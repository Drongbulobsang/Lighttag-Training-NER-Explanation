གཏེར་ཆོས། རྩ་གསུམ་གླིང་པ།
པོད ༢༧
ཐེག་མཆོག་རྩེ་མོ་འཇུག་པའི་ཐེམ་སྐས།
ཨོ་རྒྱན་རྩ་གསུམ་གླིང་པའི་རིང་ལུགས་གྲོལ་བྱེད་ཁྲིད་ཀྱི་རིམ་པ་ཕྱོགས་གཅིག་ཏུ་བསྡུས་པ་ཐེག་མཆོག་རྩེ་མོ་འཇུག་པའི་ཐེམ་སྐས་ཞེས་བྱ་བ་བཞུགས་སོ། ཨོཾ་སྭ་སྟི། གཏེར་ཆེན་རྩ་གསུམ་གླིང་པའི་ཟབ་མོའི་གཏེར། ། བདུན་ཅུའི་ཡང་སྙིང་གྲོལ་བྱེད་ཁྲིད་རིམ་ཕལ། དུས་རླུང་དྲག་པོས་ཁྱེར་བའི་འཐོར་ལུས་རིགས། འབད་བརྒྱས་ཕྱོགས་བསྡུས་གང་ནུས་སྲི་ཞུ་བཅས། ཐེག་རྩེར་འཇུག་པའི་ཐེམ་སྐས་འདིར་སློང་བྱ། དེ་ལ་ཨོ་རྒྱན་རྩ་གསུམ་གླིང་པའི་ཟབ་གཏེར་རྗེས་འབྲངས་དང་བཅས་པའི་ཕྱོགས་གཏོགས་གྲོལ་བྱེད་ཁྲིད་ཀྱི་རིམ་པ་ཟབ་པ་གཏེར་བྱོན་སྐོར། བཀའ་བརྒྱད་གསང་བ་ཟིལ་གནོན་ལས། ཕྱི་རྒྱུད་ཐིག་པ་རིམ་དགུ་དང༌།
རྫོགས་ཆེན་ཡང་གསང་བླ་མེད། དེ་ཡི་དོན་ཁྲིད་དཀོན་སེང་པཎ་ཊི་ཏས་མཛད་པ་དང༌། དགའ་རྒྱལ་གཏེར་བྱོན་རྫོགས་ཆེན་འཁོར་འདས་རང་གྲོལ་ལས་ཚོགས་ཆ་ལག་དང་བཅས་པ། གསང་བ་ཡེ་ཤེས་རྩ་རླུང་སྙན་བརྒྱུད་གསང་མཛོད་སོགས་ཆོས་སྡེ་ཕལ་ཆེ་བར་རྒྱབ་ཆོས་ཁྲིད་གཞུང་དང༌། སྤྲ་ཁྲིད་མན་ངག་ཟབ་ཁྱད་མང་དུ་བཞུགས་པ་ཕལ་ཆེར་གངས་ལྗོངས་སྤྱི་མཐུན་བཞིན་དུས་འགྱུར་ཆུ་ལོག་དྲག་པོས་ཁྱེར་ནས་མི་མངོན་གདོད་མའི་དབྱིངས་སུ་གཤེགས་ཟིན་པར་མངོན་ལ། ཡང་དར་ཆོས་རིགས་སླར་གསོའི་སྐབས། དཔེ་རྒྱུན་གང་རྙེད་ཕྱོགས་བསྡུས་བྱས་པའི་ནང༌། པདྨ་ཁྲག་འཐུང་གི་ཁྲིད་སྐོར་སོགས་འཐོར་བུ་འགའ་རྙེད་པ་དང༌། དེ་དག་ལ་ཁོ་བོས་སྲི་ཞུར་དམིགས་པའི་དགོངས་འབྲེལ་དང་ཟིན་བྲིས་ཅི་རིགས་པ་བཅས་ཁྲིད་ཡིག་ཕྱོགས་བསྡུས་ཀྱི་ཐེམ་བྱང་འགོད་པ་ལ། ཐོག་མར།
ཀ༽མཁྱེན་བརྩེའི་དགོངས་རྒྱན། ཁ༽ཞི་གནས། ག༽སྔོན་འགྲོའི་ལག་ཁྲིད་གནད་གཟེར། ང༽སྔོན་ཁྲིད་ཟབ་དོན་སྒྲོན་མེ། ཅ༽སྔོན་འགྲོ་བསྡུས་པ། ཆ༽སྔགས་ཀྱི་པྲ་ཁྲིད། ཉ༽ཆོས་དྲུག ཏ༽བར་དོ། ཐ༽འཕོ་བ། ད༽བླ་མ་ཀ་དག
ན༽གཏུམ་མོ་དོན་ཁྲིད། པ༽རྫོགས་ཆེན་དོན་ཁྲིད། ཕ༽བསྐྱེད་རྫོགས་དྲིས་ལེན། བ༽ཀ་དག་ཕྱག་རྒྱ། མ༽དུས་ཚིགས་ངོ་སྤྲོད། ཙ༽གཅོད་ཀྱི་ས་བཅད་བཅས་བཞུགས་པ་ལགས་སོ། ། སླར་སྨྲས་པ། གནུབས་ལུགས་བཀའ་གཏེར་རྒྱ་མཚོ་ཆེན་པོ་ལས། ལེགས་འོང་གཏེར་ཆེན་གནམ་ལྕགས་རྡོ་རྗེ་ཡི། ། ཆོས་སྡེའི་སྨིན་ཁྲིད་ཆ་ཤས་ཇི་རྙཻད་ཀུན། །
ཕྱོགས་བསྡུས་ཐེག་རྩེའི་ཐེམ་སྐས་འདི་ཀོ་རྨད། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་ཕྱིར་དང༌། ། གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀྃའ་གཏེྃར་སྲིྃ་ཞུྃ་རུ། ། ཨེྃ་ཝཾྃ་དཔེྃ་སྐྲུནྃ་ཁྃང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། །
བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང་གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ཀ༽ ༄༅། །ལོ་གསུམ་བསྙེན་སྒྲུབ་མཚམས་ཀྱི་ཁོག་དབུབ་མཁྱེན་བརྩེའི་དགོངས་རྒྱན་སྒེག་མོའི་མེ་ལོང་བཞུགས་སོ།། ན་མོ་གུ་རུ་མཉྫུ་གྷོ་ཥ་ཡ། མཁྱེྃན་གཉིས་ཡེ་ཤེས་གསལ་བའི་ཨཱ་དརྴར། ། བརྩེྃ་ཆེན་སྙིང་རྗེའི་གཟུགས་བརྙན་རྣམ་བཀྲ་བས། ། གདུལ་བྱའི་ཁམས་དབྃང་དང་འཚམས་ནུས་པའི་དཔལ། །
མི་ཟད་རྟག་འཆར་དང་པོྃའི་སངས་རྒྱས་རྒྱལ། དེ་ཡང་ལོ་གསུམ་བསྙེན་སྒྲུབ་མཚམས་ཀྱི་ཁོག་དབུབ་མཁྱེན་བརྩེའི་དགོངས་རྒྱན་སྒེག་མོའི་མེ་ལོང་ཞེས་བྱ་བ་དབེན་གནས་རི་སུལ་དུ་སྒྲུབ་པའི་དམ་བཅའ་བཟུང་ནས་བསྐྱེད་རྫོགས་ཟབ་མོའི་ལམ་ལ་མོས་པ་རྩེ་གཅིག་པས་ལོ་གསུམ་ཕྱོགས་གསུམ་གྱི་བསྙེན་སྒྲུབ་ལ་བརྩོན་པའི་རང་ལྟོས་ཀྱི་གང་ཟག་ཕོ་མོ་རང་དང་རྒྱུད་ཚོད་མཚུངས་པའི་དམན་བུ་རྣམས་ཀྱི་ཉམས་ལེན་ལ་ཕན་པའི་ཆེད་དུ་ཅུང་ཟད་སྨྲ་བར་བྱེད་པ་ལ། དེ་ལ་ཐོག་མར་ལོ་གསུམ་ཕྱོགས་གསུམ་གང་དུ་ཉམས་སུ་ལེན་པ་ལ་སྒྲུབ་པའི་གནས་ཀྱང་དབེན་ཞིང་རྒྱལ་བ་གོང་མས་བྱིན་གྱིས་བརླབས་པ་སོགས་མདོར་ན་འགལ་རྐྱེན་ཉུང་ཞིང་ཡོ་བྱད་མཐུན་རྐྱེན་སོགས་དགོས་པའི་ཉེར་མཁོ་ཚང་བ་གལ་ཆེ་ལ། དེ་དག་གི་རྒྱབ་རྟེན་བསོད་ནམས་ཀྱི་དཔུང་བསྐྱེད་པའི་ཐབས་དང་བར་ཆད་སེལ་བའི་སྣ་སེལ་དུ། དང་པོ་ནི། རང་རྒྱུད་སྦྱོང་བ་ལ། ལུས་ཀྱི་སྒྲིབ་པ་སྦྱང་ཕྱིར་སཱཙྪ་གདབ་པ། ཉེའུ་འདོན་པ། སྲོག་བསླུ། རྣམ་འཇོམས་སྨེ་བརྩེགས་ཀྱི་ཁྲུས་བྱ།
ངག་སྒྲིབ་སྦྱང་ཕྱིར། ན་རག་དོང་སྤྲུགས་དང་ཡིག་བརྒྱ་བཟླས། ཡིད་སྒྲིབ་སྦྱང་ཕྱིར་སེམས་བསྐྱེད་བླང་བླ་མའི་རྣལ་འབྱོར་བསྒོམ། ཞི་བའི་སྦྱིན་སྲེག་བླུགས། གསུམ་ཀའི་ཕྱིར་དུ་ཕྱག་སྐོར་དང་མཁའ་འགྲོ་ཆོས་སྐྱོང་ལ་ཚོགས་སྐོང་རྒྱ་ཆེར་བྱ། དེ་བཞིན་དུ་སྒྲུབ་ཁང་གི་ཤར་དུ་ཤེར་ཕྱིན། ལྷོར་སྟོབས་པོ་ཆེ། ནུབ་ཏུ་ལང་ཀར་གཤེགས། བྱང་དུ་ཏོག་གཟུངས་དང་གྲྭ་ང་ཀློག་པར་གསུངས་པ་བཞིན་གྲུབ་ན་ལེགས། ཐོག་མར་བླ་གབ་མེད་པའི་སར་བདག་བསྐྱེད་སྔོན་དུ་འགྲོ་བས་རྒྱག་བརྔན་ལྷ་བསང་སོགས་མགྲོན་བཞི་སྤྱི་མཆོད་དང་ཆུ་གཏོར་མདོས་གླུད་སོགས་མཆོད་སྦྱིན་ཅི་ནུས་བྱ།
དེ་བཞིན་དགེ་འདུན་གྱི་སྡེ་ལ་བསྙེན་བཀུར་དང་ནད་པ་དབུལ་ཕོངས་བྱ་རིགས་ཆུ་གནས་སོགས་ལ་སྦྱིན་གཏོང་བྱས་ཏེ་སྒྲུབ་པ་མཐར་ཕྱིན་ཅིང་བར་ཆད་མེད་པའི་སྨོན་ལམ་གདབ་བོ། སྒྲུབ་གནས་གསར་པ་ཡིན་ན་ས་བརྟག་སློང་དབང་དུ་བྱ་བ། སྦྱང་ཞིང་བསྲུང་བ་རྣམས་སྒྲུབ་ཁོག་ལྟར་ཤེས་པར་བྱ་ཡིས་སྒྲུབ་གནས་རྙིང་པ་ལ་མི་དགོས་སོ། དེ་ལྟ་བུའི་གནས་སུ་བསྙེན་སྒྲུབ་ཉམས་སུ་ལེན་པའི་སྐབས། ཐོག་མར་སྟན་འོག་ཏུ་ས་དཀར་གྱི་གཡུང་དྲུང་བྲིས་པའི་སྟེང་རྩྭ་ཀུ་ཤ་རྩེ་མོ་མདུན་བསྟན་དུ་བསྙལ་བའི་ཁར་མལ་སྟན་ལེགས་པར་བཅའ་བ་སོགས་སྦྱོར་བའི་ཆོས་རྣམས་ལེགས་པར་གྲུབ་པ་བྱ། ཉམས་ལེན་དངོས་ལ་འཇུག་པ་ནི། ཚིག་བདུན་གསོལ་འདེབས་སྔོན་དུ་འགྲོ་བས་སྐྱབས་སེམས་ཚོགས་བསགས་ཀྱིས་རྒྱུད་སྦྱངས། སོ་སོའི་སྒྲུབ་ཐབས་གཞུང་བསྲངས་ཏེ་མཆོད་བསྟོད་བཟླས་པའི་བར་ལ་བཏང༌། བཟླས་པ་གྲུབ་པ་དང་གསོལ་ཁ་ནས་ཚོགས་སྐོང་ཆད་བརྟན་རྟ་བྲོ་མཆོད་བསྟོད་བསྡུ་རིམ་ལྷར་ལྡང་བྱས་ཏེ། བསྔོ་སྨོན་བཀྲ་ཤིས་བར་ཚང་བར་བརྗོད་རྗེས།
སྔར་གྱི་ལྷར་ལྡང་གི་ང་རྒྱལ་དེ་ཀའི་མུར། རྩ་སྔགས་ཀྱི་གསལ་གདབ་ཙམ་བརྗོད་པ་དང་ཆབས་ཅིག་སྒོ་དྲུང་དུ་སོང་ལ། མཆོད་གཏོར་རྣམས། ཨ་མྲྀ་ཏ ས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾཿ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿ ས་བྱིན་བརླབ། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ
ས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོས། གང་དག་འདིར་གནས་ལྷ་དང་ཀླུ། གནོད་སྦྱིན་སྲིན་པོའམ་གཞན་དག་ལ། དཀྱིལ་འཁོར་དོན་དུ་ས་ཕྱོགས་འདི། བདག་ཞུ་ཁྱེད་ཀྱིས་སྩལ་དུ་གསོལ། ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། །
ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་བསྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། །
བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། ། ཡིད་ལ་འདོད་པ་ཀུན་འགྲུབ་མཛོད། ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཱཙྪཿ ས་རང་གནས་སུ་གཤེགས་པར་བསམ་ལ། འཇམ་རོལ་དང་བཅས་གཏོར་མ་དང་གསེར་སྐྱེམས་ཕྱིར་འབུལ། གནང་བ་བྱིན་ནས་རང་གནས་སུ་གཤེགས་པར་བསམ་ཞིང༌།
ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་གདབ། དེ་ནས་བགེགས་གཏོར་བྱིན་བརླབ་ཅིང་སྔགས་ཀྱིས་བསྔོ། ལས་བྱང་གང་ཡིན་གྱིས་བཀའ་བསྒོ་ཞིང་མཚམས་བཅད། སྲུང་འཁོར་བསྒོམ། དེ་ནས་ཕྱི་མཚམས་བཅད་པ་ནི། སྒྲུབ་ཁང་གི་སྒོ་དྲུང་དུ་ཐོ་འཛུགས་པ་ལ། རྒྱལ་ཆེན་བཞིའི་སྐུའམ་སྔགས་བྱང་རྒྱལ་མཚན་དང་བཅས་པ་བཙུགས་ལ་སོ་སོའི་མདུན་དུ་སྟེགས་གཙང་མར་གཏོར་མ་དཀར་ཟླུམ་མདུན་མཐེབ་སྐྱུ་རིལ་བུས་མཚན་པ་དང༌། དེ་ཡི་མདུན་དུ་གཡོན་ཕྱོགས་ནས་བརྩམ་པའི་ཆུ་གཉིས་ཉེར་སྤྱོད་ལྔ་བཅས་བཤམས། རྒྱལ་ཐོའི་མདུན་དུ་མཆོད་གཏོར་བཤམས།
རྃ་ཡྃ་ཁྃ། རྣམ་དག་ཆོས་དབྱིངས་ངང་ཉིད་ལས༔ རང་བྱུང་མཆོད་པའི་ཕུང་པོ་ནི༔ ཀུན་བཟང་མཆོད་པའི་སྤྲིན་ལྟ་བུས༔ དཔག་ཡས་ནམ་མཁའ་གང་བར་གྱུར༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ། ཞེས་པས་མཆོད་པ་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔
ལན་གསུམ་རྒྱ་དང་བཅས་པས་བརླབ། རང་གི་སྙིང་ག་ནས་འོད་ཟེར་འཕྲོས་པས་རི་རབ་ཀྱི་ཕྱོགས་བཞི་ནས་རྒྱལ་པོ་ཆེན་པོ་སྡེ་བཞི་འཁོར་དང་བཅས་པ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ ས་རྟེན་དང་དབྱེར་མེད་དུ་བཞུགས་པར་བསམ། ཨོྃ་དྷྲིཥྚཱ་རཱཥྚཱ་ཡ་སྭཱ་ཧཱ༔ ཨོྃ་བི་རུ་ཌྷ་ཀཱ་ཡ་སྭཱ་ཧཱ༔ ཨོྃ་བི་རུ་པཱཀྵཱ་ཡ་སྭཱ་ཧཱ༔ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱཿ
ས་མཆོད། ཨོྃ་དྷྲིཥྚ་རཱཥྚཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཨོྃ་བི་རཱུ་དྷ་ཀཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཨོྃ་བི་རུ་པཱཀྵཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཨོྃ་བཻ་ཤྲ་མ་ཎཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཟབ་ཅིང་རྒྱ་ཆེན་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་བསྟོད།
ཅེས་བསྟོད། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱི་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། །
དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། བདེ་ལེགས་ཕུན་སུམ་ཚོགས་པ་དང༌། ། ཡིད་ལ་འདོད་པ་ཀུན་འགྲུབ་མཛོད། ཅེས་ཕྲིན་ལས་བཅོལ། ཨོྃ་དྷྲིཥྚཱ་རཱཥྚཱ་ཡ་སྭཱ་ཧཱ༔
ཨོྃ་བི་རུ་ཌྷ་ཀཱ་ཡ་སྭཱ་ཧཱ༔ ཨོྃ་བི་རུ་པཱཀྵཱ་ཡ་སྭཱ་ཧཱ༔ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ མཐར། སུ་པྲ་ཏིཥྛ་བཛྲ་ཡེ་སྭཱ་ཧཱཿ ས་བརྟན་བཞུགས་བྱ། གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ།
བར་མཚམས་དམ་སྲི་མནན་པ་སོགས་སྤྲོས་པ་ཡོད་མེད་གཉིས་སུ་སྣང་བས་འདིར་སྤྲོ་བར་མོས་ན། དང་པོ་ནི། རང་གཞུང་ལས་སྟོབས་ཆེན་མ་ཧཱ་བ་ལའི་ལྟོ་བར་ཁྲོ་ཞལ་ནང་དུ་ལིངྒ་བྲི་བ་དང་བསྐྱེད་པ་སོགས་གསུངས་ཀྱང་སྤྱིར་བཏང་དུ་དུག་ཤོག་ལ་དམ་སྲི་ལིངྒ་བྱ་མཆུ་ཅན་ཡན་ལག་ལྕགས་སྒྲོག་གིས་བསྡམས་པའི་སྙིང་ཁར་ཛ་ཏྲི་ན ཏྲི་ཛ ཁ་སྤྲོད་མཐར་མགྲིན་པ་ནས་བརྩམས་ཏེ་ཡིག་མགོ་ཕྱིར་བསྟན་པ། ཡ་མ་དམ་སྲི་ཡ་མ་པ་རི་མཱ་ར་ཛ་ཛཿ ནན་ནན། ཏྲིའུ་ཏྲིའུ་མཱ་ར་ཡ་ན་མ་ཤོ་ཛཿ ཁུག་ནན། ཞེས་དང་གཟུགས་ཀྱི་མཐར་ཡིག་མགོ་ནང་དུ་བསྟན་ལ། དུས་དྲུག་དང་བཅུར་རྒྱུ་བའི་ཉུལ་ལེ་དམ་སྲི་རྒྱལ་འགོང་འབྱུང་པོའི་ཚོགས་དང་བཅས་པའི་ལུས་ངག་ཡིད་གསུམ་མཐུ་སྟོབས་ཐམས་ཅད་ནོན་ཅིག བསྐལ་པ་སྟོང་གི་བར་དུ་མ་ལྡང་ཞིག
ཨོྃ་ལྃ་ཧཱུྃ་ལྃ་སཏྭཾ་བྷ་ཡ་ནན། ཞེས་པ་རྣམས་ཀྱི་མཐར་ཛ་ཁྲཾ་གྱིས་བསྐོར་བ་བྲིས་ལ། གྲུབ་ན་སྔ་ཉིན་ལྟ་བུ་བདག་བསྐྱེད་སྔོན་དུ་འགྲོ་བའི་ལིང་ཁྲུས་དང་འགུགས་གཞུག་དྲག་པོ་བྱས་ལ། འདྲེ་ལྟེབ་ཏུ་བཅག་ཅིང་ཚོན་སྐུད་ཀྱིས་བཅིངས། ཐོད་ངན་ནམ་ཁྱི་ཐོད་ལྟ་བུར་བཅུག་ཕུང་རས་ཀྱིས་དྲིལ་ལ་རྩང་གིས་གཟིར་བའི་མནན་ཆས་བྱ། སྒོ་དྲུང་དུ་དོང་གྲུ་གསུམ་བྲུས་པ་ལ་བཀོད། དེ་ཙམ་མི་འགྲུབ་པའི་སྐབས་ལིངྒ་དོང་ནང་དུ་བཏིངས། སློབ་དཔོན་གྱིས་གསེར་སྐྱེམས་ཐོགས་ལ། རྃ་ཡྃ་ཁྃ༔ ཨོྃ་ཨཱཿཧཱུྃ་ཧ་ཧོ་ཧྲཱིཿ
ལན་གསུམ་གྱིས་བྱིན་བརླབས་ལ། ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་ ་་་་་སྐབས་གང་ཡིན་པའི་ལྷ་མཚན་ཁ་བསྒྱུར་ལ་ ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་སུམ་ཅུ་ཡབ་ཡུམ་སྲས༔ བཀའ་གཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔
སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདི་ཡི་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་ལ་གསེར་སྐྱེམས་ཕུལ། འདིར་ཁྲོ་བོའི་རིགས་ལ་དེའི་ང་རྒྱལ་བཟུང་དེས་འཐུས། ཞི་བའི་རིགས་ལ་ཁྲོ་བོའི་ང་རྒྱལ་བཟུང་དགོས་པས་གུ་རུ་ཞི་བ་ལ་ཨརྩིག་བརྗོད་དེ་བླ་མ་དྲག་པོ་དང་ཐུགས་རྗེ་ཆེན་པོ་ལ་རྟ་སྔགས་ཀྱིས་རྟ་མགྲིན་གསལ་གདབ་སོགས་འགྲེས་སྦྱར་ལ། ཨོྃ་བཛྲ་ཀྲོ་དྷ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཕཊ྄ཿ ཨེ་ཡཾ་རཾ་ཛྭ་ལ་རཾ།
མདུན་དུ་ལས་ཀྱི་གཤིན་རྗེ་ཁ་ཐམ་ནག་པོ་ས་རིམ་པ་དགུའི་བདག་པོ་ནག་ལ་འཇིགས་ཤིང་སྲོག་ལ་རྔམ་ཚུལ་ཅན། འཆི་བདག་ཁ་ཤིན་ཏུ་གདངས་པའི་ནང་དུ་ན་ནག་པོ་ཡོངས་སུ་གྱུར་པ་ལས་དུག་གི་རུས་སྦལ་ནག་པོ་ཁང་སྒྲོམ་གྱི་དབྱིབས་ཅན། དེའི་དབུས་སུ་ཏྲི་ནག་པོ་ལས་དམ་སྲི་ཕོ་མོ་མདོག་མི་སྡུག་ཅིང་སྔོ་ལ་ཧམ་པ་མྱ་ངན་གྱི་གཟུགས་ཅན་རིད་ཅིང་ཉམ་ཐག་པའི་གཟུགས་ཅན་དུ་གྱུར། ན་མོ། དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི? ཁྱད་པར་ ་་་་་ སྐབས་གང་ཡིན་པའི་ལྷ་མཚན་སྦྱར་ལ། ལྷ་ཚོགས་རྣམས་ཀྱི་བདེན་པ་དང༌། སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི? བདེན་པ་ཆེན་པོའི་བྱིན་རླབས་ཀྱི་དངོས་གྲུབ་ལ་བར་དུ་གཅོད་པའི་ཡ་མ་དམ་སྲི་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག
ཏྲི་ཡཾ་ཛཿཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ལན་གསུམ་གྱིས་འགུགས་གཞུག་བྱས་ལ། དེ་ནས་ཐུན་བརྡེག་ཅིང་མནན་པ་ནི། ཧཱུྃ༔ ས་འོག་གཤིན་རྗེའི་གྲོང་ཁྱེར་ནས༔ འཆི་བདག་ཁ་ཐམ་ནག་པོ་བཞེངས༔ ནད་རླངས་དུག་གཟེར་འཕྲོ་ཞིང་བཞེངས༔ ཟ་བྱེད་གདུག་པའི་ཁྲོ་ཞལ་གདོངས༔ འཇོམས་བྱེད་རྣོ་བའི་སྒྲོལ་མཆེ་གཙིགས༔
འཇིབ་བྱེད་གཡོ་བའི་དབལ་ལྕེ་རྐྱོངས༔ སྙོབ་བྱེད་འཆི་བདག་ལག་པ་རྐྱོངས༔ དམ་ཉམས་དགྲ་བོ་ལས་ངན་དང་༔ སྒྲུབ་ལ་བར་གཅོད་དམ་སྲིའི་རིགས༔ སྒབ་འདྲེ་ཡུལ་འདྲེ་རྒྱལ་འགོང་དང་༔ གསོན་འདྲེ་ཕོ་མོ་ཤི་འདྲེའི་རིགས༔ གྲིབ་ཅན་ལ་སོགས་གནོད་བྱེད་རྣམས༔ འཆི་བདག་གནོད་སྦྱིན་ཁྱོད་ལ་གཏད༔ དེང་བཟུང་བསྐལ་པ་མ་སྟོང་བར༔ མ་ཤོར་ཟུངས་ཤིག་ལག་མ་ཤོར༔
གལ་ཏེ་ཤོར་རམ་བཏང་སྲིད་ན༔ བདག་ཉིད་གཏུམ་དྲག་ཧེ་རུ་ཀས༔ སྲིད་གསུམ་བཤིག་ཅིང་སྟོང་གསུམ་འགུལ༔ མཐུ་ཆེན་དྲག་རྩལ་རྡུལ་དུ་བརླག༔ དེ་བས་བྱང་ཆུབ་མཆིས་ཀྱི་བར༔ གཏད་དོ་མ་ཤོར་ཕྲིན་ལས་མཛོད༔ ཨོྃ་ཙཎྜ་ཧེ་རུ་ཀ་ཡ་མ་རཱ་ཛ་ཁ་ཐཾ་ཁ་ཐཾ༔ དམ་སྲི་འབྱུང་པོ་ཝཀ་ཐཾ་སྤུར་ཐཾ་ནན༔ འོག་གི་འདོན་ཚིག་དང་བསྟུན་ཏེ་སྐྱེར་ཕུར་སོར་བཞི་པ་གདབ། ཐུན་རྫས་བྲབ།
གུ་གུལ་བདུག ། དུར་རྡོ་ལ་རི་རབ་གླིང་བཞི་དང་རྒྱ་གྲམ་བྲིས་པས་མནན་ལ། ཧཱུྃ༔ དམ་སྲི་བྱ་བའི་ལས་ངན་འདིས༔ རྡོ་རྗེ་སློབ་དཔོན་སྐུ་ལ་བསྡོས༔ མཆེད་ལྕམ་རྣམས་ལ་གནོད་ཅིང་བསྐྱལ༔ རྒྱལ་ཁམས་ཀུན་ཏུ་མི་དགེ་བཏང་༔ གསང་སྔགས་ལམ་གྱི་སྒོ་ཡང་བཀག༔ བཀའ་འདས་ནམ་ཡང་མ་བཏང་བས༔ ད་ནི་ཁྲོ་བོའི་ཕུར་ཚོགས་གདབ༔
ཐུན་ཚོགས་གདབ་སྟེ་དུད་ཚོགས་གཏིབས༔ གཏུབ་ཅིང་སྲིན་པོའི་ཞལ་དུ་བསྟབ༔ རི་རབ་བརྗིད་པའི་འོག་ཏུ་མནན༔ ཞེས་མཐར་འབེབས་རིང་འོག་ཏུ་ས་ཆུ་མེ་རླུང་རིམ་པ་བཅུ་གསུམ་རེ་དང་སཱཙྪ་ནག་པོས་མནན། ཧཱུྃ༔ གཅིག་ནི་བརྗོད་མེད་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཕྱག་རྒྱ་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔
དྲུག་པ་ཕ་རོལ་ཕྱིན་དྲུག་རྒྱ༔ བདུན་པ་ཡན་ལག་བདུན་གྱི་རྒྱ༔ བརྒྱད་པ་རྣམ་ཐར་བརྒྱད་ཀྱི་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཁྲོ་རྒྱལ་བཅུ་ཡི་རྒྱ༔ ཁྱོད་ལ་རྒྱ་བཅུ་བཅིངས་ཏེ་གདབ༔ རི་རབ་བརྗིད་པས་སྟེང་ནས་མནན༔ དཔའ་བོའི་བྲོ་ར་བྱས་ཏེ་བརྡུངས༔ བསྐལ་པ་བྱེ་སྙེད་མཐའ་རུ་མནན༔ ཨོྃ་ལཾ་ཧཱུྃ་ལཾ་སཏྭཾ་བྷ་ཡ་ནན༔
འབྱུང་བཞི་རི་རབ་དང་བཅས་པའི་སྟེང་དུ་ཁྲོ་རྒྱལ་འཁོར་བཅས་བཞུགས་པར་བསམས་ལ། མཆེད་ལྕམ་རྣམས་སྲིན་ལག་ལུ་གུ་རྒྱུད་དུ་སྦྲེལ་ཏེ་ལས་བྱང་སོ་སོར་འབྱུང་བའི་བྲོ་བརྡུང་ཧཱུྃ་བཞིའི་སྔགས་བརྗོད་དོ། དེ་ནས་སྒོ་བྱང་གདགས་པ་ཕྱི་ནང་གཉིས་ནི། ཕྱིའི་སྒོ་གོང་དུ་ར་སོག་གམ་རོ་རས་ལ་སོགས་པར་དབང་ཆེན་རྟ་མགྲིན་ཡབ་ཡུམ་ལ། བྱ་ཁྱུང་སྡེ་ལྔས་བསྐོར་བ་སྙིང་པོ་འདོད་གསོལ་བྲིས་པ་དང་སྐྱེར་ཕུར་ལ་སྙིང་པོ་བྲིས་ཏེ་རྒྱབ་ཏུ་བཏགས་པ་བཀོད། དམར་གཏོར་དང་མཆོད་ཡོན་སོགས་བཤམས་ལ། རྃ་ཡྃ་ཁྃ༔ ཨོྃ་ཨཱཿཧཱུྃ༔ ཨོྃ་བཛྲ་ཨ་མྲྀ་ཏ་ཀུཎྜ? བསང་ སྭ་བྷཱ་ཝ ས་སྦྱང༌། སྟོང་པའི་ངང་ལས་རིན་པོ་ཆེའི་སྣོད་དུ་གཏོར་མཆོད་རྣམས་ཕུན་སུམ་ཚོགས་པའི་དངོས་པོར་གྱུར༔
ཨོྃ་ཨཱཿཧཱུྃ༔ སྒྲུབ་ཁང་ཕོ་བྲང་ཆེན་པོའི་ཡ་ཐེམ་ཕྱི་རོལ་དུ་ཧྲཱིཿལས་རྟ་མགྲིན་དབྱུག་པ་དང་ཐོད་ཁྲག་འཛིན་པ། སྒོའི་ནང་ལོགས་སུ་ཧཱུྃ་ལས་ཁྲོ་བོ་བདུད་རྩི་འཁྱིལ་པ་ལྗང་གུ། གཡས་རྡོ་རྗེ་རྒྱ་གྲམ་དང་གཡོན་སྡིགས་མཛུབ་མཛད་པ། གཉིས་ཀའང་འབར་བའི་ཁྲོ་བོ་ཉི་མ་འབུམ་གྱི་གཟི་བརྗིད་ཅན་ཁྲོ་བོའི་རྒྱན་ཆ་ལུགས་དང་ལྡན་པའི་སྤྱི་བོར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་ཡེ་ཤེས་པ་སྤྱན་དྲངས་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ སླར་ཡང་ཐུགས་ཀ་ནས་འོད་ཟེར་འཕྲོས་དབང་ལྷ་སྤྱན་དྲངས་བདུད་རྩིའི་དབང་བསྐུར་སོ་སོའི་རིགས་བདག་གིས་དབུ་བརྒྱན་པར་གྱུར།
ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཨ་མྲྀ་ཏ་ཀུནྜ་ལི་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ པུཥྤེ? སོགས་ ཤབྡ་ཨཱཿཧཱུྃ༔ གིས་མཆོད། དེ་ནས་གཏོར་མ་ཕུལ་ཞིང་ཕྲིན་ལས་བཅོལ་བ་ནི། ཧཱུྃ༔ སུམ་ཅུ་རྩ་གསུམ་དགའ་ལྡན་ལྷ་ཡུལ་ནས༔ བཅོམ་ལྡན་ཆེ་མཆོག་ལྷ་ཡི་བཀའ་སྩལ་ལྟར༔ དེང་འདིར་སྒྲུབ་པའི་མཆོག་ལ་ངེས་བཞུགས་ཀྱི༔ དངོས་གྲུབ་རྒྱ་མཚོ་བདག་གིས་མ་ཐོབ་པར༔ ཁྲོ་ཆེན་འཇིགས་བྱེད་དཔལ་ཆེན་རྟ་མགྲིན་གྱིས༔
སྒྲུབ་ལ་བར་ཆད་བྱེད་པའི་བགེགས་སྲུངས་ཤིག༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཉེར་གཅིག་གམ་བརྒྱ་རྩ་བཟླས། ཧཱུྃ༔ ཁྲོ་བོ་བདུད་རྩི་འཁྱིལ་བ་ཡིས༔ བར་ཆད་བྱེད་པའི་བགེགས་སྲུངས་ཤིག༔ སྤྲུལ་པའི་འོད་ཟེར་དགྲ་བགེགས་འདུལ༔ དངོས་གྲུབ་བདུད་རྩི་རྒྱ་མཚོ་འཁྱིལ༔ བགེགས་ཀྱི་སྦྱོར་བ་རྒྱུན་ཆོད་ཅིག༔ ཨོྃ་ཨ་མྲྀ་ཏ་ཀུནྜ་ལི་ཚིནྡྷ་ཚིནྡྷ་དམ་སྲི་མ་རཱ་ཡ་ཧཱུྃ་ཕཊ྄ཿ
ཅེས་སྔགས་བཞིན་བཟླས་མཐར། བདག་ཅག་དཔོན་སློབ་རྣམས་ཀྱི་སྒྲུབ་པ་འདི་ཉིད་དབུ་བཙུགས་ནས་མ་རྫོགས་ཀྱི་བར་དུ་ཕྱི་ཡི་བར་ཆད་ནང་དུ་མ་བཏང་ཞིག༔ ནང་གི་དངོས་གྲུབ་ཕྱི་རུ་མ་བཏང་ཞིག༔ སྒྲུབ་པའི་ཕྲིན་ལས་མྱུར་དུ་སྩོལ་མཛོད་ཅིག༔ ཅེས་འདོད་དོན་གསོལ་སླར་ཡང༌། འདིར་ནི་གཟུགས་དང་ སོགས་ཀྱིས་བརྟན་བཞུགས་བྱ། སྒོ་འདིའི་ཡན་ཆད་སུ་ཡང་མ་འདའ་ཞིག༔ ཅེས་བརྗོད། ཡེ་དྷརྨཱ? བདག་ཅག་བྱང་ཆུབ་སྒྲུབ? བགེགས་རིགས་སྟོང་ཕྲག? སོགས། མཚམས་ཀྱི་མགོ་མཇུག་ཀུན་ཏུ་སྒྲུབ་པ་ལ་བར་ཆད་མེད་ཅིང་བཀྲ་ཤིས་པའི་ཕྱིར།
བཀྲ་ཤིས་བརྗོད་པ་གལ་ཆེ་བར་གསུངས། དེ་ནས་བཟུང་སྟེ་ཕྱི་ནང་གི་རྒྱུ་འགྲུལ་བཅད་དེ་རང་གིས་མི་སོགས་གཞན་མཐོང་ན་མཚམས་བུག་པ་དང༌། གཞན་གྱིས་རང་མཐོང་ན་རལ་བ་ཡིན་པས་དམིགས་འོག་ཏུ་མ་ཆུད་པ་དང་མི་འཕྲད་པར་བྱ་ཞིང་ཆས་ཀའི་གཏོང་ལེན་ཅིང་མི་བྱེད། ཅིས་ཀྱང་དགོས་ན་སྲུང་འཁོར་དྲག་ཏུ་བསྒོམ་དངོས་ཆས་གཏོང་ལེན་སོགས་ཀྱི་རྐྱེན་ཉམས་གྲིབ་སྦྱང་ཕྱིར་རྡོར་སེམས་སྨེ་བརྩེགས་ལྟ་བུའི་ཁྲུས་བུམ་བསྒྲུབས་ཏེ་འཐོར་འཐུང་བྱ། དངོས་གཞི་ནི་ཕྱི་ཐུན་དབང་གི་དུས་སུ་མགོ་འཛུགས་དགོས་པ་ཡིན་པས་དེ་ལ་ལོ་དང་པོར་སྔོན་འགྲོའི་སྐབས་ཀུན་སློང་བཅོས་པ་ནས་བཟུང་བློ་སྦྱོང་ཞག་བརྒྱ་དང༌། ནང་གི་སྔོན་འགྲོ་འབུམ་ལྔ་བསགས་སྦྱང་གི་རིམ་པ་རྣམས་གྲུབ་ནས་ལོ་རིམ་གཉིས་པ་བསྙེན་པའི་དངོས་གཞི་སྐབས་གོང་ལྟར་སྒྲུབ་ཐབས་གང་ཡིན་གྱི་གཞུང་བསྲངས་ཏེ་ཚོགས་སྐོང་ནས་བསྡུ་ལྡང་བཀྲ་ཤིས་བར་སྔ་མ་ལྟར་དང༌། ཐོ་གསོལ་གྲུབ་ནས་གཏོར་མ་ཕུལ་ལ་རབ་གནས་བྱ་བཀྲ་ཤིས་མདོར་བསྡུས་བརྗོད། སླར་དགོང་མོ་སྲོད་ཐུན་གྱི་སྐབས་ཐུན་མཚམས་ལྷ་ཡི་ང་རྒྱལ་དང་ལྡན་པས། རང་ཉིད་སྐད་ཅིག་གི་རྡོ་རྗེ་ཧེ་རུ་ཀ་ཁྲོ་གཏུམ་བཟོད་པར་དཀའ་བའི་སྐུར་གྱུར། དེ་ནས་བགེགས་གཏོར་བསང་སྦྱང༌།
རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌། སྟོང་པའི་ངང་ལས། བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། སརྦ་བྷིགྷྣཱན་ན་མཿསརྦ་ཏ་ཐཱ་ག་ཏ་བྷྱོ?ཁཾ་གྷྲྀ་ཧྣ་དཾ་བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོས་ཏེ་གཞུང་གང་ཡིན་གྱིས་བགེགས་བསྐྲད། གུ་གུལ་བདུག ། ཧཱུྃ་བཞིའི་སྔགས་ཀྱིས་བསྐྲད། ཐུན་གྱིས་བྲབས་ཤིང་བགེགས་གཏོར་ཕྱིར་བསྐྱལ། ནང་དུ་ལོགས་པ་དང་སྒྲུབ་སྒོ་བསྡམས་ཏེ་གཞུང་གི་མཚམས་གཅོད་འདོན་མཐར།
སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། རང་གི་ཐུགས་སྲོག་ནས་འོད་ཟེར་མེ་དཔུང་ཁྲོ་ཆུང་གི་ཚྭ་ཚྭ་གྲངས་མེད་པ་འཕྲོས་བགེགས་ཚོགས་རྣམས་བསྐལ་པའི་ཕ་མཐར་བསྐྲད་ཅིང༌། འོད་ཟེར་ཚུར་འདུས་པས་རྡོ་རྗེའི་སྲུང་གུར་གཞོམ་ཞིག་དང་བྲལ་བ་ཅིས་ཀྱང་མི་ཤིགས་པའི་རང་བཞིན་དུ་གསལ་བཏབ། འདི་མཚམས་མགོ་ཚུགས་ནས་མཐར་མ་ཕྱིན་བར་མི་བསྡུ་ཞིང་ཉིན་རེའི་ཐུན་མཇུག་ཏུ་དམིགས་པ་གསལ་ཙམ་བྱས་པའི་མཐར། མི་དམིགས་པའི་ངང་ལ་མཉམ་པར་འཇོག་པ་གནད་ཡིན་ནོ། ། དེ་ནས་བསམ་གཏན་སྟན་ལ་བག་ཕེབས་པར་འཁོད་དེ་ཐོག་མར་ཀུན་སློང་ལེགས་པར་བཅོས་ཤིང་དམ་བཅའ་བཟུང༌། ཚིག་བདུན་གསོལ་འདེབས་ནས་སྐྱབས་སེམས་ཚོགས་བསགས་རྣམས་རྒྱུན་ལྟར་ལ། སྐབས་འདིར་བགེགས་བསྐྲད་སྲུང་འཁོར་རྣམས་སྔར་སོང་ཟིན་པས་མི་དགོས་ཤིང་མཆོད་རློབ་ནས་བཟླས་པའི་བར་དཀྱུས་ལྟར་བྱ། བསྟོད་པའི་མཐར་དངོས་གཞི་གཙོ་བོ་གསལ་སྣང་དང་ང་རྒྱལ་སྦྲེལ་མ་ཅུང་ཟད་བྱ་ཞིང་བཟླས་པ་ལ་འཇུག །
གྲུབ་མ་ཐག་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་གམ། མཆོད་བསྟོད་སོང་ནས་རྗེས་ཆོག་ཉེར་བསྡུས་ཀྱི་བར་གྲུབ་ནས་ཐུན་མཚམས་ལྷ་སྐུར་ལྡང་ལ་བསྔོ་སྨོན་བཀྲ་ཤིས་བརྗོད། ཐུན་མཚམས་ཀྱི་བྱ་བ་དང་ཉལ་བའི་རྣལ་འབྱོར་རྣམས་རང་ལུགས་ཆོས་སྤྱོད་ས་བརྟོལ་ལྗོན་བཟང་ལྟར་ཤེས་པར་བྱའོ། སང་ཞོགས་ཐོར་ཐུན་དུ་སྔོན་འགྲོ་རྒྱུན་ལྡན་ལྟར་སོང་ནས། དངོས་གཞི་གསོལ་འདེབས་ནས་བསྙེན་པའི་བར་སྲོད་ཐུན་ལྟར་མཚུངས་ལ། སྔ་ཐུན་ཡང་དེ་བཞིན་སྐྱབས་སེམས་ཀྱི་རྗེས་བགེགས་གཏོར་བྱིན་རླབས་བསྔོ་བ་རྣམས་དོར་ནས། སྲུང་འཁོར་མཚམས་གཅོད་ནས་བརྩམས་ཐོར་ཐུན་བཞིན་ཤེས་པར་བྱ། ཕྱི་ཐུན་གྱི་མཇུག་བསྙེན་བསྟོད་གྲུབ་ནས་གསོལ་ཁ་ལ་འཇུག ། ཕྲིན་བཅོལ་སོགས་མཐར་དབྱུང་ནས་གཞུང་གི་རྗེས་ཆོག་མཆོད་བསྟོད། ནོང་བཤགས་བརྟན་བཞུགས་བསྡུ་ལྡང་བསྔོ་སྨོན་བཀྲ་ཤིས་སོགས་གོང་མ་རྣམས་དང་རིགས་འགྲེས།
སྲོད་ཐུན་ནི་གོང་ཞུས་ལྟར་རོ། ། དེ་ལྟར་ཐུན་བཞི་དང་ཐུན་མཚམས་ཀྱི་ལས་བཞི་སོགས་སྦྲེལ་ཚུལ་ཐུན་བཞི་རྣལ་འབྱོར་དང་འབྲེལ་བའི། རང་ལུགས་ཐུན་མཚམས་ཆོས་སྤྱོད་ལས་ཇི་ལྟར་གསལ་བ་བཞིན་ཉམས་སུ་ལེན་པར་གསོལ་བ་འདེབས་པ་ལགས་སོ། ། དེ་ལྟར་བསྙེན་པ་གྲུབ་ནས་སྒྲུབ་པ་ལ་འཇུག་པའི་སྐབས་ཛཔ་྄ཁང་དབྱེ་བ་ནི། བརྒྱུད་འདེབས་ནས་བསྟོད་པའི་བར་བཏང༌། བདག་མདུན་འཇུག་པ་གཅིག་བསྐྱེད་ལ། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ།
བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་ བསམ་མོ། ཞེས་སེ་གོལ་གཏོགས་པས་གསལ་གདབ་ལ་བདག་མདུན་དབྱེར་མེད་དུ་དམིགས་ནས་ཛཔ྄་བསྐུལ་དང་བསྙེན་དམིགས་མཐར་བསྙེན་པ་ཁྱུག་ཙམ་བཟླས་ནས་སྒྲུབ་པ་གཙོ་བོར་བཟུང༌། གྲངས་ནི་བསྙེན་པའི་བཅུ་ཆ་བཟླ་བར་གསུངས་སོ། དེ་བཞིན་ལས་སྦྱོར་ནི་སོ་སོའི་གཞུང་ལྟར་སྦྱར་ལ་སྒྲུབ་པའི་བཅུ་ཆ་བཟླ། གཞན་ཐུན་དང་སྔོན་རྗེས་རྣམས་བསྙེན་པ་དང་ཕྱོགས་མཚུངས་སོ། ། བསྙེན་སྒྲུབ་བཟླས་པ་གྲངས་རྟགས་ཐེམས་ནས་དངོས་གྲུབ་ལ་འཇུག་པའི་སྔ་རོལ་དུ་སྒྲུབ་པ་སང་གྲོལ་རྒྱུའི་དེ་རིང་གི་དགོང་ཐུན་མཇུག་ཏུ་དངོས་གྲུབ་ཀྱི་རྫས་གསར་པ་བཤམས་ལ་སྲོད་ཐུན་བཟླས་པའི་གཤམ་དུ། རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས། མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ། སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་ཁ་དོག་སྣ་ལྔའི་རྣམ་པས། བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབར་བར་གྱུར།
བསྙེན་སྒྲུབ་སྔགས་གཤམ་དུ ། ཀཱ་ཡ་ཝཱཀྐ་ཙིཏྟ་གུ་ན་ཀརྨ་སརྦ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་རྩ་ཙམ་བཟླ། ཕྱིར་ནངས་ཐོར་ཐུན་ལ་ཕྲིན་ལས་གཞུང་བསྲངས་ཏེ། བཟླས་པ་ཁ་སྐོང་མཆོད་བསྟོད་བཅས་གྲུབ་ནས་གསོལ་ཁ་ཁྱུག་ཙམ་བཏང་ནས། སྐོང་བཤགས་ཚོགས་མཆོད་བསྒྲལ་བསྟབ་བར་གཞུང་ལྟར་ལ། སྐབས་འདིར་དངོས་གྲུབ་ལ་མི་དབང་ཞིང་བལྟ་ཉན་གྱི་བགེགས་ཚར་བཅད་པའི་ཕྱིར་བགེགས་བསྐྲད་སྲུང་འཁོར་བྱིན་འབེབས་བཅས་བྱ། དེ་ནས་ཡེ་ཤེས་ལྷ་ལ་འཁོན་གཅུགས་བཤགས་ཕྱིར་གནོང་འགྱོད་དྲག་པོས་ཡེ་ཤེས་སྐུ་མཆོག་མ། ཡིག་བརྒྱ་བཅས་སོང་ནས་དངོས་གྲུབ་བླང་བ་དངོས་ལ་འཇུག་པ་ནི། རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས།
མདུན་བསྐྱེད་ལྷ་ཚོགས་རྣམས་ཀྱི་ཐུགས་ཀར་ཕོག་པས་ཐུགས་དམ་རྗེས་སུ་དགོངས་ཏེ། སྐུའི་གནས་དང་སྦྱོར་མཚམས་ནས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་རྣམས་ཀྱང་བྱང་སེམས་བདུད་རྩི་འོད་ཟེར་འབར་བའི་རྣམ་པར་སྤྱན་དྲངས། བདག་ལ་ཐིམ་པས་མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་ བསམས་ལ། བསྙེན་སྒྲུབ་སྔགས་ཀྱི་ཤམ་དུ། སརྦ་སིདྡྷི་ཕ་ལ་ཧཱུྃ་ཧཱུྃ། ཞེས་བཏགས་པ་བརྒྱ་སྟོང་བཟླས་མཐར་རང་གཞུང་གི་དངོས་གྲུབ་བླང་བའི་ཚིག་བརྗོད་ལ། སྒྲུབ་རྟེན་ལྷར་གསལ་བའི་གནས་རྣམས་ནས་འོད་ཟེར་སྣ་ལྔ་རང་གི་གནས་ལྔར་ཐིམ་པས། མི་ཟད་རྒྱན་འཁོར་ལྔ་དང་ཐུན་མཆོག་རིགས་ཀྱི་དངོས་གྲུབ་ཐམས་ཅད་ཐོབ་པར་བསམ་ལ། སྒྲུབ་རྟེན་རྣམས་གནས་ལྔར་གཏུགས་ཤིང་བདུད་རྩི་མྱང༌། དངོས་གྲུབ་ཀྱི་རྫས་ཆ་གསུམ་དུ་བགོས་པའི་ཕུད་དང་པོ་དཀྱིལ་འཁོར་གྱི་ལྷར་ཕུལ།
ཆ་གཅིག་སྦྱིན་སྲེག་གི་རྫས་ལ་བསྲེ། ཆ་གཅིག་རང་གིས་ལོངས་སྤྱོད་པར་བྱའོ། དེ་ནས་ཆད་ལྷག་ཁ་སྐོང་རྩ་སྔགས་ཀྱི་བཅུ་ཆ་མེ་མཆོད་བྱ་བར་གསུངས་པ་བཞིན་ཉིན་འདི་རང་དུ་དབུ་འཛུགས་པར་མོས་ན། སྐབས་འདིར་རྩ་གསུམ་སྤྱི་ལ་འཇུག་པའི་མེ་མཆོད་ཕྲིན་ལས་བཞི་ལྡན་དོན་གཉིས་དཔལ་སྟེར་ལྟར་ཞི་བའི་སྲེག་བླུགས་རྫས་གཙོ་བོ་ཏིལ་དཀར་ནག་དང༌། རྩ་བསྙེན་ཁོ་ནས་བསྙེན་པའི་བཅུ་ཆ་སོགས་ཉིན་གྲངས་ཅི་ནུས་སུ་ཕུལ། ལྷག་གཏོར་མན་ཆད་དཀྱུས་ལྟར་བྱའོ། ། ལོ་གསུམ་ཐ་མའི་སྐབས་ཡིན་ན་འདིར་སྔར་བཙོན་འཛིན་བྱས་པའི་ལྷག་མ་རྣམས་ཀྱང་ལྷན་ཅིག་ཏུ་སྤུངས་ལ་ཕྱིར་གཏོང༌། ཆོས་སྐྱོང་གཏོར་འབུལ་སྐབས་སུ་དེ་དག་གི་གཏོར་མ་རྣམས་ཡང་ཐོག་ལྟ་བུར་འབུལ། ཆད་བརྟན་ལ་རྒྱུན་བཞག་ཕྱིར་བསྐྱང་ཞིང་རྟ་བྲོ་བརྡུང༌། གཏང་རག་གི་མཆོད་བསྟོད་རྒྱས་པར་བྱས་ལ་ནོངས་པ་བཤགས།
མདུན་བསྐྱེད་ཀྱི་ལྷ་ཡེ་ཤེས་པ་རྣམས་རས་བྲིས་དང་དཀྱིལ་འཁོར་ལ་བརྟན་བཞུགས་བྱ། དམ་ཚིག་པ་རང་ལ་བསྡུ། བདག་གི་རྣལ་འབྱོར་ཡང་འོད་གསལ་དུ་བསྡུ་ཞིང་རྒྱུན་སྤྱོད་གོ་བགོ ། དེ་ནས་མཚམས་དཀྲོལ་ཞིང་དཀྱིལ་འཁོར་བསྡུ་བ་ནི། རྒྱལ་ཆེན་བཞི་དང་སྒོ་བྱང་གཉིས་བཅས་སོ་སོའི་མདུན་དུ་དཀར་དམར་དང༌། ཉེར་སྤྱོད་བཅས་བཤམ། ཕྱི་རོལ་ཐོ་རྩར་ཕྱིན་ཏེ། མཆོད་པ་བྱིན་རློབ་ནི། རྃ་ཡྃ་ཁྃ ་གིས་བསངས་ལ། ཨོྃ་ཨཱཿཧཱུྃ༔
ལན་གསུམ། རྣམ་དག་ཆོས་དབྱིངས་ངང་ཉིད་ལས༔ རང་བྱུང་མཆོད་པའི་ཕུང་པོ་ནི༔ ཀུན་བཟང་མཆོད་པའི་སྤྲིན་ལྟ་བུས༔ དཔག་ཡས་ནམ་མཁའ་གང་བར་གྱུར༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ། ཞེས་པས་མཆོད་པ་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔
ལན་གསུམ་རྒྱ་དང་བཅས་པས་བརླབ། ཨོྃ་དྷྲིཥྚཱ་རཱཥྚཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ཨོྃ་བི་རུ་ཌྷ་ཀཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ཨོྃ་བི་རུ་པཱཀྵཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ཨོྃ་བཻ་ཤྲ་མ་ཎཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱཿ ས་མཆོད། ཟབ་ཅིང་རྒྱ་ཆེན་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། །
ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་བསྟོད། ཅེས་བསྟོད། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། །
དམ་ཚིག་ཅན་གྱི་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། བདེ་ལེགས་ཕུན་སུམ་ཚོགས་པ་དང༌། ། ཡིད་ལ་འདོད་པ་ཀུན་འགྲུབ་མཛོད།
ཅེས་ཕྲིན་ལས་བཅོལ། ཨོྃ་དྷྲིཥྚཱ་རཱཥྚཱ་ཡ་སྭཱ་ཧཱ༔ ཨོྃ་བི་རུ་ཌྷ་ཀཱ་ཡ་སྭཱ་ཧཱ༔ ཨོྃ་བི་རུ་པཱཀྵཱ་ཡ་སྭཱ་ཧཱ༔ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ མཐར། མ་རྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། ། འདིར་ནི་བགྱི་བ་གང་ནོངས་པ། ། དེ་ཀུན་ཁྱེད་ཀྱིས་བཟོད་མཛད་རིགས།
ཞེས་པས་ནོངས་པ་བཤགས། ཨོྃ། ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། བཛྲ་མུཿ ཞེས་གཤེགས་གསོལ་བྱ། དེ་ནས་སྒོ་བྱང་ཕྱི་ནང་བཀྲོལ་བ་ནི། ཕྱི་སྒོར་མཆོད་གཏོར་བཤམས།
རྃ་ཡྃ་ཁྃ་ གིས་བསང༌། ཨོྃ་ཨཱཿཧཱུྃ༔ ལན་གསུམ། ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཨརྒྷཾ? སོགས་ཀྱིས་མཆོད། ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀཿ ཡབ་ཡུམ་སྤྲུལ་པ་འཁོར་དང་བཅས༔
གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མཐར་ཡང་ཕྱིན༔ བར་གྱི་སྒོ་མཚམས་ཕྱེ་རུ་གསོལ༔ རྟོག་མེད་ཆོས་དབྱིངས་ངང་ལ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔ བཛྲ་མུཿ ཞེས་ལྷ་གཤེགས་སྒོ་བྱང་བསྡུའོ། དེ་ནས་ནང་སྒོར་མཆོད་གཏོར་བཤམས་ལ། རྃ་ཡྃ་ཁྃ ་གིས་བསང༌། ཨོྃ་ཨཱཿཧཱུྃ༔
ལན་གསུམ། ཨོྃ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས་མཆོད། ཧཱུྃ༔ ཁྲོ་རྒྱལ་དམ་ཚིག་བདུད་རྩིའི་མཆོག༔ ཡབ་ཡུམ་སྤྲུལ་པ་འཁོར་བཅས་རྣམས༔ གསེར་སྐྱེམས་གཉན་པོ་འདི་བཞེས་ལ༔ དེ་རིང་དཀྱིལ་འཁོར་མཐར་ཕྱིན་པས༔ ནང་གི་སྲུང་འཁོར་བཀྲོལ་དུ་གསོལ༔
དམ་ཚིག་ཡེ་ཤེས་དབྱིངས་སུ་གཤེགས༔ བཀྲ་ཤིས་དགེ་ལེགས་བརྟན་དུ་གསོལ༔ ཨོྃ་བཛྲ་མུཿ ས་གཤེགས། མེ་ཏོག་དང་གསེར་སྐྱེམས་དང་བཅས་སྒོ་བྱང་བསྡུའོ། གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ། མཐར་སྒྲུབ་ཁང་ལ་གཡས་སུ་བསྐོར་ཞིང་ནང་དུ་ལོགས་ལ་གཏང་རག་འབུལ་བ་སོགས་དགའ་སྟོན་ལ་ལོངས་སྤྱོད།
གཞུང་གི་བསྔོ་སྨོན་དང་བཀྲ་ཤིས་བརྗོད། གཞན་ཡང་ཞལ་ནས་གསུངས་པའི་བཀྲ་ཤིས་ཚིགས་སུ་བཅད་པས་ཐོག་དྲངས་ལས་སོ་སོར་འབྱུང་བའི་ཤིས་བརྗོད་རྒྱས་པར་སྤེལ་ལ། མེ་ཏོག་གི་ཆར་དུ་བསྙིལ་ཏེ། རོལ་མོ་སྙན་པར་འཁྲོལ་བ་སོགས་ཀྱིས་དགེ་ལེགས་རྒྱ་ཆེར་བྱའོ། དེ་ནས་བསྡུ་རིམ་གྱི་ཚེ་ཡང༌། སྲུང་འཁོར་ནས་བསྡུ་ཞིང་རྗེས་ཆོག་ཚང་བར་བྱས་ཏེ། ནང་མཚམས་གྲོལ་བའོ། དེ་ནས་ཞག་གསུམ་དང་བདུན་སོགས་ཇི་རིགས་སུ་ཐུན་མ་ཆག་ཙམ་དང༌། ཚོགས་སྐོང་བསྐང་གསོལ་སོགས་གཏང་རག་གི་ཚུལ་ཅི་ནུས་དང༌། བསྔོ་སྨོན་མཚམས་སྦྱར་ལ་འབད།
དེ་ནས་ཕྱི་མཚམས་གྲོལ་ནས་ཀྱང་ཆོས་དང་མཐུན་པའི་གྲོགས་དམ་ཚིག་ལྡན་པ་རེ་གཉིས་དང་འཕྲད་ལ་རིམ་གྱིས་གཞན་དུ་འཕྲད་པར་བྱ་བ་ལས་ཧུར་རྒྱུགས་མི་བྱེད། སྔར་བསྒྲུབས་ཟིན་པ་རྣམས་རྒྱུན་གྱི་རྣལ་འབྱོར་དུ་བཟུང༌། ཐ་ན་ཡང་རྩ་གསུམ་གང་ཡང་རུང་བའི་ཡི་དམ་གཅིག་གཙོ་བོར་བཟུང་སྟེ་གཞན་རྣམས་སྙིང་པོ་ཙམ་རེ་མ་ཆག་པར་ཅིས་ཀྱང་བྱ་དགོས་སོ། དེ་ལྟར་དབེན་གནས་རི་སུལ་དང་སྒྲུབ་པའི་སྡེ་རྣམས་སུ་བསྐྱེད་རྫོགས་ཟབ་མོའི་ལམ་ལ་བསྟེན་ནས་རྩེ་གཅིག་ཏུ། ལོ་གསུམ་ཕྱོགས་གསུམ་གྱི་བསྙེན་སྒྲུབ་ལ་བརྩོན་པའི་ཨེ་ཝྃ་སྒྲུབ་སྡེ་ཟུང་སོགས། རང་ལ་ལྟོས་པའི་གང་ཟག་གསར་བུ་བ་ཕོ་མོ་རྣམས་ཀྱིས་ཉམས་ལེན་ལ་ཉེ་བར་མཁོ་བའི་ཆེད་བསྐུལ་ངོར། རང་ལུགས་བླ་མ་ཞི་དྲག་གི་སྒྲུབ་པ་ཆེན་པོའི་ཁོག་དབུབ་ལ་གཞི་བཅོལ། དམ་པ་རྣམས་ཀྱི་ཕྱག་བཞེས་མཐོང་རྒྱུན་མན་ངག་གིས་བརྒྱན་ཏེ། ཟུར་འགེངས་ཅུང་ཟད་དགོས་པ་རིགས་མཐུན་གཞན་ལས་ཀྱང་བསབས་ཏེ། བཀོད་པ་འདིའང་རིས་མེད་བསྟན་པ་ཡོངས་ཀྱི་མངའ་བདག་པདྨའི་རྒྱལ་ཚབ་རིགས་ཀུན་ཁྱབ་བདག །
འཇམ་དབྱངས་མཁྱེན་བརྩེའི་དབང་པོ་འཇིགས་མེད་མཁྱེན་བརྩེའི་འོད་ཟེར་གྱི་ཞབས་རྡུལ་སྤྱི་བོར་རེག་པའི་སྐལ་བཟང་ཉམས་སུ་མྱོང་ཡང༌། སྐྱེས་སྦྱངས་ཡོན་ཏན་གྱི་ནར་མ་སོན་པའི་རྒན་བུ་བྱིས་པའི་ངང་ཚུལ་ཅན་ཨོ་རྒྱན་གསང་སྔགས་བསྟན་འཛིན་ནམ། རབ་བཏགས་སྒོ་ཆེན་སྤྲུལ་མིང་དུ་འབོད་པས་རབ་བྱུང་བཅུ་བདུན་པའི་ཆུ་ལུག་ལོ་དབོ་ཟླའི་ཡར་ཚེས་ཐུབ་པའི་གྲངས་ལྡན་ཉིན་སྦྱར་བའི། ཡི་གེ་པ་ནི་ལྷོ་འབྲོང་རྡོ་ཤུལ་གྱི་བནྡེ་ཨོ་རྒྱན་གསང་སྔགས་འགྲོ་འདུལ་གྱིས་བགྱིས་ཤིང་ཞུ་དག་གི་མཐུན་འགྱུར། བྱང་འབྲོང་ལྕི་ཡུལ་གྱི་རྣལ་འབྱོར་པ་གསང་སྔགས་ཡེ་ཤེས་རྒྱ་མཚོས་བགྱིས་པའི་དགེ་བས། འགྲོ་ཀུན་གསང་སྔགས་རིམ་གཉིས་ཟབ་མོའི་ཤུལ་རིང་བསྙེགས་ཏེ་རྣམ་གྲོལ་སྐུ་བཞིའི་གྲོང་ལ་འཇུག་པའི་རྒྱུར་གྱུར་ཅིག། །། ཁ༽ ༄༅། །ཞི་གནས་དང་ལྷག་མཐོང་སྒྲུབ་པའི་ཚུལ་འཇམ་མགོན་བླ་མའི་ཞལ་གྱི་བདུད་རྩིའི་ཉིང་ཁུ་ཞེས་བྱ་བ་བཞུགས་སོ། ། བླ་མ་བཅོམ་ལྡན་འདས་འཕགས་པ་འཇམ་དཔལ་དབྱངས་དང་གཉིས་སུ་མེད་པ་འཇིགས་མེད་མཁྱེན་བརྩེའི་འོད་ཟེར་རིས་མེད་བསྟན་པའི་རྒྱལ་མཚན་དཔལ་བཟང་པོའི་ཞབས་ཀྱི་པད་མོར་བཏུད་དེ་སྒོ་གསུམ་གུས་པ་ཆེན་པོས་ཕྱག་འཚལ་ལོ། ། བདག་གཞན་གྱི་རྒྱུད་བྱིན་གྱིས་བརླབ་པར་མཛད་དུ་གསོལ།
བསྟན་པའི་བདག་པོ་སྟོན་མཆོག་མཉམ་མེད་དོན་ཀུན་གྲུབ། ། སྟོན་པས་ལུང་བསྟན་གསང་སྔགས་སྟོན་པ་མཚོ་འཁྲུངས་རྒྱལ། ། བསྟན་པ་མཁའ་མཐར་བརྡལ་མཛད་ལོ་པཎ་རྗེ་འབངས་རྣམས། ། བཀའ་དྲིན་བསམ་གྱིན་དད་པའི་ཆུ་གཏེར་མཐའ་མ་དཔོག ། ཐོག་མེད་དུས་ནས་བར་མེད་སྲིད་མཚོ་རུ། ། དབང་མེད་ལས་ཉོན་འཐོར་རླུང་གིས་བདས་ཤིང༌། ། ཟད་མེད་རྣམ་རྟོག་རླབས་ཀྱིས་དཀྲུགས་པའི་སེམས། ། གཡོ་མེད་ཞི་བའི་གནས་འདིར་ངལ་གསོས་ཤིག ། དེའང་བདག་ཅག་ནི་ཐོག་མཐའ་མི་མངོན་པ་ཞིག་ནས་རྣམ་པར་རྟོག་པ་སྣ་ཚོགས་རླུང་དང་སྤྲིན་དང་རྒྱ་མཚོའི་རླབས་ལྟ་བུ་རྣམས་ཀྱིས་ཉིན་མཚན་བར་མེད་པར་དཀྲུགས་ཤིང་ཉམས་པར་བྱས་པའི་དབང་དུ་གྱུར་ཏེ། ཡོན་ཏན་ཕུལ་དུ་བྱུང་བ་ཅི་ཡང་མ་ཐོབ་པའི་སྟེང་དུ་སྡུག་བསྔལ་སྣ་ཚོགས་པས་ཉམ་ཐག་པར་གྱུར་པ་ཡིན་ན།
ད་ནི་ཅི་ནས་ཀྱང་ནང་དང་ཕྱིའི་རྒོལ་བ་ལྟ་བུ་རྣམ་རྟོག་སྣ་ཚོགས་ཀྱི་གཟེབ་ལས་ཐར་བར་བྱ་བའི་ཕྱིར་ཞི་གནས་དང་ལྷག་མཐོང་ཚུལ་བཞིན་དུ་བསྒོམ་པར་བྱ་སྟེ། ཐེག་པ་གསུམ་པོའི་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་དེ་གཉིས་ཀྱིས་སྐྱེད་པར་བྱེད་པ་ཡིན་ཏེ། ཏིང་ངེ་འཛིན་གྱི་སྒོ་ཐམས་ཅད་ཞི་ལྷག་ཟུང་འབྲེལ་གྱིས་བསྡུས་པའི་ཕྱིར་རོ། ། དེའང་ཞི་གནས་བརྟན་པར་མ་གྱུར་པའི་ལྷག་མཐོང་ནི་རླུང་དང་འགྲོགས་པའི་མར་མེ་བཞིན་མི་གསལ་ཞིང་ཡུན་རིང་དུ་མི་གནས་པས་སྒྲིབ་པ་འཇོམས་མི་ནུས་ལ། ལྷག་མཐོང་གི་དཔྱད་པ་ཇི་ལྟར་བཟང་ཡང་སྲིད་པའི་རྒྱུ་ལས་འདའ་མི་ནུས་པས། ཐེག་པ་མཆོག་དམན་ཀུན་ཏུ་ཞི་ལྷག་ཟུང་འབྲེལ་ཁོ་ན་གལ་ཆེ་བར་གསུངས་པའི་དོན། ཞི་གནས་ཀྱི་སྟོབས་ཀྱིས་རླུང་སེམས་མི་གཡོ་བར་བྱེད་ཅིང༌། ལྷག་མཐོང་ཁྱད་པར་ཅན་གྱིས་རྨོངས་པའི་སྒྲིབ་པ་འཇིག་ཚོགས་ལ་ལྟ་བ་སོགས་དྲུངས་ནས་འབྱིན་པར་བྱེད་པས་སོ། ། ཡང་ཞི་གནས་ལ་ཏིང་འཛིན་དང་ལྷག་མཐོང་ལ་ཤེས་རབ་ཀྱང་བརྗོད་དེ། མྱ་ངན་ལས་འདས་པའི་མདོ་ལས།
ཉན་ཐོས་རྣམས་ཀྱིས་ནི་དེ་བཞིན་གཤེགས་པའི་རིགས་མི་མཐོང་སྟེ། ཏིང་འཛིན་ཤས་ཆེ་བའི་ཕྱིར་དང༌། ཤེས་རབ་ཤས་ཆུང་བའི་ཕྱིར་རོ། ། ཡང་བྱང་ཆུབ་སེམས་དཔའ་རྣམས་ཀྱིས་མཐོང་མོད་ཀྱི་མི་གསལ་ཏེ། ཤེས་རབ་ཤས་ཆེ་ལ་ཏིང་འཛིན་ཤས་ཆུང་བའི་ཕྱིར། དེ་བཞིན་གཤེགས་པས་ནི་གཟིགས་ཏེ། ཞི་གནས་དང་ལྷག་མཐོང་མཚུངས་པར་ལྡན་པའི་ཕྱིར་རོ་ཞེས་གསུངས་སོ། ། དེའང་ཐེག་པ་ཆེ་ཆུང་ཀུན་གྱི་ལམ་སྟེགས་ཀྱི་ཡོན་ཏན་མ་ལུས་པ་འབྱུང་བའི་གཞི་ནི། རྒྱལ་སྲས་ཆེན་པོ་ཞི་བ་ལྷས། ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། ཞེས་གསུངས་པ་ལྟར། ཞི་ལྷག་ཟུང་འཇུག་སྒྲུབ་པ་ལ། སྦྱོར་དངོས་རྗེས་གསུམ་ལས། སྦྱོར་བ་ཞི་གནས་ཀྱི་སྔོན་འགྲོ་བསམ་གཏན་གྱི་རྒྱུ་ཚོགས་སྒྲུབ་པ་དང༌། བསམ་གཏན་གྱི་སྣོད་རུང་དུ་སྒྲུབ་པའོ། ། དང་པོ། ཞི་གནས་དང་བསམ་གཏན་ནི་ངོ་བོ་གཅིག་ཡིན་ལ། དེའི་རྒྱུ་ཚོགས་བསྟེན་པ་ལའང༌།
ལུས་འདུ་འཛིས་དབེན་པ་དང༌། སེམས་རྣམ་རྟོག་གིས་དབེན་པར་བྱ་དགོས་པས། འདུ་འཛི་ནི། བྱིས་དང་སྡིག་པའི་གྲོགས་པོ་སོགས་ཆགས་སྡང་གི་ཡུལ་ལས་རྒྱང་མ་བསྲིངས་ན། རྙེད་དང་བཀུར་སྟི་སོགས་ལ་ཆགས་ཞེན་གྱིས་སེམས་གནས་སུ་མི་སྟེར་བས། འདུ་འཛི་དེ་དང་བྲལ་བ་ནི་དབེན་པ་སྟེ། མདོར་ན་རྣམ་གཡེང་ཐམས་ཅད་སྤངས་ཏེ་གཅིག་པུར་གནས་ན་ཏིང་འཛིན་རྒྱུད་ལ་སྐྱེ་བར་གསུངས་སོ། ། སེམས་རྣམ་རྟོག་གིས་དབེན་པ་ནི། ལུས་ངག་གི་མི་དགེ་བ་དང༌། ལུང་མ་བསྟན་གྱི་བྱ་བས་སེམས་ཀྱི་ཉོན་མོངས་པའི་རྣམ་རྟོག་སོགས་འཇིག་རྟེན་པའི་བྱ་བྱེད་འཁྲུལ་པའི་རྗེས་སུ་འབྲང་བའི་རྟོག་པ་ཕྲ་རགས་རྣམས་མ་སྤངས་ན་མི་ཕན་ཏེ།
རི་དྭགས་རྣམས་རྟག་ཏུ་དབེན་པར་གནས་ཀྱང་ཡོན་ཏན་ཁྱད་པར་ཅན་གང་ཡང་མི་འཐོབ་པ་ལྟ་བུའོ། ། དེར་བརྟེན་ཕྱི་ནང་གི་དངོས་པོ་ལ་གཡེང་བ་མེད་པའི་བསམ་གཏན་རྩེ་གཅིག་ཏུ་གནས་ན། དེར་ཞི་གནས་ཀྱི་ཏིང་འཛིན་རྒྱུད་ལ་སྐྱེ་བར་འགྱུར་རོ། ། གཉིས་པ་ནི། ལུས་གནད་རྣམ་སྣང་ཆོས་བདུན་ཞེས་རྐང་པ་གཡོན་འོག ། གཡས་སྟེང་དུ་བྱས་པའི་རྡོ་རྗེ་སྐྱིལ་ཀྲུང་བཅའ། ལག་གཉིས་མཉམ་བཞག ལྷོད་ཆ་དང་བཅས་དཔུང་འགོ་ཅུང་གྱེན་དུ་འཐེན། སྒལ་ཚིགས་གསེར་གྱི་དོང་རྩེ་ལྟར་བརྩིགས། ལྟག་རྩ་བསྲངས་ཏེ།
མགྲིན་པའི་ཨོལ་མདུད་མནན། མིག་འབྲས་མི་གཡོ་ཞིང་རྫི་མ་ཐིབ་ཐིབ་མི་བྱེད་པར་སྣ་རྩེའི་ཐད་ཀྱི་བར་སྣང་ལ་ཅེ་རེ་བལྟ། མགོ་བོ་ཡ་ཡོ་མེད་པར་གཟེངས་བསྟོད་ཅིང་ལུས་ཀྱི་ཆ་ཐམས་ཅད་ཧྲིལ་གྱིས་གྲིམ་པ་ལ་འཇོག་དགོས་ཏེ། དེའི་རྒྱུ་མཚན་ནི། ལུས་གྲོང་ཁྱེར་དང་འདྲ། རྩ་ལམ་སྲང་དང་འདྲ། རླུང་རྟ་རྒོད་དང་འདྲ། རྣམ་ཤེས་མི་ཞ་བོ་དང་འདྲ་བས་བྱེད་པ་བཅིང་ན་གསང་སྒོ་ཁེགས་པའི་མི་རྟ་ནང་དུ་ཚུད་དེ་འགྲོ་མི་ཐུབ་པ་དང་འདྲ། ལུས་ཀྱི་གནད་ལ་ཆུན་ཆེར་ཡོང་བའི་ཐབས་བྱས་པས་ཡེ་ཤེས་ཀྱི་སྣང་བ་གོང་དུ་འཕེལ་བར་འགྱུར་ཏེ། སྔར་ཐུབ་པའི་དབང་པོ་བྱང་ཆུབ་ཤིང་དྲུང་དུ་ཏིང་འཛིན་ལ་གཡོ་བ་མེད་པར་བཞུགས་པའི་དུས་ཤིག་ཏུ།
སྤྲེའུའི་ཁྱུ་ཆེན་པོ་ཞིག་ལྟོ་འཚོལ་དུ་ཡོང་བ་དག་གིས་ཁོང་མཐོང་ནས་རིང་དུ་བྲོས། ཡང་ཡང་བལྟས་ཀྱང་གཡོ་བ་ཡེ་མེད་པར་མཐོང་ནས་ཚུར་ཚུར་སྐུ་གམ་དུ་ཡོང་སྟེ། ཐོག་མར་མི་ཡིན་མིན་ཚོད་བགམ་པའི་ཆེད་དུ་རྡེའུ་དང་ཤིང་བུས་བརྡེགས་ཀྱང་གཡོ་བ་མ་མཛད་པས། ཁོང་རྣམས་བག་ཕེབས་ནས་སྐུ་པང་དང་དབུ་ལ་འཛེགས་ནས་དབུ་སྐྲ་བཏོགས། སྙན་ཤལ་ནས་འཐེན་པ་སོགས་བྱས་ཀྱང་གླགས་མ་རྙེད་པས་ཁོང་རྣམས་ཡ་མཚན་སྐྱེས། མཐའ་སྐོར་དང་ཤིང་གི་ཡལ་ག་རྣམས་སུ་འཛེགས་ཏེ་སངས་རྒྱས་ཀྱི་ལད་མོ་བྱས་ནས་རྣམ་སྣང་ཆོས་བདུན་དུ་བསྡད་པས་སངས་རྒྱས་ཀྱི་མཐུ་དང༌། ལུས་གནད་གཅུན་པའི་རྟེན་འབྲེལ་གྱིས་དེ་རྣམས་ཀྱི་རྒྱུད་ལ་རྟོགས་པ་རྙེད་ཅིང་མཐར་བྱང་ཆུབ་ཐོབ་པའི་ལོ་རྒྱུས་བཞིན། རྟེན་འབྲེལ་ལུས་ལ་བསྒྲིགས་ན། རྟོགས་པ་སེམས་ལ་འཆར་བའི་དགོས་པ་ཡོད། ཅེས་མཁས་གྲུབ་དམ་པ་རྣམས་ཀྱིས་གསུངས་སོ། །
ལུས་གནད་དེ་ལྟ་བུའི་ངང་རླུང་རོ་དགུ་ཕྲུགས་སུ་བསལ་བ་ལ། དང་པོ་སྣ་བུག་གཡས་ནས་གསུམ། གཡོན་ནས་གསུམ། ཕྲུགས་གཅིག་ཏུ་གསུམ་སྟེ་དགུ་ཕྲུགས་སུ་བྱའོ། ། དམིགས་པ་གཡས་ནས་ཞེ་སྡང༌། གཡོན་ནས་འདོད་ཆགས། དབུས་ནས་གཏི་མུག་གིས་བསགས་པའི་ལས་ཉོན་དྲི་མའི་ཚོགས་སངས་ཀྱིས་ཐོན། བསམ་གཏན་གྱི་སྣོད་རུང་དུ་གྱུར་པའི་མོས་པ་བྱ། འདི་བཅུད་བཟང་པོ་མ་བླུགས་གོང་དུ་སྣོད་བཀྲུ་བཤལ་བྱས་པ་དང་མཚུངས་གསུངས། སྐབས་འདིར་བློ་སྦྱོང་ནས་གསུངས་པའི་ཞི་གནས་བསྐྱེད་པའི་དོན་དུ་རྟོག་པའི་གཉེན་པོ་ཕྱི་ནང་གི་དབུགས་འབྱིན་འཇུག་སྒོམ་པར་གསུངས་པ་ལྟར་བྱས་ན་ལེགས་པས།
ལུས་གནད་སྔ་མ་ལྟར་ལ་ཅུང་ཟད་ལྷོད་ཆ་བཏོན། དབུགས་དལ་བུས་ཕྱིར་འགྲོ་བ་དང་ཕྱི་གནས་ཅུང་ཟད་བྱ་ཞིང༌། སླར་ནང་དུ་དལ་བུས་རྔུབ་ལ་ནང་དུའང་ཅི་ནུས་སུ་བཞག རླུང་ཕྱི་ནང་གཅིག་ཏུ་བགྲང་བར་ཁུག་པ་རེར་རྩིས་པའི་གྲངས་ཉེར་གཅིག་སོགས་ཐུན་དུ་བཅད་ལ་ཞག་འགའི་བར་དུ་བྱའོ། ། འདིའང་བསམ་གཏན་གྱི་སྣོད་དུ་རུང་བའི་དགོས་པ་ཡོད་པར་གསུངས་ལ། དེ་དག་གིས་སྦྱོར་བའི་ཆོས་རྣམས་གྲུབ་བོ། ། གཉིས་པ་དངོས་གཞི་ཞི་ལྷག་གཉིས་ལས། དང་པོ། མཐོང་བའི་ཆོས་ལ་བདེ་བར་གནས་པའི་བསམ་གཏན་ཞེས་ལུས་སེམས་ཤིན་ཏུ་སྦྱང་བའི་ཞི་གནས་སྒྲུབ་པ་ལ། ཐོག་མར་ཕ་མ་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་འགོད་པར་བགྱིའོ། །
དེའི་ཆེད་དུ་བྱང་ཆུབ་མ་ཐོབ་ཀྱི་བར་དུ་དཀོན་མཆོག་གསུམ་ལ་སྐྱབས་སུ་འགྲོའོ་སྙམ་པའི་ངང་ནས། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྒོམ་སྒྲུབ་བགྱིད་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་སྐྱབས་སུ་འགྲོ་བ་དང་བྱང་ཆུབ་ཏུ་སེམས་བསྐྱེད་པ་རྣམས་སྔོན་དུ་སོང་ནས་ལུས་གནད་སྐྱིལ་ཀྲུང་སོགས་ཆོས་བདུན་སྔ་མ་ལྟར་བཅས་ལ། སེམས་གནད་རྟེན་ཅན་ལ་བསླབ་པ་དང༌། རྟེན་མེད་ལ་བསླབ་པའོ། ། དང་པོ་རྟེན་ཅན་ལ་བསླབ་པ་ནི། དམིགས་པའི་ཡུལ་གང་ལ་སེམས་འཛིན་པ་དེ་གཅིག་པུ་ལས།
མི་དགེ་བ་དང༌། ལུང་མ་བསྟན་པར་སྨོས་ཅི་དགོས། དགེ་བའི་དམིགས་པ་གཉིས་པ་ལའང་མི་གཏད་པར་དམིགས་ཡུལ་དེ་ཁོ་ན་ལ་སེམས་ཆ་མཉམ་པར་བཞག་སྟེ་རྩེ་གཅིག་ཏུ་བརྩོན་པར་བྱ་བ་ཡིན་ལ། དེའང་ཐོག་མར་དེ་བཞིན་གཤེགས་པའི་སྐུ་མཚན་དང་དཔེ་བྱད་ཀྱིས་བརྒྱན་པ་རི་མོ་མཁན་གྱིས་ཚད་ལྡན་བྲིས་པ་ལ། ཆེ་ཆུང་ཡང་མཐོ་གང་བ་སོགས་མིག་ལམ་ལ་བལྟ་བདེ་བར་རྟེན་འབྲེལ་སྙིང་པོས་རབ་ཏུ་གནས་པར་བྱས་ལ། དེ་རང་གི་མདུན་དུ་ཧ་ཅང་མི་ཉེ་ཧ་ཅང་མི་རིང་བར་མིག་ཕབ་སྟེ་བལྟ་བའི་སྤྱོད་ཡུལ་དང་ཇི་ལྟར་འཚམས་པ་ཞིག་ཏུ་བཞག་ནས་དེར་བལྟ་ཞིང་སེམས་རྩེ་གཅིག་ཏུ་འཛིན་པར་བྱ་སྟེ། འཕགས་པ་ཏིང་འཛིན་རྒྱལ་པོ་ལས། གསེར་གྱི་ཁ་དོག་ལྟ་བུའི་སྐུ་ལུས་ཀྱིས། ། འཇིག་རྟེན་མགོན་པོ་ཀུན་ནས་མཛེས་པ་སྟེ། ། དམིགས་པ་དེ་ལ་གང་གི་སེམས་འཇོག་པ། །
བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ། ཞེས་གསུངས་པ་ལྟར། སྐུའི་རྣམ་པ་ལ་སེམས་ཧ་ཅང་མི་གྲིམ། ཧ་ཅང་མི་ལྷོད་པར་དལ་བུའི་ཚུལ་གྱིས་དྲན་པ་དང་ཤེས་བཞིན་མ་ཉམས་པར། མིག་ཀྱང་གདང་ཟུམ་རན་པར་བལྟས་ལ་སེམས་རྒྱུན་ཆགས་པར་གཟུང་བར་བྱ་སྟེ། གང་དུ་དམིགས་པ་དེ་མ་ཡིན་པའི་རྣམ་རྟོག་ཐམས་ཅད་ལས་རང་གི་སེམས་རྒྱང་བསྲིང་ལ་དེ་ཁོ་ན་ལ་འཇོག་པར་བྱའོ། ། གཞན་དུ་སེམས་བཞག་པའི་ཐབས་དགུ་བཤད་པ་སོགས་ཡོད་ཀྱང་འདིར་འདུ་ལ། གལ་ཏེ་ཅུང་ཟད་སྤྲོ་བར་མོས་ན། ཡུམ་མདོ་ལས་སེམས་གནས་པར་བྱེད་པའི་ཐབས་དགུས་འདོད་སེམས་རྩེ་གཅིག་པ་སྒྲུབ་པར་གསུངས་པ་ནི། སེམས་འཇོག་གོ
མཉམ་པར་འཇོག་གོ ། རྒྱུན་དུ་འཇོག་གོ ། བླན་ནས་འཇོག་གོ ། ཉེ་བར་འཇོག་གོ ། འདུལ་བར་བྱེད་དོ། ། ཞི་བར་བྱེད་དོ། ། རྣམ་པར་ཞི་བར་བྱེད་དོ། ། རྩེ་གཅིག་ཏུ་བྱེད་དོ། ། ཞེས་པར། ༡ དམིགས་རྟེན་ལ་སེམས་ནང་དུ་གཏད་དེ་འཇོག་པ།
༢ དམིགས་པ་དེ་ལ་རྒྱུན་དུ་བར་མ་ཆད་པར་འཇོག་པ། ༣ སེམས་གཞན་དུ་འཕྲོ་ན་ཡང་ཡང་ནང་དུ་བཀུག་སྟེ་དམིགས་པ་ལ་བླན་ཏེ་འཇོག་པ། ༤ ཕྱིར་འཕྲོས་ན་ཡུལ་དུ་མི་འཇོག་པར་ཉེ་བར་ནང་དུ་དམིགས་པ་ལ་འཇོག་པ། ༥ སེམས་རྒྱུད་རབ་ཏུ་མ་ཞི་བ་དུལ་བར་བྱེད་པ། ༦ རྣམ་རྟོག་གི་རྦ་རླབས་ཞི་བར་བྱེད་པ། ༧ རྣམ་རྟོག་ཕྲ་མོ་ཙམ་ཡང་ཞི་བར་བྱེད་པ། ༨ རྩོལ་བ་ཆུང་ངུས་སེམས་ལ་དམིགས་པ་ཐ་དད་མེད་པར་རྩེ་གཅིག་ཏུ་བྱེད་པ། ༩ བྱིང་རྒོད་བསལ་ནས་རྩོལ་བ་མེད་པར་ལྷུན་གྲུབ་ཏུ་མཉམ་པར་འཇོག་པ་སྟེ་དགུས་ཏིང་འཛིན་གྲུབ་ན། ལུས་སེམས་ཤིན་སྦྱངས་ཀྱི་བདེ་བ་འདྲེན་པས་ཁྱབ་ལ། ཤིན་སྦྱངས་ལྡན་པའི་ཏིང་འཛིན་གྲུབ་ན་འཇིག་རྟེན་ལམ་གྱི་ཞི་གནས་མཚན་ཉིད་པར་འདོད་དོ། །
ཞེས་སོ། ། ཡང་རྗེ་བཙུན་སྒྲོལ་མ་ལྟ་བུའི་སྐུ་ཡང་རུང་སྟེ། རྩ་བ་རང་གི་ཡི་དམ་གང་ལ་བྱས་ཀྱང་དམིགས་རྟེན་དེ་ལ་འཛིན། དམིགས་རྟེན་དུ་སྐུ་ལྟ་བུ་མ་འབྱོར་ནའང་རང་གི་མདུན་གྱི་བར་སྣང་ལ་སྒོམ་པས་ཆོག་གོ ། གང་ལྟར་རྟེན་དེ་དག་ལ་ལས་དང་པོ་པའི་སེམས་འཛིན་གཞི་ཙམ་ཡིན་པས་དེ་ལ་གསལ་མི་གསལ་དང༌། གནས་མི་གནས་སོགས་རེ་དོགས་ཐམས་ཅད་སྤངས་ཏེ་བསྒོམ་པར་བྱའོ། ། དེའི་ཚེ་སེམས་བྱིང་རྒོད་ཆ་མཉམ་ན་ཐུགས་ཀར་སེམས་གཏད་ལ་ལྟ་སྟངས་མཉམ་པར་བཞག བྱིང་རྨུགས་འཐིབས་གསུམ་བྱུང་ན་སྨིན་མཚམས་ཀྱི་མཛོད་སྤུའམ་གཙུག་ཏོར་བལྟར་མི་མངོན་པ་ལ་སེམས་གཏད་དེ་ལྟ་སྟངས་གྱེན་དུ་གཏོད། འཕྲོ་རྒོད་ཆེ་ན་ལྟེ་བར་ཐིག་ལེ་སྔོན་པོ་ལ་སེམས་བཟུང་ནས་ལྟ་སྟངས་ཐུར་དུ་ཕབ། ཐམས་ཅད་ལ་ཡིད་མིག་རླུང་གསུམ་ཆིག་དྲིལ་མདུང་ཚུགས་སུ་གཏད་ཅིང་ཁབ་མིག་ཏུ་སྐུད་པ་འཛུད་པ་ལྟར།
རྩེ་གཅིག་པའི་སེམས་གཞན་དུ་མི་གཡེང་བར་ཡུན་ཐུང་ལ་གྲངས་མང་བར་བྱ། ཡེངས་ན་དེ་མ་ཐག་ཏུ་དྲན་པས་བཟུང་ལ་རང་མལ་དུ་བཞག དེ་ལྟར་ཡང་ནས་ཡང་དུ་གསལ་གདབ་ལ་སེམས་བཟུང༌། ཟིན་པ་ན་མ་ཡེངས་ཙམ་གྱི་ངང་རང་བབས་སུ་གློད་ལ་ཅི་གནས་སུ་བསྐྱང༌། ཐུན་མཐར་མདུན་གྱི་དམིགས་རྟེན་སངས་རྒྱས་དང་བྱང་སེམས་སོགས་གང་བསྒོམས་པའི་ལྷ་འོད་དུ་ཞུ་ནས་རང་ལ་ཐིམ། རང་གི་སེམས་བླ་མའི་ཐུགས་དང་དབྱེར་མེད་རོ་མཉམ་དུ་གྱུར་པར་མོས་ལ་མཉམ་པར་བཞག་གོ ། གཉིས་པ་རྟེན་མེད་ལ་བསླབ་པ་ནི། ལུས་གནད་བཅའ། རླུང་རོ་བསལ། སེམས་དུས་གསུམ་དུ་སྤྲོས་པའི་རྟོག་པ་བཅད་དེ།
སྔར་བྱུང་བ་དང་བྱས་ཟིན་གྱི་རྗེས་མི་གཅོད། མ་འོངས་པར་འདི་བྱ་འདི་འབྱུང་གི་མདུན་མི་བསུ། ད་ལྟའི་ཤེས་པ་ལ་དགག་སྒྲུབ་གང་ཡང་མི་བྱེད་པར་མ་ཡེངས་པའི་ངང་དུ་རིག་པ་དྭངས་སེང་ངེར་བཞག བྱིང་རྒོད་བྱུང་ན་ལྟ་སྟངས་སོགས་གོང་ལྟར་འགྲེ། གསལ་དྭངས་ལྷན་ནེར་གནས་པའི་ཚེ་འཕྲོ་བཅད་ལ། སླར་མཉམ་པར་བཞག་པ་ཡང་ཡང་བྱ་ཞིང་སྒོམ་གྱིས་སྣ་མི་སུན་པར་བྱ། ཡང་མིག་ཡུལ་དུ་གཟུགས། རྣ་བར་སྒྲ། སྣ་ལ་དྲི། ལྕེ་ལ་རོ།
ལུས་ལ་རེག་བྱ་སོགས་ཚོགས་དྲུག་གི་རྟོག་པ་ཤར་ནའང་དེ་ཀའི་ཐོག་ཏུ་སེམས་འཛིན་གྱི་རྟེན་བྱས་ལ་བཞག འཕྲོ་རྒོད་ཆེ་བས་སུན་པར་བྱུང་ན་ནང་དུ་བཀུགས་ཏེ། གཅུན་པ་ལྟར་མི་བྱེད་པར་གང་འགྱུ་འགྱུ་རུ་བཅུག་ནས་དེ་ཐོག་བསྐྱང༌། ཐོག་མར་གྲིམ་ལྷོད་སྤེལ། ཅུང་ཟད་གོམས་ན་གྲིམ་དྲགས་པ་དང་ལྷོད་དྲགས་པའི་སྐྱོན་དང་བྲལ་བའི་གྲིམ་ལྷོད་རན་པ་ལ་བསླབ་པར་བྱ་སྟེ། མདོར་ན་རྗེ་བཙུན་བརྟན་པའི་འཁོར་ལོ་འཇམ་དཔལ་དགྱེས་པའི་གྲོས་འདེབས་ཞལ་གདམས་འདི་ལྟར་བདོག་གོ ། ལེགས་པར་སོམས་དང་བློ་ལྡན་སྐལ་བཟང་ཚོགས་རྣམས། ། བྱས་བྱས་ཟིན་མེད་གཡོ་བ་ཆུ་ཡི་རི་མོ། ། སྨྲས་སྨྲས་དགོས་པ་མེད་པའི་དར་ལྕེ་རླུང་བསྐྱོད། ། བསམ་བསམ་འབྲས་བུ་མེད་པའི་བར་སྣང་བསེར་བུ། །
འདི་དང་འདིའི་ངང་ཡང་དང་ཡང་འཕྱན་འདི་འདྲ། ། ཐོག་མཐའ་མེད་པར་གྱུར་ཀྱང་སྡུག་བསྔལ་འཁོར་ལོ། ། ཤ་ཐང་ཆད་ཆད་བསྐོར་ལས་ཅི་ཡང་མི་འདུག ། དེ་ཕྱིར་གཏན་བདེ་ཞི་བའི་འདུན་མ་སྒྲུབ་དུས། ། ལས་དང་སྨྲ་བ་སྤྲོས་པའི་ཉེས་པ་སོམས་ལ། ། ཐམས་ཅད་ཐམས་ཅད་ཆབས་ཅིག་རྦད་ཀྱིས་བསྐྱུར་ནས། ། མ་རྙོགས་ཡིད་ཀྱི་རྫིང་བུར་དྲན་པའི་ཤེས་རབ། ། རྒྱུན་ཆགས་བསྐོར་བར་གྱིས་ལ་ཏིང་འཛིན་སྒོམས་ཤིག ། ཐོག་མེད་ངན་གོམས་བག་ཆགས་ཤོག་དྲིལ་འདྲ་བས། ། ཐོག་མར་རྩེ་གཅིག་བསྒྲིམས་ཤིང་བསྒྲིམ་པའི་རྩོལ་བ། །
ཅིས་ཀྱང་བར་མ་ཆད་པའི་ཞེ་རུས་མེད་ན། ། རྣམ་རྟོག་ལངས་ཤོར་ཐུལ་བའི་དུས་ཚོད་མི་གདའ། ། ཅུང་ཟད་གོམས་ཤིང་གོམས་བཞིན་གོང་ནས་གོང་དུ། ། འདུ་འཛིའི་རྣམ་གཡེང་བཅད་དེ་ཏིང་འཛིན་ནོར་བུ། ། ནམ་ཞིག་རྙེད་སྙམ་སྤྲོ་བས་རྒྱུན་ཆགས་འབད་ན། ། ཞི་གནས་ཡིད་ཀྱི་ཆུ་ངོགས་ཇེ་བས་ཇེ་ཉེ། ། དབེན་པར་ལོ་མང་སྒོམ་ལོ་སྒྲུབ་ལོ་བྱས་ཀྱང༌། ། མི་སྲུན་སེམས་ཀྱི་གླང་པོ་ཡན་པར་བཏང་ན། ། བརྒྱ་ཕྲག་ལོ་ཟླ་འདས་ཀྱང་བཟང་སྐྱེད་མེད་ལ། ། ཅི་བྱས་འབྲས་བུ་མི་མཐོང་ཡི་ཆད་རྒྱུ་ཡིན། །
དཔུང་ཚོགས་བཞི་ལྡན་འཇིགས་རུང་གཡུལ་གྱི་ངོ་ལས། ། གཅིག་པུས་རྒྱལ་བ་གང་དེ་དཔའ་བོར་གྲགས་ཀྱང༌། ། རྟོག་པའི་དགྲ་འདིས་དེ་དག་བྲན་བཞིན་བྱས་སླད། ། འདི་ག་ཆོམ་ན་ཡང་དག་དཔའ་བོར་བསྔགས་འོས། ། དུས་ཀྱི་རླུང་དང་རྒྱ་མཚོ་ཆེན་པོའི་རྦ་རླབས། ། ཇི་བཞིན་བཟློག་པར་དཀའ་བའི་ངང་ཚུལ་ངོམས་པ། ། རང་སེམས་ཀུན་རྟོག་གྱ་གྱུའི་སྒྱུ་ཅན་འདི་ག ། འདུལ་ཐབས་མི་མཁས་པ་ལ་འཇིགས་འཇིགས་འདྲ་ཡང༌། ། ཞེ་དམ་བརྟན་པོས་ལོ་ནས་ལོ་རུ་བརྩོན་ན། ། དངོས་པོ་སྟོབས་མེད་ངན་གོམས་ཙམ་གྱི་ཁོང་ཤེད། །
རང་གིས་རང་ཚོད་རང་མཚང་ནང་ནས་རིག་དུས། ། སྤྲོ་བའི་རང་ཉམས་མི་རྙེད་རང་དབང་མི་གདའ། ། གང་ཞིག་ཐུལ་ན་རྒུད་པའི་ཕྱོགས་ཀུན་ཐུལ་བ། ། དུལ་བའི་བདེ་གནས་ཐོབ་ཚེ་ཡོན་ཏན་ཀུན་རྟེན། ། འདི་འདྲའི་དོན་ཆེན་བཏང་ནས་དོན་མེད་བྱ་བས། ། རང་མགོ་བསྐོར་རྣམས་ཀྱེ་མ་རྨོངས་པས་བསླུས་སོ། ། གལ་ཏེ་དགའ་བའི་ཡིད་ཀྱིས་གཡེང་བར་གྱུར་ན། ། དོན་ཆེན་གནས་ལས་བསླུ་བར་རྟོགས་ནས་སྤོངས་ཤིག ། སྡུག་བསྔལ་ཉོན་མོངས་བརྒྱ་ཡིས་རང་རྒྱུད་མནར་ཚེ། ། དེ་ཡིས་དེས་རྐྱེན་བྱས་ལྷག་པར་བརྩོན་པ་སྐྱེད་ཅིག །
བགྱི་བར་འོས་པ་ཀུན་གྱི་རྩེ་མོར་གྱུར་པ། ། རང་སེམས་འདུལ་བའི་ཐབས་འདི་ཁོ་ནར་ཤེས་ནས། ། རྟེན་བཟང་མ་དོར་རིང་ལ་འདི་འདྲའི་བརྩོན་པ། ། ཇི་ལྟར་མི་བསྐྱེད་སྙམ་དུ་ཞེ་དམ་ཆོས་ཤིག ། ལག་པར་ནོར་བུ་ཐོགས་པས་འདོད་རྒུ་འབྱིན་དང༌། ། གཤོག་ཟུང་རྒྱས་པས་གང་འདོད་མཁའ་ལ་འཕུར་ལྟར། ། ཞི་གནས་གྲུབ་ན་མདོ་སྔགས་ལམ་གྱི་ཉམས་ལེན། ། གང་འདོད་ཅི་དགར་ཞུགས་པས་དོན་ཆེན་འགྲུབ་བོ། ། ཀུན་རྟོག་རིམས་ནད་བྱང་བའི་རང་སེམས་གཞོན་ནུ། ། རང་དབང་བདེ་བའི་ལང་ཚོ་མཆོག་ཏུ་དར་ཚེ། །
གནས་སྐབས་ཞི་སོགས་རབ་འབྱམས་ལས་ཀྱི་ཚོགས་དང༌། ། མཐར་ཐུག་བདེ་བའི་སྨིན་ལེགས་གྲོགས་སུ་ཁུག་ཡོང༌། ། འདོད་འདོད་མང་སྟེ་ཐོབ་ཐོབ་ཉུང་བར་འདུག་གི ། བསྒྲིམ་བརྩོན་ལྷག་པར་སྐྱེད་ཅིག་སྙིང་གི་བུ་རྣམས། ། ཞེས་གསུངས་པ་བཞིན་ཉམས་ལེན་ལ་བརྩོན་པར་བྱའོ། ། དེ་ལྟར་བརྩོན་པ་ལས་གནས་པའི་ཉམས་གསུམ་མམ། ཉམས་ལྔ་རིམ་གྱིས་འཆར་བར་འགྱུར་ལ། ༡ དེའང་སེམས་འཛིན་པ་ན་ཐོག་མ་ཉིད་དུ་སྦྲུལ་ལ་བཟུང་བ་ལྟར། ཤིན་ཏུ་མི་སྲུན་ཞིང་རྒོད་པའི་རྣམ་པ་ཅན་དུ་གྱུར་ཚེ་ཉམས་དང་པོ་རི་གཟར་གྱི་འབབ་ཆུ་ལྟ་བུ་གཡོ་བའི་ཉམས་ཞེས་བྱ་སྟེ། དཔུང་བཟང་གིས་ཞུས་པ་ལས།
སེམས་ནི་གློག་དང་རླུང་དང་སྤྲིན་དང་འདྲ། ། རྒྱ་མཚོ་ཆེན་པོ་ཡི་ནི་རླབས་དང་མཚུངས། ། སྒྱུ་ཅན་འདོད་རྒུར་ཡུལ་ལ་མངོན་དགའ་བ། ། གཡོ་ཞིང་འཕྱན་པས་ངེས་པར་གདུལ་བར་བྱ། ། ཞེས་གསུངས་པའི་ཚུལ་དང་མཐུན་པར་འབྱུང་ཡང་དེ་ཚེ་འདི་སྙམ་དུ་སེམས་ཏེ། བརྩོན་པ་བསྐྱེད་ན་མི་འགྲུབ་པ་གང་ཡང་མེད་དོ་སྙམ་དུ་སེམས་བསྐྱེད་ནས་ཡུན་རིང་པོར་དམིགས་པ་ལ་ཇི་གནས་སུ་བརྩོན་པར་བྱའོ། ། ༢ དེ་ལྟར་བརྩོན་པས་རེ་ཞིག་ན་སྔར་གྱི་རྣམ་རྟོག་ཆེ་ཞིང་རགས་པ་རྒོད་ཅིང་དབལ་ཚ་བ་རྣམས་ཅུང་ཞི་ཡང༌། རྣམ་རྟོག་སྣ་ཚོགས་ཀྱིས་བྲེལ་ཏེ་མང་པོ་ལང་ལོང་དུ་འཁྲིགས་པ་རྒྱུན་དུ་ཡོད་པའི་སྐབས་དེར་ཉམས་གཉིས་པ་རོང་ཁུང་དོག་མོའི་ཆུ་ལྟ་བུ་ཐོབ་པའི་ཉམས་ཞེས་བྱ་སྟེ། རོང་ཁུང་དོག་མོའི་ཆུ་དེ་བྲེལ་བ་དང་སྒྲ་ཆེའང་རི་གཟར་གྱི་འབབ་ཆུ་ལས་ཅུང་དལ་བ་ལ་དཔེར་བྱས་པའོ། ། ༣ ད་དུང་བརྩོན་པ་མ་བཏང་བར་སྔར་གྱི་མུ་ལ་གནས་ནས་སེམས་ཀྱི་རྟོག་པ་ཁོང་དལ་ཞིང་དམིགས་པ་ལ་གནས་པ་ལྟ་བུ་འབྱུང་ཡང༌།
ཞིབ་ཏུ་བརྟག་ན་རྣམ་རྟོག་ཕྲ་བ་མང་པོ་རྒྱུན་ཆགས་སུ་འཇུག་པ་ཡོད་པ་ནི། ཉམས་གསུམ་པ་ཆུ་ཀླུང་དལ་གྱིས་འབབས་པ་ལྟ་བུ་གོམས་པའི་ཉམས་ཞེས་བྱ་སྟེ། རྒྱང་ནས་བལྟས་ན་ཆུ་དེ་ལྷུན་ཆགས་ཤིང་འགྲོ་བ་མི་མངོན་ཡང༌། དྲུང་དུ་སོང་ན་ཅུང་ཟད་མི་སྡོད་པར་འགྲོ་ཞིང་གཡོ་བ་དེ་ལྟ་བུ་འབྱུང་ངོ༌། ། ༤ དེ་ཕན་ཆད་བརྩོན་པ་མ་བཏང་བར་འབད་ན་སྔར་ཙམ་དཀའ་ཚེགས་དང་གདུང་བ་ཆེར་མི་འབྱུང་བས་ཤིན་ཏུའང་བརྩོན་པ་རྒྱུན་ཆགས་པར་བྱའོ། ། དེ་ལྟར་བྱས་པས་རྣམ་རྟོག་ཕྲ་མོས་གཡོ་བའང་ཞི་སྟེ་དམིགས་པ་ལ་འདུ་བྱེད་པ་དང་བཅས་ན་ཇི་སྲིད་དུ་གནས་ནུས་ཀྱང༌། རྐྱེན་ཅིས་ཀྱང་གཡོ་མི་ནུས་པ་ནི་མ་ཡིན་པ་དེ། ཉམས་བཞི་པ་རྒྱ་མཚོ་རླབས་དང་བྲལ་བ་ལྟ་བུ་བརྟན་པའི་ཉམས་ཞེས་བྱ་སྟེ། སེམས་གནས་ཤིང་བརྟན་པའི་ཕྱིར་རོ། ། ༥ དེ་ཐོབ་ནས་དེའི་ངང་ལ་ཡུན་དུ་གོམས་པར་བྱས་ན་ཉམས་ལྔ་པ་འདོད་སེམས་རྩེ་གཅིག་པ་མཐར་ཕྱིན་པ་རི་བོ་ལྟ་བུའི་ཉམས་ཞེས་བྱ་སྟེ།
དེ་ནི་རྩོལ་བ་མེད་པའི་འདུ་བྱེད་དང་དོན་གནད་གཅིག་པ་ཡིན་ཞིང༌། དམིགས་པ་གང་ལ་གཏད་པ་དེ་ལ་སེམས་ངང་གིས་འདྲེས་ཤིང་རྩོལ་བ་མི་དགོས་པར་ལྷན་ནེར་ཇི་འདོད་དུ་གནས་པ་ལ་རྣམ་རྟོག་གིས་གཡོ་མི་ནུས་པ་འབྱུང་སྟེ། འདོད་པའི་སེམས་རྩེ་གཅིག་པ་ཞེས་བྱ་བ་དེ་གྲུབ་པ་ཡིན་ནོ། ། སྐབས་དེར་སེམས་གནས་པ་ལས་བྱུང་བའི་ཉམས་སྣ་ཚོགས་ཀྱང་འབྱུང་ངོ༌། ། དེའི་ངང་དུ་གོམས་པར་བྱས་ན་སེམས་དང་ལུས་ཤིན་ཏུ་སྦྱངས་པ་ཞེས་བྱ་བ་ལུས་དང་སེམས་ལས་སུ་རུང་ནས་དམིགས་པ་གང་དང་གང་དུ་འཇོག་པ་དེ་ལ་ཞག་དུ་མར་གནས་པར་བྱས་ན་ཡང༌། ལུས་ཀྱིས་མི་ལྕོགས་པ་དང༌། སེམས་ཀྱིས་མི་ལྕོགས་པ་གང་ཡང་མེད་པར་ལུས་ཤིང་བལ་ལྟར་ཡང་བ་དང༌། སེམས་མངོན་པར་དྭངས་པའི་བདེ་བས་ཁྱབ་པ་ཞིག་འབྱུང་སྟེ། ཤིན་སྦྱངས་དེའང་དང་པོར་རགས་པས་ལྕི་ཞིང་བརྟན་པའི་ཚུལ་ཅན་དང༌། དེ་ནས་གོམས་པས་སྔ་མ་དེ་ཟད་དེ་གྲིབ་མ་ལྟར་ཤིན་ཏུ་སྲབ་ཅིང་དྭངས་པས་ཞི་གནས་མི་གཡོ་བ་བསམ་གཏན་གྱི་སེམས་གཞི་དང་རྗེས་སུ་མཐུན་པ་འབྱུང་ལ།
དེ་ལྟ་བུའི་སྒོམ་པ་ལ་ནི་ཞི་གནས་ཞེས་བྱ་བའི་མིང་འཐོབ་སྟེ། ཤིན་ཏུ་སྦྱངས་པ་དང་ལྡན་པའི་སེམས་ཡིན་པའི་ཕྱིར་རོ། ། འདི་ནི་བསམ་གཏན་དང་པོའི་ཉེར་བསྡོགས་མི་ལྕོགས་མེད་ཅེས་བྱ་བའི་ཆར་ཡང་གཏོགས་པ་ཡིན་ནོ། ། འདིས་མཚན་མའི་དམིགས་པ་དང་མཚན་མེད་སྟོང་པ་ཉིད་སོགས་ཅི་བསྒོམས་ཀྱང་གོ་མི་ཆོད་པ་མེད་དོ། ། དེ་ལ་ཞི་གནས་སྒྲུབ་པའི་ཡན་ལག་ཡིད་བྱེད་བཞི་དང་སྟོབས་དྲུག་ལ་སོགས་པའི་རྣམ་གྲངས་མང་དུ་ཡོད་ཀྱང༌། དོན་དུ་སེམས་ཅི་གནས་སུ་དམིགས་པ་ལ་དྲན་པ་དང་ཤེས་བཞིན་གྱིས་རབ་ཏུ་བཟུང་སྟེ་གོམས་པར་བྱས་པ་ལས་ཉམས་ལྔ་སྐྱེ་བས་དེར་འདུའོ། ། དེ་ལྟ་བུའི་ཞི་གནས་གྲུབ་པའི་ཚེ་ན་སེམས་ལས་སུ་རུང་བའི་སྟོབས་ཀྱིས་ལུས་ཟོ་མདོག་བཟང་ཞིང་བདེ་ལ་སྟོབས་དང་ལྡན་པ་དང༌། སེམས་གསལ་ཞིང་དྭངས་པས་སྤྱོད་ཡུལ་ཅི་རིགས་ལ་འཇུག་པ་དང༌། ལུས་སེམས་ལ་དགའ་བདེ་ཚད་མེད་པའི་རླན་གྱིས་ཁྱབ་པར་ཡང་འགྱུར་ལ། ཉོན་མོངས་པ་ཆུང་ཞིང་ནང་གི་དབེན་པའི་དགའ་བ་ཁྱད་པར་ཅན་དང་རྗེས་སུ་མཐུན་པ་ཉམས་སུ་མྱོང་བར་འགྱུར་རོ། །
དེར་ཞི་གནས་དེ་ལྟ་བུས་སངས་རྒྱས་ཀྱི་སྐུ་ལ་དམིགས་པས་བསོད་ནམས་ཀྱི་སྟོབས་དང་སངས་རྒྱས་ཀྱི་བྱིན་གྱིས་བརླབས་ཀྱིས་དངོས་སམ། རྨི་ལམ་དུའང་སངས་རྒྱས་མཐོང་ཞིང་ཆོས་ཐོས་པ་སོགས་ཡོན་ཏན་གྱི་རྣམ་པ་སྣ་ཚོགས་པ་རང་གི་རྒྱུད་ལ་སྐྱེད་པར་བྱེད་དོ། ། དེ་ལྟར་ཞི་གནས་མཚན་ཉིད་པ་རྒྱུད་ལ་སྐྱེས་ན་ཏིང་ངེ་འཛིན་དང་ལྷག་མཐོང་སོགས་ཡོན་ཏན་ཐམས་ཅད་ཀྱི་རྩ་བ་ཚུགས་པ་ཡིན་ནོ། ། དེ་ལྟར་ཞི་གནས་གྲུབ་པ་ན་ལྷག་མཐོང་གི་རྣལ་འབྱོར་ལ་འཇུག་པར་བྱ་སྟེ། དེ་ཅི་ལྟ་བུ་ཞེ་ན། དང་པོ་ཞི་གནས་སྒྲུབ་པའི་སྐབས་སུ་སངས་རྒྱས་ཀྱི་སྐུ་རི་མོར་བྲིས་པ་དེ་ཉིད་དམིགས་རྟེན་དུ་བྱས་པ་ལ་སེམས་བཞག་པ་དང༌། དམིགས་རྟེན་མེད་ཀྱང་ཡིད་ཡུལ་དུ་འཆར་བ་ལ་སེམས་བཞག་པ་སོགས་ཅི་འདོད་དུ་བྱས་པའི་མཐར་ཞི་གནས་གྲུབ་པའི་དུས་སུ་རྟེན་མེད་པར་ཡང་རང་གི་སེམས་ཀྱི་ཡུལ་དུ་སངས་རྒྱས་ཀྱི་སྐུ་གཟུགས་ལེགས་པར་གསལ་སྣང་གི་ཚུལ་དུ་ཏིང་འཛིན་གྱིས་མཚན་མའི་གཟུགས་སྣང་བར་འགྱུར་ཏེ། དེའང་དང་པོ་ཡིད་ཡུལ་དུ་མེ་ལོང་ལ་གཟུགས་བརྙན་ལྟར་ལྷང་ངེ་ལྷན་ནེར་གསལ་ཞིང༌། དེ་ལ་ཆེར་གོམས་པས་རང་གི་དབང་པོའི་ཡུལ་དུའང་མངོན་སུམ་ལྟ་བུར་གསལ་བར་འགྱུར་ལ། ད་དུང་གོམས་ན་གཞན་པ་དག་གི་དབང་པོའི་ཡུལ་དུའང་རང་གིས་ཇི་ལྟར་དམིགས་པའི་སྣང་བ་དེ་ཉིད་མཐོང་ནུས་པར་འགྱུར་ཏེ།
དཔེར་ན་རྒན་མོས་རང་ལུས་སྟག་མོར་བསྒོམས་པས་གཞན་གྱིས་སྟག་དངོས་སུ་མཐོང་བ་ལྟ་བུའོ། ། གསལ་བ་དང་པོ་ཡིད་ཀྱི་ཡུལ་དང༌། གཉིས་པ་དབང་པོའི་ཡུལ་དང༌། གསུམ་པ་རེག་པའི་ཡུལ་དུ་སྣང་བ་ཞེས་སྔ་འགྱུར་བའི་བསྙེན་སྒྲུབ་ཀྱི་ཡིག་ཆ་རྣམས་སུ་གསུངས་པ་བཞིན་ནོ། ། དེའི་ནང་གི་གསལ་བ་དང་པོ་ཙམ་ཞིག་གྲུབ་པའི་དུས་ནས་ཀྱང་ལྷག་མཐོང་ལ་འཇུག་པར་བྱའོ། ། ལྷག་མཐོང་གི་ངོ་བོ་ནི། མདོ་དགོངས་པ་ངེས་འགྲེལ་ལས། བཅོམ་ལྡན་འདས་དུ་ཞིག་ཞི་གནས་ཀྱི་དམིགས་པ་ལགས། བཀའ་བསྩལ་པ། གཅིག་སྟེ་རྣམ་པར་མི་རྟོག་པའི་གཟུགས་བརྙན་ནོ། །
དུ་ཞིག་ལྷག་མཐོང་གི་དམིགས་པ་ལགས། བཀའ་བསྩལ་པ། གཅིག་སྟེ་རྣམ་པར་རྟོག་པ་དང་བཅས་པའི་གཟུགས་བརྙན་ནོ། ། ཞེས་གསུངས་པ་ལྟར། འདིར་བསྒོམ་པར་བྱ་བའི་ཤེས་རབ་ལྷག་མཐོང་གི་ཡེ་ཤེས་སྐྱེད་པར་བྱེད་པ་ལ། དཔྱོད་པའི་ཤེས་རབ་ཀྱིས་གཏན་ལ་འབེབས་པ་དང༌། གནས་ལུགས་ཀྱི་ངང་དུ་འཇོག་པའོ། ། དང་པོ་ནི། འདི་ལྟར་རང་གི་ཡིད་ཀྱི་ཡུལ་དུ་སངས་རྒྱས་ཀྱི་སྐུ་མཚན་དང་དཔེ་བྱད་ལྡན་པ་མཛེས་ཤིང་ཡིད་དུ་འོང་བ་ལྷང་ངེ་ལྷན་ནེར་མངོན་སུམ་ལྟ་བུར་གྱུར་པ། འདིའང་རང་གི་སེམས་ལ་གོམས་པའི་བག་ཆགས་ཀྱི་སྣང་བ་ཙམ་སྟེ།
གང་ནས་ཀྱང་མ་འོངས། གང་དུའང་མི་འགྲོ། བརྟགས་ན་དབེན་པ། ཕྱི་དང་ནང་གང་དུའང་མི་རྙེད་པ། སེམས་ལ་རག་ལས་ཤིང་གོམས་པའི་རྟེན་ཅིང་འབྲེལ་བར་འབྱུང་བ་ཙམ་ལས་རབ་ཏུ་སྣང་བ་སྟེ། འདི་གང་ལ་སྣང་བའི་སེམས་དེ་ཡང་བརྟགས་ན་ཕྱི་དང་ནང་གང་དུའང་མི་རྙེད་དེ། གཞི་དང་རྩ་བ་བྲལ་བ་ཡིན་པས་ན་དེ་ལ་སྣང་བ་འདི་ལྟ་ཅི་སྨོས། དེས་ན་སྣང་བ་འདི་ལ་ངོ་བོ་ཉིད་ཅུང་ཟད་ཀྱང་མེད་དེ། ཡེ་ཤེས་སྣང་བ་རྒྱན་གྱི་མདོ་ལས། དེ་བཞིན་གཤེགས་པ་ཟད་མེད་དགེ་བ་ཡིས། །
ཆོས་ཀྱི་གཟུགས་བརྙན་ཡིན་ཏེ་འདི་ལ་ནི། ། དེ་བཞིན་ཉིད་མེད་དེ་བཞིན་གཤེགས་པའང་མེད། ། འཇིག་རྟེན་ཀུན་ན་གཟུགས་བརྙན་ཀུན་ཏུ་སྣང༌། ། ཞེས་དང༌། སངས་རྒྱས་བྱང་ཆུབ་སེམས་ཀྱིས་བརྟགས་པ་ཡིན། ། སེམས་ཀྱང་རྣམ་དག་རང་བཞིན་འོད་གསལ་ཞིང༌། ། རྙོགས་མེད་འགྲོ་བ་ཀུན་དང་མ་འདྲེས་པར། ། གང་གིས་ཤེས་པ་བྱང་ཆུབ་མཆོག་འཚང་རྒྱ། ། ཞེས་གསུངས་པ་ལྟར་ཤེས་རབ་ཀྱིས་བརྟགས་ཤིང་ཤེས་པར་བྱས་ནས། དེ་བཞིན་གཤེགས་པ་ཇི་ལྟ་བ་དེ་བཞིན་དུ་ཕུང་པོ་དང་ཁམས་དང་སྐྱེ་མཆེད་ཀྱིས་བསྡུས་པའི་སྣང་ཞིང་སྲིད་པའི་ཆོས་ཐམས་ཅད་ཀྱང༌།
རྟེན་ཅིང་འབྲེལ་བར་འབྱུང་བའི་དབང་གིས་འཇིག་རྟེན་ན་འདི་ལྟར་སྣང་ཞིང་ཉམས་སུ་མྱོང་བ་ཡོད་མོད་ཀྱི། དེ་ཐམས་ཅད་རང་རང་གི་རྒྱུ་རྐྱེན་རྟེན་ཅིང་འབྲེལ་བར་འབྱུང་བའི་དབང་གིས་སྣང་བ་ཙམ་མ་གཏོགས་པར། དེ་ལ་ལེགས་པར་བརྟགས་ན་ཆོས་གང་དང་གང་ཡང་རང་གི་ངོ་བོ་ཉིད་ཀྱིས་རྡུལ་ཕྲ་རབ་ཙམ་ཡང་རྙེད་པར་མི་འགྱུར་ཏེ། དཔེར་ན་སྒྱུ་མའི་སྣང་བ་དང་རྨི་ལམ་གྱི་སྣང་བ་ལ་སོགས་པའི་སྤྱོད་ཡུལ་བཞིན་དུ་དོན་ལ་འགྲོ་འོང་དང་སྐྱེ་འགག་ལ་སོགས་པ་ཅིའང་མེད་མོད་ཀྱི། ཇི་ལྟར་སྣང་བ་ལ་སྣང་བ་ལྟར་དུ་ཞེན་ཅིང་སོ་སོར་བརྟག་པ་སྤངས་པའི་བྱིས་པ་སོ་སོའི་སྐྱེ་བོ་རྣམས་ཀྱིས་སྐྱེ་བ་དང་འགག་པ་ལ་སོགས་པ་ཡོད་པར་འཛིན་པ་ནི། རབ་རིབ་ཅན་གྱིས་སྐྲ་ཤད་ཀྱི་སྣང་བ་ལ་དེ་བསལ་བའི་འདུ་ཤེས་བྱེད་པ་ལྟར། ཐོག་མ་མེད་པ་ནས་མ་རིག་པའི་རབ་རིབ་ཀྱིས་སེམས་བསླད་པ་རྣམས་ཀྱིས་ཡང་དག་པའི་གནས་ལུགས་མི་ཤེས་པའི་ཕྱིར་རོ། ། ཡང་དག་པའི་གནས་ལུགས་རྟོགས་པ་རྣམས་ཀྱི་ངོར་ནི། སྣང་བ་འདི་རྣམས་མེད་དགོས་པ་མ་ཡིན་ཏེ། སྣང་བ་འདི་ཉིད་སྣང་བཞིན་དུ་ཅིར་ཡང་མ་གྲུབ་པར་མཐོང་ནས་ཆོས་དེ་དག་རང་གི་ངོ་བོ་གདོད་ནས་མ་སྐྱེས་པར་རྟོགས་པ་ཡིན་ཏེ།
རྒྱལ་བའི་ཡུམ་ལས། ཆོས་ཐམས་ཅད་ནི་སྒྱུ་མ་དང་རྨི་ལམ་ལྟ་བུ། མྱ་ངན་ལས་འདས་པའང་སྒྱུ་མ་དང་རྨི་ལམ་ལྟ་བུ། གལ་ཏེ་མྱ་ངན་འདས་པ་ལས་ལྷག་པའི་ཆོས་ཤིག་ཡོད་ན་དེའང་སྒྱུ་མ་དང་རྨི་ལམ་ལྟ་བུའོ། ། ཞེས་དང༌། མདོ་ཏིང་འཛིན་རྒྱལ་པོ་ལས། ཇི་ལྟར་སྨིག་སྒྱུ་དྲི་ཟའི་གྲོང་ཁྱེར་དང༌། ། སྒྱུ་མ་ཇི་བཞིན་རྨི་ལམ་ཇི་ལྟ་བུར། ། མཚན་མ་སྒོམ་པ་ངོ་བོ་ཉིད་ཀྱིས་སྟོང༌། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། །
ཞེས་གསུངས་པ་ལྟར་སྒྱུ་མ་སོགས་སངས་རྒྱས་ཀྱི་སྐུ་ཡིད་ངོར་དེ་ལྟར་སྣང་ཡང་དོན་ལ་དེའི་ངོ་བོ་ཉིད་དུ་དམིགས་པར་བྱ་བ་ཐམས་ཅད་ཡེ་ནས་མེད་པ་ལྟར། ཆོས་ཐམས་ཅད་ཀྱང་དེ་དང་འདྲ་ལ། བདག་ཀྱང་དེ་དང་འདྲ་སྟེ། བདག་གི་རང་བཞིན་གང་ཡིན་པ་དེ་ནི་སངས་རྒྱས་ཀྱི་རང་བཞིན་ནོ། ། སངས་རྒྱས་ཀྱི་རང་བཞིན་གང་ཡིན་པ་དེའང་ཆོས་ཐམས་ཅད་ཀྱི་རང་བཞིན་ཏེ། སྡུད་པ་ལས། བདག་ཇི་འདྲ་བ་དེ་འདྲར་སེམས་ཅན་ཐམས་ཅད་ཤེས། ། སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། ། སྐྱེ་བ་མེད་དང་སྐྱེ་བ་གཉིས་ཀར་མི་རྟོག་པ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །
ཞེས་སོ། ། གཉིས་པ་གནས་ལུགས་ཀྱི་ངང་དུ་འཇོག་པ་ནི། ལྷག་མཐོང་ཞེས་བྱ་བའང་རྟོག་པ་མི་འགོག་པར་གང་ཤར་བ་དེ་ངོ་ཤེས་པ་ཙམ་གྱི་ཐོག་ཏུ་འཇོག་པ་ཡིན་ལ། དེ་ལས་ལྷག་པའི་སྒོམ་ཞིག་ལོགས་སུ་མེད་དེ། ཀརྨ་པ་རང་བྱུང་རྡོ་རྗེས་ཀྱང༌། བལྟར་མེད་སེམས་ལ་ཡང་ཡང་བལྟས་པའི་ཚེ། ། མཐོང་མེད་དོན་ནི་ཇི་བཞིན་ལྷག་གེར་མཐོང༌། ། ཡིན་མིན་དོན་ལ་ཐེ་ཚོམ་མེད་པ་ཡི། ། ཞེས་པ་ལྟར་རྣམ་རྟོག་གང་ཤར་བ་དེ་ལ་ཅེར་རེ་བལྟས་པས། རང་གྲོལ་དུ་སྟོང་ཕྱམ་གྱིས་འགྲོ་བ་ལ་བལྟ་བྱ་དང་ལྟ་བྱེད་གཉིས་སུ་མེད་ཀྱང་དེ་ཉིད་ངོ་ཤེས་པ་ཙམ་བྱས་ནས་འཇོག་པ་ཡིན་ལ།
དཔེར་ན་རྐུན་མ་ངོ་ཤེས་ན་མ་བསྐྲད་ཀྱང་རང་ལོག་ཏུ་འགྲོ་བ་ལྟར་རོ། ། མདོར་ན་གང་བསྒོམ་པར་བྱ་བའི་དགེ་བའི་དམིགས་པ་དེ་ལ་སེམས་རྩེ་གཅིག་ཏུ་འཇོག་པ་ནི་ཞི་གནས་དང༌། དེ་ལ་མ་ཞེན་པ་ནི་ལྷག་མཐོང་སྟེ་ཞི་ལྷག་ཟུང་འཇུག་ཡིན་ལ། འདིར་སྤྲོས་པ་དང་བྲལ་ལོ་ཞེས་པ་སོགས་རྟོག་དཔྱོད་ཅིག་མེད་ན་སོ་སོར་རྟོག་པའི་ཤེས་རབ་དང་བྲལ་བས་དེ་འདྲའི་ལྷག་མཐོང་གི་ཆ་དེ་འདོར་མི་རུང་སྙམ་དུ་རྣམ་ཤེས་ཀྱི་སྤྱོད་ཡུལ་ཙམ་ཁོ་ན་ལ་བློ་རྩེ་གཏོད་པར་མི་བྱ་སྟེ། ཏིང་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་གཉིས་ཀ་མཐའ། ། གཙང་དང་མི་གཙང་འདི་ཡང་མཐའ་ཡིན་ཏེ། ། དེ་ཕྱིར་གཉིས་ཀའི་མཐའ་ནི་རྣམ་སྤངས་ནས། ། མཁས་པས་དབུས་ལའང་གནས་པར་ཡོང་མི་བྱེད། ། ཅེས་སོ། །
དེར་མཐར་ཐུག་ཞི་གནས་ཀྱི་སེམས་རྩེ་གཅིག་པ་དང་རང་བཞིན་ཡོངས་ཤེས་ཀྱི་ལྷག་མཐོང་སྟེ། ཞི་ལྷག་ཟུང་འཇུག་གི་དོན་ལ་ཇི་ལྟར་མཉམ་པར་འཇོག་པའི་ཚུལ་ཡང་རྗེ་བཙུན་འཇམ་དཔལ་རྡོ་རྗེས། མི་དྲན་དགུ་དྲན་མི་འགྱུ་དགུ་འགྱུ་འདི་གར། ། མ་ཐུལ་ལམ་གྱི་ཡོན་ཏན་རྒྱ་ཆེར་མི་འབྱུང༌། ། བཟུང་ན་སྦྲུལ་གདུག་གཙེས་འདྲ་ཇེ་བས་ཇེ་རྩུབ། ། དེ་ཕྱིར་སེམས་ཀྱི་གཤིས་སུ་རང་བབས་ལྷོད་ནས། ། ཅི་ཡང་ཡིད་ལ་མ་བྱེད་ཕྱམ་གྱིས་སྐྱུར་ཐོང༌། ། ཆུ་རྙོགས་མི་བསྒུལ་འཇོག་པའི་ཐབས་ཡིན་ཨེ་གོ ། དང་པོར་གནས་ཆ་བཟང་པོ་སྐྱེ་བའི་ཐབས་སུ། ། སྒོ་ལྔ་ཡིད་ཤེས་མ་ཕྱེད་ཆམ་མེར་སྐྱུར་ཐོང༌། །
ཡུལ་དང་ཡུལ་ཅན་འཇོག་པའི་ཐབས་ཡིན་ཨེ་གོ ། འདས་དང་མ་འོངས་མ་ཕྱེད་ཆམ་མེར་སྐྱུར་ཐོང༌། ། བདེ་བ་སྡུག་བསྔལ་འཇོག་པའི་ཐབས་ཡིན་ཨེ་གོ ། ཞི་གནས་ལྷག་མཐོང་མ་ཕྱེད་ཆམ་མེར་སྐྱུར་ཐོང༌། ། བླང་བྱ་དོར་བྱ་འཇོག་པའི་ཐབས་ཡིན་ཨེ་གོ ། ཀུན་གཞི་ཆོས་སྐུ་མ་ཕྱེད་ཆམ་མེར་སྐྱུར་ཐོང༌། ། རྣམ་ཤེས་ཡེ་ཤེས་འཇོག་པའི་ཐབས་ཡིན་ཨེ་གོ ། རྟོག་དཔྱོད་ཅི་ཡང་མ་བྱེད་ཆམ་མེར་སྐྱུར་ཐོང༌། ། སྒོ་ལྔའི་ཤེས་པ་མ་བཀག་ཧ་རེར་སྐྱུར་ཐོང༌། ། ལུས་དང་ཤེས་པ་མ་བསྒུལ་ཅོག་གེར་སྐྱུར་ཐོང༌། །
ཅི་བྱས་གང་བྱུང་མ་བལྟ་རང་བབ་སྐྱུར་ཐོང༌། ། བྱུང་ཚོར་ཆེད་དུ་མ་བཀག་རྩིས་མེད་སྐྱུར་ཐོང༌། ། རྟོག་མེད་རྩོལ་བས་མ་བསྒྲུབས་རང་བབས་ཞོག་ཐོང༌། ། གནས་པར་ཆེད་འཛིན་མི་གཞག་གང་དགར་སྐྱུར་ཐོང༌། ། འགྱུ་བ་རྗེས་འཐུང་མ་བྱེད་རྗེས་མེད་སྐྱུར་ཐོང༌། ། མཁའ་ལ་པྲ་ཡས་སོང་ན་དགའ་བ་ལགས་ཏེ། ། དམིགས་བསམ་ཆེད་འཛིན་ངོ་ཐག་རྩད་ནས་བཅད་ཚེ། ། མ་བཟུང་རང་གར་བསྐྱུར་བའི་ཤེས་པ་ཁོ་རང༌། ། བཟོ་བཅོས་དྲན་བསམ་མེད་པར་ལྷུག་པར་ཞོག་ཐོང༌། ། བྱ་བྱེད་འཁྲིས་ཐག་ཆོད་པའི་རང་བབས་གཤིས་འདི། །
གསལ་ལེ་མེ་རེ་ཡེ་རེ་བ་ཞིག་འདུག་གི ། སེམས་མེད་མུན་པའི་གོ་སྐབས་གཏན་ནས་མི་གདའ། ། འདིའི་ངང་འདིའི་ངང་བཞག་ན་ཀུན་རྟོག་ཐམས་ཅད། ། ཇེ་དྭངས་ཇེ་དྭངས་ཞི་གནས་ངང་གིས་སྐྱེ་བས། ། འདི་ཉིད་ཁོ་ན་སེམས་གནས་མན་ངག་དམ་པ། ། གལ་ཏེ་རྩོལ་བས་དམིགས་པ་འབའ་ཞིག་སྒོམ་ཡང༌། ། སྐབས་སུ་ངལ་གསོའི་ཚུལ་གྱིས་འདི་འདྲ་སྤེལ་ན། ཞི་གནས་བསྐྱེད་པའི་ཐབས་སུ་ཆེས་ཆེར་བཟང་ངོ༌། ། གནས་པའི་ངང་ན་གནས་བྱའི་རིག་པ་དེ་ཉིད། ། ཟང་ཐལ་བདེན་མེད་ཁོ་ཐག་ནང་ནས་ཆོད་པས། །
ཡེ་ནས་སྐྱེ་མེད་འགག་མེད་མཉམ་ཉིད་ངང་དུ། ། གནས་དང་མི་གནས་བསམ་བརྗོད་བློ་དང་བྲལ་ན། ། གཉུག་མ་ཆོས་སྐུའི་རང་ཞལ་རྗེན་པར་དེར་མཐོང༌། ། འདི་བས་སླ་བ་ཅི་ཡང་མེད་ལ། ། འདི་བས་དོན་ཆེན་གང་ཡང་མི་འདུག ། འདི་བས་བདེ་བའི་ལམ་མཆོག་མི་གདའ། ། འདི་ཉིད་ཁོ་ན་བདེ་མྱུར་གྲོལ་ལམ། ། ཞེས་གསུངས་པ་ལྟར་ཉམས་སུ་བླང་སྐབས། རླུང་རོ་བསལ། ལུས་གནད་རྣམ་སྣང་ཆོས་བདུན་བཅའ།
སྔར་གྱི་བདེ་གསལ་མི་རྟོག་པ་ལ་སོགས་པའི་མཚན་ཉིད་དེའི་སྟེང༌། ཡོད་མེད་ཡིན་མིན་བླང་དོར་འཛིན་སྟངས་ཐམས་ཅད་ཆམ་གྱིས་སྐྱུར་ལ་གང་ལའང་མི་རྟོག་ཅི་ལའང་མི་བསམ་པར། སྤྲོས་པའི་མཐའ་ཐམས་ཅད་དང་བྲལ་བའི་གནས་ལུགས་བློ་ཡིས་བཟོ་མ་འཆོས་པར་རང་བབས་ནམ་མཁའ་ལྟ་བུར་བསྐྱངས་པ་ནི་ལྷག་མཐོང་གི་ཁྲིད་རིམ་སྟེ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། ཅེས་བྱ་བའི་དོན་ཏེ། མཉམ་བཞག་དང་རྗེས་ཐོབ་ཀྱི་སྐབས་སུ་སྣང་བ་ཐམས་ཅད་སྒྱུ་མ་དང་རྨི་ལམ་ལྟར་བལྟ་ཞིང༌། གནས་ལུགས་མ་རྟོགས་པའི་སེམས་ཅན་ལ་སྙིང་རྗེ་བསྒོམ་པར་བྱ་ལ། དེའང་ས་ར་ཧས། སྙིང་རྗེ་དང་བྲལ་སྟོང་པ་ཉིད་ཞུགས་གང༌། །
དེ་ནི་ལམ་མཆོག་རྙེད་པ་མ་ཡིན་ནོ། ། གལ་ཏེ་སྙིང་རྗེ་འབའ་ཞིག་བསྒོམ་ན་ཡང༌། ། འཁོར་བ་འདིར་གནས་ཐར་པ་ཐོབ་མི་འགྱུར། ། གང་ལ་གཉིས་པོ་སྦྱོར་བར་ནུས་པ་དེས། ། འཁོར་བར་མི་གནས་མྱ་ངན་འདས་མི་གནས། ། ཞེས་གསུངས་པ་བཞིན་ཉམས་སུ་བླང་བར་བྱའཽ། ། དེ་ལྟར་བསྒོམས་པའི་ཕན་ཡོན་ཡང་ཚད་མེད་དེ། དེ་ཁོ་ན་ཉིད་བསྟན་པའི་མདོ་ལས། ཤཱ་རིའི་བུ། གང་གིས་བསྐལ་པ་གཅིག་གི་བར་ཉན་པ་ལས།
གང་གིས་སེ་གོལ་གྱི་ཡུན་ལ་དེ་ཁོ་ན་ཉིད་སྒོམ་པ་བསོད་ནམས་ཆེའོ། ། ཤཱ་རིའི་བུ། དེ་ལྟ་བས་ན་དེ་ཁོ་ན་ཉིད་ཀྱི་ཏིང་ངེ་འཛིན་གཞན་ལ་ནན་གྱིས་གདམས་པར་བྱའོ། ། ཞེས་དང༌། གཙུག་ཏོར་ཆེན་མོའི་མདོར། བསྐལ་པ་མང་པོར་ཐོས་བསམ་བྱས་པ་བས། ཉིན་གཅིག་ལ་ཆོས་ཉིད་ཀྱི་དོན་སྒོམ་པ་བསོད་ནམས་ཆེའོ། ། ཅིའི་ཕྱིར་ཞེ་ན། དེས་ནི་སྐྱེ་ཤི་རིང་དུ་བྱེད་པའི་ཕྱིར་རོ། ། ཞེས་དཔལ་གྱི་མགུལ་ནས་གསུངས་པའི་དོན་ཡང་ཡིད་ལ་གཞོལ་ནས་སྤྲོ་བ་བསྐྱེད་པར་བྱའོ། །

གསུམ་པ་རྗེས་ཀྱི་བྱ་བའང༌། གཞན་དོན་བླ་མེད་བྱང་ཆུབ་ཏུ་དགེ་རྩ་བསྔོ་བ་དང་སྨོན་ལམ་གྱིས་ཟིན་པར་བྱ་དགོས་ལ། དེའང་འཁོར་གསུམ་རྣམ་པར་མི་རྟོག་པའི་ངང་ལ་བཞག་གོ ། མདོ་རྒྱུད་རྒྱ་མཚོའི་སྙིང་བཅུད་ནི། ། འཇམ་མགོན་ཡབ་སྲས་ཞི་ལྷག་ཁྲིད། ། བློ་དམན་འཇུག་པ་བདེ་བའི་ཆེད། ། གྲོང་པའི་ཚིག་གིས་ལྷུག་པོར་བཀྲལ། ། ཐོས་བསམ་དབེན་པའི་ཕྱི་གླིང་གི ། སློབ་བུ་དག་ལ་སྨན་སེམས་ཀྱང༌། ། ཚུལ་བཞིན་མ་གྱུར་ནོངས་པ་གང༌། ། ཆོས་སྤྱན་ལྡན་པའི་སྤྱན་སྔར་འཆགས། །
དགེ་དེས་ཡིད་ཅན་ཕ་མ་ཀུན། ། རྣམ་མཁྱེན་ཡེ་ཤེས་ཐོབ་པར་ཤོག ། ཅེས་པ་འདིའང་ཐམས་ཅད་མཁྱེན་གཟིགས་མི་ཕམ་འཇམ་དཔལ་དབྱངས་ཀྱི་ཐུབ་ཆོག་རྒྱབ་ཆོས་པདྨ་དཀར་པོ་ལས་ཞི་ལྷག་སྒོམ་ཚུལ་འཁོར་ལོའི་མགོན་པོ་མཁྱེན་བརྩེ་རིན་པོ་ཆེས་ཁོལ་ཕྱུང་མཛད་པ་ཉིད་ལ་གཙོ་བོར་ཁུངས་བཅོལ་ཅིང༌། འདི་གའི་ཚིག་ཚོགས་སྒྲིམ་ཆེ་ཞིང་གོ་དཀའ་བ་དང༌། མདོ་རྒྱུད་ལུང་སྦྱོར་མང་པོ་དག་བདག་འདྲའི་སྐྱེས་སྦྱངས་ཡོན་ཏན་ཕྲ་བ་རྣམས་ཀྱིས་ཚུལ་བཞིན་འཆད་པར་དཀའ་ཞིང༌། དེ་བཞིན་ཐོས་བསམ་དབེན་པའི་ཕྱི་རྒྱལ་གྱི་སློབ་ཚོགས་གསར་བུ་པ་རྣམས་མགོ་འཁྲུག་པའི་རྐྱེན་དུ་གྱུར་པ་མང་བས་ཕལ་ཆེར་ཕྲིས་ཤིང༌། བརྗོད་ཚིག་གོ་བདེ་བ་གཙོ་བོར་བྱས་ལ། ཡོན་ཏན་རིན་པོ་ཆེའི་མཛོད་སོགས་གཞུང་གཞན་དང༌། བླ་མའི་མན་ངག་ལས་ཀྱང་ཁ་བསྣན་བྱས་ཏེ་ཅུང་ཟད་སྤྲོས་པ་འདིའང༌། ཕྱི་གླིང་རང་སློབ་ནང་པ་གསར་བུ་རྣམས་ལ་ཕན་ཕྱིར་ལྷག་བསམ་གྱིས་མཚམས་སྦྱར་ཏེ།
འཛམ་གླིང་ཞི་བའི་བསྟི་གནས་ཨ་རིའི་ཡུལ་གྱི་ཆ་ཤས་མོང་ཀྲན་ནར། ཨེ་ཝྃ་གསང་སྔགས་གླིང་དུ་སྒོ་ཆེན་སྤྲུལ་མིང་གསང་སྔགས་བསྟན་འཛིན་གྱིས་རབ་བྱུང་ ༡༧ ལྕགས་འབྲུག་ལོའི་གྲོ་ཞུན་ཉ་བའི་ཡར་གྱི་ཚེས་བཟང་པོར་གྲུབ་པར་བགྱིས་པའོ། ། སླར་ཡང་གཅུང་གནམ་ལྕགས་མཁན་པོ་ངག་དབང་དགེ་ལེགས་མཆོག་དང་མཆོག་སྤྲུལ་ཐུབ་བསྟན་རྣམ་གཉིས་ལ་ཚིག་དོན་གྱི་ཆར་ཞུས་དག་གསོལ་བ་བཏབ་པ་བཞིན་ལེགས་པར་གནང་བར་ཐུགས་རྗེ་ཆེ་ཞུ་བ་དང་འབྲེལ་མཐའ་དོན་གཏན་འབེབས་གྲུབ་པར་བགྱིས་པ་ལགས་སཽ།། །། ག༽ ༄༅། །ཐུན་མོང་ཕྱི་ཡི་སྔོན་འགྲོའི་ལག་ཁྲིད་གདབ་པ་མན་ངག་གནད་ཀྱི་གཟེར་བུ་ཞེས་བྱ་བ་བཞུགས་སོ། ། རིག་སྟོང་གདོད་མའི་མགོན་པོ་འཇམ་པའི་དཔལ། ། སངསྃ་རྒྱྃས་ཀུན་གྱི་ཡེྃ་ཤེྃས་གཅིག་བསྡུས་མཆོག ། དབྱེར་མེད་རྩྃ་གསུྃམ་ཀུན་འདུས་པདྨ་རྒྱལ། ། འགྲོ་འདུལ་གླིང་པ་སྤྱི་བོའི་རྒྱན་དུ་མཆོད། ། བླ་མའི་བཀའ་ལས་འགོང་པར་མ་ནུས་ནས། །
རང་བློས་ཇི་དཔོག་དམ་པའི་མན་ངག་ལས། ། རྒྱ་མཚོའི་ཆུ་ལས་སྐྲ་རྩེའི་ཐིགས་པ་ལྟར། ། ཅུང་ཟད་འགོད་ལ་བཀས་གནང་བྱིན་གྱིས་རློབས། ། དེ་ཡང་ཐུན་མོང་ཕྱིའི་སྔོན་འགྲོའི་ལག་ལེན་ཉམས་ཁྲིད་དུ་གདབ་པའི་མན་ངག རང་མཚང་གི་གནད་ལ་འབིགས་པའི་གཟེར་བུ་བསྟན་པར་བྱ་བ་ལ། ཐོག་མར་ཐོ་རངས་ལྡང་བའི་རྣལ་འབྱོར་ནི། ཐོ་རངས་མལ་ནས་གཉིད་སད་པ་དང་མཉམ་དུ་དྲན་ཤེས་དང་ལྡན་པའི་ངང་ལ། མདང་གཉིད་དུ་སོང་ནས་ད་ནངས་སད་ཀྱི་བར། རྨི་ལམ་ཚུན་དུ་སྡིག་པ་མཐོང་ན་འཕྲལ་དུ་བཤགས་པ་དང༌། དགེ་བ་ལ་དགའ་བ་སྒོམ།
དེ་ནས་གཉིད་རྨུགས་དང་ལེ་ལོའི་དབང་དུ་མི་བཏང་བར། ལུས་གནད་རྣམ་སྣང་ཆོས་བདུན་ལེགས་པར་བསྲང་བའམ་ཙོག་པུར་འདུག དེ་མ་ཐག་ཏུ་སྙིང་པདྨ་འདབ་བརྒྱད་ཁ་ཕྱེ་བའི་དབུས་སུ་བླ་མ་གུ་རུ་རིན་པོ་ཆེ་ཨོ་རྒྱན་རྡོ་རྗེ་འཆང་ཡབ་ཡུམ་བུམ་སྐུའི་རྣམ་པར་བཞུགས་པ་ཉིད། སྐད་ཅིག་གིས་དབུ་མའི་ལམ་བརྒྱུད་ནས་ཡར་འཕགས་ཏེ། རང་གི་མདུན་གྱི་ནམ་མཁར་པད་ཟླའི་གདན་ལ་ཞལ་སྤྲོད་ཀྱི་རྣམ་པར་དགྱེས་ཡེ་རེ་བཞུགས་པ་ལས། རང་འོད་ཀྱི་མཁའ་འགྲོ་མའི་ཚོགས་སྤྲིན་ཕུང་འཁྲིགས་པ་བཞིན་སྐུ་མཚན་དཔེའི་གཟི་མདངས་ཡ་ལེ། གསུང་བཛྲ་གུ་རུའི་སྔགས་དབྱངས་ཀྱི་སྙན་འགྱུར་འུར་རེ། ཕྱག་ཌཱ་དྲིལ་གྱི་རང་སྒྲ་ཁྲོལ་ལེ། ཞབས་བརྐྱང་བསྐུམ་དང་གར་ཐབས་ཁྲིག་གེར་བསྒྱུར་བས། སིལ་གཡེར་ཌཱ་དྲིལ་སྔགས་ཀྱི་སྒྲས་འགྲོ་ཀུན་གཏི་མུག་གཉིད་ལས་བསླངས་པར་བསམ་ལ།
མོས་གུས་དྲག་པོས་མཆི་མ་འཁྲུགས་པའི་གདུང་དབྱངས་དང་བཅས། བླ་མ་མཁྱེན་ནོ༔ བླ་མ་མཁྱེན་ནོ༔ བླ་མ་མཁྱེན་ནོ༔ ཀྱེ་མ་ཀྱི་ཧུད་གུ་རུ་རིན་པོ་ཆེ༔ བདག་འདྲ་བླུན་རྨོངས་འཁོར་བར་འཁྱམས་པའི་འགྲོར༔ མཁྱེན་རབ་ཐུགས་རྗེའི་འོད་སྟོང་རབ་བཀྱེས་ནས༔ སྨག་འཐུག་འཁོར་བའི་བཙོན་ལས་བསྒྲལ་དུ་གསོལ༔ ཞེས་གསོལ་བ་རྩེ་གཅིག་ཏུ་བཏབ་པས་གུ་རུ་དགྱེས་པའི་ཞལ་གྱིས་ཕྱོགས། བརྩེ་བའི་སྤྱན་གྱིས་གཟིགས།
ཐུགས་རྗེས་རྗེས་སུ་བཟུང༌། འཛུམ་པའི་ཞལ་ནས་འདི་ལྟར། ཀྱཻ། སྐལ་ལྡན་རིགས་ཀྱི་བུའམ་རིགས་ཀྱི་བུ་མོ་ཞེས་བོས་ཏེ། གདོད་མའི་གཞི་ལ་ཁྱོད་དང་ང་གཉིས་དབྱེ་བ་མེད་དེ། སངས་རྒྱས་སེམས་ཅན་ཐམས་ཅད་གཞི་དབྱིངས་སུ་མཉམ་མོད་ཀྱང༌། མ་རིག་པའི་དབང་གིས་གཞི་སྣང་རང་སྣང་དུ་ངོ་མ་ཤེས་པས། གཟུང་འཛིན་དུ་གོལ་ཏེ་ཐོག་མ་མེད་པ་ནས་ད་ལྟའི་བར་འཁྲུལ་སྣང་རྨི་ལམ་ལྟ་བུར་བདེན་པར་བཟུང་བའི་སྲིད་པའི་དུཿཁ་མུ་མེད་པར་མྱོང་བ་ཡིན་ལ། ད་ལྟའང་རྨོངས་པར་གྱུར་ན་ནམ་ཡང་ཐར་བའི་སྐབས་མེད། དེའི་ཕྱིར་ན་དུས་འདིར་གཏི་མུག་གིས་གཉིད་མ་ལོག་པར་རང་རིག་འོད་གསལ་ངོ་ཤེས་པར་གྱིས་ལ།
སྒོ་གསུམ་དགེ་བར་བཀོལ་ཅིང་བརྩོན་འགྲུས་རྩོམ་པའི་དུས་ལ་བབ་པ་ཡིན་ནོ། ཁྱད་པར་དུ་ད་ལྟ་ཐོ་རངས་དུས་སུ་བླ་མ་སྤྱི་བོར་བསྒོམས་ནས། དཀོན་མཆོག་གསུམ་འདུས་ཀྱི་ངོ་བོ་རུ་ཤེས་པར་གྱིས་ལ་སྙིང་ནས་གསོལ་བ་ཐོབ། སེམས་ཅན་ཐམས་ཅད་ཕ་མར་ཤེས་པའི་སྙིང་རྗེས་འདི་རྣམས་གཏན་གྱི་སྡུག་བསྔལ་ལས་བྲལ་ཏེ། སངས་རྒྱས་ཀྱི་གོ་འཕང་ཐོབ་པ་ཞིག་བདག་གིས་བྱའོ་སྙམ་པའི་མགྲོན་གྱི་མཆོག་ཏུ་གཉེར། ཕྱི་ནང་གསང་བའི་སྡོམ་དང་དམ་ཚིག་སྲོག་ལྟར་ཟུངས་ལ། ལྷག་པར་ལམ་ཐམས་ཅད་ཀྱི་གཞི་མ་ཡིན་པས་སྔོན་འགྲོ་བསགས་སྦྱང་སྤེལ་བའི་ཚུལ་གྱིས་ཉམས་སུ་ལོངས། སྒོ་གསུམ་གྱི་གནད་རྣམས་སུ་ཡང་དག་བསྣུན་པ་གལ་ཆེ་བས། དེ་ཕྱིར་སྐལ་ལྡན་སྙིང་གི་བུའམ་བུ་མོ། ཀྱཻ་བརྩོན་འགྲུས་མ་ཞན་ཨང་ཞེས་གདམས་པའི་མོད་ལ།
རང་ནས་ཀྱང་མོས་གུས་བཟོད་མི་ཐུབ་པ་ལྟ་བུ་སྐྱེ་ཞིང༌། གུ་རུའི་བཀའ་བཞིན་འཆི་བ་སྲོག་ལ་བབ་ཀྱང་དམ་བཅའ་འདོར་རེ་ཤེ་བསམ་ཞིང་སེམས་ལ་གོ་ཆ་བགོས་པའི་མོས་པ་དང་བཅས། ངག་ཏུ་ཡང་སྣང་བ་འགྱུར་བའི་གདང་སྙན་པོས་འདི་སྐད་བརྗོད་པར་བྱའོ། ། ལེགས་པར་སོམས་དང་སྐལ་ལྡན་རིགས་ཀྱི་བུ༔ སངས་རྒྱས་སེམས་ཅན་དབྱིངས་སུ་མཉམ་མོད་ཀྱང་༔ ད་ལྟ་རྨོངས་པའི་དུས་འདིར་གཉིད་མ་ལོག༔ ཐོ་རངས་དུས་སུ་བླ་མ་སྤྱི་བོར་སྒོམས༔ དཀོན་མཆོག་གསུམ་ལ་སྙིང་ནས་གསོལ་བ་ཐོབ༔ སེམས་ཅན་ཐམས་ཅད་མགྲོན་གྱི་མཆོག་ཏུ་གཉེར༔ ཕྱི་ནང་གསང་བའི་སྡོམ་དང་དམ་ཚིག་ཟུངས༔
བསགས་སྦྱང་སྤེལ་བའི་གནད་རྣམས་ཡང་དག་བསྣུན༔ དེ་ཕྱིར་སྐལ་ལྡན་བརྩོན་འགྲུས་མ་ཞན་ཨང་༔ ཞེས་བརྗོད་ལ་ཡིད་ཀྱིས་ཀྱང་དེ་ལྟར་བསམ་པར་བྱའོ། ། དེ་ནས་གཏེར་གཞུང་རྩ་བར། དུག་གསུམ་རླུང་བུས་རྡོ་རྗེའི་བཟླས་པ་བྱ༔ དེ་ནི་སྒོ་གསུམ་སྤྱི་ཡི་བྱིན་རླབས་མཆོག༔ ཅེས་གསུངས་པ་བཞིན་ལུས་གནད་རྣམ་སྣང་ཆོས་བདུན་དྲང་པོར་བསྲང༌། ལག་པ་གཡས་གཡོན་མཐེ་བོང་གིས་སོ་སོའི་སྲིན་མཛུབ་རྩ་བ་ནས་མནན་ལ། གུང་མོ་བསྒྲེངས་པའི་རྡོ་རྗེའི་ཁུ་ཚུར་གཡས་གཡོན་བརླ་རྩར་བཞག་ལ་དཔུང་པ་གཟེངས་བསྟོད། དེ་ནས་ཁུ་ཚུར་ནང་བསྐོར་གྱི་གཡོན་པའི་སྲིན་མཛུབ་ཀྱིས་སྣ་བུག་གཡོན་མ་བཀག་སྟེ་སྣ་བུག་གཡས་ནས་རླུང་རོ་ལན་གཅིག་བསལ།
དེ་བཞིན་གཡས་ཕྱོགས་བཀག་སྟེ་གཡོན་ནས་གོང་ལྟར་རླུང་རོ་ལན་གཅིག དེ་ལྟར་གཡས་གཡོན་སྤེལ་མར་གསུམ་གསུམ་སོང་རྗེས་ལག་པ་སྔ་མ་བཞིན་བཞག་ལ་སྣ་བུག་གཉིས་ཀ་ནས་གསུམ་སྟེ་དགུ་ཕྲུག་ཏུ་བསལ། དམིགས་པ་ནི། གཡས་ནས་རླུང་རོ་བསལ་སྐབས། ངོ་བོ་ཉོན་མོངས་པ་ཞེ་སྡང་ལ། དེས་བསྐྱེད་པའི་ནད་ཁྲག་དང་མཁྲིས་པ། གདོན་ཕོ་གདོན་དང་རྒྱལ་འགོང༌། ཞེ་སྡང་དང་ཕྲག་དོག་གཙོར་གྱུར་གྱི་སྡིག་སྒྲིབ་དང་བཅས་པ། རྣམ་པ་ནི་རླུང་དཀར་མོག དང་པོར་འབུད་སྐབས་ནག་ཤས་ཆེ་བ།
གཉིས་པར་དཀར་སྐྱ། གསུམ་པའི་མཐར་དུག་རྣམས་ཐོན་ནས་དཀར་སེང་ངེར་སོང་བར་བསམ། དེ་བཞིན་གཡོན་ཕྱོགས་གོང་ལྟར་རླུང་རོ་བསལ་སྐབས། ངོ་བོ་ཉོན་མོངས་པ་འདོད་ཆགས་ལ། དེས་བསྐྱེད་པའི་ནད་རླུང་དང་གྲང་བ། གདོན་མོ་གདོན་དང་བསེན་མོ། འདོད་སྲེད་དང་སེར་སྣ་གཙོར་གྱུར་གྱི་སྡིག་སྒྲིབ་དང་བཅས་པ། རྣམ་པ་རླུང་དམར་ནག དང་པོར་འབུད་སྐབས་ནག་ཤས་ཆེ་བ། གཉིས་པར་དམར་སྐྱ།
གསུམ་པའི་མཐར་དུག་རྣམས་ཐོན་ནས་དམར་སང་ངེར་སོང་བར་བསམ། དེ་ལྟར་གཡས་གཡོན་སྤེལ་མར་གསུམ་གསུམ་སོང་ནས་ཆ་མཉམ་ཞེས་ལག་པ་ཁུ་ཚུར་སྔ་མ་བཞིན་བརླ་རྩར་བཞག་ལ་སྣ་བུག་གཉིས་ཀ་ནས་རླུང་རོ་བསལ་སྐབས། ངོ་བོ་ཉོན་མོངས་པ་གཏི་མུག་ལ། དེས་བསྐྱེད་པའི་ནད་བད་ཀན། གདོན་ཀླུ་གདོན། མ་རིག་པ་གཙོར་གྱུར་གྱི་སྡིག་སྒྲིབ་དང་བཅས་པ། རྣམ་པ་རླུང་སྔོ་ནག དང་པོར་འབུད་སྐབས་ནག་ཤས་ཆེ་བ། གཉིས་པར་སྔོ་སྐྱ། གསུམ་པའི་མཐར་དུག་རྣམས་ཐོན་ནས་སྔོ་བསངས་ནམ་མཁའ་ལྟར་སོང་བར་བསམ་ལ།
མཐར་ཧ་ཞེས་ཁ་ནས་དལ་བུར་འདོན་ཞིང་ལྷོད་དེ་ཤིག་གེར་བཞག་གོ ། དེ་ནི་བཅུད་མ་བླུགས་གོང་སྣོད་བཀྲུ་བཤལ་བྱས་པ་དང་མཚུངས། ཡང་ཕོ་མོ་གཉིས་ཉོན་མོངས་གཙོ་ཆེ་ཆུང༌། རྩ་དང་ཁམས་ཀྱི་ཁྱད་པར་ལ་བརྟེན་ནས་གཡས་གཡོན་གོ་ལྡོག་སྲོལ་ཀྱང་ཡོད་མོད་མ་བྱས་ཀྱང་མི་འགལ། དེ་ནས་ངག་སྒྲིབ་སྦྱང་ཞིང་ངག་བྱིན་གྱིས་བརླབས་པ་ནི། རང་གི་ལྕེའི་དབང་པོ་ཟླ་བ་ཁ་བཀས་པ་ལྟ་བུའི་སྟེང་དུ། ངོ་བོ་ཡེ་ཤེས་ཀྱི་གཏུམ་མོ་ལ་རྣམ་པ་རཾ་ཡིག་དམར་པོ་པདྨ་རཱ་གའི་མདངས་ཅན་གསལ་བ་ལས་མེ་འབར། རང་གི་ལྕེ་དབང་ལས་དང་བག་ཆགས་བཅས་པ་བསྲེགས་ཏེ་སྟོང་པར་སྦྱངས། སྟོང་པའི་ངང་ལས་ལྕེ་ཡེ་ཤེས་འོད་ཀྱི་རང་བཞིན་རྣམ་པ་གསེར་གྱི་རྡོ་རྗེ་རྩེ་ལྔ་པ་ཕྱེད་པ་ཞིག་སྒོམ། དེའང་གཞན་དུ་རྩེ་མོ་ལྕེ་རྩེ་གཏད་ཕྱོགས་སུ་གཏད་པར་སྣང་ཡང་འདིར་རྩེ་མོ་གྱེན་བསྟན་དུ་བྱས་ན་སྐུ་སྒོམ་བདེ་ལ།
དེའི་ལྟེ་བ་ཟླུམ་པོའི་དབུས་སུ་ཟླ་བ་ཉ་གང་བའི་སྟེང་དྷཱིཿ་ལས་འཇམ་དབྱངས་དམར་སེར་རལ་པོད་ཅན། པང་དུ་ཡུམ་དབྱངས་ཅན་མ་དམར་སྐྱ་ཡབ་ཡུམ་བདེ་སྟོང་མཉམ་པར་སྦྱོར་བ། གཡས་གཡོན་མཐེབ་སྲིན་པད་སྡོང་ལ་འཁྲིལ་བའི་རལ་པོད་འཛིན་པ། ཐུགས་སྲོག་དྷིའ་ཡིག་དམར་པོའི་མཐར། ཨོྃ་ཨ་ར་པ་ཙ་ན་དྷཱི་ཧྲཱིཿ ཞེས་ཤེས་རབ་རང་བྱུང་གི་དཔའ་བོ་འབྲུ་བརྒྱད་དང༌། དེའི་ཕྱི་རོལ་ནས་ཡི་གེ་ཤེས་རབ་ཀྱི་རང་བཞིན་ཨཱ་ལི་བཅུ་དྲུག་ཨོྃ་གྱིས་མགོ་མནན་པ། ཨ་ཨཱ། ཨི་ཨཱི། ཨུ་ཨཱུ།
རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱ། གཉིས་ཀ་དམར་གསལ་པདྨ་རཱ་གའི་མདངས་དང་ལྡན་ཞིང་སྤུས་བྲིས་པ་ལྟར་ཕྱི་ནང་རིམ་པ་ཅན་རང་སྒྲ་དང་བཅས་གཡོན་དུ་འཁོར་བར་བསམ་ལ་ལན་བདུན་ནམ་གསུམ་བཟླས། དེའི་མཐར་སྣང་བ་ཐབས་ཀྱི་རང་བཞིན་ཡི་གེའི་རྣམ་པ་ནི། ཀཱ་ལི་འབྲུ་སོ་བཞི་ཨོཾ་གྱིས་མགོ་མནན་པ། ཨོྃ་ཀ་ཁ་ག་གྷ་ང༌། ཙ་ཚ་ཛ་ཛྷ་ཉ།
ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཞེས་དཀར་པོ་ཤེལ་དཀར་ཕྲེང་བ་བཞིན་རང་སྒྲ་དང་བཅས་གཡས་སུ་འཁོར་བར་བསམ་ལ་ལན་བདུན་བརྗོད། དེའི་ཕྱི་རོལ་མཐར་མི་འགྱུར་བ་རབ་ཏུ་གནས་བྱའི་ཡི་གེ་གསུང་མཆོག ཆོས་ཕུང་བརྒྱད་ཁྲི་བཞི་སྟོང་གི་རྩ་བ་རྟེན་འབྲེལ་སྙིང་པོ། ཨོྃ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲཱ་མ་ཎཿསྭཱ་ཧཱ།
ཞེས་པའི་སྔགས་ཕྲེང་དཀར་པོ་མུ་ཏིག་ཕྲེང་བ་ལྟར་འོད་ཟེར་མདངས་ལྡན་རང་སྒྲ་དང་བཅས་གཡས་སུ་འཁོར་བར་བསམ་ལ་ལན་བདུན་བརྗོད། སླར་ཡང་ཐབས་ཤེས་ཀྱི་གསང་སྔགས་ཡིག་འབྲུ་ཨཱ་ལི་ཀཱ་ལི་རྟེན་སྙིང་འདི་དག་ལས་སྣ་ཚོགས་མདོག་ཅན་འོད་ཟེར་དཔག་ཏུ་མེད་པ་ནམ་མཁའ་གང་བར་འཕྲོས། ཕྱོགས་བཅུ་དུས་བཞིའི་རྒྱལ་བ་ཐམས་ཅད་མཉེས་པར་བྱས། འོད་ཟེར་ཚུར་འདུས་པ་ལས་དེ་ཀུན་གྱི་བྱིན་རླབས་དངོས་གྲུབ་མ་ལུས་པ་དུས་གསུམ་རྒྱལ་བ་ཀུན་གྱི་གསུང་རྡོ་རྗེ་འཇམ་དབྱངས་དམར་པོའི་ཡེ་ཤེས་ཀྱི་སྐུ་དང༌། གསུང་གསང་སྔགས་ཡི་གེ་འབྲུ་བརྒྱད་དམ་དྷཱིཿ་ཡིག ཐུགས་ཕྱག་མཚན་རལ་གྲི་དང་པོ་ཏིའི་རྣམ་པར་དྲངས་ཏེ། རང་གི་ལྕེ་སྟེང་དམ་ཚིག་སེམས་དཔའ་འཇམ་དཔལ་ཡབ་ཡུམ་ལ་བསྟིམས་པས་གསུང་གི་རྡོ་རྗེ་འགྲུབ་པར་བསམ་ལ། ཨོྃ་ཨ་ར་པ་ཙ་ན་དྷཱི་ཧྲཱིཿ ཞེས་གསང་སྔགས་ཡི་གེ་བརྒྱད་པ་བརྒྱ་རྩ་བཟླ་བར་བྱའོ། ། དེ་ནས་འཇམ་དབྱངས་ཡབ་ཡུམ་ཉིད་འོད་དུ་ཞུ་ནས་རང་གི་ལྗགས་ལ་ཐིམ་པས་ཡེ་ཤེས་ཀྱི་རྡོ་རྗེའི་ལྗགས་མཆོག་ཐོབ་ནས་ཤེས་བྱའི་གནས་ཐམས་ཅད་ལ་མཁས་ཤིང་ཆོས་སྨྲ་བར་ཆགས་ཐོགས་མེད་པ་དང༌།
ཁྱད་པར་མི་བརྗེད་པའི་གཟུངས་དང་སྤོབས་པ་ལ་དབང་བསྒྱུར་ཞིང་གསང་སྔགས་ཟབ་མོའི་བཟླས་བརྗོད་མྱུར་དུ་འགྲུབ་པར་ཤོག་ཅིག་སྙམ་དུ་བྱའོ། ། ངག་ཏུ་ཡང༌། རང་གི་ལྕེ་དབང་རཾ་ལས་ཡེ་ཤེས་ཀྱི༔ གཏུམ་མོའི་མེ་ཡིས་བསྲེགས་ཏེ་སྟོང་པར་སྦྱངས༔ སྟོང་པའི་ངང་ལས་གསེར་གྱི་རྡོ་རྗེ་ནི༔ ཕྱེད་པའི་མཚན་པ་རྩེ་ལྔའི་ལྟེ་བ་རུ༔ ཟླ་སྟེང་དྷཱིཿ་ལས་འཇམ་དབྱངས་དམར་པོ་ནི༔ ལོངས་སྤྱོད་རྫོགས་སྐུ་རལ་པོད་དབྱངས་ཅན་མ༔ དམར་སྐྱ་བདེ་སྟོང་གཉིས་སུ་མེད་པར་སྦྱོར༔ གནས་གསུམ་རྡོ་རྗེའི་ཡི་གེ་འབྲུ་གསུམ་མཚན༔
ཐུགས་ཀར་ཉ་གང་ཟླ་བའི་དཀྱིལ་འཁོར་ལ༔ གནས་པའི་ཐུགས་སྲོག་དྷིའཿཡིག་དམར་པོའི་མཐར༔ ཤེས་རབ་རང་བྱུང་དཔའ་བོ་འབྲུ་བརྒྱད་དམར༔ ཤེས་རབ་རང་བཞིན་ཡི་གེ་ཨཱ་ལི་དམར༔ རཱ་གའི་མདངས་ལྡན་སྒྲ་བཅས་གཡོན་དུ་འཁོར༔ ཨོྃ་ཨ་ར་པ་ཙ་ན་དྷཱི་ཧྲཱིཿ ཨོྃ་ཨ་ཨཱ༔ ཨི་ཨཱི༔ ཨུ་ཨཱུ༔ རྀ་རཱྀ༔
ལྀ་ལཱྀ༔ ཨེ་ཨཻ༔ ཨོ་ཨཽ༔ ཨཾ་ཨཱ༔ ལན་གྲངས་གསུམ་མམ་བདུན་གྱི་བར་དུ་བརྗོད༔ དེ་མཐར་སྣང་བ་ཐབས་ཀྱི་ཡི་གེ་ནི༔ ཀཱ་ལི་དཀར་པོ་ཤེལ་དཀར་ཕྲེང་བ་བཞིན༔ རང་སྒྲ་དང་བཅས་གཡས་སུ་འཁོར་བར་བསམ༔ ལན་གྲངས་གསུམ་མམ་བདུན་གྱི་བར་དུ་བརྗོད༔ དེ་མཐར་སྣང་བ་ཐབས་ཀྱི་ཡི་གེ་ནི༔
ཀཱ་ལི་དཀར་པོ་ཤེལ་དཀར་ཕྲེང་བ་བཞིན༔ རང་སྒྲ་དང་བཅས་གཡས་སུ་འཁོར་བར ་བསམ༔ ཨོྃ་ཀ་ཁ་ག་གྷ་ང་༔ ཙ་ཚ་ཛ་ཛྷ་ཉ༔ ཊ་ཋ་ཌ་ཌྷ་ཎ༔ ཏ་ཐ་ད་དྷ་ན༔ པ་ཕ་བ་བྷ་མ༔ ཡ་ར་ལ་ཝ༔ ཤ་ཥ་ས་ཧ་ཀྵཿ ལན་བདུན་བརྗོད།
དེ་མཐར་མི་འགྱུར་གནས་བྱའི་ཡི་གེ་མཆོག༔ རྟེན་སྙིང་དཀར་པོ་མུ་ཏིག་ཕྲེང་བ་ལྟར༔ འོད་ལྡན་རང་སྒྲ་དང་བཅས་གཡས་སུ་འཁོར༔ ཨོྃ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ༔ ཏེཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲཱ་མ་ཎཿསྭཱ་ཧཱ༔ ལན་བདུན་བརྗོད། སླར་ཡང་གསང་སྔགས་ཡིག་འབྲུ་དེ་དག་ལས༔ སྣ་ཚོགས་འོད་ཟེར་ནམ་མཁའ་གང་བར་འཕྲོས༔ ཕྱོགས་དུས་རྒྱལ་བ་ཀུན་གྱི་གསུང་རྡོ་རྗེ༔ འཇམ་དབྱངས་དམར་པོའི་ཡེ་ཤེས་སྐུ་དང་ནི༔
གསང་སྔགས་ཡིག་འབྲུ་ཕྱག་མཚན་རལ་གྲི་དང་༔ པོ་ཏིའི་རྣམ་པར་ལྕེ་སྟེང་དམ་ཚིག་པར༔ བསྟིམས་པས་གསུང་གི་རྡོ་རྗེ་འགྲུབ་པར་བསམ༔ གསང་སྔགས་ཡི་གེ་བརྒྱད་པ་བརྒྱ་རྩ་བཟླ༔ དེ་ཉིད་འོད་དུ་ཞུ་བའི་ཡེ་ཤེས་ཀྱི༔ རྡོ་རྗེའི་ལྗགས་མཆོག་ཤེས་བྱའི་ཆོས་སྨྲ་བར༔ ཆགས་ཐོགས་མེད་པར་གཟུངས་སྤོབས་དབང་བསྒྱུར་ཞིང་༔ གསང་སྔགས་ཟབ་མོའི་བཟླས་བརྗོད་འགྲུབ་པར་ཤོག༔ ཅེས་ངག་བྱིན་གྱིས་བརླབས་པ་སྟེ། འདི་ཡན་ཐོར་ཐུན་ཁོ་ནར་བྱ་བ་ཡིན་ནོ། །
ཐུན་བཞི་གཞན་གྱི་སྐབས་ངག་བྱིན་རླབས་སོགས་དོར་ནས་ཐུན་གྱི་སྔོན་འགྲོ་ཞེས་ལུས་གནད་བཅའ་བ། ངག་གནད་རླུང་རོ་བསལ་བ་སོགས་སྔ་མ་ཐོར་ཐུན་ཇི་བཞིན་འགྲོ་དགོས་པས་སོ་སོར་སྐབས་ཕྱེ་ཤེས་པར་བྱའོ། ། གང་ལྟར་ཡང་དེ་ནས་སེམས་ཀྱི་གནད་འདི་ཀུན་ལ་གལ་ཆེ་བས་ཀུན་སློང་གང་ཡིན་ལེགས་པར་བརྟགས་ནས། ཕྲག་དོག་དང་འགྲན་སེམས་སོགས་མ་དག་པའི་ཀུན་སློང་དང༌། བཟང་ངན་ཅི་ཡང་མ་ཡིན་པ་ལུང་མ་བསྟན་གྱི་ཀུན་སློང་དུ་འདུག་ན་བཅོས་ཤིང༌། ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་གྱི་གོ་འཕང་འཐོབ་པར་བྱ། དེའི་ཆེད་དུ་ལམ་ཟབ་མོ་ཉམས་སུ་བླང་བར་བགྱི་སྙམ་པའི་བསམ་པ་བཟང་པོ་བྱང་ཆུབ་སེམས་ཀྱིས་རྩིས་ཟིན་པར་བྱ། ཁྱད་པར་དུ་བླ་མ་རྒྱང་འབོད་ཀྱི་རིགས་རྣམས། ངག་དལ་བུས་སྙན་པའི་དབྱངས་ལ་སྦྱར་ནས་མོས་གུས་ཀྱིས་ལུས་བ་སྤུ་གཡོ། མིག་མཆི་མ་འཁྲུགས།
རྣམ་རྟོག་རང་འགགས་སུ་འགྲོ་ནུས་པའི་གསོལ་འདེབས་རྩལ་དུ་མ་བཏོན་ན། ཁ་ཏོན་དཀྱུས་མ་ལྟ་བུས་བྱིན་རླབས་འཇུག་པར་དཀའ་བས་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་མཁྱེན་ནོ། ། བདག་ལ་དབང་བསྐུར་བྱིན་གྱིས་བརླབ་ཏུ་གསོལ། ཟབ་ལམ་གྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་ངག་ཏུ་ཡང་སྣང་བ་འགྱུར་བའི་དབྱངས་དང་བཅས། བླ་མ་མཁྱེན་ནོ༔ ལན་གསུམ། དང་པོས་གསོལ་བ་འདེབས། གཉིས་པས་ཅི་མཛད་ཁྱེད་ཤེས་ཀྱིས་མོས་གུས་བསྐྱེད། གསུམ་པས་ཐུགས་ཡིད་བསྲེ་ལ་མཉམ་པར་བཞག
དེ་ནས་སྔོན་འགྲོ་དངོས་ལ་ཐུན་མོང་ཕྱིའི་སྔོན་འགྲོ་དང༌། ཐུན་མིན་ནང་གི་སྔོན་འགྲོ་གཉིས་ཡོད་པ་ལས། དང་པོ་ཕྱིའི་སྔོན་འགྲོ་བློ་སྦྱོང་གི་རིམ་པ་ལའང༌། དལ་འབྱོར་རྙེད་དཀའ། ཚེ་མི་རྟག ལས་རྒྱུ་འབྲས། འཁོར་བའི་ཉེས་དམིགས་དང་བཞིའོ། ། དང་པོ་དལ་འབྱོར་གྱི་རང་བཞིན་ངོས་བཟུང་བ་ནི། དལ་བ་བརྒྱད་དང་འབྱོར་བ་བཅུ་སྟེ་དལ་འབྱོར་གྱི་ཆོས་བཅོ་བརྒྱད་དོ། ། གཉིས་པ།
སྒོམ་ཚུལ་ནི། དལ་བ་སྒོམ་པ། འབྱོར་བ་སྒོམ་པ། རྙེད་དཀའ་བ་སྒོམ་པ་གསུམ་ལས། དང་པོ་ལའང་ཐུན་གྱི་སྔོན་འགྲོ་གོང་ལྟར་སོང་ནས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་མཁྱེན་ནོ། ། བདག་ལ་དབང་བསྐུར་བྱིན་གྱིས་བརླབ་ཏུ་གསོལ། དལ་འབྱོར་རྙེད་དཀའ་བའི་ཟབ་དོན་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། སོགས་འོག་ཏུ་སྐབས་སོ་སོར་ཁ་བསྒྱུར་ལ། ཀྱེ་རིགས་ཀྱི་བུའམ་རིགས་ཀྱི་བུ་མོ་རྣམས་གསན་འཚལ།
རང་རེ་རྣམས་ཀྱི་རྒྱུད་ལ་གཞི་བདེ་གཤེགས་སྙིང་པོ་ཞེས་སངས་རྒྱས་ཀྱི་ས་བོན་ཡོད་དེ། རྒྱུད་བརྟག་གཉིས་ལས། སེམས་ཅན་ཐམས་ཅད་སངས་རྒྱས་ཡིན། ། འོན་ཀྱང་གློ་བུར་དྲི་མས་བསྒྲིབས། ། དྲི་མ་དེ་བསལ་སངས་རྒྱས་དངོས། ། ཞེས་གསུངས་པ་བཞིན་ཉི་མ་ལ་སྤྲིན་གྱིས་བསྒྲིབས་པ་བཞིན། སྒྲིབ་བྱེད་ཀྱི་དྲི་མ་གློ་བུར་བ་ཟད་ན་ཡེ་ལྡན་དུ་ཡོད་པའི་གཞི་ཡི་ཡོན་ཏན་ཉི་མ་དང་འོད་ཟེར་བཞིན་མངོན་དུ་མི་འགྱུར་བའི་ཐབས་མེད་དོ། ། དེ་ཡང་དབུལ་པོའི་སྒྱེད་རྡོ་ནོར་བུ་ཡིན་ཡང་ངོ་མ་ཤེས་ན་དབུལ་བ་མི་སེལ་བ་ལྟར་རྒྱུ་རང་ལ་ཡོད་ཀྱང་ངོ་མ་ཤེས་ན་མི་ཕན་ཏེ། སངས་རྒྱས་དང་སེམས་ཅན་ཡང་རྟོགས་དང་མ་རྟོགས་ཀྱི་གྲོལ་འཁྲུལ་ཁྱད་པར་བྱུང་བར་གསུངས་སོ། ། དེས་ན་ཁམས་ཀྱྀ་དྲི་མ་སྦྱོང་བྱེད་ནི་དམ་པའི་ཆོས་ཁོ་ན་ཡིན་ལ་ཆོས་གཤའ་མ་ཞིག་བྱེད་པ་ལ་སྣོད་དམ་རྟེན་ཕུན་སུམ་ཚོགས་པ་ཞིག་དགོས།
དེའང་དལ་བ་བརྒྱད་དང་འབྱོར་བ་བཅུ་སྟེ་དལ་འབྱོར་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་ཁོ་ན་ཡིན་གྱི་གཞན་མིན། དེ་ལས་དལ་བ་བརྒྱད་ཅི་ལ་ཟེར་ན། མི་ཁོམ་པའི་གནས་བརྒྱད་དུ་མ་སྐྱེས་པས་དལ་བ་བརྒྱད་བྱ་སྟེ། དེའང་ད་ལྟ་རང་ཉིད་མི་ཁོམ་པ་བརྒྱད་ཀྱི་ནང་གསེས་དམྱལ་བ་ཡི་དྭགས་དུད་འགྲོ་སྟེ་ངན་སོང་གསུམ་དུ་སྐྱེས་ན་ཅི་ཙུག་ཡོང་བར་འདུག ཚ་གྲང་བཀྲེས་སྐོམ་བཀོལ་སྤྱོད་སོགས་བར་གསེང་ཅུང་ཟད་མེད་པར་སྡུག་བསྔལ་གྱི་སྡུག་བསྔལ་དོས་དྲགས་ཤིང་དབལ་ཚ་བ་ལ་སྤྱོད་པས་ཆོས་སྒྲུབ་ཁོམ་མམ། ལེགས་པར་སོམས་དང༌། དེ་བཞིན་དུ་ལྷ་ཚེ་རིང་པོ་ལ་སྐྱེས་ན་འདུ་ཤེས་མེད་པས་ར་རོ་བ་ལྟ་བུའི་ངང་དུས་གྲོན་ནས་འཕེན་བྱེད་ཀྱི་ལས་རྫོགས་ཏེ་སླར་ངན་སོང་དུ་སྐྱེ་བས་ཆོས་སྒྲུབ་ཨེ་ཁོམ། མི་རུ་སྐྱེས་ཀྱང་དགེ་སྡིག་གོ་ལྡོག་ཏུ་སྤྱོད་པའི་ཀླ་ཀློ། དཀོན་མཆོག་དང་ལས་འབྲས་མེད་པར་ལྟ་བའི་ལོག་ལྟ་ཅན། དཀོན་མཆོག་གི་སྒྲ་ཙམ་ཡང་མི་ཐོས་པའི་མཐའ་འཁོབ་སངས་རྒྱས་ཀྱིས་སྟོང་པ།
དབང་པོ་ལས་སུ་མི་རུང་བའི་ལྐུགས་པ་སོགས་སུ་སྐྱེས་ན་ཆོས་སྒྲུབ་པའི་སྐལ་པ་འདུག་གམ། ཁོམ་པར་འདུག་གམ་ལྟོས་དང༌། དེ་རྣམས་སུ་སྐྱེས་ན་ཆོས་བསྒྲུབ་པར་མི་ནུས་པས་རང་བཞིན་གྱིས་མི་ཁོམ་པའི་གནས་བརྒྱད་བྱ་ལ། རང་ཉིད་དེ་དང་དེར་མ་སྐྱེས་པས་དལ་བ་བརྒྱད་ཚང་བའི་ལུས་ཐོབ་པ་ནི་བསོད་ནམས་ང་རེ་ཆེ་སྙམ་དགའ་བ་སྒོམ། མཐར་བསྔོ་བ་སྨོན་ལམ་བྱའོ། ། དེ་ནས་འབྱོར་བ་བཅུ་སྒོམ་པ་ནི། ཐུན་གྱི་སྔོན་འགྲོ་སྔ་མ་ལྟར་བྱ། དེ་ནས། ཀྱེ་རིགས་ཀྱི་བུའམ་རིགས་ཀྱི་བུ་མོ་རྣམས། ད་དུང་འབྱོར་བ་བཅུ་ཚང་མིན་ལྟོས་ཤིག
དེའང་རང་འབྱོར་དང་གཞན་འབྱོར་གཉིས་ཀྱི་དང་པོ་རང་འབྱོར་ལྔ་ནི། མི་ཉིད་དབུས་སྐྱེས་དབང་པོ་ཚང༌། ། ལས་མཐའ་མ་ལོག་གནས་ལ་དད། ། ཅེས་གསུངས་པ་བཞིན། མི་ལུས་མ་ཐོབ་ན་ཆོས་བྱར་མེད་ལ་མིར་སྐྱེས་པས་རྟེན་གྱི་འབྱོར་བ་དང༌། དེའང་ཆོས་དར་བའི་ཡུལ་དུ་མ་སྐྱེས་ན་ཆོས་བྱར་མེད་ལ་དེར་སྐྱེས་པས་ཡུལ་གྱི་འབྱོར་བ་དང། ཐོས་བསམ་གྱི་རྟེན་དབང་ཤེས་མ་ཚང་ན་ཆོས་བྱ་བའི་གེགས་སུ་འགྱུར་བས་དབང་པོ་ཚང་བའི་འབྱོར་བ་དང༌། ཚེ་འདིར་མཚམས་མེད་བྱས་པ་ལྟ་བུ་རང་གི་ལས་མཐའ་ལོག་ན་ཆོས་བྱར་མེད་པས་ལས་ཀྱི་མཐའ་མ་ལོག་པས་དགེ་བར་མོས་པ་བསམ་པ་ཁྱད་པར་གྱི་འབྱོར་བ་དང༌། དད་པའི་གནས་རྒྱལ་བའི་བསྟན་པ་ལ་མ་དད་ན་ཆོས་བྱར་མེད་ལ་བསྟན་པ་ལ་དད་པས། རང་ཉིད་ཆོས་ཀྱི་འབྱོར་བ་སྟེ་རང་འབྱོར་རྣམས་ཚང་བར་འདུག་གམ་བརྟགས་ལ་ཚང་ན་དགའ་བ་སྒོམ།
མ་ཚང་ན་ཚང་བའི་ཐབས་ལ་འབད་པར་བྱ། སྦྱོར་དངོས་རྗེས་གསུམ་སྔ་མ་བཞིན་ཀུན་ལ་འགྲཻ་ཤེས་པར་བྱའོ། ། ཡང་གཞན་འབྱོར་ལྔ་ནི། སངས་རྒྱས་བྱོན་དང་དེས་ཆོས་གསུངས། ། བསྟན་པ་གནས་དང་དེའི་རྗེས་འཇུག ། གཞན་ཕྱིར་སྙིང་ནས་བརྩེ་བའོ། ། ཞེས་པས་སྤྱིར་འཇིག་རྟེན་འདིར་སངས་རྒྱས་མ་བྱོན་ན་བསྟན་པའི་སྣང་བ་མེད་ལ་སངས་རྒྱས་བྱོན་པས་སྟོན་པ་ཁྱད་པར་ཅན་གྱི་འབྱོར་བ། དེས་ཆོས་མ་གསུངས་ན་མི་ཕན་པས་ཆོས་འཁོར་གསུམ་བསྐོར་བས་བསྟན་པ་དམ་པའི་ཆོས་ཀྱི་འབྱོར་བ། ཆོས་གསུངས་ཀྱང་བསྟན་པ་ནུབ་ན་མི་ཕན་པས་བསྟན་པ་གནས་པ་དུས་ཀྱི་འབྱོར་བ། བསྟན་པ་གནས་ཀྱང་དེའི་རྗེས་སུ་མ་ཞུགས་ན་མི་ཕན་པས་བསྟན་པ་ལ་ཞུགས་པ་རང་གི་སྐལ་བའི་འབྱོར་བ།
བསྟན་པ་ལ་ཞུགས་ཀྱང་མཐུན་རྐྱེན་དགེ་བའི་བཤེས་གཉེན་མེད་ན་བླང་དོར་གྱི་གནད་མི་ཤེས་པས་ད་རེས་ཡང་དག་པའི་དགེ་བའི་བཤེས་གཉེན། སྙིང་བརྩེ་བའི་ཐུགས་རྗེས་ཡོངས་སུ་འཛིན་མཁན་ཡོད་པས་ལྷག་པའི་ཐུགས་རྗེའི་འབྱོར་བ་སྟེ་ལྔ་པོ་དེ་རྣམས་རང་ལ་འབྱོར་མིན་བརྟགས་ལ་ཚང་ན་དགའ་བ་སྒོམ་ལ། མ་ཚང་ན་ཚང་བའི་ཐབས་ལ་འབད། དལ་འབྱོར་དོན་དང་ལྡན་པ་ཞིག་བྱའོ་སྙམ་པས་དམ་བཅའ་དྲག་པོ་བཟུང༌། དེ་དེ་བཞིན་ནུས་པ་བླ་མ་དང་གུ་རུ་རིན་པོ་ཆེ་ཁྱེད་མཁྱེན་སྙམ་པའི་གསོལ་བ་བཏབ། དེ་བཞིན་འབྱུང་བར་ཤོག་སྙམ་པའི་སྨོན་ལམ་དང་དགེ་བ་གཞན་དོན་དུ་བསྔོ་བ་སོགས་སྦྱོར་དངོས་རྗེས་གསུམ་ཚང་བར་བྱའོ། ། གསུམ་པ་རྙེད་དཀའ་བ་བསམ་པ་ནི། ཀྱེ་རིགས་ཀྱི་བུའམ་རིགས་ཀྱི་བུ་མོ་རྣམས། ད་དུང་དེ་ལྟར་འཁོར་བའི་རྒྱ་མཚོ་ལས་བརྒལ་བར་བྱེད་པའི་ཐར་པའི་གྲུ་གཟིངས་ལྟ་བུའི་དལ་འབྱོར་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་འདི་བཞིན། ད་རེས་ཙམ་ལས་ཕྱིས་ནས་རྙེད་པར་དཀའ་བའི་ཚུལ་ལ་ལྟོས་ཤིག
དེ་ཡང་རྒྱུའི་སྒོ་ནས་བསམ་པས་ཀྱང་རྙེད་དཀའ། དཔེ་ཡི་སྒོ་ནས་བསམས་ཀྱང་རྙེད་དཀའ། གྲངས་ཀྱི་སྒོ་ནས་ཀྱང་རྙེད་དཀའ་ལ། དང་པོ་རྒྱུའི་སྒོ་ནས་བསམ་ན་རྙེད་དཀའ་སྟེ། སྐྱེ་བ་མང་པོར་མི་དགེ་བཅུ་སྲོག་བརྡོས་ཀྱིས་སྤངས། ལེ་ལོ་སྤངས་ནས་དགེ་བ་བཅུ་པོ་དང་དུ་བླངས་པའི་མཐུ་ཁོ་ན་ལས་བྱུང་བ་ཡིན་གྱི། སྟབས་ལེགས་དང་སྟེས་དབང་ལྟ་བུས་རྙེད་པ་མ་ཡིན་པས་རྒྱུའི་སྒོ་ནས་བསམས་ཀྱང་རྙེད་དཀའ་བར་བསམ་མོ། ། གཉིས་པ་དཔེ་ཡི་སྒོ་ནས་ཀྱང་གྱང་ལོགས་ལ་སྲན་མ་སྤར་གང་གཏོར་བས་རེ་ཙམ་ཆགས་པ་སྲིད་མཐའ་མ་བཀག་ཙམ་ལས་ཀྱང་ཤིན་ཏུ་རྙེད་དཀའ་བར་བསམ། གསུམ་པ་གྲངས་ཀྱི་སྒོ་ནས་ཀྱང་རྙེད་དཀའ་སྟེ། དམྱལ་བ་ནི་ས་ཆེན་པོའི་རྡུལ་དང་མཉམ།
ཡི་དྭགས་ནི་གངྒཱའི་ཀླུང་གི་བྱེ་མ་དང་མཉམ། དུད་འགྲོ་ནི་ཆང་འགག་གི་སྦང་མ་དང་མཉམ་ཞེས་གསུངས་ན། ད་ལྟ་རང་རེའི་མཐོང་ཆོས་སུ་ཡོད་པའི་མི་དང་དུད་འགྲོའི་མང་ཉུང་ལ་ལྟོས་དང༌། ས་གཞི་བར་སྣང་རྒྱ་མཚོའི་གནས་སུ་སྲོག་ཆགས་ཇི་ཙམ་འདུག་གམ། ཐ་ན་རྒྱ་གྲོག་གི་ཚང་དང་མི་གཅིག་གི་ལུས་ལ་གནས་པའི་སྲིན་འབུ་གཅིག་པུའི་གྲངས་ལ་བརྟགས་ཀྱང་རྙེད་དཀའ་བ་ཤེས་པར་འགྱུར་རོ། ། དེ་ལྟར་ངན་འགྲོའི་སྲིད་པ་ལ་ལྟོས་ན། མི་ལུས་ནི་ཐོབ་སྲིད་པ་ཙམ་ཡིན་ལ་དེ་ལས་ཀྱང་དལ་འབྱོར་ལྡན་པ་ཉུང༌། དེ་ལས་ཀྱང་ཆོས་རྣམ་དག་བྱེད་པ་ཆེས་དཀོན་པའི་ཚུལ་ལ་བརྟགས་ན་སྲིད་མཐའ་མ་བཀག་ཙམ་དུ་ཟད་དོ། ། དེ་ཡི་ཕྱིར་ཀུན་མཁྱེན་གྱིས། རིན་ཆེན་མི་ལུས་རྙེད་པ་ནི་འཁོར་ལོས་སྒྱུར་རྒྱལ་རྙེད་པ་དང་འདྲ།
ཞེས་གསུངས་པ་བཞིན་རྒྱལ་སྲིད་ལན་གཅིག་ཐོབ་པ་འདི་དོན་མེད་ཆུད་ཟོས་སུ་བཏང་བ་ནི། སྲོག་མ་ཆད་ཀྱང་རོ། འདྲེས་མ་ཁྱེར་ཀྱང་སྨྱོན་པ། ནོར་བུའི་གླིང་དུ་ཕྱིན་ནས་ལག་སྟོང་དུ་ལོག་པ་བས་ཀྱང་ཆེས་བླུན་པས་རང་སེམས་རང་ལ་དཀར་ན། རང་དབང་རང་ལ་ཡོད་པའི་དུས་འདིར་ནམ་ཞག་གཏན་གྱི་འདུན་མ་དམ་པའི་ལྷ་ཆོས་ཤིག་ཨེ་འགྲུབ་བལྟ་དགོས། དེ་ལྟ་བུའི་དལ་འབྱོར་འདི་ཉིད་རྙེད་དཀའ་ལ་རྙེད་ན་དོན་ཆེ་སྟེ། ཐ་མ་མངོན་མཐོ་ལྷ་མིའི་གོ་འཕང༌། འབྲིང་ཉན་རང་གི་ཐར་པ། རབ་སངས་རྒྱས་ཀྱི་གོ་འཕང་ཐོབ་ཐུབ་པ་མ་ཟད། ཚེ་གཅིག་ལུས་གཅིག་ལ་ཟུང་འཇུག་རྡོ་རྗེ་འཆང་གི་གོ་འཕང་བརྙེས་ནས་ད་ལྟའང་འཇའ་ལུས་སུ་དེང་བཞིན་པ་འདི་དག་ལ་ལྟོས་དང༌།
ཞེས་བརྟག་བཅུག་ལ་དལ་འབྱོར་རྙེད་དཀའ་བའི་ཚུལ་ལ་ངེས་ཤེས་ནང་ནས་རྙེད་པ་ཞིག་གལ་ཆེ། དེ་ཡི་ཕྱིར་ན་དལ་འབྱོར་ལུས་ཀྱི་གྲུ་ཆེན་འདི་ལྟ་བུ་ལ་བསྡད་ནས། སྡུག་བསྔལ་འཁོར་བའི་མཚོ་ལས་ད་ལྟ་ཉིད་ནས་བསྒྲལ་ཐུབ་པ་ཞིག་དང༌། དེའང་ཞི་བ་ཕྱོགས་གཅིག་པ་ལྟ་བུ་མ་ཡིན་པར་ཡང་དག་ཐར་པའི་གླིང༌། ཡེ་ཤེས་བླ་མའི་ས་མཆོག་ཉམས་དགའ་བ་ག་ལ་བ་དེར། ཀུན་ཏུ་བཟང་པོའི་རྒྱལ་སྲིད་ཚེ་འདིར་ཐོབ་པ་ཞིག་བདག་གིས་བྱའོ་སྙམ་པའི་དམ་བཅའ་དང༌། དེ་ལྟར་ནུས་པའི་ཆེད་དུ་གསོལ་བ་སྙིང་ནས་འདེབས་སོ། ། བླ་མ་དང་གཉིས་སུ་མེད་པ་ཨོ་རྒྱན་གུ་རུ་རིན་པོ་ཆེ། དུས་ད་ལྟ་ཉིད་དུ་བྱིན་གྱིས་རློབས་ཤིག བཀའ་དྲིན་མཚུངས་མེད་རྗེ་བཙུན་དམ་པ་ཁྱེད་ལས་རེ་ལྟོས་གཞན་དུ་མི་འདུག་ན།
ཡིད་བཞིན་ནོར་བུ་ལྟ་བུའི་མི་ལུས་རིན་ཆེན་འདི་དོན་མེད་ཆུད་ཟོས་སུ་མི་འགྲོ་བར། དོན་དང་ལྡན་པའི་ཆོས་གཤའ་མ་ཞིག་འགྲུབ་པར་ཐུགས་རྗེས་གཟུང་དུ་གསོལ་སྙམ་དུ་བསམ་ལ་ངག་ཏུའང༌། བླ་མ་མཁྱེན་ནོ༔ ལན་གསུམ་དང། ཐར་པའི་གྲུ་གཟིངས་དལ་འབྱོར་རིན་ཆེན་འདི༔ ད་རེས་ཙམ་ལས་ཕྱིས་ནས་རྙེད་དཀའ་བས༔ གྲུ་འདི་ལ་བཞོན་སྡུག་བསྔལ་མཚོ་བསྒྲལ་ནས༔ ཡང་དག་ཐར་པའི་གླིང་མཆོག་ཉམས་དགའ་བར༔ ཀུན་ཏུ་བཟང་པོའི་རྒྱལ་སྲིད་ཐོབ་པ་ཞིག༔ གསོལ་བ་འདེབས་སོ་གུ་རུ་རིན་པོ་ཆེ༔
བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ མི་ལུས་དོན་ལྡན་འགྲུབ་པར་ཐུགས་རྗེས་ཟུངས༔ ཞེས་ཚིག་ཐ་མ་ལན་གསུམ་བརྗོད་པར་བྱའོ། ། གཉིས་པ་ཚེ་མི་རྟག་པ་ལ་བསམ་པ་ནི། ཀྱེ། རིགས་ཀྱི་བུའམ་རིགས་ཀྱི་བུ་མོ་རྣམས་ལེགས་པར་གསན་འཚལ། དེའང་རང་རེ་རྣམས་ཡིད་བཞིན་ནོར་བུ་ལྟ་བུའི་མི་ལུས་རིན་པོ་ཆེ་འདི་ཉིད་ཐོབ་ཟིན་པས་མི་ཕན་ཏེ་སངས་རྒྱས་པ་ནི་མིན། འདི་ལྟ་བུའི་ལུས་དེ་ཐོབ་དཀའ་ལ་འཇིག་སླ་བ། མི་རྟག་འགྱུར་བའི་ཆོས་ཅན། ནམ་ཞིག་འཆི་རྒྱུ་ཡིན་པ་ཙམ་མ་ཡིན་པར་སྐད་ཅིག་ཀྱང་ཡིད་རྟོན་མི་རུང་བ་སྟེ།
ཚོམས་ལས། སང་དང་འཇིག་རྟེན་ཕྱི་མ་གཉིས། ། སྔོན་ལ་གང་ཡོང་ཆ་མེད་པས། ། སང་གི་ཚིས་ལ་མི་འབད་པར། ། ཕྱི་མའི་དོན་ལ་འབད་པར་རིགས། ། ཞེས་པ་ལྟར་ཆོས་རྣམ་པར་དག་པ་ཞིག་བསྒྲུབ་དགོས། དེ་ཡང་ནམ་ཞིག་བསྒྲུབ་འདུན་ཡོད་པ་ཙམ་གྱིས་མི་ཆོག ད་ལྟ་ཉིད་དུ་མ་བསྒྲུབས་ན་སང་ཙམ་ཤི་ན་ཅི་ཙུག་ཡོང་བར་འདུག་བསམ་པར་བྱའོ། ། དེ་ཡང་ཕྱི་སྣོད་ཀྱི་འཇིག་རྟེན་བསམ་ན་མི་རྟག་པ་དང༌། ནང་བཅུད་ཀྱི་སེམས་ཅན་ལ་བསམ་ན་མི་རྟག་པ་དང༌།
འཆི་རྐྱེན་ངེས་མེད་ལ་བསམ་ན་མི་རྟག་པ་སྒོམ་པ་དང་གསུམ་ལས། དང་པོ། ཕྱི་སྣོད་ཀྱི་འཇིག་རྟེན་ལ་བསམ་ན་མི་རྟག་སྟེ། སྣོད་ཀྱི་འཇིག་རྟེན་མི་རྟག་མེ་ཆུས་འཇིག ། གསུངས་པ་བཞིན་རྒྱུ་རྐྱེན་ལ་བརྟེན་ནས་ཆགས་ཤིང་གནས་པ་འདི་ཀུན། རྒྱུ་རྐྱེན་ལ་བརྟེན་ནས་འཇིག་ཅྀང་མཐར་མིང་ཙམ་ཡང་མེད་པར་སྟོང་པའི་ཚུལ་ལ་ལྟོས། དེ་བཞིན་དུས་མི་རྟག་སྟེ་ནམ་ཟླ་དུས་བཞིའི་འགྱུར་ལུགས། ཉིན་མཚན་སྐད་ཅིག་ཐེངས་གཅིག་རེ་ལ་བསམ་ཡང་རྟག་པ་ཨེ་འདུག་བསམ་བློ་ཐོང་ཞེས་ཡང་ཡང་བརྟག་བཅུག་པས། རྟག་འཛིན་གྱི་བློ་དེ་ལྡོག་ནས་བློ་སྣ་ཐུང་བུད་དེ་སོང་ན་ཐེབས་པའི་ཚད་དོ། ། གཉིས་པ་ནང་བཅུད་ཀྱི་སེམས་ཅན་སྐྱེ་གནས་བཞི་དང་རྒྱུད་ལྔས་བསྡུས་པའི་སྐྱེ་འགྲོ་ལ་བསམ་ན་མི་རྟག་སྟེ།
སྐྱེས་མཐའ་འཆི་བ་ལས་མ་འདས། གྲུབ་པ་ཐོབ་པའི་རིག་འཛིན་དང༌། སངས་རྒྱས་རྣམས་ཀྱི་རྡོ་རྗེའི་སྐུ་ཡང་འཇིག་ཚུལ་སྟོན་ན་རང་རེའི་ལུས་རྟེན་སྟོན་ཀའི་གྲོག་སྦུར་ལྟ་བུ་འདི་ལ། རྟག་བརྟན་དང་སྙིང་པོ་ཅི་ཞིག་ཡོད་དེ། ཁ་སང་ཁ་ཉིན་གྱི་གསར་འགྱུར། དེ་རིང་ཉི་མའི་མཐོང་ཐོས། རྣམ་རྟོག་སྐད་ཅིག་གི་འཕོ་འགྱུར། བདེ་སྡུག་ཅི་ལ་བསམ་ཡང་མི་རྟག་པ་དང་འགྱུར་བའི་རང་བཞིན་འདི་ལ་ཡིད་རྟོན་དུ་རུང་བ་ཞིག་འདུག་གམ། ད་ལྟ་བདེ་བ་ཡོད་འཕྲལ་སྡུག་བསྔལ་ལ་འགྱུར་བ། མཐོན་པོ་དམའ་པོར་ལྷུང་བ།
དམན་པ་མཐོན་པོར་འགྱུར་བ། ཕྱུག་པོ་དབུལ་པོར་འགྱུར་བ། དབུལ་པོ་ཕྱུག་པོར་འགྲོ་བ། དགྲ་གཉེན་དུ་འགྱུར་བ། གཉེན་དགྲར་འགྱུར་བ་སོགས་འགྱུར་ལྡོག་འདི་ལ་ལྟོས་ཤིག གསུམ་པ་འཆི་རྐྱེན་ངེས་པ་མེད་པས་ཀྱང་མི་རྟག་སྟེ། རང་གིས་ཤེས་པའི་གྲོང་ཡུལ་གཅིག་གམ། ལུང་པ་གཅིག ཁྱིམ་ཚང་གཅིག་ལ་སྔར་མི་དུ་ཙམ་ཤི དེ་དག་ཀྱང་རྒན་གཞོན་བར་མའི་གོ་རིམ་དང༌།
འཆི་ལུགས་འཆི་རྐྱེན་ངེས་མེད་ཇི་བྱུང་ལ་ལྟོས། དེར་མ་ཚད་ད་ལྟ་ས་སྟེང་གི་མི་ཡོད་ཚད་ལོ་བརྒྱ་ཡི་ཕན་ཆོད་དུ་རེ་ཤས་ལས་མི་ལྷག་པ་སོགས། མདོར་ན་སྐྱེ་བའི་མཐའ་མ་འཆི་བའི་རང་བཞིན་ལས་མ་འདས་ཏེ། འཇིག་རྟེན་ཁམས་འདི་ན་སྔར་ནས་མ་ཤི་གཉུག་མར་གནས་པ་སུ་ཞིག་ཡོད་པ་ཐོས་སམ། ཡང་ན་རང་གིས་མཐོང་ངམ། སོམས་ཤིག དེའང་ནམ་འཆི་ལ་ཆ་མེད་དེ་རླུང་ནང་གི་མར་མེ་དང་འདྲ། དེར་འཆི་དང་འདིར་འཆི་ཞེས་རང་དབང་མེད་དེ་བྱ་སྤུ་རླུང་ཁྱེར་དང་འདྲ། འཆི་བའི་རྐྱེན་ལ་ངེས་པ་མེད་པས་རྒན་གཞོན་གྱི་གོ་རིམ་དང༌། ན་ནད་ཡོད་མེད་སོགས་ལ་མི་ལྟོས་པར་བྱིའུའི་ཁྱུ་ལ་ཁྲས་རྒོལ་བ་དང་འདྲ།
འཆི་བའི་ཚེ་གང་གིས་ཀྱང་མི་ཕན་པའི་ཚུལ་ལ་སོམས་དང༌། དེའང་འཆི་བའི་ཚེ་རྒྱུ་ཟས་ནོར། གཉེན་ཉེ་འབྲེལ། ཐོབ་གོ་ས། གྲོགས་དགའ་མཛའ་ལྟ་ཅི། ཐ་ན་ཟས་ཁམ་གང༌། གོས་ལུས་གང་ཡང་ཁྱེར་དབང་མེད་པ་མ་ཟད། གཅེས་པའི་ལུས་ཀྱང་རྨི་ལམ་བཞིན་ཤུལ་དུ་དོར་ཏེ་མར་དཀྱིལ་ནས་སྤུ་བཏོན་པ་བཞིན་གཅིག་པུ་གཅེར་བུ་ལག་སྟོང་དུ་ཕྱི་མའི་ལམ་པོ་ཆེར་སྐྱེས་ཆེན་པོ་འདེགས་པའི་དུས་ཤིག་འོང་ངེས་ལ། དེ་ཡང་ནམ་ཡོང་ཆ་མ་མཆིས་ཏེ་སང་ཞིག་བྱུང་ན་རང་ལ་མི་འཇིགས་པའི་གདེང་ཞིག་ཡོད་དམ། དེ་བས་ད་ལྟ་རང་དབང་ཡོད་དུས་ཆོས་གཤའ་མ་ཞིག་སྒྲུབ་མ་ཐུབ་ཚེ་བདག་ཉིད་ཆོས་མེད་ཤི་བའི་འོག་ཏུ་གཤིན་རྗེའི་ཡུལ་ནས་འགྱོད་དུས་འཕྱིས་དྲགས་ལ།
སྐབས་དེར་ངན་སོང་གསུམ་གྱི་སྡུག་བསྔལ་དོས་དྲགས་པ་ལ་བསམ་ན་སུ་ཡིས་བཟོད་པར་ནུས་སྙམ་པའི་སྙིང་དུང་ངེར་བསྒོམ་མོ། ། དེས་ན་ད་རེས་དཀོན་མཆོག་གི་ཐུགས་རྗེའི་དཔྱང་ཐག་གིས་ཟིན་ནས་འགྲོ་ཀུན་འཁོར་བའི་རྒྱ་མཚོ་ལས་སྒྲོལ་ཐུབ་པ་ཞིག་བདག་གིས་བྱའོ་སྙམ་པའི་དམ་བཅའ་དང༌། དེ་ལྟར་ནུས་པའི་ཆེད་དུ་གསོལ་བ་སྙིང་ནས་འདེབས་སོ། ། བླ་མ་དང་གཉིས་སུ་མེད་པའི་ཨོ་རྒྱན་གུ་རུ་རིན་པོ་ཆེ་ཁྱེད་མཁྱེན། དུས་ད་ལྟ་ཉིད་དུ་བྱིན་གྱིས་རློབས་ཤིག་བཀའ་དྲིན་མཚུངས་མེད། རྗེ་བཙུན་དམ་པ་ཁྱེད་ལས་རེ་ལྟོས་གཞན་སུ་ཡང་མི་འདུག་ན། ཁྱེད་ཀྱིས་བདག་འཆི་བ་སྙིང་ནས་དྲན་ཏེ་ཆོས་གཤའ་མ་ཞིག་འགྲུབ་པར་ཐུགས་རྗེས་གཟུང་དུ་གསོལ་སྙམ་ལ་ངག་ཏུའང་བརྗོད་པར་བྱའོ། ། བླ་མ་མཁྱེན་ནོ༔ ལན་གསུམ། སྐྱེ་འཆིའི་རང་བཞིན་འཇིག་རྟེན་ཁམས་འདི་ན༔
མ་ཤི་གཉུག་མར་གནས་པ་སུ་ཞིག་ཡོད༔ དེ་བས་བདག་ཉིད་ཆོས་མེད་ཤི་བའི་འོག༔ གཤིན་རྗེའི་ཡུལ་ན་སྡུག་བསྔལ་སུ་ཡིས་བཟོད༔ དཀོན་མཆོག་ཐུགས་རྗེའི་དཔྱང་ཐག་ཟིན་པ་ཞིག༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ འཆི་བ་སྙིང་ནས་དྲན་པར་ཐུགས་རྗེས་ཟུངས༔ བླ་མ་མཁྱེན་ནོ༔ ལན་གསུམ༔ གསུམ་པ་ལས་རྒྱུ་འབྲས་བསམ་པ་ལ་སྤྱི་དང་བྱེ་བྲག་གཉིས།
དང་པོ་ནི། ཐུན་གྱི་སྔོན་འགྲོ་སྔ་མ་ལྟར་བྱ། དེ་ནས་ཀྱེ་རིགས་ཀྱི་བུའམ་རིགས་ཀྱི་བུ་མོ་རྣམས་གསན་འཚལ། དེ་ལྟར་ཤི་བ་གཅིག་པུས་མི་ཆོག ད་དུང་ལས་ཀྱི་དབང་གིས་སྐྱེ་བ་ལེན་དགོས། གང་དུ་སྐྱེ་བ་བླང་ཚུན་ཆད་འགྲོ་བ་རིགས་དྲུག་གི་གནས་རིས་གང་རུང་ལས་མ་འདས་ཏེ། རིན་ཆེན་ཕྲེང་བ་ལས། ལམ་གསུམ་ཐོག་མཐའ་དབུས་མེད་པ། ། འཁོར་བའི་དཀྱིལ་འཁོར་འགལ་མེ་བཞིན། ། དཀྱིལ་འཁོར་ལྟ་བུ་ཕན་ཚུན་གྱིས། །
རྒྱུ་རྐྱེན་འདི་ནི་འཁོར་བར་འགྱུར། ། ཞེས་གསུངས་པ་བཞིན་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ཡིན་ལ། དེ་ཡི་རྒྱུ་ནི་ལས་ཉོན་མི་དགེ་བ་སྟེ། སྐྱེ་བའི་ཞིང་ལ་དཀར་ནག་གི་ས་བོན་བཏབ་པས་བསླུ་བ་མེད་པར་འབྲས་བུ་སྨིན་པ་བཞིན། ཀུན་རྫོབ་རྒྱུ་དགེ་སྡིག་གཉིས་ལས། འབྲས་བུ་བདེ་སྡུག་གི་ཆོས་མི་བསླུ་བ་སྨིན་པར་འགྱུར་ཏེ། སྣོད་བཅུད་ཀྱི་བདེ་སྡུག་ཇི་སྙེད་པ་དེ་ཐམས་ཅད་རྒྱུ་མེད་པ་ལས་བྱུང་བ་མིན་ལ། རྒྱུ་མ་ཡིན་པ་ལས་བྱུང་བ་ཡང་མིན། འོ་ན་གང་ཡིན་ཞེ་ན། ཐོག་མེད་ནས་བསགས་པའི་དཀར་ནག་ལས་ཀྱི་འབྲས་བུ་ཁོ་ན་ཡིན་པ་མ་ཟད།
རྒྱུ་ཀུན་འབྱུང་ཉོན་མོངས་ལ་བརྟེན་ནས་ལས་བསགས་པ་ཉིད། རྐྱེན་སྲེད་ལེན་གྱིས་གསོས་བཏབ་པ་ལ་བརྟེན་ནས་འབྲས་བུ་སྲིད་པར་འདུ་བྱེད་པ་སྟེ། དེའང་འཕེན་བྱེད་ཀྱི་ལས་མཐུན་པར་བསགས་པས་སྣང་གྱུར་ཐུན་མོང་བ་མི་ཡི་འགྲོ་བ་ལྟ་བུར་སྐྱེས་ཀྱང༌། མྱོང་གྱུར་ཐུན་མིན་རྫོགས་བྱེད་རྟེན་སོ་སོར་བདེ་སྡུག་མ་ངེས་པར་བྱུང་བ། དཔེར་ན་ཕ་མ་གཅིག་གི་བུ་རྒྱུད་ལའང་ནད་ཡོད་མེད། གཟུགས་མཛེས་མིན། བློ་རྣོ་རྟུལ། ཚེ་རིང་ཐུང༌། བསོད་ནམས་ཆེ་ཆུང་སོགས་བདེ་སྡུག་མི་འདྲ་བ་དང༌། འགའ་ཞིག་དགེ་བ་ལ་སྤྲོ།
འགའ་ཞིག་མི་དགེ་བར་མོས། འགའ་ཞིག་སྙིང་རྗེ་ཆེ་ལ་གཤིས་བཟང༌། འགའ་ཞིག་ཁོང་ཁྲོ་ཆེ་ཞིང་སྤྱོད་པ་སྡུག་པ་སོགས་བསམ་སྤྱོད་མི་འདྲ་བ་སྣ་ཚོགས་ཀུན་གྱིས་མཐོང་ཆོས་སུ་གྱུར་པ་འདི་སྔོན་ལས་ཀྱི་འབྲས་བུ་ཉིད་ལས་གཞན་མ་ཡིན་ལ། དེས་ན། སྔ་མ་ཅི་བྱས་ད་ལྟའི་ལུས་ལ་ལྟོས། ། ཕྱི་མ་གར་སྐྱེ་ད་ལྟའི་ལུས་ལས་ཤེས། ། ཞེས་པ་ལྟར། ཚེ་འདིར་ན་ཚ་སྡུག་བསྔལ། རྐྱེན་བར་ཆད། དགྲ་གྱོད་ཁ་མཆུ།
གྱོང་བུབ་ཁ་སོགས་གང་བྱུང་སྔོན་གྱི་སྡིག་འབྲས་ལས་ངན་གྱི་མཚོན་ཆ་རང་ལ་འཁོར་བ་ཡིན་པས་ཡི་ཆད་དང༌། འཁང་ར་མི་བྱེད་པར་ལས་འབྲས་ལ་ཡིད་ཆེས་དང༌། དད་པ་བརྟན་པོས་སྔར་རང་གིས་གཞན་ལ་དེ་ལྟར་བྱས་པའི་འབྲས་བུ་རང་ལ་འཁོར་བ་ཡིན་སྙམ་པའི་ལེ་ལན་རང་ལ་བདའ། ཕྱི་མའི་བུ་ལོན་མ་གྱུར་པར་ང་རེ་དགའ་སྙམ་དུ་སྒོམ། ཟག་བཅས་ལ་གཉེན་པོ་སྟོབས་བསྐྱེད་དེ་འཇུག་ལྡོག་མ་ནོར་བར་བྱའོ། ། དེ་ནས་རྒྱུ་འབྲས་བྱེ་བྲག་ཏུ་བཤད་པ་ལ། རྒྱུ་བཤད་པ་དང་འབྲས་བུ་བཤད་པའོ། ། དང་པོ་ལའང་ལུས་ངག་ཡིད་གསུམ་གྱི་ལས་ལམ་བཅུ་ཞེས་ལུས་ཀྱི་ལས་སྲོག་གཅོད་པ། མ་བྱིན་ལེན་པ། ལོག་གཡེམ་སྟེ་གསུམ།
ངག་གི་རྫུན། ཕྲ་མ། ཚིག་རྩུབ། ངག་འཆལ་ཏེ་བཞི། ཡིད་ཀྱི་བརྣབ་སེམས། གནོད་སེམས། ལོག་ལྟ་སྟེ་གསུམ་བཅས་དེ་དག་རྒྱུ་འདོད་ཁམས་ཀྱི་སྡུག་བསྔལ་མྱོང་བྱེད་ཟག་བཅས་ཀྱི་མི་དགེ་བ་བཅུ་ཞེས་བྱ་ལ། དེ་ལས་ལྡོག་པ་བཅུ་པོ་སེམས་བསྐྱེད་དང་ཐབས་ཤེས་ཁྱད་པར་ཅན་གྱིས་རྩིས་མ་ཟིན་པ་ནི། བདེ་བ་མྱོང་བྱེད་བསོད་ནམས་ཆ་མཐུན་ཟག་བཅས་ཀྱི་དགེ་བ་བཅུ་དང༌། ཁམས་གོང་མ་བསམ་གཟུགས་གཉིས་འཐོབ་བྱེད་ཀྱི་དགེ་བ་ཏིང་འཛིན་དང་འབྲེལ་བའི་མི་གཡོ་བའི་ལས་ཏེ་ཟག་བཅས་གསུམ་མོ། །
ཐར་པ་ཆ་མཐུན་གྱི་དགེ་བ་ནི་གོང་བཞིན་སྣང་བཅས་བསོད་ནམས་ཀྱི་ཚོགས་དགེ་བ་བཅུ་དང་ཕ་རོལ་དུ་ཕྱིན་པ་ལྔ་ལ་སོགས་པ་ཀུན་རྫོབ་པ་རྣམས་ཡིན་ལ། སྣང་མེད་ཡེ་ཤེས་ཀྱི་ཚོགས་ནི་ཤེས་རབ་དང༌། སྟོང་ཉིད་ཀྱིས་རྩིས་ཟིན་པ་སྟེ། ཀླུས། དགེ་བ་འདི་ཡི་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་རྫོགས་ཤིང༌། ། བསོད་ནམས་ཡེ་ཤེས་ལས་བྱུང་བའི། ། དམ་པ་སྐུ་གཉིས་ཐོབ་པར་ཤོག ། ཅེས་གསུངས་པ་བཞིན། བསོད་ནམས་དང་ཡེ་ཤེས་ཟུང་དུ་འབྲེལ་བའོ། །
དེ་ལྟར་རྒྱུ་སྔོན་དུ་སོང་ན་འབྲས་བུ་མི་འདོད་ཀྱང་མི་མྱོང་བའི་ཐབས་མེད་དོ། ། གཉིས་པ་འབྲས་བུ་བཤད་པ་ནི། དེ་ཡང་རྒྱུ་མི་དགེ་བ་དང་དགེ་བ་བཅུ་སོགས་རེ་རེར་ཡང་འབྲས་བུ་བཞི་བཞི་འབྱུང་བར་གསུངས་པས། སྲོག་གཅོད་པ་ལྟ་བུ་ལ་ཀུན་སློང་དུག་གསུམ་དང་ལྕི་ཡང་གི་ཁྱད་པར་ལས་རྣམ་སྨིན་གྱི་འབྲས་བུ་ངན་སོང་གསུམ་དུ་འཕེན་པའོ། ། རྒྱུ་མཐུན་གྱི་འབྲས་བུ་ལ། བྱེད་པ་དང་མྱོང་བ་གཉིས་ལས། བྱེད་པ་རྒྱུ་མཐུན་ནི། རྟེན་གཞན་རྙེད་ཀྱང་གསོད་པ་ལ་དགའ། མྱོང་བ་རྒྱུ་མཐུན་རྟེན་དེར་ཚེ་ཐུང་བའོ། ། དབང་གི་འབྲས་བུ་ཡུལ་འཚེ་བ་ཅན་དུ་སྐྱེའོ། །
བདག་པོའི་འབྲས་བུ་སླར་འཕེལ་བར་འགྱུར་བ་ཉིད་དོ། ། དེ་ལྟར་དགེ་སྡིག་གི་ལས་གཞན་ལ་ཡང་འགྲེ་ཤེས་པར་བྱའོ། ། དེའང་རྒྱུ་དུས་སུ་གདམ་ཀ་ཡོད་ཀྱི་འབྲས་དུས་སུ་དེ་ལྟར་མ་ཡིན་ཏེ་མྱོང་སྟོབས་ཀྱིས་ཟད་པའམ། གཉེན་པོའི་སྟོབས་ཀྱིས་བཅོམ་ནས་ཟད་པར་འགྱུར་བ་ཁོ་ན་ལས་དུས་མིན་དུ་ལས་འབྲས་བར་མ་དོར་ཆུད་ཟ་བ་ནི་མེད་དེ། མདོ་ལས། ངས་ནི་ཁྱོད་ལ་ཐར་པའི་ཐབས་བསྟན་གྱི། ། ཐར་པ་རང་ལ་རག་ལས་ཤེས་པར་གྱིས། ། ཞེས་གསུངས་པ་བཞིན་དུས་མིན་རྒྱལ་བས་ཀྱང་ནི་བཅོས་སུ་མེད་དེ། རང་ལ་རག་ལས་ན་རང་གིས་རང་ཉིད་བསླུ་བ་ཞིག་ག་ལ་རིགས་པར་འགྱུར་ཏེ། དེས་ན་བསླུ་མེད་རྒྱུ་འབྲས་ཀྱི་གནད་ལ་ཡིད་ཆེས་དང༌།
སྤང་བླང་གི་ཚུལ་ལ་འཇུག་ལྡོག་མ་ནོར་བའི་མཁས་པ་ཞིག་བདག་གིས་བྱའོ་སྙམ་པའི་དམ་བཅའ་དང༌། དེ་ལྟར་ནུས་པའི་ཆེད་དུ་གསོལ་བ་སྙིང་ནས་འདེབས་སོ། ། བླ་མ་དང་གཉིས་སུ་མེད་པ་ཨོ་རྒྱན་གུ་རུ་རིན་པོ་ཆེ། དུས་ད་ལྟ་ཉིད་དུ་བྱིན་གྱིས་རློབས་ཤིག་བཀའ་དྲིན་མཚུངས་མེད། རྗེ་བཙུན་དམ་པ་ཁྱེད་ལས་རེ་ལྟོས་གཞན་དུ་མི་འདུག་ན། བླང་དོར་ཚུལ་བཞིན་ནུས་པར་ཐུགས་རྗེས་བཟུང་དུ་གསོལ་སྙམ་ལ་ངག་ཏུའང༌། བླ་མ་མཁྱེན་ནོ༔ ལན་གསུམ་བརྗོད་པར་བྱའོ། ། བསླུ་བ་མེད་པ་ཀུན་རྫོབ་རྒྱུ་འབྲས་ཆོས༔ ཐོག་མེད་ནས་བསགས་དཀར་ནག་ལས་ཀྱི་འབྲས༔
དུས་མིན་རྒྱལ་བས་ཀྱང་ནི་བཅོས་སུ་མེད༔ རང་གིས་རང་ཉིད་བསླུ་བ་ག་ལ་འགྱུར༔ བསླུ་མེད་རྒྱུ་འབྲས་སྤང་བླང་མཁས་པ་ཞིག༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ བླང་དོར་ཚུལ་བཞིན་ནུས་པར་ཐུགས་རྗེས་ཟུངས༔ བཞི་པ་འཁོར་བའི་སྡུག་བསྔལ་ལ་བསམ་པ་ནི། ཐུན་གྱི་སྔོན་འགྲོ་སྔ་མ་ལྟར་བྱ། དེ་ནས། ཀྱཻ།
རིགས་ཀྱི་བུའམ་རིགས་ཀྱི་བུ་མོ་རྣམས་གསན་འཚལ། དེ་ལྟར་རང་རེ་རྣམས་ལས་ཀྱི་དབང་གིས་ཐོག་མ་མེད་པ་ནས་སྐྱེ་ཤི་གྲངས་མེད་དུཿཁ་བརྒྱུད་ནས་ད་བར་འཁྱམས་པ་ཡིན་ལ། ད་དུང་ལས་ཀྱི་དབང་གིས་སྐྱེ་བ་ལེན་དགོས། གང་དུ་སྐྱེ་བ་བླང་ཚུན་ཆད་འཁོར་བའི་རང་བཞིན་འགྲོ་བ་རིགས་དྲུག་གི་གནས་རིས་མཐོ་དམན་གང་རུང་དང༌། དེ་དག་སོ་སོའི་སྡུག་བསྔལ་ལས་མ་འདས་ཏེ། འགྲོ་ལྔ་དག་ལ་བདེ་བ་མེད། ། མི་གཙང་ཁང་པར་དྲི་ཞིམ་མེད། ། ཅེས་གསུངས་པ་བཞིན་གང་དུ་སྐྱེས་ཀྱང་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལང་འབའ་ཞིག་སྟེ། དཔེར་ན།
ཟོ་ཆུན་གྱི་འཁྱུད་མོ་བཞིན་སྡུག་བསྔལ་གསུམ་ལ་མཐའ་དང་མུ་མེད་པར་ཁོར་མོ་ཡུག་ཏུ་སྤྱོད་པའི་ཚུལ་ལ་བསམ་ན་བཟོད་ཐུབ་པར་འདུག་གམ། དཔེར་ན་ད་ལྟའི་ལུས་ལ་མེ་སྟག་ཅིག་ཕོག་པའམ། ཁབ་རྩེ་ཞིག་ཟུག་པ་ལ་ཡང་མི་བཟོད་པར་ཨ་ཚ་ཚ་ཞེས་བརྗོད་ན། ལོ་གྲངས་འབུམ་ཕྲག་དུ་མར་མེས་བསྲེགས། ཁྲོ་ཆུས་འཚོད། མཚོན་ཆས་བཏུབ། སོག་ལེས་གཤགས་ན་ཅི་ཙུག་ཡོང་བར་འདུག་གམ། དེ་བཞིན་དུ་དགུན་དུས་སྐར་ཆ་གཅིག་གི་གྲང་ངར་ཡང་མི་ཐེག་ན། ལོ་གྲངས་སྟོང་ཕྲག་དུ་མར་འཁྱག་རོམ་དུ་ཚུད་དེ་ལུས་ཆུ་བུར་རྡོལ་བ་དང༌། བཅུ་ཚལ་དུ་གས་པ་ནས་བརྒྱ་སྟོང་གྲངས་མེད་དུ་གས་པའི་བར་ལ་བསམ་ཞིང་སྡུག་བསྔལ་རང་ཐོག་ཏུ་བླང༌།
དེ་ལྟ་བུའི་སྡུག་བསྔལ་མྱོང་བཞིན་པའི་སེམས་ཅན་ལ་བསམ་ཞིང་དེ་རྣམས་བདག་གི་ཕ་མ་ཡིན། ཕ་མ་སེམས་ཅན་དེ་རྣམས་སྡུག་བསྔལ་དེ་དང་བྲལ་ན་ཅི་མ་རུང་སྙམ་པའི་སྙིང་རྗེ་དུང་ངེར་སྒོམས། དེ་བཞིན་དགོང་ཟས་གཅིག་གམ། སྨྱུང་གནས་ལན་གཅིག་སྲུང་བ་ལ་ཡང་འདི་འདྲའི་ལྟོགས་སྐོམ་ཟེར་ཞིང་དམུས་ཐག་ཆད་པ་གདའ་སྟེ། ལོ་གྲངས་སྟོང་ཕྲག་དུ་མར་ཆུའི་མིང་ཙམ་ཡང་མི་ཐོས་པའི་ཡི་དྭགས་སུ་སྐྱེས་ནས་བཀྲེས་སྐོམ་ཉམས་སུ་མྱོང་ན་ཅི་ལྟར་བྱེད། ཡང་དུད་འགྲོ་བདག་ཏུ་མ་བཟུང་བ་རྣམས་གཅིག་གིས་གཅིག་ཟ་བ་དང༌། བདག་ཏུ་བཟུང་བ་རྣམས་བཀོལ་སྤྱོད་བླུན་རྨོངས་སོགས་སྡུག་བསྔལ་ཇི་ཙམ་འདུག གོང་བཞིན་བརྟག་བཅུག མདོར་ན་ངན་སོང་གསུམ་གྱི་སྡུག་བསྔལ་ནི་སྡུག་བསྔལ་གྱི་སྡུག་བསྔལ་ཞེས་བར་མེད་ལ་དོས་དྲགས་པ་བརྗོད་ལས་འདས་པ་ཡིན་ཡང་བདེ་འགྲོ་ནི་དེ་ལྟར་མ་ཡིན་ནོ་སྙམ་ན། མཐོ་རིས་གསུམ་པོ་ངན་སོང་གསུམ་ལ་ལྟོས་ན་ཅུང་ཟད་བདེ་བར་སྣང་ཡང༌།
འགྱུར་བའི་སྡུག་བསྔལ་གྱི་ཆོས་ཅན་ཏེ། ལྷ་མ་ཡིན་རྣམས་འཐབ་པ་དང་རྩོད་པ། འདོད་ལྷ་རྣམས་འཕོ་ལྟུང་དང་ཁམས་གོང་མ་གཉིས་པོ་སོ་སོར་འཕེན་བྱེད་ཀྱི་ལས་རྫོགས་ནས་འོག་མར་ལྟུང་བ་སོགས་ཁྱབ་པ་འདུ་བྱེད་ཀྱི་སྡུག་བསྔལ་གཙོ་ཆེའོ། ། མི་ལ་རྩ་བའི་སྡུག་བསྔལ་སྐྱེ་རྒ་ན་འཆི་བཞི་དང༌། ཡན་ལག་གི་སྡུག་བསྔལ་བསམ་ལས་འདས་པ་ཀུན་གྱིས་མཐོང་སྣང་དུ་གྲུབ་པ་འདི་བཞིན། འགྲོ་བ་རིགས་དྲུག་པོ་སོ་སོར་སོམས་ལ། མཐར་དེ་དག་གི་སྡུག་བསྔལ་རང་ཐོག་ཏུ་བླང༌། དེ་ལྟ་བུའི་སྡུག་བསྔལ་མྱོང་བཞིན་པའི་སེམས་ཅན་གཅིག་གམ། ཡང་ན་སེམས་ཅན་བསད་ཁ་མ་ལྟ་བུར་གཅིག་དམིགས་ཡུལ་དུ་བྱས་ནས། དེ་གཞན་ཞིག་ཡིན་པར་མི་བསམས་ནས་བདག་གི་མ་རྒན་མོ་དེ་ཡིན།
ངའི་མ་རྒན་མོ་དེ་ཉེས་པ་མེད་པར་བཟུང་ལ་ཡན་ལག་ཞགས་ཐག་གིས་བསྡམས། ཞུ་ས་བཤད་ས་མེད་པར་སྐེ་གྲིས་བཅད། དབུགས་ཆད་ལོང་མེད་པར་ཤ་གཏོར་ཁྲག་གཏོར་བྱས། མེར་བསྲེགས་ཆུར་བཙོས་ནས་ངན་བསད་བཏང་ན་སྡུག་བསྔལ་ཅི་འདྲ་ཡོང་བར་འདུག་གམ་སྙམ་པ་དང༌། ཡང་ན་དེ་ང་རང་ཡིན་ན་ཅི་འདྲ་ཡོང་བར་འདུག་བསམས་ནས་སྡུག་བསྔལ་རང་ཐོག་ཏུ་བླང༌། དེ་ལྟ་བུའི་སྡུག་བསྔལ་མྱོང་བཞིན་པའི་སེམས་ཅན་ལ་བསམས་ཤིང༌། དེ་རྣམས་བདག་གི་ཕ་མ་ཡིན། ཕ་མ་སེམས་ཅན་དེ་རྣམས་སྡུག་བསྔལ་དེ་དང་བྲལ་ན་ཅི་མ་རུང་སྙམ་པའི་སྙིང་རྗེ་དུང་ངེར་སྒོམས། ཡང་ངས་ལམ་ཟབ་རྫོགས་པ་ཆེན་པོ་ཉམས་སུ་བླངས་ནས། འགྲོ་ཀུན་སྡུག་བསྔལ་དང་བྲལ་བ་ཞིག་བྱའོ་སྙམ་པའི་དམ་བཅའ་དྲག་པོ་བཟུང༌།
དེ་དེ་བཞིན་ནུས་པ་བླ་མ་དང་གུ་རུ་རིན་པོ་ཆེ་ཁྱེད་མཁྱེན་སྙམ་པའི་གསོལ་བ་བཏབ། དེ་བཞིན་འབྱུང་བར་ཤོག་སྙམ་པའི་སྨོན་ལམ་དང་དགེ་བ་གཞན་དོན་དུ་བསྔོ་བ་སོགས་སྦྱོར་དངོས་རྗེས་གསུམ་ཚང་བར་བྱའོ། ཁྲིད་གཞན་དུ་ཐར་པའི་ཕན་ཡོན་དང་བཤེས་གཉེན་བསྟེན་པ་གཉིས་པོ་ས་བཅད་སོ་སོར་བསྟན་པ་ཡོད་མོད། འདིར་ས་བཅད་ཐ་མའི་ཁོངས་སུ་ཚང་བར་སྟོན་པར་མཛད་པ་ལས། དེ་ཡང་ཞུས་མ་ཐག་པའི་སྡུག་བསྔལ་གྱི་རྒྱུ་ཀུན་འབྱུང་ལས་ཉོན་གཉིས་ལམ་བདེན་གྱིས་སྤང་བའི་མཐུས་སྡུག་བསྔལ་གྱི་རྩ་བ་ཆོད། འགོག་པའི་བདེན་པ་མངོན་དུ་བྱས་ཤིང་ཉན་རང་དགྲ་བཅོམ་པའི་གོ་འཕང་སྟེ་འཁོར་བར་སླར་མི་ལྡོག་པའི་ཞི་བ་བསིལ་བ་བདེ་བ་དམ་པ་བརྙེས་མོད། གཟོད་ཐེག་ཆེན་ལ་ཞུགས་ཏེ་སྤང་བྱ་ཕྲ་བ་སྤང་ཞིང་རྟོགས་བྱ་མཐར་ཐུག་རྟོགས་དགོས་པས་ད་དུང་བདེ་བའི་མཐར་སོན་པ་ནི་མིན་ནོ། ། གང་ཞིག་ཤེས་རབ་བདག་མེད་རྟོགས་པས་སྲིད་མཐའ་སྤངས་ནས་སྙིང་རྗེ་ཆེན་པོས་ཞི་མཐར་མི་ལྷུང་བར་གཉིས་ལ་མི་གནས་པའི་མྱ་ངན་ལས་འདས་པ་ནི་མཐར་ཐུག་བདེ་ཆེན་ཐར་པའི་གླིང་མཆོག་ཁོ་ན་ཡིན་པས། ག་ལ་བ་དེར་འགྲོ་ཀུན་འདྲེན་པར་ནུས་པའི་དེད་དཔོན་དམ་པར་བདག་འགྱུར་བ་ཞིག་བྱའོ་སྙམ་པའི་དམ་བཅའ་གནང་བ་གལ་ཆེ་ཡང༌། དེ་ལྟར་བྱེད་ནུས་པའི་རང་སྟོབས་མེད་དེ།
རང་ཡང་འཁོར་བའི་རྒྱ་མཚོ་ལས་མ་བརྒལ་ན་གཞན་ཐར་པའི་སྐམ་སར་ཇི་ལྟར་འཁྲིད། དེས་ན་ཐོག་མར་རང་ཉིད་བླ་མ་དགེ་བའི་བཤེས་གཉེན་ལ་བསྟེན་དགོས་ཏེ། གཞན་དོན་འབའ་ཞིག་དགོངས་པའི་དུས་གསུམ་རྒྱལ་བ་རྣམས་ཀྱི་སྤྱི་གཟུགས། རང་རེ་སྙིགས་མའི་འགྲོ་བ་འདྲེན་པའི་དེད་དཔོན་དམ་པར་དགེ་བའི་བཤེས་གཉེན་གྱི་ཚུལ་དུ་འབྱོན་པར་གསུངས་པ་ཡང༌། མདོ་ལས། མྱ་ངན་མ་བྱེད་ཀུན་དགའ་བོ། ། སྨྲེ་སྔགས་མ་འདོན་ཀུན་དགའ་བོ། ། ང་ཉིད་ཕྱི་མའི་དུས་ཀྱི་ཚེ། ། དགེ་བའི་བཤེས་གཉེན་ཉིད་སྤྲུལ་ནས། ཁྱོད་ལ་སོགས་པར་དོན་བྱེད་འགྱུར། །
གསུངས་པ་དེས་ན་མོས་གུས་དྲག་པོས་གསོལ་བ་ང་ཡིས་མི་འདེབས་ན་སུ་ཡིས་འདེབས། དེའི་ཕྱིར་ན་སྙིང་ནས་གསོལ་བ་འདེབས་སོ་བླ་མ་དང་གཉིས་སུ་མེད་པ་ཨོ་རྒྱན་གུ་རུ་རིན་པོ་ཆེ། བྱིན་རླབས་ཁྱེད་ལ་མེད་ན་སུ་ལ་ཡོད། བདག་གསོལ་འདེབས་བུ་ལ་ད་ལྟ་ཉིད་དུ་བྱིན་གྱིས་རློབས་ཤིག དུས་གསུམ་རྒྱལ་བ་ཀུན་ལས་ཀྱང་བཀའ་དྲིན་མཚུངས་པ་མེད་པ་རྗེ་བཙུན་བླ་མ་དམ་པ་ཁྱེད་ལས་རེ་ལྟོས་གཞན་དུ་བཅོལ་ས་མི་འདུག་ན། ཁམས་གསུམ་འཁོར་བ་སྟོངས་ནུས་པར་ཐུགས་རྗེས་གཟུང་དུ་གསོལ་སྙམ་ལ་ངག་ཏུའང༌། བླ་མ་མཁྱེན་ནོ༔ ལན་གསུམ། འཁོར་བའི་རང་བཞིན་སྡུག་བསྔལ་ཁོར་མོ་ཡུག༔ ངན་སོང་གསུམ་གྱི་སྡུག་བསྔལ་བརྗོད་ལས་འདས༔
མཐོ་རིས་ཅུང་ཟད་བདེ་ཡང་འགྱུར་བའི་ཆོས༔ བདེ་བའི་མཐར་སོན་བདེ་ཆེན་ཐར་པའི་གླིང་༔ འགྲོ་ཀུན་འདྲེན་པའི་དེད་དཔོན་བདག་འགྱུར་བར༔ གསོལ་བ་འདེབས་སོ་གུ་རུ་རིན་པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ ཁམས་གསུམ་འཁོར་བ་སྟོངས་པར་ཐུགས་རྗེས་ཟུངས༔ ཞེས་བརྗོད་པར་བྱའོ། ། དེ་ལྟར་སྦྱོར་བ་སེམས་བསྐྱེད། དངོས་གཞི་ཉམས་ལེན། རྗེས་བསྔོ་སྨོན་སོགས་ཞིབ་པར་སྔར་ཞུས་པ་བཞིན་རང་རྒྱུད་ལ་འབྱོར་ངེས་སུ་བློ་སྦྱོང་ཞུན་ཐར་བཅད་པས།
འཁོར་བར་ངེས་འབྱུང་དང་སེམས་ཅན་ལ་སྙིང་རྗེ་བཅོས་མ་མ་ཡིན་པ་ཞིག་རྒྱུད་དུ་སྐྱེ་ལ། དེ སྐྱེས་ཕྱིན་ཆད་རྩོལ་མེད་ཀྱི་མོས་གུས་དང་བརྩོན་འགྲུས་ངམ་ངམ་ཤུགས་ཀྱིས་འབྱུང་བ་ནི་ཉམས་ལེན་གནད་ལ་སོང་བའི་འབྲས་རྟགས་མ་ནོར་བ་ཡིན་ལ། འདི་ནི་སྐྱེས་བུ་གསུམ་སོགས་ཐུན་མོང་གི་གཞི་རྟེན་གལ་ཆེ་བས་གཅེས་སྤྲས་ཆེན་པོས་ཉམས་སུ་བླང་བར་མཛད་འཚལ། ཞེས་ཐུན་མོང་ཕྱི་ཡི་སྔོན་འགྲོའི་ལག་ཁྲིད་གདབ་པ་མན་ངག་གནད་ཀྱི་གཟེར་བུ་ཞེས་བྱ་བ་རྫོགས་སོ། ། དེ་ནས་ཐུན་མིན་ནང་གི་སྔོན་འགྲོ་གཏེར་ཁ་གོང་མ་ལས་བྱུང་བ་བཞིན་ལམ་ཐམས་ཅད་ཀྱི་རྨང་གཞི་སྐྱབས་སུ་འགྲོ་བ། ཐེག་ཆེན་ལམ་གྱི་རྩ་བ་སེམས་བསྐྱེད། འགལ་རྐྱེན་སྡིག་སྒྲིབ་སྦྱོང་བ་རྡོ་རྗེ་སེམས་དཔའི་སྒོམ་བཟླས། མཐུན་རྐྱེན་ཚོགས་གཉིས་བསག་པ་སྐུ་གསུམ་ཞིང་ཁམས་འབུལ་བ། རྟོགས་པའི་ཡེ་ཤེས་རྒྱུད་ལ་བཙན་ཐབས་སུ་སྐྱེད་པར་བྱེད་པ་བླ་མའི་རྣལ་འབྱོར་སོགས་རྗེ་གྲུབ་པའི་དབང་ཕྱུག་རིག་འཛིན་ཧཱུྃ་ཆེན་འགྲོ་འདུལ་ལམ། བསམ་ཡས་པ་སྐྱིད་གྲོང་ཐུགས་མཆོག་རྡོ་རྗེས་མཛད་པར་ཞིབ་གསལ་བཞུགས་པ་བཞིན་བྱ་དགོས་པས་དེར་གཟིགས་པར་ཞུའོ། །
ལག་ལེན་བྱ་སྲོལ་ཡང་གང་གི་གསུང་ལས་སྐྱེས་པའི་སྲས་ཀྱི་ཐུ་བོ་པདྨ་དབང་ཆེན་འཇིགས་མེད་མཁྱེན་བརྩེའི་འོད་ཟེར་བརྒྱུད་པ་དང་བཅས་པའི་ཕྱག་བཞེས། ཀུན་མཁྱེན་ངག་གི་དབང་པོའི་མན་ངག་ཞག་བརྒྱ་ལྟར་བགྱིས་ན་ཐོས་བསམ་ཉམས་ལེན་ཕྲུགས་གཅིག་ཏུ་འགྱུར་ཞིང༌། ཡངས་དོག་གི་མཐར་མ་ལྷུངས་པ་སོགས་ཁྱད་ཆོས་གཞན་ཟླ་དང་བྲལ་བ་ཡིན་པ་མ་ཟད། རིགས་བདག་བླ་མ་ནས་ཀྱང་དེ་ལྟར་བགྱིས་ན་ལེགས་ཚུལ་བཀས་གནང་བ་མཛད་པ་དེ་ལྟར། འདིར་ས་བཅད་ཙམ་སྨོས་ན་ཐུན་གྱི་ཆ་གསུམ་དུ་བྱས་པའི་ཆ་གཉིས་ཕྱི་ཡི་བློ་སྦྱོང་གྲངས་བཅད་ལྟར་བསྒོམ། ཆ་གཅིག་སྐྱབས་འགྲོ་བསག་པ་ཡིན་ལ། ཚོགས་ཞིང་ཀུན་འདུས་ནོར་བུའི་ལུགས་ལྟར་བསྒོམ་ཞིང་སྔོན་འགྲོ་འདིར་ཡན་ལག་བདུན་པ་ཟུར་དུ་མེད་པས་སྐྱབས་ཕྱག་སྦྲེལ་ལ་ཕྱག་གིས་གྲངས་བཟུང༌། ཐུན་རེའི་མཐར་ཚོགས་ཞིང་རང་ལ་བསྡུས་ཏེ་བསྔོ་སྨོན་དང་བཅས་མི་དམིགས་པའི་ངང་ལ་གཞག་པར་བྱའོ། ། དེ་ནས་སེམས་བསྐྱེད་སྐབས་ཚོགས་ཞིང་དང་ཐུན་གྱི་ཆ་སོགས་གོང་ཞུས་ལྟར་ཆ་སྔ་མར་ཚད་མེད་བཞི་དང་བདག་གཞན་མཉམ་པ། བདག་གཞན་བརྗེ་བ།
བདག་ལས་གཞན་གཅེས་སོགས་སྨོན་སེམས་དང༌། འཇུག་པའི་སེམས་ཕྱིན་དྲུག་ལ་རིམ་གྱིས་བསླབ། ཆ་རྗེས་མར་སེམས་བསྐྱེད་བསགས། མཐར་ཚོགས་ཞིང་རང་ལ་བསྡུས་ཏེ་མཇུག་ཏུ་ཞི་ལྷག་གི་ཏིང་འཛིན་ཅི་ནུས་བསྒོམ། བསྔོ་སྨོན་སོགས་གོང་དང་མཚུངས། སེམས་བསྐྱེད་ཁྲི་བཞི་ཙམ་གྱིས་ཆོག འདི་དག་གི་ཚུལ་རྒྱས་པ་ཞལ་ལུང་དང་དེའི་ཟིན་བྲིས་སོགས་ལ་ཞིབ་པར་གཟིགས་འཚལ། དེ་ནས་བསགས་སྦྱང་གི་རིམ་པ་ལ། རྡོར་སེམས་སྒོམ་བཟླས་སྐབས་སྔོན་འགྲོ་ཕལ་ཆེ་བ་ལ་རང་ཐ་མལ་དུ་གསལ་ལ་སྤྱི་བོར་བླ་མ་རྡོར་སེམས་ཡེ་ཤེས་པའི་རྣམ་པར་བསྒོམ་ཞིང་སྟོབས་བཞི་ཚང་བའི་བཤགས་སྡོམ་དང་བདུད་རྩི་འབེབས་སྦྱོང་གིས་སྡིག་སྒྲིབ་དག་པར་བྱས་ཏེ་འོད་ཞུ་རྣམ་པས་རང་རྡོར་སེམས་ལ་གནས་འགྱུར་བར་སྒོམ་པ་ཡིན་མོད། རང་ལུགས་ཁྱད་པར་ནི།
གཏེར་གཞུང་ལས། སྔོན་འགྲོ་འདིར་ཐེག་པ་རིམ་དགུ་འདུས་པར་བསྟན་པ་ལྟར་ན། ཐུན་མོང་བློ་སྦྱོང་ཉན་རང་ཐེག་པ་དང༌། བྱང་ཆུབ་སེམས་བསྐྱེད་ཐེག་ཆེན་དང༌། རྡོར་སེམས་སྐབས་རྡོ་རྗེ་ཐེག་པའི་བསྐྱེད་རྫོགས་དང༌། བླ་མའི་རྣལ་འབྱོར་སྐབས་རྩོལ་མེད་རྫོགས་ཆེན་གྱི་དོན་ཚང་བར་གསུངས་པ་བཞིན་སྐབས་དོན་བསྟན་ཚུལ་དགོངས་པ་མི་འདྲ་བའི་ཁྱད་པར་ཤེས་པར་བྱའོ། ། དེ་ལ་འདིར་དཀྱིལ་འཁོར་གསུམ་གྱིས་གཞི་འཆའ་བ། སེམས་དཔའ་སུམ་བརྩེགས་སུ་སྒོམ་པ། ཁྱེར་སོ་གསུམ་གྱིས་འགག་སྡོམ་པ་ནི། ཁྲིད་གཞུང་ན་ཆེས་གསལ་བས་དེ་ལྟར་བསྐྱེད་རྫོགས་དང༌།
ཡང་སྙིང་ཡིག་དྲུག་དང༌། ཡིག་བརྒྱ་གདམ་ཀ་རུ་བསྟན་འདུག་པ་བཞིན་སྔ་མ་ལྟར་ན་འབུམ་དྲུག ཕྱི་མ་འབུམ་གཅིག་ཁ་སྐོང་བཅས་འགྲོ་ངེས་བྱ། མཎྜལ་འབུལ་ཡུལ་སྐྱབས་འགྲོ་དང་འདྲ། དམིགས་རྣམ་གཞུང་དུ་ཆེས་གསལ་བ་བཞིན་ནོ། ། ལག་ལེན་སྤྲུལ་སྐུའི་མཎྜལ་ཚོམ་བུ་བདུན། ལོངས་སྐུ་ལ་ཚོམ་བུ་ལྔ། ཆོས་སྐུ་ལ་གཅིག་ཏེ་ཐེངས་གཅིག་ལ་རྫོགས་པར་འབུལ་བ་ཅི་ནུས་བྱ། མཐར་མི་དམིགས་པར་བསྡུ་ཞིང༌། དགེ་བ་འདི་ཡིས་སྐྱེ་བོ་ཀུན། །
སོགས་བསྔོ་སྨོན་དང་བཅས་གོང་དང་མཚུངས། གྲངས་ཚད་འབུམ་གཅིག་ལོང་བར་བྱ། ཁྱད་པར་ཟབ་ལམ་བླ་མའི་རྣལ་འབྱོར་ནི། དམིགས་པ་གཞུང་ལྟར་གསལ་ལ་མོས་གུས་ཁོ་ནར་རྩལ་འདོན། རྫོགས་ཆེན་འཁོར་འདས་རང་གྲོལ་གཏེར་གཞུང་དུ། གསོལ་འདེབས་གྲངས་བསགས་དང་ཐུགས་ཡིད་བསྲེས་ལ་དབང་བཞི་བླང་བ་ཙམ་ལས་མ་གསུངས། འོན་ཀྱང་གཏེར་ཆེན་རིན་པོ་ཆེ་པད་རྒྱལ་གླིང་པའི་ཞལ་སྔ་ནས་གསོལ་འདེབས་འགོར། ཚིག་བདུན་གསོལ་འདེབས་དང་རྗེས་སུ་རྡོ་རྗེ་འབྲུ་བཅུ་གཉིས་པ་གསང་བ་སྤྱི་དང་མཐུན་པར་བརྒྱན་ན། བྱིན་རླབས་ཀྱི་བབས་ཆེ་ལ་འབྲེལ་ཟབ་པས་དེ་ལྟར་བྱ་གསུངས་པ་བཞིན་དཀྱུས་སུ་བཀོད་པ་ལྟར་སིདྡྷི་ཕྲེང་བསྐོར་རེའི་མཚམས་སུ་གསོལ་འདེབས་ཚར་རེ་དང་སྦྲག་ལ་གང་ནུས་བསགས། དབང་བཞི་བླང་བ་དང་ཐུགས་ཡིད་བསྲེས་ལ་སྤྲོས་མེད་རིག་པའི་ངང་བསྐྱང༌།
དེ་ལྟར་ཉུང་མཐར་སིདྡྷི་འབུམ་བཅུ་གསུམ་འགྲུབ་པར་བྱ། རྗེས་སུ་བསྔོ་སྨོན་སྤྱི་དང་སྐུ་གསུམ་ཞིང་སྦྱོང་སྨོན་ལམ་གྲུབ་མཐར་ཉལ་བའི་རྣལ་འབྱོར་ནི། བླ་མའི་རྣལ་འབྱོར་རྒྱས་བསྡུས་གང་རུང་བསྒོམས་ཏེ་གཉིད་འོད་གསལ་དུ་ཐིམ་པའི་གསོལ་བ་དྲག་ཏུ་བཏབ་པས་བླ་མ་སྤྱི་བོར་བྱོན། སྙིང་དབུས་པདྨ་དམར་པོ་འདབ་བརྒྱད་ཁ་ཕྱེ་བའི་ནང་དུ་རྡོ་རྗེ་འཆང་གི་སྐུ་ཤིན་ཏུ་ཕྲ་བར་བཞུགས་པའི་འོད་ཟེར་གྱིས་ལུས་ཀྱི་ནང་གསལ་བར་མོས་པའི་ངང་ནས་གཉིད་ལོག དེའང་མི་བདེ་ན་ཐུགས་ཀའི་འོད་ཟེར་སྣོད་བཅུད་ལ་ཕོག་པས་ལན་ཚྭ་ཆུར་ཞུ་བ་བཞིན་འོད་དུ་ཞུ་ནས་རང་ལུས་ལ་ཐིམ། དེ་ཐུགས་ཀའི་བླ་མ་ལ་ཐིམ། དེ་ཡང་འོད་ལྔའི་གོང་བུ་ཚོན་གང་བ་ཞིག་ཏུ་གྱུར་པར་བསམས་ཏེ་དེ་ལ་སེམས་བཟུང༌། མཐར་དེའང་མི་དམིགས་པའི་ངང་ལ་བསྡུས་ནས་གཉིད་དུ་འགྲོ་བར་བྱའོ། ། དེས་རྨི་ལམ་དང་གཉིད་འོད་གསལ་དུ་འཆར་བའི་དགོས་པ་ཡོད་དོ། ། གལ་ཏེ་བཙན་ཐབས་འཆི་བ་སོགས་བྱུང་ན་བླ་མའི་རྣལ་འབྱོར་བསྒོམས་ཏེ་གསོལ་བ་དྲག་ཏུ་བཏབ་ལ།
བླ་མ་མར་མི་བསྡུ་བར་རང་སེམས་བླ་མའི་ཐུགས་དང་བསྲེས། བླ་མ་སྤྱི་བོ་ནས་མདའ་འཕངས་པ་བཞིན་བདེ་བ་ཅན་དུ་གཤེགས་པར་མོས་ཤིང༌། རང་རིག་སྤྲོ་བསྡུ་དང་བྲལ་བའི་ངང་ལ་ས་ལེ་སེང་ངེར་གཞག་པར་བྱ་བ་ནི་འཕོ་བའི་ཟབ་གནད་ཀྱང་ཡིན་ནོ། ། གཞན་དུ་ཟ་འཆག་འགྲོ་འདུག་སྤྱོད་ལམ་ཐམས་ཅད་བླ་མའི་རྣལ་འབྱོར་དང་མ་བྲལ་བར་རྒྱུན་གྱི་ཉམས་ལེན་ལ་འཇུག་པར་བྱའོ། ། ཞེས་པ་འདི་ཡང་འཇམ་དཔལ་དབྱངས་དངོས་༧ཆོས་ཀྱི་བློ་གྲོས་དང༌། ༧འཁོར་ལོའི་མགོན་པོ་འཇིགས་མེད་མཁྱེན་རྩེའི་འོད་ཟེར་སོགས་དམ་པ་རྣམས་ཀྱིས་ཚད་མའི་གཏེར་ཆེན་དུ་བསྔགས་པ། གནུབས་ཆེན་སངས་རྒྱས་ཡེ་ཤེས་ཀྱི་རྣམ་འཕྲུལ་པདྨ་རྒྱལ་པོ་འགྲོ་འདུལ་གླིང་པས་གནས་མཆོག་པདྨ་བཀོད་ནས་བཞེས་པའི་ཟབ་གཏེར་སྐུ་གསུམ་དགོངས་འདུས་ཀྱི་ཆ་ཤས་ཡིན་ལ། ཕྱིས་གཏེར་ཞལ་ཐོག་མར་ཕྱེས་ནས་གཏད་རྒྱ་བཀའ་གཏད་དང་བཅས་སྨིན་གྲོལ་ཆིག་རྫོགས་སུ་བཀའ་དྲིན་ཐོབ་པའི་སྐལ་བཟང་ཉམས་སུ་མྱོང་བའི་སྐབས། གཏེར་ཁ་གོང་མའི་ཐུན་མིན་སྔོན་འགྲོ་དང༌། ཕྱི་མའི་ཐུན་མོང་སྔོན་འགྲོ་གཉིས་མ་བུ་གབ་སྤྲོད་དགོས་ཚུལ་བཀའ་ཕེབས་གནང་བ་བཞིན།
རྗེ་ཉིད་ལ་དེ་བཞིན་ཆོག་ཁྲིགས་ཤིག་མཛད་པར་གསོལ་བ་བཏབ་པས་ཞལ་བཞེས་ཐོབ། དེ་ནས་སྨིན་གྲོལ་གྲུབ་མ་ཐག་མོན་སྤ་གྲོ་བྲག་དཀར་དང་ཉེ་བའི་སྤ་གྲོ་ཅང་དུ་ཞག་བཞུགས་སྐབས། ཕྱག་དཔེ་རྣམས་ཁ་ཕྱེས་ཏེ་འདི་ལྟར་དགོས་པར་འདུག་ཅེས་བཀའ་སྩལ་ཞིབ་མོ་དང་བཅས། ད་ཁྱོད་ཀྱིས་འདི་ལ་འགྲེལ་པ་ཞིབ་རྒྱས་ཤིག་བྲིས་ཞེས་གསུངས་པའི་སྐབས་དེར༌། བུ་མོ་ཞིག་བླ་མ་ལ་མཇལ་དར་དང་ཤིང་ཏོག་སྡེར་མ་གང་ཕུལ་སོང་བས་རྟེན་འབྲེལ་བཟང་གསུངས། ཁ་སྟོང་པས་ཞུ་མི་རུང་བས་འདི་མཎྜལ་ཡིན་གསུངས་ཏེ་ཕྲན་ལ་མར་གནང་ནས་དེ་རིང་མིན་མ་གསུངས་དང་རྟེན་འབྲེལ་གྱི་བབས་ཤིག་ཡོད་ཅེས་གསུངས་པས་ཅི་ཞུ་མ་ནུས། དེ་ནས་མི་རིང་བར་རྗེ་ཉིད་ཞི་བར་གཤེགས་པས་ཕྱི་མཐར་གཟིགས་ཏེ་ཁོ་བོའི་བགོ་སྐལ་དུ་གདམས་པར་གོ་ཡང༌། དེང་སང་དམ་པའི་གསུང་རབ་རིན་ཆེན་ཐང་མར་བརྡལ་བ་ལ་སྤྱན་རས་གཡོ་བ་ལྷོད་ན། བདག་འདྲས་འབྲི་བ་ལ་དོན་གྱིས་དབེན་སྙམ་ཡུན་རིང་རྣམ་གཡེང་དུ་ལུས་པའི་མཐར། རྡོ་རྗེ་འཆང་གི་བཀའ་ལས་འགོང་པའི་ཉེས་པ་མི་བཟད་པའི་ཁུར་གྱིས་ནོན་པ་མཐོང་ནས་གནོང་འགྱོད་དང་བཅས།
རྩ་བ་རྡོ་རྗེའི་ཚིག་ལ་ཉུང་ངུས་འགྲེལ་པ་ཐུན་མོང་ཕྱི་ཡི་སྔོན་འགྲོའི་ལག་ཁྲིད་གདབ་པ་མན་ངག་གནད་ཀྱི་གཟེར་བུ་ཞེས་བྱ་བ་འདིའང༌། གཏེར་ཆེན་བླ་མའི་ཞལ་སྔ་ནས་ཆོས་བདག་གུ་ཧྱས་མཚན་ཅན་ཞེས་མིང་གི་ཅོད་པན་དཔྱངས་ཤིང༌། ད་ལྟ་ཉམ་ཆུང་ཡང་སླད་ནས་གཏེར་ཁ་གོང་འོག་གཅིག་གྱུར་གྱི་ཕྲིན་ལས་གསར་པའི་སྒོ་འཕར་ཁ་བའི་ལྗོངས་སུ་དབྱེ་བའི་བྱེད་པོ་རུ་རྡོ་རྗེའི་ལུང་གིས་ཟིན་ཚུལ་འདུས་པ་རྒྱ་མཚོའི་དབུས་སུ་བཀའ་སྩལ་པས་མཚོན། ཐུན་མིན་ཐུགས་བརྩེས་བསྐྱངས་ཀྱང་དོན་ལ་འཕགས་པའི་ནོར་གྱིས་དབུལ་ལ། བགྲང་བྱའི་ཁུར་གྱིས་དུད་ཅིང་སྐྱེས་སྦྱང་ཡོན་ཏན་གྱི་ནར་མ་སོན་པའི་རྒན་བུ་བྱིས་པའི་ངང་ཚུལ་ཅན། ཨོ་རྒྱན་གསང་སྔགས་བསྟན་འཛིན་ནམ་སྒོ་ཆེན་སྤྲུལ་མིང་དུ་འབོད་པས། རབ་གནས་ཆུ་ལུག་ལོ་བོད་ཟླ་བཅུ་པའི་ཚེས་བརྒྱད་ལ་གྲུབ་པར་བགྱིས་ཤིང༌། སླར་གཅུང་མཁན་པོ་ངག་དབང་དགེ་ལེགས་མཆོག་ནས་དག་ཞུས་ལེགས་པར་གནང་བ་ཐུགས་རྗེ་ཆེ་ཞུ་རྒྱུ་དང༌། འདི་ལྟར་བགྱིས་པའི་དགེ་བས་དཔལ་ལྡན་བླ་མའི་ཐུགས་དགོངས་ཡོངས་སུ་རྫོགས་པའི་རྒྱུར་གྱུར་ཅིག། །། ང༽
༄༅། །རྫོགས་པ་ཆེན་པོ་འཁོར་འདས་རང་གྲོལ་གྱི། སྔོན་འགྲོ་ཟབ་དོན་རིན་པོ་ཆེའི་སྒྲོན་མེ་བཞུགས་སོ། ། གདོད་ནས་རྣམ་དག་ཟག་མེད་ཀུན་ཏུ་བཟང༌། ། རང་བཞིན་ཐུགས་རྗེའི་རྣམ་རོལ་མཐའ་ཡས་གར། ། ཞིང་འདིའི་འགྲོ་མགོན་ཨོ་རྒྱན་པདྨ་ལ། ། མི་ཕྱེད་གདུང་བའི་ཡིད་ཀྱིས་ཕྱག་འཚལ་འདུད། ། འདིར་རྫོགས་ཆེན་འཁོར་འདས་རང་གྲོལ་གྱི་ཐུན་མོང་མ་ཡིན་པ་ནང་གི་སྔོན་འགྲོའི་ལག་ཁྲིད་བཀོད་པ་ལ་བདུན། འཁོར་བ་སྡུག་བསྔལ་གྱི་རྒྱ་མཚོ་ལས་སྐྱོབ་པར་བྱེད་པ་སྐྱབས་འགྲོའི་ཁྲིད། ཐེག་ཆེན་བྱང་ཆུབ་མཆོག་ལ་སྦྱོར་བ་སེམས་བསྐྱེད་ཀྱི་ཁྲིད། འགལ་རྐྱེན་སྡིག་སྒྲིབ་སྦྱོང་བ་རྡོར་སེམས་ཀྱི་ཁྲིད།
མཐུན་རྐྱེན་ཚོགས་གཉིས་བསག་པ་མཎྜལ་གྱི་ཁྲིད། བྱིན་རླབས་མྱུར་དུ་འཇུག་པ་བླ་མའི་རྣལ་འབྱོར་གྱི་ཁྲིད། མཐའ་རྟེན་སྔོན་འགྲོའི་དགོས་ཆེད། ཐུན་མཐར་སྨོན་ལམ་གྱིས་བསྡུ་བ་དང་བདུན་ནོ། ། དང་པོ་ཆོས་ཐམས་ཅད་ཀྱི་གཞི་རྟེན་ལམ་ལོག་པ་ལས་ཁྱད་པར་གྱུར་པ་སྐྱབས་སུ་འགྲོ་བའི་ཁྲིད་ལ་ལྔ། གང་ལ་སྐྱབས་སུ་འགྲོ་བའི་ཡུལ། འགྲོ་བ་པོའི་གང་ཟག ཚུལ་ཇི་ལྟར་འགྲོ་བ། སྐྱབས་འོག་ཏུ་ཚུད་པའི་རྟགས་ཚད། བསླབ་བྱའི་ཕན་ཡོན་བསྟན་པའོ། །
དང་པོ་ཐུན་མོང་ཕྱི་ཡི་སྐྱབས་ཡུལ་དཀོན་མཆོག་གསུམ། ཁྱད་པར་ནང་གི་སྐྱབས་ཡུལ་རྩ་བ་གསུམ། བླ་མེད་གསང་བའི་སྐྱབས་ཡུལ་སྐུ་གསུམ། དེ་ཁོ་ན་ཉིད་ཀྱི་སྐྱབས་ཡུལ་རིག་པ་སྐུ་བཞིའི་བདག་ཉིད་དོ། ། དེ་ལྟར་རྒྱུའི་སྐྱབས་འགྲོ་དང་འབྲས་བུ་སྐྱོབ་བྱེད་ཟུང་དུ་འཇུག་པ་སངས་རྒྱས་ཐམས་ཅད་ཀྱི་ཐུགས་རྗེ་སྤྲུལ་པ་སྐུ་བཞི་ཡེ་ཤེས་ལྔའི་བདག་ཉིད་གདུལ་བྱའི་སྣང་ངོར་རང་གི་རྩ་བའི་བླ་མ་དེ་ཁོ་ན་སྐྱབས་གནས་ཀུན་འདུས་ཀྱི་ངོ་བོ་ཡིན་ཏེ། ཐུགས་ཡང་དག་པ་སངས་རྒྱས། གསུང་འགག་མེད་ཆོས་དབྱིངས་སུ་སྒྲོག་པ་དམ་པའི་ཆོས། སྐུ་སྣང་ལ་རང་བཞིན་མེད་པ་དགེ་འདུན། དེ་བཞིན་དུ་རྩ་ཁམས་བླ་མ། རླུང་ཁམས་ཡི་དམ།
ཐིག་ལེ་མཁའ་འགྲོ་དང༌། ཐུགས་ཆོས་སྐུ། གསུང་ལོངས་སྐུ། སྐུ་སྤྲུལ་སྐུ་སྟེ་གང་ལ་ཅི་འདུལ་གྱི་ཐུགས་རྗེའི་རོལ་པ་མི་ཟད་པ་རྒྱན་གྱི་འཁོར་ལོའི་རང་བཞིན་ཅན། དེ་ཡང་རང་ཤེས་རིག་པའི་ངོ་བོ་ལས་ལོགས་སུ་མ་གྲུབ་པས། ཕྱི་ནང་གསང་བ་དབྱེར་མེད་དེ་བཞིན་ཉིད་དུ་གསལ་གདབ་པ་ནི། རྣམ་དག་མདུན་གྱི་ནམ་མཁར་འཇའ་འོད་ཀློང་༔ བདེ་གཤེགས་ཀུན་འདུས་རྩ་བའི་བླ་མ་རྗེ༔ རྡོ་རྗེ་ཐོད་ཕྲེང་མཐིང་གསལ་རྡོར་དྲིལ་བསྣོལ༔ ལྷ་ལྕམ་དམར་མོ་རྡོ་རྗེ་ཚེ་བུམ་བསྣམས༔
གཉིས་མེད་འཁྱུད་སྦྱོར་བདཻ་ཆེན་ལོངས་སྤྱོད་རྫོགས༔ རྩ་གསུམ་ལྷ་ཚོགས་རབ་འབྱམས་རྒྱལ་ཀུན་གཏིབས༔ ནམ་མཁས་གར་ཁྱབ་ཐུགས་རྗེའི་འོད་ཟེར་འབར༔ བདག་དང་འགྲོ་ཀུན་བྱང་ཆུབ་མ་ཐོབ་བར༔ རྩེ་གཅིག་མོས་གུས་གདུང་བས་སྐྱབས་སུ་འགྲོ༔ ཞེས་པས་རང་ཐ་མལ་དུ་གནས་པའི་མདུན་གྱི་ནམ་མཁར་ཆོས་དབྱིངས་རྣམ་པར་དག་པའི་རང་མདངས། ཐུགས་རྗེ་ཡེ་ཤེས་ལྔའི་འོད་ཟེར་མཐའ་དང་མུ་མེད་པར་འབྱམས་ཀླས་པའི་དབུས་སུ། འཇའ་འོད་ལས་གྲུབ་པའི་པདྨའི་གདན་ཡངས་ཤིང་རྒྱ་ཆེ་བ་ཞིག་གི་ཁར། ཟླ་བའི་གདན་དེ་དང་རྒྱ་ཁྱོན་མཉམ་པ་བདེ་ཞིང་འཇམ་པ་དཔག་ཚད་ཀྱི་ཁྱོན་ཙམ་པའི་སྟེང་དུ། དྲིན་ཆེན་རྩ་བའི་བླ་མ་དེ་ཉིད་བདེ་གཤེགས་ཀུན་འདུས་རྡོ་རྗེ་ཐོད་ཕྲེང་གི་ཆ་བྱད་ཅན་སྐུ་མདོག་མཐིང་གསལ་ནམ་མཁའི་མདོག་ལྟར་དྭངས་པ།
ཞལ་མཛེས་འཛུམ་ལྟ་བས་ཆོག་མི་ཤེས་པ། དར་ཟབ་སྣ་ཚོགས་ཀྱི་སྟོད་གཡོགས་དང་ཤམ་ཐབས། རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། དོ་ཤལ། དཔུང་རྒྱན། སེ་མོ་དོ། ཕྱག་གདུབ། ཞབས་གདུབ་སོགས་ལོངས་སྤྱོད་རྫོགས་སྐུའི་ཆ་ལུགས་ཡོངས་སུ་རྫོགས་པ།
ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་བ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པའི་པང་དུ་བདེ་ཆེན་འདུ་འབྲལ་མེད་པའི་ཡུམ་མཆོག་མནྡ་ར་བ་དམར་མོ་རྡོ་རྗེ་དང་ཚེ་བུམ་འཛིན་པས་མགུལ་ནས་འཁྱུད་ཅིང༌། ཡབ་ཡུམ་གཉིས་ཀ་སྣང་ལ་རང་བཞིན་མ་གྲུབ་པ་ཡེ་ཤེས་ཀྱི་བཀྲག་དང་གཟི་མདངས་ལྟར་མི་བཟོད་པའི་རང་མདངས། ཐུགས་རྗེའི་རོལ་པ་མ་འགགས་པའི་སྣང་ཆ་བརྒྱུད་གསུམ་གྱི་བླ་མ་རྒྱ་མཚོ། ཡི་དམ་ཞི་ཁྲོ་རབ་འབྱམས། མཁའ་འགྲོ་བཀའ་སྲུང་དམ་ཅན་རྒྱ་མཚོའི་ཚོགས་དང་བཅས་པ་ངོ་བོ་གཅིག་གི་སྒྱུ་འཕྲུལ་ཉི་མ་ལ་ཟེར་འཕྲོ་བ་ལྟར། ནམ་མཁས་གར་ཁྱབ་ཏུ་ཐུགས་རྗེའི་འོད་ཟེར་འབར་བས་ཁམས་གསུམ་གྱི་སེམས་ཅན་མ་རིག་པའི་བག་ཆགས་ཤུགས་ལ་སངས་ཏེ། མོས་གུས་ཀྱི་གདུང་བ་ལྷང་གིས་སྐྱེ་བར་བསམ་མོ། ། གཉིས་པ་སྐྱབས་སུ་འགྲོ་བ་པོའི་གང་ཟག་ནི། ཕྱི་ལྟར་དུ་ཉན་རང༌།
ནང་ལྟར་དུ་བྱང་སེམས། གསང་བ་ལྟར་དུ་སྔགས་ཀྱི་རིག་འཛིན། དེ་ཁོ་ན་ཉིད་ལ་ཨ་ཏིའི་རྣལ་འབྱོར་ཏེ། རིག་པས་གར་ཁྱབ་འབྱུང་བས་ཁྱབ་ཅིང༌། འབྱུང་བས་ཁྱབ་ཚད་ལས་དང་ཉོན་མོངས་པའི་སེམས་ཀྱིས་ཁྱབ་པ་ཐམས་ཅད་དོ། ། གསུམ་པ་ཇི་ལྟར་སྐྱབས་སུ་འགྲོ་ཚུལ་ནི། བདག་དང་མཐའ་ཡས་པའི་སེམས་ཅན་ཐམས་ཅད་བདེ་བ་འབའ་ཞིག་འདོད་པ་ལ། མ་རིག་པའི་དབང་གིས་ལག་ལེན་གོ་ལྡོག་ཏུ་སྤྱད་པས་སྡུག་བསྔལ་འབའ་ཞིག་ལ་སྤྱོད་དགོས་པ་འདི་དག མེ་འོབས་སམ་བཙོན་དོང་དུ་ཚུད་པ་ལྟ་བུའི་འཁོར་བ་འདི་ལས་སྐྱབས་གནས་དམ་པ་ཁྱེད་ཀྱི་ཐུགས་རྗེའི་བརྩེ་བ་ཆེན་པོས་རྣམ་མཁྱེན་སངས་རྒྱས་ཀྱི་གོ་འཕང་ལ་འགོད་པར་མཛད་དུ་གསོལ་སྙམ་པས། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་མ་ཐོབ་ཀྱི་བར་དུ་སྐྱིད་སྡུག་ལེགས་ཉེས་ཅི་ལྟར་བྱུང་ཡང་ཁྱེད་ཤེས་ཀྱི་བློ་ལིང་བསྐྱུར་དུ་བཀལ་ལ་གསལ་སྟོང་དབྱེར་མེད་ཀྱི་ངང་ནས།
ན་མོ༔ དབྱིངས་རིག་དབྱེར་མེད་རྩ་བ་གསུམ༔ ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུ༔ འབད་རྩོལ་བྲལ་བར་སྐྱབས་སུ་མཆི༔ ཞེས་བདག་གཞན་སེམས་ཅན་ཐམས་ཅད་ཀྱི་ཁ་ཙམ་ཚིག་ཙམ་མ་ཡིན་པར་སྙིང་ཐག་པ་ནས་གསོལ་བ་ཕུར་ཚུགས་སུ་གདབ་ཅིང༌། ཐུན་བསྡུ་ཁར་སྐྱབས་ཡུལ་ལས་འཕྲོས་པའི་འོད་ཟེར་གྱིས་སེམས་ཅན་རྣམས་ཀྱི་སྡིག་སྒྲིབ་དག་ནས་བྱང་ཆུབ་ཐོབ། སྐྱབས་ཡུལ་འོད་དུ་ཞུ་བ་རང་ལ་ཐིམ་པས་རང་ཡང་འོད་ཕུང་དུ་ཡལ་ཏེ། བདག་དང་སྐྱབས་གནས་སེམས་ཅན་གསུམ་ཀ་བྱེད་པོ་གཉིས་མེད་བློ་བྲལ་བདེ་བ་ཆེན་པོར་གནས་པ་ནི་དོན་གྱི་སྐྱབས་འགྲོ་བྱེད་དོ། ། ཉལ་བའི་ཚེ་ཡང་སྐྱབས་ཡུལ་གསལ་བཏབ་ཅིང་ཉལ་བས་གཉིད་འོད་གསལ་དུ་འཆར།
འགྲོ་བའི་ཚེ་གཡས་སུ་ཡོད་པར་བསམ་པས་བསྐོར་བར་འགྲོའོ། ། བཞི་པ་སྐྱབས་འོག་ཏུ་ཚུད་པའི་རྟགས་ཚད་ནི། གཞུང་ལས། ཡིད་ཆེས་ངེས་ཤེས་ཚད་དུ་ལོང་བར་བྱ༔ ཞེས་དང༌། ཕུར་པ་ཐུགས་ཐིག་གི་གཏེར་སྒྲུབ་ལས། ཉིན་མཚན་ཁ་ཞེ་མེད་པར་རྩེ་གཅིག་ཏུ༔ དེ་ལྟར་ཡང་དང་ཡང་དུ་གུས་བཏུད་དེ༔ སྐྱབས་འགྲོ་བགྱིས་པས་སྐྱབས་འོག་ཚུད་པའི་རྟགས༔ ཕྱི་ནང་གསང་བ་གསུམ་ལས་དང་པོ་ནི༔
ཕྱི་ལྟར་བྱ་བ་གང་བསམ་ཐམས་ཅད་འགྲུབ༔ ནད་རོ་རྙིང་པ་བྱང་ཞིང་ཁམས་བདེ་ལ༔ ཞེ་སྡང་དགྲ་བོ་རྣམས་ཀྱང་རང་བཞིན་ཡལ༔ རིམས་ནད་གསེབ་ཏུ་ཕྱིན་ཀྱང་ནད་མི་འགོ༔ གཞན་ལ་བྱིན་རླབས་བྱས་པ་ཙམ་གྱིས་ཕན༔ ནང་རྟགས་སྐྱབས་གནས་དཀོན་མཆོག་དྲན་ཙམ་ལ༔ ཁྱེད་ཤེས་བློ་འཁེལ་ཤེས་པ་བདེ་འབོལ་འགྲོ༔ སྣང་བ་དགའ་ཡལ་གསལ་སྟོང་འཛིན་མེད་ངང་༔ མཐོང་ཚད་གཟུགས་སྡུག་གྲགས་ཚད་སྒྲ་སྙན་དང་༔ ཚོར་བའི་དྲི་ཞིམ་མྱོང་བའི་རོ་བདའ་ཞིང་༔
རེག་འཇམ་བདེ་བའི་ཚོགས་དྲུག་ལོངས་སྤྱོད་རྣམས༔ འབྱོར་ཚད་དཀོན་མཆོག་གསུམ་ལ་འབུལ་བློ་སྐྱེ༔ གསང་རྟགས་རང་ཉིད་ཆུ་དང་རྦབ་གཡང་སོགས༔ ལྷུང་ལ་ཁད་ལ་གཞན་གྱིས་ཐོན་པ་དང་༔ ཕ་རོལ་དགྲ་འདུད་རང་གི་དཔུང་རོགས་འབྱུང་༔ རྫོང་བཙན་བཟུང་དང་གོ་གྱོན་མཚོན་ཐོགས་སོགས༔ དེ་ལྟར་ཕྱི་ནང་གསང་བའི་རྟགས༔ མ་བྱུང་བར་དུ་ཡང་ཡང་བསྐྱར༔ སྐྱབས་འགྲོ་ཚད་དུ་ལོང་བར་བྱ༔ ཞེས་སོ། །
ལྔ་པ་བསླབ་བྱ་དང་ཕན་ཡོན་གཉིས་ལས། དང་པོ་བསླབ་བྱ་ལ་དགག་སྒྲུབ་གཉིས་ཏེ། དགག་བྱ་སངས་རྒྱས་ལ་སྐྱབས་སུ་སོང་ནས་གུ་ལང་ཁྱབ་འཇུག་སོགས་འཇིག་རྟེན་པའི་ལྷ་ལ་ཕྱག་འཚལ་ན་སྡོམ་པ་ཉམས། སྐྱབས་སུ་སོང་ན་ཡོངས་སུ་འཆོར། ཆོས་ལ་སྐྱབས་སུ་སོང་ནས་སེམས་ཅན་ལ་རྣམ་པར་འཚེ་བ་གཏན་ནས་མ་སྤངས་ན་སྡོམ་པ་ཉམས་ཤིང༌། སྲོག་བཅད་ན་ཡོངས་སུ་འཆོར། དགེ་འདུན་ལ་སྐྱབས་སུ་སོང་ནས་ལས་འབྲས་ལ་མི་རྩི་བའི་ལོག་ལྟ་མུ་སྟེགས་ཅན་དང་འགྲོགས་ན་སྡོམ་པ་ཉམས་ཤིང༌། དེ་དང་ལྟ་སྤྱོད་མཐུན་ན་ཡོངས་སུ་འཆོར། བླ་མ་ལ་སྐྱབས་སུ་སོང་ནས་ལོག་ལྟ་སྐད་ཅིག་ཙམ་ཡང་མ་ཤོར་བར་བྱ། ཡི་དམ་ལ་སྐྱབས་སུ་སོང་ནས་སྣོད་བཅུད་ཐམས་ཅད་ཐ་མལ་ཨ་འཐས་སུ་མི་བལྟ།
མཁའ་འགྲོ་ལ་སྐྱབས་སུ་སོང་ནས་འདོད་ཆགས་རང་ཁ་ལ་མི་བཏང༌། ཆོས་སྐུ་ལ་སྐྱབས་སུ་སོང་ནས་ལྟ་བ་རྟག་ཆད་དུ་མི་བལྟ། ལོངས་སྐུ་ལ་སྐྱབས་སུ་སོང་ནས་སྒོམ་པ་བྱིང་རྒོད་དུ་མི་བཏང༌། སྤྲུལ་སྐུ་ལ་སྐྱབས་སུ་སོང་ནས་སྤྱོད་པ་སྡིག་དང་མ་འདྲེས་པ་གལ་ཆེའོ། ། སྒྲུབ་པའི་བསླབ་བྱ་ནི། དཀོན་མཆོག་གསུམ་ལ་སྐྱབས་བཅོལ་ནས་རྒྱལ་བའི་སྐུ་གཟུགས་བྲིས་འབུར་སཱཙྪ་ཡན་ཆད་ལ་ཕྱག་མཆོད་བཀུར་སྟིའི་གནས་སུ་བྱེད། ལུང་གི་ཆོས་སྡེ་སྣོད་གསུམ་རྒྱུད་སྡེ་བཞི་རྫོགས་ཆེན་རྒྱུད་འབུམ་ཕྲག་དྲུག་ཅུ་རྩ་བཞི་སོགས་མདོར་ན་ཡི་གེ་ན་གཅིག་ཙམ་ལའང་གུས་པར་བྱ་བ་དང༌། དགྲ་བཅོམ་པ་རང་རྒྱལ་ལ་སོགས་ཏེ་གོས་སེར་པོར་གྱོན་པ་ཙམ་ལའང་བདག་གི་སངས་རྒྱས་ཀྱི་ཉན་ཐོས་ཡིན་སྙམ་པས་ཕྱག་དང་བཀུར་སྟི་བྱའོ། ། རྩ་བ་གསུམ་ལ་སྐྱབས་བཅོལ་ནས་བླ་མ་སྤྱི་བོ་དང་སྙིང་ཁར་བསྒོམ་ཞིང་སངས་རྒྱས་དངོས་ལས་ལྷག་པའི་འདུ་ཤེས་རྒྱུན་ཆད་མེད་པ་དང༌། ཡི་དམ་གྱི་བསྐྱེད་རིམ་བཟླས་བརྗོད་ཀྱི་ཐུན་མི་བཅག
མཁའ་འགྲོ་ལུས་དང་གྲིབ་བཞིན་མི་འབྲལ་བར་བདེ་སྟོང་ཚོགས་གཏོར་རྒྱུན་མི་བཅད། སྐུ་གསུམ་ལ་སྐྱབས་བཅོལ་ནས། ལྟ་བ་འཁོར་འདས་རོ་མཉམ། སྒོམ་པ་གཏད་མེད་ལྷུག་པ། སྤྱོད་པ་ཉམས་མྱོང་རྒྱུན་ཆད་མེད་པར་སྤྱོད་ལམ་ཀུན་ཏུ་འདྲེས་པར་བྱའོ། ། གཉིས་པ་ཕན་ཡོན་ནི། དེ་ལྟར་དཀོན་མཆོག་ལ་ཁ་ཞེ་ངོ་ལྐོག་མེད་པར་སྐྱབས་སུ་སོང་ནས་བློ་ཁེལ་ན། གནས་སྐབས་སུ་མེ་ཆུ་དུག་མཚོན། རྒྱལ་པོའི་ཆད་པ། ལྷ་སྲིན་སྡེ་བརྒྱད་ཀྱི་གནོད་པ།
དུས་མིན་དུ་འཆི་བ་སོགས་རྐྱེན་ངན་ཐམས་ཅད་དང་ངན་སོང་གི་སྡུག་བསྔལ་ལས་སྐྱོབ་ཅིང༌། ཚེ་དཔལ་སྟོབས་འབྱོར་ལེགས་དགུ་བསྐྱེད་དེ་ཅི་བསམ་དོན་དུ་འགྲུབ། མཐར་ཐུག་སངས་རྒྱས་ཀྱི་གོ་འཕང་ཐོབ་པའི་བགྲོད་ལམ་དུ་འགྱུར་བ་སོགས་ཕན་ཡོན་དཔག་ཏུ་མེད་དེ། གསང་བ་བསམ་གྱིས་མི་ཁྱབ་པའི་མདོ་ལས། སྐྱབས་སོང་འདི་ལ་གཟུགས་མཆིས་ན། ། ནམ་མཁའ་འདི་ཡང་སྣོད་དུ་ཆུང༌། ། རྒྱ་མཚོ་ཆེན་པོ་ཆུ་ཡི་གཏེར། ། ཕུད་ལ་གཞལ་བས་ཟད་མི་ཤེས། ། ཞེས་གསུངས་པ་ལྟར་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་རྗེའི་སྤྲུལ་བསྒྱུར་གྱིས་རྒྱ་མཚོའི་ཆུ་དེ་ཉིད་ཕུད་ལ་གཞལ་ན་ཟད་པར་འགྱུར་ལ། གང་ལ་སྐྱབས་སུ་སོང་བའི་ཕན་ཡོན་ནི།
དེ་དག་རྣམས་ཀྱིས་ཀྱང་གཞལ་བར་མི་ནུས་པས་སྐྱབས་སུ་འགྲོ་བ་ཅི་ནས་ཀྱང་གལ་ཆེའོ། ། གཉིས་པ་ལམ་དམན་པ་ལས་ཁྱད་པར་དུ་གྱུར་པ་བྱང་ཆུབ་མཆོག་ཏུ་སེམས་བསྐྱེད་པ་ནི། གཞུང་ལས། གཉིས་པ་ཐེག་ཆེན་བྱང་ཆུབ་མཆོག་སེམས་བསྐྱེད༔ བདག་པས་གཞན་གཅེས་སྟོང་ཉིད་སྙིང་རྗེ་ལྡན༔ མ་རིག་འཁོར་བའི་སེམས་ཅན་མ་ལུས་པ༔ ཡང་དག་མཆོག་ཏུ་འགོད་ཕྱིར་སྨོན་འཇུག་སེམས༔ དོན་དམ་གཉིས་མེད་བློ་བྲལ་བདེ་བར་གནས༔ ཞེས་པས་ཐེག་ཆེན་གྱི་རྩ་བ་སེམས་བསྐྱེད་ཁོ་ན་ལ་རག་ལས་ཤིང༌། དེ་ལ་སྨོན་འཇུག་དོན་དམ་གསུམ་ལས།
སྨོན་པ་ནི། པདྨ་བརྩེགས་པའི་རྒྱུད་ལས། སེམས་ཅན་དོན་ལ་སྨོན་བྱེད་པ། ། རྫོགས་པའི་སངས་རྒྱས་མྱུར་ལམ་ཡིན། ། ཞེས་པའོ། ། འཇུག་པ་དང་དོན་དམ་སེམས་བསྐྱེད་ནི། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་དང༌།
འོད་སྲུང་གིས་ཞུས་པ། བཅོམ་ལྡན་འདས་སེམས་བསྐྱེད་ཆེན་པོ་ཞེས་པ་གང་ལགས། བཀའ་སྩལ་པ། དམིགས་པ་དང་བྲལ་བ་ནི་སེམས་བསྐྱེད་ཆེན་པོའོ། ། ཞེས་གསུངས་པས། འདི་ལ་བཞི། སེམས་བསྐྱེད་རྒྱུད་ལ་བླང་བ། ཉམས་སུ་ལོངས་པའི་རྟགས་ཚད། མི་ཉམས་པ་བརྟེན་ཕྱིར་སྲུང་མཚམས། བདེན་འབྲས་ཕན་ཡོན་ནོ། །
དང་པོ་ནི། དམན་པ་ཞེས་རང་ཉིད་ཁོ་ན་ཞི་བདེ་དོན་དུ་མི་གཉེར་བར། ཁྱད་པར་དུ་གྱུར་པ་གཞན་དོན་ལྷུར་བླང་བ་ལ། ཀུན་རྫོབ་སྨོན་འཇུག་དང་དོན་དམ་དབྱེར་མེད་ཟུང་དུ་འཇུག་པ་སྟེ། སྐྱབས་ཡུལ་སྔར་ལྟར་དཔང་པོར་དམིགས་ལ། ནམ་མཁས་གར་ཁྱབ་ཀྱི་སེམས་ཅན་ཐམས་ཅད་བདག་གི་ཚེ་འཁོར་བ་ཐོག་མ་མེད་པ་ནས་ད་ལྟའི་བར་དུ་ཕ་མར་མ་གྱུར་པ་ནི་གཅིག་ཀྱང་མེད་ལ། ཚེ་འདིའི་ཕ་མས་ཇི་ལྟར་བསྐྱངས་པ་བཞིན། སྐྱེ་བ་གཞན་གྱི་ཕ་མས་ཀྱང་བསྐྱངས་པ་གཞིར་བཅས་པ། ཚེ་འདིའི་ཕ་མ་དང་སྐྱེ་བ་གཞན་གྱི་ཕ་མར་ཉེ་རིང་བྱེད་པ་ཅི་ནས་ཀྱང་མི་འོས་ཏེ། ཀུན་ལ་མཉམ་ཞིང་སྙོམས་པས་སེམས་སྒོམ་པ་ནི་བཏྃང་སྙོམྃས་སོ། །
བདག་གི་ཕ་མ་འདི་རྣམས་འཁྲུལ་སྣང་འཁོར་བའི་སྡུག་བསྔལ་ལས་ད་ལྟ་ཉིད་དུ་ཐར་ན་སྙམ་པས་གདུང་བ་ནི་བྱྃམས་པྃ། འདི་རྣམས་འདོད་པ་བདེ་བ་ཁོ་ན་འདོད་ཀྱང་བཟང་པོའི་བག་ཆགས་ཤས་ཆུང་བས། དགེ་བའི་ལས་ཕྲ་མོ་ཙམ་ཡང་འགྲུབ་པར་དཀའ་ཞིང༌། ཉོན་མོངས་པའི་བག་ཆགས་ནི་གོམས་པ་ཀློང་དུ་གྱུར་པའི་མཐུས་ནག་པོ་སྡིག་པའི་ལས་ཞོར་ལ་བསགས་ཤིང༌། ཞེ་འདོད་དང་ལག་ལེན་གོ་ལྡོག་ཏུ་གྱུར་པས་སྡུག་བསྔལ་ཟད་མཐའ་མེད་པར་མྱོང་བ་འདི་རྣམས་འདོར་བ་ཕོད་དམ་སྙམ་པ་ཤས་མི་བཟོད་པ་ནི་སྙིངྃ་རྗེྃ། སེམས་ཅན་ལ་ཕན་ན་རང་སྲོག་ཀྱང་འདོར་ནུས་པའི་གཏོང་ཕོད་ཀྱིས་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བ་ནི་དགྃའ་བྃ་སྟེ་ཚིག་ཙམ་མིན་པར་རྒྱུད་ལ་སྐྱེ་བར་བྱ་སྟེ། འདི་རྣམས་སངས་རྒྱས་ཀྱི་གོ་འཕང་ལ་འགོད་ཕྱིར། བདག་གིས་རྫོགས་པ་ཆེན་པོ་ཉམས་སུ་བླང་བར་བྱ་སྙམ་པ་ནི་སྨོྃན་པྃ་སྟེ། ད་ལྟ་བདག་ལ་འགྲོ་བ་འདྲེན་པའི་ནུས་པ་མེད་ཀྱང་རྫོགས་པ་ཆེན་པོའི་ཉམས་ལེན་གྱི་སྒོ་ནས་རང་ཉིད་སངས་རྒྱས་བསྒྲུབ་སྟེ།
སེམས་ཅན་ཐམས་ཅད་འདྲེན་པར་བྱེད་པའི་བློས་ཉིན་མཚན་རིས་མེད་དུ་བརྩོན་འགྲུས་མགོ་ལ་མེ་ཤོར་བ་ལྟར། སྐད་ཅིག་ཀྱང་མི་དལ་བར་རྡོ་རྗེ་སྙིང་པོ་ཉམས་སུ་ལེན་པ་ནི་འཇུྃག་པྃ་སེམས་བསྐྱེད་དེ། སྟོང་པའི་རང་རྩལ་སེམས་ཅན་ཐམས་ཅད་ལ་སྙིང་རྗེའི་ཟེར་གྱིས་ཁྱབ་པ་ནི་དོྃན་དྃམ་སེྃམས་བསྐྱེདྃ་དོ། ། སྨོན་འཇུག་དོན་དམ་ཟུང་དུ་འཇུག་པས། ཧོཿ གདོད་ནས་དག་པ་ཆོས་དབྱིངས་ཀློང་༔

མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔ ཞེས་ཅི་ནུས་སུ་བརྗོད་ཅིང་རླུང་ཕྱིར་བཏང་བའི་ཚེ་རང་གི་བདེ་དགའི་དཔལ་ཐམས་ཅད་ཐོན་ནས་འགྲོ་དྲུག་གི་སེམས་ཅན་ཐམས་ཅད་ལ་ཐིམ་པས་བདེ་བ་དང་ལྡན་པར་བསམ། རླུང་ཚུར་རྔུབ་པའི་ཚེ་སེམས་ཅན་ཐམས་ཅད་ཀྱི་སྡིག་སྒྲིབ་ནད་གདོན་སྡུག་བསྔལ་མ་ལུས་པ་ཚུར་བྱུང་སྟེ་རང་ལ་ཐིམ་པས་སེམས་ཅན་སྡུག་བསྔལ་དང་བྲལ་ཅིང་བདག་གི་ཚེ་རབས་ཀྱི་ལན་ཆགས་བྱང༌། མཐར་ཚོགས་ཞིང་ལས་འོད་འཕྲོས་པས་སེམས་ཅན་ཐམས་ཅད་ལ་ཕོག་པས་ལས་དང་བག་ཆགས་ཀྱི་སྣང་བ་སྐད་ཅིག་ལ་དག་སྟེ། བྱ་ཁྱུ་ལ་འུར་རྡོ་བརྒྱབ་པ་ལྟར་དག་པའི་ཞིང་ལ་འུར་དིར་གྱིས་འཕུར་ནས། སེམས་ཅན་གཅིག་ཀྱང་མ་ལུས་པར་འཁོར་བ་རྩད་ནས་སྟོངས་པའི་འཇུག་པ་དང༌། མཐར་སྐྱབས་ཡུལ་རང་ལ་ཐིམ་པས། སྐྱབས་གནས་ཀྱི་ཐུགས་རྗེ་ཡེ་ཤེས་དང༌། བདག་གི་བྱང་ཆུབ་ཀྱི་སེམས་དང༌།
ཡུལ་སེམས་ཅན་གཉིས་སུ་མེད་པའི་སེམས་ཉིད་ཅིར་ཡང་མ་གྲུབ་མཐའ་བྲལ་དམིགས་མེད་དུ་འཇོག་པ་ནི་བཏང་སྙོམས་དོན་དམ་པའོ། ། གཉིས་པ་སེམས་བསྐྱེད་འབྱོངས་པའི་རྟགས་ཚད་ནི། གཏེར་སྒྲུབ་ལས། སེམས་བསྐྱེད་ཚད་དུ་འབྱོངས་པའི་རྟགས༔ བདག་འཛིན་མངོན་ཞེན་སྣང་བ་ནུབ༔ གང་དག་དབུལ་ཕོངས་དམན་མཐོང་ན༔ སྦྱིན་དང་དཔུང་གཉེན་འབངས་བློ་འཆར༔ རྨི་ལམ་དུ་ཡང་འཕྲང་ཆུ་སོགས༔ རྦབ་གཡང་འཇིགས་པའི་རྐྱེན་རྣམས་ལ༔ གཞན་གྱི་སྐྱབས་དང་དཔུང་གཉེན་བྱེད༔
བྱིན་རླབས་ཐོད་རྒལ་འབྱུང་བའི་རྟགས༔ མི་མང་འདུ་ཞིང་ཀུན་གྱིས་བཀུར༔ གྲུ་གྲོལ་མཉན་པ་བྱེད་པ་དང་༔ གནག་ཕྱུགས་ཁྱུ་ཆེན་འཚོ་བ་དང་༔ ཀུན་གྱི་དེད་དཔོན་བྱེད་པ་སོགས༔ འགྲོ་བ་མང་པོ་འདྲེན་པའི་རྟགས༔ རང་ལུས་རྡུལ་ཕྲན་གཏོང་བ་ནི༔ བདག་ཏུ་འཛིན་པ་སྤངས་པའི་རྟགས༔ རང་ལས་བྱུང་བའི་རྫས་རྣམས་ལ༔ སེམས་ཅན་མང་པོའི་སྤྱོད་པ་ནི༔
སྙིང་པོའི་འགྲོ་དོན་མཐར་ཕྱིན་རྟགས༔ གླེགས་བམ་ཕྱོགས་བཅུར་གཏོར་བ་ནི༔ འགྲོ་དོན་བསྟན་པ་རྒྱས་པའི་རྟགས༔ མཆོད་རྟེན་བརྩིགས་དང་སྐུ་དཀར་གསོལ༔ སྒྲུབ་བརྒྱུད་བསྟན་པ་ཚུགས་པའི་རྟགས༔ འགྲོ་བ་མང་པོའི་སྙིང་ཁྲག་འཐུང་༔ སྲོག་དབུགས་རྔུབ་དང་དམག་དཔུང་བཀྱེ༔ འབྲེལ་ཚད་དོན་དང་ལྡན་པའི་རྟགས༔ དེ་ལྟར་རང་རྟགས་རྣམས་གང་རུང་༔ མ་བྱུང་བར་དུ་འབད་པར་བརྩམ༔
མདོར་ན་བདག་པས་གཞན་གཅེས་ཀྱི༔ བསམ་པ་གཏིང་ནས་སྐྱེས་པ་ན༔ འགྲོ་དོན་ཕྲིན་ལས་ཐོགས་མེད་འབྱུང་༔ དེ་མིན་སྟོང་ཉིད་དོན་རྟོགས་ཀྱང་༔ གཞན་དོན་རྒྱ་ཆེན་མི་འབྱུང་བས༔ སེམས་བསྐྱེད་སྨོན་ལམ་རྒྱ་ཆེན་འབད༔ སྟོང་ཉིད་སྙིང་རྗེ་ཟུང་འབྲེལ་བས༔ དུས་གསུམ་རྒྱལ་བའི་གདུང་བརྒྱུད་འཛིན༔ ཞེས་གསུངས་སོ། ། གསུམ་པ་སེམས་བསྐྱེད་ཀྱི་བསླབ་བྱ་ནི།
སྤྱིར་མི་དགེ་བཅུ་སྤང་ཞིང༌། དགེ་བཅུ་ཕར་ཕྱིན་བཅུ་ལ་སྤྱོད་པ་སོགས་རྒྱས་པར་དབྱེ་ན་མཐའ་ཡས་ཀྱང༌། མདོར་ན་རབ་སེམས་ཅན་རེའི་དོན་དུ་ཡང་ཕན་པར་འདུག་ན་རང་གི་ལུས་སྲོག་ཕངས་མེད་དུ་གཏོང་བ་དང༌། འབྲིང་བདག་པས་གཞན་གཅེས་ཀྱི་བློས་རང་འདོད་བོར་ལ་གཞན་དོན་གསལ་བར་སྤྱོད། ཐ་མས་ཀྱང་རང་གཞན་མཉམ་པའི་འདུ་ཤེས་ཙམ་ཞིག་མ་བྱས་ན་སེམས་བསྐྱེད་ཀྱི་དམ་ཚིག་འཕོ་བ་ཡིན་ནོ། ། བཞི་པ་བདེན་འབྲས་ནི། དེ་ལྟ་བུའི་སྔར་སེམས་མ་བསྐྱེད་པ་བསྐྱེད་པའི་ཕན་ཡོན་ནི། སྤྱོད་འཇུག་ལས། སེམས་འདི་ཡང་དག་བླངས་གྱུར་ན། ། དེ་ནས་བཟུང་སྟེ་གཉིད་ལོག་གམ། །
བག་མེད་གྱུར་ཀྱང་བསོད་ནམས་ཤུགས། ། རྒྱུན་མའི་ཆད་པ་དུ་མ་ཞིག ། ནམ་མཁའ་མཉམ་པ་རབ་ཏུ་འབྱུང༌། ། ཞེས་དང༌། ཕྱག་ཆེན་ཡེ་ཤེས་མཐོང་གྲོལ་ལས། དེ་ལྟར་སེམས་བསྐྱེད་བསླབས་པའི་ཕན་ཡོན་ནི། ཉན་རང་ལས་ནི་ཆེས་ལྷག་ ་་་་་བྱང་སེམས་བསྐྱེད་མ་ཐག་པའི་ཡོན་ཏན་གྱི་སྒོ་ནས་ཉན་རང་སོགས་ཟིལ་གྱིས་མི་ནོན་ཡང༌། རིགས་ཀྱི་སྒོ་ནས་ཟིལ་གྱིས་གནོན་པར་འགྱུར་ཏེ། དཔེར་ན་རྒྱལ་པོའི་བུ་བཙས་མ་ཐག་པས་ཀྱང་ཡོན་ཏན་གྱིས་མི་ནོན་ཡང་རིགས་ཀྱི་སྒོ་ནས་བློན་པོ་སོགས་ཆེན་པོ་རྣམས་ཟིལ་གྱིས་གནོན་པར་འགྱུར་བ་བཞིན་ནོ།་་་་༌། མཆན།
ཐེག་ཆེན་ཚུད༔ ཉོན་མོངས་སྡིག་སྒྲིབ་མ་ལུས་རྩད་ནས་གཅོད༔ སྒོ་གསུམ་བྱ་ལས་ཐམས་ཅད་དོན་ལྡན་པས༔ བསོད་ནམས་ཚོགས་ཆེན་རྫོགས་པར་འགྱུར་བ་དང་༔ སྐྱབས་གྱུར་ཀུན་གྱིས་རྟག་ཏུ་དགོངས་པ་དང་༔ སེམས་ཅན་ཀུན་གྱིས་བརྩེ་ཞིང་ཡིད་དུ་འོང་༔ སངས་རྒྱས་ཡོན་ཏན་ཡིད་བཞིན་མྱུར་དུ་འགྲུབ༔ མངོན་པར་རྫོགས་སངས་རྒྱས་སོགས་བསམ་མི་ཁྱབ༔ ཅེས་གསུངས་སོ། ། གསུམ་པ་འགལ་རྐྱེན་སྡིག་སྒྲིབ་སྦྱོང་བ་རྡོར་སེམས་སྒོམ་བཟླས་ནི།
གཞུང་ལས། གསུམ་པ་སྒྲིབ་སྦྱོང་བདག་ཉིད་རྡོ་རྗེ་སེམས༔ ཐུགས་སྲོག་སྔགས་ཕྲེང་འོད་ཀྱིས་སྡིག་ལྟུང་སྦྱངས༔ སླར་ཡང་འོད་འཕྲོས་སྣང་སྲིད་སེམས་དཔར་གསལ༔ ཨོྃ་བཛྲ་ས་ཏྭ་ཨཱཿ བརྒྱ་སྟོང་ཁྲི་འབུམ་བྱེ་བ་རྟགས་ཚད་བསྟུན༔ འཁོར་འདས་འུབ་ཆུད་ཀ་དག་ངང་དུའོ༔ ཞེས་ཉམས་རྟོགས་ཁྱད་པར་ཅན་སྐྱེ་བ་ལ་བར་དུ་གཅོད་པ་སྡིག་སྒྲིབ་ཡིན་ཏེ། དེ་ཉིད་སྦྱོང་བ་ལ་དཀྱིལ་འཁོར་གསུམ་གྱིས་གཞི་བཅའ་བ། འཁྱེར་སོ་གསུམ་གྱིས་འགག་བསྡམ་པ།
སྒྲིབ་པ་སྦྱངས་པའི་རྟགས་ཚད་ལྡན་འབྲས་ཕན་ཡོན་ནོ། ། དང་པོ་ནི། སྣ་ཚོགས་པདྨ་དང་ཟླ་བའི་སྟེང་དུ་བདག་ཉིད་དཔལ་རྡོ་རྗེ་སེམས་དཔའ་སྐུ་མདོག་དཀར་གསལ་འོད་ཀྱི་ཕུང་པོ་ཞལ་གཅིག་ཕྱག་གཉིས་ཞི་ཚུལ་དགུ་ལྡན། ཕྱག་གཡས་གསེར་གྱི་རྡོ་རྗེ་རྩེ་ལྔ་པ་ཐུགས་ཀར་འདེགས་པའི་ཚུལ་གྱིས་འཛིན་པ། གཡོན་དངུལ་དཀར་གྱི་དྲིལ་བུ་དཀུར་བརྟེན་པ། གསེར་གཡུ་མུ་ཏིག་སོགས་རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། དཔུང་རྒྱན། ཕྱག་གདུབ།
ཞབས་གདུབ། དོ་ཤལ། སེ་མོ་དོ་སོགས་རིན་པོ་ཆེའི་རྒྱན་བདུན། སྐུ་ཡི་སྟོད་གཡོགས་དར་དཀར། གསུང་གི་ཆོས་དར་དམར་གྱི་ག་ཤལ། ཐུགས་ཀྱི་ཟི་ལྡིར་མཐིང་ཀ ཡོན་ཏན་སྐ་རགས་གསེར་མདོག ཕྲིན་ལས་གསང་གོས་མར་གད། གར་གྱི་ཕུ་དུང་ལྗང་ཁུ་དང་དྲུག་སྟེ་ཞི་རྒྱན་བཅུ་གསུམ་གྱིས་མཛེས་ཤིང༌། དབུ་སྐྲ་ཟུར་ཕུད་ཐོར་ཅོག་གསུམ་ལ་ནོར་བུའི་ཏོག་གིས་སྤྲས་པ།
ལྷག་མ་ཟུར་བུ་ལྔ་དཔུང་པ་གཡས་གཡོན་གྱི་སྟེང་དུ་འཕྱང་བ། ཞབས་རྡོ་རྗེ་སྐྱིལ་མོ་ཀྲུང་གིས་འཇའ་ཚོན་འོད་ལྔའི་ཀློང་ན་བཀྲ་གསལ་ལེར་བཞུགས་པ། དེའི་ཐུགས་ཀར་དྭངས་མ་ལྔ་ལྡན་གྱི་འོད་དཔུང་འཁྲིགས་པའི་ཀློང་དུ་དྲིན་ཅན་རྩ་བའི་བླ་མ་དེ་ཉིད་མཚོ་སྐྱེས་རྡོ་རྗེ་ལོ་བརྒྱད་གཞོན་ནུའི་རྣམ་པ། གཅེར་བུ་རུས་རྒྱན་སྐྱིལ་ཀྲུང་མཉམ་བཞག་ཅན། ཟླ་ཞུན་འབུམ་གྱི་ལྷུན་པོ་ལྟར་བཀྲ་གསལ་གཟི་བརྗིད་བལྟར་མི་བཟོད་པའི་ཐུགས་ཀར། ཡེ་ཤེས་ཀྱི་སྙིང་པོ་སྐྱེ་མེད་ཨཱཿཡིག་དཀར་པོ་འོད་ལྔ་འཁྲུགས་པའི་མཐའ་བསྐོར་དུ་ཡི་གེ་བརྒྱ་པའམ། འབྲུ་ལྔ་རང་སྒྲ་དང་བཅས་ཏེ་གཡས་སུ་འཁོར་བ་ལ་ཏིང་འཛིན་གསལ་བརྟན་དུ་གྱུར་པ་དང༌། དེ་ལས་འོད་ཟེར་འཕྲོས་པས་ཕྱོགས་བཅུའི་རྒྱལ་བ་ཐམས་ཅད་མཆོད། དེ་དག་གི་བྱིན་རླབས་མ་ལུས་པ་སྐུ་དང་ཡིག་འབྲུ་ཕྱག་མཚན་གྱི་རྣམ་པ་མཁའ་དབྱིངས་གང་བར་བྱུང་བ་ཐུགས་སྲོག་སྔགས་ཕྲེང་ལ་ཐིམ་པས། བདེ་གཤེགས་ཀུན་གྱི་མཐུ་སྟོབས་ནུས་རྩལ་མ་ལུས་པ་བདག་ཉིད་ལ་རྫོགས་ཏེ།
སྔགས་ཕྲེང་གི་འོད་ཟེར་གྱིས་ལུས་ཀྱི་ནང་ཁེངས། ནད་གདོན་སྡིག་སྒྲིབ་བག་ཆགས་དང་བཅས་པ་བ་སྤུའི་བུ་ག་ནས་སངས་ཀྱིས་དག རང་ལུས་སྒྲིབ་བྲལ་སྣང་སྟོང་རྒྱལ་བའི་དཀྱིལ་འཁོར། ངག་གྲགས་སྟོང་སྔགས་ཀྱི་དཀྱིལ་འཁོར། སེམས་གསལ་སྟོང་ཆོས་ཉིད་ཀྱི་དཀྱིལ་འཁོར་ཏེ། དཀྱིལ་འཁོར་གསུམ་གྱི་ངང་ནས་ཡིག་བརྒྱ་དང་འབྲུ་ལྔ་ཅི་རིགས་པར་བཟླ་བ་ནི་བདག་དོན་བྱིན་རླབས་ཀྱི་བསྙེན་པའོ། ། གཉིས་པ་འཁྱེར་སོ་གསུམ་གྱིས་འགག་བསྡམ་པ་ནི། ཐུགས་ཀའི་རྩ་བའི་བླ་མ་ལ་དང་བའི་མོས་གུས་ཚད་མེད་བསྐྱེད་ཅིང༌། ཐུགས་དམ་བསྐུལ་བའི་ཚུལ་དུ་འཛབ་བཟླས་པས་ཐུགས་རྗེའི་དཔུང་གཡོས་ཏེ། ཐུགས་སྲོག་སྔགས་ཕྲེང་ལས་འོད་ཟེར་གྱི་ཕུང་པོ་ཆེར་འབར་ཏེ།
སྐུ་ཡོངས་སུ་རྫོགས་པ་འོད་ཀྱི་ཕུང་པོ་གཅིག་ཏུ་གྱུར་པ་ལས་འོད་ཟེར་སྟོབས་ཆེར་བསྐྱེད་པས། བདག་ཉིད་རྡོ་རྗེ་སེམས་དཔའི་སྐུ་ཡང་འོད་ཕུང་དུ་འཁྱིལ་བའི་ཟེར་གྱིས་ཁམས་གསུམ་གྱི་གནས་ཐམས་ཅད་ཅིག་ཅར་དུ་ཁྱབ་པས། རིགས་དྲུག་གི་སྡུག་བསྔལ་ཐམས་ཅད་བདེ་བར་སྦྱངས་ཏེ་རང་རིག་ཡེ་ཤེས་ཀྱི་དྲན་པ་ལྷང་གིས་རྟོགས་ནས། ཀུན་ཀྱང་རྡོ་རྗེ་སེམས་དཔའི་སྐུར་གྱུར་ཏེ་སྟོང་གསུམ་ཐམས་ཅད་ཡིག་བརྒྱའི་སྔགས་སྒྲ་དི་རི་རི་བསྒྲགས་ཤིང་འོད་ཟེར་ཆེར་འབར་བས། ཕྱི་སྣོད་ཀྱི་འཇིག་རྟེན་ཐམས་ཅད་འཇའ་འོད་ལྔ་ལྡན་གྱི་གཞལ་ཡས་ཁང་དུ་གྱུར། མདོར་ན་གཟུགས་སུ་སྣང་ཚད་ཐམས་ཅད་རྡོ་རྗེ་སེམས་དཔའི་སྐུ་རུ་ཤིག་ཤིག སྒྲ་རུ་གྲགས་ཚད་ཐམས་ཅད་བཛྲ་ས་ཏྭའི་རང་སྒྲ་འུར་འུར། དྲན་རྟོག་ཐམས་ཅད་ཆོས་ཉིད་ཀྱི་རོལ་པ་ཆེན་པོར་ལམ་དུ་འཁྱེར་བ་སྟེ་འཁྱེར་སོ་གསུམ་གྱི་འགག་བསྡམ་པའོ། ། དེ་ལྟར་གསལ་གདབ་པའི་ཚིག་གཞན་དུ་གསལ་བར་མི་སྣང་ཡང༌། གཏེར་སྒྲུབ་ལས།
ཨཱཿ བདག་ལུས་སྣང་སྟོང་རྡོ་རྗེ་སེམས་དཔའི་སྐུ༔ དཀར་གསལ་འོད་ཕུང་རྡོ་རྗེ་དྲིལ་བུ་འཛིན༔ ལོངས་སྤྱོད་རྫོགས་སྐུ་པད་ཟླར་སྐྱིལ་ཀྲུང་བཞུགས༔ ཐུགས་མཆོག་དྭངས་མ་ལྔ་ལྡན་འོད་དཔུང་ཀློང་༔ རྩ་བའི་བླ་མ་ཨོ་རྒྱན་རིན་པོ་ཆེ༔ གཅེར་བུ་རུས་རྒྱན་ཟླ་ཞུན་འབུམ་གྱི་ལྷུན༔ སྐྱིལ་ཀྲུང་མཉམ་བཞག་ཐུགས་ཀར་ཟླ་བའི་སྟེང་༔ སྐྱེ་མེད་ཨཱཿཡིག་མཐའ་མར་ཡིག་བརྒྱས་བསྐོར༔ དེ་ལས་འོད་འཕྲོས་ཕྱོགས་བཅུའི་ཞིང་ཀུན་མཆོད༔
ཐུགས་རྗེའི་བྱིན་བསྡུས་ནུས་སྟོབས་ཚད་མེད་བསྐྱེད༔ ནད་གདོན་སྡིག་སྒྲིབ་བག་ཆགས་བཅས་པར་སྦྱངས༔ འོད་ཟེར་མར་འཕྲོས་ཁམས་གསུམ་རིགས་དྲུག་གི༔ དུཿཁ་ཀུན་བསལ་ཕན་བདེའི་སྟོབས་བསྐྱེད་དེ༔ དྲན་སྣང་རང་རིག་རྒྱལ་བའི་དགོངས་པ་རྟོགས༔ སྣོད་ཀྱི་འཇིག་རྟེན་མངོན་པར་དགའ་བའི་ཞིང་༔ བཅུད་ཀྱི་གཟུགས་སྣང་རྡོ་རྗེ་སེམས་དཔའི་སྐུ༔ སྒྲ་གྲགས་ཐམས་ཅད་རང་བྱུང་སྙིང་པོའི་གདངས༔ དྲན་རྟོག་ཐམས་ཅད་ཆོས་དབྱིངས་སྐྱེ་འགག་བྲལ༔ རྒྱལ་བའི་སྐུ་གསུང་ཐུགས་སུ་ལྷུན་གྲུབ་གྱུར༔
ཞེས་ཡིག་བརྒྱ་དང་ཡང་སྙིང་འབྲུ་ལྔ་སོགས་ཅི་ནུས་སུ་བཟླའོ། ། ཐུན་མཚམས་སུ་སྣོད་བཅུད་གཞལ་ཡས་ལྷ་དང་བཅས་པ་བདག་གི་ཐུགས་ཀའི་ཨཱཿལ་བསྡུ་ཞིང་དྲན་རིག་མི་རྟོག་པའི་ངང་ལ་བཞག་གོ ། གསུམ་པ་སྡིག་སྒྲིབ་སྦྱངས་པའི་རྟགས་ཚད་ནི༔ གཏེར་སྒྲུབ་ལས། དེ་ལྟར་རྩེ་གཅིག་འབད་པ་ཡིས༔ ཕྱི་ནང་གསང་བའི་རྟགས་གསུམ་འབྱུང་༔ ཕྱི་རྟགས་ལུས་ཡངས་གཉིད་ཆུང་ཞིང་༔ ཁམས་བདེ་དྭངས་སྤྲོ་ཤེས་པ་གསལ༔ ལུས་ཀྱི་མངོན་ཞེན་བདག་འཛིན་ཆུང་༔ ཕྱི་ནང་འབུ་སྲིན་ནད་རྣམས་སྦྱངས༔
ཡང་ན་ཤི་ནད་དྲག་པོ་ཐེབས༔ ནད་གདོན་གསར་རྙིང་འཐབ་པས་མནར༔ མ་ཉེས་ཁ་ཡོག་དྲག་པོ་ཕོག༔ སློང་བའི་རྟགས་ཏེ་འབད་པས་བསྙེན༔ ནང་རྟགས་ཁྲུས་བྱས་གོས་གསར་གྱོན༔ ཆུ་བོ་སྒྲོལ་དང་གྲུ་ཟམ་བགྲོད༔ གཅེར་བུ་བུད་དང་ལུས་བསྲེགས་གཏོར༔ མ་ཧེ་གླང་རྒོད་མི་ནག་ཐུལ༔ སྡིག་སྒྲིབ་མངོན་ཞེན་དག་པའི་རྟགས༔ ལུས་ལས་རྣག་ཁྲག་འཛག་པ་དང་༔
ངན་སྐྱུག་བཤལ་སོགས་ནད་ཐོན་རྟགས༔ སྦལ་སྦྲུལ་སྡོམ་སྡིག་ཉ་ལྕོང་སོགས༔ སྲོག་ཆགས་ཐོན་སོགས་གདོན་ཐོན་རྟགས༔ རི་རྩེ་མཐོན་པོར་བུད་པ་དང་༔ མཐོང་སྣང་ཡངས་ལ་རྒྱ་ཆེར་བལྟས༔ ཆོས་ལ་གོ་བ་སྐྱེས་པའི་རྟགས༔ གསང་རྟགས་མེ་ཏོག་སྣ་ཚོགས་འཐུ༔ རོ་བདའ་བཟའ་བཏུང་ལོངས་སྤྱོད་པ༔ ཉམས་མྱོང་བཟང་པོ་འཕེལ་བའི་རྟགས༔ ནམ་མཁའི་སྐས་ལ་འཛེགས་པ་དང་༔
བར་སྣང་འཕུར་སོགས་ས་ནོན་རྟགས༔ གཏེར་རྙེད་ཤེལ་རྡོ་པོ་ཏི་བླངས༔ མ་བསླབས་ཆོས་མཛོད་རྡོལ་བའི་རྟགས༔ རྒྱན་གོས་གཟབ་དང་མི་མང་འདུ༔ ཁྲིར་འདུག་དུང་འབུད་སྐད་ཆེན་སྒྲོག༔ དངོས་གྲུབ་མྱུར་དུ་ཐོབ་པའི་རྟགས༔ དེ་ལྟར་རྟགས་གསུམ་གང་རུང་རེ༔ མ་བྱུང་བར་དུ་འབད་པ་བསྐྱེད༔ ཅེས་སོ། ། བཞི་པ་བདེན་འབྲས་ཕན་ཡོན་བསྟན་པ་ནི།
ཀ་ཝ་ཙི་གྷརྦ་བསྟན་པའི་རྒྱུད་ལས། སངས་རྒྱས་མ་ལུས་ཐམས་ཅད་ཀྱི། ། རེ་རེའི་བསྐྱེད་རྫོགས་བསམ་ལས་འདས། ། མ་ལུས་ཀུན་འགྲུབ་འདི་ལྟར་བྱ། ། ཧཱུྃ་ལས་བླ་མ་རྡོ་རྗེ་སེམས། ། ཞེས་སངས་རྒྱས་ཐམས་ཅད་འདུས་པར་བསྟན་པ་དང༌། ཡི་གེ་བརྒྱ་པ་ཡང༌། རྡོ་རྗེ་སེམས་དཔའི་གླུ་ཡི་རྒྱུད་ལས། རང་བྱུང་ཐིག་ལེ་ཡི་གེ་བརྒྱ། ། སངས་རྒྱས་ཀུན་གྱི་ས་བོན་ཏེ། །
ཉོན་མོངས་ཐམས་ཅད་འཇོམས་པར་བྱེད། ། ཅེས་དང༌། མེ་ལོང་བཀོད་པའི་རྒྱུད་ལས། བླ་མ་རྡོ་རྗེ་སེམས་བསྒོམས་ནས། ། རང་བྱུང་ཡི་གེ་བརྒྱ་ཡི་མཐུས། ། སྒྲིབ་པ་རྣམ་གཉིས་བྱང་བར་འགྱུར། ། ཞེས་སོ། ། དེ་ལྟར་སྒྲིབ་པ་མ་སྦྱངས་ན་མི་འདག་སྟེ། ལས་བརྒྱ་པའི་མདོ་ལས། ལུས་ཅན་རྣམས་ཀྱི་ལས་རྣམས་ནི། །
བསྐལ་པ་བརྒྱ་ཡང་ཆུད་མི་ཟ། ། ཚོགས་ཤིང་དུས་ལ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་དང༌། བསྐལ་པར་བསགས་པའི་སྡིག་ལྟུང་ཡང་བསྐྱེད་རྫོགས་ཟབ་མོས་སྦྱངས་ན་སྐད་ཅིག་ལ་ཟད་པར་འགྱུར་ཏེ། དོན་དམ་གསལ་བའི་ཚིགས་སུ་བཅད་པ་ལས། སྒྲིབ་པ་ཀུན་རྫོབ་ཉིད་ཡིན་ཕྱིར། ། སྦྱངས་ན་འདག་པར་གདོན་མི་ཟ། ། ཞེས་གསུངས་སོ། ། བཞི་པ་མཐུན་རྐྱེན་ཚོགས་གཉིས་རྫོགས་པར་བྱེད་པ་མཎྜལ་ནི།
གཞུང་ལས། བཞི་པ་ཚོགས་བསགས་མཎྜལ་འབྱོར་ཚོགས་ཀུན༔ དངོས་བཤམས་བློས་སྤྲུལ་སྐུ་གསུམ་ཞིང་མ་ལུུས༔ རྒྱལ་ཀུན་འདུས་པ་བླ་མའི་འཁོར་ལོར་འབུལ༔ ཞེས་པས། འདི་ལ་བཞི། སྒྲུབ་པ་རྟེན་གྱི་མཎྜལ། འབུལ་བ་མཆོད་པའི་མཎྜལ། ཚོགས་རྫོགས་པ་དྲོད་རྟགས་ཀྱི་མཚན་མ། དགོས་ཆེད་ཕན་ཡོན་བསྟན་པའོ། །
དང་པོ་ནི། ཚོགས་གསོག་གི་དཔང་པོར་སྐྱབས་ཡུལ་གསལ་བཏབ་པ་གོང་ལྟར་རོ། ། གཉིས་པ་མཆོད་པའི་མཎྜལ་ནི། རིན་པོ་ཆེ་དང་རྡོ་ཤིང་རྫ་སོགས་གང་རུང་བའི་མཎྜལ་ལ། རིན་ཆེན་འབྲུ་སྨན་ཅི་འབྱོར་གྱིས་ཚོམ་བུ་སོ་བདུན་མ་སྤྱི་ལྟར་བཀོད་ལ་ཇི་ལྟར་འབུལ་ཚུལ་ལ། ཕྱི་ནང་གསང་གསུམ་ལས། དང་པོ་ཕྱི་ཡི་མཎྜལ་ནི། རང་གིས་ཡོངས་སུ་བཟུང་བའི་ཟང་ཟིང་དངོས་པོ་གང་ཡོད་ཀྱིས་མཚོན། གླིང་བཞི་རི་རབ་ལྕགས་རི་མུ་ཁྱུད་ལྷ་མིའི་འདོད་ཡོན་ཇི་སྙེད་དང་བཅས་པ། སྟོང་གསུམ་བྱེ་བ་ཕྲག་བརྒྱའི་ཞིང་ཁམས་རབ་འབྱམས་རྒྱ་མཚོ་མ་ལུས་ཤིང་ལུས་པ་མེད་པ་བསམ་འཕེལ་དགོས་འབྱུང་གི་ཕུང་པོ་འབར་བ།
ཡུལ་འགྲོ་བ་གང་འདུལ་དེར་སྟོན་གྱི་སྤྲུལ་པའི་སྐུ་རྩ་བའི་བླ་མ་ཐུགས་རྗེ་ཅན་ལ་འབུལ་བའོ། ། གཉིས་པ་ལོངས་སྐུའི་མཎྜལ་ནི། འབྱུང་བཞི་འདུས་པ་རང་གཟུགས་ཀྱི་ཕུང་པོ། རྣམ་ཤེས་ཀྱི་ཕུང་པོ། ཚོར་བའི་ཕུང་པོ། འདུ་ཤེས་ཀྱི་ཕུང་པོ། འདུ་བྱེད་ཀྱི་ཕུང་པོ་སྟེ་ལྔའི་བྱེད་པོ་ཡན་ལག་ལྔའི་མཎྜལ་ལ། སྙིང་གི་དབང་པོ་ལྕེ། གློ་བའི་དབང་པོ་སྣ། མཆིན་པའི་དབང་པོ་མིག །
མཁལ་མའི་དབང་པོ་རྣ་བ། མཚེར་པའི་དབང་པོ་མཆུ་སྟེ་དབང་པོ་ལྔས་བརྒྱན་ཞིང༌། མིག་གི་སྒོ་གཟུགས་ཀྱི་མེ་ཏོག ། རྣ་བའི་སྒོ་སྒྲ་ཡི་མེ་ཏོག ། སྣ་ཡི་སྒོ་དྲི་ཡི་མེ་ཏོག ། ལྕེ་ཡི་སྒོ་རོ་ཡི་མེ་ཏོག ། ལུས་ཀྱི་སྒོ་རེག་བྱའི་མེ་ཏོག་སྟེ་འཇའ་འོད་སྣ་ལྔའི་ཚོམ་བུའམ། ས་ཆུ་མེ་རླུང་ནམ་མཁའ་ལྔའི་མདངས་ལས་ཤ་ཁྲག་དྲོད་དབུགས་རྣམས་དང༌། མགོ་ལུས་རི་རབ། ཡན་ལག་གླིང་བཞི།
མིག་གཉིས་ཉི་ཟླ། ཁ་དོག་བཀྲག་མདངས་གཟི་བརྗིད་ཀྱི་ཚོམ་བུ་ཤིག་གེ ཡུལ་ཚངས་པ་རྔ་སྒྲའི་ཞིང་དང༌། རང་སྣང་བླ་མ་སྐུ་ལྔ་རིགས་འདུས་ཀྱི་དཀྱིལ་འཁོར་ལ། ཚུལ་རང་ལུས་ཀྱི་བདག་འཛིན་བཏང་སྟེ་ལྟོས་མེད་དུ་འབུལ་བའོ། ། གསུམ་པ་ཆོས་སྐུའི་མཎྜལ་ནི། སྣང་སྲིད་སྣོད་བཅུད་ཡོད་མེད་རྟག་ཆད་ཀྱི་ཆོས་ཐམས་ཅད་ཡེ་ནས་རྣམ་པར་དག་པ་གཟུང་འཛིན་གྱི་དྲི་མས་མ་གོས་ཤིང༌། གདོས་གཞི་ཐམས་ཅད་དང་བྲལ་བ། ཆོས་ཀྱི་དབྱིངས་ཀུན་ལ་ཁྱབ་ཅིང་བརྡལ་བ་ཁོར་ཡུག་ཡངས་པའི་མཎྜལ་ཀུན་ནས་ཟླུམ་པའི་ཀློང་དུ་རིག་པ་རྡོ་རྗེ་ལུུ་གུ་རྒྱུད་ཀྱི་སྐུས་བརྒྱན་ཅིང༌། ཀ་དག་བརྗོད་བྲལ་འདུས་མ་བྱས་ཀྱི་ཚོམ་བུ་ཤིག་གེ
ཡུལ་བླ་མ་ཆོས་སྐུ་ནམ་མཁའ་བཞིན་དབྱེ་བ་མེད་པར། ཚུལ་སྟོང་པ་ཉིད་ལ་སྟོང་པ་ཉིད་ཐིམ་པ་སྟེ། བདག་འབུལ་བ་པོ་གང་ཟག་དང་འབུལ་རྫས་འབུལ་ཡུལ་གསུམ་ཀ་དམིགས་མེད་འཁོར་གསུམ་ཡོངས་སུ་དག་པ་ཀུན་བཟང་གི་མཆོད་སྤྲིན་ཆེན་པོ་སྟཻ། ཨོྃ་ཨཱཿཧཱུྃ༔ སྤྲུལ་སྐུའི་ཞིང་ཁམས་སྟོང་གསུམ་བྱེ་བ་བརྒྱ༔ ལོངས་སྐུའི་བཀོད་པ་ཕུང་ཁམས་དབང་པོ་བཅས༔ ཆོས་སྐུ་ཁྱབ་བརྡལ་རིག་སྟོང་འཛིན་མེད་འདི༔ སྐྱབས་གནས་ཀུན་འདུས་བླ་མ་རྗེ་ལ་འབུལ༔ ཚོགས་གཉིས་རྫོགས་ནས་ཡོན་ཏན་མཐར་ཕྱིན་ཤོག༔ ཅེས་ཕྱི་སྣོད་ཀྱི་འཇིག་རྟེན།
ནང་རང་ལུས་ཀྱི་གཟུགས་འཛིན། གསང་བ་སེམས་ཀྱི་རང་མདངས་བཅས་ཀུན་ཁྱབ་རིས་མེད་ཀྱི་ཀློང་དུ་བསྡུས་ཏེ་འབུལ་ལ། ཐུན་མཐར་སྣང་སྲིད་དངོས་པོའི་མཎྜལ་ཐམས་ཅད་འོད་དུ་ཞུ་སྟེ་སྐྱབས་ཡུལ་ལ་ཐིམ། མཐར་བདག་གཞན་ཆོས་དབྱིངས་མཉམ་པ་ཆེན་པོར་བཞག་གོ ། གསུམ་པ་དྲོད་རྟགས་ཀྱི་མཚན་མ་ནི། གཏེར་སྒྲུབ་ལས། དེ་ལྟར་སྐུ་གསུམ་མཎྜལ་ནི༔ སེམས་བསྐྱེད་ཐབས་ལྡན་སྨོན་ལམ་གྱིས༔ བརྒྱ་སྟོང་ཁྲི་འབུམ་ལ་སོགས་པ༔ ཕུལ་བས་ཚོགས་གཉིས་རྫོགས་པའི་རྟགས༔
ཁམས་བདེ་ཉམས་དགའ་དབང་པོ་དྭངས༔ བཟའ་བཏུང་ལ་སོགས་མ་བྱས་ཀྱང་༔ ལྟོགས་སྣང་ཡིད་ལ་མེད་པ་དང་༔ ཚོགས་དྲུག་ཡུལ་ལ་ཞེན་པ་ཆུང་༔ བདེ་གསལ་མི་རྟོག་ལྷུག་པར་འཆར༔ ཤེས་རབ་ཕྱེ་ཞིང་རིག་རྩལ་རྡོལ༔ དག་སྣང་འཆར་ཞིང་རྨི་ལམ་དུ༔ ཉི་ཟླ་ཤར་དང་གྱེན་ལ་འཛེག༔ མེ་ཏོག་ཐང་ལྗོངས་སྐྱེད་ཚལ་སླེབ༔ བུད་མེད་དུ་མས་ཟས་སྐོམ་བྱིན༔
ནུ་མ་བླུད་དང་མེ་ལོང་བལྟ༔ འཁོར་ལོས་སྒྱུར་བའི་རྒྱལ་སྲིད་ཐོབ༔ དེ་དག་དངོས་ཉམས་རྨི་ལམ་དུ༔ གང་རུང་རེ་རེ་མ་བྱུང་བར༔ འབད་པས་བརྩམ་པ་ཡང་དག་གནད༔ ཅེས་སོ། ། བཞི་པ་ཕན་ཡོན་བསྟན་པ་ནི། མེ་ལོང་བཀོད་པའི་རྒྱུད་ལས། སངས་རྒྱས་ཞིང་ཁམས་ཐམས་ཅད་ལ། ། སྟོང་གསུམ་ཞིང་རྣམས་མ་ལུས་པ། །
འདོད་པའི་ཡོན་ཏན་བརྒྱན་པ་ཡིས། ། མཆོད་ན་བསོད་ནམས་ཡེ་ཤེས་རྫོགས། ། ཞེས་པ་དང༌། མཚན་བརྗོད་ལས། བསོད་ནམས་ལྡན་པ་བསོད་ནམས་ཚོགས། ། ཡེ་ཤེས་ཡེ་ཤེས་འབྱུང་གནས་ཆེ། ། ཡེ་ཤེས་ལྡན་པ་ཡོད་མེད་ཤེས། ། ཚོགས་གཉིས་ཚོགས་ནི་བསགས་པ་པོ། ། ཞེས་དང༌། བཀོད་པ་ཆེན་པོ་ལས།
རྣམ་དག་སེམས་ལྡན་མཎྜལ་ནི། ། ཕུལ་བས་བསོད་ནམས་གཞལ་དུ་མེད། ། ཅེས་དང༌། གཏེར་སྒྲུབ་ལས། ཐབས་ཀྱིས་ཚོགས་ཆེན་སྨིན་པ་ཡིས། ། ཤེས་རབ་རང་རྩལ་རྫོགས་པར་འགྱུར། ། དཔག་མེད་ཕྲིན་ལས་ཐོགས་མེད་འབྱུང༌། ། ཞེས་གསུངས་ཤིང༌། དེར་མ་ཟད་བསོད་ནམས་ཀྱི་ཚོགས་ཕྲན་བུས་ཀྱང་གནས་སྐབས་དང་མཐར་ཐུག་བདེ་བ་དཔག་ཏུ་མེད་པ་ལོངས་སྤྱོད་དེ། ཁྱེའུ་ལུང་བསྟན་པའི་མདོ་ལས།
བཅོམ་ལྡན་འདས་མཉན་ཡོད་དུ་བྱོན་པའི་ཚེ། བྱིས་པ་ཞིག་གིས་ས་སྙིམ་པ་གང་སངས་རྒྱས་ལ་ཕུལ་བའི་མཐུས། སངས་རྒྱས་ཀྱི་ཞལ་ནས་འདི་ཡི་བསོད་ནམས་ལ་བརྟེན་ནས་འཛམ་བུ་གླིང་ལ་དབང་བའི་རྒྱལ་པོར་འགྱུར་ཞིང༌། དེ་བཞིན་གཤེགས་པའི་སྐུ་གདུང་གི་མཆོད་རྟེན་བྱེ་བ་བྱས་ཏེ་སངས་རྒྱས་པར་འགྱུར་རོ། ། ཞེས་ལུང་བསྟན་པ་བཞིན་ནོ། ། ལྔ་པ་བྱིན་རླབས་རྟོགས་པ་རྒྱུད་ལ་སྤོར་ཕྱིར་ཟབ་མོ་བླ་མའི་རྣལ་འབྱོར་ནི། གཞུང་ལས། ལྔ་པ་བྱིན་རླབས་བླ་མའི་རྣལ་འབྱོར་ནི༔ རང་ལུས་སྣང་སྟོང་ཡི་དམ་ལྷ་ཡི་སྐུ༔ སྤྱི་བོར་པདྨ་སྟོང་ལྡན་ཉི་ཟླའི་སྟེང་༔
སངས་རྒྱས་ཀུན་འདུས་བླ་མ་རྡོ་རྗེ་འཆང་༔ མཚན་དཔེའི་དཔལ་འབར་ཐུགས་རྗེས་བྱིན་འོད་གཏིབས༔ མོས་གུས་གདུང་ཤུགས་དྲག་པོས་རྩེ་གཅིག་གསལ༔ ཞེས་པ་དང༌། འདི་ལ་ལྔ་སྟེ། ཡུལ་གསལ་གདབ་པ། གསོལ་བ་ཇི་ལྟར་གདབ་པ། དབང་བཞི་བླང་བ། ཉམས་མྱོང་ཕེབས་པའི་དྲོད་ཚད། སྒྲུབ་འབྲས་ཕན་ཡོན་ནོ། །
དང་པོ་ནི། རང་སེམས་སངས་རྒྱས་ཀྱི་རང་ཞལ་མཐོང་བར་བྱེད་པ་ལ། བླ་མ་སངས་རྒྱས་སུ་མཐོང་བའི་དད་མོས་གདུང་ཤུགས་ཀྱིས་ཁ་ཞེ་ངོ་ལྐོག་མེད་པར་གསོལ་བ་གདབ་དགོས་སོ། ། དད་གུས་མེད་པའི་གང་ཟག་ལ་ཐུགས་རྗེས་བྱིན་རླབས་འཇུག་པའི་ཡུལ་མེད། ཐུགས་རྗེས་བྱིན་རླབས་མ་ཞུགས་ན་ཉམས་ལེན་ཅི་བགྱིས་ཀྱང་ལམ་དུ་མི་འགྲོ་ཞིང་འབྲས་བུ་མི་འབྱུང་བས་ངལ་བ་དོན་མེད་ལས་མ་མཆིས་པས། ཐོག་མར་བླ་མ་མཚན་ཉིད་དང་ལྡན་པ་ཞིག་བསྟེན། དེ་ལ་བློ་སྙིང་བྲང་གསུམ་གཏད་ལ་བློ་ལིང་གིས་བཀལ། བླ་མས་མཛད་སྤྱོད་བཟང་ངན་ཅི་སྟོན་ཡང་རང་གི་སྣང་ངོར་མཐོང་བ་ཡིན་པས་ཅི་མཛད་ལེགས་པར་བལྟས། ཅི་གསུངས་དང་དུ་བླངས། ལོག་ལྟ་སྐད་ཅིག་ཀྱང་མ་ཤོར་བར་སངས་རྒྱས་ཐམས་ཅད་བླ་མ་འདིར་སྤྲུལ་ནས་བདག་གི་དོན་དུ་བྱོན།
སངས་རྒྱས་དངོས་ཀྱི་གདུལ་བྱར་མ་གྱུར་པ་བླ་མའི་སྐུར་བསྟན་དགོས་པས། སངས་རྒྱས་ལས་ཀྱང་བླ་མ་ཐུགས་རྗེ་ཆེ་བའི་ཡོན་ཏན་མངའ་བ། བདུད་རྩི་འབྱུང་བའི་རྒྱུད་ལས། ལྷ་སྐུ་འབུམ་ཕྲག་བསྒོམས་པ་བས། ། བླ་མའི་སྐུ་གཅིག་བསྒོམ་པ་མཆོག ། ཅེས་དང༌། དེ་བཞིན་སྒྱུ་འཕྲུལ་དྲ་བ་ལས། བླ་མ་སངས་རྒྱས་ཀུན་གྱི་རྗེ། ། རྒྱལ་བའི་མན་ངག་གསང་ཆེན་རྣམས། ། སྟོན་པ་རྡོ་རྗེའི་ཐུགས་ལ་གནས། །
གཙོ་རུ་རྡོ་རྗེ་འཛིན་པ་སྒོམས། ། ཞེས་པས་བླ་མ་སྒོམ་པ་ལ་མཐོ་བརྩེགས་སུ་སྒོམ་པ། དཀྱིལ་འཁོར་ལྟར་སྒོམ་པ། གྲལ་ཐབས་སུ་སྒོམ་པ། ཁྲོམ་ཚོགས་སུ་སྒོམ་པ། ལུས་དཀྱིལ་ལྟར་སྒོམ་པ་སོགས་རྣམ་པ་མང་དུ་མཆིས་ཀྱང༌། འདིར་ཀུན་འདུས་ནོར་བུ་ལུགས་སུ་སྒོམ་པ་སྟེ། དེ་ཡང་རང་ལུས་ཐ་མལ་མ་ཡིན་པར་ལྷག་པའི་ལྷར་གསལ་བ་དབང་བཞིའི་སྣོད་དུ་རུང་བའི་ཁྱད་པར་ཡོད་ཕྱིར། རང་ཉིད་སྐད་ཅིག་གིས་གུ་རུ་ཞི་རྒྱས་དབང་དྲག་རྒྱུན་གྱི་ཡི་དམ་གང་ལ་བྱེད་པ་དེའི་སྐུ་ལམ་གྱིས་བསྐྱེད་པའི་སྤྱི་བོར་ཁྲུ་གང་ཙམ་གྱི་བར་སྣང་ལ་འཇའ་འོད་ལས་གྲུབ་པའི་སྣོད་སྣ་ཚོགས་པདྨ་སྟོང་ལྡན་ཉི་ཟླ་བརྩེགས་པའི་སྟེང་དུ། རང་གི་དྲིན་ཅན་བླ་མ་དེ་ཉིད་རྣམ་པ་ཁྱབ་བདག་རྒྱལ་བ་རྡོ་རྗེ་འཆང་ཆེན་པོ་ཐོད་ཕྲེང་རྩལ།
སྐུ་མདོག་མཐིང་གསལ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ཏེ་འཛིན་པ། ཞབས་རྡོ་རྗེ་སྐྱིལ་ཀྲུང་གི་པང་དུ་ལྷ་ལྕམ་དམར་མོ་རྡོ་རྗེ་དང་ཚེ་བུམ་འཛིན་པས་གཉིས་མེད་དུ་སྦྱོར་བ། སྐུ་མཛེས་ཤིང་ལྟ་བས་ཆོག་མི་ཤེས་པ་རིན་པོ་ཆེའིེ་རྒྱན་བརྒྱ་ཕྲག་དུ་མས་མཛེས་པ། ལོངས་སྤྱོད་རྫོགས་སྐུའི་ཆ་ལུགས་ཅན། ཡེ་ཤེས་འོད་ལྔའི་འཇའ་གུར་འཁྱིལ་བའི་ཀློང་ན། བག་གྲོ་ལྷུན་ཆགས་གཟི་བརྗིད་ཀྱི་དཔལ་དུ་འབར་བ་དྲན་པ་ཙམ་གྱིས་འཁྲུལ་པ་ཨ་འཐས་ཀྱི་སྣང་བ་འགགས་ནུས་པ་ཞིག་ཏུ་བསྒོམ། གཉིས་པ་གསོལ་བ་གདབ་པ་ནི། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གཅིག་ཏུ་བསྡོམས་པ་བས་ཀྱང་བླ་མ་ལ་གསོལ་བ་འདེབས་པ་གནད་ཟབ་སྟེ། ཅིའི་ཕྱིར་ཞེ་ན། ཚེ་གཅིག་ལུས་གཅིག་ལ་སངས་རྒྱས་ཐོབ་ནུས་པའི་ཁྱད་པར་ཡོད་ཕྱིར།
བདག་སོགས་ཁམས་གསུམ་སེམས་ཅན་ཐམས་ཅད་ཀྱི་རེ་བའི་ཡུལ་དུ་གྱུར་པ། སྐྱབས་གནས་ཀྱི་དམ་པ། མགོན་མེད་ཀྱི་མགོན་གྱུར། དམུས་ལོང་གི་ལམ་སྣ། ཐར་ལམ་གྱི་དེད་དཔོན། ངན་འགྲོ་སྒྲོལ་བའི་སྐྱེལ་མ། སྡུག་བསྔལ་གྱི་གདུང་སེལ། གསོལ་བ་བཏབ་ན་དགོས་འདོད་ཀུན་འབྱུང་བའི་ཡིད་བཞིན་ནོར་བུ་ཡིན་པར་ངེས་ཤེས་ཐག་ཆོད་བློ་ལིང་གིས་བཀལ་ལ། ཁ་ཞེ་ངོ་ལྐོག་མེད་པར་ལུས་གུས་པས་ཐལ་མོ་སྦྱར། ངག་གུས་པས་གསོལ་འདེབས་ཀྱི་གདུང་དབྱངས།
ཡིད་མོས་གུས་ཀྱི་ཕར་ལ་ཐིམ་ལ་ཁད། ཚུར་འབྲལ་མི་ཕོད་པ་ལྟ་བུར་རྩེ་གཅིག་ཕུར་ཚུགས་སུ། ཨོྃ་ཨཱཿཧཱུྃ༔ ངོ་བོ་རང་བཞིན་ཐུགས་རྗེ་མངོན་དུ་གྱུར༔ སྐུ་གསུམ་དབྱེར་མེད་བླ་མ་རིན་པོ་ཆེ༔ གསོལ་འདེབས་སོ་ཐུགས་རྒྱུད་བྱིན་རླབས་སྩོལ༔ སྐུ་གསུང་ཐུགས་ལྡན་དཀོན་མཆོག་གསུམ་གྱི་ངང་༔ རྒྱལ་བ་ཀུན་འདུས་བླ་མ་རིན་པོ་ཆེ༔ གསོལ་བ་འདེབས་སོ་དགོངས་རྒྱུད་རྟོགས་གྲོལ་སྩོལ༔ རྩ་གསུམ་དབྱེར་མེད་ཡིད་བཞིན་ནོར་བུའི་སྐུ༔
མཁྱེན་བརྩེ་ནུས་ལྡན་བླ་མ་རིན་པོ་ཆེ༔ གསོལ་བ་འདེབས་སོ་རྟོགས་པ་མཐར་ཕྱིན་སྩོལ༔ རྗེ་བཙུན་ཁྱེད་རང་ལྟ་བུར་བྱིན་གྱིས་རློབས༔ ཞེས་ཁ་ཞེ་མེད་པར་སྙིང་ཁུང་རུས་པའི་གཏིང་ནས་མཆི་མ་འཁྲུགས་ནུས་པའི་གསོལ་འདེབས་ལན་བརྒྱ་སྟོང་མང་པོར་བྱ། དཔེར་ན་ཡིད་བཞིན་ནོར་བུ་ལ་གསོལ་བ་མ་བཏབ་ན་དགོས་འདོད་མི་འབྱུང་བ་ལྟར། བྱིན་རླབས་འབྱུང་བའི་གནས་མཚན་ལྡན་གྱི་བླ་མ་ཡིན་ཡང༌། དད་གུས་ཀྱིས་གསོལ་འདེབས་ལ་རག་ལས་པའི་ཕྱིར། གང་ཟག་ཕལ་པ་སྤྱི་ལྟར་གནས་སྐབས་ཚེ་རིང་ནད་མེད་སོགས་ཐུན་མོང་གི་དངོས་གྲུབ་ཙམ་ཞུ་རྒྱུ་མིན་ཏེ། མཐར་ཐུག་མཆོག་གི་དངོས་གྲུབ་ཚེ་གཅིག་སངས་རྒྱས་ཐོབ་ནས་ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་སངས་རྒྱས་ཀྱི་གོ་འཕང་ལ་འགོད་ནུས་པར་གསོལ་བ་འདེབས་པ་ཡིན་པས། འདི་སྐབས་སེམས་སྐད་ཅིག་ཀྱང་མ་ཡེངས་པར་མོས་གུས་རྩེ་གཅིག་བ་སྤུ་གཡོ་ནུས་པའི་གལ་ཆེན་མ་བྱས་པར།
དེང་སང་གི་ཁ་ཏོན་བཅོས་མ་ལྟར་སེམས་རྒྱ་ཡན་དུ་གཏོང་བའི་གསོལ་འདེབས་རབ་རིབ་འདོན་པ་ཙམ་གྱིས་རྒྱུད་མི་ཐུལ་ཞིང་བྱིན་རླབས་འཇུག་མི་ནུས་པས། སྒོ་གསུམ་གཅིག་དྲིལ་དུ་འབད་པ་གལ་ཆེ་བ་ཡིན་ནོ། ། ་་་་་ སྙིང་པོ་རྡོ་རྗེའི་འབྲུ་བཅུ་གཉིས་པ་གསོལ་འདེབས་ཀྱི་ཚུལ་དུ་བཟླའོ། ། དེ་ལྟར་གསོལ་འདེབས་བྱེད་པའི་སྐབས་སུ་བླ་མའི་གནས་གསུམ་ལས་འོད་ཟེར་དཀར་དམར་མཐིང་གསུམ་འཕྲོས་པས། ཕྱོགས་བཅུའི་སངས་རྒྱས་བྱང་སེམས་ཉན་ཐོས་རང་རྒྱལ་སོགས། དཀོན་མཆོག་རིན་པོ་ཆེའི་རྣམ་པར་སྤྱན་དྲངས་ནས་སྤྱི་བོའི་བླ་མ་ལ་ཐིམ། རེས་འགའ་དགོངས་བརྡ་སྙན་བརྒྱུད་བཀའ་གཏེར་བཤད་སྒྲུབ་མན་ངག་ལག་ལེན་སོགས་ཀྱིས་བླ་མ་དང༌། ཆོས་ལུགས་ཕྱོགས་མེད་ཀྱི་སྐྱེས་ཆེན་དམ་པ་རྣམས་དང༌། ཞལ་མཇལ་གསུང་ཐོས་དད་པ་ཐོབ་པའི་བླ་མ་ཐམས་ཅད་སྤྱན་དྲངས་ཏེ་སྤྱི་བོའི་བླ་མ་ལ་ཐིམ། རེས་འགའ་གསང་སྔགས་ཕྱི་ནང་གི་ཡི་དམ་ལྷ་ཚོགས་དཔའ་བོ་མཁའ་འགྲོ་ཆོས་སྐྱོང་སྲུང་མའི་རིགས་ཐམས་ཅད་སྤྱན་དྲངས་ཏེ་སྤྱི་བོའི་བླ་མ་ལ་ཐིམ་པར་བསམ་ཞིང་གསོལ་བ་གདབ་བོ། །
མདོར་ན་རྩ་བའི་བླ་མ་དེ་ཉིད་སངས་རྒྱས་ཐམས་ཅད་འདུས་པའི་བདག་ཉིད་ཡིན་བཞིན་དུ་དེ་དག་ཡང་ཡང་བསྟིམས་པས་བྱིན་རླབས་དང་དངོས་གྲུབ་མྱུར་བ་ཡིན་ནོ། ། གསུམ་པ་ཐུན་མཐར་དབང་བཞི་བླང་བ་ནི། གཞུང་ལས། དབང་བཞི་བླང་ཞིང་བདག་དང་དབྱེར་མེད་བསྲེ༔ ཞེས་པས། དེ་ལྟར་བླ་མ་རྒྱལ་ཀུན་འདུས་པའི་བདག་ཉིད་ཅན་གྱི་སྐུ་ལས་ཡེ་ཤེས་ལྔ་ཡི་བདུད་རྩིའི་རྒྱུན་བབས་པས་རང་གི་སྤྱི་བོ་བདེ་ཆེན་འཁོར་ལོ་གང༌། བུམ་དབང་ཐོབ། ལུས་སྒྲིབ་དག ལམ་བསྐྱེད་རིམ་སྒོམ་པ་ལ་དབང༌། འབྲས་བུ་སྤྲུལ་སྐུ་ཐོབ།
ཡང་མགྲིན་པར་བྱོན། གསང་དབང་ཐོབ། ངག་སྒྲིབ་དག ལམ་རྫོགས་རིམ་སྒོམ་པ་ལ་དབང༌། འབྲས་བུ་ལོངས་སྐུ་ཐོབ། སྙིང་ཁར་བྱོན། ཤེར་དབང་ཐོབ། ཡིད་སྒྲིབ་དག ལམ་ཟུང་འཇུག་སྒོམ་པ་ལ་དབང༌། འབྲས་བུ་ཆོས་སྐུ་ཐོབ།
ཡང་ལྟེ་བར་བྱོན། དབང་བཞི་ཐོབ། སྒྲིབ་བཞི་དག ལམ་ཨ་ཏི་རྫོགས་པ་ཆེན་པོ་སྒོམ་པ་ལ་དབང༌། འབྲས་བུ་སྐུ་བཞི་ཡེ་ཤེས་ཐོབ། སླར་ཡང་མོས་གུས་ཀྱི་རང་ཕར་ལ་ཐིམ་ལ་ཁད། བླ་མ་ཡང་དགྱེས་པ་མི་བཟོད་པ་ལྟ་བུས་རང་ལ་ཚུར་ཐིམ་ལ་ཁད་པའི་ངང་དེར་འོད་དུ་ཞུ་ནས་རང་ལ་ཐིམ་པས། རང་གི་ལུས་ངག་ཡིད་གསུམ་བླ་མའི་སྐུ་གསུང་ཐུགས་གསུམ་དང་དབྱེར་མེད་དུ་ཆུ་དང་འོ་མ་འདྲེས་པ་བཞིན་ཁྲ་ཁྲུག་གི་འདྲེས་པའི་ངང་ལ་འཛིན་མེད་དུ་རྗེན་ནེ། རང་གྲོལ་དུ་ལྷོད་དེ། རང་བབས་སུ་ཤིག་གེ
ཅོག་བཞག་ཏུ་འབོལ་ལེར་བཞག་གོ ། བཞི་པ། ཉམས་མྱོང་དྲོད་རྟགས་ནི། གཏེར་སྒྲུབ་ལས། ཐུགས་རྗེ་བྱིན་རླབས་ཞུགས་པའི་རྟགས༔ རང་གི་རྩ་བའི་བླ་མ་དེ༔ སངས་རྒྱས་ཀུན་གྱི་ངོ་བོ་རུ༔ བཅོས་མ་མིན་པར་རྟོགས་པ་དང་༔ དད་པ་མོས་གུས་དབང་མེད་སྐྱེ༔ སྐད་ཅིག་ཙམ་ཡང་འབྲལ་མི་ཕོད༔
གཅེས་འཛིན་ལོངས་སྤྱོད་ཅི་ཡོད་དང་༔ བླ་མའི་ཕྱོགས་སུ་སྲོག་འདོར་ནུས༔ བཀའ་སྩལ་ཟུར་ཡང་བློས་མི་བཅོས༔ ཅི་མཉེས་ཞབས་ཏོག་ངོམས་མེད་སྒྲུབ༔ ཞལ་མཐོང་མཇལ་བ་ཙམ་གྱིས་ཀྱང་༔ འཇིག་རྟེན་ཚེ་འདིའི་སྣང་བ་ནུབ༔ དུས་དང་རྣམ་པ་ཐམས་ཅད་དུ༔ མ་བསམས་པ་ཡང་ལྷང་ལྷང་དྲན༔ བླ་མ་ཉིད་ལས་གཞན་མི་སེམས༔ གསོལ་འདེབས་ཆོག་ཤེས་མེད་པར་འབྱུང་༔
ཟས་གོས་བཟང་འདོད་མི་སྐྱེ་བར༔ གང་བྱུང་བཟོད་ཐོབ་ཆོག་ཤེས་པ༔ དེ་དག་དངོས་སྣང་ཕྱི་ཡི་རྟགས༔ ནང་རྟགས་བླ་མ་དྲན་ཙམ་ལ༔ ཉམས་འབར་སྣང་བ་བན་བུན་འགྲོ༔ ཤེས་པ་གསལ་སྟོང་རྗེན་ནེ་འབར༔ རྣམ་རྟོག་འཁྲུལ་པའི་རྒྱུན་ཆད་ནས༔ རང་བྱུང་ཡེ་ཤེས་ངང་གནས་གྱུར༔ གསང་རྟགས་རྨི་ལམ་བླ་མ་མཇལ༔ དབང་བསྐུར་ཆོས་བཤད་གདམས་པ་བྱིན༔
འོད་ཟེར་སྤྲོ་བསྡུ་བྱས་སོགས་རྨིས༔ དེ་ལྟར་ཕྱི་རྟགས་མངོན་གྱུར་ན༔ ནང་གསང་རྟགས་ནི་ཤུགས་ལས་འབྱུང་༔ སྔོན་འགྲོ་ཉིད་ལ་ངོ་སྤྲོད་པས༔ ངེས་ཤེས་གདེང་དང་ལྡན་པར་འགྱུར༔ ཞེས་སོ། ། ལྔ་པ། སྒྲུབ་འབྲས་ཕན་ཡོན་ནི། གཞུང་ལས། རྗེས་ཐོབ་ཉམས་བསྐྱང་བྱིན་རླབས་ཅིག་ཅར་འབེབས༔
སྒྲིབ་དག་བར་ཆད་སེལ་ཞིང་དངོས་གྲུབ་ཐོབ༔ རྟོགས་པ་བཙན་ཐབས་འབར་ཞིང་སྲོལ་དུ་ཚུད༔ ཅེས་དང༌། སངས་རྒྱས་འདུས་པ་ལས། གང་གི་གདུལ་བྱའི་ཡིད་བཞིན་དུ། ། བླ་མ་སྒྲུབ་པའི་ཐབས་བརྩམས་ཏེ། ། དེ་ཉིད་དོན་དུ་སུས་གཉེར་བ། ། ཐེག་ཆེན་བླ་མའི་ས་ནོན་ཏེ། ། ཀུན་གྱི་བདག་ཉིད་ཆེན་པོར་འགྱུར། ། ཞེས་དང༌།
ནམ་མཁའ་ཆེའི་རྒྱུད་ལས་ཀྱང༌། ཚོགས་གཉིས་མྱུར་རྫོགས་སྙིང་པོ་ཡི། ། དོན་རྟོགས་འདོད་ན་བླ་མ་སྒྲུབ། ཞེས་སོ། ། གཏེར་སྒྲུབ་ལས། བསྐྱེད་རྫོགས་གདམས་པ་ཐམས་ཅད་ལ༔ བླ་མའི་རྟེན་འབྲེལ་འགྲིགས་པ་ན༔ བྱིན་རླབས་དངོས་གྲུབ་ཤུགས་ལས་འབྱུང་༔ ལམ་གྱི་མཐར་ཐུག་མོས་གུས་ཏེ༔ བླ་མ་འབྲལ་མེད་བསྟེན་གྱུར་ན༔
ཐུགས་རྗེ་ཡོན་ཏན་དགོངས་པ་རྣམས༔ རྩོལ་མེད་འབྱུང་བ་ཆོས་ཉིད་ཡིན༔ སྦྱང་བགྲོད་མང་པོ་མི་འཚོལ་བར༔ ཅིག་ཅར་དགོངས་པ་མཐའ་རུ་ཕྱིན༔ སངས་རྒྱས་ཀུན་དང་གཉིས་མེད་འགྲུབ༔ ཅེས་གསུངས་སོ། ། དེ་ལྟ་བུའི་བླ་མ་དེ་ཉིད་སངས་རྒྱས་ཀུན་ལས་ལྷག་པས་ཁོག་པའི་སྙིང་བཞིན་བཙའ་དགོས་ཏེ། དགོངས་པ་གཅིག་འདུས་ལས། བསྐལ་པ་སྟོང་གི་སངས་རྒྱས་པས༔ བླ་མ་གཉན་པར་ཤེས་པར་བྱ༔
ཅི་ཕྱིར་བསྐལ་པའི་སངས་རྒྱས་རྣམས༔ བླ་མ་དག་ལ་བསྟེན་ནས་བྱུང་༔ ཞེས་སོ། ། དྲུག་པ་སྔོན་འགྲོ་དེ་དག་མཐའ་རྟེན་དགོས་ཆེད་བསྟན་པ་ནི། གཞུང་ལས། དེ་ལྟར་སྔོན་དུ་འགྲོ་བའི་དགོས་ཆེད་ནི༔ བླ་མས་ཟིན་ཅིང་གདམས་ངག་ཐོབ་པ་དང་༔ ངེས་པར་ཆོས་དྲན་ལམ་མཆོག་རྙེད་པ་དང་༔ ཐེག་པ་ཀུན་གྱི་ཉམས་ལེན་བྱང་ཆུབ་མངོན༔ སྒྲིབ་དག་ཚོགས་གཉིས་རྫོགས་ནས་གྲོལ་རྐྱེན་འགྱུར༔
དགེ་སྦྱོར་ཀུན་གྱི་མགོ་དྲངས་སྲོལ་དུ་ཚུད༔ བར་ཆད་ཀུན་སེལ་ཉམས་རྟོགས་ཡོན་ཏན་འཕེལ༔ དེ་ལྟར་སྐྱབས་འགྲོ་ནས་བཟུང་སྟེ༔ བསགས་སྦྱང་སྐྱབས་ཡུལ་མ་ལུས་པ༔ ཐུགས་རྗེ་ཆེན་པོས་རྗེས་བཟུང་བའི༔ བླ་མའི་སྐུ་གསུང་ཐུགས་ལ་འདུས༔ དད་གུས་གདུང་ཤུགས་ལྡན་པ་ལ༔ དགོངས་ཀློང་རིན་ཆེན་བརྡོལ་ནས་ཀྱང་༔ བརྒྱུད་པ་ཡོངས་རྫོགས་བཀའ་བབ་འགྱུར༔ བརྒྱུད་པའི་ཕྲེང་བ་བགྲང་མི་འཚལ༔
དད་གུས་མེད་པའི་གསོལ་འདེབས་དེ༔ བརྒྱུད་པ་དགུ་ཕྲུགས་བརྡལ་གྱུར་ཀྱང་༔ དྲང་དོན་ཚིག་གི་ན་ཡམ་ཡིན༔ རྟོགས་པ་ནང་ནས་འབར་ཙ་ན༔ བླ་མ་ཕྱི་ནས་བཙལ་མི་དགོས༔ ཞེས་སོ། ། བདུན་པ་སྨོན་ལམ་གྱིས་རྒྱས་གདབ་པ་ནི། དེ་ལྟར་ཐུན་མཚམས་ཐམས་ཅད་ཀྱི་མཐར་ཕྱག་ཆེན་ལས། ཧོཿ ཀུན་གཞི་མཁའ་ལྟར་ཡངས་པའི་ཀློང་༔
ཀ་དག་རང་བྱུང་ཡེ་ཤེས་དེ༔ རང་ལ་ཡོད་ཀྱང་ངོ་མ་ཤེས༔ འཁོར་བའི་སེམས་ཅན་སྙིང་རེ་རྗེ༔ བྱམས་མགོན་རྒྱལ་བ་སྲས་དང་བཅས༔ འོད་གསལ་ཆེན་པོའི་དགོངས་པ་ཡིས༔ བདག་ལ་སངས་རྒྱས་ཡོན་ཏན་ཀུན༔ རྫོགས་ནས་ཐུགས་རྗེས་སྟོབས་བསྐྱེད་དེ༔ རྩོལ་མེད་འགྲོ་དོན་མཐར་ཕྱིན་་ཤོག༔ ཇི་སྲིད་ནམ་མཁའ་མ་ཞིག་བར༔ མཁྱེན་བརྩེ་ཡེ་ཤེས་རྒྱས་པ་ཡི༔
གང་འདུལ་ཐོགས་མེད་ཕྲིན་ལས་ཀྱིས༔ འགྲོ་བ་སངས་རྒྱས་ས་ཐོབ་ཤོག༔ ཅེས་སྨོན་ལམ་བྱའོ། ། དེ་ལྟར་ཆོས་སྒོར་ཞུགས་སོ་ཅོག་དང༌། ཁྱད་པར་ངེས་དོན་སྒོམ་གྱི་ཉམས་ལེན་ལ་ཞུགས་ཕྱིན་ཆད་འཇིག་རྟེན་བློས་བཏང༌། ནམ་འཆི་ཆ་མེད་ལ་རྡོག་གཏད་བྱ། ཚེ་འདིའི་སྐྱིད་འདོད་དང་ཆོས་བརྒྱད་ཁེ་གྲགས་ལོ་འདོད་ཀྱྀ་བསམ་པ་གཏན་ནས་སྤངས། དམན་པའི་ས་བཟུང་ཞིང་མ་ལྟོགས་མ་འཁྱགས་ཙམ་ལ་ཆོག་ཤེས་བྱ། བླ་མ་ལ་མོས་གུས། མཆེད་གྲོགས་ལ་དག་སྣང༌།
སེམས་ཅན་ལ་སྙིང་རྗེ། རྒྱུ་འབྲས་ལ་ཞིབ་ཚགས། བསླབ་སྡོམ་ལ་མིག་འབྲས། དམ་ཚིག་ལ་སྲོག་བསྡོས་ཀྱིས་གཞན་སྐྱོན་ལ་མི་བལྟ་བར་རང་སྐྱོན་ཁོ་ན་ལ་བརྟག་ཅིང༌། རང་རྒྱུད་འདུལ་བ་ལ་ནན་ཏན་ཆེན་པོས་བླ་མའི་ཞབས་ཏོག་ཆོས་ཀྱིས་འགྲུབ་པར་བྱའོ། ། གཏེར་སྨྱོན་ཆོས་རྒྱལ་རྩ་གསུམ་གླིང་པ་ཡི། ། ཆོས་སྨྱོན་ཀུན་བཟང་དགོངས་པའི་ཀློང་རྡོལ་བ། ཁྲིད་སྨྱོན་སྦྱོར་དངོས་ཅིག་ཅར་གྲུབ་ཐོབ་སྲོལ། ། འགྲོ་སྨྱོན་བློ་ཆེན་མཆོག་ཏུ་སྦྱོར་བའི་ལམ། ། ཚིག་སྨྱོན་མ་བཅོས་རང་ཤར་ཐོལ་བྱུང་འདི། །
དབུས་སྨྱོན་མཆོག་དགའ་གཙང་སྨྱོན་ངག་དབང་འབར། ། མཆིམས་སྨྱོན་སྦྱིན་པ་ཀོང་སྨྱོན་ཕྲིན་ལས་པ། ། སྤང་སྟོན་སྨྱོན་པ་ཀརྨ་མཐར་ཕྱིན་སོགས། ། སྐལ་ལྡན་སྨྱོན་པའི་ཚོགས་ཀྱིས་བསྐུལ་བའི་ངོར། ། ཕྱོགས་མེད་ཀུན་ཏུ་རྒྱུ་བའི་སྐྱིད་སྨྱོན་གྱིས། ། ཡོངས་རྫོགས་སྨྱོན་པ་འདུ་བའི་བསྟི་གནས་སུ། ། གང་དྲན་སྨྱོན་པའི་ལུགས་སུ་བཀོད་པའི་དགེས། ། གང་ཡང་རིས་མེད་སྨྱོན་པ་འཕྱོ་བ་ལྟར། ། ཕྱོགས་དུས་ཀུན་ཏུ་སྨྱོན་ཆོས་དར་གྱུར་ནས། ། འགྲོ་ཀུན་གཏད་མེད་རྒྱ་ཡན་ལ་གནས་ཤོག །
དགེའོ། དགེའོ། དགེ་འོ། སརྦ་མངྒ་ལཾ།། ཅ༽ རྫོགས་ཆེན་འཁོར་འདས་རང་གྲོལ་གྱི་སྔོན་འགྲོ་བསྡུས་པ་བཞུགས་སོ། ཐུན་གྱི་སྔོན་འགྲོ་སྤྱི་ལྟར་བྱ། སྔོན་འགྲོ་དངོས་ཐུན་མོང་དང་དང་ཐུན་མིན་གཉིས་ལས། ཐོག་མར་ཐུན་མོང་སྔོན་འགྲོ་བློ་ལྡོག་རྣམས་བཞི་ནི། བླ་མ་མཁྱེན་ནོ། ལན་གསུམ༔
དལ་འབྱོར་མི་ལུས་ལན་གཅིག་ཐོབ་དུས་འདིར། ། འཆི་བ་སྙིང་ནས་དྲན་ནོ་བླ་མ་མཁྱེན། ། ལས་འབྲས་བསླུ་བ་མེད་པའི་དོན་རྟོགས་ནས། ། ངན་འགྲོའི་གཡང་ལས་ཐར་བར་བྱིན་གྱིས་རློབ། ། གསོལ་བ་འདེབས་སོ་བླ་མ་རིན་པོ་ཆེ། ། གདུང་བས་འབོད་དོ་དྲིན་ཆེན་ཆོས་ཀྱི་རྗེ། ། སྐལ་མེད་བདག་ལ་རེ་ས་གཞན་ན་མེད། ། ཐུགས་ཡིད་དབྱེར་མེད་འདྲེས་པར་བྱིན་གྱིས་རློབས། ། གཉིས་པ་ཐུན་མིན་སྔོན་འགྲོ་ལ་ལྔ། དང་པོ་ཆོས་ཐམས་ཅད་ཀྱི་གཞི་རྟེན་སྐྱབས་སུ་འགྲོ་བ་ལ།
ཐོག་མར་ཚོགས་ཞིང་གསལ་གདབ་ལ་སྐྱབས་འགྲོ་དངོས་ནི། ན་མོ༔ དབྱིངས་རིག་དབྱེར་མེད་རྩ་བ་གསུམ༔ ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུ༔ འབད་རྩོལ་བྲལ་བར་སྐྱབས་སུ་མཆི༔ ཞེས་སྐྱབས་འགྲོ་ཅི་འགྲུབ་བྱ་ཞིང་མཐར་ཚོགས་ཞིང་འོད་ཞུ་རང་ལ་བསྟིམས་ཏེ་མི་དམིགས་པའི་ངང་དུ་མཉམ་པར་བཞག ། གཉིས་པ་ཐེག་ཆེན་བྱང་ཆུབ་མཆོག་ཏུ་སེམས་བསྐྱེད་པ་ནི། སྨོན་འཇུག་དོན་དམ་ཟུང་དུ་འཇུག་པས། ཧོཿ
གདོད་ནས་དག་པ་ཆོས་དབྱིངས་ཀློང་༔ མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔ ཅི་ནུས་བརྗོད་ཅིང་གཏོང་ལེན་གྱི་དམིགས་པའང་བྱ་ཞིང་མཐར་དམིགས་མེད་ངང་དུ་མཉམ་པར་བཞག ། གསུམ་པ་སྒྲིབ་སྦྱོང་རྡོར་སེམས་སྒོམ་བཟླས་ནི། ཨཱཿ བདག་ལུས་སྣང་སྟོང་རྡོ་རྗེ་སེམས་དཔའི་སྐུ༔ དཀར་གསལ་འོད་ཕུང་རྡོ་རྗེ་དྲིལ་བུ་འཛིན༔ ཐུགས་སྲོག་སྔགས་ཕྲེང་འོད་ཀྱི་སྡིག་ལྟུང་སྦྱང་༔
སླར་ཡང་འོད་འཕྲོས་སྣང་སྲིད་སེམས་དཔར་གྱུར༔ ཨོཾ་བཛྲ་ས་ཏྭ་ཨཿ ཞེས་ཡིག་བརྒྱ་དང་ཡང་སྙིང་འབྲུ་དྲུག་ཅི་ནུས་བཟླས། མཐར་སྣོད་བཅུད་དཀྱིལ་འཁོར་གྱི་འཁོར་ལོ་རང་གི་ཐུགས་སྲོག་ཨཱཿཡིག་ལ་བསྡུ་ཞིང་དྲན་རིག་མི་རྟོག་པའི་ངང་ལ་བཞག་གོ ། བཞི་པ་མཐུན་རྐྱེན་ཚོགས་གཉིས་རྫོགས་བྱེད་མཎྜལ་ནི། ཚོགས་ཞིང་སྔར་ལྟར། ཨོཾ་ཨཱཿཧཱུྃ༔ སྤྲུལ་སྐུའི་ཞིང་ཁམས་སྟོང་གསུམ་བྱེ་བ་བརྒྱ༔ ལོངས་སྐུའི་བཀོད་པ་ཕུང་ཁམས་དབང་པོ་བཅས༔ ཆོས་སྐུའི་ཁྱབ་བརྡལ་རིག་སྟོང་འཛིན་མེད་འདི༔
སྐྱབས་གནས་ཀུན་འདུས་བླ་མ་རྗེ་ལ་འབུལ༔ ཚོགས་གཉིས་རྫོགས་ནས་ཡོན་ཏན་མཐར་ཕྱིན་ཤོག༔ བརྒྱ་སྟོང་གྲངས་མ་རྫོགས་བར་འབུལ་ཞིང་མཐར་ཆོས་དབྱིངས་མཉམ་པ་ཆེན་པོར་བཞག་གོ ། ལྔ་པ་བྱིན་རླབས་བླ་མའི་རྣལ་འབྱོར་ནི། སྐད་ཅིག་ལ་གཞི་ལུས་ཞིང་ཁམས་ཀྱི་བཀོད་པ་ཝལ་གྱི་གསལ་བཏབ་ལ། རང་ལུས་སྣང་སྟོང་ཡི་དམ་ལྷ་ཡི་སྐུ༔ སྤྱི་བོར་པདྨ་སྟོང་ལྡན་ཉི་ཟླའི་སྟེང་༔ སངས་རྒྱས་ཀུན་འདུས་བླ་མ་རྡོ་རྗེ་འཆང་༔ མཚན་དཔེ་དཔལ་འབར་ཐུགས་རྗེའི་བྱིན་འོད་གཏིབས༔ མོས་གུས་གདུང་ཤུགས་དྲག་པོས་རྩེ་གཅིག་གསལ༔
དེ་ནས་སྒོ་གསུམ་གཅིག་ཏུ་བསྒྲིལ་ནས་གསོལ་བ་ཕུར་ཚུགས་སུ་གདབ་ལ། ཨོཾ་ཨཱཿཧཱུྃ༔ ངོ་བོ་རང་བཞིན་ཐུགས་རྗེ་མངོན་དུ་གྱུར༔ སྐུ་གསུམ་དབྱེར་མེད་བླ་མ་རིན་པོ་ཆེ༔ གསོལ་བ་འདེབས་སོ་ཐུགས་རྒྱུད་བྱིན་རླབས་སྩོལ༔ སྐུ་གསུང་ཐུགས་ལྡན་དཀོན་མཆོག་གསུམ་གྱི་ངང་༔ རྒྱལ་བ་ཀུན་འདུས་བླ་མ་རིན་པོ་ཆེ༔ གསོལ་བ་འདེབས་སོ་དགོངས་པ་རྟོགས་གྲོལ་སྩོལ༔ རྩ་གསུམ་དབྱེར་མེད་ཡིད་བཞིན་ནོར་བུའི་སྐུ༔ མཁྱེན་བརྩེ་ནུས་ལྡན་བླ་མ་རིན་པོ་ཆེ༔
གསོལ་བ་འདེབས་སོ་རྟོགས་པ་མཐར་ཕྱིན་སྩོལ༔ རྗེ་བཙུན་ཁྱེད་རང་ལྟ་བུར་བྱིན་གྱིས་རློབས༔ ཞེས་ཁ་ཞེ་མེད་པར་སྙིང་ཁུང་རུས་པའི་གཏིང་ནས་མཆི་མ་འཁྲུགས་ནུས་པའི་གསོལ་འདེབས་བརྒྱ་སྟོང་གྲངས་མེད་བྱ། སྙིང་པོ། ཨོྃ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཁོ་ན་ལ་འབད། དེ་ནས་དབང་བཞི་ལེན་ཞིང་དབྱེར་མེད་བསྲེ་བ་ནི། བླ་མའི་སྐུ་ལས་ཡེ་ཤེས་བདུད་རྩིའི་རྒྱུན༔ བབས་པས་ལུས་གང་སྒྲིབ་དག་དབང་བཞི་ཐོབ༔ བླ་མ་འོད་ཞུ་རང་དང་དབྱེར་མེད་པ༔
བདག་གཞན་རྟོག་མེད་ཆོས་དབྱིངས་ཆེན་པོར་བཞག༔ ཐུགས་ཡིད་བསྲེས་ལ་ཅི་ནུས་སུ་མཉམ་པར་བཞག མཐར་བསྔོ་སྨོན་ནི། དགེ་བ་འདི་ཡི་མྱུར་དུ་བདག ། ཨོ་རྒྱན་བླ་མ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་བསྔོ་སྨོན་བྱའོ། ཞེས་ཨོ་རྒྱན་རྩ་གསུམ་གླིང་པས་ཟབ་གཏེར་འཁོར་འདས་རང་གྲོལ་གྱི་སྔོན་འགྲོ་རིག་འཛིན་ཐུགས་མཆོག་རྡོ་རྗེས་ཁྲིད་གཞུང་ལས། ངག་འདོན་ཁོལ་དུ་ཕྱུང་ཞིང་ཐུན་མོང་སྔོན་འགྲོ་གཏེར་ཆེན་རྣམ་འཕྲུལ་པད་རྒྱལ་གླིང་པའི་གསུང་ལས་བསྣན་ཏེ་ཉེར་མཁོའི་ཆེད་དུ་གུ་ཧྱའི་མིང་གིས་སྤེལ་བ་དགེའོ།། །།
གསུར་མཆོད་ལོངས་སྤྱོད་གཏེར་མཛོད་འབྱེད་པའི་རིན་ཆེན་ལྡེ་མིག་བཞུགས་ས། ོ སྙིང་རྗེའི་དབང་ཕྱུག་དབྱེར་མེད་དྲིན་ཆེན་བླ་མ་ལ་ཕྱག་འཚལ་ལོ། གོང་གནོན་གཞན་དང་མ་འབྲེལ་བའི་རྒྱུན་གསུར་བཏང་སྐབས། ཐེག་ཆེན་བྱང་ཆུབ་སེམས་ཀྱི་ཀུན་སློང་དང་ལྡན་པའི་སྐྱབས་སེམས་བདག་བསྐྱེད་སོགས་སྔོན་དུ་འགྲོ་དགོས་པས། དེས་ན་དང་པོ་སྐྱབས་འགྲོ་ནི། ན་མོཿ བླ་མ་བདེ་གཤེགས་རྩ་བ་གསུམ༔ དཀོན་མཆོག་རྣམ་གསུམ་སྐྱབས་ཡུལ་ལྷ་ཡི་ཚོགས༔ རྩེ་གཅིག་འདུ་འབྲལ་མེད་པའི་མོས་གུས་ཀྱིས༔ བླ་མེད་བྱང་ཆུབ་ཐོབ་ཕྱིར་སྐྱབས་སུ་གསོལ༔
གཉིས་པ་སེམས་བསྐྱེད་ནི༔ ཧོཿ སྣང་སྲིད་ཡེ་ནས་ཟང་ཐལ་གཞལ་ཡས་ཁང་༔ སྣོད་བཅུད་རང་གསལ་རིག་པའི་དཀྱིལ་འཁོར་ལྷ༔ འཛིན་མེད་མ་བཅོས་ལྷུན་གྲུབ་དེ་བཞིན་ངང་༔ བརྡ་དོན་རྟོགས་ཕྱིར་གནས་ལུགས་སེམས་བསྐྱེད་དོ༔ གསུམ་པ་རང་ཉིད་ལྷ་བསྐྱེད་ནི༔ ཧཱུྃ༔ སྟོང་པའི་ངང་ལས་སྐད་ཅིག་པད་ཟླའི་སྟེང་༔ རང་ཉིད་ཐུགས་རྗེ་ཆེན་པོ་སྐུ་མདོག་དཀར༔
ཞི་འཛུམ་མདངས་ལྡན་ལོངས་སྐུའི་རྒྱན་གྱིས་སྤྲས༔ ཕྱག་གཡས་མཆོག་སྦྱིན་བདུད་རྩི་ན་ར་ར༔ གཡོན་པས་སྐྱབས་སྦྱིན་རིགས་དྲུག་སྡུག་བསྔལ་སེལ༔ ཞབས་གཉིས་ཕྱེད་སྐྱིལ་འགྲོ་བའི་མགོན་གྱུར་གསལ༔ ཨོཾ་ལོ་ཀི་ཤྭ་ར་ཡ་ཨ་ཝ་ལོ་ཀི་ཏེ་ཧྲི་ད་ཡ་སྭཱ་ཧཱ༔ ཨོཾ་ཨཱཿཧཱུྃ༔ ཨོྃ་མ་ཎི་པདྨེ་ཧཱུྃ༔ ཅི་ནུས་བཟླས། གསུར་རྫས་མེ་ཐབ་དང་བཅས་པ་ཆབ་ཀྱིས་བྲན་ནས་བྱིན་གྱིས་བརླབ་པ་ནི། རྃ་ཡྃ་ཁྃ༔
གིས་མ་དག་པ་བསྲེག་གཏོར་བཀྲུ། ཨོཾ་ཨཱཿཧྃའུ ་གིས་བྱིན་གྱིས་བརླབས་ཞིང་ནམ་མཁའ་མཛོད་གྱི་སྔགས་རྒྱའི་རྒྱ་ཆེར་སྤེལ། དྲི་གསུར་འདོད་པའི་ཡོན་ཏན་ལྔ་དང་ལྡན་པར་གྱུར༔ ཨོཾ་ཨཱཿཧཱུྃ་ཨ་ཧུ་ཏི་སུ་རུ་བྷུ་པ་ཡེ་སྭཱ་ཧཱ༔ ཧཱུྃ༔ སྟོང་པའི་ངང་ལས་ཡེ་ཤེས་མེ་ཐབ་ཏུ༔ སྲེག་རྫས་འདོད་ཡོན་ལོངས་སྤྱོད་ནམ་མཁའི་མཛོད༔ བྱིན་གྱིས་བརླབས་པའི་མཆོད་སྤྲིན་རྒྱ་མཚོ་འདི༔ སངས་རྒྱས་བྱང་སེམས་འཕགས་ཚོགས་དགེ་འདུན་ཚོགས༔ བླ་མ་ཡི་དམ་མཁའ་འགྲོ་ཆོས་སྐྱོང་དང་༔
དམ་ཅན་ནོར་ལྷ་གཏེར་བདག་སྲུང་མ་ལ༔ འབུལ་ལོ་ཐུགས་དམ་བསྐངས་ཤིང་ཉམས་ཆག་སོལ༔ ཨོཾ་ཨཱཿཧཱུྃ། ཅི་ནུས་དང༌། སྲི་ཞུའི་མགྲོན་དུ་གྱུར་པའི་མཆོད་ཡུལ་སྐྱབས་གནས་དཀོན་མཆོག་རིན་པོ་ཆེ་རྣམས་ལ་འབུལ་ལོ། དེ་ལྟར་ཕུལ་བའི་རང་གཞན་སེམས་ཅན་ཐམས་ཅད་རྒྱུ་ཚོགས་གཉིས་རྫོགས། འབྲས་བུ་སྐུ་གཉིས་ཀྱི་གོ་འཕངས་མྱུར་དུ་ཐོབ་པར་གྱུར་ཅིག ། ཧཱུྃ༔ ཕྱི་རྒྱུད་དཔལ་མགོན་བདུན་ཅུ་རྩ་ལྔའི་ཚོགས༔ ལྷ་ཀླུ་སྡེ་བརྒྱད་གཟའ་ཆེན་རྒྱུ་སྐར་བདག༔
རྒྱལ་ཆེན་བཞི་དང་ཕྱོགས་སྐྱོང་གཞི་བདག་བཅས༔ ལོ་ཟླ་ཞག་དུས་ས་བདག་ཡུལ་ལྷ་ལ༔ འབུལ་ལོ་ཕྱི་ནང་རྐྱེན་ངན་བར་ཆད་སོལ༔ ཨོཾ་ཨཱཿཧཱུྃ།
ཅི་ནུས་དང༌། མགོན་པོ་ཡོན་ཏན་གྱི་མགྲོན་དུ་གྱུར་པའི་དམ་ཅན་ཆོས་སྐྱོང་བའི་སྲུང་མ་དཀར་ཕྱོགས་སྐྱོང་བའི་ཚོགས་རྣམས་ལ་མཆོད་དོ། འབུལ་ལོ། དེ་ལྟར་ཕུལ་བའི་དགྱེས་ཤིང་བསྐང་ལ་བདག་སོགས་བྱང་ཆུབ་སྒྲུབ་པ་པོའི་འགལ་རྐྱེན་བར་ཆད་ཞི། མཐུན་རྐྱེན་དོན་གཉིས་བསམ་དོན་མ་ལུས་པ་ལྷུན་གྱི་འགྲུབ་པར་མཛོད་ཅིག ། ཧཱུྃ༔
དྲི་ཟ་གསུར་བདག་བགེགས་རིགས་ལན་ཆགས་མགྲོན༔ ཕ་མ་རིགས་དྲུག་བར་དོའི་སེམས་ཅན་དང་༔ ཚེ་རབས་བུ་ལོན་ཤ་འཁོན་མ་འཁོར་བའི༔ སྔོན་ལས་འཕྲལ་རྐྱེན་ཁས་ཞན་དབང་ཆུང་ལ༔ བསྔོའོ་སྦྱིན་ནོ་ལན་ཆགས་འཁོར་གྱུར་ཅིག༔ ཨོཾ་ཨཱཿཧཱུྃ། ཅི་ནུས་དང༌། ལན་ཆགས་སྙིང་རྗེའི་མགྲོན་དུ་གྱུར་པའི་ཕ་མ་རིགས་དྲུག་གི་སེམས་ཅན་དང༌། བགེགས་རིགས་ལན་ཆགས་ཀྱི་བདག་པོ་བདག་མོ་རྣམས་ལ་འབུལ་ལོ། བསྔོའོ།
བསྔོས་པ་བཞིན་དུ་ཚིམས་ཤིང་ལན་ཆགས་བུ་ལོན་བྱང༌། ཤ་འཁོན་སྡིག་སྒྲིབ་དག ། སོ་སོའི་ལས་སྣང་སྡུག་བསྔལ་ལས་གྲོལ་ཞིང་མྱུར་དུ་རྫོགས་པའི་སངས་རྒྱས་ཀྱི་གོ་འཕངས་རིན་པོ་ཆེ་ཐོབ་པར་གྱུར་ཅིག ། ཨོཾ་ཨཱཿཧཱུྃ། ཅི་ནུས་དང༌། བྱེ་བྲག་གཤིན་བསྔོ་ནི། ཨོཾ་ཨཱཿཧཱུྃ་ཨ་ཧུ་ཏི་ཧཱ་ས་བྷ་དྲ་སུ་རུ་བྷུ་པ་ཡེ་སྭཱ་ཧཱ༔ དྲི་གསུར་འདོད་པའི་ཡོན་ཏན་ལྔ་དང་ལྡན་པ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི༔ མདང་ད་ནངས་ཤི་བ་ལུས་སྔ་ལུས་བོར་ཞིང་ཕྱི་ལུས་མ་ཐོབ་པ་རིག་པ་གཏད་མེད་དུ་འཁྱམས་པའི་བར་དོའི་སེམས་ཅན་རྣམས་ལ་འབུལ་ལོ༔ མིག་གི་ཡུལ་དུ་གཟུགས་མཛེས་པར་གྱུར་ཅིག༔
རྣ་བའི་ཡུལ་དུ་སྒྲ་སྙན་པར་? སྣ་ཡི་ཡུལ་དུ་དྲི་ཞིམ་པར? ལྕེ་ཡི་ཡུལ་དུ་རོ་མངར་བར? ལུས་ཀྱི་ཡུལ་དུ་རེག་བྱ་འཇམ་པར་གྱུར་ཅིག༔ ཡིད་ཀྱི་ཡུལ་དུ་རིག་ཤེས་དགོས་འདོད་ཕུན་སུམ་ཚོགས་པར་གྱུར་ཅིག༔ ཧོཿ མ་རིག་སྲིད་པའི་ནང་ཚན་བར་དོ་ཡི༔ ཡིད་ལུས་ལ་སོགས་རིགས་དྲུག་སེམས་ཅན་རྣམས༔ བདག་གིས་སྦྱིན་ཚོགས་བསྔོ་སྨོན་དགེ་བ་ཡིས༔ བླ་མེད་བྱང་ཆུབ་འབྲས་བུ་མྱུར་ཐོབ་ཤོག༔ ཨོྃཿཧཱུྃཿཏྲཱྃཿཧྲཱིཿཨཱཿ མཱུྃཿལཱྃཿམཱྃཿཔཱྃཿཏཱྃཿ ཨོྃ་བོ་དྷི་ས་ཏྭ་ས་མ་ཡ༔
དྷརྨ་ཛྙཱ་ན་མ་མ་པཱ་པཾ་བི་ཤྭ་དྷ་ན་པ་རི་ཝཱ་རེ་སྭཱ་ཧཱ༔ ཨོྃ་མ་ཎི་པདྨེ་ཧཱུྃ༔ ན་མོ་རཏྣ་ཏྲ་ཡཱ་ཡ། ཨོཾ་ཀཾ་ཀ་ནི་ཀཾ་ཀ་ནི་ སོགས? ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏེ་པ་རི་ཤོ་དྷ་ནི་རཱ་ཛ་ཡ། ཏ་ཐཱ་ག་ཏ་ཡ། ཨརྷ་ཏེ་སམྱཀྶཾ་བུདྡྷ་ཡ། ཏདྱ་ཐཱ། ཨོཾ་ཤོ་དྷ་ནི་ཤོ་དྷ་ནི་སརྦ་པཱ་པཾ་ཤོ་དྷ་ནི་ཤུདྡྷེ་བི་ཤུདྡྷེ་སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱ་ཧཱ། ཨོཾ་བཛྲ་ས་ཏྭ་ས་མ་ཡ། སོགས? ཨོྃ་པདྨོ་ཨུཥྞི་ཥ་བི་མ་ལེ་ཧཱུྃ་ཕཊ྄ཿ
འཿཨཿཤཿསཿམཿཧཿ མ་མ་ཀོ་ལིང་ས་མནྟ། ཨ་སུ་ནྲི་ཏྲི་པྲེ་དུཿསརྦ་དུཿཁ་ཤཱནྟིཾ་ཀུ་རུ་ཡེ་སྭཱ་ཧཱ། ན་མོ་རཏྣ་ཏྲ་ཡ་ཡ། ན་མོ་བུདྡྷཱ་ཡ། ན་མོ་དྷརྨ་ཡ། ན་མ་སངྒཱ་ཡ། ཨོཾ་ཡེ་དྷརྨཱ་ཧེ་ཏུ་པྲ་བྷ་ སོགས? སྡིག་པ་ཅི་ཡང་མི་བྱ་ཞིང་ སོགས། མགྲོན་རྣམས་རང་གནས་སུ་གཤེགས་པ་ནི༔ ཨོཾ༔
འཇིག་རྟེན་འདས་དང་མ་འདས་ཀྱི༔ ཨཱཿ མགྲོན་དུ་གྱུར་པ་མ་ལུས་ཀུན༔ ཧཱུྃ༔ དམིགས་མེད་རང་དབྱིངས་ཀློང་དུ་གཤེགས༔ ཨོཾ་བཛྲ་མུཿ བསྔོ་སྨོན་གང་རུང་གིས་རྒྱས་གདབ་ཀྱང་ཆོག༔ ཧོཿ བདག་གཞན་དུས་གསུམ་ཀུན་བསགས་རྣམ་དཀར་དགེ༔ འཁོར་གསུམ་ཡོངས་དག་དབྱིངས་སུ་བསྔོས་པའི་མཐུས༔
ཁམས་གསུམ་འཁོར་བའི་སེམས་ཅན་མ་ལུས་པ༔ ཀུན་བཟང་གདོད་མའི་གཞི་ལ་སངས་རྒྱས་ཤོག༔ སྦྱིན་པ་རྒྱ་ཆེན་གྱུར་པ་འདི་ཡི་མཐུས། འགྲོ་བའི་དོན་དུ་རང་བྱུང་སངས་རྒྱས་ཤིང༌། སྔོན་ཚེ་རྒྱལ་བ་རྣམས་ཀྱིས་མ་བསྒྲལ་པའི། སྐྱེ་དགུའི་ཚོགས་རྣམས་སྦྱིན་པས་སྒྲོལ་གྱུར་ཅིག ། ཐམས་ཅད་ནམ་མཁའ་མཛོད་བཞིན་དུ། ། ལོངས་སྤྱོད་ཟད་པ་མེད་པ་དང༌། རྩོད་པ་མེད་ཅིང་ཚད་མེད་པ། ། རང་དབང་དུ་ནི་སྤྱོད་པར་ཤོག །
སྨན་རྣམས་མཐུ་དང་ལྡན་པ་དང༌། ། གསང་སྔགས་བཟླས་བརྗོད་འགྲུབ་པ་དང༌། ། མཁའ་འགྲོ་སྲིན་པོ་ལ་སོགས་པ། ། སྙིང་རྗེའི་སེམས་དང་ལྡན་གྱུར་ཅིག ། ཚེ་འདིའི་ཕ་མ་ཤི་གསོན་འབྲེལ་ཐོགས་དང༌། ཤ་ཁྲག་འོ་ཞོ་བཀོལ་སྤྱོད་དུད་འགྲོ་སོགས། ། བཟང་ངན་ལས་ཀྱིས་འབྲེལ་བའི་སེམས་ཅན་རྣམས། ། མྱུར་དུ་སངས་རྒྱས་ས་ལ་འགོད་པར་ཤོག ། སྣང་སྲིད་རྣམ་དག་རི་བོ་པོ་ཏཱ་ལར། ། རྟེན་དང་བརྟེན་པའི་འཁོར་ལོ་ཡེ་ནས་རྫོགས། །
གྲགས་སྟོང་འགག་མེད་ཡི་གེ་དྲུག་མའི་སྔགས། ། རིག་སྟོང་འཕགས་པའི་རང་ཞལ་འདུ་འབྲལ་མེད། ། ཨོཾ་མ་ཎི་པདྨེ་ཧཱུྃ་ཧྲཱིཿ མན་དབྱངས་གྱེར་ལ་དགེ་བསྔོ་སོགས་མཐའ་རྒྱས་བྱའོ། གུ་རུའི་ཞལ་གསུང་མུ་ཏིག་ཕྲེང་བ་ལ། ། སྣ་ཚོགས་འཆིང་བུའི་རྒྱན་འདི་མི་མཛེས་ཀྱང༌། ། བྱིས་པའི་རང་བཞིན་དང་པོའི་རིགས་ཅན་དག ། ཚིག་རྗེས་དོན་དྲན་འཇུག་པ་བདེ་ཕྱིར་སྤེལ། ། དེ་ཡང་སྒོ་ཆེན་བདུད་འདུལ་སྔགས་གླིང་གི ། བྱང་འདྲེན་སྒྲུབ་བླ་ཚེ་དབང་བདུད་འདུལ་གྱིས། །
ཞུ་རྟེན་བདུད་འདུལ་དངུལ་ཕུར་ལྷ་རེགས་བཅས། ། བསྐུལ་ངོར་བདུད་འདུལ་རོལ་པ་རྩལ་གྱི་སྡེབས། ། དེས་ཀྱང་འབྲེལ་ཐོག་ཡིད་ཅན་ཕ་མ་རྣམས། ། ཀུན་རྫོབ་དྲི་གསུར་མཆོད་པའི་ཚེམས་ཤིང་མཉེས། ། དོན་དམ་ཆོས་ཀྱི་སྦྱིན་པའི་རྒྱུད་གྲོལ་ནས། ། མཐར་ཐུག་རྫོགས་པའི་སངས་རྒྱས་ཐོབ་པར་ཤོག ། ཅེས་པ་འདིའང་ཕུར་གླིང་གནམ་ལྕགས་སྒྲུབ་སྡེའི་དགོས་མཁོ་འདི་བཞིན་གྱིས་ཞེས་རྟེན་བཅས་ནན་བསྐུལ་ངོར། ས་བྱི་ལོའི་ཁྲུམ་ཟླའི་བཅུ་གཉིས་ལ། སྐུ་གསུམ་མཁའ་འགྲོ་གླིང་གི་སྒྲུབ་སྡེར་ཐུན་མཚམས་སུ་སྤྲུལ་མིང་གསང་སྔགས་ནས་སོ།། །། ཆ༽
༄༅། །བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བཟླས་པ་སྔགས་ཀྱི་པྲ་ཁྲིད་བཞུགས༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔ སྙིང་པོ་སྔགས་ཕྲེང་རྣམ་དབྱེ་བཤད༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ རིན་ཆེན་གསང་བའི་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ ཕྱི་ནང་བསྐྱེད་རྫོགས་ཀྱི་རྣམ་དབྱེ་མང་ཡང་༔ གཞི་ཆོས་དབྱིངས་དང་ལམ་སྤྲོ་བསྡུའོ༔ དང་པོ་གཞི་ཆོས་དབྱིངས་ཀྱི་རྣམ་དབྱེ་ནི༔ འཁོར་འདས་ཀྱི་བྱེད་པོ་རང་སེམས་གཅིག་གི་རྩལ་ལས་སྣ་ཚོགས་གྲུབ་ཅིང་༔ མཐའ་དབུས་བྲལ་བས་ཁྱབ་བརྡལ༔ མ་འགགས་པས་ཟང་ཐལ༔ དངོས་པོ་མ་གྲུབ་པས་སྟོང་པ༔ སྣ་ཚོགས་འཆར་བས་རྒྱ་ཡན༔
འཁོར་འདས་མཉམ་པས་རོ་གཅིག༔ དབྱེ་བ་མི་ཕྱེད་པས་ཟུང་འཇུག༔ སྒྲིབ་པ་མེད་པས་ཀ་དག༔ ཀུན་ཏུ་མི་གནས་པས་ཁྲེགས་ཆོད༔ དེ་ཕྱིར་གཞི་ཡི་རིག་པ༔ ཨ་ཏི་བྱ་བྲལ་གྱི་ངང་དུ་གནས་པས༔ རྣལ་འབྱོར་པ་ལྟ་བ་མངོན་དུ་གྱུར༔ སྒོམ་པ་མཐའ་རུ་ཕྱིན༔ སྤྱོད་པ་འཛིན་གཞི་དང་བྲལ༔ འབྲས་བུ་གདེང་དང་ལྡན་ཏེ༔
འཁོར་འདས་རིས་མེད་རྣམས་ལ༔ ལམ་བསྐྱེད་རིམ་མི་དགོས་ཀྱང་༔ འབྲིང་པོ་ལམ་པ་ནམ་ཟླ་སྟོན་ཀའི་སོ་ནམ་འདྲ་བ་རྣམས༔ བསྙེན་སྒྲུབ་དང་བསྐྱེད་རིམ་གཙོ་ཆེ་སྟེ༔ དེ་ཡང་རྫོགས་རིམ་བྲལ་བས་བསྐྱེད་རིམ་ཁོ་ན་རུ་གྱུར་ན༔ ཆུ་རྡོ་དར་གྱིས་བཏུམས་པ་ལྟ་བུའམ༔ བྱེ་མ་ལ་སོ་ནམ་དུ་རེ་བ༔ གཡའ་སྤང་ཕུབ་གཡོགས་ཀྱིས་བཏུམས་པ་ལྟ་བུའོ༔ ཅིའི་ཕྱིར་ཞེ་ན་གཞི་མི་གཡོ་བའི་ཏིང་ངེ་འཛིན༔ ལམ་བཟོད་པ་གསུམ་གྱི་གོ་ཆ༔
གྲོགས་བརྩོན་འགྲུས་ཅན་གྱི་དཔའ་བོ་གཅིག་དགོས་སོ༔ དེ་ལ་གཞི་ཏིང་ངེ་འཛིན༔ ལམ་བསྐྱེད་རིམ༔ འབྲས་བུ་རྫོགས་པའི་རིམ་པ་གསུམ་དང་ལྡན་པར་བྱའོ༔ དེ་ཡང་ཕྱི་ནང་རྟེན་འབྲེལ་དང་ལྡན་པའི་རྣལ་འབྱོར་པས༔ ཡི་དམ་ལྷའི་བསྐྱེད་རྫོགས་སྒྲུབ་པ་ཉམས་སུ་ལེན་པའི་ཚེ་ལུས་ཡི་དམ་ལྷ་ཡི་རྣལ་འབྱོར་ནི༔ ༈ སྐད་ཅིག་སྟོང་པའི་ངང་ལས་ལྷ་གང་རུང་གསལ་གདབ༔ དེ་ཡང་སྟོང་པ་ཆུ་ཟླའམ༔ འཇའ་ཚོན་ལྟ་བུར་སྣང་ལ་རང་བཞིན་བྲལ་བ་ཕྱི་ནང་ཟང་ཐལ་ཅན༔ ཞལ་ཕྱག་དང་རྒྱན་རྫོགས་པ༔
ཞི་དྲག་གང་ལྟར་བསྒོམས་ཀྱང་སྙིང་ཙིཏྟ་རང་བྱུང་གསལ་བའི་སྒྲོན་མེའི་ནང་དུ་ཞི་བར་གདན་སྐྱོན་གྱིས་མ་གོས་པདྨ༔ དྲག་པོ་ལ་ཉི་ཟླ་ཁ་སྦྱོར༔ ཞི་མ་ཁྲོ་ལ་སུམ་བརྩེགས༔ དེའི་སྟེང་དུ་ལྷ་ཞི་བ་རྣམས་ལ་ཧྲཱིའམ་ཧཱུྃ༔ ཁྲོ་བོ་ལ་ཧཱུྃ༔ ཁྲོ་མོ་ལ་བྷྱོཿ དེ་ཡང་ས་བོན་ལྷའི་ཐུགས་རྒྱུད་དང་བསྟུན༔ སྲོག་ཡིག་གི་མདུན་སྣ་རྩེའི་གདོང་ལ་གཏད༔ དྲང་པོ་མ་ཡོ་བ་འགྲེངས་ཐབས་ཀྱིས་བསྒོམས༔ ཁྱད་པར་ནི༔
ཕྲ་ཞིང་ཕྲ་བ་བ་སྤུས་བྲིས་པ་ཙམ༔ རེས་འགའ་སྤྲོ་བའི་ཚེ༔ སྣོད་བཅུད་ཁྱབ་པའི་སྟོང་གཟུགས༔ རེས་འགའ་ཡུལ་ཚད་དང་སྤུས་བྲིས་པ་ཙམ༔ དབྱིབས་དེ་ལྟ་བུའི་ལྷའི་སྐུ་མདོག་ལ༔ ཞི་བ་རྣམས་འོད་ཟེར་འཕྲོ་ཞིང་མདངས་དང་ལྡན་པ༔ དྲག་པོ་རྣམས་ཚ་ཚྭ་མེ་རི་འབར་ཞིང་ཕེཾ་སྒྲ་དང་ལྡན་པ༔ མཁའ་འགྲོ་རྣམས་འཇམ་མཉེན་འཁྱུགས་པ་ལ༔ དྭངས་ཆ་ཆེ་བ་འོད་ཟེར་གྱི་རྣམ་པ་ལྟ་བུ་གསལ་གདབ༔ གཉིས་པ་སྔགས་ཕྲེང་ནི༔
ལྷ་ཞི་བའི་སྔགས་དལ་ཞིང་ལྷོད་པ༔ གངྒཱ་དལ་འབབ་ལྟར་འཁོར༔ དྲག་པོའི་རིགས་རྣམས་གཅོང་རོང་ཟབ་མོའི་ཆུ་ལྟར་སི་ལི་ལི་འཁོར༔ མཁའ་འགྲོ་རྣམས་ཝ་སོའི་ཆུ་འགྱུ་བ་ལྟར་མྱུར་ལ་འཇམ་པར་འཁོར༔ སྲོག་ཡིག་ཡབ་ཀྱི་མདངས་དང་༔ སྔགས་ཕྲེང་ཡུམ་གྱི་མདངས༔ ཕོ་རྒྱུད་གཡས་སུ་འཁོར༔ མོ་རྒྱུད་གཡོན་དུ་འཁོར༔ སྔགས་ཕྲེང་ལུག་རྒྱུད་ཆད་པ་ལྟར་ལ༔ སྔགས་ཕྲེང་བའི་རྣམ་པ༔
འོད་ཟེར་ཕྲེང་ཐག་གི་རྣམ་པ༔ འོད་ཟེར་ཡང་ཕལ་ཆེར་དམར་སྔོ་དཀར་ལྗང་ངོ་༔ བྲོས་དེད་ཀྱི་ཚུལ་དུ་འཁོརཿ སྲོག་ཡིག་གདན་ལ་ཁབ་འཛུགས་པ་ལྟར་མི་འཁོར༔ ཡབ་ཡུམ་སྤྲོ་བསྡུའི་སྔགས་ནི༔ ཡབ་ཀྱི་ཞལ་ནས་ཡུམ་གྱི་ཞལ་དུ་ཞུགས༔ དབུ་མའི་ལམ་བརྒྱུད་ནས༔ གསང་བའི་གནས་ནས་ཡར་དྲངས་ཏེ་འགལ་མེ་འཁོར་བ་ལྟར་འགུལ་བར་བསྒོམ༔ དེ་ཡང་སྲོག་ཡིག་མི་འགུལ་ཞིང་སྔགས་ཕྲེང་འཁོར་བར་བྱ༔ ཅིའི་ཕྱིར་ཞེ་ན་མིག་འབྲས་འགུལ་ཚེ་ལུག་རྒྱུད་བྱེར་བ་ལྟར་འགྱུར་རོ༔
དེ་བཞིན་དུ་ལྟ་སྟངས་ལུས་གནད་གསུམ་ཡང་བྱ༔ ལྟ་སྟངས་ནི༔ མིག་སྣ་རྩེར་ཕབ་སྟེ་རང་བབས་སུ་བཞག༔ ལུས་གནད་དྲང་ཞིང་བློ་ལྷོད་པར་བྱ༔ རླུང་སེམས་གཅིག་ཏུ་དྲིལ་ལ༔ མ་ཡེངས་པའི་དྲན་རྫི་དང་བཅས་ནས་བཞག༔ སྔགས་ཀྱི་སྐྱོན་བདུན་ནི༔ སྒྲ་ཆེ་ན་རལ་བའི་སྐྱོན༔ ཆུང་ན་ཉམས་པའི་སྐྱོན༔ ཡེངས་ན་བྱེར་བའི་སྐྱོན༔
རྨུགས་ན་མི་གསལ་བའི་སྐྱོན༔ བྲེལ་ན་མ་དག་པའི་སྐྱོན༔ ཐང་ལྷོད་ལེ་ལོའི་སྐྱོན༔ འཆལ་གཏམ་ཚིག་བར་ཆོད་པའི་སྐྱོན༔ དེ་ལྟར་སྐྱོན་བདུན་གྱིས་མ་གོས་པར་བྱ༔ སྔགས་གཙང་བ་དག་པ་སྒྲ་རིང་ཐུང་སྙོམས་པ་གསལ་བ༔ ཕལ་ཆེར་གྲོགས་ཀྱིས་གོ་ཙམ་བཟླས༔ རྦད་བསྐུལ་དམོད་པའི་སྔགས་ནི༔ ལྕགས་ཞུན་གྱི་ཚ་ཚྭ་ཁོལ་བ་ལྟར་ཐོ་རོ་རོ་བཟླས༔ ཕྲིན་ལས་བཞི་ཡི་སྔགས་ནི༔
ཞི་བའི་སྔགས་འཇམ་ལ་རིང་བ༔ རྒྱས་པ་བརྗིད་ལ་རྔམ་པ༔ དབང་མྱུར་ལ་གཙང་བ༔ དྲག་པོ་རྣོ་ལ་འགྱུ་བའོ༔ སྔགས་སྒྲ་ཡང་བུང་བས་རྩི་མྱོང་བའི་སྒྲ་ལྟར་སྙན་པ་རང་སྒྲ་ཅན་དུ་བཟླས་སོ༔ གསུམ་པ་སྤྲོ་བསྡུ་ནི༔ སྔགས་བཟླས་པའི་ཚེ༔ གཅིག་ལས་གཉིས་མཆེད་ཀྱི་ཚུལ་དུ་གྱུར་ནས༔ ལུས་ཀྱི་ནང་ཐམས་ཅད་གང་༔ རིམ་བཞིན་བ་སྤུའི་བུ་ག་ནས་འཕྲོས་པས༔
སྣོད་བཅུད་ཐམས་ཅད་སྔགས་ཀྱི་རང་སྒྲ་དི་རི་རི་སྒྲོག་པར་བསམ༔ སྔགས་སྒྲ་ལས་སྤྲོས་པའི་ལྷ་མོ་མཆོད་འཛིན་མ་དཔག་ཏུ་མེད་པ་སྤྲོས་པས༔ ཕྱོགས་བཅུའི་སངས་རྒྱས་དང་བྱང་སེམས་ཐམས་ཅད་ལ་མཉེས་པའི་མཆོད་པ་ཕུལ༔ ཚུར་བསྡུས་པས་སངས་རྒྱས་བྱང་སེམས་ཀྱི་བྱིན་རླབས་ཐམས་ཅད་འུབ་ཀྱིས་བསྡུས་ནས་རང་ལ་ཐིམ་པར་བསམ༔ ཟིལ་གྱིས་གནོན་པ་ན༔ སྔགས་ཕྲེང་སྔར་ལྟར་འཕྲོས་པ་ལས༔ རང་འདྲ་བའི་ཁྲོ་བོའམ་ཞི་བ་དཔག་ཏུ་མེད་པར་གྱུར་ནས༔ ཕ་རོལ་གྱི་གཟི་བརྗིད་ཐམས་ཅད་ཟིལ་གྱིས་མནན་པས་ཕ་རོལ་ཞུམ་སྟེ་དབང་དུ་འདུས་པར་བསམ༔ དབང་དུ་སྡུད་པ་ནི༔ རང་གི་ཐུགས་ཀ་ནས་སྔགས་ཕྲེང་སྤྲོས་པས་རང་འདྲ་བའི་ཁྲོ་བོ་དང་མཁའ་འགྲོ་སོགས་ལས་བཞིའི་ཕྱག་མཚན་དཔག་ཏུ་མེད་པ་འཕྲོས་ནས༔
ཕ་རོལ་གྱི་བསོད་ནམས་སྟོབས་ཐམས་ཅད་ཤོག་སྐྱ་རླུང་གིས་བསྐྱོད་པ་ལྟར་བསྡུས་ནས་རང་ལ་ཐིམ༔ གཞན་ཡང་ཕྱི་སྣོད་ཀྱི་བཅུད་ཐམས་ཅད་རང་ལ་ཐིམ་པས་གཟི་བརྗིད་བཀྲག་མདངས་རྒྱས་ཏེ་ཀུན་གྱིས་ཕྱག་འཚལ་ཞིང་མཆོད་བསྟོད་ཕུལ་བར་བསམ༔ སྒྲིབ་སྦྱོང་ནི༔ རང་ཉིད་ལྷར་གསལ་བའི་སྤྱི་བོར་ཡེ་ཤེས་སེམས་དཔའ་རིགས་བདག་གི་རྣམ་པར་བཞུགས་པའི་སྐུ་ལས་བདུད་རྩིའི་རྒྱུན་བབས༔ ལུས་གང་ཞིང་ནད་གདོན་སྡིག་སྒྲིབ་ཐམས་ཅད་དུད་ཁུ་སོལ་ཁུའི་རྣམ་པ་འོག་སྒོ་ནས་ཐོན་ཏེ༔ ས་རིམ་པ་དགུའི་འོག་ཏུ་སོང་ནས་འཆི་བདག་ལས་ཀྱི་གཤིན་རྗེའི་ཁར་སོང་བས་ངོམས་ཤིང་ཚིམས་ཏེ་བླ་མེད་བྱང་ཆུབ་ཐོབ་པར་བསམ༔ ཚར་གཅོད་པའི་སྔགས་ཕྲེང་ནི༔ སྔར་ལྟར་དྲག་ཏུ་འཁོར་བས༔ སྔགས་ཕྲེང་ལས་རང་འདྲ་བའི་ཁྲོ་བོ་དང་ཕྱག་མཚན་རྡུལ་ལྟར་འཁྲིགས་ནས་ཕ་རོལ་གནོད་བྱེད་ཐམས་ཅད་དུམ་བུར་གཏུབ་ཅིང་རབ་ཏུ་བསྲེགས་ནས་མིང་ཡང་མེད་པར་བསམ༔ འགུག་པའི་སྔགས་ཕྲེང་ནི༔
སྔགས་ཕྲེང་འཁོར་བས་སྔགས་ལ་འགུག་བྱེད་ཀྱི་ལས་མཁན་དཔག་ཏུ་མེད་པར་འཕྲོས༔ དགྲ་བོའི་བླ་སྲོག་རྣམ་ཤེས་ཐམས་ཅད་བྱིའུ་ཆུང་ཁྲས་ཁྱེར་བ་ལྟར་བཀུག་ནས་གཟུགས་བྱང་ལ་གཉིས་སུ་མེད་པར་བསམ༔ བདག་མདུན་ཡོད་ན༔ བདག་བསྐྱེད་ཀྱི་སྔགས་ཕྲེང་འཁོར་བ་ལས་འོད་ཟེར་མང་དུ་སྤྲོས་པ་མདུན་བསྐྱེད་ལ་ཕོག་ནས༔ མདུན་བསྐྱེད་ཀྱི་ལྷ་ཐམས་ཅད་ཀྱི་ཐུགས་རྒྱུད་བསྐུལ་བ་ལྟར་གྱུར་ནས་དགྲ་བོ་བཀུག་ཅིང་བསྒྲལ་བས༔ ཤ་ཁྲག་གིས་ཡི་དམ་ལྷ་ཚོགས་དགྱེས་པར་བསམ༔ ཡང་བདག་མདུན་ཞི་བ་ཡིན་ན༔ སྔགས་འགལ་མེ་ལྟར་འཁོར་ཀྱང་རུང་ངོ༔ ཡང་ཕ་རོལ་མནན་པ་ནི༔ ས་རིམ་པ་གསུམ་གྱི་མཚམས་ལྕགས་ཀྱི་ཁང་སྒྲོམ་ནག་པོ་རྔམ་ལ་འཐུག་པ་ཞིག་གསལ་གདབ༔
སྔགས་ཕྲེང་ལས་སྤྲོས་པའི་ཕོ་ཉ་རྣམས་ཀྱིས་དེ་ཡི་སྟེང་དུ་གནམ་ལྕགས་ཀྱི་མཆོད་རྟེན་བྱེ་བ་ས་ཡ་སྤྲོས་པས་མནན་ཏེ༔ བསྐལ་པ་སྟོང་དུ་ཡང་མི་ཐར་བར་བསྒོམ༔ གཏད་པ་ནི༔ གང་ལ་བཅོལ་བའི་ཡུལ་ལྷ་སྲིན་སྡེ་བརྒྱད་དེས་རང་གཟུགས༔ ས་ཡིན་ན་ས་རིམ་པ་དགུ་ཡི་མཚམས་སུ་ཡོད་པའི་ཁར་གཏད་པས༔ ཁ་བསྡམས་པ་དང་ནམ་ཡང་འབྲོས་ས་མེད་པར་བསྒོམ༔ ཆུ་ཡིན་ན་ཀླུར་སྔར་ལྟར་གཏད༔ སྒབ་འདྲེ་དམ་སྲི་སོགས་སྤྱི་ལ༔ ས་རིམ་པ་གསུམ་གྱི་མཚམས་སུ་ལས་ཀྱི་ཆུ་སྲིན་གྱི་ཁར་གཏད༔ བཟློག་པ་དང་ཟོར་དམིགས་ལ༔
སྔགས་བཟླས་པའི་ཚེ༔ མདུན་བསྐྱེད་དང་ཆོས་སྐྱོང་ལ་ཕོག་པས་དེ་རྣམས་ཀྱི་ལྷ་རང་རང་གི་ཕྱག་མཚན་རྣམས་མེ་དཔུང་གནམ་ལྕགས་ཀྱི་སྒྱོགས་ཐོགས་ནས༔ སྔགས་དྲག་ཏུ་འཁོར་བའི་ཚེ་འཕངས་པས་དགྲ་ཡུལ་ཕྱེ་མར་བཤིག་པར་བསམ༔ སྲུང་བའི་སྔགས་ཕྲེང་རྣམས་ནི་སྔགས་འཁོར་བས་ཕྱི་ཡི་ལྷ་ཐམས་ཅད་ཞལ་ནང་དུ་འགྱུས་ནས་བསྲུངས་པར་བསྒོམ༔ བཟློག་པའི་སྔགས་བཟླས་པའི་ཚེ༔ ཁྲོ་བོ་རྣམས་ཕྱི་ལ་གཟིགས་ཏེ་བཟློག་པའི་ལས་མཛད་པར་བསམ༔ ལྷ་དཔའ་གཅིག་ཡིན་ན་སྔར་ལྟར་བསྒོམ༔ འཁོར་མང་ཡིན་ན་གཙོ་བོའི་སྔགས་བཟླས་ཚེ་གཞན་རྣམས་ཀྱང་འཁོར་རྣམས་ཀྱི་རང་མདོག་སྔགས་ཕྲེང་འཁོར་བར་བསམ༔ མཐུ་གཏད་སྨད་ལས་ཀྱི་སྔགས་བཟླས་ཚེ་རང་གི་ཐུགས་ཀར་ཡི་དམ་སྔགས༔ ཕོ་ཉའི་ཐུགས་ཀར་ཁོ་རང་སྲོག་སྔགས༔
རྦད་སྔགས་རྣམས་འགུགས་འདྲེན་གྱི་ཚུལ་དུ་འཕྲོས༔ བསད་སྔགས་རྣམས་ཐུན་ཁང་ཕྱི་ནང་ལ་རང་སྒྲ་གྲགས་པར་བསམ༔ གཞན་ཡང་ཡི་དམ་ཆེ་རྒྱུད་མ་གཏོགས་དྲེགས་པའི་སྔགས་རང་གི་སྙིང་ཁར་མི་འཁོར་མདུན་བསྐྱེད་རང་ལ་འཁོར༔ རང་ཉིད་ཡི་དམ་རྩ་སྔགས་སྲོག་ཡིག་མ་བྲལ་བར་བྱ༔ ཕྲིན་ལས་བཞིའི་སྔགས་ཕྲེང་གོང་ལྟར་རོ༔ ཡིག་འབྲུ་མི་བསྒོམ་ན་སྒྲ་སྟོང་ཉིད་རང་བྱུང་དུ་ཤེས་པ་རྩོལ་བྲལ་ཨ་ཏིའི་རྣལ་འབྱོར་བྱ༔ དེའི་ཚེ་ཡིག་འབྲུ་དང་སྔགས་ཕྲེང་མི་བསྒོམ་སྟེ༔ སྒྲ་འོང་བ་ཡང་སྟོང་པ༔ གནས་པ་ཡང་སྟོང་པ༔ འགགས་པ་ཡང་སྟོང་པ༔
དཔེར་ན་རྔའི་སྒྲ་ཡང་མིའི་ལག་པའི་འཁྲུལ་འཁོར་ལྟར་ཤེས་པར་བྱའོ༔ སྤྲོ་བ་ཡང་རང་སེམས་ནས་སྤྲོ༔ བསྡུ་བ་ཡང་རང་སེམས་སུ་བསྡུ་བའི་ཕྱིར༔ བསྐྱེད་རིམ་སྒྱུ་མའི་རྣལ་འབྱོར་བྱའོ༔ རྫོགས་རིམ་ཡང་སྒྱུ་མ་འཁོར་འདས་སྒྱུ་མའི་རང་བཞིན་ཐམས་ཅད་སྒྱུ་མ་ལས་མ་འདས་པས་རྫོགས་རིམ་སྒྱུ་མ་ལྟ་བུའོ༔ རྨི་ལམ་ལྟར་གསལ་བའི་ལྷ་རྣམས་ཀྱང་གཅིག་ལས་གཉིས་སུ་གྱུར་ནས་བདག་སྒྱུ་མའི་རང་བཞིན་ནོ༔ གཞིའི་སྒྱུ་རྩལ་དེ་ལྟར་རྟོགས་ན༔ ཡི་དམ་གྱི་ལྷ་མ་བསྒྲུབས་ཀྱང་ཞལ་མཇལ་ལོ༔ རྗེས་སུ་དབང་བཞིའི་ངང་བསྲེ་བ་ནི༔ བདག་མདུན་གཉིས་ཡིན་ན༔
མདུན་བསྐྱེད་ཀྱི་དཔྲལ་པ་ནས་ཨོཾ་དཀར་པོའི་རང་བཞིན་སྤྲོས་ནས་རང་གི་སྤྱི་བོར་ཐིམ་པས་ལུས་བདུད་རྩི་དཀར་པོས་གང༌། དེས་སྐུའི་དབང་ཐོབ༔ མགྲིན་པ་ནས་ཨཱཿདམར་པོ་སྤྲོས་པ་རང་གི་ལྕེ་ལ་ཐིམ་པས་བདུད་རྩིས་ལོངས་སྤྱོད་འཁོར་ལོ་ལྟེམ་གྱིས་གང་༔ དེས་གསུང་གི་དབང་ཐོབ༔ ཐུགས་ཀ་ནས་ཡི་གེ་ཧཱུྃ་སྔོན་པོ་འཕྲོས༔ རང་གི་སྙིང་གར་ཐིམ༔ བདུད་རྩི་མཐིང་གས་ལྟེམ་གྱིས་གང་༔ དེས་ཐུགས་ཀྱི་དབང་ཐོབ༔ ལྟེ་བ་ནས་ཡི་གེ་སྭཱ་སེར་པོ་འཕྲོས་པ་རང་གི་ལྟེ་བར་ཐིམ༔ བདུད་རྩི་དམར་སེར་གྱིས་སྤྲུལ་པའི་འཁོར་ལོ་གང་༔
དེས་ཡོན་ཏན་གྱི་དབང་ཐོབ༔ གསང་བ་ནས་ཡི་གེ་ཧཱ་ལྗང་གུ་འཕྲོས་པ་རང་གི་གསང་བར་ཐིམ༔ བདུད་རྩི་ལྗང་སྔོན་གྱིས་བདེ་སྐྱོང་འཁོར་ལོ་ལྟེམ་གྱིས་གང་༔ དེས་ཕྲིན་ལས་ཀྱི་དབང་ཐོབ༔ དེ་ནས་མདུན་བསྐྱེད་འོད་དུ་ཞུ་ནས་རང་ལ་ཐིམ༔ རང་ཡང་རིམ་བཞིན་མི་དམིགས་ཧཱུྃ་ནས་དཀྱིལ་འཁོར་བསྡུ་བར་བྱ༔ ཡབ་ཡུམ་ཡིན་ན་ཡབ་ཡུམ་གྱི་གནས་ལྔ་ནས་སྔར་ལྟར་དབང་བླངས༔ ཡུམ་ཡང་རང་ལ་བསྡུ༔ ཉིན་རེ་བཞིན་རིམ་གྱིས་དམིགས་པ་སྤྲོ་བསྡུ་བྱ༔ རྗེས་ཀྱི་རྟགས་ཚད་གྲུབ་རྟགས་ནི༔
དངོས་སུ་ཡི་དམ་ལྷ་མཇལ་བ་དང་༔ ལུང་སྟོན་པ་དང་༔ ཆོས་འཆད་པ་སོགས་དང་ཉམས་འབར་ཞིང་བསྐྱེད་རིམ་སྤྲོ་བ༔ ལུས་བདེ་ཞིང་ཡང་བ༔ ནད་ཞི་བ༔ བཀྲག་མདངས་དང་ལྡན་པ༔ ལོངས་སྤྱོད་འདུ་བ༔ གཞན་གྱིས་བྱམས་པ་བཀྲ་ཤིས་པའི་རྟགས་འབྱུང་༔ རྨི་ལམ་དུ་ཉི་ཟླ་ཤར་བ༔ ཆོས་འཆད་པ༔
དུང་འབུད་པ༔ དར་བཕྱར་བ༔ རྔ་བརྡུང་བ༔ གཞན་ཡང་རོལ་མོ་སྣ་ཚོགས་འཁྲོལ་ཞིང་སྒྲ་སྐད་ཆེར་གཡོས་པ༔ གཞན་གྱིས་ཟས་དང་ལོངས་སྤྱོད་སྟེར་བ༔ ལུས་ལ་འཇའ་ཤར་བ༔ ཁྲུས་བྱ་ཞིང་གོས་དཀར་གྱོན་པ༔ རྒྱན་གོས་གསར་བུ་ཕུན་སུམ་ཚོགས་པས་བརྒྱན་པ༔ ཁྲིའི་ཁར་བསྡད་པ༔ དབང་བསྐུར་བ༔
ཐམས་ཅད་རང་ལ་དད་ཅིང་གུས་པ༔ རྟ་ནོར་ལུག་སོགས་མང་བ་དང་ལོ་ཐོག་ཕུན་ཚོགས་སྐྱེ་བ༔ ཞིང་བཟང་པོ་ལ་ཆུ་འགྱེད་པ༔ ས་བོན་བཏབ་པ༔ ཀླུ་རྒྱལ་མེ་ཏོག་གླིང་ལ་སླེབས་པ༔ ལྷའི་སྐུ་མདོག་ལྟར་གྱི་མེ་ཏོག་མང་པོ་འཐུ་བ་དང་༔ དཀར་གསུམ་གྱི་ཟས་རོ་མྱོང་བ༔ གྱེན་ལ་འཛེགས་པ༔ ལུས་ཆེ་ཞིང་སྟོང་གསུམ་ཁྱབ་པ༔ རྐང་པ་གྱད་འདོར་གྱིས་གླིང་བཞི་བརྫིས་པ༔
སྟོང་གསུམ་ལ་ཧཱུྃ་སྒྲ་སྒྲོགས་པ༔ རི་བསྙིལ་བ༔ མཚོ་དཀྲུགས་པ༔ བྲག་གཤིག་པ༔ ཆུ་བརྒལ་བ༔ ཟམ་འཛུགས་པ༔ ཁྱེའུ་མང་པོའི་དཔོན་བྱས་པ༔ ཁང་པ་བརྩེགས་པ༔ ཚོགས་ཀྱི་འཁོར་ལོ་བསྐོར་བ༔ བུད་མེད་རྒྱན་ཅན་མང་པོས་དགའ་བའི་ཚུལ་གྱིས་ཟས་སྟེར་བ༔
རིན་ཆེན་སྣ་ཚོགས་རྙེད་པ་སོགས་ནི་གྲུབ་པའི་རྟགས༔ ཁྱད་པར་དྲག་པོ་རྦད་བསད་དུས་སུ༔ རལ་གྲིའི་ཁང་ཁྱིམ་དུ་སླེབས་པ༔ ལུས་ལ་གོ་མཚོན་བརྒྱན་པ༔ དགྲ་ལ་དམག་དྲངས་ཤིང་ཐུབ་པ༔ གཞན་གྱི་མགོ་སྙིང་ནང་རོལ་གཏོར་བ༔ རྔོན་བཀྱེ་བ༔ ཤ་ཁྲག་འགྱེད་པ༔ གིང་དམར་ནག་གིས་འོ་དོད་འབོད་པ༔ གཅན་གཟན་སྣ་ཚོགས་ཀྱིས་རོ་ཟ་བ༔
ཕ་རོལ་བཙོན་ལ་བཅུག་པ༔ གཞན་ལ་མཚོན་བཏབ་པ༔ ཟོར་འཕང་བ༔ རི་བོ་འགོ་མཇུག་ལྡོག་པ༔ ལུས་ལ་མེ་འབར་བ༔ རི་ལ་མེ་བཏང་བ༔ དྲག་པོའི་ཐུན་བརྡེག་པ་སོགས་རྨིས་པ་ནི༔ དྲག་པོ་བསྒྲུབས་པས་མངོན་སྤྱོད་ཀྱི་ལས་གྲུབ་པའི་རྟགས་ཡིན༔ གཞན་ཡང་འཁྲུལ་ཞིང་རང་ཉིད་ཐུགས་དམ་མི་ལྡན་ན༔ ཕ་རོལ་དམག་དྲངས་ཤིང་རང་ཕམ་པ༔
གཞན་གྱིས་མཚོན་བསྣུན་པ༔ རྡོ་རྦབ་ཀྱིས་དེད་པ༔ གཡང་ལ་ལྷུང་བ༔ ཆུར་བྱིང་བ༔ མགོ་ལ་མེ་འབར་བ༔ སྐྲ་ཚིག་པ༔ སྐྲ་བྲེགས་པ༔ གོས་ཧྲུལ་པོ་གྱོན་པ༔ ཁྲག་དང་དུག་སོགས་བཤང་གཅི་འཐུང་བ༔ ཤ་ཁྲག་ངན་པའི་གླིང་དུ་སླེབས་པ༔
སྦྲ་ནག་དང་རླུང་ནག་གིས་གཡོགས་པ༔ སྒྲུབ་ཁང་ཞིག་ཅིང་བགྲང་ཕྲེང་འཐོར་བ༔ རང་གི་སྤྱད་ཆ་ཆག་ཡལ་གྲུག་པོར་སོང་བ༔ བྲང་རྡུང་ཞིང་ངུ་འབོད་ལྡིར་བ༔ གཏོར་མ་དང་མཆོད་རྫས་ཞིག་ཅིང་ལོག་པ༔ བུད་མེད་ངུ་བ༔ ཐུར་དུ་འགྲོ་བ༔ མུན་རུབ་པ༔ ཉི་ཟླ་ཟད་པ༔ སེར་བ་དྲག་པོས་བརྡུང་བ༔
གཅན་གཟན་སྣ་ཚོགས་ཀྱིས་དེད་པ༔ འགོང་པོ་སེར་གཟུགས་ལ་དབང་ཞུས་པ༔ རང་གི་མ་སྲིང་མཆེད་དང་ལྕམ་དྲལ་འཁུ་བ༔ ཀུན་གྱིས་སྡང་བ་བྱེད་པ༔ ཁང་པའི་ཏོག་དང་རྒྱལ་མཚན་ཞིག་པ༔ ཐོག་བབས་པ༔ བནྡེ༔ བུད་མེད༔ ཨ་ཙ་རས་དེད་པ༔ ལུས་ལ་འབུ་སྲིན་ཞུགས་པ་སོགས་རྨིས་ན་ཡི་དམ་ཆོས་སྐྱོང་འཁུ་བ་དང་ཕ་རོལ་གྱི་བྱད་ལྟས་ཡིན༔
སྐོང་བཤགས་ཚོགས་བརྒྱ་འབུང་དགོས༔ སྤྱིར་ཡང་སྒྲུབ་པ་ལ་སྙིང་རུས་བརྩོན་དགོས་པའི་རྟགས་ཡིན༔ གཞན་ཡང་ཡི་དམ་གྱི་ལྷ་ཕྱི་ནང་གསང་གསུམ་གང་བསྒྲུབས་ཀྱང་གཙོ་བོ་ཏིང་ངེ་འཛིན་ལ་རག་ལས་ཤིང་༔ རྟེན་འབྲེལ་མདུན་ས་འདུན་དང་དམིགས་པ་དམ་ཚིག་གཙང་དགོས༔ སྒྲུབ་པའི་ཚེ་གདོང་མི་ལ་མི་བསྟན༔ རབ་ན་མཚམས་གཡོག་པས་མི་མཐོང་བར་བྱ༔ ཕྱི་ལ་ལྷ་འདི་སྒྲུབ་པ་ཡིན་ཞེས་གཏམ་མི་སྨྲ༔ སྒྲུབ་པ་མ་གྲོལ་གྱི་བར་དུ་གཞན་ལ་གོས་དང་ཁ་ཕོར་པ་མི་བསྲེ༔ རིགས་ལྡན་མ་ཡིན་པའི་བུད་མེད་མཚམས་གཡོག་མི་བཞག༔ དམ་མེད་ལ་དཀྱིལ་འཁོར་འགོ་ཙམ་ཡང་མི་བསྟན༔
གཏོར་མ་བྱ་ཁྱི་དང་དབུལ་པོས་མཐོང་སར་མི་དོར༔ མི་གྲི་བོ་དང་སློབ་མ་ཉམས་གྲིབ་ཅན་སྒྲུབ་ཁང་དུ་མི་བཞག༔ མཚམས་གཡོག་མི་བརྗེ༔ གཞན་ཡང་ཟས་གྲིབ་ཅན་མི་བཟའ༔ ཚྭ་དང་ལ་ཕུག་སྒོག་སྐྱ་གསུམ་སྔགས་ཀྱི་ནུས་པ་ཉམས་པའི་སྐྱོན་ཡོད་པས་སྤང་༔ སྒྲུབ་ཁང་གི་ཕྱི་རུ་ཀུ་ཅོ་དང་གཏམ་མི་སྨྲ༔ ནང་དུ་འཐབ་འཁོན་མི་བྱ༔ ཤ་དང་མི་གཙང་བའི་རིགས་ཞག་གསུམ་མ་སོང་བར་ནང་དུ་མི་བླང་༔ དམ་ཚིག་མི་གཙང་བའི་མི་ལ་ཆས་ལག་ལེན་མི་བཅུག༔ རྟེན་འབྲེལ་ངན་པའི་གཏམ་མི་སྨྲ༔
སྒྲུབ་པ་མ་གྲོལ་བའི་བར་ལ༔ རྒྱལ་ཐོ་བརྒལ་ནས་གཏོར་མ་མི་འབུལ༔ ནང་གི་སྒྲུབ་པ་གྲོལ་ནས་ཞག་གསུམ་མ་སོང་བར་དུ་མི་གྲིབ་ཅན་ལ་མི་འཕྲད༔ སྒྲུབ་པ་ལ་བཞུགས་ནས་བཟུང་༔ ཁྱིམ་དུ་གད་མི་གཏོང་༔ མལ་ས་མི་སྤོ༔ གདན་མི་སྤྲུགས༔ ནང་ཆས་རི་ལ་མི་བསྐྱེལ༔ གོས་ཕྱི་ནང་བསློགས་ཤིང་མི་བརྗེ༔ ཕ་མ་སྤུན་ཟླ་དང་བྲལ་ཀྱང་༔
དམ་བཅའ་མ་གྲོལ་བར་དུ་མི་འཕྲད༔ སྟེང་ནས་རི་ཉིལ༔ འོག་ནས་མཚོ་ལུད་ཀྱང་༔ ན་ཤོག་ཤི་ཤོག་མ་གཏོགས་ཡང་ཡང་འགྲོ་བ་དང་གྲོལ་བ་སོགས་མི་བྱ༔ ཅི་ཙམ་སྒྲུབ་པ་ཆོས་སྐྱོང་ལ༔ དམོད་པ་དང་དམ་བཞག་བྱས་ནས་བསྡད༔ དཀྱིལ་འཁོར་ལ་ཁ་སྤྲོད་ཚུལ་དུ་མལ་ས་བཅའ༔ ནང་གི་དབང་བཞི་དངོས་གྲུབ་ལེན་ཆོག་མ་ཟིན་བར་གཞན་ལ་དབང་མི་བསྐུར༔ གཏོར་འབུལ་དང་རྗེས་ཀྱི་བྱ་བ་མ་རྫོགས་བར༔ ནང་གི་རྒྱལ་ཐོ་དང་སྲུང་འཁོར་མི་བསྡུ༔
སྣོད་མིན་ལ་རྡུལ་ཚོན་དང་བྱིན་རླབས་མི་སྦྱིན༔ སྒྲུབ་པའི་ཚེ་ཕ་རོལ་ནད་པ་སོགས་ལ་བཀའ་བསྒོ་དང་དམིགས་པ་མི་བྱ༔ ཐུགས་དམ་བཏགས་པ་མི་གནང་༔ མངོན་མཁྱེན་ལྔ་ལྡན་དུ་ཤར་ཡང་༔ གཞན་ལ་ལུང་མི་སྟོན༔ རང་ཉིད་ཡི་དམ་གྱི་ལྷ་དངོས་སུ་གྱུར་ཀྱང་༔ གྲུབ་རྟགས་མི་ལ་མི་བཤད༔ སྒྲུབ་པའི་དམ་བཅའ་རིང་ཐུང་གང་ཡང་ཕ་རོལ་ལ་དུས་མི་བགོ༔ ཕྱི་ནང་གི་ལྷོང་ཚད་དང་ཚར་ཚད་གྲུབ་རྟགས་རྐྱེན་ངན་གང་བྱུང་ཡང་༔ ཐམས་ཅད་རང་སེམས་གཅིག་པོའི་ཆོ་འཕྲུལ་ཡིན་པར་ཤེས་པའི་ངང་ལ་དགའ་སྡུག་གང་གིས་ཀྱང་རེ་དོགས་མེད་པར་བྱ༔
ན་བ་ཡོན་ཏན་ཡིན༔ ཤི་བ་དངོས་གྲུབ་ཡིན་བསམས་ཏེ་རྟེན་འབྲེལ་ལེགས་ཉེས་གང་ལ་ཡང་འཛིན་པ་མེད་པར་བྱ༔ སྤྱིར་སྒྲུབ་པ་གང་ལ་ཡང་མགོ་མ་གྲིམ་མཇུག་མ་ལྷོད་པར་སྔོན་སྐྱབས་ཡུལ་ནས་བཟུང་༔ རྗེས་མི་དམིགས་པས་དཀྱིལ་འཁོར་མ་བསྡུས་བར་ཤི་བ་སྲོག་ལ་བབ་ཀྱང་མཇུག་མི་བཞག་པར་ཁ་ཚང་ལ་གཏིང་གྲིམ་པར་བྱ༔ བོགས་སྐྱེད་མེད་པར་ཞག་མང་ཞིག་སྒྲུབ་པ་ལས༔ ཏིང་འཛིན་གསལ་ལ་དུས་ཐུང་བ་ཡོན་ཏན་ཆེ༔ ལུས་ངག་རྒྱ་ཡན་བག་མེད་ཅན་གྱིས་བསྐལ་པ་སྟོང་དུ་བཟླས་ཀྱང་མཆོག་ཐུན་གྱི་འབྲས་བུ་མི་འགྲུབ༔ སྙིང་རྗེ་ཕན་སེམས་མེད་པ་རྣམས་ཀྱིས༔ ལྷ་དྲག་པོ་བསྒྲུབ་ན་སྐྱེ་བ་བདུན་ཕྲག་ལ་སྲིན་པོ་དང་ཤན་པའི་ལུས་སུ་སྐྱེ༔ སྤྱིར་ཡང་ཞེ་སྡང་ཅན་གྱི་བན་བོན་སྔགས་པ་རྣམས་ཀྱིས་འཇིག་རྟེན་ལྷ་དྲག་པོ་སྒྲུབ་པ་ན༔
འགྲོ་བ་ཀུན་ལ་གནོད་པའི་གདུག་འདྲེར་སྐྱེ༔ དེ་བཞིན་ ་་་་་ཤོག་ལྷེ་གཅིག་མ་ཚང༌། སྒྱོགས་རྡོ༔ རང་མགོ་ལ་ལྷུང་བ་ཡང་མང་༔ དེ་བཞིན་དུ་ཕྱིས་འབྱུང་གི་སྐལ་ལྡན་སྒྲུབ་པ་ཉམས་སུ་ལེན་པ་རྣམས༔ བླ་མ་མཚན་ཉིད་དང་ལྡན་པ་ལ་བསྟེན་ལ༔ ལག་ཁྲིད་ཕྲ་ཞིབ་ཀྱིས་རྒྱས་བཏབ༔ བསྙེན་སྒྲུབ་བཟང་པོས་མཚམས་སྦྱར༔ ཡི་དམ་གྱི་ལྷ་མཉེས་པར་མཛོད༔ ས་མ་ཡ༔
རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔ སྤྱི་ཆིངས་ཞལ་ཤེས་གདམས་པ་མཆོག༔ པྲ་ཁྲིད་གསལ་བའི་མེ་ལོང་བཞག༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ལས་ཞལ་བཤུས་སོ། ། མངྒ་ལཾ།། ཇ༽ ༄༅། །མཚམས་ལ་བཞུགས་པའི་སྐབས་སུ་བླང་དོར་ཇི་ལྟར་བྱེད་དགོས་པ་ནི། པདྨ་ཁྲག་འཐུང་བུམ་དབང་དོན་ཁྲིད་ལས། ཐུན་མིན་སྟོང་ཐུན་ཤེས་པ་བཅུ་ཡི་གནད༔ སྒྲུབ་ཐབས་ཐམས་ཅད་སྒྱུ་མ་ལྟར་ཤེས་པས༔
གཟུགས་བརྙན་དུ་མར་སྣང་ཡང་རང་བཞིན་མེད༔ མིང་ཚིག་ཐམས་ཅད་སྒྱུ་མ་ལྟར་ཤེས་པས༔ མཚན་མའི་ཚིག་དང་ཐ་སྙད་གཉིས་སུ་མེད༔ སྤྱོད་ལམ་ཐམས་ཅད་རྨི་ལམ་ལྟར་ཤེས་པས༔ བདེ་སྡུག་ཅི་སྣང་ཅི་སྤྱོད་ངོ་བོས་སྟོང་༔ དངོས་པོ་ཐམས་ཅད་གཟུགས་བརྙན་ལྟར་ཤེས་པས༔ རྫས་སྔགས་ཏིང་འཛིན་སྤང་ཐོབ་གྲུབ་མཐའ་སྟོང་༔ གནས་ཡུལ་ཐམས་ཅད་དྲི་ཟའི་གྲོང་ཁྱེར་ལྟར༔ གཞལ་ཡས་ཁང་སོགས་དངོས་ཀུན་འདུས་པ་བྲལ༔ སྔགས་སྒྲ་ཐམས་ཅད་གྲགས་སྟོང་བྲག་ཆ་ལྟར༔
བྲག་རིའི་རྐྱེན་ཞིག་བྲག་གི་རྒྱུ་རྐྱེན་སྟོང་༔ ལྷ་རྣམས་ཐམས་ཅད་ཆུ་ནང་ཟླ་གཟུགས་ལྟར༔ སྣང་ཡང་མ་གྲུབ་རྣམ་རྟོག་བྲལ་བར་ཤེས༔ ཏིང་འཛིན་ཐམས་ཅད་ཆུ་ལས་ཆུ་བུར་ལྟར༔ རྟོག་ཚོགས་ཆོས་ཀྱི་དབྱིངས་སུ་གྲོལ་བར་ཤེས༔ ཏིང་འཛིན་ཐམས་ཅད་མིག་སྐྱོན་མིག་ཡོར་ལྟར༔ ཏིང་འཛིན་སྣ་ཚོགས་ཐ་དད་འགྱུར་བར་ཤེས༔ ཆོ་འཕྲུལ་ཐམས་ཅད་སྤྲུལ་པ་ལྟར་ཤེས་པས༔ རྒྱུན་དུ་བརྒྱུད་མར་བྱུང་ཡང་རང་བཞིན་མེད༔ ཤེས་པ་བཅུ་ཡི་དགོངས་པ་དོན་ལྡན་པས༔
བསྙེན་སྒྲུབ་མཚམས་ལ་བཞུགས་ནས་མ་ཐོན་བར༔ ཟག་པ་མིས་མཐོང་འགྲིམ་པའི་ལམ་མི་གཏོང་༔ གཞན་གྱི་གོས་གྱོན་གྲིབ་འཇུག་གཡེལ་ལ་འཆོར༔ ཟས་བཟང་ཐལ་ན་ཉོན་མོངས་དབང་དུ་འགྲོ༔ ངན་ན་ལུས་སྟོབས་ཉམས་ཏེ་བསྲང་མི་ཚུགས༔ དམ་ཉམས་རྨེ་ཡུག་སྡོམ་ཤོར་རྐུན་མ་སོགས༔ ཉམས་གྲིབ་ཅན་དང་གདོན་ཅན་ཟས་མི་ཟ༔ སྒྲུབ་པ་ཁ་འབྱམས་བར་ཆད་མཐར་མི་ཕྱིན༔ སྟན་དྲོད་ཡལ་དང་མལ་སྟན་སྤོ་སོགས་ཀྱིས༔ དྲོད་རྟགས་ཡལ་བའི་གློ་བུར་ཡེ་འདྲོག་འབྱུང་༔
དྲེག་ཅན་གོས་དང་ལུས་ཁྲུས་དངོས་གྲུབ་ཡལ༔ སྐྲ་སེན་ཁ་སྤུ་བྲེགས་པས་སྔགས་ངར་ཉམས༔ ཕུ་བཏབ་མཆིལ་སྣབས་དོར་ན་སྔགས་སེལ་འཇུག༔ གཞན་དང་ངག་ཚིག་འདྲེས་ནའང་དེ་དང་མཚུངས༔ ལྕེ་ཤ་མཚེར་པ་ཟོས་ན་སྔགས་ནུས་ཉམས༔ བྱིན་གྱིས་མ་བརླབས་ཤ་ཆང་སྒོག་ཙོང་སྤང༔ སྤྱད་ན་ནུས་པ་ཉམས་ཏེ་སླར་སྐྱེ་དཀའ༔ གཞན་གྱི་སྲུང་སྐྱོབ་བྱས་ན་ནུས་པ་ཉམས༔ མཚམས་ཁུང་ཆོས་བཤད་སྒྲུབ་པའི་རྟགས་མི་ཐོན༔ ཉིན་པར་གཉིད་ཉལ་ནད་གདོན་རྐྱེན་ཀུན་བསྐྱེད༔
གསང་སྔགས་རྡོ་རྗེ་མཁའ་འགྲོ་བཟླས་པ་རྣམས༔ གསང་ཐོན་ཀློག་ན་ནུས་པ་ཉམས་པ་དང༔ མི་མིན་ཕྲའུ་སྐྲག་དང་བརྒྱལ་བར་འགྱུར༔ སྒྲ་ཆེན་གསང་སྒྲོག་ཆུང་ན་འབྲུ་མི་གསལ༔ མྱུར་བས་སྒྲ་འདྲེས་བུལ་བས་སྒྲ་གྱེར་པ༔ ཡེངས་ན་རྒྱུན་ཆད་བསྒྲིམས་ཏེ་དུབ་པ་སྤང་༔ དག་པར་ཤུབ་ཤུབ་གོང་པས་ཚོར་ཙམ་བཟླས༔ བཟང་ངན་རྐྱེན་ཚོགས་ཅི་བྱུང་མཚམས་མ་འདོན༔ ཡེང་བའི་ནང་ནས་སྨྲ་བ་མང་བ་ཐུ༔ ལོང་གཏམ་ལྡིབ་ལྡིབ་དགེ་སྦྱོར་སད་རྐྱེན་སྤང་༔
སྨྲ་བཅད་བཟླས་བརྗོད་བྱེད་པ་མཚམས་ཀྱི་མཆོག༔ གྲུབ་རྟགས་གཞན་ལ་བཤད་ན་དངོས་གྲུབ་ཉམས༔ སྤྱིར་ནི་ཐོག་མར་དཀའ་ཐུབ་ལ་སོགས་པ༔ ཉིན་མཚན་ཐུན་བརྒྱད་བཅུ་དྲུག་བཞི་ལ་སོགས༔ ཆ་བགོ་ཉམས་ལེན་སྲང་དུ་བཅུར་བའི་ཚེ༔ དམ་བཅའ་ཕྱིར་བསྲིང་མ་ཤེས་དང་པོ་ནས༔ ཡུན་རིང་བྱེད་ཅེས་བར་གཅོད་བདུད་ཀྱིས་ཁྱེར༔ གཞན་གྱི་རྙེད་བཀུར་ཕྱག་མཆོད་སྲུང་སྐྱོབ་སོགས༔ ངོ་སྲུང་བགྱིས་ནས་དགེ་སྦྱོར་བསྐྱེད་འཕེལ་གཅོད༔ བརྟན་པ་མ་ཐོབ་གདེང་དང་མ་ལྡན་པར༔
གཞན་དོན་སེམས་བསྐྱེད་དངོས་སུ་གཉེན་པོ་སྤང་༔ དམ་བཅའ་ཟླ་བདུན་ཟླ་གཅིག་ཟླ་ཕྱེད་སོགས༔ རིམ་པར་ལོ་བསྲིང་རབ་ཀྱིས་ལོ་བཅུ་གསུམ༔ འབྲིང་གིས་ལོ་དྲུག་ཐ་མ་ལོ་གསུམ་གཅིག༔ ཡང་ཐ་ཟླ་དྲུག་དབྱར་རེ་དགུན་རེ་ཙམ༔ ལེ་ལོ་སྙོམས་ལས་མེད་པར་བསྲང་ལ་བཅུར༔ མདོར་ན་སྒྲུབ་པ་ཚུགས་ནས་མ་ཐོན་བར༔ སྒོ་གསུམ་འཁྲུག་རྩོད་ཟིང་བའི་ལས་མི་བྱ༔ རྣམ་གཡེང་སྤོངས་ལ་ལུས་བསྲང་ཏིང་འཛིན་བརྟན༔ གང་སྒྲུབ་མཐར་དབྱུང་སྒྲུབ་རྟགས་བཟང་ངན་གྱི༔
ཆོ་འཕྲུལ་ཅི་བྱུང་བླང་དོར་མེད་པར་བསྲིང་༔ སྒྲུབ་པ་ཐོན་ནས་གཏང་རག་ཚོགས་སྐོང་དང་༔ མེ་མཆོད་ལ་སོགས་ཅི་འགྲུབ་འབད་པས་བསྐྱེད༔ ཐོ་གྲོལ་བཞག་གི་བར་དུ་མཚམས་རྗེས་བསྲུང་༔ གྲོང་ཡུལ་མི་འགྲིམ་དམ་གཙང་གྲོགས་དང་འཕྲད༔ རང་མལ་ཞག་གསུམ་བར་དུ་གཞན་མི་ཉལ༔ སྒྲུབ་རྫས་དམ་ཚིག་མི་གཅིག་མི་མཐོང་བསྡུས༔ སྒྲུབ་རྫས་མི་སྟེར་དངོས་གྲུབ་རྫས་མི་སྦྱིན༔ རང་གི་ལོངས་སྤྱོད་ཀུན་ལ་གསང་སྔགས་གསང་༔ རྒྱུན་བསྙེན་རབ་ཀྱིས་ཆག་མེད་ཉིན་རེར་ཁྲི༔
འབྲིང་གིས་ཉིན་སྟོང་མཚན་སྟོང་ཐ་མ་ཡིས༔ ཉིན་མཚན་ལྔ་བརྒྱ་རེ་དང་ཡང་ཐས་ཀྱང་༔ བརྒྱ་རྩ་རེ་ཡི་དམ་བཅའ་མཐར་ཕྱིན་བཟུང་༔ རབ་ཀྱིས་རྟག་ཏུ་སྨྲ་བ་བཅད་ལ་བཟླས༔ འབྲིང་གིས་ཐུན་གྱི་མགོ་མཇུག་འཁྱོལ་བར་བསྐྱལ༔ ཐ་མས་བཟླས་བརྗོད་གྲངས་ཐེམས་བར་དུ་བཅད༔ སྒྲིབ་སྦྱོང་ཚོགས་བསགས་བར་ཆད་སེལ་བ་དང་༔ དངོས་གྲུབ་རྣམ་གཉིས་མྱུར་འགྲུབ་ཡིད་སྨོན་རྣམས༔ བསྐྱེད་རྫོགས་བསྙེན་དང་བསྒྲུབས་པས་བདེ་བླག་འགྲུབ༔ ཅེས་གཏེར་གཞུང་རྡོ་རྗེའི་ཚིག་རྐང་མ་ཧཱ་གུ་རུའི་ཞལ་ཆབ་དྲོད་རླངས་ཐུལ་ལེ་བ་འདི་ལྟར་ཉམས་སུ་བླང་བར་བྱའོ། །
ཨོ་རྒྱན་རྩ་གསུམ་གླིང་པའི་ཟབ་གཏེར་ལས་ཁོལ་དུ་ཕྱུང་བའོ།། །།

ཉ༽ ༄༅། ། ཐུགས་སྒྲུབ་བདེར་འདུས་ཞལ་གདམས་ཀྱི་སྐོར་ལས། སྟོད་ལས་མན་ངག་ཆོས་དྲུག་གནད་འདུས་ཀྱི་ཁྲིད་དུས་བཞི་སངས་རྒྱས་མཉམ་སྦྱོར་བཞུགས་སོ། ། བདེ་ཆེན་ཡེ་ཤེས་སངས་རྒྱས་པདྨ་སྐྱེས། ། རྣམ་ཀུན་མཆོག་ལྡན་རྒྱལ་ཡུམ་མཁར་ཆེན་མཚོ། ། དབྱེར་མེད་རིག་སྟོང་དོན་གྱི་བླ་མ་ལ། ། ཀུན་ནས་འདུ་འབྲལ་མེད་པས་དད་ཕྱག་འཚལ། ། གུང་ཐང་ལ་ཐོག་ལྷ་སྲས་རྗེ་འབངས་ལ། ། ཞུས་ལན་ལུང་བསྟན་མན་ངག་འདི་བཞག་ནས། ། འཇའ་ཚོན་ཕུང་ངེར་མི་མངོན་དབྱིངས་རུམ་དུ། ། བཞུད་པའི་ཚུལ་འདི་བསམ་བཞིན་སྐྱོ་བ་འཕེལ། །
དེར་བྱུང་མན་ངག་བཅུ་གསུམ་མཚན་བཅས་ཀྱི། ། རྫོགས་རིམ་རྨི་ལམ་འོད་གསལ་བར་དོ་སོགས། ། གདན་ཐོག་གཅིག་ཏུ་ཉམས་སུ་ལེན་པའི་ཐབས། ། དུས་བཞི་སངས་རྒྱས་མཉམ་སྦྱོར་འདི་ན་སྤེལ། ། དེའང་བླ་མའི་ཐུགས་སྒྲུབ་བདེ་གཤེགས་ཀུན་འདུས་ཀྱི་ནང་ཚན། ཞལ་གདམས་བསམ་ལྷུན་ལེའུ་བཅུ་གསུམ་ལས། སྟོད་ལས་མན་ངག་ཆོས་དྲུག་གནད་འདུས་དུས་བཞི་སངས་རྒྱས་མཉམ་སྦྱོར་ཞེས་བྱ་བ་འདི་ཉིད་འཆད་པ་ལ། སྤྱིར་དུས་དྲུག་དང་འབྲེལ་བའི་ཉམས་ལེན་སྤྱི་ལྟར་བཤད་པ་དང༌། དངོས་གཞི་རྫོགས་རིམ་ཉམས་ལེན་བཤད་པ་གཉིས་སོ། ། དང་པོ་ནི།
ལྷ་སྲས་རྗེ་དང་མཁའ་འགྲོ་ཡེ་ཤེས་མཚོ་རྒྱལ། གནུབས་ཆེན་སངས་རྒྱས་ཡེ་ཤེས་སོགས་རྗེ་འབངས་གྲོགས་བཅས་ལ་གནང་བའི་ཞལ་གདམས་ལས། ཐོ་རངས་སྐབས་སུ་བག་མེད་མ་ཉལ་བར༔ བདེ་ཆེན་ཞིང་སྒྲུབ་གསལ་གདབ་གསོལ་བ་ཐོབ༔ ནམ་ལངས་མ་ཡེངས་ད་ལྟའི་དུས་ལ་སོམས༔ ཆོས་སྐྱོང་རྒྱལ་པོས་ཆོས་ཀྱི་བསྟན་པ་སྐྱོངས༔ ཉི་ཤར་མ་ཡེངས་སྣང་བ་རྒྱ་ཡིས་ཐོབ༔ ཁོ་བོ་སྲིན་ཡུལ་བཞུད་སོགས་མི་རྟག་སྒོམས༔ ཉིན་ཕྱེད་སྤྱོད་ལམ་རྣམ་བཞིས་རྗེས་ཐོབ་སྲེས༔ དངོས་སུ་ལུང་བསྟན་ཚེས་བཅུར་དག་སྣང་མཇལ༔
ཕྱེད་ཡོལ་ལྔ་བརྒྱ་མར་འགྲིབ་དུས་ལ་སོམས༔ དུག་ལྔ་ལམ་ཁྱེར་དུག་གསུམ་ཆགས་མེད་སྦྱོངས༔ ཉི་ཐལ་འབྱུང་བཞི་འདུས་པ་བྲལ་ལ་སྐྱེད༔ ང་ཉིད་སྨན་ལྷར་མོས་པས་ཚེ་འཕྲང་སྒྲོལ༔ ཉི་ནུབ་སྒྱུ་ལུས་ནད་གཅོང་དྲག་པོས་ཞིག༔ ང་ཉིད་སྤྱི་བོར་སྣང་མཐར་རླུང་སེམས་སྲེས༔ སྲོད་ལ་བར་དོ་རྣམ་པ་དྲུག་ལ་མོས༔ བདག་ལ་གསོལ་བཏབ་རིགས་དྲུག་འཁྲུལ་རྒྱུན་ཆོད༔ སྲོད་འཕྲོས་ལས་དབང་སྡུག་བསྔལ་སྨིན་སྲིད་སྙམ༔ བདག་ལ་གསོལ་བཏབ་གནས་ངན་སྒོ་ཁེག་འགྱུར༔
ནམ་སྨད་སྐྱེ་གནས་བཞི་ལ་འཇིག་སྲིད་ ་་་་་སྐྱེ་གནས་བཞིའི་བསྡུས་པའི་རིགས་དྲུག་འཁོར་བའི་གནས་རིས་གང་དུ་སྐྱེས་ཀྱང་གནས་སྐབས་ཀྱི་འཇིག་པ་དང་མཐར་ཐུག་སྲིད་པ་ཁམས་གསུམ་གྱི་སྡུག་བསྔལ་ལས་འདའ་བ་མེད་པའི་ཚུལ་མཆན། སྒོམས༔ བདག་ལ་གསོལ་བཏབ་སྔོན་གྱི་འཕྲོ་མཐའ་སད༔ མན་ངག་བཅུ་གསུམ་ཉམས་ལེན་སྙིང་པོ་བཞག༔ ལྷ་སྲས་རྗེ་འབངས་མ་འོངས་དེ་ལྟར་སྤྱོད༔ ཅེས་ཐུགས་སྒྲུབ་བསམ་པ་ལྷུན་འགྲུབ་མའི་ལེ་ཚན་བཅུ་གསུམ་ལས། ཞལ་གདམས་ཀྱི་སྐོར་དོན་ཚན་གཉིས་པར་གསུངས་པ་རྣམས། འདིར་མདོར་དྲིལ་ཏེ་ཉམས་ལེན་དང་སྦྱར་ན། ཐོ་རངས་སྐབས་སུ་བག་མེད་མ་ཉལ་བར༔ བདེ་ཆེན་ཞིང་སྒྲུབ་གསལ་གདབ་གསོལ་བ་ཐོབ༔
ཞེས་པ་སྤྱིར་བདེ་ཆེན་ཞིང་སྒྲུབ་ལས། རྣལ་འབྱོར་བཞི་རིམ་ཞེས། ཐོ་རངས་ཡེ་ཤེས་གསལ་གདབ་པའི་རྣལ་འབྱོར། ཉིན་མོ་སྣང་བ་རྒྱས་བཏབ་པའི་རྣལ་འབྱོར། དགོང་མོའི་རིག་པ་གཞི་ལ་སྡུད་པའི་རྣལ་འབྱོར། ནམ་ཕྱེད་ཤེས་བྱ་བུམ་པར་འཇུག་པའི་རྣལ་འབྱོར་བཞི་ལས། སྐབས་འདིར་ཐོ་རངས་ཀྱི་སྐབས་སུ་བདེ་ཆེན་ཞིང་སྒྲུབ་ལྟར་ཡེ་ཤེས་གསལ་གདབ་ཅིང་གསོལ་བ་ཐོབ་ལ་རིག་ངོ་སྐྱོངས་ཞེས་པས། རང་གི་སྙིང་དབུས་པདྨ་དམར་པོ་ལ་འདབ་མ་བཞི་པ་ཟེའུ་འབྲུའི་ཁ་བྱེ་བའི་དབུས་སུ་རང་རིག་ཧྲཱིཿཡིག་དམར་པོ་རྣམ་པར་བཞུགས་པ་ཉིད། དབུ་མའི་ལམ་རྒྱུད་རྒྱང་གྱིས་ཐོན་ནས་མདུན་གྱི་ནམ་མཁར་ཉི་མ་འབུམ་གྱི་མདངས་བཞིན་ལྷན་ནེར་བཞུགས་པ་ལས་འོད་ཟེར་འཕྲོས། ཕྱོགས་དུས་ཞིང་ཁམས་ན་བཞུགས་པའི་རྒྱལ་བ་སྲས་དང་བཅས་པའི་ཐུགས་རྒྱུད་སྐུལ།
བྱིན་རླབས་ཐམས་ཅད་ཚུར་བསྡུས་གཟི་མདང་ལྷག་པར་རྒྱས་པར་བསམས་ལ་རིག་པ་ཧྲཱིཿལ་གཏད། ཤེས་པ་གཟེངས་བསྟོད་ལ་རླུང་ཡིག་རིག་པ་གཅིག་ཏུ་དྲིལ་ལ་ཅི་གནས་སུ་མཉམ་པར་བཞག་གོ ཆ་གཉིས་པ་ནམ་ལངས་ལ་ཐུན་མོང་ལྟར་བློ་སྦྱོང་ཕྱིར། སྔར་མཁན་སློབ་ཆོས་རྒྱལ་སོགས་དུས་འཛོམས་ནས་ཆོས་སྐྱོང་རྒྱལ་པོས་ཆོས་བསྟན་དར་ཞིང་རྒྱས་པར་གྱུར་ཀྱང༌། ད་ལྟ་མིང་གི་ལྷག་མར་གྱུར་པ་སོགས་སྙིགས་མའི་དུས་ལ་བསམ་ནས་མི་རྟག་པ་དང་སྐྱོ་ཤས་སོགས། བློ་ལྡོག་རྣམ་བཞིའི་ངེས་འབྱུང་རྒྱུད་ལ་བསྐྱེད་ཅིང༌། སྨོན་འཇུག་སེམས་བསྐྱེད་སྔོན་དུ་འགྲོ་བས་བསག་སྦྱང་གི་གནད་ལ་ཡང་དག་སློབ། ཁྱད་པར་ཉི་ཤར་ནས་ཉིན་ཕྱེད་བར་ཉིན་མོ་སྣང་བ་རྒྱས་བཏབ་པའི་རྣལ་འབྱོར་ནི། བླ་མའི་རྣལ་འབྱོར་ལ་རྩལ་དུ་བཏོན་ཞིང་བླ་མའི་ཐུགས་དང་རང་སེམས་དབྱེར་མེད་བསྲེས་ལ་གཉུག་མའི་རང་ཞལ་སྐྱོང༌། གང་སྣང་བ་ཐམས་ཅད་ཆོས་ཉིད་ཀྱི་རྒྱས་ཐོབ་ལ་མཉམ་རྗེས་ཉིན་མཚན་དབྱེར་མེད་སྒྱུ་མ་དང་རྨི་ལམ་ལྟར་ཉམས་སུ་ལེན།
ལེ་ལོ་བྱུང་ན་གུ་རུ་པདྨ་སྲིན་ཡུལ་དུ་བཞུད་པ་སོགས་མི་རྟག་པ་བསྒོམས་ཤིང་བརྩོན་འགྲུས་ལྕག་གིས་བསྐུལ། ཉིན་ཕྱེད་ནས་ཕྱི་ཐུན་བར་གསལ་བརྟན་དག་གསུམ་དང་ལྡན་པའི་བསྐྱེད་རིམ་གྱི་རྩལ་སྦྱང་ཞིང་བསྙེན་སྒྲུབ་ཆུ་བོའི་རྒྱུན་གྱི་རྣམ་འབྱོར་ལ་འབད་པ་དང༌། ཐུན་མཚམས་ཀྱི་ཟ་འཆག་ཉལ་འདུག་གི་སྤྱོད་ལམ་རྣམ་བཞི་རྗེས་ཐོབ་སྒྱུ་མ་ལྟར་ཉམས་སུ་བླངས་པས་དངོས་སུ་ལུང་བསྟན་པ་དང༌། སྐལ་ལྡན་ལས་འཕྲོ་ཅན་རྣམས་ལ་དུས་ཁྱད་པར་ཅན་ཚེས་བཅུ་སོགས་སུ་དག་སྣང་དངོས་སམ་ཉམས་དང་རྨི་ལམ་ཚུན་དུ་ཞལ་མཇལ་བ་སོགས་དངོས་གྲུབ་ཐོབ་པར་འགྱུར་རོ། ཕྱེད་ཡོལ་ཉི་མ་འགྲིབ་ལ་ཉེ་བའི་དུས། ལྔ་བརྒྱ་ཐ་མ་མར་འགྲིབ་ཀྱི་དུས་ལ་བསམ་པ་སོགས་མི་རྟག་པའི་རྒྱུད་བསྐུལ་ལ་དུས་དང་རྣམ་པ་ཀུན་ཏུ་ཉོན་མོངས་པའི་གཞན་དབང་དུ་མི་བཏང་པར། དུག་གསུམ་དང་རྣམ་པར་རྟོག་པ་གང་ཤར་གང་སྣང་ཐམས་ཅད་མ་བཀག་པར་ཤར་དུ་བཅུག་སྟེ། དེ་ལ་ཆགས་ཞེན་དང་སྤང་བླང་མེད་པར་འཛིན་མེད་གང་ཤར་རང་གྲོལ་དུ་གློད་དེ། སྤྱོད་ལམ་རྒྱུན་གྱི་ལམ་ཁྱེར་རྫོགས་རིམ་མཐར་ཐུག་འོད་གསལ་རྫོགས་པ་ཆེན་པོའི་ཉམས་ལེན་ལ་འབད་པས། དབང་པོའི་རིམ་པ་དང་སྒྲུབ་ཚུགས་ལ་ལྟོས་པའི་རབ་དངོས།
འབྲིང་ཉམས། ཐ་མ་རྨི་ལམ་ཚུན་ལ་ཞལ་མཇལ་ཞིང་ལུང་བསྟན་པ་སོགས་མཆོག་དང་ཐུན་མོང་གྱི་དངོས་གྲུབ་འབྱུང་བར་གསུངས་སོ། ། ཉི་ཐལ་གྱི་དུས་སུ་འབྱུང་བཞིའི་འདུ་བ་ཆ་སྙོམས་པའི་རྒྱུ་རྐྱེན་དང་བྲལ་ཞིང༌། འདུ་བ་འཁྲུགས་པ་ལས་རླུང་མཁྲིས་བད་ཀན་སོགས་ནད་རིགས་སྣ་ཚོགས་བསྐྱེད་ཅྀང་སྡུག་བསྔལ་བའི་ཚུལ་ལ་བསམ་ཞིང༌། ཨོ་རྒྱན་སྨན་ལྷར་མོས་པས་ཚེ་སྒྲུབ་དང་རླུང་སྒྲུབ་སོགས་ལ་འབད་པས་ཚེ་འཕྲང་བར་ཆད་ལས་སྒྲོལ་བའི་དགོས་པ་ཡོད་དོ། ། ཉི་ནུབ་ཀྱི་སྐབས་སུ་སྒྱུ་ལུས་གཡར་པོ་ཞིག་ཅིང་འཆི་ནད་དྲག་པོས་གཟེར་ཚུལ་ལ་བསམ་ཞིང༌། ད་ལྟ་ཉིད་ནས་རྣམ་ཤེས་སྤྱི་བོའི་སྣང་མཐའི་ཐུགས་ཀར་འཕང་ལ་རླུང་སེམས་བསྲེས་པ་སོགས་འཕོ་བ་སྦྱང༌། སྲོད་ལ་བར་དོ་རྣམ་པ་དྲུག་ལ་མོས༔ བདག་ལ་གསོལ་བཏབ་རིགས་དྲུག་འཁྲུལ་རྒྱུན་ཆོད༔ ཅེས་གསུངས་པས་སྤྱིར་བར་དོ་དྲུག་གམ་བཞི་དང་སྐྱེ་འཆི་བར་དོ་ཞེས་གཅིག་ཏུ་བསྡུས་པ་སོགས་སྤྲོ་བསྡུས་དང་དམིགས་རྐང་ཡང་དེ་བཞིན་སྣང་མོད།
མདོར་བསྡུས་ན། སྒྱུ་ལུས་གཡར་པོ་ཞིག་པའི་བར་དོ་རུ༔ འཁྲུལ་སྣང་ཉིང་འཁྲུལ་སྡུག་བསྔལ་ཉེན་པ་ན༔ ཡིད་གཉིས? ཨོ་རྒྱན་དུས་གསུམ་མཁྱེན་པའི་ཐུགས་རྗེ་ཡིས༔ འཁྲུལ་སྣང་རང་སར་གྲོལ་བར་ཐེ་ཚོམ་མེད༔ ཅེས་གསུངས་པ་བཞིན་བར་དོའི་སྡུག་བསྔལ་ཡིད་ལ་བྱ་ཞིང་བླ་མ་གུ་རུ་དབྱེར་མེད་ལ་གསོལ་འདེབས་སོགས་བར་དོ་ལམ་དུ་ཁྱེར། སྲོད་འཁོར་ལ། དགོང་མོ་རིག་པ་གཞི་ལ་སྡུད་པའི་རྣལ་འབྱོར་ནི༔ གཞུང་ལས། ཉིན་སྣང་ཐམས་ཅད་རྨི་ལམ་དང་སྒྱུ་མའི་ངོ་བོ་ལྟར་སྦྱོང་༔
ཚེ་འདིས་སྣང་བ་ནུབ་པ་བཞིན་ཉིན་མོའི་སྣང་བ་ཐམས་ཅད་མི་སྣང་བར་གྱུར། ཉིན་སྣང་ལ་བརྟེན་པ་ཕལ་གྱི་བྱེད་ལས་འགག་སྟེ་མིག་ཕྱེད་བཙུམས་ཙམ་ནས་སད་པའི་སྣང་བ་ལོགས་ནས་མཚན་སྣང་ལ་སྤྱོད། གློ་བུར་ཉིང་འཁྲུལ་གྱི་རྗེས་སུ་འབྲང་སྟེ་མེད་བཞིན་འཁྲུལ་སྣང་བདེན་བཟུང་གིས་བདེ་སྡུག་ཚོར་བ་ཉམས་སུ་མྱོང་བ་བཞིན་འདིར་སྣང་མི་རྟག་པའི་ཚུལ་ལ་བསམ་སྟེ་ཞེན་པའི་འཁྲི་བ་བཅད། ཐོག་མེད་ལས་ཉོན་དང་ཕྱི་མའི་སྡུག་བསྔལ་གྱི་རྒྱུར་གྱུར་པ་གང་དང༌། ཁྱད་པར་དེ་རིང་ཉིན་མོ་རང་གི་དམ་བཅའ་དང་འགལ་བ་གང་བྱུང་བརྟགས་ལ་སྟོབས་བཞིས་བཤགས་སྡོམ་གཙོ་བོ་བྱ། བླ་མའི་རྣལ་འབྱོར་གསོལ་བ་དྲག་ཏུ་བཏབ་སྟེ་རྫོགས་རིམ་བསྡུ་བའི་དམིགས་པ་དང་བཅས་རླུང་ཁུག་བདུན་ནམ་ཉི་ཤུ་རྩ་གཅིག་སོགས་གང་ནུས་བཟུང་བ་ནི་རླུང་སེམས་དབུ་མར་ཐིམ་ཞིང་འོད་གསལ་འཆར་བའི་དགོས་པ་ཡོད། མཐར་ཕུང་པོ་གཟན་དུ་སྐྱུར་བ་ལྟར་སྣང་བ་བཤིག་ལ་དམིགས་མེད་ཀྱི་ངང་ཅི་གནས་སུ་བཞག ། ནམ་ཕྱེད་ཤེས་བྱ་བུམ་པར་འཇུག་པའི་རྣལ་འབྱོར་ནི། སྐྱེ་གནས་བཞིའི་བསྡུས་པའི་རིགས་དྲུག་འཁོར་བའི་སེམས་ཅན་གྱི་སྡུག་བསྔལ་ལ་བསམ་ནས་སྙིང་རྗེ་བསྐུལ་ཞིང་བསྔོ་སྨོན་བྱ་བ་དང༌། ཉལ་བའི་ཚེ་རང་གི་སྙིང་དབུས་སུ་པདྨ་དམར་པོ་འདབ་མ་བཞི་པ་ཟེའུ་འབྲུ་ཁ་བྱེ་བའི་དབུས་སུ་ཧྲཱིཿཡིག་དམར་པོ་འོད་ཟེར་ཉི་མ་འབུམ་གྱི་མདངས་འཕྲོ་བ་ལ།
ཤེས་པ་གཏད་བཞིན་གཉིད་ལོག་ལ་རྨི་ལམ་ངོ་ཤེས་པར་བྱ་སྙམ་པའི་འཕེན་པ་བཏང༌། དངོས་གཞི་འོད་གསལ་ངོ་ཤེས་པར་བྱའོ། གོང་གསལ་ཕྱི་མ་གཉིས་པོ་རྨི་ལམ་དང་འོད་གསལ་གྱི་ཉམས་ལེན་ཡིན་པས་ཞིབ་པར་འོག་ཏུ་སྟོན་ནོ། ཞེས་ཐུགས་སྒྲུབ་ཉམས་ལེན་ཉིན་ཞག་ཕྲུག་གཅིག་གི་ཐམས་ཅད་ཉམས་སུ་ལེན་ཚུལ་བསམ་ལྷུན་མན་ངག་བཅུ་གསུམ་གདམས་ངག་ཐོར་བུར་བཞུགས་པ་རྣམས་བསྡུས་ཏེ་ལས་དང་པོ་པ་དང་ཞིབ་པར་ཉམས་སུ་ལེན་མི་ཐུབ་པ་རྣམས་ལ་ཕན་ཕྱིར་བཞག་ལ་ཅུང་ཟད་སྤྲོས་པར་ནུས་པ་རྣམས་ཀྱི་གཤམ་དུ་བསྟན་པ་ལྟར་བྱའོ། ། གཉིས་པ་རྫོགས་རིམ་དངོས་བསྟན་པ་ལ། སྟོད་ལས་བྱང་ཆུབ་སྒྲུབ་པའི་ཞལ་གདམས་ཀྱི་ནང་ཚན། ཨོ་རྒྱན་སྨན་གྱི་ལྷ་ལ་བརྟེན་ནས་རྫོགས་རིམ་ཀུན་གྱི་རྩ་བ་རླུང་སེམས་གཏུམ་མོའི་མན་ངག་ལ་བསླབ་པ་དང༌། ཨོ་རྒྱན་དུས་གསུམ་མཁྱེན་པ་ཐོད་ཕྲེང་རིགས་ལྔ་ལ་བརྟེན་ནས་རྨི་ལམ་དང༌། སྒྱུ་ལུས། བར་དོ།
འོད་གསལ་སོགས་སྦྱང་ཚུལ་བཤད་པ། རྡོ་རྗེ་རྣལ་འབྱོར་མ་ལ་བརྟེན་ནས་མ་རྒྱུད་འཕོ་བ་ཉམས་སུ་ལེན་ཚུལ་སོགས་ཆོས་དྲུག་དོད་ཐུབ་མདོར་བསྡུས་བཞུགས་པ་རྣམས་ལས་གབ་པ་ཕྱུང་སྟེ་སྡེབས་པ་ལ། དང་པོ་ནི། རྩ་བ་རླུང་སེམས་གཏུམ་མོའི་མན་ངག་ལ་བསླབ་ཚུལ་ཨོ་རྒྱན་སྨན་ལྷ་དབྱེར་མེད་ལས། ཕྱི་ཡི་སྨན་མཆོག་ནུས་ལྡན་བཟང་དྲུག་གཙོ༔ ནང་གི་སྨན་མཆོག་ཚོགས་དྲུག་ལྷུག་པར་གཙོ༔ གསང་བའི་སྨན་མཆོག་སྒོ་དྲུག་རླུང་ལ་སྦྱོངས༔ ཞེས་དང༌། གསོ་བའི་སྨན་མཆོག་རྫས་དང་ལག་ལེན་སྦྱོར༔ བསྐྱེད་རིམ་སྨན་མཆོག་ལྷ་སྐུའི་སྟོང་ར་སྒོམས༔
རྫོགས་རིམ་སྨན་མཆོག་རང་རིག་གཏན་ལ་ཕོབ༔ འདི་ཉིད་རྟོགས་པས་ང་ཉིད་སྨན་ལྷ་དངོས༔ ཞེས་གསུངས་པ་བཞིན། ཐོག་མར་རྡོ་རྗེ་ཐེག་པའི་འཇུག་སྒོ་དང་པོ་སྨིན་བྱེད་ཀྱི་རིམ་པ་སོང་སྟེ། དབང་སྲོག་དམ་ཚིག་གིས་གཞི་བྱས། དབང་གི་ཉམས་ལེན་ཕྱི་བསྐྱེད་པའི་རིམ་པར་འཇུག་པ་མན་ངག་བཅུ་གསུམ་དང་དྲིལ་སྒྲུབ་རྒྱས་བསྡུས་གང་རུང་གི་བསྙེན་སྒྲུབ་ཐེམ་པར་བྱས་ཤིང༌། ཁྱད་པར་ཨོ་རྒྱན་སྨན་ལྷ་དབྱེར་མེད་ཉམས་ལེན་དང་སྦྱར། མ་ནུས་ན་དྲིལ་སྒྲུབ་ལ་སྨན་ལྷའི་བསྐྱེད་བཟླས་ཀྱི་དམིགས་པའི་མདེལ་སོ་བསྒྱུར་བ་ཟུར་གསལ་བཞིན་སྦྱར་བས་གྲུབ་བོ། ། དེ་ནས་རྫོགས་རིམ་གྱི་ཁྱད་པར་ནི། ཕྱི་སྨན་སྒྲུབ་རྫས་དང་ལག་ལེན་གི་སྦྱོར་བ།
ནང་བསྐྱེད་རིམ་ལྷའི་སྟོང་ར་ལ་བསླབ་པ། གསང་བ་རླུང་རིག་མན་ངག་ལ་བསླབ་པ་བཅས་གསུམ་ལས། དང་པོ་ཕྱིའི་སྨན་མཆོག་ནུས་ལྡན་བཟང་པོ་དྲུག་སོགས་རྩ་བརྒྱད་ཡན་ལག་སྟོང་སྦྱར་བདུད་རྩི་སྨན་མཆོག་རྫས་དང་ལག་ལེན་གྱི་སྦྱོར་བ་རྣམས་སྐབས་དོན་མིན་པས་འདིར་མ་བཤད་ལ། འདིར་ཕྱི་མ་གཉིས་བཤད་པར་བྱ་བ་ལ། དང་པོ་གཞུང་ལས། བསྐྱེད་རིམ་སྨན་མཆོག་ལྷ་སྐུའི་སྟོང་ར་སྒོམས༔ ཞེས་པས་རྩ་བ་ཨོ་རྒྱན་སྨན་ལྷའི་སྒྲུབ་ཐབས་དང་སྦྱར་བ་ཡིན་ཡང༌། འདིར་ཐུགས་སྒྲུབ་བདེར་འདུས་བསམ་ལྷུན་སྤྱི་དྲིལ་བསྙེན་སྒྲུབ་སྔོན་དུ་སོང་བས་མཐའ་རྟེན་རྫོགས་རིམ་གྱི་ཚུལ་དུ་སྦྱར་ན། ཐོག་མར་སྔོན་འགྲོ་སྤྱི་དང་ཁྱད་པར་བླ་མའི་རྣལ་འབྱོར་ལ་གནད་དུ་བསྣུན་ཞིང་མོས་གུས་ཀྱིས་མཆི་མ་འཁྲུགས་ནུས་པའི་སྒོ་ནས་གསོལ་བ་བཏབ་སྟེ་དབང་བཞི་བླངས། བླ་མའི་སྐུ་ལས་བདུད་རྩིའི་རྒྱུན་བབས།
རང་ལུས་རྩ་གསུམ་འཁོར་ལོ་བཞི་ལྟེམ་གྱིས་གང་བའི་བདེ་སྟོང་གི་ཡེ་ཤེས་རྒྱུད་ལ་སྐྱེས་པར་བསམས་ལ། རྩ་བྲལ་གྱི་ཤེས་པ་གཞི་མེད་ཀྱི་ངང་དུ་ས་ལེ་ཡེ་རེར་བཞག་གོ ། ཇི་ལྟར་སྒོམ་ཚུལ་ཡང༌། དེ་ཉིད་ལས། བསྐྱེད་རིམ་ཁྲོ་ཉམས་བདུད་ཀྱི་རྒོལ་བ་འཇོམས༔ གསང་བའི་གཏུམ་མོ་དཔའ་བོ་སེང་སྒྲོག་དང་༔ ཡེ་ཤེས་རླུང་གིས་ཉོན་མོངས་ཟིལ་གྱིས་གནོན༔ ཞེས་པ་ལྟར་ཕྱི་ལུས་ཀྱི་སྟོང་ར་གསང་བདག་སེངྒེ་སྒྲ་སྒྲོགས་ཕག་མོ་ཡུམ་དང་བཅས་པ་དར་གྱི་གུར་ཕུབ་པ་ལྟར་བསྒོམས་པའི་སྐུའི་དབུས་སུ། ནང་རྩའི་སྟོང་ར་རྩ་དབུ་མ་མཚན་ཉིད་བཞི་ལྡན་གྱི་མར་སྣེ་ལྟེ་འོག་སྤུ་ནག་མའི་ཐད་དུ་འགགས་པ། ཡར་སྣེ་ཚང་བུག་ཏུ་ཧར་རེ་ཡོད་པ།
དེའི་གཡས་སུ་རོ་མ་དཀར་མོ། གཡོན་དུ་རྐྱང་མ་དམར་མོ་གཉིས་ཡི་གེ་ཆའི་འཕོངས་བཞིན་མར་སྣེ་ལྟེ་འོག་ནས་དབུ་མར་ཚུད་ལ་ཡར་སྣེ་སྣ་བུག་ཏུ་ཟུག་པར་བསྒོམ་པ་དང༌། དབུ་མའི་གནས་བཞིར་འཁོར་ལོ་བཞི་དང་བཅས་པ་གསལ་གདབ་བོ། གཉིས་པ། གསང་བའི་སྨན་མཆོག་སྒོ་དྲུག་རླུང་ལ་སྦྱང་༔ ཞེས་གསུངས་པ་བཞིན་རླུང་སྒྲུབ་དངོས་ལ། རླུང་གནད་ནི། ཐོག་མར་རླུང་རོ་དགུ་ཕྲུག་ཏུ་བསལ་ཏེ། ནད་གདོན་སྡིག་སྒྲིབ་ཐམས་ཅད་སངས་ཀྱིས་དག་པར་བསམ་མོ། ། དེ་ནས་བུམ་ཆེན་སྦྱོར་བ་བཞི་ལྡན་ཞེས་དལ་བུས་ནང་དུ་རྔུབ་པ་དང༌།
སྟེང་རླུང་མནན། འོག་རླུང་བསྐུམ། བར་རླུང་ལྟེ་འོག་ཏུ་བུམ་པ་བཞིན་དགང་བ་དང༌། མི་ཐུབ་པའི་ཚེ་གཡས་གཡོན་དབུས་གསུམ་ནང་དུ་གཅུས་སྐོར་གསུམ་རེ་བཅས་གཞིལ་བ་དང༌། དེ་ནས་བཟུང་མི་ཐུབ་པའི་ཚེ་དལ་བུའི་ངང་རིམ་བཞིན་ཤུགས་བསྐྱེད་ལ་འཕང་བ་དང་བཅས་བཞིའོ། དམིགས་པ་ཚུར་རྔུབ་པའི་ཚེ་ཕྱོགས་དུས་རྒྱལ་དང་དེ་སྲས་དྲང་སྲོང་རིག་འཛིན་གྱི་བྱིན་རླབས་དང༌། སྣོད་བཅུད་འབྱུང་བཞིའི་དྭངས་བཅུད་མ་ལུས་པ་ཚུར་ནམ་མཁའི་རླུང་གི་རང་བཞིན་སྔོ་མེ་རེ་བར་སྣང་དུ་འཁྱིལ་བ་ཉིད་སོར་བཞིའི་མཚམས་སྣེ་གཉིས་སུ་གྱེས་པ་སྤོས་དུད་བཞིན་སྣ་བུག་གཉིས་ནས་ཡུར་བུའི་ཆུ་འདྲེན་པ་བཞིན་ན་ར་ར་རྔུབ་ལ་ལྟེ་འོག་ཏུ་བསྐྱིལ་བ་ནི། ཀུན་ལ་ཤིས་པའི་ནམ་མཁའི་རླུང་སྦྱོར་ཡིན་ནོ། གཞན་དུ་རླུང་མཁྲིས་བད་ཀན་གསུམ་དང་འབྱུང་བ་ལྔ་སོགས་རང་གི་ཁམས་དང་བསྟུན་ནས་ནད་ལ་སྨན་དང་འདྲ་བ་འབྱུང་བ་ཆ་མ་སྙོམ་པ་མཉམ་པར་བྱ་བ་ལ། ཁྲག་མཁྲིས་དང་མེ་ཁམས་ཤུགས་ཆེ་བར་ཆུ་རླུང་བསིལ་ཟེར་བདུད་རྩི་རྣམ་པ་ཅན་སྒོམ་པའི་མཚོན།
དེ་བཞིན་ས་རླུང་སེར་པོ་བརྟན་པའི་རང་བཞིན། མེ་རླུང་དམར་པོ་དྲོ་བའི་རང་བཞིན། རླུང་རླུང་ལྗང་ཁུ་གཡོ་བའི་རང་བཞིན་སོགས་འབྱུང་བ་རང་རང་གི་བྱེད་ལས་དང་མཚུངས་པར་ལས་ལ་སྦྱོར་བ་སོགས་འགྲེས་ཤེས་པར་བྱའོ། ། གཉིས་པ་གཏུམ་མོ་སྒོམ་པ་ནི། སེམས་ཅན་ཉོན་མོངས་ནད་ཀྱིས་ཟིན་པ་ན༔ དུག་ལྔ་ལམ་ཁྱེར་སྨན་གྱི་གདམས་ངག་དགོས༔ ཁྱད་པར་ཁྲོ་མོ་རྡོ་རྗེ་ཙཎྜ་ལཱི༔ ནང་གི་གཏུམ་མོ་སྨན་འདྲའི་ནུས་པ་བསྐྱེད༔ འབྱུང་བཞིའི་ནད་རྣམས་ཚ་གྲང་སྙོམས་པས་འདུལ༔ ཞེས་གསུངས་པ་ལྟར་ལྟེ་འོག་གི་ཁྲོ་མོ་རྡོ་རྗེ་གཏུམ་མོའི་ངོ་བོ་བདེ་སྟོང་ཙཎྜ་ལཱི་ལ་རྣམ་པ་ཨ་ཤད་དུ་གསལ་ལ་བུམ་ཅན་དལ་བུས་བཟུང་བས་ལྟེ་བའི་ཨ་ཤད་ལ་ཕོག
དེ་ལས་གཏུམ་མོའི་མེ་འབར་བ་དམིགས་འགྲོས་དང་མཐུན་པར་འཁོར་ལོ་བཞིར་རིམ་བཞིན་སོང་བའི་ཤུགས་ཀྱིས་ཕྱི་ནང་ནད་གདོན་སྡིག་སྒྲིབ་ཐམས་ཅད་བསྲེགས། སྤྱི་བོའི་རིགས་བདག་སྨན་གྱི་ལྷ་དང་བླ་མའི་རང་བཞིན་རྣམ་པ་ཧྃ་ཡིག་ལས་འོད་ཟེར་སྤྲོས། ཕྱོགས་དུས་རྒྱལ་དང་དེ་སྲས་དྲང་སྲོང་རིག་འཛིན་གྱི་བྱིན་རླབས་དང༌། སྣོད་བཅུད་འབྱུང་བཞིའི་དྭངས་བཅུད་མ་ལུས་པ་ཚུར་བསྡུས་ཏེ་ཧྃ་ཡིག་ལ་ཐིམ་པས་མགོ་རྟིང་ཧྲིལ་གྱིས་ལྡོག བདུད་རྩིའི་རྒྱུན་ནར་གྱིས་དྲངས་ཤིང་ལུགས་འབྱུང་དུ་མེ་དང་བདུད་རྩི་བྲོས་དེད་ཀྱི་རྣམ་པར་སྤྱི་བོ་བདེ་ཆེན་འཁོར་ལོ་ནས་རིམ་བཞིན་འཁོར་ལོ་བཞིར་བབས་པས་དགའ་བཞི་བདེ་སྟོང་གི་ཡེ་ཤེས་ཉམས་སུ་མྱོང༌། དབང་བཞི་ཐོབ། སྒྲིབ་བཞི་དག་སྐུ་བཞིའི་གོ་འཕང་རྒྱུད་ལ་སྐྱེས་པར་བསམ་མོ། མཐར་བདུད་རྩི་ཨ་ཤད་ལ་ཕོག་པས་ལྕགས་སྲེགས་ལ་སྣུམ་ཁོལ་ཕོག་པ་བཞིན་ཚེག་སྒྲ་དང་བཅས་མེ་དང་བདུད་རྩི་གཉིས་མེད་དུ་འཁོར་ལོ་ལྔ་དང་རྩ་ཕྲན་ཐམས་ཅད་ཁྱབ། དོན་ལྔ་སྣོད་དྲུག་ལ་སོགས་ལུས་ཀྱི་ཕྱི་ནང་ཐམས་ཅད་ཅིག་ཅར་དུ་ཁྱབ། འབྱུང་བཞི་ཆ་མ་སྙོམས་པ་སྦྱངས་ཤིང་ཚ་གྲང་སྙོམས་པས་བཞི་རྒྱ་རྩ་བཞི་ནད་རྣམས་ཞི་བར་བྱས།
དུག་ལྔ་ཡེ་ཤེས་སུ་གནས་འགྱུར། འབྲས་བུ་སྐུ་བཞི་ལྷུན་གྲུབ་རྡོ་རྗེ་འཆང་གི་གོ་འཕང་མངོན་དུ་བྱས་པའི་མོས་པ་བྱའོ། ། ཡང་གཞུང་ལས། རྫོགས་རིམ་སྨན་མཆོག་རང་རིག་གཏན་ལ་ཕོབ༔ འདི་ཉིད་རྟོགས་པས་ང་ཉིད་སྨན་ལྷ་དངོས༔ ཞེས་གསུངས་པ་བཞིན་རྩོལ་བཅས་བསྐྱེད་བཟླས་ཀྱི་མཚོན་པས་ཆོས་ཐམས་ཅད་འཇའ་ཚོན་མཁའ་ལ་ཡལ་བ་བཞིན་མི་དམིགས་པའི་ངང་དུ་མཉམ་པར་བཞག་ལ་སེམས་འདས་པའི་རྣམ་རྟོག་གི་རྗེས་མི་གཅོད། མ་འོངས་རྟོག་པའི་མདུན་མི་བསུ། ད་ལྟའི་རྟོག་པའི་འཕྲོ་མི་མཐུད་པར་སྤྲོས་བྲལ་མཉམ་པ་ཉིད་ཀྱི་ངང་དུ་ས་ལེ་ཧྲིག་གེ་འཇོག་པ་ནི་སྲིད་ཞིའི་ཟུག་རྔུ་མ་ལུས་པ་འཇོམས་པའི་སྨན་མཆོག་དམ་པ་ཉིད་དོ། ། དེ་དག་ནི་བདེ་སྟོང་ཙཎྜ་ལཱིའི་རྣལ་འབྱོར་རོ། ། གཉིས་པ་ཨོ་རྒྱན་དུས་གསུམ་མཁྱེན་པ་ཐོད་ཕྲེང་རིགས་ལྔ་ལ་བརྟེན་ནས་རྨི་ལམ་དང༌།
སྒྱུ་ལུས། བར་དོ། འོད་གསལ་སོགས་སྦྱང་ཚུལ་བཤད་པ་ལ། རྡོ་རྗེའི་ཚིག་རྐང་དྲངས་པའི་སྒོ་ནས་མདོར་བསྟན་པ་དང༌། མན་ངག་གི་སྒོ་ནས་རྒྱས་པར་བཤད་པ་གཉིས་ལས། དང་པོ་ནི། གཏེར་གཞུང་ཞལ་གདམས་ལས། ཉིན་སྣང་ཐམས་ཅད་སྒྱུ་མར་སྦྱང་བའི་ཚེ༔ རྡོ་རྗེ་ཐོད་ཕྲེང་མེ་ལོང་ཡེ་ཤེས་ངང་༔ རྣམ་རྟོག་བཟང་ངན་ཕྲ་རགས་ཅི་ཤར་ཡང་༔
སྣང་ཡང་བདག་འཛིན་བྲལ་བའི་ངང་ལ་ཞོག༔ གཟུང་འཛིན་དག་པ་གསལ་སྟོང་ལྷ་སྐུར་གྲོལ༔ དེ་ནས་མཚན་མོའི་རྨི་ལམ་སྦྱོང་བའི་ཚེ༔ རཏྣ་ཐོད་ཕྲེང་མཉམ་ཉིད་ཡེ་ཤེས་ངང་༔ ཉིན་སྣང་མཚན་མོའི་བག་ཆགས་བྱིང་བ་དང་༔ རྣ་བར་སྒྲ་སོགས་སྙན་དང་མི་སྙན་རིགས༔ བྲག་ཆ་དང་ནི་རྨི་ལམ་ལྷ་མོ་བཞིན༔ དབྱངས་དང་རྔམ་སྐད་གཅན་གཟན་འཚེ་བ་སོགས༔ གཉན་ལ་དགྲ་སྡང་གང་གིས་སྨྲ་བ་རྣམས༔ སྟོང་པའི་འབྲུག་སྐད་རླུང་སྒྲ་ཅི་བཞིན་དུ༔
པི་ཝཾ་གདངས་ལྟར་རང་བཞིན་སྟོང་པར་འགྲོ༔ དེ་ནས་བར་དོའི་ཀུན་རྟོག་སྦྱོང་བའི་ཚེ༔ པདྨ་ཐོད་ཕྲེང་སོར་རྟོག་ཡེ་ཤེས་ངང་༔ ནང་ཚན་བར་དོའི་ལས་མཁན་རྔམ་ཚུལ་དང་༔ ཡིད་ཀྱིས་རྟོག་དཔྱོད་སོ་སོར་གོལ་བའི་དུས༔ སྣང་བ་དགྲར་ལངས་རྟོག་པ་རྔོ་མི་ཐོགས༔ དེ་ཚེ་གནས་པ་གཞི་ལ་འགྱུ་བའི་ལམ༔ བརྟག་དཔྱད་གཞིག་བྲལ་ཅིར་ཡང་འཆར་བའི་ཚེ༔ སྔོན་བསུ་རྗེས་གཅོད་བློ་ཡིས་བཅོས་མི་གཞུག༔ གང་ཤར་འཛིན་མེད་ཆོས་སྐུའི་ངང་དུ་གྲོལ༔
ཅེས་དང༌། དེ་ནས་བསྐྱེད་རྫོགས་ལམ་ལ་སྦྱངས་པའི་ཚེ༔ བུདྡྷ་ཐོད་ཕྲེང་ཆོས་དབྱིངས་ཡེ་ཤེས་ངང་༔ པད་འབྱུང་དུས་གསུམ་མཁྱེན་པའི་དུས་མེད་རྟོགས༔ འདས་པའི་རྟོག་པ་ཡེ་གྲོལ་གདོད་ནས་དག༔ ད་ལྟའི་རྟོག་པ་དྲན་རིག་ཆོས་སྐུར་གྲོལ༔ མ་འོངས་རྟོག་པ་གློ་བུར་བྱར་མེད་ངང་༔ གནས་སྐབས་རྟོག་པ་ཤར་གྲོལ་མཉམ་རྗེས་བྲལ༔ དུས་བཞི་དུས་ཀྱི་དུས་དང་གནས་སྐབས་བྲལ༔ དུས་གསུམ་མཁྱེན་པས་ཕྱི་ནང་བྲལ་བའི་ཕྱིར༔
སྔར་འདས་ད་ལྟ་ཕྱིས་འབྱུང་སྟོང་པ་ཉིད༔ ཆོས་རྣམས་ཇི་སྙེད་མི་དམིགས་སྟོང་པ་ཉིད༔ ངོ་བོ་རང་བཞིན་ཐུགས་རྗེ་སྟོང་པ་ཉིད༔ མཐར་འདས་འདོར་ལེན་མེད་པ་སྟོང་པ་ཉིད༔ དེ་བཞིན་རྒྱུ་དང་མཚན་མ་སྟོང་པ་ཉིད༔ དེ་བཞིན་སྒྱུ་ལུས་འབྱུང་ལྔ་སྟོང་པ་ཉིད༔ མ་སྐྱེས་མི་འགག་ནམ་མཁའི་འཁོར་ལོ་ཅན༔ བསྐྱེད་རིམ་སྣང་སྟོང་ལྷ་སྐུ་སྒྱུ་མའི་བར༔ རྫོགས་རིམ་གང་ཤར་ཀ་དག་གདོད་ནས་གྲོལ༔ དེ་ནས་སྐྱེ་གནས་རྣམ་བཞི་སྦྱོང་བའི་ཚེ༔
ཀརྨ་ཐོད་ཕྲེང་བྱ་གྲུབ་ཡེ་ཤེས་ངང་༔ བྱ་སྤྱོད་ཐམས་ཅད་སྒྱུ་མར་ཤེས་པར་བྱ༔ ལས་ཀྱི་ཤུགས་ལས་སྲིད་པར་འཇུག་པའི་ཚེ༔ གང་དུ་སྐྱེ་བའི་ཡུལ་དེ་རྟག་ཏུ་མཐོང་༔ སྲིད་པ་རིགས་དྲུག་ཕོ་མོ་འཁྲིག་པ་སོགས༔ རེག་བྱའི་ཡུལ་ལ་བརྟག་མི་ཐུབ་པར་འཆར༔ དེ་ཚེ་རང་རིག་བླ་མ་ཡི་དམ་དང་༔ རྒྱུ་འབྲས་བསྐུལ་བའི་ཆོས་རྣམས་ལ་སོགས་པ༔ དག་སྣང་གུས་འདུན་སྦྱང་བའི་དུས་གཅིག་གོ༔ བདེན་པས་བསུ་བ་སྨོན་ལམ་མཐའ་བཙན་པས༔
རིགས་ལྡན་བྲམ་ཟེ་མཚན་བཟང་རྙེད་པར་འགྱུར༔ སྲིད་པར་གནས་ཚེ་མྱ་ངན་སྣང་བ་སྐྱེ༔ ཅིར་སྣང་དག་པ་ལོངས་སྐུའི་ཞིང་དུ་སྒོམས༔ ནམ་ཞིག་ལས་ཀྱི་རླུང་གིས་རབ་བསྐུལ་བས༔ འཇིག་རྟེན་མི་ཡུལ་མཐོང་ནས་བག་ཚ་ཞིང་༔ རེག་བྱ་རྩུབ་སོགས་སྡུག་བསྔལ་སྡང་བའི་ཚེ༔ སྣང་སྟོང་གྲགས་སྟོང་གསལ་སྟོང་ཚོར་སྟོང་དང་༔ མི་རྟོག་ཡེ་ཤེས་གནས་ལུགས་ངང་དུ་ཞོག༔ འདི་ཕྱིའི་བྱ་སྤྱོད་སྒྱུ་མའི་ངང་དུ་གྲོལ༔ ཅེས་རྡོ་རྗེ་ཐོད་ཕྲེང་ལ་བརྟེན་ནས་ཉིན་སྣང་ཐམས་ཅད་སྒྱུ་མར་སྦྱོང་ཞིང་སྣང་བ་ལུས་ཀྱི་བག་ཆགས་དག་ཅིང་སྦྱོང་བར་བྱེད་པ།
དེ་བཞིན་རཏྣ་ཐོད་ཕྲེང་ལ་བརྟེན་ནས་མཚན་སྣང་རྨི་ལམ་དང་ཕྱེད་སྣང་ངག་གི་བག་ཆགས་དག་ཅིང་སྦྱོང་བར་བྱེད་པ། པདྨ་ཐོད་ཕྲེང་ལ་བརྟེན་ནས་བར་དོའི་ཀུན་རྟོག་དང་མི་སྣང་ཡིད་ཀྱི་བག་ཆགས་དག་ཅིང་སྦྱོང་བར་བྱེད་པ། ཀརྨ་ཐོད་ཕྲེང་ལ་བརྟེན་ནས་བྱ་སྤྱོད་ཐམས་ཅད་མ་དག་པ་དང་དག་པའི་སྒྱུ་ལུས་སུ་སྒོམ་པ། བུདྡྷ་ཐོད་ཕྲེང་ལ་བརྟེན་ནས་མ་རིག་གཏི་མུག་འཁྲུལ་པའི་རྩ་བ་ཐམས་ཅད་དྲུང་ནས་བཅད་དེ། ཉིན་མཚན་འོད་གསལ་གྱི་འཁོར་ལོར་ལ་བཟླ་བ་སོགས། མདོར་ན་དུག་ལྔ་གནས་སུ་དག་ཅིང་ཡེ་ཤེས་ལྔ་མངོན་དུ་བྱེད་པའི་ཐབས་མཆོག་རྨད་དུ་བྱུང་བ་རྣམས་ཀྱི་དོན་ཚིག་གི་སྤྲོས་པ་དོར་ལ་ལག་ལེན་སྨར་བཅང་གི་ཚུལ་དུ་གཤམ་དུ་བསྟན་པར་བྱའོ། ། གཉིས་པ་མན་ངག་གི་དགོངས་པ་དང་སྦྱར་ནས་ཉམས་སུ་ལེན་ཚུལ་བཤད་པ་ལ། སྔོན་འགྲོ་དང་དངོས་གཞི་གཉིས་ལས། དང་པོ་ནི། ཐོ་རངས་ལྡང་བའི་རྣལ་འབྱོར་གསལ་གདབ་ཅིང་རླུང་རོ་བསལ་བ་སོགས་སྔོན་འགྲོ་ལྟར་བྱ།
དེ་ནས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ལ་དགོད་པའི་ཆེད། སྒྲུབ་པ་ཟབ་མོ་ལྷུར་ལེན་པར་བྱའོ་སྙམ་པའི་འདུན་པ་དང་མ་བྲལ་བར། མདུན་གྱི་ནམ་མཁར་ངོ་བོ་དྲིན་ཅན་རྩ་བའི་བླ་མ་ལ། རྣམ་པ་དཔལ་ཨོ་རྒྱན་རྡོ་རྗེ་འཆང་ཡབ་ཡུམ་ཕྱོགས་དུས་ཞིང་ཁམས་ཐམས་ཅད་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་སྐྱབས་གནས་མ་ལུས་པ་འདུས་པའི་སྤྱི་གཟུགས་སུ་གསལ་བཏབ་ནས་གསོལ་བ་འདེབས། མི་རྟག་པའི་རྒྱུད་དྲག་ཏུ་བསྐུལ། སེམས་ཅན་ཐམས་ཅད་ཕ་མར་ཤེས་པའི་སྙིང་རྗེ་བཟོད་གླགས་མེད་པས་ཡིད་དྲངས་ནས། ཅི་མཛད་ཁྱེད་ཤེས་ཀྱིས་སྐྱབས་སུ་འགྲོ། སེམས་ཅན་ཀུན་སྡུག་བསྔལ་ལས་བསྒྲལ་ནས་ད་ལྟ་ཉིད་དུ་སངས་རྒྱས་ཀྱི་གོ་འཕང་ལ་འགོད་ཐུབ་ན་ཅི་མ་རུང་སྙམ་པའི་སེམས་བསྐྱེད། བླ་མའི་རྣལ་འབྱོར་ལ་གནད་དུ་བསྣུན་ནས་ལུས་བ་སྤུ་ལྡང་ཞིང་མིག་ནས་མཆི་མ་འཁྲུགས་ནུས་པའི་གསོལ་བ་བཏབ་པས་བླ་མའི་སྐུ་ལས་བདུད་རྩིའི་རྒྱུན་བབས།
རང་ལུས་ཐོད་ཕྲེང་རྩལ་དུ་གསལ་བའི་རྩ་གསུམ་འཁོར་ལོ་བཞི་ལྟེམ་གྱིས་གང་བས་བདེ་སྟོང་གི་ཡེ་ཤེས་རྒྱུད་ལ་སྐྱེས་པར་བསམས་ལ། གཞི་མེད་རྩ་བྲལ་ངང་དུ་མཉམ་པར་བཞག་པར་བྱའོ། ། གཉིས་པ་ལ་རྨི་ལམ་དངོས་བཤད་པ། ཞར་བྱུང་སྒྱུ་ལུས་དང༌། འོད་གསལ། བར་དོ། འཕོ་བ་བཅས་ཉམས་སུ་ལེན་ཚུལ་བཤད་པའོ། ། དང་པོ་ལའང་རྨི་ལམ་བཟུང་བ་དང་རྨི་ལམ་སྦྱོང་བ་གཉིས། དང་པོ་བཟུང་བ་ལ་ཉིན་མོར་དྲན་པ་ཡེང་བ་མེད་པར་ཉིན་སྣང་ཐམས་ཅད་རྨི་ལམ་དང་སྒྱུ་མའི་ངོ་བོར་བཟུང་བ་དང༌། མཚན་མོར་མན་ངག་བཙན་ཐབས་ཀྱིས་རྨི་ལམ་བཟུང་བ་གཉིས་སོ། །
དང་པོ་ནི། བླ་མའི་རྣལ་འབྱོར་ལ་གནད་དུ་བསྣུན་རྗེས། དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གིས་རྨི་ལམ་ཟིན་པ་དང་སྒྱུ་ལུས་རྨི་ལམ་འབྱོངས་པར་མཛད་དུ་གསོལ། ཅེས་གསོལ་བ་དྲག་ཏུ་གདབ། རླུང་བུམ་ཅན་རླུང་ཁུག་ཉི་ཤུ་རྩ་གཅིག་གམ། བདུན་ནམ། གསུམ་སོགས་ཅི་རིགས་པར་བཟུང་ལ་མཐར་མཉམ་པར་འཇོག དེ་ནས་སླར་ལྡང་བའི་ཚེ་ད་ལྟའི་སྣང་བ་འདི་ཀུན།
རང་གི་འཁྲུལ་སྣང་ཙམ་ལས་རང་ངོས་ནས་གྲུབ་པའམ་བདེན་པར་གྲུབ་པ་རྡུལ་ཙམ་མེད་དེ། སྣང་ཡུལ་ཆུ་གཅིག་ལ་རིགས་དྲུག་སོ་སོའི་སྣང་བ་ཐ་དད་པ་བཞིན། སོ་སོའི་ལས་སྣང་ལས་རང་བཞིན་གཅིག་ཏུ་མ་གྲུབ་པས་མི་བདེན་ནོ་སྙམ་ལ། སྤྱིར་བདེན་མེད་དུ་བལྟ། སྒོས་སུ་འདི་དག་རྨི་ལམ་དུ་ཤེས་པར་བྱས་ནས་ང་གཉིད་དུ་སོང་འདུག སྣང་བ་འདི་དག་རྨི་ལམ་གྱི་སྣང་བ་ཡིན། སྒྱུ་མ་ཡིན་བསམ་པའི་དྲན་འདུན་ཡང་ཡང་བྱ། དེ་བཞིན་དུ་སྤྱོད་ལམ་རྣམ་བཞི་གང་གི་དུས་སུའང་འཆི་བ་དྲན་པ་དང༌། བླ་མ་དྲན་པ་མི་འབྲལ་བར་བྱ། ཁྱད་པར་དུ་རྨི་ལམ་གྱི་འདུན་པ་དྲག་ཏུ་བཏང་མཐར་གཏད་ཡལ་དུ་བསྐྱངས་ཏེ།
དམིགས་པ་མེད་པའི་ངང་ལ་མཉམ་པར་བཞག་ཅིང་ཉིན་སྣང་ཐམས་ཅད་རྨི་ལམ་དང་སྒྱུ་མའི་ངོ་བོར་སྦྱང་བར་བྱའོ། ། གཉིས་པ་ནི། བློ་ལྡོག་རྣམ་བཞི་དང་ཁྱད་པར་མི་རྟག་པས་རྒྱུད་བསྐུལ། སྔོན་འགྲོ་བླ་མའི་རྣལ་འབྱོར་བར་སྔ་མ་བཞིན་གཏོང་རྗེས། དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གིས་རྨི་ལམ་རྨིས་པ་དང༌། རྨི་ལམ་རྨི་ལམ་དུ་ངོ་ཤེས་པར་མཛད་དུ་གསོལ། ཞེས་གསོལ་བ་དྲག་ཏུ་གདབ་ཅིང་མཐར་མཉམ་པར་བཞག མགོ་བོ་བྱང་ཕྱོགས་སུ་བསྟན་ནས་སེངྒེའི་ཉལ་སྟབས་ཀྱིས་ཉལ།
སྤྱོད་ལམ་དལ་བུའི་སྒོ་ནས་རྩ་རླུང་མི་འཁྲུགས་པར་བྱ། དེ་ནས་དམིགས་གནད་ནི། རང་ལུས་གསལ་སྟོང་ལྷ་སྐུའི་ངོ་བོར་གསལ་བའི་སྙིང་ནང་དུ། པདྨ་དམར་པོ་འདབ་མ་བཞི་པའི་ཟེའུ་འབྲུའི་སྟེང་ཧྲཱིཿདམར་པོ་འོད་ཟེར་ལྔ་དང་ལྡན་པ་ཉི་མ་འབུམ་གྱི་མདངས་ཕྱུང་བ་ཞིག་བསྒོམ་ལ་འདུན་པ་རྩེ་གཅིག་ཏུ་གཏད། འོད་ཟེར་གྱི་སྣང་བས་ཕྱི་ནང་སྣོད་བཅུད་ཀུན་ལ་ཁྱབ་པས་ཕྱི་སྣང་ཐམས་ཅད་ལན་ཚྭ་ཆུར་ཞུ་བ་ལྟར་མེར་གྱིས་ཞུ། མཐར་འུབ་ཀྱིས་བསྡུས་ནས་ཧྲཱིཿདམར་པོར་ཐིམ་པས་དེ་ཉིད་འོད་ཟེར་ལྷག་པར་འབར་བར་བསྒོམ། ཡང་པདྨའི་འདབ་མ་བཞིར་ཤར་དུ་ཨོཾ། ལྷོ་རུ་ཏྲཱྃ། ནུབ་ཏུ་ཨཱཿ བྱང་དུ་ཧཱུྃ་སྟེ་ཡི་གེ་གསལ་བར་བཀོད་པ་ལ་འདུན་པ་གཏད་དེ་མཉམ་པར་བཞག་པས་གང་གཉིད་དུ་འགྲོ་ལ་ཁད་དེར་ཐིམ་རིམ་གྱི་རྣམ་པས་ཅུང་ཟད་ནང་དུ་འཐིབ་པ་དང་མཉམ་དུ་ཤར་གྱི་ཨོཾ་ཡིག་ཏྲཱྃ་ལ་ཐིམ་པར་བསྒོམ།
ཧད་ཧོབ་ཙམ་ལ་ཏྲཱྃ་ཨཱཿ རྨི་ལམ་འབྱུང་ལ་ཁད་པར་ཨཱཿཧཱུྃ། གཉིད་ཟ་ཟི་ཙམ་ལ་ག་ལེར་དཀར་དམར་འཕྲད་སྐབས་གཟུགས་ཀྱི་འདུན་པ་མི་འགུལ་བར་ཧཱུྃ་ཧྲཱིཿལ་བསྟིམ་ཞིང༌། ཧྲཱིཿཡིག་དྲི་མེད་འོད་གསལ་གསལ་ལ་འཛིན་པ་མེད་པར་སེམས་གཏད་དེ་གཉིད་ལོག་པས་རྨི་ལམ་ཟིན་པར་འགྱུར་རོ། ། གཞན་དུ་སྙིང་ནང་གི་ཨ་ཡིག་དཀར་པོ་ནམ་མཁའ་དྭངས་པར་ཟླ་བ་ཤར་བ་ལྟར་ས་ལེར་སྣང་བ་ལ་སེམས་གཏད་དེ་གཉིད་ལོག་པས་རྨི་ལམ་ཟིན་པར་གསུངས་པས། འདི་ཁོ་ནས་ཆོག་པ་མ་ཟད་འདི་ཉིད་ལག་ལེན་བདེ་ལ་ཟབ་པ་མན་ངག་མྱོང་གྲུབ་མ་ཡིན་ནོ། ། དེ་ལྟར་བགྱིས་པས་རྨི་ལམ་ངོས་ཟིན་པར་འགྱུར་ལ་ཟིན་ཚུལ་ལ་འཇམ་ཟིན་དང་རྩུབ་ཟིན་གཉིས་ལས། འཇམ་ཟིན་ནི། རྨི་ལམ་དུ་འདུག་སྙམ་པ་གཉིད་ཐུམ་འཕྲས་མང་པོ་འབྱུང་བ་ཡིན་ལ། རྩུབ་ཟིན་ནི།
གཡང་ལ་ལྷུང་བ། ཁྱིས་དེད་པ། གྲིབ་ཀྱིས་ནོན་པ་ལྟ་བུའི་རྨི་ལམ་འཇིགས་སྐྲག་ཅན་རྨིས་པ་དང་རྨི་ལམ་དུ་འདུག་སྙམ་སྟེ་ངོ་ཤེས་པར་འགྱུར་བ་དེའོ། ། གལ་ཏེ་ངོས་མ་ཟིན་ན་སད་འཕྲལ་འཕེན་པ་བཏང་སྟེ་སྔར་བཞིན་གཉིད་ལོག་ལ་བསྒོམ། དུས་ནི་ཐོ་རངས། ནམ་ལངས། ཉི་ཤར་སོགས་གནད་ཡིན་ལ་ནམ་སྨད་གཉིད་ལྷག་ཅུང་ཡོད་པའི་སྐབས་སུ་སྔར་བཞིན་བཟུང་བར་བྱའོ། ། དེར་མ་ཟད་ཉིན་མོའི་དུས་སུ་རྨི་ལམ་གྱི་དྲན་འདུན་རྒྱུན་ཆགས་སུ་བརྟེན་པའི་ནུས་པས་སད་དུས་ཀྱི་སྣང་བ་རགས་པ་འདི་ནུབ་ཅིང་གཉིད་འཐུག་པོར་མ་སོང་བའི་བར་དེར། རྣ་བར་སྒྲ་རོང་པའམ། ལུས་སྦྲིད་ཆིལ་སྙམ་པ།
ཐིབ་ཐིབ་ཀྱིས་ནོན་ཞིང་གཉིད་ཐུམ་འཕྲས་དང༌། སྨིན་མཚམས་སྦྲིད་སྦྲིད་པ་ལྟ་བུའི་ཉམས་ཀྱི་རྗེས་ཐོག དེ་མ་ཐག་པར་མིའམ་ཁང་ཁྱིམ་སོགས་རྟོག་པ་གསལ་པོ་མིན་པ་མོག་མོག་པོ་རབ་རིབ་ཙམ་དུ་འབྱུང་བ་དེ་རྨི་ལམ་གྱི་རྒྱུ་ཡིན་པས་དེ་ཀ་ངོས་ཟིན་པར་བྱས་ན། ཁབ་མིག་ཏུ་སྐུད་པ་ཚུད་པ་བཞིན་རྨི་ལམ་མུ་འབྱོར་བ་ཡིན་པས། དེ་དུས་མིག་མི་འབྱེད་པར་འོག་རླུང་བསྐུམ་ལ་གང་ཟིན་དེར་གཏད་པས་རིམ་པར་འབྱོངས་པར་འགྱུར་རོ། ། གཉིས་པ་ལ་རྨི་ལམ་སྤེལ་བསྒྱུར་སྦྱང་བ། རྨི་ལམ་སྒྱུ་མར་སྦྱང་བ། ཞར་བྱུང་སྒྱུ་ལུས་སོགས་གཞན་བཤད་པའོ། ། དང་པོ་ནི། རྨི་ལམ་ངོས་ཟིན་ནས་བརྟན་པ་ཐོབ་ཕྱིར་མཐའ་གཅིག་ཏུ་ཞེན་པའི་གཉེན་པོར་སྤེལ་བསྒྱུར་བྱ་བ་ནི།
སྔོན་འགྲོ་ནས་བླ་མའི་རྣལ་འབྱོར་བར་སྔ་མ་བཞིན་གཏོང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གི་རྨི་ལམ་འབྱོངས་པར་མཛད་དུ་གསོལ། ཅེས་གསོལ་བ་དྲག་ཏུ་གདབ། མཐར་ཉིན་སྣང་འདི་ཀུན་རྨི་ལམ་དངོས་ཡིན། རྨི་ལམ་གྱི་སྣང་བ་བདེན་པར་མ་གྲུབ་པས་ཅིར་ཡང་བསྒྱུར་དུ་བཏུབ་སྙམ་དུ་བསམས་ནས། རང་ལུས་ཡི་དམ་ལ་བསྒྱུར་བ་དང༌། དེའང་གཅིག་ནས་མང་པོར་སྤེལ་བ་ནམ་མཁའ་གང་བ་ཕར་སྤྲོ་བ་དང༌། མང་པོ་རྣམས་གཅིག་ཏུ་ཚུར་བསྡུ་བ་སོགས་དང༌།
དེ་བཞིན་བེམ་པོ་སྲོག་ལྡན་དུ་བསྒྱུར་བ། སྲོག་ལྡན་བེམ་པོར་བསྒྱུར་བ། མེ་ཆུར་བསྒྱུར་བ། ཆུ་མེར་བསྒྱུར་བ། འདྲེ་ཡི་དམ་ལ་བསྒྱུར་བ་སོགས་ཇི་ཙམ་འདོད་པར་སྤེལ་ཞིང་གང་འདོད་དུ་བསྒྱུར་བར་བྱའོ། ། གཉིས་པ་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གི་རྨི་ལམ་སྒྱུ་མ་ལྟ་བུ་འཆར་བར་མཛད་དུ་གསོལ། ། ཅེས་གསོལ་བ་དྲག་ཏུ་བཏབ།
ཉིན་པར་རྨི་ལམ་བཟུང་བའི་དྲན་འདུན་གྱི་ཐོག་རྨི་ལམ་ངོ་ཤེས་པ་ཙམ་གྱིས་མི་ཕན། ལྷ་སྐུ་སྒྱུ་མ་ལྟ་བུར་དྲན་འདུན་ཡང་ཡང་བྱ་ལ། ཉལ་དུས་འཇིགས་སྐྲག་གི་སྣང་བ་ལྟ་བུའི་རྐྱེན་བྱས་ནས་ལྷ་སྐུ་རྩོལ་མེད་དུ་བསྒྱུར་ནུས་ན་དེས་ཆོག དེ་ལྟར་མ་ཐུབ་བར་དུ་བསྐྱར་ལ་བསྒྱུར་ནས་བསྒོམ། དེ་ཀ་ལ་རྨི་ལམ་སྒྱུ་མ་ལྟ་བུའི་འདུན་པས་སྦྱངས་ཏེ། ལྷ་སྐུ་དེའང་མེ་ལོང་ནང་གི་གཟུགས་བརྙན་བཞིན་སྣང་སྟོང་ཞེན་མེད་དུ་བསྒོམས་པས། མཚན་མོའང་རྨི་ལམ་དུ་སྐྲག་སྣང་ལྟ་བུའི་རྐྱེན་བྱས་ནས་ལྷ་སྐུ་གསལ་སྟོང་འཛིན་མེད་སྒྱུ་མ་ལྟ་བུ་རང་ཤར་བར་འགྱུར་རོ། ། དེ་ནས་ལྷ་སྐུ་སྣ་ཚོགས་པ་རྩོལ་མེད་དུ་སྤྲུལ་ཞིང་མང་པོར་སྤེལ་ནས། ཅིར་ཡང་བསྒྱུར་བ་སོགས་ཀྱིས་སྣང་བ་ཐམས་ཅད་ལྷ་སྐུ་གསལ་སྟོང་དུ་འཆར་ཞིང་འཕེལ་བར་འགྱུར་རོ། དེ་ལྟར་རྨི་ལམ་གྱི་སྣང་བ་སྒྱུ་མར་གཏན་ལ་ཕབ།
སླར་དེ་ཉིད་སྣང་བ་ལ་བསྲེས་ནས་བསྒོམ་པ་ཡིན་ལ། དེ་ཡང་དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གི་རྨི་ལམ་སྒྱུ་མར་སྦྱངས་པར་མཛད་དུ་གསོལ། ཅེས་གསོལ་བ་དྲག་ཏུ་གདབ། དེ་ལ་མེ་ཆུ་གཅན་གཟན་སོགས་འཇིགས་སྐྲག་གི་སྣང་བ་ཡིད་ལ་བྱེད་ཅིང་ཐོག་བརྫིས་བྱེད་པ་ནི། ང་གཉིད་དུ་སོང་འདུག ལུས་འདི་རྨི་ལམ་བག་ཆགས་ཀྱི་ལུས་དང༌། སྣང་བ་འདིའང་རྨི་ལམ་གྱི་སྣང་བ་ཡིན་ལ་རྨི་ལམ་ནང་མེས་འཚིག་པ། ཆུས་ཁྱེར་བ།
གཡང་ལ་ལྷུང་རྒྱུ་སོགས་ནི་མེད་སྙམ་ནས་མེ་ཆུ་གཡང་དུ་མཆོང་ལ་རྨི་ལམ་སྒྱུ་མའི་དྲན་འདུན་བྱ། འདི་རྣམས་སེམས་ཀྱི་འཁྲུལ་སྣང་ཡིན། སེམས་ནི་དུས་གསུམ་རྒྱལ་བས་ཀྱང་གཟིགས་སུ་མེད་ཅིང༌། སྟོང་པ་ཉིད་ཡིན་བསམ་པ་དང་དེ་ཉིད་རང་སེམས་དང་བསྲེས་ལ་མཉམ་པར་བཞག་གོ ། ཞར་བྱུང་སྒྱུ་ལུས་དང༌། འོད་གསལ། བར་དོ་སོགས་གཅིག་ཏུ་ཉམས་སུ་ལེན་ཚུལ་བཤད་པའོ། ། དང་པོ་ལའང་མ་དག་པ་དང་དག་པའི་སྒྱུ་ལུས་སྦྱོང་བ་ལ་གཉིས་ལས། དང་པོ་ནི། དེ་ཡང་སྤྱིར་སྒྱུ་ལུས་ཞེས་པ་འདི་སྒྱུ་མའི་དཔེ་བརྒྱད་དང་སྦྱར་བ་སོགས་མང་ཡང་བསྡུ་ན་མ་དག་པ་དང་དག་པ་གཉིས་ལ་འདུ་བས།
ཐོག་མར་དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གི་རྨི་ལམ་མ་དག་སྒྱུ་ལུས་སུ་སྦྱངས་པར་མཛད་དུ་གསོལ། ཅེས་གསོལ་བ་དྲག་ཏུ་གདབ། རང་ལུས་མེ་ལོང་དུ་ཤར་བཅུག་ལ། དེ་ལ་བསྟོད་སྨད་བྱས་ཀྱང་དགའ་སྡུག་སོགས་ཨེ་སྐྱེ་བལྟའོ། ། དེ་བཞིན་དུ་ལུས་སྒྱུ་མ་དང༌། ངག་བྲག་ཆ། སེམས་སྨིག་སྒྱུ་ལྟ་བུར་བཟང་ངན་བདེ་སྡུག་རེ་དོགས་སོགས་རང་བཞིན་གྱིས་མ་གྲུབ་པར་སྒྱུ་མ་དང་རྨི་ལམ་ལྟར་བསྒོམས་ལ་མཉམ་པ་ཉིད་ཀྱི་ངང་དུ་བཞག་པར་བྱའོ། ། གཉིས་པ་ནི།
དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གི་རྨི་ལམ་དག་པ་སྒྱུ་ལུས་སུ་སྦྱངས་པར་མཛད་དུ་གསོལ། ཅེས་གསོལ་བ་དྲག་ཏུ་གདབ། འདིར་སྒྱུ་མ་ལྟ་བུའི་བསྐྱེད་རིམ་བསྒོམ་དགོས་པས་དེའི་ཚུལ་གཤམ་དུའང་གསལ་བར་འགྱུར་ལ། སྤྱིར་མཚན་མོའི་རྨི་ལམ་ཟིན་པ་དང་གང་ཡང་བསྒྱུར་དུ་བཏུབ་སྙམ་པའི་སྒོ་ནས་རང་ལུས་དངོས་སམ་ལྷར་མོས་ཤིང༌། ཡར་ནམ་མཁར་འཕུར་ནས་པདྨ་འོད་དང་བདེ་བ་ཅན་སོགས་རང་བཞིན་དག་པའི་ཞིང་ཁམས་ཉུལ་བ། སངས་རྒྱས་མཆོད་ཅིང་ཆོས་ཉན་པ་དང༌། དེ་བཞིན་དུ་བླ་མ་མཇལ་ཞིང་ཆོས་ཐོས་པར་བསམ་པ་དང༌། ལྷ་ཡུལ་སོགས་མཐོ་རིས་སྲིད་པའི་ཁམས་ཉུལ་བ།
མ་དག་པའི་ཞིང་དམྱལ་བ་སོགས་ངན་སོང་གསུམ་དང་སྲིད་པའི་གནས་རིས་ཉུལ་ལ་གཞན་དོན་སྒྲུབ་པའི་འདུན་མོས་བཟང་པོ་བྱ། དེ་བཞིན་མཚན་དུས་སུའང་དེ་ལྟར་ནུས་པ་འབྱུང་ཞིང༌། དེའང་དང་པོ་འོལ་སྤྱི་ཙམ་དང༌། རིམ་བཞིན་ཇེ་གསལ་དུ་འགྱུར་བས་མཐར་ཇི་ལྟ་བ་བཞིན་ཤེས་པར་འགྱུར་རོ། ། གཉིས་པ་ནི། དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གི་འོད་གསལ་ཟིན་པར་མཛད་དུ་གསོལ། འོད་གསལ་ལ་ཟུང་འཇུག་གི་ལྷ་སྐུ་འཆར་བར་མཛད་དུ་གསོལ། ཅེས་གསོལ་བ་དྲག་ཏུ་གདབ།
མཐར་ཉིན་དུས་སྒྱུ་མ་རྨི་ལམ་གྱི་འདུན་པའི་སྟེང༌། དོ་ནུབ་འོད་གསལ་ངོས་ཟིན་པར་བྱས་ཏེ་དེ་ལས་ལྷ་སྐུར་ལྡང་བར་བྱའོ་སྙམ་པའི་དྲན་འདུན་བྱ། ད་ལྟ་ལྷ་དང་ཐ་མལ་སོགས་གང་དུ་སྣང་རུང༌། སྣང་བ་དེ་དང་གང་སྣང་མཁན་གྱི་སེམས་ལ་བལྟས་པས་སྒྱུ་མར་སྣང་བ་ཙམ་གྱིས་འཛིན་པའང་རང་དག་པའི་ངང་དེར་གཏད་མེད་དུ་བཞག་པས། སེམས་འོད་གསལ་ལ་ཐིམ་སྟེ་གསལ་སྟོང་རྣམ་པར་མི་རྟོག་པའི་ཡེ་ཤེས་རང་ཤུགས་སུ་འཆར་རོ། ། ཡང་དེ་གའི་ངང་ལ་ཆུ་ལས་ཉ་ལྡང་བ་བཞིན་གསལ་སྟོང་ཞེན་བྲལ་གྱི་ལྷ་སྐུར་ལྡང་བ་ལ་སྦྱང་ཞིང༌། མཚན་མོ་ཉལ་བའི་དུས་སུ་སྙིང་ཁའི་ཧྲཱིཿའམ་ཨཱཿཡིག་དཀར་པོ་ཕྲ་ཞིང་འབར་བ་ཞིག་གསལ་ལ། དེ་འཛིན་མེད་ཀྱི་ངང་དུ་མཉམ་པར་བཞག་ཅིང་ཡེངས་མེད་དུ་བསྒོམ། གཉིད་དང་རྨི་ལམ་གྱི་བར་ལ་རྟོག་པ་མ་ཞུགས་པར་བྱ་ཞིང་ཨཱཿདཀར་ལ་སེམས་གཏད་པས་ཐ་མལ་བའི་གཉིད་མུན་འཐིབ་པ་ལྟར་འགྲོ་རྒྱུ་ཞིག་ཡོད་པ་དེ། འོད་གསལ་གྱིས་ཟིན་པ་རྣམས་ལ་དབྱིངས་དྭངས་པར་ཉི་མའི་མདངས་ཤར་བ་བཞིན།
གསལ་ལ་རྟོག་པ་མེད་པ་བདེ་ལ་ཞེན་པ་མེད་པར་འཆར་རོ། ། དེའང་སྲབ་མོའི་འོད་གསལ་ཟིན་པ་ན། གཉིད་དང་ལྷན་ཅིག་གསལ་སྟོང་ལ་བློས་འཛིན་པ་ཅུང་ཟད་དང་བཅས་པའི་ཉམས་འཆར་རོ། ། འཐུག་པོའི་འོད་གསལ་ཟིན་ན། གསལ་སྟོང་ནམ་མཁའ་ལྟ་བུ་ལ་འཛིན་མེད་དུ་གནས་པས་བརྟན་ཉམས་འབྱུང་ངོ༌། ། དེ་ལ་སྤེལ་བསྒྱུར་སོགས་སྔར་བཞིན་ཉིན་མཚན་གྱི་མན་ངག་གིས་སྦྱངས་ན། ལྷ་སྐུ་ནམ་མཁའ་གང་བ་ཕན་ཚུན་མི་སྒྲིབ་པར་འཆར་ཞིང་སྣང་ལ་རང་བཞིན་མེད་པ། གསལ་ལ་རྟོག་པ་མེད་པ། བདེ་ལ་ཞེན་པ་མེད་པ་སྟེ་མཚན་ཉིད་གསུམ་ལྡན་དུ་འཆར་རོ། ། གསུམ་པ་བར་དོ་ནི།
ཞལ་གདམས་ཀྱི་ལེ་ཚན་ལས། བཟང་ངན་ལས་དབང་རྐྱེན་གྱི་རྟར་བསྐྱོན་ནས༔ བར་དོ་གཉིས་སྣང་འཇིགས་སྐྲག་ཤར་བའི་ཚེ༔ ཐམས་ཅད་སྒྱུ་མར་ཤེས་པའི་དཔའ་གདེང་བསྐྱེད༔ ཅེས་གསུངས་པ་ལྟར། སྣང་བ་ཐམས་ཅད་སྒྱུ་མ་ལྟ་བུའམ་མཚན་སྣང་རྨི་ལམ་གྱི་སྣང་བ་ལ་བརྟེན་ནས་བར་དོ་ལ་བར་དོ་རུ་ངོ་ཤེས་པར་བྱའོ་སྙམ་དུ་འདུན་པ་སྔོན་དུ་བཏང༌། དུས་གསུམ་སངས་རྒྱས་ཐམས་ཅད་ཀྱི་ངོ་བོ། བླ་མ་རིན་པོ་ཆེ་མཁྱེན་ནོ། ། བདག་གི་བར་དོ་ངོ་ཤེས་དང་སྐུ་གསུམ་དུ་འཆར་བར་མཛད་དུ་གསོལ། ཅེས་གསོལ་བ་དྲག་ཏུ་གདབ།
རྨི་ལམ་ཟིན་པ་དང་འདི་བར་དོའི་སྣང་བ་ཡིན་འདུག ། བདག་གིས་བར་དོའི་མན་ངག་རྣམས་མངོན་དུ་བྱའོ་སྙམ་དུ་དྲན་པར་བྱས་ལ། བར་དོའི་མན་ངག་རྣམས་ཡིད་ལ་གསལ་བཏབ་ཅིང་བསྒོམས་པས། རྨི་ལམ་དུ་མ་འཆོར་བར་དྲན་ཅིང་ཟིན་ན་བར་དོ་ཟིན་པར་འགྱུར་རོ། ། དེ་ལ་འདིར་དབང་པོ་འབྲིང་རྣམས་ཀྱིས་འཆི་ཁ་བར་དོར་འཆི་ལྟས་བྱུང་བ་དང༌། འཆི་བ་འོད་གསལ་ཆོས་སྐུ་མངོན་དུ་བྱས་ལ། དེ་ལས་བར་དོ་ཟུང་འཇུག་སྒྱུ་མའི་སྐུར་ལངས་ཏེ་སེམས་ཅན་གྱི་དོན་བྱ་བའི་འཕེན་པ་སྔོན་དུ་བཏང༌། སད་དུས་ཀྱི་སྣང་བ་འདིའང་བར་དོ་ཡིན་སྙམ་སྟེ་ཡང་ཡང་འདུན་པས་བཟུང༌། གཉིད་དང་རྨི་ལམ་དུའང་བར་དོ་རུ་འདུག་སྙམ་དུ་གདམས་ངག་བསྒོམས་པས། ནམ་ཞིག་འཆི་བའི་ཚེ་འོད་གསལ་མ་བུ་འདྲེས་པའི་ཡེ་ཤེས་འཆི་སེམས་བདེ་སྟོང་འོད་གསལ་དུ་གནས་འགྱུར་བ་ལས།
བར་དོའི་དོད་དུ་ཟུང་འཇུག་གི་ལྷ་སྐུ་རང་ཤར་ནས་གྲོལ་བར་འགྱུར་རོ། ། དབང་པོ་ཐ་མ་ལའང་གསུམ་དུ་ཕྱེ་བས་རབ་ནི་སད་རྨིའི་དུས་ཐམས་ཅད་དུ་སྒྱུ་ལུས་རྨི་ལམ་བར་དོ་གསུམ་དབྱེར་མེད་དུ་བསྒོམས་པས་གོམ་པ་ན། མཐར་འཆི་བའི་དུས་སུ་མིག་སོགས་དབང་པོ་ལྔའི་རླུང་ནང་དུ་ཐིམ་པའི་གཟུགས་སོགས་ཚོགས་དྲུག་ཡུལ་གྱི་སྣང་བ་ནུབ་པ། སྣང་བ་ཐིམ་པའི་རིམ་པ་དང༌། ས་ཆུ་ལ་ཐིམ་པས་ལུས་ཟུང་ཤོར། ཆུ་མེ་ལ་ཐིམ་པས་ཁ་སྣ་སྐམ། མེ་རླུང་ལ་ཐིམ་པས་དྲོད་ཡལ། རླུང་རྣམ་ཤེས་ལ་ཐིམ་པས་ཕྱི་དབུགས་ཆད་པའི་བར་རགས་པའི་འབྱུང་བ་ཐིམ་རིམ་དང༌། སྐབས་འདིར་དཀར་ནག་གི་ལས་སྟོབས་ཆེ་བ་རྣམས་ལ་ཡེ་ཤེས་མཁའ་འགྲོ་མ་དང༌། གཤིན་རྗེའི་བསུན་མ་འབྱུང་བར་བཤད།
ཕྲ་བ་རྟོག་པའི་ཐིམ་རིམ་ནི། ཕྱི་དབུགས་གནས་པའི་དང་པོ་རྟོག་པ་ཐིམ་པའི་རིམ་པ་བཞིན་ཕྱི་རྟགས་སུ་ཟླ་བ་ཤར་བ། ནང་རྟགས་སུ་དུ་བ་ལྟ་བུ་སྣང་བའི་སྐབས་དེ་མཆེད་པ་ལ་ཐིམ། ཞེ་སྡང་གི་རྟོག་པ་སོ་གསུམ་འགགས། ཕྱི་རྟགས་སུ་ཉི་མ་ཤར་བ། ནང་རྟགས་སུ་མེ་ཁྱེར་ལྟ་བུ་མཆེད་པའི་སྐབས་དེ་ཉེར་ཐོབ་ལ་ཐིམ། འདོད་ཆགས་ཀྱི་རྟོག་པ་བཞི་བཅུ་འགགས། ཕྱི་རྟགས་སུ་ནག་ལམ་སྒྲ་གཅན་གྱི་སྣང་བ། ནང་རྟགས་སུ་མུན་སྲོད་པ་ལྟ་བུ་སྣང་བ་ཉེར་ཐོབ་དེ་འོད་གསལ་ལ་ཐིམ། གཏི་མུག་གི་རྟོག་པ་བདུན་འགགས་པའི་བར་ཕྲ་བ་ཐིམ་པ།
འོད་གསལ་གྱི་སྐབས་འཆི་སྲིད་ཀྱི་དངོས་གཞི་དང་བར་དོ་མགོ་རྩོམ་པ་ཡིན་པས། ཕྱི་རྟགས་སུ་སྐྱ་རེངས་ཤར་བ། ནང་རྟགས་སུ་སྟོན་གནམ་གཡའ་དག་པ་ལྟ་བུ་ཉམས་ལེན་པ་རྣམས་ཀྱི་གཞི་གནས་མའི་འོད་གསལ་ཞེས་རང་ཤར་བ་ཉིད། ཉམས་ལེན་ལམ་གྱི་འོད་གསལ་གྱིས་ངོ་ཤེས་ནས་རིག་པ་འོད་གསལ་མ་བུ་ངོ་འཕྲོད། སྐྱེ་མེད་འོད་གསལ་ཆོས་སྐུ་རུ་ཤར། དེ་ལས་རོལ་པ་འགག་མེད་ལོངས་སྐུ་རང་ཤར་ལྷུན་གྲུབ་ཏུ་ཤར་བས་སྤྲུལ་སྐུ་ཕྲིན་ལས་ཀྱི་རང་རྩལ་གྱིས་སེམས་ཅན་རྣམས་སྨིན་ཅིང་གྲོལ་བར་མཛད་པ་ཡིན་ནོ། ། འབྲིང་ནི། སྣང་བ་གསུམ་མ་དག་ཅིང་སྒྱུ་མ་ལྟ་བུའི་རང་བཞིན་དུ་མ་ཤེས་པས། འོད་གསལ་ལས། སྣང་གསུམ་འབྱུང་བཞི་དང་བཅས་པ་ལུགས་ལྡོག་ཏུ་ལངས་ནས་འབྱུང་བཞི་ཕྲ་བ་ལས་བར་དོའི་ལུས་ལེན་ལ།
དེའང་འོད་གསལ་ངོ་མ་ཤེས་པས། གཏི་མུག་གི་རྟོག་པ་བདུན་ལངས། སྣང་བ་ཉེར་ཐོབ་ཤར། སྟོང་པ་ཆེན་པོ། འདོད་ཆགས་ཀྱི་རྟོག་པ་བཞི་བཅུ་ལངས། མཆེད་པ་ཤར། ཤིན་ཏུ་སྟོང་པ། ཞེ་སྡང་གི་རྟོག་པ་སོ་གསུམ་ལངས། སྣང་བ་ཤར། སྟོང་པ་ཞེས་བྱ་བ་སླར་ཁྱབ་བྱེད་ཀྱི་རླུང་གིས་འདུ་བྱས་ཏེ་རྣམ་ཤེས་སྒོ་དགུའི་ལམ་གང་རུང་ནས་འཕོས་ཏེ་བར་དོའི་སྲིད་པ་གྲུབ་ལ།
དེ་ཡང་སྲིད་པ་བར་དོ་ནི། གཞུང་ལས། དབང་པོ་ཀུན་ཚང་ཐོགས་མེད་རྒྱུ༔ ཤ་གཟུགས་བག་ཆགས་འབྲེལ་བའི་ལུས༔ འཛིན་ཆགས་བར་དོའི་ནང་ཚན་མཐོང་༔ ཚེ་འདིའི་སྣང་བ་ཉིན་སྣང་འདྲ༔ བག་ཆགས་མ་གཏོགས་ནུབ་པར་གྱུར༔ ཅི་ཕྱིར་ཚོགས་དྲུག་དོན་ལ་འཁྲུལ༔ ཞེས་གསུངས་པ་ལྟར། བར་དོའི་སེམས་ཅན་དེ་དབང་པོ་ཀུན་ཚང་ཞིང༌།
མ་ཡི་མངལ་མ་གཏོགས་གང་ལའང་ཐོགས་མེད་དུ་རྒྱུ་ནུས་པའི་རྫུ་འཕྲུལ་ཅན། བར་དོར་ཅི་ཙམ་གནས་པའི་དུས་ཕྱེད་གང་དུ་སྐྱེ་འགྱུར་གྱི་ཤ་ཚུགས་ཅན། ཕྱེད་སྔ་མའི་བག་ཆགས་འབྲེལ་བའི་ལུས་གཟུགས་ལ་འཛིན་ཆགས་དབང་བཙན་པའི་རིགས་མཐུན་བར་དོའི་ནང་ཚན་མཐོང་བ་ཡིན་ལ། ཐོག་མར་ངོས་མ་ཟིན་པར་ཚེ་འདིའི་སྣང་བ་ཁོ་ན་འཆར། དེ་ནས་ཤི་བ་ངོ་ཤེས་ནས་འཇིགས་སྐྲག་མྱ་ངན་ཆེ་བ་འབྱུང༌། དེ་དུས་གདམས་ངག་དྲན་དགོས་པའི་དུས་ཡིན་ལ་དེ་ཡང་དུས་ནི། སྔོན་བྱུང་སྲིད་པའི་བག་ཆགས་ཤ་གཟུགས་ལ༔ མ་ཆགས་མ་ཞེན་སྒྱུ་མར་ཤེས་པར་གྱིས༔ ང་ཉིད་དུས་གསུམ་མཁྱེན་པའི་ངོ་བོར་སྒོམས༔ རང་ཉིད་བསྐྱེད་རྫོགས་ཟུང་ལྡན་གསལ་སྟོང་ངང་༔
ཞེས་གསུངས་པ་བཞིན། ད་ལྟ་ནས་ལམ་འཁྱེར་ལ་སློབ་པ་གལ་ཆེ་བས་བར་དོའི་སྣང་བ་འཆར་བའི་དྲན་འདུན་དང་སྐྱོ་ཤས་དྲག་པོ་བསྐྱེད་དེ། བར་དོ་ལོངས་སྐུར་གྲོལ་བར་གསོལ་བ་བཏབ་ལ། རང་དང་སྣང་བ་གང་ཤར་ཐམས་ཅད་ལ་ཅེར་རེ་བལྟས་ཏེ་ང་ཤི་འདུག སྣང་བ་འདི་ཐམས་ཅད་བར་དོའི་སྣང་བར་འདུག་པས་བར་དོ་ལ་བར་དོ་རུ་ངོ་ཤེས་པར་བྱས་ལ་སྦྱང་བར་བྱའོ་སྙམ་པས། བར་དོ་ཡིད་ཀྱི་ལུས་འོད་གསལ་དུ་བཅུག་སྟེ་འདི་ལས་ཟུང་འཇུག་སྒྱུ་མའི་ལྷ་སྐུ་རུ་གནས་འགྱུར། ལོངས་སྐུར་ལྡང་བར་བྱའོ་སྙམ་པའི་འཕེན་པས་ལོངས་སྐུར་རང་ཤར་དུ་འཆར་ལ། མཐར་ཐུག་ལུགས་ལྡོག་ཏུ་སྣང་བ་གསུམ་གྱིས་རྒྱུ་བྱས་ཏེ་འབྲས་བུ་རྡོ་རྗེ་འཆང་དུ་འཚང་རྒྱ་བར་འགྱུར་རོ། ། ཐ་མ་ནི། གོང་གསལ་བར་དོ་གཉིས་པར་ལམ་མ་ཆོད་ན།
སྒྲ་འོད་ཟེར་གསུམ་གྱི་སྣང་བ་ཤར་ཏེ། དེ་ཚེ་སྒྲས་དངངས་སོ། ། འོད་ཀྱིས་འཇིགས་སོ། ། ཟེར་གྱིས་སྐྲག་གོ ། སྐུ་ཡི་བཀོད་པ་རྣམས་མ་ཤེས་ནས་བརྒྱལ་ལོ། ། དེ་ཚེ་འཇིགས་སྐྲག་ཐམས་ཅད་སྒྱུ་མར་ཤེས་པ་དང༌། སྣང་བ་ཐམས་ཅད་རང་སྣང་དུ་ངོ་ཤེས་ན་གྲོལ་བར་འགྱུར་རོ། ། དེ་ཚེ་སྐྱེ་གནས་ལ་སྲེད་པ་སྐྱེ་ཞིང་ཆགས་སྡང་ལྡང་བའི་དུས་ཡིན་པས་གང་ལ་ཡང་ཆགས་སྡང་སྤོང་བ་གལ་ཆེ་ལ། ང་ཤི་འདུག་སྙམ་པའི་སྐྲག་པར་མི་བྱ་ཞིང༌། ཀྱེ་མ་ཆགས་སྡང་གིས་སྐྱེ་བ་ལེན་པ་འདི་ཤིན་ཏུ་སྡུག་བསྔལ་ན།
ད་ནི་དག་པའི་ཞིང་དུ་འགྲོ་བར་བྱའོ་སྙམ་པའི་བར་དོ་སྤྲུལ་པའི་སྐུར་གྲོལ་བར་གསོལ་བ་བཏབ་ལ། སྐྱེ་གནས་ཀྱི་འཇུག་སྒོ་རྣམས་རབ་སྟོང་ཉིད་རྟོགས་པའི་ལྟ་བས་དགག འབྲིང་བར་དོའི་སྣང་བ་ཐམས་ཅད་རང་སྣང༌། རང་སྣང་ཐམས་ཅད་བདེན་མེད་སྒྱུ་མ་ལྟ་བུའི་རྩལ་སྣང་གིས་སྣང་གྲགས་རིག་གསུམ་ལྷ་སྔགས་ཏིང་འཛིན་དུ་ལམ་ཁྱེར་གྱིས་དགག ཐ་མ་ཚངས་སྤྱོད་དང་སྐྱབས་འགྲོ་ལ་སོགས་པའི་སྐྱེ་གནས་ངན་པ་བཀག་ནས་དག་པའི་ཞིང་དུ་འགྲོ་བར་བྱའོ་སྙམ་པའི་དྲན་འདུན་དྲག་པོས་འཕོ་བའི་གདམས་པ་དང༌། སྨོན་ལམ་གྱི་འཕེན་པ་རྣམས་ཀྱིས་བར་དོ་ནས་འཕོས་ཏེ་རང་བཞིན་སྤྲུལ་པའི་ཞིང་རྣམས་སུ་སྐྱེས་ནས་གྲོལ་བར་འགྱུར་རོ། ། དེ་ལྟར་ཉམས་སུ་བླངས་པས་མཐོང་བའི་ཆོས་ལ་ཟུང་འཇུག་སྒྱུ་མའི་སྐུ་འགྲུབ་པར་འགྱུར་ལ། གལ་ཏེ་དེ་ལྟར་མ་འགྲུབ་ནའང་བླ་མར་མོས་གུས་དང་སྣོད་བཅུད་ཞིང་ཁམས་སུ་བསྒྱུར་བའི་དག་སྣང༌། བདེན་མེད་སྒྱུ་མར་འདུན་པ་རྣམས་ད་ལྟ་ཉིན་མཚན་ཀུན་ཏུ་ཡང་ཡང་ཉམས་སུ་བླངས་པ་དེ། ས་བོན་གྱི་ཚུལ་དུ་སོང་ནས་དབང་པོ་རབ་འབྲིང་ཐ་མའི་ཁྱད་པར་གྱིས་བར་དོ་གསུམ་གང་རུང་དུ་གྲོལ་བར་གསུངས་པ་བཞིན་ཉམས་སུ་ལེན་པར་མཛད་འཚལ་ལོ། །
བཞི་པ་འཕོ་བ་བསྡུས་ཏེ་བསྟན་པ་ནི། དེ་ལྟར་རྫོགས་པའི་རིམ་པ་རྣམས་མ་ཐོབ་པའམ། ཐོབ་ཀྱང་གོམས་འདྲིས་ཆུང་བ་དག་ལ་ཕན་པའི་ཕྱིར། གཞུང་ལས། ཉི་ནུབ་སྒྱུ་ལུས་གནད་གཅོད་དྲག་པོས་ཞིག༔ ང་ཉིད་སྤྱི་བོར་སྣང་མཐར་རླུང་སེམས་བསྲེས༔ ཞེས་དང༌། ཞལ་གདམས་ལས། ནམ་ཞིག་ཚེ་ཡི་འཕེན་པ་ཟད་པའི་ཚེ༔ རྩ་གསུམ་འཁོར་ལོ་དྲུག་རྣམས་རིམ་པར་བསྡུ༔
སྣང་མཆེད་ཐོབ་གསུམ་ཤར་ནས་ལུས་སེམས་བྲལ༔ རྣམ་ཤེས་མྱུ་གུའི་མེ་ཏོག་ཡལ་བའི་ཚེ༔ ང་ཉིད་རྡོ་རྗེ་རྣལ་འབྱོར་ཟབ་ལམ་བསྒོམ༔ དྲན་རིག་འོད་ལུས་ཨཱཿཡིག་ཆོས་སྐུར་འཕོ༔ རང་ཉིད་རྣམ་སྣང་ཆོས་བདུན་ཁྲེགས་སེར་བཞག༔ ཅེས་གསུངས་པ་བཞིན་འཕོ་བའི་དམིགས་པ་མ་རྒྱུད་འཕོ་བ་ཀ་དག་ཡེ་གྲོལ་གྱི་ཁྲིད་ཡིག་ཁོ་བོས་བྱས་པ་ཟུར་གསལ་ལྟར། ད་ལྟ་ཉིད་དུ་འཕོ་བའི་མན་ངག་བརྒྱུད་ལྡན་བླ་མའི་ཞལ་ལས་ནོས་ཏེ་གཞུང་ལས་གསུངས་པ་བཞིན། ཉིན་བདུན་ནམ་གསུམ་སོགས་རྟགས་ཚད་ལོན་པར་སྦྱང་བ་དང༌། དུས་ལ་བབ་ཚེ་ལས་ལ་སྦྱོར་ཆོག་གི་གྲ་སྒྲིགས་ཤིག་མེད་ན་ཞུས་ལོ་ཐོབ་ལོ་ཙམ་གྱིས་མི་ཡོང་སྟེ་དགྲ་ངན་ཐོག་ཏུ་སླེབས་ཚེ་གོ་མཚོན་ཡོད་པ་ཙམ་གྱིས་མི་ཕན་ལ། སྣུན་རྩལ་གྱི་ལག་ལེན་བྱང་ཆུབ་པ་ཞིག་དགོས་པ་བཞིན་ནོ། །
དེ་དག་གིས་མཚན་བཅས་རྫོགས་པའི་རིམ་པ་ཅུང་ཟད་བཀྲལ་བ་རེ་ཞིག་རྫོགས་སོ། ། དེ་ལྟར་བརྩམས་པའི་རྒྱུ་མཚན་ནི། ཨོ་རྒྱན་རྩ་གསུམ་གླིང་པའི་ཟབ་གཏེར་ཐུགས་སྒྲུབ་བདེར་འདུས་ཀྱི་ཆ་ལག བསམ་ལྷུན་གྱི་སྒྲུབ་ཐབས་ཞལ་གདམས་ལེའུ་བཅུ་གསུམ་ལས་རྫོགས་རིམ་གྱི་ཁྲིད་སྐོར་ཕྱོགས་བསྡུས་དུས་བཞི་སངས་རྒྱས་མཉམ་སྦྱོར་ཞེས་བྱ་བ་འདིའང༌། རིང་མོ་ཞིག་ནས་གཅུང་སྨན་པ་བླ་མ་ཆོས་ཀྱི་བློ་གྲོས་དང་ད་ལྟ་རང་ལུགས་ཆོས་དྲུག་དེ་འདྲ་ཡོད་མེད་དྲི་བ་དྲིས་ལན་གྱི་སྐབས་སུ། ཁོང་གིས་ད་ཡོད་རྫོགས་རིམ་ཁྲིད་རྐང་དེ་དག་ལ་ཁྲིད་ཡིག་རེ་མེད་ན་རང་སྐྱ་འཕེར་ཐབས་མི་འདུག་ལ། ད་ཕྱིན་ཅི་ནས་ཀྱང་རྫོགས་རིམ་གྱི་སྐོར་ལ་འགྲེལ་པ་དང་ཁྲིད་ཡིག་རེ་འབྲི་ཐུབ་རྒྱུ་ཅི་ནས་ཀྱང་གལ་ཆེ་བར་འདུག དེ་ལུགས་བཞིན་གུས་ཆོས་ཚོགས་དང་བཅས་པས་གསོལ་བ་འདེབས་པ་ཡིན་པས། ཅིས་ཀྱང་ཐུགས་ལ་འདོགས་པར་ཞུ་ཞེས་ནན་བསྐུལ་ཡང་ཡང་བྱུང་བ་ཡིད་འཇོག་ཁར། ལོ་དེར་བར་དོའི་ཁྲིད་ཀྱི་སྐོར་ཉམས་ཞིབ་དང་འབྲེལ་རང་གཞུང་མན་ངག་བལྟ་བསྡུར་སྐབས་གདམས་ཟབ་རྣམས་ཕྱོགས་གཅིག་ཏུ་ཉམས་སུ་ལེན་ཐབས་ཤིག་བྱུང་ན་ཤིན་ཏུ་དགེ་བར་མཐོང་སྟེ།
གཏེར་གཞུང་ཁྲིད་ཡིག་ལ་རིགས་མཐུན་གཞུང་དང་བླ་མའི་མན་ངག་གིས་བརྒྱན་ཅིང༌། རང་གིས་ཉམས་སུ་ལེན་ཕྱིར་ངེས་པའི་གནད་རྣམས་ཡི་གེའི་ལམ་དུ་བཀོད་པར་བྱས་པ་ལས། སླར་རབ་བྱུང་བཅུ་བདུན་པ་མེ་ཕག་ལོ། ཆོ་འཕྲུལ་ཆེན་པོའི་དུས་ཀྱི་ཟླ་བ་ཉ་གང་བའི་ཚེ། གནམ་ལྕགས་ཀྱི་ཟབ་གཏེར་དཔེ་བསྐྲུན་བྱས་པ་ཡོངས་ཀྱི་མཐའ་རྟེན་ཟབ་པ་ཁྲིད་ཀྱི་སྐོར་རྣམས་ཕྱོགས་བསྒྲིགས་སྐབས་གྲུབ་པར་བགྱིས་པའི་སྐབས་ཕྲི་སྣོན་ཅུང་ཟད་བཅས་ཡི་གེ་པ་ནི་འཕེན་སྤྲུལ་གྱིས་བགྱིས་པ་འདིས་ཀྱང༌། བསྟན་པ་འདི་ཉིད་ལ་སྲི་ཞུ་དང་དྲིན་ཅན་བླ་མ་རྣམས་ཀྱི་ཐུགས་བཞེད་བསྐང་ཕྱིར་སྨོན་ཡང༌། ལར་རང་ཉིད་ཆོས་དྲུག་སོགས་ལ་ཉམས་རྒྱུས་ཞན་ཞིང་གཏེར་གཞུང་ཁ་འཐོར་ཆེ་བའི་རྐྱེན་གྱིས་དགོངས་པ་གནད་དུ་མ་ཁེལ་ཅིང༌། མ་རྟོགས་ལོག་རྟོག་གི་དྲི་མའི་ཉེས་པ་མཆིས་ན་རྩ་གསུམ་རྒྱལ་བ་སྲས་དང་བཅས་པའི་སྤྱན་སྔར་འཆགས་ཤིང༌། དགེ་བས་སྙིང་པོའི་རིང་ལུགས་འདི་ཉིད་མི་ཉམས་ཡུན་དུ་གནས་པའི་རྒྱུར་གྱུར་ཅིག
ཅེས་སྒོ་ཆེན་རྒྱལ་བའི་སྐྱེ་ཕྲེང་དུ་འབོད་པ་གནམ་ལྕགས་བསྟན་འཛིན་མིང་ཅན་གྱིས་གུ་རུའི་སྒྲུབ་གནས་ཨ་སུ་རའི་རྡོ་རྗེ་ཀེའུ་ཚང་དང་འདབས་འབྲེལ།
མཁའ་སྤྱོད་ཌཱཀྐིའི་ཚོགས་ཁང་གཡུ་ལོ་བཀོད་རྗེ་བཙུན་གླིང་དུ་གྲུབ་པར་བགྱིས་པའོ།། །། ཏ༽ ༄༅། །ཞི་ཁྲོ་ན་རག་དོང་སྤྲུགས་ཀྱི། བར་དོའི་རྩ་ཁྲིད་ཐོས་པ་རང་གྲོལ་ཞེས་བྱ་བ་བཞུགས་སོ། ། རྃང་རིག་གདོད་མའི་གནས་ལུགས་ཀྱི། ། རྃང་ངོ་རིག་ནས་གཤིས་ཐོག་ཏུ། ། རྃང་གྲོལ་ཀུན་ཏུ་བཟང་པོ་ཞེས། ། རྃང་བྱུང་སངས་རྒྱས་དེ་ལ་འདུད། ། ཡེ་གཞི་མ་རྟོགས་འཁྲུལ་གཞིར་གོལ། ། དེ་ལས་འཁྲུལ་སྣང་འཁོར་བ་ནི། །
ཐོག་མཐའ་བར་མེད་འགལ་མེ་བཞིན། ། འཁོར་ནས་གཞི་ཐོག་མ་གྲོལ་བར། ། བར་དོ་ཆེན་པོར་ཡོངས་སུ་གྲུབ། ། དབྱེ་ན་བར་དོ་དྲུག་གསུམ་བཞི། ། གཅིག་སོགས་འདོད་པ་ཐ་དད་ཀྱང༌། ། དོན་གྱི་འཇོག་སོ་གཅིག་པའི་ཕྱིར། ། མན་ངག་ལུགས་བཞིན་འདིར་བཤད་བྱ། ། དེའང་གཏེར་ཆེན་རྩ་གསུམ་གླིང་པའི་ཟབ་གཏེར་ཞི་ཁྲོ་ན་རག་དོང་སྤྲུགས་ཞེས་པ། མཐོང་ཐོས་དྲན་རེག་གི་འབྲེལ་ཚད་ཀུན་རང་སར་གྲོལ་བའི་ཐབས་མཆོག མ་བསྒོམས་པར་འཚང་རྒྱ་བའི་གདམས་པ་ཟབ་མོ་འདི་ཉིད་ཉུང་ངུ་ཚིག་གིས་ཅུང་ཟད་དགྲོལ་བ་ལ།
ཆོས་བདག་མཁའ་འགྲོ་ཆོས་སྐྱོང་རྣམས་ཀྱིས་བཀའ་ཡི་གནང་བ་མཛད་དུ་གསོལ་ལོ། ། དེ་ལ་ཐོག་མར་བར་དོའི་ངོ་བོ་ནི། གཞི་དབྱིངས་ཀ་དག་ལས་གཞན་དུ་སྣང་བ་ཐམས་ཅད་ཡིན་ཏེ། གཞི་དབྱིངས་ལས་ནི་བསྐྱོད། སླར་གཞི་སྣང་ཀ་དག་གི་གཞི་ཐོག་ཏུ་མ་ལྡོག་པའི་བར་དུ་ཡོད་པས་ན་ཐམས་ཅད་བར་དོར་གཅིག་གོ ། དེའང་གཞི་ལས་གཞི་སྣང་དུ་ཤར་བའི་སྐུ་དང་ཡེ་ཤེས་ཀྱི་སྣང་ཆ་ནི། དག་པ་ཆོས་ཉིད་ཀྱི་བར་དོ། འགྲོ་དྲུག་ཏུ་སྣང་བའི་འཁྲུལ་སྣང་གི་ཆོས་ཐམས་ཅད་མ་དག་འཁྲུལ་པའི་བར་དོ་སྟེ་གཉིས་སུའང་འདུའོ། ། ཡང་རང་བཞིན་སྐྱེ་གནས། འཆི་ཁ་སྡུག་བསྔལ།
ཆོས་ཉིད་སྲིད་པ་སྟེ་བར་དོ་གསུམ་དུའང་གསུངས་མོད། ཕལ་ཆེ་བའི་དབང་དུ་བྱས་ན་རང་བཞིན་སྐྱེ་གནས་ཀྱི་བར་དོ། འཆི་ཁ་སྡུག་བསྔལ་གྱི་བར་དོ། ཆོས་ཉིད་འོད་གསལ་གྱི་བར་དོ། སྲིད་པ་ལས་ཀྱི་བར་དོ་སྟེ་བཞི་རུ་བརྗོད་དོ། ། དེ་བཞིན་དུ་ཞི་ཁྲོ་དགོངས་པ་རང་གྲོལ་བར་དོའི་ཐོས་གྲོལ་ཆེན་མོ་རུ་སྐྱེ་གནས་བར་དོ། རྨི་ལམ་བར་དོ། བསམ་གཏན་བར་དོ། འཆི་ཁ་བར་དོ། ཆོས་ཉིད་བར་དོ།
སྲིད་པ་བར་དོ་དང་དྲུག་ཏུ་གསུངས་ལ། རང་ལུགས་རྩ་བའི་གཏེར་གཞུང་ཐོས་གྲོལ་གྱི་རྩ་ཚིག་ཀྱང་དེ་དང་མཚུངས་ཤིང༌། དེ་ལྟར་བཞེད་ལུགས་མང་མོད་ཀྱང༌། དོན་གྱི་དགོངས་པ་གཅིག་ཏུ་བབ་པས་འདིར་གོ་བདེ་དོན་གསལ་གྱི་དབང་དུ་བྱས་ཏེ། རང་བཞིན་སྐྱེ་གནས་ཀྱི་བར་དོ། འཆི་ཁ་སྡུག་བསྔལ་གྱི་བར་དོ། ཆོས་ཉིད་འོད་གསལ་གྱི་བར་དོ། འཁྲུལ་སྣང་སྲིད་པའི་བར་དོ་སྟེ་བཞི་རུ་བསྡུས་ཏེ་བཤད་པར་བྱ་ལ། དེའང་སྐྱེ་གནས་ཀྱི་ནང་གསེས་སུ་རྨི་ལམ་བར་དོ་དང༌། བསམ་གཏན་བར་དོ་གཉིས་སུ་ཕྱེས་ཏེ་མན་ངག་བཞིན་བརྗོད་པར་བྱ་ཞིང༌།
དེ་དག་རེ་རེ་ལའང་ངོ་བོ་ངོས་བཟུང་བ། འཆར་ཚུལ་རྒྱས་པར་བཤད་པ། གདམས་ངག་ལམ་དུ་བྱ་བ་དང་གསུམ་གསུམ་གྱིས་བཤད་པར་བྱ་བ་ལས། ༈ དང་པོ་རང་བཞིན་སྐྱེ་གནས་ཀྱི་བར་དོ་བཤད་པ་ལ་གསུམ་ལས། དང་པོ་ངོ་བོ་ངོས་བཟུང་བ་ནི། རང་བཞིན་སྐྱེ་གནས་ཀྱི་བར་དོ་ཞེས་ཐོག་མར་མའི་མངལ་ལས་སྐྱེས་པ་ནས་འཆི་ནད་དྲག་པོས་མ་ཐེབས་བར་དུའོ། ། གཉིས་པ་འཆར་ཚུལ་རྒྱས་པར་བཤད་པ་ནི། སྤྱིར་འགྲོ་བ་དྲུག་པོ་ལས་སྣང་ཙམ་ཡིན་པར་མཚུངས་ཀྱང༌། སྣང་ཡུལ་གཅིག་ལ་རིགས་དྲུག་གི་འགྲོ་བར་སྣང་བ་ཐ་དད་པར་འཆར་ལ། དེ་བཞིན་གང་ཟག་ལ་མཚོན་ནའང་དབང་པོ་མཆོག་དམན་གྱི་ཁྱད་པར་ལས་སྣང་ཚུལ་གཅིག་ཏུ་མ་ངེས་ཏེ།
ལམ་རྣལ་འབྱོར་པའི་ངོར་སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་འཁོར་ལོར་ཡེ་ནས་ཡིན་པར་རྟོགས་ལ། སྣོད་བཅུད་ཀུན་དཀྱིལ་འཁོར་དུ་ལྷུན་གྱིས་གྲུབ་ཅིང༌། རྟོག་ཚོགས་ཆོས་ཉིད་ཀྱི་རོལ་པར་དངོས་སུ་ཤར་ཅིང་དེའི་ངང་དུ་གྲོལ་བའི་ཕྱིར། ཚུལ་འདི་ལ་ཟུང་འཇུག་སྐུ་བཞིའི་བར་དོ་ཞེས་གསུངས་པའང་ཡོད་ལ། ཏིང་འཛིན་བསམ་གཏན་གྱི་བར་དོའང་འདི་ལས་ལོགས་སུ་མེད་པ་མ་ཟད། དེ་རྣམས་སྐྱེ་གནས་བར་དོ་ལས་གཞན་དུའང་མ་ཡིན་ནོ། ། དེ་ལྟར་མ་རྟོགས་པའི་གང་ཟག་ཐ་མལ་པ་རྣམས་ནི། སྐྱེས་ནས་འཆི་ནད་ཀྱིས་མ་ཐེབས་པའི་བར་རྟག་ཏུ་བག་ཆགས་ངན་གོམས་འཁྲུལ་སྣང་ཨ་འཐས་ཀྱི་རྗེས་སུ་འབྲངས་ཏེ། མི་བདེན་པ་ལ་བདེན་པར་འཛིན། མི་རྟག་པ་ལ་རྟག་ཏུ་རེ།
སྡུག་བསྔལ་ལ་བདེ་བར་འཁྲུལ་ཅིང་ཞེན་པས། དགྲ་འདུལ་ཞིང་གཉེན་སྐྱོང་བ་སོགས་ཆགས་སྡང༌། བསགས་བསྲུང་སྤེལ་གསུམ་སོགས་ཆོས་བརྒྱད་འཁྲུལ་ཞེན་གྱི་བྱ་བའི་ངང་མི་ཚེ་ཡུད་ཙམ་པ་དེ་དོན་མེད་སྟོང་ཟད་དུ་གཏོང་བ་སྐྱེ་འགྲོ་ཕལ་མོ་ཆེའི་སྣང་ཚུལ་གྱི་ཆོས་ཉིད་ཡིན་པས། དེའང་སྐྱེ་གནས་བར་དོའི་རང་བཞིན་ལས་མ་འདས་སོ། ། དེ་བཞིན་དུ་མཚན་མོའང་མན་ངག་གི་གནད་ཀྱིས་མ་ཟིན་པའི་དུད་འགྲོ་བཞིན་གཏི་མུག་རོ་ཉལ་བྱས་པས། བག་ཆགས་ཉིང་འཁྲུལ་རྨི་ལམ་གྱི་སྣང་བ་སྣ་ཚོགས་པ་བསྐྱེད་ཅིང་ཆགས་སྡང་སྡུག་བསྔལ་ཟད་པ་མེད་པར་ཉམས་སུ་མྱོང་བ་འདི་ལ་རྨི་ལམ་གྱི་བར་དོ་བརྗོད་ཅིང༌། དེའང་སྐྱེ་གནས་བར་དོའི་རང་བཞིན་ལས་མ་འདས་སོ། ། མདོར་ན་སྐྱེ་གནས་བར་དོའི་ནང་ཁ་ཅིག་གིས་གནས་ལུགས་རྟོགས་ནས་ཉིན་མཚན་འོད་གསལ་གྱི་འཁོར་ལོ་ཉམས་སུ་བླངས་པས་གྲོལ་བར་འགྱུར་བ་དང༌། གཞན་ཉིན་མཚན་འཁྲུལ་སྣང་ཁོར་མོ་ཡུག་ཏུ་བསྐྱོད་ཅིང་འཁོར་བ་མཐའ་མེད་པར་འཁྱམ་པར་འགྱུར་བའི་ཕྱིར་ན། སྤྱིར་སྐྱེ་གནས་བར་དོར།
ནང་གསེས་སུ་ཉིང་འཁྲུལ་རྨི་ལམ་གྱི་བར་དོ། ཏིང་འཛིན་བསམ་གཏན་གྱི་བར་དོ་ཞེས་སོ་སོར་ཡོད་པའི་ཆ་ནས་དབྱེ་བའང་ཆེས་འཐད་པས་ན་དེ་བཞིན་བརྗོད་པར་བྱའོ། ། གསུམ་པ་གདམས་ངག་ལམ་དུ་བྱ་བ་ལའང༌། སྤྱི་དང་བྱེ་བྲག་གཉིས་ཀྱི་དང་པོ་ནི། སྤྱིར་རང་བཞིན་སྐྱེ་གནས་ཀྱི་བར་དོ་ལ་ཐི་བྱ་ཚང་ལ་འཇུག་པ་ལྟ་བུའི་མན་ངག་ལ་བསླབ་པར་གསུངས་ཏེ། དེ་ལ་ཐི་བྱས་སྔོན་ལ་གང་གི་གནོད་པ་ཡོང་མིན་ལེགས་པར་བརྟགས་ལ་བཙན་ས་བཟུང་ནས་ཚང་བཅས་པ་ལ་སླད་ཐེ་ཚོམ་མེད་པར་འཇུག་པ་བཞིན་ཚེ་འདིར་ཉམས་ལེན་ལ་འབད་པ་གལ་ཆེ་སྟེ། གཏེར་གཞུང་ཞི་ཁྲོ་བར་དོ་དྲུག་གི་རྩ་ཐོ་ལས། ཀྱེ་མཿ བདག་ལ་སྐྱེ་གནས་བར་དོ་འཆར་དུས་འདིར༔ ཚེ་ལ་ལོང་མེད་དལ་འབྱོར་མི་ལུས་འདི༔
རབ་རིབ་ངང་ལས་སྣང་བ་ཡུད་ཀྱིས་ཟད༔ ཤིན་ཏུ་རྙེད་དཀའ་ཐོབ་པའི་དུས་འདི་རུ༔ རིན་ཆེན་གླིང་ནས་སྟོང་ལོག་མ་འཁྱམས་པར༔ བརྩོན་འགྲུས་ཟབ་མོའི་རྒྱུད་བསྐུལ་སྙིང་པོ་ལོངས༔ ཐོས་བསམ་སྒོམ་གསུམ་ལུང་རིགས་ཟབ་མོའི་ཆོས༔ བསྐྱེད་རྫོགས་གཉིས་ཏེ་འདུས་པའི་གནད་འདི་ལ༔ ལོང་ཡོད་དུད་འགྲོ་ལྟ་བུར་མ་ཉལ་བར༔ ད་ལྟ་ཉིད་དུ་འབད་པ་དྲག་པོ་ཡིས༔ མི་རྟག་འཆི་བ་སྒོམ་པའི་ལྕག་གིས་བསྐུལ༔ ལོང་མེད་བློ་སྣ་སྟུང་བའི་དུས་གཅིག་པུ༔
ཞེས་གསུངས་པ་བཞིན་ད་རེས་ཤིན་ཏུ་རྙེད་པར་དཀའ་བ་ཡིད་བཞིན་གྱི་ནོར་བུ་ལས་ཀྱང་ལྷག་པའི་དལ་འབྱོར་གྱི་མི་ལུས་ལན་གཅིག་ཐོབ་པའི་སྐབས་འདིར། སྙིང་པོ་དམ་པའི་ལྷ་ཆོས་ཤིག་མ་འགྲུབ་ན། རིན་ཆེན་གླིང་དུ་སླེབས་ནས་ལག་སྟོང་དུ་ཕྱིན་པ་བཞིན་འགྱུར་བས་ན་རྟེན་བཟང་ཆུད་ཟོས་སུ་མ་སོང་བར་བརྩོན་འགྲུས་ཟབ་མོས་རྒྱུད་བསྐུལ་ཅིང༌། བློ་ལྡོག་རྣམ་པ་བཞིས་རང་རྒྱུད་ལེགས་པར་སྦྱངས། བླ་མ་དམ་པ་མཚན་ཉིད་དང་ལྡན་པ་བཙལ་ལ། དེ་ཉིད་མཉེས་པ་གསུམ་གྱིས་ལེགས་པར་མཉེས་པར་བྱས་ནས། མདོ་སྔགས་ཀྱི་གཞུང་ལ་ཐོས་བསམ་ཕྱོགས་མེད་དུ་བྱ་ཞིང་ལུང་རིགས་ཀྱིས་བརྡར་ཤ་གཅོད་པ་གལ་ཆེ། འོན་ཀྱང་ཧ་ཅང་ཐོས་པ་ལ་ཞེན་ཅིང་འབྱམས་ན་ཐ་སྙད་ཀྱི་ཚིག་མཐར་འཁོར་ནས་དོན་གྱི་སྙིང་པོ་མི་ལོན་པས། གང་ཐོས་རང་གི་རྒྱུད་ལ་བཀལ་ནས་བསམ་པས་གཏན་ལ་དབབ། དེའང་བླ་མའི་མན་ངག་ལས་ཞུན་ཐར་བཅད་ཅིང་སྔོན་འགྲོ་བསགས་སྦྱང་ནས་བརྩམ།
ཆོས་དང་རང་རྒྱུད་འདྲེས་ངེས་པ་ཞིག་མ་བྱས་ན། ལད་མོ་བྱས་པ་ཙམ་གྱིས་གར་ཡང་མི་ཕྱིན། དངོས་གཞི་དབང་གི་དོན་ནི་རང་རྒྱུད་སྨིན་པར་བྱ་བ་ཡིན་ན། དབང་དོན་ངོ་འཕྲོད་དགོས་ཀྱི་བུམ་པ་མགོ་ལ་བཞག་པ་ཙམ་གྱིས་དབང་བསྐུར་གྱི་དོན་གང་ཡང་མི་འབྱུང་བའང་ཤེས་དགོས་སོ། ། དེ་བཞིན་དུ་དབང་གི་སྲོག་དམ་ཚིག་ལ་རག་ལས་པས་དེ་མ་ཉམས་པར་བསྲུང་བ་གལ་ཆེ་ལ། མགོ་བོ་ཆད་ན་སླར་གསོ་མི་རུང་བ་བཞིན་རྩ་བའི་དམ་ཚིག་ཉམས་ན་བར་དོ་མེད་པར་ན་རག་ཆེན་པོར་མར་གྱི་ཟང་ཐལ་དུ་སྐྱེ་བར་གསར་རྙིང་གི་རྒྱུད་སྡེ་ཀུན་ན་གསལ་ལོ། ཁྱད་པར་དུ་བར་དོ་འོག་མ་ཐམས་ཅད་ཀྱི་སྐབས་སུ་གྲོལ་ཐབས་སྐུ་གསུམ་ལམ་ཁྱེར་སོགས་མན་ངག་མང་དུ་བཞུགས་ཀྱང༌། གནད་འགག་ནི་སྐྱེ་གནས་བར་དོའི་སྐབས་འདིར་རག་ལས་ཏེ། ཉམས་ལེན་གྱི་གོམས་ཤུགས་དང་ལྡན་པར་མ་གྱུར་ན་གློ་བུར་འཆི་རྐྱེན་གྱི་འགག་ལ་ཐུག་ཚེ་བག་ཆགས་ཀྱི་གཞན་དབང་བཙན་པོའི་དབང་དུ་མི་འགྱུར་བ་ནི་དཀའ་བར་སྣང་སྟེ། དཔེར་ན་འཕྲུལ་མདའ་ཁྱད་པར་ཅན་དང་ལྡན་ཡང་བསྣུན་རྩལ་གྱི་ལག་ལེན་ལ་བྱང་མ་ཆུབ་ཅིང་རྒོལ་ཐབས་མི་ཤེས་ན།
ཕ་རོལ་དགྲ་རྒོད་ཐོག་རྒྱག་ཏུ་སླེབས་ཚེ་ཅི་བྱ་གཏོལ་མེད་དུ་འགྱུར་བ་བཞིན་ལགས་སོ། ། དེས་ན་གྲོལ་བྱེད་ཀྱི་ལམ་ཐམས་ཅད་བསྐྱེད་རྫོགས་རྫོགས་ཆེན་གསུམ་ལ་འདུ་ཞིང་སྐྱེ་འཆི་བར་དོའི་ལམ་འཁྱེར་ཡང་དེར་མ་འདུས་པ་མེད་དོ། ། གཉིས་པ་ནི། དེ་ནས་གྲོལ་བྱེད་ཀྱི་གདམས་པ་དངོས་ལའང་ཞུས་ལོ་དང་ཐོབ་ལོ་ཙམ་གྱིས་རང་རྒྱུད་གྲོལ་བ་ལྟ་ཞོག ཉོན་མོངས་དང་བདག་འཛིན་ཅུང་ཟད་ཁ་བྲི་བ་ཙམ་ཡང་ཤིན་ཏུ་དཀའ་བ་བདག་དང་བདག་ལྟ་བུར་མཐུན་སྣང་དུ་མངོན་སུམ་གྱིས་གྲུབ་ཕྱིར། ད་ལྟ་རང་དབང་རང་ལ་ཡོད་པའི་དུས་འདིར་བསྐྱེད་རྫོགས་རྫོགས་ཆེན་སོགས་གང་ལ་ཉམས་ལེན་བྱེད་པ་དེ་ཉིད་ཀྱི་ལམ་རྟགས་རྣམས་ཚུལ་བཞིན་དུ་ཤར་ཐུབ་པ་ཞིག་དང༌། ཐ་ནའང་ཚིག་དོན་ལ་ངེས་པ་རྙེད་པའི་ཐབས་ལ་ནན་ཏན་དུ་བྱ་བ་ནི་སྤྱིར་གཅེས་པ་དང༌། བསྐྱེད་རིམ་ལ་མཚོན་ན་ཉམས་ལྔ་མཐར་སོན་ནས་ཡུལ་གསུམ་གྱད་དུ་གྱུར་པ་དེ་འདྲ་མ་གྱུར་ཀྱང༌། བསྐྱེད་རིམ་གྱི་གོ་དོན་སློང་ཞིང་ཅུང་ཟད་གོམས་འདྲིས་བརྟན་པ་གལ་ཆེ། མཚན་བཅས་རྫོགས་རིམ་གྱི་དབང་དུ་བྱས་ན།
གཏུམ་མོ་ལམ་གྱི་གཞུང་ཤིང་ལ་ཉམས་ལེན་བརྩོན་འགྲུས་དྲག་པོས་འབད་དེ་གནས་པ་རྩ། གཡོ་བ་རླུང༌། བཀོད་པ་བྱང་ཆུབ་སེམས་ཀྱི་ཉམས་ལེན་ལ་རྩལ་སྦྱངས་ཏེ། སྒོ་གཉིས་གང་ལ་བསྟེན་པའི་ཐབས་ལམ་དཔེའི་ཡེ་ཤེས་ལ་བརྟེན་ནས། ཟག་མེད་ལྷན་སྐྱེས་ཀྱི་ཡེ་ཤེས་བདེ་སྟོང་ཟུང་འཇུག་དོན་གྱི་ཡེ་ཤེས་ངོས་ཟིན་པར་བྱས་ལ་གནད་དུ་བསྣུན་པ་དང༌། མཚན་མེད་འོད་གསལ་ཕྱག་རྒྱ་ཆེན་པོའི་ཉམས་ལེན་རྒྱུན་གྱི་རྣལ་འབྱོར་ལ་བསླབ་པ་དང༌། མཚན་མོའི་ཆར་རྨི་ལམ་དང་འོད་གསལ། ཐུན་མཚམས་ཐམས་ཅད་དུ་སྒྱུ་ལུས་དང་བར་དོ། ཐུན་གྱི་མགོ་མཇུག་རྣམས་སུ་བླ་མ་ཡི་དམ་གྱི་བསྐྱེད་བཟླས་གསོལ་འདེབས་བསྔོ་སྨོན་ལ་སོགས་པས་ཚེ་འདིར་ཉམས་འོག་ཏུ་ཆུད་པར་བྱས་ནས་བར་དོ་ལོངས་སྐུར་གྲོལ་བའི་གདེང་ཐོབ་པའོ། ། གཉིས་པ་ནི།
ཁྱད་པར་དུ་རྫོགས་པ་ཆེན་པོ་ཀ་དག་ཁྲེགས་ཆོད་དང༌། ལྷུན་གྲུབ་ཐོད་རྒལ་གྱྀ་ཉམས་ལེན་ལ་རང་བྱན་ཚུད་པར་བྱས་ལ་བར་དོ་སོགས་གྲོལ་བྱེད་ཀྱི་ལམ་གཞན་ལ་ལྟོས་མི་དགོས་པར། རབ་ཕུང་པོ་ལྷག་མེད་དུ་གྲོལ་བ་དང༌། འབྲིང་མྱུར་དུ་འཚང་རྒྱ་བའི་རྟགས་སུ་འོད་དང༌། སྒྲ་དང༌། གདུང་དང༌། རིང་བསྲེལ་བཅས་འཆི་སྲིད་ཆོས་སྐུར་གྲོལ་བ་ལ་འབད་དགོས། མདོར་ན་སྐྱེ་གནས་ཀྱི་བར་དོའི་ནང་དུ། ཉིན་སྣང་འཁྲུལ་པའི་སྣང་བ་དང༌། མཚན་སྣང་ཉིང་འཁྲུལ་ཞེས་རྨི་ལམ་གྱི་སྣང་བ་དང༌།
དེ་གཉིས་ལས་ལྡོག་པའི་སེམས་ཏིང་ངེ་འཛིན་བསམ་གཏན་ལ་གནས་པ་སོགས་ཇི་ལྟར་བྱས་ཀྱང་དེ་དག་སྐྱེ་གནས་ཀྱི་བར་དོ་ལས་གཞན་དུ་མ་ཡིན་མོད། འོན་ཀྱང་དེ་དག་ཉམས་སུ་ལེན་ཚུལ་གྱི་ཐབས་སོ་སོར་གསུངས་པ་བཞིན་སྔར་བརྗོད་ལ་སླར་ཡང་བརྗོད་པར་བྱའོ། ། ནང་གསེས་སུ་རྨི་ལམ་དང་བསམ་གཏན་གྱི་བར་དོ་གཉིས་བཤད་པར་བྱ་བ་ལ། དང་པོ་རྨི་ལམ་བར་དོ་བཤད་པ་ལའང་གསུམ་ལས། དང་པོ་ངོ་བོ་ངོས་བཟུང་བ་ནི། གཉིད་ནས་མ་སད་ཀྱི་བར་དུ་རྨི་ལམ་གྱི་སྣང་བ་ཉམས་སུ་མྱོང་བའཽ། ། གཉིས་པ་འཆར་ཚུལ་རྒྱས་པར་བཤད་པ་ནི། རྨི་ལམ་བར་དོ་ཞེས་ཉིན་མོར་འཁྲུལ་སྣང་ལ་བདེན་པར་བཟུང་ནས་ཆགས་སྡང་རང་རྒྱུད་དུ་ཤར་བའི་སྟོབས་ཀྱིས། བག་ཆགས་ལ་གོམས་པས་མཚན་མོར་ཡང་རྨི་ལམ་དུ་ཤར་ཏེ་ཉིང་འཁྲུལ་གྱི་དབང་དུ་སོང་ནས། ཉིན་མཚན་བར་མེད་དུ་འཁྲུལ་པའི་འཁོར་ལོ་རུ་ཁ་འཕྱན་པ་ཡིན་ནོ། །
གསུམ་པ་གདམས་ངག་ལམ་དུ་བྱ་བ་དངོས་བརྗོད་པ་ནི། གཏེར་གཞུང་ཞི་ཁྲོ་བར་དོ་དྲུག་གི་རྩ་ཐོ་ལས། ཀྱེ་མཿ བདག་ལ་རྨི་ལམ་བར་དོ་ཤར་བའི་ཚེ༔ ཉིན་སྣང་ཐམས་ཅད་བདེན་མེད་སྟོང་པ་ཉིད༔ མཚན་མོ་བག་ཆགས་ཡིད་ལུས་ཕྱ་ཕྱོ་ལ༔ བདག་འཛིན་བྲལ་བའི་ཤེས་པ་སོ་མར་ལྷོད༔ འཁྲུལ་སྣང་བག་མེད་སྦྱང་བའི་དུས་གཅིག་པུ༔ རྩ་ཁམས་བར་དོ་རྨི་ལམ་ལོངས་སྐུའི་ཞིང་༔ ཡིད་ལུས་སྟོང་གཟུགས་སྒྱུ་མར་དོན་རྟོགས་ནས༔
རྗེས་ཤེས་བག་ཡོད་ཏིང་འཛིན་འཆར་བར་ཤོག༔ ཅེས་གསུངས་པ་བཞིན་དུ་རྨི་ལམ་སྦྱང་བ་ལ་གསུམ་ལས། དང་པོ་ཉིན་སྣང་སྦྱང་བ་ནི། ཉིན་སྣང་ཐམས་ཅད་རྨི་ལམ་ཡིན་སྙམ་པ་དང༌། གང་སྣང་བ་འདི་ཐམས་ཅད་རང་བཞིན་གྱིས་མ་གྲུབ་པས་སྒྱུ་མར་སྦྱང་བ་དང༌། སྣང་ཡང་བདེན་པར་མ་གྲུབ་སྙམ་པས་བདེན་མེད་སྟོང་པ་ཉིད་དུ་ངོ་ཤེས་པར་བྱའོ། ། གཉིས་པ་མཚན་སྣང་རྨི་ལམ་སྦྱང་བ་ནི། ཉལ་ཁར་བླ་མ་ལ་གསོལ་བ་འདེབས། རྨི་ལམ་ལ་རྨི་ལམ་དུ་ངོ་ཤེས་པར་བྱའོ་སྙམ་པའི་དྲན་འདུན་བྱ། ལུས་སེངྒེའི་ཉལ་སྟབས་བྱས་ལ་རང་ལུས་ལྷ་སྐུ་གསལ་སྟོང་དུ་བསྒོམ་ཞིང༌།
སྙིང་གའི་ཨ་ཡིག་དཀར་པོ་ལ་སེམས་བཟུང་སྟེ་གཉིད་ལོག་པས་རྨི་ལམ་མང་ལ་གསལ་བར་རྨིས་ཤིང་རྨི་ལམ་ངོས་ཟིན་པར་འགྱུར་རོ། ། གསུམ་པ་སྤྲུལ་བསྒྱུར་སྦྱང་བ་ནི། དེ་ལྟར་རྨི་ལམ་ངོས་ཟིན་པ་དང༌། སད་དུ་མི་འཇུག་པར་འདོད་ན་མང་དུ་སྤེལ་ཞིང༌། སད་པར་འདོད་ན་སད་དུ་འཇུག་པ་དང༌། ཡང་རྨི་ལམ་སྤྲུལ་བསྒྱུར་ཞེས་རང་གི་གང་འདོད་དུ་བསྒྱུར་བ། ངན་པ་བཟང་པོར་བསྒྱུར་བ་དང༌། རྒྱལ་འགོང་ཡི་དམ་ལ་བསྒྱུར་བ་དང༌། ཀླུ་ཁྱུང་ལ་བསྒྱུར་བ་ལྟ་བུ་སྤྲུལ་བསྒྱུར་འགྱེད་པ་སོགས་ལ་རྩལ་སྦྱང་བ་དང༌། རྨི་ལམ་དུ་མེ་ཆུ་གཡང་ས་སོགས་རྨིས་ཏེ་དངངས་སྐྲག་སྐྱེས་ན།
འདི་རྨི་ལམ་ཡིན། རྨི་ལམ་ནི་བདེན་མེད་སྒྱུ་མ་ལྟ་བུ་ཡིན་པས་མེས་མི་ཚིག ཆུ་དང་གཡང་ལ་ལྷུང་བ་མེད་སྙམ་ནས་ཐོག་བརྫིས་ཀྱིས་མཆོང་བ་ལ་སྒྱུ་ལུས་སུ་བསྲེ་བ་དང༌། དེའང་བདག་མེད་འཛིན་བྲལ་བློ་འདས་ཀྱི་ངང་དུ་ཤེས་པ་སོ་མར་ལྷོད་ཀྱིས་གློད་ལ། ཉིན་མཚན་འོད་གསལ་དུ་ལ་བཟླ་བར་བྱའོ། ། དེའི་དོན་ཞིབ་པར་འདོད་ན་ཁོ་བོས་བྱས་པའི་བདེ་འདུས་རྨི་ལམ་གྱི་ཁྲིད་ལས་ཤེས་པར་བྱའོ། ། དེ་ལྟར་བྱས་པས་རྩ་ཁམས་གདན་གསུམ་གྱི་དཀྱིལ་འཁོར་དུ་སྨིན། མ་དག་པའི་རླུང་སེམས་རང་སར་དག་ཅིང༌། དབང་རབ་ཚེ་འདིར་གྲོལ་བ་ལ་བར་དོའི་གདམས་པ་མི་དགོས་ཤིང༌། དབང་འབྲིང་རྣམས་འཆི་ལྟས་བྱུང་བ་དང་འཆི་སྲིད་ཆོས་སྐུ་མངོན་དུ་བྱས་ནས།
དེ་ལས་བར་དོར་ཟུང་འཇུག་སྒྱུ་མའི་སྐུར་རང་ཤར་ནས་ལོངས་སྐུར་གྲོལ་བ་དང༌། ཐ་མའང་སྲིད་པ་བར་དོ་རུ་སྤྲུལ་སྐུར་གྲོལ་ཚུལ་སོགས་འོག་ཏུ་འཆད་པར་འགྱུར་རོ། ། གཉིས་པ་བསམ་གཏན་བར་དོ་ལའང་གསུམ་ལས། དང་པོ་ངོ་བོ་ངོས་བཟུང་བ་ནི། སེམས་ཏིང་ངེ་འཛིན་ལ་གནས་ནས་མ་སད་པའི་བར་རོ། ། གཉིས་པ་འཆར་ཚུལ་རྒྱས་པར་བཤད་པ་ནི། བླ་མ་མཆོག་ལ་བསྟེན་ནས་མན་ངག་བདར་ཤ་ཆོད་པར་བྱས་ལ། སྒོ་གསུམ་ཐ་མལ་དུ་མ་ཤོར་ཅིང༌། སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་འཁོར་ལོར་ཤར་བའི་བསྐྱེད་རིམ་དང༌། ཐོས་བསམ་སྒོམ་པ་ལས་བྱུང་བའི་ཉམས་མྱོང་ལྟར་སོ་སོའི་རྒྱུད་ཚོད་ལ་དཔགས་ནས།
ཆེན་པོ་གསུམ་གྱི་ལྟ་དགོངས་དང་གོ་མྱོང་རྟོགས་པའི་སྒོ་ནས་རང་རྒྱུད་ལ་སྦྱར་ཞིང༌། འཁྲུལ་སྣང་གཞན་དབང་དུ་མ་སོང་བར་དངོས་གཞི་ཞི་ལྷག་ཟུང་འཇུག་གི་དོན་ཉམས་སུ་ལེན་པའོ། ། གསུམ་པ་གདམས་ངག་ལམ་འཁྱེར་ལ་བསླབ་པ་ནི། གཏེར་གཞུང་བར་དོ་དྲུག་གི་རྩ་ཐོ་ལས། ཀྱེ་མཿ བདག་ལ་བསམ་གཏན་བར་དོ་ཤར་བའི་ཚེ༔ སྒོ་གསུམ་མཐའ་བྲལ་ལྟ་བ་བརྟན་པའི་ངང་༔ ཚོགས་དྲུག་ལམ་དུ་ཤར་བའི་འགྱུ་བ་ཀུན༔ དེར་འཛིན་བཤིག་ལ་མ་བཅོས་སོ་མར་ཞོག༔ དགག་སྒྲུབ་སྤང་བླང་བྲལ་དགོས་དུས་གཅིག་པུ༔
ཏིང་འཛིན་མ་ཡེངས་བསམ་གཏན་སྒོམ་པའི་ཚེ༔ ཉོན་མོངས་འཁྲུལ་པས་ནམ་ཡང་མི་བསླུ་ཞིང་༔ དྲན་རིག་གཉུག་མའི་གཤིས་ལུགས་རྟོགས་པར་ཤོག༔ ཅེས་གསུངས་པ་བཞིན་མན་ངག་གིས་བདར་ཤ་ཆོད་པར་བྱས་ལ། དངོས་གཞི་ཉམས་སུ་ལེན་སྐབས་རྫོགས་ཆེན་རང་ལུགས་ལྟར་ན། ཐོག་མར་མི་མེད་ཀྱི་ལུང་སྟོང་དུ་ལུས་ངག་ཡིད་གསུམ་གྱི་བྱ་བ་དགུ་ཕྲུགས་སུ་བཏང་ཞིང༌། སྒོ་གསུམ་རུ་ཤན་འབྱེད་པ་སོགས་སྔོན་འགྲོ་སེམས་ཀྱི་ཁང་བུ་བཤིག་པའི་མན་ངག་གིས་མཐའ་བྲལ་གྱི་ལྟ་བའི་ངེས་ཤེས་བརྟན་པར་བྱས་ལ། དངོས་གཞིར་རིག་པ་རང་ཐོག་ཏུ་ངོ་སྤྲོད་པ། གཅིག་ཐོག་ཏུ་ཐག་གཅོད་པ། གྲོལ་ཐོག་ཏུ་གདེང་འཆའ་བ་གསུམ་གྱིས་ཀ་དག་གནས་ལུགས་ཀྱི་ལྟ་བ་གཏན་ལ་ཕབ་ནས།
ད་ལྟའི་ཚོགས་དྲུག་གི་ཡུལ་རྐྱེན་སྣང་གྲགས་རྟོག་ཚོགས་འགྱུ་བ་ཕྲ་རགས་གང་ཤར་གང་སྐྱེས་ཐམས་ཅད། དེར་འཛིན་མེད་པར་ཤིག་གིས་བཤིག་ལ་འཛིན་མེད་རང་གྲོལ་གྱི་ངང་དུ་མ་བཅོས་རིག་པ་རྗེན་པའི་རང་སོ་འཛིན་པ་ཙམ་ལས། ཆེད་དུ་སྒོམ་རྒྱུ་ཅི་ཡང་མེད་པ་ལ་དགག་སྒྲུབ་སྤང་བླང་གི་ལྷན་པ་མ་བཏབ་པར། ཡེང་མེད་ཀྱི་ངང་ལ་འཛིན་མེད་འོད་གསལ་འཁོར་ཡུག་ཏུ་ཉམས་སུ་མྱོང་ཞིང་ཐོད་རྒལ་གྱི་གནད་གཅུན་པས། ལྷུན་གྲུབ་སྐུ་དང་ཡེ་ཤེས་ཀྱི་རང་བཞིན་སྣང་བཞིའི་ལམ་རྩལ་རྫོགས་ནས། ཚེ་འདིར་མི་འཇིགས་རིག་པས་བཙན་ས་ཟིན་ཏེ་ལུས་ཐོག་འདིར་བར་དོ་མེད་པར་ཀུན་བཟང་ཆོས་སྐུའི་གོ་འཕང་མངོན་དུ་འགྱུར་ཞིང༌། འདི་ལ་གང་ཟག་དབང་པོའི་རིམ་པ་སོགས་ལ་ལྟོས་ནས་གྲོལ་ལུགས་མི་འདྲ་བ་འབྱུང་སྟེ། དཔེ་སྦྲུལ་མདུད་ནམ་མཁར་གྲོལ་བ་ལྟར་གདམས་པ་ཐོབ་པ་དང་གྲོལ་བ་དུས་མཉམ་པ་རིག་འཛིན་ཆེན་པོ་དགའ་རབ་རྡོ་རྗེ་ལྟ་བུ། དཔེ་མཚོ་ལ་ཁ་བ་བབས་པ་ལྟར་གང་ཤར་ཆོས་ཉིད་དུ་ཐིམ་ནས་གྲོལ་བ་བི་མ་ལ་དང་པད་འབྱུང་ལ་སོགས་པ་འཇའ་ལུས་རྡོ་རྗེའི་སྐུ་བརྙེས་པ་རྣམས་དང༌། དཔེ་འཁྱག་རོམ་ཆུར་ཞུ་བ་བཞིན་གདམས་པ་ཉམས་ལེན་ལ་ཡུན་དུ་འབད་པས།
འཁྲུལ་བའི་བག་ཆགས་དང་གདོས་བཅས་ཀྱི་ཕུང་པོ་འོད་ལུས་སུ་རིམ་གྱིས་གྲོལ་བ་ཉང་བན་ཏིང་འཛིན་བཟང་པོ། ལྕེ་བཙུན་སེངྒེ་དབང་ཕྱུག གནུབས་ཆེན་སངས་རྒྱས་ཡེ་ཤེས་སོགས་དང༌། ད་ལྟའི་དུས་སུ་མཁན་པོ་ཨ་ཆོས་ལྟ་བུ་ཚེ་འདི་ཉིད་ལ་ཕུང་པོ་ལྷག་མེད་དུ་དེངས་པ་དང༌། རང་རེའི་དུས་རབས་འདིའི་ནང་རང་ཡུལ་ཁམས་རི་བོ་ཆེར་སེ་ར་མཁའ་འགྲོ། ཕྱག་འཚལ་བླ་མ། རིག་གསར་སྐབས་སུ་ཁམས་གོ་འཇོ་རུ་སྲས་མོ་ཨ་རྟ་ལྷ་མོ་རྣམས་སྐུ་གདུང་ཁྲུ་གང་རེ་ཙམ་ལས་མ་བཞུགས་པ་དང༌། བསྟན་པ་སླར་གསོའི་རྗེས་སུ་ཁམས་ཁྱུང་པོ་རུ་གཙུག་ཕུད་འོད་ཟེར་སྐུ་གདུང་མཐོ་གང་ཙམ་ལས་མ་བཞུགས། དེང་གི་དུས་རབ་ཉེར་གཅིག་པའི་ནང་འཇའ་ལུས་སུ་ཕེབས་པ་ནི། བདག་གི་འདྲེན་མཆོག་དམ་པ་མཆོག་སྤྲུལ་ཨོ་རྒྱན་ཆེ་མཆོག་ཉིད་ཡིན་ལ།
དམ་པ་ཁོང་དགུང་གྲངས་བརྒྱད་བཅུ་གྱ་བརྒྱད་དུ་བཞེས་པ་སྤྱི་ལོ་ ༢༠༠༦ རབ་བྱུང་བཅུ་བདུན་པའི་མེ་ཁྱི་ལོར་ཟླ་བ་༡༡པའི་ཚེས་ཉེར་ལྔ་ལ་སྐུ་ཡི་བཀོད་པ་བསྡུས་ནས་ཉིན་བཅོ་ལྔ་ཙམ་ཐུགས་དམ་ལ་བཞུགས་ནས། མཐར་འཇའ་ལུས་དེངས་པའི་ལྷག་མ་སྐུ་གདུང་བཀུམ་ཁྲུ་གང་ཙམ་དད་ལྡན་རྣམས་བསོད་སྐལ་དུ་བཞག་པ། ད་ཆ་གོ་འཇོ་སྐོར་ཁུང་རང་དགོན་དུ་བཞུགས་བཞིན་འདུག་པའི་ཡ་མཚན་གྱི་གཟིགས་མོ་གནང་ན། སྒྲོ་བཀུར་དྲི་མའི་མ་གོས་པར་བཞུགས་བཞིན་པའི་མཚོན་འཇའ་ལུས་སུ་གྲུབ་པ་སོགས་ཀྱིས་བར་དོ་འོག་མ་རྣམས་མཐོང་མི་དགོས་པར་ལུས་ཐོག་འདིར་གྲོལ་བ་ནི་སྐྱེ་གནས་བར་དོའི་ཉམས་ལེན་མཐར་ཕྱིན་པའི་ཚད་ཡིན་ནོ། ། དེ་བཞིན་དུ་མྱུར་དུ་མངོན་པར་འཚང་རྒྱ་བའི་རྟགས་འོད་དང༌། སྒྲ་དང༌། གདུང་དང༌། རིང་བསྲེལ་དང༌། སྐུ་རུས་ལ་སྐུ་རང་བྱོན་དང༌། ཐུགས་ལྗགས་སྤྱན་སོགས་འབྱུང་བ་སོགས་ད་ལྟའང་ཕྱི་ནང་སྟོད་སྨད་ཀུན་ཏུ་མང་དུ་འབྱུང་དང་འབྱུང་བཞིན་པ་མ་ཟད།
སྨིན་གླིང་གཅུང་རིན་པོ་ཆེ་སོགས་གྲགས་ཅན་དང༌། གཞན་ཆོས་པ་ཉམ་ཆུང་དག་གི་ནང་དུའང་ཁོ་བོས་མིག་མཐོང་ལག་ཟིན་བྱུང་བ་མང་དུ་ཡོད་ཀྱང་ཡིག་ཚོགས་ལ་འཇིགས་ནས་འདིར་མ་བྲིས་སོ། ། དེ་དག་འབྱུང་དོན་ཅི་ཡིན་ནམ་ཟེར་ན། བཀའ་གདམས་གླེགས་བམ་ལས། བྱང་ཆུབ་སེམས་ལས་རིང་བསྲེལ་དང༌། ། བསྐྱེད་རིམ་ཅན་ལ་ལྷ་སྐུ་འབྱུང༌། ། འཁོར་བར་མི་སྤོང་སེམས་དཔའ་ལ། ། ཐུགས་ལྗགས་སྤྱན་སོགས་འབྱུང་བར་གསུངས། ། ཞེས་སོགས་མང་ངོ༌། ། སྐྱེ་གནས་བར་དོའི་སྐབས་སོ། །
༈ གཉིས་པ་འཆི་ཁའི་བར་དོ་བཤད་པ་ལའང་གསུམ་ལས། དང་པོ་ངོ་བོ་ངོས་བཟུང་བ་ནི། འཆི་ཁ་སྡུག་བསྔལ་གྱི་བར་དོ་ཞེས་འཆི་རྐྱེན་གང་ཡིན་པ་དེའི་ནད་ཀྱིས་ཟིན་པ་ནས་བར་དོ་དང་པོ་ཆོས་ཉིད་དོན་གྱི་འོད་གསལ་མ་ཤར་ཚུན་ཆད་ཀྱི་གནས་སྐབས་ལ་བྱའོ། ། གཉིས་པ་འཆར་ཚུལ་རྒྱས་པར་བཤད་པ་ནི། དེའང་གང་ཟག་མཆོག་རབ་ཅིག་ཅར་བའི་རིགས་ཅན་ལུས་ཐོག་འདིར་གྲོལ་བ་དག་ལ་ནི་བར་དོ་འོག་མ་འདི་རྣམས་མི་འབྱུང་སྟེ། རྫོགས་ཆེན་གྱི་རྒྱུད་རྣམས་ལས། རྣལ་འབྱོར་པ་རབ་རྣམས་ལ་འཆི་ལུགས་བཞི་ཡོད། བུམ་ཆག་ནམ་མཁའ་ཕྱི་ནང་འདྲེས་པ་བཞིན་ལུས་སེམས་ཆོས་སྐུ་སྟོང་ཉིད་དུ་ཐིམ་པ་དང༌། དེ་བཞིན་དུ་བུད་ཤིང་ཟད་པས་མེ་དཔུང་དུལ་བ་ལྟར་ཤི་བ་དང༌། ནམ་མཁའ་འོད་ཕུང་གིས་གང་བ་རིག་འཛིན་འཆི་བ་ལྟ་བུ་དང༌།
ཤིའང་ཕུང་པོ་འདོར་རྒྱུ་མེད་པ་མཁའ་འགྲོ་མའི་འཆི་ལུགས་ལྟ་བུ་རྣམས་ནི་རབ་ཀྱི་འཆི་ལུགས་སོ། ། ཞེས་པ་འདི་དག་ལ་ནི་ཐིམ་རིམ་གྱི་སྤྲོས་པ་དང་བྲལ། ཡང་རྣལ་འབྱོར་པ་འབྲིང་ལ་འཆི་ལུགས་གསུམ་སྟེ། འཆི་བའི་དུས་དང་འཆི་མི་འཆིའི་རྩིས་གདབ་མེད་པ་བུ་ཆུང་འཆི་བ་ལྟ་བུ་དང༌། ཡུལ་རྐྱེན་ལ་ཉམ་ང་མེད་པ་ཕྱོགས་མེད་སྤྲང་པོ་འཆི་བ་ལྟ་བུ་དང༌། ཡུལ་རྐྱེན་གྱི་འཁྲི་བ་བཅད་དེ་གངས་ཁྲོད་ལུང་སྟོང་སོགས་སུ་སེངྒེ་ཤི་བ་ལྟ་བུ་རྣམས་ནི་འབྲིང་གི་འཆི་ལུགས་སོ། ། ཞེས་པ་འདི་དག་ལའང་གསལ་འདེབས་སོགས་ལ་མི་ལྟོས་པར་རྟོགས་པའི་གདེང་དང་ལྡན་པའི་འཆི་ལུགས་ཡིན་ནོ། ། རྣལ་འབྱོར་པ་ཐ་མ་དང་གང་ཟག་ཕལ་པ་སྤྱིའི་འཆི་ལུགས་ཀྱི་འཆར་ཚུལ་རྒྱས་པར་བཤད་པ་ལ་གཉིས་ཏེ། ཕྱི་འབྱུང་བའི་ཁམས་དབང་སྐྱེ་མཆེད་ཀྱི་ཐིམ་ཚུལ་དང༌། ནང་རྣམ་རྟོག་ཕྲ་རགས་ཀྱི་ཐིམ་ཚུལ་གཉིས་བཤད་པའོ། །
དང་པོ་ནི། དེའང་སྤྱིར་སྣོད་བཅུད་ཀྱི་བྱེ་བྲག་ལུས་ཅན་སྐྱེ་འགྲོ་མ་ལུས་པ་ཐམས་ཅད་འབྱུང་ལྔའི་རྒྱུ་རྐྱེན་ལ་བརྟེན་ནས་སྐྱེ་གནས་འཇིག་པར་བྱེད་པ་བཞིན། རང་རེའི་ལུས་ཀྱང་འབྱུང་བས་དང་པོར་ཆགས། བར་དུ་གནས། མཐར་འབྱུང་བ་ཐིམ་སྡུད་ཀྱིས་འཇིག་པར་འགྱུར་བ་ཡིན་ཏེ། དེའང༌། གཏེར་གཞུང་ཞི་ཁྲོའི་བར་དོ་དྲུག་གི་རྩ་ཐོ་ལས། ཀྱེ་མཿ བདག་ལ་འཆི་ཁ་བར་དོ་འཆར་དུས་དེར༔ འབྱུང་འཁྲུག་རླུང་གིས་སྒྱུ་ལུས་གནད་གཅོད་ཅིང་༔
ཆགས་སྡང་ཞེན་པས་ཚོར་བ་ཧྲག་པའི་ཚེ༔ ཞེས་དང༌། ཞི་ཁྲོའི་བར་དོ་ཐོས་གྲོལ་ལས། གནད་གཅོད་རླུང་དང་ཁམས་ལྔ་འཁྲུགས་པ་ཡིས༔ ཤེས་པ་ཡད་ཡུད་འགྱུ་དང་ཕྱ་ཕྱོ་ལ༔ ཞེས་གསུངས་པ་བཞིན། འཆི་དུས་ལས་རླུང་གྱེན་ལ་ལོག་ནས་རླུང་ཐམས་ཅད་འཁྲུགས་པའི་རྐྱེན་གྱིས་འཁོར་ལོ་ལྔའི་རྩ་མདུད་ཞིག་སྟེ། རླུང་ལྔ་རང་མལ་ནས་འཆུག་པས་ཕྱི་ནང་གསང་གསུམ་གྱི་འབྱུང་བ་སོ་སོར་ཐིམ་པ་ཡིན་ཏེ།

དེའང་དང་པོར་མཉམ་གནས་ཀྱི་རླུང་མལ་འཆུག་པའི་དབང་གིས་ཁ་ཟས་མི་འཇུ་ཞིང་དྲོད་མཐའ་ནས་སྡུད། སྲོག་འཛིན་འཆུག་པས་ཤེས་པ་མི་གསལ་ཞིང་འཚུབ་པ་དང༌། ཐུར་སེལ་འཆུག་པས་བཤང་གཅི་མི་ཐུབ་པ་དང༌། གྱེན་རྒྱུ་འཆུག་པས་ཟས་སྐོམ་ནང་དུ་མིད་མི་ཤེས་ཤིང་དབུགས་སྣ་ཐུང༌། ཁྱབ་བྱེད་འཆུག་པས་ཡན་ལག་རྣམས་ལས་སུ་མི་རུང་ཞིང་རྩ་རྣམས་སྡུད་པར་འགྱུར་བ་དང༌། རྩ་འཁོར་རྣམས་འཇིག་པས་ཐོག་མར་ལྟེ་བའི་རྩ་འཁོར་ཞིག་པར་བཤད་ཅིང༌། དེ་ནས་རིམ་པ་ལྟར་འདེགས་བྱེད་ཀྱི་རླུང་འབྲོས་པས་ཀ་བ་རྡིབ་པའི་ཁང་པ་བཞིན་ཁམས་ལྔ་ཡང་འཁྲུག་པར་འགྱུར་ཏེ། དེ་ཡང་ས་ཁམས་ཆུ་ལ་ཐིམ་ཚུལ། གཏེར་གཞུང་བར་དོའི་ཐོས་གྲོལ་ལས། ས་ཡི་ཁམས་རྣམས་ཆུ་ལ་ཐིམ་པ་དང་༔ སྒྱུ་ལུས་ལྗིད་ཅིང་མནར་གྱིས་ནོན་པའི་ཚེ༔
ས་ཁམས་མཚེར་རྩ་ཆད་ནས་ས་རླུང་འཁྲུགས༔ རི་རབ་འུར་ཆོམ་སྣང་བ་ཤར་བའི་ཚེ༔ ཞེས་པ་ལྟར། ས་ཁམས་ཆུ་ལ་ཐིམ་པའི་ཚེ་ཕྱི་རྟགས་སུ་ལུས་ཀྱི་སྟོབས་ཤོར་ཏེ་མཇིང་པས་མགོ་མི་ཐེག རྐང་པས་ལུས་མི་ཐེག ལག་པས་ཟས་སྣོད་མི་ཐེག བྱད་ལ་ཧམ་པ་དང༌། སོ་ལ་དྲེག་ནག་ཆགས་ཤིང་ཁ་ཆུ་སྣ་ཆུ་མི་ཐུབ་པར་འགྱུར་བ་དང༌། ས་ཁམས་མཚེར་རྩ་ཆད་ན་རི་བོ་ཞིག་པ་ལྟ་བུའི་འུར་ཆོམ་གྱི་སྣང་བ་ཤར་ཞེས་འཇིགས་པའི་སྒྲ་བཞི་འདི་གཞན་དུ་སྲིད་པ་བར་དོའི་སྐབས་སུ་བཤད་འདུག་པས་དཔྱད་པར་བྱའོ། ། ཕྱིའི་རྟགས་དེ་རྣམས་བྱུང་བའི་ཚེ་ནང་གི་རྟགས་སུ་ཤེས་པ་རབ་ཏུ་བྱིང་ཞིང་འཐིབས་པའི་དབང་གིས་ཤིན་ཏུ་དུབ་པའི་སྣང་བ་ཤར་ནས་ལག་པ་ཕྱིར་བཏོན་ཅིང་གོས་བསལ་བ་དང༌།
ང་སློངས་དང་ཟེར་ཞིང་མིག་མཐོངས་ཁར་ལྟ་བར་བྱེད། འདིའི་དུས་སུ་གསང་བའི་རྟགས་ལ་འོད་གསལ་སྨིག་རྒྱུ་ལྟ་བུ་རབ་རིབ་ཏུ་འཆར་བའི་དུས་ཡིན། ཡང་ཆུ་ཁམས་མེ་ལ་ཐིམ་པའི་ཚུལ། དེ་ཉིད་ལས། ཆུ་ཡི་ཁམས་རྣམས་མེ་ལ་ཐིམ་པའི་ཚེ༔ ཤེས་པ་ཟ་ཟི་ཁ་སྣ་འཚུབ་ཅིང་སྐེམ༔ ཆུ་ཁམས་མཁལ་རྩ་ཆད་ནས་ཆུ་རླུང་འཁྲུགས༔ རྒྱ་མཚོའི་རླབས་ཆོལ་སྣང་བ་ཤར་བའི་ཚེ༔ ཞེས་སྙིང་གའི་རྩ་འཁོར་འཇིག་ཅིང་བཀྲག་མདངས་སྐྱེད་པའི་རླུང་འབྲོས་པས་ཆུ་ཁམས་མེ་ལ་ཐིམ་པའི་ཕྱི་རྟགས་སུ་ཁ་ལྕེ་སྐམ་ཞིང་སྣ་ཞོམ། ལྕེ་རྩེ་རང་གིས་མི་མཐོང་ཞིང་འཁྱོག
ཆུ་ཁམས་མཁལ་རྩ་ཆད་པས་ཆུ་རླུང་འཁྲུགས་པས་རྒྱ་མཚོའི་རླབས་འཆོལ་གྱི་སྣང་བ་ཤར། ནང་རྟགས་སུ་ཤེས་པ་བུན་ཞིང་འཚུབས་ནས་ཚིག་པ་ཟ་བ་དང༌། གསང་རྟགས་སུ་དུ་བ་ལྟ་བུ་ལང་ལོང་གི་སྣང་བ་འབྱུང༌། དེ་བཞིན་དུ་མེ་ཁམས་རླུང་ལ་ཐིམ་པའི་ཚུལ། དེ་ཉིད་ལས། མེ་ཡི་ཁམས་རྣམས་རླུང་ལ་ཐིམ་པའི་ཚེ༔ དབུགས་སྣ་ཐུང་ཞིང་ཚིག་རྣམས་རབ་ཏུ་ལྡོག༔ མེ་ཁམས་མཆིན་རྩ་ཆད་ནས་མེ་རླུང་འཁྲུགས༔ ཚིག་སྒྲ་ལ་སོགས་སྣང་བ་ཤར་བའི་ཚེ༔ ཞེས་པ་ལྟར་མགྲིན་པའི་རྩ་འཁོར་ཞིག་ཅིང་དྭངས་སྙིགས་འབྱེད་པའི་རླུང་འབྲོས་པས་མེ་ཁམས་རླུང་ལ་ཐིམ་པའི་ཕྱི་རྟགས་སུ་ཁ་སྣའི་དབུགས་གྲང་བསིལ་གྱིས་འགྲོ་ཞིང༌།
ལུས་ཀྱི་ནང་གི་དྲོད་ཕྱིར་ཤོར་བས་རླངས་པ་ཐོལ་གྱིས་བྱུང་སྟེ་དྲོད་མཐའ་ནས་ཆད། མེ་ཁམས་མཆིན་རྩ་ཆད་ནས་མེའི་རླུང་འཁྲུགས་པས་ཚིག་སྒྲ་ལ་སོགས་པའི་སྣང་བ་ཤར། ནང་རྟགས་སུ་ཤེས་པ་རེས་གསལ་རེས་མི་གསལ་བས་ངོ་ཤེས་ལ་མི་ཤེས་པ་ཙམ་དང༌། ཕྱི་རོལ་གྱི་སྣང་བ་འདི་གསལ་པོར་མི་མཐོང༌། གསང་རྟགས་སུ་སྲིན་བུ་མེ་ཁྱེར་ལྟར་དམར་ཆེམ་ཆེམ་པ་འཆར་བའོ། ། དེ་ནས་རླུང་ཁམས་རྣམ་ཤེས་ལ་ཐིམ་ཚུལ། དེ་ཉིད་ལས། རླུང་ཁམས་རྣམ་ཤེས་དག་ལ་ཐིམ་པའི་ཚེ༔ དྲོད་རྣམས་སྡུད་དེ་ཕྱི་ཡི་སྣང་བ་ནུབ༔ རླུང་ཁམས་གློ་རྩ་ཆད་ནས་ལས་རླུང་འཁྲུགས༔
འབྲུག་སྒྲ་སྒྲོགས་ལྟར་སྣང་བ་ཤར་བའི་ཚེ༔ ཞེས་གསུངས་པ་ལྟར། གསང་གནས་ཀྱི་རྩ་འཁོར་འཇིག་ཅིང་བསྐལ་པ་ལས་ཀྱི་རླུང་འབྲོས་ཏེ་རླུུང་ཁམས་རྣམ་ཤེས་ལ་ཐིམ་པའི་ཕྱི་རྟགས་སུ་དབུགས་བརྩེགས་མར་འབྱུང་ཞིང་ཕྱིར་རྒྱུ་བ་ཡུན་རིང་ལ་ནང་དུ་སྡུད་དཀའ་བ་དང༌། སྒྲ་ངར་ངར་པ་འབྱིན་ཞིང་མིག་གྱེན་ལ་ལོག རླུང་གི་ཁམས་གློ་རྩ་ཆད་ནས་ལས་རླུང་འཁྲུགས་པས་འབྲུག་སྒྲ་སྒྲོགས་པ་ལྟ་བུའི་སྣང་བ་ཤར་བར་གསུངས། ནང་རྟགས་སུ་ཤེས་པ་འཁྲུལ་ནས་མཐོང་སྣང་སྣ་ཚོགས་པ་ཤར་ཏེ། སྡིག་ཅན་རྣམས་ལ་གཤིན་རྗེའི་སྣང་བ་མཐོང་བས་སྐྲག་ཅིང༌། ལུས་སྐྲད་སྐྲད་སོགས་རྣམ་འགྱུར་སྣ་ཚོགས་བྱེད་དེ་འཇིགས་པའི་སྒྲ་སྐད་འདོན། ལས་བཟང་པོ་རྣམས་ལ་ནི་དཔའ་བོ་མཁའ་འགྲོའི་བསུ་མ་དང་དགེ་བའི་སྣང་བ་འཆར་བར་བཤད། གསང་རྟགས་སུ་སྒྲོན་མེ་འབར་བ་ལྟ་བུའི་སྣང་བ་ཤར་ཏེ།
དེ་ལྟར་འབྱུང་བ་ལྔ་དང་རླུང་ཆེན་ལྔ་ཐིམ་པས་དེའི་ཚེ་ཡན་ལག་གི་རླུང་ལྔ་རང་མལ་འཆུག་པས། དབང་པོ་དང་སྐྱེ་མཆེད་རྣམས་ཀྱང་རིམ་གྱིས་ཐིམ་པ་སྟེ། དེའི་སྐབས་སུ་གཟུགས་སྒྲ་ལ་ཐིམ་པས་མིག་གིས་གཟུགས་མི་མཐོང༌། དེ་བཞིན་སྒྲ་དྲི་རོ་རེག་བྱ་རྣམས་ཕན་ཚུན་ཐིམ་པའི་རྐྱེན་གྱྀས་རྣ་བ། སྣ། ལྕེ། ལུས་ཀྱི་དབང་པོ་རྣམས་ཀྱི་ནུས་པ་ཉམས་ཤིང་མི་ཚོར་བ་དང༌། ལོག་པར་ཚོར་ཞིང་བཟང་ངན་གྱི་དབྱེ་བའི་སྤུ་རིས་མི་ཕྱེད་པར་འགྱུར་རོ། ། དེ་ནས་རྣམ་ཤེས་ནམ་མཁའ་ལ་ཐིམ་པ་ཞེས་བྱ་སྟེ་ཕྱི་དབུགས་ཆད་པར་གྱུར་པ་དང༌། འདིའི་དུས་སུ་ལུས་ཀྱི་མདོག་སྣུམ་ཞིང་འཇམ་པ་སྙིང་ཁ་ཡན་ཆད་དུ་དྲོད་ཅུང་ཟད་ཡོད་ལ།
འདི་ཡན་ཆད་དུ་ཤར་བ་རྣམས་ལ་ཐུན་མོང་གི་འཆི་རྟགས་ཞེས་བྱ་བ་ཡིན་པས། ནད་གདོན་དྲག་པོའི་རྐྱེན་བྱས་པ་འགའ་ཞིག་མཚམས་འདི་ནས་ཚུར་ལྡོག་པའང་ཡོད་པར་གསུངས་ཤིང༌། རྒྱ་བལ་སོགས་སུ་ཧིན་དུ་བའི་ཆོས་ལུགས་པ་རྣམས་ཀྱིས་ཁང་པའི་ནང་ལ་དབུགས་ཆད་པར་རྣམ་རྟོག་ཏུ་བརྩིས་ནས། ཕྱི་རོལ་དུ་ཕུད་ཅིང་དབུགས་ཆད་མ་ཐག་དུར་ཁྲོད་དུ་སྐྱེལ་བར་བྱེད་པས་དུར་ཁྲོད་དུ་སླེབས་ཟིན་རྗེས། སླར་སོས་པ་ན་རོ་ལངས་སུ་རྩིས་ནས་རྗེས་སུ་རང་གི་ནང་མིས་བརྩི་མཐོང་མེད་པ་དེ་འདྲའང་མང་པོ་ཡོད་པར་ཐོས་ལ། བལ་ཡུལ་པ་ཤུ་པ་ཏིའི་ལྷ་ཁང་གི་ཕྱི་རོལ་དུ་སྤྲང་སློང་བ་མང་དུ་འདུག་པའི་ནང་དུའང་དེ་འདྲའི་རིགས་མང་པོ་ཡོད་འདུག་པ་དེ་དག་ནི་ཤིན་ཏུ་སྙིང་རྗེ་བའི་གནས་སོ། ། དེ་རྣམས་གོང་གསལ་གྱི་གནས་དེ་ལས་སླར་ལྡོག་པ་ཡིན་ནོ། ། གཉིས་པ་ནི། དེ་ནས་ཁྱད་པར་གྱི་འཆི་རྟགས་རྣམས་བྱུང་ཚེ་ཅིས་ཀྱང་ལྡོག་མི་སྲིད་པ་ནི་སྣང་བ་དང་རྟོག་པ་ཕྲ་རགས་ཀྱི་ཐིམ་རིམ་རྣམས་ཡིན་ལ། སྣང་མཆེད་ཐོབ་གསུམ་ཐིམ་ཞིང་དུག་གསུམ་ལས་གྱུར་པའི་རྟོག་པའི་རང་བཞིན་བརྒྱད་ཅུ་འགག་ཚུལ་ནི།
གཏེར་གཞུང་དེ་ཉིད་ལས། དེ་ནས་ཕྲ་བའི་སྣང་བ་ཤར་བའི་ཚེ༔ ཞེ་སྡང་ལས་གྱུར་རྟོག་པ་སོ་གསུམ་འགགས༔ ཐིག་ལེ་མས་བབས་དཀར་ལམ་སྣང་བ་འཆར༔ རྐྱང་མ་རླུང་ལྡོག་ཤེས་པ་འགགས་པའི་ཚེ༔ ཞེས་ལུས་ཅན་རྣམས་ཀྱི་དབུ་མའི་ཡར་སྣེ་སྟེ། སྤྱི་བོར་ཕ་ལས་ཐོབ་པའི་ཁམས་ཀུན་རྫོབ་རྒྱུའི་ཐིག་ལེ་དཀར་པོ་ཧཾ་ཡིག་ཆུའི་རང་བཞིན་དུ་གནས་པ་དེ། སྟེང་རླུང་འཆུག་པའི་གནད་ཀྱིས་དབུ་མའི་ལམ་ནས་ཐུར་དུ་བྱུང་ཚེ་བར་སྣང་དུ་ཟླ་བ་ཤར་བ་ལྟ་བུའི་དཀར་ལམ་གྱི་སྣང་བ་དང་དུས་མཚུངས་པར། ཞེ་སྡང་ལས་གྱུར་པའི་རྟོག་ཚོགས་ཀྱི་བྱེ་བྲག་སུམ་ཅུ་རྩ་གསུམ་ཡང་འགགས་ཤིང་རྐྱང་མའི་རླུང་ལྡོག་པར་གཏེར་གཞུང་ནས་གསུངས་མོད། སྤྱི་ལྟར་ན་ཞེ་སྡང་གི་རྟེན་གཡས་རོ་མ།
འདོད་ཆགས་ཀྱི་རྟེན་གཡོན་རྐྱང་མ། གཏི་མུག་གི་རྟེན་དབུ་མས་བྱེད་ལ། ཕོ་མོ་གཡས་གཡོན་གོ་ལྡོག་ཏུ་ཡོད་པར་གསུངས་པ་བཞིན། འདིར་ཡང་རྟེན་གྱི་ཁྱད་པར་གྱིས་ངེས་པ་མེད་པར་དགོངས་པ་མིན་ནམ་སྙམ་ཞིང་དཔྱད་པར་བྱའོ། ། ཐིམ་རིམ་གྱི་སྐབས་སུ་ཐོག་མར་དམར་ཆ་གྱེན་དང་དེ་ནས་དཀར་ཆ་ལྡོག་ཚུལ་སོགས་སྔོན་རྗེས་མི་འདྲ་བ་ཁག་ཅིག་ཏུ་སྣང་ངོ༌། ། དེ་ཉིད་ལས། དེ་ནས་མཆེད་པའི་སྣང་བ་ཤར་བའི་ཚེ༔ འདོད་ཆགས་ལས་གྱུར་རྟོག་པ་བཞི་བཅུ་འགགས༔ རཀྟ་གྱེན་ལྡོག་དམར་ལམ་སྣང་བ་འཆར༔ རོ་མའི་རླུང་ལྡོག་ཤེས་པ་འགགས་པའི་ཚེ༔
ཞེས་པ་ལྟར་དེ་ནས་དབུ་མའི་མར་སྣེ་སྟེ་ལྟེ་བར་མ་ལས་ཐོབ་པའི་ཁམས་དམར་ཆའི་དྭངས་མ་ཨ་ཤད་མེའི་རྣམ་པར་གནས་པ་དེ་ཉིད། འོག་རླུང་འཆུག་པའི་མཐུས་གྱེན་དུ་སོང་བའི་དུས་སུ་སྣང་བ་དམར་ལམ་པ་ཞིག་ཤར་བ་དང་ལྷན་ཅིག་འདོད་ཆགས་ཀྱི་རྟོག་པ་བཞི་བཅུ་རྣམས་ཀྱང་འགགས། རྐྱང་མའི་རླུང་ལྡོག་པའོ། ། དེ་ཉིད་ལས། དེ་ནས་ཉེར་ཐོབ་སྣང་བ་ཤར་བའི་ཚེ༔ གཏི་མུག་ལས་གྱུར་རྟོག་པ་རབ་བདུན་འགགས༔ སྲོག་རྩར་རླུང་ལྡོག་ནག་ལམ་སྣང་བ་འཆར༔ རྣམ་པར་ཤེས་པ་དབུ་མའི་སྦུབས་སུ་བརྒྱལ༔ ནག་ལམ་སྒྲ་ཆད་རྟོག་པ་ཤར་བའི་ཚེ༔ ཞེས་གསུངས་པ་ལྟར་དེ་ནས་ཁྱབ་བྱེད་ཀྱི་རླུང་གིས་རིག་པ་བསྐྱོད་པ་དེ་ཉིད་བྱང་སེམས་དཀར་དམར་འཕྲད་པའི་བར་དུ་རྣམ་པར་ཤེས་པ་དབུ་མའི་སྦུབས་སུ་འཐུམ་ལ་སྣང་བ་ནག་ལམ་པ་གཅིག་འཆར་ཞིང༌།
གཏི་མུག་ལས་གྱུར་པའི་རྟོག་པ་བདུན་ཡང་འགགས་ནས་དྲན་མེད་དུ་ཅུང་བརྒྱལ་བར་བཤད་ལ། དེ་ལྟར་གཏེར་གཞུང་དུ། ཐིམ་རིམ་རྣམས་རྫོགས་པའི་སྐབས་འདིར་རྩ་རླུང་ཁམས་སེམས་ཀུན་གྱི་དྭངས་མ་སྙིང་གར་ལྷན་ཅིག་ཏུ་འཛོམས་པ་ལ་བརྟེན་ནས། ནམ་མཁའ་འོད་གསལ་ལ་ཐིམ་པ་ཞེས་ཀྱང་བྱ་སྟེ། བར་དོ་དང་པོའི་གཞིའི་འོད་གསལ་ཉིད་འཇག་མའི་སྲིན་བུ་ཡན་ཆད་ལ་འཆར་བར་གསུངས་སོ། ། གསུམ་པ་གདམས་ངག་ལམ་དུ་འཁྱེར་བ་ནི། གཏེར་གཞུང་བར་དོ་དྲུག་གི་རྩ་ཐོ་ལས། སྒྱུ་མའི་གྲོགས་དང་ཟང་ཟིང་འཁྲུལ་པའི་ནོར༔ ཐམས་ཅད་འདུས་བྱས་ཡིན་པར་ཤེས་པར་བྱ༔ གང་ལ་ཆགས་མེད་བློ་སྦྱོང་དུས་གཅིག་པུ༔
འཆི་ཁར་གནད་གཅོད་སྡུག་བསྔལ་མྱོང་བའི་ཚེ༔ གང་ལ་འཛིན་ཆགས་ཞེན་པ་གྲོལ་ནས་སུ༔ ཀུན་གསལ་རིག་པའི་ཏིང་འཛིན་རྟོགས་པར་ཤོག༔ ཅེས་གསུངས་པ་བཞིན། འཆི་ཁ་བར་དོ་ལ་གསལ་འདེབས་པ་སྒེག་མོའི་མེ་ལོང་ལ་བལྟ་བ་ཞེས། དེའང་སྤྱིར་འདུས་བྱས་ཐམས་ཅད་མི་རྟག་པའི་ཚུལ་དང༌། སྒོས་སུ་རང་ཉིད་ནམ་འཆི་ཆ་མེད་པ་དང༌། ཁྱད་པར་འཆི་དུས་སུ་གཉེན་ཉེ་དུ། གྲོགས་དགའ་མཛའ། ཐོབ་གོ་ས་སོགས་གང་གིས་ཀྱང་མི་ཕན་པར།
མཐར་ཁབ་སྐུད་པ་ཙམ་ཡང་རྗེས་སུ་མི་འབྲང་བར་རང་ཉིད་གཅིག་པུ་མར་གྱི་དཀྱིལ་ནས་སྤུ་བཏོན་པ་བཞིན་དུ་འགྲོ་བའི་དུས་སུ། བླ་མའི་གདམས་ངག་མ་གཏོགས་པ་གཞན་ཐབས་གང་གིས་ཀྱང་མི་ཕན་པའི་ཚུལ་རྣམས་རྟག་ཏུ་ཡིད་ལ་བསམས་ཤིང་དུས་ལ་བབ་ཚེ་གསལ་ཐེབས་པ་དགོས་སོ། ། དེའང་ཁྱིམ་ཐབ་བུ་ཚ་ཕ་མ་སོགས་བཟང་ངན་བར་གསུམ་དང༌། མཐོ་དམན་གང་དང་གང་ལའང་ཆགས་སྡང་གི་རེ་དོགས་ལིང་གིས་དོར། ཟང་ཟིང་གི་ཡོ་བྱད་ཐམས་ཅད་ལྟོས་མེད་ཀྱིས་མཆོད་སྦྱིན་དུ་སྤོང་དག་བྱས་ལ། བློ་ལྷག་དང་ཞེན་ཡུལ་མེད་པར་བྱེད་པ་ནི་གལ་ཆེའོ། ། འཆི་ཆོས་སྙིང་པོར་དྲིལ་བ་གཅིག་མ་བྱས་ན་རྣམ་རིག་བཀྲ་བ་དང་ཐོས་བསམ་བྱས་པ་སོགས་ཀྱིས་དགོས་དུས་བསླུས་པ་མང་ཞིང༌། ཁྱད་པར་ཚེའི་དུས་བྱས་ནས་འཆི་ཁའི་བསམ་པ་ནི་སྟོབས་དང་དབང་བཙན་པས། སྡོམ་པ་དང་དམ་ཚིག་སོགས་ལ་ཉེས་ལྟུང་བྱུང་བ་མཐའ་དག་དྲན་ཅིང་དངོས་སམ་ཡིད་ཀྱི་སྒོ་ནས་བཤགས་སྡོམ་བྱ་བ་དང༌། དངོས་སུ་བླ་མ་འཛོམས་ན་རབ།
མིན་ཡང་བླ་མའི་རྣལ་འབྱོར་གསལ་ལ་ཏིང་ངེ་འཛིན་གྱི་སྒོ་ནས་བླ་མ་ལས་དབང་བླང་ལ་ཐུགས་ཡིད་གཅིག་ཏུ་བསྲེ། རང་རེའི་ལས་སྨོན་གྱི་འབྲེལ་བ་ཟབ་ལ་ཉེ་བའི་ཆ་ནས་ཡི་དམ་སོགས་སྐྱབས་གནས་གཞན་ལས་བླ་མ་ནི་ཉེ་བར་སྣང་སྟེ། ཁོ་བོ་བྱིས་པའི་དུས་སུ་ག་གྲྭ་བླ་མ་ཉི་མ་འོད་ཟེར་གྱི་སྐུ་དྲུང་དུ་གནས་ཚེ་ཁོང་ཉིད་སྐུ་མཚམས་མཛད་པའི་གུང་ཐུན་གྲོལ་ནས་ཐུན་མཚམས་སྐབས། གཤིན་གསོན་གྱི་སྐྱབས་བསྔོ་ཞུ་མཁན་བཅར་རྒྱུས་གོ་སྐབས་འདུག་པས། དེ་དུས་རྒྱང་རིང་མི་ངོ་མི་ཆོད་པའི་ལམ་དུ་མི་ཡོང་བ་མཐོང་བ་དང༌། ངས་བླ་མར་མི་ཞིག་ཡོང་གི་འདུག་པ་དེ་སུ་ཡིན་ནམ་ཞེས་རྟག་པར་ཞུ་གི་ཡོད་ལ། ཁོང་གིས་མདང་ངའི་སར་མི་ག་གེ་མོ་ཞིག་སླེབས་སོང་བས། ཁོ་ཤི་བ་ཡིན་པ་འདྲ། དེའི་ཆེད་དུ་དེ་རིང་ང་ལ་བསྔོ་ཞུས་བསྐྱལ་བར་ཡོང་བ་ཡིན་རྒྱུ་རེད་གསུངས། མཚམས་མཚམས་སུ་མི་རེ་ལ་ཁོ་ངའི་སར་སླེབས་མ་སོང༌།
ངེད་གཉིས་ལ་དམ་ཚིག་མི་གཙང་བ་འདྲ་ནི་མེད་འོང༌། ཅི་ཡིན་ཞེས་ཡ་མཚན་པར་མཛད་ནས་བསྔོ་རྟེན་སོགས་ཀྱང་གཞན་ཕྱོགས་ལ་སྐྱེལ་བར་མཛད་པ་མཐོང༌། གྲོགས་ཀྱང་དམ་ཚིག་གཙང་ཞིང་ཆོས་མཐུན་གྱི་གདམས་ངག་གིས་གསལ་འདེབས་སོགས་ཤེས་པ་ཡོད་ན་ཤིན་ཏུ་ལེགས་ལ། གཞན་ནི་འཇིག་རྟེན་གྱི་གཉེན་འདུན་སོགས་ཀྱི་ངུ་སྐད་དང་མྱ་ངན་གྱིས་ཆགས་སྡང་བསྐྱེད་པར་འགྱུར་བས་རྐྱེན་རྣམས་ཀྱིས་ཐོ་འཚམ་པའི་ཕྱིར་གཏན་ནས་མེད་པ་གལ་ཆེའོ། ། དེ་ནས་ཐིམ་རིམ་རྣམས་ཀྱང་འདིར་བཤད་པ་རྣམས་གང་ཟག་སྤྱི་ཁྱབ་ལ་འབྱུང་ཚུལ་བརྡས་མཚོན་ཙམ་སྟེ། གཞན་ནི་སོ་སོའི་རྩ་རླུང་དང་ཁམས་རིགས་ཐ་དད་ཀྱི་ཁྱད་པར་དང༌། ནད་གདོན་རྐྱེན་དབང་སོགས་ངེས་མེད་དུ་འབྱུང་བས་ཐིམ་རིམ་སྔ་རྟིང་སྣ་ཚོགས་དང༌། འགའ་ཞིག་ལ་ནི་ཅིག་ཅར་རྩལ་སྤྲུགས་སུ་བསྡུ་བའང་འབྱུང་བས་འདི་བཞིན་ཚད་གཅིག་ཏུ་ནི་མི་འབྱུང་ཞེས་མཁས་གྲུབ་རྩེ་ལེ་སྣ་ཚོགས་རང་གྲོལ་གྱིས་གསུངས། དེ་ནས་དུས་ལ་ནམ་བབ་ཀྱི་ཚེ་ལུས་གནད་ནི་རབ་ཀྱིས་ཙོག་པུའམ། མི་ནུས་ན་གཞོག་གཡས་ཕབ་སྟེ་སེངྒེའི་ཉལ་ལུགས་སུ་བྱ་ཞིང༌།
མདོར་ན་བླ་མའི་ཐུགས་དང་རང་སེམས་དབྱེར་མེད་དུ་བསྲེས་ལ་རིག་སྟོང་འཛིན་མེད་ཀྱི་ངང་དུ་བཞག་པ་སོགས་ཕྱག་རྫོགས་ཀྱི་ཉམས་ལེན་ལ་གོམས་འདྲིས་གང་ཡོད་རྣམས་གནད་དུ་དྲིལ་ཞིང༌། ཐིམ་རིམ་གང་ཤར་ཐམས་ཅད་གནས་ལུགས་ཆོས་ཉིད་ཀྱི་ངང་ཁོ་ནར་གློད་པ་ལས་གཞན་མི་དགོས་སོ། ། དེ་ལྟར་ནུས་ན་གཞིའི་འོད་གསལ་ལ་གྲོལ་བར་ཚེགས་ཅུང་ཟད་ཀྱང་མེད་དོ། ། མདོར་ན་ལྷན་སྐྱེས་མ་ཤར་གྱི་བར་དུ་མཚམས་སྦྱོར་ངན་པ་གཞན་གྱིས་བར་མ་ཆོད་པར་གཟབ་དགོས། གཞན་ཡང་གང་ཟག་དེ་ལྟ་བུའི་ཉམས་རྟོགས་དང་མི་ལྡན་པ་ཞིག་ཡིན་ནའང་བྱིན་རླབས་ཀྱི་རྩ་བ་བླ་མའི་མོས་གུས་ལ་གནད་དུ་བསྣུན་ཏེ། བླ་མ་དང་སངས་རྒྱས་འོད་དཔག་མེད་དམ་ཡི་དམ་ཐུགས་རྗེ་ཆེན་པོ་དབྱེར་མེད་དུ་བསྒོམ་ཞིང་མོས་གུས་རྩེ་གཅིག་ཏུ་བྱས་ལ། ཡིད་ཀྱིས་གསོལ་བ་གདབ། བདེ་བ་ཅན་དུ་འགྲོ་བའི་ལམ་སྣ་དང་བསུན་མ་མཛད་པར་མོས་ལ་འཕོ་བ་སོགས་ལ་གོམས་འདྲིས་ཡོད་ན་དེར་གནད་དུ་བསྣུན་པར་བྱའོ། ། ད་ནི་ཞར་བྱུང་འཕོ་བའི་སྐབས་དོན་བཤད་པ་ལ་གསུམ་སྟེ། གང་ཟག་གི་ཁྱད་པར།
འཕོ་བའི་དུས། འཕོ་བ་དངོས་དང་གསུམ་ལས། དང་པོ་གང་ཟག་ནི། རབ་ཀྱིས་ཚེ་འདིར་གྲོལ་བར་མི་དགོས་པ་གོང་དུ་ཞུས་ཟིན་ལ། ཡང་རྩ་བའི་དམ་ཚིག་ཉམས་པའི་རིགས་ཅན་འགའ་ཞིག་ལ་ནི་འཕོ་བ་བཏབ་ཀྱང་མི་ཐེབ་སྟེ། བྱིན་རླབས་འཇུག་པའི་ཡུལ་མེད་པའི་ཕྱིར་རོ། ། འོ་ན་རྡོ་རྗེ་གདན་བཞིའི་རྒྱུད་ལས། མཚམས་མེད་ལྔ་པོ་བྱེད་པ་ཡང༌། ། འདི་ཡི་ལམ་གྱིས་གྲོལ་འགྱུར་ཏེ། ། སྡིག་པས་གོས་པར་མི་འགྱུར་རོ། །
ཞེས་པ་རྡོ་རྗེ་སློབ་དཔོན་གྱི་དམ་ཚིག་མ་ཉམས་ཤིང་དད་པ་དང་ལྡན་ན་སྡིག་ཅན་ཡང་འཕོ་བས་གྲོལ་བ་ནི། སྔར་ཁྱུང་པོ་དཀར་སྨད་དུ་སྡིག་ཆེན་ཤན་པ་བ་ཡོ་ནོར་འཛིན་བྱ་བ། ལུང་པའི་སྡིག་རྒྱ་འཛིན་པ་ཞིག་ཡོད་པ་དེ་ཉིན་གཅིག་ར་བཟི་བཞིན་གནམ་སྤྲུལ་གསུམ་པ་བསྟན་པའི་རྒྱལ་མཚན་གྱི་སྐུ་དྲུང་དུ་བཅར་ཏེ། བཞོན་རྟ་དང་མེ་མདའ་བཅས་ཕུལ་ནས་ང་ཤི་ན་ངན་སོང་དུ་གཏོང་མ་ཡོང་ཞེས་ཞུས་ནས་སོང༌། དེ་ཤི་བའི་སྐབས་སུ་ཁོས་ནང་མི་ལ་རྫ་སྤང་གནམ་ལྕགས་རི་ཁྲོད་དུ་སོང་ལ་གནམ་སྤྲུལ་ལ་ང་ཤི་སོང་ཞེས་གོ་བར་གྱིས་ཞེས་བཤད་པས། དེ་བཞིན་བླ་མ་ལ་ཞུས་ཏེ་གདན་འདྲེན་ཞུས་ཀྱང་བླ་མས་ང་མཚམས་འོག་ཏུ་ཡོད་པས་འགྲོ་རྒྱུ་མི་ཡོང་གསུངས། ནན་གྱིས་ཞུས་པས་སང་ཞོགས་ཉི་ཤར་གྱི་དུས་སུ་འཕོ་བ་བཏབ་པའི་རྟགས་ཐོན་པ་ཡོང་བས་དེར་སྒུགས་ཤིག་གསུངས། སང་ཉིན་དང་པོ་ཕྱག་ནས་ཐེངས་གསུམ་འཐོར་བ་ཤར་གྱིས་སླེབས་ཤིང༌། དེ་ནས་འཕོ་བ་གནང་སྐབས་སུ་རོ་ཡང་ཡར་འཕར་བ་དང་བཅས། དཔྲལ་པའི་རུས་པ་སེན་ཁ་ཙམ་གོག་ནས་འཕོ་རྟགས་ཐོན་པའི་ཚུལ་སོགས་སྡིག་ཆེན་ཡིན་ཡང་དད་དམ་འགྱུར་བ་མེད་པར་གནས་ན་འཕོ་བ་ཐེབ་པར་འདུག་ལ།
དད་པ་བྱེད་མ་ཤེས་ཀྱང་དམ་ཚིག་མ་ཉམས་ན་འཕོ་བ་ཐེབ་པར་འདུག་སྟེ། འཁོར་ལོའི་མགོན་པོ་ཉི་མ་འོད་ཟེར་གྱི་སྐུ་མདུན་དུ་བྱིས་པ་ཚོས་བྱ་བྱིའུ་ཤི་བའི་རོ་ལ་འཕོ་འདེབས་གནང་བར་ཞུས་པའི་ཚེ། བྱིའུ་རོའི་མགོ་བོ་གས་པ་དང་སྤུ་འཐོར་བ་སོགས་མཐོང་སྣང་མངོན་སུམ་དུ་གྱུར་ཏོ། ། གཉིས་པ་འཕོ་བའི་དུས་ནི། ཕྱིའི་འབྱུང་བ་རགས་པ་རྣམས་ཐིམ་ཡན་ཆད་ནི་ཚུར་སོས་པའང་སྲིད་ལ། ཕྱི་དབུགས་ཆད་ནས་ནང་གི་སྣང་བ་ཐིམ་པའི་རྟགས་སུ་དཀར་ལམ་ཤར་བ་དང་འཕོ་བ་གསལ་གདབ་ལ། མཆེད་པ་ཐིམ་པའི་རྟགས་སུ་དམར་ལམ་ཤར་བའི་མཚམས་དང་སྡིག་ཅན་ལ་གཤིན་རྗེའི་འཇིགས་སྣང་དང༌། ལས་དག་པ་རྣམས་ལ་དཔའ་བོ་དང་མཁའ་འགྲོའི་བསུ་བའི་བཀོད་པ་འཆར་བས་དེ་དུས་འཕོ་བ་བྱ་བར་གསུངས་སོ། ། གསུམ་པ་འཕོ་བའི་གདམས་པ་དངོས་ལ། སྦྱངས་པ་དང་ལས་སྦྱོར་གཉིས་ལས།
དང་པོ་སྦྱངས་པ་གལ་ཆེ་ལ། དུས་ལ་བབ་ཚེ་ལས་ལ་སྦྱོར་བར་བྱའོ། ། དེ་དག་གི་ཚུལ་ཞིབ་པར་ཡི་གེ་མང་གིས་དོགས་ནས་མ་བྲིས་ལ་གཟིགས་པར་སྤྲོ་ན། མ་རྒྱུད་འཕོ་བ་སོགས་གཞན་དུ་སྤྱན་དཀྱུས་གཡོ་བར་མཛོད་ཅིག འཆི་ཁ་བར་དོའི་སྐབས་སོ། ། ༈ གསུམ་པ་ཆོས་ཉིད་འོད་གསལ་གྱི་བར་དོའི་རང་བཞིན་བཤད་པ་ལའང་གསུམ་ལས། དང་པོ་ངོ་བོ་ངོས་བཟུང་བ་ནི། དེ་ལྟར་གོང་དུ་བཤད་པའི་ཐིམ་རིམ་མཐའ་དག་རྫོགས་པ་དང༌། ཁམས་ཀྱི་དྭངས་མ་ཐབས་ཤེས་ཀྱི་མཚོན་བྱེད་དཀར་དམར་རམ་ཨ་ཧཾ་གཉིས་སྙིང་ཁར་ཁ་སྦྱོར་གྱི་བར་དུ། རླུང་རིག་འདུས་པའི་རྐྱེན་གྱིས་གདོད་མའི་འོད་གསལ་ལམ་གཞིར་གནས་ཀྱི་ཆོས་སྐུ་ཞེས།
དོན་ལ་སྤྲོས་བྲལ་རྣམ་པར་མི་རྟོག་པའི་ལྷན་སྐྱེས་ཀྱི་ཡེ་ཤེས་བཅོས་མ་མ་ཡིན་པ་ཞིག་ངེས་པར་དུ་འཆར་བ་ཡིན་ནོ། ། མདོ་སྔགས་དང་ཐེག་པ་གོང་འོག་རྣམས་སུ་མིང་གི་རྣམ་གྲངས་མང་ཡང༌། ཡོངས་གྲགས་སུ་བར་དོ་དང་པོའི་འོད་གསལ་ཞེས་པ་དེ་ཉིད་དོ། ། གཉིས་པ་འཆར་ཚུལ་རྒྱས་པར་བཤད་པ་ལའང༌། ཐུན་མོང་དང་ཁྱད་པར་གཉིས་ཀྱི་དང་པོ་ནི། དེའང་རྒྱུད་སྡེ་ཕལ་མོ་ཆེ་རྣམས་ལས་ནི། ཐོག་མར་སྨིག་རྒྱུ་ལ་སོགས་སྔར་བཤད་པ་རྣམས་རིམ་ཅན་དུ་འཆར་བ་དེ་ལ་སྣང་བའི་འོད་གསལ་དུ་བརྗོད་ལ། ཐིམ་རིམ་རྫོགས་ནས་གཞིའི་འོད་གསལ་དངོས་དེ་ལ་སྣང་མེད་ཀྱིའམ་སྟོང་པའི་འོད་གསལ་ཡང་ཟེར། ཡང་འགའ་ཞིག་ཏུ་ནི། སྣང་མཆེད་ཐོབ་གསུམ་གྱི་ཤར་ཚུལ་དེ་དག་ལ་རྟགས་ཀྱི་འོད་གསལ་དང༌།
དངོས་གཞི་འདི་ལ་དོན་གྱི་འོད་གསལ་ཞེས་པའི་ཐ་སྙད་ཀྱང་མཛད་ལ། དེ་དག་ལ་རྟགས་ཀྱི་འོད་གསལ་དུ་བརྗོད་པ་ཅི་ཞེ་ན། དང་པོ་སྨིག་རྒྱུ་སོགས་ནི་སྒོ་ལྔའི་རྣམ་ཤེས་ཀུན་གཞིར་ཐིམ་པའི་རྟགས་དང༌། དེ་བཞིན་དུ་ཉོན་ཡིད་ཀུན་གཞིར་ཐིམ་པའི་རྟགས་དཀར་ལམ། ཀུན་གཞི་ཡིད་ཤེས་ལ་ཐིམ་པའི་རྟགས་དམར་ལམ། ཀུན་གཞི་མ་རིག་པའི་ཆ་དང་བཅས་པ་དེ་ཉིད་རང་སར་ཐིམ་པའི་རྟགས་ནག་ལམ། དེ་ཐམས་ཅད་དོན་དམ་ཆོས་ཀྱི་དབྱིངས་སུ་ཐིམ་པ་ཆོས་སྐུའི་ཡེ་ཤེས་དྲི་མ་དང་བྲལ་བར་འཆར་བ་ཡིན་ལ། དེ་ལྟར་གཞིའི་འོད་གསལ་དེ་ཉིད་སྐབས་འདིར་འཆར་བའི་རྒྱུ་ནི། སེམས་ཅན་ཐམས་ཅད་ལ་བདེ་གཤེགས་སྙིང་པོ་ཡེ་ཁྱབ་ཏུ་གནས་པ་དེ་ཉིད་ལ་ལྷན་ཅིག་སྐྱེས་པའི་མ་རིག་པའམ། ཀུན་གཞི་གཏི་མུག་གི་ཆས་བསྒྲིབས་ཏེ།
རང་ལ་ཡོད་པའི་ཡེ་ཤེས་ཡིན་པར་རང་ངོ་མ་ཤེས་པས་རྟག་ཏུ་འཁྲུལ་འབྱམས་སུ་གྱུར་ཅིང༌། ཐིམ་རིམ་གྱི་སྐབས་འདིར་སྒྲིབ་ཆ་དེ་དར་གཅིག་རང་སར་ཐིམ་པའི་གནད་ཀྱིས་ཡེ་ཤེས་རྗེན་པར་ཤར་བ་ཡིན་ལ། དེའང་གཏེར་གཞུང་བར་དོའི་ཐོས་གྲོལ་ལས། དེ་ནས་གཞི་ཡི་འོད་གསལ་ཤར་བའི་ཚེ༔ གསལ་སྣང་གཡའ་བྲལ་ནམ་མཁའ་ལྟ་བུ་ལ༔ ཐོབ་པ་ཕྱི་མའི་རྟོག་པ་སྐྱེ་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུང་ལ༔ དབྱིངས་རིག་འོད་གསལ་མ་བུ་འཕྲོད་པའི་ཚེ༔ ཞེས་གསུངས་པ་ལྟར་གདམས་པའི་གནད་ལ་གོམས་པ་ཐོབ་པའི་རྣལ་འབྱོར་པ་རྣམས་ལ་ནི་གདོད་མའི་གནས་ལུགས་རང་བཞིན་གྱིས་ཤར་བ་གཞིར་གནས་མའི་འོད་གསལ་དེ་དང༌། ད་ལྟ་བླ་མའི་ངོ་སྤྲད་ཅིང་ལམ་ཉམས་སུ་བླངས་པས་འོད་གསལ་བུའི་ཡེ་ཤེས་གཉིས་སྔར་འདྲིས་ཀྱི་མི་དང་འཕྲད་པའམ།
ཆུ་སྣ་རྒྱ་མཚོར་སླེབས་པ་ལྟར་དབྱེར་མེད་དུ་འདྲེས་ཤིང་འཁྲུལ་མེད་རིག་པའི་བཙན་ས་ཟིན་ནས་གྲོལ་བར་འགྱུར་རོ། ། གང་ཟག་ཕལ་ཆེ་བ་ལ་ནི་དེ་དག་ཤར་ཀྱང་ངོ་མ་ཤེས། ཤེས་ཀྱང་གོམས་པ་ཆུང་ཚེ་དེའི་ངང་ལ་གནས་མ་ནུས་པས་སླར་ཡང་འཁྲུལ་བར་བྱེད་དོ། ། ཀུན་སྨོན་ལས། གཞི་ལ་རིག་པ་མ་ཤར་པ༔ དེ་ཀོ་མ་རིག་འཁྲུལ་པའི་རྒྱ྄ུ༔ ཞེས་ཐ་མལ་བ་རྣམས་ལ་ཤར་ཀྱང་རང་ངོ་མ་ཤེས་པས་སླར་བསྒྲིབས་པ་ལ་རྒྱུ་བདག་ཉིད་གཅིག་པའི་མ་རིག་པ་ཞེས་བརྗོད་ལ། དེ་ལས་ལྷན་སྐྱེས་དང་ཀུན་བརྟགས་ཀྱྀ་མ་རིག་པ་མཆེད་ནས་བག་ཆགས་ཆ་དང་བཅས་པ་ལངས་ཏེ། ཡང་ཡང་སྐྱེ་བ་ཕྱི་མའི་འཕྲོ་མཐུད་ནས་འཁོར་བ་ལུ་གུ་རྒྱུད་དུ་འཁྱམ་པར་འགྱུར་བ་ནི་རྫོགས་ཆེན་ལས་བཤད་པ་ཡིན་ནོ། ། དེས་སྤྱི་མཐུན་ལྟར་བཤད་ནས།
གཉིས་པ་ནི། རྫོགས་པ་ཆེན་པོའི་མན་ངག་གི་སྡེ་སོགས་གསང་སྐོར་ལྟར་ན། ཀ་དག་ཆོས་སྐུའི་འོད་གསལ་དང༌། ལྷུན་གྲུབ་ལོངས་སྐུའི་འོད་གསལ་གཉིས་སུ་ཕྱེ་བའི་དང་པོ་ནི་ཐིམ་རིམ་ཐམས་ཅད་རྫོགས་ནས་ལུས་སེམས་ཀྱི་འབྲེལ་ཐག་ཆད་པའི་སྐབས་སུ་ཀུན་གཞིའི་རྣམ་པར་ཤེས་པ་དྲན་དྲན་བྱེད་པ་དེ་ཉིད་ནམ་མཁའ་ལ་ཐིམ་པའི་ཐ་སྙད་ཀྱིས། དོན་དམ་ཆོས་དབྱིངས་སུ་བསྟིམ་ཞེས་པ་དེ་ནི་སྔར་བསྟན་པའི་གནས་ལུགས་གཞིའི་འོད་གསལ་སྤྲིན་མེད་ཀྱི་ནམ་མཁའ་གཡའ་དག་པ་ལྟ་བུར་འཆར་བ་དེ་ཉིད་ཡིན་པས། དེར་རང་ངོ་ཤེས་ན་ཤེས་ཐོག་དེར་གདོད་མའི་ཀ་དག་ཆེན་པོར་འཚང་རྒྱ་བས་འོག་མ་རྣམས་འཆར་བའི་སྤྲོས་པ་དང་བྲལ་ལ། གལ་ཏེ་དེ་ཉིད་ལ་གོམས་པ་ཆུང་བས་གྲོལ་མ་ནུས་ན་དེ་ནས་ནང་དབུགས་ཆད་དེ་དམར་ཆ་སྣ་བུག་གཡས་ནས་ཁྲག་གམ་ཆུ་སེར་གྱི་རྣམ་པ་ཕྱིར་འབྱུང་ལ། དཀར་ཆ་གསང་ལམ་ནས་འཐོན་པ་དང་དུས་མཚུངས་སུ་རིག་པ་མེ་སྟག་ཡལ་བ་བཞིན་དུ་མིག་སོགས་ཀྱི་སྒོ་གང་རུང་ནས་འཐོན་པ་དང་ཆོས་ཉིད་བར་དོའི་སྣང་བ་འཆར་བ་ཡིན་ལ། དེར་མ་གྲོལ་ན་ནམ་མཁའ་འོད་གསལ་ལ་ཐིམ་ཞེས་ནང་དབུགས་ཆད་མ་ཐག་ཏུ་དབང་པོ་རྣམས་ཀྱི་ཆ་ལས་དངོས་པོར་སྣང་བ་མེད་ཀྱང་ཡོད་སྙམ་པའི་ཤེས་པ་ནི་འབྱུང་ཞིང༌། གདོས་བཅས་ཀྱི་ལུས་མི་སྣང་སྟེ་འོད་ཀྱི་ལུས་སུ་གསལ་ལོ། །
དེའི་དུས་སུ་སྣང་བ་ཐམས་ཅད་ཟ་འོག་ཁ་ཕྱེས་པ་བཞིན་དུ་འགུལ་འཁྲིགས་ཀྱི་རྣམ་པར་འཆར་ལ། ད་ལྟ་ཐོད་རྒལ་ལ་གོམས་པའི་ཡུན་ཇི་བཞིན་གྲོལ་ལོང་ཡོད་པར་འཆར་ལ། མ་གོམས་པར་སྐར་མདའ་རྒྱུ་བའི་ཡུད་ཙམ་ལས་མེད། དེ་ཚེ་རང་སྣང་དུ་ངོས་བཟུང་བས་སྐད་ཅིག་དང་པོར་རང་སྣང་རང་བཞིན་མེད་པར་ཡིད་ཆེས། གཉིས་པར་རང་སར་གྲོལ། གསུམ་པར་གྲོལ་ཐོག་ཏུ་བཙན་ས་ཟིན་པས་དེ་ཕན་ཆད་སྣང་བ་གང་ཡང་མེད་པར་གསུངས་སོ། ། མཐར་འོད་གསལ་ཟུང་འཇུག་ལ་ཐིམ་པ་ནི། རྒྱུད་ཉི་ཟླ་ཁ་སྦྱོར་ལས། སྣང་བ་སྐུའི་རྣམ་པར་ཤར་བར་གསུངས་ལ། གཏེར་གཞུང་བར་དོའི་ཐོས་གྲོལ་ལས།
སྒྲ་འོད་ཟེར་གསུམ་མི་བཟོད་ལུས་ལ་ཤར༔ ཞི་ཁྲོ་རབ་འབྱམས་འཇིགས་གཟུགས་སྣ་ཚོགས་སྟོན༔ གཅན་གཟན་ཁྲོ་བོ་རྣམས་ཀྱིས་ངར་སྐད་འབྱིན༔ འཇིགས་ཤིང་སྐྱོ་བའི་སྙིང་རླུང་ལང་བའི་ཚེ༔ ཞེས་དང༌། དེ་བཞིན་དུ་ཀློང་གསལ་ལས། དེ་ཚེ་སྒྲ་འོད་ཟེར་དུ་འཁྲིགས། ། སྐུ་ཡི་སྣང་བས་སྐྲག་པར་བྱེད། ། ཅེས་གསུངས་པས་སྐད་ཅིག་དེར་ཁྲག་འཐུང་ཁྲོ་བོའི་ལྷ་ཚོགས་རྒྱན་དང་ཆ་ལུགས་ཕྱག་མཚན་སྣ་ཚོགས་པ་དང་མགོ་བརྙན་གྱི་རྣམ་པ་མང་པོ་དང་བཅས་པས་འཇིག་རྟེན་གྱི་ཁམས་ཀུན་གང་བར་འཆར། ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ལྟ་བུ་དང༌།
འོད་དང་ཟེར་གྱི་ཚོགས་མཚོན་ཆའི་ཆར་བབས་པ་ལྟ་བུ་སོགས་འཇིགས་རུང་གི་སྣང་བ་ཚད་མེད་པ་འཆར་བས། འདིའི་དུས་སུ་ངོ་འཕྲོད་ན་གྲོལ་ལ། མ་འཕྲོད་པའི་རིགས་རྣམས་ནི་སེམས་རབ་ཏུ་སྐྲག་ཅིང་བརྒྱལ་བར་འགྱུར་བ་དང༌། བརྒྱལ་སངས་ཙ་ན་དེ་དག་གར་སོང་ཆ་མེད་དུ་ཡལ་ནས་སླར་ཞི་བའི་ལྷ་ཚོགས་རིམ་གྱིས་འཆར་ཏེ། གཏེར་གཞུང་བར་དོའི་ཐོས་གྲོལ་ལས། ཞི་བའི་ལྷ་ཚོགས་སྙིང་གི་ནང་ནས་ཐོན༔ སྒྲ་འོད་ཟེར་གསུམ་ཞིང་ཁམས་ལམ་མེར་ཤར༔ ཞེས་དེ་ཚེ་སྣང་ཡུལ་མཐའ་དག་གདོས་བཅས་ས་རྡོ་རི་བྲག་སོགས་མེད་པར་འཇའ་འོད་ཀྱི་རང་བཞིན་ཀུན་ཏུ་གསལ་ཞིང་འཚེར་བ། རྒྱ་ཆེ་ཞིང་ཐོགས་རྡུགས་དང་བྲལ་བ། བཀྲག་མདངས་གསལ་ལ་ལྷུན་སྡུག་སྟུག་ཅིང་མཐའ་ལས་འདས་པའི་རང་བཞིན་ཅན་དུ་སྣང་བ།
དེའི་ཚེ་རང་གི་ལུས་ཀྱི་རྣམ་པར་ཡོད་པ་སེམས་ཤིང༌། ཕྱོགས་མཚམས་སྟེང་འོག་ནམ་མཁས་གར་ཁྱབ་ཏུ་འཇའ་འོད་ལྔ་ལྡན་གྱི་ཐིག་ལེའི་རྣམ་པ་གྲངས་མེད་པ་འཆར་ཞིང་དེ་དག་རེ་རེའི་ནང་ན་རྒྱལ་བ་རིགས་ལྔ་དང༌། ཡང་དེ་ཉིད་ལས། དག་པ་རིག་འཛིན་མགྲིན་པའི་གནས་ནས་ཐོན༔ སྒྲ་འོད་ཟེར་ལྟར་འཁྲུགས་པས་རྔོ་མ་ཐོགས༔ ཉོན་མོངས་སྲིད་པའི་འཁོར་བར་འཁྱམས་པའི་ཚེ༔ ཞེས་སེམས་དཔའ་སེམས་མ་སོགས་ཞི་བ་རྡོ་རྗེ་དབྱིངས་ཀྱི་ལྷ་ཚོགས་ཀུན། རྣམ་འགྱུར་དང་ཆ་ལུགས་ངོ་མཚར་ལྟ་བས་ཆོག་མི་ཤེས་པ་དཔག་ཏུ་མེད་པས་བརྒྱན་པར་འཆར་བ། དེ་དག་གི་ཐུགས་ཀ་ནས་འོད་ཀྱི་ཟེར་ཐག་ཤིན་ཏུ་ཕྲ་བ་རེ་རེ་རང་གི་སྙིང་གར་ཟུག་པར་སྣང་བ་དང༌། དེ་ལ་རང་གི་ཤེས་པས་ཟིན་ན་མི་རྟོག་པའི་བསམ་གཏན་ལ་རང་བཞིན་གྱིས་གནས་སོ། །
སྣང་བ་དེ་དག་ཐམས་ཅད་ཕྲིག་ཕྲིག་ཏུ་བྱེད་ཅིང་སྙིང་གའི་ཟེར་ཐག་དེ་ལས་ཀྱང་ཐིག་ལེ་ཕྲ་མོ་གྲངས་མེད་པ་འཕྲོ་བ་དང༌། སླར་སྐུ་དེ་དག་ཐམས་ཅད་རང་ཉིད་ལ་ཐིམ་པར་ཤར་བ་ནི་འོད་རིག་པ་ལ་ཚུར་འཆར་བ་ཡིན་པས། རང་སྣང་དུ་ངོ་ཤེས་པ་དང་ཡིད་ཆེས་པའི་སྒོ་ནས་མ་པང་དུ་བུ་འཇུག་པ་ལྟ་བུའི་ཐབས་དྲན་པར་བྱའོ། ། དེར་བརྟན་པ་མ་ཐོབ་ན་ཟུང་འཇུག་ཡེ་ཤེས་ལ་ཐིམ་པ་ཡེ་ཤེས་བཞི་སྦྱོར་ཞེས་བྱ་བ་རང་གི་སྙིང་ག་ནས་བཟུང༌། སྟེང་གི་ནམ་མཁར་འོད་མཐིང་ག་དང༌། དཀར་པོ་དང༌། སེར་པོ་དང༌། དམར་པོ་རྣམས་དར་ཡུག་བརྐྱངས་པ་ལྟ་བུ་བརྩེགས་མར་སྣང་ཞིང༌། དེ་དག་ལ་རང་རང་གི་ཁ་དོག་དང་མཐུན་པའི་འོད་ཀྱི་ཐིག་ལེ་རེ་རེ། དེ་དག་ལའང་ཐིག་ཕྲན་ལྔ་ལྔས་བརྒྱན་པར་ཤར་བའི་སྟེང་ཕྱོགས་སུ་འོད་ལྔ་རྨ་བྱའི་གདུགས་ལྟར་བཀྲ་བ་ཞིག་ཀྱང་འཆར་ཏེ།
འདི་དག་ལ་ནི་རྡོ་རྗེ་སེམས་དཔའི་ཁོང་གསེང་གི་ལམ་ཞེས་ཀྱང་བྱ་ལ། དེ་དག་མི་འགྱུར་བ་གསེར་གྱི་ཀ་བ་ལྟ་བུར་སྣང་བ་རང་རང་གི་ཐད་ཀར་རིག་པ་རང་སོ་མ་ཡེངས་པར་བཞག་པས་དེར་གྲོལ་བར་བཤད་དོ། ། འདིར་འོད་ལམ་ལྗང་གུ་མི་སྣང་བ་ནི་དེ་མེད་པ་མ་ཡིན་ཡང་དབྱིངས་ཀྱི་ཡོན་ཏན་མཐར་ཕྱིན་ཅིང་རྩལ་མ་རྫོགས་པས། ཡེ་ཤེས་བཞི་སྦྱོར་གྱི་འོད་ལམ་ལས་བྱ་བ་གྲུབ་པའི་ཡེ་ཤེས་མི་སྣང་བར་གསུངས་སོ། ། དེ་ནས་ཡེ་ཤེས་ལྷུན་གྲུབ་ལ་ཐིམ་པ་ཞེས་བྱ་བ་གོང་གི་འོད་སྣང་དེ་དག་སྟེང་གི་འོད་ལྔ་གདུགས་ལྟར་སྣང་བ་དེ་ཉིད་ལ་འདུས་སྙམ་པས། རང་སྣང་གི་སྟེང་ན་ཀ་དག་རིག་སྟོང་མཚོན་བྱེད་ནམ་མཁའ་སྤྲིན་བྲལ་ལྟ་བུ་ཆོས་སྐུའི་སྣང་བ་དང༌། བར་དུ་ལྷུན་གྲུབ་གཟུགས་སྐུ་ཁྲོ་བོ་དང་ཞི་བའི་ཞིང་ཁམས། རང་བཞིན་སྤྲུལ་པའི་སྐུའི་ཞིང་ཁམས་བྱེ་བྲག་སོགས་ཐམས་ཅད་སྣང་ལ། དེ་ཉིད་ལས། ཁྲག་འཐུང་ལྷ་ཚོགས་ཀླད་པའི་ནང་ནས་ཐོན༔
རྔམས་དང་མེ་འོད་འཁྲུགས་པས་རྔོ་མ་ཐོགས༔ ཞེས་གསུངས་ལ། འོག་ཏུ་མ་དག་འཇིག་རྟེན་རིགས་དྲུག་གི་བཀོད་པ་འདུལ་བྱེད་ཀྱི་སྟོན་པ་དྲུག་དང་བཅས་པ་རང་སྣང་གཟུགས་བརྙན་ལྟར་ཤར་བ་ནི། གཞི་ལས་མ་གཡོས་ཤིང་གཞི་སྣང་ཤར་བ་ཞེས་བྱ་སྟེ་འཆར་ལུགས་བརྒྱད་དུ་སྣང་བས། གདམས་པས་ཟིན་ན་ཐིམ་ལུགས་བརྒྱད་དུ་འབྱུང་བ་འོག་ཏུ་རྒྱས་པར་སྟོན་ཏོ། ། དེ་ལྟར་རང་སྣང་གཟུགས་སྐུའི་བཀོད་པ་ཐམས་ཅད་ཀྱང་དུས་གཅིག་ཏུ་སྣང་བ་མེ་ལོང་གི་གཟུགས་བརྙན་ལྟར་བཀྲ་གསལ་ལེ་འཆར་ཞིང༌། འདིའི་སྐབས་སུ་གང་ཟག་དེ་ལ་མངོན་པར་ཤེས་པ་ལྔ། རྗེས་སུ་དྲན་པ་དྲུག མི་བརྗེད་པའི་གཟུངས། རྒྱུན་གྱི་ཏིང་ངེ་འཛིན་རྣམས་ཀྱང་རང་བཞིན་གྱིས་འཆར་བ་ཆོས་ཉིད་ཡིན་ལ།
གཞན་ཡང་སྔར་ཤེས་པ་དང་མ་ཤེས་པའི་ཆོས་ཀྱི་རྣམ་གྲངས་མང་པོ་ཡང་རྒྱུད་ལ་འཆར་བར་གསུངས་སོ། ། མདོར་ན་འདི་དག་གི་སྐབས་གང་དང་གང་ལ་གདམས་པའི་གནད་དྲན་ཅིང་ཉམས་ལེན་གྱི་གཏིང་སླེབས་ན་ངེས་པར་གྲོལ་ལ། གལ་ཏེ་གོམས་ཤུགས་ཆུང་བས་མ་གྲོལ་ན་སྲིད་པ་བར་དོ་རྨི་ལམ་གྱི་སྣང་བ་ཙམ་ཞིག་མཐོང་ནས། སླར་རང་བཞིན་སྤྲུལ་སྐུའི་ཞིང་དུ་དབུགས་དབྱུང་སྟེ། ས་ལམ་རྣམས་མྱུར་དུ་བགྲོད་པས་འཚང་རྒྱ་བར་གསུངས་སོ། ། གསུམ་པ་གདམས་ངག་ལམ་དུ་འཁྱེར་ཚུལ་ནི། དེའང་དང་པོ་འཆི་ཁའི་བར་དོ་ནས་བཟུང་སྟེ་འདི་ཡན་ཆད་ལ་འཆར་ཡུན་རིང་ཐུང་སོགས་ཁྲིད་རྣམས་སུ་འདྲ་མིན་སྣང་སྟེ། ད་ལྟ་འཆར་ཚུལ་བཤད་པའི་སྐབས་ཚིག་གིས་བརྗོད་བྱ་མང་ཞིང་དུས་ཡུན་རིང་བ་ལྟ་བུ་མངོན་མོད། དོན་ལ་ནི་དེ་ལྟར་མ་ཡིན་ཏེ། ཐོག་མར་ཐིམ་རིམ་ཕྱི་ནང་རྣམས་ཀྱང་གང་ཟག་སོ་སོའི་རྩ་ཁམས་དང་ནད་རྐྱེན་གྱི་བྱེ་བྲག་གིས་གཅིག་ཏུ་མ་ངེས་མོད།
ཕལ་ཆེར་ལ་ནི་ཡུད་ཙམ་རེ་ལས་མི་འཆར་ཞིང༌། ཁྱད་པར་དུ་དཀར་ལམ་དམར་ལམ་ནག་ལམ་རྣམས་ཀྱང་བྱ་རྫོགས་ཀྱི་སྐད་ཅིག་རེ་ལས་མི་གནས་པར་གསུངས་ལ། དེ་ནས་འཆི་བ་འོད་གསལ་ཆོས་སྐུ་ལྷན་སྐྱེས་ཀྱི་ཡེ་ཤེས་ཤར་བ་དེའང་གང་ཟག་ཕལ་པ་སོགས་ཉམས་ལེན་མེད་པ་ཀུན་ལ་ནི། སེ་གོལ་གྱི་ཡུན་ཙམ་ལས་མི་གནས་པ་མང་ལ། ཀར་གླིང་ཞི་ཁྲོའི་ཐོས་གྲོལ་ལས། ཟན་ཟ་ཡུན་ཙམ་ཟེར་ཡང་རྩ་བཟང་ངན་དང་ཉམས་ལེན་ཡོད་མེད་ལ་བསྟུན་ནོ། ། ཞེས་གསུངས་པ་བཞིན་ལ་ལར་ཟན་ཟ་ཡུན་ཙམ་གནས་ཐུབ་པའང་ཡོད་པ་དང༌། ཉམས་ལེན་ཅུང་ཟད་ཡོད་པའི་རིགས་ལ་ནི། ད་ལྟ་མཉམ་བཞག་གི་དངོས་གཞིའི་ངང་ལ་ཇི་ཙམ་རང་དབང་ཐོབ་པ་དེ་དང་མཐུན་པར་གནས་པ་བསམ་གཏན་གྱི་ཞག་ཅེས་བྱ་བ་དེ་ཉིད་གཅིག་ནས་ལྔའི་བར་ཅི་རིགས་སུ་གནས་པར་གསུངས་ན། རྣལ་འབྱོར་པ་རྟོགས་པའི་གདེང་ལྡན་དག་གིས་ནི་འོད་གསལ་གྱི་ངང་དེར་ཡུན་ཇི་ཙམ་ཞིག་ཏུ་རང་གི་འདོད་པ་བཞིན་མཉམ་པར་འཇོག་ཐུབ་པ་ནི་དེང་ཉམས་ལེན་ཅན་འགའ་རེ་གཤེགས་པའི་སྐབས།
ཐུགས་དམ་ཉིན་བདུན་དང་དེ་ལས་མང་བ་བཞུགས་མཁན་སྣང་བས་ཀྱང་ཤེས་སོ། ། དེ་ལྟ་བུ་དག་ལ་ནི་མཐར་ཡེ་ཤེས་ཀྱི་རླུང་གིས་རིག་པ་སྤྱི་གཙུག་ནས་བཏོན་ཏེ་ཡར་གྱི་ཟང་ཐལ་ཆེན་པོར་འགྲུབ་ལ། དེའི་རྟགས་སུ་བྱང་སེམས་དཀར་པོ་སྤྱི་བོའམ་སྣ་བུག་གཡོན་ནས་ཐོན་པ་འབྱུང་བ་དང༌། དེའི་རྒྱུ་མཚན་ནི་ཡེ་ཤེས་ཀྱི་རླུང་གཡོན་ནས་རྒྱུ་བས་གནད་ཀྱིས་ཡིན་ནོ། ། དེ་ནས་རྫོགས་ཆེན་ལྟར་ལྷུན་གྲུབ་འོད་གསལ་གྱི་སྣང་བ་དེ་དག་ཀྱང༌། གོམས་འདྲིས་ཅུང་ཞིག་ཡོད་པ་དག་ལ་ནི་རང་ཉིད་ཀྱི་གོམས་ཆ་དང་མཚུངས་པའི་བསམ་གཏན་གྱི་ཞག་རེ་རེ་ནས་ལྔའི་བར་དུ་འཆར་ལ། གོམས་མེད་རྣམས་ལ་བྱ་རྫོགས་ཀྱི་སྐད་ཅིག་རེ་ལས་མི་འབྱུང་ཚེ་ངོས་ཟིན་པ་དཀའ་ཞིང༌། ལ་ལ་ནི་སྒྲ་འོད་ཟེར་གསུམ་རང་སྣང་དུ་མ་ཤེས་པར་སྐྲག་པས་བརྒྱལ་ཐབས་སུ་འགྲོ་བར་ཟད་དོ། ། དེས་ན་ལམ་འཁྱེར་དངོས་གཏེར་གཞུང་བར་དོའི་རྩ་ཐོ་ལས། ཀྱེ་མཿ
བདག་ལ་འོད་གསལ་བར་དོ་འཆར་དུས་དེར༔ འབྱུང་བ་ཐིམ་པའི་རང་སྣང་ཡིད་ཀྱིས་བཟུང༔ སྣང་མཆེད་ཐོབ་གསུམ་བག་ཡོད་ལྷོད་ཀྱིས་སྐྱོངས༔ གཞི་ཡི་འོད་གསལ་མ་དང་རིག་པ་བུ༔ དལ་གཅིག་གནས་ཚེ་དེ་ཐོག་ལྷོད་ཀྱིས་ཞོག༔ འཕྲོ་ཚེ་བག་ཡོད་དགོས་པའི་དུས་གཅིག་པུ༔ ཐིམ་རིམ་རྫོགས་ནས་འོད་གསལ་ཤར་བའི་ཚེ༔ སྲིད་པའི་ཉོན་མོངས་རླུང་གིས་མི་བསྐྱོད་ཅིང་༔ ཡེ་ཤེས་གསལ་བའི་ཏིང་འཛིན་འཆར་བར་ཤོག༔ ཅེས་གསུངས་པ་བཞིན་བར་དོ་དང་པོ་གཞིའི་འོད་གསལ་འདི་ཟིན་ཅིང་གྲོལ་བར་བྱེད་པའི་ཐབས།
སྔར་བཤད་པ་བཞིན་དུ་སྐྱེ་གནས་བར་དོའི་སྐབས་འདིར་སེམས་ཀྱི་བདར་ཤ་ལེགས་པར་བཅད་ཅིང༌། ཐ་མལ་ཤེས་པ་བཟོ་མེད་རང་བབས་སུ་སྐྱོང་ཤེས་ན་བར་དོ་དང་པོ་གཞིའི་འོད་གསལ་ངོས་ཟིན་པ་ལ་ཚེགས་མེད་ཅིང༌། ལར་འོད་གསལ་དང་པོ་ཟིན་ཐུབ་མི་ཐུབ་ཀྱི་ཚད་ནི་ད་ལྟ་ཉམས་ལེན་ཐུན་ལ་སྒོམ་ཞིང་ཐུན་མཚམས་ལ་བསྲེ་བ་སོགས་ཉིན་སྣང་གི་ཉམས་ལེན་ལ་བརྟན་པ་ཐོབ་པས། གཉིད་དང་རྨི་ལམ་གྱི་དུས་ཀྱང་ངོ་ཤེས་པ་དང་ཉམས་ལེན་ལ་བསྲེ་ནུས་པ་ཡོང༌། དེ་ལྟར་བྱུང་ན་བར་དོ་ལའང་འབྱུང་ངེས་པས་ད་ལྟ་རང་གི་ཉམས་ལེན་ཁོ་ནས་ཤེས་སོ། ། སྣང་བའི་འོད་གསལ་གྱི་ངོ་སྤྲོད་ནི། རྫོགས་ཆེན་ཐོད་རྒལ་བ་རྣམས་ལ་ནི་སྒྲ་འོད་ཟེར་གསུམ་ཞི་ཁྲོའི་ལྷ་དང༌། ཐིག་ལེའི་ཟེར་ཐག་གི་འོད་ལམ་དང་ཞིང་ཁམས་ཅི་ཤར་མཐའ་དག་རང་མདངས་ཁོ་ནར་ཡིད་ཆེས་ཤིང་ཐག་ཆོད་པའི་ངང་ལ་མཉམ་པར་འཇོག་པ་ཤིན་ཏུ་གཅེས་ལ། དེ་ལྟར་བྱ་ནུས་པའི་ཐབས་སུ་ད་ལྟ་ཁྲེགས་ཆོད་གཞིའི་གནས་ལུགས་ལ་བདར་ཤ་ཆོད་ཅིང༌། ཐོད་རྒལ་ལམ་གྱི་ངོ་སྤྲོད་རྣམས་གནད་དུ་ཐེབས་པའི་སྒོ་ནས་ཉམས་སུ་ལེན།
དེའང་རྫོགས་ཆེན་གྱི་རང་གཞུང་སོ་སོ་ནས་འབྱུང་བ་ལྟར་ཁྲེགས་ཆོད་ལ། ངོ་རང་ཐོག་ཏུ་འཕྲོད་པ། ཐག་གཅིག་ཐོག་ཏུ་གཅཽད་པ། གདེང་གྲོལ་ཐོག་ཏུ་འཆའ་བ་རྣམས་དང༌། ཐོད་རྒལ་ལ་སྒྲོན་མ་དྲུག་གི་རང་བཞིན་གཏན་ལ་ཕབ་སྟེ། མི་འགུལ་བ་གསུམ་ལ་གཞི་འཆའ་བ། སྡོད་པ་གསུམ་གྱིས་ཚད་འཛིན་པ། ཐོབ་པ་གསུམ་གྱིས་གཟེར་འདེབས་པ། གདེང་བཞིས་གྲོལ་ཚད་སྟོན་པ་སོགས་ཐམས་ཅད་ཁ་ཚིག་ལ་མ་འབྱམས་པར་དོན་དངོས་རྒྱུད་ཐོག་ཏུ་ཁེལ་ན་སྣང་བ་བཞི་མཐར་ཕྱིན་ཏེ། རབ་ཀྱིས་ཕུང་པོ་ཟག་མེད་འོད་སྐུར་གྲོལ་བ་དང༌།
འབྲིང་གིས་བུམ་ཆག་གི་ནམ་མཁའ་ཕྱི་ནང་འདྲེས་པ་བཞིན་གཞིའི་འོད་གསལ་ལ་བཙན་ས་ཟིན་པས་སེངྒེའི་མངལ་རྒྱ་དང༌། ཁྱུང་གི་སྒོང་རྒྱ་གྲོལ་བ་ལྟ་བུ་རྣམ་སྨིན་གྱི་ལུས་རྒྱ་གྲོལ་བ་དང་སེམས་ཉིད་ཆོས་སྐུར་འགྲུབ་པ་དུས་མཉམ་དུ་འབྱུང་ངོ༌། ། ཐ་མར་ཡང་ཆོས་ཉིད་བར་དོར་ལྷུན་གྲུབ་གཟུགས་སྐུའི་འོད་གསལ་ཤར་ནས་འོད་གསལ་ཟུང་འཇུག་ལ་ཐིམ་པའི་དུས་སུ་འཇུག་པ་ཤེས་པའི་གནད་དང་ལྡན་པ་དང༌། ཟུང་འཇུག་ཡེ་ཤེས་ལ་ཐིམ་ཚེ་གྲོལ་བ་ལུས་ཀྱི་གནད་དང༌། ལྷུན་གྲུབ་རིག་འཛིན་ལ་ཐིམ་དུས་མཐར་ཕྱིན་པ་ངོ་ཤེས་ཀྱི་གནད་རྣམས་གལ་ཆེ་ཞིང༌། ལྷུན་གྲུབ་ཀྱི་སྐབས་འདིར་རྒྱུད་ལས་ཀྱང༌། ལྷུན་གྲུབ་རིག་པའི་འཆར་ཚུལ་ནི། ། རྣམ་པ་བརྒྱད་དུ་ཤར་བའོ། ། ཞེས་པ་བཞིན་རིག་པའི་གདངས་ཉིད་ཐུགས་རྗེ་ལྟར་ཤར་བ། འོད་ལྟར་ཤར་བ།
སྐུ་ལྟར་ཤར་བ། ཡེ་ཤེས་ལྟར་ཤར་བ། གཉིས་མེད་ལྟར་ཤར་བ། མཐའ་གྲོལ་ལྟར་ཤར་བ། མ་དག་འཁོར་བའི་སྒོ་ལྟར་ཤར་བ། དག་པ་ཡེ་ཤེས་ཀྱི་སྒོ་ལྟར་ཤར་བ་སྟེ། དེ་དག་ལ་གདམས་པས་ཟིན་ན་ཐིམ་ལུགས་ཀྱང་རྣམ་པ་བརྒྱད་འབྱུང་སྟེ། ཐུགས་རྗེ་ཐུགས་རྗེ་ལ་ཐིམ་པས་འཁོར་བའི་སེམས་ཅན་རྣམས་རང་སྣང་དུ་གྲོལ་ཏེ་འཁྲུལ་པའི་མིང་མེད་པ་དང༌། དེ་བཞིན་དུ་འོད་ཐིམ་པས་མཚན་མ་ཁ་དོག་སོགས་ཀྱི་རིགས་ཅན་དུ་མ་གྲུབ་པས་ཆོས་དབྱིངས་སུ་རོ་གཅིག སྐུ་ཐིམ་པས་ཞལ་ཕྱག་གི་སྤྲོས་པ་ལས་འདས་པའི་ངོ་བོར་རྣམ་པར་དག
ཡེ་ཤེས་ཐིམ་པས་ཆོས་ཉིད་མ་བུ་འདྲེས། གཉིས་མེད་ཐིམ་པས་སྟོང་ཆེན་ངོ་བོ་ཉིད་དུ་གྲོལ། མཐའ་གྲོལ་ཐིམ་པས་དམིགས་གཏད་ཀྱི་ཡུལ་ཟད། འཁོར་བའི་སྒོ་ཐིམ་པས་སྐྱེ་གནས་འཁྲུལ་པའི་ཡུལ་རྐྱེན་དང་བྲལ། དག་པ་ཡེ་ཤེས་ཀྱི་སྒོ་ངོ་བོ་ཉིད་སྐུར་ཐིམ་པས་ཀ་དག་ཆོས་ཟད་བློ་འདས་ཆེན་པོར་འཚང་རྒྱ་བའི་ཚུལ་ཡང༌། དགོངས་པ་ཐིག་འདེབས་ལས། རྟོགས་པའི་གདེངས་ཆེན་དེ་ལྡན་ན། ། སེངྒེ་མཆོངས་པས་ས་ཆོད་ལྟར། ། ཡེ་ཤེས་ཟང་ཐལ་ཆེན་པོ་ཡིས། ། བར་དོ་མེད་པར་སྐད་ཅིག་ལ། །
རིན་ཆེན་སྦུབས་སུ་འཚང་རྒྱ་འགྱུར། ། ཞེས་སོགས་གསུངས་ལ། གྲོལ་བའི་ཚད་ཀྱང་རྒྱུད་ཉི་ཟླ་ཁ་སྦྱོར་ལས། དེ་ལྟར་དབང་པོའི་རིམ་པ་ནི་གསུམ་སྟེ། རབ་ནི་སྐད་ཅིག་མ་གསུམ་ལ་གྲོལ་བའང་འགྱུར་རོ། ། འབྲིང་ནི་བསམ་གཏན་གྱི་ཞག་ལྔ་ལ་གྲོལ་བ་ཡང་ཡོད་དོ། ། སྐད་ཅིག་ཉི་ཤུ་རྩ་གཅིག་ལ་ནི་བརྟན་པ་ཐོབ་ངེས་པ་ཡིན་ནོ། ། དབང་པོ་ཐ་མ་རྣམས་ནི་སྤྲུལ་སྐུའི་ཞིང་ཁམས་སུ་དབུགས་དབྱུང་ནས་བར་དོ་མེད་པར་འཚང་རྒྱ་བའོ། ། ཞེས་གསུངས་ཏེ། གཙོ་བོ་ད་ལྟའི་ཉམས་ལེན་ལ་རག་ལས་སོ། །
ཡང་ཁ་ཅིག་གིས་རྫོགས་ཆེན་མ་གཏོགས་པའི་ཆོས་གཞན་ལས་ནི་བར་དོ་དང་པོའི་འོད་གསལ་མི་ཟིན། དེ་མ་ཟིན་ན་རྣམ་ཤེས་ཐོན་ཏེ། སྲིད་པ་བར་དོ་འཆར་བར་བཤད་པ་ལས་སྒྲ་འོད་ཟེར་གསུམ་དང་ཞི་ཁྲོའི་ལྷ་ཚོགས་འཆར་ཚུལ་མི་འབྱུང་ལ། གལ་ཏེ་འཆར་བ་ཡིན་ནའང་རང་རང་གི་ཆོས་ལུགས་དང་ཉམས་ལེན་གང་བྱེད་དེའི་ལྷ་ཚོགས་ཤར་ན་མ་གཏོགས། ཐམས་ཅད་ལ་རྙིང་ལུགས་ཀྱི་ཞི་ཁྲོའི་ལྷ་ཚོགས་མི་འཆར་བར་བཞེད་མོད། འོན་ཀྱང་འཁོར་ལོའི་མགོན་པོ་ཐམས་ཅད་མཁྱེན་གཟིགས་མངྒ་ལའི་ཞལ་ནས། སེམས་ཅན་ཐམས་ཅད་ལ་འཆར་ཡང༌། གོམས་པ་མེད་པ་རྣམས་ལ་སེ་གོལ་གྱི་ཡུན་ཙམ་དང༌། སྐུ་རྣམས་ཀྱང་སྐར་མདའ་ནམ་མཁར་བརྒྱུགས་པ་བཞིན་ཡུད་ཙམ་གྱིས་རྫོགས་པས་འཆར་ལོང་དང་གྲོལ་ལོང་གཉིས་ཀ་མེད་ཅིང༌། ལས་སྣང་གི་དབང་གིས་དེ་དག་གཤིན་རྗེའི་ལས་མཁན་སོགས་སུ་སྣང་ཞིང་འཇིགས་པར་གསུངས་སོ། །
དེར་མ་ཟད་ད་ཆ་ས་དགེ་བཀའ་གསུམ་གྱི་ཉམས་ལེན་པ་སྤྲོས་མེད་ལ་དགྱེས་པའི་ཆོས་པ་མང་པོ། རྙིང་ལུགས་ཀྱི་ཞི་ཁྲོ་སོགས་ཀྱི་བསྐྱེད་རིམ་ལ་ཆ་རྒྱུས་མེད་པ་དུ་མ་ཁྲེགས་ཆོད་དང་ཐོད་རྒལ་སོགས་ཀྱི་ཉམས་ལེན་ལ་ཞུགས་ཚེ་སྒྲ་འོད་ཟེར་དང༌། ཞི་ཁྲོའི་སྣང་བརྙན་ལྷང་ངེར་འཆར་བ་ལ་ཁྱད་མི་འདུག་པས་ཀྱང་སྔར་ཆ་རྒྱུས་ཡོད་མེད་ཁོ་ནར་མི་ལྟོས་པར་ཤེས་ནུས་ལ། ཁྲེགས་ཆོད་དང་ཐོད་རྒལ་སོགས་ཀྱི་ཉམས་ལེན་ལ་གོམས་ཚེ་བར་དོ་ཡང་དེ་ལྟར་ཡུན་དུ་འཆར་ཞིང༌། དེ་ལ་ཇི་བཞིན་དུ་ངོ་ཤེས་ཤིང་གྲོལ་བར་ཡང་གཞི་གྲུབ་ལ། གཞུང་གཞན་ནས་གོང་གསལ་བཞིན་ཐོད་རྒལ་དང་སྒྲ་འོད་ཟེར་གསུམ་འཆར་བར་དངོས་སུ་མ་གསུངས་ཀྱང༌། དུས་འཁོར་དང་སྦྱོར་དྲུག་སོགས་ལས་རྫོགས་ཆེན་གྱི་སྣང་མུན་ཉམས་སུ་ལེན་ཚུལ་དང་མཐུན་པར་བསྟན་ལ། འཆར་བའི་ལྷ་རྣམས་ཀྱང་འགྲོ་བའི་ཕུང་པོ་དང་ཁམས་དབང་སྐྱེ་མཆེད་ཐམས་ཅད་གཟོད་མ་ནས་དཀྱིལ་འཁོར་ཉིད་དུ་ལྷུན་གྱིས་གྲུབ་ཚུལ་ནི་རྒྱུད་སྡེ་ཀུན་མཐུན་ཏེ། ཕུང་པོ་ལྔ་རྒྱལ་བ་རིགས་ལྔ། འབྱུང་བ་ལྔ་ཡུམ་ལྔ།
ཚོགས་བརྒྱད་སེམས་དཔའ་བརྒྱད། ཡུལ་བརྒྱད་སེམས་མ་བརྒྱད་སོགས་སུ་ཡེ་ནས་ཡིན་ཚེ། དམ་པ་རིགས་བརྒྱར་བཤད་པའི་ཁོངས་སུ་ལྷ་གཞན་ཡང་མ་འདུས་པ་མེད་མོད། འོན་ཀྱང་སྐུ་མདོག་དང་ཕྱག་མཚན་སོགས་མི་གཅིག་པ་སྣ་ཚོགས་ནི། སྦྱང་གཞིར་སྦྱོང་བྱེད་ཀྱི་དག་སྦྱོང་སོ་སོ་ལ་བརྟེན་ནས་བཤད་པ་ཙམ་མ་གཏོགས། དོན་དམ་པར་ནི་རང་རིག་སྐུ་གསུམ་དབྱེར་མེད་དམ་སྐུ་གཉིས་ཟུང་འཇུག་ཏུ་མ་འདུས་པའི་ལྷ་དང་དཀྱིལ་འཁོར་ནི་འགའ་ཡང་མེད་པ་དང༌། རང་རང་གི་གོམས་ཤིང་འདྲིས་པའི་བག་ཆགས་ཀྱི་མཐུ་ལས་ནི། དམ་པ་རིགས་བརྒྱར་མ་ཟད་གཞན་མི་འཆར་བའང་མ་ངེས་ལ། སྡིག་ཅན་ལ་གཤིན་རྗེའི་སྐྱེས་བུར་སྣང་ཡང་རང་ཉིད་ཀྱི་ལས་སྣང་དུ་ཟད་མོད། སྒྲ་འོད་ཟེར་གསུམ་ནི་རླུང་སེམས་དབྱེར་མེད་དྭངས་མ་ལྔ་འདུས་ཀྱི་རྐྱེན་ལས་ནམ་ཡང་འཆར་ཞིང་དོན་ལ་ནི།
རང་སྣང་ཞི་ཁྲོའི་ཚོགས་སུ་ངོ་ཤེས་ཤིང་༔ བར་དོའི་འཁྲུལ་གཟུགས་སྣང་བ་གྲོལ་བར་ཤོག༔ ཅེས་གསུངས་པ་བཞིན་གང་དང་གང་ལྟར་ཤར་ཡང་རང་སྣང་ཉིད་དུ་ཤེས་དགོས་པ་ནི་གནད་ཀྱི་དམ་པའོ། ། ཞེས་ཆོས་ཉིད་བར་དོའི་སྐབས་སོ། ། ༈ བཞི་པ་སྲིད་པ་ལས་ཀྱི་བར་དོའི་རང་བཞིན་འཆད་པ་ལའང་གསུམ་ལས། དང་པོ་ངོ་བོ་ངོས་བཟུང་བ་ནི། དེའང་སྔར་བཤད་པའི་རྣལ་འབྱོར་པ་རབ་དང་འབྲིང་རྣམས་ནི་བར་དོ་གོང་མ་དེ་དག་ཏུ་གྲོལ་ཟིན་ལ། ཐ་མའི་རྣལ་འབྱོར་པས་ནི་ཚེ་འདིར་མངོན་སུམ་དུ་འོད་གསལ་གྱི་སྒོ་མཐོང་ཡང༌། བརྩོན་འགྲུས་ཞན་ཅིང་ལམ་རྟགས་ཀྱི་སྣང་བ་འཕེལ་བའི་ས་ཟིན་མེད་པས་གང་ཟག་རྫོགས་ཆེན་དུ་མ་སོང་ནས་ཆོད་ཆུང་ཡང༌། དམ་པས་ཟིན་ཅིང་མན་ངག་རྫོགས་པ་ཆེན་པོ་ལ་མོས་པ་ཕྱོགས་པའི་དབང་གིས་མི་དགེ་བའི་བག་ཆགས་སྲབ་ཅིང་སྲིད་པ་བར་དོའི་སྣང་བ་རྨི་ལམ་ཙམ་ཞིག་མཐོང་བའི་རྐྱེན་བྱས་ཏེ།
སྔར་གྱི་བླ་མ་ལ་མོས་གུས་དང་དེའི་གདམས་པ་དྲན་པ། ཆོས་ཉིད་བར་དོར་ངོས་མ་ཟིན་ཞིང་བདེན་སྟོབས་མ་རྙེད་པས། ད་ནི་རང་ཉིད་སྲིད་པ་བར་དོར་འཁྱམས་པ་ངོ་ཤེས་ནས་རང་བཞིན་སྤྲུལ་པའི་ཞིང་དུ་འགྲོ་བར་བྱའོ་སྙམ་པ་ཙམ་གྱི་མོད་ལ། ཞིང་ཁམས་དེར་པདྨ་ལས་བརྫུས་ཏེ་སྐྱེས་ནས་རྨི་ལམ་སད་པ་ལྟར་རང་བཞིན་སྤྲུལ་པའི་ཞིང་དུ་དབུགས་དབྱུང་བར་འགྱུར་ལ། དེའང་ཤར་ཕྱོགས་མངོན་པར་དགའ་བ། ལྷོ་ཕྱོགས་དཔལ་དང་ལྡན་པ། ནུབ་ཕྱོགས་བདེ་བ་ཅན། བྱང་ཕྱོགས་ལས་རབ་གྲུབ་པའི་ཞིང་རྣམས་སུ་བགྲོད་ཅིང་སངས་རྒྱས་རིགས་ལྔའི་ཞལ་མཐོང༌། དེ་དག་གིས་དབང་བསྐུར་ཅིང་ལུང་བསྟན། མཐར་ངང་གིས་བག་ཆགས་སྦྱངས་ཤིང༌།
དབུས་ཕྱོགས་མེ་རི་འབར་བའི་ཞིང་དུ་དཔལ་གཞོན་ནུ་དཔའ་བོ་སྟོབས་ལྡན་གྱི་ཁྲོ་བོ་འདུས་པའི་དཀྱིལ་འཁོར་དུ་ཤེས་བྱའི་སྒྲིབ་པ་ཕྲ་མོ་ཚུན་ཆད་ཟད་པར་བྱས་ཏེ། ལོ་ལྔ་བརྒྱ་ན་ཆོས་སྐུ་ཀ་དག་ཆེན་པོར་སངས་རྒྱས་ཤིང་སྤྲུལ་པ་དུ་མས་འགྲོ་བའི་དོན་བྱེད་ལ། གང་ཟག་འགའ་ཞིག་ནི་ཕྱོགས་བཞིའི་ཞིང་ཁམས་དེ་དག་གི་ནང་ནས་གང་རུང་གཅིག་ཁོ་ནར་དབང་བསྐུར་དང༌། ལུང་བསྟན་དབུགས་དབྱུང་ཐོབ་ནས་འཚང་རྒྱ་བ་དག་ཀྱང་འབྱུང་བ་སྟེ། མདོར་ན་འདིའི་རིགས་ཀྱི་གང་ཟག་དེ་དག་ལ་ནི་སྲིད་པ་བར་དོའི་སྣང་བ་ཡུད་ཙམ་འཆར་ཡང༌། དེའི་སྡུག་བསྔལ་རྣམས་མི་མྱོང་ཞིང་མངལ་སྒོར་མི་འཇུག་པར་ཞིང་ཁམས་ངོས་ཟིན་པ་ཡིན་པས་སྲིད་པ་བར་དོ་དངོས་མི་བཞེད་དེ། རྒྱུད་ཉི་ཟླ་ཁ་སྦྱོར་ལས། འདི་མཐོང་དབང་པོ་ཐ་མ་ལ། ། བར་མ་དོ་ཉིད་སྣང་འགྱུར་རམ། ། འོན་ཏེ་མི་སྣང་བ་འམ་ཅི། །
སྟོན་པས་གསུངས་པ་དེ་སྣང་སྟེ། ། རང་གར་འཛིན་པའི་བག་ཆགས་ཟད། ། རང་བཞིན་སྤྲུལ་པར་དབུགས་དབྱུང་སྟེ། ། བར་དོ་མེད་པར་འཚང་རྒྱ་ཉིད། ། ཅེས་གསུངས་ལ། དེས་ན་སྲིད་པ་བར་དོ་དངོས་དེ་གང་ཡིན་ཞེ་ན། ལུས་སེམས་གྱེས་ནས་ཆོས་ཉིད་ཀྱི་འོད་གསལ་སྒྲ་འོད་ཟེར་གསུམ་སོགས་རང་སྣང་ཡིན་པར་ངོ་མ་ཤེས་ནས་དེ་དག་ཡལ་ཞིང༌། འཁྲུལ་པའི་བག་ཆགས་ལངས་པ་ནས་མགོ་བཟུང་སྟེ་ཕྱི་མའི་མངལ་དུ་མ་ཆུད་ཀྱི་བར་སྐབས་དེ་དག་ལ་སྲིད་པ་ལས་ཀྱི་བར་དོ་ཞེས་བྱའོ། ། གཉིས་པ་འཆར་ཚུལ་རྒྱས་པར་བཤད་པ་ནི། དེའང་གང་ཟག་ཐ་མལ་བ་རྣམས་གདམས་པ་ཟབ་མོའི་གནད་དང་ནི་མ་ལྡན།
ཐིམ་རིམ་རྣམས་ཀྱི་ཟུག་རྔུ་ཉམས་སུ་མྱོང་ཞིང་སླར་གཞིའི་འོད་གསལ་འཆར་བ་དེ་ལ་ཕལ་པ་དག་བརྒྱལ་བ་ཞེས་ཀྱང་ཟེར་ལ། རང་ངོ་མ་ཤེས་པས་བརྒྱལ་བ་ལྟ་བུ་ཞིག་བྱས་ནས་མཐར་ཁམས་དཀར་དམར་སྟེང་འོག་གི་སྒོ་གཉིས་སུ་ཐོན་སྐབས། རྣམ་ཤེས་སྒོ་དགུ་གང་རུང་གཅིག་ཏུ་འཐོན་པར་འགྱུར་ལ། འདིའི་དུས་སུ་ཆོས་ཉིད་ཀྱི་རང་སྒྲས་ནི་དངངས། འོད་གསལ་གྱི་སྣང་བ་ལ་ནི་སྐྲག ཐུགས་རྗེའི་ཟེར་ཐག་ལ་ནི་འབྲོས། རང་བྱུང་ཡེ་ཤེས་ཀྱི་ལྷ་ཚོགས་ལ་ནི་གཤིན་རྗེའི་ལས་མཁན་དུ་མཐོང་བས་འཇིགས། ལྷུན་གྲུབ་རིན་པོ་ཆེའི་ཞིང་གི་བཀོད་པ་འཁོར་འདས་ཀྱི་སྣང་བ་ཐམས་ཅད་མེ་ལོང་ལ་གཟུགས་བརྙན་ལྟར་བཀྲ་ལམ་མེར་མཐོང་ཡང༌། ཡར་སྐུ་གསུམ་དག་པའི་ཞིང་ཁམས་རྣམས་ལ་ནི་མིག་གིས་བལྟ་ཡང་མི་ཕོད། མར་རིགས་དྲུག་འཁོར་བའི་སྣང་ཚུལ་དག་ལ་སྔར་ཞེན་གྱི་བག་ཆགས་ངན་གོམས་ཀྱི་མཐུས་བརྟས་པའི་དབང་གིས་ཡིད་འཇུག་པར་བྱེད་དོ། །
དེའང་སྔར་རང་བཞིན་བརྒྱད་ཅུའི་རྟོག་པ་དང་འབྱུང་བའི་རླུང་རྣམས་གཞི་ལ་ཐིམ་པའི་གནད་ཀྱིས། རང་བཞིན་གནས་ལུགས་ཀྱི་འོད་གསལ་རྣམས་ཤར་ཀྱང་ངོ་མ་ཤེས་པའི་མཐུས། ད་ནི་སླར་མ་རིག་པ་ཁྱབ་བྱེད་ཀྱི་རླུང་ལྡང་བ་ལས། རླུང་གི་རླུང་ཚུར་བྱུང༌། དེ་ལས་མེའི་རླུང༌། དེ་ལས་ཆུའི་རླུང༌། དེ་ལས་སའི་རླུང་རྣམས་བྱུང་སྟེ། དེ་དག་ལས་འཁོར་བར་འདུ་བྱེད་པ་དང་རྣམ་པར་ཤེས་པ་ཇེ་གསལ་དུ་སོང་བས་གཏི་མུག་ལས་གྱུར་པའི་རྟོག་པ་བདུན་པོ་ལངས། དེ་ལས་ཀྱང་འཁྲུལ་རྟོག་རགས་པར་སོང་བས་འདོད་ཆགས་ཀྱི་རྟོག་པ་བཞི་བཅུ་དང༌། ཞེ་སྡང་གི་རྟོག་པ་སོ་གསུམ་པོ་ཐམས་ཅད་ལངས་ཤིང༌།
ཁམས་ལྔའི་རླུང་དང་རྣམ་ཤེས་ཟུང་འབྲེལ་དུ་གྲུབ་པ་ཡིན་ལ། དེ་ལྟར་གྲུབ་ཚུལ་ནི། གཏེར་གཞུང་བར་དོའི་ཐོས་གྲོལ་ལས། དེ་ནས་རང་ཉིད་ཤི་བ་ཐག་ཆོད་ནས༔ གང་དུ་སྐྱེ་བའི་གཟུགས་དང་མཚན་ཉིད་མཐོང་༔ དབང་མེད་བྱ་སྒྲོ་རླུང་ཁྱེར་ཇི་བཞིན་དུ༔ མངལ་སྒོ་འཚོལ་ཞིང་དྲི་ཟ་ཕྱ་མ་ཕྱོ༔ ལས་ཀྱི་རླུང་དམར་དྲག་པོས་དེད་པའི་ཚེ༔ ཞེས་མིང་བཞི་འདུས་པའི་ཡིད་ཀྱི་ལུས་ཅན་དབང་པོ་ཀུན་ཚང་བ། དྲི་ཟ་ཞིང་གཞན་སེམས་ཤེས་པའི་མངོན་ཤེས་ཕྲ་མོ་ཡོད་པ།
མའི་མངལ་དང་རྡོ་རྗེ་གདན་མ་གཏོགས་པ་སྟོང་གསུམ་ཀུན་ཏུ་རང་གི་ཡིད་ལ་བསམ་པ་ཙམ་གྱིས་བགྲོད་ཐུབ་པ། རང་གི་རིགས་མཐུན་བར་དོའི་འགྲོ་བ་རྣམས་ཀྱིས་ཕན་ཚུན་མཐོང་ལ་ལུས་ཅན་གཞན་གྱིས་མི་མཐོང་བ་དེ་ལྟ་བུར་ཀྲོང་གིས་གྱུར་ཏེ། དེའི་སྐབས་སུ་ནི་རང་གིས་སྔར་གྱི་རོ་སོགས་མཐོང་ཡང་ད་དུང་རང་ཉིད་ཤི་བ་ནི་མི་ཤེས་ལ། རང་གི་ཁང་ཁྱིམ་ནོར་རྫས་ཡོ་བྱད་སོགས་ལ་ཞེན་པ་ཆེན་པོས་བདག་ཏུ་འཛིན་པར་བྱེད་ཅིང༌། གྲོགས་དང་ཉེ་འཁོར་རྣམས་ཀྱིས་རང་ཉིད་ཀྱི་དངོས་པོ་ལོངས་སུ་སྤྱོད་པ་སོགས་མཐོང་ཚེ་དེ་ལ་ཕངས་སེམས་དང་ཁོང་ཁྲོ་སྔོན་ལས་རགས་པ་མང་པོ་བྱེད་ཀྱང་ཁོང་རྣམས་ཀྱིས་ནི་མི་ཤེས། ནང་གི་དྭངས་མ་ཁམས་དཀར་དམར་མེད་པའི་གནད་ཀྱིས་ཕྱི་རོལ་གང་དུ་ཕྱིན་ཀྱང་ཉི་ཟླའི་སྣང་བ་མེད་པ་དང༌། བཀྲེས་སྐོམ་གྱིས་རབ་ཏུ་གདུང་ཡང་བཟའ་བཏུང་མ་བསྔོས་པ་ལ་སྤྱོད་དབང་མེད་པ་དང༌། རྟེན་གཞི་ལུས་དངོས་མེད་པའི་གནད་ཀྱིས་བྱ་སྒྲོ་རླུང་གིས་ཁྱེར་བ་ལྟར་རང་དབང་མེད་པར་ཡད་ཡུད་ཕྱད་ཕྱོད་དུ་འཁྱམས་ཤིང་སྡུག་བསྔལ་གྱི་ཚོར་བ་གཞན་ལས་རགས་པ་འབྱུང༌། གཞན་ཡང་དེའི་ཚེ་མ་ངེས་པའི་རྟགས་དྲུག་འཆར་ཏེ། གནས་ལ་ངེས་པ་མེད་པར་ཡུད་ཙམ་གྱི་རེ་ལ་འཕོ་འགྱུར་བྱེད་ཅིང་ཁང་སྟོང་གྲོག་རོང་ཕུག་རྡུགས་བྲག་ཕུག་སོགས་ངེས་མེད་དུ་སྡོད་པར་སྣང་བ་དང༌།
རྟེན་ལ་ངེས་པ་མེད་པར་ཟུག་རྔུའི་ངལ་སྟེགས་མཆོད་རྟེན་བརྒྱ་རྩ་བརྒྱད་སོགས་ལ་བརྟེན་པ་དང༌། སྤྱོད་པ་ངེས་པ་མེད་པར་སྐད་ཅིག་རེ་ལ་སྤྱོད་ལམ་སྣ་ཚོགས་བྱེད་པ་དང༌། ཁ་ཟས་ལ་ངེས་པ་མེད་པར་རིགས་དྲུག་གི་ཟས་བཟང་ངན་སྣ་ཚོགས་མཐོང་ཡང་མ་བསྔོས་པར་མི་ཐོབ་པ་དང༌། གྲོགས་ལ་ངེས་པ་མེད་པར་ལྷ་དང་འདྲེ་སྲིན་བར་དོའི་སེམས་ཅན་སྣ་ཚོགས་དང་ཡུད་རེ་འཕྲད་ཅིང་འགྲོགས། སྣང་ཚུལ་ལ་ངེས་པ་མེད་པར་ཡིད་ཀྱི་འཆར་སྒོ་བདེ་སྡུག་རྣམ་པ་སྣ་ཚོགས་པ་སྐད་ཅིག་རེ་ལ་འགྱུར་ལྡོག་བྱེད་ཅིང༌། འཇིགས་སྐྲག་འཁྲུལ་སྣང་ལ་མི་འབྱུང་བ་མེད་པ་མང་དུ་འཆར་བར་འགྱུར་རོ། ། གཞན་ཡང་འཇིགས་པའི་སྒྲ་བཞི་ཞེས་བྱ་བ། ས་རླུང་ལོག་པའི་རྐྱེན་གྱིས་རང་སྣང་དུ་རི་ཉིལ་བའམ་ཁང་པ་རྡིབ་པའི་འོག་ཏུ་ཚུད་པའི་སྣང་བ་དང༌། ཆུ་རླུང་ལོག་པས་ཆུ་ཆེན་པོའི་ཀློང་དུ་ཁྱེར་བའམ་མཚོ་ཆེན་དུ་བྱིང་བའི་འཇིགས་སྣང་དང༌། མེ་རླུང་ལོག་པས་ནགས་ཚལ་ལམ་ཁང་ཁྱིམ་ཚིག་པའི་དཀྱིལ་དུ་རང་ཉིད་བསྲེགས་པའི་སྣང་བ་དང༌།
རླུང་གི་རླུང་ལོག་པས་རླུང་འཚུབ་དྲག་པོས་ཁྱེར་བའི་སྣང་བ་སོགས་འབྱུང་ཞིང༌། ཉོན་མོངས་དུག་གསུམ་གྱི་བག་ཆགས་རྣམས་རང་གཟུགས་ལས་གྲུབ་པས། ཡ་ང་བའི་གཡང་ས་ཆེན་པོ་དཀར་དམར་ནག་གསུམ་གྱི་སྣང་བ་རུ་ལྷུང་བའི་སྡུག་བསྔལ་དང༌། ཆར་ལྷག་གིས་གདུང་བ་དང༌། རྣག་ཁྲག་གི་སེར་བ་འབབ་པ་དང༌། ཤ་ཟ་སྲིན་པོ་གཅན་གཟན་འཇིགས་རུང་མང་པོས་དེད་པའི་སྣང་བ་དང༌། ཁྱད་པར་ཉ་པ་རྔོན་པ་བཤན་པ་སོགས་ཚེ་འདིར་སྡིག་ཆེན་གྱི་ལས་གང་དང་གང་བསགས་པ་དེ་དང་དེ་དག་གི་རྣམ་པ་མང་པོས། ཚུར་བརྡེགས་བརྡུངས་གསོད་གཅོད་ཀྱི་འཁྲུལ་སྣང་ཤས་ཆེར་འབྱུང་ལ། མདོར་ན་བདུན་ཕྲག་གཅིག་ནས་ཞེ་དགུའི་བར་རམ། ལ་ལ་དག་ལོ་ཟླ་མང་པོའི་བར་དུ་སྲིད་པ་བར་དོའི་སྡུག་བསྔལ་མྱོང་བའང་ཡོད་ལ།
བདུན་ཞག་མ་ཚང་བའང་སྡོད་པའི་རིགས་ཤས་ཆེ་ཞིང༌། ཞག་བདུན་བདུན་ལ་འཆི་ཐེངས་རེ་བྱེད་པའི་སྣང་བ་དང༌། ཟུག་རྔུའི་ཚོར་བ་ཉམས་སུ་མྱོང་བར་འགྱུར་བ་དང༌། མདོར་ན་བར་དོ་འདིར་ཇི་ཙམ་གནས་པའི་ཕྱེད་ནི་ད་ལྟའི་ལུས་དང་སྐྱེ་བ་འདིའི་བག་ཆགས་ཀྱིས་བྱེད་ཅིང༌། ཕྱེད་ཕན་ཆད་ནས་སྐྱེ་བ་རྗེས་མ་དེའི་སྣང་བ་ཤས་ཆེར་འགྱུར་བའོ། ། ཕྱེད་ཙམ་དེ་ཤེད་དུ་གཤིན་ཡུལ་སྐྱ་མོའི་གླིང་ན་གཤིན་རྗེ་ཆོས་རྒྱལ་ལ་ལས་མཁན་འཇིགས་སུ་རུང་བ་མང་པོའི་འཁོར་གྱིས་བསྐོར་བའི་མདུན་དུ་སླེབས་ནས། ལྷན་སྐྱེས་ཀྱི་ལྷ་དང་འདྲེས་རྡེའུ་དཀར་ནག་བཤེར་ཏེ་དགེ་སྡིག་གི་ཤན་འབྱེད་བྱེད་པའི་སྣང་བའང་འབྱུང་བར་བཤད་ལ། ལར་ཕྱེད་མཚམས་ཕན་ཆོད་ནས་བརྩམས་ཏེ། ལས་རླུང་དང་དུག་ལྔའི་བག་ཆགས་ཀྱི་རྟེན་འབྲེལ་གྱི་རང་གདངས་ལས། རིགས་དྲུག་གི་སྐྱེ་གནས་གང་དུ་འགྲིམ་དགོས་པའི་དེའི་སྔ་ལྟས་སུ་རྣམ་བྱང་འོད་ཀྱི་ལམ་ལྔ་གང་རུང་འབྱུང་སྟེ།
དེའང་ལྷར་སྐྱེ་ན་འོད་ལམ་དཀར་པོ་བཀྲག་མེད་དང༌། དེ་བཞིན་དུ་ལྷ་མ་ཡིན་ལ་དམར་པོ། མི་ལ་སྔོན་པོ། དུད་འགྲོ་ལ་ལྗང་གུ ། ཡི་དྭགས་ལ་སེར་སྐྱའི་སྣང་བ་རྣམས་འཆར་ལ། དམྱལ་བར་སྐྱེ་བའི་ལས་ཅན་ཡིན་ན་མར་གྱི་ཟང་ཐལ་མ་གཏོགས་འདི་སྐབས་སུ་མི་སྡོད་པར་ཡང་གསུངས་ཤིང༌། གཞུང་ལ་ལར་ནི་འོད་ལམ་དུད་ཁ་ལ་ཟིན་ན་དམྱལ་བར་སྐྱེ་བའང་བཤད་པས་ངེས་པ་མེད་པར་མངོན་ཞིང༌། ཡང་ཐོས་གྲོལ་ལས་ནི་འོད་ལམ་འདི་དག་གོང་གི་ཡེ་ཤེས་བཞི་སྦྱོར་གྱི་འོད་དང་རིགས་ལྔའི་ལྷ་ཚོགས་ཤར་སྐབས་སུ་ལྷན་ཅིག་འབྱུང་བར་གསུངས་པ་ནི་གང་ཟག་གི་རིགས་ལ་དགོངས་པའང་ཡིན་མོད་ཀྱི། ལར་ཡང་ཉོན་མོངས་པ་ལྔའམ་དྲུག་པོ་ལམ་དུ་མ་ལྷོངས་ཤིང་མ་རྟོགས་པའི་ངོར་ནི་འགྲོ་དྲུག་གི་ལམ་སྣང་དང་སྐྱེ་གནས་འཆར་ལ། དེ་དག་ཡེ་ཤེས་ལྔའི་རང་བཞིན་དུ་རྟོགས་པའི་རྣལ་འབྱོར་པ་རྣམས་ཀྱི་ངོར།
འོད་ལྔ་ཡེ་ཤེས་དང་རྒྱལ་བ་རིགས་ལྔར་ཤར་ནས་དེ་དག་གི་ངོ་བོར་གྲོལ་བ་ལ་དགོངས་ཤིང༌། གཞན་ཡང་དེ་སྐབས་སུ་ཐོས་གྲོལ་སོགས་ལས། ཞག་དང་པོར་རྒྱལ་བ་མི་བསྐྱོད་པ་གཙོ་འཁོར་རྣམས་འཆར་བ་དང༌། གཉིས་པར་རིན་འབྱུང་སོགས་ཞག་གྲངས་ཀྱི་རིམ་པ་ལྟ་བུར་དགོངས་པ་ཅན་དུ་གསུངས་པ་འདི་ལ། ཉིན་ཞག་དངོས་ཡིན་པར་བསམ་མཁན་མང་ཡང་མ་ཡིན་ཏེ། འདི་ནི་གོང་དུ་བརྗོད་པ་བཞིན་བསམ་གཏན་གྱི་ཞག་ཅེས་ད་ཆ་བསམ་གཏན་སྒོམ་པའི་གནས་ཡུན་ལ་བཤད་ན་ཕལ་པ་རྣམས་ལ་ཡུད་ཙམ་ཞིག་ལས་མི་འཆར་བར་ཤེས་པར་བྱའོ། ། དེ་ལྟར་གོང་གི་འཕྲོ་བཞིན་རྣམ་བྱང་ལྔ་གང་རུང་ལ་ཟིན་པར་གྱུར་ཚེ་རང་ཉིད་ཤི་བའང་ཤེས་ལ། བར་དོའི་ཡིད་ལུས་དེས་རབ་ཏུ་སྐྱོ་སྟེ་སྐྱེ་གནས་འཚོལ་བའི་འདུན་པ་ཁོ་ན་བྱེད་པར་འགྱུར་ཞིང༌། དེའི་དབང་གིས་རིགས་དྲུག་གང་དུ་སྐྱེ་འགྱུར་གྱི་ལས་ཡོད་པ་དེ་དང་དེའི་སྣང་བ་སོ་སོར་འཆར་བ་སྟེ། ལྷར་སྐྱེ་ན་གཞལ་ཡས་ཁང་དུ་འགྲོ་བའི་སྣང་བ་དང༌།
ལྷ་མ་ཡིན་ལ་འོད་ཀྱི་འཁོར་ལོ་ལྟ་བུའམ། འགའ་ཞིག་ལ་ནི་དམག་འཁྲུགས་ཀྱི་དཀྱིལ་དུ་འགྲོ་བའི་སྣང་བ་འབྱུང༌། བྲག་ཕུག་གམ་གྲོག་རོང་དང་འཇག་སྤྱིལ་སོགས་སུ་མཐོང་ན་བྱོལ་སོང་དང༌། སྡོང་དུམ་མམ་ནགས་ཁྲོད་དམ་རེ་ཕྱར་གྱི་སྣང་བ་ལྟ་བུས་ཡི་དྭགས་དང༌། ས་དོང་ནག་པོར་དབང་མེད་དུ་འཁྲིད་པའི་སྣང་བ་དང༌། ལྕགས་ཀྱི་གྲོང་ཁྱེར་ལྟ་བུར་འགྲོ་བའི་སྣང་བ་དང༌། ལ་ལ་ཞིག་ལ་ནི་གླུ་དབྱངས་དང་རྩེད་འཇོ་དང་གྲོགས་མཛའ་བས་འབོད་པར་སྣང་བ་ལ་ཞེན་ནས་ཕྱིན་པས་དམྱལ་བར་སྐྱེ་བའང་ཡོད་དོ། ། དེ་བཞིན་དུ་མི་རྣམས་ལ་ནི་སོ་སོར་སྣང་ཚུལ་སྣ་ཚོགས་པ་ཡོད་དེ་ངང་པ་ཕོ་མོས་བརྒྱན་པའི་མཚོ་མཐོང་ན་ཤར་གྱི་ལུས་འཕགས་གླིང་དུ་སྐྱེ་བ་དང༌། རྟ་ཕོ་མོ་རྒྱུ་བའི་མཚོ་ལས་བྱང་སྒྲ་མི་སྙན་དང༌། བ་ལང་གིས་བརྒྱན་པའི་མཚོ་ལས་ནུབ་བ་ལང་སྤྱོད་དང༌།
འཛམ་གླིང་འདིར་ཡང་ན་བུན་ལྟ་བུའི་གསེབ་ཏུ་འགྲོ་བར་སེམས་ན། མི་ཁོམ་པའི་གནས་རིས་སོགས་སུ་མི་ལུས་ཙམ་པོ་བར་སྐྱེ་ལ། ཁང་བཟང་ངམ་གྲོང་ཁྱེར་དང་སྐྱེ་བོ་མང་པོའི་ཁྲོད་དུ་ཕྱིན་པའི་སྣང་བ་ལས་མི་ལུས་རིན་པོ་ཆེ་ཐོབ་པར་འགྱུར་བ་སྟེ། དེར་ཕ་མས་ཆགས་སྤྱོད་བྱེད་པ་མཐོང་ཚེ་རང་ཉིད་ཕོ་མོ་གང་དུ་འགྱུར་བ་དེ་དང་མཐུན་པའི་ཕ་མ་སོ་སོ་ལ་མིག་སེར་དང༌། ཆགས་སེམས་སྐྱེས་པའི་རྐྱེན་གྱིས་ཉིང་མཚམས་སྦྱར་ཏེ་མངལ་དུ་འཇུག་པར་འགྱུར་གྱི། གཞན་དུ་བརྫུས་སྐྱེས་དང་དྲོད་གཤེར་སྐྱེས་པ་སོགས་ཀྱི་རིགས་རྣམས་ཀྱང་གནས་དེ་ཉིད་ལ། ཆགས་སྡང་གི་རྣམ་རྟོག་གང་རུང་ཞིག་གིས་རྐྱེན་བྱས་ནས་ཞུགས་པར་འགྱུར་བ་ཉིད་དོ། ། གསུམ་པ་གདམས་ངག་གི་ལམ་འཁྱེར་བཤད་པས་འགག་བསྡུ་བ་ནི། གཏེར་གཞུང་བར་དོའི་རྩ་ཐོ་ལས། ཀྱེ་མཿ
བདག་ལ་སྲིད་པ་བར་དོ་འཆར་དུས་དེར༔ རིགས་མཐུན་ནང་ཚན་སྲིད་པའི་ཕོ་མོ་རྣམས༔ དག་སྣང་དཔའ་བོ་མཁའ་འགྲོར་ཞིང་སྦྱངས་ནས༔ ཡི་དམ་ལྷ་ཡི་བསྐྱེད་རྫོགས་དྲན་པས་བཟུང་༔ སྔོན་གྱི་ཉམས་ལེན་མ་ཡེངས་རྩེ་གཅིག་ངང་༔ མིག་སེར་ཆགས་སྡང་བྲལ་དགོས་དུས་གཅིག་པུ༔ སྲིད་པའི་མངལ་འཚོལ་སྐྱེ་གནས་བར་དོ་རུ༔ ཡབ་ཡུམ་ལྷ་ཡི་རྣལ་འབྱོར་སོར་རྟོགས་ནས༔ མི་བརྗེད་གཟུངས་ཀྱིས་ཏིང་འཛིན་རྟོགས་པར་ཤོག༔ ཅེས་གསུངས་པ་བཞིན་སྲིད་པ་བར་དོ་ལས་ཀྱི་འཕྲོ་མཐུད་པ་ཡུར་བུ་རྐང་ཆད་ལ་ཝ་འཛུགས་པ་ལྟ་བུ་ནི།
བར་དོ་སྔོན་མ་དག་ལ་གྲོལ་བའི་མན་ངག་མང་དུ་བསྟན་ཡང༌། སྔར་གྱི་གོམས་འདྲིས་དང་ཉམས་ལེན་རྩལ་ཞན་པའི་དབང་གིས་གྲོལ་བར་མ་ནུས་པས་ང་རེ་ནོངས། ད་རེས་ཟོ་ཆུན་འཁྱུད་མོ་ལྟར་འཁོར་བའི་རྟེན་འབྲེལ་བཅུ་གཉིས་ཀྱི་འཁོར་ལོ་འདི་ནས་རྒྱུན་ཆོད་པ་ཞིག་ཅིས་ཀྱང་དགོས་སྙམ་ནས་ངོས་ཟིན་པ་གལ་ཆེ་ལ། དེའང་གདམས་པའི་གནད་ལ་ད་ལྟ་ནས་གོམས་དགོས་ཤིང༌། རབ་དང་མཆོག་ཏུ་གྱུར་པ་ནི་བླ་མ་དམ་པ་དག་ལས་སེམས་ཀྱི་ངོ་སྤྲོད་ཞུས་ལ་ཉམས་ལེན་ལ་གོམས་འདྲིས་སུ་བྱ་བ་དང༌། ཁྱད་པར་དུ་རྨི་ལམ་དང་བར་དོའི་ཉམས་ལེན་ལ་སྦྱང་བ་གལ་ཆེ། དེའང་ད་ལྟ་རང་གིས་ཅི་བྱེད་ཐམས་ཅད་རྨི་ལམ་ཡིན། སྒྱུ་མ་ཡིན། བདག་ཤི་ནས་བར་དོར་སླེབས་འདུག སྣང་བ་ཅི་ཤར་བ་འདི་ཐམས་ཅད་བར་དོའི་སྣང་བ་ཡིན།
འདི་ལ་ཉམས་ལེན་གྱི་གནད་འདི་དང་འདི་བཞིན་བྱ་སྙམ་པའི་དྲན་འདུན་བར་མ་ཆད་པར་ཡོད་ན་རྨི་ལམ་ཟིན་པར་འགྱུར་ལ། བར་དོའང་དེ་དང་ཕྱོགས་མཚུངས་ཕྱིར་ཉམས་ལེན་མི་འབྱོངས་པའི་ཐབས་མེད་ཀྱང༌། གང་ཟག་ཕལ་མོ་ཆེ་ཀུན་ཀྱིས་ད་ལྟའི་སྣང་བ་འདི་ལ་བདེན་པར་ཞེན་པ་ཨ་འཐས་སུ་བྱེད་ལུགས་འདི་འདྲས་ནི་བར་དོ་ཟིན་ཐབས་མེད་ཅིང༌། དེ་ལྟར་འོད་གསལ་མ་ཟིན་ཚུན་ཆད་ནི། འཇིགས་སྐྲག་གི་སྣང་བ་ཅི་ཤར་བ་མཐའ་དག་རང་སེམས་ཀྱི་རང་རྩལ་དུ་ཤེས་པ་གལ་ཆེ་ལ། གལ་ཏེ་ད་ལྟ་རང་ཉིད་རྨི་ལམ་གྱི་གདམས་ངག་ལ་རྩལ་ཐོན་ཅིང༌། རྨི་ལམ་སྤྲུལ་བསྒྱུར་གྱི་རྩལ་སྦྱོང་རྣམས་དང༌། ཁྱད་པར་བསྐྱེད་རིམ་ལ་གོམས་པ་སྔོན་སོང་ཞིག་ཡིན་ན། དག་པའི་ཞིང་སྦྱོང་བ་སོགས་ཐབས་མཁས་ཀྱི་དག་པའི་ཞིང་ཁམས་ལ་སྦྱོར་བ་དང༌། དེར་ས་ལམ་རྣམས་ལྷག་མེད་དུ་སྦྱངས་ཏེ།
མྱུར་དུ་བྱང་ཆུབ་ཆེན་པོ་མངོན་དུ་འགྱུར་བ་ལ་ཚེགས་མེད་དེ། གུ་རུའི་ཞལ་ནས། དེའང་བར་དོའི་སྐབས་སུ་སྐད་ཅིག་མར་ངོས་ཟིན་ཙམ་གྱིས་བརྟན་པ་ཐོབ་པའི་རྒྱུ་མཚན་ཅི་ཡིན་སྙམ་ན། ད་ལྟ་ནི་སེམས་རིག་ལས་རླུང་གི་རྒྱར་འཐུམས། ལས་རླུང་གདོས་བཅས་ཤ་ཁྲག་གི་རྒྱར་འཐུམས་པས་རང་དབང་མ་ཐོབ་ལ། ལུས་འདི་བེམ་རིག་བྲལ་ནས་ཕྱི་མའི་ལུས་རྒྱར་མ་འཐུམས་པའི་བར་དེར། རླུང་སེམས་ཆོ་འཕྲུལ་དང་བཅས་པ་ལ་དངོས་ཅན་གྱི་རྟེན་མེད་ཅིང༌། དེ་ལ་གདོས་བཅས་ཀྱི་རྟེན་མེད་ཚེ་རང་དབང་བསྒྱུར་ཏེ་ངོས་ཟིན། ངོས་ཟིན་ཙམ་དེས་བརྟན་པ་ཐོབ་ནུས་པ་ནི། དཔེར་ན་བསྐལ་པའི་བར་གྱི་མུན་ནག་ལ།
སྒྲོན་མེ་སླེབས་ན་སྐད་ཅིག་ལ་སེལ་བ་ལྟར་འགྱུར་བའོ། ། ཞེས་གསུངས་པ་བཞིན་བར་དོར་ད་ལྟ་ངོ་སྤྲོད་པའི་དུས་ལྟར་ཟིན་ན་འཚང་རྒྱ་བ་ལ་ཐེ་ཚོམ་མེད་དོ། ། དེའི་ཚེ་ཟང་ཟིང་དང་གཉེན་འཁོར་སོགས་ལ་ཆགས་ཞེན་དང༌། ཤུལ་གྱི་བྱ་བྱེད་བཟང་ངན་གང་ལའང་ཆགས་སྡང་གི་རྟོག་པ་མ་ཞུགས་པར་ཉམས་ལེན་ལ་རྩེ་གཅིག་ཏུ་འབད། འོན་ཀྱང་དེ་ཚེ་སྐྱེ་བ་ཕྱི་མའི་ཕ་མ་སོགས་ཡང་སྲིད་ཀྱི་མཚམས་སྦྱོར་གང་མཐོང་ཡང་རབ་ཀྱིས་རིག་སྟོང་རྫོགས་ཆེན་ནམ། བདེ་སྟོང་ཕྱག་ཆེན་ནམ། ལྷན་སྐྱེས་ཡེ་ཤེས་ཀྱི་ངང་དུ་མཉམ་པར་བཞག་ན་མངལ་སྒོ་དགག་པའི་ཐབས་ཀྱི་མཆོག་ཡིན་ཏེ། འདི་ལ་ནི་འཇུག་བྱེད་ཀྱི་མཁན་པོ་དགག་པ་ཞེས་བྱ་ལ། དེ་ཙམ་གྱི་ནུས་པ་མེད་ཀྱང་རིགས་མཐུན་གྱི་ནང་ཚན་སྲིད་པ་ཕོ་མོའི་སྣང་བ་ཅི་ཤར་ཡང༌། དག་པའི་སྣང་བ་དཔའ་བོ་མཁའ་འགྲོ་དངོས་སུ་མོས་པ་དང༌།
ཡི་དམ་ལྷའི་བསྐྱེད་པའི་རིམ་པ་རྣམ་དག་ལ་ངེས་ཤེས་རྙེད་པ་ཞིག་ཡིན་ན་ནི། དག་པའི་སྒྱུ་ལུས་སམ་བསྐྱེད་རིམ་གོམས་པས་སྣང་སྟོང་ཟུང་འཇུག་གི་ཡེ་ཤེས་ཀྱི་སྐུར་ལྡང་ནུས་པར་གསུངས་ལ། དེ་ལྟར་བསྐྱེད་རིམ་ཚུལ་བཞིན་དུ་ཤེས་པ་ཞིག་ཡིན་ན། ཕ་མ་སོགས་ཆགས་སྡང་དང་མིག་སེར་གྱི་ཡུལ་རྐྱེན་གང་མཐོང་བ་དེ་དག་ཡི་དམ་ཡབ་ཡུམ་དུ་བསྒོམས་པས་ཀྱང་སྐྱེ་སྒོ་འགག་པའི་ཐབས་མཆོག་ཏུའང་འགྱུར་ལ། གལ་ཏེ་བསམ་བཞིན་དུ་མི་ལུས་ཆོས་ལྡན་གྱི་སྐྱེ་བ་ལེན་པར་སྤྲོ་ནའང་རང་དང་ཕ་མ་ལྷར་བསྐྱེད་ཅིང༌། མངོན་བྱང་ལྔ་དང་ཆོ་ག་གསུམ་བསྐྱེད་སོགས་ཀྱི་ཏིང་ངེ་འཛིན་དང་ལྡན་པས་མངལ་དུ་ཞུགས་ན། ཇི་ལྟར་འདོད་པའི་དོན་འགྲུབ་པར་འགྱུར་བའོ། ། ཡང་གལ་ཏེ་རང་ཉིད་བསླབ་པ་རིན་པོ་ཆེ་ལ་གཅེས་སྤྲས་སུ་བྱེད་པའི་དགེ་སྦྱོང་ཞིག་ཡིན་པའི་ཚེ་ན། སྲིད་པའི་མཚམས་སྦྱོར་གྱི་ཕ་མ་མཐོང་བ་དེའི་ཚེ་རང་ཉིད་ཀྱི་ཚུལ་ཁྲིམས་ལ་འདུན་པ་རྩེ་གཅིག་དང་ལྡན་པས། ཆགས་སྡང་གི་སྣང་བ་དང་བསམ་སྦྱོར་རིང་དུ་སྤངས་ལ།
འཁོར་བ་ལ་ཞེན་ལོག་དང་དེ་ལས་ངེས་འབྱུང་གི་ཡིད་བརྟན་པོ་དང་ལྡན་པས་ཀྱང་འཁོར་བའི་གནས་ངན་ལེན་གྱི་སྒོ་ཁེགས་པར་ནུས་པས། དེའང་ད་ལྟ་ནས་བསླབ་སྦྱང་བྱ་དགོས་པ་དང༌། གཞན་ཡང་ཉམས་ལེན་དེ་དག་གང་ཡང་མེད་ཀྱང་བར་དོའི་འཇིགས་སྐྲག་གིས་དབང་མེད་དུ་དེད་ཅིང་སྐྱེ་གནས་ངན་པ་དག་ཏུ་འཇུག་དགོས་བྱུང་ན། བླ་མ་དང་དཀོན་མཆོག་ལ་ར་མདར་སྦྲན་ཅིང་སྐྱབས་སུ་སོང་སྟེ་རྩེ་གཅིག་ཏུ་གསོལ་བ་གདབ་ན། དེ་དག་གི་ཐུགས་རྗེ་བསླུ་མེད་ཀྱི་མཐུས་འཇིགས་སྐྲག་ལས་གྲོལ་ཅིང༌། དལ་འབྱོར་ཆོས་ལྡན་གྱི་ལུས་བླངས་ཏེ་རིང་པོར་མི་ཐོགས་པར་བྱང་ཆུབ་ཐོབ་པར་གདོན་མི་ཟའོ། ། དེ་ལྟར་འོག་མ་འདི་དག་ལ་ནི་འཇུག་ཡུལ་གྱི་སྒོ་དགག་པ་ཞེས་བྱ་བའི་ཐབས་དེ་དག་གིས་ཁེགས་པར་མ་ནུས་ན། སྐྱེ་གནས་འདོམས་པའི་ཐབས་སོགས་བསྟན་པ་སྟེ། མདོར་ན་བར་དོའི་གདམས་ངག་གི་སྐབས་དོན་གལ་ཆེ་བ་ཐམས་ཅད། འདི་ཡན་ལ་ཚང་བའམ་གསལ་པོར་བསྟན་པ་སོང་ཞིང༌།
གཞན་གང་ཟག་ཕལ་པ་སྤྱི་ལ་འཆི་ཁར་གཞོག་གཡས་ས་ལ་ཕབ་པའི་སྤྱི་བོར་སངས་རྒྱས་ཀྱི་མཚན་དང་གཟུངས་སྔགས་བྱིན་རླབས་ཅན་བསྒྲགས་པ་དང༌། བཀའ་གདམས་པའི་བློ་སྦྱོང་སོགས་མན་ངག་འགའ་ཞིག་ལས་བྱུང་བ་བཞིན་རྫས་ཀྱི་འཕོ་བ་དང༌། བྱིན་རླབས་དམ་རྫས་སྐྱེ་བདུན་སོགས་མདོར་ན་ངན་འགྲོ་ལས་སྐྱོབ་ཐབས་ཀྱི་རྟེན་འབྲེལ་དུ་མ་དང༌། ཤུལ་དུའང་རྡོ་རྗེ་ཐེག་པའི་དཀྱིལ་འཁོར་ཞལ་ཕྱེས་ནས་ཆོ་ག་བཟུང་ཞིང་ཁྲུས་ཆོག་དང་གནས་འདྲེན་སོགས། གཤིན་ཆོག་གི་རིམ་པ་རྣམས་ཀྱང་ཅི་འཛོམས་བགྱིས་ན། རྒྱུ་འབྲས་ཀྱི་རྟེན་འབྲེལ་བསླུ་བ་མེད་པ་དང༌། རྒྱལ་བའི་ཐུགས་རྗེ་ཆོས་ཉིད་ཀྱི་བདེན་པ་རྣམས་ཀྱིས་ཕན་པ་རླབས་པོ་ཆེ་འབྱུང་བ་ནི་ངེས་པ་ཡིན་ལ། འོན་ཀྱང་ཆོ་ག་སོགས་བྱེད་པ་པོ་རྣམས་ཀྱི་རྒྱུད་སྙིང་རྗེའི་ཀུན་ནས་བསླང་ལ་བསམ་སྦྱོར་དག་པས་མ་བསྒྲུབས་ན། ལོག་ལྟ་དང་ཞེ་སྡང་གི་རྐྱེན་བྱས་ནས་ངན་འགྲོར་འགྲོ་བའང་སྲིད་པས་གཟབ་འཚལ་ལོ། ། མདོར་ན་རང་ཉིད་གང་ལ་མོས་ཤིང་གོམས་པ་དེ་ལ་ཉམས་ལེན་གནད་དུ་བསྣུན་ནས།
རབ་འཆི་བ་ལ་བྲོད་པ། འབྲིང་མི་འཚེར་བ། ཐ་མའང་མི་འགྱོད་པ་ཙམ་ཞིག་བྱེད་པ་ནི་གལ་པོ་ཆེའི་གནད་ཀྱི་གདམས་པའོ། ། སྲིད་པ་བར་དོའི་སྐབས་ཏེ་རེ་ཞིག་རྫོགས་སོ། ། གཏེར་གཞུང་བར་དོའི་རྩ་ཐོ་ལས། ཀྱེ་མཿ འདུས་བྱས་ཕུང་པོར་བར་ཆོད་བཏབ་པའི་ཚེ༔ འཆི་ཁར་གནད་གཅོད་དྲག་པོ་མི་མྱོང་ཤོག༔ མི་རྟག་ཚེ་འདིའི་སྣང་བ་ནུབ་པའི་ཚེ༔ འབྱུང་བའི་ཐིམ་རིམ་རང་ངོ་ཤེས་པར་ཤོག༔
སྣང་མཆེད་ཐོབ་གསུམ་དབང་པོ་འགགས་པའི་ཚེ༔ འོད་གསལ་མ་བུར་རང་ངོ་འཕྲོད་པར་ཤོག༔ རོ་རྐྱང་རླུང་གཡོས་བར་དོ་ཤར་བའི་ཚེ༔ ཆོས་ཉིད་སྒྲ་ཟེར་རང་ངོ་འཕྲོད་པར་ཤོག༔ སྲིད་པ་བར་དོའི་ཡིད་ལུས་ཐོབ་པའི་ཚེ༔ ཆགས་སྡང་ཞེན་པའི་འཁྲི་བ་ཆོད་པར་ཤོག༔ མགོ་བརྙན་ལ་སོགས་འཇིགས་སྐྲག་ཤར་བའི་ཚེ༔ འཁྲུལ་གཟུགས་སྒྱུ་མའི་རང་ངོ་འཕྲོད་པར་ཤོག༔ གཡང་ས་གསུམ་དང་རྔམས་སྒྲ་མཐོང་བའི་ཚེ༔ མི་འཇིགས་གདེང་ལྡན་རང་ངོ་འཕྲོད་པར་ཤོག༔
ལས་ངན་དྲི་ཟས་མངལ་སྒོ་འཚོལ་བའི་ཚེ༔ སྡུག་བསྔལ་མ་དག་ས་བོན་འགག་པར་ཤོག༔ དག་སྣང་ལྷ་ཡི་ཞིང་ཁམས་མོས་པའི་ཚེ༔ བདུད་ཀྱི་ལུང་བསྟན་བར་ཆད་མི་འབྱུང་ཤོག༔ སྐྱོན་བྲལ་མཁའ་ལ་བརྫུས་ཏེ་སྐྱེ་བའི་ཚེ༔ བཀོད་པ་རབ་རྫོགས་ཡ་མཚན་ལྡན་པར་ཤོག༔ གལ་ཏེ་ལས་ཀྱིས་མི་རུ་སྐྱེ་སྲིད་ན༔ རྟགས་མཚན་ངོ་མཚར་བཅུ་དྲུག་ལྡན་པར་ཤོག༔ ཕ་མ་བྱང་སེམས་ལྡན་དེར་སྐྱེ་བའི་ཚེ༔ ཡུལ་གྲུར་བཀྲ་ཤིས་ཆོས་དང་འཕྲད་པར་ཤོག༔
ཆོས་དང་འཕྲད་དེ་མི་བརྗེད་གཟུངས་ཐོབ་ནས༔ འགྲོ་ལ་ཕན་བརྩེས་ཆོས་འཁོར་བསྐོར་བར་ཤོག༔ རྟག་ཏུ་རབ་འབྱམས་དགེ་ཚོགས་རྒྱ་མཚོ་ཡིས༔ གོ་འཕང་བསྒྲུབ་སྟེ་ཀུན་བཟང་ལ་གནས་ཤོག༔ ཅེས་གུ་རུའི་གསུངས་པ་བཞིན་མཁའ་འགྲོའི་ཞལ་གྱི་དྲོད་རླངས་ཐུལ་ལེ་བ་འདི་ཉིད་གདམས་བྱིན་དང་ཕན་ཡོན་རླབས་ཆེ་བས་མཐའ་རྟེན་དུ་བཞག་པ་ཡིན་ནོ། ། སླར་སྨྲས་པ། ཀྱེ་མ། ཐོག་མེད་དུས་ནས་སྐྱེ་བ་ད་ལྟའི་བརྃ། ། བརྃ་མེད་སྲིད་པ་ཁམས་གསུམ་འདི་རུ་འཁོྃར། ། འཁོྃར་བའི་རྒྱ་མཚོར་མེད་བཞིན་འཁྲུལ་སྣང་ལྃས། །
ལྃས་དབང་སྡུག་བསྔལ་རླབས་ཀྱིས་རྒྱུན་མར་དཀྲུགས། ། ཡྃང་ཤི་ཡྃང་འཁོར་རྩིས་ཀྱི་གྲངས་ལས་འདས། ། ཅིྃ་དང་ཅིྃ་བྱས་སྡུག་བསྔལ་ས་བོན་བསྒྲུབས། ། ཡྃང་དང་ཡྃང་དུ་ཐར་པའི་སྐབས་ཕྲ་ཕྱིར། ། གྃང་དང་གྃང་དུ་བསམས་ཀྱང་སྙིང་རླུང་ལྡང༌། ། དཔེར་ན་གཉིད་ཀྱི་དབང་གིས་རྨི་ལམ་བཞིན། ། དངངས་སྐྲག་འཇིགས་སྣང་བཟང་ངན་ཅི་ཤར་ཡང༌། ། གཉིད་སད་ཉིད་ནས་དངོས་མེད་རང་སར་ཡལ། ། དེ་བཞིན་མ་རིག་དབང་གིས་བར་མ་དོའི། ། འཁྲུལ་སྣང་འཁོར་བའི་སྣང་ཚུལ་ཐ་དད་པ། །
ཇི་ལྟར་ཤར་ཡང་དོན་ལ་མ་གྲུབ་པས། ། ཡིན་ལུགས་ཤེས་ན་འཁྲུལ་སྣང་བདེན་མེད་ཡལ། ། བསྐལ་བརྒྱར་ལུས་པའི་མུན་པ་གཏིང་རིང་ཡང༌། ། སྒྲོན་མེའི་སྣང་བ་གཅིག་གིས་སྐད་ཅིག་གསལ། ། དེ་བཞིན་རང་རིག་འོད་གསལ་གཅིག་གིས་ཀྱང༌། ། མཐའ་མེད་འཁོར་བའི་མུན་ཁུང་དྲུངས་ནས་ཕྱུང༌། ། རང་བཞིན་གདོད་མའི་ཡོན་ཏན་མངོན་གྱུར་ནས། ། མ་བཅོས་རིག་པའི་བཙན་ས་ཟིན་པ་ན། ། སྐད་ཅིག་རྫོགས་སངས་རྒྱས་འབྱུང་ཨེ་མ་མཚར། ། དེ་སླད་ད་རེས་སྔོན་སྦྱངས་བཟང་པོའི་འཕྲོ། །
དལ་བའི་གྲུར་བརྟེན་མ་གྱུར་མགྲོན་དང་བཅས། ། འཁོར་བའི་རྒྱ་མཚོའི་ཕ་མཐར་ཡོངས་བརྒལ་ནས། ། རྣམ་གྲོལ་ནོར་བུའི་གླིང་དུ་བགྲོད་པར་རིགས། ། དེ་སྐད་གངས་ལྗོངས་ཞིང་དུ་མཆོག་དབྱངས་ཀྱི། ། རྣམ་འཕྲུལ་ནོར་བུའི་ཕྲཻང་བ་རིམ་བསྟར་བའི། ། མཚན་ཁྱེར་མཆིང་བུའི་རང་གཤིས་མ་ལྡོག་ཅིང༌། ། ཕྱོགས་མེད་རྒྱལ་ཁམས་ཉུལ་བའི་སྨྱོན་པ་དེས། ། དམ་པ་དུ་མའི་གཞུང་དང་བླ་མ་ནི། ། སངས་རྒྱས་དངོས་སྣང་རྣམས་ཀྱི་མན་ངག་ལས། ། དགོངས་བརྒྱུད་ཉམས་རྟོགས་དྲོད་གདེང་མ་ཐོབ་ཀྱང༌། །
ཐོས་དོན་ཚིག་གི་བསྐྱུད་བྱང་མ་ནོར་སྙམ། ། དེ་ལྟ་ནའང་མདོ་རྒྱུད་རིག་པའི་གནས། ། མ་སྦྱངས་འཆད་རྩོམ་བླུན་པོའི་རང་མཚང་ཉིད། ། མ་ཤེས་ནོར་འཁྲུལ་གང་མཆིས་མཁས་མཆོག་མདུན། ། སྙིང་ནས་འཆགས་ཤིང་ལེགས་པར་སྒྲུབ་གསོལ་འདེབས། ། འདི་བགྱིས་ལྷག་བསམ་སྟོན་ཟླ་གསར་པའི་གཟིས། ། འགྲོ་ཀུན་སྙིང་གི་མུན་པ་རབ་སངས་ནས། ། ཚེ་འདི་འམ་ནི་འཆི་སྲིད་བར་དོའི་སྐབས། ། ངོ་ཤེས་རྩལ་རྫོགས་སྐུ་གསུམ་མངོན་གྱུར་སྨོན། ། དེ་སྐད་ཕུར་གླིང་སྒྲུབ་བླ་ཟུང་དང་ནི།
ཁྱད་པར་གཅུང་པོ་སྨན་པ་བླ་མ་ཡིས། ། རང་ལུགས་རྫོགས་རིམ་སྐོར་ལ་ཁྲིད་ཡིག་རེ། ། ཅི་ནས་བྲི་འོས་འཚལ་ཞེས་ནན་བསྐུལ་ངོར། ། ཚན་རིག་རིག་རྩལ་རྩེར་སོན་ཨ་རིའི་ཁུལ། ། ནམ་མཁའ་ཆེ་ཞེས་ཐོག་པའི་མངའ་སྡེའི་ནང༌། ། སངས་རྒྱས་སྟོང་གི་མཛེས་པའི་སྐྱིད་ཚལ་དུ། ། གནམ་ལྕགས་བསྟན་འཛིན་མིང་གིས་འདི་ཡང་སྦྱར། ། དུས་ནི་སྟོན་པའི་འདས་ལོ་ཉིས་སྟོང་དང༌། ། ལྔ་བརྒྱ་ལྔ་བཅུ་ང་ལྔའི་དུས་སྟོན་གྱི། ། སྔ་ནུར་གྲུབ་བགྱིད་དེས་ཀྱང་དགེ་ལེགས་ཤོག །
ཅེས་པའང་བཀའ་བརྒྱད་ཆེན་མོ་གསང་བ་ཟིལ་གནོན་གྱི་ཆ་ལག ཞི་ཁྲོ་ན་རག་དོང་སྤྲུགས་ཀྱི་བར་དོའི་ཁྲིད་ཡིག་ཐོས་པ་རང་གྲོལ་ཞེས་བྱ་བ་རྩ་བ་གཏེར་གཞུང་ཐོས་གྲོལ་རྩ་ཚིག་དང་སྨོན་ལམ་སོགས་གཏེར་གཞུང་གཞིར་བཞག རྩེ་ལེ་སྣ་ཚོགས་རང་གྲོལ་གྱི་བར་དོ་སྤྱི་དོན་དང༌། ཀར་གླིང་ཞི་ཁྲོའི་ཐོས་གྲོལ་ཆེན་མོ། གཞན་ཡང་རྫོགས་ཆེན་ཟབ་ཁྲིད་དུ་མ་ལས་བྱུང་བའི་བར་དོའི་ཁྲིད་སོགས། སྔར་རྡོ་རྗེ་འཆང་འཇིགས་མེད་མཁྱེན་བརྩེའི་འོད་ཟེར་རིས་མེད་བསྟན་པའི་རྒྱལ་མཚན་དཔལ་བཟང་པོའི་ཞལ་སྔ་ནས་བཀའ་ཁྲིད་ཟབ་མོ་ཐོབ་པའི་ཁྲིད་ཡིག་རྣམས་དང༌། བླ་མའི་ཞལ་ལས་ཐོས་པའི་མན་ངག་རྣམས་གཞིར་བཟུང་ནས་བྲིས་ཁུལ་བྱས་པ་ལགས་ཀྱང༌། འགལ་ནོར་འཁྲུལ་པ་མཆིས་ན་ཆོས་བདག་དམ་ཅན་མཁའ་འགྲོའི་ཚོགས་ལ་འཆགས་ཤིང་དགེ་བས་ཕ་རྒན་གནམ་ལྕགས་བཀྲ་ཤིས་དང༌། མ་པད་ཡག་གཉིས་ཀྱིས་གཙོས་པའི་འབྲེལ་བཅས་མ་རྒན་འགྲོ་ཀུན་བྱང་ཆུབ་ཐོབ་པའི་རྒྱུར་གྱུར་ཅིག། །། ཐ༽ ད༽
༄༅། །བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། མ་རྒྱུད་འཕོ་བ་ཀ་དག་ཡེ་གྲོལ་གྱི་དོན་ཁྲིད་སངས་རྒྱས་ལག་གཏད་བཞུགས་སོ། ། རྣམ་ཀུན་མཆོག་ལྡན་སྟོང་པ་ཉིད། ། རྣམ་ཐར་གསུམ་གྱི་ངོ་བོ་ནི། ། རྣམ་པ་དབྱིངས་ཡུམ་ཚུལ་འཛིན་མར། ། རྣམ་གསུམ་གུས་པས་ཕྱག་འཚལ་ལོ། ། དེ་ཡང་བླ་མའི་ཐུགས་སྒྲུབ་བདེ་གཤེགས་ཀུན་འདུས་བསམ་ལྷུན་ལེའུ་བཅུ་གསུམ་དུ་བཞུགས་པའི་ནང་ཚན་སྟོད་ལས་བྱང་ཆུབ་སྒྲུབ་པའི་ལས་ཚོགས་ལྔའི་ཡ་གྱལ། རྡོ་རྗེ་རྣལ་འབྱོར་མའི་སྒོ་ནས་འཇའ་ལུས་མཁའ་སྤྱོད་སྒྲུབ་པའི་ལས་ཚོགས། མ་རྒྱུད་འཕོ་བ་ཀ་དག་ཡེ་གྲོལ་གཏེར་གཞུང་རྩ་བའི་དགོངས་དོན་དང༌། བླ་མའི་མན་ངག་དག་ལས་འདིར་ཅུང་ཟད་འབྲི་བར་བྱ་བ་ལ།
མ་རྒྱུད་མཁའ་འགྲོ་རྒྱུད་སྲུང་དང་བཅས་པས་བཀའི་གནང་བ་སྩོལ་ལ་བྱིན་གྱིས་བརླབ་ཏུ་གསོལ་ལོ། ། དེ་ཡང་མན་ངག་འདི་ནི་རྗེ་བཙུན་མ་ཧཱ་གུ་རུའི་ཞལ་གདམས། ཚེ་གཅིག་སངས་རྒྱས་བསྒྲོད་པའི་མྱུར་ལམ། མ་བསྒོམས་པར་སངས་རྒྱས་པའི་གདམས་པ་ཟབ་མོ་སྟེ། གཏེར་གཞུང་ལས། ཚེ་གཅིག་འཇའ་ལུས་མཁའ་སྤྱོད་སྒྲུབ་པའི་ཐབས༔ ཉམས་ལེན་གསང་རྒྱ་ཡིད་བཞིན་ནོར་བུ་ཞེས༔ མ་རྒྱུད་འཕོ་བའི་སྙིང་ཁྲག་དུམ་བུ་ཉིད༔ ལྷ་སྲས་དེ་ཡི་རྗེས་འབྲང་རྣམས་ལ་གདམས༔ གུ་རུ་ང་ལ་ཐུགས་རྗེ་འཕོ་འགྱུར་མེད༔
བདག་ནི་མི་གནས་སྲིན་ཡུལ་བཞུད་པའི་ཚེ༔ ཞལ་གདམས་འདི་སྒོམས་མ་བརྗེད་རྣམ་པ་གཉིས༔ འཆི་ཁ་ངོ་སྤྲོད་འཆི་ཚེ་འཕོ་བ་སྦྱོངས༔ མ་བསྒོམས་སངས་རྒྱས་འགྲུབ་པའི་གདམས་པ་མཆོག༔ ཅེས་གསུངས་པ་ལྟར་འཕོ་བ་ལ་དབྱེ་ན་ལྔ། རབ་ཆོས་སྐུ་ལྟ་བ་རྗེས་འདེབ་ཀྱི་འཕོ་བ། འབྲིང་ལོངས་སྐུའི་བསྐྱེད་རྫོགས་ཟུང་འཇུག་གི་འཕོ་བ། ཐ་མ་སྐྱེ་བ་འཛིན་པ་སྤྲུལ་སྐུའི་འཕོ་བ། ཐ་མལ་པ་འདུ་ཤེས་གསུམ་ལྡན་གྱི་འཕོ་བ་བཞིའོ། དང་པོ་ནི།
གང་ཟག་མཆོག་རབ་ཅིག་ཅར་བའི་རིགས་ཅན་ལུས་ཐོག་དེར་གྲོལ་བ་དག་ལ་འཕོ་བྱ་འཕོ་བྱེད་ཀྱི་ཐ་སྙེད་མ་གྲུབ་མོད། ཚེ་འདིར་ཀ་དག་གནས་ལུགས་ལ་སྦྱངས་པ་མཐར་སོན་ཅིང༌། འཆི་ཁར་དབྱིངས་རིག་བསྲེ་བའི་གནད་ལ་བརྟེན་ནས་ཆོས་སྐུའི་དབྱིངས་སུ་འཕོ་བའམ་བར་དོ་དང་པོའི་འོད་གསལ་མངོན་དུ་བྱས་པ་དག་ལ་རབ་ཆོས་སྐུ་ལྟ་བ་རྗེས་འདེབ་ཀྱི་འཕོ་བ་ཞེས་བྱ་བ་ཡིན་ནོ། གཉིས་པ་འབྲིང་བསྐྱེད་རྫོགས་དབྱེར་མེད་ཀྱི་རྣལ་འབྱོར་ལ་ཆེར་གོམས་པའི་རྒྱུ་མ་ལྟ་བུའི་ལྷ་སྐུའི་རྩལ་འབྱོང་བ་དག། ཆོས་ཉིད་བར་དོའི་སྣང་བ་སྒྲ་འོད་ཟེར་སོགས་འཆར་བ་ན་ཟུང་འཇུག་ཡེ་ཤེས་ཀྱི་སྐུར་བཞེངས་ནས་བར་དོ་ལོངས་སྐུར་འཕོ་བ་ཞེས་བརྗོད་དོ། གསུམ་པ་སྐྱེ་བ་འཛིན་པ་སྤྲུལ་སྐུའི་འཕོ་བ་ནི། ཚེ་འདིར་གསང་སྔགས་སྨིན་གྲོལ་གྱི་སྒོར་ཞུགས་ཏེ་དམ་ཚིག་ལ་ཉམས་སྐྱོན་མེད་ཅིང་བསྐྱེད་རྫོགས་ཉམས་ལེན་དང༌། བར་དོའི་གདམས་ངག་ལྡན་པ་དག་ཇི་སྐད་དུ། མངལ་སྒོ་དགགས་ནས་རུ་ལོག་དྲན་པར་བྱ། གསུང་པ་བཞིན་ཉམས་ལེན་བླ་མའི་རྣལ་འབྱོར་དྲན་པས་མངལ་སྒོ་ངན་པ་དགག་པ།
ཡི་དམ་གྱི་ལྷ་རྗེས་སུ་དྲན་པས་མངལ་སྒོ་ངན་པ་དགག་པ། དཀྱིལ་འཁོར་གྱི་གསལ་འཚེར་དྲན་པས་མངལ་སྒོ་ངན་པ་དགག་པ། ཕ་མ་ཡི་དམ་ཡབ་ཡུམ་གྱི་འདུན་པས་མངལ་སྒོ་ངན་པ་དགག་པ་སོགས་སྐྱེ་བ་སྤྲུལ་སྐུའི་ལམ་ཁྱེར་ལ་བརྟེན་ནས་ཞིང་དག་པའི་སྐྱེ་གནས་སུ་འཕོ་བའམ་སྤྲུལ་སྐུ་ཐོབ་པ་ལ་སྤྲུལ་སྐུའི་འཕོ་བ་ཞེས་བྱ་ཞིང༌། དེ་དག་གི་ཚུལ་རྒྱས་པ་ཁོ་བོས་བྱས་པའི་ཆོས་དྲུག་དང་བར་དོའི་ཁྲིད་སྐོར་དུ་བསྟན་ཟིན་ལ་ཞིབ་པར་གཟིགས་མོས་ན་དེར་ཤེས་པར་མཛོད་ཅིག ཐ་མལ་པ་འདུ་ཤེས་སུམ་ལྡན་གྱི་འཕོ་བ་ནི། གོང་གསལ་དེ་ལྟ་བུའི་གདེང་མི་ལྡན་ཞིང་བསྐྱེད་རྫོགས་ལ་མོས་པའི་འབྲེལ་བ་ཅུང་ཟད་ཐོབ་ཀྱང་ལམ་མཐར་མ་སོན་པའི་རྣལ་འབྱོར་པ་ཐ་མ་དང་གང་ཟག་ཕལ་པ་སྤྱི་ལ། ལམ་སྦྱངས་པ་དམན་པ་འཕོ་བས་བསུ། ། ཞེས་གསུངས་པ་བཞིན་ལས་དང་རྣམ་སྨིན་ལ་མི་རེ་བར་སྡིག་པོ་ཆེ་བཙན་ཐབས་སུ་སངས་རྒྱས་པའི་གདམས་པ་འཕོ་བ་འདི་ཤིན་ཏུ་གལ་ཆེའོ། དེ་ལ་ཐ་མལ་པ་འདུ་ཤེས་གསུམ་ལྡན་གྱི་འཕོ་བ་ཞེས་རྩ་དབུ་མ་ལ་ལམ་གྱི་འདུ་ཤེས། སེམས་སམ་རྣམ་ཤེས་ཐིག་ལེ་ལ་མགྲོན་པོའི་འདུ་ཤེས།
གནས་བདེ་ཆེན་ལ་འགྲོ་སའི་འདུ་ཤེས་ཏེ་འདུ་ཤེས་གསུམ་ལྡན་གྱི་འཕོ་བ་ཞེས་བྱའོ། དེ་ལའང་བདག་དོན་དང་གཞན་དོན་གཉིས། དང་པོ་བདག་དོན་ལའང་སྦྱང་བ་དང་ལས་ལ་སྦྱོར་བ་གཉིས། དང་པོ་ལའང་སྦྱང་བའི་དགོས་པ་དང་སྦྱོང་བ་དངོས་གཉིས་སོ། ། དང་པོ་ནི། འཕོ་བ་ལ་བརྟེན་ནས་རང་གཞན་གྱི་དོན་བྱ་བར་འདོད་པ་དག་ཐོག་མར་བླ་མའི་ཞལ་ལུང་ཐོབ་ཅིང་ཉམས་མྱོང་གོམས་འདྲིས་སྦྱངས་རྟགས་ཐོན་པ་ཞིག་གལ་ཆེ་ཞིང་དེའྀ་ཚུལ་ཡང༌། གཏེར་གཞུང་མཚོ་རྒྱལ་གྱི་ཞལ་ལུང་ལས། རང་རྒྱུད་ནང་ནས་མ་ཐུལ་ན༔ གཞན་རྒྱུད་ཕྱི་ནས་གྲོལ་བར་དཀའ༔ ཞེས་དང༌།
རླུང་རིག་དབུ་མར་མ་སྦྱངས་ན༔ འཕོ་བའི་གདམས་པ་སྤེལ་མི་དེ༔ སྐྱ་བ་མེད་པའི་གྲུ་དང་འདྲ༔ གཞན་གྱི་ཤེས་རྒྱུད་མ་མཐོང་བའི༔ མཁྱེན་གཉིས་མངོན་ཤེས་འཆད་པ་དེ༔ ལོང་བ་ལྷ་ཁང་སླེབས་པ་འདྲ༔ ཁ་ཚིག་འཛིན་པའི་ཆོས་བཤད་དེ༔ བོང་བུར་གསེར་དངུལ་བཀལ་བ་མཚུངས༔ སྦྱངས་པ་མེད་པའི་ཐོས་པ་དེ༔ བྲག་ལ་ཀུ་ཅོ་བཏབ་པ་འདྲ༔
ཐོས་པ་མེད་པའི་སྒོམ་པ་དེ༔ འོན་པས་པི་ཝཾ་ཉན་པ་འདྲ༔ ཞལ་རྒྱུན་མེད་པའི་ཕྱག་ལེན་དེ༔ ཡུལ་ས་ཆད་པའི་རྫིང་བུ་འདྲ༔ གནད་དུ་མི་ཕེབས་བཞེད་པ་ཀུན༔ རྡོ་ཐོག་སོ་ནམ་བཏབ་པ་མཚུངས༔ ཞེས་དང༌། གཞན་ཡང་ལུང་ལས། ཐོས་པ་མེད་པའི་སྒོམ་པ་དེ། ། ལག་རྡུམ་བྲག་ལ་འབྱར་བ་འདྲ། །
སྒོམ་པ་མི་ནུས་ལྟ་བ་དེ། ། དམུས་ལོང་ཐང་དུ་འཁྱམས་པ་འདྲ། ། རང་གཞན་དགོས་པའི་དོན་མི་འབྱུང༌། ། ཟུང་འབྲེལ་སྐྱོང་བ་དམ་པའི་ལུགས། ། ཞེས་གསུངས་པ་བཞིན་གདམས་པ་ཐོབ་ལོ་ཙམ་དུ་མི་བཞག་པར་རང་རྒྱུད་ལ་འཁེལ་བར་བྱའོ། ། གཉིས་པ་སྦྱོང་བ་དངོས་ལ། སྔོན་འགྲོ་དང་དངོས་གཞི་གཉིས་ལས། དང་པོ་ནི། སྔོན་འགྲོ་ལ་ཚོགས་ཞིང་གསལ་བཏབ་ནས་སྐྱབས་སུ་འགྲོ་བ་དང་བྱང་ཆུབ་མཆོག་ཏུ་སེམས་བསྐྱེད་པ་སོགས་སྤྱི་ལྟར་རོ། ། གཉིས་པ་དངོས་གཞི་ལ་གསུམ།
སྟོང་ར་གསུམ་གྱི་གཞི་བཅའ་བ། ཚོགས་ཞིང་གསལ་གདབ་ཅིང་གསོལ་བ་འདེབས་པ།

དམིགས་པའི་འཁྲུལ་འཁོར་གྱིས་རྩལ་སྦྱོང་བ། འབྱོངས་པའི་རྟགས་ཚད་བསྟན་པའོ། ། དེ་ལ་དང་པོ་ལྷ་སྐུ་གསལ་འདེབས་པ་ཕྱིའི་སྟོང་ར་ནི། སྟོང་པའི་ངང་ལས་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་དམར་གསལ་པདྨ་རཱ་གའི་ལྷུན་པོ་ལ་ཉི་མ་བྱེ་བའི་མདངས་ཅན་སྐུ་སྣང་ལ་རང་བཞིན་གྱིས་མ་གྲུབ་པ་ཕྱི་གསལ་ནང་གསལ་དར་དམར་གྱི་གུར་ཕུབ་པ་ལྟ་བུ། ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། སྤྱི་བོའི་རྣ་ལྟག་གཡོན་ན་ཕག་ཞལ་ངུར་བ། ཕྱག་གཡས་གྲི་གུག་ནམ་མཁར་འཕྱར་ཞིང་གཡོན་ཐོད་ཁྲག་ཐུགས་ཀར་བསྣམས་ཏེ་གྲུ་མོ་གཡོན་ན་ཁ་ཊྭཱཾ་ག་འཆང་བ། གཅེར་མོ་ནུ་མ་བྷ་ག་རབ་ཏུ་རྒྱས་ཤིང་དར་དམར་པོའི་ཅོད་པན་འཕུར་བ། སྐུ་ལ་རིན་པོ་ཆེ་དང་རུས་པའི་རྒྱན་དྲུག་གིས་བརྒྱན་ཅིང༌། ཞབས་གཡས་བསྐུམ་གཡོན་བརྐྱང་གིས་བཾ་རོའི་སྙིང་ཁར་བརྫིས་ཤིང་འོད་ལྔའི་མེ་དཔུང་འབར་བའི་ཀློང་དུ་བཞུགས་པར་བསྒོམ་པའོ། ། གཉིས་པ་ནང་རྩ་ཡི་སྟོང་ར་ནི།
རྣལ་འབྱོར་མའི་ཁོག་པ་སྟོང་པ་ཕྲུ་མ་ཕུས་བཏབ་པའམ། དར་དམར་གྱི་གུར་ཕུབ་པ་ལྟ་བུའི་སྐུ་དབུས་སུ་རྩ་དབུ་མ་ཕྱི་སྔོ་ལ་ནང་དམར་བ། མཚན་ཉིད་བཞི་དང་ལྡན་པ། ཆུ་ཤིང་གི་སྡོང་པོ་ལྟ་བུ་དྲང་བ། པདྨའི་འདབ་མ་ལྟར་སྲབ་པ། རྒྱ་སྐག་གི་ཁུ་བ་ལྟ་བུ་དམར་བ། ཏིལ་གྱི་མར་མེ་ལྟ་བུ་གསལ་བ། དེ་ཡང་ཡར་སྣེ་ཚངས་བུག་ཏུ་ཟུག་ཅིང་མར་སྣེ་གསང་གནས་སུ་ཟུག་པའི་སྙིང་ཁར་ཚིགས་ཀྱིས་བཅད་པ་ལྟར་པདྨ་དམར་པོ་འདབ་མ་བཞི་པ་ཞིག་གསལ་དགོས་སོ། ། གསུམ་པ་གསང་བ་སེམས་ཀྱི་སྟོང་ར་ནི། པདྨའི་ལྟེ་བར་རླུང་གི་ཐིག་ལེ་ལྗང་སྐྱའི་སྟེང་དུ་རང་སེམས་རྣམ་པར་ཤེས་པའི་ངོ་བོ་ཐིག་ལེ་དཀར་དམར་འོད་ལྔའི་མདངས་དང་ལྡན་པ།
རྒྱ་སྲན་གྱི་རྡོག་པོ་ཙམ་ཞིག་འཕར་ལ་ཁད་པ། འཕུར་ལ་ཁད་པ། སྤུ་རྩེ་བརྒྱར་གཤགས་ཀྱི་རྩེ་མོ་རླུང་གིས་བསྐྱོད་པ་ལྟར་རམ། ཡང་ན་ཨཱཿདཀར་པོ་གཅིག་ཏུ་བསྒོམ་པས་ཀྱང་ཆོག་གོ ། དེ་རིག་པ་སེམས་ཀྱི་རྟེན་གཞི་ཡིན། གཉིས་པ་ཚོགས་ཞིང་གསལ་གདབ་ཅིང་གསོལ་བ་འདེབས་པ་ནི། རང་གི་དབུ་མའི་ཡར་སྣེ་རྒྱ་མཐོངས་ཁ་ཕྱེས་པ་ལྟར་ཡོད་པའི་སྟེང་དུ། ངོ་བོ་དྲིན་ཅན་རྩ་བའི་བླ་མ་ལ་བརྒྱུད་གསུམ་བླ་མ་སྐྱབས་གནས་ཀུན་འདུས་ཀྱི་བདག་ཉིད། རྣམ་པ་རྗེ་བཙུན་པདྨ་འབྱུང་གནས་སྐུ་མདོག་དམར་པོ་ཞལ་གཅིག་ཕྱག་གཉིས། ཕྱག་གཡས་ཌཱ་མ་རུ་ནམ་མཁར་འཁྲོལ་ཞིང༌།
གཡོན་ཐོད་ཁྲག་ཐུགས་ཀར་བསྣམས་ཏེ་གྲུ་མོ་གཡོན་ན་ཁ་ཊྭཱཾ་ག་འཆང་བ། ཧེ་རུ་ཀའི་ཆ་ལུགས། སྐུ་གཅེར་བུར་རུས་པ་དང་རིན་པོ་ཆེའི་རྒྱན་དུ་མ་དང་ལྡན་པ། ཞབས་གཡས་བསྐུམ་གཡོན་ཅུང་ཟད་བརྐྱང་པ་རྒྱལ་པོ་རོལ་པའི་གར་གྱི་ཉམས་དང་ལྡན་པ། སྣང་ལ་རང་བཞིན་བྲལ་བ་ཞིག་བསྒོམ། དེ་ཡི་སྤྱི་བོར་ཕྲིན་ལས་ཀརྨ་ཌཱཀྐི་ལྗང་མོ། དེའི་སྤྱི་བོར་ཡོན་ཏན་རཏྣ་ཌཱཀྐི་སེར་མོ། དེའི་སྤྱི་བོར་ཐུགས་སྤྲུལ་གསང་བ་ཡེ་ཤེས་སྔོན་མོ། དེའི་སྤྱི་བོར་གསུང་སྤྲུལ་པདྨ་ཌཱཀྐི་དམར་མོ། དེའི་སྤྱི་བོར་སྐུ་སྤྲུལ་རྡོ་རྗེ་ཌཱཀྐི་དཀར་མོ།
དེའི་སྤྱི་བོར་སྤྲུལ་སྐུ་རྡོ་རྗེ་ཕག་མཽ་མཐིང་ནག དེའི་སྤྱི་བོར་ལོངས་སྐུ་མཐིང་འོད་འབར་མ་མཐིང་ཁ། དེ་ཐམས་ཅད་གཙོ་མོ་རྡོ་རྗེ་རྣལ་འབྱོར་མ་ལྟར་ཕྱག་མཚན་རྒྱན་རྫོགས་ཐམས་ཅད་མཁའ་ལ་སྤྱོད་པའི་ཉམས་འགྱུར་ཅན། དེའི་སྤྱི་བོར་ཆོས་སྐུ་ཡུམ་ཆེན་མོ་དམར་སེར་ཕྱག་མཉམ་བཞག་སྐྱིལ་ཀྲུང་ཅན། དེ་ཐམས་ཅད་མཐོ་བརྩེགས་ཀྱི་རྣམ་པར་འོད་ཀྱི་ལུས་ཅན་དུ་གསལ་གདབ་ལ། དབུ་མ་ཡང་རང་ལུས་རྣལ་འབྱོར་མ་ནས་ཆོས་སྐུ་ཡུམ་ཆེན་མོའི་བར་དུ་བར་མ་ཆད་པ། དཔེར་ན་ཟང་ཐལ་འཇའ་ཚོན་མཁའ་ལ་ཤར་བ་ལྟར་བསྒོམ་དགོས་ཏེ། གཏེར་གཞུང་ལས། ཆོས་སྐུ་ཡུམ་ཆེན་དབྱིངས་ཕྱུག་མན་དབུ་མ་ཐམས་ཅད་ཟུང་དུ་འབྲེལ་བར་བསམས་ལ༔ མཚམས་མ་ཆད་པར་ཟང་ཐལ་འཇའ་ཤར་བ་ལྟར་བསྒོམ༔
ཞེས་གསུངས་པའི་ཕྱིར་རོ། ། དེ་ལྟར་གསལ་འདེབས་པའི་ཚིག་ནི་གཏེར་གཞུང་ལས། ཧོ༔ སྟོང་པའི་ངང་ལས་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་པདྨ་རཱ་གའི་མདངས་ཅན༔ ཞལ་གཅིག་ཕྱག་གཉིས་སྤྱན་གསུམ་དང་ལྡན་པ༔ སྤྱི་བོར་ཕག་ཞལ་ངུར་བ༔ ཕྱག་ན་གྲི་གུག་ཐོད་ཁྲག་བསྣམས་ཏེ་གྲུ་མོར་ཁ་ཊྭཱཾ་ག་བསྣམས་པ༔ གཅེར་མོ་ནུ་མ་བྷ་ག་རབ་ཏུ་རྒྱས་ཤིང་༔ དར་དམར་གྱི་ཅོད་པན་འཕུར་བ༔ རིན་པོ་ཆེ་དང་རུས་པས་བརྒྱན་ཅིང་༔
ཞབས་གཡས་བསྐུམ་གཡོན་བརྐྱང་གི་གར་གྱིས༔ བཾ་རོའི་སྙིང་ཁ་ནས་བརྫིས་ཤིང་འོད་ལྔའི་ཀློང་དུ་བཞུགས་པའོ༔ རྣལ་འབྱོར་མའི་ཁོག་པའི་དབུས་སུ་རྩ་དབུ་མ་ཕྱི་སྔོ་ལ་ནང་དམར་བ་མཚན་ཉིད་བཞི་དང་ལྡན་པ༔ དྲང་བ་ཆུ་ཤིང་གི་སྡོང་པོ་ལྟ་བུ༔ སྟོང་པ་ཕྲུ་མར་ཕུས་བཏབ་པ་ལྟ་བུ༔ དམར་བ་རྒྱ་སྐག་གི་ཁུ་བ་ལྟ་བུ༔ གསལ་བ་ཏིལ་གྱི་མར་མེ་ལྟ་བུ་མཚན་ཉིད་དང་ལྡན་པའོ༔ དེ་ཡང་ཡར་སྣེ་ཚངས་བུག༔ མར་སྣེ་གསང་གནས་སུ་ཟུག་པ་སྟེ༔ སྙིང་ཁར་ཚིགས་ཀྱིས་བཅད་པ་ལྟ་བུའི་སྟེང་དུ་པདྨ་དམར་པོ་འདབ་མ་བཞི་པ༔
དེའི་སྟེང་དུ་རང་གི་རྣམ་པར་ཤེས་པའི་ངོ་བོ་ཐིག་ལེ་དཀར་དམར་འོད་ལྔའི་མདངས་དང་ལྡན་པ༔ རྒྱ་སྲན་གྱི་རྡོག་པོ་ཙམ་ཞིག་འཕར་ལ་ཁད་པ་འཕུར་ལ་ཁད་པ༔ སྤུ་རྩེ་བརྒྱར་གཤགས་ཀྱི་སྣེ་མོ་རླུང་གིས་བསྐྱོད་པ་ལྟར་རམ༔ ཨཱཿདཀར་པོ་གཅིག་ཏུ་སྒོམས་ཤིག༔ ཡར་སྣེ་རྒྱ་མཐོངས་ཁ་ཕྱེས་པ་ལྟར་ཡོད་པའི་སྟེང་དུ༔ ངོ་བོ་དྲིན་ཅན་རྩ་བའི་བླ་མ་ལ༔ རྣམ་པ་རྗེ་བཙུན་པདྨ་འབྱུང་གནས་སྐུ་མདོག་དམར་པོ་ཧེ་རུ་ཀའི་ཆ་ལུགས་ཅན་རྒྱན་དུ་མ་དང་ལྡན་པ༔ གར་གྱི་ཉམས་དང་ལྡན་པ༔ ཌཱ་རུ་དང་བྷནྡྷ་བསྣམས་པ༔ སྣང་ལ་རང་བཞིན་བྲལ་བ༔
དེ་ཡི་སྤྱི་བོར་ཕྲིན་ལས་ཀརྨ་ཌཱཀྐི་ལྗང་མོ། དེའི་སྤྱི་བོར་ཡོན་ཏན་རཏྣ་ཌཱཀྐི་སེར་མོ། དེའི་སྤྱི་བོར་ཐུགས་སྤྲུལ་གསང་བ་ཡེ་ཤེས་སྔོན་མོ། དེའི་སྤྱི་བོར་གསུང་སྤྲུལ་པདྨ་ཌཱཀྐི་དམར་མོ། དེའི་སྤྱི་བོར་སྐུ་སྤྲུལ་རྡོ་རྗེ་ཌཱཀྐི་དཀར་མོ། དེའི་སྤྱི་བོར་སྤྲུལ་སྐུ་རྡོ་རྗེ་ཕག་མཽ་མཐིང་ནག དེའི་སྤྱི་བོར་ལོངས་སྐུ་མཐིང་འོད་འབར་མ་མཐིང་ཁ། དེ་ཐམས་ཅད་གཙོ་མོ་རྡོ་རྗེ་རྣལ་འབྱོར་མ་ལྟར་ཕྱག་མཚན་རྒྱན་རྫོགས་ཐམས་ཅད་མཁའ་ལ་སྤྱོད་པའི་ཉམས་འགྱུར་ཅན། དེའི་སྤྱི་བོར་ཆོས་སྐུ་ཡུམ་ཆེན་མོ་དམར་སེར་ཕྱག་མཉམ་བཞག་སྐྱིལ་ཀྲུང་ཅན་དེ་ཐམས་ཅད་མཐོ་བརྩེགས་ཀྱི་རྣམ་པར་འོད་ཀྱི་ལུས་ཅན་དུ་སྒོམས་ཤིག༔ ཅེས་དང་བླ་མ་རྒྱང་འབོད་ཀྱི་འདོན་ཚིག་ཀྱང༌།
ཨོཾ་ཨཱཿཧཱུྃ། ཆོས་སྐུ་ཀུན་བཟང་ཡབ་ཡུམ་དེ་མཁྱེན་ནོ། ། ལོངས་སྐུ་རྒྱལ་བ་རིགས་ལྔ་དེ་མཁྱེན་ནོ། ། སྤྲུལ་སྐུ་རིགས་གསུམ་མགོན་པོ་དེ་མཁྱེན་ནོ། ། རིག་འཛིན་དགའ་རབ་རྡོ་རྗེ་དེ་མཁྱེན་ནོ། ། གུ་རུ་ཤྲཱི་སིངྷ་དེ་མཁྱེན་ནོ། ། མཁས་པ་བི་མ་མི་ཏྲ་དེ་མཁྱེན་ནོ། ། སློབ་དཔོན་པདྨ་འབྱུང་གནས་དེ་མཁྱེན་ནོ། ། མཁའ་འགྲོ་ཡེ་ཤེས་མཚོ་རྒྱལ་དེ་མཁྱེན་ནོ། ། ལྷ་ལྕམ་མནྡ་ར་བ་དེ་མཁྱེན་ནོ། །
གནུབས་ཆེན་སངས་རྒྱས་ཡེ་ཤེས་དེ་མཁྱེན་ནོ། ། གར་དབང་གནམ་ལྕགས་རྡོ་རྗེ་དེ་མཁྱེན་ནོ། ། ཨོ་རྒྱན་རོག་རྗེ་གླིང་པ་དེ་མཁྱེན་ནོ། ། རྩ་བ་བརྒྱུད་པའི་བླ་མ་དེ་མཁྱེན་ནོ། ། དྲིན་ཅན་རྩ་བའི་བླ་མ་དེ་མཁྱེན་ནོ། ། ཟབ་ལམ་དབུ་མའི་ཆོས་སྒོ་ཡར་ཕྱེས་ལ། ། སྐལ་ལྡན་ ་་་་་ཚེ་འདས་ ཐར་པའི་ལམ་སྣ་དྲངས་པར་མཛོད། ། ན་མོ་གུ་རུ༔ སྤྱི་བོར་བདེ་ཆེན་འཁོར་ལོའི་འོད་ཀློང་༔ གུ་རུ་སྣང་སྲིད་ཟིལ་གནོན་དེ་ཡིས༔
ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔ མགྲིན་པ་ལོངས་སྤྱོད་འཁོར་ལོའི་གནས་ནས༔ མཁའ་འགྲོ་ཡེ་ཤེས་མཚོ་རྒྱལ་དེ་ཡིས༔ ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔ སྙིང་ཁ་ཆོས་ཀྱི་འཁོར་ལོའི་འོད་ཀློང་༔ རིག་འཛིན་ཧཱུྃ་ནག་དྲག་རྩལ་དེ་ཡིས༔ ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔
ལྟེ་བ་སྤྲུལ་པའི་འཁོར་ལོའི་གནས་ནས༔ དྲིན་ཅན་རྩ་བའི་བླ་མ་དེ་ཡིས༔ ཟབ་ལམ་འཕོ་བའི་ཆོས་སྒོ་ཡར་ཕྱེས༔ སྐལ་ལྡན་ཐར་པའི་ལམ་ལ་དྲོངས་མཛོད༔ ཅེས་དང༌། གསུམ་པ་དམིགས་པའི་འཁྲུལ་འཁོར་གྱིས་རྩལ་སྦྱོང་བ་ལ། མོས་གུས་དྲག་པོའི་མཚམས་སྦྱོར་ཞིང་གསོལ་བ་འདེབས་པ་ནི། ཨོྃ་ཨཱཿཧཱུྃ༔ ཆོས་སྐུ་ཡུམ་ཆེན་མོ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔
ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ ལོངས་སྐུ་མཐིང་འོད་འབར་མ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔
ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ སྤྲུལ་སྐུ་རྡོ་རྗེ་ཕག་མོ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ སྐུ་སྤྲུལ་རྡོ་རྗེ་ཌཱཀྐི་ལ་གསོལ་བ་འདེབས༔
ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ གསུང་སྤྲུལ་པདྨ་ཌཱཀྐི་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔
མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ ཐུགས་སྤྲུལ་གསང་བ་ཡེ་ཤེས་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔
ཡོན་ཏན་རཏྣ་ཌཱཀྐི་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ ཕྲིན་ལས་ཀརྨ་ཌཱཀྐི་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔
བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ ཨོྃ་ཨཱཿཧཱུྃ༔ རྣལ་འབྱོར་ཌཱཀྐི་རྒྱ་མཚོ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔
ཨོྃ་ཨཱཿཧཱུྃ༔ རིགས་འདུས་ཧེ་རུ་ཀ་ལ་གསོལ་བ་འདེབས༔ ཡེ་ཤེས་འཕོ་བ་འབྱོངས་པར་བྱིན་གྱིས་རློབས༔ ཕུང་པོ་འཇའ་ལུས་མཁའ་སྤྱོད་བགྲོད་པ་དང་༔ བདག་སོགས་རྣམ་ཤེས་ཚེ་འཕོས་གྱུར་མ་ཐག༔ མྱུར་ལམ་གསང་བ་མཆོག་གི་ཞིང་ཁམས་སུ༔ ཀ་དག་ཟང་ཐལ་ངང་དུ་སྐྱེ་བར་ཤོག༔ རྣམ་ཤེས་དབུ་མར་ཆོས་དབྱིངས་ལམ་བརྒྱུད་དེ༔ ཧེ་རུ་ཀ་ཡི་ཐུགས་ཡིད་དབྱེར་མེད་བསྒོམ༔ ཞེས་ཚིག་དོན་དྲན་པའི་སྒོ་ནས་འདོན་རྗེས་ཧིཀ་གམ་ཕཊཿབྱས་པས་རྣམ་པར་ཤེས་པའི་ཐིག་ལེ་རླུང་གིས་བཏེག་ནས་མདའ་འཕངས་པ་བཞིན་རིགས་བདག་བླ་མའི་ཐུགས་ཀར་ཐིམ།
རྡོ་རྗེ་ཕག་མོའམ་རྣལ་འབྱོར་མ་ཉིད་ཀྱང་བླ་མ་ཧེ་རུ་ཀ་ལ་ཐིམ། དབུ་མ་གྱེན་དུ་ལྡོག་ནས་འཇའ་ཡལ་བ་བཞིན་སོང༌། ཕཊཿབྱས་པས་རྣམ་པར་ཤེས་པའི་ཐིག་ལེ་ཀརྨ་ཌཱཀྐིའི་ཐུགས་ཀར་ཐིམ། དེ་བཞིན་ཧེ་རུ་ཀ་དེའང་ཀརྨ་ཌཱཀྐི་ལ་ཐིམ། ཕཊཿབྱས་པས་རྣམ་ཤེས་མཁའ་འགྲོ་གཅིག་ནས་གཅིག་གི་ཐུགས་ཀར་འཕོ་མཚམས་དྭངས་མའི་མཁའ་འགྲོ་དེ་འཇའ་ཡལ་བ་ལྟར་གོང་མ་གོང་མ་ལ་ཐིམ་པ་སྟེ། དེའང་རིམ་པར་ཕྲིན་ལས་ཀརྨ་ཌཱཀྐི་ཡོན་ཏན་རཏྣ་ཌཱཀྐི་ལ་ཐིམ། རཏྣ་ཌཱཀྐི་ཐུགས་སྤྲུལ་གསང་བ་ཡེ་ཤེས་ལ་ཐིམ། ཐུགས་སྤྲུལ་གསང་བ་ཡེ་ཤེས་གསུང་སྤྲུལ་པདྨ་ཌཱཀྐི་ལ་ཐིམ། དེ་སྐུ་སྤྲུལ་བཛྲ་ཌཱཀྐི་ལ་ཐིམ། དེ་སྤྲུལ་སྐུ་རྡོ་རྗེ་ཕག་མཽ་ལ་ཐིམ།
རྡོ་རྗེ་ཕག་མཽ་ལོངས་སྐུ་མཐིང་འོད་འབར་མ་ལ་ཐིམ། མཐིང་འོད་འབར་མ་ཆོས་སྐུ་ཡུམ་ཆེན་མོ་དབྱིངས་ཕྱུག་མ་ལ་ཐིམ། མཐར་རྣམ་ཤེས་དང་ཡུམ་ཆེན་གྱི་ཐུགས་གཉིས་ཆུ་ལ་ཆུ་ཐིམ་པ་ལྟར་དབྱེར་མེད་དུ་གྱུར་ཏེ་ནམ་ཡང་འཁོར་བའི་འཁྲུལ་རྒྱུན་ཆད་དེ་ཕྱིར་མི་ལྡོག་པར་བསམས་ལ་མི་དམིགས་པར་བཞག དེ་ལུགས་ལྡོག་ཟབ་ལམ་སངས་རྒྱས་འཁོར་ལོའི་བརྒྱུད་པའོ། ། དེ་ནས་རང་ཉིད་སྦྱོང་བའི་ཚེ་ཚོགས་ཞིང་སྔ་མ་བཞིན་གསལ་གདབ་ལ། ཀཿཞེས་ཆོས་སྐུའི་ཐུགས་ཀ་ནས་རྣམ་ཤེས་མར་ཕབ། དེ་བཞིན་ཆོས་སྐུ་ལོངས་སྐུར་ཐིམ་པ་སྔ་མ་ལྟར་ཕབ། དེ་བཞིན་ལོངས་སྐུ་སྤྲུལ་སྐུ་དང༌། སྤྲུལ་སྐུ་རིགས་ལྔའི་མཁའ་འགྲོར་ཡས་ནས་མར་རིམ་བཞིན་ཐིམ་མཐར་ཀརྨ་ཌཱཀྐི་དང་དེའང་ཧེ་རུ་ཀ་ལ་ཐིམ། མཐར་ཧེ་རུ་ཀའི་ཐུགས་ཀ་ནས་རང་གི་སྙིང་ཁར་རྣམ་ཤེས་ཕབ་ཅིང་ཧེ་རུ་ཀ་རང་ཉིད་འོད་དུ་ཞུ་ནས་སྙིང་ཁར་ཐིམ་པར་མོས་ལ།
དེའང་འཇའ་ཡལ་བ་ལྟར་སྐྱེ་མེད་ངང་ལ་བཞག་པའམ་སླར་རིག་པ་གནས་གྱུར་ནས་ཧེ་རུ་ཀ་ཚོན་གང་བ་ཕྱག་གཡས་རྡོ་རྗེ་ནམ་མཁར་འཕྱར་ཞིང༌། གཡོན་ལྟེ་བའི་ཐད་སོར་བྷནྡྷ་དམ་ཚིག་ལྔའི་བདུད་རྩིས་གཏམས་པ་བསྣམས་པ། ཞབས་རོལ་སྟབས་ཅན་ཐུགས་ཀར་ཧཱུྃ་དམར་ནག་འོད་ལྔའི་མདངས་ལྡན་སྣང་ལ་རང་བཞིན་མ་གྲུབ་པ་ཉི་མ་འབུམ་གྱི་མདངས་བཞིན་འོད་ཟེར་དཔག་མེད་འཕྲོས་པས་འཁོར་འདས་སྲིད་ཞིའི་དཔལ་ཡོན་ཚེ་བསོད་ཐམས་ཅད་བསྡུས་ནས་བདག་ལ་ཐིམ་པས། ཆེ་བཙན་འགྲན་ཟླ་དང་བྲལ་བར་བསྒོམ་ལ་ཐུགས་སྲོག་ལ་སེམས་འཛིན་དང༌། མཐར་ཀ་དག་ངང་ཡུན་རིང་མཉམ་པར་གཞག་པར་བྱའོ། ། གཞན་དུ་ཚེ་སྒྲུབ་ཚེ་སྔགས་བཟླ་བ་སོགས་བཤད་ཀྱང་གཏེར་གཞུང་འདིར་གང་ཡང་མ་བཤད་པས་འདི་ཙམ་གྱིས་ཆོག་པར་བྱས་ཀྱང་མི་འགལ་ལོ། ། ཡང་གང་ཟག་ཁ་ཅིག་སྤྲོས་མེད་ཉམས་སུ་ལེན་པར་མོས་པས་དེ་ལྟར་ན། བདག་རྣལ་འབྱོར་མར་གསལ་བའི་སྤྱི་བོར་རིགས་བདག་བླ་མ་ཧེ་རུ་ཀ ཕྱོགས་བཞིར་གསང་བའི་མཁའ་འགྲོ་བཞི་མཁའ་ལ་སྤྱོད་པའི་ཉམས་འགྱུར་ཅན་དུ་བསྒོམ་ཞིང༌། སྟེང་གི་ནམ་མཁར་སྐུ་གསུམ་མཁའ་འགྲོ་དང་བརྒྱུད་པའི་བླ་མ་ཁྲོམ་ཚོགས་སུ་གསལ་ལ།
རྒྱང་འབོད་གསོལ་འདེབས་མཐར་ཐམས་ཅད་བླ་མ་ཧེ་རུ་ཀར་བསྡུ། མཐར་རང་སེམས་ཐིག་ལེ་བླ་མའི་ཐུགས་ཀར་ཧིཀ་གམ་ཕཊཿཀྱིས་འཕངས་ལ་རིགས་བདག་བླ་མའི་ཐུགས་ཀར་ཐིམ་པར་བསྒོམ། སྦྱོང་ཚེ་ཞབས་ཀྱི་སྲིན་མཛུབ་ཀྱིས་དབུ་མའི་ཡར་སྣ་བཀག་པར་བསམས་ལ། ཀཿཞེས་འབེབས་པའི་ཁྱད་པར་རོ། ། བཞི་པ་འབྱོངས་པའི་རྟགས་ཚད་ནི། གཞུང་ལས། འཕོ་བ་སྦྱོང་བའི་ཚེ་སྤྱི་བོར་ཟ་ཟི་ཤུ་ཐོར་དང་ཚ་དྲོད་དམ༔ ནག་འཐོམ་འཐོམ་དྲན་པ་མི་ཟིན་པ་འབྱུང་༔ ཞེས་སྤྱི་བོར་ཟ་ཕྲུག་ལྡང་བ། ཁྲག་རྣག་ཆུ་སེར་ཐོན་པ།
སྐྲང་འབུར་དང་ཤུ་ཐོར་འབྱུང་བ། སྦོས་པ། མགོ་བོ་ན་བ། ཚ་དྲོད་རྒྱས་པ། སྐྱུག་མེར་ལངས་པ། རྩ་འཇག་དལ་གྱིས་ཟུག་པ་སོགས་འབྱུང་ངོ༌། ། སྐབས་འགར་མགོ་འཁོར་བ་དང༌། ནག་འཐོམ་འཐོམ་དྲན་པ་མི་ཟིན་པ་དང༌། དྲན་མེད་བརྒྱལ་བ་སོགས་བྱུང་ན་སྦྱངས་འཕྲོ་བཞག་ལ་སྤྱི་བོར་ལག་པས་བརྡུང་ཞིང་ཀཿཡིས་ཡང་ཡང་ཕབ། ཚེ་སྒྲུབ་སོགས་ལ་ནན་ཏན་བྱའོ། །
ཡང་དེ་ཉིད་ལས། རྟགས་བྱུང་ཚེ་བཅོ་ལྔར་སྦྱང་བ་མ་ཆག་ཙམ་བྱ༔ དཔེར་ན་ཡུར་ཚང་ཝ་ཁ་ཤོར་བ་ལྟར་སླར་གསོ་བས་རང་མལ་དུ་ལེགས་པར་བལྟ༔ ཞེས་རྟགས་བྱུང་ན་རྗེས་སུ་ཟླ་རེ་བཞིན་ཚེས་བཅོ་ལྔ་ནམ་བྱུང་ལ་མ་ཆག་པར་བྱ་ཞིང༌། དེ་ཡང་ཡུར་བུ་ཁ་འཚང་བ་དུས་སུ་གསོས་པས་རང་མལ་ཚུད་པ་བཞིན་ནོ། ། ཡང་སྦྱོང་མི་རུང་བའི་དུས་ནི། གཏེར་གཞུང་ལས། འཕོ་བ་སྦྱོང་མི་རུང་བའི་དུས་ནི་ཆང་འཐུང་བ༔ ཤེས་རྒྱུད་འཁྲུགས་པ་དང༔ མ་ཉེས་པའི་ཁ་ཡོག་བྱུང་སྐབས་རྣམ་ཤེས་འཁྲུགས་པའི་རྐྱེན་དོགས་འགའ་རེར་སྤང་བར་བྱའོ༔
ཞེས་གསུངས་པ་བཞིན་རྩོད་འཛིངས་སོགས་ཁོང་ཁྲོས་ཤེས་རྒྱུད་དྲག་ཏུ་འཁྲུགས་པ་དང༌། མ་ཉེས་པའི་ཁ་ཡོག་སོགས་རྣམ་ཤེས་འཁྲུགས་པའི་སྐབས་སུ་མི་སྦྱོང༌། གཞན་ཡང་འཕོ་བ་སྦྱོང་བའི་སྐབས་ཤ་ཆང་སོགས་གྲིབ་རྐྱེན་གྱི་རིགས་སྤང་བར་གདམས་སོ། ། གཉིས་པ་ལས་ལ་སྦྱོར་བ་ནི། དེ་ལ་ལས་ལ་སྦྱོར་བའི་དུས་ནི་རང་ཉིད་ནམ་ཞིག་འཆི་བའི་དུས་ལ་བབ་ཅིང་ཅིས་ཀྱང་མི་ལྡོག་པའི་འཆི་ལྟས་འབྱུང་བ་ཐིམ་སྡུད་ཀྱི་རིམ་པ་འབྱུང་ཞིང༌། སྣང་མཆེད་ཐིམ་རིམ་རྩོམ་པའི་སྐབས་ཏེ་མདོར་ན་ལམ་ལ་གོམས་འདྲིས་ཆུང་བ་དག་འཕོ་བའི་ལས་ལ་སྦྱོར་བའི་དུས་ནི་ཐིམ་རིམ་ཤར་མགོ་ཚུགས་པའི་སྐབས་ཡིན་ནོ། ། དེ་དག་གི་ཚུལ་རྒྱས་པར་གཟིགས་འདོད་ན་ཁོ་བོས་བྱས་པའི་བར་དོའི་ཁྲིད་ཡིག་དང་བསྡུ་ན་གཏེར་གཞུང་རང་ལ་གཟིགས་པར་ཞུའོ། ། ༈ རྩ་བའི་གཉིས་པ་གཞན་དོན་གཤིན་པོ་རྗེས་འཛིན་ཐུགས་རྗེའི་འཕོ་བ་ལའང་གདབ་མི་དགོས་པ། གདབ་ཏུ་མེད་པ། གདབ་ཀྱང་མི་འཇུག་པ།
འཕོ་བ་འདེབས་པའི་ཡུལ། ནམ་གདབ་པའི་དུས། གདབ་པའི་གདམས་པ་བཅས་དྲུག་གོ ། དང་པོ་ནི། གཏེར་གཞུང་ལས། གདབ་མི་དགོས་པ་ནི་ཉམས་ལེན་གྱི་གཞི་ཚུགས༔ རྟོགས་པའི་གཏིང་ལོན་པ༔ ལྟ་བའི་ཕུ་ཐག་ཆོད་པ་རྣམས་སོ༔ ཞེས་སོ། ། གཉིས་པ་ནི།
གཏེར་གཞུང་ལས། གདབ་ཏུ་མེད་པ་གཉིས་ནི༔ རབ་རྟོགས་པ་མངོན་དུ་གྱུར་པ་རྣམས་དང་༔ རྣལ་འབྱོར་པ་ལུས་ཞིག་ནས་སངས་རྒྱས་ཞེས་པས་གདབ་ཏུ་མེད༔ ཐ་མ་སྡིག་པོ་ཆེ་ལས་ངན་རྣམས་ཀྱི་ཕྱི་དབུགས་ཆད་ནང་དབུགས་མ་བྲལ་བར་དམྱལ་བའི་སྣང་བ་འཆར་ཏེ༔ ཁྲག་གི་ཆར་པ་འབེབས་པ་ཁྲག་མཚོར་བྱིངས་སྙམ་འབྱུང་བ་དང་༔ མེ་ལྕགས་གདབ་པའི་ཡུན་གྱིས་དམྱལ་བའི་ལུས་ཐོབ་པའོ༔ ཞེས་པའི་དང་པོ་གང་ཟག་རབ་ཀྱི་སྐབས་སྔར་ནས་བཤད་ཟིན་ལ། ཐ་མ་གདབ་ཏུ་མེད་པར་གསུངས་པ་ནི། དེའང་རྒྱུད་ལས།
ཉིན་བཞིན་བྲམ་ཟེ་གསོད་པ་དང༌། ། མཚམས་མེད་ལྔ་པོ་བྱེད་པ་ཡང༌། ། གདམས་པ་འདི་དང་ཕྲད་གྱུར་ན། ། གྲོལ་འགྱུར་འདི་ལ་ཐེ་ཚོམ་མེད། ། ཅེས་སྤྱིར་མཚམས་མེད་ལྔ་བསགས་པའི་ལས་ངན་སྡིག་ཆེན་ཇི་ལྟར་ཡིན་རུང་མར་གྱི་ཟང་ཐལ་དུ་འགྲོ་ངེས་ཀྱང༌། ངན་སོང་གི་སྐྱེ་སྒོ་འགགས་ནས་གནས་དག་པར་འཕོ་བ་གསུངས་ལ། འོན་ཀྱང་སྔགས་སུ་ཞུགས་ནས་རྡོ་རྗེ་སློབ་དཔོན་ལ་ལོག་པར་བལྟས་པས་མཚོན་རྩ་བའི་དམ་ཚིག་ཉམས་ན་གསོ་བའི་ཡུལ་མེད་པར་མར་གྱི་ཟང་ཐལ་དུ་འགྲོ་བར་གསུངས་པར་སེམས་སོ། ། འོ་ན་རྡོ་རྗེ་ཐེག་པའི་སྐབས་ཉམས་པ་བདུན་ལྡན་དག་ཀྱང་བསྒྲལ་ནས་རྣམ་ཤེས་རྒྱལ་བའི་ཐུགས་ཀར་སྤར་ཚུལ་མ་གསུངས་སམ་ཟེར་ན། དེ་ནི་ཡིན་ཏེ་ཐབས་ཀྱིས་འདུལ་བར་མ་ནུས་པ་རྣམས་ཕྲིན་ལས་ཁྱད་པར་ཅན་མངོན་སྤྱོད་དྲག་པོས་ཚར་གཅོད་རྗེས་སུ་འཛིན་པའི་ཐུན་མིན་གྱི་ཕྲིན་ལས་ཡིན་པས་ཐབས་མི་མཚུངས་སོ། ། གསུམ་པ་ནི།
གཏེར་གཞུང་ལས། གདབ་ཀྱང་མི་འཇུག་པ་བཞིའམ་ལྔའོ༔ སྙིང་ལ་མདའ་ཐེབས་པ་དང་གཅིག༔ ཆུར་བྱིང་བ་དང་གཉིས༔ གཡང་སར་ལྷུང་བ་དང་གསུམ༔ གངས་རུད་ས་རུད་ཀྱིས་མནན་པ་སོགས་བཞི༔ དེ་དག་རིམ་པའི་ཐིམ་རིམ་མ་རྫོགས་པ་དང་༔ དབང་མེད་དུ་འཕོ་རིགས་རྣམས་གདབ་པའི་གོ་སྐབས་མ་མཆིས་སོ༔ ཞེས་སོ། ། དེའི་དགོངས་དོན་ནི།
རྟེན་ཅན་ཐིམ་རིམ་རིམ་ཅན་དུ་མ་རྫོགས་པར་གོང་གསལ་རྐྱེན་ངན་དྲག་པོའི་དབང་དུ་ཤོར་བ་དག་ལ་རང་ཉིད་ཀྱིས་གསལ་གདབ་པའི་གོ་སྐབས་མ་མཆིས་ཤིང་ཐ་ན་ཤི་བ་ངོ་ཤེས་པ་ཡང་དཀའ་ལ། གཞན་གྱིས་གདབ་པའི་དུས་སོགས་གོ་སྐབས་གསལ་བར་མ་དམིགས་པས་དམན་པ་ལ་དགག་སྒྲ་སྦྱོར་བ་ཡིན་གྱི་གཏན་ནས་མི་འཇུག་པ་ནི་མིན་ཏེ། དེང་དུས་དམ་པ་རྣམས་ཀྱིས་གཤིན་པོ་ཀུན་ལ་འཕོ་འདེབས་མཛད་གནང་བ་མ་ཟད། དངོས་སུ་འཕོ་རྟགས་བཟང་པོ་དག་ཐོན་པ་ལས་ཀྱང་ཤེས་པར་འགྱུར་རོ། ། བཞི་པ་ནི། གང་ལ་འཕོ་བ་གདབ་པའི་ཡུལ་གཤིན་པོའི་ཕུང་པོ་དངོས་སུ་ཡོད་པའམ་མེད་ཀྱང་ཡིད་ལམ་དུ་བཀོད་པ་སྟེ། གཏེར་གཞུང་ལས། གཤིན་པོ་ཡིད་ལམ་དུ་བཀོད་པ༔ མིང་ནས་འབོད་པ༔ ཞེས་སོ། །
ལྔ་པ་ནི། ཕྱི་དབུགས་ཆད། ནང་དབུགས་མ་བྲལ་བའི་སྐབས་ཏེ། གཏེར་གཞུང་ལས། གདབ་པའི་ཡུལ་ནི་ཕྱི་དབུགས་ཆད་ཅིང་ནང་དབུགས་མ་བྲལ་སྐབས་སུ༔ ཞེས་གསུངས་སོ། ། དྲུག་པ་ནི། སྔར་བཤད་པ་བཞིན་སྙིང་རྗེ་ཆེན་པོས་ཀུན་ནས་བསླངས་ཏེ། སྔོན་འགྲོ་ཚོགས་ཞིང་གསལ་བཏབ། སྐྱབས་སུ་འགྲོ་བ་དང་བྱང་ཆུབ་སེམས་བསྐྱེད་སྤྱི་ལྟར་བྱ།
རང་ཡུལ་དུ་ལུགས་འགར་བགེགས་གཏོར་བཏང་ལ་གཤེད་དང་ཕྲལ། ཐོས་གྲོལ་སོགས་ཆོས་བཤད་སྔོན་དུ་བཏང་ནས་འཕོ་བྱེ་སོགས་བཏབ། སྤྱི་བོའི་སྐྲ་ནས་འཐེན་པ་སོགས་མཛད་སྲོལ་ཡང་སྣང་ཞིང༌། དེ་ལྟར་བྱེད་ན་མི་འགལ་བ་མ་ཚད་ལེགས་པའི་ཡན་ལག་ཏུ་སྣང་ངོ༌། ། དངོས་གཞི་དམིགས་རྟེན་མཁའ་སྤྱོད་མཁའ་འགྲོ་ཕྱི་ནང་གསང་བའི་སྟོང་ར་དང་བཅས་བསྒོམ་ཚུལ་ངག་འདོན་ལྟར་ལ། སྤྱི་བོར་རིགས་ལྔ་སྐུ་གསུམ་བླ་མ་བརྒྱུད་པ་དང་བཅས་གཞུང་བཞིན་གསལ་བཏབ་ཅིང་གསོལ་བ་བཏབ་པའི་མཐར། ཕཊཿབྱས་པས་རྣམ་པར་ཤེས་པའི་ཐིག་ལེ་རླུང་གིས་བཏེག་ནས་མདའ་འཕངས་པ་བཞིན་ཐོན་ཏེ་རིགས་བདག་བླ་མའི་ཐུགས་ཀར་ཐིམ། རྡོ་རྗེ་ཕག་མོའམ་རྣལ་འབྱོར་མ་ཉིད་ཀྱང་བླ་མ་ཧེ་རུ་ཀ་ལ་ཐིམ། དབུ་མ་གྱེན་དུ་ལྡོག་ནས་འཇའ་ཡལ་བ་བཞིན་གྱེན་རྫོགས་ཡུམ་ཆེན་གྱི་ཐུགས་གཉིས་ཆུ་ལ་ཆུ་ཐིམ་པ་ལྟར་དབྱེར་མེད་དུ་བསྲེས་ཏེ་ཀ་དག་གི་ངང་ལ་ཡུན་དུ་བཞག་ལ་མཐར་བསྔོ་སྨོན་སོགས་ཕྱིར་མི་ལྡོག་པའི་རྒྱ་ཡིས་བཏབ་བོ། ། སླར་སྨྲས་པ།
མྃ་ཧཱ་གུ་རུའི་ཞལ་གསུང་ཡིན་གྱི་སྒྲ་ཚིག་མཁས་པའི་བསྟན་བཅོས་མིན། ། མྃ་གཅིག་མཚོ་རྒྱལ་སྙན་བརྒྱུད་ཡིན་གྱི་ཟ་ཟི་ཉམས་ཀྱྀ་རི་མོ་མིན། ། མྃ་བརྒྱུད་མཁའ་འགྲོའི་གསང་ཚིག་ཡིན་གྱི་མན་ངག་ཐ་ཐོར་བསྡུས་པ་མིན། ། མྃ་བསྒོམས་སངས་རྒྱས་འཕོ་བའི་མན་ངག་འདི་ཀོ་དེ་ཕྱིར་རྨད་དུ་བྱུང༌། ། དེྃ་ལྟ་ན་ཡང་ཀ་དག་ཡེ་གྲོལ་གཤིས་ལུགས་རྟོགས་ལ་འདི་མི་དགོས། ། དེྃ་བཞིན་བསྐྱེད་རྫོགས་གདེང་ཆེན་ཐོབ་ལ་འདི་ཡི་དགོས་པ་མ་དམིགས་ཀྱང༌། ། དེྃ་དོན་ཐོས་ལ་མོས་སྐལ་ལྡན་ཡང་ལམ་མཐར་མ་སོན་གང་ཟག་འགར། ། དེྃ་འདྲ་ལམ་གྱི་བསུན་མ་ཡིན་པས་མེད་ཐབས་མེད་པའི་གདམས་ངག་ལགས། ། དོན་ཆུང་ལས་ལ་མགོ་བོ་འཁོྃར་འཁོྃར་ནས། ། དོན་ཆེན་གཏན་གྱི་འདུན་མ་བསྃམ་བསྃམ་མེད། །
མི་ཚེ་འབད་བརྒྱས་ཟས་ནོར་བསྃགས་བསྃགས་ཀྱང༌། ། ཐ་མ་འཆི་དུས་ཐམས་ཅད་ལུསྃ་ལུསྃ་འདྲ། ཁ་བཤད་ཆོྃས་ལ་བྱང་ཡང་ཆོྃས་བརྒྱད་འདྲེས། ། རང་རྒྱུད་ཆོྃས་ལ་རེངས་ཀྱང་ཆོྃས་པར་རློམ། ། བདག་འདྲའི་ཆོྃས་གཟུགས་བཟུང་བའི་ཆོྃས་དྲེད་རྣམས། ། ཉམས་ལེན་ཆོྃས་ལ་ངེས་ཤེས་རྙེད་པར་ཤོག ། དེ་སྐད་ཐོས་བསམ་སྒོམ་པའི་ཁྱད་ནོར་གྱིས། ། ཕྱུག་པའི་གཅུང་པོ་གནམ་ལྕགས་མཁན་པོ་ནས། ། ལྷ་རེག་དྲི་མེད་རིན་ཆེན་གཉིས་པ་ཡི། ། སྐྱེས་བཅས་ནན་ཏན་བསྐུལ་ངོ་མ་ལྡོག་པར། །
གཏེར་གཞུང་རྩ་བའི་ཚིག་དང་དགོངས་འབྲེལ་དང༌། ། བླ་མའི་མན་ངག་དག་ལས་རང་གི་བློས། ། གང་དཔོག་ཅུང་ཟད་འབྲི་བའི་ཚུལ་བྱས་ཀྱང༌། ། འགལ་ནོར་གྱུར་ན་ཆོས་བདག་མཁའ་འགྲོར་བཤགས། ། དགེ་བས་འགྲོ་ཀུན་མ་བསྒོམས་སངས་རྒྱས་ཆོས། ། མྱུར་ལམ་ཟབ་མོ་འཕོ་བའི་གསེང་ལམ་ནས། ། མཁའ་སྤྱོད་གནས་དང་བདེ་ཆེན་ཞིང་ཁམས་སུ། ། བགྲོད་དེ་ཕྱིར་མི་ལྡོག་པའི་ས་ཐོབ་ཤོག ། ཅེས་མ་བསྒོམས་སངས་རྒྱས་འཕོ་བའི་མན་ངག མ་རྒྱུད་འཕོ་བ་ཀ་དག་ཡེ་གྲོལ་ཞེས་བྱ་བ་འདི་ཉིད་ལ་ད་ལྟའི་འཕོ་བའི་ཆོག་ཁྲིགས་འགའ་ཞིག་འདུག་པ་ཕལ་མོ་ཆེ་གྲོང་སྔགས་ཆོ་གར་མི་མཁས་པ་དུ་མས་རང་བཟོ་དང༌།
བརྒྱུད་རིམ་རྣམས་ཀྱང་རིས་མེད་ཡིན་ཚུལ་གྱིས་ས་དགེ་བཀའ་བརྒྱུད་སོགས་འབྲེལ་མེད་དུ་མ་གསར་བཅུག་ཅི་རིགས་སྣང་བས་དཔྱད་པར་མི་བཟོད་པ་དང༌། ཉམས་སུ་ལེན་དཀའ་བར་གཟིགས་ནས་འདི་ལ་འཕོ་ཁྲིད་ཅིག་མཛད་རོགས་ཞེས་གནམ་ལྕགས་མཁན་པོ་ངག་དབང་དགེ་ལེགས་མཆོག་ནས་ལྷ་རེག་དྲི་མེད་སྲིད་ན་རིང་བ་དང༌། ཨ་སྒོར་ ༢༥ བཅས་ནན་ཏན་བསྐུལ་ངོར། སྔར་འཁོར་ལོའི་མགོན་པོ་ག་གྲྭ་བླ་མ་ཉི་མ་འོད་ཟེར་རིན་པོ་ཆེ་མཆོག་ནས་གནམ་ལྕགས་ཟབ་གཏེར་ཡོངས་རྫོགས་ཀྱི་སྨིན་གྲོལ་དང་འབྲེལ། ཟབ་ལམ་འཕོ་བའི་ཁྲིད་ལུང་བསྩལ་སྐབས་རང་རེ་ཚང་མར་འཕོ་བ་ཐེབས་རྟགས་རྩྭ་ཀུ་ཤ་ཟུག་པ་སོགས་ཡ་མཚན་དུ་གྱུར་ཀྱང་དངོས་སུ་སྦྱང་རྒྱུ་མ་བྱུང༌། དེ་རྗེས། རང་མགོ་མ་ཐོན་རོ་མགོར་ཅ་ཅོ་སྒྲོག ། ཅེས་གསུངས་པ་ལྟར་གཤིན་དོན་འཕོ་འདེབས་སོགས་ཡང་ཡང་བྱེད་དགོས་པ་བྱུང་བས། གནམ་ལྕགས་བླ་མ་ཡབ་རྒན་བཀྲ་ཤིས་དྲུང་ནས་སློབ་སྦྱོང་ཕྲན་བུ་བྱས་པའི་སྐོར་ཡིད་ལ་གང་འཇགས་དང༌། ཁྱད་པར་གཏེར་གཞུང་རྩ་ཚིག་དང་དགོངས་འགྲེལ་བཅས་ལ་ཞིབ་བརྟགས་ཀྱིས།
ཨེ་ཝྃ་པདྨ་མཁའ་འགྲོའི་གླིང་དུ་རབ་བྱུང་བཅུ་བདུན་པ། ས་གླང་ལོའི་སྟོན་ཟླ་ཐ་ཆུང་གི་དཀར་ཕྱོགས་དགའ་བ་གསུམ་པའི་དུས་ཚེས་ལ་གྲུབ་པར་བགྱིས་པ་འདིས་ཀྱང་འགྲོ་བ་མཐའ་ཡས་པ་ཐར་པའི་གྲོང་དུ་སྐྱེ་བའི་རྒྱུར་གྱུར་ཅིག། །། ན༽ ༄༅། །བླ་མ་དྲག་པོ་པདྨ་ཁྲག་འཐུང་ལས༔ གཏུམ་མོའི་དོན་ཁྲིད་རླུང་སེམས་རང་གྲོལ་གསལ་བྱེད་ཀྱིས་བརྒྱན་པ་བཞུགས་སོ༔ ཟག་མེད་བདེ་ཆེན་ཧེ་རུ་ཀ་ལ་འདུད༔ ས་མ་ཡ༔ གསང་སྔགས་སྙིང་པོ་གུ་རུའི་ཐུགས་སྒྲུབ་ལས༔ གསང་དབང་དོན་ཁྲིད་སྟེང་སྒོའི་ཆོས་དྲུག་བསྟན༔ གཏུམ་མོ་སྒྱུ་ལུས་རྨི་ལམ་འོད་གསལ་དང་༔
གྲོང་འཇུག་འཕོ་བ་རྣམ་གྲོལ་མཆོག་གི་ལམ༔ སྐལ་ལྡན་ཚེ་གཅིག་བྱང་ཆུབ་སྒྲུབ་པའི་ཐབས༔ གུ་རུའི་གསུངས་བཞིན་མཚོ་རྒྱལ་བདག་གིས་འགོད༔ གབ་འཁྲུགས་སྦས་དང་བཅིངས་པ་འདི་ལ་མེད༔ དམར་ཁྲིད་ཞུན་ཏིག་ཀུན་གྱི་ཉིང་ཁུ་འདི༔ ལས་ཅན་ཤེས་རབ་ལྡན་དང་འཕྲད་པར་ཤོག༔ བཀའ་རྒྱ་བསྭེ་ཡི་ལྷ་མོ་མཆེད་བཞིར་བཅོལ༔ ས་མ་ཡ༔ ་་་་་ བླ་མ་དྲག་པོའི་གསང་དབང་དོན་ཁྲིད་ནང་གསེས་ལ། གཏུམ་མོ་དང༌།
སྒྱུ་ལུས། རྨི་ལམ། འོད་གསལ། གྲོང་འཇུག འཕོ་བ་སོགས་རྣམ་པ་དྲུག་ཡོད་པ་ལས། དང་པོ། གཏུམ་མོ་ནི། ནང་གི་ ་་་་་མ་དག་པའི་ རྩ་རླུང་ཐིག་ལེ་འདག་པའི་ཕྱིར༔ ལས་རླུང་སྦྱོང་ཞིང་དབུ་མའི་མདུད་འཁྲོལ་ནི༔ འབར་འཛག་ ་་་་་ཞུ་བདེས་དྲངས་པའི་་་་་་ བདེ་སྟོང་ལྷན་སྐྱེས་ཡེ་ཤེས་ཀྱིས༔
འཁྲུལ་སྣང་ཟད་ནས་ལོངས་སྐུའི་ཉམས་རྩལ་རྫོགས༔ རྩ་གེགས་མདུད་གྲོལ་རླུང་གེགས་ ་་་་་ཉོན་མོངས་ལས་ཀྱི་རླུང་གི་རྒྱུ་བ་་་་་་ འགྲོ་འོང་ཆད༔ ཐིག་ལེ་འཛག་མེད་འཆིང་སྟེ་རྣམ་ཀུན་མཆོག༔ ་་་་་ ལྡན་གྱི་སྟོང་ཉིད་དང༌། མཆོག་ཏུ་མི་འགྱུར་བའི་བདེ་བ་སྐྱེ་བའི་ཐབས་སྟེང་སྒོ་རྣམ་གྲོལ་གྱི་ལམ་རང་ལུས་ཐབས་ལྡན་དང་་་་་་ དགོས་ ་་་་་པ་ཁྱད་པར་ཅན་དེ་ལྟ་བུ་མྱུར་དུ་་་་་་ འབྱིན་ ་་་་་པའི་ཐབས་འོག་སྒོ་བདེ་བ་ཆེན་པོའི་ལམ་་་་་་ གཞན་ལུས་ ་་་་་ཐབས་ལྡན་གྱི་མན་ངག་་་་་་ ཕོ་མོའི་རླུང་བསྲེས་པས༔ ཞེས་ལས་རྒྱའི་གནད་ལ་བརྟེན་ནས་དབབ་ལྡོག་འདྲེན་དགྲམ་སོགས་འབྱུང་ལྡོག་དགའ་བ་བཅུ་དྲུག་གི་སྒོ་ནས་ཉམས་སུ་མྱོང་བའི་་་་་་ བདེ་སྟོང་ཉམས་འབར་ཡེ་ཤེས་སྟོབས་རྩལ་རྫོགས༔ ་་་་་ ནས་ས་བཅུ་རྒྱུན་མཐའི་གཙུག་ཏོར་རྩེ་མོའི་ས་མཆོག་མངོན་དུ་བྱས་ནས་འཁོར་ལོ་ཚོགས་ཆེན་གྱི་ས་ལ་གྲོལ་བར་འགྱུར་ལ། གནས་སྐབས་ཀྱང་་་་་་ ཉམས་རྟོགས་རྩལ་འབར་ཕྱོགས་མེད་མཁྱེན་པ་རྒྱས༔ ་་་་་ པ་སོགས་ཡོན་ཏན་མཐའ་ཡས་སོ། ང་ཉིད་ལོངས་སྐུར་ ་་་་་ཞེས་བླ་མ་རླུང་སེམས་དབྱེར་མེད་དུ་ སྒྲུབ་པའི་གདམས་པ་ཡིན༔
ཇོ་མོ་མཚོ་རྒྱལ་མ་ཡི་སྙིང་ལ་འཕུར༔ བདེ་ཆེན་ནང་སྒྲུབ་ལེའུ་གཉིས་པའོ༔ དེ་ལ་གཏུམ་མོའི་མེ་ཁྲིད་ནི༔ དབེན་པར་ ་་་་་རླུང་ར་ལེགས་པར་བཙལ། མཐུན་རྐྱེན་ཡོ་བྱད་ ་་་་་འབེབས་གདན་དང་ཨང་རག་སྒོམ་ཐག་སོགས ་ ་་་་་ བསགས༔ ཁྲུས་དང་ ་་་་་ཆུ་དྲོད་འཇམ་གྱིས་ལུས་བཀྲུས་ནས་མར་ནག་བྱུགས་ལ་་་་་་ བསྐུ་མཉེ་ ་་་་་བྱ། ལུས་་་་་་ སྟོབས་བསྐྱེད་ ་་་་་པའི་སྨན་རྫས་ སོགས༔ ཆེ་བ་རྒྱལ་པོ་ལྟ་བུའི་ཆོས༔ ཡིན་ཕྱིར་ ་་་་་དྲོད་དང་བཅུད་ལྡན ་ ་་་་་ བཟའ་བཏུང་ལོངས་སྤྱོད་སོགས༔ ཐིག་ལེ་རྒྱས་པའི་སྨན་སྦྱོར་འབད༔
རླུང་ར་གསར་པ་ཡིན་ན་ཐོག་མར་བདག་བསྐྱེད་སྔོན་དུ་འགྲོ་བའི་དཀར་གཏོར་བཏང་ཞིང་ས་སློང་བྱ། བགེགས་ལ་གཏོར་མ་བསྔོ་བ་དང་མཚམས་གཅོད་སྲུང་འཁོར་བསྒོམ་པ་རྣམས་གཞུང་ཆེན་མོ་ལྟར་བྱ་བའོ། ། རྒྱུན་དུ་ནི་མི་དགོས།་་་་་ མཆན། རྩ་བ་སྲོག་རྩོལ་གཏུམ་མོ་ནི༔ སྲོག་ཅེས་ རོ་རྐྱང ་ ་་་་་ གཡས་གཡོན་ལས་ཀྱི་རླུང་༔ རྩོལ་ ་་་་་ཐིག་ལེ་ བའི་གནད་ཀྱི་ལམ་བཀག་སྟེ༔ ཡེ་ཤེས་སྲོག་རླུང་ ་་་་་རོ་རྐྱང་གི་རླུང་ དབུ་མར་གཞུག༔ ་་་་་ གནས་ཐིམ་པའི་ཡེ་རླུང་དུ་གནས་འགྱུར་བའི་ཐབས་ལ་འབད་དགོས། དེ་ལ་བདེ་བའི་འབེབས་གདན་སྟེང་༔ ་་་་་
ཐོག་མར་སྔོན་འགྲོ་སྤྱི་དང་བླ་མའི་རྣལ་འབྱོར་གནད་དུ་བསྣུན་ལ་དབང་བཞི་བླང་བར་ནན་ཏན་བྱ། ལུས་གནད་རྣམ་སྣང་ཆོས་བདུན་གྲིམ་ཆ་ཅན་བཅའ་བའམ། གཞུང་གསལ་ལྟར་མེ་ཐབ་འཁོར་ལོ་དྲུག་ཆིངས་བཅའ་ལ། དེའི་དགོས་པའང༌།་་་་་ ནམ་མཁའི་རླུང་ནི་དབུ་མ་རུ༔ འཇུག་ཕྱིར་ལུས་ཀྱི་ཆ་བསྲངས་ཏེ༔ ཆུ་ཡི་རླུང་ ་་་་་དབུ་མར་འཛུད་ཕྱིར ་ལ་ལྕེ་རྐན་སྦྱར༔ མེ་རླུང་མགྲིན་པ་ཅུང་ཟད་དགུག༔ རླུང་གི་རླུང་ལ་ཙོག་པུ་རུ༔ སྒོམ་ཐག་བཅིང་བ་ཉྭ་བཞི་ ་་་་་རྐང་པའི་ཉྭ་དང་ལག་པ་གཉིས་བསྣོལ་ལ་དཔུང་མགོར་བཞག་ བསྒྲིམ༔
ས་རླུང་པུས་མོ་ ་་་་་གཉིས་བསླང་ལ་སྒོམ་ཐག་གི་ འཛིངས་འཁྱུད་བསྡམ༔ ཡེ་ཤེས་རླུང་ལ་རྐང་པ་བསྣོལ༔ ངག་གནད་རླུང་རོ་གཡས་གཡོན་རེས་མོས་བདུན་བདུན་དུ་འབུད་ལ་མཐར་ཧ་ཞེས་ཕྱིར་བསལ་ལ་མཉམ་པར་བཞག་་་་་ དུག་གསུམ་རླུང་རོ་ཕྱིན་ཕྱིན་འབུད༔ སེམས་གནད་སྟོང་ར་གསུམ་ལས། ཕྱི་ལུས་ཀྱི་སྟོང་ར་སྒོམ་པ་ནི།་་་་་ ཧཱུྃ༔ སྟོང་པའི་ངང་ལས་རླུང་ལྔ་བསྣོལ་བའི་དལ༔ ཉི་ཟླ་པདྨ་གཡུང་དྲུང་ལྗང་གསལ་སྟེང་༔ ཡེ་ཤེས་མཁའ་འགྲོ་ལྗང་འོད་མདངས་ལྡན་མ༔ ཞལ་གཅིག་ཕྱག་གཉིས་གར་སྟབས་འགྱིང་ཚུལ་ལྡན༔
ཞལ་འཛུམ་མཛེས་ཤིང་རཏྣས་དབུ་ལ་བརྒྱན༔ ཐོར་ཚུགས་དར་དཔྱངས་ཟར་བུས་སྐུ་རྒྱབ་ཁེབས༔ རུས་པའི་རྒྱན་འཕྱངས་ནུ་མ་བྷ་ག་རྒྱས༔ ཕྱག་གཡས་རླུང་ཞགས་གཡོན་པས་ཚེ་བུམ་འཛིན༔ ཕྱག་གདུབ་ཞབས་གདུབ་རིན་ཆེན་སེ་མོ་དོ༔ གཅེར་མོ་འགྱིང་སྟབས་བདེ་སྟོང་ལྷང་ངེར་གསལ༔ དེ་ནས་བདེ་སྟོང་འབར་འཛག་ལ༔ ནང་རྩ་ཡི་སྟོང་ར་ལ།་་་་་ སྐུ་དབུས་ ་་་་་སྟོང་སང་གུར་ཕུབ་པ་ལྟ་བུའི་དབུས་སུ་རྩ་དབུ་མ་ཀ་བ་བཙུགས་པ་ལྟར། ཟུང་འཇུག་དབུ་མ་ ་་་་་མཚན་ཉིད་བཞི་ལྡན་ནི།
ཆུ་ཤིང་གི་ལྡེམ་བུ་ལྟར་དྲང་བ། པདྨའི་འདབ་མ་ལྟར་སྲབ་པ། མཐིང་ཞུན་གྱི་དྭངས་མ་ལྟར་སྔོ་བ། ཏིལ་གྱི་མར་མེ་ལྟར་གསལ་བའོ། ། ནི༔ ཡར་མར་སྣེ་མོ་སྤྱི་ ་་་་་བོ་དང་ གསང་ གནས་ཀྱི་སྤུ་ནག་མའི་མཚམས་སུ་ ཐུག༔ གཡས་སུ་ཐབས་ཀྱི་རོ་མ་ ་་་་་དཀར་མོ་ དང་༔ གཡོན་དུ་ཤེས་རབ་རྐྱང་མ་ ་་་་་དམར་མོ ་ནི༔ ཡར་སྣེ་སྣ་བུག་གཉིས་སུ་ཟུག༔ མར་སྣེ་ལྟེ་འོག་ ་་་་་ཡི་གེ་ཆ་ཡི་འཕོངས་ལྟར་་་་་་ དབུ་མར་འབྲེལ༔
བུད་མེད་རོ་རྐྱང་གཡས་གཡོན་ལྡོག༔ ་་་་་ བུད་མེད་གཡས་རྐྱང་མ་དམར་མོ། གཡོན་རོ་མ་དཀར་མོ་གསལ་བ་ནི། ཁམས་དང་ཉོན་མོངས་སོགས་ཁྱད་འབྱུང་བའི་ཕྱིར་རོ། ། དེ་ནས་འཁོར་ལོ་དྲུག་ནི། འདིར་རྒྱུད་སྡེ་སོ་སོར་རྩ་འདབ་སོགས་མི་འདྲ་བ་མང་དུ་བཞུགས་ལ། དཔེར་ན། ཀུན་བཟང་དགོངས་འདུས་ལས། རྩེ་མོ་རྣམ་དག་བཀོད་པ་ན༔ རྩ་འདབ་སུམ་བརྒྱ་དྲུག་ཅུ་སྟེ༔
མགྲིན་པ་རོ་འདུས་བཅུ་དྲུག་གོ༔ སྙྀང་ཁར་སུམ་ཅུ་རྩ་གཉིས་སོ༔ སྐྱེད་བྱེད་དྲུག་ཅུ་རྩ་བཞི་སྟེ༔ གསང་བར་ཉི་ཤུ་རྩ་བརྒྱད་གནས༔ དེ་རྣམས་འཁོར་ལོ་བཞིན་དུ་བསྒོམ༔ གསུངས་ལ། དེ་བཞིན་འདིར་ཡང་ཅུང་མི་འདྲ་བ་བཞུགས་ལ་ཕལ་ཆེ་བར་སྙིང་ཁར་རྩ་འདབ་བརྒྱད་དང། མགྲིན་པ་རུ་རྩ་འདབ་བཅུ་དྲུག དཔྲལ་པར་རྩ་འདབ་སུམ་ཅུ་རྩ་གཉིས། ལྟེ་བར་དྲུག་ཅུ་རྩ་བཞི།
གསང་བར་ཉི་ཤུ་རྩ་བརྒྱད་བཤད་ཀྱང་རང་ལུགས་ནི།་་་་་ གསང་བར་རྩ་འདབ་སུམ་ཅུ་གཉིས༔ ལྟེ་བར་དྲུག་ཅུ་རྩ་བརྒྱད་དང་༔ སྙིང་ཁར་བརྒྱད་དང་མགྲིན་པ་རུ༔ སུམ་ཅུ་རྩ་གཉིས་དཔྲལ་པ་ལ༔ བཅུ་དྲུག་གཙུག་ཏོར་རྩ་བཞི་སྟེ༔ གྱེས་པའི་རྩ་ཕྲན་བསམ་མི་ཁྱབ༔ བ་སྤུའི་གྲངས་དང་མཉམ་པར་གནས༔ བྱང་སེམས་རྒྱུ་བའི་མཆོག་དངོས་འགྲུབ༔ ཀུན་ཀྱང་མཚན་ཉིད་བཞི་ལྡན་པ༔
རྩ་སྲོག་དབུ་མའི་ངོ་བོ་ཉིད༔ རླུང་སྲོག་བུམ་པ་ཅན་དུ་བསྒོམ༔ ཞེས་བརྗོད་ལ་ཉམས་ལེན་གྱི་གསང་གནད་ནི།་་་་་ དེ་ལྟར་རྩ་གསུམ་འཁོར་ལོ་བཞི་དང་ལྡན་པ་མར་སྣེ་ལྟེ་འོག་སོར་བཞིའི་འོག་སྤུ་ནག་མའི་མཚམས་སུ་ཟུག་པ་གསལ་ལ། རླུུང་བུམ་ཆེན་སྦྱོར་བ་བཞི་ལྡན་དུ་བསྒོམ་པ་མན་ངག་དང༌། དེའང་བུམ་ཆེན་སྦྱོར་བ་བཞི་ནི། སྣ་བུག་དལ་བུས་བརྔུབས་ནས་ལྟེ་འོག་ཏུ་ཆིལ་གྱིས་གནོན་པ་དང༌། ལྟོ་བར་དགང༌། སྟོད་དུ་མ་ཤོར་བར་ཅི་ནུས་བཟུང་བ་དང། མི་ཐུབ་ཚེ་གཡས་གཡོན་དུ་གཞིལ་བ་ཞེས་ལྟེ་བ་ནང་དུ་འཐེན་པས་བཅག་ཅིང་གཡས་བསྐོར་གསུམ་དང་གཡོན་བསྐོར་གསུམ་གྱིས་དཀྲུགས་ལ་ཅུང་ཟད་བཟུང༌།
སླར་ཡང་རྔུབ་ཆུང་དང་བཅས་མི་ཐུབ་ཚེ་དལ་བུས་ཤུགས་ཀྱིས་འཕངས་ལ་ཅུང་ཟད་བཞག སླར་ཡང་སྔར་ལྟར་བྱས་པས་ཆོག་ ་་་་་ རྔུབ་དང་ ་་་་་གཅིག་ དགང་ ་་་་་གཉིས་ གཞིལ་ ་་་་་གསུམ་ བཅག་ཅིང་དཀྲུགས༔ སླར་དེར་རྔུབ་ཆུང་རེ་རེ་བརྩེགས༔ སྒོམ་ཚེ་གང་ཐུབ་ ་་་་་ཡང་ཡང་བཟུང་ལ་ བསྐྱིལ་བས་ཆོག༔ སྤྱིར་རླུང་རོ་འབུད་ཚེ་་་་་་ གཡས་འབུད་ ནང་དུ་རྔུབ་ཚེ་་་་་་ གཡོན་ ་་་་་ནས་ རྔུབ་ ་་་་་པའི་དགོས་པ་ནི། ཉོན་མོངས་རླུང་གཡས་ནས་རྒྱུ་ཞིང་ཡེ་ཤེས་རླུང་གཡོན་ནས་འབྱུང་བའི་ཕྱིར་རོ། དེ་ལྟར་བར་མེད་་་་་་ ཁོར་ཡུག་བསླབ༔ དང་པོར་ ་་་་་ སྒོམ་ཚེ་རྩ་རླུང་ཐིག་ལེའི་ཟུག༔ ་་་་་ རྔུ་དྲག་པོ་ན་ཚ་སོགས། སློང་ཚེ་སྡུག་བསྲན་སྙིང་རུས་བསྐྱེད༔ ་་་་་
པར་བྱའོ། བར་དུ་ཟུག་ཡལ་ ་་་་་ནས་སྐབས་འགར་ བདེ་ ་་་་་ཉམས་དང་སྐབས་སུ་ཟུག་རྔུ་ལྡང་ ལ་སྡུག༔ ་་་་་ པ་རེས་མོས་འབྱུང་ཚེ། ལེ་ལོར་མི་བཏང་ ་་་་་བར་བརྩོན་འགྲུས་དྲག་པོས་ བར་མེད་བསྒོམ༔ ་་་་་ པར་བྱའོ། ཐ་མ་བདེ་དྲོད་ ་་་་་སོགས་ཉམས་དང་ཐུན་མིན་ཡོན་ཏན་གྱི་ སྟོབས་འབར་ཚེ༔ དེ་ལ་ཆགས་ཞེན་དང་མངོན་རློམ་སོགས་་་་་་ འདོད་སྲེད་བདུད་ཀྱི་དབང་ ་་་་་ དུ་མི་གཏང༔ ་་་་་ ཞིང༌། ཐིག་ལེ་ཕྱིར་མི་འཕོ་བར་ནོར་བུའི་རྩ་བར་་་་་་ འཛིན་ ་་་་་པ་དང་ལུག་ལྡོག་ཏུ་གྱེན་དུ་འཁོར་ལོ་བཞིར་ འདྲེན་ ་་་་་ཞིང་རྩ་མིག་ཏུ་ བཀྲམ་ ་་་་་པ་སོགས་དམིགས་ པའི་གནད་ལ་བསླབ༔ སྐབས་སུ་་་་་་ ཁམས་ ་་་་་དུབ་པ་བསང་བ་་་་་་ དང་གཉིད་དང་ ་་་་་ཟས་བཅུད་ཅན་གྱི་ འཚོ་བ་བསྟེན༔ ་་་་་
ཞིང་གེགས་སེལ་བྱ་བའི་དུས་་་་་་ མ་གཏོགས་རྒྱུན་ཆད་མེད་པ་ ་་་་་ཟླ་བ་གཅིག་དང་ཞག་བརྒྱ་ལ་སོགས་པ་ རུ༔ ་་་་་ འབད་པས་སྒྲུབ་པར་བྱ་ལ། གཞན་དུ་་་་་་ ཟླ་དྲུག་ལོ་གཅིག་གཉིས་གསུམ་བར༔ འབད་པའི་རྩ་ ་་་་་ཡི་འཆིང་མདུད་གྲོལ། ཐིག་ ་་་་་ལེ་ལས་སུ་རུང༌། ལས་་་་་་ རླུང་ ་་་་་རང་སར་ དག་ ་་་་་ནས་རྣམ་་་་་་ གྲོལ༔ ་་་་་ ཞི་བ་ཆེན་པོ་གཙུག་ཏོར་འཁོར་ལོ་ཚོགས་ཆེན་གྱི་གོ་འཕང་ལ་མངོན་དུ་གྱུར་པའི་དགོས་པ་ཡོད་དོ། ༼ཀ༽ གཏུམ་མོའི་མེ་དམིགས་ནི། རང་ལུས་པདྨ་ཌཱཀྐི་ནི༔ ཁྲོ་གཏུམ་རྒྱན་རྫོགས་ལྕགས་སྲེག་ལྟར༔
ཚ་ངར་ལྡན་པ་ཞག་གསུམ་བསྒོམ༔ ་་་་་ ཞེས་པ་ལས་ཕྱག་མཚན་སོགས་མ་བཤད་ཀྱང༌། གོ་ཆ་ལས། ལྟེ་བར་མཁའ་འགྲོ་སྡེ་ལྔ་ནི༔ མདངས་ལྔ་གྲི་གུག་ཐོད་ཁྲག་འཛིན༔ ཞེས་གསུངས་པས་པདྨ་མཁའ་འགྲོ་སྐུ་མདོག་དམར་པོ་པདྨ་རཱ་གའི་མདོག་ཅན། སྐུ་གཅེར་བུ་རུས་པའི་རྒྱན་དང་ལྡན་པ། ཞབས་དོར་སྟབས་ཀྱིས་ཕྱག་གཡས་གྲི་གུག་དང་གཡོན་ཐོད་པ་ཁྲག་གི་བཀང་བ་བསྣམ་པ། ཁྲོ་གཏུམ་གྱི་ཉམས་ལྡན། ལྕགས་སྲེག་ལྟར་ཚ་ངར་འབར་ཞིང་མེའི་ཚྭ་ཚྭ་འཕྲོ་བ་ཞིག་བསྒོམ།
དེ་ནས་ལྟེ་འོག་མེ་ཡི་དལ༔ གྲུ་གསུམ་ཨ་ཐུང་ཚ་རྔམ་ཅན༔ གནམ་ལྕགས་ཐོག་འདྲ་མཐོ་གང་བར༔ རྩེ་གཅིག་སེམས་གཏད་ཞག་གསུམ་བསྒོམ༔ ་་་་་ རང་ཉིད་པདྨ་མཁའ་འགྲོར་གསལ་བའི་ལྟེ་འོག་ཏུ་ཨ་ཤད་མེའི་དཀྱིལ་འཁོར་གྲུ་གསུམ་ཕུར་པའི་དབལ་རྩེ་བཅད་པ་ལྟ་བུ་གནམ་ལྕགས་ཐོག་རྒོད་འབུམ་གྱི་ཚ་ངར་ལྡན་ཞིང༌། མེའི་ཟི་ར་འཁྱུགས་པ་ཞིག་བསྒོམ་ནས་དེ་ལ་སེམས་རྩེ་གཅིག་ཏུ་གཏད་དེ་ཉིན་གསུམ་སོགས་ལ་འབད་པར་བྱའོ། ༈ དང་པོ་རྩ་རླུང་གསོལ་འདེབས་ནི༔ ཨོཾ་ཨཱཿཧཱུྃ༔ ཀ་དག་རྡོར་འཆང་ཆོས་སྐུ་འོད་མི་འགྱུར༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔
གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལོངས་སྐུའི་རྩལ་སྣང་སྟོན་པ་རྡོ་རྗེ་སེམས༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ སྤྲུལ་སྐུ་འཆི་མེད་རིག་འཛིན་པདྨ་འབྱུང་༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔
རྩ་གསུམ་གར་དབང་མཁའ་འགྲོ་མཚོ་རྒྱལ་མ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ནུས་རྩལ་བརྟུལ་ཞུགས་སངས་རྒྱས་ཡེ་ཤེས་རྩལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལས་འཕྲོ་གཏེར་འབྱིན་ཀརྨ་ལས་འབྲེལ་གླིང་༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔
གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ སྤྲུལ་སྐུ་རིག་འཛིན་རྡོ་རྗེ་བདུད་འདུལ་རྩལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ གྲུབ་བརྒྱའི་སྤྱི་མེས་ཐུགས་མཆོག་རྡོ་རྗེ་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔
རླུང་སེམས་དབང་ཐོབ་དྲི་མེད་གླིང་པ་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ འགྲོ་འདུལ་ཀོང་སྨྱོན་ཀྲ་ཏི་སྔགས་འཆང་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལུང་ཟིན་སྒམ་པོ་བཟང་པོ་རྡོ་རྗེ་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔
གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཨོ་རྒྱན་འགྲོ་འདུལ་ཕྲིན་ལས་དབང་ཕྱུག་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ བཀའ་དྲིན་མཚུངས་མེད་རྩ་བའི་བླ་མ་ལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔
རྟེན་འབྲེལ་མངའ་བསྒྱུར་ཟབ་རྒྱའི་གཏེར་སྲུང་ལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཚེ་གཅིག་སངས་རྒྱས་འགྲུབ་པར་བྱྀན་གྱིས་རློབས༔ མཆོག་ཐུན་དངོས་གྲུབ་འབྱུང་བར་བྱིན་གྱིས་རློབས༔ ་་་་་ ཞེས་གསོལ་བ་དྲག་ཏུ་བཏབ་པས། དབུ་མའི་ནང་བཞུགས་བརྒྱུད་པའི་བླ་མ་རྣམས་མས་རིམ་བཞིན་རྩ་བའི་བླ་མར་ཐིམ། དེ་ཡང་ཐིག་དམར་ཨ་ཤད་ཅན་དང་གཉིས་མེད་དུ་གྱུར་པར་མོས་ལ།་་་་་ དེ་ནས་ཨ་ཤད་དམར་ལ་ཚ༔ ་་་་་
དེའང་ངོ་བོ་བདེ་བ། རེག་བྱ་ཚ་བ། རྣམ་པ་གསལ་བ། རྩེ་མོ་ཤེས་རབ་ཀྱི་རང་བཞིན་རྣོ་ལ་འཁྱུགས་པ་སྦྲུལ་གྱི་ལྕེ་ལྟ་བུ་ལྟེ་བའི་རྩ་འཁོར་ནས་འཁོར་ལོ་རྣམས་སུ་ཞུགས།་་་་་ རིམ་གྱིས་ཚྭ་ཚྭས་སྙིང་ཁའི་མན༔ དེ་ནས་མགྲིན་པ་སྤྱི་བོ་དང་༔ ལུས་ཀྱི་ནང་ཁེངས་བ་སྤུའི་སྒོར༔ ཚྭ་ཚྭའི་ཞུན་མ་རབ་ཏུ་ཁོལ༔ ཡེ་ཤེས་ཌཱཀྐི་དམར་ནག་གཏུམ༔ མེ་དཔུང་འུར་འུར་བདུད་ཚོགས་བསྲེག༔
༼ཁ༽ གཏུམ་མོའི་མེ་དམིགས་ནི། རྩ་གསུམ་འདུས་མདོར་ལྟེ་བའི་མར་སྣར་གནམ་ཞལ་ཡུམ་གྱི་རང་བཞིན་ཨ་ཤད་ཟུར་གསུམ་ཕུར་པའི་དབལ་སོ་ལྟར་དང༌། སྤྱི་བོར་ཡབ་ཧེ་རུ་ཀ་ཡི་རང་བཞིན་ཧཾ་ཡིག་མགོ་གྱེན་བསྟན་དུ་ཡོད་པ་གསལ་ལ། རླུང་གནད་བུམ་པ་ཅན་ནམ་འཇམ་རླུང་བཟུང༌། དེའང་རོ་རྐྱང་བརྒྱུད་རླུང་དལ་བུར་བརྔུབས་ཤིང་ལྟེ་འོག་ཏུ་ཆིལ་གྱིས་མནན་པའི་དབུ་མའི་མར་སྣར་ཨ་ཤད་ལ་ཕོག་པས་མེ་ལྷབ་ཀྱིས་འབར་ཅིང༌། ལྟེ་བ་ནས་སྙིང་ཁ་མགྲིན་པ་བར་འཁོར་ལོ་རྣམས་རིམ་པར་ཁྱབ། སྒོ་གསུམ་གྱི་ལས་དང་སྒྲིབ་བཞི་བག་ཆགས་བཅས་པ་བསྲེགས། རྩ་ཡི་མདུད་པ་དཀྲོལ། དཔྲལ་པར་སླེབས་པ་དང་ཧྃ་ཡིག་མགོ་ཐུར་དུ་ལྡོག བདེ་བ་ཆེན་པོ་བདུད་རྩིའི་རྒྱུན་བབ་པས་མེ་དང་བདུད་རྩི་བྲོས་དེད་ཀྱི་རྣམ་པར་ཡས་དབབ་དགའ་བཞི་ཉམས་སུ་མྱོང།
མཐར་བདུད་རྩི་ཨ་ཤད་ལ་ཕོག་པས་སྣུམ་ཚ་ལྕགས་སྲེག་ལ་ཕོག་པ་བཞིན། རབ་ཏུ་འབར་བའི་མེ་དང་བདུད་རྩི་གཉིས་མེད་དཀར་དམར་ཁམས་ཀྱི་རང་བཞིན་ཞུ་བདེས་ལུས་ཀུན་གཏམས་པས་བདེ་དྲོད་སྐྱེས་པར་བསམ།་་་་་ གསང་བ་སེམས་ཀྱི་སྟོང་ར་ནི། ༼ག༽ དབུ་མའི་མར་སྣེར་་་་་་ ཐིག་ལེའི་སྲོག་ནི་ ་་་་་ལྟེ་འོག་རྩ་གསུམ་འདུས་པའི་ སུམ་མདོར་ཨ༔ ་་་་་ ཤད་ཡུམ་གྱི་ངོ་བོ་དང༌། ཡར་སྣ་་་་་་ དཔྲལ་ ་་་་་བའི་ཚང་བུག་སྟེང་ བར་ ་་་་་སྣང་དུ་ཡབ་ཧེ་རུ་ཀའི་ངོ་བོ་ ཧཾ་ཡིག་དངུལ་ཆུ་ལྟར༔ ་་་་་ དྭང་ལ་དཀར་འཚེར་མགོ་བོ་གྱེན་བསྟན་དུ་བསྒོམ། རླུང་གནད་འཇམ་རླུང་རོ་རྐྱང་བརྒྱུད༔ དབུ་མར་འབར་ཞིང་འཁོར་ལོ་རྣམས༔ རིམ་པར་མདུད་དཀྲོལ་བདེ་རྒྱུན་དབབ༔
དཀར་དམར་ཞུ་བདེས་ལུས་ཀུན་གཏམས༔ ༼ང༽ དེ་ལྟར་དཀར་དམར་སྟོབས་རྒྱས་པའི༔ བ་སྤུའི་བུ་ག་ཐམས་ཅད་ནས༔ མེ་ཡི་ཌཱཀྐི་གར་སྟབས་འཁྱུགས༔ བདེ་དྲོད་ཉམས་འབར་མེ་དཔུང་མཆེད༔ སྣོད་ཀྱི་འཇིག་རྟེན་མེ་ཡི་དལ༔ བཅུད་ཀྱི་སེམས་ཅན་ཌཱཀྐི་མ༔ སྒྲ་སྐད་ཐམས་ཅད་མེ་དཔུང་འུར༔ ཚིག་ནི་ཧ་རི་ནི་སའི་སྒྲ༔ སྟོང་ར་ཆེ་བ་ནམ་མཁའི་མཐའ༔
ཆུང་བ་རྟ་རྔ་ཙམ་ལ་བསྡུ༔ སྤྲོ་བསྡུ་རིག་པའི་རང་རྩལ་སྦྱང་༔ ཨ་ཧཾ་སྙོམས་འཇུག་བདེ་བའི་ངང་༔ གནས་སྐབས་བདུན་གསུམ་ཉེར་གཅིག་འབད༔ རླུང་སེམས་ཟིན་པས་དྲོད་ཚད་རྙེད༔ ་་་་་ དེ་ཚེ་དབུ་མ་ཆེ་བསྐྱེད་ཆུང་བསྐྱེད་ནི། དེ་ལྟར་དཀར་དམར་བྱང་ཆུབ་སེམས་ཀྱི་སྟོབས་རྒྱས་པའི་ཐབས་ལ་འབད་ཅིང། མཐར་རླུང་ཁུག་པ་གཅིག་བཟུང་བ་དང། ལྒང་བུ་ལ་ཕུས་བརྒྱངས་པ་ལྟར་གསང་བ་རྩ་འཁོར་རྩ་འདབ་དང་བཅས་པ་ནར་གྱིས་གསལ་བའི་མར་སྣར་ཨ་ཤད་སྔ་མ་བཞིན་སྒོམ་པའི་ལུས་ཀྱི་རྩ་འདབ་བ་སྤུ་བུ་ག་ཚུན་ཐམས་ཅད་ནས་མེ་སྟག་ཟི་རི་རི་འཁྲུགས་ཤིང༌། མེ་ཡི་ཌཱཀྐི་གར་སྟབས་འཁྱུགས་པར་དམིགས།
ཡང་བདེ་དྲོད་ཉམས་འབར་ཞིང་མེ་དཔུང་ཕྱིར་མཆེད་པས། ཕྱི་སྣོད་ཀྱི་འཇིག་རྟེན་ཐམས་ཅད་མེ་ཡི་དལ་དུ་གྱུར། ནང་བཅུད་ཀྱི་སེམས་ཅན་ཐམས་ཅད་མེ་ཡི་ཌཱཀྐི་མ་དང། སྒྲ་སྐད་ཐམས་ཅད་མེ་དཔུང་འུར་འུར་ཚིག་ཚིག་དང་ནི་ཧ་རི་ནི་སའི་རང་སྒྲ་སྒྲོག་པར་བསམ། ཡང་རང་ལུས་དབུ་མ་དང་བཅས་པ་ཆེར་བསྐྱེད་པའི་སྟོང་ར་ཆེ་བ་ནམ་མཁའི་མཐའ་དང་མཉམ་པར་བསྐྱེད། ཡང་ཤིན་དུ་ཆུང་བ་རྟ་རྔ་ཆ་བགོས་པ་ཙམ་ལ་བསྡུ་བ་སོགས་སྤྲོ་བསྡུ་རིག་པའི་རང་རྩལ་སྦྱང༌། ཨ་ཧཾ་སྙོམས་འཇུག་བདེ་བའི་ངང་བསྐྱངས་ལ། མཐར་ཀ་དག་ངང་ལ་བཟླ་བར་བྱའོ། ། ༼ཅ༽ ཕྱི་འཛིན་ནང་འཛིན་སྤེལ་མ་རུ༔ བརྡབ་ཆུང་བརྒྱ་དང་བརྒྱད་དུ་བྱ༔
མགོ་དང་སྐེད་བསྐོར་དཔུང་པ་གཅུ༔ ལག་པ་བརྐྱང་ཤད་བསྐུམ་དང་བརྡེག༔ ཧ་རིང་ཧ་ཐུང་འབེབས་ཆུང་བརྡབ༔ ཞག་བདུན་ནམ་ནི་བཅུ་བཞིར་འབད༔ ལུས་དྲོད་མེ་ལྟར་འབར་བར་འགྱུར༔ དེ་ནས་འཁྲུལ་འཁོར་རྣམ་པ་ལྔ༔ མགོ་བོ་དགྱེ་བསྒུར་མཇིང་པ་ཤད༔ ལག་པ་བརྐྱང་བསྐུམ་བཞག་ཤ་བརྡབ༔ རོ་སྟོད་དྲག་སྐོར་གཡས་གཡོན་བསྐོར༔ སྐེད་པ་གཡས་གཡོན་འཁོར་ལོར་བསྐོར༔
རྐང་པ་ཕྲ་ཤད་བརྐྱང་བསྐུམ་བྱ༔ དྲག་འབེབས་ཧ་སྤྲུག་ལྷབ་ལྷེབ་བྱ༔ དེ་ནས་འབྱུང་བཞི་འཁྲུལ་འཁོར་ནི༔ མདའ་འགེངས་ལག་བསྣོལ་རྐང་བསྣོལ་འབེབས༔ གཞི་འཕྲ་མི་ཁྲི་སྒྲིལ་ལོག་བྱ༔ འབེབས་ཤིང་རྩལ་སྤྲུག་དྲག་པོ་བྱ༔ ཀ་དག་ངང་དུ་ལྷན་ནེ་བཞག༔ ་་་་་ ཞེས་གསུངས་པ་བཞིན་གཏེར་གཞུང་འཁྲུལ་འཁོར་རྣམ་པ་ལྔ་དང༌། འབྱུང་བཞིའི་འཁྲུལ་འཁོར་གེགས་སེལ་སོགས་ཕྱག་རྒྱུན་མ་བཞུགས་པས་མན་ངག་སྙིང་ཐིག་ཆེན་མོའི་ཕྱག་བཞེས་ལྟར་གེགས་སེལ་འཁྲུལ་འཁོར་ཙམ་འདིར་སྦྱར་ན། རླུང་གི་འཁྲུལ་འཁོར་ཡན་ལག་ལྔ་སྦྱོང་ནི།
དང་པོ། ཁུ་ཚུར་བསྐོར་བརྒྱངས་མཆན་རྡེབ་ལན་གསུམ་སྔོན་དུ་འགྲོ་བའི་མགོ་བོ་གཟེངས་བསྟོད་སྐྱིལ་ཀྲུང་དང༌། གཉིས་པ། མིག་ནས་རིམ་པར་དཔྲལ་ཐོད་མགོ་བོའི་མདུན་རྒྱབ་དང་སྐེད་པ་བསྐོར་ལ་གཡས་གཡོན་མདུན་རྒྱབ་རྐང་པ་ཡན་འཕུར་ལ་བསྐུ་མཉེ་བྱ། གསུམ་པ། ཨ་ཞེས་སོར་བསྣོལ་བྲང་ལ་བརྡབ། ཡང་ཀ་ཞེས་ཁ་ཕྱིར་བསྟན་དུ་བརྒྱངས། ཡང་ཙ་ཞེས་ནང་བསྟན་དུ་བརྒྱངས། ཊ་ཞེས་སོར་བསྣོལ་བྲང་ལ་བརྡབ། ཡང་ཡ་ཞེས་ཁ་ཕྱིར་བསྟན་དུ་བརྒྱངས།
ཡང་ཤ་ཞེས་ནང་བསྟན་དུ་བརྒྱངས། མཐར་ཨ་ཀ་ཙ་ཊ་ཏ་པ་ཡ་ཤ་ཨ་ཧྃ་ཞེས་ཁུ་ཚུར་བརླ་ཐོག་འཇོག བཞི་པ། དཔུང་པ་གཡས་གཡོན་གཅུ་ཞིང་ཕྲག་པུས་སྤྲད་པ་རེས་མོས་གསུམ། ལྔ་པ། སྐྱིལ་ཀྲུང་དང་བཅས་ལག་པ་རྒྱབ་ཏུ་བརྐྱངས་ལ་བྱ་རྒོད་འཕུར་སྟངས་ལྟར་ཤད་ཀྱིས་བརྒྱངས་ལ་ཚུར་བསྐུམ་པ་དང་མདུན་དུ་འཕུར་སྟངས་ལན་གསུམ་སོང་བའི་རྗེས་བར་འབེབས་གསུམ་ཧ་རིང་དང་བཅས་འབའ་དཀྲུགས་གསུམ། མཇུག་ཏུ་འབེབས་ཆུང་བརྒྱ་དང་བརྒྱད་སོགས་ཅི་ནུས་བྱ། ཞག་བདུན་དང་བཅུ་བཞིའམ་ཉེར་གཅིག་སོགས་འབད་པར་བྱའོ། ། དེ་ནས་འཁྲུལ་འཁོར་རྣམ་པ་ལྔ་དང་འབྱུང་བཞི་འཁྲུལ་འཁོར་སོགས་ནི་ལག་ལེན་གྱི་རྒྱུན་ད་ལྟ་མི་སྣང་ཞིང༌། ཁོ་བོ་ཆུང་ངུའི་དུས་འཁྲུལ་འཁོར་དཔེ་རིས་ཞིབ་གསལ་ཞིག་མཐོང་ཡང་སླད་རིག་གསར་སྐབས་གདོད་མའི་དབྱིངས་སུ་ཕེབས་པར་གདའོ། །
གོང་གསལ་གཏུམ་མོ་འབར་འཛག་གི་ཉམས་ལེན་གནད་དུ་ཆུད་ནས་ཐིག་ལེའི་མན་ངག་དབབ་ལྡོག་འཛིན་འགྲེམས་སོགས་ལ་བསླབས་ཤིང༌།་་་་་ གནད་ཀྱི་འགག་དམ་ཧཱུྃ་གིས་སྤྱི་བོར་འདྲེན༔ ཕྱིར་འཛིན་ངང་ནས་ཕྲི་ལིར་ཁྱབ་པར་བཀྲམ༔ སེངྒེ་རྣམ་རོལ་རྦ་རླབས་གནད་དང་ཐིམ༔ བཀྲམ་རྟགས་ལུས་བདེ་དུབ་ཅིང་གསལ་སྟོང་འཆར༔ དེ་ཡང་འབར་འཛག་གིས་བཞུས་པས་ཐིག་ལེ་བདེ་ཆེན་འཁོར་ལོ་ནས་རིམ་བཞིན་འཁོར་ལོ་བཞིར་དབབ་པའི་ཐབས་ལམ་གནད་ཀྱི་ལུགས་འབྱུང་དགའ་བ་བཞི་ཉམས་སུ་མྱོང་བ་དང༌། ནོར་བུའི་རྩ་བར་རྨ་བྱའི་སྟངས་ཀྱི་བཟུང་ནས་བདེ་སྟོང་ལ་སེམས་འཛིན་པ་དང༌། མཐར་རླུང་གི་གནད་འོག་རླུང་གྱེན་དུ་འཐེན་ཞིང་རྒྱུ་ན་ལུགས་ལྡག་ཞབས་རྒལ་པར་སྦྱར༌། མིག་གྱེན་དུ་ལྡོག་སོར་མོ་དྲག་ཏུ་བསྐུམ་པ་སོགས་གནད་གྱི་འགག་དམ་པོར་གཅུན་པའི་ཐབས་དང༌། ངག་ཧཱུྃ་གིས་སྒྲ་དང་བཅས་ཐིག་ལེ་སྤྱི་བོར་འདྲེན་པའམ་འཁོར་ལོ་རྣམ་ལ་རིམ་བཞིན་ལུགས་ལྡོག་གི་དྲངས་ལ་ མཐར་རླུང་ཕྱིར་འཛིན་ངང་ནས་དགའ་བཞི་ཁྱད་པར་ཅན་ཉམས་སུ་མྱོང་བ་དང༌།
བཀྲམ་པའི་ཁྲུལ་འཁོར་གྱི་ལུས་ཀྱི་སྟོད་སྨད་བར་གསུམ་ཕྲི་ལིར་ཁྱབ་པར་བཀྲམ་པ་དང༌། དེ་ནས་སེངྒེ་རྣམ་རོལ་དང་རྦ་རླབས་གྱི་འཁྲུལ་འཁོར་གྱི་གནད་ལ་བརྟེན་ནས་སྣང་མཆེད་ཐོབ་གསུམ་དང་ཐིམ་པའི་རིམ་པས་རྗེས་གཞིགས་འོད་གསལ་ཆེན་པོ་ངོ་སྤྲད་པ་སོགས་མན་ངག་གནད་ཁྲོལ་བར་བྱའོ། བཀྲམ་རྟགས་ལུས་བདེ་དུབ་ཅིང་གསལ་སྟོང་འཆར༔ སོགས་གི་རླུང་ཟིན་པའི་ཕན་ཡོན་དང་ལོག་པའི་ཉེས་པ་བཤད་པ། དེ་ཡང་་་་་་ གསང་བར་རླུང་སེམས་ཟིན་པ་དང་༔ ལྷན་དུ་་་་་་ བདེ་ཉམས་ ་་་་་འཆར་ཞིང་ ཁ་ཟས་ ་་་་་ཀྱི་ སྲེད་པ་དག༔ དེ་བཞིན་དུ་་་་་་ རླུང་ལོག་ ་་་་་ན་ ཐིག་ལེ་འཛག་པ་དང་༔ འདོད་ཆགས་ ་་་་་སོགས་ མི་བཟོད་ནད་ཀུན་བསྐྱེད༔ ལྟེ་བར་ཟིན་ན་དྲོད་འབར་ཞིང་༔ ཁ་ཟས་འཇུ་ལ་ལུས་སྟོབས་བསྐྱེད༔
ལོག་ན་ཕོ་བའི་ནད་ཀུན་བསྐྱེད༔ ་་་་་ ལ། སྙིང་ཁར་ཟིན་ན་ཤེས་རབ་ ་་་་་རྒྱས་པ་ དང་༔ རྟོགས་པ ་་་་་འི་ཡེ་ཤེས་ བསྐྱེད་ཅིང་རླུང་ལོག་ན༔ སྨྱོ་འབོག་ ་་་་་སོགས་ ཡིད་མི་བདེ་བ་འབྱུང་༔ མགྲིན་པར་ཟིན་ན་ངག་སྙན་ཞིང་༔ རྩོམ་མཁས་ཚིགས་བཅད་མང་པོ་བརྡོལ༔ ལོག་ན་རིམས་ནད་མང་དུ་འབྱུང་༔ དཔྲལ་པར་ཟིན་ན་འོད་གསལ་འཆར༔ རིམས་སོགས་ཚད་པའི་ནད་ཀུན་སེལ༔
ལོག་ན་གྲང་ནད་ཐ་དག་བསྐྱེད༔ སྤྱི་བོར་སླེབས་པས་རྟོགས་པ་དང་༔ ནམ་མཁའ་ལྟ་བུའི་ཉམས་འཆར་ཏེ༔ སྣང་བ་ཐམས་ཅད་གཏད་མེད་གྲོལ༔ ལོག་ན་མགོ་བོ་ན་སོགས་འབྱུང་༔ ་་་་་ ཁེ་ཉན་ཆེ་བས་མན་ངག་མྱོང་བས་མ་ཟིན་བར་གང་བྱུང་དུ་འོལ་ཚོད་མི་བགྱི་བ་གལ་ཆེའོ། ཐིག་ལེ་ལུག་འབྱུང་ལྡོག་གི་འཁོར་ལོ་ལྔར་རིམ་པར་བསླབ་པའི་དགོས་པ་ནི། དེ་ནས་ ་་་་་གོང་གསལ་ལྟར་གཏུམ་མོ་ འབར་འཛག་ ་་་་་སྒོམ་པའི་ ཡས་དབབ་ཀྱིས༔ ་་་་་ སྐབས། ཧཾ་ཡིག་ཞུ་བའི་བདུད་རྩི་་་་་་ དཔྲལ་བར་ ་་་་་བདེ་ཆེན་གྱི་འཁོར་ལོར་ བབས་པས་ ་་་་་རྩ་ཁམས་བདུད་རྩིས་གང༌།
རྩ་གནས་ཀྱི་ལྷ་ཚོགས་བདེ་སྟོང་བདུད་རྩིའི་མཉེས་པར་བྱས། དགའ་བ ་་་་་འི་ཡེ་ཤེས་རྒྱུད་ལ་ བསྐྱེད༔ བདུད་བཞི་ལས་་་་་་ ལྷ་བུའི་བདུད་བཅོམ་ཡུལ་སྣང་ ་་་་་གི་ཞེན་པ་ དག༔ ་་་་་ པར་མོས། དེ་བཞིན་དུ་་་་་་ མགྲིན་པར་བབས་པས་མཆོག་དགའ་བསྐྱེད༔ ་་་་་ ལ། ཉོན་མོངས་བདུད་བཅོམ་ ་་་་་ཞིང་ ཞེན་འཛིན་དག༔ སྙིང་ཁར་བབས་པས་ལྷན་སྐྱེས་དགའ༔ ་་་་་ བ་སྐྱེ། ཕུང་པོའི་བདུད་བཅོམ་གཉིས་ཞེན་དག༔
ལྟེ་བར་བབས་པས་དགའ་བྲལ་མྱོང༔ འཆི་བདག་བདུད་བཅོམ་གང་ལའང་༔ ཞེན་པ་མེད་ཅིང་བདེ་སྟོང་ ་་་་་གི་ཡེ་ཤེས་རྒྱུད་ལ་སྐྱེ་བས་སྲིད་པའི་འཆིང་བ་ལས་ གྲོལ༔ དེ་ནས་ ་་་་་སླར་ཡང་ལུག་ལྡོག་གི་ཚུལ་དུ་ མས་བརྟན་དགའ་བ་བཞི༔ ་་་་་ ནི། ཐིག་ལེ་་་་་་ གསང་གནས་ ་་་་་ནོར་བུའི་རྩེ་ནས་ལྡོག་དཀའ་ལ་ ཕྱིར་འཕྲོས་འཁོར་བའི་རྒྱུ༔ ་་་་་ སྟེ། དཔེར་ན་་་་་་ ནོར་བུ་དགྲ་ལ་ཤོར་དང་མཚུངས༔ དེས་ན་རྩ་བར་རྨ་བྱའི་སྟངས་ཀྱིས་བཟུངས་ལ་རླུང་གི་གཞུ་ལ་རིག་པའི་ཉག་ཕྲན་དང་སྦྱར་ཏེ་ཧཱུྃ་གི་སྒྲ་དང་བཅས་གསང་བ་ནས་་་་་་ ལྟེ་བར་ལྡོག་པས་ ལུག་ལྡོག་གིས་དགའ་བ་བཞི་རིམ་པར་ཉམས་སུ་མྱོང༌། ལམ་ལྔ་རིམ་པར་བགྲོད་པ་ལས།
དང་པོ་དགའ་བ་ཉམས་སུ་མྱོང༌། ཚོགས་ལམ་མངོན་དུ་བྱས། འབྲས་བུ་་་་་་ སྤྲུལ་སྐུར་ཐོབ༔ དེ་བཞིན་དུ་་་་་་ སྙིང་ཁར་སླེབས་པས་ ་་་་་མཆོག་དགའ་དང་སྦྱོར་བའི་ལམ་ལས་ ལོངས་སྐུར་ཐོབ༔ མགྲིན་པར་སླེབས་པས་ ་་་་་ཁྱད་པར་དགའ་བ་དང་མཐོང་ལམ་ ཆོས་སྐུར་ཐོབ༔ དཔྲལ་པར་སླེབས་པས་ ་་་་་ལྷན་སྐྱེས་དགའ་བ་ཉམས་སུ་མྱོང་ཞིང་སྒོམ་ལམ་མཐར་ཕྱིན་ཞིང་འབྲས་བུ་ ངོ་བོ་ཉིད༔ ་་་་་ ཀྱི་སྐུ་མངོན་དུ་བྱས། མཐར་་་་་་ སྤྱི་བོར་ ་་་་་གཙུག་ཏོར་ནམ་མཁའི་འཁོར་ལོ་ལ་ཐིམ་པའམ་ སླེབས་པས་ ་་་་་ས་བཅུ་རྒྱུན་གྱི་ཐ་མ་མི་སློབ་ཟུང་འཇུག་ བདེ་ཆེན་སྐུ༔ སངས་རྒྱས་སྐུ་ལྔའི་བདག་ཉིད་ཅན༔ ་་་་་ མངོན་དུ་གྱུར་ནས་འཁོར་ལོ་ཚོགས་ཆེན་གྱི་གོ་འཕང་ཐོབ་པར་འགྱུར་རོ།
གཞན་ཡང་་་་་་ མངོན་པར་ཤེས་པ་ཕྱོགས་མེད་འཆར༔ ་་་་་ བ་དང༌། རྫུ་འཕྲུལ་ཡ་མ་ཟུང་སྟོན་ནུས༔ ་་་་་ པ་སོགས་ཐུན་མོང་གི་ཡོན་ཏན་རྟགས་བཅུ་ཡོན་ཏན་བརྒྱད་སོགས་དང་ཁྱད་པར་དུ་་་་་་ རྩ་གེགས་འཁོར་ལོ་དྲུག་ ་་་་་གི་ མདུད་ ་་་་་རྒྱ་ལས་ གྲོལ༔ རླུང་གེགས་ ་་་་་ལས་ཀྱི་རླུང་ དབུགས་ཀྱི་འགྲོ་འོང་ཆད༔ ་་་་་ ལས་ཡེ་རླུང་དུ་གནས་འགྱུར། འཕོ་བཅས་་་་་་ ཐིག་ལེ་ འཕོ་མེད་་་་་་ ཟག་པ་མེད་པར་ ་་་་་སྡོམ་པར་ འགྱུར༔ ་་་་་ ལ། དེའི་ཚེ་་་་་་ ལས་རླུང་ཟད་ནས་སྒོམ་པ་ནི༔ ཉིན་མཚན་ ་་་་་དབྱེར་མེད་དུ་ འདྲེས་ན་རྨི་ལམ་ ་་་་་དབྱིངས་སུ་ འགག༔
དེ་ཚེ་མི་རྟོག་པ་་་་་་ རྨོངས་པ་ ་་་་་ཐོམ་ཡོར་ལྟ་བུ་ མ་ཡིན་ ་་་་་པ་བརྒྱད་གཉིས་དགའ་བའི་ཡེ་ཤེས་དང་སྟོང་པ་བཅུ་དྲུག་ཟུང་དུ་འཇུག་པའི་ བདེ་སྟོང་ ་་་་་འོད་ གསལ༔ ་་་་་ ཆེན་པོ་མངོན་དུ་འགྱུར་བ་དང༌། འཕོས་ཚེ་ ་་་་་ཡང་ སྐུ་གསུམ་ཞིང་ཁམས་ ་་་་་གང་འདོད་ བགྲོད༔ ་་་་་ ནུས་ཤིང༌། གནས་སྐབས་ཀྱང་་་་་་ རླུང་སེམས་གང་དུ་གཏད་པ་དེར༔ འཇུག་པར་ནུས་ཤིང་ འབྱུང་བ་ལ་་་་་་ རང་དབང་ཐོབ༔ ་་་་་ པ་སོགས་ཡོན་ཏན་མཐའ་ཡས་སོ། ཞེས་གསུངས་པའོ། ། ས་མ་ཡ༔ ད་ནི་མཐའ་རྟེན་གི་གེགས་སེལ་མན་ངག་བཤད་པ་ལ།
ཐོག་མར། སྟོང་ར་ ་་་་་ཞེས་རང་གི་ ལུས་ ་་་་་ཀྱི་ ནང ་ཁོང་སྟོང་སངས་ངེ་བ་དཔེར་ན་ སྒོང་ལྐོག་ལྟར༔ ་་་་་ རམ་དར་དམར་གྱི་གུར་ཕུབ་པ་ལྟ་བུ་ཞིག་བསྒོམ། འབྱུང་བའི་སྙིགས་མ ་་་་་འམ་དུག་ལྔའི་རང་བཞིན་ ཕོ་སྨད་ན༔ དུད་སྤྲིན་ནམ་་་་་་ འཇའ་ཚོན་ལྟ་བུའི་ ་་་་་མག་མོག་ ལང་ལོང་ ་་་་་དུ་ཡོད་པར་ བསམ༔ ཡང་ངག་ཏུ་་་་་་ ཧཱུྃ་ཞེས་ ་་་་་བརྗོད་ལ་རླུང་ནང་དུ་ རྔུབ་ཅིང་ ་་་་་ལྟེ་འོག་ཏུ་ བསྐྱིལ་ ་་་་་ལ་དགང་བ་དང་ཕྱིར་འཕང་ བ་ ་་་་་དེ་ ཡིས༔ ་་་་་ ཚེ་རླུང་དུག་ཐམས་ཅད་དུད་ཁུང་དུ་བ་ཐོན་པ་བཞིན་་་་་་ སྤྱི་བོར་ ་་་་་ནས་ ཕྱུར་ཕྱུར་ཐོན་ ་་་་་པར་ དམིགས་ལ༔ ཧཱུྃ་རིང་ ་་་་་པོར་བརྗོད་པ་དང་རླུང་ ཁོང་འདྲེན་ ་་་་་གྱི་རླུང་རོ་ཕྱིར་ ལྕོག་ཚད་འཕང་༔ ་་་་་ ལ་དེ་ལྟ་བུ་་་་་་ ཡང་ཡང་འབད་པའི་ ་་་་་ཐོག་མར་སྨན་སྟོབས་ཆེན་བསྟེན་པའི་ཚེ་ནད་གཏིང་ནས་སློང་བ་བཞིན་ དུག་སློང་ ་་་་་རྟགས་ སྟེ༔ འདར་སྤྲུག་སྟོད་གཟེར་ ་་་་་རམ་ རྨི་ལམ་འཁྲུགས༔ ་་་་་
པ། མགོ་སྦྲིད་ ་་་་་སྙམ་པ་སོགས་ ཉམས་སྣང་སྣ་ཚོགས་འབྱུང་༔ ་་་་་ བ་ལ་སྙིང་རུས་བསྐྱེད་ལ་འབད་པའི་མཐར་་་་་་ དུག་ཕྱིན་ ་་་་་པའི་རྟགས་སུ་ སྤྱི་བོར་རླངས་ ་་་་་པ་ སྔོ་དམར༔ སྒྲ་འོད་དང་བཅས་ཐོན་པར་འགྱུར༔ ་་་་་ རོ། འགའ་ཞིག་ལ་་་་་་ ཞག་བདུན་ཙམ་ན་ ་་་་་ཤེས་པ་ ཟ་ཟི་འཕྱོ༔ ་་་་་ བ་སོགས་རླུང་རྟགས་སྣ་ཚོགས་འབྱུང་ལ། གཞན་དུ་་་་་་ དྲི་མེད་ཉིན་ཕྱེད་ ་་་་་དམ་དེའི་ སུམ་ཆ་ཙམ༔ ་་་་་ མམ་འགའ་ཞིག་ལ་་་་་་ ཟན་ནི་ཟ་ཡུན་ཙམ་དུ་འབྱུང་༔ ་་་་་ ལ།
དེ་རྗེས་མགོ་ཡང་དུག་ཐོན་པས༔ ་་་་་ ཚར་ཚད་ཀྱི་ཡོན་ཏན་སྤྱི་དང་ཉམས་ལེན་ལ་བོགས་ཆེན་པོ་ཐོན་པར་གདོན་མི་ཟའོ། ད་ནི་མཐའ་རྟེན་་་་་་ འབྱུང་བ་ལྔ་ ་་་་་ལ་བརྟེན་པའི་ཟད་པར་ས་ཡི་ཏིང་འཛིན་སོགས་བསྒོམས་པའི་ཚུལ་དང་དེ་དག་སོ་སོ་ ཡི་ཡོན་ཏན་འཆར༔ ་་་་་ བའི་ཚུལ་བཤད་པ་ལ། བདེ་སྟོང་རླུང་རྫོགས་ལས། དེ་ལས་འབྱུང་བཞི་ཟད་པར་གྱིཿ སྐྱེ་མཆེད་བསྒོམ་ན་སྤྱི་བོ་ཡིཿ ཐིག་ལེ་དཀར་ལས་འོད་ཟེར་འཕྲོསཿ སྣང་སྲིད་ཐམས་ཅད་ཆུའི་དྭངས་མཿ དཀར་པོ་འོད་ཞུ་ཐིག་ལེ་དང་ཿ
རོ་གཅིག་འདྲེས་ལ་མཉམ་པར་བཞགཿ ཟད་པར་ཆུ་ཡི་སྐྱེ་མཆེད་འགྲུབཿ དེ་བཞིན་མགྲིན་པ་ལྟེ་བ་དང་ཿ གསང་གནས་རྣམས་ཀྱི་ཐིག་ལེ་ནིཿ དམར་པོ་མེ་དང་སེར་པོ་སཿ ལྗང་གུ་རླུང་དུ་ཤེས་བྱས་ནསཿ ཞེས་གསུངས་པ་བཞིན་ཟད་པར་ས་ཡི་སྐྱེ་མཆེད་བསྒོམ་ན། ལྟེ་བར་ཐིག་ལེ་སེར་པོ་ལས་འོད་ཟེར་འཕྲོས་སྣང་སྲིད་ཐམས་ཅད་སའི་དྭངས་མ་སེར་པོ་རུ་འོད་དུ་ཞུ། ཐིག་ལེ་དང་རོ་གཅིག་ཏུ་འདྲེས་ལ་མཉམ་པར་བཞག་པས་ཟད་སའི་སྐྱེ་མཆེད་གྲུབ་ལ། དེ་བཞིན་དུ་སྤྱི་བོར་ཆུའི་ཐིག་ལེ་དཀར་པོ།
མགྲིན་པར་མེའི་ཐིག་ལེ་དམར་པོ། གསང་གནས་རླུང་གི་ཐིག་ལེ་ལྗང་གུ། སྙིང་གར་ནམ་མཁའི་ཐིག་ལེ་མཐིང་ག་སོགས་གཞན་ལའང་འགྲེས་ཤེས་པར་བྱའོ། ། དེ་ལྟར་བསྒོམ་པས་་་་་་ ས་ཡིས་ཏིང་འཛིན་འབྲལ་མི་ཕོད༔ ཆུ་ཡིས་མདོག་སྣུམ་ཁ་དོག་དྭངས༔ མེ་ཡིས་བདེ་དྲོད་བཀྲག་མདངས་ཆེ༔ རླུང་གིས་ཤུགས་ཆེན་ཟོ་མདོག་བདེ༔ ནམ་མཁས་བདེ་གསལ་མི་རྟོག་པའི༔ སྣང་བ་རང་སར་གྲོལ་བར་འགྱུར༔ ་་་་་ ཞེས་གསུངས་སོ།
ཇི་ལྟར་ཁ་ཟས་དུག་འདྲེས་བཞིན༔ ཟས་བཅུད་མི་མངོན་ནད་རོ་བསླང་༔ ཉོན་མོངས་དུག་དང་བཅས་ཀྱི་བར༔ སྐྱོན་དང་ཡོན་ཏན་འདྲེས་མར་འཆར༔ དུག་བྲལ་ཁ་ཟས་སྨན་འགྱུར་བཞིན༔ དུག་ཕྱིན་ཡོན་ཏན་ཅི་བཞིན་མངོན༔ ས་མ་ཡ༔ གཞན་ཡང་འབྱུང་བའི་ཡོན་ཏན་མངོན་དུ་མ་གྱུར་པ་དེ་སྲིད་དུ་སྐྱོན་དང་བཅས་པར་འགྱུར་ལ། སྐྱོན་དང་བྲལ་ན་ཟག་མེད་ཀྱི་ཡོན་ཏན་མངོན་དུ་འཆར་བར་འགྱུར་རོ། ། ཞེས་གསུངས་སོ། །
མཐའ་རྟེན་་་་་་ རྩ་རླུང་ཐིག་ལེ་ ་་་་་ཉམས་སུ་ལེན་པ་ ལ་བརྟེན་ནས༔ བདེ་སྟོང་་་་་་ ཡེ་ཤེས་བསྐྱེད་ ་་་་་པར་བྱ་བའི་ ཕྱིར་ ་་་་་ཇི་ལྟར་འབད་པའི་ཚུལ་མདོར་བསྡུས་སུ་བརྗོད་པ་ལ། ཐོག་མར་་་་་་ ལུས་ ་་་་་གནད་ དྲང་ ་་་་་པོར་བསྲང་ བས༔ རྩ་དྲང་ ་་་་་རྩ་དྲང་ན་ རླུང་དྲང་ ་་་་་རླུང་དྲང་ན་དེ་ལ་བརྟེན་པའི་ཐིག་སེམས་སོགས་བདེ་ལུགས་སུ་རྒྱུ་བས་རླུང་སེམས་་་་་་ དབུ་མར་ཚུད༔ ་་་་་ པའམ་འཛུད་པ་དང༌། གཏུམ་མོའི་ཉམས་ལེན་་་་་་ ཐིག་ལེ་འབར་འཛག་རང་བཞིན་ ་་་་་བསྒོམ་པ་སོགས་ལ་མེད་དུ་མི་རུང་བར་ གྱུར༔ ་་་་་ པས་གནད་ཆེའོ། ། དེས་ན་་་་་་ བདེ་བ་ ་་་་་དང་སྟོང་པའི་བདག་ཉིད་མངོན་གསུམ་ འཆར་བའི་ ་་་་་རྫོགས་རིམ་ཟབ་མོ་བསྒོམ་པ་ལ་ ལུས་གནད་བསྲངས༔ ཕྱི་་་་་་ ལུས་ལྷའི་སྟོང་ར་སྒོང་ལྐོག་ལྟར༔ བསྒོམས་པའི་རྩ་ཟུག་ ་་་་་དང་ མི་འབྱུང་ཞིང༔
རླུང་གེགས་ཞི་ཕྱིར་རླུང་རོ་ཕྱིར་་་་་་ དྲག་པར་འབུད་ཅིང་ ་་་་་ནང་དུ་ དལ་བུས་རྔུབ༔ ་་་་་ ལ་ནང་དུ་བསྐྱིལ་བ་དང༌། དལ་བུས་ ་་་་་གཞིལ་ལ་ནས་འབྲུ་བཞིན་དལ་བུ་ནས་ཤུགས་བསྐྱེད་དེ་ལྷག་མ་མེད་པར་ཕར་ བཏང་བས་ ་་་་་མཐར་ན་ར་ར་ལྷོད་དེ་བཞག་པས་ རླུང་ཟུག ་་་་་་ སོགས་གེགས་ མེད༔ ་་་་་ པར་འགྱུར་བའི་དགོས་པ་ཡོད་དོ། ། དེ་བཞིན་དུ་ཐོག་མར་རྩ་རླུང་མ་སྦྱང་བའི་སྔ་རོལ་ཏུ་་་་་་ ལུས་དྲེག་ དྲོད་འཇམ་་་་་་ ཆུ་ཡིས་བཀྲུ་ ་་་་་བར་ བྱ་ཞིང༔ ཞུན་ཆེན་མར་རྙིང་ ་་་་་ངམ་ཏིལ་མར་གྱི་མར་ཁུ་དང་ཛཱ་ཏི་སྦྱར་བའི་སྣུམ་བྱུག་བྱས་ལ་ བསྐུ་མཉེ་བྱ༔ དངོས་གཞི་གཏུམ་མོའི་སྐབས་་་་་་ མེ་དང་ ་་་་་ཉི་མ་སྤང་བྱར་གསུངས་ཤིང་དེ་བཞིན་དུ་ ལན་ཚྭ་ ་་་་་དང་རྩུབ་པའི་ཟས་རིགས་སྤང༌། སྐྱེས་པ་དང་ བུད་མེད་ ་་་་་ལྷན་དུ་ཉལ་པོ་བྱེད་པ་ དང༔ ངལ་དུབ་ ་་་་་ཀྱི་ལས་དང་ སྔོ་ ་་་་་ངད་རྗེན་ རིགས་ ་་་་་དང་ ཚྭ་སྒོག་སྤང་༔
གཞན་ཡང་་་་་་ རྟ་རྒྱུག་ ་་་་་པ་དང་དབུགས་ལས་ཤུགས་ཆེ་བའི་ དུང་འབུད་ ་་་་་པ་དང༌། ལྗིད་ཆེན་་་་་་ པང་འདེགས་སོགས༔ རྩ་ ་་་་་རྒྱུད་ ཆད་ ་་་་་ཉམས་འགྱུར་བའི་རིགས་དང་ ། རྔུལ་ཐོན་ ་་་་་དྲག་ ལས་རྣམས་སྤང༔ དེ་ཡིས་ཐིག་ལེར་ཟུག་མི་འབྱུང༔ ་་་་་ བའི་དགོས་པ་ཡོད་དོ། དེ་བཞིན་དུ་རང་ཉིད་ལ་་་་་་ ཚ་བའི་ནད་ ་་་་་རིགས་ ལ་ཧཾ་བསིལ་དབབ༔ ་་་་་ པ་དང༌། གྲང་བའི་ནད་ལ་གཏུམ་མོ་ ་་་་་དྲོད་མེ་ སྦར༔ ་་་་་ བ་དང༌།
སྤྱིར་ནི་ ་་་་་ཕྱི་ནང་སྟོད་སྨད་སོགས་གང་དུ་ ན་སར་སྟོང་ཉིད་བསྒོམ༔ ་་་་་ པའམ་ཡང་ན་སྟོང་ཉིད་ཀྱི་ངང་ནས་ནད་ཕར་བཙལ་བ་སོགས་ཅི་བདེར་སྦྱར། ཁྱད་པར་དུ་རྨི་ལམ་དང་་་་་་ སྒྱུ་ལུས་སྦྱངས་ཏེ་ ་་་་་སྒྱུ་མའི་རྣལ་འབྱོར་ཉམས་སུ་ལེན། སྐབས་སུ་འཇམ་་་་་་ རླུང་བཟུང་ཞིང༔ ་་་་་ ཉམས་ལེན་རྗེས་ཐོབ་དང་བསྲེ་ལ་སྦ་བཞིའི་ཉམས་ལ་འཇུག སྦ་བ་བཞི་ནི། ཐིག་ལེ་རྩ་ཡི་ནང་དུ་སྦཿ རྣམ་རྟོག་ཡེ་ཤེས་དབྱིངས་སུ་སྦཿ བདེ་བ་འོད་གསལ་ཀློང་དུ་སྦཿ འོད་གསལ་འཛིན་མེད་ངང་དུ་སྦ༔
ཞེས་གསུངས་བཞིན་་་་་་ རྒྱུན་དུ་འོད་གསལ་ ་་་་་འཛིན་མེད་ ངང་ལ་བཞག༔ ་་་་་ པར་བྱས་པས་ལམ་གྱི་་་་་་ གེགས་གྲོལ་ ་་་་་ལ་ རྐྱེན་ ་་་་་རྣམས་ དག་ ་་་་་ཅིང་ ཡོན་ཏན་ ་་་་་ངང་གིས་ རྫོགས༔ ་་་་་ པར་འགྱུར་རོ། དེ་བཞིན་དུ་་་་་་ གཡས་སུ་རྒྱུ་བ་ལས་ཀྱི་རླུང༔ གཡོན་དུ་རྒྱུ་བ་ཡེ་ཤེས་རླུང༔ མཉམ་པ་བྱང་ཆུབ་སེམས་རླུང་སྟེ༔ གཡོན་ནས་བཟུང་ཞིང་གཡས་ནས་འབུད༔ དུག་ལྔ་སྐྱེས་ཚེ་གཡས་ནས་བཏང༔ དད་མོས་བཟང་པོར་གཡོན་ནས་རྔུབ༔ ་་་་་ ཅེས་པའི་བར་གོ་སླ་ལ།
སྐྱེས་པ་དང་་་་་་ བུད་མེད་ལ་ ་་་་་ཞེ་སྡང་དང་འདོད་ཆགས་གཙོ་ཆེ་ཆུང་གིས་རོ་རྐྱང་གི་རྩ་ ནི་གོ་ལྡོག་ ་་་་་པ་ཡིན་ལ་འོན་ཀྱང་ལས་རླུང་དང་ཡེ་རླུང་རྒྱུ་ཕྱོགས་ལ་དབྱེ་བ་མེད་ཅེས་གསུངས་པར་འདུག་ གོ༔ འོད་གསལ་ངང་ནས་འཇམ་རླུང་ནི༔ བར་མ་ཆད་པར་རྟག་ཏུ་བསྟེན༔ སྐྱོན་དག་ཡོན་ཏན་ཤུགས་ལ་རྫོགས༔ མྱུར་དུ་སངས་རྒྱས་ཐོབ་པར་འགྱུར༔ ་་་་་ དེ་དག་གིས་རྩ་རླུང་གཏུམ་མོའི་རིམ་པ་མཆན་བུ་བཀོད་པ་པ་རེ་ཞིག་རྫོགས་སོ། ས་མ་ཡ༔ འཕོ་བ་སྐུ་གསུམ་ཀློང་གྲོལ་བསྟནཿ དེ་ལ་རབ་འབྲིང་ཐ་གསུམ་ལས༔ རབ་ནི་ཆོས་སྐུ་རྟེན་མེད་དུ༔
ཡིད་ལ་ཅི་ཡང་མི་བྱ་བར༔ འོད་གསལ་སྒོམ་པའི་ངང་ལ་བཞག༔ འཕོ་དང་གྲོལ་བ་དུས་མཉམ་འབྱུང་༔ འབྲིང་ནི་ལོངས་སྐུའི་ཞིང་ཁམས་ལྔ༔ གང་འདོད་མདོག་གསལ་འོད་ཟེར་གྱི༔ ཐག་པ་མིག་གཡོན་ནས་ཟུག་པར༔ བརྒྱུད་དེ་ཞིང་ཁམས་དེར་བགྲོད་དམིགས༔ གཉིས་སུ་མེད་པའི་བུདྡྷ་འོ༔ ཐ་མར་སྤྲུལ་སྐུའི་འཕོ་བ་ལ༔ རྩལ་སྦྱོང་དྲང་སྲོང་ཙོག་པུའི་ངང་༔
སྐུ་དབུས་དབུ་མ་སྦ་ལྕག་ཙམ༔ མར་སྣ་གསང་བར་སྒོང་མཐིལ་ལྟར༔ རྩེ་མོར་སྤྱི་བོར་གདེངས་ཁ་ཆེ༔ གསང་བར་རླུང་གི་ཡཾ་སྔོ་སྐྱ༔ སྙྀང་ཁར་གཡུང་དྲུང་དམར་པོའི་སྟེང་༔ རྣམ་ཤེས་ཧཱུྃ་མཐིང་རྣོ་ངར་ལྡན༔ སྤྱི་བོར་ཀྵཿཡིག་ནག་པོས་བཀག༔ སྟེང་རླུང་ཁ་ནས་མ་ཤོར་བར༔ ཧཱུྃ་སྒྲའི་ཚུལ་གྱིས་སྣ་ནས་བུས༔ ཕྱིར་འཛིན་ངང་དུ་ཅི་ཐུབ་བཞག༔
མ་ཐུབ་གོང་བཞིན་ཡང་ཡང་བསྐྱར༔ མིག་བཙུམས་སྤྱི་བོར་རྩེ་གཅིག་སྤར༔ ཡཾ་ཡིག་རླུང་གི་ཤུགས་ལྡན་པའི༔ གཡུང་དྲུང་འཁོར་ཅིང་ཧཱུྃ་བཏེགས་ཏེ༔ ཀྵཿཡིག་ཡར་ལ་རྒྱང་རྒྱང་གྱུར༔ འབྱོངས་རྟགས་སྤྱི་བོའི་རྩ་ཡང་འཕར༔ ཚངས་བུག་འཕར་དང་ཆུ་སེར་རྡོལ༔ ཁྲག་ཐོན་ལུས་འདར་འཁྱོར་འགྱེལ་སོགས༔ བྱུང་ཚེ་འཕྲོ་བཅད་སླད་ནས་ཀྱང༔ བཅོ་ལྔ་ནམ་བྱུང་ཚར་རེ་སྤར༔
དེས་ནི་ནམ་དགོས་དོན་འགྲུབ་འགྱུར༔ ཐལ་ན་ཀྵཿས་བཀག་སྟེང་རླུང་མནན༔ འོག་ལྷོད་ཡཾ་རླུང་ཞི་བར་བསམ༔ རླུང་བཅོས་བྱ་ཞྀང་རྐང་མཐིལ་བརྡུང་༔ ནམ་ཞིག་འཆི་རྟགས་ཚང་བའི་ཚེ༔ ཚེ་འདིའི་ཞེན་ཆགས་རྦད་ཀྱིས་བཅད༔ རིགས་དྲུག་འཁོར་བའི་མངལ་སྒོ་བཀག༔ སྨོན་ལམ་རྣམ་པར་དག་པ་གདབ༔ བར་ཆད་མེད་པར་སྐད་ཅིག་འགྲུབ༔ རླུང་སེམས་དབྱེར་མེད་དྲག་ཏུ་བསྡུ༔
གང་འདོད་གནས་སུ་འཕོ་བར་ནུས༔ ཧཱུྃ་ཡིག་བླ་མའི་ཐུགས་ཀར་བསྟིམ༔ གཉིས་མེད་མངོན་པར་བྱང་ཆུབ་གཅེས༔ ཚངས་བུག་འཕར་དང་ཆུ་སེར་བརྡོལ༔ ས་གཡོ་འཇའ་ཟུག་ནམ་མཁའ་དྭངས༔ འཕོས་མ་ཐག་ཏུ་མྱང་འདས་ཀྱི༔ ས་ཟིན་སྐུ་གསུམ་ཀློང་དུ་གྲོལ༔ ཕྱིར་དམིགས་འདུན་བློ་སྤུ་ཙམ་ཡང་༔ སྐྱེས་ན་འགྲུབ་པ་མ་ཡིན་ནོ༔ གཞན་ལ་གདབ་ན་སྒོ་དགུ་བཀག༔
དམྱལ་བ་གཤང་ལམ་ཡི་དྭགས་ཆུ༔ དུད་འགྲོ་ཁ་དང་མི་ཡི་སྣ༔ ལྷ་མིན་རྣ་བ་ལྷ་ཡི་མིག༔ ཧཱུྃ་ཡིག་མཐིང་ནག་རེ་རེས་བཀག༔ གོང་ལྟར་རྩ་གསུམ་ཐུགས་ཀར་འཕོ༔ ཇེ་མཐོ་ཇེ་མཐོར་དབྱིངས་སུ་བསྟིམ༔ བསྔོ་བ་སྨོན་ལམ་རྒྱ་ཡིས་གདབ༔ ངན་སོང་སྒོ་ཁེགས་ལམ་སྣ་ཟིན༔ མ་བསྒོམས་སངས་རྒྱས་གདམས་པའོ༔ ས་མ་ཡ༔
ཨེ་མཿ ཟབ་གསང་གནད་ཀྱི་མར་བྱང་འཕྲེང་༔ མ་ཧཱ་གུ་རུའི་བཀའ་ལུང་བཞིན༔ བུད་མེད་མཚོ་རྒྱལ་བདག་གིས་བཀོད༔ ཕྱི་རབས་དོན་དུ་གཏེར་དུ་སྦས༔ ལས་ཅན་བུ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཉན་རྒྱ༔ གཏད་རྒྱ༔ དམ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར། འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་དག་པར་ཕབ་པའོ།། །། ༈ རྩ་གསུམ་གླིང་པ་ནས་ཀྲ་ཏི་སྔགས་འཆང་དང༌། དྭགས་པོ་གཏེར་སྟོན་རྗེ་སྒམ་པོ་བཟང་པོ་རྡོ་རྗེ་སོགས་ནས་གནམ་སྤྲུལ་གསུམ་པ་ཨོ་རྒྱན་འགྲོ་འདུལ་ཕྲིན་ལས་བར་དང་དེས་ཁམས་བླ་མ་པདྨ་རྒྱལ་མཚན་གྱིས་ཐོབ་པའོ། ། དེས་གསང་དབང༌།
ཤེར་དབང༌། ལེ་ཚན་གཉིས་ལས། སྒྱུ་ལུས་རྨི་ལམ་འོད་གསལ་གྲོང་འཇུག་སོགས་ལེ་ཕྲན་གཞན་དོར་ནས་རླུང་ཁྲིད་རྐྱང་པ་ཁུལ་བསྡུ་མཛད་པར་མངོན། སླར་ཡང་འདིར་གོ་རིམ་འཁྲུགས་པ་དང་ཆད་འཛུད་མཆན་བུ་དཀྱུས་སུ་ཤོར་བ་སོགས་མང་བར་འདུག་པ་དག་ཚིག་དོན་ལ་དཔྱད་ནས་གཙང་ཞུས་བྱས། སླར་ཕུར་གླིང་སྒྲུབ་སྡེའི་ཉམས་བཞེས་ཆེད་ས་བཅད་དང་སྐབས་དོན་མཆན་བུ་གསར་དུ་བཏབ་ནས་ཞུ་དག་བྱས་ཁུལ་ལགས་ཀྱང་ནོར་བ་འདུག་ན་མཁྱེན་དཔྱོད་ལྡན་པ་རྣམས་ཀྱིས་བཟོད་པར་མཛད་དུ་གསོལ་ཞེས། སྒོ་སྤྲུལ་དུ་སྒྲོ་བཏགས་པའི་གནམ་ལྕགས་གུ་ཧྱའི་མིང་གིས་བགྱིས་པའོ།། །། ན༽ ༄༅། །བླ་མ་དྲག་པོ་པདྨ་ཁྲག་འཐུང་ལས༔ གཏུམ་མོའི་དོན་ཁྲིད་རླུང་སེམས་རང་གྲོལ་གསལ་བྱེད་ཀྱིས་བརྒྱན་པ་བཞུགས་སོ༔ ཟག་མེད་བདེ་ཆེན་ཧེ་རུ་ཀ་ལ་འདུད༔
ས་མ་ཡ༔ གསང་སྔགས་སྙིང་པོ་གུ་རུའི་ཐུགས་སྒྲུབ་ལས༔ གསང་དབང་དོན་ཁྲིད་སྟེང་སྒོའི་ཆོས་དྲུག་བསྟན༔ གཏུམ་མོ་སྒྱུ་ལུས་རྨི་ལམ་འོད་གསལ་དང་༔ གྲོང་འཇུག་འཕོ་བ་རྣམ་གྲོལ་མཆོག་གི་ལམ༔ སྐལ་ལྡན་ཚེ་གཅིག་བྱང་ཆུབ་སྒྲུབ་པའི་ཐབས༔ གུ་རུའི་གསུངས་བཞིན་མཚོ་རྒྱལ་བདག་གིས་འགོད༔ གབ་འཁྲུགས་སྦས་དང་བཅིངས་པ་འདི་ལ་མེད༔ དམར་ཁྲིད་ཞུན་ཏིག་ཀུན་གྱི་ཉིང་ཁུ་འདི༔ ལས་ཅན་ཤེས་རབ་ལྡན་དང་འཕྲད་པར་ཤོག༔
བཀའ་རྒྱ་བསྭེ་ཡི་ལྷ་མོ་མཆེད་བཞིར་བཅོལ༔ ས་མ་ཡ༔ ་་་་་ བླ་མ་དྲག་པོའི་གསང་དབང་དོན་ཁྲིད་ནང་གསེས་ལ། གཏུམ་མོ་དང༌། སྒྱུ་ལུས། རྨི་ལམ། འོད་གསལ། གྲོང་འཇུག འཕོ་བ་སོགས་རྣམ་པ་དྲུག་ཡོད་པ་ལས། དང་པོ།
གཏུམ་མོ་ནི། ནང་གི་ ་་་་་མ་དག་པའི་ རྩ་རླུང་ཐིག་ལེ་འདག་པའི་ཕྱིར༔ ལས་རླུང་སྦྱོང་ཞིང་དབུ་མའི་མདུད་འཁྲོལ་ནི༔ འབར་འཛག་ ་་་་་ཞུ་བདེས་དྲངས་པའི་་་་་་ བདེ་སྟོང་ལྷན་སྐྱེས་ཡེ་ཤེས་ཀྱིས༔ འཁྲུལ་སྣང་ཟད་ནས་ལོངས་སྐུའི་ཉམས་རྩལ་རྫོགས༔ རྩ་གེགས་མདུད་གྲོལ་རླུང་གེགས་ ་་་་་ཉོན་མོངས་ལས་ཀྱི་རླུང་གི་རྒྱུ་བ་་་་་་ འགྲོ་འོང་ཆད༔ ཐིག་ལེ་འཛག་མེད་འཆིང་སྟེ་རྣམ་ཀུན་མཆོག༔ ་་་་་ ལྡན་གྱི་སྟོང་ཉིད་དང༌། མཆོག་ཏུ་མི་འགྱུར་བའི་བདེ་བ་སྐྱེ་བའི་ཐབས་སྟེང་སྒོ་རྣམ་གྲོལ་གྱི་ལམ་རང་ལུས་ཐབས་ལྡན་དང་་་་་་ དགོས་ ་་་་་པ་ཁྱད་པར་ཅན་དེ་ལྟ་བུ་མྱུར་དུ་་་་་་ འབྱིན་ ་་་་་པའི་ཐབས་འོག་སྒོ་བདེ་བ་ཆེན་པོའི་ལམ་་་་་་ གཞན་ལུས་ ་་་་་ཐབས་ལྡན་གྱི་མན་ངག་་་་་་ ཕོ་མོའི་རླུང་བསྲེས་པས༔ ཞེས་ལས་རྒྱའི་གནད་ལ་བརྟེན་ནས་དབབ་ལྡོག་འདྲེན་དགྲམ་སོགས་འབྱུང་ལྡོག་དགའ་བ་བཅུ་དྲུག་གི་སྒོ་ནས་ཉམས་སུ་མྱོང་བའི་་་་་་ བདེ་སྟོང་ཉམས་འབར་ཡེ་ཤེས་སྟོབས་རྩལ་རྫོགས༔ ་་་་་
ནས་ས་བཅུ་རྒྱུན་མཐའི་གཙུག་ཏོར་རྩེ་མོའི་ས་མཆོག་མངོན་དུ་བྱས་ནས་འཁོར་ལོ་ཚོགས་ཆེན་གྱི་ས་ལ་གྲོལ་བར་འགྱུར་ལ། གནས་སྐབས་ཀྱང་་་་་་ ཉམས་རྟོགས་རྩལ་འབར་ཕྱོགས་མེད་མཁྱེན་པ་རྒྱས༔ ་་་་་ པ་སོགས་ཡོན་ཏན་མཐའ་ཡས་སོ། ང་ཉིད་ལོངས་སྐུར་ ་་་་་ཞེས་བླ་མ་རླུང་སེམས་དབྱེར་མེད་དུ་ སྒྲུབ་པའི་གདམས་པ་ཡིན༔ ཇོ་མོ་མཚོ་རྒྱལ་མ་ཡི་སྙིང་ལ་འཕུར༔ བདེ་ཆེན་ནང་སྒྲུབ་ལེའུ་གཉིས་པའོ༔ དེ་ལ་གཏུམ་མོའི་མེ་ཁྲིད་ནི༔ དབེན་པར་ ་་་་་རླུང་ར་ལེགས་པར་བཙལ། མཐུན་རྐྱེན་ཡོ་བྱད་ ་་་་་འབེབས་གདན་དང་ཨང་རག་སྒོམ་ཐག་སོགས ་ ་་་་་ བསགས༔ ཁྲུས་དང་ ་་་་་ཆུ་དྲོད་འཇམ་གྱིས་ལུས་བཀྲུས་ནས་མར་ནག་བྱུགས་ལ་་་་་་ བསྐུ་མཉེ་སྟོབས་བསྐྱེད་སོགས༔
ཆེ་བ་རྒྱལ་པོ་ལྟ་བུའི་ཆོས༔ ཡིན་ཕྱིར་ ་་་་་དྲོད་དང་བཅུད་ལྡན ་ ་་་་་ བཟའ་བཏུང་ལོངས་སྤྱོད་སོགས༔ ཐིག་ལེ་རྒྱས་པའི་སྨན་སྦྱོར་འབད༔ རླུང་ར་གསར་པ་ཡིན་ན་ཐོག་མར་བདག་བསྐྱེད་སྔོན་དུ་འགྲོ་བའི་དཀར་གཏོར་བཏང་ཞིང་ས་སློང་བྱ། བགེགས་ལ་གཏོར་མ་བསྔོ་བ་དང་མཚམས་གཅོད་སྲུང་འཁོར་བསྒོམ་པ་རྣམས་གཞུང་ཆེན་མོ་ལྟར་བྱ་བའོ། ། རྒྱུན་དུ་ནི་མི་དགོས།་་་་་ མཆན། རྩ་བ་སྲོག་རྩོལ་གཏུམ་མོ་ནི༔ སྲོག་ཅེས་ ་་་་་རོ་རྐྱང ་ ་་་་་ གཡས་གཡོན་ལས་ཀྱི་རླུང་༔ རྩོལ་བའི་གནད་ཀྱི་ལམ་བཀག་སྟེ༔
ཡེ་ཤེས་སྲོག་རླུང་དབུ་མར་གཞུག༔ དེ་ལ་བདེ་བའི་འབེབས་གདན་སྟེང་༔ ་་་་་ ཐོག་མར་སྔོན་འགྲོ་སྤྱི་དང་བླ་མའི་རྣལ་འབྱོར་གནད་དུ་བསྣུན་ལ་དབང་བཞི་བླང་བར་ནན་ཏན་བྱ། ལུས་གནད་རྣམ་སྣང་ཆོས་བདུན་གྲིམ་ཆ་ཅན་བཅའ་བའམ། གཞུང་གསལ་ལྟར་མེ་ཐབ་འཁོར་ལོ་དྲུག་ཆིངས་བཅའ་ལ། དེའི་དགོས་པའང༌། ་་་་་ ནམ་མཁའི་རླུང་ནི་དབུ་མ་རུ༔ འཇུག་ཕྱིར་ལུས་ཀྱི་ཆ་བསྲངས་ཏེ༔ ཆུ་ཡི་རླུང་ལ་ལྕེ་རྐན་སྦྱར༔ མེ་རླུང་མགྲིན་པ་ཅུང་ཟད་དགུག༔
རླུང་གི་རླུང་ལ་ཙོག་པུ་རུ༔ སྒོམ་ཐག་བཅིང་བ་ཉྭ་བཞི་བསྒྲིམ༔ ས་རླུང་པུས་མོ་འཛིངས་འཁྱུད་བསྡམ༔ ཡེ་ཤེས་རླུང་ལ་རྐང་པ་བསྣོལ༔ ་་་་་ ངག་གནད་རླུང་རོ་གཡས་གཡོན་རེས་མོས་བདུན་བདུན་དུ་འབུད་ལ་མཐར་ཧ་ཞེས་ཕྱིར་བསལ་ལ་མཉམ་པར་བཞག ་་་་་ དུག་གསུམ་རླུང་རོ་ཕྱིན་ཕྱིན་འབུད༔ ་་་་་ སེམས་གནད་སྟོང་ར་གསུམ་ལས། ཕྱི་ལུས་ཀྱི་སྟོང་ར་སྒོམ་པ་ནི།་་་་་ ཧཱུྃ༔ སྟོང་པའི་ངང་ལས་རླུང་ལྔ་བསྣོལ་བའི་དལ༔
ཉི་ཟླ་པདྨ་གཡུང་དྲུང་ལྗང་གསལ་སྟེང་༔ ཡེ་ཤེས་མཁའ་འགྲོ་ལྗང་འོད་མདངས་ལྡན་མ༔ ཞལ་གཅིག་ཕྱག་གཉིས་གར་སྟབས་འགྱིང་ཚུལ་ལྡན༔ ཞལ་འཛུམ་མཛེས་ཤིང་རཏྣས་དབུ་ལ་བརྒྱན༔ ཐོར་ཚུགས་དར་དཔྱངས་ཟར་བུས་སྐུ་རྒྱབ་ཁེབས༔ རུས་པའི་རྒྱན་འཕྱངས་ནུ་མ་བྷ་ག་རྒྱས༔ ཕྱག་གཡས་རླུང་ཞགས་གཡོན་པས་ཚེ་བུམ་འཛིན༔ ཕྱག་གདུབ་ཞབས་གདུབ་རིན་ཆེན་སེ་མོ་དོ༔ གཅེར་མོ་འགྱིང་སྟབས་བདེ་སྟོང་ལྷང་ངེར་གསལ༔ དེ་ནས་བདེ་སྟོང་འབར་འཛག་ལ༔ ་་་་་
ནང་རྩ་ཡི་སྟོང་ར་ལ། ་་་་་ སྐུ་དབུས་ ་་་་་སྟོང་སང་གུར་ཕུབ་པ་ལྟ་བུའི་དབུས་སུ་རྩ་དབུ་མ་ཀ་བ་བཙུགས་པ་ལྟར། ཟུང་འཇུག་དབུ་མ་ ་་་་་མཚན་ཉིད་བཞི་ལྡན་ནི། ཆུ་ཤིང་གི་ལྡེམ་བུ་ལྟར་དྲང་བ། པདྨའི་འདབ་མ་ལྟར་སྲབ་པ། མཐིང་ཞུན་གྱི་དྭངས་མ་ལྟར་སྔོ་བ། ཏིལ་གྱི་མར་མེ་ལྟར་གསལ་བའོ། །་་་་་ ནི༔ ཡར་མར་སྣེ་མོ་སྤྱི་གསང་ཐུག༔ གཡས་སུ་ཐབས་ཀྱི་རོ་མ་ ་་་་་དཀར་མོ་་་་་་ དང་༔
གཡོན་དུ་ཤེས་རབ་རྐྱང་མ་ ་་་་་དམར་མོ ་ ་་་་་ ནི༔ ཡར་སྣེ་སྣ་བུག་གཉིས་སུ་ཟུག༔ མར་སྣེ་ལྟེ་འོག་ ་་་་་ཡི་གེ་ཆ་ཡི་འཕོངས་ལྟར་་་་་་ དབུ་མར་འབྲེལ༔ བུད་མེད་རོ་རྐྱང་གཡས་གཡོན་ལྡོག༔ ་་་་་ བུད་མེད་གཡས་རྐྱང་མ་དམར་མོ། གཡོན་རོ་མ་དཀར་མོ་གསལ་བ་ནི། ཁམས་དང་ཉོན་མོངས་སོགས་ཁྱད་འབྱུང་བའི་ཕྱིར་རོ། ། དེ་ནས་འཁོར་ལོ་དྲུག་ནི། འདིར་རྒྱུད་སྡེ་སོ་སོར་རྩ་འདབ་སོགས་མི་འདྲ་བ་མང་དུ་བཞུགས་ལ། དཔེར་ན།
ཀུན་བཟང་དགོངས་འདུས་ལས། རྩེ་མོ་རྣམ་དག་བཀོད་པ་ན༔ རྩ་འདབ་སུམ་བརྒྱ་དྲུག་ཅུ་སྟེ༔ མགྲིན་པ་རོ་འདུས་བཅུ་དྲུག་གོ༔ སྙྀང་ཁར་སུམ་ཅུ་རྩ་གཉིས་སོ༔ སྐྱེད་བྱེད་དྲུག་ཅུ་རྩ་བཞི་སྟེ༔ གསང་བར་ཉི་ཤུ་རྩ་བརྒྱད་གནས༔ དེ་རྣམས་འཁོར་ལོ་བཞིན་དུ་བསྒོམ༔ གསུངས་ལ། དེ་བཞིན་འདིར་ཡང་ཅུང་མི་འདྲ་བ་བཞུགས་ལ་ཕལ་ཆེ་བར་སྙིང་ཁར་རྩ་འདབ་བརྒྱད་དང།

མགྲིན་པ་རུ་རྩ་འདབ་བཅུ་དྲུག དཔྲལ་པར་རྩ་འདབ་སུམ་ཅུ་རྩ་གཉིས། ལྟེ་བར་དྲུག་ཅུ་རྩ་བཞི། གསང་བར་ཉི་ཤུ་རྩ་བརྒྱད་བཤད་ཀྱང་རང་ལུགས་ནི།་་་་་ གསང་བར་རྩ་འདབ་སུམ་ཅུ་གཉིས༔ ལྟེ་བར་དྲུག་ཅུ་རྩ་བརྒྱད་དང་༔ སྙིང་ཁར་བརྒྱད་དང་མགྲིན་པ་རུ༔ སུམ་ཅུ་རྩ་གཉིས་དཔྲལ་པ་ལ༔ བཅུ་དྲུག་གཙུག་ཏོར་རྩ་བཞི་སྟེ༔ གྱེས་པའི་རྩ་ཕྲན་བསམ་མི་ཁྱབ༔ བ་སྤུའི་གྲངས་དང་མཉམ་པར་གནས༔
བྱང་སེམས་རྒྱུ་བའི་མཆོག་དངོས་འགྲུབ༔ ཀུན་ཀྱང་མཚན་ཉིད་བཞི་ལྡན་པ༔ རྩ་སྲོག་དབུ་མའི་ངོ་བོ་ཉིད༔ རླུང་སྲོག་བུམ་པ་ཅན་དུ་བསྒོམ༔ ཞེས་བརྗོད་ལ་ཉམས་ལེན་གྱི་གསང་གནད་ནི།་་་་་ དེ་ལྟར་རྩ་གསུམ་འཁོར་ལོ་བཞི་དང་ལྡན་པ་མར་སྣེ་ལྟེ་འོག་སོར་བཞིའི་འོག་སྤུ་ནག་མའི་མཚམས་སུ་ཟུག་པ་གསལ་ལ། རླུུང་བུམ་ཆེན་སྦྱོར་བ་བཞི་ལྡན་དུ་བསྒོམ་པ་མན་ངག་དང༌། དེའང་བུམ་ཆེན་སྦྱོར་བ་བཞི་ནི། སྣ་བུག་དལ་བུས་བརྔུབས་ནས་ལྟེ་འོག་ཏུ་ཆིལ་གྱིས་གནོན་པ་དང༌། ལྟོ་བར་དགང༌།
སྟོད་དུ་མ་ཤོར་བར་ཅི་ནུས་བཟུང་བ་དང། མི་ཐུབ་ཚེ་གཡས་གཡོན་དུ་གཞིལ་བ་གསུམ་རེ་དང༌། བཅག་ཅིང་དཀྲུགས་ལ་མ་ཐུབ་ཚེ་དལ་བུས་ཤུགས་ཀྱིས་འཕངས་ལ་ཅུང་ཟད་བཞག སླར་ཡང་སྔར་ལྟར་བྱས་པས་ཆོག་ ་་་་་ རྔུབ་དང་དགང་གཞིལ་བཅག་ཅིང་དཀྲུགས༔ སླར་དེར་རྔུབ་ཆུང་རེ་རེ་བརྩེགས༔ སྒོམ་ཚེ་གང་ཐུབ་བསྐྱིལ་བས་ཆོག༔ གཡས་འབུད་གཡོན་རྔུབ་ཁོར་ཡུག་བསླབ༔ དང་པོར་ ་་་་་ སྒོམ་ཚེ་རྩ་རླུང་ཐིག་ལེའི་ཟུག༔ ་་་་་ རྔུ་དྲག་པོ་ན་ཚ་སོགས། སློང་ཚེ་སྡུག་བསྲན་སྙིང་རུས་བསྐྱེད༔ ་་་་་
པར་བྱའོ། བར་དུ་ཟུག་ཡལ་བདེ་ལ་སྡུག༔ ་་་་་ པ་རེས་མོས་འབྱུང་ཚེ། ལེ་ལོར་མི་བཏང་བར་མེད་བསྒོམ༔ ་་་་་ པར་བྱའོ།
ཐ་མ་བདེ་དྲོད་སྟོབས་འབར་ཚེ༔ འདོད་སྲེད་བདུད་ཀྱི་དབང་ ་་་་་ དུ་མི་གཏང༔ ་་་་་ ཞིང༌། ཐིག་ལེ་་་་་་ འཛིན་འདྲེན་བཀྲམ་པའི་གནད་ལ་བསླབ༔ ཁམས་ ་་་་་དུབ་པ་བསང་བ་་་་་་ དང་གཉིད་དང་ ་་་་་ ཟས་བཅུད་འཚོ་བ་བསྟེན༔ ་་་་་
པའི་དུས་་་་་་ མ་གཏོགས་རྒྱུན་ཆད་མེད་པ་རུ༔ ཟླ་དྲུག་ལོ་གཅིག་གཉིས་གསུམ་བར༔ འབད་པའི་རྩ་ཐིག་རླུང་དག་གྲོལ༔ ༼ཁ༽ གཏུམ་མོའི་མེ་དམིགས་ནི། རྩ་གསུམ་འདུས་མདོར་ལྟེ་བའི་མར་སྣར་གནམ་ཞལ་ཡུམ་གྱི་རང་བཞིན་ཨ་ཤད་ཟུར་གསུམ་ཕུར་པའི་དབལ་སོ་གྱེན་བསྟན་ལྟར་དང༌། སྤྱི་བོར་ཡབ་ཧེ་རུ་ཀ་ཡི་རང་བཞིན་ཧཾ་ཡིག་མགོ་གྱེན་བསྟན་དུ་ཡོད་པ་གསལ་ལ། རླུང་གནད་བུམ་པ་ཅན་ནམ་འཇམ་རླུང་བཟུང༌། དེའང་རོ་རྐྱང་བརྒྱུད་རླུང་དལ་བུར་བརྔུབས་ཤིང་ལྟེ་འོག་ཏུ་ཆིལ་གྱིས་མནན་པའི་དབུ་མའི་མར་སྣར་ཨ་ཤད་ལ་ཕོག་པས་མེ་ལྷབ་ཀྱིས་འབར་ཅིང༌། ལྟེ་བ་ནས་སྙིང་ཁ་མགྲིན་པ་བར་འཁོར་ལོ་རྣམས་རིམ་པར་ཁྱབ། སྒོ་གསུམ་གྱི་ལས་དང་སྒྲིབ་བཞི་བག་ཆགས་བཅས་པ་བསྲེགས།
རྩ་ཡི་མདུད་པ་དཀྲོལ། དཔྲལ་པར་སླེབས་པ་དང་ཧྃ་ཡིག་མགོ་ཐུར་དུ་ལྡོག བདེ་བ་ཆེན་པོ་བདུད་རྩིའི་རྒྱུན་བབ་པས་མེ་དང་བདུད་རྩི་བྲོས་དེད་ཀྱི་རྣམ་པར་ཡས་དབབ་དགའ་བཞི་ཉམས་སུ་མྱོང། མཐར་བདུད་རྩི་ཨ་ཤད་ལ་ཕོག་པས་སྣུམ་ཚ་ལྕགས་སྲེག་ལ་ཕོག་པ་བཞིན། རབ་ཏུ་འབར་བའི་མེ་དང་བདུད་རྩི་གཉིས་མེད་དཀར་དམར་ཁམས་ཀྱི་རང་བཞིན་ཞུ་བདེས་ལུས་ཀུན་གཏམས་པས་བདེ་དྲོད་སྐྱེས་པར་བསམ། ་་་་་ གསང་བ་སེམས་ཀྱི་སྟོང་ར་ནི། ༼ང༽ ཐིག་ལེའི་སྲོག་ནི་སུམ་མདོར་ཨ༔ དཔྲལ་བར་ཧཾ་ཡིག་དངུལ་ཆུ་ལྟར༔ རླུང་གནད་འཇམ་རླུང་རོ་རྐྱང་བརྒྱུད༔ དབུ་མར་འབར་ཞིང་འཁོར་ལོ་རྣམས༔
རིམ་པར་མདུད་དཀྲོལ་བདེ་རྒྱུན་དབབ༔ དཀར་དམར་ཞུ་བདེས་ལུས་ཀུན་གཏམས༔་་་་་ དེ་ཚེ་དབུ་མ་ཆེ་བསྐྱེད་ཆུང་བསྐྱེད་ནི། དེ་ལྟར་དཀར་དམར་བྱང་ཆུབ་སེམས་ཀྱི་སྟོབས་རྒྱས་པའི་ཐབས་ལ་འབད་ཅིང། མཐར་རླུང་ཁུག་པ་གཅིག་བཟུང་བ་དང། ལྒང་བུ་ལ་ཕུས་བརྒྱངས་པ་ལྟར་གསང་བ་རྩ་འཁོར་རྩ་འདབ་དང་བཅས་པ་ནར་གྱིས་གསལ་བའི་མར་སྣར་ཨ་ཤད་སྔ་མ་བཞིན་སྒོམ་པའི་ལུས་ཀྱི་རྩ་འདབ་བ་སྤུ་བུ་ག་ཚུན་ཐམས་ཅད་ནས་མེ་སྟག་ཟི་རི་རི་འཁྲུགས་ཤིང། མེ་ཡི་ཌཱཀྐི་གར་སྟབས་འཁྱུགས་པར་དམིགས། ཡང་བདེ་དྲོད་ཉམས་འབར་ཞིང་མེ་དཔུང་ཕྱིར་མཆེད་པས། ཕྱི་སྣོད་ཀྱི་འཇིག་རྟེན་ཐམས་ཅད་མེ་ཡི་དལ་དུ་གྱུར། ནང་བཅུད་ཀྱི་སེམས་ཅན་ཐམས་ཅད་མེ་ཡི་ཌཱཀྐི་མ་དང།
སྒྲ་སྐད་ཐམས་ཅད་མེ་དཔུང་འུར་འུར་ཚིག་ཚིག་དང་ནི་ཧ་རི་ནི་སའི་རང་སྒྲ་སྒྲོག་པར་བསམ། ཡང་རང་ལུས་དབུ་མ་དང་བཅས་པ་ཆེར་བསྐྱེད་པའི་སྟོང་ར་ཆེ་བ་ནམ་མཁའི་མཐའ་དང་མཉམ་པར་བསྐྱེད། ཡང་ཤིན་དུ་ཆུང་བ་རྟ་རྔ་ཆ་བགོས་པ་ཙམ་ལ་བསྡུ་བ་སོགས་སྤྲོ་བསྡུ་རིག་པའི་རང་རྩལ་སྦྱང༌། ཨ་ཧཾ་སྙོམས་འཇུག་བདེ་བའི་ངང་བསྐྱངས་ལ། མཐར་ཀ་དག་ངང་ལ་བཟླ་བར་བྱའོ། ། ༼ཅ༽དེ་ལྟར་དཀར་དམར་སྟོབས་རྒྱས་པའི༔ བ་སྤུའི་བུ་ག་ཐམས་ཅད་ནས༔ མེ་ཡི་ཌཱཀྐི་གར་སྟབས་འཁྱུགས༔ བདེ་དྲོད་ཉམས་འབར་མེ་དཔུང་མཆེད༔ སྣོད་ཀྱི་འཇིག་རྟེན་མེ་ཡི་དལ༔
བཅུད་ཀྱི་སེམས་ཅན་ཌཱཀྐི་མ༔ སྒྲ་སྐད་ཐམས་ཅད་མེ་དཔུང་འུར༔ ཚིག་ནི་ཧ་རི་ནི་སའི་སྒྲ༔ སྟོང་ར་ཆེ་བ་ནམ་མཁའི་མཐའ༔ ཆུང་བ་རྟ་རྔ་ཙམ་ལ་བསྡུ༔ སྤྲོ་བསྡུ་རིག་པའི་རང་རྩལ་སྦྱང་༔ ཨ་ཧཾ་སྙོམས་འཇུག་བདེ་བའི་ངང་༔ གནས་སྐབས་བདུན་གསུམ་ཉེར་གཅིག་འབད༔ རླུང་སེམས་ཟིན་པས་དྲོད་ཚད་རྙེད༔ ་་་་་ གཏུམ་མོའི་མེ་དམིགས་ནི།
༼ཀ༽ རང་ལུས་པདྨ་ཌཱཀྐི་ནི༔ ཁྲོ་གཏུམ་རྒྱན་རྫོགས་ལྕགས་སྲེག་ལྟར༔ ཚ་ངར་ལྡན་པ་ཞག་གསུམ་བསྒོམ༔ དེ་ནས་ལྟེ་འོག་མེ་ཡི་དལ༔ གྲུ་གསུམ་ཨ་ཐུང་ཚ་རྔམ་ཅན༔ གནམ་ལྕགས་ཐོག་འདྲ་མཐོ་གང་བར༔ རྩེ་གཅིག་སེམས་གཏད་ཞག་གསུམ་བསྒོམ༔ ༈ དང་པོ་རྩ་རླུང་གསོལ་འདེབས་ནི༔ ཨོྃ་ཨཱཿཧཱུྃ༔ ཀ་དག་རྡོར་འཆང་ཆོས་སྐུ་འོད་མི་འགྱུར༔
གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལོངས་སྐུའི་རྩལ་སྣང་སྟོན་པ་རྡོ་རྗེ་སེམས༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ སྤྲུལ་སྐུ་འཆི་མེད་རིག་འཛིན་པདྨ་འབྱུང་༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔
འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ རྩ་གསུམ་གར་དབང་མཁའ་འགྲོ་མཚོ་རྒྱལ་མ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ནུས་རྩལ་བརྟུལ་ཞུགས་སངས་རྒྱས་ཡེ་ཤེས་རྩལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལས་འཕྲོ་གཏེར་འབྱིན་ཀརྨ་ལས་འབྲེལ་གླིང་༔
གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ སྤྲུལ་སྐུ་རིག་འཛིན་རྡོ་རྗེ་བདུད་འདུལ་རྩལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ གྲུབ་བརྒྱའི་སྤྱི་མེས་ཐུགས་མཆོག་རྡོ་རྗེ་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔
འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ རླུང་སེམས་དབང་ཐོབ་དྲི་མེད་གླིང་པ་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ འགྲོ་འདུལ་ཀོང་སྨྱོན་ཀྲ་ཏི་སྔགས་འཆང་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལུང་ཟིན་སྒམ་པོ་བཟང་པོ་རྡོ་རྗེ་ལ། །
གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཨོ་རྒྱན་འགྲོ་འདུལ་ཕྲིན་ལས་དབང་ཕྱུག་ལ། ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ བཀའ་དྲིན་མཚུངས་མེད་རྩ་བའི་བླ་མ་ལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔
འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ རྟེན་འབྲེལ་མངའ་བསྒྱུར་ཟབ་རྒྱའི་གཏེར་སྲུང་ལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཚེ་གཅིག་སངས་རྒྱས་འགྲུབ་པར་བྱྀན་གྱིས་རློབས༔ མཆོག་ཐུན་དངོས་གྲུབ་འབྱུང་བར་བྱིན་གྱིས་རློབས༔ ་་་་་ ཞེས་གསོལ་བ་དྲག་ཏུ་བཏབ་པས། དབུ་མའི་ནང་བཞུགས་བརྒྱུད་པའི་བླ་མ་རྣམས་མས་རིམ་བཞིན་རྩ་བའི་བླ་མར་ཐིམ། དེ་ཡང་ཐིག་དམར་ཨ་ཤད་ཅན་དང་གཉིས་མེད་དུ་གྱུར་པར་མོས་ལ།་་་་་
དེ་ནས་ཨ་ཤད་དམར་ལ་ཚ༔་་་་་ དེའང་ངོ་བོ་བདེ་བ། རེག་བྱ་ཚ་བ། རྣམ་པ་གསལ་བ། རྩེ་མོ་ཤེས་རབ་ཀྱི་རང་བཞིན་རྣོ་ལ་འཁྱུགས་པ་སྦྲུལ་གྱི་ལྕེ་ལྟ་བུ་ལྟེ་བའི་རྩ་འཁོར་ནས་འཁོར་ལོ་རྣམས་སུ་ཞུགས།་་་་་ རིམ་གྱིས་ཚྭ་ཚྭས་སྙིང་ཁའི་མན༔ དེ་ནས་མགྲིན་པ་སྤྱི་བོ་དང་༔ ལུས་ཀྱི་ནང་ཁེངས་བ་སྤུའི་སྒོར༔ ཚྭ་ཚྭའི་ཞུན་མ་རབ་ཏུ་ཁོལ༔ ཡེ་ཤེས་ཌཱཀྐི་དམར་ནག་གཏུམ༔
མེ་དཔུང་འུར་འུར་བདུད་ཚོགས་བསྲེག༔ ༼ག༽ ཕྱི་འཛིན་ནང་འཛིན་སྤེལ་མ་རུ༔ བརྡབ་ཆུང་བརྒྱ་དང་བརྒྱད་དུ་བྱ༔་་་་་ གེགས་སེལ་འཁྲུལ་འཁོར་ཡན་ལག་ལྔ་སྦྱོང་ནི། དང་པོ། ཁུ་ཚུར་བསྐོར་བརྒྱངས་མཆན་རྡེབ་ལན་གསུམ་སྔོན་དུ་འགྲོ་བའི་མགོ་བོ་གཟེངས་བསྟོད་སྐྱིལ་ཀྲུང་དང༌། གཉིས་པ། མིག་ནས་རིམ་པར་དཔྲལ་ཐོད་མགོ་བོའི་མདུན་རྒྱབ་དང་སྐེད་པ་བསྐོར་ལ་གཡས་གཡོན་མདུན་རྒྱབ་རྐང་པ་ཡན་འཕུར་ལ་བསྐུ་མཉེ་བྱ། གསུམ་པ། ཨ་ཞེས་སོར་བསྣོལ་བྲང་ལ་བརྡབ།
ཡང་ཀ་ཞེས་ཁ་ཕྱིར་བསྟན་དུ་བརྒྱངས། ཡང་ཙ་ཞེས་ནང་བསྟན་དུ་བརྒྱངས། ཊ་ཞེས་སོར་བསྣོལ་བྲང་ལ་བརྡབ། ཡང་ཡ་ཞེས་ཁ་ཕྱིར་བསྟན་དུ་བརྒྱངས། ཡང་ཤ་ཞེས་ནང་བསྟན་དུ་བརྒྱངས། མཐར་ཨ་ཀ་ཙ་ཊ་ཏ་པ་ཡ་ཤ་ཨ་ཧྃ་ཞེས་ཁུ་ཚུར་བརླ་ཐོག་འཇོག བཞི་པ། དཔུང་པ་གཡས་གཡོན་གཅུ་ཞིང་ཕྲག་པུས་སྤྲད་པ་རེས་མོས་གསུམ། ལྔ་པ། སྐྱིལ་ཀྲུང་དང་བཅས་ལག་པ་རྒྱབ་དུ་བརྐྱངས་ལ་བྱ་རྒོད་འཕུར་སྟངས་ལྟར་ཤད་ཀྱིས་བརྒྱངས་ལ་ཚུར་བསྐུམ་པ་དང་མདུན་དུ་འཕུར་སྟངས་ལན་གསུམ་སོང་བའི་རྗེས་བར་འབེབས་གསུམ་ཧ་རིང་དང་བཅས་འབའ་དཀྲུགས་གསུམ།
མཇུག་ཏུ་འབེབས་ཆུང་བརྒྱ་དང་བརྒྱད་སོགས་ཅི་ནུས་བྱ། ཞག་བདུན་དང་བཅུ་བཞིའམ་ཉེར་གཅིག་སོགས་འབད་པར་བྱའོ། ། དེ་ནས་འཁྲུལ་འཁོར་རྣམ་པ་ལྔ་དང་འབྱུང་བཞི་འཁྲུལ་འཁོར་སོགས་ནི་ལག་ལེན་གྱི་རྒྱུན་ད་ལྟ་མི་སྣང་ཞིང༌། ཁོ་བོ་ཆུང་ངུའི་དུས་འཕྲུལ་འཁོར་དཔེ་རིས་ཞིབ་གསལ་ཞིག་མཐོང་ཡང་སླད་རིག་གསར་སྐབས་གདོད་མའི་དབྱིངས་སུ་ཕེབས་པར་གདའོ།་་་་་ མགོ་དང་སྐེད་བསྐོར་དཔུང་པ་གཅུ༔ ལག་པ་བརྐྱང་ཤད་བསྐུམ་དང་བརྡེག༔ ཧ་རིང་ཧ་ཐུང་འབེབས་ཆུང་བརྡབ༔ ཞག་བདུན་ནམ་ནི་བཅུ་བཞིར་འབད༔ ལུས་དྲོད་མེ་ལྟར་འབར་བར་འགྱུར༔ དེ་ནས་འཁྲུལ་འཁོར་རྣམ་པ་ལྔ༔
མགོ་བོ་དགྱེ་བསྒུར་མཇིང་པ་ཤད༔ ལག་པ་བརྐྱང་བསྐུམ་བཞག་ཤ་བརྡབ༔ རོ་སྟོད་དྲག་སྐོར་གཡས་གཡོན་བསྐོར༔ སྐེད་པ་གཡས་གཡོན་འཁོར་ལོར་བསྐོར༔ རྐང་པ་ཕྲ་ཤད་བརྐྱང་བསྐུམ་བྱ༔ དྲག་འབེབས་ཧ་སྤྲུག་ལྷབ་ལྷེབ་བྱ༔ དེ་ནས་འབྱུང་བཞི་འཁྲུལ་འཁོར་ནི༔ མདའ་འགེངས་ལག་བསྣོལ་རྐང་བསྣོལ་འབེབས༔ གཞི་འཕྲ་མི་ཁྲི་སྒྲིལ་ལོག་བྱ༔ འབེབས་ཤིང་རྩལ་སྤྲུག་དྲག་པོ་བྱ༔
ཀ་དག་ངང་དུ་ལྷན་ནེ་བཞག༔་་་་་ འདྲེན་འཛིན་འགྲེམས་གནད་ནི། གནད་ཀྱི་འགག་དམ་ཧཱུྃ་གིས་སྤྱི་བོར་འདྲེན༔ ཕྱིར་འཛིན་ངང་ནས་ཕྲི་ལིར་ཁྱབ་པར་བཀྲམ༔ སེངྒེ་རྣམ་རོལ་རྦ་རླབས་གནད་དང་ཐིམ༔ བཀྲམ་རྟགས་ལུས་བདེ་དུབ་ཅིང་གསལ་སྟོང་འཆར༔ ་་་་་ ཟིན་པའི་རྟགས་དང་ལོག་པའི་ཉེས་པ་བཤད་པ། གསང་བར་རླུང་སེམས་ཟིན་པ་དང་༔ བདེ་ཉམས་ཁ་ཟས་སྲེད་པ་དག༔ རླུང་ལོག་ཐིག་ལེ་འཛག་པ་དང་༔
འདོད་ཆགས་མི་བཟོད་ནད་ཀུན་བསྐྱེད༔ ལྟེ་བར་ཟིན་ན་དྲོད་འབར་ཞིང་༔ ཁ་ཟས་འཇུ་ལ་ལུས་སྟོབས་བསྐྱེད༔ ལོག་ན་ཕོ་བའི་ནད་ཀུན་བསྐྱེད༔ སྙིང་ཁར་ཟིན་ན་ཤེས་རབ་དང་༔ རྟོགས་པ་བསྐྱེད་ཅིང་རླུང་ལོག་ལ༔ སྨྱོ་འབོག་ཡིད་མི་བདེ་བ་འབྱུང་༔ མགྲིན་པར་ཟིན་ན་ངག་སྙན་ཞིང་༔ རྩོམ་མཁས་ཚིགས་བཅད་མང་པོ་བརྡོལ༔ ལོག་ན་རིམས་ནད་མང་དུ་འབྱུང་༔
དཔྲལ་པར་ཟིན་ན་འོད་གསལ་འཆར༔ རིམས་སོགས་ཚད་པའི་ནད་ཀུན་སེལ༔ ལོག་ན་གྲང་ནད་ཐ་དག་བསྐྱེད༔ སྤྱི་བོར་སླེབས་པས་རྟོགས་པ་དང་༔ ནམ་མཁའ་ལྟ་བུའི་ཉམས་འཆར་ཏེ༔ སྣང་བ་ཐམས་ཅད་གཏད་མེད་གྲོལ༔ ལོག་ན་མགོ་བོ་ན་སོགས་འབྱུང་༔ ་་་་་ ཐིག་ལེ་ལུགས་འབྱུང་ལྡོག་གི་འཁོར་ལོ་ལྔར་རིམ་པར་བསླབ་པ་ནི། དེ་ནས་འབར་འཛག་ཡས་དབབ་ཀྱིས༔ དཔྲལ་པར་བབས་པས་དགའ་བ་བསྐྱེད༔
ལྷ་བུའི་བདུད་བཅོམ་ཡུལ་སྣང་དག༔ མགྲིན་པར་བབས་པས་མཆོག་དགའ་བསྐྱེད༔ ཉོན་མོངས་བདུད་བཅོམ་ཞེན་འཛིན་དག༔ སྙིང་ཁར་བབས་པས་ལྷན་སྐྱེས་དགའ༔ ཕུང་པོའི་བདུད་བཅོམ་གཉིས་ཞེན་དག༔ ལྟེ་བར་བབས་པས་དགའ་བྲལ་མྱོང༔ འཆི་བདག་བདུད་བཅོམ་གང་ལའང༔ ཞེན་པ་མེད་ཅིང་བདེ་སྟོང་གྲོལ༔ དེ་ནས་མས་བརྟན་དགའ་བ་བཞི༔ གསང་གནས་ཕྱིར་འཕྲོས་འཁོར་བའི་རྒྱུ༔
ནོར་བུ་དགྲ་ལ་ཤོར་དང་མཚུངས༔ ལྟེ་བར་ལྡོག་པས་སྤྲུལ་སྐུར་ཐོབ༔ སྙིང་ཁར་སླེབས་པས་ལོངས་སྐུར་ཐོབ༔ མགྲིན་པར་སླེབས་པས་ཆོས་སྐུར་ཐོབ༔ དཔྲལ་པར་སླེབས་པས་ངོ་བོ་ཉིད༔ སྤྱི་བོར་སླེབས་པས་བདེ་ཆེན་སྐུ༔ སངས་རྒྱས་སྐུ་ལྔའི་བདག་ཉིད་ཅན༔ མངོན་པར་ཤེས་པས་ཕྱོགས་མེད་འཆར༔ རྫུ་འཕྲུལ་ཡ་མ་ཟུང་སྟོན་ནུས༔ རྩ་གེགས་འཁོར་ལོ་དྲུག་མདུད་གྲོལ༔
རླུང་གེགས་དབུགས་ཀྱི་འགྲོ་འོང་ཆད༔ ཐིག་ལེ་ཟག་པ་མེད་པར་འགྱུར༔ ལས་རླུང་ཟད་ནས་སྒོམ་པ་ནི༔ ཉིན་མཚན་འདྲེས་ན་རྨི་ལམ་འགག༔ རྨོངས་པ་མ་ཡིན་བདེ་སྟོང་གསལ༔ འཕོས་ཚེ་སྐུ་གསུམ་ཞིང་ཁམས་བགྲོད༔ རླུང་སེམས་གང་དུ་གཏད་པ་དེར༔ འཇུག་པར་ནུས་ཤིང་རང་དབང་ཐོབ༔ ས་མ་ཡ༔ སྟོང་ར་ལུས་ནང་སྒོང་ལྐོག་ལྟར༔
འབྱུང་བའི་དུག་ལྔ་ཕོ་སྨད་ན༔ འཇའ་ཚོན་ལྟ་བུའི་ལང་ལོང་བསམ༔ ཧཱུྃ་ཞེས་རྔུབ་ཅིང་བསྐྱིལ་བ་ཡིས༔ སྤྱི་བོར་ཕྱུར་ཕྱུར་ཐོན་དམིགས་ལ༔ ཧཱུྃ་རིང་ཁོང་འདྲེན་ལྕོག་ཚད་འཕང༔ ཡང་ཡང་འབད་པའི་དུག་སློང་སྟེ༔ འདར་སྤྲུག་སྟོད་གཟེར་རྨི་ལམ་འཁྲུགས༔ མགོ་སྦྲིད་ཉམས་སྣང་སྣ་ཚོགས་འབྱུང༔ དུག་ཕྱིན་སྤྱི་བོར་རླངས་སྔོ་དམར༔ སྒྲ་འོད་དང་བཅས་ཐོན་པར་འགྱུར༔
ཞག་བདུན་ཙམ་ན་ཟ་ཟི་འཕྱོ༔ དྲི་མེད་ཉིན་ཕྱེད་སུམ་ཆ་ཙམ༔ ཟན་ནི་ཟ་ཡུན་ཙམ་དུ་འབྱུང༔ དེ་རྗེས་མགོ་ཡང་དུག་ཐོན་པས༔ འབྱུང་བ་ལྔ་ ་་་་་ལས་ཟད་པར་ས་ཡི་ཏིང་འཛིན་སོགས་བསྒོམས་པས་སོ་སོ་ ཡི་ཡོན་ཏན་འཆར༔ ས་ཡིས་ཏིང་འཛིན་འབྲལ་མི་ཕོད༔ ཆུ་ཡིས་མདོག་སྣུམ་ཁ་དོག་དྭངས༔ མེ་ཡིས་བདེ་དྲོད་བཀྲག་མདངས་ཆེ༔ རླུང་གིས་ཤུགས་ཆེན་ཟོ་མདོག་བདེ༔ ནམ་མཁས་བདེ་གསལ་མི་རྟོག་པའི༔
སྣང་བ་རང་སར་གྲོལ་བར་འགྱུར༔ ཇི་ལྟར་ཁ་ཟས་དུག་འདྲེས་བཞིན༔ ཟས་བཅུད་མི་མངོན་ནད་རོ་བསླང་༔ ཉོན་མོངས་དུག་དང་བཅས་ཀྱི་བར༔ སྐྱོན་དང་ཡོན་ཏན་འདྲེས་མར་འཆར༔ དུག་བྲལ་ཁ་ཟས་སྨན་འགྱུར་བཞིན༔ དུག་ཕྱིན་ཡོན་ཏན་ཅི་བཞིན་མངོན༔ ས་མ་ཡ༔ གེགས་སེལ་གདམས་པ། རྩ་རླུང་ཐིག་ལེ་ལ་བརྟེན་ནས༔
ཡེ་ཤེས་བསྐྱེད་ཕྱིར་ལུས་དྲང་བས༔ རྩ་དྲང་རླུང་དྲང་དབུ་མར་ཚུད༔ ཐིག་ལེ་འབར་འཛག་རང་བཞིན་གྱུར༔ བདེ་བ་འཆར་བའི་ལུས་གནད་བསྲངས༔ ལུས་ལྷའི་སྟོང་ར་སྒོང་ལྐོག་ལྟར༔ བསྒོམས་པའི་རྩ་ཟུག་མི་འབྱུང་ཞིང༔ དྲག་པར་འབུད་ཅིང་དལ་བུས་རྔུབ༔ དལ་བུས་བཏང་བས་རླུང་ཟུག་མེད༔ ལུས་དྲེག་ཆུ་ཡིས་བཀྲུ་བྱ་ཞིང༔ ཞུན་ཆེན་མར་རྙིང་བསྐུ་མཉེ་བྱ༔
མེ་དང་ལན་ཚྭ་བུད་མེད་དང༔ ངལ་དུབ་སྔོ་རིགས་ཚྭ་སྒོག་སྤང་༔ རྟ་རྒྱུག་དུང་འབུད་པང་འདེགས་སོགས༔ རྩ་ཆད་རྔུལ་ཐོན་ལས་རྣམས་སྤང༔ དེ་ཡིས་ཐིག་ལེར་ཟུག་མི་འབྱུང༔ ཚ་བའི་ནད་ལ་ཧཾ་བསིལ་དབབ༔ གྲང་བའི་ནད་ལ་གཏུམ་མོ་སྦར༔ སྤྱིར་ནི་ན་སར་སྟོང་ཉིད་བསྒོམ༔ སྒྱུ་ལུས་སྦྱངས་ཏེ་རླུང་བཟུང་ཞིང༔ རྒྱུན་དུ་འོད་གསལ་ངང་ལ་བཞག༔
གེགས་གྲོལ་རྐྱེན་དག་ཡོན་ཏན་རྫོགས༔ གཡས་སུ་རྒྱུ་བ་ལས་ཀྱི་རླུང༔ གཡོན་དུ་རྒྱུ་བ་ཡེ་ཤེས་རླུང༔ མཉམ་པ་བྱང་ཆུབ་སེམས་རླུང་སྟེ༔ གཡོན་ནས་བཟུང་ཞིང་གཡས་ནས་འབུད༔ དུག་ལྔ་སྐྱེས་ཚེ་གཡས་ནས་བཏང༔ དད་མོས་བཟང་པོར་གཡོན་ནས་རྔུབ༔ བུད་མེད་ལ་ནི་གོ་ལྡོག་གོ༔ འོད་གསལ་ངང་ནས་འཇམ་རླུང་ནི༔ བར་མ་ཆད་པར་རྟག་ཏུ་བསྟེན༔
སྐྱོན་དག་ཡོན་ཏན་ཤུགས་ལ་རྫོགས༔ མྱུར་དུ་སངས་རྒྱས་ཐོབ་པར་འགྱུར༔ ས་མ་ཡ༔ འཕོ་བ་སྐུ་གསུམ་ཀློང་གྲོལ་བསྟནཿ དེ་ལ་རབ་འབྲིང་ཐ་གསུམ་ལས༔ རབ་ནི་ཆོས་སྐུ་རྟེན་མེད་དུ༔ ཡིད་ལ་ཅི་ཡང་མི་བྱ་བར༔ འོད་གསལ་སྒོམ་པའི་ངང་ལ་བཞག༔ འཕོ་དང་གྲོལ་བ་དུས་མཉམ་འབྱུང་༔ འབྲིང་ནི་ལོངས་སྐུའི་ཞིང་ཁམས་ལྔ༔
གང་འདོད་མདོག་གསལ་འོད་ཟེར་གྱི༔ ཐག་པ་མིག་གཡོན་ནས་ཟུག་པར༔ བརྒྱུད་དེ་ཞིང་ཁམས་དེར་བགྲོད་དམིགས༔ གཉིས་སུ་མེད་པའི་བུདྡྷ་འོ༔ ཐ་མར་སྤྲུལ་སྐུའི་འཕོ་བ་ལ༔ རྩལ་སྦྱོང་དྲང་སྲོང་ཙོག་པུའི་ངང་༔ སྐུ་དབུས་དབུ་མ་སྦ་ལྕག་ཙམ༔ མར་སྣ་གསང་བར་སྒོང་མཐིལ་ལྟར༔ རྩེ་མོར་སྤྱི་བོར་གདེངས་ཁ་ཆེ༔ གསང་བར་རླུང་གི་ཡཾ་སྔོ་སྐྱ༔
སྙྀང་ཁར་གཡུང་དྲུང་དམར་པོའི་སྟེང་༔ རྣམ་ཤེས་ཧཱུྃ་མཐིང་རྣོ་ངར་ལྡན༔ སྤྱི་བོར་ཀྵཿཡིག་ནག་པོས་བཀག༔ སྟེང་རླུང་ཁ་ནས་མ་ཤོར་བར༔ ཧཱུྃ་སྒྲའི་ཚུལ་གྱིས་སྣ་ནས་བུས༔ ཕྱིར་འཛིན་ངང་དུ་ཅི་ཐུབ་བཞག༔ མ་ཐུབ་གོང་བཞིན་ཡང་ཡང་བསྐྱར༔ མིག་བཙུམས་སྤྱི་བོར་རྩེ་གཅིག་སྤར༔ ཡཾ་ཡིག་རླུང་གི་ཤུགས་ལྡན་པའི༔ གཡུང་དྲུང་འཁོར་ཅིང་ཧཱུྃ་བཏེགས་ཏེ༔
ཀྵཿཡིག་ཡར་ལ་རྒྱང་རྒྱང་གྱུར༔ འབྱོངས་རྟགས་སྤྱི་བོའི་རྩ་ཡང་འཕར༔ ཚངས་བུག་འཕར་དང་ཆུ་སེར་རྡོལ༔ ཁྲག་ཐོན་ལུས་འདར་འཁྱོར་འགྱེལ་སོགས༔ བྱུང་ཚེ་འཕྲོ་བཅད་སླད་ནས་ཀྱང༔ བཅོ་ལྔ་ནམ་བྱུང་ཚར་རེ་སྤར༔ དེས་ནི་ནམ་དགོས་དོན་འགྲུབ་འགྱུར༔ ཐལ་ན་ཀྵཿས་བཀག་སྟེང་རླུང་མནན༔ འོག་ལྷོད་ཡཾ་རླུང་ཞི་བར་བསམ༔ རླུང་བཅོས་བྱ་ཞྀང་རྐང་མཐིལ་བརྡུང་༔
ནམ་ཞིག་འཆི་རྟགས་ཚང་བའི་ཚེ༔ ཚེ་འདིའི་ཞེན་ཆགས་རྦད་ཀྱིས་བཅད༔ རིགས་དྲུག་འཁོར་བའི་མངལ་སྒོ་བཀག༔ སྨོན་ལམ་རྣམ་པར་དག་པ་གདབ༔ བར་ཆད་མེད་པར་སྐད་ཅིག་འགྲུབ༔ རླུང་སེམས་དབྱེར་མེད་དྲག་ཏུ་བསྡུ༔ གང་འདོད་གནས་སུ་འཕོ་བར་ནུས༔ ཧཱུྃ་ཡིག་བླ་མའི་ཐུགས་ཀར་བསྟིམ༔ གཉིས་མེད་མངོན་པར་བྱང་ཆུབ་གཅེས༔ ཚངས་བུག་འཕར་དང་ཆུ་སེར་བརྡོལ༔
ས་གཡོ་འཇའ་ཟུག་ནམ་མཁའ་དྭངས༔ འཕོས་མ་ཐག་ཏུ་མྱང་འདས་ཀྱི༔ ས་ཟིན་སྐུ་གསུམ་ཀློང་དུ་གྲོལ༔ ཕྱིར་དམིགས་འདུན་བློ་སྤུ་ཙམ་ཡང་༔ སྐྱེས་ན་འགྲུབ་པ་མ་ཡིན་ནོ༔ གཞན་ལ་གདབ་ན་སྒོ་དགུ་བཀག༔ དམྱལ་བ་གཤང་ལམ་ཡི་དྭགས་ཆུ༔ དུད་འགྲོ་ཁ་དང་མི་ཡི་སྣ༔ ལྷ་མིན་རྣ་བ་ལྷ་ཡི་མིག༔ ཧཱུྃ་ཡིག་མཐིང་ནག་རེ་རེས་བཀག༔
གོང་ལྟར་རྩ་གསུམ་ཐུགས་ཀར་འཕོ༔ ཇེ་མཐོ་ཇེ་མཐོར་དབྱིངས་སུ་བསྟིམ༔ བསྔོ་བ་སྨོན་ལམ་རྒྱ་ཡིས་གདབ༔ ངན་སོང་སྒོ་ཁེགས་ལམ་སྣ་ཟིན༔ མ་བསྒོམས་སངས་རྒྱས་གདམས་པའོ༔ ས་མ་ཡ༔ ཨེ་མཿ ཟབ་གསང་གནད་ཀྱི་མར་བྱང་འཕྲེང་༔ མ་ཧཱ་གུ་རུའི་བཀའ་ལུང་བཞིན༔ བུད་མེད་མཚོ་རྒྱལ་བདག་གིས་བཀོད༔
ཕྱི་རབས་དོན་དུ་གཏེར་དུ་སྦས༔ ལས་ཅན་བུ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཉན་རྒྱ༔ གཏད་རྒྱ༔
དམ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར། འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་དག་པར་ཕབ་པའོ།། །། ༈ རྩ་གསུམ་གླིང་པ་ནས་ཀྲ་ཏི་སྔགས་འཆང་དང༌། དྭགས་པོ་གཏེར་སྟོན་རྗེ་སྒམ་པོ་བཟང་པོ་རྡོ་རྗེ་སོགས་ནས་གནམ་སྤྲུལ་གསུམ་པ་ཨོ་རྒྱན་འགྲོ་འདུལ་ཕྲིན་ལས་བར་དང་དེས་ཁམས་བླ་མ་པདྨ་རྒྱལ་མཚན་གྱིས་ཐོབ་པའོ། ། དེས་གསང་དབང༌། ཤེར་དབང༌། ལེ་ཚན་གཉིས་ལས། སྒྱུ་ལུས་རྨི་ལམ་འོད་གསལ་གྲོང་འཇུག་སོགས་ལེ་ཕྲན་གཞན་དོར་ནས་རླུང་ཁྲིད་རྐྱང་པ་ཁུལ་བསྡུ་མཛད་པར་མངོན། སླར་ཡང་འདིར་གོ་རིམ་འཁྲུགས་པ་དང་ཆད་འཛུད་མཆན་བུ་དཀྱུས་སུ་ཤོར་བ་སོགས་མང་བར་འདུག་པ་དག་ཚིག་དོན་ལ་དཔྱད་ནས་གཙང་ཞུས་བྱས།
སླར་ཕུར་གླིང་སྒྲུབ་སྡེའི་ཉམས་བཞེས་ཆེད་ས་བཅད་མཆན་བུ་ཁ་ཤས་གསར་དུ་བཏབ་ནས་ཞུ་དག་བྱས་ཁུལ་ལགས་ཀྱང་ནོར་བ་འདུག་ན་མཁྱེན་དཔྱོད་ལྡན་པ་རྣམས་ཀྱིས་བཟོད་པར་མཛད་དུ་གསོལ་ཞེས། སྒོ་སྤྲུལ་དུ་སྒྲོ་བཏགས་པའི་གནམ་ལྕགས་གུ་ཧྱའི་མིང་གིས་བགྱིས་པའོ།། །། པ༽ ༄༅། །བླ་མ་དྲག་པོ་པདྨ་ཁྲག་འཐུང་གི རྫོགས་ཆེན་རྩལ་དབང་དོན་ཁྲིད་ཀྱི་དགོངས་འགྲེལ་འཁོར་འདས་རང་གྲོལ་ཞེས་བྱ་བ་བཞུགས་སོ། ། ངོ་བོ་ཀ་དག་གདོད་ནས་སྤྲོས་པའི་མཚན་མ་ཀུན་བྲལ་ཐོག་མའི་མགོན། ། རང་བཞིན་ལྷུན་གྲུབ་སྐུ་དང་ཡེ་ཤེས་ཡོན་ཏན་ལྷུན་རྫོགས་སྙིང་རྗེའི་གཏེར། ། ཐུགས་རྗེས་ཀུན་ཁྱབ་གང་འདུལ་དེར་སྟོན་སངས་རྒྱས་པདྨ་སྐྱེས་སྟངས་དཔྱལ། ། དབྱེར་མེད་རང་རིག་དོན་གྱི་བླ་མར་རང་ངོ་ཤེས་པའི་ཕྱག་གིས་འདུད། ། བོད་ཡུལ་ས་འོག་ཀུན་གྱི་གཏེར་གཅིག་མ། །
ཡང་ཟབ་བླ་མ་དྲག་པོ་ཁྱུང་ཞོན་གྱི། ། རྫོགས་ཆེན་ཚིག་དང་རྩལ་དབང་དོན་ཁྲིད་ཀྱི། ། དགོངས་འགྲེལ་འཁོར་འདས་རང་གྲོལ་འདི་ན་དབྱེ། ། དེའང་ཨོ་རྒྱན་རྩ་གསུམ་གླིང་པའི་ཟབ་གཏེར་བླ་མ་དྲག་པོ་པདྨ་ཁྲག་འཐུང་གི རྫོགས་པ་ཆེན་པོའི་ཚིག་དབང་དང་རྩལ་དབང༌། དོན་ཁྲིད་རྡོ་རྗེའི་ཚིག་རྐང་གི་དགོངས་པ་ཅུང་ཟད་འགྲེལ་པ་འཁོར་འདས་རང་གྲོལ་ཞེས་བྱ་བ་ལ། སྦྱོར་དངོས་རྗེས་གསུམ་ལས། དང་པོ། དེ་ལ་ཐོག་མར་གང་ཞིག་ལས་དང་སྐལ་བ་ལྡན་པའི་གང་ཟག་དབང་རྣོན། ཚེ་གཅིག་ལུས་གཅིག་གིས་ཟུང་འཇུག་འོད་གསལ་རྡོ་རྗེ་རྩེ་མོའི་གསང་ལམ་མངོན་དུ་བྱས་ནས།
འབྲས་བུ་ཕྱི་དུས་ལ་རེ་མི་དགོས་པར་སྟན་ཐོག་གཅིག་ཏུ་གྲོལ་བར་འདོད་པ་དག དང་པོ་ཉིད་ནས་ལམ་གྱི་རྩ་བ་བླ་སློབ་ཕན་ཚུན་ལེགས་པར་བརྟགས་ལ་རྟེན་འབྲེལ་མ་ནོར་བར་བྱེད་པ་གལ་ཆེ་ཚུལ་ལའང༌། སློབ་དཔོན་མ་བརྟགས་གཡང་མཆོང་འདྲ། ། སློབ་མ་མ་བརྟགས་དུག་འཐུང་འདྲ། ། ཞེས་གསུངས་པ་ལྟར། བླ་མ་དང་སློབ་མ་གཉིས་ལས། དང་པོ། སློབ་མས་ཀྱང་བླ་མ་བརྟག་དགོས་ཚུལ་ནི། གཏེར་གཞུང་རྡོ་རྗེའི་ཚིག་རྐང་ལས། སྐལ་ལྡན་ཚེ་གཅིག་བྱང་ཆུབ་སྒྲུབ་པ་ལ༔
བཅུད་མཆོག་ཁུངས་བཙུན་བརྒྱུད་ལྡན་བླ་མ་བསྟེན༔ ཞེས་གསུངས་པ་ལྟར། དང་པོ། བསྟེན་བྱའི་བླ་མ་ནི། བརྒྱུད་པའི་ཁུངས་བཙུན་ཞིང་དམ་ཚིག་ལ་སེལ་མེད་པ། ཐོས་པ་ཆེ་ཞིང་ལག་ལེན་ལ་མཁས་པ། བསྐྱེད་རྫོགས་དང་ལྟ་དགོངས་ཀྱི་དྲོད་ཐོབ་པ། རང་ཉིད་སྒྲུབ་ལ་བརྩོན་ཞིང་གཞན་འཁྲིད་པ་ལ་མཁས་པ། བརྒྱུད་པའི་བྱིན་རླབས་ཡོད་ཅིང་ཐུགས་རྒྱུད་བྱང་ཆུབ་སེམས་ཀྱིས་གང་བ། དེ་འདྲའི་བླ་མ་མཚན་ཉིད་དང་ལྡན་པ་ནི་བསྟེན་བྱའོ། །
གཉིས་པ་སྤང་བྱའི་མཚན་ཉིད་ཀྱང༌། གུ་རུའི་ཞལ་ནས། ཐོས་རྒྱ་ཆུང་ལ་ང་རྒྱལ་ཆེ་བ། བླུན་རྨོངས་ཚིག་ལ་སྲེད་ཅིང་ཁེངས་སེམས་ཆེ་བ། ཤེས་རབ་ཆུང་ཞིང་དོན་ལ་རྨོངས་པ། བསྐྱེད་རྫོགས་ཀྱི་དོན་ལ་མི་མཁས་ཤིང་ལག་ལེན་རྡུགས་པ། བདག་འཛིན་ཆེ་ལ་སྙིང་རྗེའི་དཔྱང་ཐག་ཆད་པ། ཞེས་གསུངས་པ་ལྟར་དེ་འདྲའི་རིགས་སུ་འདུག་ན་བརྟག་ལ་རིང་དུ་གནས་པར་བྱ་དགོས་ཏེ། ཅིའི་ཕྱིར་ཞེ་ན། སློབ་མའི་རྒྱུད་ཆུད་ཟོན་པར་བྱེད་ཅིང་བྱིན་རླབས་མི་འགོ
དངོས་གྲུབ་ཕྱིར་བསྲིང་ཞིང་ལམ་ལོག་པར་བསྒྱུར་བའི་ཚུལ། གཏེར་གཞུང་རྡོ་རྗེའི་ཚིག་རྐང་ལས། བླ་མ་ལོག་ན་གདམས་ངག་བྱིན་རླབས་ནོར༔ དངོས་གྲུབ་སྐལ་ཆད་ཆོས་བྱེད་ངན་སྔགས་བསྒྲུབ༔ དེ་ཕྱིར་རྟོགས་དགོངས་གདེང་ལྡན་བླ་མ་བཙལ༔ གསུངས་པ་བཞིན་བླ་མ་བརྟགས་ཤིང་མཚན་ཉིད་དང་ལྡན་པ་བཙལ་ལ། དེའང་མཉེས་པ་གསུམ་གྱིས་ལེགས་པར་བསྙེན་ནས་དགོངས་སྤྱོད་ཚུལ་བཞིན་དུ་བསླབ་པར་བྱའོ། ། གཉིས་པ། བླ་མས་ཀྱང་སློབ་མ་སྣོད་དང་ལྡན་མིན་བརྟག་པ་ལ་གཉིས་ལས། དང་པོ།
སྤང་བྱ་སློབ་མའི་མཚན་ཉིད་བསྟན་པ་ནི། རྡོ་རྗེའི་ཚིག་རྐང་ལས། སྣོད་ཀྱི་སློབ་མ་སྐལ་མེད་ཉམས་པའི་གཞི༔ ཐེ་ཚོམ་གཡོ་སྒྱུ་ཆེ་དང་དད་གུས་ཆུང་༔ ཐབས་ཀྱིས་ཆོས་ལེན་མན་ངག་ཟོང་དུ་འཚོང་༔ ཉམས་སུ་མི་ལེན་བརྒྱུད་པའི་སྲོལ་མི་འཛིན༔ མོས་གུས་ངེས་ཤེས་མེད་པས་བཅུད་མི་ཐུབ༔ ཡིག་རེས་དཔེ་ཆར་སོང་སྟེ་འཆལ་ནས་འགྲོ༔ ཞེས་ལོག་ལྟ་དང་གཡོ་སྒྱུ་ཆེ་ལ་དད་གུས་ཆུང་བ། ཡོན་ཏན་ལ་མི་བལྟ་ཞིང་སྐྱོན་ལ་རྟོག་པ།
བླ་མར་གསང་ཞིང་གདམས་ངག་རྐུ་འཁྱེར་བྱེད་པ། རང་གི་ཆེ་བ་འདོན་ཞིང་མན་ངག་ཟབ་མོ་ནོར་རྫས་ཀྱི་ཕྱིར་འཚོང་ཞིང༌། བརྩོན་འགྲུས་ཆུང་བས་རང་གིས་ཉམས་སུ་མི་ལེན་པ་དང༌། དད་པའི་སྣོད་ཞན་པས་བྱིན་རླབས་ཀྱི་བཅུད་མི་ཐུབ་ལ། གདམས་ངག་དཔེ་ཐོག་དང་རང་རྒྱུད་ཐ་མལ་དུ་ལུས་པ་དེ་འདྲ་ནི་སྤང་བྱ་སློབ་མའི་མཚན་ཉིད་དོ། ། གཉིས་པ། བསྟེན་བྱ་སློབ་མའི་མཚན་ཉིད་བསྟན་པ་ནི། དེའང་རྡོ་རྗེའི་ཚིག་རྐང་ལས། ཆོས་ཟབ་འཚོ་ཤེས་སློབ་མ་ལེགས་པར་བརྟགས༔ བླ་མ་སངས་རྒྱས་མཐོང་བའི་མོས་གུས་ཆེ༔
གདམས་ངག་བདུད་རྩིར་མཐོང་བའི་ངེས་ཤེས་སྐྱེས༔ ཐེ་ཚོམ་བྲལ་བའི་བཀའ་ལུང་ནོར་བུ་མཐོང་༔ འཁོར་བ་དུག་ལྟར་མཐོང་བས་ཕྱི་དོན་བསྒྲུབ༔ དགོས་མེད་བློ་སྣ་ཐུང་ཞིང་སྡུག་སྲན་ཆེ༔ བྱ་བློ་ཁེ་གྲགས་འགྲན་སེམས་སྐྱོན་མེད་པ༔ རྒྱལ་བའི་སྲས་མཆོག་སྣོད་ལྡན་བུ་ཡིན་པས༔ ཨ་ཏི་བླ་མེད་བཅུད་མཆོག་སྦྱིན་པའི་ཡུལ༔ ཞེས་གསུངས་པ་བཞིན་བླ་མ་ལ་སངས་རྒྱས་དངོས་སུ་མཐོང་བས་དད་པ་དང་མོས་གུས་ཆེ་བ། གདམས་ངག་བདུད་རྩིར་མཐོང་བས་ངེས་ཤེས་ཡིད་ཆེས་ཆེ་བ། རང་སེམས་ཐེ་ཚོམ་བྲལ་བས་བླ་མའི་བཀའ་ལུང་ལ་ཡིད་བཞིན་ནོར་བུ་ལྟར་མཐོང་བས་དག་སྣང་ཆེ་བ།
འཁོར་བའི་བྱ་བ་ཐམས་ཅད་དུག་ལྟར་མཐོང་བས་ངེས་འབྱུང་ཆེ་བ། ཕྱི་མའི་དོན་སྒྲུབ་པ་ལ་དོན་མེད་ཀྱི་བྱ་བ་མང་པོ་དགོས་མེད་ཀྱི་བློ་སྣ་ཐུང་ཞིང༌། ཆོས་ཕྱིར་དཀའ་སྤྱད་དང་དུ་ལེན་ནུས་པས་སྡུག་སྲན་ཆེ་བ། བྱ་བའི་བློ་ཁེ་གྲགས་འགྲན་སེམས་སོགས་འཇིག་རྟེན་ཆོས་བརྒྱད་ཀྱི་སྐྱོན་མེད་པ་དང༌། གཞན་ཕན་སྙིང་རྗེའི་བློ་ཁ་གཏིང་ནས་འབྱོངས་པས་ཅི་བྱེད་གཞན་དོན་ཁོ་ན་ལ་བསམ་པའི་རྒྱལ་བའི་སྲས་བྱང་ཆུབ་སྤྱོད་མཆོག་ལ་གཞོལ་བས་སྙིང་སྟོབས་ཆེ་བ་དེ་འདྲ་ནི་སྣོད་ལྡན་སྙིང་གི་བུ་བྱ་བ་ཡིན་པས། དེ་ལ་ལམ་རིམ་གྱིས་སློབ་ཏུ་བཅུག་ལ། མཐར་ཨ་ཏི་རྫོགས་པ་ཆེན་པོའི་བླ་མེད་བཅུད་མཆོག་སྦྱིན་པར་བྱའོ་ཞེས་སྣོད་ལྡན་བསྟན་ལ། དེ་ལྟར་བརྟགས་ནས་རྟེན་འབྲེལ་ཀུན་གྱི་རྩ་བ་བླ་སློབ་བསྟེན་ཚུལ་གཞི་མ་འཆུག་པ་གལ་ཆེ་ཚུལ་ཡང༌། གོང་གི་འཕྲོར། དེ་ལྟར་སྣོད་བཅུད་ལྡན་པའི་དབེན་པ་རུ༔
ཚོགས་གཏོར་ཡོ་བྱད་མཐུན་རྐྱེན་མ་ལུས་བསགས༔ གསུངས་པས་གང་ཞིག་སློབ་མ་དད་པའི་སྣོད་དང་ལྡན་པ། སློབ་དཔོན་བྱིན་རླབས་ཀྱི་བཅུད་དང་ལྡན་པ་འཛོམས་ནས་གནས་དུས་ཡོ་བྱད་གྲོགས་སོགས་མཐུན་རྐྱེན་ཚོགས་དགོས་པས། དེ་ལ་གནས་ཀྱི་མཚན་ཉིད་ནི། སྤྱིར་རྒྱལ་བས་བྱིན་གྱིས་བརླབས་པའི་གནས་ནི་བྱིན་རླབས་ཆེ། ལུང་སྟོང་དུ་དགེ་སྦྱོར་འཕེལ། རིའི་རྩེར་ཤེས་པ་གསལ། དུར་ཁྲོད་དུ་སྐྱོ་ཤས་ཆེ། དབེན་པར་ཉམས་ལེན་འཕེལ། དྭངས་ཤིང་མཐོ་བ་ནི་དབྱིངས་རིག་གསལ་བའོ། །
ཅིའི་ཕྱིར་ན། དེ་ལྟ་བུའི་གནས་སུ་ཉམས་ལེན་བྱས་ན་བོགས་འདོན་གཞན་ལས་ཆེ་བས། གནས་སྐབས་དགེ་སྦྱོར་ངང་གིས་འཕེལ་བ་དང་མཐར་ཐུག་དབྱིངས་རིག་ལ་མྱུར་དུ་བརྟན་པ་ཐོབ་པའི་དགཽས་པ་ཡོད་དོ། ། དུས་ཀྱང༌། དབྱར་མ་སྟོན་དང་དགུན་ཐ་ཆུང༌། དཔྱིད་ཀྱི་དུས་སོགས་ན་བུན་དང༌། འཚུབ་མ་དང༌། བསེར་བུ་མེད་ཅིང་ནམ་མཁའ་གཡའ་དག་པའི་དུས་སུ་སྒོམ་ན་དབྱིངས་རིག་གསལ་ལ། ངོ་སྤྲོད་པའི་དུས་ནི་ཟེར་གཉིས་ཀྱི་དུས་ཤིན་དུ་གསལ་བའོ། ། ཚེས་ནི་ཡར་མར་གྱི་ཚེས་བཅུ་སོགས་དུས་ཆེན་རྣམས་སོ། །
ཡོ་བྱད་ནི། གུ་རུའི་ཞལ་ནས། གདམས་པ་ཁྱད་པར་ཅན་ཞུ་བ་ལ་ཡོ་བྱད་ཚང་དགོས་ཏེ། དེ་མ་ཚང་ན་མཁའ་འགྲོའི་བཀའ་ཆད་འབྱུང་བར་གསུངས་པས་ན། དེའང་བླ་མ་ལ་འབུལ་བའི་ཕྱག་རྟེན། དབང་ཡོན། ཚོགས་ཀྱི་ཡོ་བྱད། རང་ལ་མཁོ་བའི་ཉེར་སྤྱོད། གདམས་པ་ཁྱད་པར་ཅན་ཞུ་བ་ལ་རིན་ཆེན་དང་པོའི་མཎྜལ་འབུལ་དགོས་པར་གསུངས་པས་འབྱོར་ན་རྟེན་འབྲེལ་བཟང་ལ། ལག་སྟོང་པས་ནི་ཞུ་མི་རུང་བས་ཅི་འབྱོར་བའི་ཡོ་བྱད་ཀྱིས་བླ་མ་མཉེས་པར་བྱའོ། །
དགོས་པ་ནི། གསང་སྔགས་ཀྱི་ཆེ་བ་མི་ཉམས་པར་བྱེད་པ་དང༌། རང་གིས་གནས་སྐབས་གདམས་ངག་ལོན་ཞིང་ཚོགས་གཉིས་རྫོགས་པའི་རྐྱེན་དུ་འགྲོ། མཐར་ཐུག་དངོས་གྲུབ་ཐམས་ཅད་མྱུར་དུ་ཐོབ་པའི་དགོས་པ་ཡོད་དོ། ། གྲོགས་ཀྱང་ཀློང་གསལ་ལས། དམ་ཚིག་གཙང་ལྡན་དག་པའི་སྣང་བ་ཆེ། ། དུག་ལྔ་ཤུགས་ཆུང་བློ་བརྟན་ཁོག་ཡངས་པ། ། ངང་རྒྱུད་རིང་ཞིང་བརྩེ་བའི་གྲོགས་དང་འགྲོགས། ། ཞེས་དེ་འདྲའི་གྲོགས་དང་ལྡན་ན་དམ་ཚིག་ལ་སེལ་མི་འབྱུང་ཞིང་བྱང་ཆུབ་མྱུར་དུ་ཐོབ་པའི་དགོས་པ་ཡོད་དོ། ། འཇུག་པའི་རྒྱུ་རྣམས་བསྟན་ཟྀན་ཏོ། །
དེ་ནས་ཕྱག་དང་ཡན་ལག་བདུན་པ་སྔོན་དུ་འགྲོ་བའི་མཎྜལ་འབུལ་ཞིང་གནང་བར་གསོལ་བ་འདེབས་ལ། བླ་མས་ཀྱང་ཞལ་གྱིས་བཞེས་ནས་གཉིས་ཀས་ཚོགས་གཏོར་ཡོ་བྱད་མཐུན་རྐྱེན་མ་ལུས་པ་བསགས་ཤིང་ཐོག་མར་དབང་གིས་སྨིན་པར་བྱས། དེ་ནས་རིམ་གྱིས་གྲོལ་བྱེད་གདམས་པའི་གནད་ཀྱིས་གཞི་བཏིང་དགོས་པ་རྣམས་བརྒྱུད་པའི་ཕྱག་ལེན་ཡིན་མོད་ཀྱང༌། ཕལ་ཆེར་སྟོར་ལ་ཉེ་ཞིང༌། དེང་སང་རྫོགས་ཆེན་ཁྲོམ་བསྒྲགས་ཞེས་སྲང་མདོ་རྣམས་སུ་འབེལ་གཏམ་དུ་སྒྲོག་པ་དག བསྟན་པ་འདི་ཉིད་ཉམས་པའི་ལྟས་སུ་ལུང་བསྟན་པ་ཐོག་ཏུ་བབ་པར་གདའོ། ། གཉིས་པ་དངོས་གཞིའི་ཁྲིད་ལ་སྔོན་འགྲོ་དང་དངོས་གཞི་གཉིས། དང་པོ་ལའང་ཐུན་མོང་དང་ཐུན་མིན་གཉིས་ལས། དང་པོ་ཐུན་མོང་ནི། གཏེར་གཞུང་རྡོ་རྗེའི་ཚིག་རྐང་ལས།
སྔོན་འགྲོ་དལ་འབྱོར་རྙེད་དཀའ་ཚེ་མི་རྟག༔ ལས་འབྲས་འཁོར་བའི་དུཿཁ་ཐར་པ་ཡི༔ རྒྱལ་བའི་ཡོན་ཏན་རྣམས་ལ་ལེགས་པར་བསམ༔ འཁོར་བར་ཡིད་དབྱུང་ཆོས་ལ་ངེས་ཤེས་བསྐྱེད༔ ཅེས་གསུངས་པ་བཞིན་ཐུན་མོང་སྔོན་འགྲོ་ལ་བློ་སྦྱོང་བ་ནི། ཆོས་ལ་བློ་འཇུག་པའི་རྒྱུ་དལ་འབྱོར་རྙེད་པར་དཀའ་བའི་ཁྲིད། བརྩོན་འགྲུས་ཀྱི་ལྕག་འདེབས་པ་ཚེ་མི་རྟག་པའི་ཁྲིད། བླང་དོར་གྱི་གནས་ལ་འཇུག་ལྡོག་བྱེད་པ་ལས་རྒྱུ་འབྲས་ཀྱི་ཁྲིད། སྲིད་པ་སྡུག་བསྔལ་གྱི་རང་བཞིན་དུ་ཤེས་པ་འཁོར་བའི་ཉེས་དམིགས་ཀྱི་ཁྲིད་དེ་བློ་ལྡོག་རྣམ་པ་བཞི་དང༌། ཐར་པའི་ཡོན་ཏན་བསམ་པ་རྣམས་ཞིབ་ཐོན་པར་བཤད་ཅིང༌།
དེའང་གོ་ལོ་ཐོས་ལོ་ཙམ་དུ་མ་བཞག་པར་རེ་རེ་བཞིན་ཐོས་དོན་ལེགས་པར་བསམ་ཞིང༌། དཔྱད་འཇོག་སྤེལ་མའི་ཚུལ་གྱིས་ཉམས་སུ་བླངས་ནས་ཁ་ཙམ་མ་ཡིན་པར་འཁོར་བར་ཡིད་དབྱུང་དང༌། ཆོས་ལ་ངེས་ཤེས་གཏིང་ནས་རྙེད་པའི་བློ་སྦྱོང་རྒྱུད་ཐོག་ཏུ་འཁེལ་ངེས་པ་ཞིག་བྱ་དགོས་པ་ཤིན་ཏུ་ནས་གལ་ཆེ་ལ། དེའི་ཚུལ་ཁོ་བོས་བྱས་པའི་ཕྱིའི་སྔོན་འགྲོའི་ལག་ཁྲིད་གདབ་པ་མན་ངག་གནད་ཀྱི་གཟེར་བུའི་སྐབས་ལྟར་ཤེས་པར་བྱའོ། ། གཉིས་པ་ཐུན་མོང་མ་ཡིན་པ་ནང་གི་སྔོན་འགྲོ་ནི། གཏེར་གཞུང་རྡོ་རྗེའི་ཚིག་རྐང་ལས། དེ་ལས་སྐྱོབ་ཐབས་སྐྱབས་སུ་འགྲོ་བའི་ཁྲིད༔ གཞན་དོན་ཐེག་ཆེན་བྱང་ཆུབ་མཆོག་སེམས་བསྐྱེད༔ ལས་ཉོན་སྡིག་སྒྲིབ་སྦྱོང་བ་རྡོར་སེམས་བཟླས༔ ཚོགས་གཉིས་གཏེར་ཆེན་བསགས་པ་མཎྜལ་དང་༔
བྱིན་རླབས་ཅིག་ཅར་འཇུག་པའི་གསོལ་འདེབས་ཏེ༔ ཞེས་བསགས་སྦྱང་ལྔ་ནི། རྒྱས་པ་རིག་འཛིན་ཐུགས་མཆོག་རྡོ་རྗེས་མཛད་པའི་སྔོན་འགྲོའི་ཁྲིད་ཟབ་དོན་རིན་པོ་ཆེའི་སྒྲོན་མེ་ལྟར་ཉམས་སུ་ལེན་པ་ཡིན་པས་དེར་བལྟ་བར་བྱའོ། ། སྔོན་འགྲོའི་དགོས་པ་སྤྱི་ནི། རྡོ་རྗེའི་ཚིག་རྐང་ལས། དེ་ལྟར་སྔོན་དུ་འགྲོ་བའི་དགོས་ཆེད་ནི༔ བླ་མས་ཟིན་ཅིང་གདམས་པ་ཐོབ་པ་དང་༔ ངེས་པའི་ཆོས་དྲན་ལམ་མཆོག་རྙེད་པ་དང་༔ ཐེག་པ་ཀུན་གྱི་ཉམས་ལེན་བྱང་ཆུབ་མངོན༔ སྒྲིབ་དག་ཚོགས་གཉིས་རྫོགས་ནས་གྲོལ་རྐྱེན་འགྱུར༔
དགེ་སྦྱོར་ཀུན་གྱི་ཕྱོགས་འདྲོང་སྲོལ་དུ་ཚུད༔ བར་ཆད་ཀུན་བསལ་ཉམས་མྱོང་ཡོན་ཏན་འཕེལ༔ ཞེས་དང༌། ཁྱད་པར་ནི། གཏེར་གཞུང་རྡོ་རྗེའི་ཚིག་རྐང་ལས། དབང་བཞིས་རྒྱུད་སྨིན་ཡེ་ཤེས་ཁོང་ནས་རྡོལ༔ རང་རིག་མངོན་དུ་གྱུར་ན་རྫོགས་སངས་རྒྱས༔ རྗེས་ཐོབ་ཉམས་བསྐྱངས་བྱིན་རླབས་ཅིག་ཅར་འབེབས༔ སྒྲིབ་དག་བར་ཆད་བསལ་ཞིང་དངོས་གྲུབ་ཐོབ༔ རྟོགས་པ་བཙན་ཐབས་འབར་ཞིང་སྲོལ་ལ་ཚུད༔
ཅེས་དང༌། དེ་ཡང་མོས་གུས་ཁོ་ན་ལ་རག་ལས་ཚུལ་ནི། གཏེར་གཞུང་རྡོ་རྗེའི་ཚིག་རྐང་ལས། བརྒྱུད་པའི་ཕྲེང་བ་བགྲངས་མི་འཚལ༔ དད་གུས་མེད་པའི་གསོལ་འདེབས་དེ༔ བརྒྱུད་པ་དགུ་ཕྲུགས་བཟློས་གྱུར་ཀྱང་༔ དྲང་དོན་ཚིག་གི་ན་ཡམ་ཡིན༔ རྟོགས་པ་ནང་ནས་འབར་ཙ་ན༔ བླ་མ་ཕྱི་ནས་བཙལ་མི་དགོས༔ རྩ་གསུམ་ཕྱི་ནས་སྒྲུབ་པ་ནི༔
དྲང་དོན་དག་སྣང་བློ་འདྲེན་ཙམ༔ བླ་མར་མོས་གུས་སོ་མར་ཤར༔ ཡི་དམ་བསྙེན་སྒྲུབ་རྒྱུན་མི་ཆད༔ མཁའ་འགྲོ་དམ་ཅན་རྟག་ཏུ་མཆོད༔ དམ་ཚིག་གཙང་མར་གནས་ཀྱི་བར༔ གནས་སྐབས་ཐུན་མོང་བྱིན་རླབས་འབྱུང་༔ ཞེས་དང༌། ཡང་མོས་གུས་མེད་ན་བྱིན་རླབས་འབྱུང་བའི་ཐབས་གཞན་མེད་དེ། རྡོ་རྗེའི་ཚིག་རྐང་ལས། བླ་མར་མི་གུས་མཉམ་འགྲོགས་ཤོར༔
ཡི་དམ་བསྙེན་སྒྲུབ་བསྐྱེད་རིམ་གཡེལ༔ མཁའ་འགྲོ་དམ་ཅན་གསོལ་མཆོད་ཆག༔ དམ་ཚིག་ཉམས་ན་རྩ་གསུམ་གྱིས༔ མར་འདྲེན་བྱེད་ཅིང་བདུད་དུ་འབབ༔ རང་རིག་སྐུ་གསུམ་མ་རྟོགས་བར༔ ཐ་དད་བྱིན་རླབས་གཞན་ལྟོས་སྐྱོན༔ ཞེས་སོགས་རྩ་གཞུང་གི་ཚིག་གོ་སླ་བས་མ་སྤྲོས་སོ། ། གང་ལྟར་ཡང་ཀུན་མཁྱེན་གཉིས་པས། དོན་དམ་ལྷན་ཅིག་སྐྱེས་པའི་ཡེ་ཤེས་ནི། ། ཚོགས་བསགས་སྒྲིབ་པ་དག་པའི་ལག་རྗེས་དང༌། །
རྟོགས་ལྡན་བླ་མའི་བྱིན་རླབས་ཁོ་ན་ལས། ། ཐབས་གཞན་རྨོངས་པ་ཡིན་པས་ཤེས་པར་གྱིས། ། ཞེས་གསུངས་པ་བཞིན་ནོ། ། དེས་ན་མཐར་ཐུག་གི་བྱིན་རླབས་རྟོགས་པའི་ཡེ་ཤེས་བཙན་ཐབས་སུ་སྐྱེ་བ་དང༌། གེགས་སེལ་བོགས་འདོན་ལ་འདི་ཁོ་ན་གལ་ཆེ་བའི་ཚུལ། རྡོ་རྗེའི་ཚིག་རྐང་ལས། རྩ་གསུམ་རང་རིག་བླ་མར་རྟོགས༔ ཆོས་ཀུན་སེམས་ཉིད་ངང་དུ་རྫོགས༔ བར་ཆད་ཐམས་ཅད་དངོས་གྲུབ་འགྱུར༔ རྐྱེན་ངན་ཐམས་ཅད་གྲོགས་སུ་འཆར༔
རང་གཞན་དོན་གཉིས་ལྷུན་གྲུབ་འབྱུང་༔ ཉམས་མྱོང་ལག་ཁྲིད་གནད་དུ་བསྣུན༔ ཚིག་ཁྲིད་གོ་བས་འདི་མི་འབྱིན༔ ཐུགས་རྒྱུད་རྟོགས་པ་འཕོ་ངེས་པས༔ དོན་བརྒྱུད་དགོངས་པ་གནད་དུ་ཕྱིན༔ ཞེས་གསུངས་པ་བཞིན་མོས་གུས་རྩལ་དུ་བཏོན་ནས་དབང་བཞི་ཡང་ཡང་བླང་ཞིང༌། ཐུགས་ཡིད་བསྲེ་བ་ནི་བྱིན་རླབས་འཇུག་པ་ལ་མེད་དུ་མི་རུང་བའི་གནད་ཀྱི་དམ་པ་ཡིན་ནོ། ། གཉིས་པ་དངོས་གཞི་འོད་གསལ་རྫོགས་པ་ཆེན་པོའི་ཟབ་ཁྲིད་དངོས་འཆད་པ་ལ། བརྩོན་འགྲུས་རབ་ཚེ་འདིར་སངས་རྒྱ་བ། འབྲིང་རྣམས་བར་དོར་གྲོལ་བ།
ཐ་མ་རང་བཞིན་སྤྲུལ་སྐུའི་ཞིང་དུ་དབུགས་དབྱུང་བ་དང་གསུམ་སྟེ། དེའང་རྩ་བ་རྡོ་རྗེའི་ཚིག་རྐང་ལས། བརྩོན་འགྲུས་རབ་རྣམས་ཚེ་གཅིག་སངས་རྒྱས་ལ༔ འབྲིང་རྣམས་བར་དོ་འོད་གསལ་ཀློང་གྲོལ་བ༔ ཐ་མ་སྤྲུལ་སྐུའི་ཞིང་དུ་དབུགས་དབྱུང་ངོ་༔ ཞེས་གསུངས་པ་ལྟར་གསུམ་གྱི་དང་པོ་བརྩོན་འགྲུས་ཅན་རབ་རྣམས་ཚེ་གཅིག་སངས་རྒྱས་པར་བྱེད་པ་ལ། ཀ་དག་ཁྲེགས་ཆོད་དང༌། ལྷུན་གྲུབ་ཐོད་རྒལ་གྱི་གདམས་པ་བཤད་པ་ལ། རྩ་བ་རྡོ་རྗེའི་ཚིག་རྐང་ལས། དང་པོ་ལ་ཡང་སྔོན་འགྲོ་རྣལ་དབབ་དང་༔
དངོས་གཞི་ཉམས་སུ་བླང་བའི་རིམ་པ་ཡི༔ ཞེས་གསུངས་པ་བཞིན་སྔོན་འགྲོ་དང་དངོས་གཞི་གཉིས་སུ་ཡོད་པ་ལས། དང་པོ་ལའང༌། སྒོ་གསུམ་འཁོར་འདས་རུ་ཤན་དབྱེ་བ་དང༌། ལུས་ངག་ཡིད་གསུམ་སྦྱང་བའོ། ། དང་པོ་རུ་ཤན་ལའང་ཕྱི་ནང་གཉིས་ལས། ཕྱི་ལྟར་འཁོར་འདས་རུ་ཤན་དབྱེ་བ་ལའང་གསུམ་སྟེ། བསྟན་བུ་ལས། སྔོན་དུ་ལུས་ངག་ཡིད་གསུམ་གྱི། ། མངོན་པར་ཞེན་པ་ལྡོག་པའི་ཕྱིར། །
སྔོན་དུ་སྤྱོད་པ་བརྩམ་པར་བྱ། ། ཞེས་གསུངས་པ་བཞིན་དབེན་པར་སོང་ལ་གནས་གཞིའི་བདག་པོ་ལ་གཏོར་མ་ཕུལ་ཏེ། བདག་སོགས་འགྲོ་ཀུན་སངས་རྒྱས་འཐོབ་ཕྱིར། འཁོར་འདས་རུ་ཤན་གྱི་བྱ་བ་བརྩམས་ནས་སླར་འཁོར་བར་མི་ལྡོག་པ་བགྱི་ཡི། དེ་ལ་བར་ཆད་མ་བྱེད་པར་རོགས་དན་གྱིས་ཤིག་ཅེས་ཕྲིན་ལས་བཅོལ། སྔོན་འགྲོ་སྤྱི་དང་ཁྱད་པར་བླ་མའི་རྣལ་འབྱོར་ལ་གནད་དུ་བསྣུན་ཅིང་གསོལ་བ་བཏབ། ཐུགས་ཡིད་བསྲེས་མཐར། ད་དེ་རིང་ནས་བཟུང་འཁོར་འདས་རུ་ཤན་ཕྱེས་ཏེ་སླད་འཁོར་བར་མི་ལྡོག་པ་ཞིག་བྱའོ་སྙམ་ཞིང༌། ལུས་ངག་ཡིད་གསུམ་འཁོར་འདས་རུ་ཤན་ཕྲུགས་གཅིག་ཏུ་དབྱེ་བ་ཡིན་པས། དེ་ལ་ལུས་ཀྱི་རུ་ཤན་དབྱེ་ཚུལ་ཡང་རྩ་རྒྱུད་ལས།
ལུས་ནི་འགྲོ་དང་འདུག་པ་དང༌། ། གཅུད་ཅིང་འཁྲུལ་འཁོར་སྣ་ཚོགས་དང༌། ། ཡན་ལག་འཕེན་ཅིང་སྡུད་པ་དང༌། ། བྱ་བྱེད་རྣམ་པ་སྣ་ཚོགས་བསྟན། ། དྲན་པའི་སེམས་ཀྱིས་མངོན་བསླངས་ཏེ། ། འགྲོ་དྲུག་གཟུགས་ཀྱི་སྤྱོད་པ་རྣམས། ། སེམས་ཀྱིས་བླངས་ཏེ་ལུས་ཀྱིས་བྱ། ། ཞེས་དང༌། ངག་གིས་ཀྱང༌། ཐལ་འགྱུར་ལས།
མདོར་ན་འགྲོ་བ་དྲུག་གི་སྐད། ། སེམས་ཀྱིས་དྲན་བསམ་ངག་གིས་བརྗོད། ། ཅེས་དང༌། སེམས་ཀྱིས་ཀྱང༌། སྲས་གཅིག་ལས། འདོད་ཆགས་ཞེ་སྡང་གཏི་མུག་དང༌། ། དགེ་དང་མི་དགེ་ལ་སོགས་པའི། ། བསམ་སྤྱོད་རྣམ་པ་སྣ་ཚོགས་བྱ། ། ཞེས་པ་ལྟར་ལུས་གཅེར་བུར་ཕྱུང་ལ་མཆོང་རྒྱུག་འགྲོ་འདུག་སོགས་རིགས་དྲུག་གཟུགས་ཀྱི་རྣམ་འགྱུར་གང་དྲན་ཐམས་ཅད་ལུས་ཀྱིས་བྱ་ལ། དེ་བཞིན་དུ་ཐོལ་བྱུང་གི་སྒྲ་སྐད་ཡིད་ཀྱིས་གང་དྲན་བླང་དོར་མེད་པར་ངག་གིས་བརྗོད་པ་དང༌།
ཡིད་ཀྱི་དྲན་བསམ་དགེ་དང་མི་དགེའི་འཕྲོ་འདུ་གང་དང་གང་ཡིན་ཡང་རུང༌། མདོར་ན་སྒོ་གསུམ་གྱི་བྱ་བ་གང་ལའང་རེ་དོགས་དང་བཟང་ངན་བླང་དོར་མེད་པར་བཙན་ཐབས་སུ་བསླངས་པར་བྱས་ལ། སྙེམས་ཐག་ཆོད་པ་དང་རྗེས་ཤེས་ཀྱི་ངོ་བོར་བལྟ་ཞིང་ངལ་གསོ་བར་བྱའོ། ། དེ་བཞིན་དུ་ཡང་དེ་ཉིད་ལས། དཀོན་མཆོག་གསུམ་གྱི་སྤྱོད་པའང་སྤྱད། ། ཅེས་པས། ལུས་ལྷ་ཡི་སྟངས་སྟབས། ངག་སྔགས་དང་ཁ་ཏོན། སེམས་བྱམས་དང་སྙིང་རྗེ་བསྐྱེད་རྫོགས་སོགས་ཅི་དྲན་བྱས་ལ་རྗེས་ཤེས་ཀྱི་ངོ་བོར་བལྟ་ཞིང་ངལ་གསོ། དེ་ལྟར་ཉིན་བདུན་ནམ་བཅུ་བཞི་ཉེར་གཅིག་སོགས་ལ་འབད་པར་བྱའོ། །
དེ་ལྟར་བྱས་པའི་དགོས་པ་ཡང་གནས་སྐབས་ཚེ་འདིར་ཞེན་པ་རང་ལོག་ཅིང་བྱང་ཆུབ་སྒྲུབ་པའི་བློ་ངམ་ངམ་ཤུགས་ལ་སྐྱེ། འཁོར་བར་གནས་པའི་སེམས་ཅན་རྣམས་ལ་སྙིང་རྗེ་རང་བཞིན་དུ་འབྱུང༌། མཐར་ཐུག་ཆོས་ཐམས་ཅད་སེམས་ཀྱི་ཆོ་འཕྲུལ་དུ་གོ སེམས་འཛིན་མེད་བློ་འདས་སུ་ཐག་ཆོད་པས་ཕྱིན་ཆད་འཁོར་བར་མི་ལྡོག་སྟེ། དབང་ཉེ་བར་རྟོག་པ་ལས། རུ་ཤན་གང་གིས་ཕྱེ་བ་ཉིད། ཁམས་གསུམ་ལྡོག་པ་མ་ཡིན་ནོ། ། ཞེས་གསུངས་སོ། ། གཉིས་པ་རུ་ཤན་ནང་ལྟར་དབྱེ་བ་ནི། འདས་རྗེས་ལས།
ལུས་འདི་མ་རིག་རྒྱུས་བསྐྱེད་ཕྱིར། ། རིགས་དྲུག་ས་བོན་ཉིད་དུ་གནས། ། རིག་པ་སྐུ་གསུམ་དངོས་ཡིན་ཕྱིར། ། སྐུ་གསུམ་ཡི་གེ་གསུམ་དུ་ཤར། ། ཡི་གེས་རྩལ་སྦྱངས་རུ་ཤན་དབྱེ། ། ཞེས་པ་ལྟར་སྦྱང་གཞི་སྤྱི་བོར་ལྷའི་ས་བོན་ཨ་དཀར་པོ། མགྲིན་པར་ལྷ་མིན་ས་བོན་སུ་ལྗང་སེར། སྙིང་གར་མི་ཡི་ས་བོན་ནྲྀ་སྔོ་སྐྱ། ལྟེ་བར་དུད་འགྲོའི་ས་བོན་ཏྲི་དམར་ནག གསང་བར་ཡི་དྭགས་ས་བོན་པྲེ་ཐལ་སྐྱ།
རྐང་མཐིལ་དུ་དམྱལ་བའི་ས་བོན་དུ་དུད་ཁ་རྣམས་ཀྱི་རྣམ་པར་གནས་པ། སྦྱོང་བྱེད་སངས་རྒྱས་ཐམས་ཅད་དང་གཉིས་སུ་མེད་པའི་རིག་པའི་ཡེ་ཤེས། རྡོ་རྗེ་གསུམ་གྱི་རང་བཞིན་ཡི་གེའི་རྣམ་པར་ཤར་བ་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་མཐིང་ག་རྣམས་བཀྲག་མདངས་དང་གཟི་བྱིན་འབར་བཞིན་པར་གསལ་ལ། འབྲུ་གསུམ་བཟླས་པའི་རྐྱེན་གྱིས་དེ་ལས་འོད་ཟེར་བྱུང༌། དེས་རིགས་དྲུག་གི་ས་བོན་བག་ཆགས་དང་བཅས་པ་དངོས་མེད་དུ་སྲེག་པར་བསམ་བཞིན་དུ། ཨོཾ་ཨཱཿཧཱུྃ་སྦྱང་གཞིའི་ས་བོན་རེ་ལ་འབུམ་རེ་དང༌། ཁ་སྐོང་འབུམ་གཅིག་བཅས་འབུམ་བདུན་དང༌། འཿཨཿཤཿསཿམཿཧཿ
བཅས་བཟླའོ། ། དེས་རུ་ཤན་ཕྱི་ནང་གཉིས་སོང༌། གཉིས་པ་ལའང་ལུས་ངག་ཡིད་གསུམ་སྦྱང་བ་དང་སྒོ་གསུམ་རྣལ་དུ་དབབ་པ་གཉིས་སོ། ། དེའི་དང་པོ་ལའང་རྩ་བ་རྡོ་རྗེའི་ཚིག་རྐང་ལས། སྔོན་འགྲོ་ལ་ཡང་ལུས་ངག་ཡིད་གསུམ་ལས༔
ཞེས་གསུམ་ཡོད་པར་གསུངས་པ་ལྟར། དང་པོ་ལུས་སྦྱོང་ནི། རྩ་བ་རྡོ་རྗེའི་ཚིག་རྐང་ལས། ལུས་ནི་རྡོ་རྗེའི་འདུག་སྟངས་རྐང་མཐིལ་སྦྱར༔ སོར་རྩེ་སར་བཙུགས་སྤྱི་བོར་ཐལ་མོ་སྦྱར༔
རྡོ་རྗེ་སྔོན་པོ་རྩེ་གསུམ་མེ་འབར་བསམ༔ ཚུགས་ཚད་བཞག་ཅིང་མི་ཐུབ་བོར་ཐབས་བཏང་༔ ཞེས་པ་ལྟར་ལུས་སྦྱོང་ནི། ལངས་འདུག་ཕྱོགས་གཉིས་ལས། དང་པོ། ལངས་ལ་སྐེད་པ་བསྲང༌། པུས་མོ་ཕྱིར་བརྒྱངས་ལ་རྐང་མཐིལ་ཁ་སྦྱར། སོར་རྩེ་སར་བཙུགས་སྤྱི་བོར་མ་རེག་པར་ཐལ་མོ་སྦྱར་ལ་ལུས་རྡོ་རྗེ་སྔོན་པོ་རྩེ་གསུམ་མེ་འབར་བར་བསམ། ལང་མི་ཐུབ་ཚེ་ཕྱོགས་གང་དུ་འགྱེལ་སར། བོར་ཐབས་སུ་བསྐྱུར་ལ་དུར་ཁྲོད་ཀྱི་རོ་བཞིན་རྟོག་མེད་དུ་བཞག
ཡང་ཡང་སྦྱངས་པས་མི་ཐུབ་ཚེ་ས་ལ་འདུག་སྟེ། ཕྱི་མ་ནི། རྐང་ལག་སྔ་མ་ལྟར་རྟིང་པ་གསང་གནས་ལ་གཏད། མིག་བར་སྣང་ལ་ཧ་རེ་བལྟ། སྡོད་མི་ཐུབ་ཚེ་གན་རྐྱལ་དུ་ལོག་ལ་ངལ་གསོའོ། ། དེ་ལྟར་བྱས་པས་འབྱོངས་རྟགས་ནི། རྩ་བ་རྡོ་རྗེའི་ཚིག་རྐང་ལས། ཡང་ཡང་སྦྱངས་པས་ཤ་རུས་ཁོལ་རྩེར་འབར༔ ཁང་ཧྲུལ་ཞིག་ལྟར་ཤིག་ཤིག་རྣམ་པ་རུ༔ བྱུང་ཚེ་བདེ་དྲོད་སྐྱེ་ཞིང་འབོལ་ཤིག་གནས༔
ལུས་ཀྱི་མངོན་ཞེན་ལྡོག་ཅིང་སྒྲིབ་པ་དག༔ བར་ཆད་ཞི་ཞིང་སྐུ་ཡི་རྡོ་རྗེར་གྲོལ༔ གསུངས་པ་ལྟར་གོང་ལྟར་ཡང་ཡང་བྱས་པས། ལུས་ཤ་རུས་ཁོལ་བུར་ན་བ་དང༌། ཤ་འཕར་བ་དང་རྩེར་ཞིང་མེ་འབར་བ་ལྟ་བུ་དང༌། ཁང་ཧྲུལ་ཞིག་པ་ལྟར་ལུས་ཚུགས་མི་ཐུབ་པའམ། སྐབས་འགར་འབོལ་འབོལ་ཤིག་ཤིག་གི་རྣམ་པ་ལྟར་རང་བཞིན་མེད་པའི་ཉམས་འབྱུང་ངོ༌། ། དེས་ལུས་སྒྲིབ་དག ལུས་རྡོ་རྗེ་སྔོན་པོ་རྩེ་གསུམ་མེ་འབར་བ་མཐོང་ནས་བགེགས་ཀྱིས་གླགས་མི་རྙེད། བདེ་དྲོད་སྐྱེ།
མཐར་ཐུག་ལུས་ཀྱི་མངོན་ཞེན་ལྡོག་ཅིང་སྐུ་རྡོ་རྗེར་གྲོལ་བའི་དགོས་པ་ཡོད་དོ། ། གཉིས་པ་ངག་སྦྱོང་ལ། རྒྱས་གདབ་པ། རྩལ་སྦྱང་བ། མཉེན་བཙལ་བ། ལམ་དུ་ཞུགས་པ་དང་བཞི་སྟེ། རྩ་བ་རྡོ་རྗེའི་ཚིག་རྐང་ལས། ངག་ནི་ཧཱུྃ་ཞེས་རྒྱས་གདབ་རྩལ་སྦྱང་ཞིང་༔ མཉེན་བཙལ་ལམ་དུ་ཞུགས་པ་རྣམ་བཞི་སྟེ༔ ཞེས་པས་དང་པོ་ལ་གཉིས།
ཕྱི་སྣང་བ་ལ་རྒྱས་གདབ་པ་དང༌། ནང་ཕུང་པོ་ལ་རྒྱས་གདབ་པའོ། ། དང་པོ་ཕྱིའི་སྣང་བ་ལ་རྒྱས་གདབ་པ་ནི། རྩ་བ་རྡོ་རྗེའི་ཚིག་རྐང་ལས། ཧཱུྃ་ཞེས་སྙིང་ཁར་ཧཱུྃ་སྔོན་ཚོན་གང་ཙམ༔ དེ་ལས་ཧཱུྃ་གི་ཕྲེང་བ་བར་མེད་འཕྲོས༔ སྣ་བུག་གཡས་ནས་གྲངས་མེད་འཕྲོས་པ་ཡིས༔ སྣང་སྲིད་ཐམས་ཅད་ཧཱུྃ་གིས་མེ་རེ་རེ༔ རླུང་ནི་རྒྱུ་བ་མི་ཚོར་དལ་བུ་ཡིས༔ ཧཱུྃ་དབྱངས་ལེན་ཞིང་ཞག་གཅིག་རྩེ་གཅིག་འབད༔
སྣང་བ་བན་བུན་ཧ྄ཱུྃ་གིས་གང་སྙམ་འཆར༔ སྣང་ཡུལ་དབང་དུ་རིག་པ་མི་འགྲོ་གནད༔ དེ་ནི་ཕྱི་ཡི་སྣང་བར་རྒྱས་གདབ་བོ༔ ཞེས་ངག་ཏུ་ཧཱུྃ་ཧཱུྃ་ཧཱུྃ་ཧཱུྃ་ཞེས་བརྗོད་པ་དང༌། སྙིང་ཁར་ཧཱུྃ་སྔོན་ཚོན་གང་བ་ཞིག་སྒོམ། དེ་ལས་ཧཱུྃ་གི་ཕྲེང་བ་བར་མེད་པ་སྣ་བུག་གཡས་ནས་གྲངས་མེད་པ་འཕྲོས་པས། སྣང་སྲིད་ཐམས་ཅད་ཧཱུྃ་གིས་མེ་རེ་རེ་གང་བར་བསམ། མཆུ་སོ་མ་རེག་ཙམ་གྱི་བར་ནས་རླུང་ཁ་ནས་རྒྱུ་བ་མི་ཚོར་ཙམ་གྱི་ངང༌། རླུང་དང་སྣང་བ་ཤེས་པ་གསུམ་བསྲེས་ལ་ངག་དལ་བུས་ཧཱུྃ་ཧཱུྃ་ཞེས་དབྱངས་སུ་ལེན་ཞིང༌། ཞག་གཅིག་གམ་བདུན་སོགས་རྩེ་གཅིག་ཏུ་འབད་པར་བྱའོ། །
དེ་ལྟར་ཡང་ཡང་བྱས་པས་སྣང་བ་ཐམས་ཅད་ཧཱུྃ་དུ་ལམ་ལམ་འཆར་ཞིང་བན་བུན་ཕྱད་ཕྱོད་དུ་སོང་ན་རྒྱ་ཡིས་ཐེབས་པའི་ཚད་དོ། ། དེས་སྣང་ཡུལ་རང་བཞིན་མེད་པར་གྲོལ་བས་རིག་པ་ཡུལ་དབང་དུ་མི་འགྲོ་བའི་དགོས་པ་ཡོད་དོ། ། དེ་ནི་ཕྱིའི་སྣང་བར་རྒྱས་གདབ་པའོ། ། གཉིས་པ་ནང་གི་ཕུང་པོར་རྒྱས་གདབ་པ་ནི། རྩ་བ་རྡོ་རྗེའི་ཚིག་རྐང་ལས། ཧཱུྃ་ཞེས་ཕྱི་ཡི་ཧཱུྃ་རྣམས་སྣ་གཡོན་ཞུགས༔ ཁོག་པ་མེར་ཁེངས་ལྟོ་བ་མི་བདེ་རྣམས༔ ཕུང་པོ་བཅིང་འགྲོལ་མེད་པའི་དགོས་པའོ༔ གསུངས་པ་ལྟར་ཧཱུྃ་ཞེས་བརྗོད་པས་ཕྱི་ཡི་ཧཱུྃ་རྣམས་སྣ་གཡོན་ནས་གཅིག་བྱུང་གཉིས་བྱུང་ནང་དུ་ཞུགས་ཏེ། ལུས་ཀྱི་ནང་ཐམས་ཅད་གང༌།
ནང་ཁྲོལ་ཤ་ཁྲག་དང་བཅས་པ་མི་དམིགས་པར་སྦྱངས་རྗེས་ཁོག་པའི་ནང་དུ་ཧཱུྃ་གིས་མེར་གྱིས་ཁེངས་སྙམ་ཞིང་ལྟོ་བ་མི་བདེ་བ་ལྟ་བུ་བྱུང་ན་རླུང་བསྡམ་པ་གནད་དོ། ། དེས་ནི་ཕུང་པོ་བཅིང་འགྲོལ་མེད་པར་གདོས་བཅས་ཟག་མེད་དུ་གྲོལ་བའི་དགོས་པ་ཡོད་ལ། ཕྱི་ནང་གཉིས་སྦྲག་མར་བྱེད་པ་ནི་ལག་ལེན་ནོ། ། གཉིས་པ་རྩལ་སྦྱང་བ་ལའང་གཉིས། ཕྱི་སྣང་བ་ལ་རྩལ་སྦྱང་བ་དང་ནང་ཕུང་པོ་ལ་རྩལ་སྦྱང་བའོ། ། དེ་ལ་དང་པོ་ཕྱི་སྣང་བ་ལ་རྩལ་སྦྱང་བ་ནི། རྩ་བ་རྡོ་རྗེའི་ཚིག་རྐང་ལས། དེ་ནས་ཕྱི་ཡི་སྣང་བ་རྩལ་སྦྱོང་བ༔ ཧཱུྃ་ཞེས་ངར་ལྡན་དྲག་ལ་ཐུང་བར་བརྗོད༔ སྣང་སྲིད་ཐམས་ཅད་ཧཱུྃ་གིས་ཐལ་མར་ཕུག༔
སྣང་བ་སེང་སེང་ཁྲལ་ཁྲོལ་སོང་བར་སྙམ༔ སྣང་བ་རང་བཞིན་མེད་པར་འབྱོང་བའི་གནད༔ ཅེས་པ་ལྟར་ཧཱུྃ་ཧཱུྃ་ཞེས་དྲག་ལ་ཐུང་བར་བརྗོད་པའི་རྐྱེན་གྱིས་མཁའ་ལ་གློག་འཁྱུག་པ་བཞིན་ཧཱུྃ་མཐིང་ནག་རྣོ་མྱུར་ཐོག་རྒོད་བབ་པ་ལྟར། གང་ལ་འབིགས་པའི་ཡུལ་དང་འཚམས་པ་བར་མ་ཆད་དུ་བྱུང་ཞིང༌། རི་བྲག་ཁང་ཁྱིམ་སོགས་སྣང་སྲིད་ཐམས་ཅད་ཐལ་མར་ཕུག་ནས་སེང་སེང་ཁྲལ་ཁྲོལ་དུ་སོང་བར་བསམ་མོ། ། དེས་སྣང་བ་རང་བཞིན་མེད་པར་འབྱོངས་པའི་གནད་ཡོད་དོ། ། གཉིས་པ་ནང་ཕུང་པོ་ལ་རྩལ་སྦྱང་བ་ནི། རྩ་བ་རྡོ་རྗེའི་ཚིག་རྐང་ལས། ནང་གི་ཕུང་པོར་རྩལ་སྦྱང་ཧཱུྃ་དེ་རྣམས༔ རང་ལུས་ཕར་ཐལ་ཚུར་ཐལ་ཁྲོལ་མར་ཕུག༔
ལུས་ཀྱི་ཤ་འཕར་ཁྲལ་ཁྲོལ་སོང་བར་བསྒོམ༔ ལུས་ནི་རང་བཞིན་མེད་པར་གྱུར་པའི་གནད༔ ཅེས་གསུངས་པས་སྔར་གྱི་ཧཱུྃ་དེ་རྣམས་ཚུར་བྱུང་སྟེ་རང་ལུས་ཕར་ཐལ་ཚུར་ཐལ་ཁྲོལ་མ་ལྟར་ཕུག་པས། རྡུལ་ཕྲན་དུ་བཤིགས་པ་སྟོང་པ་ཉིད་དུ་གྱུར་པར་བསམས་ལ་ཧཱུྃ་དྲག་པོ་བརྗོད་པར་བྱའོ། ། དེ་བཞིན་དུ་ཉིན་བདུན་ནམ་གསུམ་སོགས་སུ་འབད་པས་འབྱོངས་རྟགས་སུ་ལུས་ཀྱི་ཤ་ཁོལ་བུར་འཕར་བ་དང་རང་བཞིན་མེད་པའི་ཉམས་འཆར་རོ། ། དེས་ལུས་ཀྱི་ནད་གདོན་ཞི་བ་དང་རང་བཞིན་མེད་པར་འོད་གསལ་དུ་གྲོལ་བའི་དགོས་པ་ཡོད་དོ། ། གསུམ་པ་མཉེན་བཙལ་བ་ནི། རྩ་བ་རྡོ་རྗེའི་ཚིག་རྐང་ལས། མཉེན་བཙལ་བ་ནི་མདུན་དུ་ཤིང་བུ་ལ༔ ཧཱུྃ་གི་ཕྲེང་བས་དཀྲིས་དང་གྲོལ་བ་ལ༔
རྩེ་གཅིག་གཏད་ཅིང་ཧཱུྃ་གླུ་རིང་པོར་བརྗོད༔ དངོས་པོ་ཀུན་ལ་སྦྱངས་པས་གར་གཏད་ཟིན༔ དེ་ཡན་དམིགས་པ་གར་ཡང་བསྒྱུར་དུ་གཏུབ༔ ཅེས་པ་ལྟར་རང་གི་མདུན་དུ་ཤིང་བུ་བཙུགས་ལ་ངག་ཏུ་ཧཱུྃ་ཞེས་བརྗོད་པ་དང༌། ཧཱུྃ་གི་ཕྲེང་བས་རྩ་བ་ནས་དཀྲིས་ཏེ་རྩེ་མོར་སླེབས་པ་དང༌། ཧཱུྃ་སྔ་མ་དེ་རྩེ་མོར་མདུང་ཚུགས་སུ་གནས་པ་ལ་ཤཻས་པ་རྩེ་གཅིག་ཏུ་གཏད་ཅིང་ཧཱུྃ་གླུ་རིང་པོར་བརྗོད། ཡང་སྐྱོ་བ་ན་ལུགས་ལྡོག་ཏུ་གྲོལ་ནས་གཅིག་ལ་གཅིག་ཐིམ་གྱི་གནས་འཇིག་པ་ལ་ཤེས་པ་གཏད་དེ་མཐར་སྙིང་ཁར་བསྡུའོ། ། དེ་ལྟར་ཉིན་བདུན་ནམ་གསུམ་སོགས་སུ་ཡང་ཡང་སྦྱང་བས། ཕྱི་ནང་གི་འགྲོ་ལྡོག་ལམ་དུ་ལོངས་ནས་ཤིན་སྦྱང་ཐོབ་པ་དངོས་པོ་ཀུན་ལ་སྦྱངས་པས། དམིགས་པ་གར་གཏད་ཟིན་ལ་གང་ཡང་བསྒྱུར་དུ་བཏུབ་པར་འགྱུར་རོ། །
བཞི་པ་ལམ་དུ་ཞུགས་པ་ནི། རྩ་བ་རྡོ་རྗེའི་ཚིག་རྐང་ལས། ལམ་ཞུགས་སྲིན་བུའི་འགྲོས་ལྟར་མཐོང་ཚད་སར༔ ཧཱུྃ་ཡིག་ལམ་ཞུགས་ཕྱོགས་མཚམས་ཧཱུྃ་ངལ་གསོས༔ མི་མཐོང་བ་ཡི་རྒྱང་རིང་ཐམས་ཅད་དང་༔ རི་ལུང་ཆབ་སོགས་གླིང་ཀུན་ཧཱུྃ་གིས་ཉུལ༔ ཤེས་པ་འབོལ་ཞིང་རིག་པ་ཚད་ལ་ཕེབས༔ ངག་གི་སྒྲིབ་དག་གསུང་གི་རྡོ་རྗེར་གྲོལ༔ ཞེས་པ་ལྟར། རང་ཉིད་ཧཱུྃ་དུ་བྱས་པ་ཁ་དོག་མཐིང་ནག་ཕར་འཁྱོག་ཚུར་འཁྱོག་སྲིན་བུའི་འགྲོས་ལྟར་ལམ་དུ་ཞུགས་ཏེ།
མཐོང་བའི་ཡུལ་གྱི་རི་ལུང་ནས་མི་མཐོང་བའི་ཕྱོགས་མཚམས་རྒྱང་རིང་རི་ལུང་དང་གླིང་ཀུན། ཧཱུྃ་གིས་ཉུལ་བར་བསམ་ཞིང་འགྲོ་ལུགས་དང་མཐུན་པར་ཧཱུྃ་གླུ་དལ་བུས་བརྗོད། ཉིན་བདུན་ནམ་གསུམ་སོགས་ལ་འབད་པར་བྱའོ། ། དེས་ཡུལ་གྱི་བག་ཆགས་སྦྱང་ཞིང་ལུས་ངག་ལམ་སྲོལ་དུ་ཚུད་པའི་དགོས་པ་ཡོད་དོ། ། དེ་བཞིན་དུ་དག་པའི་ཞིང་རྣམས་སུའང་དཔག་ཆེན་གྱིས་མདའ་འཕང་བ་བཞིན་སོང་བར་བསམས་ལ། ཞིང་ཁམས་འབྱོངས་པའི་རྟེན་འབྲེལ་བསྒྲིག་གོ ། དེ་ཀུན་ལ་རླུང་སེམས་ཧཱུྃ་གསུམ་གཅིག་ཏུ་དྲིལ་ནས། འདུན་པ་གང་གཏད་དུ་བཟུང་བས་ཤེས་པ་འབོལ་ཞིང་རིག་པ་ཚད་ལ་ཕེབས་པ་དང༌། ངག་གི་སྒྲིབ་པ་དག གསུང་རྡོ་རྗེ་ལོངས་སྐུར་གྲོལ་བའི་དགོས་པ་ཡོད་དོ། །
གསུམ་པ་སེམས་སྦྱོང་བ་ལ་གཉིས། སེམས་སྦྱོང་བ་ལའང་སྔོན་འགྲོ་སེམས་ཀྱི་ཁང་བུ་བཤིག་པ་དང༌། སེམས་སྦྱོང་བ་དངོས་སོ། ། དང་པོ་ལུས་ངག་ཡིད་གསུམ་གང་གཙོ། བྱ་བ་གང་དང་གང་གི་དུས་སུ་གཙོ་གང་ཆེ་བར་བརྟག་ལ་དྲིས་པས། རྩ་བ་ཐམས་ཅད་ཀྱི་བྱེད་པོ་སེམས་སུ་རྟོགས་པ་ནི་རྩད་ཆོད་པ་ཡིན་ཡང་ད་དུང་ཡང་སྐོར་བསྐྱར་སྐོར་དུ་འདྲི་བར་བྱ་སྟེ། འོ་ན་ཁྱོད་ཀྱི་ལུས་ངག་ཡིད་གསུམ་གཅིག་གམ། ཐ་དད། གཅིག་ན་ཕན་ཚུན་འདྲེས་པས་མཚན་ཉིད་འཆོལ་བར་འགྱུར་ལ། ཐ་དད་ན་སེམས་དེ་ལུས་ངག་གཉིས་ལས་ཐ་དད་དུ་བྱ་བ་གང་ན་འདུག
དེ་བཞིན་དུ་སེམས་ཡུལ་དུ་འཕྲོ་བའི་ཚེ་སེམས་དང་ཡུལ་དེ་གཅིག་གམ། ཐ་དད། གཅིག་ན་སེམས་བཞིན་དུ་ཡུལ་དེའང་མཐོང་བྱར་མི་རུང་བའམ། ཡུལ་ལྟར་སེམས་ཀྱང་མཐོང་ཐོས་སུ་འགྱུར་རོ། ། ཐ་དད་ན་སེམས་དེ་ཡུལ་ལས་ཐ་དད་དུ་བྱ་བ་གང་ལ་འདུག ཡང་རྡུལ་ཕྲན་ཆ་མེད་དང༌། སྐད་ཅིག་ཆ་མེད་ཀྱི་བར། གཅིག་དང་དུ་མར་བརྟགས་པས་གཅིག་དང་ཐ་དད་དུ་མེད་པར་རྟོགས་ནས་མཐར་ཆོས་ཐམས་ཅད་གཉིས་སུ་མེད་པའི་དོན་མཐོང་བར་འགྱུར་རོ། ། གཉིས་པ་ལ། སེམས་ཀྱི་བྱུང་གནས་འགྲོ་གསུམ་གྱི་རྩ་བ་གཅད་པ་དང་སྒོ་གསུམ་རྣལ་དུ་དབབ་པའོ། །
དང་པོ་ནི། རྩ་བ་རྡོ་རྗེའི་ཚིག་རྐང་ལས། སེམས་ཀྱི་བྱུང་གནས་འགྲོ་གསུམ་རྩ་བ་བཅད༔ བྱུང་ས་བྱུང་མཁན་དམིགས་མེད་ཆོས་ཀྱི་སྐུ༔ སྣང་བ་གསལ་སྟོང་དབྱེར་མེད་ལོངས་སྤྱོད་རྫོགས༔ རིག་སྟོང་རྗེས་མེད་རང་གྲོལ་སྤྲུལ་པའི་སྐུ༔ ཀ་དག་ངང་གནས་དགོངས་པ་གཏན་ལ་ཕོབ༔ སེམས་སྦྱངས་སྒྲིབ་དག་ཐུགས་ཀྱི་རྡོ་རྗེར་གྲོལ༔ ཞེས་བྱུང་གནས་འགྲོ་གསུམ་ལ་བརྟག་པ་ལས། དང་པོ་སེམས་ཀྱི་བྱུང་ས་དང་བྱུང་མཁན་ལ་བརྟག་པ་ནི།
སྤྱིར་འཁོར་འདས་ཀྱིས་བསྡུས་པའི་སྣང་སྲིད་སྣོད་བཅུད་བདེ་སྡུག་ཇི་ལྟར་སྣང་ཡང༌། དེ་ཐམས་ཅད་སེམས་ཀྱི་རྗེས་སུ་འགྲོ་ཞིང་སེམས་ལ་སྣང་དགོས་པས། དེ་ལྟ་བུའི་སེམས་ཞེས་སྣང་མཁན་དང་རིག་མཁན་བདེ་སྡུག་མྱོང་བ་པོ། མི་དྲན་དགུ་དྲན། མི་བྱེད་དགུ་བྱེད། བྱེད་པོ་རིག་རིག་ཏུར་ཏུར་པོ་འདི་ཕྱི་ནང་སྣོད་བཅུད་གང་ནས་བྱུང༌། ཕྱི་འབྱུང་བཞི་སོགས་དངོས་པོ་གང་རུང་ལས་བྱུང་སྙམ་ན། དེ་ཆ་དང་ཆ་ཤས། ཆ་ཤས་རྡུལ་ཕྲན་དུ་བཤིག་ལ་འཚོལ་དུ་བཅུག་སྟེ་ཨེ་རྙེད་ལྟོས་ཤིག ནང་ལུས་ལས་བྱུང་སྙམ་ན་ལུས་ཆ་དང་ཆ་ཤས་སུ་ཕྱེས་ལ་སྔར་ལྟར་བཙལ་དུ་བཅུག་ནས་ཨེ་རྙེད་ལྟོས་ཤིག
ཡང་སྟོང་པ་ལས་བྱུང་སྙམ་ན་བྱུང་སའི་གཞི་ཨེ་གྲུབ་ལྟོས་ཞེས་བརྟག་ཏུ་བཅུག དེ་ལྟར་བརྟགས་པས་གཞི་བྱུང་ས་མ་རྙེད་ཀྱང་ད་དུང་བྱུང་མཁན་རིག་མཁན་ཞིག་ནི་འདུག་གོ་ཞེ་ན། བྱུང་མཁན་གྱི་སེམས་དེ་དབྱིབས་དང་ཁ་དོག ཕོ་མོ་མ་ནིང་སོགས་ཀྱི་རྟགས་དང་མཚན་མ་ཡོད་མེད་བརྟག་ཅིང་དཔྱོད་དུ་བཅུག་པས། བྱུང་མཁན་རང་བཞིན་གྱིས་གྲུབ་པ་མི་འདུག་ཟེར་ན། ད་དུང་འཚོལ་མཁན་སེམས་ལ་ཚུར་བལྟས་པས་བཙལ་བྱ་དང་འཚོལ་མཁན་གཉིས་གཅིག་དང་ཐ་དད་བརྟག་བཅུག་ལ། མདོར་ན་གཟུང་འཛིན་གྱི་ཡུལ་ཀུན་གཞི་མེད་རྩ་བྲལ་ཆོས་ཀྱི་སྐུར་གཏན་ལ་མ་ཕེབས་བར་དུ་རྩད་བརྡར་གཅོད་པར་བྱའོ། ། གཉིས་པ་གནས་ས་དང་གནས་མཁན་ལ་བརྟག་པ་ནི། སྔར་ལྟར་སེམས་དེ་ཉིད་ཕྱི་ནང་སྣོད་བཅུད་ལུས་ཀྱི་ཆ་ཤས་སོགས་གང་དུ་གནས། དབྱིབས་དང་ཁ་དོག་བྱེད་ལས་གང་གིས་གནས་ཞེས་བརྟགས་ཤིང་དཔྱད་པས།
གང་སྣང་བ་འདི་ཀུན་སྣང་དུས་ཉིད་ནས་གང་དུའང་མ་གྲུབ་ལ། རྟོགས་བྱེད་ཤེས་པ་ལ་ཚུར་བལྟས་པས། གསལ་སྟོང་སྐྱེ་འགག་དང་བྲལ་བ་དབྱེར་མེད་ལོངས་སྤྱོད་རྫོགས་སྐུར་གཏན་ལ་མ་ཕེབས་བར་དུ་རྩད་བརྡར་གཅོད་པར་བྱའོ། ། གསུམ་པ་འགྲོ་ས་འགྲོ་མཁན་ལ་བརྟག་པ་ནི། དེ་ལྟར་སེམས་ལ་རྣམ་རྟོག་ཝལ་གྱིས་ཤར་ནས་སང་གིས་ཡལ་སྙམ་བྱེད་པ་འདི། སྔར་ལྟར་ཕྱི་ནང་སྣོད་བཅུད་ཡོད་མེད་སོགས་གང་དུ་འགྲོ་ས་བརྟགས་ན་འགྲོ་བའི་ཡུལ་ཡང་མ་གྲུབ། ཡུལ་ཅན་སེམས་ཉིད་ཀྱང་འདིའོ་ཞེས་ངོ་བོ་ངོས་བཟུང་དང་བྲལ་བས་འགྲོ་བའི་མཁན་པོ་སྟོང༌། དེ་ལྟར་འགྲོ་ཡུལ་འགྲོ་མཁན་རྣམས་མ་གྲུབ་པས་རིག་སྟོང་རྗེས་མེད་དུ་དག་པ་རང་གྲོལ་སྤྲུལ་པའི་སྐུར་གཏན་ལ་འབེབས་པ་ཡིན་ཞིང༌། དེ་ལྟར་ཀ་དག་གི་ངང་གནས་སུ་དགོངས་པ་གཏན་ལ་མ་ཕེབས་བར་དུ་བརྡར་ཤ་གཅོད་ལ་ནན་ཏན་དུ་བྱའོ། ། དེ་ལྟར་སེམས་ཀྱི་བྱུང་གནས་འགྲོ་གསུམ་གྱི་སྒོ་ནས་བཙལ་བའི་ཚེ།
ངོ་བོ་ངོས་བཟུང་དང་དབྱིབས་ཁ་དོག་སོགས་གང་ཡང་མ་རྙེད་པ་ནི་རྙེད་པའི་མཆོག་ཡིན་ཏེ། ཁྱུང་ཆེན་ལས། མུ་མཐའ་མེད་པའི་རྩོལ་བ་གང་ཡིན་པ། ། བྱ་ལོང་ནམ་མཁའི་མཐའ་འཚོལ་འདྲ་སྟེ་རྙེད་པ་མིན། ། མི་རྙེད་དོན་འདི་ཉིད་ལ་སུས་ཀྱང་བཅོས་སུ་མེད། ། ཤེས་བྱ་སྤྲོས་མེད་འདི་ལ་མཐའ་མ་མི་སྲིད་དོ། ། ཞེས་དང༌། མ་ཅིག་གིས། བལྟས་པས་རང་གི་སེམས་མི་མཐོང༌། ། མ་མཐོང་བ་དེ་ཆོས་མཐོང་ཡིན། །
ཞེས་གསུངས་པ་ལྟར་འོ་སྐོལ་གྱི་སེམས་ཉིད་འདི་དང་པོ་རྒྱུས་མ་བསྐྱེད་པས། འདི་ནས་བྱུང་ཞེས་སྨྲ་བའི་ཡུལ་མེད། བཙལ་ཀྱང་མི་རྙེད་དེ་ངོ་བོ་སྟོང་པ་ལ་རྙེད་རྒྱུ་མེད་དོ། ། བར་དུ་གནས་པ་མེད་དེ་འདིར་འདུག་ཅེས་གནས་ས་དང་རྟེན་གཞི་མེད་ལ། དཔེར་ན་ནམ་མཁའི་རང་བཞིན་གང་ལའང་མི་གནས་པ་ལྟར་རང་བཞིན་གྱིས་སྟོང་པ་ཉིད་ལ་གནས་པའི་ཡུལ་མེད་དོ། ། ཐ་མ་འདིར་སོང་དང་གར་སོང་གི་ཡུལ་དང་རྗེས་གང་ཡང་མེད་དེ་རང་བཞིན་སྟོང་པ་ཉིད་ལ་ཕྱི་མའི་མཐའ་ཐམས་ཅད་དང་བྲལ་བའོ། ། མདོར་ན་སེམས་ཉིད་འདི་དང་པོ་རྒྱུས་མ་བསྐྱེད། བར་དུ་རྐྱེན་གྱིས་མི་འཇིག དུས་གློ་བུར་དུ་མ་བྱུང༌། འཕེལ་འགྲིབ་དང་གང་སྟོང་མེད།
ཀུན་ལ་ཁྱབ་པས་ཕྱོགས་དང་རིས་སུ་མ་ཆད། ཡེ་ནས་དག་པས་འཁོར་བའི་སྐྱོན་གྱིས་མ་གོས། སེམས་ཉིད་གདོད་ནས་ཡེ་སངས་རྒྱས་པས། དེ་ཉིད་རྟོགས་ན་སངས་རྒྱས་གཞན་ནས་འཚོལ་མི་དགོས་ཏེ། འདའ་ཀ་ཡེ་ཤེས་ཀྱི་མདོ་ལས། སེམས་ཉིད་རྟོགས་ན་སངས་རྒྱས་གཞན་ནས་འཚོལ་མི་དགོས་པའི་འདུ་ཤེས་རབ་ཏུ་སྐྱེ་བར་བྱའོ། ། ཞེས་གསུངས་པ་ལྟར། སེམས་ཉིད་རྟོགས་ན་དེ་ལས་གུད་དུ་སངས་རྒྱས་ཞེས་བཞག་ཏུ་ཅུང་ཟད་ཀྱང་འཚོལ་དུ་མེད་པ་ཤེས་པར་བྱའོ། ། དེ་ལྟར་སྔོན་འགྲོའི་སྤྱོད་པ་བརྩམ་པ་ཐུན་མོང་གི་དགོས་པ་ནི་ཡིད་ཀྱི་སྡིག་སྒྲིབ་དག་ཅིང་བར་ཆད་ཞི། མངོན་ཞེན་ལྡོག
ཁྱད་པར་དུ་འཁོར་འདས་རུ་ཤན་ཕྱེས་པས་སེམས་ཀྱི་མཚན་ཉིད་རིག་སྟོང་ཡེ་ཤེས་སུ་གྲོལ། མཐར་ཐུག་སངས་རྒྱས་ཀུན་དང་གཉིས་སུ་མེད་པའི་ཐུགས་རྡོ་རྗེ་གདོད་མའི་གཞི་ཐོག་ཏུ་གྲོལ་བར་འགྱུར་རོ། ། དུས་ནི་ཞག་བདུན་གསུམ་ཉེར་གཅིག་སོགས་སུ་འབད་པར་བྱའོ། ། གཉིས་པ་སྒོ་གསུམ་རྣལ་དུ་དབབ་པ་ལའང་དངོས་དང་སོར་ཞུགས་གཉིས་ལས། དང་པོ་རྩ་བ་རྡོ་རྗེའི་ཚིག་རྐང་ལས། དེ་ནས་རྣལ་དབབ་སྒོ་གསུམ་མི་གཡོ་བར༔ ལྷོད་ཀྱིས་གློད་ལ་མི་རྟོག་བདེ་བའི་ངང་༔ བྱང་ཆུབ་སེམས་རྒྱས་བརྗོད་མེད་རྒྱུད་ལ་སྐྱེས༔ རིག་པ་གཤིས་ཐོག་ཕེབས་པའི་དགོས་པ་ཡོད༔ ཅེས་པས་སྔར་གྱི་སྔོན་འགྲོའི་སྐབས་སྤྱོད་པ་བརྩམ་པས་ལུས་སེམས་ཁམས་འཁྲུགས་པ་རྣམས།
རྣལ་མ་མ་བཅོས་པའི་གཤིས་སུ་གཏན་ལ་དབབ་པའི་ཕྱིར། སྒོ་གསུམ་གྱི་གནད་བཟང་ངན་བླང་དོར་དང་བྲལ་བ་ལུས་མི་གཡོ་བ་དུར་ཁྲོད་ཀྱི་མི་རོ་ལྟ་བུ། ངག་མི་སྨྲ་བ་པི་ཝང་གི་རྒྱུན་ཐག་ཆད་པ་ལྟ་བུ། ཡིད་དྲན་བསམ་སྤྲོ་བསྡུ་དང་བྲལ་བ་སྤྲིན་མེད་ཀྱི་ནམ་མཁའ་གཡའ་བྲལ་ལྟར་ལྷོད་ཀྱིས་གློད་ལ། མ་བཅོས་རང་བབ་རྣལ་མའི་ངང་བསྐྱང་བར་བྱའོ། ། དེའང་ཞག་ཉེར་གཅིག་དང་བཅོ་ལྔ་སོགས་ལ་བསླབ་བོ། ། དེ་ལྟར་བྱས་པའི་དགོས་པའང༌། ཀློང་གསལ་ལས། འདི་ལྟར་རྣལ་དུ་སུས་ཕབ་པ། ། འབྱུང་འཁྲུག་ནད་རྐྱེན་ཞི་བ་དང༌། །
འཛིན་པ་རང་གྲོལ་ཉིད་དུ་འགྱུར། ། ཞེས་པ་ལྟར། རྩ་རླུང་ཁོད་སྙོམས་པས་འབྱུང་བ་འཁྲུགས་པའི་ནད་ཞི། བདེ་གསལ་མི་རྟོག་པའི་ཏིང་འཛིན་དང་བྱང་ཆུབ་སེམས་རྒྱས། བརྗོད་མེད་སྤྲོས་བྲལ་དེ་ཁོ་ན་ཉིད་རྒྱུད་ལ་སྐྱེ་ཞིང་འཛིན་པ་རང་སར་གྲོལ། རིག་པ་གཤིས་ཐོག་ཏུ་ཕེབས་པའི་དགོས་པ་ཡོད་དོ། ། ཞེས་སོ། ། གཉིས་པ་སོར་ཞུགས་ནི། འདས་རྗེས་ལས། ཉན་ཐོས་བྱང་སེམས་ཁྲོ་བོ་ཡི། །
ལྟ་སྟངས་ཉིད་ཀྱིས་སོར་ཡང་ཞུགས། ། ཞེས་ཞི་བ་ཉན་ཐོས་ཀྱི་སྤྱོད་པ་རྣམ་སྣང་ཆོས་བདུན་དང་ལྡན་པའི་མིག་སྣ་རྩེར་ཕབ་ལ་ཞི་དུལ་གྱི་སྤྱོད་པ་དང༌། བྱང་སེམས་ཀྱི་ལྟ་སྟངས་ལུས་སྔ་མ་བཞིན་མིག་བར་སྣང་ལ་ཧར་རེ་བལྟ་ཞིང་གསལ་སྟོང་གི་ངང་མ་ཤོར་བ་དང༌། ཁྲོ་བོའི་ལྟ་སྟངས་རྐང་པ་གྱད་ཀྱིས་དོར་སྟབས། མིག་སྡང་མིག་གཡོ་ཞིང་བར་སྣང་ལ་བལྟ། ངག་ནས་ཧ་ཧ་ཞེས་ཁྲོ་བོའི་གད་མོ། ཧི་ཧི་ཞེས་ཁྲོ་མོའི་རྒྱང་གླུ་བརྗོད་པའི་ངང་ནས། སྣང་བའི་རྫུན་ཕུགས་རྡིབ་པའི་བརྟུལ་ཞུགས་ལ་རྩལ་སྦྱོང༌། མདོར་ན་ཉན་ཐོས་བྱང་སེམས་ཁྲོ་བོའི་ལྟ་སྟངས་གསུམ་གྱིས་རིམ་བཞིན་མི་གནས་པ་གནས་པར་བྱེད། གནས་པ་བརྟན་པར་བྱེད།
བརྟན་པ་གྲོལ་བར་བྱེད་པའི་ཐབས་སུ་གསུངས་སོ། ། དེ་དག་གིས་གནས་སྐབས་བདེ་གསལ་མི་རྟོག་པའི་ཉམས་དང་ལྡན་པའི་ཞི་གནས་ཁྱད་པར་ཅན་སྐྱེ་བས་ཉོན་མོངས་རགས་པ་ནོན། མཐར་ཐུག་ཀ་དག་གི་དོན་ངོ་འཕྲོད་ནས་ལམ་མངོན་དུ་འགྱུར་བའི་དགོས་པ་ཡོད་དོ། ། དེས་ཁྱད་པར་གྱི་སྔོན་འགྲོ་སོང་སྟེ། ད་ནི་དངོས་གཞི་རང་ངོ་སྤྲོད་པ་ལ། རིག་སྟོང་སྐྱེ་མེད་དུ་ངོ་སྤྲོད་པ་རྫོགས་ཆེན་ཁྲེགས་ཆོད་བཤད་པ། འོད་གསལ་ལྷུན་གྲུབ་ཏུ་ངོ་སྤྲོད་པ་ཐོད་རྒལ་བཤད་པ། ལམ་སྣང་བཞིའི་འཆར་ཚུལ་བཤད་པ་དང་བཅས་གསུམ། དང་པོ་དེ་ལའང་མདོར་བསྟན་དང༌། རྒྱས་བཤད་གཉིས་ལས།
དང་པོ་མདོར་བསྟན་པ་ནི། རྩ་བ་རྡོ་རྗེའི་ཚིག་རྐང་ལས། རྫོགས་ཆེན་ཕྱི་ནང་གསང་བ་ཡང་ཏིའི་བཅུད༔ དངོས་གཞི་ཀ་དག་ཁྲེགས་ཆོད་དང་༔ འོད་གསལ་ལྷུན་གྲུབ་ཐོད་རྒལ་དང་༔ སྣང་བཞིའི་ལམ་གྱི་མཆོག་གསུམ་ལས༔ ཞེས་སོ། ། གཉིས་པ་བྱེ་བྲག་རྒྱས་པར་བཤད་པ་ལའང་གསུམ་སྟེ། རྩ་བ་རྡོ་རྗེའི་ཚིག་རྐང་ལས། དང་པོ་རིག་སྟོང་ཀ་དག་ལ༔
ངོ་སྤྲོད་ཐག་གཅོད་གདེང་བཅའ་གསུམ༔ ཞེས་དང་པོ་རིག་སྟོང་སྐྱེ་མེད་གཞི་ཀ་དག་ཁྲེགས་ཆོད་ལའང་ངོ་རང་ཐོག་ཏུ་སྤྲོད་པ། ཐག་གཅིག་ཐོག་ཏུ་གཅོད་པ། གདེང་གྲཽལ་ཐོག་ཏུ་བཅའ་བ་དང་གསུམ་ལས། དང་པོ་ལའང་ལྟ་བས་ཐག་གཅོད་པ། སྒོམ་པའི་ངང་སྐྱོང་བ། སྤྱོད་པའི་འཕྲང་བསལ་བ། འབྲས་བུ་རེ་དོགས་སྤང་བའོ། ། དང་པོ། རྩ་བ་རྡོ་རྗེའི་ཚིག་རྐང་ལས།
སེམས་ངོ་རང་ཐོག་སྤྲོད་པ་ནི༔ རང་རིག་སྟོང་གསལ་ཡོད་མེད་ཀྱི༔ སྤྲོས་དང་བྲལ་བ་འདི་ཡིན་ཏེ༔ བརྟགས་པས་རྒྱུ་མཚན་མ་གྲུབ་པར༔ ཡོད་མེད་བརྗོད་པའི་གཞི་ལས་འདས༔ ཡོད་ཅེས་འདི་ཞེས་ངོས་བཟུང་བྲལ༔ མེད་ཅེས་སྟོང་པ་ཕྱང་ཆད་མིན༔ ཧྲིག་གེ་སང་ངེ་ཝ་ལེ་བར༔ སྟོང་གསལ་རང་བྱུང་ཡེ་ཤེས་ཏེ༔ དྲན་བསམ་བློ་འདས་ཆོས་ཀྱི་སྐུ༔
ཐ་མལ་ཤེས་པ་རང་སོར་གནས༔ ནམ་མཁའ་ལྟ་བུར་ཀ་ནས་དག༔ ཡེ་ནས་རང་གནས་དེ་བཞིན་ཉིད༔ ཅེས་གསུངས་པ་བཞིན། སེམས་ངོ་རང་ཐོག་ཏུ་སྤྲོད་པ་ནི། སེམས་ཀྱི་འཆར་གཞིའམ་ངོ་བོ་ནི་ཡེ་ཤེས་ཡིན་ཡང༌། རྩལ་གྱིས་ངོ་བོ་གཟུང་འཛིན་དུ་ཤར་བས་སེམས་ཞེས་བྱ་ལ། དེས་ན་ཡུལ་ལ་འཆར་བའི་འགྱུ་ཆ་ནི་སེམས་ཡིན་ལ། རིག་ཆ་ནི་ཡེ་ཤེས་ཡིན་ཏེ་སེམས་ཀྱི་རྩ་བ་བཅད་ན་ཡེ་ཤེས་ལ་ཐུག་སྟེ། རང་རིག་སྟོང་གསལ་ཡོད་མེད་སོགས་ཀྱི་སྤྲོས་པ་དང་བྲལ་བ་འདི་ཁོ་ན་ལས་གཞན་མ་ཡིན་སྟེ།
དེའང་བརྟགས་པས་མ་རྙེད། རྒྱུ་མཚན་གང་དུའང་ཡང་མ་གྲུབ། ཡིན་མིན་བརྗོད་གཞི་ལས་འདས་པ། ཡོད་ཅེས་འདི་ཞེས་ངོས་བཟུང་དང་བྲལ་ལ། མེད་ཅེས་སྟོང་པ་ཕྱང་ཆད་ལ་མ་སོང་བ། ཡེ་སྟོང་རྩ་བྲལ་ནམ་མཁའ་ལྟ་བུར་ཕྱི་ནང་བར་མེད་ཟང་ཐལ་ལེ་བ། ཧྲིག་གེ་བ། སང་ངེ་བ། ཝ་ལེ་བ། ངོ་བོའི་ཡུལ་མ་གྲུབ་པ།
གདངས་མ་འགགས་པ། སྟོང་གསལ་རང་བྱུང་ཡེ་ཤེས་ཏེ་དྲན་བསམ་སོགས། བློའི་ཆོས་ཀུན་ལས་འདས་པའི་གཞིར་གནས་ཀྱི་ཆོས་སྐུ། ཐ་མལ་ཤེས་པ་བཟོ་མ་བཅོས་པ། ཡེ་ནས་རང་སོར་གནས་པ་ནམ་མཁའ་ལྟར་ཀ་ནས་དག་ཅིང་ཡེ་ནས་རང་ལ་གནས་པ་དེ་བཞིན་ཉིད་དུ་ངོ་སྤྲོད་པར་བྱ་བ་ལ། དེ་ལ་དང་པོ་གནས་དབེན་པར་སློབ་མས་སློབ་དཔོན་ལ་མཎྜལ་ཕུལ་ལ་སློབ་དཔོན་གྱིས་སློབ་མར། ཀྱཻ། རིགས་ཀྱི་བུ་རྣམས་ཉོན་ཅིག ། དེའང་རིན་ཆེན་སྒྲོན་མེ་ལས། ཅོག་བཞག་གསུམ་གྱི་རང་བཞིན་ལ། །
ཀ་དག་དོན་ཉིད་མངོན་དུ་འགྱུར། ། ཞེས་ཅོག་བཞག་གསུམ་མམ་མི་གཡོ་བ་གསུམ་ལྡན་ནི། སློབ་མ་རྣམས་ལུས་མི་གཡོ་བ་རྣམ་སྣང་ཆོས་བདུན་ཁྲིག་གེ་འཆོས་ལ། དེའང་སོག་ཕོན་གྱི་ཐག་པ་ཆད་པ་བཞིན་ལྷོད་དེ་ཤིག་གེ ངག་པི་ཝཾ་གི་རྒྱུན་ཐག་ཆད་པ་བཞིན་ཝང་ངེ་ཞོག་ཅིག དབང་པོ་མི་གཡོ་བ་དྭངས་མའི་མཚོ་ལ་གཟའ་སྐར་ཤར་བ་ལྟར་མིག་འབྲས་མི་འགུལ་བར་བར་སྣང་ལ་ཧྲིག་གེར་ལྟོས་ཤིག སེམས་མི་གཡོ་བ་དུས་གསུམ་གྱི་རྟོག་པ་གང་གིས་ཀྱང་མ་བསླད་པར་རང་བབས་སུ་ཁོང་ལྷོད་དེ། གང་དུའང་མ་སྤྲོ། ཅི་ཡང་མ་བསམ། ཕྱི་རུ་མ་བལྟ།
ནང་དུ་མ་བསྡུ། བློ་གཏད་མེད་ཀྱི་ངང་དུ་འཛིན་མེད་དུ་བོར་ལ་ཞོག་ཅིག ཅེས་དེ་ལྟར་དྲན་བསམ་སྤྲོ་བསྡུ་དང་བྲལ་བའི་ངང་བླ་མའི་རྣལ་འབྱོར་གྱི་དམིགས་པ་འབོགས་སུ་བཅུག་ལ་ཚིག་བདུན་གསོལ་འདེབས་དང༌། བརྒྱུད་པའི་གསོལ་འདེབས། བཞེངས་ཤིག་པདྨ་འབྱུང་གནས། རྫོགས་ཆེན་ཐོད་རྒལ་གྱི་གསོལ་འདེབས། འདི་ལྟར་མིག་གི་ཡུལ་དུ་སོགས། སྣང་བ་འགྱུར་བའི་དབྱངས་དང་ཌཱ་དྲིལ་བཅས་དལ་བུར་བརྗོད་ལ་བྱིན་དབབ་ནས། རིག་པ་རྩལ་གྱི་དབང་བསྐུར་བའི་ཆེད། བླ་མའི་ཐུགས་དང་རང་སེམས་དབྱཻར་མེད་དུ་བསྲེས་ལ་ཡུད་ཙམ་མཉམ་པར་བཞག་ཏུ་བཅུག
དེ་ནས་ཡིད་ལ་མེད་པར་གློ་བུར་དུ་ཕཊ་སྒྲ་དྲག་པོ་ཐོག་ལྷུང་བ་ལྟ་བུ་ཞིག་བརྒྱབ་ནས་རྟབ་རྟོབ་པོར་གྱུར་ཚེ། ཀྱཻ་རིགས་ཀྱི་བུ་ལྟོས་ཤིག རང་གི་སེམས་ལ་ལྟོས་ཤིག ད་ལྟ་ཐ་མལ་གྱི་ཤེས་པ་བཟོ་བཅོས་ཀྱིས་མ་བསླད་པའི་གཉུག་མ་རང་བྱུང་གི་རིག་པ་སྟོང་གསལ་འདུས་མ་བྱས་པ་དེ་གའི་ངང་ལ། ཡོད་མེད་དང་ཡིན་མིན་སོགས་ཀྱིས་སྤྲོས་པའི་ལྷན་པ་མ་འདེབས་པར་རང་ཐོག་ཏུ་གློད་ལ། ངོས་བཟུང་དང་བྲལ་བའི་ངང་ཕྱལ་གྱིས་ཞོག་ཅིག འོ་དེ་ལ་བརྟགས་པས་ཀྱང་འདིའོ་ཞེས་རྡུལ་ཙམ་བསྟན་དུ་མེད་དེ། རྒྱུ་རྐྱེན་དང་མཚན་མའི་ཆོས་སུ་མ་གྲུབ་པའི་ཕྱིར་རོ། ། དེ་བཞིན་ཡོད་མེད་བརྗོད་པའི་གཞི་ལས་འདས་ཏེ། ཡོད་ཅེས་གཟུགས་དབྱིབས་ཁ་དོག་སོགས་འདི་ཞེས་ངོས་བཟུང་ཨེ་འདུག་ལྟོས་ཤིག
མེད་ཅེས་སྟོང་པ་ཅི་མེད་ཅང་མེད་ཕྱང་ཆད་པ། བེམ་སྟོང་ནམ་མཁའ་ལྟ་བུའམ། དྲན་མེད་ར་རོ་བའམ། བརྒྱལ་སོང་བའམ། མགོ་ལ་ཐོག་ཕོག་པ་ལྟ་བུ་རེད་འདུག་གམ་ལྟོས་ཤིག ཅེས་འདྲིའོ། ། དེ་ལྟར་ངོ་བོ་ངོས་བཟུང་དང་བྲལ་ཀྱང་ཅི་མེད་ཅང་མེད་བེམ་སྟོང་ནམ་མཁའ་ལྟ་བུ་མ་ཡིན་ཞིང༌། ཤེས་རིག་མ་འགགས་པར་ཅི་ཡིན་སྨྲ་མ་ཤེས་པ་ལ་ས་ལེ། ཧྲིག་གེ ཝ་ལེ་བ་ཞིག་འདུག་ཟེར་ན།
འོ་དེ་སྟོང་གསལ་རང་བྱུང་གི་ཡེ་ཤེས་ཏེ། དྲན་བསམ་བློའི་ཡུལ་ལས་འདས་པ་བློ་བྲལ་ཆོས་ཀྱི་སྐུ་ཞེས་བྱ་བ་དེ་ཡིན་པར་འདུག་པས། དུས་གསུམ་གྱི་རྟོག་པ་དང་ཁྲོལ་ལ། ད་ལྟའི་ཐ་མལ་གྱི་ཤེས་པ་སྐད་ཅིག་མ་དེའི་ཐོག་ལ་བཟོ་བཅོས་སྤུ་ཙམ་མི་བྱེད་པར་བལྟ་བྱ་ལྟ་བྱེད་མེད་ཀྱང༌། མ་ཡེངས་མ་བསྒོམས་པར་རང་སོར་བཞག་པས་རང་གནས་ཀྱི་ཡེ་ཤེས་བློ་བྲལ་ནམ་མཁའ་ལྟར་ཀ་ནས་དག་པ། བཞི་ཆ་གསུམ་བྲལ་རིག་སྟོང་རྗེན་པའི་ཡེ་ཤེས་ཡེ་ནས་རང་ལ་གནས་པ་དེ་ཁོ་ན་ཉིད་ངོ་སྤྲོད་པ་ཡིན་གྱི་སྔར་མེད་རྒྱུད་ལ་སྐྱེས་པ་ནི་ག་ལ་ཡིན་ཏེ། དེའང་ཀུན་མཁྱེན་ཆེན་པོས། ད་ལྟའི་ཤེས་པ་རང་སར་ཞོག ། བཅོས་བསླད་མ་བྱེད་ལྷོད་ཀྱིས་གློད། ། སེམས་ཀྱི་འཕྲོ་འདུ་ལིང་གིས་བོར། །
རྦད་ཀྱིས་ཆོད་ལ་ཕྱམ་གྱིས་ཞོག ། སེམས་ཉིད་མ་སྐྱེས་གཉུག་མའི་དོན། ། རང་བཞག་རང་གྲོལ་ནམ་མཁའ་འདྲ། ། བསམ་མེད་ཡེ་ནས་རྫོགས་པ་ཆེ། ། ཞེས་གསུངས་པ་ལྟར། ཆོས་སྐུ་བློ་འདས་ཀྱི་དགོངས་པ་ལས་ནམ་ཡང་མི་གཡོ་བར་བཞུགས་པ་ལ། བློས་བཅོས་བསླད་མ་ཞུགས་པར་རྒྱ་ཡན་འཕོ་འགྱུར་མེད་པར་བཞག་པ་ལྟ་བ་རི་བོ་ཅོག་བཞག་གི་དོན་ཡང་ཡིན་ནོ། ། རྩ་བ་རྡོ་རྗེའི་ཚིག་རྐང་ལས། སངས་རྒྱས་སྒམ་སྟེ་མ་མཛད་ཅིང་༔ སེམས་ཅན་སྒྲིན་ཏེ་བཅོས་མ་ཐུབ༔
སྣང་སྲིད་འཁོར་འདས་ཆོས་ཉིད་ངང་༔ བཟུང་དུ་མེད་ཅིང་བསམ་དུ་མེད༔ མ་བཅོས་ཆོས་ཉིད་གཉུག་མའི་གཤིས༔ ཁམས་གསུམ་སེམས་ཅན་ཐམས་ཅད་ཀྱི༔ རྒྱུད་ལ་གདོད་ནས་ལྷུན་གྲུབ་གནས༔ ད་ལམ་ཐབས་ཀྱིས་མངོན་དུ་བྱས༔ ཞེས་གཞན་སངས་རྒྱས་སྒམ་སྟེ་གསར་དུ་མ་མཛད་ཅིང་སེམས་ཅན་སྒྲིན་ཏེ་མ་བཅོས་པར། མདོར་ན་སྣང་སྲིད་འཁོར་འདས་ཀྱི་ཆོས་ཐམས་ཅད་ཆོས་ཉིད་མཉམ་པ་ཆེན་པོའི་ངང་ལས་ནམ་ཡང་འདའ་བ་མེད་དོ། ། དེ་ལྟ་བུའི་གནས་ལུགས་ནི་གཟུང་བ་ཡུལ་གྱིས་གོས་སུ་མེད་ཅིང༌། འཛིན་པ་སེམས་ཀྱི་རྟོག་པས་མ་བསླད་པས་བསམ་དུ་མེད་མོད།
མ་བཅོས་ཆོས་ཉིད་གཉུག་མའི་གཤིས་ལུགས་དེ་ཁོ་ན་ཉིད་ཁམས་གསུམ་སེམས་ཅན་ཐམས་ཅད་ཀྱི་རྒྱུད་ལ་གདོད་ནས་ལྷུན་གྲུབ་ཏུ་གནས་ཀྱང༌། རང་སྟོབས་ཀྱིས་ངོ་མ་ཤེས་པ་ལས་ཐོག་མེད་ནས་འཁྲུལ་པའི་འཁོར་ལོར་ཁ་འཕྱན་པ་ཡིན། ད་ལམ་ཐབས་ཁྱད་པར་ཅན་བླ་མའི་མན་ངག་གིས་ངོ་སྤྲོད་ཐེབས་ནས་མངོན་དུ་སད་པར་བྱས་པ་ཡིན་ནོ། ། ཞེས་སྒོམ་པ་མྱོང་ཐོག་ཏུ་ཕབ་ལ་ངོ་སྤྲོད་པར་བྱ་ཡི། རྟོག་གེའི་ཚིག་ཁྲིད་དང་ཆེན་པོའི་སྤོམ་ཁྲིད་ལྟ་བུ་ནི། མ་མཐོང་རྒྱང་གི་རི་བཤད་དང་མཚུངས་པས་འོད་གསལ་མ་བུ་ངོ་མི་འཕྲོད། དེ་མ་འཕྲོད་ན་བར་དོར་གྲོལ་བའི་གདེང་མེད་པས། འགག་རྩར་སྐྱེལ་མས་བསླུས་པ་བཞིན་མི་འགྱུར་བའི་ངེས་པ་མི་འདུག་སྟེ། གུ་རུའི་ཞལ་གདམས་ལས། གྲོལ་ན་བ་གླང་རྫི་ཡང་གྲོལ། །
འཁྲུལ་ན་པཎྚི་ཏ་ཡང་འཁྲུལ། ། ཞེས་གསུངས་པས། དེས་ན་འཁྲུལ་གྲོལ་གྱི་རྩ་བའང་རིག་མ་རིག་ཁོ་ན་ལས་གཞན་མེད་དེ། རྩ་བ་རྡོ་རྗེའི་ཚིག་རྐང་ལས། སེམས་ཀྱི་ངོ་བོ་སྟོང་པ་ཉིད༔ ཅིར་ཡང་མ་གྲུབ་ཆོས་ཀྱི་སྐུ༔ རང་བཞིན་སྟོང་ལ་མ་འགགས་གསལ༔ རྟོགས་པས་སྐུ་དང་ཡེ་ཤེས་ཤར༔ མ་རྟོགས་འཁྲུལ་པས་དུག་ལྔ་ཤར༔ རྩལ་སྣང་སྣ་ཚོགས་སྤྲུལ་པའི་སྐུ༔
ཅི་ཤར་ཁོང་གྲོལ་ངང་དུ་གློད༔ རྒྱ་ཆད་ཕྱོགས་ལྷུང་མེད་པར་འཆར༔ རང་བྱུང་ཡེ་ཤེས་ངོ་སྤྲོད་དོ༔ ཞེས་སེམས་ཀྱི་ངོ་བོ་སྟོང་པ་ཆོས་སྐུ་འཕོ་འགྱུར་དང་བྲལ་ལ། རང་བཞིན་གསལ་བ་ལོངས་སྐུ་ལྷུན་གྲུབ་ཀྱི་གདངས་འགག་མེད་དུ་ཤར་བའི་ཆ་ལ་རྟོགས་པས་སྐུ་དང་ཡེ་ཤེས་དང༌། མ་རྟོགས་པས་གཉིས་འཛིན་འཁྲུལ་པ་རུ་མཆེད་ནས་དུག་ལྔར་ཤར་ཅིང༌། དེས་ལས་བསགས། ལས་ལས་སྒྱུ་མ་ལྟ་བུའི་འཁོར་བ་སྣ་ཚོགས་སུ་སྣང་བ་ནི། དཔེར་ན་གཉིད་ལས་རྨི་ལམ་གྱི་སྣང་བ་ཅི་སྣང་ཡང་དོན་ལ་མ་གྲུབ་ཅིང་གཉིད་སད་དུས་རྨི་ལམ་དབྱིངས་སུ་ཡལ་བ་ལྟར། རྩལ་སྣང་སྣ་ཚོགས་ཅི་ལྟར་སྣང་ཡང་རང་ངོ་ཤེས་པས་རང་གྲོལ་བ་སྤྲུལ་པའི་སྐུ་ཞེས་བྱའོ། །
ཅི་ཤར་ལ་ཅེར་གྱིས་བལྟས་པས་དེར་འཛིན་དང་བྲལ་བས་ཁོང་གྲོལ་ངང་དུ་གློད་དེ་རྒྱུན་སྐྱོང་བ་གལ་ཆེ། དེ་ལྟར་ཉམས་སུ་བླངས་པས་རྒྱ་གང་དུའང་མ་ཆད། ཕྱོགས་གང་དུའང་མ་ལྷུངས་པར། སྤྲོས་མེད་ནམ་མཁའ་ལྟ་བུའི་ངང་འཆར་བ་ནི། སྤྲད་བྱ་སྤྲོད་བྱེད་དང་བྲལ་བའི་རང་བྱུང་གི་ཡེ་ཤེས་ངོ་རང་ཐོག་ཏུ་སྤྲོད་པ་ཉིད་དོ། ། གཉིས་པ་སྒོམ་པས་ཉམས་སུ་བླང་བ་ཐག་གཅིག་ཐོག་ཏུ་གཅོད་པ་ནི། རྩ་བ་རྡོ་རྗེའི་ཚིག་རྐང་ལས། གཉིས་པ་གཅིག་ཐོག་ཐག་བཅད་པ༔ ལུས་སེམས་ཁོང་ལྷོད་སྤྲོ་བསྡུ་མེད༔ ཆོས་སྐུ་བློ་འདས་དགོངས་པ་ལས༔
མི་གཡོ་བཅོས་བསླད་མེད་པར་བཞག༔ ཅེས་གཟོད་ངོ་སྤྲོད་པ་དེའི་ངང་ལ་མ་ཡེངས་པར་འཇོག་པ་ཉིད། མ་བསྒོམས་ལྷུན་གྲུབ་ཆེན་པོར་ངོ་འཕྲོད་པ་དེ་གའི་ཐོག་ཐག་ཆོད་ཅིང་ཡིད་ཆེས་ནས་རིག་པ་རང་བབས་ལ་འཇོག་པ་ཙམ་ལས་བསྒོམ་རྒྱུ་གཞན་མེད་དེ། བླ་མ་དམར་ཁྲིད་ལས། སྒོམ་མ་མྱོང་ལ་འཁྲུལ་མ་མྱོང༌། ། མི་སྒོམ་དོན་ལ་མི་འབྲལ་བ། ། ཞེས་གསུངས་པ་ལྟར། རྒྱ་མཚོ་རླབས་ཀྱིས་མི་བསྐྱོད་པ་བཞིན་དུ་དེའི་ངང་ལ་གནས་ཤིང་མདངས་མ་འགགས་པ། དཔེར་ན་ཆུའི་རྙོག་དྭངས་པ་བཞིན་ཤེས་པ་དྭངས་སང་ངེ༌། ཡང་ཕྱ་ལེ།
བཅོས་པས་མ་བསྒྲིབས། རྩོལ་བས་མ་བསླད་པ་ལ། སྒོམ་མི་སྒོམ་གྱི་འཛིན་རྩོལ་མེད་ཀྱང་རང་བབས་ཆོས་ཉིད་ཀྱི་དྲན་པས་རྩིས་ཟིན་པས། ཡེངས་དང་མི་ཡེང་གི་འཛིན་པ་རྣམ་པར་དག་པ་ཁྱུང་ཆེན་མཁའ་ལ་འཕྱོ་བ་བཞིན། རེ་དོགས་ཀྱི་གཡང་ས་ཤུགས་ཀྱིས་ཆོད་པ་ནི་གལ་པོ་ཆེ་སྟེ། མ་ཅིག་གི་ཞལ་ནས། བྱས་པས་ཕུང༌། བསྒོམས་པས་གོལ། བསམས་པས་བརླག སྐྱུར་ལ་ཐོང༌།
གློད་ལ་ཞོག ཡན་པར་ཞོག སངས་རྒྱས་ཐོབ། ཅེས་དང༌། ཕ་དམ་པས། མི་སྒོམ་པར་རིག་པ་རང་ལུགས་སུ་ཞོག མི་སྒོམ་པས་སྒོམ་མི་ཤེས་པ་མི་སྲིད། སེམས་ཉིད་རྟོག་མེད་དུ་རིག་པ་སྒོམ་ཡིན་པས་མི་ཡོང་བ་མི་སྲིད། སྒོམ་ཉམས་ཀྱི་འདོད་པ་མེད་པས་གོལ་མི་སྲིད། ཅེས་སོ། །
དེས་ན་གང་ལ་དམིགས་གཏད་བྱ་བ་རྡུལ་ཙམ་མེད་ཀྱང་ཡེངས་སུ་སྐད་ཅིག་ཀྱང་མེད་པ་ནི་སྒོམ་པ་རྒྱ་མཚོ་ཅོག་བཞག་ཅེས་བྱ་བའི་དོན་ཡང་འདིར་འདུས་སོ། ། རྩ་བ་རྡོ་རྗེའི་ཚིག་རྐང་ལས། ངང་ལ་གནས་ཤིང་མདངས་མ་འགགས༔ དཔེར་ན་ཆུ་རྙོག་དྭངས་པ་བཞིན༔ བཅོས་པས་མ་བསྒྲིབས་དྲན་པས་ཟིན༔ ཡེངས་པ་རྣམ་དག་མཁའ་ལ་འཕྱོ༔ རེ་དོགས་བྱིང་རྒོད་མེད་པའི་ངང་༔ ཐ་མལ་རིག་པ་སོར་བཞག་ཏུ༔ ཞེས་ལུས་སེམས་ཀྱི་ཁོང་ལྷོད་དེ་སེམས་ཉིད་སྤྲོ་བསྡུ་མེད་པ། ཆོས་སྐུ་བློ་འདས་ཀྱི་དགོངས་པ་བཞི་ཆ་གསུམ་བྲལ་གྱི་ངང་ལས་མི་གཡོ་བར་གནས་པ་སྟེ།
དེའང་དྲན་བསམ་སྔ་མ་འགགས། ཕྱི་མ་མ་སྐྱེས་ཤིང་ད་ལྟའི་ཤེས་པ་གང་དུའང་བཅོས་བསླད་མེད་པའི་ངང་ལ་གནས་ཚེ། རིག་པའི་གདངས་མ་འགགས་པ་ཆུ་རྙོག་དྭངས་པ་དང་འདྲ་བའི་ངང་ལ་ཆེད་དུ་རྩོལ་བས་མ་བསྒྲིམས། ཡེངས་པས་ཕྱལ་བར་མ་ཤོར། ཐ་མལ་རིག་པ་སོར་བཞག་གཅིག་པུ། ཧྲིག་གེ་སང་ངེ་ཡེ་རེ་ཝ་ལེར་བཞག་པ་ནི། གསང་བ་སྒྲ་རྒྱུད་ལས། སྔ་ཕྱི་དྲན་རྟོག་མེད་པ་ཡི། ། ཧྲིག་གེ་སང་ངེ་ཝ་ལེ་བ། ། ད་ལྟའི་ཤེས་པ་འདི་ཉིད་ལ། །
ཆོས་སྐུ་བཞི་ལྡན་ངོས་བཟུང་ངོ༌། ། ཞེས་དཔེ་བཞི་དང༌། རང་བཞིན་ལྔ། དྲོད་རྟགས་རྣམ་པ་བཞི་ལས། དང་པོ་གཏེར་གཞུང་རྡོ་རྗེའི་ཚིག་རྐང་དང་གསང་བ་སྒྲ་རྒྱུད་ཀྱི་ཚིག་རིས་མཐུན་པར། དཔེར་ན་མིག་གི་འབྲས་བུ་བཞིན༔ ཧྲིག་གེ་བ་ལ་དྲན་པས་ཟིན༔ ཡེ་རེ་བ་ལ་ཤེས་པ་དལ༔ རང་རིག་ཞེན་མེད་གདེང་གིས་ཟིན༔ སྤྲིན་མེད་སྟོན་ཀའི་ནམ་མཁའ་ ་་་་་ ཟླ་བ་ཞེས་པའང་སྣང་བཞིན༔

ས་ལེ་ཝ་ལེ་མཐའ་དབུས་མེད༔ གང་གིས་མ་བསམས་མ་བཏང་ཕྱིར༔ བྱིང་རྨུགས་སྤྲོས་པ་གང་ཡང་མེད༔ ཉི་མ་གཟའ་བྲལ་ལྷང་ངེ་བཞིན༔ ས་ལེ་བ་ལ་ ་་་་་ ཝ་ལེ་ཞེས་པའང་སྣང་འགྱུར་བ་མེད༔ བདེ་གསལ་མི་རྟོག་རྒྱུན་དུ་གནས༔ དེ་ཕྱིར་རང་བྱུང་འགྱུར་བ་མེད༔ གཡའ་མེད་མེ་ལོང་བྱད་བལྟས་བཞིན༔ ཝ་ལེ་བ་ལ་དངོས་པོ་མེད༔ དེ་ཙམ་ཉིད་ནས་ཆོས་ཀྱི་དབྱིངས༔ གཞི་ལ་ཡུལ་མེད་རྟོགས་པ་མཆོག༔
ཅེས་པ་ལྟར་དཔེ་བཞི་ལས་དང་པོ། ད་ལྟའི་རིག་པའི་གཤིས་ཀྱི་ངོ་བོ་མ་བཅོས་རང་བབ་བཅོས་ལྷད་དང་བྲལ་བར་བཞག་པའི་དཔེ་མིག་གི་འབྲས་བུ་བཞིན་ཧྲིག་གེ ཝ་ལེ། རྩོལ་མེད་རང་བཞག་ལ་ཆོས་ཉིད་ཀྱི་དྲན་པས་སོ་ཟིན་པར་རིག་པ་རྗེན་པའི་ངང་དུ་སྒོམ་མེད་དུ་ཡེ་རེ་བ། རྩ་བྲལ་ཡེ་ཤེས་ལྷུག་པའི་ངང་ལ་ཐ་མལ་གྱི་ཤེས་པ་རྩོལ་མེད་དུ་དལ་ཤིག་གེ གང་ལ་གཟའ་གཏད་མེད་པའི་ངང་ལ་རང་རིག་འཛིན་མེད་དུ་ཁྲོལ་ལེ་གནས་པའོ། ། གཉིས་པ། དེ་ལྟར་རང་བཞིན་སྟོང་ལ་མ་འགགས་པ་ཕྱལ་བ་བར་མེད་རྒྱ་ཡན་གྱི་ངང་ལ། སྟོང་གསལ་ཞེན་མེད་དུ་ཕྱ་ལེ་བཞག་པ་ལ་ཡེང་མེད་སྒོམ་མེད་ཀྱི་གདེང་གིས་ཟིན་པ་ནི། དཔེ་སྤྲིན་མེད་སྟོན་ཀའི་ནམ་མཁའ་བཞིན་ས་ལེ།
ཝ་ལེ། མཐའ་དབུས་མེད་པ། གང་གིས་ཀྱང་བསམ་དུ་མེད་པས་མ་བསམས། མ་བཟུང་བ་ལ་གཏོང་དུ་མེད་པས་མ་བཏང་བའི་ཕྱིར། ནམ་མཁའ་ལ་སྤྲིན་གྱིས་མ་གོས་པ་བཞིན་བྱིང་རྨུགས་སོགས་སྤྲོས་པ་གང་གིས་ཀྱང་གོས་སུ་མེད་དོ། ། གསུམ་པ། དེ་བཞིན་དུ་གདངས་རང་བཞིན་གྱིས་གསལ་ལ་འཛིན་པ་མེད་པ་ནི། དཔེ་ཉི་མའི་སྙིང་པོ་གཟའ་ལས་གྲོལ་བ་ལྟར་གདངས་འོད་གསལ་དུ་ལྷང་ངེ༌། རྩལ་ཆོས་ཉིད་དུ་ཡེ་རེ། གཤིས་སྤྲོས་བྲལ་དུ་ས་ལེ་བ་ལ་འགྱུར་བ་མེད་པ།
བདེ་གསལ་མི་རྟོག་པ་སོགས་ཉམས་ཞེན་ལས་འདས་པའི་རང་བཞིན་འགག་མེད་འོད་གསལ་རྒྱུན་གྱི་འཁོར་ལོར་གནས་པའི་ཕྱིར། རང་བྱུང་ཉིད་ལ་འགྱུར་བ་མེད་དོ། ། བཞི་པ། དེ་ལྟར་བཞག་པས་གཤིས་མི་གཡོ་བར་དྭངས་པ་ནི། དཔེ་གཡའ་མེད་མེ་ལོང་དུ་བྱད་བལྟས་པ་བཞིན། ཐུགས་རྗེས་ཀུན་ལ་ཁྱབ་ཅིང༌། ངོ་བོ་བདེན་མེད་དུ་བུན་ནེ། རྩོལ་མེད་དུ་ཤིག་གེ རྗེས་མེད་དུ་ཝ་ལེ། སྒོམ་མེད་དུ་ཁྲིགས་སེ་བོར་བས།
ཇི་བཞིན་པ་ལ་དངོས་པོ་སོགས་ཡོད་མེད་རྟག་ཆད་ཀྱི་མཐའ་ལས་འདས་ཤིང༌། དེ་ལ་སྒོམ་དང་མ་བསྒོམས་སོ་མཚམས་དང་བྲལ་ཀྱང༌། ཅི་ཤར་ངོ་བོ་རིག་ཙམ་ཉིད་ནས་ཆོས་དབྱིངས་ཀ་དག་གི་གཞི་ལ་ཡུལ་མེད་རང་ཤར་རང་གྲོལ་དུ་དག་ནས། གནས་ལུགས་དོན་གྱི་རྟོགས་པའི་མཆོག་ལ་གཞོལ་བར་འགྱུར་ཏེ་གསང་བ་སྒྲ་རྒྱུད་ལས། དེ་དག་དབྱེ་བ་རྣམ་བཞི་ཡང༌། ། རང་རིག་ཡེ་ཤེས་ཆོས་སྐུར་གཅིག ། མ་རིག་རྙོག་པ་མེད་པའི་ཕྱིར། ། ནོར་བུ་ཆུ་དྭངས་དཔེ་བཞིན་ནོ། ། ཞེས་སོ། ། རང་བཞིན་ལྔ་ནི།
དེ་ལྟར་བཞག་པའི་ངང་ལ་གནས་པ། དྲན་པས་ཟིན་པ། རྟོག་པས་མ་འགྱུས་པ། རེ་དོགས་ཆད་པ། བྱིང་རྒོད་མེད་པའོ། ། དྲོད་རྟགས་བཞི་ནི། རྩ་བ་རྡོ་རྗེའི་ཚིག་རྐང་ལས། དྲོད་རྟགས་ལུས་སེམས་མེད་པར་སྙམ༔ ནམ་མཁའ་དང་འདྲེས་ཕྱམ་ཅིག་པ༔ ཏིང་འཛིན་འདི་ལ་འབྲལ་མི་ཕོད༔
འཁོར་འདས་རེ་དོགས་གཉིས་འཛིན་མེད༔ སངས་རྒྱས་དགོངས་པ་འདི་ཁོ་ན༔ སྙམ་པའི་ཐག་ཆོད་ཤེས་པ་སྐྱེ༔ ཞེས་ལུས་སེམས་མེད་པར་སྙམ་པ་དང༌། ནམ་མཁའ་དང་འདྲེས་ནས་ཕྱམ་ཅིག་པར་སྙམ་པ་དང༌། ཏིང་འཛིན་ལས་སྐྱེས་པའི་དགའ་བདེ་དང་འདི་ལ་འབྲལ་མི་ཕོད་སྙམ་པ་དང༌། འཁོར་འདས་གང་ལའང་རེ་དོགས་དང་གཉིས་འཛིན་ཡེ་མེད་པའི་ཡེ་ཡིན་སངས་རྒྱས་ཀྱི་དགོངས་པ་འདི་ཁོ་ནའོ་སྙམ་པའི་ཐག་ཆོད་ཤེས་པ་གཏིང་ནས་སྐྱེ་བར་འགྱུར་བ་རྣམས་སོ། ། དེ་དག་ལ་གོམས་ཤིང་བརྟན་པ་ཐོབ་པས་སྤྱན་དང་མངོན་ཤེས་རྫུ་འཕྲུལ་སོགས་སྟོན་མི་འདོད་ཀྱང་ཤུགས་ལ་འཆར་བར་འགྱུར་རོ། ། ཞེས་སོ། ། གསུམ་པ་གདེང་གྲོལ་ཐོག་ཏུ་བཅའ་བ་ནི།
རྩ་བ་རྡོ་རྗེའི་ཚིག་རྐང་ལས། གསུམ་པ་གྲོལ་ཐོག་གདེང་བཅའ་བ༔ ངང་དྭངས་སྤྲོས་པ་བྲལ་བ་ལ༔ བཞག་པས་ཤེས་པ་ཡུལ་ཐོག་ཏུ༔ འཕྲོ་བ་རང་ཤར་རང་གྲོལ་ཏེ༔ ཞེས་སྤྱིར་ངང་དྭངས་ཞེས་པ་མིག་ནམ་མཁར་གཏད་པས་རིག་པ་སྟོང་པར་དག་སྟེ་རྟོག་མེད་རང་དྭངས་སུ་གནས་པ་སྟེ། དེའང་སྤྲོས་པ་དང་བྲལ་བ་རྒྱ་མཚོ་དྭངས་པ་ལྟ་བུའི་ངང་ལ་བཞག་པའི་ཚེ། ཆགས་སྡང་དང་དགའ་སྡུག་སོགས་ཤེས་པ་ཡུལ་ཐོག་ཏུ་འཕྲོ་བའི་ཕྲ་རགས་ཀྱི་རྟོག་པ་ཅི་ཤར་ཡང༌། རང་ཤར་རང་གྲོལ་དུ་བསྟན་པ་རྦ་རླབས་ཆུར་ཐིམ་པ་ལྟར། དྲན་རྟོག་རྗེས་མེད་དུ་ཡལ་ནས་བྱུང་ཚོར་གཞིར་ཐིམ་སོང་བ་ལ་རང་གྲོལ་ཞེས་བྱ་སྟེ།
རྒྱུད་ལས། རང་སེམས་གྲོལ་བ་ཞེས་བྱ་སྟེ། ། གཅིག་ནས་གཅིག་ཏུ་སོང་བ་མེད། ། གང་གིས་གྲོལ་བ་མེད་པའི་སེམས། ། གཞི་ལ་རྫོགས་པས་འགྲོ་འོང་མེད། ། བརྟགས་པས་མ་རྙེད་རྒྱུ་མཚན་མེད། ། གཞི་རྩ་མེད་པས་སྟོང་གསལ་གནས། ། རང་གསལ་གནས་པའི་སེམས་དེ་ནི། ། གནད་ཀྱིས་གྲོལ་བས་ཕྱོགས་རིས་མེད། ། དུས་ཀྱིས་གྲོལ་བས་ལྟོས་གཞི་མེད། །
འབད་མེད་གྲོལ་བས་རྩོལ་སྒྲུབ་མེད། ། དེ་ལ་གདེང་གིས་གྲོལ་བར་བཤད། ། ཡེ་ནས་གྲོལ་བས་སྐྱར་གཞི་མེད། ། རང་གིས་གྲོལ་བས་གཉེན་པོ་མེད། ། ཅེར་གྱིས་གྲོལ་བས་མཐོང་སར་ཡལ། ། ཡོངས་སུ་གྲོལ་བས་འབད་རྩོལ་མེད། ། ཅེས་པ་ལྟར་རང་ཤར་རིས་མེད་འཛིན་རྩོལ་དགག་སྒྲུབ་སྤང་བླང་གཉེན་པོ་མེད་པར་ཤར་བ་དང་གྲོལ་བ་དུས་མཉམ་པ་རང་ཤར་རང་གྲོལ། ཤར་གྲོལ་རྗེས་མེད། རང་གིས་རང་གྲོལ་བ་སོགས་ཤར་དུས་ཉིད་ནས་རྗེས་མཐུད་མེད་པས་མིང་མེད་རང་དག སྤང་གཉེན་སོགས་བཅོས་བསླད་མེད་པར་རང་བབས་ཀྱི་ངང་དུ་གློད་པ་ནི་གནད་ཡིན་ལ།
སླར་ཡང་དྲན་རྟོག་སོགས་ཅི་བྱུང་རྗེས་མེད་རང་ཡལ་དུ་འགྲོ་བར་བྱའོ། ། དེ་ལ་དཔེ་གསུམ། རང་བཞིན་ལྔ། དྲོད་རྟགས་བཞི་ཡོད་པ་ལས། དང་པོ་དཔེ་གསུམ་ནི། རྩ་བ་རྡོ་རྗེའི་ཚིག་རྐང་ལས། རྦ་རླབས་ཆུ་ལ་ཆུ་ཐིམ་བཞིན༔ ཤར་གྲོལ་རྗེས་མེད་ཆུ་རིས་ལྟར༔ རང་གིས་རང་གྲོལ་སྦྲུལ་མདུད་བཞིན༔ ཞེས་གསུངས་པ་ལྟར།
ངང་དྭངས་ཆོས་ཉིད་ཀྱི་རོལ་པ་ལས་བྱུང་ཞིང་རོལ་པ་སེམས་ཉིད་དུ་སླར་གྲོལ་བ་ཆུ་བོ་ལ་རྦ་རླབས་ཐིམ་པ་ལྟ་བུའོ། ། ཤར་གྲོལ་རྗེས་མེད་དུ་ཡལ་བ་ཆུ་ལ་རི་མོ་བྲིས་པ་ལྟ་བུའོ། ། རང་གིས་རང་གྲོལ་བ་སྦྲུལ་གྱི་མདུད་པ་ལྟ་བུའོ། ། གཉིས་པ་རང་བཞིན་ལྔ་ནི། རྩ་བ་རྡོ་རྗེའི་ཚིག་རྐང་ལས། ཤར་དུས་མིང་མེད་བཅོས་བསླད་མེད༔ ངང་གློད་དྲན་རྟོག་རྗེས་མེད་ཡལ༔ བྱུང་ཚོར་གཞི་ལ་ཐིམ་པ་ཡིས༔ གསལ་དྭངས་སིང་བག་དང་བཅས་པ༔ འཕྲོ་གནས་གཉིས་སུ་མེད་པའོ༔
ཞེས་སོ། ། དེ་ལྟར་ཤར་དུས་ཉིད་ནས་འཆར་ས་དང་ཤར་མཁན་ཡེ་ནས་མ་གྲུབ་ལ་མིང་ཙམ་ཡང་མེད་པ། ཡོད་མེད་ཡིན་མིན་སོགས་སྒྲོ་སྐུར་གྱིས་བཅོས་བསླད་མེད་པ། ངང་དུ་གློད་ཚེ་དྲན་རྟོག་སྔ་ཕྱིར་མི་མཐུད་པར་ཆུ་ལ་རི་མོ་བྲིས་པ་བཞིན་རང་ཡལ་རྗེས་མེད། བྱུང་ཚོར་རགས་པ་གཞི་ལ་ཐིམ་པས་གསལ་དྭངས་སིང་བག་དང་བཅས་པ། འཕྲོ་གནས་གཉིས་སུ་མེད་པ་སྟེ་ལྔའོ། ། གསུམ་པ་དྲོད་རྟགས་བཞི་ནི། རྩ་བ་རྡོ་རྗེའི་ཚིག་རྐང་ལས། དེ་ལ་གོམས་པས་རྣམ་རྟོག་གིས༔ སེམས་གནས་པ་ལ་མི་གནོད་ཅིང་༔
རྟོགས་དང་མ་རྟོགས་རོ་མཉམ་པ༔ རྟོགས་པ་གཞི་མེད་ངོ་བོའི་ངང་༔ ཁོང་གྲོལ་རྒྱ་ཡན་གཏད་མེད་དུ༔ དུག་ལྔ་སྐྱེ་གྲོལ་དག་པ་ཡིས༔ ཞེན་ཆགས་མཁའ་ལྟར་ཞི་བ་དང་༔ ཐུག་འཕྲད་བརྗོད་མེད་རང་སར་གྲོལ༔ རྐྱེན་ངན་ལམ་དུ་ལྷོང་བ་དང་༔ མཉམ་རྗེས་རིས་མེད་འདྲེས་པ་ཡིས༔ སྒོམ་པ་ཆུ་བོའི་རྒྱུན་བཞིན་གནས༔ ཞེས་གསུངས་པ་ལྟར།
དེ་ཉིད་ལ་གོམས་པས་ནམ་ཞིག་རྣམ་རྟོག་གིས་ཀྱང་འོད་གསལ་ལ་སྒྲིབ་པ་མེད་པས་ཕྱིར་ན་སེམས་གནས་པ་ལ་མི་གནོད་ཅིང་ཆོས་ཉིད་རྟོགས་དང་མ་རྟོགས་རོ་མཉམ་པ་དང༌། རྟོགས་པ་གཞི་མེད་ཀྱི་ངོ་བོའི་ངང་དུ་ཁོང་གྲོལ་རྒྱ་ཡན་གཏད་མེད་དུ་བཞག་པའི་དུག་ལྔ་སྐྱེ་མེད་དུ་གྲོལ་ཅིང་རང་བཞིན་དུ་དག་པས་ཞེན་ཆགས་སོགས་མཁའ་ལ་སྤྲིན་དེངས་པ་ལྟར་ཞི་བ་དང༌། རྐྱེན་ངན་ཐུག་འཕྲད་བརྗོད་མེད་ཀྱི་ཀློང་དུ་རང་སར་གྲོལ་བས་ལམ་དུ་ལྷོང་བ་དང༌། མཉམ་རྗེས་རིས་མེད་དུ་འདྲེས་པས་སྒོམ་པ་ཆུ་བོའི་རྒྱུན་བཞིན་གནས་པ་བཅས་བཞིའོ། ། གསུམ་པ་སྤྱོད་པའི་འཕྲང་གསལ་བ་ནི། རྩ་བ་རྡོ་རྗེའི་ཚིག་རྐང་ལས། དེ་ལྟའི་ངང་དུ་མཉམ་བཞག་ལ༔ གནས་དུས་སྣང་སེམས་གཉིས་མེད་དུ༔ གྲོལ་བས་དབང་པོ་དྲུག་གི་ཡུལ༔ འཛིན་བྲལ༔
ཞེས་གསུངས་པ་བཞིན། དེ་ལྟ་བུའི་མཉམ་བཞག་ལ་གནས་དུས་སྣང་སེམས་གཉིས་མེད་དུ་གྲོལ་བ་ཚོགས་དྲུག་ལྷུག་པ་ལ་བསླབས་པས། དབང་པོ་དྲུག་གིས་ཡུལ་དྲུག་ལ་འཛིན་པ་རང་ལོག་སྟེ་རང་སྣང་ལ་ཞེན་པ་མེད་པ་དང༌། རྗེས་སྣང་བདེན་མེད་དུ་ཤེས་ཤིང་ཡུལ་སྣང་སྒྱུ་མའི་དཔེ་བརྒྱད་ལ་བསླབ་པས་ཅིར་སྣང་སྒྱུ་མ་དང་རྨི་ལམ་ལྟར་ཤེས་པར་བྱ་བའོ། ། དེ་ལྟར་སྤྱོད་པའི་དཔེ་གསུམ་ནི། རྩ་བ་རྡོ་རྗེའི་ཚིག་རྐང་ལས། རང་སྣང་ཞེན་མེད་དུ༔ ཐུག་འཕྲད་སྨྱོན་པ་ལྟ་བུར་སྤྱོད༔ རྗེས་སྣང་བདེན་མེད་རྨི་ལམ་ལྟར༔ སྣང་བ་ཞེན་མེད་སྒྱུ་མར་སྤྱོད༔
བླང་དོར་མེད་པ་བུ་ཆུང་ལྟར༔ ཞེས་ཤེས་པ་ཡུལ་སྣང་འཛིན་བྲལ་ཐུག་འཕྲད་རྗེས་མེད་སྨྱོན་པ་ལྟར་སྤྱོད་པ་དང༌། བག་ཆགས་ཀྱི་རྗེས་སྣང་བདེན་མེད་རྨི་ལམ་ལྟ་བུར་གང་སྣང་ལ་འཛིན་ཞེན་མེད་པ་སྒྱུ་མར་སྤྱོད་པ། བླང་དོར་ལ་རེ་དོགས་མེད་པ་བུ་ཆུང་ལྟར་སྤྱོད་པ་བཅས་གསུམ་མོ། ། འབྲས་བུ་དྲོད་རྟགས་བཞི་ནི། རྩ་བ་རྡོ་རྗེའི་ཚིག་རྐང་ལས། སྤྱོད་པ་གང་ལའང་གཏད་མེད་འཆར༔ ཞེ་འདོད་ཟད་ཅིང་དགག་སྒྲུབ་ཞི༔ ཆོས་ཉིད་དབྱིངས་ལས་མི་འདའ་འོ༔ ཞེས་སྤྱོད་པ་གང་ལའང་གཟའ་གཏད་མེད་པར་ཤུགས་འབྱུང་དུ་འཆར་བ་དང༌།
ཞེ་འདོད་ཟད་པ་དང༌། དགག་སྒྲུབ་ཞི་བ། དགོངས་པ་ཆོས་ཉིད་ཀྱི་དབྱིངས་ལས་མི་འདའ་བ་སྟེ་བཞིའོ། ། མདོར་ན་གཤིས་ལ་བྱ་བ་དང་བྲལ་བས་སྒོ་གསུམ་རང་བབས་ལྷུན་མཉམ་ཡངས་པ་ཆེན་པོའི་ཀློང་དུ་འགག་བསྡམ་པའི་ཚུལ། རང་བཞིན་རྫོགས་པ་ཆེན་པོའི་གནད་ཀྱི་ཆེ་བ་རྡོ་རྗེའི་གད་མོ་ཆེན་མོ་བཅུ་གཉིས་དང༌། རྣམ་ཤེས་ཚོགས་བརྒྱད་དག་པར་བྱེད་པའི་ཚིག་ཆེན་པོ་བརྒྱད་དང་བཅས་པས་ཁམས་གསུམ་ཡོངས་གྲོལ་ཆེན་པོ། འཁོར་འདས་མིང་མེད་ཆེན་པོ། རྒྱུ་འབྲས་ལས་འདས་ཆེན་པོ། མ་བྱས་ཡེ་ཟིན་ཆེན་པོ། སྤང་བླང་ཡེ་གྲོལ་ཆེན་པོ།
བྱར་མེད་རྩལ་སྤྲུགས་ཆེན་པོར་ལ་བཟླས་ཏེ། ད་ཆོས་ལ་བྱར་མེད། བྱས་ཀྱང་འཆིང་ཞེན་ལས་མ་འདས། ཡེ་སྟོང་ནམ་མཁའ་ཀློང་ཡངས་སུ་ཕྱམ་བརྡལ་བ་ནི། རིན་པོ་ཆེ་སྤུངས་པའི་རྒྱུད་གསང་བ་ཆེན་པོ་ལས། ཀྱཻ། སངས་རྒྱས་ཐམས་ཅད་ཀྱི་གསུང་གི་རྡོ་རྗེ་སྙིང་པོའི་ལྟ་བ་རང་བྱུང་གི་ཡེ་ཤེས་ལ་ལྟོས་དང༌། དགེ་སྡིག་དང་ལྟ་སྒོམ་ལས་འདས་པ་ངོ་མཚར། གཞི་མ་བསྐྱོད་པས་ལུས་ངག་གི་བྱ་བ་ཅི་བྱས་ཀྱང་དགེ་སྡིག་ཕན་གནོད་དང་བྲལ་བ་ཧ་ཧ། དངོས་པོ་གཤིས་ཀྱི་འདུག་ཚུལ་ལ་ལྟོས་དང༌།
སྣང་བ་འདི་སྤུ་མ་བརྗེས་མདོག་མ་བསྒྱུར་བ་ངོ་མཚར། བདེ་སྡུག་ཅི་ལྟར་བསམས་ཀྱང་དོན་ལ་འགྱུར་བ་མེད་པ་ཧ་ཧ། སྟོང་པ་ཆེན་པོ་ཀུན་འབྱུང་གི་ཡེ་ཤེས་ལ་ལྟོས་དང༌། དྲན་བསམ་གྱི་སྤྱོད་པ་སྣ་ཚོགས་ཅི་བྱས་ཀྱང་རོལ་པར་ཤར་ཏེ་ངོ་མཚར། ཇི་ལྟར་བྱས་ཀྱང་འགག་མེད་ཀྱི་ཀློང་དུ་སྐྱེ་མེད་དུ་གྲོལ་བ་ཧ་ཧ། ཆོས་ཉིད་སྟོང་པ་ཀུན་ཁྱབ་ཀྱི་ཡེ་ཤེས་ལ་ལྟོས་དང༌། སྐྱེ་བ་མེད་པ་དང་ཡེ་ནས་ལྷན་ཅིག་ཏུ་གནས་པ་ངོ་མཚར། སྐྱེས་བུས་མཚོན་རྣོན་པོ་ཐོགས་ནས་འགྲོ་བ་རྣམས་དུས་གཅིག་ལ་བསྒྲལ་ཀྱང༌། གང་ཟག་དེའི་རྒྱུད་ལ་ཕན་གནོད་དང་བྲལ་བ་ཧ་ཧ། རང་གི་ཤེས་པ་སྟོང་པ་ཀུན་སྣང་གི་ཡེ་ཤེས་ལ་ལྟོས་དང༌།
གང་ལྟར་སྣང་བ་ཐམས་ཅད་རང་གི་གྲོགས་སུ་ཤར་བ་ངོ་མཚར། སྣང་ཡང་རང་གི་གཞི་ལས་མ་གཡོས་པ་ཧ་ཧ། རིག་པ་ཀུན་གྲོལ་གྱི་སྣང་བ་ལ་ལྟོས་དང༌། རང་གི་གཉེན་པོར་རང་ཆེ་བ་ངོ་མཚར། ཉོན་མོངས་པ་རྣམས་རང་གིས་རང་གྲོལ་བ་ཧ་ཧ། རིག་པ་སྟོང་པ་ཀུན་དག་གི་ངོ་བོ་ལ་ལྟོས་དང༌། འབད་རྩོལ་མེད་པར་འབྲས་བུ་རྙེད་པ་ངོ་མཚར། གཅིག་ཟིན་པས་འཁོར་འདས་ཐམས་ཅད་གཉིས་མེད་དུ་དག་པ་ཧ་ཧ། ངོ་བོ་སྟོང་པ་ཆེན་པོ་ཀུན་བཞག་གི་ཚང་ལ་ལྟོས་དང༌། འགྲོ་དྲུག་སྐུ་གསུམ་དུ་སྣང་བ་ངོ་མཚར།
འགྲོ་བ་རྣམས་ཀྱིས་སྒོམ་པ་རྡུལ་ཙམ་ཡང་མ་བྱས་པར་དུས་གཅིག་ལ་སངས་རྒྱས་པ་ཧ་ཧ། སྐུ་གསུམ་སྟོང་པ་ཆེན་པོ་ཡེ་རྫོགས་ཀྱི་འབྲས་བུ་ལ་ལྟོས་དང༌། དུས་གསུམ་འདུ་འབྲལ་མེད་པའི་ཆོས་ཉིད་ངོ་མཚར། ཕ་རོལ་ཏུ་ཕྱིན་པ་དྲུག་ལ་མ་སྦྱངས་པར་ཚོགས་རྣམས་དུས་གཅིག་ཏུ་རྫོགས་པ་ཧ་ཧ། རིག་པ་ཅེར་བཞག་སྟོང་པ་ཆེན་པོ་ཀུན་མཉམ་གྱི་ཡེ་ཤེས་ལ་ལྟོས་དང༌། བྱ་བྱེད་ཐམས་ཅད་རྒྱན་དུ་ཤར་བ་ངོ་མཚར། སྤོང་ལེན་ཐམས་ཅད་ལྟ་བས་གྲོལ་བ་ཧ་ཧ། སྟོང་པའི་སྟོང་པ་ཡེ་སྟོང་ཆེན་པོ་ལ་ལྟོས་དང༌། སངས་རྒྱས་ཐམས་ཅད་གཡང་སར་འདུག་པ་ངོ་མཚར། བྱ་བྱེད་བསྒོམས་པས་ལྟུང་བར་འགྱུར་བ་ཧ་ཧ།
མི་སྟོང་པའི་སྟོང་པ་སྟོང་པ་དངོས་ཅན་ལ་ལྟོས་དང༌། མེད་པ་ལ་བདག་ཏུ་འཛིན་པའི་ཐེག་པ་ངོ་མཚར། སྐྱེས་པས་སྐྱེ་མེད་ཐོབ་པ་ཧ་ཧ། ཞེས་གསུངས་ཏེ། རང་གི་རིག་པར་ནན་གྱིས་བལྟས་ན་གཤིས་ལ་གད་མོ་བཅུ་གཉིས་སུ་གནས་པས་འབད་རྩོལ་རང་ཞིག ཆོས་ཟད་བློ་འདས་ཆེན་པོར་ལ་བཟླ་བ་ཡིན་ལ། དེ་བཞིན་དུ་ངོ་མཚར་གྱི་ཚིག་ཆེན་བརྒྱད་ཀྱིས་ཀྱང་འཁོར་འདས་ཆོས་ཟད་ཡུལ་མེད་ཀྱི་དགོངས་པར་ལ་བཟླ་བར་བྱ་སྟེ། དེའང་རིན་པོ་ཆེ་སྤུངས་པ་ལས། ཨེ་མ་ཧོ། གསུང་རྡོ་རྗེ་སྙིང་པོ་ཁྱོད་ཉོན་ཅིག
རང་གི་རིག་པ་ཉིད་སྐྱེ་ཤི་དང་བྲལ་བའི་གནད་ཀྱིས་སེམས་ཅན་བྱེ་བའི་སྲོག་བཅད་པ་དང༌། ཕ་རོལ་ཏུ་ཕྱིན་པ་བཅུ་རྟག་ཏུ་སྦྱངས་པའི་གང་ཟག་ལ། ཁྱད་པར་རྡུལ་ཙམ་ཡང་མེད་པ་ཀུན་ཏུ་བཟང་པོ་ངས་བསྟན་པའོ། ། ཆོས་ཉིད་སྤྲོས་པ་མེད་པའི་གནད་ཀྱིས། རྟག་ཏུ་སྟོང་ཉིད་ལ་གོམས་པར་སྒོམ་པའི་སྐྱེས་བུ་དང༌། སྟོང་པ་ཉིད་ཡིད་ལ་སྐད་ཅིག་ཙམ་ཡང་མ་བྱས་པའི་གང་ཟག་གཉིས་འཚང་རྒྱ་བ་ལ། ཁྱད་པར་རྡུལ་ཙམ་ཡང་མེད་པ་ཀུན་ཏུ་བཟང་པོ་ངས་བསྟན་པའོ། ། ཡང་རིག་པ་ཉིད་འདུས་མ་བྱས་པའི་གནད་ཀྱིས། འདུས་བྱས་ཀྱི་དགེ་བ་དཔག་ཏུ་མེད་པ་བྱས་པའི་དད་པ་ཅན་དང་སྲོག་གཅོད་ལ་རྟག་ཏུ་དགའ་བའི་མི་གཉིས་ལ་ཚོགས་རྫོགས་པའི་སྒོ་ལ། ཁྱད་པར་རྡུལ་ཙམ་ཡང་མེད་པ་ཀུན་ཏུ་བཟང་པོ་ངས་བསྟན་པའོ། །
རིག་པ་ཡེ་ཤེས་ལ་འགྲོ་འོང་མེད་པའི་གནད་ཀྱིས། ཆོས་ཉིད་ཀྱི་རྟགས་སྣ་ཚོགས་ལུས་ངག་ལ་བྱུང་བའི་སྐྱེས་བུ་དང༌། ཐོས་བསམ་ལ་བློ་སྐད་ཅིག་ཀྱང་མ་སྦྱངས་པའི་གང་ཟག་གཉིས་དངོས་པོ་མཐོང་བ་ལ། ཁྱད་པར་རྡུལ་ཙམ་ཡང་མེད་པ་ཀུན་ཏུ་བཟང་པོ་ངས་བསྟན་པའོ། ། ཆོས་ཉིད་ལ་སྐྱེ་འགག་མེད་པའི་གནད་ཀྱིས། དམྱལ་བ་ཚ་གྲང་གི་སྡུག་བསྔལ་ཉམས་སུ་མྱོང་བའི་སྐྱེས་བུ་དང༌། སངས་རྒྱས་རྣམས་ཀྱི་བདེ་བ་ཉམས་སུ་མྱོང་བའི་སྐྱེས་བུ་གཉིས་ལ། རྟོགས་པའི་སྒོ་ཐོབ་པ་ལ། ཁྱད་པར་རྡུལ་ཙམ་ཡང་མེད་པ་ཀུན་ཏུ་བཟང་པོ་ངས་བསྟན་པའོ། ། རིག་པ་འགྱུར་བ་མེད་པའི་གནད་ཀྱིས།
ཡིད་ཆོས་ཀྱི་སྤྲོས་པ་ཆོད་པའི་སྐྱེས་བུ་དང༌། བདག་རྟག་པར་ལྟ་བ་གཉིས་ལ། ཁྱད་པར་རྡུལ་ཙམ་ཡང་མེད་པ་ཀུན་ཏུ་བཟང་པོ་ངས་བསྟན་པའོ། ། ཆོས་སྐུ་རང་ལ་ཡོད་པའི་གནད་ཀྱིས། ཕྱི་རོལ་དུ་མཆོད་པ་དང༌། བསྟོད་པ་དང༌། གསོལ་བ་སྣ་ཚོགས་བཏབ་པའི་སྐྱེས་བུ་དང༌། ལས་སུ་བྱ་བྱེད་དང་བྲལ་བར་འདུག་པ་གཉིས་ལ་འབྲས་བུ་ཐོབ་པ་ལ། ཁྱད་པར་རྡུལ་ཙམ་ཡང་མེད་པ་ཀུན་ཏུ་བཟང་པོ་ངས་བསྟན་པའོ། ། ཀྱཻ།
གསུང་གི་རྡོ་རྗེ་དེའི་ཕྱིར་ན་རང་བྱུང་ཆེན་པོའི་ཚིག་འདི་ངག་ལ་སྦྱོང་བའི་སྐྱེས་བུ་ནི། འབད་པ་མེད་པར་ཉམས་སུ་ལོངས་པའི་གདེང་རྙེད་ནས་སྣང་བ་སྐུ་གསུམ་དབྱེར་མེད་དུ་འཚང་རྒྱ་བ་ཡིན་ནོ། ། ཞེས་གསུངས་ཏེ་ཚིག་གི་རྒྱལ་པོ་བརྒྱད་པོ་འདི་དག་མི་འགྱུར་བ་དོན་གྱི་གཏན་ཚིག་ཆེན་པོ་བརྒྱད་ཀྱིས་གྲུབ་པས་བློ་རབ་རྣམས་ཀྱིས་སྒྲ་ཇི་བཞིན་བཤད་པར་བྱ་སྟེ། རིག་པའི་གཤིས་དེ་ཁོ་ནར་ངེས་པའི་ཕྱིར་རོ། ། དེ་བཞིན་དུ་རང་ལུགས་ཐུགས་སྒྲུབ་བདེ་གཤེགས་ཀུན་འདུས་ཀྱི་རིག་པའི་རྩལ་དབང་ལས། ཀུན་ཏུ་བཟང་པོ་ནམ་མཁའི་ཐུགས༔ ཁུ་རླངས་གཏིབས་ཀྱང་སྡུག་མ་བསྔལ༔ ཉི་ཟླ་གསལ་ཡང་ཉམས་མི་དགའ༔ བཟང་དང་ངན་གཉིས་ངོ་བོ་མཉམ༔ ནམ་མཁའ་སྟོང་པ་ཧད་པོ་ལ༔
ཚོགས་དྲུག་སྣང་བ་མེད་པའི་ཕྱིར༔ རོ་དུད་སྤྲིན་ལྟར་གཏིབས་པ་དང་༔ སྤོས་དུད་དྲི་བསུང་ཆགས་པ་གཉིས༔ ཡང་དག་དོན་ལ་ངོ་བོ་མཉམ༔ དུས་གསུམ་སངས་རྒྱས་མདུན་དུ་ནི༔ གསེར་གྱི་ཕུང་པོ་སྤུངས་པ་དང་༔ དུག་གི་ཡོན་ཆབ་གཏམས་པ་གཉིས༔ ཆགས་པ་མེད་པས་ངོ་བོ་མཉམ༔ རྣམ་རྟོག་འཛིན་པ་གྲོལ་བ་ལ༔ རོ་རས་ནག་པོས་དཀྲིས་པ་དང་༔
ལེ་བརྒན་དར་དཀར་གཡོགས་པ་གཉིས༔ ངེས་པའི་དོན་ལ་ངོ་བོ་མཉམ༔ གཙུག་ལག་ཁང་དང་སྐུ་གསུང་རྟེན༔ བཤིག་དང་བརྩིགས་ལ་དགའ་སྡུག་མེད༔ རང་གིས་བསོད་ནམས་བསགས་པ་ཙམ༔ དོན་ལ་བདེན་པར་མ་གྲུབ་པས༔ སངས་རྒྱས་བསྟོད་དང་སྨད་པ་མཉམ༔ ཚོགས་དྲུག་སྒོ་ཁྱུད་འདན་ན་གསལ༔ རྣམ་རྟོག་བརྩེགས་པ་བཤིག་ན་བརླིང་༔ འཁྲུལ་བའི་ཕ་མ་བསད་ན་དགེ༔
ངན་གོམས་ཆུང་མ་ཕྱེ་ན་མཐུན༔ སེར་སྣའི་སྒོ་ནོར་ཟད་ན་ཕྱུག༔ ངར་འཛིན་བུ་རབས་ཆད་ན་འཕེན༔ སྤང་བླང་ཟད་ན་སྲུང་སྡོམ་དབེན༔ ཞེས་གསུངས་པ་ལྟར། རྫོགས་པ་ཆེན་པོའི་རང་སྐད་གཤིས་ལ་ཐད་དྲང་དུ་བཤད་ནས་གཏན་ལ་དབབ་པའི་དོན་ཐད་ཀའི་ཤེས་པ་རྒྱུ་འབྲས་སྤང་བླང་ལས་འདས་པ་ཉིད་དུས་གསུམ་འཕོ་འགྱུར་མེད་པར་ལམ་དུ་འཁྱེར་བ་ནི་གནད་དོ། ། གཤིས་དེར་ཕེབས་པའི་རྣལ་འབྱོར་པ་ཆེན་པོ་རྣམས་ལ་རྒྱུ་འབྲས་དགེ་སྡིག་མེད་པ་ཐད་དྲང་དུ་བཤད་པ་ལྟར་ཡིན་མོད། རང་ཅག་རྣམས་ཀྱི་བློས་དེ་ལྟར་རྟོགས་ཀྱང་གོམས་པས་ཐོག་ཏུ་མ་ཕེབས་པས། གཤིས་ལ་མི་སྐྲག་ཅིང་ལས་འབྲས་ཆ་ཕྲ་བ་ལ་འཛེམ་པ་དང་སྦྱར་ནས་བཤད་དོ། ། འདི་དག་གིས་གཞི་ཀ་དག་གི་གནས་ལུགས་ལྟ་སྒོམ་སྤྱོད་གསུམ་གྱིས་གཏན་ལ་དབབ་པའི་སྐབས་སོ། །
༈ གཉིས་པ་འོད་གསལ་ཆེན་པོ་ལྷུན་གྲུབ་ཐོད་རྒལ་བཤད་པ་ལ་གསུམ་སྟེ། ཁྲེགས་ཆོད་ལས་འཕགས་ཚུལ། སྒྲོན་མ་འཆར་ཚུལ། ཐོད་རྒལ་དངོས་བཤད་པའོ། ། དང་པོ་ནི། ཀུན་མཁྱེན་ཆེན་པོས་འཕགས་ཚུལ་བདུན་དུ་བཞེད་དེ། དེའང་སྣང་བ་འོད་ཀྱི་ཁྱད་པར། ཉམས་ལེན་དང་ལག་ལེན་འབྲེལ་བའི་ཁྱད་པར། རང་སྣང་མངོན་སུམ་དུ་གཟིགས་པའི་ཁྱད་པར། ལུས་གནད་རྩ་ཡི་ཁྱད་པར།
སྣང་བྱེད་སྒོ་ཡི་ཁྱད་པར། མཐོང་བ་དབང་པོའི་ཁྱད་པར། ཉམས་མྱོང་འཕེལ་སྣང་གི་ཁྱད་པར་དང་བདུན་དུ་བསྟན་པ་ལས། དང་པོ། ཁྲེགས་ཆོད་ཀྱིས་ས་རྡོ་སོགས་འཁྲུལ་སྣང་གི་ཡུལ་དག་མི་ནུས་ལ། ཐོད་རྒལ་གྱིས་སྣང་བ་འོད་ལྔར་བྱེད་པའི་ཁྱད་པར་དང༌། གཉིས་པ། ཁྲེགས་ཆོད་ཀྱིས་སྟོང་པར་མཇལ་བ་ལས་རང་འོད་མི་མཐོང་བ་དེ། ཐོད་རྒལ་གྱིས་གནད་གཅུན་པས་ཆོས་ཉིད་ངོ་བོའི་འོད་གསལ་ནང་དུ་ཟིན་དུས། ཆོས་ཅན་རང་མདངས་ཀྱི་འོད་གསལ་ཕྱིར་སྣང་བ་ལག་ལེན་ལ་བསྟན་དུ་ཡོད་པའི་ཁྱད་པར།
གསུམ་པ། རིག་པའི་ཡེ་ཤེས་ཁྲེགས་ཆོད་དུ་བལྟར་མེད་ཀྱིས་རྒྱས་བཏབ་ནས་མཐོང་དུ་མེད་པ་གཅིག་ཏུ་ཐག་བཅད་པ་སྟེ། ཐོད་རྒལ་དུ་ཡེ་ཤེས་ཀྱི་མཐོངས་ཕྱེས་པས་ཆོས་ཉིད་ཟེར་མདངས་ལ་མཐོང་བའི་ཁྱད་པར། བཞི་པ། ཁྲེགས་ཆོད་དུ་རགས་པའི་རྩ་རླུང་ལ་བརྟེན་པ་ལས་གེགས་དང་གོལ་ས་མང་ལ། དེ་ལྟར་ན་འབྱུང་བའི་སྟོབས་ཆེ་ཆུང་གིས་རྒན་གཞོན་སོགས་ལའང་ལྟོས་ལ། ཐོད་རྒལ་གྱིས་རགས་པ་སྤང་བྱ་ཡིན་པས་གནད་མི་གཡོ་བ་གསུམ་གྱིས་བཅིང་བ་ཙམ་ལས། དོན་དམ་ཡེ་ཤེས་ཀྱི་རྩ་རླུང་འཛིན་རྩོལ་ལས་འདས་པ་འོད་རྩ་དྭངས་པ་ངོས་བཟུང་ནས་སྒྲོན་མ་དངོས་ལམ་དུ་བྱེད་པའི་ཁྱད་པར། ལྔ་པ། ཁྲེགས་ཆོད་དུ་དབང་པོ་དྲུག་གི་སྒོ་མ་དག་པར་འཁྲུལ་སྣང་ལ་ཞེན་པ་སྤོང་བའི་དྭངས་འཚོལ་བ་ལས།
ཐོད་རྒལ་དུ་དག་པ་འོད་གསལ་གྱི་སྒོ་ཡེ་ཤེས་ཀྱི་རླུང་གིས་བསྐུལ་བས་སྒྲོན་མ་བཞིའི་སྣང་བ་ལ་ལོངས་སྤྱོད་པའི་ཁྱད་པར། དྲུག་པ། ཁྲེགས་ཆོད་ཀྱིས་བལྟར་མེད་རིག་པ་ནང་དྭངས་ཀྱི་དབང་པོ་ལ་དྭངས་འཚོལ་བ་ལས། ཐོད་རྒལ་དུ་ཕྱི་ནང་ཡེ་ཤེས་ཟང་ཐལ་གྱི་དབང་པོས་དབྱིངས་དང་ཡེ་ཤེས་འདུ་འབྲལ་མེད་པའི་སྣང་བ་ལ་དངོས་སུ་སྤྱོད་པའི་ཁྱད་པར། བདུན་པ། ཁྲེགས་ཆོད་ཀྱིས་ཕྱིའི་ཡུལ་དང་ནང་སེམས་ཀྱི་འཁྲུལ་པ་སྣང་དུ་བཅུག་ནས་སྤོང་ལེན་མེད་པའི་ངང་རྒྱས་འདེབས་པས་མྱུར་དུ་དེ་དག་མི་གྲོལ་བ་ཉིད། ཐོད་རྒལ་དུ་གནད་དང་བཅས་པས་སྐད་ཅིག་གིས་ཕྱི་ནང་གི་འཁྲུལ་སྣང་འཁྲུལ་འཛིན་དང་བཅས་པ་རང་སངས་ཏེ། མ་སྤངས་གནས་སུ་དག་པས་རྒྱས་འདེབས་པ་ལ་མི་ལྟོས་ཤིང༌། ཡེ་ཤེས་ཀྱི་འཕེལ་སྣང་ཟླ་བ་ཡར་ངོ་བཞིན་གོང་དུ་འཕེལ་ཏེ་སྣང་བཞི་ཚད་དུ་ཕྱིན་ནས་གྲོལ་བའི་ཁྱད་པར་ཏེ། སྔ་མའི་ལུས་རྡུལ་ཕྲན་དུ་དྭངས་པ་ཙམ་ལས་འོད་གསལ་དུ་འགྲོ་མི་སྲིད།
འདིས་ནི་འོད་ལུས་སུ་དྭངས་པས་འཕགས་སོ། ། གཉིས་པ། ཡེ་ཤེས་ཆེན་པོ་སྒྲོན་མ་བཞིར་སྣང་ཚུལ་བཤད་པ་ནི། རང་ཤར་ལས། སྒྲོན་མ་རྣམ་བཞི་འདི་ལྟར་སྟེ། ། ཐིག་ལེ་སྟོང་པའི་སྒྲོན་མ་དང༌། ། རིག་པ་དབྱིངས་ཀྱི་སྒྲོན་མ་དང༌། ། ཤེས་རབ་རང་བྱུང་སྒྲོན་མ་དང༌། ། རྒྱང་ཞགས་ཆུ་ཡི་སྒྲོན་མ་རྣམས། ། སེམས་ཅན་ཀུན་ལ་གནས་པའོ།
ཞེས་ཙིཏྟ་ཤའི་སྒྲོན་མ་ནི་ཡེ་ཤེས་བཞུགས་པའི་གནས་དང༌། དཀར་འཇམ་རྩའི་སྒྲོན་མ་ནི་འཆར་བའི་ལམ། རྒྱང་ཞགས་ཆུ་ཡི་སྒྲོན་མ་ནི་འཆར་བའི་སྒོ། ཐིག་ལེ་སྟོང་པའི་སྒྲོན་མ་ནི་ཡེ་ཤེས་དངོས་ཡིན་ནོ། ། དེའང་ཐལ་འགྱུར་ལས། ཙིཏྟ་རིན་ཆེན་གཞལ་ཡས་ན། ། ངོ་བོ་ཀ་ནས་དག་པའི་ཆ། ། སྟོང་གསལ་འདུས་པ་སྐུ་ཡི་གདངས། ། ཞལ་ཕྱག་རྫོགས་པ་བུམ་སྐུའི་ཚུལ། ། ལྷུན་གྲུབ་འོད་ཀྱི་གོང་བུར་གནས། །
ཐུགས་རྗེའི་ཁ་དོག་སོ་སོར་གསལ། ། ཞེས་ངོ་བོ་རང་བཞིན་ཐུགས་རྗེ་གསུམ་མཚོན་བྱེད་འོད་གསལ་གྱི་འཆར་གཞི་ཙམ་དུ་རང་བཞིན་མེད་པར་བཞུགས་པ་ནི། གནས་ལུགས་གཞིའི་སྒྲོན་མ་ཞེས་བྱ་སྟེ། རང་ཤར་ལས། ཡང་དག་སངས་རྒྱས་དགོངས་པ་ནི། ། སེམས་ཅན་ཀུན་གྱི་རང་རྒྱུད་ལ། ། སྐུ་དང་ཡེ་ཤེས་ཚུལ་དུ་གནས། ། དེ་ཡང་ཙིཏྟའི་དཀྱིལ་ན་གནས། ། ཞེས་དང༌། རྩ་བ་རྡོ་རྗེའི་ཚིག་རྐང་ལས།
ཁྱད་པར་མིག་གི་སྒོར་གསལ་བ༔ སྙིང་ནས་མིག་ཏུ་འབྲེལ་བའི་རྩར༔ རང་རིག་འོད་ལྔ་གཉིས་མེད་དུ༔ སྙིང་ནས་མིག་ཏུ་གསལ་བའི་དཔེ༔ མར་མེའི་ཐད་ཀར་དངོས་པོ་ནི༔ ཅི་ལྟར་བསྟན་ཀྱང་མེ་འོད་འཆར༔ མིག་ནས་ཡུལ་དུ་འཆར་བའི་དཔེ༔ མར་མེའི་མེ་འོད་རང་རིག་གཉིས༔ མིག་ནས་ཡུལ་ལ་གསལ་བའི་སྒོ༔ ཞེས་གསུངས་པ་བཞིན་དེའང་སྙིང་ཁའི་ཡེ་ཤེས་བུམ་ནང་གི་མར་མེ་ལྟར་གནས་པའི་རྩལ།
འོད་གསལ་གྱི་འཇུག་སྒོ་མིག་དང་འབྲེལ་བའི་རྩ་ཀ་ཏི་ཤེལ་གྱི་སྦུ་གུ་ཅན་ཞེས་རྒྱུ་རྐྱེན་གྱིས་མ་བསྐྱེད་པའི་འོད་རྩ་ནས་འཆར་བ་ཡིན་ཏེ། གསེར་ཕྲེང་ལས། རིན་ཆེན་རྒྱ་མཚོར་འབྲེལ་བའི་རྩ། ། དཀར་འཇམ་ཁོག་པ་སྟོང་པ་ནི། ། ཐིག་ལེ་ཁྲག་གིས་མ་གོས་པ། ། ཡེ་ཤེས་ཆེན་པོ་དེ་ནས་རྒྱུ། ། ཞེས་སྙིང་ནས་མིག་ཏུ་འབྲེལ་བའི་རྩ་ཀ་ཏི་ཤེལ་གྱི་སྦུ་གུ་ཅན་གྱི་ལམ་ནས་བརྒྱུད། རྒྱང་ཞགས་ཆུའི་སྒྲོན་མའང་མིག་གི་སྒོ་ནས་ཕྱི་རོལ་གྱི་དབྱིངས་སུ་མར་མེ་ལས་འོད་གསལ་བ་བཞིན་རིག་པ་ལས་རིག་གདངས་རྡོ་རྗེ་ལུ་གུ་རྒྱུད་དང༌། དེ་ལས་ཐིག་ལེ་སྟོང་པའི་སྒྲོན་མ་འོད་ལྔའི་མུ་ཁྱུད་དང་བཅས་པར་སྣང་བ་དང༌། དེ་ལས་མཆེད་པ་ཕྱེད་སྐུ་དང༌།
སྐུ་རྐྱང༌། ཡབ་ཡུམ། ཚོམ་བུ། དཀྱིལ་འཁོར། དཀྱིལ་འཁོར་ཆེན་པོའི་སྣང་བ་སྟེ་དྲུག་དང༌། སྤྲུལ་སྐུ་ལས་ལོངས་སྐུ། དེ་ལས་ཆོས་སྐུ་འཕྲོ་བ་གསུམ་དང༌། ཞི་ཁྲོ་གཉིས། ཐུབ་པ་དྲུག་གི་རྣམ་པར་སྣང་བ་དང༌། དྲོ་བ།
བསིལ་བ། ཡང་བ། གཡོ་བའི་རང་བཞིན་ཅན་དུ་འཆར་ཏེ། ཐལ་འགྱུར་ལས། ཐིག་ལེའི་ཡུལ་ནི་ཁ་དོག་སྟེ། ། ལྔ་དང་དྲུག་དང་གསུམ་གཅིག་དྲུག ། གསལ་དང་དྲོ་དང་བསིལ་བ་དང༌། ། ཡང་ཞིང་གཡོ་བའི་བདག་ཉིད་ཅན། ། དོན་དམ་ཆོས་ཉིད་འབྱུང་བ་འོ། ། ཞེས་སོ། །
དེ་ལྟར་ཉམས་སུ་བླངས་པས་འབྱུང་བཞི་ལས་རླུང་དང་བཅས་པ་དག་ནས་ཡེ་ཤེས་རླུང་གི་ཆ་ལས་སྒྲོན་མ་བཞིར་སྨིན་ཅིང༌། དེ་ཉིད་བརྟེན་པའི་རང་བཞིན་སྣང་བཞིའི་རྩལ་རྫོགས་ཏེ་ཟད་པའི་སར་བསྐྱལ་ནས་འགག་བསྡམ་པའི་ཚུལ་ཚིག་དོན་མཛོད་ལས། ཐོད་རྒལ་གྱི་སྣང་བ་དང་པོ་འཆར་དགོས། སྒོམ་དུས་མ་ཞེན་དགོས། ཕྱིས་ཟད་དགོས་ཏེ་རིག་པ་རླུང་དང་སྦྲགས་ནས་རང་ས་ཟིན་དགོས་པའི་ཕྱིར་ཏེ། རླུང་གི་ཆ་དག་དགོས། རིག་གདངས་ཀྱི་ཆ་འཕེལ་བ་ལས་སླར་ནང་དབྱིངས་སུ་ཟད་དགོས་སོ། ། ཞེས་གསུངས་པ་བཞིན་ཐོད་རྒལ་གྱི་སྣང་བ་དང་པོ་འཆར་དགོས། ཤར་དུས་མ་ཞེན་དགོས། ཞེན་ན་གཟུང་འཛིན་དུ་གོལ་ནས་འཆིང་བྱེད་དུ་འགྱུར་བའི་ཕྱིར།
ཞེན་འཛིན་སྤང་བླང་དང་བྲལ་བ་རྟོག་མེད་འཇིམ་བཟོས་ཀྱི་མི་མོ་བཞིན། རྟོག་པ་དེར་འཛིན་དང་བྲལ་བའི་ཆོས་སྐུ་བློ་འདས་ཀྱི་ངང་ལ་ལ་བཟླ་བ་ནི་གལ་ཆེ་སྟེ། རྩ་བར། མིག་ནས་ཡུལ་ལ་གསལ་བའི་སྒོ༔ མཉམ་ཡང་འཇིམ་པའི་མི་མོ་བཞིན༔ གཟུང་འཛིན་ཕྲ་རགས་རྟོག་པ་དང་༔ དེར་གསལ་དེར་འཛིན་ཤེས་པ་མེད༔ མ་སྐྱེས་སྤྲོས་བྲལ་ཆོས་སྐུ་འོ༔ ཞེས་པ་ལྟར་རོ། ། གསུམ་པ།
ཐོད་རྒལ་དངོས་བཤད་པ་ལའང༌། མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་ནི། རྩ་བ་རྡོ་རྗེའི་ཚིག་རྐང་ལས། ཁྲེགས་ཆོད་ངོ་སྤྲོད་གདམས་པའི་གཞི་ཐེངས་ནས༔ དེ་ལ་སྔོན་འགྲོ་དངོས་གཞི་རྗེས་གསུམ་སྟེ༔ སྔོན་འགྲོའི་བྱ་བ་བཏང་ཞིང་གནད་གསུམ་གཟེར༔ དེ་ལ་བརྟེན་ནས་མངོན་སུམ་རང་ཐོག་དབབ༔ དངོས་གཞི་ཉམས་བླངས་སྣང་བཞིའི་འཆར་ཚུལ་དང་༔
ཐོབ་གསུམ་གཟེར་གདབ་གདེང་བཞིའི་དྲོད་ཚད་དང་༔ མཐའ་རྟེན་མི་འགྱུར་བ་ཡི་རྒྱས་གདབ་བོ༔ ཞེས་གསུངས་པ་བཞིན་ནོ། ། གཉིས་པ་ལའང༌། སྔོན་འགྲོ། དངོས་གཞི། རྗེས་དང་གསུམ་ཡོད་པ་ལས། དང་པོ་སྔོན་འགྲོ་ལ་ལུས་ངག་ཡིད་གསུམ་གྱི་བྱ་བ་དགུ་ཕྲུགས་སུ་གཏང་བ། སྒོ་གསུམ་གྱི་གནད་བསྟན་པ། གནད་གསུམ་གྱིས་འོད་གསལ་ལ་གཟེར་བ།
རིག་པ་རྩལ་གྱི་དབང་བསྐུར་ནས་མངོན་སུམ་རང་ཐོག་ཏུ་དབབ་པ་དང་བཞི་ཡོད་པ་ལས། དང་པོ་ལུས་ངག་ཡིད་གསུམ་གྱི་བྱ་བ་དགུ་ཕྲུགས་སུ་གཏང་བ་ནི། རྩ་བ་རྡོ་རྗེའི་ཚིག་རྐང་ལས། ལུས་ཀྱི་སོ་ནམ་ཕྱག་བསྐོར་འཕྲུལ་འཁོར་དང་༔ ངག་གི་འཁྲུལ་གཏམ་ཆོས་བརྗོད་གསང་སྔགས་ཀློག༔ ཡིད་ཀྱི་སྤྲོས་རྟོག་ལྷ་བསྒོམ་འཛིན་རྟོག་སྤང་༔ བཅུད་ཅན་ཟས་བསྟེན་ཐིག་ལེ་རྒྱས་པར་བྱ༔ ཞེས་ལུས་ཀྱིས་ཕྱི་འཇིག་རྟེན་གྱི་བྱ་བ་ཚོང་དང་སོ་ནམ། ནང་ཕྱག་བསྐོར་སོགས་དམན་པའི་དགེ་སྦྱོར་རྣམས་དང༌། གསང་བ་ལྷའི་གར་དང་འཕྲུལ་འཁོར་སོགས་སྤང༌།
ངག་གིས་ཕྱི་འཇིག་རྟེན་གྱི་འཁྲུལ་གཏམ་སྣ་ཚོགས་དང༌། ནང་ཁ་ཏོན་བཟླས་བརྗོད་གསང་སྔགས་ཀློག་པ། གསང་བ་རླུང་འཛིན་སོགས་ངག་གི་བྱ་བ་ཐམས་ཅད་སྤངས་ནས་མི་སྨྲ་བར་གནས་པར་བྱའོ། ། ཡིད་ཀྱིས་ཕྱི་འཇིག་རྟེན་གྱི་འཁྲུལ་རྟོག་ཐམས་ཅད་དང༌། ནང་བློ་སྦྱོང་ལྷ་སྒོམ་སོགས་དང༌། གསང་བ་བསྐྱེད་རྫོགས་སེམས་འཛིན་སོགས་ཡིད་ཀྱི་བྱ་བ་ཐམས་ཅད་སྤངས་ལ་རྟོག་མེད་དུ་གནས་པར་བྱའོ། ། དེ་ལྟར་ལུས་དལ་བས་རྩ་དལ། རྩ་དལ་བས་རླུང་སེམས་དལ། རླུང་སེམས་དལ་བས་རྣམ་རྟོག་རང་ཤུགས་ཀྱིས་འགགས་ནས་འོད་གསལ་གྱི་ཡེ་ཤེས་མྱུར་དུ་སྐྱེ། ལུས་ཀྱི་འབྱུང་བ་མི་འཁྲུག་ཅིང་ནད་ཉུང༌།
ངག་གི་བྱ་བ་ཐམས་ཅད་བཏང་བས་རླུང་རང་སོར་རྒྱུ་ཞིང་དལ་བས་ཚེ་རིང༌། ཟག་མེད་ཀྱི་ཡེ་ཤེས་མྱུར་དུ་སྐྱེ། སེམས་ཀྱི་བྱ་བ་བཏང་བས་རྣམ་རྟོག་རྣམས་དུས་གཅིག་ལ་འགགས་ཏེ་ཁྲེགས་ཆོད་ཀྱི་དོན་རྒྱུད་ལ་སྐྱེ་བར་འགྱུར་རོ། ། སྐབས་སུ་བཅུད་ཅན་གྱི་ཟས་བསྟེན་ལ་ཁམས་གསེང་བ་སོགས་ཐིག་ལེ་རྒྱས་པར་བྱ་བ་ནི་གནད་དོ། ། གཉིས་པ། སྒོ་གསུམ་གྱི་གནད་སྟོན་པ་ལས། དང་པོ་ལུས་གནད་བཞུགས་སྟངས་གསུམ་ནི། མུ་ཏིག་ཕྲེང་བ་ལས། སེངྒེའི་ཚུལ་དང་གླང་ཆེན་དང༌། ། དྲང་སྲོང་ལྟ་བུ་གནས་པར་བྱ། །
ཞེས་དང༌། རྩ་བ་རྡོ་རྗེའི་ཚིག་རྐང་ལས། སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་ནི༔ ལག་མཐིལ་འགྲམ་སྐྱོར་སྤྲིན་བྲལ་མཐའ་ལ་བལྟ༔ ལོངས་སྐུའི་བཞུགས་སྟངས་གླང་ཆེན་པུས་བྲང་སྦྱར༔ ལག་མཐིལ་འགྲམ་སྐྱོར་ཉི་ཐིག་ཟུར་ལ་ཁྲིད༔ ཆོས་སྐུའི་བཞུགས་སྟངས་སེངྒེ་འཕོང་རྟིང་བཀལ༔ ལག་གཉིས་རྩེའུ་ཆུང་མནན་སྨིན་ཕྲག་གཟེར༔ ཞེས་གསུངས་པ་ལྟར། སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་ནི།
ལོང་བུ་གཉིས་གཤིབ་སྟེ་ཙོག་པུར་བསྡད། པུས་བྲང་སྦྱར། གྲུ་མོ་གཉིས་པུས་མོའི་སྟེང་དུ་བསླང༌། ལག་སོར་སྒོང་པས་ལྐོག་མ་བཏེགས་ན་ཚ་གྲང་ཆ་སྙོམས་པར་གསུངས་ལ། མིག་ཕབ་ནས་སྤྲིན་བྲལ་གྱི་མཐའ་ལ་བལྟ། གཞན་ཡང་ལག་བསྣོལ་ནས་མཆན་དུ་རེག་པ་དང་པུས་མོར་དགབ་པ་སོགས་ལུགས་མང་ངོ༌། ། ལོངས་སྐུའི་བཞུགས་སྟངས་གླང་ཆེན་ཉལ་བ་ལྟ་བུ་ནི། སྟན་ཐོག་ཏུ་ཁ་སྦུབས་ཏེ་པུས་བྲང་སྦྱར། ལག་མཐིལ་གྱིས་འགྲམ་པ་སྐྱོར་ཞིང་མིག་ཉི་ཐིག་ཟུར་ལ་ཁྲིད་པ་ཡིན། ཆོས་སྐུའི་བཞུགས་སྟངས་སེངྒེ་ལྟ་བུ་ནི།
རྐང་མཐིལ་མདུན་དུ་སྤྲད། པུས་མོ་ཕྱིར་བསྒྲད། འཕོངས་དང་རྟིང་པ་སྤྲད་པའི་དབུས་སུ་ལག་གཉིས་ཁུ་ཚུར་གྱི་མཐིལ་ས་ལ་བཙུག མགོ་རྩལ་ཕྲག་པ་ལ་བསྐུར། མིག་སྨིན་ཕྲག་ནས་གྱེན་ལ་བལྟའོ། ། དེ་ལྟར་ལུས་གནད་བཞུགས་སྟངས་གསུམ་དང་མི་འབྲལ་བར་བྱས་པས་འོད་གསལ་མྱུར་དུ་འཆར་ཞིང༌། གེགས་ཞི་བ་སོགས་ཡོན་ཏན་དཔག་ཏུ་མེད་པ་ཡོད་དེ། གསང་བ་སྤྱོད་པའི་རྒྱུད་ལས། འདི་ལས་གཡོ་བར་མ་བྱས་ན། ། སངས་རྒྱས་སུམ་སྟོང་ཉིད་དང་ནི། །
སྐལ་བ་དག་ནི་མཉམ་པ་ཡིན། ། ཞེས་སོ། ། གཉིས་པ་ངག་གི་གནད་ནི། རྩ་རྒྱུད་ལས། ངག་ནི་བསླབ་དང་གནས་པ་དང༌། ། ལ་བཟླ་བ་ཉིད་བསྟེན་པར་བྱ། ། ཞེས་སྨྲ་བ་མ་བཅད་ན་དེ་ལ་བརྟེན་ནས་རྣམ་རྟོག་འཁྲུག་པ་དང༌། རྩོད་པ་དང༌། བཀྱལ་པ་ལ་སོགས་ཏེ་རྣམ་པ་བཞིས་སྒྲིབ་པར་འགྱུར་བས་ན། སྨྲ་བ་གཅད་ལ་རིམ་པར་བསླབ་པར་བྱ་ཞིང་མཐར་ཆོས་སྤྱོད་ལ་སོགས་པའི་བརྗོད་པ་མཐའ་དག་སྤང་ལ་ལྐུགས་པ་བཞིན་དུ་བསྡད་ན་རླུང་དལ་ཞིང་སྟོང་པར་འགྱུར་ཏེ།
ཀློང་གསལ་ལས། དེ་ལྟར་ངག་གནད་སུས་གཟེར་བ། ། ངག་གི་རྐྱེན་ཟད་མྱ་ངན་འདའ། ། ཞེས་སོ། ། གསུམ་པ་སེམས་ཀྱི་གནད་ནི། ཀློང་གསལ་ལས། སེམས་ནི་ཕྱི་ཡི་མཁའ་ལ་གཏད། ། ནང་གི་སྒྲོན་མ་མངོན་དུ་སྣང༌། ། ཞེས་སེམས་མིག་ལ་གཏད། མིག་ནམ་མཁའ་སྤྲིན་བྲལ་ལ་མ་ཡེངས་པར་བཞག་པས་དབྱིངས་རྣམ་དག་གི་སྒྲོན་མ་གསལ་སྟོང་ལྷག་གེ་བ་འཆར་ཏེ།
ཀློང་གསལ་ལས། དེ་ལྟར་སེམས་ཀྱི་གནད་གཟེར་བས། ། སྐུ་གསུམ་རིག་པ་སྟོང་པར་འཆར། ། ཞེས་སོ། ། གསུམ་པ་གནད་གསུམ་གྱི་འོད་གསལ་ལ་བལྟ་བ་ནི། རྩ་བ་རྡོ་རྗེའི་ཚིག་རྐང་ལས། དེ་ནས་སྒོ་ཡུལ་རླུང་རིག་གནད་གསུམ་ལས༔ ཞེས་དང༌། ཐལ་འགྱུར་ལས། གནད་གསུམ་མན་ངག་འབྲལ་མི་བྱ། །
དེ་ཡང་སྒོ་དང་ཡུལ་ཉིད་དང༌། ། རླུང་དང་རིག་པའི་གནད་ཉིད་བསྟུན། ། ཞེས་གནད་བཞིའམ། རླུང་རིག་གཉིས་གཅིག་ཏུ་བྱས་པས་གསུམ་དུ་འབྱུང་བས་དེ་ལྟར་ན། འཆར་བྱེད་སྒོ་ཡི་གནད་ནི། རྩ་བ་རྡོ་རྗེའི་ཚིག་རྐང་ལས། སྒོ་གནད་གཟིགས་སྟངས་གསུམ་ལས་མི་འགྱུར་བར༔ ཞེས་དང༌། རྩ་རྒྱུད་ལས། སྒོ་གནད་ལྡོག་ཕབ་ཟུར་གྱིས་བལྟ། །
ཞེས་ཆོས་སྐུའི་གཟིགས་སྟངས་གྱེན་དུ་གཙུག་ཏོར་གྱི་རྣམ་པར་བལྟ་བ་དང༌། ལོངས་སྐུའི་གཟིགས་སྟངས་གཡོན་ཟུར་དུ་ཁྲིད་པ་སྨྱུག་མདའ་སྲོང་བ་ལྟ་བུ། སྤྲུལ་སྐུའི་གཟིགས་སྟངས་ཕྱེད་བཙུམ་ཞིང་ཅུང་ཟད་ཐུར་དུ་ཕབ་ནས་དྲང་སྲོང་བསམ་གཏན་བསྒོམས་པ་ལྟ་བུ་བལྟ་བར་བྱ་ལ། དེའང་ཙཀྵུ་ཟིམ་བུས་སཱུརྻར་བལྟ། ། ཤར་གྱི་རྒྱུ་སྐར་བཞིན་དུ་གསལ། ། ཞེས་པས་མིག་ཕྱེད་བཙུམ་ཞིང་ཟིམ་བུས་ཉི་མ་ལ་ཁྲུ་གང་ཙམ་མ་རེག་པའི་སར་བལྟ་བ་གནད་ཡིན་ནོ། ། འཆར་གཞི་ཡུལ་གྱི་གནད་ནི། རྩ་བ་རྡོ་རྗེའི་ཚིག་རྐང་ལས། ཡུལ་གནད་ནམ་མཁའ་སྤྲིན་བྲལ་དྭངས་ལ་གཏད༔ ཅེས་གནས་མཐོ་སར་ནམ་མཁའ་གཡའ་དག་པའི་དུས་སུ་འོད་གསལ་འཆར་སླ་ཕྱིར་སྔ་དགོང་གི་ཟེར་གཉིས་དང་སྦྱར་ཞིང༌།
དེའང་ཉི་མའི་འོག་ཏུ་ཁྲུ་གང་ཙམ་གྱི་ནམ་མཁའ་སྟོང་སང་བར་བལྟ། ཅུང་འབྱོངས་པའི་ཚེ་སྔ་དྲོ་ནུབ་དང་ཕྱི་དྲོ་ཤར་ལ་བལྟ་བར་བྱ་བའང་བཤད་དོ། ། རླུང་རིག་གི་གནད་ནི། རྩ་བ་རྡོ་རྗེའི་ཚིག་རྐང་ལས། རླུང་གནད་ཁ་ནས་དལ་བུར་ཡུད་ཙམ་འདུར༔ ཞེས་རླུང་གི་གནད་སྣ་ནས་མི་གཏང་བར་མཆུ་སོ་མ་རེག་ཙམ་གྱི་བར་ཁ་ནས་རླུང་དྲངས་ལ་ཤིན་ཏུ་དལ་བུས་ནང་དུ་རྒྱུ་བ་སྙོམས་པ་ལས་ཕྱིར་འཛིན་ཅུང་ཟད་བྱ་སྟེ། རྒྱུད་ཀློང་གསལ་ལས། ཕྱི་ནང་རླུང་གཉིས་དལ་ཞིང་མཉམ། ། ཡིད་ཙམ་ཕྱི་རུ་འདུར་བ་ཡིས། ། རླུང་གི་འགྲོ་འོང་ཆད་པར་འགྱུར། །
ཞེས་དེ་ལྟར་རླུང་གི་འགྲོ་འོང་ཟད་པས་རྟོག་པའི་འཕྲོ་འདུ་ཐམས་ཅད་ཟད་དེ་དབྱིངས་རིག་གཡོ་འགུལ་མེད་པར་སྡོད་པའི་གནད་དོ། ། རིག་པའི་གནད་ནི། རྩ་བ་རྡོ་རྗེའི་ཚིག་རྐང་ལས། རིག་པ་ནམ་མཁའི་དཀྱིལ་ལ་མ་ཡེངས་བཞག༔ ཅེས་དང༌། ཀློང་གསལ་ལས། རིག་པ་ལུག་རྒྱུད་བཙོན་ལ་བཟུང༌། ། ཞེས་རིག་པ་ལུ་གུ་རྒྱུད་དེ་དབྱིངས་དང་ཐིག་ལེའི་རྭ་བར་བཅུག་ནས་མི་འབྲལ་བར་བྱ་བ་རིག་པའི་གནད་དེ། རྒྱུད་ལས། དབྱིངས་ནི་ཕྱི་དང་ནང་དུ་སྟེ། །
ཕྱི་ནི་སྤྲིན་བྲལ་མཁའ་ལ་འཛིན། ། ནང་དབྱིངས་སྒྲོན་མ་དག་ཏུ་འོ། ། ཞེས་སོ། ། དེའང་སྔར་བཤད་མ་ཐག་པ་བཞིན། ལུས་ངག་ཡིད་གསུམ་གྱི་བྱ་བ་དགུ་ཕྲུགས་སུ་བཏང་ནས། སྒོ་གསུམ་གྱི་གནད་དང་ལྡན་ལ། གནད་གསུམ་གྱིས་འོད་གསལ་ལ་གཟེར་བས་ཕྱིའི་ནམ་མཁའི་དཀྱིལ་དུ་རིག་པ་ཐིམ་འགྲོ་བ་ལྟར་གཏད་པས། རིག་གདངས་སྔོ་རི་བ་ཤིན་ཏུ་དག་པ་ཞིག་ཐོག་མར་སྣང་བ་དེ་ནི་ཕྱི་དབྱིངས་ཞེས་བྱ་ལ། དེ་ལས་སྣང་བ་མཆེད་པའི་ཚུལ་དུ་འོད་ལྔའི་གདངས་ཁ་དོག་ལྔ་པ་ཟ་འོག་གི་ཁ་ཕྱེས་པ་ལྟར་གསལ་བ་ནི་ནང་དབྱིངས་ཞེས་བྱའོ། ། དེ་ལྟར་དབྱིངས་རྣམ་དག་གི་སྒྲོན་མ་ཤར་བ་དེའི་ནང་དུ་ཐིག་ལེ་སྟོང་པའི་སྒྲོན་མ་ཐིག་ལེ་ཟླུམ་སྐོར་འོད་ལྔའི་མུ་ཁྱུད་ཅན་ལ་སོགས་པར་སྣང་ལ།
དེ་ལ་རྒྱང་ཞགས་ཆུ་ཡི་སྒྲོན་མའི་གཟིགས་སྟངས་ཀྱིས་གཅུན་པས་ནང་གི་རིག་པ་ཤིན་ཏུ་དྭངས་ལ་ཡུལ་མེད་ཅིག་ཏུ་ཉམས་སུ་མྱོང་བ་ནི། ཤེས་རབ་རང་བྱུང་གི་སྒྲོན་མའི་ངོ་བོ་ཡིན་ལ། དེ་ལས་ཡུལ་ཤེས་ཀྱི་ཤེས་རབ་རྣོ་ལ་མྱུར་བ་དང་ཚིག་དོན་ཀློང་རྡོལ་དུ་འཆར་བ་ནི་དེའི་རྩལ་ཡིན་ནོ། ། དེ་ལས་ལྷག་མཐོང་གི་རིག་པ་རྡོ་རྗེ་ལུ་གུ་རྒྱུད་དུ་མུ་ཏིག་བསྟར་ལ་བརྒྱུས་པའམ། གསེར་སྐུད་ལྡིང་བ་ལྟ་བུར་སྣང་བ་ལ་ཤེས་རབ་ཀྱི་གདངས་ཞེས་བྱ་སྟེ་ངོ་བོ་གཅིག་ལ་ལྡོག་པ་གསུམ་གྱིས་དབྱེ་བའི་སྒོ་ནས་ངོས་ཟིན་པ་དགོས་སོ། ། འདི་དག་དབྱེར་མ་ཕྱེད་ན། ཀུན་མཁྱེན་གྱིས། རེས་ཤེས་པ་ལ་ཤེས་རབ་རང་བྱུང་གི་སྒྲོན་མར་བཏགས། རེས་ནང་གདངས་ལ་བཏགས། རེས་ལུ་གུ་རྒྱུད་ལ་བཏགས་པས་མགོ་རྨོངས་པར་ཟད་དོ། །
ཞེས་གསུངས་སོ། ། རྩ་བ་རྡོ་རྗེའི་ཚིག་རྐང་ལས། དབང་པོ་མངོན་སུམ་རྡོ་རྗེ་ལུ་གུ་རྒྱུད༔ ཕྲ་བ་རྟ་རྔ་མདུད་པ་བོར་འདྲ་བ༔ མིག་གི་གར་འགྲོའི་ཕྱོགས་སུ་བགྲོད་པར་འཆར༔ དེ་ནི་མ་འཁྲུལ་པ་ཡི་སངས་རྒྱས་ཏེ༔ གདོད་མའི་གནས་ལུགས་ཡེ་ཤེས་གསུམ་ལྡན་ངང་༔ ཞེས་པ་ལྟར་ཐོག་མར་དབང་པོའི་ཡུལ་དུ་ལུག་རྒྱུད་སོགས་སྨིག་སྒྱུ་གཡོ་བ་ལྟར། འགུལ་འཕྲིག་ཅན་དུ་སྣང་བ་དེ་ཉིད་དབྱིངས་ཐིག་གི་རྭ་བར་ལྟ་སྟངས་ཀྱིས་རིམ་པའི་ཁྲིད་ལ་གོམས་སུ་བཅུག་པས། ནང་གི་རྩ་ཁམས་རྣམས་འོད་དུ་ཇི་ཙམ་དྭངས་སྟོབས་ཆེ་བ་དེ་ཙམ་གྱིས་དབྱིངས་རིག་སྨིན་མཚམས་དང་བྲལ་ཏེ་ཡུལ་རྐྱེན་ལ་ལྟོས་པ་ཇེ་ཆུང་དུ་སོང་ནས།
རིག་པ་སྐུར་སྨིན་ཏེ་སྣང་བཞིའི་ཉམས་རིམ་གྱིས་འཕེལ་ལ་ཕྱིས་ཟད་པའི་སར་འཁྱོལ་ནས་གདོད་མའི་གཞི་དབྱིངས་སུ་འཚང་རྒྱ་བར་འགྱུར་རོ། ། བཞི་པ་རིག་པ་རྩལ་གྱི་དབང་བསྐུར་ཏེ་མངོན་སུམ་རང་ཐོག་ཏུ་དབབ་པ་ནི། གནས་དབེན་ཞིང་ནམ་མཁའ་ཡངས་པར་དུས་བཟང་པོར་དང་བསྟུན་ཚོགས་གཏོར་མཆོད་པ་རྒྱ་ཆེན་པོ་བཤམས་ལ། རིན་ཆེན་དང་པོའི་མཎྜལ་ཕུལ་དུ་བཅུག་ཅིང་སློབ་དཔོན་གྱིས་སློབ་མར། ཀྱཻ། རིགས་ཀྱི་བུ་ཁྱོད་ཀྱི་སྐྱིལ་ཀྲུང་དང་ལྡན་པའི་ལུས་སོག་ཕོན་གྱི་ཐག་པ་ཆད་པ་བཞིན་དུ་ཤིག་གེར་ཞོག་ཅིག ངག་པི་ཝཾ་གི་རྒྱུན་ཐག་ཆད་པ་བཞིན་ཝང་ངེ༌། ཡིད་དྲན་བསམ་སྤྲོ་བསྡུ་དང་བྲལ་བར་ཞོག་ཅིག་ཅེས་བརྗོད་དེ། བླ་མའི་རྣལ་འབྱོར་གྱི་དམིགས་པ་འབོག་ཏུ་བཅུག བླ་མ་བརྒྱུད་པའི་གསོལ་འདེབས་སློབ་བུ་རྣམས་ཀྱི་སྣང་བ་འགྱུར་བའི་དབྱངས་དང་ཌཱ་དྲིལ་བཅས་དལ་བུས་བརྗོད་ཅིང༌།
བྱིན་དབབ་ནས་རིག་པ་རྩལ་གྱི་དབང་བསྐུར་བ་ལ། བླ་མའི་ཐུགས་དང་རང་སེམས་དབྱཻར་མེད་དུ་བསྲེས་ལ་ཡུད་ཙམ་མཉམ་པར་བཞག་ཏུ་བཅུག་ནས། ཡིད་ལ་མེད་པར་གློ་བུར་དུ་ཕཊ་དྲག་པོ་ཐོག་ལྷུང་བ་ལྟ་བུ་ཞིག་བརྒྱབ་ནས་རྟབ་རྟོབ་པོར་གྱུར་ཚེ། ཀྱཻ་རིགས་ཀྱི་བུ་ལྟོས་ཤིག་རང་གི་སེམས་ལ་ལྟོས་ཤིག ད་ལྟ་ཐ་མལ་གྱི་ཤེས་པ་བཟོ་བཅོས་ཀྱིས་མ་བསླད་པའི་གཉུག་མ། རང་བྱུང་གི་རིག་པ་སྟོང་གསལ་འདུས་མ་བྱས་པ་དེ་གའི་ངང་ལ་ཡོད་མེད་དང་ཡིན་མིན་སོགས་ཀྱིས་སྤྲོས་པའི་ལྷན་པ་མ་འདེབས་པར། རང་ཐོག་ཏུ་གློད་ལ་ངོས་བཟུང་དང་བྲལ་བའི་ངང་ལ་ཕྱལ་གྱིས་ཞོག་ཅིག དེའང་རྩ་བ་རྡོ་རྗེའི་ཚིག་རྐང་ལས། ངོ་བོ་སྟོང་ལ་ངོས་བཟུང་དམིགས་གཏད་བྲལ༔ རང་བཞིན་གསལ་ལ་འཛིན་མེད་ཆོས་ཀྱི་དབྱིངས༔
ཐུགས་རྗེའི་མཁྱེན་པ་མ་འགགས་རོལ་པར་གནས༔ དབྱིངས་རིག་ཡེ་ནས་འདུ་འབྲལ་མེད་པར་འཆར༔ དགག་སྒྲུབ་མི་བསླད་སྤྲོས་རྟོག་བློ་སྐྱུར་ལ༔ རང་ཡན་གཉིས་པོའི་ཀློང་དུ་རྟོག་མེད་ཞོག༔ ཅེས་བརྗོད་པའི་དོན་ངོ་སྤྲོད་པ་ཡིན་ནོ། ། དེ་ནས་ཐོད་རྒལ་རིག་པའི་རྩལ་དབང་བསྐུར་བ་ནི། སློབ་མ་རྣམས་ལངས་ལ་ཁ་ཤར་དུ་ཕྱོགས་ནས་སྤྱི་བོར་མ་རེག་པར་ཐལ་མོ་སྦྱར་དུ་བཅུག་སྟེ་འདི་ལྟར། སློབ་དཔོན་དགོངས་པའི་རྩལ་ཆེན་རབ་བསྐྱེད་དེ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ལ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔
རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་ཤར་གྱི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ ཤར་ཕྱོགས་མངོན་པར་དགའ་བའི་ཞིང་གི་མགོན༔ རྡོ་རྗེ་སེམས་དཔའི་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔
ཆོས་རྣམས་མ་ལུས་མེ་ལོང་ཡེ་ཤེས་ཀློང་༔ རིག་པ་རྩལ་གྱིས་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་ལྷོ་ཕྱོགས་སུ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་ལྷོ་ཡི་ཕྱོགས་ཀྱི་ནམ་མཁའ་ལ༔
ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ ལྷོ་ཕྱོགས་དཔལ་ལྡན་བརྩེགས་པའི་ཞིང་གི་མགོན༔ རིན་འབྱུང་རྒྱལ་པོའི་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་མཉམ་ཉིད་ཡེ་ཤེས་ངང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔
ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་ནུབ་ཕྱོགས་སུ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་ནུབ་ཀྱི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔
སོང་ཞིག་རྩལ་ཆེན་མདའ་འཕང་བཞིན་དུ་སོང་༔ ནུབ་ཕྱོགས་བདེ་ཆེན་དག་པའི་ཞིང་གི་མགོན༔ སྣང་བ་མཐའ་ཡས་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་སོར་རྟོག་ཡེ་ཤེས་ངང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ
ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་བྱང་ཕྱོགས་སུ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་བྱང་གི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ བྱང་ཕྱོགས་ལས་རབ་རྫོགས་པའི་ཞིང་གི་མགོན༔
དོན་ཡོད་གྲུབ་པའི་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་བྱ་གྲུབ་ཡེ་ཤེས་ཀློང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་དབུས་ཕྱོགས་སུ༔
རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་དབུས་ཀྱི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ དབུས་ཕྱོགས་མེ་རི་འབར་བའི་ཞིང་གི་མགོན༔ དཔའ་བོ་སྟོབས་ལྡན་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔
དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་ཆོས་དབྱིངས་ཡེ་ཤེས་ཀློང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ ཞེས་བརྗོད་པར་བྱའོ། ། སྐབས་འདིར་གཏེར་གཞུང་དུ་མཚོན་བྱེད་ཀྱི་དཔེ་ལ་བརྟེན་ནས་སྒྲོན་མ་ངོ་སྤྲོད་པའི་ཐབས་དུ་མ་ཞིག་བསྟན་འདུག་ཀྱང་ལག་ལེན་ཐེབས་དཀའ་བས་ཟོར་ཡངས་པོར་བྱས་སོ། ། དེ་ནས་སློབ་མ་རྣམས་སྔར་བཤད་མ་ཐག་པ་ལྟར་སྒོ་གསུམ་གྱི་གནད་གཅུན་པ་དང༌།
གནད་གསུམ་གྱིས་འོད་གསལ་གྱི་སྣང་བ་ལ་བལྟ་རུ་བཅུག་ནས། ཐོད་རྒལ་གྱི་གནད་མཚོན་པར་བྱས་ལ་འདི་ལྟར་བརྗོད་དེ། ཀྱཻ། སྐལ་ལྡན་སེམས་ཀྱི་བུ་ཁྱོད་རྣམས་མ་ཡེངས་པར་ཉོན་ཅིག འོ་སྐོལ་རྣམས་ཀྱི་ཙིཏྟ་རིན་པོ་ཆེའི་གསང་བའི་སྦུབས་ན་སངས་རྒྱས་ཐམས་ཅད་ཀྱི་དགོངས་པ་དང་གཉིས་སུ་མེད་པ་རིག་པའི་ཡེ་ཤེས་འདུས་མ་བྱས་ཤིང་ལྷུན་གྱིས་གྲུབ་པ་ངོ་བོའི་ཆ་ནས་སྟོང་ལ། ངོས་བཟུང་དང་དམིགས་གཏད་ཐམས་ཅད་བྲལ་བ། རང་བཞིན་གྱི་ཆ་ནས་འགག་མེད་དུ་གསལ་ལ། འཛིན་པ་མེད་པ་ཆོས་ཀྱི་དབྱིངས་གཞོན་ནུ་བུམ་སྐུའི་བདག་ཉིད་ཅན། ཐུགས་རྗེའི་རྩལ་མཁྱེན་པའི་ཆ་མ་འགགས་པའི་འོད་མདངས། རྩ་ཀ་ཏི་ཤེལ་གྱི་སྦུ་གུ་ཅན་ལས་རྒྱང་ཞགས་ཆུའི་སྒྲོན་མས་གཟིགས་སྟངས་ཀྱིས་གཅུན་པས།
ཕྱི་དབྱིངས་ནམ་མཁའ་སྟོང་པ་དྭངས་ཤེལ་གྱི་མེ་ལོང་དང་འདྲ་བར། ནང་དབྱིངས་རྣམ་དག་གི་སྒྲོན་མ་འཇའ་ཚོན་ཤར་བ་ལྟ་བུ་འདིའོ། ། དེའི་ནང་དུ་ཐིག་ལེ་སྟོང་པའི་སྒྲོན་མ་རྨ་བྱའི་མདོངས་ལྟ་བུ་ཁ་དོག་ལྔ་ལྡན་གྱི་ཐིག་ལེ་ཟླུམ་པོ་ཞིག་གསལ་བ་འདིའོ། ། དབྱིངས་དང་ཐིག་ལེའི་ནང་དུ་རྟ་རྔ་ལ་མདུད་པ་བཏབ་པ་དང༌། མུ་ཏིག་གི་དྲ་བ་དང་དྲ་ཕྱེད་དམ། ལྕགས་ཐག་སྦྲེལ་མ་ལྟ་བུ་སྐྱ་ཆ་ལེ་སྦྲང་ཆར་བབས་པ་བཞིན་དང༌། སྦྲང་བུ་མེ་ཏོག་ལ་འཁོར་བ་བཞིན་དུ་འཕུར་འཇུམ་གཡོ་བ་འགུལ་འཕྲིག་ཤིག་ཤིག་མང་པོ་འཆར་བ་འདི། རིག་པ་རྡོ་རྗེ་ལུ་གུ་རྒྱུད་ཅེས་བྱ་བ་ཡིན་ནོ། ། དེ་དག་ལ་བལྟས་ཚེ་སྣང་སྟོང་འཛིན་མེད་ཀྱི་ཤེས་པ་ཤིན་ཏུ་དྭངས་ལ། རོལ་པ་མ་འགགས་པ་ཡུལ་མེད་ཅིག་ཉམས་སུ་མྱོང་བ་ནི།
ཤེས་རབ་རང་བྱུང་གི་སྒྲོན་མ་ཡིན་ནོ། ། དེ་ལྟར་མཐོང་བ་ནི་དབྱིངས་རིག་ཡེ་ནས་འདུ་འབྲལ་མེད་པ། དུས་གསུམ་རྒྱལ་བ་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་ཆོས་ཉིད་མངོན་སུམ་དུ་མཐོང་ནས་རིག་པ་རྩལ་གྱི་དབང་ཐོབ་པ་ཡིན་ནོ། ། དེའང་ཇི་ལྟར་ཞེ་ན། ཀློང་གསལ་ལས། རང་གི་རིག་རྩལ་སྐུ་ལྔར་ཤར། ། རྣམ་སྣང་མི་བསྐྱོད་རིན་ཆེན་འབྱུང༌། ། སྣང་མཐའ་དོན་ཡོད་གྲུབ་པ་ཤར། ། ཞེས་རིག་པའི་ཡེ་ཤེས་འོད་གསལ་ཆེན་པོར་སྣང་བས་རྣམ་པར་སྣང་མཛད། འཕོ་འགྱུར་མེད་པས་མི་བསྐྱོད་པ།
འཕེལ་ཆ་དང་བཅས་པས་རིན་ཆེན་འབྱུང་ལྡན། འོད་སྣང་ཚད་མེད་པས་སྣང་བ་མཐའ་ཡས། མ་བཙལ་རང་ལ་རྫོགས་པས་དོན་ཡོད་གྲུབ་པ་སྟེ། རིགས་ལྔའི་སངས་རྒྱས་ཀྱི་ཞལ་མཐོང་བ་ཡིན་ནོ། ། དྲི་མེད་འོད་གསལ་དེ་སྐུའི་འཆར་གཞི་ཡིན་པས་མེ་ལོང་ཡེ་ཤེས། འོད་གསལ་ངོ་བོ་དང་དབྱེར་མི་ཕྱེད་པས་མཉམ་ཉིད། མ་འདྲེས་སོ་སོར་འཆར་བས་སོར་རྟོག མ་བཙལ་ལྷུན་གྱིས་གྲུབ་པས་བྱ་གྲུབ། ཡེ་སྟོང་རྩ་བ་བྲལ་བས་ཆོས་དབྱིངས་ཡེ་ཤེས་ཏེ་ཡེ་ཤེས་ལྔ་མཐོང་བ་ཡིན་ནོ། ། རིག་པའི་ཡེ་ཤེས་ཀྱི་ངོ་བོ་འགྱུར་བ་མེད་པས་རྡོ་རྗེ།
ཡོན་ཏན་ཕུན་སུམ་ཚོགས་པས་རིན་ཆེན། སྣང་བ་ལ་སྐྱོན་གྱིས་མ་གོས་པས་པདྨ། དེ་ལ་གོམས་ན་ལྷག་མེད་འགྲུབ་པས་ལས་ཀྱི་རིགས། སངས་རྒྱས་ཐམས་ཅད་ཀྱི་གཤེགས་ཤུལ་ཡིན་པས་དེ་བཞིན་གཤེགས་པའི་རིགས་ཏེ་རིགས་ལྔ་ཡིན་ནོ། ། ཀློང་གསལ་ལས། རིག་པའི་ཡོན་ཏན་འོད་ལྔར་གསལ། ། ཞེས་འོད་གསལ་དེ་རྣམས་དྲི་མ་མེད་པས་དཀར་པོ། རྩལ་མ་འགགས་པས་སེར་པོ། རང་བཞིན་དུ་སྣང་བས་དམར་པོ། བྱ་བ་བྲལ་བས་ལྗང་ཁུ།
འགྱུར་བ་མེད་པས་མཐིང་གའོ། ། རང་ཤར་ལས། རིག་པ་རླུང་ལྔའི་རང་བཞིན་དུ། ། སེམས་ཅན་ཀུན་ལ་གནས་པའོ། ། ཞེས་འོད་གསལ་གྱི་སྣང་བ་འདི་ཡེ་ཤེས་ཀྱི་དྲོད་དང་མ་བྲལ་བས་མེ་མཉམ་གྱི་རླུང༌། འཁོར་འདས་ཀྱི་སྲོག་འཛིན་པས་སྲོག་འཛིན་གྱི་རླུང༌། དེ་ཉིད་ལ་གོམས་པས་འཁོར་འདས་སོ་སོར་འབྱེད་པས་དྭངས་སྙིགས་འབྱེད་པའི་རླུང༌། ཀུན་ལ་སྙོམས་པས་ཁྱབ་བྱེད་ཀྱི་རླུང༌། དེ་ཉིད་ལ་མཐར་ཕྱིན་པར་འབད་པས་འཁོར་བའི་སྲོག་བཅད་ནས་མྱ་ངན་ལས་འདའ་བར་བྱེད་ཅིང་སྙིང་རྗེ་མེད་པས་བསྐལ་པ་ལས་ཀྱི་རླུང་ངོ༌། ། རང་ཤར་ལས།
དེ་ཡང་རིག་པའི་ངོ་བོ་ལ། ། ཤེས་རབ་རྣམ་པ་ལྔ་དང་ལྡན། ། ཞེས་འོད་གསལ་དང་ཆོས་ཉིད་རྟོགས་མ་རྟོགས་ལས་འཁོར་འདས་སུ་འབྱེད་པས་འབྱཻད་པའི་ཤེས་རབ་དང༌། ཉམས་གོང་འཕེལ་སོགས་ཡེ་ཤེས་ཀྱི་རྩལ་སྣང་སྡུད་པས་སྡུད་པའི་ཤེས་རབ། ཀུན་ལ་ཁྱབ་པས་ཁྱབ་བྱེད་ཀྱི་ཤེས་རབ། འོད་སྣང་འགྲོ་འོང་དང་བཅས་བསྐྱོད་པས་བསྐྱོད་པའི་ཤེས་རབ། དེ་ཉིད་རྟོགས་ན་འཁོར་བ་ལས་སྒྲོལ་བས་སྒྲོལ་བའི་ཤེས་རབ་བོ། ། ཡང་ཀློང་གསལ་ལས། སྟོང་གསལ་རིག་པའི་ཡེ་ཤེས་ནི། ། མཁའ་འགྲོ་རྣམ་པ་ལྔ་དང་ལྡན། །
ཞེས་འོད་ལྔ་མཐོང་བ་ནི་མཁའ་འགྲོ་ལྔའི་ཞལ་མཐོང་བ་ཡིན་ནོ། ། མདོར་ན་ཐལ་འགྱུར་ལས། རང་གི་རང་བཞིན་གཤིས་ཀྱི་གནད། ། བརྗོད་པ་ཚིག་གི་མ་ཡིན་པར། ། དབང་པོའི་ཡུལ་ལ་གསལ་བར་སྣང༌། ། གཅེར་མཐོང་གྲོལ་བའི་བདག་ཉིད་དོ། ། ཞེས་དང༌། ཀློང་གསལ་ལས། རིག་པ་རྡོ་རྗེ་ལུ་གུ་རྒྱུད། ། མཐོང་བ་ཙམ་གྱིས་ཤེས་པ་དང༌། །
ཤེས་པ་ཙམ་གྱིས་རྟོགས་པ་དང༌། ། རྟོགས་པ་ཙམ་གྱིས་གྲོལ་བར་འགྱུར། ། ཞེས་གསུངས་ལ། མདོར་ན་དབྱིངས་སྟོང་གསལ་འདུས་མ་བྱས་པ་ནི། ཤེས་རབ་ཀྱི་ངོ་བོ་ཀ་དག་ཁྲེགས་ཆོད་ཀྱི་དོན་དང༌། རིག་པའི་རང་བཞིན་འོད་གསལ་གྱི་སྣང་བ་ནི། ཐབས་ལྷུན་གྲུབ་ཐོད་རྒལ་གྱི་དོན་ཏེ། དོན་ལ་སྣང་སྟོང་འདུ་འབྲལ་མེད་པར་གནས་པའི་ཚུལ་ཡང༌། ནོར་བུ་ཕྲ་བཀོད་ལས། དབྱིངས་ཀྱི་རང་བཞིན་ཤེས་རབ་སྐུ། །
རིག་པའི་རང་བཞིན་ཐབས་ཀྱི་སྐུ། ། འདུ་འབྲལ་མེད་པའི་ཚུལ་དུ་གནས། ། ཞེས་སྣང་བ་དེའང་ཀུན་རྫོབ་འཇིག་པའི་ཆོས་ཅན་མ་ཡིན་པར། དོན་དམ་འདུས་མ་བྱས་པའི་ཆོས་ཉིད་འགྱུར་བ་མེད་པའི་གནས་ལུགས་ཡིན་ཏེ། ཐལ་འགྱུར་ལས། རིག་པའི་ངོ་བོ་ལུ་གུ་རྒྱུད། ། འདས་དང་མ་འོངས་ད་ལྟ་ལ། ། སུས་ཀྱང་བྱས་པ་མ་ཡིན་པས། ། དེས་ན་འདུས་མ་བྱས་པ་ཉིད། ། ལུ་གུ་རྒྱུད་ཀྱི་རང་བཞིན་ནི། །
རྣམ་པར་རྟོག་པ་ཀུན་དག་པས། ། མ་འཁྲུལ་གཞི་ཡི་སངས་རྒྱས་སོ། ། མངོན་སུམ་བསྟན་པའི་སྐལ་ལྡན་ལ། ཁམས་གསུམ་འཁོར་བའི་མིང་མེད་པས། ། སྲིད་གསུམ་བདར་ཤ་ཆོད་པའོ། ། ཞེས་དང༌། སྒྲོན་མ་སྣང་བྱེད་ལས། ཡེ་ནས་དེ་ལྟར་ཤར་ནས་ཡོད། ། སྐྱེས་བུས་རྩོལ་བས་བྱུང་བ་མིན། ། དཀྱིལ་འཁོར་དེ་ཡིན་ལྷ་དེ་རང༌། །
སྔགས་དང་ཕྱག་རྒྱ་མཆོད་པ་དང༌། ། བསྐྱེད་དང་རྫོགས་པའི་རིམ་པ་དེ། ། སངས་རྒྱས་སེམས་ཅན་འཁོར་འདས་ཡིན། ། དབང་དང་སྡོམ་པ་དམ་ཚིག་ཡིན། ། རང་གི་བླ་མ་ལྷ་ཡང་ངོ༌། ། ཞེས་དབྱིངས་སྣང་ཐིག་ལེའི་དབུས་སུ་རྡོ་རྗེ་ལུ་གུ་རྒྱུད་ཀྱི་སྣང་བ་དང་མི་འབྲལ་བ་ཤིན་ཏུ་གཅེས་ཏེ། སངས་རྒྱས་ཐམས་ཅད་ཀྱི་དགོངས་པ་ཐུགས་ལ་ཆུད་པར་འདོད་ན་རྡོ་རྗེ་ལུ་གུ་རྒྱུད་དང་མ་བྲལ་ཅིག ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འདོད་ན་རྡོ་རྗེ་ལུ་གུ་རྒྱུད་ཀྱི་འདུག་ཚུལ་ལ་ལྟོས་ཤིག གསང་བའི་ཡེ་ཤེས་ཐམས་ཅད་ལ་མཁས་པར་འདོད་ན་རྡོ་རྗེ་ལུ་གུ་རྒྱུད་ཀྱི་ཟེར་ལ་ལྟོས་ཤིག ལྟ་སྒོམ་སྤྱོད་གསུམ་འདུ་འབྲལ་མེད་པར་འདོད་ན་རྡོ་རྗེ་ལུ་གུ་རྒྱུད་ཀྱི་སྐུ་ལས་མ་ཡེངས་ཤིག
ཆོས་ཐམས་ཅད་ཀྱི་གཞལ་ཡས་ཁང་འཛིན་པར་འདོད་ན་དབྱིངས་དང་རིག་པའི་དོན་ཁོང་དུ་ཆུད་པར་གྱིས་ཤིག རྡོ་རྗེ་སེམས་དཔའི་གདུང་འཛིན་པར་འདོད་ན་རྡོ་རྗེ་ལུ་གུ་རྒྱུད་ཀྱི་སྐུ་དང་མ་བྲལ་ཅིག ཅེས་གསུངས་ལ་འདི་ལྟ་བུའི་ཆོས་ཉིད་ཀྱི་རིག་པ་མངོན་སུམ་དུ་མཐོང་བ་ནི། ཐོག་མའི་སངས་རྒྱས་ཀུན་ཏུ་བཟང་པོ་དང་སྐལ་བ་མཉམ་པ་ཡིན་ལ། གསང་བ་སྤྱོད་པ་ལས། དེ་ལྟར་སུ་ཡིས་མཐོང་བའི་མི། ། ཐོག་མའི་ཀུན་ཏུ་བཟང་པོ་དང༌། ། སྐལ་བ་མཉམ་པ་ཁོ་ན་འོ། ། ཞེས་གསུངས་པས་དུས་དེ་རིང་ནས་སྣང་བཞི་ཡོན་ཏན་མཐར་ཐུག་པའི་ཉམས་ལེན་ལ་བརྩོན་པར་བྱས་ཏེ་ཆོས་ཉིད་ཟད་པའི་བྱང་ཆུབ་ལ་རེག་པར་གྱིས་ཤིག ཅེས་དེ་ལྟར་ངོ་ལེགས་པར་སྤྲོད་པས་གནས་སྐབས་སུ་ཆོས་ཉིད་ཡིད་དཔྱོད་ལ་རག་མ་ལུས་པར་མངོན་སུམ་དུ་མཐོང༌།
འདི་ཙམ་ལ་ཚེའི་དུས་བྱས་ཀྱང་རང་བཞིན་སྤྲུལ་སྐུའི་ཞིང་དུ་འཚང་རྒྱ་བར་གསུངས་པས་སྤྲོ་བ་བསྐྱེད་པར་བྱའོ། ། གཉིས་པ་དངོས་གཞིའི་ལམ་ཉམས་སུ་བླངས་པས་རྟགས་སྣང་བཞི་འཆར་ཚུལ་བཤད་པ་ལ། མདོར་བསྟན་དང༌། རྒྱས་བཤད་གཉིས། རྩ་བ་རྡོ་རྗེའི་ཚིག་རྐང་ལས། གཉིས་པ་དེ་ལྟར་ཉམས་སུ་བླངས་པ་ཡིས༔ སྣང་བཞི་འཆར་ཚུལ་བཞི་ལས༔ ཞེས་དང་པོ་མདོར་བསྟན་ལ། གཉིས་པ་སྣང་བཞི་སོ་སོའི་འཆར་ཚུལ་རྒྱས་པར་བཤད་པ་ལ་བཞི། དང་པོ་ནི།
རྩ་བ་རྡོ་རྗེའི་ཚིག་རྐང་ལས། ཆོས་ཉིད་མངོན་སུམ་སྣང་བ་ནམ་མཁའི་དཀྱིལ༔ འོད་ལྔའི་ཐིག་ལེའི་སྟེང་དུ་ལུ་གུ་རྒྱུད༔ འདུ་འབྲལ་མེད་པ་དབྱིངས་རིག་གནད་དུ་གཟེར༔ དེ་ཉིད་རིག་པ་ཡེ་ཤེས་རང་མདངས་དངོས༔ ཆོས་ཉིད་མངོན་སུམ་མིག་གིས་ལྟར་ཡོད་ཅིང་༔ སུམ་བརྩེགས་དཔེ་དང་བརྩེགས་དང་བརྩེགས་མ་དང་༔ ཉག་མ་ལྷས་མ་རང་ཤར་སྣང་བ་འོ༔ སྣང་བ་འོད་ལྔ་ཐིག་ལེ་གཉིས་སྦྲེལ་དང་༔ གསུམ་སྦྲེལ་ལྕགས་ཚན་དབྱིབས་ལྟར་འཆར་བ་སྟེ༔
རང་གི་ངོ་བོ་ཐིག་ལེ་ཉག་གཅིག་ཅེས༔ དབྱིངས་དང་འོད་ཁྱིམ་ཡེ་ཤེས་ཐིག་ལེ་དང་༔ སྐུ་རྟགས་ལུག་རྒྱུད་འདུ་འབྲལ་མེད་པར་གནས༔ ཟླ་བ་གསུམ་དུ་མ་ཡེངས་ཉམས་སུ་ལོངས༔ ཚེ་ཡི་དུས་བྱས་སྐྱེ་བ་གཞན་མི་བརྒྱུད༔ རང་བཞིན་སྤྲུལ་སྐུའི་ཞིང་དུ་བུདྡྷ་འོ༔ ཞེས་ཆོས་ཉིད་མངོན་སུམ་དུ་སྣང་བ་ནི་སྔར་བཤད་པ་ལྟར། སྒོ་གསུམ་གྱི་གནད་གཅུན་ལ་འོད་ལྔའི་ཐིག་ལེའི་སྟེང་དུ་ལུ་གུ་རྒྱུད་འདུ་འབྲལ་མེད་པར་དབྱིངས་རིག་གནད་དུ་གཟེར་བས། དབྱིངས་ཀྱི་རྭ་བར་རིག་པ་ཆུད་པས་གདངས་སྒྲོན་མ་རྣམས་རྩོལ་བ་མེད་པར། ཇེ་གསལ་ཇེ་བརྟན་དུ་འགྱུར་བའི་ཐིག་ལེ་གཉིས་སྦྲེལ་དང་གསུམ་སྦྲེལ་ཚུན་ཆད་མཐོང་བ་ནི་ཆོས་ཉིད་མངོན་སུམ་གྱི་སྣང་བ་ཡིན་ལ།
དེ་ལྟར་ཟླ་བ་གསུམ་དུ་མ་ཡེངས་པའི་ཉམས་སུ་བླངས་ན་ཚེའི་དུས་བྱས་ཀྱང༌། རང་བཞིན་སྤྲུལ་སྐུའི་ཞིང་དུ་འཚང་རྒྱ་བར་གསུངས་ཏེ་འདས་རྗེས་ལས། མངོན་སུམ་གནད་འདི་སུས་མཐོང་བ། ཁམས་གསུམ་ལྡོག་པ་མ་ཡིན་ནོ། ། ཞེས་སོ། ། གཉིས་པ་ནི། རྩ་བ་རྡོ་རྗེའི་ཚིག་རྐང་ལས། གཉིས་པ་ཉམས་སྣང་གོང་འཕེལ་སྣང་བ་ནི༔ སྣང་བ་དགེ་བར་འཕེལ་ཞིང་མཆེད་པ་སྟེ༔ ཉམས་ལ་གཉིས་ལས་སྣང་ཉམས་འོད་སྣང་གིས༔
རྩིབས་ཤར་གྱེན་འགྲེང་དྲ་ཕྱེད་ཟ་འོག་རིས༔ ཤེས་ཉམས་བདེ་གསལ་མི་རྟོག་པ་ལ་སོགས༔ གོང་འཕེལ་འོད་སྣང་དགེ་བ་ཆེར་སོང་ཞིང་༔ འོད་ནི་ཡུལ་གྲུ་ཙམ་དང་ཐིག་ལེ་ནི༔ སྦྲ་ཕུབ་ཙམ་དང་གླིང་བཞིའི་རིས་ལ་སོགས༔ ལྔ་ལྡན་ནང་དུ་ཕྱེད་ཞལ་ལ་སོགས་འཆར༔ ཤེས་རབ་ཏིང་འཛིན་ཇེ་བཟང་ཇེ་བཟང་འགྲོ༔ འདི་ལ་ཟླ་བ་གསུམ་དུ་ཉམས་སུ་ལོངས༔ འདི་དུས་ཚེ་དུས་བྱས་ན་ཆོས་ཉིད་ཀྱི༔ བར་དོར་མ་པང་བུ་བཞག་ལྟར་སངས་རྒྱས༔
ཞེས་ཉམས་སྣང་གོང་འཕེལ་གྱི་སྣང་བ་ནི། སྔར་གྱི་སྣང་བ་འཕེལ་ཞིང་མཆེད་པ་སྟེ། དབྱིངས་རིག་སྨིན་མཚམས་དང་བྲལ་ནས་དབང་པོ་མངོན་སུམ་པར་སྣང་བས་ཉམས་ལ་འོད་སྣང་གིས་རྩིབས་ཤར་གྱེན་དུ་འགྲེངས་ཏེ་དྲ་ཕྱེད་ཟ་འོག་གི་རིས་ལྟ་བུའི་རྣམ་པ་འཆར་ཞིང་གོང་དུ་འཕེལ་བ་ལས་འོད་སྣང་ཆེར་སོང་ཞིང་ཡུལ་གྲུ་ཙམ་དང༌། ཐིག་ལེའང་ཡུངས་འབྲུ་ཙམ་ནས་བསེ་ཕུབ་ཙམ་དུ་འཕེལ་ལ་རིག་པའང་འདབ་ཆགས་འཕུར་སྐྱེན་པ་དང༌། རི་དྭགས་རྩིབས་ལ་བརྒྱུགས་པ་བཞིན་དང༌། ཤ་ར་ཎ་དལ་གྱིས་འགྲོ་བ། བུང་བ་མེ་ཏོག་ལ་འཁོར་བ་བཞིན་དལ་དུ་ཕྱིན་ནས་མཐར་ཐིག་ལེ་ལྔ་ལྡན་གྱི་ནང་དུ་རྡོར་སེམས་སོགས་ཀྱི་སྐུ་ཕྱེད་པ་སོགས་དང༌། དེ་བཞིན་ནང་དུའང་ཤེས་ཉམས་བདེ་གསལ་མི་རྟོག་པ་སོགས་ཤེས་རབ་དང་ཏིང་འཛིན། སྤྱན་དང་མངོན་ཤེས་ལ་སོགས་འཆར་བ་ཡིན། སློབ་དཔོན་བི་མས་ནི།
དབྱིངས་སྣང་ཟླུམ་འཁྲིགས་ནང་དུ་པད་འདབ་བཞི་བཞིས་བསྐོར་བ་ལྟར་ཚོམ་བུ་འཆར་བ་ཚུན་ལ་གོང་འཕེལ་ལྷ་སྐུ་འཆར་བ་ཕན་ཆད་ཚད་ཕེབས་སུ་བཞེད་མོད་གོང་གསལ་འདི་པདྨའི་དགོངས་པ་ལྟར་ཡིན། འདི་ལ་ཟླ་བ་གསུམ་དུ་ཉམས་སུ་བླང་ཕྱིན། དེ་ནས་ཚེའི་དུས་བྱས་ན་ཆོས་ཉིད་ཀྱི་བར་དོར་མ་པང་དུ་བུ་བཞག་པ་ལྟར་འཚང་རྒྱའོ། ། དེའང་ཀློང་གསལ་ལས། སྐུ་ཤར་ཉམས་ཀྱི་འཕེལ་རྫོགས་ན། ། བར་དོའི་སྣང་བ་འདིར་ཆོད་ནས། ། ལོངས་སྤྱོད་ངོས་ཟིན་བར་དོ་སྟོང༌། ། ཞེས་པ་བཞིན་ནོ། ། གསུམ་པ་ནི། རྩ་བ་རྡོ་རྗེའི་ཚིག་རྐང་ལས།
གསུམ་པ་རིག་པ་ཚད་ཕེབས་སྣང་བ་ནི༔ ཐིག་ལེ་སྟོང་སྒྲོན་ལྔ་ལྡན་མུ་ཁྱུད་ནང་༔ སྐུ་ཕྱེད་སྐུ་རྐྱང་ལ་སོགས་དཔག་མེད་འཆར༔ དེ་ཡང་ལྔ་ལྡན་བཅུ་ལྡན་རེ་རེའི་ནང་༔ ཉི་ཤུ་རྩ་ལྔའི་ནང་དུ་རིག་པ་འཆར༔ སྐུ་རུ་སྨིན་ཏེ་རིགས་ལྔའི་སེམས་དཔའ་དང་༔ སེམས་མ་ཁྲོ་མོའི་དཀྱིལ་འཁོར་རྫོགས་པར་འཆར༔ གར་བལྟས་ཐམས་ཅད་སྐུ་དང་འོད་དུ་གསལ༔ རང་ལུས་དྲི་མ་མེད་པ་ཟང་ཐལ་ལེ༔ ཉམས་ཀྱི་འཕེལ་རྫོགས་རྩོལ་སྒྲུབ་ལས་འདས་པས༔
མ་བསྒོམས་པར་ཡང་སྐུ་གསུམ་ཀློང་དུ་གྲོལ༔ འདི་ཡི་སྐབས་སུ་ཚེ་ཡི་དུས་བྱས་ན༔ འཆི་ཁར་འོད་གསལ་དུ་གྲོལ་མངོན་འཚང་རྒྱ༔ ཞེས་རིག་པ་ཚད་ཕེབས་ཀྱི་སྣང་བ་ནི། དབྱིངས་ཀྱི་སྣང་བ་ལ་རྒྱས་ཐེབས་པའི་འབྱུང་བཞིའི་སྣང་བ་དག་སྟེ། འོད་གསལ་གྱི་སྣང་བ་འབྱམས་ཀླས་པའི་དབྱིངས་སུ་ཐིག་ལེ་སྟོང་སྒྲོན་ལྔ་ལྡན་མུ་ཁྱུད་ཀྱི་ནང༌། སྐུ་ཕྱེད་པ་ནས་སྐུ་རྐྱང་པ་དཔག་ཏུ་མེད་པར་འཆར་ལ། དེའང་ལྔ་ལྡན་བཅུ་ལྡན་ཐིག་ལེ་རེ་རེའི་ནང་དུ་ཉི་ཤུ་རྩ་ལྔའི་བར་དུ་འཆར་ལ། དེའི་ནང་དུ་རིག་པ་འཆར་བ་སྐུ་རུ་སྨིན་ཏེ་རིགས་ལྔའི་སེམས་དཔའ་དང༌། སེམས་མ།
ཁྲོ་བོ་དང་ཁྲོ་མོའི་དཀྱིལ་འཁོར་རྫོགས་པར་འཆར་བ་དང༌། གར་བལྟས་ཐམས་ཅད་སྐུ་དང་འོད་དུ་གསལ་བས་གདོས་བཅས་ཀྱི་སྣང་བ་དང་བྲལ། ནང་སྒྱུ་ལུས་འོད་གསལ་དུ་གྲོལ་བས་རང་ལུས་དྲི་མ་མེད་པ་ཟང་ཐལ་ལེ་ཟག་བཅས་ཀྱི་འཛིན་པ་དག གསང་བ་ཉམས་ཀྱི་འཕེལ་རྫོགས་རྩོལ་སྒྲུབ་ལས་འདས་པས་སེམས་ཉིད་འོད་གསལ་དུ་གྲོལ། འཁྲུལ་བའི་སྣང་བ་ནུབ་པས་ལས་དང་བག་ཆགས་ཀྱི་འབྲེལ་བ་ཆད་པ་སྟེ། འདིའི་དུས་སུ་མ་བསྒོམས་ཀྱང་སྐུ་གསུམ་ཀློང་དུ་གྲོལ་ལ། གྲོལ་རྟགས་ནི། རྩ་བ་རྡོ་རྗེའི་ཚིག་རྐང་ལས། དེ་ཡང་འོད་སྒྲ་གདུང་དང་རིང་བསྲེལ་དང་༔ ས་གཡོ་འཇའ་འོད་མེ་ཏོག་ཆར་བབས་དང་༔
སྐུ་དང་ཡིག་འབྲུ་ནམ་མཁའ་དྭངས་སོགས་འབྱུང་༔ དེ་ནི་མངོན་པར་རྫོགས་པའི་སངས་རྒྱས་རྟགས༔ འདི་ལ་ཟླ་བ་གསུམ་དུ་ཉམས་སུ་ལོངས༔ ཞེས་པ་འདི་གོ་སླ་བས་མ་འགྲེལ་ལ། དེའི་དུས་སུ་ཚེ་དུས་བྱས་ཀྱང་འཆི་ཁར་འོད་གསལ་དུ་གྲོལ་ནས་མངོན་པར་འཚང་རྒྱའོ། ། བཞི་པ་ནི། རྩ་བ་རྡོ་རྗེའི་ཚིག་རྐང་ལས། བཞི་པ་ཆོས་ཉིད་ཟད་པའི་སྣང་བ་ནི༔ ཆོས་ཉིད་དོན་ལ་ཟད་མེད་འཕེལ་མེད་ཀྱང་༔ སྣང་ཉམས་སྣང་དང་མི་སྣང་འཛིན་པ་ཟད༔
ཕྱི་ནང་གདོས་བཅས་སེམས་ཀྱི་འཁྲུལ་རྟོག་དང་༔ སྣང་བ་འཕེལ་ཟད་རིག་པ་གཞི་ལ་ཕེབས༔ གྲུབ་མཐའ་ས་ལམ་མ་ལུས་དུས་གཅིག་ཆོད༔ སྣང་བ་རིག་པ་གཅེར་བུ་དྲི་བྲལ་མཁར༔ ཐུགས་རྗེ་ཡེ་ཤེས་མཛད་པ་རྒྱུན་མི་ཆད༔ ཅེས་ཆོས་ཉིད་ཟད་པའི་སྣང་བ་ནི། གནད་གསུམ་ལ་བརྟེན་ནས་རླུང་གི་གཡོ་བ་ཡེ་ཤེས་སུ་འཕེལ། ཆོས་ཉིད་དུ་དག་པའི་མཐུས་ཕྱི་ཉམས་སྣང་གི་འཕེལ་ཟད། ནང་གདོས་བཅས་སྒྱུ་ལུས་ཀྱི་ཆོས་ཟད། གསང་བ་རྟོག་ཚོགས་ཀྱི་སེམས་ཟད་པས།
ཕྱི་འབྱུང་ཡུལ་གྱི་འཁྲུལ་པའི་སྣང་བ་ཐམས་ཅད་རང་དག་པས། སྣང་ཉམས་སྣང་དང་མི་སྣང་འཛིན་པའི་བློ་ཟད་དེ་འོད་ཀྱི་ནང་ནས་རི་མོ་ཙམ་སྣང་བ་ལས་འཁོར་འདས་ཀྱི་འདུ་ཤེས་བྲལ། འོད་གསལ་གྱི་སྣང་བ་ཐམས་ཅད་ཆོས་ཉིད་བརྗོད་མེད་ཀྱི་དབྱིངས་སུ་ཐིམ་ནས་རིག་པ་གཞི་ཐོག་ལ་ཕེབས། དེའི་དུས་སུ་གྲུབ་མཐའ་ཟད། ས་ལམ་མ་ལུས་དུས་གཅིག་ཏུ་ཆོད་པ་ཡིན་ཏེ། ཇི་སྐད་དུ། ཆོས་ཉིད་ཟད་པའི་སར་ཕྱིན་པས། ། རང་གི་གྲུབ་པའི་མཐའ་ཡང་འཇིག ། འདི་དུས་བླ་མའི་མན་ངག་ནུབ། ། ལྟ་སྒོམ་སྤྱོད་པའི་མཐའ་སྟོང་པས། །
ཆོས་སྐུ་སྣང་བ་ཡོད་མ་ཡིན། ། ཞེས་གསུངས་པ་བཞིན་སྣང་བ་ཅི་ཡང་ངོ་བོས་མ་གྲུབ་པས་འབྱུང་བའི་དགྲས་མི་ཚུགས། འགྲོ་འདུག་གི་སྣང་བ་དག མངོན་ཤེས་དང་རྫུ་འཕྲུལ་ལ་ཐོགས་པ་མེད། ངོ་བོ་རིག་པ་གཅེར་བུ་དྲི་བྲལ་མཁའ་ལ་ཐུགས་རྗེའི་ཆ་ལས་ཡེ་ཤེས་ཀྱི་སྣང་བ་མ་འགགས་པར་གསལ། ཕུང་པོའི་ཟག་པ་ཕྱིར་མི་ལྡང་བར་སངས་རྒྱས་ནས་འཕོ་བ་ཆེན་པོ་ཆུ་ཟླ་ལྟར་འགྲོ་དོན་མཛད་པ་རྒྱུན་མི་འཆད་པ་བྱེད་པར་འགྱུར་རོ། ། འདིའི་སྐབས་སུ་སྐྱེ་འཇུག་གཉིས་ཀྱི་ས་མཚམས་ཡོད་དེ་གཤམ་དུ་བསྟན་པ་ལྟར་ཤེས་པར་བྱའོ། ། ཐལ་འགྱུར་ལས། དེ་ལྟར་ལུས་འབྱུང་རྒྱུན་ཆད་ནས། ། ཟག་བཅས་ཕུང་པོ་མི་སྣང་བར། །
འདི་ནས་མངོན་པར་འཚང་རྒྱ་འོ། ། ཞེས་སོ། ། མདོར་ན་ཆོས་ཉིད་མངོན་སུམ་དང༌། ཉམས་གོང་འཕེལ་གྱི་དུས་སུ་རིག་གདངས་གཉིས་ལ་ལམ་དུ་བྱེད་པས་སྤྲུལ་སྐུ་ལམ་བྱེད། ཚད་ཕེབས་ཀྱི་དུས་སུ་ཚོམ་བུའི་སྣང་བ་ལ་སྤྱོད་པས་ལོངས་སྐུ། ཆོས་ཟད་ཀྱི་དུས་སུ་སྟོང་ཉིད་བསམ་ཡུལ་ལས་འདས་པས་ཆོས་སྐུ་སྟེ་སྐུ་གསུམ་ལམ་དུ་བྱས་པས། འབྲས་བུ་སྐུ་གསུམ་དབྱིངས་སུ་གཅིག་པར་གྲུབ་པ་ཡིན་ཏེ། ཆོས་སྐུའི་བསྟན་པ་ད་ལྟ་ཉིད་ནས་སྐུ་གསུམ་རང་ཆས་ལ་ཡོད་པ་གཞིར་བྱས་ནས། འོད་གསལ་ཡེ་ཤེས་ཀྱི་ལམ་བསྒོམས་པས་ཡིན་ལུགས་དྲི་བྲལ་དུ་ཕྱིན་པས་འབྲས་བུ་དབྱིངས་ཡེ་འདུ་འབྲལ་མེད་པ་ལ་ཚེ་གཅིག་གིས་སྦྱོར་བའི་འོ་སྐོལ་རྣམས་སྐུ་གསུམ་དམར་འཛིན་དུ་བྱེད་པར་འདུག་པས་ངོ་མཚར། ཨ་ལ་ལ་ཧོ།
རྩ་བའི་ས་བཅད་གསུམ་པ། རྗེས་ཀྱི་བྱ་བ་མཐའ་རྟེན་གྱི་མན་ངག་བཤད་པ་ལའང་མདོར་བསྟན་པ་དང༌། རྒྱས་པར་བཤད་པ་གཉིས་ལས། དང་པོ་མདོར་བསྟན་པ་ནི། རྩ་བ་རྡོ་རྗེའི་ཚིག་རྐང་ལས། གསུམ་པ་རྗེས་ལ་མཐའ་རྟེན་མན་ངག་བཞི༔ མི་འགུལ་གསུམ་ལ་གཞི་བཅས་སྡོད་གསུམ་ཚད༔ ཐོབ་གསུམ་གཟེར་གདབ་གདེང་བཞིའི་དྲོད་ཚད་དོ༔ ཞེས་མི་འགུལ་བ་གསུམ་ལ་གཞི་བཅའ་བ། སྡོད་པ་གསུམ་གྱིས་ཚད་གཟུང་བ།
ཐོབ་པ་གསུམ་གྱིས་གཟེར་གདབ་པ། གདེང་བཞི་ཡིས་དྲོད་ཚད་བསྟན་པའོ། ། གཉིས་པ་རྒྱས་པར་བཤད་པ་ལ་བཞི་ལས། དང་པོ་མི་འགུལ་བ་གསུམ་གྱིས་གཞི་བཅའ་བ་ནི། རྩ་བ་རྡོ་རྗེའི་ཚིག་རྐང་ལས། དེ་ལ་དང་པོ་ཉམས་སུ་ལེན་པའི་དུས༔ ལུས་མི་འགུལ་བར་བཞུགས་སྟངས་གསུམ་ལ་གནས༔ རྩ་རླུང་དལ་བུར་གནས་པས་རྟོག་པ་འགགས༔ ཞེས་ལུས་སྐུ་གསུམ་གྱི་བཞུགས་སྟངས་གསུམ་ལས་མི་འགུལ་བར་གནས་པས་རྩ་རླུང་མི་འགུལ་བར་རང་དལ། དེ་མི་འགུལ་བས་མིག་མི་འགུལ།
མིག་མི་འགུལ་བས་རླུང་མི་འགུལ། རླུང་མི་འགུལ་བས་སེམས་མི་འགུལ། སེམས་དལ་བུར་གནས་པས་འགྱུ་བྱེད་ཀྱི་རྟོག་པ་རྒྱུན་ཆད་ནས་རིག་པ་གཡོ་མེད་དུ་གནས་པའོ། ། གཉིས་པ་རྩ་བ་རྡོ་རྗེའི་ཚིག་རྐང་ལས། མིག་མི་འགུལ་བར་གཟིགས་སྟངས་དང་མི་འབྲལ༔ མངོན་སུམ་ཡུལ་གསལ་ཡིད་དཔྱོད་འགྲོ་ལྡོག་བྲལ༔ ཞེས་མིག་མི་འགུལ་བར་གཟིགས་སྟངས་དང་མི་འབྲལ་བར་བྱ་སྟེ། དེའང་རིག་པའི་གནད་རྩ། རྩའི་གནད་སྒོ། སྒོའི་གནད་སྒྲོན་མ་ཡིན་པའི་ཕྱིར།
དེའང་རྩ་མ་འགུལ་བས་མིག་མི་འགུལ། མིག་མི་འགུལ་བས་སྒྲོན་མ་མི་འགུལ། སྒྲོན་མ་མི་འགུལ་བས་སེམས་མི་འགུལ། སེམས་མི་འགུལ་བས་རྣམ་རྟོག་མི་འབྱུང་ཞིང༌། དབྱིངས་རིག་མངོན་སུམ་འདུ་འབྲལ་མེད་པའི་དགོས་པ་ཡོད་དོ། ། ཞར་བྱུང་གེགས་སེལ་བོགས་འདོན་གྱི་གནད་རྣམས་གཞན་དུ་སོ་སོར་སྣང་ཡང་འདི་གའི་གཏེར་གཞུང་གི་གོ་རིམ་ལྟར་འདིར་བསྟན་པར་བྱ་བ་ལ། དེའང་རྩ་བ་རྡོ་རྗེའི་ཚིག་རྐང་ལས། དེ་ཡང་བད་ཀན་ཤས་ཆེར་ཆོས་སྐུ་དང་༔ མཁྲིས་པར་ལོངས་སྐུ་རླུང་ལ་སྤྲུལ་སྐུ་དང་༔ མངོན་སུམ་དྲང་སྲོང་གོང་འཕེལ་གླང་པོ་ཆེ༔
ཚད་ཕེབས་སེངྒེའི་རྣམ་པར་འགྱིང་བ་ཡིས༔ ཉི་ཟླ་མར་མེ་མེ་ཤེལ་ཆུ་ཤེལ་དང་༔ མན་ཤེལ་སོགས་ལ་རེས་མོས་སྐབས་སུ་གཟེར༔ དབྱིངས་ནང་སྒྲོན་མ་མ་གསལ་ཐུར་དུ་མནན༔ དཀར་ཤས་ཆེ་ན་གཡས་སུ་ལྡོག་ནས་བལྟ༔ སེར་པོར་གྱེན་དང་དམར་ཤས་ཆེ་ན་ཟུར༔ ལྗང་ཁུར་གཡོན་དང་མཐིང་ཀ་དབུས་སུ་འདྲིལ༔ ལྔ་ལྡན་གཟིགས་སྟངས་གང་ཡིན་དེ་མི་འགྱུར༔ སྐྱེས་པས་ཉི་མ་གཡས་དང་བུད་མེད་གཡོན་དུ་ཁྲིད༔ སྐབས་སུ་གན་རྐྱལ་རས་ཡུག་ནག་པོས་དཀྲི༔
མདུང་ཚུགས་གཏད་པས་མིག་གི་འབྱུང་བ་སྙོམས༔ ཞེས་གསུངས་པ་ལྟར་དུ་ལྟ་སྟངས་ནི། བད་ཀན་ཤས་ཆེ་ན་ཆོས་སྐུའི་ལྟ་སྟངས་གྱེན་ལ་ལྟ་བ་དང༌། དེ་བཞིན་མཁྲིས་པ་ཤས་ཆེ་ན་ལོངས་སྐུའི་ལྟ་སྟངས་ཟུར་དང༌། རླུང་ཤས་ཆེ་ན་སྤྲུལ་སྐུའི་ལྟ་སྟངས་ཐུར་ལ་ཕབ་སྟེ་ལྟ་བ་དང༌། ཡང་ཆོས་ཉིད་མངོན་སུམ་གྱི་དུས་སུ་དྲང་སྲོང་གི་འདུག་སྟངས་གཙོ་ཆེ་ལ། དེ་བཞིན་གོང་འཕེལ་གླང་པོ་ཆེ། ཚད་ཕེབས་སེངྒེའི་འདུག་སྟངས་ཞེས་གསུངས་ཀྱང་གཅིག་ཏུ་མ་ངེས་ལ། གཙོ་བོ་སོ་སོའི་ཁམས་དང་བསྟུན་པ་ཞལ་ཤེས་སོ། ། དེའང་ཡུལ་ཉིན་མོར་ཆོས་སྐུའི་རྟེན་ཉི་མ།
མཚན་མོར་ལོངས་སྐུའི་རྟེན་ཟླ་བ། བར་སྐབས་སུ་སྤྲུལ་སྐུའི་རྟེན་མར་མེ་སོགས་དང༌། གཞན་ཡང་མེ་ཤེལ་དང༌། ཆུ་ཤེལ་དང༌། མན་ཤེལ་སོགས་ལ་རེས་མོས་ཀྱི་སྐབས་སུ་གཟེར་བར་བྱའོ། ། དབྱིངས་ནང་སྒྲོན་མ་མ་གསལ་ན་ཐུར་དུ་མནན་ལ། འོད་དཀར་ཤས་ཆེ་ན་གཡས་ཕྱོགས་སུ་མིག་ལྡོག་ནས་ལྟ་བ། སེར་ཤས་ཆེ་ན་གྱེན། དམར་ཤས་ཆེ་ན་ཟུར། ལྗང་ཤས་ཆེ་ན་གཡོན།
མཐིང་ཁ་ཤས་ཆེ་ན་དབུས་སུ་འདྲིལ་ལ། འོད་ལྔ་ལྡན་དུ་ཤར་ན་གཟིགས་སྟངས་གང་ཡིན་པ་དེ་ལས་མི་འགྱུར་བར་བྱ། ཡང་སྐྱེས་པ་ཡིན་ན་ཉི་མའི་གཡས་དང༌། བུད་མེད་ཉི་མའི་གཡོན་དུ་འདོམས་གང་ཙམ་དུ་ལྟ་ལ་ལེགས་པར་འཆར་ན་གང་བདེ་བར་འཁྲིད་ལ་ལྟ་བ་དང༌། སྐབས་སུ་གན་རྐྱལ་དུ་ཉལ་ནས་མིག་ལ་སང་རས་ནག་པོས་བཀབ་སྟེ། མདུང་ཚུགས་སུ་གཏད་པས་མིག་གི་འབྱུང་བ་སྙོམས་ལ་འོད་གསལ་འཆར་བདེའོ། ། གསུམ་པ། རྩ་བ་རྡོ་རྗེ་ཚིག་རྐང་ལས། རླུང་རིག་མ་འགུལ་དལ་བ་ལ་བརྟེན་པས༔ ཆོས་ཉིད་རང་གནས་མ་བུ་དབྱེར་མེད་འདྲེས༔
ཞེས་རླུང་རིག་མི་འགུལ་བར་དལ་བ་ལ་བསླབས་པས། ནང་ཆོས་ཉིད་རང་གནས་ཀྱི་འོད་གསལ་མ་བུ་དབྱེར་མེད་དུ་འདྲེས་ཤིང༌། འོད་གསལ་གྱི་སྣང་བ་འགག་མེད་དུ་ཤར་བ་ལ། གཟུང་འཛིན་གྱིས་མ་བསླད་པར་རང་ཤར་རང་གྲོལ་དུ་བསྐྱངས་པས་སྣང་གཞིའི་འཆར་སྒོ་ཇེ་གསལ་ཇེ་བརྟན་དུ་འགྱུར་རོ། ། རྩ་བ་རྡོ་རྗེའི་ཚིག་རྐང་ལས། དེ་ལྟར་མི་འགུལ་གསུམ་དོན་རླུང་གནད་དེ༔ བྱིང་ན་གྱེན་ལ་རླུང་འཐེན་ཧ་དྲག་བརྗོད༔ རྒོད་ན་རླུང་ནི་ལྟེ་འོག་ཐུར་དུ་མནན༔ སྣང་བ་འཕེལ་བ་ཟད་པར་བྱེད་པ་ལ༔ རྩ་རླུང་ནང་དུ་མི་བཞག་ཧ་དང་ཧིཀཿ
སྒྲ་ཆེར་དབྱུང་ཞིང་ཕྱིར་འཕུར་རབ་ཏུ་བསྡམ༔ དེ་བཞིན་འཁྲུལ་འཁོར་བརྐྱང་བསྐུམ་དོར་ལ་སོགས༔ རླུང་བཟུང་རྩ་རླུང་གནད་དུ་བསྣུན་པ་གཅེས༔ དེ་ལ་དང་པོ་ཉམས་སུ་བླང་པའི་དུས༔ ཞེས་དེ་ལྟར་ཉམས་སུ་ལེན་པའི་དུས་སུ་བྱིང་ན་རླུང་གྱེན་དུ་འཐེན་ལ་ཧ་ཞེས་དྲག་ཏུ་བརྗོད། རྒོད་ན་རླུང་ལྟེ་འོག་ཏུ་མནན་པ་གནད་དོ། ། དེའི་ཚེ་སྣང་བ་འཕེལ་ཁ་ཟད་ཕྱིར་རླུང་ནང་དུ་མི་བཞག་པར། ཁ་ནས་དྲངས་ཏེ་ཧ་དང་ཧིཀ་གི་སྒྲ་ཆེན་པོ་འབྱིན་ཞིང་ཕྱིར་འཕུལ། ལས་རླུང་ཟད་པའི་གནད་ལ། ནང་དུ་འགེངས་པ་དང་དལ་བུས་རབ་ཏུ་བསྡམས་ཤིང༌།
ཕྱིར་འཕངས་སྐབས་སུ་ཧུ་སྒྲ་དྲག་པོ་འཐོན་པར་བྱ་བར་གསུངས་སོ། ། དབྱིངས་ལུ་གུ་རྒྱུད་དུ་བཟུང་བའི་གནད་ནི་རླུང་ཁ་ནས་འདྲེན། མིག་ཨར་ལ་གཏད། ལུས་འདུག་སྟངས་དང་བསྟུན། ཤེས་པ་ཡས་སུ་བཅུག་པས་ཟིན་པར་འགྱུར་རོ། ། དེའང་དབྱིངས་རིག་ལ་གཏད་པས་སྐབས་འགར་སེམས་འཕྲོ་ལ་སྒོམ་མི་བཏུབ་པ་ནི། དང་པོ་རླུང་མ་འཆིང་བའི་དུས་སུ་འོང་སྟེ། སེམས་ཡས་སུ་བཅུག་པས་རང་ཟིན་དུ་འགྲོ། དེ་བཞིན་དུ་སྐབས་འགར་བྱིང་འཐིབ་མ་སེལ་ཚེ་སྒོམ་འཕྲོ་བོར་ལ། ལུས་ཀྱི་འཁྲུལ་འཁོར་དང་བརྐྱང་བསྐུམ་དོར་བ་ལ་སོགས་བྱ་ཞིང་དྲག་རླུང་བཟུང་བ་སོགས་བྱས་པས་ཁམས་སེང་བར་འགྱུར་རོ། །
གཉིས་པ་སྡོད་པ་གསུམ་གྱི་ཚད་བཟུང་བ་ནི། རྩ་བ་རྡོ་རྗེའི་ཚིག་རྐང་ལས། གཉིས་པ་དེ་ལྟར་བགྱིས་པའི་སྡོད་གསུམ་འབྱུང་༔ ཕྱི་སྣང་སྡོད་པས་རྐྱེན་ངན་གྲོགས་སུ་འཆར༔ ནང་གི་རླུང་སྡོད་འཁྲུལ་པའི་བྱ་བ་བྲལ༔ གསང་བ་རླུང་སེམས་སྡོད་པས་རྣམ་རྟོག་མེད༔ འདི་ནི་གོང་འཕེལ་དུས་སུ་གཙོ་ཆེ་འོ༔ ཞེས་སྡོད་པ་གསུམ་འབྱུང་སྟེ། ཕྱིའི་སྣང་བ་སྐྱོད་བྱེད་ཀྱི་རླུང་ཟད་དེ་དབྱིངས་རིག་འགྲོ་འོང་མེད་པར་སྡོད་པས་རྐྱེན་ངན་གྲོགས་སུ་འཆར། ནང་གི་ཕུང་པོ་སྐྱོད་བྱེད་ཀྱི་རླུང་ཟད།
ལུས་གཡོ་འགུལ་མེད་པར་སྡོད་པས་འཁྲུལ་པའི་བྱ་བ་བྲལ། གསང་བ་རྟོག་པ་སྐྱོད་བྱེད་ཀྱི་རླུང་ཟད་དེ་རྣམ་རྟོག་འགྱུ་མི་སྲིད་པར་སྡོད་པའོ། ། དེའི་ཚེ་ཚད་རྨི་ལམ་གྱིས་བཟུང་བ་དང༌། རྟགས་ལུས་ངག་ཡིད་ལ་འཆར་བ་གཉིས་ལས། རྩ་བ་རྡོ་རྗེའི་ཚིག་རྐང་ལས། འདིའི་སྐབས་ཚད་ནི་རྨི་ལམ་གྱིས་བཟུང་གི༔ རྟགས་ནི་ལུས་ངག་ཡིད་ལ་འཆར་བ་ལས༔ ཞེས་པས་དང་པོ་ནི། རྩ་བ་རྡོ་རྗེའི་ཚིག་རྐང་ལས། བརྩོན་འགྲུས་རབ་ལ་རྨི་ལམ་གཏན་ནས་འགག༔
ཉིན་མཚན་བར་མེད་ཀ་དག་མ་བུ་འདྲེ༔ འབྲིང་གི་རྨི་ལམ་ངོ་ཤེས་འོད་གསལ་འཆར༔ ཐ་མར་རྨི་ལམ་རྨིས་ཚད་བཟང་པོར་འཆར༔ ཞེས་པ་ལྟར་བརྩོན་འགྲུས་རབ་ལས་དང་བག་ཆགས་ཀྱི་རྒྱུན་ཆད་ནས་ཚེ་འདིར་འཚང་རྒྱ་བའི་རྟགས་ལ་རྨི་ལམ་དབྱིངས་སུ་དག་ནས་ཉིན་མཚན་འོད་གསལ་དུ་འདྲེས། འབྲིང་གིས་རྨི་ལམ་ངོ་ཤེས་པས་སྤྲུལ་བསྒྱུར་ནུས་པར་བྱུང་བ་ནི་བར་དོར་གྲོལ་བའི་རྟགས། ཐ་མས་བག་ཆགས་ངན་པའི་རྨི་ལམ་རྒྱུན་ཆད་ནས། རྨིས་ཚད་བཟང་པོར་འཆར་བ་ནི་རང་བཞིན་སྤྲུལ་སྐུའི་ཞིང་དུ་སྐྱེ་བར་འགྱུར་རོ། ། གཉིས་པ། རྟགས་ནི་སྒོ་ལུས་ངག་ཡིད་གསུམ་ལ་འཆར་ཞིང༌། དེའང་སྣང་བ་བཞི་རེ་རེ་ལ་རྟགས་གསུམ་གསུམ་སྟེ་བཅུ་གཉིས་སུ་འཆར་བ་ལས།
དང་པོ་ནི། རྩ་བ་རྡོ་རྗེའི་ཚིག་རྐང་ལས། དེ་ཡང་དང་པོ་ཆོས་ཉིད་མངོན་སུམ་དུས༔ ལུས་ནི་རུས་སྦལ་འཁར་གཞོང་ནང་བཅུག་ལྟར༔ འདུག་སྟངས་གསུམ་ལས་མི་འགུལ་འབྲལ་མི་ཕོད༔ ངག་ནི་ལྐུགས་པ་ལྟ་བུར་བརྗོད་དུ་མེད༔ སེམས་ནི་འདབ་ཆགས་རྙི་ལ་ཚུད་པ་ལྟར༔ འཕྲོ་བར་སྣང་ཡང་གཞི་ལས་མ་གཡོས་གནས༔ ཞེས་ཆོས་ཉིད་མངོན་སུམ་གྱི་དུས་སུ། ཕྱི་རྟགས་ནི།
ལུས་རུས་སྦལ་འཁར་གཞོང་འཇམ་པོའི་ནང་དུ་བཅུག་པ་ལྟར། འདུག་སྟངས་གསུམ་ལས་མི་གཡོ་མི་འགུལ་མི་འབྲལ་བར་སྡོད་དུ་ཚུགས། ངག་ནི་ལྐུགས་པ་ལྟ་བུར་བརྗོད་མི་འདོད། སེམས་ནི་འདབ་ཆགས་རྙི་ལ་ཟིན་པ་ལྟར་གཞི་ལས་གཡོ་མི་ནུས་པས་གར་གཏད་དུ་གནས་པར་འགྱུར་རོ། ། གཉིས་པ་ནི། རྩ་བ་རྡོ་རྗེའི་ཚིག་རྐང་ལས། གོང་འཕེལ་དུས་སུ་ལུས་ནི་ནད་གདུང་ལྟར༔ རྒྱན་དང་བྱི་དོར་ངོ་ཚའི་འདུ་ཤེས་བྲལ༔ ངག་ནི་ཟང་ཐལ་བརྗོད་མེད་སྨྱོན་པ་ལྟར༔ སེམས་ནི་རྩི་དུག་ཟོས་ལྟར་འཕྲོ་རྒོད་ཆད༔
ཅེས་གོང་དུ་འཕེལ་བའི་དུས་སུ་ལུས་ནི་སྐྱེས་བུ་ནད་ཀྱིས་གདུང་བ་ལྟར། རྒྱན་དང་བྱི་དོར་སྒེག་ཆོས་ངོ་ཚ་སོགས་ཀྱི་འདུ་ཤེས་དང་བྲལ། ངག་ནི་ཟང་ཐལ་བརྗོད་མེད་སྨྱོན་པ་ལྟར་བྱུང་རྒྱལ་དུ་སྨྲ། སེམས་ནི་རྩི་དུག་གིས་ལན་བདུན་མྱོས་པའི་ཤེས་པ་ལྟར། འཕྲོ་རྒོད་ཆད་ནས་བློ་གཞན་ལ་མི་འཇུག་པའོ། ། གསུམ་པ་ནི། རྩ་བ་རྡོ་རྗེའི་ཚིག་རྐང་ལས། ཚད་ཕེབས་དུས་སུ་ལུས་ནི་གླང་པོ་ཆེ༔ འདམ་དུ་བྱིངས་ལྟར་རི་བྲག་ཐོགས་མེད་བགྲོད༔ ངག་ནི་གྲུལ་བུམ་ཕྲུ་གུ་ལྟ་བུར་སྙན༔
སེམས་ནི་རིམས་ནད་བྱང་བའི་སྐྱེས་བུ་ལྟར༔ དྲན་བསམ་དབྱིངས་དག་རིག་པ་རང་གསལ་ལོ༔ ཞེས་ཚད་ལ་ཕེབས་དུས་སུ་ལུས་ནི་གླང་པོ་ཆེ་འདམ་དུ་བྱིངས་ཀྱང་གཞན་ལ་མི་ལྟོས་པ་རང་སྟོབས་ཀྱིས་ཐོན་པ་ལྟར་རི་བྲག་སོགས་འབྱུང་ལྔ་ལ་ཐོགས་པ་མེད་པར་བགྲོད་ནུས། ངག་ནི་གྲུལ་བུམ་གྱི་ཕྲུ་གུས་གླུ་བླངས་པ་ལྟར་ཅི་སྨྲས་གཞན་གྱི་རྣ་བར་སྙན་ཅིང་ཕན་ཐོགས། སེམས་ནི་འབྲུམ་ནད་བྱང་བའི་སྐྱེས་བུ་ལ་སླར་མི་འབྱུང་བ་ལྟར་ཕྱིན་ཆད་འཁོར་བར་མི་འཇུག་པའི་གདེང་ཐོབ། དྲན་བསམ་དབྱིངས་སུ་དག་ནས་རིག་པ་རང་གསལ་ལ་འཕོ་འགྱུར་མེད་དོ། ། བཞི་པ་ནི། རྩ་བ་རྡོ་རྗེའི་ཚིག་རྐང་ལས། ཆོས་ཟད་དུས་སུ་ལུས་ནི་དུར་ཁྲོད་ཀྱི༔ རོ་ལྟར་དགག་སྒྲུབ་འཁྲུལ་པ་དབྱིངས་སུ་དག༔
ངག་ནི་བྲག་ཆ་ལྟ་བུར་གཞན་རྗེས་ཟློས༔ སེམས་ནི་རྙི་མདས་ཟིན་པས་དྲན་བསམ་ཆད༔ ཅེས་ཆོས་ཉིད་ཟད་པའི་དུས་སུ་ལུས་ནི་དུར་ཁྲོད་ཀྱི་རོ་ལྟར་གཤེད་མ་བརྒྱས་བསྐོར་ཀྱང་བག་ཚ་བ་མེད་པར་དགག་སྒྲུབ་ཀྱི་འཁྲུལ་པ་དབྱིངས་སུ་དག ངག་ནི་བྲག་ཆ་ལྟ་བུར་གཞན་རྗེས་སུ་ཟློས། སེམས་ནི་སྐྱེས་བུའི་སྙིང་ལ་རྙི་མདས་ཟིན་པའི་རྣམ་ཤེས་སྐད་ཅིག་ལ་ཐོན་པ་ལྟར་དྲན་བསམ་ཆད་ནས་སྐད་ཅིག་གཅིག་གིས་བྱེ་བྲག་ཕྱེད་ཅིང༌། གདོད་མའི་ས་ལ་ན་བུན་ཡལ་བ་ལྟར་སོང་ནས་སྐད་ཅིག་གིས་འཚང་རྒྱ་བར་འགྱུར་རོ། ། གསུམ་པ་ལ་གཉིས་ལས། དང་པོ། ཐོབ་པ་གསུམ་གྱིས་གཟེར་གདབ་པ་ལ། སྤྱི་དང༌།
ཁྱད་པར་གྱི་རང་དབང་ཐོབ་ཚུལ་ལོ། ། དང་པོ་ནི། རྩ་བ་རྡོ་རྗེའི་ཚིག་རྐང་ལས། གསུམ་པ་ཐོབ་པ་གསུམ་གྱིས་གཟེར་གདབ་པ༔ ཕྱི་སྣང་དབང་ཐོབ་སྣང་རྐྱེན་ཞིང་ཁམས་བགྲོད༔ ནང་དུ་དབང་ཐོབ་སྒྱུ་ལུས་འོད་སྐུར་གྲོལ༔ གསང་བ་དབྱིངས་རིག་དབང་ཐོབ་འཁྲུལ་རྟོག་འགག༔ ཅེས་དང་པོ་སྤྱིར་ཐོབ་པ་གསུམ་གྱིས་གཟེར་གདབ་པ་ནི། ཕྱི་སྣང་བ་ལ་དབང་ཐོབ་པས་རྐྱེན་སྣང་ཞིང་ཁམས་སུ་འཆར། ནང་སྒྱུ་ལུས་ལ་དབང་ཐོབ་པས་གདོས་བཅས་འོད་སྐུར་གྲོལ།
གསང་བ་དབྱིངས་རིག་ལ་དབང་ཐོབ་པས་འཁྲུལ་རྟོག་དབྱིངས་སུ་འགག ཁྲིད་གཞན་དུ་གསང་བ་རླུང་སེམས་ལ་དབང་ཐོབ་པས་མཚམས་མེད་ལྔ་དང་ལྡན་པའི་རྣམ་པར་ཤེས་པའང་རིག་པ་གཏད་པས་འདྲོང་ངོ་ཞེས་སྣང༌། དེའང་ཁྲིད་ཡིག་ཡེ་ཤེས་བླ་མ་སོགས་ཡོངས་གྲགས་ཕལ་མོ་ཆེར་ཐོབ་པ་གསུམ་གོང་གསལ་ལྟར་བི་མའི་དགོངས་པ་བཞིན་སྣང་ལ།

མཁའ་འགྲོ་སྙིང་ཐིག་དང་རྫོགས་ཆེན་མ་རིག་མུན་སེལ་སོགས་པདྨའི་བཀའ་སྲོལ་ལྟར་ཐོབ་པ་གསུམ་ནི། སྐྱེ་བ་ལ་རང་དབང་ཐོབ་པ་དང༌། འཇུག་པ་ལ་རང་དབང་ཐོབ་པ་དང༌། རླུང་སེམས་ལ་རང་དབང་ཐོབ་པའོ། ། ཞེས་གསུངས་ཏེ་འདིར་ནི་སྤྱི་དང་བྱེ་བྲག་གི་ཚུལ་དུ་བཞག་པས་སློབ་དཔོན་རྣམ་གཉིས་ཀྱི་དགོངས་པ་གཅིག་ཏུ་བསྡུས་པར་མངོན་ནོ། ། དེའང་རྩ་བ་རྡོ་རྗེའི་ཚིག་རྐང་ལས། ཁྱད་པར་སྐྱེ་འཇུག་གཉིས་ལ་རང་དབང་ཐོབ༔ ཅེས་སྐྱེ་བ་ལ་དབང་ཐོབ་པ་དང་འཇུག་པ་ལ་དབང་ཐོབ་པ་གཉིས་ལས། དང་པོ་སྐྱེ་བ་ལ་དབང་ཐོབ་པ་ནི། རྩ་བ་རྡོ་རྗེའི་ཚིག་རྐང་ལས། ཆོས་ཟད་ཕུང་པོ་གདོས་བཅས་སྣང་བ་འགག༔
འོད་ཀྱི་ནང་ན་ལུས་ཀྱང་ལག་སོར་ལྟར༔ སྣང་ཚེ་སྐྱེ་འཇུག་གཉིས་ཀྱི་སོ་མཚམས་ཡོད༔ སྐྱེ་ལ་དབང་ཐོབ་སེམས་ཅན་དོན་བྱེད་ན༔ ལག་སོར་སྣང་བ་ཆ་ལ་གཏད་དགོས་པས༔ ཟད་སྣང་ཚུར་ལོག་སིལ་སྐད་རང་སྒྲ་བཅས༔ འཕོ་བ་ཆེན་པོའི་སྐུ་འགྲུབ་འཇིག་རྟེན་དུ༔ ཇི་སྲིད་གནས་ཀྱང་སྐྱེ་འཆི་རྒྱུན་ཆད་ནས༔ སྲིད་མཐའི་བར་དུ་འགྲོ་དོན་སྤྱོད་པར་འགྱུར༔ སྣང་བ་གང་ལ་གཏད་པར་འཇུག་ནུས་ཤིང་༔ བེམ་པོར་རིག་པ་བཅུག་ཀྱང་འགུལ་བ་དང་༔
སྐད་འབྱིན་པ་དང་དེ་ཡི་དོན་བྱེད་ནུས༔ མི་ལུས་སུམ་སྟོང་དག་ལ་རིག་པ་བཅུག༔ འབྱུང་བ་རང་གནས་དེ་ཉིད་སངས་རྒྱས་འགྱུར༔ དོན་དམ་ལས་ལ་བཟང་ངན་མ་གྲུབ་ཕྱིར༔ རིག་པ་གང་བཅུག་སངས་རྒྱས་ཐེ་ཚོམ་མེད༔ དེ་ནི་སྐྱེ་ལ་རང་དབང་ཐོབ་པ་འོ༔ ཞེས་དང༌། དེ་བཞིན་དུ་སྲས་གཅིག་གི་རྒྱུད་ལས། རང་ལུས་ཟད་པའི་སར་ཕྱིན་ཚེ། ། སོར་མོ་ལ་སོགས་དེ་བཞིན་སྣང༌། །
འདི་གཏད་འབྱུང་བ་རང་དེངས་སུ། ། སྐྱེ་དང་འཇུག་པའི་ཁྱད་པར་གྱིས། ། ཆོས་ཀུན་ཟད་པའི་རང་ས་ལ། ། ཅིར་ཡང་འཛིན་པ་མེད་པ་ནི། ། གནས་པ་ཡིན་ནོ་སྤྲུལ་པའི་སྐུ། ། འདི་ནི་འཇུག་པར་ཤུགས་ཀྱི་དབང༌། ། སྐྱེ་བའི་རང་དབང་སུས་ཐོབ་པ། ། དེ་ཡང་དེ་ལ་གཏད་ནས་ནི། ། ཡང་དུས་འདི་ལྟར་བྱས་པ་ན། ། སྣང་བའི་རང་སྒྲ་སིལ་སྐད་དེ། །
མངོན་དུ་ལོག་ནས་འཁྲུལ་པར་སྣང༌། ། འདིས་ནི་སེམས་ཅན་དོན་ཀུན་བྱེད། ། རིག་པ་མཉམ་པར་གཅིག་པའི་ཕྱིར། ། སྟོང་ཕྲག་གསུམ་རྣམས་སེམས་ཅན་གྱི། ། འཕོ་བ་ཆེན་པོ་འདིས་འགྲུབ་བོ། ། དེ་བཞིན་རིམ་དང་གཅིག་ཆར་གྱི། ། ལུས་ནི་འདི་ཡིས་འགྲུབ་པ་ཡིན། ། དེ་ཀུན་ལུས་ཟད་ཚད་ལས་གྲོལ། ། འདི་ཀུན་ངེས་པའི་འབྲས་བུ་ནི། ། ས་མཆོག་དཀྱིལ་འཁོར་ཆེན་པོ་འགྲུབ། །
ཅེས་ཆོས་ཉིད་ཟད་པའི་དུས་སུ་ཕུང་པོ་གདོས་བཅས་འོད་དུ་དྭངས། ཉོན་མོངས་དྭངས་པས་དྲན་པ་དང་དྲན་གཞི་ཝལ་པོ་རྗེས་མེད་དུ་སོང༌། སྣང་བ་དྭངས་པས་འགྲོ་འདུག་དང་ས་རྡོ་རི་བྲག་ཉི་ཟླའི་སྣང་བ་ལ་སོགས་པ་རང་ཡལ་རྗེས་མེད་དུ་སོང་ནས། འདི་ལྟར་ཡིན་ནོ་ཙམ་དུའང་མ་གྲུབ་པས་གཟུགས་སྣང་ཐམས་ཅད་མྱ་ངན་ལས་འདའ་བ་ཞེས་སོ། ། དེའི་དུས་སུ་ཐོབ་པ་གཉིས་འབྱུང་བ་ནི་འདི་ལྟ་སྟེ། སྐྱེ་བ་ལ་དབང་ཐོབ་པས་འཕོ་བ་ཆེན་པོའི་སྐུར་བཞེངས་ནས་ལུས་ཀྱི་རྣམ་པའི་རྟེན་དེས་སེམས་ཅན་གྱི་དོན་བྱེད་པར་འདོད་ན། སྣང་བ་རྣམས་རིམ་གྱིས་ཟད་པ་ལག་སོར་ལྔ་འོད་ཀྱིས་དཀྲིགས་པར་བཀྲ་ལམ་མེར་སྣང་བ་ལ་ཤེས་པ་གཏད་པས། ཟད་སྣང་ཚུར་ལོག་པས་སིལ་སྐད་འུར་ཤོལ་དང་འབྱུང་བའི་རང་སྒྲ་བཅས་སྣང་བ་རང་ལོག་སྟེ། སྣོད་བཅུད་རྟེན་དང་བརྟེན་པ་ཐམས་ཅད་སྔར་གྱི་འཁྲུལ་སྣང་ཨ་འཐས་ལྟར་མ་ཡིན་པར། ཆུ་ཟླ་དང་རྨི་ལམ་ལྟར་མཐོང་ལ་རང་ལུས་ཀྱང་མེ་ལོང་ནང་གི་གཟུགས་བརྙན་ལྟར་སྣང་ལ་རང་བཞིན་མེད་པ་ཟང་ཐལ་ལེ་བ།
རང་གིས་མཐོང་ལ་གཞན་མིག་མ་དག་པས་དེ་ལྟར་མི་མཐོང་བའི་ཚུལ། མུ་ཁྲི་བཙད་པོའི་ཕྱག་གིས་སློབ་དཔོན་ལ་བཏུད་པས་གདན་ལ་རེག་པའི་ལོ་རྒྱུས་བཞིན་ནོ། ། དེ་ལྟར་སྣང་བྱེད་ཆུ་ཟླ་ལྟ་བུའི་འཕོ་བ་ཆེན་པོའི་སྐུ་གྲུབ་ནས། འཇིག་རྟེན་ཇི་སྲིད་གནས་ཀྱི་བར་དུ་སྐྱེ་འཆི་རྒྱུན་ཆད་ནས་སྲིད་མཐའི་བར་དུ་འགྲོ་དོན་སྤྱོད་ནུས་པ་འབྱུང་བར་གསུངས་ཏེ། སྣང་བ་གང་ལ་གཏད་པར་འཇུག་ནུས་ཤིང༌། དེའི་ཚེ་ཕྱི་སྣོད་ཀྱི་ལྗཽན་པ་དང་ནོར་བུ་ལྟ་བུ་བེམ་པོ་གང་ལ་རིག་པ་བཅུག་ཀྱང་འགུལ་བ་དང༌། ཆོས་ཀྱི་སྒྲ་འབྱིན་པ་དང༌། དེས་ཕུལ་དུ་བྱུང་བའི་དོན་བྱེད་ནུས་པ་སོགས་དངོས་དང་བརྒྱུད་ནས་རིགས་དྲུག་སོ་སོའི་གནས་སུ་དོན་བྱེད་ཅིང༌། ཁྱད་པར་མིའི་འགྲོ་བ་སྨོན་ལམ་མཐུན་པ་སུམ་སྟོང་དག་ལ་རིག་པ་གཏད་པས་ཟག་བཅས་མི་སྣང་བར་ལྷག་མེད་དུ་གྲོལ་བར་མཛད་ལ། མི་ལ་སོགས་པ་སེམས་ཅན་གཞན་ཚེ་འཕོས་པའི་ཚེ་རིག་པ་བཅུག་ན་མཚམས་མེད་ལྔ་བྱས་པའང་འདི་ཉིད་ལ་འབྱུང་བ་རང་སར་དག་ནས་འཚང་རྒྱ་བར་འགྱུར་ཏེ།
རིག་པ་རང་བྱུང་གི་ཡེ་ཤེས་གཞི་ལ་གནས་པའི་གནད་དང་དོན་དམ་པར་ལས་ལ་བཟང་ངན་མ་གྲུབ་པའི་ཕྱིར་རིག་པ་གང་གཏད་ཅིང༌། དེ་ཉིད་དུ་གྲོལ་བར་མཛད་དེ་འཕོ་བ་ཆེན་པོའི་སྐུར་བཞེངས་པ་པད་འབྱུང་དང་བི་མ་ལ་ལྟ་བུ་ཡིན་ནོ། ། དེ་ནི་སྐྱེ་ལ་རང་དབང་ཐོབ་པའོ། ། འཇུག་པར་དབང་ཐོབ་པ་ནི། རྩ་བ་རྡོ་རྗེའི་ཚིག་རྐང་ལས། འཇུག་པར་དབང་ཐོབ་གཞི་དབྱིངས་ནང་བསྡུ་ནི༔ ལུས་སྣང་དམིགས་གཏད་མེད་པར་ཉམས་བླངས་པས༔ ངོ་བོ་ཀ་དག་ཀློང་དུ་ཇེ་ཐིམ་འགྱུར༔ ལུས་ཀྱང་རེས་སྣང་རེས་མི་སྣང་བ་ཙམ༔ ཟག་བཅས་མི་སྣང་མཁའ་ལ་འཇའ་ཡལ་བཞིན༔
སྐུ་གཉིས་སེམས་ཅན་འགྲོ་བའི་དོན་བྱེད་དོ༔ ཞེས་འཇུག་པར་དབང་ཐོབ་པ་ནི། སྐུའི་རྣམ་པ་དེ་ཉིད་ཀྱི་དུས་སུ་གཞན་དོན་རླབས་པོ་ཆེ་མི་མཛད་ན། སེམས་ཅན་སུམ་སྟོང་དག་ལ་རིག་པ་གཏད་པའི་མོད་ལ། ལས་བཟང་ངན་མེད་པར་གྲོལ་བར་མཛད་ཅིང༌། སྲིན་འབུ་རྣམས་ཀྱང་འོད་དུ་ཡལ་ནས་ངོ་བོ་ཀ་དག་གི་ཀློང་དུ་ཇེ་ཐིམ་དུ་གྱུར་ཏེ་ལག་སོར་གྱིས་འོད་ལ་མ་གཏད་པར། སྐད་ཅིག་གིས་ན་བུན་མཁའ་ལ་དེངས་པ་བཞིན་ལུས་ཀྱང་རེས་སྣང་རེས་མི་སྣང་བ་ཙམ་ནས་མཐར་ཟག་བཅས་མི་སྣང་བར་མཁའ་ལ་འཇའ་ཡལ་བ་ལྟར། ཕྱི་སྣང་གི་འོད་ལུས་དེའང་ནང་དབྱིངས་སུ་ཡལ་ཏེ་ཀ་དག་གི་ས་ལ་ལྷུན་གྲུབ་ཀྱིས་བཞུགས་ནས། སྐུ་དང་ཡེ་ཤེས་འདུ་འབྲལ་མེད་པའི་ཕྲིན་ལས་ཀྱིས་འཁོར་བ་མ་སྟོངས་ཀྱི་བར་དུ་གཞན་དོན་མཛད་པའི་ཚུལ་ནང་གསལ་ཐིམ་ལ་མ་རྨུགས་པའི་གདངས་ཕྱི་གསལ་དུ་སྣང་བ་ལྷུན་གྲུབ་སྟུག་པོ་བཀོད་པའི་ཞིང་ཁམས་ནས། བྱད་དང་མེ་ལོང་གི་རྣམ་པ་འཆར་བ།
ཕྱེད་སྤྲུལ་ལོངས་སྐུ་ལ་སོགས་དང་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་ཆོས་ཉིད་ལས། གདུལ་བྱ་སོ་སོའི་ཁམས་དབང་དང་མཐུན་པའི་བཟོ་དང༌། སྐྱེ་བ་སོགས་སྐུ་གཉིས་ཀྱི་སྤྲུལ་པས་འགྲོ་ཁམས་དང་མཐུན་པའི་དོན་མཛད་པར་འགྱུར་རོ། ། གསུམ་པ་རླུང་སེམས་ལ་དབང་ཐོབ་པ་ནི། རྩ་བ་རྡོ་རྗེའི་ཚིག་རྐང་ལས། རླུང་ལ་དབང་ཐོབ་འབྱུང་ལྔ་དབང་བསྒྱུར་ནུས༔ སེམས་ལ་དབང་ཐོབ་འགྲོ་དོན་ཕྲིན་ལས་རྫོགས༔ ཞེས་དེའི་སྐབས་སུ་རླུང་སེམས་ལས་སུ་རུང་བས་རླུང་གི་ཡོན་ཏན་ཐམས་ཅད་འབྱུང་ལ། དེའང་འབྱུང་བ་བཞི་ལ་ཐོགས་པ་མེད་པར་བགྲོད་ཅིང༌། ནམ་མཁའ་ལ་བྱ་བཞིན་ལྡིང་བ།
ལུས་ལས་མེ་འབར་བ། ཆུ་འཁྲུག་པ། ལུས་འདོད་རྒུར་བསྒྱུར་ནས་སྐྱེ་བོ་གཞན་ལ་སྟོན་ནུས་པ། མངོན་ཤེས་ཐོགས་མེད་དུ་འཆར་བ་རྣམས་སོ། ། དེ་ལྟར་ལུས་རྡུལ་ཕྲན་དུ་དེངས། འོད་དུ་གསལ་བས་སྐྱེ་འཇུག་སོགས་ལ་རང་དབང་ཐོབ་པ་རྣམས་ཐོད་རྒལ་ཁོ་ནའི་ཁྱད་ཆོས་ཡིན་ལ་ཁྲེགས་ཆོད་དུ་ལུས་རྡུལ་ཕྲན་དུ་དེངས། སེམས་ཆོས་ཉིད་དུ་དེངས་ནས་ཀ་དག་གི་སར་གྲོལ་བ་ཙམ་ལས་མེད་པའི་ཕྱིར་རོ། ། འདིར་བཤད་པའི་སྐྱེ་འཇུག་གཉིས་སམ་ཐོབ་པ་གསུམ་སོགས་བཞག་སྲོལ་ཅུང་མི་འདྲ་བར་སྣང་སྟེ། ས་བཅད་འཇོག་སྟངས་ཀྱང་བི་མའི་བཀའ་སྲོལ་དུ། སྣང་བཞི་འཆར་ཚུལ་ཆོས་ཟད་ཀྱི་གནས་སྐབས་སུ་སྦྱར་ལ།
མཁའ་འགྲོ་སྙིང་ཐིག་སོགས་པདྨའི་བཀའ་སྲོལ་ལྟར་མཐའ་རྟེན་མན་ངག་ཐོབ་པ་གསུམ་དུ་བཞག་པར་མཛད་པས། གང་ལྟར་ཡང་ཆོས་ཟད་ཀྱི་ལམ་སྣང་ཡིན་པས་ཁྱད་པར་མེད་ལ། འདི་གའི་གཏེར་གཞུང་ནི་ཕྱི་མ་ལྟར་ཡིན་པ་ཤེས་པར་བྱའོ། ། བཞི་པ་གདེང་བཞིའི་དྲོད་ཚད་བསྟན་པ་ལ། རིན་ཆེན་སྤུངས་པ་ལས། མི་འགྱུར་ལྟ་བའི་གདེང་ཆེན་བཞིས། ། མི་ལྡོག་ཡེ་ཤེས་ཚད་ཀྱང་བཟུང༌། ། ཞེས་དང༌། མུ་ཏིག་ཕྲེང་བ་ལས། ཚད་ནི་གདེང་བཞིའི་རྣལ་འབྱོར་ཉིད། །
གསུངས་པ་ལྟར། རྩ་བ་རྡོ་རྗེའི་ཚིག་རྐང་ལས། བཞི་པ་གདེང་བཞི་ཡར་མར་གཉིས་གཉིས་ཏེ༔ སངས་རྒྱས་མི་རེ་རང་སེམས་ཡེ་སངས་རྒྱས༔ ཡོན་ཏན་མི་སྨོན་རང་ལ་རྫོགས་པ་འོ༔ ངན་སོང་མི་དོགས་རང་གྲོལ་ཡིན་པའི་ཕྱིར༔ སྡུག་བསྔལ་མི་སྐྲག་རང་སྣང་ངོ་བོར་གྲོལ༔ ཞེས་པས་གདེང་བཞི་བསྟན་པ་ལས། ཡར་གྱི་གདེང་གཉིས་ནི། རང་རིག་ཡེ་ནས་སངས་རྒྱས་སུ་ཤེས་པས་སངས་རྒྱས་གཞན་ལ་མི་རེ་བ་དང༌།
སངས་རྒྱས་ཀྱི་ཡོན་ཏན་ཐོས་ཀྱང་དེ་ཐོབ་འདོད་ཀྱི་རེ་བ་དང༌། མི་ཐོབ་ཀྱི་དོགས་པ་མེད་དེ་ཡོན་ཏན་མི་སྨོན་རང་ལ་རྫོགས་པའི་གདེང་རྙེད་པའོ། ། མར་གྱི་གདེང་གཉིས་ནི། འཁོར་བ་དང་ངན་སོང་གི་སྡུག་བསྔལ་ཐོས་ཀྱང་དེར་མི་ལྷུང་བའི་རེ་བ་དང་ལྷུང་གི་དོགས་པ་མེད་དེ། རང་རིག་ཡེ་ནས་འཁྲུལ་བ་མེད་པས་འཁོར་བར་འཁྱམས་མཁན་མེད་ལ། སྡུག་བསྔལ་ཡང་གཞི་གྲུབ་མ་མྱོང་བའི་ཕྱིར་དང༌། རང་སྣང་རང་བཞིན་མེད་པར་ཤེས་པའི་གདེང་རྙེད་པས་རང་གྲོལ་བར་འགྱུར་རོ། ། མཐའ་རྟེན་མན་ངག་དེ་དག་གི་དགོས་པ་ནི། ཀློང་གསལ་ལས། མཐའ་རྟེན་དག་གི་མན་ངག་གིས། །
གོང་མའི་ཡོན་ཏན་མཐའ་རུ་ཕྱིན། ། ཞེས་དང༌། རྩ་བ་རྡོ་རྗེའི་ཚིག་རྐང་ལས། འདི་དུས་ཉིན་མཚན་བདེ་སྡུག་འཁོར་འདས་དང་༔ རྟག་ཆད་འགྲོ་འོང་མཐའ་འདས་སེམས་ཀྱང་ཟད༔ རིག་པ་རང་བཞིན་གདོད་ནས་དག་པའི་ཕྱིར༔ དངོས་པོའི་གནས་ལུགས་ཇི་བཞིན་ལ་གནས་སོ༔ སྣང་བ་ཟིལ་གནོན་ལྷུན་གྲུབ་ཡེ་ཤེས་ལམ༔ ཚེ་གཅིག་ཕུང་པོ་འོད་ལུས་གྲོལ་བའི་གནད༔ ཅེས་སོ། །
དེ་ལྟར་ཉམས་སུ་བླངས་པས་ཉིན་མཚན་འོད་གསལ་ཁོར་ཡུག་ཏུ་གྱུར། བདེ་སྡུག་གི་གཞི་རྩ་སྟོང༌། འཁོར་འདས་ཀྱི་བར་ལག་འགྱེལ། རྟག་ཆད་དང་འགྲོ་འོང་གི་མཐའ་ལས་འདས། ཕྱི་འཁྲུལ་པའི་སྣང་བ་ནུབ། ནང་དྲན་འཛིན་གྱི་ཤེས་པ་སྟོར། དབྱིངས་དང་རིག་པ་འདྲེས། རང་བཞིན་གདོད་མའི་གཞི་དབྱིངས་སུ་མངོན་པར་འཚང་རྒྱ་བར་འགྱུར་རོ། ། དེ་ལ་རབ་ཀྱིས་ཚེ་འདིར་སྣང་བཞི་མཐར་ཕྱིན་ཏེ་འབྱུང་ལུས་ཀྱི་གདོས་བཅས་དག་ནས། སྐྲ་སེན་གྱི་སྙིགས་མ་ཙམ་མ་གཏོགས་ཕུང་པོ་ལྷག་མ་མེད་པར་ཡང་དག་པར་འཚང་རྒྱ་ལ།
འབྲིང་གིས་ཚེ་འདིར་ས་ལམ་རིམ་གྱིས་བགྲོད་ནས་ཕུང་པོ་ལྷག་མ་དང་བཅས་པ་སྟེ། འོད་དང་སྒྲ་དང་གདུང་དང་སྐུ་དང་ས་གཡོ་བ་སོགས་ཀྱི་སྒོ་ནས་མངོན་པར་འཚང་རྒྱ་བར་འགྱུར་བ་ཡིན་ནོ། ། དེ་དག་ནི་དང་པོ་བརྩོན་འགྲུས་ཅན་རབ་རྣམས་ཚེ་གཅིག་སངས་རྒྱས་པར་བྱེད་པ་ཀ་དག་ཁྲེགས་ཆོད་དང༌། ལྷུན་གྲུབ་ཐོད་རྒལ་གྱི་གདམས་པ་བསྟན་པས་དངོས་གཞི་རྫོགས་སོ། ། རྩ་བ་རྡོ་རྗེའི་ཚིག་རྐང་ལས། བརྩོན་འགྲུས་རབ་རྣམས་ཚེ་གཅིག་འཚང་རྒྱ་ལ༔ འབྲིང་རྣམས་བར་དོར་ལོངས་སྐུར་གྲོལ་བ་དང་༔ ཐ་མ་སྤྲུལ་སྐུའི་ཞིང་དུ་དབུགས་དབྱུང་ངོ་༔ ཞེས་གསུམ་དུ་བཞུགས་པའི་ནང་ཚན་རྩ་བའི་ས་བཅད་གཉིས་པ། བརྩོན་འགྲུས་འབྲིང་གིས་བར་དོ་རུ་གྲོལ་བར་བྱེད་པའི་གདམས་པ་ནི།
གཞི་དབྱིངས་ཀ་དག་ལས་གཞི་སྣང་དུ་ཤར་བ་ཐམས་ཅད་བར་དོ-ཡིན་ལ། ཐོག་མར་གཞི་དབྱིངས་ཀ་དག་ནས་ནི་གཡོས། སླར་གཞི་སྣང་གཞི་ལ་མ་ལྡོག་པའི་བར་ན་ཡོད་པ་ཐམས་ཅད་བར་དོ་གཅིག་ཡིན་ལ། དེའང་གཞི་སྣང་སྐུ་དང་ཡེ་ཤེས་ཀྱི་སྣང་ཆ་ནི་དག་པ་ཆོས་ཉིད་ཀྱི་བར་དོ། འགྲོ་དྲུག་ཏུ་སྣང་བའི་འཁྲུལ་སྣང་གི་ཆོས་ཐམས་ཅད་མ་དག་འཁྲུལ་པའི་བར་དོ་གཉིས་དང༌། ཐལ་འགྱུར་ལས། དབྱེ་ན་རྣམ་པ་བཞི་དག་ལས། ། ཞེས་སྐྱེ་གནས་བར་དོ་དང༌། འཆི་ཀ་བར་དོ། ཆོས་ཉིད་བར་དོ།
སྲིད་པ་བར་དོ་བཅས་བཞིའོ། ། དེ་དག་སོ་སོའི་སྐབས་ལམ་དུ་ཁྱེར་ཚུལ་ཡང་དཔེ་དོན་གཉིས་ཀྱིས་སྟོན་ཏེ། དཔེར་ན་སྐྱེ་གནས་བར་དོ་ཐི་བྱ་ཚང་ལ་འཇུག་པ་ལྟ་བུའི་དོན། བླ་མ་དམ་པར་བསྟེན་ནས་དེའི་རྗེས་སུ་གདམས་པའི་མན་ངག་གི་དོན་ལ་ཐོས་བསམ་སྒོམ་པས་ནན་ཏན་ལྷུར་བླངས་ཏེ་སྒྲོ་འདོགས་གཅོད་པར་བྱེད་པའོ། ། དེ་བཞིན་དུ་འཆི་ཀའི་བར་དོ་སྒེག་མོས་མེ་ལོང་ལ་བལྟ་བ་ལྟ་བུ་ནི། གདམས་པའི་མན་ངག་རྣམས་དུས་ཐོག་ཏུ་གསལ་ཐེབས་པའོ། ། ཆོས་ཉིད་ཀྱི་བར་དོ་རང་སྣང་ངོ་ཤེས་པས་མ་པང་ལ་བུ་འཇུག་པ་ལྟ་བུ་ནི། གདམས་པའི་དོན་ཉམས་འོག་ཏུ་ཚུད་པས་ཆོས་ཉིད་ཀྱི་སྣང་བ་ཅི་ཤར་ཡང་འཇིགས་པ་མེད་པར་རང་སྣང་ཡེ་ཤེས་སུ་རོལ་པའི་གདེང་ཚུད་པའོ། ། སྲིད་པ་བར་དོ་ལས་ཀྱི་འཕྲོ་མཐུད་པ་ཡུར་བུ་རྐང་ཆད་ལ་ཝ་འཛུགས་པ་ལྟ་བུ་ནི། འཁྲུལ་སྣང་འཇིགས་སྐྲག་ཇི་ལྟར་ཤར་ཡང་སྔར་གོམས་པ་དང༌།
འཆད་པར་འགྱུར་བའི་གདམས་པའི་གནད་དག་པའི་སྐྱེ་སྲིད་བདམས་ཤིང་ལམ་དུ་འཇུག་པའོ། ། གསུམ་པ་བརྩོན་འགྲུས་ཐ་མས་རང་བཞིན་སྤྲུལ་སྐུའི་ཞིང་དུ་དབུགས་འབྱིན་པའི་གདམས་ངག་ནི། ཞུས་མ་ཐག་པ་ལྟར། ཚེ་འདིར་གྲོལ་བ་དང་བར་དོར་གྲོལ་བའི་མན་ངག་ཐོབ་ཀྱང་བརྩོན་འགྲུས་ཞན་པས་དེར་གྲོལ་བའི་གདེང་དང་མི་ལྡན་པས། ཆོས་ཉིད་བར་དོ་ཤར་ཀྱང་ངོས་མ་ཟིན། སྲིད་པ་བར་དོ་རྨི་ལམ་གྱི་ཆ་ཙམ་ཤར་ཚེ་ཤི་བ་ངོ་ཤེས། བླ་མ་དང་གདམས་ངག་རྗེས་སུ་དྲན་པའི་མཐུས། ད་ནི་རང་བཞིན་སྤྲུལ་སྐུའི་ཞིང་དུ་འགྲོ་བར་བྱ་སྙམ་དུ་བདེ་བ་ཅན་སོགས་ཞིང་ཁམས་ཀྱི་འདུན་པ་ཡིད་ལ་བྱས་པས། དེ་དང་དེར་སྐྱེ་བ་བླངས་ནས་དེ་བཞིན་གཤེགས་པའི་ཞལ་མཐོང༌། དབང་བསྐུར་ཞིང་ལུང་ནོད།
དབུགས་དབྱུང་བ་ཐོབ་ནས་ལམ་གྱི་ལྷག་མ་རྣམས་རིམ་གྱིས་རྫོགས་པར་བྱས་ཏེ། མཐར་ཐུག་འཆིང་བ་ལས་གྲོལ་ནས་གདོད་མའི་གཞི་ལ་རང་དོན་ཆོས་ཀྱི་སྐུ་ཐོབ་པས་དགོངས་པ་འཕོ་འགྱུར་མེད་པའི་དབྱིངས་སུ་མ་གཡོས་བཞིན། གཟུགས་སྐུ་གཉིས་ཀྱིས་འགྲོ་བའི་དོན་འཁོར་བ་ཇི་སྲིད་དུ་མཛད་པ་ནི་ཡིད་བཞིན་གྱི་ནོར་བུ་དང༌། དཔག་བསམ་གྱི་ཤིང་ལྟར་འབད་མེད་ལྷུན་གྲུབ་ཏུ་འབྱུང་ཞིང་རྒྱུན་མི་འཆད་པ་ཡིན་ནོ། ། དེ་ལྟར་རབ་འབྲིང་ཐ་མའི་གྲོལ་ཚུལ་གསུམ་ལ་འཚང་རྒྱ་ལུགས་གཉིས་ཏེ། ཚེ་འདིར་ལྷག་མེད་དུ་གྲོལ་ན་རང་གི་སྣང་བ་གདོད་མ་ལ་སྤྱོད་ཅིང་མི་གཞན་གྱིས་རྟགས་མི་མཐོང་བས་ཡང་དག་པར་རྫོགས་པའི་འཚང་རྒྱ་བ་ཞེས་བྱའོ། ། བར་དོ་རང་སྣང་གི་ཆོས་ཉིད་ལས་གྲོལ་ནས་གདོད་མར་འཚང་རྒྱ་བ་ནི། སྔར་གྱི་ལུས་འདོར་དུས་སྒྲ་འོད་དང་ས་གཡོ་སོགས་གཞན་ལ་སྣང་བའི་ཕྱིར་མངོན་པར་འཚང་རྒྱ་བ་ཞེས་བྱའོ། ། དེའང་ཕུང་པོ་བསྲེག་ན་རུས་པ་ལས་སྐུ་དང་གདུང་དང་རིང་བསྲེལ་ལ་སོགས་པ་འབྱུང་ངོ༌། ། ཞི་སྐུ་བྱུང་ན་སྣང་བ་འགག་མ་ཐག་བརྟན་པ་ཐོབ་ནས་སྤྲུལ་པ་མི་འབྱིན།
ཁྲོ་སྐུ་བྱུང་ན་དེ་ཉིད་ལ་བརྟན་པ་ཐོབ་ནས་ཞག་ཉེར་གཉིས་ནས་སྤྲུལ་སྐུ་འབྱིན་ནུས་སོ། ། འོད་ཁྱིམ་གྱི་ཚུལ་དུ་བྱུང་ན་ཞག་ལྔ་དང༌། སྒྲ་འུར་ཐིམ་པ་བྱུང་ན་ཞག་བདུན། ཐུགས་ཁྲོལ་བྱུང་ན་ཞག་བཅུ་བཞི་ལ་འཚང་རྒྱའོ། ། གདུང་ཁ་དོག་ལྔ་གང་བྱུང་བ་རིགས་སོ་སོ་དང༌། ཐམས་ཅད་བྱུང་ན་སྐུ་ལྔའི་ས་ལ་ལྷུན་གྱིས་གྲུབ་བོ། ། གོང་གསལ་གྱི་གྲོལ་ཚུལ་ས་བཅད་ཐ་མ་གཉིས་ཀྱི་རྩ་བའི་ཚིག་རྐང་དངོས་ནི། ཨ་མོ་གྷ་ཨརྡྷ་བཛྲ་ནས་བསྒྲིགས་ཆོག་གནང་སྐབས། བརྩོན་འགྲུས་རབ་རྣམས་ཚེ་གཅིག་སངས་རྒྱས་ལ༔ འབྲིང་རྣམས་བར་དོ་འོད་གསལ་ཀློང་གྲོལ་བ༔
ཐ་མ་སྤྲུལ་སྐུའི་ཞིང་དུ་དབུགས་དབྱུང་ངོ་༔ ཞེས་ས་བཅད་རང་སོར་བཞག་པ་ཙམ་ལས་ཁྲིད་དངོས་ཁ་ཕྲལ་ལ་རྫོགས་ཆེན་ཁྲིད་གཞུང་ཁོ་ན་ཟུར་བཏོན་གནང་འདུག་པས་གཏེར་གཞུང་རྩ་བ་རྡོ་རྗེའི་ཚིག་རྐང་ལས་ཁྲིད་རྐང་འོག་མ་གཉིས་ཀྱི་རྩ་ཚིག་མ་རྙེད་པ་ཨ་ཁ་ཁ། ཤིན་ཏུ་ཕངས་ཀྱང་ཅི་བྱ་བྲལ། སླད་རྙེད་པར་འགྱུར་དུ་རེ་ནས་རེ་ཞིག་འདི་ཙམ་དུ་བཞག་པར་བྱས་སོ། ། དེ་ནས་རྗེས་ཀྱི་བྱ་བ་ལ་བཞི་སྟེ། བརྒྱུད་པའི་ཆེ་བ་བརྗོད་པ། གང་ལ་གཏད་པའི་ཡུལ་དང་ཇི་ལྟར་བསྟེན་ཚུལ། དེ་ལས་འཕྲོས་པའི་ཉམས་ལེན་གཞན་བསྟན་པ། མཐའ་རྟེན་གཏད་རྒྱ་སྨོན་ལམ་དང་བཅས་བསྟན་པའོ། ། དང་པོ།
རྩ་བ་རྡོ་རྗེའི་ཚིག་རྐང་ལས། ཀུན་བཟང་རིགས་ལྔ་རྡོར་འཆང་དགོངས་པའི་བརྒྱུད༔ རྡོ་རྗེ་སེམས་དཔའ་དགའ་རབ་བརྡ་དོན་ཚིག༔ བདག་ཉིད་པདྨས་ཡོངས་རྫོགས་སྙན་བརྒྱུད་དྲིལ༔ ཐུགས་སྲས་ལྔ་དང་མཚོ་རྒྱལ་མ་ལ་གདམས༔ ཞེས་གང་ལས་བརྒྱུད་པའི་མན་ངག་གི་ཁུངས་དངོས་བསྟན་ལ། གདོད་མའི་གཞི་དབྱིངས་སུ་ཀུན་བཟང་ཡབ་ཡུམ་ལྷུན་གྲུབ་ཡེ་ཤེས་ཀྱི་སྐུར་བཞེངས་ནས་རྡོ་རྗེ་སེམས་དཔའ་སོགས། རང་དང་མི་གཉིས་པའི་འཁོར་རྒྱལ་བ་རིགས་ལྔ་དང༌། རིགས་དྲུག་པའི་བདག་ཉིད་རྡོ་རྗེ་འཆང་སོགས་ལ་སྒྲ་ཚིག་བྱ་རྩོལ་ལས་འདས་པར་དུས་གསུམ་མཉམ་ཉིད་ཆེན་པོར་གསུངས། དེ་ནས་རྡོ་རྗེ་སེམས་དཔས་འོག་མིན་གྱི་ཞིང་མཐའ་དབུས་མེད་པར་རང་ལས་རྣམ་པར་འཕྲུལ་བའི་རིག་འཛིན་མཁའ་འགྲོ་རང་སྣང་བ་བསམ་གྱིས་མི་ཁྱབ་པ་ལ།
སྐུ་དང་ཡེ་ཤེས་འདུ་འབྲལ་མེད་པའི་དོན་འགག་མེད་རང་ཤར་རྒྱལ་བ་ཉིད་ཀྱིས་ཉིད་ལས་བརྒྱུད་པའི་དབང་དུ་བྱས་པས་དགོངས་པའི་བརྒྱུད་དོ། ། དེས་སྤྲུལ་པའི་སྐུ་དགའ་རབ་རྡོ་རྗེ་ལ། ཆོས་ཉིད་བྱ་རྩོལ་ལས་འདས་པ་ཚིག་གི་སྡེབ་སྦྱོར་ལེགས་པས་བཤད་ལ་བཀའི་བསྡུ་བ་པོའང་དེའོ། ། དེས་ཤྲཱི་སིངྷ་ལ་མངོན་སུམ་རང་ཐོག་ཏུ་ཕབ་ནས་བཤད། དེས་བདག་ཉིད་ཆེན་པོ་པདྨ་འབྱུང་གནས་ལ་གནས་ལུགས་ཡིད་དཔྱོད་དང་བྲལ་བ་བརྡ་དང་བརྡའི་སྒོ་ནས་བརྒྱུད། དེས་གཞོ་སྟོད་ཏི་སྒྲོའི་བྲག་དཀར་དུ་མཁའ་འགྲོ་ཡེ་ཤེས་མཚོ་རྒྱལ་ལ་ལྔ་ལྡན་ཡེ་ཤེས་སྙིང་པོ་རང་གསལ་མངོན་སུམ་དུ་གཏན་ལ་ཕབ་ནས་གསུངས་ཤིང༌། སློབ་དཔོན་ཡབ་ཡུམ་གྱིས་གནུབས་སངས་རྒྱས་ཡེ་ཤེས་སོགས་ཐུགས་སྲས་སྙིང་གི་བུ་ལྔ་ལ་བྱིན་རླབས་འཕོ་བ་སྨོན་ལམ་དབང་བསྐུར་གྱིས་རྒྱས་བཏབ་སྟེ། དགོངས་པ་བརྡ་དང་ཡོངས་རྫོགས་སྙན་བརྒྱུད་དྲིལ་ནས་གཏད་པས་གནུབས་ཆེན་དེ་ཉིད་སྐུ་མི་སྣང་བ་འོད་ལུས་སུ་ཡལ་ལོ། ། དེ་ལས་དཔེ་བརྒྱུད་རྣམས་མཁའ་འགྲོ་ཡེ་ཤེས་མཚོ་རྒྱལ་གྱིས་ཤོག་སེར་ཚིག་བརྒྱུད་དུ་གཏན་ལ་ཕབ་ནས། གནས་མཆོག་དེ་ཉིད་དུ་སྨོན་ལམ་གྱི་གཏད་རྒྱ་དང་བཅས་སྦས་པར་མཛད་པས་དུས་ལ་བབ་པའི་ཚེ།
ཨོ་རྒྱན་རྩ་གསུམ་གླིང་པ་ལ་མཁའ་འགྲོའི་བརྡས་བསྐུལ་བས་རིག་པ་བརྟུལ་ཞུགས་ཀྱི་སྤྱོད་པས་ཏི་སྒྲོའི་ཚོགས་ཁང་ཆེན་མོའི་བར་སྣང་དུ་ཕེབས་པའི་ཚེ། ནམ་མཁའ་ཐམས་ཅད་འཇའ་དང་འོད་ཀྱིས་ཁེངས། སྐུ་དང་སྐུའི་ཆ་ཐམས་ཅད་ནས་འཇའ་དང་འོད་ཟེར་གྱི་རྣམ་པ་དཔག་ཏུ་མེད་པ་སྣང་བར་མཛད། མཐོང་གྲོལ་སྐུ་ཚབ་དང་དམ་རྫས་ཤོག་སེར་བཅས་སུ་དྲི་བཟང་གི་ངད་དང༌། སྒྲ་སྙན་པའི་དབྱངས་སོགས་ངོ་མཚར་བསམ་གྱིས་མི་ཁྱབ་པ་དང་བཅས་དངོས་སུ་གདན་དྲངས་པ་ནི་ཟབ་མོ་གཏེར་གྱི་བརྒྱུད་པ་ཡིན་ལ། དེའི་ནུབ་མོར་དག་པའི་སྣང་བར་ཟངས་མདོག་དཔལ་རིར་ཕེབས་ཏེ། པདྨ་འོད་ཀྱི་ཕོ་བྲང་གི་རིམ་གསུམ་དུ་གུ་རུ་ཡབ་ཡུམ་གྱིས་དབང་བཞི་རིམ་པར་བསྩལ། དེ་ནས་རྩེ་ཏོག་ཉི་ཟླ་ཁ་སྦྱོར་གྱི་རྣམ་པར་འོད་ཕུང་བལྟར་མི་མངོན་པའི་དབུས་སུ་ཀུན་བཟང་ཡབ་ཡུམ། དགའ་རབ་རྡོ་རྗེ་སོགས་ཀྱི་ཞལ་བསྟན་ནས་དགོངས་པའི་དྲོད་གཏད་པའི་སྒོ་ནས་རིག་པ་རྩལ་གྱི་དབང་ཆེན་ཐོབ་པས་དགོངས་པ་ནམ་མཁའ་དང་མཉམ་པར་གྱུར་ཏོ། ། དེ་ནས་ཟབ་གསང་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པ་དང༌།
ཀོང་སྨྱོན་ཀྲ་ཏི་སྔགས་འཆང༌། རྭ་སྟོན་སྟོབས་ལྡན་རྡོ་རྗེ། དྭགས་པོ་གཏེར་ཆེན་ནམ་སྒམ་པོ་བ་བཟང་པོ་རྡོ་རྗེ་སོགས་ནས་རིམ་གྱིས་དབང་ལུང་མན་ངག་བརྒྱུད་པ་སྟེ་བརྒྱུད་པ་དགུ་ལྡན་གྱི་ཚུལ་དུ་བབས་པ་ཡིན་ནོ། ། གཉིས་པ་གང་ལ་གཏད་པའི་ཡུལ་དང་ཇི་ལྟར་བསྟེན་ཚུལ་ནི། རྩ་བ་རྡོ་རྗེའི་ཚིག་རྐང་ལས། ཚོགས་གཏོར་བརྒྱ་རྩས་མཁའ་འགྲོ་དམ་ཅན་མཆོད༔ ཀུན་ལ་གསང་ཞིང་ཆིག་བརྒྱུད་བུ་ལ་བྱིན༔ དེས་ཀྱང་སྙིང་རུས་སྒྲུབ་པ་མཐར་ཕྱིན་པས༔ པདྨ་ང་ཡི་སྲོལ་བརྒྱུད་ཟིན་པར་གྱིས༔ སྙན་བརྒྱུད་ཡིག་ནག་དཔེ་ལ་མི་འགོད་པས༔
བཀའ་སྲུང་དཔང་པོར་གསོལ་ཏེ་མནའ་རྒྱས་གདབ༔ སྤྱིར་ནི་ཁོ་བོའི་སྲོག་སྒྲུབ་འདི་དག་ཀུན༔ དཔེ་བསྒྱུར་ཟབ་དོན་རྩ་བའི་མདོ་འཛིན་ཙམ༔ སྙན་བརྒྱུད་ལག་ཁྲིད་མན་ངག་ངེས་པའི་དོན༔ དོན་བརྒྱུད་དགོངས་པའི་བྱིན་རླབས་རྒྱུད་ལ་འཕོ༔ ཁོང་གྲོལ་གཞིར་རྫོགས་སྐད་ཅིག་ཉིད་ལ་གྲོལ༔ དེ་ཕྱིར་ཟབ་ལམ་གཙོ་བོ་མ་ལུས་ཡིན༔ ལམ་གྱི་སྣ་ཁ་བསྒྱུར་བ་སྙན་བརྒྱུད་དེ༔ དཔེ་བརྒྱུད་བསྟན་པ་མི་ནུབ་རིན་ཆེན་བཙས༔ ཞེས་གཙིགས་ཆེ་བར་བསྟན་པ་སྟེ་གོ་སླའོ། །
གསུམ་པ་དེ་ལས་འཕྲོས་པའི་ཉམས་ལེན་གཞན་བསྟན་པ་ནི། རྩ་བ་རྡོ་རྗེའི་ཚིག་རྐང་ལས། འདི་ལས་གྱེས་པའི་བསྐྱེད་རྫོགས་གདམས་པ་རྣམས༔ ཤེས་རབ་ཏིང་འཛིན་རྩོལ་བ་ཆེ་ཆུང་གིས༔ ཚེ་གཅིག་སྐྱེ་བ་མེད་པའི་ས་ཐོབ་འགྱུར༔ བློ་གྲོས་ཅན་གྱིས་ཆོས་ཉིད་དེ་བཞིན་ཉིད༔ ལམ་དུ་ཁྱེར་བས་ཆོས་སྐུ་མངོན་དུ་བྱེད༔ འདོད་ཆགས་ཅན་གྱིས་བདེ་བ་ལམ་དུ་ཁྱེར༔ ཐེག་ཆེན་བླ་མེད་ས་ཐོབ་ལོངས་སྐུར་གྲོལ༔ ཞེ་སྡང་ཅན་གྱིས་སྒྲོལ་བ་ལམ་དུ་ཁྱེར༔
འཁོར་ལོ་ཚོགས་ཆེན་ས་ཐོབ་གཟུགས་སྐུ་ཐོབ༔ མཚན་མ་ཅན་གྱིས་ལྷ་ལ་སེམས་སྦྱངས་ཤིང་༔ ལམ་དུ་ཁྱེར་བས་དག་པའི་སྒྱུ་ལུས་འབྱོངས༔ དེ་ལྟར་ལམ་འཁྱེར་རྣམ་པ་བཞི་པོ་ཡང་༔ འབྲས་བུ་གསང་སྔགས་རྡོ་རྗེ་ཐེག་པའི་མཐུས༔ བཟང་ངན་ལས་དང་རྐྱེན་བར་མི་ལྟོས་པར༔ ཚེ་གཅིག་འཁོར་བའི་ནད་དང་བྲལ་བྱས་ནས༔ རིག་འཛིན་ས་ཐོབ་སྐུ་གསུམ་ལྷུན་གྲུབ་འགྱུར༔ འདི་དང་སུ་འཕྲད་གདོད་མའི་དབྱིངས་སུ་གྲོལ༔ ཞེས་པས་དབང་རབ་བློ་གྲོས་ཅན་གྱིས་ཆོས་ཉིད་དེ་བཞིན་ཉིད་ལམ་དུ་ཁྱེར་བས་ཚེ་འདིར་ཆོས་སྐུ་མངོན་དུ་བྱེད་དེ་སྐྱེ་བ་མེད་པའི་ས་ཐོབ་པར་འགྱུར་རོ། །
དེ་ལས་འཕྲོས་པའི་ཉམས་ལེན་གཞན་བསྟན་པའང་འདོད་ཆགས་ཅན་གྱིས་བདེ་བ་ལམ་དུ་ཁྱེར་ཐབས། ལམ་གསང་ཤེར་གྱི་ཉམས་ལེན་ལ་བསྟེན་ནས་ཐེག་ཆེན་བླ་མེད་ཀྱི་ས་ཐོབ་ནས་ལོངས་སྐུར་གྲོལ་བ་དང༌། ཞེ་སྡང་ཅན་གྱིས་སྒྲོལ་བ་ལམ་དུ་ཁྱེར་བས་འཁོར་ལོ་ཚོགས་ཆེན་གྱི་སར་ནོན་ཏེ་གཟུགས་སྐུ་ཐོབ། མཚན་མ་ཅན་གྱིས་ལྷ་ལ་སེམས་སྦྱངས་ཤིང་ལམ་དུ་ཁྱེར་བས་དག་པའི་སྒྱུ་ལུས་འབྱོངས། དེ་ལྟར་ལམ་འཁྱེར་རྣམ་པ་བཞི་པོ་ལ་སོགས་པ་འབྲས་བུ་གསང་སྔགས་རྡོ་རྗེ་ཐེག་པའི་ལམ་ཟབ་འཐུས་ཀ་འདི་ལྟ་བུར་བརྟེན་ནས་བཟང་ངན་ལས་དང་རྐྱེན་བར་ལ་མི་ལྟོས་པར། ཚེ་གཅིག་འཁོར་བའི་གཅོང་ནད་དང་བྲལ་བར་བྱས་ནས་རིག་འཛིན་རྣམ་བཞིའི་ས་ཐོབ་སྟེ། སྐུ་གསུམ་ལྷུན་གྲུབ་ཏུ་མངོན་པར་འཚང་རྒྱ་བར་འགྱུར་ལ། འདི་དང་སུ་འཕྲད་གདོད་མའི་དབྱིངས་སུ་གྲོལ་བར་གདོན་མི་ཟའོ། ། བཞི་པ་མཐའ་རྟེན་གཏད་རྒྱ་སྨོན་ལམ་དང་བཅས་བསྟན་པ་ནི། རྩ་བ་རྡོ་རྗེའི་ཚིག་རྐང་ལས།
གསུམ་ལྡན་དོན་བརྒྱུད་བཀའ་ཡི་ཐ་རམ་འདི༔ བཀའ་སྲུང་དམ་ཅན་རྣམས་ཀྱིས་ཐུབ་པར་སྲུངས༔ མ་ནོར་ཆོས་བདག་བུ་དང་འཕྲད་པར་ཤོག༔ དམ་ཉམས་བདུད་རིགས་རྣམས་ཀྱི་དབང་པོ་སྣུབས༔ རྩ་ཏྲི་དམ་སྲི་དམར་པོས་མ་རིག་རྒྱ༔
ཞེས་གཏད་རྒྱ་དང་བཅས་རྗེས་ཀྱི་རིམ་པ་རྫོགས་སོ། ། དེ་ལྟར་རྩ་གསུམ་གླིང་པས་བལ་ཕུ་ཡར་འབྲོག་མཚོ་ནས་སྤྱན་དྲངས་པའི་ཟབ་གཏེར་བཀའ་བརྒྱད་གསང་བ་ཟིལ་གནོན་དང་ཞི་ཁྲོ་ན་རག་དོང་སྤྲུགས་སོགས། ཟབ་ཆོས་ཡོངས་རྫོགས་ཀྱི་རྒྱབ་ཆོས་རྫོགས་ཆེན་ཡང་གསང་བླ་མེད་ཀྱི་སྐོར་དང༌། གསེར་གླིང་ནོར་བུའི་བང་མཛོད་ནས་སྤྱན་དྲངས་པའི་རྫོགས་ཆེན་འཁོར་འདས་རང་གྲོལ་དང་བཅས་ཆེས་ཟབ་རྒྱས་བཞུགས་པ་དང༌། གཞན་ཆོས་ཚན་ཕལ་ཆེ་བར་རྒྱབ་ཆོས་རྫོགས་རིམ་དང་རྫོགས་ཆེན་ཇི་སྙེད་ཅིག་བཞུགས་པ་རྣམས།
དུས་འཁྲུག་གི་རླུང་དམར་དྲག་པོས་ཁྱེར་ནས་ཤུལ་མེད་དུ་གྱུར་ལ། དེ་བཞིན་དུ་དྲག་པོ་ཁྱུང་ཞོན་གྱི་རྫོགས་ཆེན་ཚིག་དབང་དང་རྩལ་དབང་དོན་ཁྲིད་གཏེར་གཞུང་ངོ་མཚར་ཅན་དངོས་ཀྱང་གོང་མཚུངས་སུ་འཐོར་བརླག་ཏུ་སོང་ནས་མ་ཕྱི་ཆ་ཚང་ལག་ཏུ་མ་སོན་ལ། འདི་ནི་ཆོས་བདག་ཀོང་སྨྱོན་ཀྲ་ཏི་སྔགས་འཆང་ལ་བཀའ་བབས་ཤིང་རིམ་བཞིན་དྭགས་པོ་གཏེར་ཆེན་སོགས་ནས་བརྒྱུད། ཨོ་རྒྱན་འགྲོ་འདུལ་ཕྲིན་ལས་དང་པདྨ་དྷྭ་ཛ་ནས་རིམ་བཞིན་བརྒྱུད་དེ་གནམ་ལྕགས་རྡོ་རྗེའི་གར་དབང་ཟློས་གར་རིམ་བྱོན་གྱིས་གཏེར་གཞུང་ལ་ཉམས་བཞེས་གནང་སྲོལ་བྱུང་འདུག་པ་ལྟར། སྔགས་མིང་དྷ་ན་ཨ་མོ་གྷ་ཨརྡྷ་བཛྲ་ནས་གཏེར་གཞུང་སྔོན་འགྲོ་ཞལ་མཐོང་དང་རྫོགས་ཆེན་ཁྲིད་གཞུང་ཆ་ཚང་ལ། གསལ་མུན་རྫོགས་ཆེན་གྱི་གཞུང་ལས་ཅུང་ཟད་ཁ་སྐོང་དང་བཅས་སྒྲིག་ཆོག་གནང་བ་ཞེས་པ་ཞིག་རྩ་བ་ཁོ་ན་དུམ་དུམ་དུ་བཅད་ནས། བར་སྐབས་ཀྱི་མཚམས་སྦྱར་སོགས་ཅི་ཡང་མེད་པར་བསྒྲིགས་ལ་སྐབས་འགར་མཆན་རེ་བཏབ་པ་ཞིག་འབྱོར་བ་དེའང་མ་ཕྱིའི་དཔེ་འཐོར་ནས་འཚོལ་སྒྲིག་གི་དུས་སུ་དབུ་མཇུག་སོགས་མ་ཚང་བ་དང་འཁྲུགས་པར་གྱུར་ལ། གསར་བྲིས་སྐབས་ལྡེབ་འཁྲུགས་དང་མཆན་བུ་འདྲ་མིན་རྣམས་དཀྱུས་སུ་ཤོར་བས་རྩ་མཆན་དང་གཞུང་ཁ་སྐོང་སོགས་དབྱེ་བསལ་དཀའ་ཞིང༌། གཞུང་དོན་ཡང་གོ་འཁྲུགས་པ་དང་ནོར་འབྱམས་སུ་ཤོར་ནས་དཔྱད་མི་བཟོད་པ་མང་བར་འདུག་པར། འདི་ལ་ཅིས་ཀྱང་དག་བཅོས་དང་ས་བཅད་གཏན་འབེབས་གནང་རོགས་ཞེས།
གསང་སྔགས་ཕུར་པ་གླིང་གི་ལོ་གསུམ་སྒྲུབ་སྡེ་དང་པོའི་སྐབས་ཟབ་གཏེར་འདི་ཉིད་ལ། མི་འཕྲོག་པའི་དད་པ་བརྟན་པའི་འབྲོང་སྨད་རི་དགོན་སྤྱིས་མངག་གཏོང་གནང་བའི་སྒྲུབ་བླ་ཀརྨ་ལོངས་སྤྱོད་སོགས་ནས་སྐུ་གསུང་ཐུགས་ཀྱི་རྟེན་བཅས་ཡང་ཡང་བསྐུལ་བའི་ངོར། རྩ་བའི་དགོངས་དོན་ཞིབ་མོར་དཔྱད་ཁུལ་གྱིས་རྩ་བ་གཏེར་གཞུང་གི་ཚིགས་བཅད་ཁོ་ན་ལྷུར་བསྒྲིགས་ཤིང༌། ས་བཅད་གསར་འདེབས་བཅས་བྱས་ཀྱང་མ་ཕྱི་བོར་བརླགས་སོགས་ཀྱིས་རྐྱེན་པས་ཡུན་རིང་འགོར་ལུས་སུ་གྱུར། སླར་ཡང་སྒྲུབ་ཐེངས་གཉིས་པའི་སྐབས་ཅི་ནས་ཀྱང་གྲུབ་པར་གྱིས་ཞེས་སྔར་གྱི་བསྐུལ་བ་པོ་ཉིད་དང༌། སྒྲུབ་སྡེ་ཐེངས་གཉིས་པའི་སྒྲུབ་བླ་འབྲོང་པ་རྡོ་ཤུལ་གངས་ལེབ་དགོན་གྱི་ངེས་པ་དོན་གྱི་རྫོགས་ཆེན་པ་བླ་མ་ཀུན་དགའི་གསུང་སྲས་སུ་གྱུར་པ་གི་ལི་ཨོ་རྒྱན་གསང་སྔགས་འགྲོ་འདུལ་སོགས་རྡོ་རྗེའི་མཆེད་ཟུང་ནས་ནན་བསྐུལ་གྱི་རྐྱེན་དང༌། སྔར་འཁོར་ལོའི་མགོན་པོ་གུ་རུ་ཉི་མ་འོད་ཟེར་ནས་འདི་གའི་སྨིན་གྲོལ་ཡོངས་རྫོགས་བཀའ་དྲིན་བསྩལ་བ་དང༌། ཕྱིས་ལན་གཅིག་མཇལ་སྐབས་ཞལ་སྔ་ནས་ང་ལ་སྔོན་གནམ་སྤྲུལ་བཟོད་པ་རབ་བརྟན་ནས་གནམ་ལྕགས་ཀྱི་བསྟན་པ་འདི་ད་ཁྱོད་ལ་གཏད་པ་ཡིན་ཞེས་གསུངས་ལ། ངས་ཁྱེད་སྤྲུལ་སྐུ་རྣམས་ལ་མ་ལུས་པ་ཕུལ་ཡོད། ཡིན་ནའང་་་་་་་ཞེས་ཚད་མེད་པར་བཤུམས་ནས་མཐར་ད་ཕྱིན་མིང་མ་བོར་ཙམ་ཨེ་ཡོང་གི་རེ་བ་དེ་ཁྱོད་ལ་བྱས་ཡོད།
ང་དང་ད་ཨེ་ཐུག་མི་ཤེས། ཤི་ན་ཁ་ཆེམས་དང་གསོན་ནའང་ཁ་ཏ་ཡིན། དེ་མ་བརྗེད་གསུངས་པའི་དོན་འདི་མིན་ནམ་སྙམ་སྟེ་བླ་མའི་དགོངས་རྫོགས་དང་བསྟན་པའི་ཞབས་ཏོག་ལ་དམིགས་ནས་བྲིས་པའི་ཁུལ་ལགས་ཤིང༌། དོན་གྱི་ཆ་ལ་སངས་རྒྱས་པདྨའི་རྒྱལ་ཚབ་འཇིགས་མེད་མཁྱེན་རྩེའི་འོད་ཟེར་དང་ངེས་པ་དོན་གྱི་རྫོགས་ཆེན་པ། ཨོ་རྒྱན་ཆེ་མཆོག་འདུས་པ་རྩལ་སོགས་དམ་པ་དུ་མའི་ཞལ་སྔ་ནས་བཀའ་དྲིན་ལེགས་པར་ཐོབ་པའི་མན་ངག་གིས་ཟུར་བརྒྱན། གཞན་ཡང་ཀུན་མཁྱེན་ཡབ་སྲས་ཀྱི་གཞུང་ཡ་བཞི། མཛོད་བདུན། ཡེ་ཤེས་བླ་མ་སོགས་སྙིང་ཐིག་གོང་འོག་དང༌། ལྕེ་བཙུན་སྙིང་ཐིག ཀུན་བཟང་དགོངས་པ་ཟང་ཐལ་སོགས་བཀའ་གཏེར་རྫོགས་ཆེན་མན་ངག་སྙིང་པོའི་ཡང་བཅུད་རྣམས་ཀྱི་བྱིན་རླབས་ཀྱི་བབས་སོ་ཆུ་བོ་གཅིག་འདྲེས་སུ་གྱུར་པར་སྙམ་ལ།
དེ་བཞིན་ཚིག་དོན་གྱི་ཆ་ནས་མན་ངག་གཞན་དང་ཡང་བསྟུན་ཅིང༌། དཀའ་བའི་གནད་རྣམས་རྡོ་རྗེའི་མཆེད་པོ་སྐྱབས་ཆེན་སྤྲུལ་སྐུ་རིན་པོ་ཆེ་མཆོག་ལ་ཡང་བཀའ་བསྡུར་ཞུས་ཤིང༌། འཁྲུགས་བསྡེབས་ཅུང་ཟད་དང་བཅས་རང་བློས་ཅི་དཔོག་ཞུ་དག་སོགས་འབད་པ་བྱས་ཀྱང༌། སྐྱེས་སྦྱངས་ཡོན་ཏན་དང་ཉམས་མྱོང་གི་ནར་མ་སོན་པ་བྱིས་པའི་ལག་བྲིས་སུ་སོང༌། ནོར་འཁྲུལ་ཆུ་གཉེར་བཞིན་མཐའ་མེད་པ་ཡོད་པར་ངེས་པས། བསྟན་འདིར་ལྷག་བསམ་གྱིས་དོན་གཉེར་ཅན་རྣམས་ཀྱིས་དག་བཅོས་གནང་བར་སྙིང་ནས་གསོལ་བ་འདེབས་པ་ལགས་སོ། ། ཞེས་ཨོ་རྒྱན་རྩ་གསུམ་གླིང་པའི་ཟབ་གཏེར་རྫོགས་ཆེན་དོན་ཁྲིད་ཀྱི་འགྲེལ་པ་འཁོར་འདས་རང་གྲོལ་ཞེས་བྱ་བ་འདི་ཡང༌། གཏེར་ཆེན་གནམ་ལྕགས་རྡོ་རྗེའི་ཟབ་ཆོས་ལ་མི་འཕྲོག་པའི་དད་པའི་ནོར་ལྡན་སྔགས་འཆང་གནམ་ལྕགས་གསང་སྔགས་བསྟན་འཛིན་དུ་འབོད་པ་རང་ལོ་ ༥༡ སོན་པས་རབ་བྱུང་བཅུ་བདུན་པའི་ཆུ་ལུག་དབོ་ཉ་བའི་དགའ་བ་དང་པོར། གུ་རུའི་སྒྲུབ་གནས་ཨ་སུ་རའི་མི་འགྱུར་རྡོ་རྗེའི་ཀེའུ་ཚང་དང་འདབས་འབྲེལ་རང་བྱུང་མྱུར་མ་དཔའ་མོའི་དགྱེས་ཞལ་རེ་ཁཱ་བཀྲ་བའི་འགྲམ། གཡུ་ལོ་བཀོད་གནྡྷོ་ལར་དབུ་ཚུགས་ཤིང་ས་ག་ཟླ་བའི་ཚེས་བཅོ་ལྔའི་དུས་ཁྱད་པར་ཅན་དུ་ཨ་རི་ནུབ་ཕྱོགས་ཨ་ཤེས་ལན་དུ་གྲུབ་པར་བགྱིས་པ་འདིས་ཀྱང༌།
འཁོར་ལོའི་མགོན་པོ་རྀག་འཛིན་བླ་མ་ཉི་མ་འོད་ཟེར་ཐུགས་ཀྱི་དགོངས་པ་ཟག་མེད་ཆོས་དབྱིངས་སུ་རྫོགས་པ་དང་སྙིང་པོའི་བསྟན་པ་འདི་ཉིད་མི་ཉམས་ཡུན་དུ་གནས་པའི་རྒྱུར་གྱུར་ཅིག། །། ཕ༽ ༈ བསྐྱེད་རྫོགས་དྲིས་ལེན་ལོང་བས་སྤར་སྙོབས་ཞེས་བྱ་བ་བཞུགས་སོ། གསང་སྔགས་ཕུར་པ་གླིང་གི་སྒྲུབ་སྡེ་སོགས་མཚམས་སྒྲུབ་སྐབས་ཀྱི་དྲི་བ་གློག་ཀླད་དྲྭ་བའི་རྒྱུད་ཕར་ཚུར་བཏང་བས་ཐོལ་བྱུང་དྲིས་ལན་གྱི་སྐོར་ལ། ༈ འཁོར་ཟིལ་ལོངས་སྐུའི་སྒྲུབ་ཐབས་ཀྱི་བསྙེན་སྒྲུབ་དྲིས་ལེན་བཞུགས་སོ། ཇི་ཕེབས་བཞིན། ཧྲཱིཿལས་འཇིག་རྟེན་དབང་ཕྱུག་སྤྱན་རས་གཟིགས༔ སྐུ་མདོག་དཀར་གསལ་ཞལ་གཅིག་ཕྱག་བཞི་པ༔ རིན་ཆེན་ཐོར་ཚུགས་ལོངས་སྐུའི་དབུ་རྒྱན་ལ༔ སྣ་ཚོགས་དར་གྱི་ཅོད་པན་དབྱིངས་ལ་བསྐྱོད༔
ཞི་འཛུམ་མཛེས་ལྡན་ཐུགས་རྗེས་ཕྱོགས་བཅུར་གཟིགས༔ གཡས་གཡོན་དང་པོ་ཤེལ་ཕྲེང་པད་དཀར་འཛིན༔ འོག་མ་གཉིས་ཀྱིས་ནོར་བུ་ཐལ་མོ་སྦྱར༔ སྐུ་སྟོད་ལྷ་རྫས་དར་སྔོན་རྒྱན་གྱིས་བཀླུབས༔ སྐུ་སྨད་དར་དམར་མཛེས་པའི་ཨང་རག་གསོལ༔ རིན་ཆེན་སྣ་ཚོགས་རྒྱན་གྱིས་ལེགས་པར་སྤྲས༔ རྡོ་རྗེ་སྐྱིལ་ཀྲུང་མངོན་རྫོགས་རྒྱལ་པོའི་ཚུལ༔ སྣང་སྟོང་འཇའ་ལུས་སྒྲིབ་མེད་གསལ་བར་བསྒོམ༔ ཞེས་ཡབ་རྐྱང་ལས་ཡུམ་མ་གསལ་ཡང༌། བསྙེན་དམིགས་ལས།
རང་ཉིད་ཐུགས་རྗེ་ཆེན་པོ་ཡབ་ཡུམ་གྱི། ཐུགས་ཀར་ཧྲཱིཿདང་ཏཱཾ་ཡིག་གསལ་བའི་མཐར༔ ཞེས་ཡུམ་ཡོད་པ་དངོས་སུ་གསལ་ལ་དེ་བཞིན་ཐུགས་རྗེ་ཆེན་པོ་དེའི་ཕྱོགས་བཞིར་ཁ་སར་པ་ནི་དང་ས་སྙིང་ནམ་མཁའ་རྒྱལ་པོ། འཁོར་བསྒྱུར་བཞི་དང༌། ཡང་གཏེར་གཞུང་ལས། མཚམས་བཞི་པད་འདབ་ཚོམ་བུའི་གདན་སྟེང་དུ༔ རྒྱལ་ཡུམ་སྒྲོལ་མ་དཀར་སེར་དམར་ལྗང་མཐིང་༔ མཚམས་བཞིའི་པད་འདབ་ལ་སྒྲོལ་མ་བཞི་ཡོད་པར་དངོས་སུ་གསལ། རྒྱལ་ཡུམ་སྒྲོལ་མ་དཀར་སེར་དམར་ལྗང་མཐིང་ཞེས་པའི་གནས་གསལ་བར་མ་བསྟན་ཡང་སྒྲོལ་མ་ལྔ་ཡོད་པར་བསྟན་པ་བཞིན་འདིར་དབུས་སུ་སངས་རྒྱས་རིགས་ཀྱི་སྒྲོལ་མ་མཐིང་ཀ་ཡོད་པར་ངེས་ཏེ། དེ་རྣམས་ཐམས་ཅད་གཡས་མཆོག་སྦྱིན་དང་གཡོན་སྐྱབས་སྦྱིན་ཞབས་འགྲེང་སྟབས་སུ་ཡོད་པར་གསུངས་པར་དཔྱད་པས།
གཙོ་བོའི་གཡོན་ཕྱོགས་སུ་བཞེངས་པར་མངོན། བསྙེན་པའི་སྐབས་ཡང༌། ཐུགས་ཀར་ཧྲཱིཿདང་ཏཱཾ་ཡིག་གསལ་བའི་མཐར༔ སྔགས་ཕྲེང་ཟེར་ཐག་ལུ་གུ་རྒྱུད་སྦྲེལ་ལྟར༔ གཡས་གཡོན་འཁོར་བས་ཕྱི་ནང་སྡིག་སྒྲིབ་དག༔ ཅེས་པ་དང༌། སྔགས་ཕྲེང་རྣམས་རྒྱུད་ལྟར་ཕོ་གཡས་མོ་གཡོན་དུ་འཁོར་བར་བསམ༔ ཡབ་ཡུམ་སོ་སོར་གསལ་ལ་རང་རང་ཐུགས་ཀར་ཧྲཱིཿདང་ཏཱཾ་ཡིག་གསལ་བའི་མཐར་སྔགས་ཕྲེང་ཟེར་ཐག་ལུ་གུ་རྒྱུད་སྦྲེལ་ལྟར་ཡབ་གཡས་ཡུམ་གཡོན་དུ་འཁོར་བ་ཡིན། ཡང་བླ་མེད་ཀྱི་ལུགས་ལྟར་ན་སྤྲོས་པར་མོས་ན་གཞུང་ཆེན་མོ་དང་ཀུན་ནས་མཚུང་པར་བསྟན་པ་ལྟར་ལས་བྱང་བཞིན་གཙོ་བོ་ཡབ་ཡུམ་འཁྲིལ་སྦྱོར་གྱི་རྣམ་པར་སྦྱར་ཡང་རུང་བར་སྣང་སྟེ། སྔགས་ཀྱི་སྐབས་བྱ་སྤྱོད་ཀྱི་རྒྱུད་ལྟར་སྦྱར་བ་དང་རྣལ་འབྱོར་བླ་མེད་ལྟར་སྦྱར་ཚུལ་གཉིས་སུ་གསུངས་པའི་ཕྱིར་དང༌།
གང་ཟག་རབ་འབྲིང་གི་དབང་པོ་དང་བསྟུན་ཏེ་བསྒྲུབ་པར་བྱ༔ གསུངས་པས་ཤེས་མོད། འདིར་གཞུང་དངོས་བསྟན་ལྟར་བགྱིས་ན་སྟབས་བདེ་བས་གཞན་དུ་མ་བཀྲལ་ལོ། ། དངོས་བསྟན་ལྟར་ན་ཡབ་ཡུམ་སོ་སོར་གསལ་བའི་ཐུགས་ཀར་པད་ཟླའི་སྟེང་ཡབ་ལ་ཧྲཱིཿདང་ཡུམ་ལ་ཏཱཾ་ཡིག་གསལ་བའི་མཐར། སྔགས་ཕྲེང་གསལ་ཞིང་རྩ་སྔགས་བཟླས་པའི་དེ་ལས་འོད་ཟེར་ཉི་མའི་ཟེར་ཐག་ལུ་གུ་རྒྱུད་སྦྲེལ་ལྟར་ཡབ་ལ་གཡས་སུ་འཁོར་ཞིང་ཡུམ་ལ་གཡོན་དུ་འཁོར་བས་ལུས་ཕྱི་ནང་གི་ནད་གདོན་སྡིག་སྒྲིབ་མ་ལུས་པ་དག ། མཆོག་ཐུན་དངོས་གྲུུབ་ཐོབ། སླར་འཕྲོས་ཕྱོགས་བཅུའི་སངས་རྒྱས་བྱང་སེམས་མཆོད། འོད་ཟེར་ཚུར་འདུས་བདག་ལ་ཐིམ་པས་བྱིན་རླབས་གཟི་བརྗིད་མཆོག་ཏུ་འབར། མར་ཁམས་གསུམ་སེམས་ཅན་ལ་ཕོག་པའི་སྣང་གྲགས་སྣོད་བཅུད་ཐམས་ཅད་འཕགས་པའི་གསང་བ་གསུམ་གྱི་དཀྱིལ་འཁོར་དུ་སད་པར་བྱས་ལ། བདག་གཞན་མི་དམིགས་པ་སྣང་སྟོང་འཇའ་ལུས་རྡོ་རྗེའི་སྐུ་རུ་གྱུར་པའི་མོས་པ་དང་བཅས།
ཡིད་བཟླས་དང་རླུང་བཟླས་ཅི་ནུས་འོད་གསལ་སྤྲོས་པ་དང་བྲལ་བའི་ངང་ལ་མཉམ་པར་བཞག་ལ་སྐྱོ་ཚེ་ངག་བཟླས་ལ་འཇུག ། བསྙེན་པ་རྩ་སྔགས། ཨོཾ་ཨཱཿཧཱུྃ༔ ཨོཾ་མ་ཎི་པདྨེ་ཧཱུྃ་ཧྲཱིཿ ཁོ་ནའི་ཆོག་ལ་འདི་གཙོ་འཁོར་ཡོངས་རྫོགས་འདུས་པའི་ཕྱིར་རོ། གཤམ་དུ་ཡུམ་སྔགས་ཅུང་ཟད་སྦྲེལ་བས་ཀྱང་ཆོག་གོ ། མཐར་ཡིག་བརྒྱ་དབྱངས་གསལ་རྟེན་སྙིང་སོགས་ཀྱི་ལྷག་ཆད་ཁ་སྐོང༌། མཆོད་སྟོད་སོགས་རྗེས་ཆོག་མཐའ་དབྱུང་བར་བྱའོ། བསྙེན་ཚད་འབུམ་བཅུ་གཅིག་གྲུབ་ནས་དངོས་གྲུབ་བླང་བ་དང་ཁ་སྐོང་མེ་མཆོད་དང་གཏང་རག་ཚོགས་ཀྱི་འཁོར་ལོའི་མཉེས་པར་བྱ་བ་སོགས་བསྙེང་རྐྱང་སྤྱི་འགྲོས་ལ་འདི་ཁོ་ནས་ཆོག་གོ ། སླར་ཡང་སྒྲུབ་པ་བྱ་བར་སྤྲོ་ན་མདུན་བསྐྱེད་དབང་གཞི་གཤམ་བཀོད་སོགས་སྟ་གོན་བྱས་ལ་དངོས་གཞི་སྐབས་བསྟོད་པའི་རྗེས་ཛཔ྄་ཁང་དབྱེ་ལ་བདག་མདུན་འཇུག་པ་གཅིག་གི་གསལ་གདབ་ལ་བསྙེན་པ་ཅུང་ཟད་དང་གཙོ་བོ་གཅིག་དྲིལ་སྒྲུབ་སྔགས་ནི༔
ཨོཾ་ལོ་ཀི་ཤྭ་ར་ཏཱཾ་ཏུ་ཏཱ་རེ་ཧཱུྃ་ཕཊ྄ཿ འབུམ་བཅུ་གཅིག་ཁ་སྐོང་བཅས་ལས་སྦྱོར་ལས་བཞི་དམིགས་པའི་ཁ་བསྒྱུར་གཞུང་ལས་གསལ་བ་ལྟར་སྦྱར་ལ་དངོས་གྲུབ་བླང་བ་སྔ་མ་དང་འདྲ་མོད། ད་ལམ་རང་རེ་ཉིན་བདུན་གྱི་བསྙེན་པའི་འབྲེལ་འཇོག་ཙམ་ཡིན་ཙང་གཙོ་བོ་བསྙེན་རྐྱང་ཁོ་ན་ལ་ཉིན་ཐ་མ་གཉིས་ཀྱི་བསྙེན་ཐུན་ཐ་མའི་མཐར་སྒྲུབ་སྔགས་ཆིག་སྟོང་དང་ལས་བཞི་ཤམ་བུ་གདག་པ་བཅུ་རེ་ཙམ་སྦྱར་བའི་འཐུས་ལ་གཞན་གོང་གསལ་བསྙེན་རྐྱང་ཁོ་ན་ལྟར་དང༌། དངོས་གྲུབ་བླང་བ་དང་ཁ་སྐོང་མེ་མཆོད་དང་གཏང་རག་ཚོགས་ཀྱི་འཁོར་ལོའི་མཉེས་པར་བྱ་བ་སོགས་སྤྱི་འགྲོས་དང་འདྲའོ། ། བཀའ་ལན་ཞིབ་རྒྱས་གསལ་ཁ་ཡོད་པ་གཅིག་གསུངས་ཀྱང་ང་ནི་ལོང་མེད་ལྟར་སྣང་གཞན་དོན་ཟོལ་མའི་རྣམ་གཡེངས་ཀྱིས་བྲེལ་ལ། ཁྱེད་སང་ཞོགས་ཉམས་ལེན་དབུ་འཛུགས་དགོས་པར་སྒྲུབ་པས་བྲེལ་ལ་བྲེལ་སྟབས་ཀྱི་ངང་ནས་ལག་པའི་མཛུབ་གནོན་གྱི་འདེགས་འཇོག་རྒན་མོའི་སློག་ཧྲུལ་ཆུ་རྡུང་བྱས་པ་བཞིན་ཆུ་ཚོད་མང་པོའི་དུས་སོན་ཞིང་དེ་མ་ཐག་བཏང་བས་ན་ནོར་འཁྲུལ་འདུག་ན་བཟོད་གསོལ་ཨོ་མིང་པས་དྲིས་ལན་ཧྱས་མགྱོགས་བྲིས་བྱས་ནས་ཕུལ། ༈ བཀའ་བརྒྱད་དྲིས་ལེན། ཇི་ཕེབས་བཞིན་རྩ་བ་གཉིས་པ་ཡི་དམ་ཡོངས་རྫོགས་སྐོར་ལ་སྤྱི་བྱེ་གཉིས་ལས། དང་པོ་བཀའ་བརྒྱད་གསང་བ་ཟིལ་གནོན་དཔལ་དགུ་སོ་སོ་ལ་གཞལ་ཡས་ཁང་རེ་བསྐྱེད་དགོས་ཀྱི་རེད་དམ། གང་ཡིན་ཞུས་ན།
འདོན་བྱ་ནང་དུ་ཤར་ཕྱོགས་ཕོ་བྲང་ཟླ་གམ་དང་ལྷོ་ཕྱོགས་ཕོ་བྲང་ཟླ་གམ་སོགས་བསྟན་འདུག ། ཞེས་པར། དེ་ག་རང་རེད་ཕོ་བྲང་དགུ་སྦྲགས་ཞེས་ཕྱི་གཞལ་ཡས་ཁང་གཅིག་གི་ནང་དུ་དཔལ་དགུ་སོ་སོར་གཞལ་ཡས་ཁང་བསྐྱེད་དགོས་ཀྱི་རེད། བསྙེན་པའི་སྐོར་ལ་ཇི་ལྟར་བགྱི་བའི་ཚུལ་ནི། སྤྱིར་ད་རེས་རང་རེ་དུས་བསྙེན་ཉིན་ཉེར་གཅིག་གི་བསྙེན་འབྲེལ་ཙམ་ཡིན་ཙང༌། དེས་ན་ཐུན་བཞིས་སྔ་ཐུན་ལ་ལས་བྱང་འབྲིང་པོ་ལྟར་བྱས་ཤིང༌། བཟླས་པའི་སྐབས་ཞི་བསྙེན་གསུམ་ཕྲེང་སྐོར་རེ་རེ་དང་མཐར་སྟོང་ཚིག་བརྗོད་ལ་ནང་མཆོད་སྟོབས། དེ་ནས་ཁྲོ་སྒྲུབ་ལ་འཇུག ། དོ་ལའི་དམིགས་གནད་དང་བཅས་གཙོ་བོ་ཡབ་ཡུམ་རྩ་སྔགས་རུ་ལུ་སྦྲེལ་མ་འདི་ཁོ་ནར་ཐུན་གྱི་སུམ་ཆ་གཉིས་འགྲོ་ངེས་པར་བྱ། སུམ་ཆ་གཅིག་སྤྱི་དྲིལ་ལྟར་བྱས་ལ་མཐར་སྟོང་ཚིག་བརྗོད་དེ་ནང་མཆོད་སྟོབས་ཐུན་བསྡུ་ཚུལ་སྤྱི་དང་མཚུངས།
གཞན་ཐོར་ཐུན། ཕྱི་ཐུན། སྲོད་ཐུན་གསུམ་ལ་རྒྱུན་ཁྱེར་ཕྱི་མ་ཨ་ནུ་ལྟར་སྙིང་པོ་བརྗོད་པའི་སྐད་ཅིག་རྟེན་དང་བརྟེན་པ་ཝལ་གྱི་བསྐྱེད། ལྷ་རྣམས་ཀྱང་ལུས་དཀྱིལ་གཞུང་ལྟར་བསྙེན་སྒྲུབ་སྤྱི་དྲིལ་འདི་ཁོ་ན་བྱས་པའི་འཐུས། ཡང་ཨ་ཏི་ལྟར་སྐད་ཅིག་ལ་ཀྲོང་གི་བསྐྱེད་དེ་སྔགས་ཀྱང་གཙོ་བོ་ཡབ་ཡུམ་གྱི་སྲོག་སྔགས་ཙམ་མམ་ཤིན་ཏུ་སྤྲོས་མེད་ཧཱུྃ་ཁོ་ན་ལ་ཚང་བར་གཞུང་ནས་གསུངས་སོ། ། བདུན་ཕྲག་ཐ་མའི་ཉིན་ལྔ་ཙམ་ཐུན་མཐར་ལས་སྦྱོར་དམིགས་པ་དང་འབྲེལ་སྤྱི་དྲིལ་ལ་ལས་བཞི་སྔགས་ཤམ་སྦྱར། གཞན་གྱི་དམིགས་གནད་སོགས་ཞིབ་པར་ཞུ་བར་དུས་ཚོད་ཀྱི་མ་ལྕོག་པས། སྤྲོ་བར་མོས་ན་བཀའ་བརྒྱད་མན་ངག་གཞན་ལ་གཟིགས་པར་ཞུ། ཞེས་རྡོ་ཤུལ་གྱི་བན་དཀར་ཨོ་མིང་པས་དྲིས་ལེན་ཁྱུང་པོའི་སྔགས་ནག་གུ་ཧྱས་ཕུལ། ༈ རྗེ་གཅིག་མཚུངས་མེད་བླ་མའི་དྲུང་དུ།
ཕུར་པའི་སྐོར་དྲི་བ། ཡང་དག་དཔལ་ཆེན་ཧེ་རུ་ཀཿ ཉེར་གཅིག་དབུ་ལ་ཞེ་གཉིས་ཕྱག༔ ཞེས་པ་འདི་ཡང་དག་ཡིན་ནམ། ལན། འདི་དངོས་སྣང་ཆེ་མཆོག་ཕྱག་རྒྱ་རྒྱས་པ་ལྟར་ཡིན་ལ་འགར་ཆེ་མཆོག་ཡང་དག་གཅིག་པར་བཞག་པའང་སྣང་བས་འདིའི་དགོངས་པའང་དེ་ཡིན་པར་སྣང་སྟེ། ལས་བྱང་འབྲིང་པོར། ཆེ་མཆོག་ཡང་དག་ཧེ་རུ་ཀཿ དབུ་དགུ་གཡས་དཀར་གཡོན་དམར་ཁྲོ༔ ཞེས་གསུངས་པའི་ཕྱིར་རོ།
གཙོ་བོ་ཆེ་མཆོག་ལ་བཞག་པ་ནི། ཆེ་མཆོག་ཉིད་ཕུར་པའི་སྤྲུལ་གཞིའམ་ཡབ་ཡིན་པར་གསུངས་ལ། ཕུར་པ་མྱང་འདས་ཆེན་པོའི་རྒྱུད་ལས། རྡོ་རྗེ་གཞོན་ནུའི་ཡབ་ནི་ཆེ་མཆོག་ཧེ་རུ་ཀཿདང་ཡུམ་གནམ་ཞལ་དབྱིངས་ཕྱུག་མ་ཡིན་པར་གསུངས་པ་དང༌། རང་གཞུང་ལས། དཔལ་ཆེན་ཡབ་ཀྱི་ཐུགས་ཀ་རུ༔ པདྨ་ཉི་ཟླ་འབར་བའི་སྟེང་༔ འཇིགས་བྱེད་རྡོ་རྗེ་གཞོན་ནུའི་སྐུ༔ ཞེས་གཞུང་ནས་གསུངས་པས་རྒྱུད་ཀྱི་དོན་ལའང་འབྱོར་སྙམ། དྲི་བ།
དེ་ཡི་ཐུགས་ཀར་ཉི་ཟླའི་སྟེང་༔ གསལ་བྱེད་རྡོ་རྗེ་ཧེ་རུ་ཀཿ མཐིང་ནག་ཞལ་གསུམ་ཕྱག་དྲུག་པ༔ ཞེས་པའི་མཚན་གཞན་ནས་མ་མཐོང་བའི་ལྷའི་ངོ་བོ་སུ་ཡིན་ནམ། ལན། གསལ་བྱེད་ཅེས་པ་ཡང་དག་ཁྲོ་བོར་ངོས་བཟུངས་ནའང་འཐད་པར་སྐྱབས་སྤྲུལ་ནས་གསུངས་ལ་གང་ལྟར་ཡང་དག་ཁྲོ་བོ་ཡིན་པར་སྣང༌། དྲི་བ། དེ་ཡི་ཐུགས་ཀར་འཇའ་འོད་ཀློང་༔ ཡང་དག་རྡོ་རྗེ་སྐུ་མདོག་མཐིང་༔ ལན།
ཞེས་པ་འདི་ཡང་དག་ཞི་བ་རྡོར་སེམས་ཡིན་ཏེ་ལས་བྱང་འབྲིང་པོ་ལས། ཏིང་འཛིན་གསུམ་གྱི་སེམས་དཔའ་ཆེ༔ ཡི་གེ་ཧཱུྃ་གི་རྒྱུ་ཉིད་ལས༔ རྡོ་རྗེ་རབ་ཏུ་འབར་བའི་མཆོག༔ སེམས་དཔའ་རྡོ་རྗེའི་སྐུ་ལ་བསྟོད༔ ཞེས་གསུངས་པས་ཕྱིར་རོ། དང་པོ་བསྙེན་པ་ནི། བསྙེན་དམིགས་དང་པོ། དེ་ཡི་ཐུགས་ཀར་པད་ཉིའྀ་སྟེང༌། ། གནམ་ལྕགས་སོགས་ནི།
བཀོད་བཟླས་ཡིན་པས་ལྷ་སྔགས་ལ་སེམས་འཛིན་གྱི་ཡིད་བཟླས་ཙམ་ལས་བསྙེན་པ་ངག་འདོན་མི་དགོས། སླར་ཡང་དེ་ལས་འོད་ཟེར་ནི?སོགས་མཐར་ཡང་ཕུར་རྩ་བསྙེན་བཟླས། གཉིས་པ་སྒྲུབ་པ་ནི། སླར་ཡང་ཐུགས་སྲོག་སྔགས་ཕྲེང་ལས། ། སྔགས་ཕྲེང་ལུ?སོགས་བདག་མདུན་ཐམས་ཅད་ལ་དམིགས་ཤིང་བསྐོར་བ་ཕུར་པའི་རྒྱུད་ལས་ལྷ་དང་སྦྱར་ནས་བཟླ་བ་མགལ་མེ་ཀླད་སྐོར་ལྟ་བུའི་དགོངས་པའི་དོན་ནི། བདག་ཉིད་རྩ་བ་སེམས་དཔའ་སུམ་བརྩེགས་སོགས་ནས་བསྙེན་སྒྲུབ་ཆིག་སྒྲིལ་གཙོ་བོར་བྱ་ལ་ཞེས་པས། བསྙེན་སྔགས་གོང་ལྟར་ལ། ལྷ་དང་སྦྱར་ནས་བཟླ་བ་མགལ་མེ་ཀླད་བསྐོར་ལྟ་བུའི་དགོངས་པའོ། ། གསུམ་པ་ལས་སྦྱོར་ནི། སླར་ཡང་ཐུགས་ཀའི་ས་བོན་ལས། །
སྔགས་ཕྲེང་མགར་གྱི་མེ་ཚྭ? སོགས་ངན་སྔགས་དང་སྦྱར་ནས་བཟླ་བ་མགར་གྱི་ཚྭ་ཚྭ་ལྟ་བུ་ཞེས་གསུངས་པ་ནི། སླར་ཡང་བདག་མདུན་དཀྱིལ་འཁོར་གསུམ་གྱི་ལྷ་ཚོགས་དང་བཅས་པས? ལས་སྦྱོར་བསྙེན་པ་ཕུར་པ་སྤྱི་མཚུངས་ཀཱི་ལི་ཀི་ལ་ཡ་འབྲུ་བཅུ་དྲུག་པ་ལ་རང་ལུགས་ཏྲིག་ནན་བསྣན་པ་འདི་ཉིད་ཡིན་ལ་ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཡང་ཕུར་པའི་བསྙེན་ཡིག་ཁ་འཐོར་ལས། ཛཿ ་་་་་ དངོས་གྲུབ་འགུགས་པ་ ཧཱུྃ་ ་་་་་དངོས་གྲུབ་ཐམས་ཅད་བདག་ལ་སྡུད་པ་ ཨཱཿ ་་་་་ དངོས་གྲུབ་ཐམས་ཅད་བདག་ལ་འབེབས་པ། ཞེས་སྔགས་འགྲེལ་དང་བཅས་ཏེ་བཤད་པ་ལྟར་ན། དངོས་གྲུབ་ཀྱི་འཕྱོངས་ཡིན་པར་སྣང་བས་ལས་སྦྱོར་ཐ་མ་དངོས་གྲུབ་ཞུ་བའི་སྔ་ནུར་རམ་དངོས་གྲུབ་བསྡུ་བའི་ཕྱིར་ཉིན་ཤས་སྦྱར་ན་ལེགས་པར་མངོན། བསྙེན་སྒྲུབ་འབྲེལ་འཇོག་ཙམ་ལ་ལྷ་སྔགས་སོ་སོ་རྣམས་མ་བྱས་ཀྱང་ཆད་སྐྱོན་མེད། བསྙེན་ཆེན་ལྟ་བུ་སྤྲོས་པའི་སྐབས་སྒྲུབ་པའི་སྐབས་དང་སྦྱར་ལ་ལོང་ཁོམ་དང་བསྟུན་ཏེ་ཅུང་ཟད་རེ་བཟླས།
ཧཱུྃ་སྒྲུབ་ནི་སྙིང་པོ་དྲིལ་བཟླས་ཚུལ་དུ་གང་གི་སྐབས་སུའང་སྦྱར་བར་བྱའོ། ། ཇི་ཕེབས་བཞིན། ལས་བྱང་འབྲིང་པོ་བསྙེན་རྐྱང་སྐབས་རྩ་བསྙེན་དང་ཕུར་བསྙེན་གཉིས་ཅུང་ཟད་བསགས་རྗེས་སྤྱི་དྲིལ་གྱི་སྔགས་ལ་གཙོ་བོས་གྲངས་བཟུང༌། ལས་སྦྱོར་ལས་བཞི་རུ་སྦྱར་ཚུལ་བཤད་པ་དེ་དུས་ཉིན་རེས་དུས་བཞིར་ལས་བཞི་ཁ་ཕྲལ་བ་དང༌། ཉིན་རེར་ལས་རེ་སྦྱར་བ་ལུགས་གཉིས་ལས་ཕྱི་མ་ལྟར་བྱས་ན་བདེའོ།། །། ༈ མཁའ་འགྲོ་གསང་བ་ཡེ་ཤེས་དཀའ་གནད་སྐོར། རང་ཉིད་མཁའ་འགྲོར་གསལ་བའི་སྐུ་དབུས་རྩ་གསུམ་འཁོར་ལོ་བཞི་དང་བཅས་གསལ་བའི་སྤྱི་བོ་རུ་རིགས་བདག་པདྨ་ཐོད་ཕྲེང་གསལ་བཏབ་ལ་མོས་གུས་དྲག་པོས་ཐུགས་རྒྱུད་བསྐུལ་བའི་མོད། སྐུ་ལས་བདེ་སྟོང་ཡེ་ཤེས་ཀྱི་བདུད་རྩིའི་རྒྱུན་བབས་སྤྱི་བོ་བདེ་ཆེན་འཁོར་ལོ་ནས་རིམ་བཞིན་བབ་པས་མགྲིན་པ་སོགས་རྩ་འཁོར་རྣམས་སུ་རིམ་པར་ཞུགས། རྡོ་རྗེ། པདྨ།
སངས་རྒྱས། རིན་ཆེན་རིགས་ཀྱི་རྣལ་འབྱོར་མ་དང་དཔའ་བོ་ཡབ་ཡུམ་འཁོར་རིགས་ཀྱི་དཔའ་བོ་མཁའ་འགྲོའི་ཚོགས། ཏིལ་གྱི་གོང་བུ་ཁ་བྱེ་བ་ལྟར་བཞུགས་པ་རྣམས་ལ་མཆོད་པ་ཕུལ། བདེ་སྟོང་ཡེ་ཤེས་ཆེན་པོས་མཉེས་པར་བྱས། དབང་བཞི་ཐོབ། དགའ་བཞིའི་ཡེ་ཤེས་ཉམས་སུ་མྱོང༌། སྒྲིབ་པ་བཞི་དག ། སྐུ་བཞི་གོ་འཕང་ཐོབ་པར་བསམ་ཞིང་བསྙེན་སྔགས་བཟླས། ཡང་རང་སྲོག་སྔགས་ཕྲེང་དང་བཅས་པ་ལ་ཕོག་པས་གཡོན་བསྐོར་དུ་དྲག་ཏུ་འཁོར་འོད་ཟེར་ཆེར་སྤྲོས། བདག་དང་མདུན་རྟེན་གཙོས་པའི་འོད་ཀྱིས་སྲིད་ཞིའི་ཁམས་ཐམས་ཅད་ཁྱབ།
རང་གཞན་དོན་གཉིས་བྱས། ཚུར་འདུས་པས་གཟི་བྱིན་ལྷག་པར་དུ་འབར། གཙོ་འཁོར་མ་ལུས་པ་ཐམས་ཅད་བདེ་ཆེན་ཡེ་ཤེས་ཉམས་འུར་བས་ཀུན་གྱི་ཞལ་ནས་རྡོ་རྗེའི་གླུ་དབྱངས་འུར་འུར། ། དགའ་བཞིའི་བྲོ་རྡུང་ཁྲིགས་ཁྲིག ། རྩ་ཁམས་བ་སྤུ་ཚུན་ཆད་བདེ་དང་སྟོང་པར་ཕྲིལ་ཕྲིལ་སོང་བས་དུག་ལྔ་དབྱིངས་སུ་སངས་སང༌། དབང་བཞི་བྱིན་རླབས་བདེ་སྟོང་བདུད་རྩིའི་རྒྱུན་ན་ར་ར་བབ་པས། སྣང་བ་སྐུ་དང་འཇའ་འོད་ཟེར་དང་ཟེར་ཕྲེང་དུ་ཡལ་ཡལ། སྒྲ་གྲགས་འབྱིན་འཇུག་ཐམས་ཅད་རླུང་སྔགས་སུ་དིར་དིར། དྲན་རྟོག་ཐམས་ཅད་ཆོས་སྐུའི་ཡོ་ལངས་སུ་སོང་བས། ། འགྲོ་བའི་མ་རིག་ཉོན་མོངས་ཀ་ནས་དག་ཏེ །
འཇའ་ལུས་ཟང་ཐལ་ཆེན་པཽས་ངང་དུ་འཁོར་འདས་གྱི་རྩལ་སྣང་ཐམས་ཅད་མཁའ་འགྲོའི་དཱ་ལར་རྫོགས་པར་བསམ་ལ་སྒྲུབ་སྔགས་ཅི་ནུས་སུ་བཟླའོ། ། སྐབས་སུ་བར་རླུང་དང་སྦྲག་འབྱིན་འཇུག་སྔགས་སུ་སློབ། ཐུན་གྱི་ཆ་བགོས་ཏེ་ཕྱེད་རང་གཞུང་དུ་བཤད་པ་ལྟར་རླུང་སྒྲུབ་ལ་འབད་ཅིང་བདེ་སྟོང་གི་ཡེ་ཤེས་བསྐྱེད་པའི་ཐབས་ལ་འབད། ལས་སྦྱོར་ནོར་སྒྲུབ། དབང་སྡུད། ཕྲིན་ལས་ཀུན་སྒྲུབ་སོགས་གང་དགོས་མོས་པ་དང་བསྟུན། སྤྱི་ལྟར་འདི་ཉིད་པདྨའི་རིགས་ཅན་ཡིན་པར་སོང་ལས་སྦྱོར་གཙོ་བོ་དབང་སྡུད་ལ་བགྱིས་ན་འཐད། དམིགས་པ་རང་ཉིད་མཁའ་འགྲོའི་ཐུགས་སྲོག་ལས་བདེ་བ་ཆེན་པོའི་རང་རྩལ་ཞིང་ཁམས་རབ་འབྱམས་ཐམས་ཅད་ཁྱབ་རྒྱལ་བ་སྲས་དང་བཅས་པའི་ཐུགས་རྒྱུད་སྐུལ། ཚུར་འདུས་པའི་དེ་ཐམས་ཅད་གྱི་ནུས་སྟོབས་རྫོགས་པར་བྱས། སླར་འོད་དམར་ལྕགས་ཀྱུའི་དབྱིབས་ཅན་སྲིད་ཞི་ཁམས་ཐམས་ཅད་གང་བར་འཕྲོས་པའི་ལྷ་འདྲེ་མི་གསུམ་སྐྱེ་འགྲོ་ཕོ་མོ་ཐམ་ཅད་དབང་དུ་བསྡུས་ལ་ཅི་བསྒོ་བའི་ཕྲིན་ལས་ཐོག་མེད་དུ་སྒྲུབ་པར་བསམ་ལ་དབང་སྡུད་སྔགས་བཟླས།
འདི་རྣམས་ཕྲིན་ལས་ཀྱི་རྩ་བ་མཁའ་འགྲོ་ཡིན་པས་གལ་ཆེའོ། ། ༈ ཡང་ཨོ་ཌི་དྲིས་ལེན། དང་པོ། དེ་ནས་སེང་གདོང་མ་བསྙེན་འབྲེལ་ཞག་བདུན་ལས་མེད་ཙང་བསྙེན་རྐྱང་བྱས་ན་འཐུས་སམ། ཉིན་ལྔ་བསྙེན་རྐྱང་དང་ཐ་མ་གཉིས་བསྙེན་རྐྱང་དངོས་གྲུབ་གཏོར་མ་ལས་རྫས་སོགས་གཞན་དགོས་སམ། དེ་ནི་བསྙེན་ཁག་གསུམ་འདུག་དམིགས་གནད་མན་ངག་གང་ཡོད་གནང་རོགས་ཞུ། བསྙེན་པའི་བཟླས་དམིགས་ནི། ཐུགས་ཀར་ཉི་ཟླའི་དཀྱིལ་འཁོར་ལ་ཧཱུྃ་མཐིང་ནག་གི་མཐར་སྔགས་ཕྲེང་མཐིང་ལ་གཏིང་མདངས་དམར་བའི་ངད་ཆགས་པ་སྒྲ་གདངས་དི་རི་རི་སྒྲོག་པ་གཡོན་དུ་འཁོར་བ་ལས་འོད་ཟེར་དཔག་ཏུ་མེད་པ་ཆེར་འཕྲོས་པས་ནང་གི་གནས་ཡུལ་གྱི་དཔའ་བོ་མཁའ་འགྲོ་ཐམས་ཅད་བསྐུལ། དེ་ཐམས་ཅད་ལས་ཀྱང་འོད་ཟེར་ཆེས་ཆེར་འབར་ཞིང་མཆེད་པས་ལས་ཉོན་སྡིག་སྒྲིབ་ཕ་རོལ་གྱི་བྱད་གྲིབ་སོགས་ཉེས་ལྟུང་ཐམས་ཅད་དག་སྟེ་སྐུ་མདོག་མཐིང་འོད་བཀྲག་མདངས་གཟི་བརྗིད་ཆེར་འབར་བས། ཕྱོགས་བཅུའི་རྒྱལ་བ་རབ་འབྱམས་གནས་གསུམ་གྱི་དཔའ་བོ་མཁའ་འགྲོ་དམ་ཅན་ཆོས་སྐྱོང་ལྷ་འདྲེ་མི་གསུམ་ཟས་ནོར་ལོངས་སྤྱོད་འབྱུང་ལྔའི་བཅུད་ཐམས་ཅད་ཤུགས་ཀྱིས་བསྡུས་ཏེ་འཁོར་འདས་ཀུན་ན་འགྲན་ཟླ་དང་བྲལ་ཁྱབ་བདག་དཔའ་མོ་ཆེན་མོར་ ང་རྒྱལ་བསྐྱེད་ལ།
ཨོྃ་བཾ་ཌཱཀྐི་སིཾ་ཧ་མུ་ཁ་ཧཱུྃ་བྷྱོཿ ཞེས་རྩ་སྔགས་དང༌། བསྙེན་པ་འདི་ཁོ་ན་ཡིན། སྒྲུབ་པ་བདག་མདུན་དུས་གཅིག་ཏུ་བསྐྱེད་ལ་བདག་བསྐྱེད་ཐུགས་སྲོག་ཕྲེང་ལས་སྔགས་ཕྲེང་འོད་ལྔའི་ཟེར་ཐག་དང་བཅས་པ་དཔག་ཏུ་མེད་པ་འཕྲོས་མདུན་བསྐྱེད་མཁའ་འགྲོ་སྡེ་ལྔ་དང་བཅས་པའི་ཐུགས་དམ་རྒྱུད་བསྐུལ། རང་རང་གི་ཐུགས་སྲོག་སྔགས་ཕྲེང་དང་བཅས་པ་ལས་འོད་ཟེར་སྣ་ཚོགས་ནམ་མཁའ་གང་བར་འཕྲོས་པའི་རྒྱལ་བ་མཆོད། འགྲོ་བའི་དོན་བྱས་ཚུར་རང་ལ་ཐིམ་པའི་མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་བསམ། ཨོྃ་བཛྲ་རཏྣ་པདྨ་ཀརྨ་བུདྡྷ་ཡ་ཧ་རི་ནི་ས་ཌཱཀྐི་ས་མ་ཡ་ཧཱུྃ་བྷྱོཿ ཞེས་ལས་སྔགས་བཟླས་པའི་ཚེ་ཁྱད་པར་གདོང་ཅན་ལྔ་ལ་སོགས་པའི་སྤྲོ་བསྡུས་ལས་བཞི་མཆོག་དང་བཅས་པ་བསྒྲུབ་པའི་ཏིང་འཛིན་གང་འདོད་དུ་བསྒྱུར་ཤེས་པར་བྱའོ། ལས་སྦྱོར་གཙོ་བོ་ཡང་བཟློག་ནི། རང་ཉིད་བདུད་འདུལ་དྲག་མོས་སྤྱི་བོར་ཨཿཀཿ
མགྲིན་པར་སཿམཿ སྙིང་ཁར་རཿཙཿ ལྟེ་བར་ཤཿདཿགསང་གནས་རཿསཿ། བརླ་གཉིས་གཡས་མཿརཿ། བརླ་གཡོན་ཡཿཕཊ྄ཿ ཅེས་ཡང་བཟློག་དྲག་སྔགས་བཅུ་བཞི་པ་ལུས་ཀྱི་གནས་དྲུག་ཏུ་བཀོད་པའི་ཡེ་ཤེས་དང་འཇིག་རྟེན་གྱི་མཁའ་འགྲོ་ཕྲ་མེན་ཤུགས་འགྲོ་ཐམས་ཅད་ཀྱི་སྲོག་སྙིང་དྲག་ཏུ་བསྐུལ་བའི་ཤུགས་ཀྱིས། སྔགས་འབྲུ་རྣམས་ལས་འོད་ཟེར་མེའི་ཚྭ་ཚྭ་དྲག་ཏུ་ཁོལ་ཞིང་ཕྱུར་བ་ལས་སྲིད་གསུམ་ཐམས་ཅད་དྲག་སྔགས་ཐོག་རྒོད་ཀྱི་ཆར་ཕབ་པས་ཕ་རོལ་བྱད་མ་ལྷ་སྲུང་དང་བཅས་པ་བསྲེགས་བཅོམ་རྗེས་ཤུལ་མེད་པར་བརླག ། སླར་ཡང་ཐུགས་རྗེའི་ཤུགས་ལས་བསྐལ་བའི་འཐོར་རླུང་གཡོས་པས་འཛིན་སྣང་བག་ཆགས་དང་བཅས་པ་དབྱིངས་སུ་གཏོར་ཏེ་སྦྱངས། སྣང་སྲིད་ཐམས་ཅད་ཁྲོ་མོའི་སྤྲིན་རབ་ཏུ་འཁྲིགས་པའི་རྟ་བྲོས་གཟིར་བས་དགྲ་བགེགས་བྱད་གདོན་ལོག་འདྲེན་ཐམས་ཅད་ནམ་ཡང་ལྡང་མེད་ཐུགས་རྗེས་དབྱིངས་སུ་རྒྱས་བཏབ་པར་ མོས་ལ། ཡང་བཟློག་གོ་ལྡོག་སྔགས་ནི།
ཕཊ྄ཿཡཿརཿམཿསཿརཿདཿཤཿཙཿརཿམཿསཿཀཿཨཿ དེ་ཡང་བསྙེན་སྒྲུབ་གོང་ལྟར་དང༌། ལས་སྦྱོར་སྐབས་དྲག་སྔགས་བཅུ་བཞི། མཐར་ཡང་བཟློག་སྔགས་དང་ཐལ་གདབ་བར་བྱ་བའི་ཆོག་སྟེ་སྤྲོ་ན་སྲུང་ཟློག་བསད་སྔགས་རྣམས་བྱ་བ་ཡིན་མོད་འདིར་བསྙེན་སྒྲུབ་ཁོ་ནར་བྱ་བ་ལ་དགོས་པ་ཆུང་ཕྱིར་དེ་ཙམ་གྱི་འཐུས་སོ། ༈ རླུང་ཞགས་སྐོར་ལ། བུ་ཨཽ་ཌཱིའི་མཁས་པའི་འདྲི་བ་ལ། ཕ་བླུན་པོ་གུ་ཧྱས་མ་ཤེས་ནས། མགོ་ཕུར་ཕུར་བྱེད་བཞིན་བྱུང་རྒྱལ་ལན། ཅུང་ལྡོན་ལ་ཡིན་མིན་གཟིག་པར་ཞུ། ། རང་ཉིད་མཁའ་འགྲོའི་སྐུར་གསལ་བའི།
གཙུག་ཏོར་ནམ་མཁའི་འཁོར་ལོ་རུ་ཞེས་ཐིག་རླུང་སེམས་གསུམ་གྱེན་དུ་ལྡོག་རྩ་ཡི་མཆིང་མདུད་གྲོལ། ས་ལམ་མ་ལུས་པ་བགྲོད་ནས་འཁོར་ལོ་ཚོགས་ཆེན་གྱི་ས་ཐོབ་པར་བཤད་ལ་འདིར་གཙུག་ཏོར་ནམ་མཁའི་འཁོར་ལོ་རུ་ཐིམ་པ་ཡང་ཟེར་འཁོར་ལོ་དྲུག་པ་རུ་བཤད་པའང་ཡོད། ། རིགས་བདག་པདྨ་ཐོད་ཕྲེང་རྩལ་ཧེ་རུ་ཀ་པའི་ཆས་ཅན། སྐུ་མདོག་དམར་པོ་ཕྱག་རྡོར་དྲིལ་བསྣོལ་ཐབས་ཅན། ཡུམ་མཚོ་རྒྱལ་དམར་སྐྱ་གྲི་ཐོད་འཛིན་པ་དང་སྦྱོར་བ། འཁོར་ལོ་ལྔ་ཞེས་པ་དབུ་མ་སྤྱི་བོ་བདེ་ཆེན་འཁོར་ལོ་རྩ་འདབ་སོ་གཉིས་དབུས་སུ་རྡོ་རྗེ་མཁའ་འགྲོ་དཀར་མོ་གཡས་རང་རྟགས་ཀྱི་ཡུ་བ་ཅན་གྱི་གྲི་གུག་དང་གཡོན་ཐོད་ཁྲག་འཛིན་པ། ཡབ་མི་བསྐྱོད་དཔའ་བོ་དཀར་པོ་གཡས་རང་རྟགས་ཀྱི་ཕྱག་མཚན་རྡོ་རྗེ་དང༌། གཡོན་དྲིལ་བུ་འཛིན་ཞིང་མཉམ་པར་སྦྱོར་ཞིང་ཞབས་སྐྱིལ་ཀྲུང་པད་ཉིའི་གདན་ལ་བཞུགས་པ། དེ་བཞིན་མགྲིན་པ་ལོངས་སྤྱོད་འཁོར་ལོའི་རྩ་འདབ་བཅུ་དྲུག་གི་དབུས་སུ་པདྨ་མཁའ་འགྲོ་སྣང་མཐའ་དཔའ་བོ་ཡབ་ཡུམ་དམར་པོ། སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་ཀྱི་དབུས་སུ་སངས་རྒྱས་མཁའ་འགྲོ་རྣམ་སྣང་དཔའ་བོ་ཡབ་ཡུམ་མཐིང་ཁ།
ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞིའི་དབུས་སུ་རིན་ཆེན་མཁའ་འགྲོ་རིན་འབྱུང་དཔའ་བོ་ཡབ་ཡུམ་སེར་པོ། གསང་གནས་འཁོར་ལོ་རྩ་འདབ་ཆིག་བརྒྱ་ཉི་ཤུ་ཐམ་པའི་དབུས་སུ་ལས་ཀྱི་མཁའ་འགྲོ་དོན་འགྲུབ་དཔའ་བོ་ཡབ་ཡུམ་ལྗང་ཁུ་བཅས་ཡུམ་རྣམས་གཡས་རང་རྟགས་ཀྱི་ཡུ་བ་ཅན་གྱི་གྲི་གུག་དང་གཡོན་ཐོད་ཁྲག ། ཡབ་རྣམས་གཡས་རང་རྟགས། གཡོན་དེ་ཡི་ཡུ་བ་བྱས་པའི་དྲིལ་བུ་ཅན། ཡུམ་ཡབ་འཁྲིལ་སྦྱོར་ཅན། ཐུགས་སྲོག་རིམ་བཞིན་རྡོ་རྗེ་མཁའ་འགྲོ་ལ་ཧ་དང་གཞན་ནི་བཾ་རི་ས་སོགས་གསལ་བའི། མཐའ་མར་རང་མདོག་རྩ་སྔགས་འདིས་བསྐོར་བར་བསམ། དེ་བཞིན་དུ་འཁོར་ལོ་སོ་སོའི་རྩ་འཁོར་གྲངས་དང་མཉམ་པའི་རང་འདྲ་དཔའ་བོ་དཔའ་མོ་རྣམས་བཞེངས་སྟབས་ཅན། རྩ་ཕྲན་བ་སྤུ་གྲངས་མཚུངས་རྩ་ཁམས་བ་སྤུའི་གྲོང་ཁྱེར་དུ། འབུམ་ཕྲག་ཡངས་པའི་མཁའ་འགྲོའི་ཚོགས་བཅས།
ཏིལ་གྱི་གང་བུ་ལྟ་བུར་བཞུགས་པར་བསམ། སྤྱི་བོའི་བླ་མ་ཡབ་ཡུམ་ལ་གསོལ་བ་བཏབ་པའི་མོད། ཐུགས་ཀའི་ཨོཾ་ཡིག་སྔགས་ཕྲེང་དང་བཅས་པ་ལས། བདེ་སྟོང་ཡེ་ཤེས་ཀྱི་བདུད་རྩིའི་རྒྱུན་བབ། སྦྱོར་མཚམས་ནས་བྱུང་སྤྱི་བོའི་རྩ་འཁོར་གང༌། གཙོ་བོ་རྡོ་རྗེ་མཁའ་འགྲོ་ཡབ་ཡུམ་དང་བདེ་ཆེན་འཁོར་ལོའི་རྩ་གནས་མཁའ་འགྲོ་ཚོགས་དང་བཅས་པར་མཉེས་མཆོད་འབུལ། སྡིག་སྒྲིབ་ཉམས་ཆག་ཐམས་ཅད་བཤགས། དགའ་བའི་ཡེ་ཤེས་ཁྱད་པར་ཅན་རྒྱུད་ལ་སྐྱེས། བྱིན་རླབས་དབང་དང་དངོས་གྲུབ་ཐམས་ཅད་ཐོབ་པར་བསམ། དེ་བཞིན་གནས་བཞི་རིམ་གྱི་སོན་ནས་འཁོར་ལོ་ལྔའི་མཁའ་འགྲོ་མ་རྣམས་ལ་མཆོད་པ་སོགས་གོང་ལྟར་འགྲེས་ཤེས་པར་བྱའོ།
མཐར་ལུས་ཀྱི་ནང་ཐམས་ཅད་ལྟེམ་གྱིས་གང་རྩ་ཁམས་བ་སྤུའི་ཚུན་ཆད་དུ་བཞུགས་པའི་འབུམ་ཕྲག་ཡངས་པའི་མཁའ་འགྲོ་ཏིལ་གོང་ལྟར་བཞུགས་པ་རྣམས་ལ་མཉེས་པར་བྱས། རང་སྲོག་ཧ་ནི་བཾ་རི་ས་སོགས་སྔགས་ཕྲེང་ལ་ཕོག་པས་གཡོན་བསྐོར་དྲག་ཏུ་འཁོར། འོད་ཀྱིས་སྲིད་ཞི་ཁྱབ། དོན་གཉིས་བྱས། ཚུར་འདུས་པས་གཟི་བྱིན་ལྷག་པར་འབར་བཞིན་ཡར་འཕྲོས་པས་རིགས་བདག་ནས་བཟུང་གཙོ་འཁོར་ཐམས་ཅད་བདེ་སྟོང་གི་མཆོད་པས་དགྱེས་ཤིང་ཉམས་འུར་བས། ཀུན་གྱི་ཞལ་ནས་སྔགས་ཀྱི་སྒྲ་དང་གླུ་དབྱངས་སྒྲོགས་བཞིན། གར་སྟབས་སྣ་ཚོགས་བསྒྱུར་ཞིང་དགའ་བཞིའི་བྲོ་རྡུང་བས། རྩ་ཁམས་བ་སྤུ་ཚུན་ཆད་བདེ་བས་ཁྱབ། དུག་ལྔའི་རྟོག་པ་འགགས། དབང་བཞི་ཐོབ།
དགའ་བཞི་ཡེ་ཤེས་ཁྱད་པར་ཅན་རྒྱུད་ལ་སྐྱེས། སྣང་གྲགས་རིག་གསུམ་ཡེ་ཤེས་མཁའ་འགྲོའི་དཀྱིལ་འཁོར་དུ་ཤེས་པས་ཉམས་ལེན་ལ་བརྩོན་པར་བྱའོ། ། སྒྲུབ་པའི་བསྙེན་དམིགས་ཟུར་དུ་གསལ་ལ། ལས་སྦྱོར་གྱི་ཁྱད་པར་བདག་མདུན་དཀྱིལ་འཁོར་ཐུགས་ཀ་ནས་འོད་དམར་ལྕགས་ཀྱུའི་དབྱིབས་ཅན་གྲངས་མེད་པ་འཕྲོས། འཁོར་འདས་སྲིད་ཞིའི་དྭངས་བཅུད་སྐྱེ་འགྲོ་ལྷ་འདྲེ་མི་གསུམ་གྱི་རླུང་སེམས་སྣང་བ་ཐམས་ཅད་ཁབ་ལེན་རྡོའི་ལྕགས་ཕྱེ་བླངས་པ་བཞིན་དབང་དུ་བསྡུས་ཕྲིན་ལས་འབད་མེད་དུ་འབྱུང་བར་བསམས་ལ། གཞན་ཡང་ལས་སྦྱོར་ཕྲིན་ལས་བཞི་དང་བྱེ་བྲག་གང་ལ་བྱ་བ་སྤྱི་ལྟར་ལ་སྔགས་གཞུང་ལྟར་བྱས་པས་ཆོག་གོ། །། ༈ སྒྲུབ་བརྩོན་བཙུན་མ་འཇམ་དབྱངས་གཞོན་ནུའི་ཕྲིན་ལན་ཁག་གཉིས། ཐོས་བསམ་གྱི་ནོར་ལྡན་སྙིང་གི་ནི་བུ་མོར། ཟོལ་མེད་ཀྱྀ་མཆིད་ལན་ཚིག་གསུམ་ཞིག་ཞུའོ། ལུས་ངག་དང་ཡིད་གསུམ་ལྟོས་མེད་དུ་འབུལ་ཞུས།
ཕྲིན་སྐྱེས་དེ་ལེགས་སོང་དད་མོས་དང་དག་སྣང༌། བཅོས་མིན་གི་ཚུལ་དེ་གསར་བྱུང་ནི་མ་ལགས། སྔོན་སྨོན་གྱི་ཕ་བུ་འབྲེལ་བ་ཞིག་ངེས་སོ། དེ་ལྟའང་ད་དུང་བརྩོན་པ་ནི་མ་ལྷོད། རྒྱང་འབོད་ཀྱི་འོ་དོད་བྱས་ཡུལ་ལ་མ་རེ། མོས་གུས་ཀྱྀས་བྱིན་རླབས་ཕ་བུ་ཡི་སེམས་ཡིད། སྙིང་དབུས་སུ་འདྲེས་ངེས་ཉམས་ལེན་ལ་རེམ་འཚལ། ཐེ་ཚོམ་གྱི་སྒྲོ་འདོགས་གཅོད་དུས་ཞིག་ལགས་པའི། གོ་ཡུལ་ལ་རྟོགས་པའི་གདེང་ཚད་དུ་མ་རློམ། རེ་དོགས་དང་བག་ཚ་འཇིག་རྟེན་པའི་བཀུར་སྟི།
བསྟི་སྟངས་དེས་ཅི་བྱེད་གོ་མྱོང་དང་རྟོགས་ཚུལ། སྙིང་གཏམ་གྱི་སྙིང་པོ་དམར་རྗེན་དུ་ཕྱུང་ཤོག ལུང་རིག་གི་བཤད་ཡམས་ཡིད་དཔྱོད་ཀྱྀས་སྦུན་པས། རང་ཞལ་དེ་མ་འགེབ་ཐ་མལ་གྱི་ཤེས་པ། བཟོ་བཅོས་དང་བྲལ་བ་རིག་པ་ཡི་གཤིས་ལུགས། རྗེན་བཅར་དེ་སྐྱོང་རྒྱུའི་མཐར་ཐུག་དེ་ཡིན་སྐད། ཡེངས་མེད་ཀྱྀ་ངང་ལ་སྒོམ་རྒྱུ་ནི་མ་དམིགས། གཏད་སོ་དང་བྲལ་བ་དགོངས་རྒྱུད་ཀྱིས་ཕ་ཕོག ། བུ་མོ་ཡི་སྙིང་ལ་འབབ་པ་ཞིག་སྨོན་ནོ། བྱུང་རྒྱལ་གྱི་གཏམ་ལ་སྙིང་པོ་ནི་དབེན་ཡང༌།
རྫ་རྔ་ལ་ལྕག་གི་བྲབས་པས་ནི་སྒྲ་བཞིན། མདོ་མེད་ཀྱྀ་རྒད་པོས་ངག་སྒོ་ལས་ཤོར་ཐལ། ཞེས་རིགས་ལྡན་སྙིང་གི་བུ་མོ་སྒྲུབ་བརྩོན་བཙུན་མ་འཇམ་དབྱངས་གཞོན་ནུའི་ཕྲིན་ལན་དུ་གནམ་ལྕགས་བསྟན་འཛིན་ནས་༢༠༠༨ ཕྱི་ཟླ་༡༠ ཚེས་༤ སྐུ་གསུམ་མཁའ་འགྲོའི་གླིང་གི་སྒྲུབ་སྡེའི་ཐུན་མཚམས་ལ་ཕུལ་བ་གུཧྱེ་རྒྱ། ཤེས་རབ་ཅན་གྱི་བུ་མོ་གསོན། ང་རིག་པའི་ངང་ལ་གནས་པའི་ཚེ། ཕར་གྱི་རི་ལ་བལྟས་ཙ་ན། རི་སྣང་བཀྲ་ལ་ས་ལེར་སྣང༌། རིག་པའི་ངོ་བོར་ཚུར་བལྟས་ན། རི་འཛིན་ཤེས་པ་རྡུལ་ཙམ་མེད། མེད་ཀྱང་ཆུ་ནང་ཟླ་བ་བཞིན།
དབང་པོའི་སྒོ་རུ་ས་ལེར་སྣང༌། རིག་པའི་གཤིས་ལ་ཚུར་བལྟས་ཚེ། འཛིན་མེད་ས་ལེ་སེང་ངེ་བ། ཡེ་ཤེས་རིག་པ་རྗེན་པ་མཐོང། དེ་བཞིན་རི་སྣང་དུང་སྒྲ་སོགས། དུ་མར་སྣང་རུང་འཛིན་མེད་ན། སྣང་སྟོང་མཉམ་ཉིད་ཆེན་པོར་གནས། སྐབས་འགར་ཐོལ་སྐྱེས་ཤེས་པ་ཡིས། མི་འོ་སྙམ་པའི་སྐད་གཅིག་མར། རིག་པ་རྩལ་ལ་འཕོས་པ་ན།
དེ་མ་ཐག་ཏུ་རིག་པ་ཡིས། ངོས་ཟིན་རིག་རྩལ་རིག་པའི་ཀློང༌། ཆུ་རླབས་ཆུ་རུ་འགྱུར་བ་བཞིན། དབྱེར་མེད་རང་ཐིམ་རང་གྲོལ་འགྱུར། མ་གྲོལ་རྩལ་ལས་ཀུན་རྟོག་མཆེད། འཁྲུལ་པའི་རྗེས་འབྲངས་ཐ་མལ་ཤོར། འཁྲུལ་རྟོག་ངོ་ཤེས་རྗེས་མ་མཐུད། རིག་ཀློང་དག་ན་ཡེ་ཤེས་སུ། གནས་འགྱུར་ཅི་སྣང་ཆོས་སྐུར་འཆར། གཞི་མེད་རྩ་བྲལ་གདོད་མའི་གཤིས།
མ་བཅོས་ཀ་དག་ཨེ་མ་མཚར། ༢༠༠༨ ༡༠ ༡༤ བཙུན་མ་འཇམ་དབྱངས་ནས་འདྲི་བ་གནང་བར་ལན་འདེབས་ཚུལ་དུ་རང་ངོར་གང་ཤར་ལས་གཞན་ལ་མ་ལྟོས་པར་ཡིག་གེར་བཏབ་བོ། ༈ ཡེ་ཤེས་བླ་མའི་སྐབས། མཚམས་པ་དབང་དབང་ཕྱུག་ལགས་ནས་འདྲི་ལན། ཁྱེད་གནས་བདེ་ཆེན་ཕོ་བྲང་ལ་ལོ་གསུམ་ནང་སྒྲུབ་པ་བྱས་པ་དང་ཐོད་རྒལ་ཟླ་བ་གསུམ་བལྟས་ལུགས་སོགས་ལ་བལྟས་ན་བརྩོན་འགྲུས་བརྩམ་ཡོད་ཚོད་འདུག འོན་ཀྱང་ཁྱོད་ཐོད་རྒལ་ཤར་ཚུལ། ཁྱེད་ཀྱིས་འབུལ་ཡིག་ལ་ཞིབ་པར་བལྟས་པའི། ཤེས་རབ་རང་བྱུང་གི་སྒྲོན་མ་གསེར་གྱི་ཨ་ལོང་འཁྱིལ་བའི་ནང༌། སྐུ་རང་བྱུང་དུ་ཤར་བ་ཞེས་པ་དང། རྒྱང་ཞག་ཆུ་ཡི་སྒྲོན་མ་ཁ་དོག་མེ་ཏོག་ཚལ་རྒྱས་པ་སོགས་གསུང་ཚུལ་ཐོད་རྒལ་གྱི་སྒྲོན་མ་བཞི་ཕལ་ཆེར་ཐིག་ལེ་དང་ལུག་རྒྱུད་ལྟ་བུ་ཕྱི་སྣང་ཁོ་ནར་གོ་ཚུལ་ལ་བརྟགས་ཚེ་ཁྱོད་རང་བླ་མ་ནས་མན་ངག་གདར་ཤ་ཡག་པོ་མ་བཅད་པའི་རྟགས་ཤིག་སྣང་ལ།
དེ་དཀའ་ངལ་གྱི་རྒྱུ་རྐྱེན་དང་པོ་ཡིན་པར་བསམ། དེ་བཞིན་ལུག་རྒྱུད་ལ་འཛིན་པ་ཞུགས་ནས་ལུག་རྒྱུད་དངོས་པོར་གོལ་བའི་སྐྱོན་ཞེས་དམ་པ་དུ་མའི་གསུངས་ལ། དཔལ་སྤྲུལ་རིན་པོ་ཆེའི་ཞལ་ནས་ཀྱང༌། གཟུང་འཛིན་ཅན་གྱི་ཐོད་རྒལ་བྱེད་རེ་ཤི། ཞེས་ཞལ་གདམས་སུ་གསལ་བ་བཞིན་གཟུང་འཛིན་རང་རྒྱུད་དུ་ཤོར་ན་གོལ་སར་འཕྱན་ཉེན་ཡོད་ལ། རྒན་མོའི་རང་ལུས་སྟག་ལ་སྒོམ་པའི་དངོས་སུ་སྣང་བ་བཞིན་ཡིན་ནོ། ཡང་ཁྱོད་ལ་སྐུ་དང་ཞིང་ཁམས་ཤར་ཚུལ་སོགས་ལམ་རྟགས་ཡིན་མིན་མཐའ་རྟེན་མན་ངག་ཁོ་ནས་ཚད་བཟུང་དགོས་ཏེ། ཚད་རྨི་ལམ་གྱི་བཟུང༌། རྟགས་སྤྱོད་པས་སྟོན། ཞེས་གསུང༌།
ཡང་ཁྱོད་ཀྱི་མགོ་བོའི་ནང་ལྷ་ཚོགས་ཐོག་རེག་རྣམ་པར་ཚོགས་པ་དང༌། སྐད་ཆ་ཤོད་པ་ལུང་བསྟན་པ་མགོ་ནས་རྐང་པའི་བར་དུ། སྒྲ་སྒྲོགས་ནས་ཡམ་ཡོམ་བྱེད་པ་སོགས་ལམ་རྟགས་ཀྱི་ཡོན་ཏན་མི་འདྲ། ཉམས་ཀྱི་བྱེ་བྲག་ཨེ་ཡིན་སྙམ། འཕེལ་འགྲིབ་ཉམས་ཀྱི་རྟགས་ནི། རླུང་སེམས་འདུས་ཚུལ་གྱི་རྐྱེན་ལས་ཡིད་རྟོན་མི་རུང་བའི་ཏིང་འཛིན་གློ་བུར་དུ་སྐྱེ་བ་དང༌། ནམ་མཁར་ལྷ་སྐུ་དང་འོད་སྣང་འཁྲིགས་པ་སོགས་མ་ངེས་པ་འབྱུང་ཚུལ་ཡེ་ཤེས་བླ་མ་སོགས་རྫོགས་ཆེན་རྒྱུད་ལུང་རྣམས་སུ་གསུངས་ལ། རང་ཤར་ལས་མཁའ་འགྲོ་མ་དག་ལུང་བསྟན་པ་སོགས་བྱུང་ན་ཉམས་བལྟ་བ་ཡིན་པས་དགོངས་པ་གཏད་དོ། ཞེས་གསུངས་པ་ལྟར་གང་ཤར་ལ་བདག་འཛིན་མ་བྱེད། གཙོ་བོ་ཁྲེགས་ཆོད་ལ་གྱིས།
ཉམས་ལ་བཟང་ངན་གཉིས་ཡོད། ཉམས་བཟང་ངན་གང་ཡིན་ཡང་འདྲ་ཏེ་ཞེན་ན་བར་ཆད་དང་གོལ་ས་ཡིན། དེ་དག་ལ་རེ་དོགས་དང་བདག་འཛིན་མེད་པར་བཞག་ནས་གཉུག་མའི་ངང་སྐྱོང་བ་རང་ཟབ་ལ། གུ་རུའི་ཞལ་ནས། འདི་ལྟར་མིག་གི་ཡུལ་དུ་སྣང་བ་ཡི༔ ཕྱི་ནང་སྣོད་བཅུད་དངོས་པོ་ཐམས་ཅད་ཀུན༔ སྣང་ཡང་བདག་འཛིན་མེད་པའི་ངང་ལ་ཞོག༔ གཟུང་འཛིན་དག་པ་གསལ་སྟོང་ལྷ་ཡི་སྐུ༔ འདོད་ཆགས་རང་གྲོལ་གྱི་བླ་མ་ལ་གསོལ? ཨོ་རྒྱན? འདི་ལྟར་རྣ་བའི་ཡུལ་དུ་གྲགས་པ་ཡི༔ སྙན་དང་མི་སྙན་འཛིན་པའི་སྒྲ་རྣམས་ཀུན༔
གྲགས་སྟོང་བསམ་མནོ་བྲལ་བའི་ངང་ལ་ཞོག༔ གྲགས་སྟོང་སྐྱེ་འགག་མེད་པ་རྒྱལ་བའི་གསུང་༔ གྲགས་སྟོང་རྒྱལ་བའི་གསུང་ལ་གསོལ? ཨོ་རྒྱན? འདི་ལྟར་ཡིད་ཀྱི་ཡུལ་དུ་འགྱུ་བ་ཡི༔ ཉོན་མོངས་དུག་ལྔའི་རྟོག་པ་ཅི་ཤར་ཡང་༔ སྔོན་བསུ་རྗེས་དཔྱོད་བློ་ཡིས་བཅོས་མི་གཞུག༔ འགྱུ་བ་རང་སར་བཞག་པས་ཆོས་སྐུར་གྲོལ༔ རིག་པ་རང་གྲོལ་གྱི་བླ་མ་ལ་གསོལ? ཨོ་རྒྱན? ཕྱི་ལྟར་གཟུང་བའི་ཡུལ་སྣང་དག་པ་དང་༔ ནང་ལྟར་འཛིན་པའི་སེམས་ཉིད་གྲོལ་བ་དང་༔ བར་དུ་འོད་གསལ་རང་ངོ་ཤེས་པ་རུ༔ དུས་གསུམ་བདེ་གཤེགས་རྣམས་ཀྱི་ཐུགས་རྗེ་ཡིས༔
བདག་འདྲའི་རང་རྒྱུད་གྲོལ་བར་བྱིན་གྱིས་རློབས༔ ཞེས་པ་ཐུགས་ལ་ཞོག ངས་ཀྱང་སྨོན་ལམ་རྒྱབ་ཡོང་ཞེས་སྤྲུལ་མིང་གསང་སྔགས་ནས་ཕུལ།
མཚམས་པ་ཨོ་ཌཱི་མིང་གིས་དྲིས་ལན། ཉན་ཐོས་བྱང་སེམས་ཁྲོ་བོའི་ལྟ་སྟངས་རྣམས་ཐུན་གཅིག་གི་ནང་དུ་ཆ་བགོ་དགོས་པ་དང༌། ཉིན་གསུམ་རེར་སོ་སོར་བྱེད་དགོས་སམ། སྲོལ་གཉིས་ཀ་སྣང་མོད་ཕྱི་མ་བོག་ཐོན་ཆེ་བར་སེམས་སོ། ། སེམས་གཙད་གཅོད་པ་མཚངས་བཙལ་བ་རྣམས་ད་སྔོན་དུ་སོང་ཟིན་ན། ཁྲེགས་ཆོད་དངོས་གཞི་ལ་དང་པོ་གཞི་ལྟ་བ་གཏན་ལ་ཕབ་པ་ངོ་རང་ཐོག་དུ་སྤྲོད་པ། ཐག་གཅིག་ཐོག་ཏུ་གཅོད་པ།
གདེངས་གྲོལ་ཐོག་ཏུ་བཅའ་བ་སྔར་ཞིབ་ཞུས་ལྟར་ལུས་མཁྱེན་མོད། དོན་གྱི་འགག་རྩ་ནི་སེམས་འདས་པའི་རྣམ་རྟོག་གི་རྗེས་མ་གཅོད། མ་འོངས་རྟོག་པའི་མ དུན་མ་བསུ། ད་ལྟའི་ཤེས་པ་བློའི་བཅོས་མ་ཞུགས་པར་དུས་གསུམ་རྟོག་པ་དང་བྲལ་བའི་བཞི་པའི་ཆ་ད་ལྟ་ཐ་མལ་གྱི་ཤེས་པ་སྐད་ཅིག་མའམ། རིག་པ་རྗེན་པ་དེའི་ཐོག་ངོ་བལྟ་ཆེད་འཛིན་སོགས་ཆེད་དུ་སྒོམ་རྒྱུ་སྤུ་ཙམ་མེད་ཀྱང་མ་ཡེངས་ཙམ་གྱི་ངང༌། ས་ལེ་ཡེ་རེ་ཧྲིག་གེ་འཇོག་པ་ཡིན་ཏེ། ཁོ་བོའི་བླ་མ་མཁན་ཆེན་ཀརྨ་ཚེ་བརྟན་ནས། ཨཿ ཐ་མལ་ཤེས་པ་གཉུགས་མའི་གཤིས། ། མ་ཡེངས་རང་བབ་ངང་ལ་ཞོག །
འཛིན་མེད་གཏད་སོ་བྲལ་བ་ཡི། ། གང་ཤར་རིག་སྟོང་རྗེན་པ་སྐྱོངས། ཞེས་ཁོ་བོ་ལ་ཐུགས་བརྩེ་བའི་གདམས་པའོ། ཁྱེད་ནས་ཀྱང་དེ་བཞིན་དགོངས་མངའ་ཡོད་པ་ཞུ། ༈ ཡང་ཕྲན་པས་ད་ཆ་རྣམ་རྟོག་ངོ་ཤེས་ཀྱི་མི་འདུག་ཟེར་བར། ལན། རྣམ་རྟོག་ངོ་མི་ཤེས་རྒྱུ་ཅི་ཡང་མེད། དུས་གསུམ་གྱི་རྣམ་རྟོག་ཡང་བསྐོར་བསྐྱར་བསྐོར་མི་དྲན་དགུ་དྲན་རྟག་ཏུ་དྲན་པ་འདི་ཡིན། འདི་རྣམ་རྟོག་རེད། དྲན་མི་ཉན་བསམ་རྣམ་རྟོག་ངོ་ཤེས་པ་ཙམ་ལ་དགོས་པ་ཅི་ཡང་མེད།
ད་ཆ་ཡུལ་དེར་བླ་ཆེན་དུ་མའི་ཞལ་ལས་སྐྱེས་པའི་སློབ་མ་ལོ་མང་པོར་དཀའ་ཐུབ་བྱས་པར་གྲགས་པའི་ཕྱི་གླིང་པ་འགས། སྒོམ་བྱེད་དུས་ལག་ཏུ་ཕྲེང་བ་ཞིག་ཁྱེར་ནས་རྣམ་རྟོག་གཅིག་དྲན་ན་ཕྲེང་བ་གཅིག་བཅད་ནས་མཐར་ཐུན་གཅིག་ལ་རྣམ་རྟོག་གྲངས་སུ་བགྲང་ནས་རེ་དོགས་དང་འདོར་ལེན་བྱེད་པ་ནི་རྫོགས་ཆེན་གྱི་མན་ངག་ཡིན་ནོ་ཟེར་བའི་བདུད་ཀྱི་གསང་ཚིག་སྒྲོགས་པ་དག་ཀྱང་སྣང་ངོ༌། འོ་ན་ཇི་ལྟར་ཡིན་ཟེར་ན་འདས་པའི་རྣམ་རྟོག་ཀྱི་རྗེས་མི་གཅོད། མ་འོངས་རྟོག་པའི་མདུན་མི་བསུ། ད་ལྟའི་རྟོག་པ་འཕྲོ་མི་མཐུད། བློའི་བཅོས་མི་ཞུགས་པར་གང་ཤར་རང་གྲོལ་ཤར་གྲོལ་རྗེས་མེད་དུ་དག་པ་འདི་གལ་ཆེའོ། ཡང་འདྲི་བ། ཀ་དག་དང་རིག་པ་ཞེས་པ་དེ་གཉིས་དབར་ཁྱད་པར་ག་འདྲ་ཡོད་རེད་དམ། ཞེས་པར་ཀ་དག་དང་ཡེ་དག་རྣམ་ཀུན་མཆོག་ལྡན་གྱི་སྟོང་ཉིད། གདོད་ནས་སྤྲོས་བྲལ་ཡེ་གཞི་བདེ་གཤེགས་སྙིང་པོ་སོགས་མིང་ཇི་ལྟར་བཏགས་ཀྱང་དོན་གཞི་ཐོག་ནས་ཀུན་ཏུ་བཟང་པོ་སངས་རྒྱས་ཀྱང་ངོ་བོ་ལ་བཟང་རྒྱུ་མེད།
འཁོར་བའི་སེམས་ཅན་དམྱལ་བར་སྐྱེས་ཀྱང་ཅུང་ཟད་སྡུག་ཏུ་མ་སོང་པ་ཡེ་ནས་འཁྲུལ་མ་མྱོང་གྲོལ་མ་མྱོང༌། སྐྱེ་མ་མྱོང༌། འཆི་མ་མྱོང། ཡོད་མ་མྱོང༌། མེད་མ་མྱོང་བའི་གཞི་མ་བཅོས་པ་དེ་ལ། འོ། ཡེ་དག་ཟེར། ཀ་དག་ཟེར། ཡེ་གྲོལ་ཟེར། སངས་རྒྱས་མཁས་པའི་མ་བཅོས།
སེམས་ཅན་སྒྲིན་པས་མ་བསླད་པའི་ཐ་མལ་གྱི་ཤེས་པའམ། གཉུག་མ་རང་བབས་ཀྱི་ཤེས་པ་དང་ད་ལྟའི་ཤེས་པ་སྐད་ཅིག་མ་ཟེར་བ་ཡིན། དེས་ན་གཞི་ལ་ཁྱད་པར་མེད་ཀྱང་རང་ངོ་རིག་པ་དང་མ་རིག་པ་ལ་བརྟེན་ནས་སངས་རྒྱས་དང་སེམས་ཅན་བྱུང་བ་ཡིན་པས། དེས་ན་གཞི་རང་ངོ་ཤེས་པ་ལ་རིག་པ་ཟེར་བ་ཡིན། རྣམ་རྟོག་གི་ཆ་ལ་སེམས་ཟེར། སེམས་ཉིད་དམ་སེམས་ཀྱི་ངོ་བོ་ལ་ནི་རིག་པ་ཡང་ཟེར། མདོར་ན་རང་བཞིན་དང་གནས་ལུགས་སམ། བབ་བམ་ངོ་བོའི་གཤིས་ལ་བཟོ་བཅོས་སྤུ་ཙམ་མ་ཕོག་པའི། དུས་གསུམ་གྱི་རྟོག་པ་དང་བྲལ་བའི་གདོད་མའི་གནས་ལུགས་བཞི་ཆ་སུམ་བྲལ། མ་བཅོས་རིག་པ་རྗེན་པ་ཞེས་གཞི་རྩ་བྲལ་དུ་ཡེ་རེ།
གདངས་འགག་མེད་དུ་ཐ་ལེ། རྩལ་ཆོས་ཉིད་དུ་ཝ་ལེ། སྐུ་གསུམ་ལྷུན་གྲུབ་གདོད་མའི་མགོན་པོ་ཀུན་ཏུ་བཟང་པོ་ཞེས་རང་ལ་བཞུགས་པ་དེ་ཀ་ལ། གཏད་འཛིན་དང་ཆེད་དུ་བསྒོམ་རྒྱུ་སྤུ་ཙམ་མེད་མོད་མ་བོར་རང་ངོ་ལ་བཞག་པ་ཙམ་མོ། དེ་ལས་གཞན་དུ་རྟོག་དཔྱོད་ཀྱི་ཡར་བཙལ་མར་བཙལ་བསྐལ་བའི་བར་དུ་བཙལ་ཡང་བླུན་པོའི་རང་རྟགས་ངོམ་པ་ལས་རྙེད་རྒྱུ་ཅི་ཡང་མེད་དོ། དེས་ན་ཆུ་མ་རྙོག་ན་དྭངས། སེམས་མ་རྙོག་ན་གསལ་གསུངས་པས་རྣམ་རྟོག་མགོ་མ་རྒོད་པར་བློ་་རྩེ་བླ་མ་ལ་གཏོད། ཉམས་ལེན་བྱར་མེད་ལ་གྱིས། བོགས་འདོན་མོས་གུས་རང་ཟབ། དེ་ལས་མ་ཆོག་ན་ངས་ཤེས་རེ་ཀན།
ཡང་ཅོག་བཞག་བཞི་ལྡན་ཞེས་ཉམས་སུ་ལེན་རྒྱུ་རེད་དམ། ཡང་ན་ཚད་གཞི་འདྲ་རེད་དམ། ག་རེ་རེད། ཞེས་པར་ལྟ་སྒོམ་སྤྱོད་འབྲས་བཞིར་བཞག་པ་ཡིན་ལ་དེར་འདྲ་བའི་དཔེའི་སྒོ་ནས་བསྟན་པའི་ཚད་ཀྱང་ཡིན། དེའི་སྐོར་སྔར་དོན་འགྲེལ་སོགས་སུ་བསྟན་ཟིན་ལ་འདིར་སླར་བྲི་བའི་ལོངས་མི་འདུག་པས་དགོས་ན་གཞན་དུ་གཟིག་པར་ཞུ། ། ཀྭ་ཡེ་མདོར་ན་འདི་ལ་འདྲིལ། ། གཟུང་བ་ཡུལ་གྱི་མ་གོས་ཤིང༌། ། འཛིན་པ་རྟོག་པས་མ་བསླད་པར། ། གཟུང་འཛིན་དང་བྲལ་ན་ལྟ་བ་ཟེར། ། ལྟ་བ་ལྟ་བ་ཞེས་བྱ་བ། །
ལྟ་བྱ་དང་བལྟ་བྱེད་ཅི་ཡང་མེད། ། དམིགས་བྱ་ཡོད་ན་ལྟ་བ་མིན། ། གཏད་སོ་ཡོད་ན་ལྟ་བ་མིན། ། མཚན་མའི་དམིགས་གཏད་བོར་ལ་ཐོངས། ། སྒོམ་པ་སྒོམ་པ་ཞེས་བྱ་བ། ། སྒོམ་བྱ་དང་སྒོམ་བྱེད་ཅི་ཡང་མེད། ། སྒོམ་འཛིན་ཡོད་ན་སྒོམ་པ་མིན། ། རྩོལ་བས་ཟིན་ན་སྒོམ་པ་མིན། ། བློས་བྱས་ཀྱི་སྒོམ་པ་བོར་ལ་ཐོངས། ། སྤྱོད་པ་སྤྱོད་པ་ཞེས་བྱ་བ། །
སྤྱོད་བྱ་དང་སྤྱོད་བྱེད་ཅི་ཡང་མེད། ། བཟང་ངན་ཡོད་ན་སྤྱོད་པ་མིན། ། བླང་དོར་ཡོད་ན་སྤྱོད་པ་མིན། ། འཛིན་རྩོལ་གྱི་སྤྱོད་པ་བོར་ལ་ཐོངས། ། བྱས་པའི་ཆོས་ཀྱི་སངས་མི་རྒྱ། ། བྱར་མེད་ངང་དུ་ཡེངས་མེད་ཞོག ། བློ་ཡི་བློ་འདས་དོན་མི་མཐོང༌། ། ཡིད་དཔྱོད་དང་ཕྲོལ་ལ་རྗེན་ནེར་ཞོག ། འབྲས་བུ་དྲོད་རྟགས་རེ་བས་ཕུང༌། ། རེ་དོགས་ཀྱི་འཛིན་པ་ཡུལ་ལ་ཕུད། །
ཉམས་གང་ཤར་བཤིག་ལ་ཁྲིས་སེ་བོར། ། བཟང་ངན་གྱི་རྣམ་རྟོག་ཅི་ཤར་ཡང༌། ། རང་གྲོལ་གྱི་རིག་པའི་ངང་དུ་ཀློད། ། ཡེ་གྲོལ་གྱི་ཆོས་སྐུའི་རྒྱལ་ས་ཟུངས། ། དེ་དོན་ཐུགས་ལ་འདོགས་པར་ཞུ། ། ཚིག་ཁ་སྤོབ་མཐོ་སྙམས་ངོ་ནོངས་ཀྱང༌། ། དོན་བླ་མའི་མན་ངག་གཅེས་ནོར་ལགས། ། ང་སྒོམ་པའི་ཉམས་མྱོང་མེད་མོད་ཀྱང༌། ། དོན་སྒྲོ་འདོགས་གཅོད་པའི་རེ་དོགས་བུད། ། བུ་ཞེན་འཛིན་གི་མཁར་བུ་སྒོ་མེད་ནང༌། །
རྣམ་རྟོག་གི་གླང་བུ་ཚུད་པ་བཞིན། ། རེ་དོགས་ཀྱི་ཀུ་ཅོ་མ་ལྡིར་བར། ། གུ་ཡངས་ཀྱི་མལ་དུ་བློ་བདེར་བཞུགས། ། དེ་བག་མེྃད་དུ་ཉལ་བའི་ཁྱི་རྒན་ལ། ། ལས་མེྃད་བྱིས་པའི་དབྱུགས་རྡུང་བྱས། ། དབང་མེྃད་ཀྱི་སྐད་ཅོར་ཤོར་ནས་ཐལ། ། དོན་མེྃད་དུ་མ་བཞག་མཁྱེན་ལྡན་ཀྱཻ། ། དེ་ལས་བྲི་ཚོད་མི་གདའ་ཐུགས་ཉམས་ལོངས། ཨེ་གོ། ཐེ་བན་རྒྱལ་ས་ཐེ་པེ་ཞེས་པ་རྒྱ་ཕོ་རྣམས་ནས་ཕྱག་རྒྱ་རུག་རུག །
རྒྱ་མོ་རྣམས་ནས་གུས་འཛུམ་ཤིག་ཤིག ། ཤོག་ཆག་དམར་པོ་ཆར་པ་འབེབ་འབེབས་བྱེད་ས་ནས། རྒྱ་བླ་གསང་སྔགས་པས་འཕྲལ་དུ་བྲིས་ཏེ་ཕུལ་བའོ།། །། བ༽ ༄༅། །བླ་མའི་ཐུགས་ཀྱི་སྙིང་པོ་ཀ་དག་ཕྱག་རྒྱ་ཆེན་པོའི་ཁྲིད་ཡིག་གི་ཟིན་བྲིས། ཤེས་རབ་གསུམ་གྱིས་གཏན་ལ་ཕབ་པ་སྣང་གསལ་སྒྲོན་མེ་ཞེས་བྱ་བ་བཞུགས་སོ། ། དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་སྐྱབས་གནས་ཀུན་འདུས་ཀྱི་ངོ་བོ་དྲིན་ཅན་བླ་མ་དམ་པའི་ཞབས་ཀྱི་པདྨོ་དྲི་མ་དང་བྲལ་བ་ལ་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། ཡེ་ནས་རྣམ་དག་ཀུན་ཏུ་བཟང་པོའི་ཐུགས། ། རྒྱ་ཆད་ཕྱོགས་ལྷུང་བྲལ་ཏེ་འགྲོ་ཀུན་གྱི། །
རྒྱུད་ལ་གནས་ཀྱང་མ་རིག་གསུམ་གྱིས་བསྒྲིབས། ། དེ་ཡི་གསལ་བྱེད་སྣང་གསལ་སྒྲོན་མེ་འདེགས། ། དེ་ལ་འདིར་བཀའ་གཏེར་དག་སྣང་ཆུ་བོ་གཅིག་འདྲེས་ཀྱི་གདམས་པ། སྐུ་གསུམ་བླ་མའི་ཐུགས་ཀྱི་སྙིང་པོ། ཀ་དག་རྫོགས་པ་ཆེན་པོའི་ཁྲིད་ཡིག་ལ་རྒྱས་བཤད་ཚིག་གི་ན་ཡམ་སྤངས་ཏེ་སྨར་རྐྱང་དུ་འཆད་པར་བྱེད་པ་ལ་སྔོན་འགྲོ། དངོས་གཞི། རྗེས་སོ། ། དང་པོ་ལ་གསུམ་སྟེ། ཐུན་མོང༌། ཐུན་མོང་མ་ཡིན་པ།
ཁྱད་པར་གྱི་སྔོན་འགྲོའོ། ། དང་པོ་ནི་རྩ་བར། ཐུན་མོང་དལ་འབྱོར་རྙེད་དཀའ་ཚེ་མི་རྟག ། ལས་འབྲས་དྲན་ཞིང་འཁོར་བའི་ཉེས་དམིགས་བསམ། ། ཞེས་པས། དང་པོ་དལ་འབྱོར་རྙེད་དཀའ་ལ་བསམ་པ་ནི། སློབ་མ་མདུན་དུ་འཁོད་པ་ལ་འདི་སྐད་ཅེས་གདམས་སོ། ། ཀྱཻ་རིགས་ཀྱི་བུ། དེའང་དམ་པའི་ཆོས་གཤའ་མ་ཞིག་བྱེད་པ་ལ་སྣོད་དམ་རྟེན་ཕུན་སུམ་ཚོགས་པ་ཞིག་དགོས། རྟེན་ཕུུན་སུམ་ཚོགས་པ་དེ་གང་ཡིན་ཞེ་ན།
དལ་འབྱོར་གྱི་མི་ལུས་རིན་པོ་ཆེ་ཁོ་ན་ལས་གཞན་ཅི་ཡང་མ་ཡིན། ད་ལམ་འདི་ལྟ་བུའི་མི་ལུས་རིན་པོ་ཆེ་རྙེད་པ་ནི་ཁྱེད་རང་གིས་སྐྱེ་བ་མང་པོར་ཚོགས་བསགས་ཤིང༌། མི་དགེ་བ་བཅུ་སྲོག་དང་བརྡོས་ནས་སྤངས། དགེ་བ་བཅུ་ལེ་ལོ་སྤངས་པའི་སྒོ་ནས་དང་དུ་བླངས་པའི་མཐུ་ཁོ་ནས་བྱུང་བ་མ་གཏོགས། སྟབས་ཀ་ལེགས་ཉེས་ཀྱིས་འཁོར་ས་ལེགས་པ་རྙེད་པ་ལྟ་བུ་ནི་མ་ཡིན་པས་རྒྱུའི་སྒོ་ནས་ཀྱང་རྙེད་པར་ཤིན་ཏུ་དཀའ། དེའང་གྱང་ལོགས་ལ་སྲན་མ་གཏོར་བ་ཆགས་པ་སྲིད་མཐའ་མ་བཀག་པ་ཙམ་མ་གཏོགས་ཤིན་ཏུ་དཀོན་པ་དེ་བཞིན་དུ་དཔེའི་སྒོ་ནས་ཀྱང་རྙེད་པར་དཀའ། དེ་བཞིན་དུ་ངན་སོང་གསུམ་གྱི་སེམས་ཅན་ནི་ས་ཆེན་པོའི་རྡུལ་ཙམ་ཡོད། མི་ལུས་ཙམ་པོ་བ་ནི་སེན་མོའི་སྟེང་གི་རྡུལ་ཙམ། དལ་འབྱོར་ཚང་བའི་མི་ལུས་རིན་པོ་ཆེ་ཐོབ་པ་ནི་ཉིན་མོའི་སྐར་མ་ཙམ། དེའང་ཕལ་ཆེར་ལས་མཐའ་ལོག་པ་འབའ་ཞིག་གིས་ངན་སོང་གི་རྒྱུ་ཁོ་ན་སྒྲུབ་པ་མ་གཏོགས་ཆོས་བཞིན་དུ་སྤྱོད་པ་ནི་ཆེས་དཀོན་པས་གྲངས་ཀྱི་སྒོ་ནས་ཀྱང་རྙེད་པར་དཀའ།
འོ་ན་མི་འདི་ཙམ་མང་པོ་འདུག་སྙམ་ན། སྤྱིར་མི་ལུས་ཐོབ་ཚད་དལ་ལྡན་མ་ཡིན་ཞིང༌། ཁྱད་པར་དུ་ངན་འགྲོ་ལ་ལྟོས་ན་མི་ལུས་ཐོབ་སྲིད་པའི་ཚོད་དུ་གདའ་སྟེ། རྡོ་ལེབ་གཅིག་གི་གྲོག་སྦུར་དང༌། མི་གཅིག་གི་ལུས་ཀྱི་ནང་ན་གནས་པའི་སྲིན་འབུ་བཞག་ནས། ཕྱིའི་ལུས་ལ་གནས་པའི་ལྗྀ་ཤིག་གཅིག་པོའི་གྲངས་ལ་བརྟག་བཅུག་པས་ཀྱང་ཤེས་ལ། དེས་ན་འདི་ལྟ་བུའི་རྙེད་པ་ཕུན་སུམ་ཚོགས་པ་ཞིག་ལེགས་པར་རྙེད་དུས་མི་ཚེ་སྟོང་ཟད་དུ་བརྒལ་ན་ཤིན་ཏུ་ཕངས་པས། ད་ལྟ་ཕན་ཆད་དུ་དོན་མེད་ངན་སོང་གི་རྒྱུ་ཁོ་ན་བསྒྲུབས་ནས་མི་ཚེ་ཟད་འདུག་པ་འདི་ཨ་རེ་འགྱོད། ང་རེ་འཇིགས། ཞེས་ངག་ཏུའང་བརྗོད་ལ།
བློ་སྣ་ཐུང་སྦུད་སྦུད་དུ་མ་སོང་བར་བསམ་མོ། ། གཉིས་པ་ཆོས་ཀྱི་སྙིང་པོ་མི་རྟག་པ་སྒོམ་པ་ནི། ཀྱེ་ཀྱེ། རིགས་ཀྱི་བུ་དེ་ལྟ་བུའི་དལ་འབྱོར་དེ་རྙེད་པར་དཀའ་ཞིང་རྙེད་ཀྱང་ཤིན་ཏུ་མི་རྟག་སྟེ་འཆི་དགོས་ཤིང༌། འཆི་བ་ལ་སྔ་ཕྱི་དང་གོ་རིམ་རྒན་གཞོན་སོགས་མ་ངེས་ཏེ་དེ་རིང་དང་དོ་ནུབ་ཙམ་ཡང་མི་འཆི་བའི་ངེས་པ་ཅི་ཡོད། སྤྱིར་ནམ་ཟླ་དུས་བཞིའི་འགྱུར་ལྡོག་སོགས་དང༌། དགོས་སུ་ད་ནངས་ཞོགས་པ་གཉིད་སད་པ་ནས་ད་ལྟ་ཚུན་གྱི་བྱ་བྱེད་དང་དུས་ཚོད་ཉི་མའི་གྲིབ་སོ་སོགས་ཕྱི་དུས་ཀྱི་འགྱུར་ལྡོག་དང༌། ནང་བཅུད་ཀྱི་སེམས་ཅན་བསམས་ནས་ན་ནིང་ནས་ད་ལོའི་བར་དུ་རང་གིས་མཐོང་ཐོས་སུ་གྱུར་པའི་མི་རྒན་གཞོན་མ་ངེས་པ་ཇི་ཙམ་ཤི་སོང༌། དེ་དག་རྣམས་ཀྱི་རོ་དེ་མེད་པར་བཟོས་ཟིན་པ་དང༌། དེ་རྣམས་གར་སོང་ཆ་མེད་ཁྲོན་པ་གཏིང་རིང་དུ་རྡོ་འཕངས་པ་བཞིན་དུ་མ་སོང་ངམ།
ཚེ་ཇི་ལྟར་རིང་ཡང་ལོ་བརྒྱ་རྩ་ལས་མི་ཐུབ། དེ་ཡང་དེང་སང་ནི་ཉི་ཤུ་ཁ་དར་གྱི་མར་མཐའ་ལ་ཐུག་པས་རང་རེའི་ཚེ་ཕལ་མོ་ཆེ་ནི་སོང་ཚར་བས་འཆི་བའི་དུས་ལ་གཏུགས་པར་བྱས་འདུག ད་དེ་ལ་ཕན་པ་ནི་དམ་པའི་ཆོས་ཁོ་ན་ལས་གཞན་མེད། སྔ་ཕན་རང་ཅག་གིས་ཚེ་འདིའི་འདུན་མ་ཁོ་ན་བསྒྲུབས་པ་ནི་སྨྱོན་པ་ཐལ་ཅན་ཡིན་འདུག་ཅིང༌། ཚེ་འདིའི་གཏམ་ཁེ་གྲགས། རྒྱུ་ཤེད་ཤུགས། དཔའ་རྩལ་སོགས་ཀྱིས་ཤི་ཙ་ན་མི་ཕན་པར་རང་ཉིད་གཅིག་པུ་མར་གྱི་ཁྲོད་ནས་སྤུ་བཏོན་པ་བཞིན་དུ་ལས་དང་བག་ཆགས་ཀྱི་རྗེས་སུ་འབྲངས་ཤིང་འགྲོགས་ཏེ་འགྲོ་དགོས་པར་འདུག་ཨ་ཙ་མ། ཉི་མ་དེ་རིང་ནས་བཟུང་སྟེ་རྒྱུན་རིང་དུ་སྡོད་གྲབས་དང་ཆོས་བརྒྱད་ཀྱི་དབང་དུ་གཏོང་ན་ང་ལས་སྙིང་རུལ་བ་མེད་པས།

ཅི་ནས་ཀྱང་ཚེ་ཕྱི་མར་ཕན་པའི་དོན་ཞིག་མི་བསྒྲུབ་རེ། ཞཻས་ཚིག་ཕྱི་མ་ངག་ཏུ་ཡང་བརྗོད་ཅིང༌། བཤས་རར་བཅུག་པའི་སེམས་ཅན་གསོད་ལ་ཁད་པ་ལྟ་བུའི་སྡུག་བསྔལ་བློ་ལ་བླངས་ཏེ་འདར་ཡེར་ཡེར་སྒོམ་ལ་བློ་སྣ་ཐུང་སྦུད་དེ་གཏོང་ངོ༌། ། གསུམ་པ་ལས་འབྲས་ལ་བསམ་པ་ནི། ཀྱཻ་རིགས་ཀྱི་བུ། དེ་ལྟར་ཤི་ནས་གཅེར་བུ་རྒྱང་འཕཻན་པའི་ལུགས་བཞིན་དུ་སྒྲོན་མེ་ཤི་བ་ལྟར་སེམས་ཀྱང་ཤི་བར་འདོད་པའམ། འདི་ནས་ཤི་འཕོས་ཏེ་འདི་རུ་འགྲོ་བ་ཞེས་རང་དབང་གི་འདུ་བ་ཞིག་ཡིན་དུ་ཟིན་ན་དེ་ཀས་ཆོག་ཀྱང༌། དེ་ལྟར་མིན་པར་རང་ཉིད་ནི་ལས་བཟང་ངན་ཐམས་ཅད་ཀྱི་ཕྱི་བཞིན་དུ་འབྲང་བས་ལས་ཀྱི་དབང་གིས་སྐྱེ་བ་མ་ངེས་པ་ལེན་དགོས་ལ། དེའང་ཞེ་སྡང་གིས་ཀུན་ནས་བསླངས་པའི་སྒོ་ནས་སྲོག་གཅོད་པའི་ལས་ཀྱི་མཚོན་སྤྱིར་མི་དགེ་བ་བཅུ་སྤྱད་པ་དང༌། བྱེ་བྲག་ཏུ་ཡུལ་ཁྱད་པར་ཅན་ལ་འགྲན་སེམས་ཀྱི་སྒོ་ནས་ལས་ངན་བསགས་པས་དམྱལ་བར་སྐྱེ། འདོད་ཆགས་ཀྱིས་ཀུན་ནས་བསླངས་ཏེ་ལས་ངན་བསགས་པས་ཡི་དྭགས་སུ་སྐྱེ།
གཏི་མུག་གིས་ཀུན་ནས་བསླངས་ཏཻ་སྡིག་པ་བསགས་པས་དུད་འགྲོར་སྐྱེ། ཟག་བཅས་ཀྱི་དགེ་བ་བསོད་ནམས་ཆ་མཐུན་བསགས་པས་མཐོ་རིས་སུ་སྐྱེ། དེའི་ཕྱིར་ན་རང་གིས་བྱས་ལ་མ་བསགས་པའམ། བསགས་ལ་མ་བྱས་པའི་ལས་ཀྱི་འབྲས་བུ་གང་ཡིན་པ་དེ་ཐམས་ཅད་བར་མ་དོར་ཆུད་མི་ཟ་བར་རྒྱུ་རྐྱེན་རྣམས་ཚོགས་ཤིང་དུས་ལ་བབ་པའི་ཚེ་གཞན་སུས་ཀྱང་མི་མྱོང་བར་རང་ཐོག་ཁོ་ནར་གནམ་ཐིག་དྲང་པོར་བཏབ་པ་བཞིན་འཆུག་པ་མེད་པར་འབབ་པ་ལས་འོས་མེད་པས། དེ་ལས་རྟག་པར་རང་གིས་ལུས་ངག་ཡིད་གསུམ་གྱི་དགེ་སྐྱོན་ལ་བརྟག་བཅུག་པས། དགེ་བར་གྱུར་པ་ཞིག་འདུག་ན་ཐར་པའི་རྒྱུར་བསམས་ནས་དགའ་བ་བསྒོམ་ཞིང༌། དེ་ཆུད་མི་ཟ་བར་བྱེད་པའི་ཕྱིར་ལུང་མ་བསྟན་དུ་མི་འཇོག་པར་སེམས་ཅན་ཐམས་ཅད་ཀྱི་དོན་དུ་དམིགས་པ་མེད་པའི་བསྔོ་བས་རྒྱས་གདབ་པར་བྱ་དགོས། མི་དགེ་བ་རྣམས་ལ་གནོང་འགྱོད་དྲག་པོའི་སྒོ་ནས་བཤགས་པར་འོས་པའི་རིགས་ཀུན་བཤགས་ཤིང་སྡོམ་པར་འོས་པ་སྡོམ་ལ། མདོར་ན་ཨ་ཏི་ཤས་ཇི་སྐད་གསུངས་པ་ལྟར་སྡིག་ལྟུང་དང་ཞག་གཅིག་ཀྱང་མི་འགྲོག་པར་ཕྱིར་བཅོས་ལ་འབད་པ་གལ་ཆེ། དེ་ནས་བཟུང་མི་དགེ་བའི་བསམ་པ་ནམ་སྐྱེས་པ་དེ་ཉིད་འབུར་འཇོམས་ཁུངས་མེད་དུ་བཏང་ནས་ཉེས་བྱས་ཀྱི་དབང་དུ་གཏོང་རེ་སྙམ་སྟེ།
ཞེ་དམ་ཤུགས་དྲག་པོ་བཅའ་ཞིང་ལས་འབྲས་ཀྱི་ཆ་ཕྲ་མོའང་རྩིས་གདབ་མེད་པར་མི་བྱའོ། ། བཞི་པ་འཁོར་བའི་ཉེས་དམིགས་ལ་བསམ་པ་ནི། ཀྱཻ་རིགས་ཀྱི་བུ་དེ་ལྟར་ལས་འབྲས་ཀྱི་འཕེན་སྡུད་ཤིན་ཏུ་བཙན་པས་ཟག་བཅས་ཉེར་ལེན་གྱི་ཕུང་པོ་འདི་བླངས་ཕྱིན་ཆད་ད་ལྟའི་སྡུུག་བསྔལ་ལ་སྤྱོད་ཅིང་ཕྱི་མའི་སྡུག་བསྔལ་གྱི་གནས་ལ་འདྲེན་པ་ལས་འོས་མེད། དེའང་ངན་སོང་དུ་སྐྱེས་ན་ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་ཉེ་འཁོར་གཉིས་ཏེ་རྣམ་གྲངས་བཅོ་བརྒྱད་ཡོད་པས་དེ་དག་གི་སྡུག་བསྔལ་དངོས་སུ་སོ་སོའི་ལུས་ཐོག་ཏུ་འབྱུང་ན་ལྟ་ཅི། ད་ལྟ་དེ་དག་གི་གཟུགས་བརྙན་རི་མོར་བྲིས་པ་མཐོང་ནའང་སྙིང་རྩེ་ཤུམ་ཤུམ་ཡོང་བཞིན་མི་གདའམ། ཚ་དམྱལ་ལ་སྐྱེས་ན་ཁྲོ་ཆུ་ཁོལ་མ་ནང་དུ་བླུགས་ནས་ནང་ཁྲོལ་ཐམས་ཅད་བསྲེག་པ་དང༌། ཟངས་ཆེན་གྱི་ནང་དུ་འཚོད་པ། སྟ་རེ་དང་སོག་ལེ་འབར་བས་ལུས་ཚལ་བར་གཏུབས་པ་སོགས་ཀྱི་སྡུག་བསྔལ་བཟོད་ཐབས་ཇི་ལྟར་ཡོད།
ད་ལྟ་རང་གི་ཡན་ལག་གི་སྟེང་དུ་ཚེར་མ་ཟུག་པ་དང་སོ་ན་བ་ཙམ་ལ་ན་ཚ་ཟུག་ཟེར་ཅི་འདྲ་འདུག གྲང་དམྱལ་དུ་སྐྱེས་ན་གངས་སྟོང་དང་འཁྱག་སྦུག་ཆར་རླུང་སོགས་ཤིན་ཏུ་མི་བཟོད་པའི་ཟབས་སུ་ཚུད་ནས་ལུས་དུམ་བུར་གས་པ་སོགས་ཚད་བཟུང་དུ་མེད་པའི་སྡུག་བསྔལ་ཡོད་ན། ད་ལྟ་ཞོགས་པའི་ཆུ་བརྒལ་བ་ཙམ་ལའང་རྐང་པ་གས་སོང་སྙམ་པའི་ཟུག་རྔུ་མི་འདུག་གམ། ཡི་དྭགས་སུ་སྐྱེས་ན་མིའྀི་ཟླ་བ་ལ་ཞག་ཏུ་རྩིས་པའི་ལོ་ལྔ་བརྒྱའི་བར་ལ་ཆུ་ཐིགས་ཙམ་ཡང་འཐུང་རྒྱུ་མེད་པའི་སྐབས་ཀྱང་ཡོད་ལ། གལ་ཏེ་ཆུ་ཅུང་བྱུང་ཡང་མགྲིན་པར་མི་ཐར་བ་དང༌། ཐར་ཡང་ནང་ཁྲོལ་ནང་དུ་མེར་གྱུར་ནས་བསྲེགས་པ། རྐང་པས་ལུས་པོ་མི་ཐེག་པ་སོགས་ཀྱི་སྡུག་བསྔལ་ཡོད་ན། ད་ལྟ་རང་རེར་ལྟོ་སྔ་ཕྱི་ཙམ་ལའང་ལྟོགས་སྣང་ཇི་འདྲ་འདུག དུད་འགྲོར་སྐྱེས་ན་ནི་དུད་འགྲོ་རིགས་གཉིས་སུ་ཡོད་པའི་བྱིངས་ལ་གནས་པ་ཕྱིའི་རྒྱ་མཚོ་ན་ཡོད་ཅིང་དེ་དག་གཅིག་གིས་གཅིག་ཟ་བའི་སྡུག་བསྔལ་གྱིས་གཟིར་བ་དང༌། ཁ་ཐོར་ནི་ལྷ་དང་མིའི་ཡུལ་དུ་གནས་ཤིང་དེ་དག་རྣམས་ཀྱང་གཅིག་གིས་གཅིག་ཟ་བ་དང༌།
ཁལ་འགེལ་བ། རྨོད་རྨོ་བ། སྣ་འབིགས་ཅིང་ཤ་གཅོད་པ། ཟས་གོས་ཀྱི་ཆེད་དུ་སྲོག་གཅོད་པ་སོགས་མདོར་ན་ནམ་མཁར་རྒྱུ་བའི་བྱ་བྱིའུ། ས་ལ་འཛུལ་བའི་སྲོག་ཆགས་ཡན་ཆད་ཀྱང་དབང་ཆེ་བས་ཆུང་བ་གསོད་པ་དང༌། མི་སོགས་མཐོང་ཚད་གཤེད་མ་ཁོང་ལག་ཅན་དུ་མཐོང་ནས་བསད་ཀྱིས་དོགས། བཟུང་གིས་དོགས། བརྡུང་གིས་དོགས་པ་སོགས་ཀྱི་སྡུག་བསྔལ་ནི་མི་ལས་བརྒྱ་འགྱུར་གྱིས་ཆེ་བར་བཤད་ལ། དེ་བཞིན་དུ་ལྷ་ལ་འཕོ་ལྟུང་གི་སྡུག་བསྔལ། ལྷ་མྀན་ལ་འཐབ་རྩོད་ཀྱི་སྡུག་བསྔལ།
མི་ལ་སྐྱེ་རྒ་ན་འཆིའི་སྡུག་བསྔལ་གྱིས་ཉིན་མཚན་ཁོར་མོ་ཡུག་ཏུ་མནར་བ་ཀུན་གྱི་མཐུན་སྣང་དུ་གྲུབ་པ་སོགས་མདོར་ན་ཚངས་པ་དང་བརྒྱ་བྱིན། འཁོར་ལོས་སྒྱུར་བའི་རྒྱལ་པོར་སྐྱེས་ཀྱང་གནས་སྐབས་ཀྱི་བདེ་བ་དང་སྡུག་བསྔལ་འདྲེས་མ་ཞིག་ཅུང་ཟད་མྱངས་ནས་སླར་ལྡོག་སྟེ། འཁོར་བའི་ཡང་བྲན་དུ་འགྱུར་བའི་ཕྱིར་ན་དེ་དག་གི་སྡུག་བསྔལ་རྣམས་རེ་རེ་ནས་བསམས་ཏེ། དཔེར་ན་མེ་འོབས་སམ། བཙོན་དོང་ངམ། བཤང་གཅིའི་འདམ་དུ་ཚུད་པ་འདི་ལས་ད་ལྟ་ཉིད་དུ་འཐོན་ན་སྙམ་པའི་ཞེ་དམ་དྲག་པོ་རང་རྒྱུད་ལ་འདྲེས་ངེས་པར་སྒོམས་ཤིག་ཅེས་གདམས་སོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ནི། རྩ་བར། ཐུན་མིན་སྐྱབས་སེམས་རྡོར་སེམས་སྒོམ་བཟླས་དང༌། ། མཎྜལ་བླ་མའི་རྣལ་འབྱོར་ཡང་དག་སྒོམ། །
ཞེས་པས། དང་པོ་སྐྱབས་སེམས་ནི། ཀྱཻ་རིགས་ཀྱི་བུ། དེ་ལྟ་བུའི་འཁོར་བའི་སྡུག་བསྔལ་སྐྱོབ་པའི་ཐུགས་རྗེ་དང་ནུས་པ་མངའ་བ་ནི་དཀོན་མཆོག་གསུམ་ཁོ་ན་ཡིན་ཏེ། སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་གྱི་གྲོགས་སུ་བཟུང་ནས་འཁོར་བའི་རྒྱ་མཚོ་ནས་སྒྲོལ་དགོས་པས་སོ། ། དེའང་སྐྱབས་ཀྱི་མཐར་ཐུག་ནི་སངས་རྒྱས་ཁོ་ན་ལས་གཞན་མ་ཡིན་ཏེ་སངས་རྒྱས་ནི་སྐུ་གསུམ་ཀུན་འདུས་ཡིན་ནོ། ། དེ་བཞིན་དུ་དུས་གསུམ་གྱི་སངས་རྒྱས་ཐམས་ཅད་ཀྱང་ཨོ་རྒྱན་རིན་པོ་ཆེ་ཁོ་ན་ལ་ཧྲིལ་གྱིས་འདུ་བས་འདི་ཉིད་ཀྱི་ཡོན་ཏན་ལ་དད་པ། འཁོར་བའི་སྡུག་བསྔལ་ལ་འཇིགས་པ།
སྡུག་བསྔལ་གྱིས་མནར་བའི་སེམས་ཅན་ལ་སྙིང་བརྩེ་བ་གསུམ་གྱི་སྒོ་ནས་སྐྱབས་སུ་འགྲོ་དགོས། ཀུན་སློང་དེ་དང་ལྷན་ཅིག་པར་སེམས་ཅན་ཐམས་ཅད་བདག་གི་ཕ་མ་མ་བྱས་པ་ནི་གཅིག་ཀྱང་མེད་པས། དེའི་དྲིན་ལན་དུ་འདི་དག་ཐམས་ཅད་སངས་རྒྱས་ཀྱི་གོ་འཕང་ལ་སྦྱོར་བའི་ཆེད། སྔོན་བྱང་ཆུབ་སེམས་དཔས་བསྐལ་པ་གྲངས་མེད་པ་གསུམ་དུ་ཚོགས་སྦྱོར་མཐོང་སྒོམ་མི་སློབ་ལམ་གྱིས་བསྡུས་པའི་ཐུགས་བསྐྱེད་སྨོན་ལམ་སོགས་ཀྱི་སྒོ་ནས་ཚོགས་གཉིས་རྒྱ་མཚོ་ལྟ་བུ་རྫཽགས་པར་མཛད་དེ། སེམས་ཅན་ཐམས་ཅད་ཀྱི་དོན་མཛད་པ་བཞིན་དུ་བདག་གིས་ཀྱང་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱའོ་སྙམ་པའི་སེམས་བསྐྱེད་ནས། མདུན་གྱི་ནམ་མཁར་འཇའ་འོད་ཐིག་ལེའི་གུར་ཁྱིམ་གསལ་འཚེར་དྭངས་པའི་དབུས་སུ། པདྨའི་སྡོང་པོ་འདབ་མ་སྟོང་ལྡན་ཟེའུ་འབྲུ་དང་བཅས་པའི་སྟེང་དུ་ཉི་ཟླའི་གདན་ལ་དུས་གསུམ་སངས་རྒྱས་ཀུན་འདུས། ཀུན་ལས་ལྷག་པའི་ཐུགས་རྗེའི་མངའ་བདག ཨོ་རྒྱན་གྱི་སློབ་དཔོན་ཆེན་པོ་གུ་རུ་སྣང་སྲིད་ཟིལ་གནོན་ཞི་འཛུམ་ཆགས་ཉམས་ཅན་ལྟ་བས་ཆོག་མི་ཤེས་ཤིང་དྲན་པ་ཙམ་གྱིས་ཚེ་འདིའི་སྣང་བ་འགག་པར་ནུས་པ། མཐོང་བ་ཙམ་གྱིས་མོས་གུས་དང་དད་པས་མཆི་མ་རང་དབང་མེད་པར་ཤོར་བ།
གསལ་འཚེར་དྭངས་པ་ཉི་མ་སྟོང་གི་གཟི་བྱིན་དང་ལྡན་པ། འཇའ་དང་འོད་ཀྱི་ཕུང་པོར་ཟེར་ཕྲེང་ཤིག་གེ ཡེ་རེ། འཁྱིལ་ལེར་བཞུགས་པ་བདག་དང་སེམས་ཅན་ཐམས་ཅད་ལ་ཐུགས་རྗེས་གཟིགས་པ་གཡེལ་མེད་དུ་འཇུག་པར་བསམ་ཞིང༌། བདག་གི་གཡས་གཡོན་དུ་ཕ་མས་གཙོས་པའི་སེམས་ཅན་ཐམས་ཅད་འཁོད་ནས་འདུན་པ་གཅིག་གྱུར་ཀྱིས་སྐྱབས་སུ་འགྲོ་བར་མོས་ལ། དེ་ནས་ཐལ་མོ་སྙིང་ཁར་སྦྱར་ཏེ་འདི་ལྟར་སློབ་དཔོན་ཆེན་པོ་ནི་སངས་རྒྱས་ཀུན་འདུས། དམ་ཆོས་ཀུན་འདུས། དགེ་འདུན་ཀུན་འདུས། རྩ་གསུམ་ཀུན་འདུས། སྐྱབས་གནས་ཀུན་འདུས་ཀྱི་ངོ་བོར་ཡིན་པར་མོས་པའི་བློ་ཐག་རྦད་ཀྱིས་བཅད་ནས་རང་ཉིད་ཀྱིས་སྣ་དྲངས་ཏེ་ཐམས་ཅད་ཀྱིས་འུར་དིར་འདོན་པར་བསམས་ལ་ཡིད་ཁྱེད་ཤེས་ཀྱི་དད་པས།
ན་མོ་སྐུ་གསུམ་རྗེ་བཙུན་ཨོ་རྒྱན་རྗེ། ། བདག་སོགས་འགྲོ་ཀུན་གུས་པས་སྐྱབས་སུ་མཆི། ། དུས་འདི་ནས་བཟུང་བྱང་ཆུབ་སྙིང་པོའི་བར། ། མ་གྱུར་འགྲོ་རྣམས་བསྒྲལ་བར་སེམས་བསྐྱེད་དོ། ། ཞེས་གྲངས་མེད་བརྗོད་ཅིང༌། མཐར་ཐུན་བསྡུ་བ་ནི། སྐྱབས་ཡུལ་གྱི་ཐུགས་ཀར་རང་ཉིད་ཕར་འཕོ་ལ་ཁད་ཁད། སྐྱབས་ཡུལ་རང་ལ་དགྱེས་པས་ཚུར་ཐིམ་ལ་ཁད་ཁད་ཀྱི་ངང་དུ་གནས་ཚེ་མོས་གུས་ཤུགས་དྲག་པོར་བསྐྱེད་པས་བླ་མ་འོད་དུ་ལྟེམ་གྱིས་ཞུ་ནས་རང་དང་དབྱེར་མེད་དུ་འདྲེས་པར་བསམ་ལ། དེའི་ངང་དུ་སེམས་བཅོས་བསླད་ཅི་ཡང་མེད་པར་རང་བབས་ལ་ཅི་གནས་སུ་བཞག་གོ ། གཉིས་པ་རྡོར་སེམས་སྒོམ་བཟླས་ནི།
ཀྱཻ། རིགས་ཀྱི་བུ་མངོན་མཐོ་དང་ངེས་ལེགས་གཉིས་ཀའི་ལམ་གྱི་གེགས་ཆེ་ཤོས་ནི་སྡིག་སྒྲིབ་ཁོ་ན་ལས་གཞན་མ་ཡིན་ལ། དེ་སྦྱོང་བའི་གཉེན་པོའི་གཙོ་བོའམ་ཐབས་གཅིག་ཆོག་ནི་རྡོར་སེམས་སྒོམ་བཟླས་འདི་ཁོ་ན་ཡིན་པས། ཁྱེད་རང་ཐ་མལ་དུ་གནས་པའི་སྤྱི་བོར་ངོ་བོ་པན་ཆེན་བི་མ་མི་ཏྲ་ལ་རྣམ་པ་རྡོ་རྗེ་སེམས་དཔའི་ཆ་ལུགས། དཀར་གསལ་ཞི་འཛུམ་ཕྱེད་སྐྱིལ་ཅན། ཞི་རྒྱན་བཅུ་གསུམ་གྱིས་མཛེས་ཤིང་ཕྱག་གཉིས་རྡོར་དྲིལ་འཛིན་ཅིང་འགྱིང་བའི་སྟབས་ཀྱིས་བཞུགས་པ་དེའི་ཐུགས་ཀའི་ཟླ་སྟེང་དུ་ཧཱུྃཿཡིག་སྔོན་པོའི་མཐའ་བསྐོར་ལ་ཡང་སྙིང་ཡིག་འབྲུ་བཅུ་གཉིས་པ་ཧྲིལ་གྱིས་འཁོར་བར་བསམས། དེའི་འོད་ཟེར་ལས་བདུད་རྩིའི་རྒྱུན་དཔག་ཏུ་མེད་པ་བབས་ཤིང་རང་གི་སྤྱི་བོ་ཚངས་པའི་བུ་ག་ནས་ཞུགས་ཏེ་ནད་གདོན་སྡིག་སྒྲིབ་ཐམས་ཅད་ནག་འདུར་གྱིས་དེད་ནས་འོག་སྒོར་བརྒྱུད་ཅིང་ས་རིམ་པ་དགུའི་འོག་ཏུ་སོང་བ་དང༌། རང་ལུས་ཤེལ་སྒོང་དྲི་མ་མེད་པ་ལྟ་བུར་གྱུར་པར་བསམ་ཞིང་ངག་ནས། ཧཱུྃ། བདག་ཉིད་ཐ་མལ་སྤྱི་གཙུག་པད་ཟླའི་སྟེང༌། །
ངོ་བོ་བི་མ་རྣམ་པ་རྡོ་རྗེ་སེམས། ། དཀར་གསལ་ཞི་འཛུམ་ཞི་རྒྱན་བཅུ་གསུམ་མཛེས། ། ཕྱེད་སྐྱིལ་རྡོ་རྗེ་དྲིལ་འཛིན་འགྱིང་སྟབས་བཞུགས། ། ཐུགས་ཀར་ཟླ་སྟེང་ཧཱུྃ་མཐར་ཡང་སྙིང་བསྐོར། ། དེ་ལས་འོད་ཟེར་འཕྲོ་འདུས་བདུད་རྩི་བབས། ། ནད་གདོན་སྡིག་སྒྲིབ་ཉམས་ཆག་མ་ལུས་ཀུན། ། ཆུ་སྣས་སྦུར་མ་འདེད་ལྟར་སངས་ཀྱིས་དག ། ཅེས་བརྗོད་ལ་སྟོབས་བཞིའི་གནད་དང་ལྡན་པས། ཨོཾ་གུ་རུ་བཛྲ་ས་ཏྭ་ས་མ་ཡ་ཧཱུྃ་ཨཱ༔ ཞེས་སྡིག་པ་དག་པའི་རྟགས་མ་བྱུང་གི་བར་དུ་བཟླ་ཞིང༌།
ཐུན་མཚམས་སུ། བདག་ནི་མ་གུས་མི་ཤེས་རྨོངས་པ་ཡིས། ། ཞེས་པ་ལ་སོགས་པས་བཤགས་སྡཽམ་བྱས་པ་དེ་བཞིན་དུ་ཞལ་གྱིས་བཞེས་པར་བསམས་ལ། མཐར་རྡོར་སེམས་འོད་དུ་ཞུ་ནས་རང་ཉིད་ལ་ཐིམ་པར་མོས་པའི་ངང་ལ་བཅོས་བསླད་མེད་པར་བཞག་གོ ། གསུམ་པ་མཎྜལ་ནི། ཀྱཻ་རིགས་ཀྱི་བུ། རྣམ་པ་ཐམས་ཅད་མཁྱེན་པའི་གོ་འཕང་བརྙེས་པ་ལ་ཚོགས་རླབས་པོ་ཆེ་བསག་དགོས་ཞིང༌། ཚོགས་བསགས་པའི་རྒྱུ་ནི་མཎྜལ་འབུལ་བ་ལས་སྟོབས་ཆེ་བ་མེད་པས། རྒྱུ་དེའང་ཕུན་སུམ་ཚོགས་པ་མ་འགྲུབ་ནའང་རྡོ་ཁོད་སྙོམས་ལ་འཇམ་པ་ཁྲུ་གང་ལས་མི་ཆུང་བ་ཞིག་གི་སྟེང་དུ་འབྲུ་གཙང་མས་ཚོམ་བུ་སོ་བདུན་ནམ། ཉེར་བདུན་ནམ།
ལྔ་ལ་སོགས་པ་རང་རང་གི་ཆོ་ག་བཞིན་དུ་བཀོད་ལ། ནམ་མཁའི་ཁྱོན་ཐམས་ཅད་ཚོགས་ཞིང་གིས་གོ་མཚམས་མེད་པར་གཏམས་ཤིང༌། དམིགས་འདོན་ཟུང་དུ་ཆུད་པས། ན་མོ། སྐུ་གསུམ་བདེ་གཤེགས་འདུས་པའི་དཀྱིལ་འཁོར་དུ། ། རི་རབ་གླིང་བཞི་གསེར་རི་རོལ་མཚོ་བདུན། ། ཉི་ཟླ་ལྷ་མིའི་དཔལ་འབྱོར་ལོངས་སྤྱོད་བཅས། ། འབུལ་ལོ་བཞེས་ལ་མཆོག་ཐུན་དངོས་གྲུབ་སྩོལ། ། ཨོཾ་གུ་རུ་མཎྜལ་པཱུ་ཛ་ཧོ༔ ཞེས་གྲངས་ཇི་ཙམ་མང་བར་བསག་གོ །
བཞི་པ་བླ་མའི་རྣལ་འབྱོར་གྱི་གཞུང་རྩ་བ་རིན་པོ་ཆེ་རྒྱ་ཅན་ལྟར་དམིགས་ཁྲིད་ཕབ་ཅིང་མོས་གུས་ལ་རྩལ་འདོན་བྱེད་དགོས་སོ། ། གསུམ་པ་ཁྱད་པར་གྱི་སྔོན་འགྲོ་ནི། རྩ་བར། ཁྱད་པར་སྔོན་འགྲོ་རླུང་སྦྱོར་ཁོ་ན་ཉིད། ། ཅེས་པས་སྐབས་འདིར་རླུང་སྦྱོར་བདེ་དྲོད་རབ་འབར་འཁོར་ལོའི་རྒྱ་ཅན་གྱི་དམིགས་ཁྲིད་ཕོབ། དེའང་ཐུན་མིག་ཆུང་ལ་གོམས་འདྲིས་ཆེ་བར་བབས་པ་ལས་ཧར་མཆོང་གང་ཆེ་མི་མཛད་པ་གཅེས། རིག་པ་བཙན་ཐབས་སུ་ངོ་སྤྲོད་པ་ལ་འདི་ལས་གནད་ཟབ་པ་མེད། དེ་ཅིའི་ཕྱིར་སྙམ་ན། རྒྱུད་དང་མན་ངག་རྣམས་ནས་རླུང་རྟ་རྒོད་དང་འདྲ། སེམས་མི་འཕྱེ་བོ་དང་འདྲ།
རྩ་སྲང་ཁ་དང་འདྲ། ཞེས་འདྲ་དཔེ་གསུམ་གསུངས་ནས་དེ་ཉིད་བྱེད་པ་བཅིངས་པའི་གནས་ལ་བརྟེན་པའི་གཉུག་མ་མངོན་སུམ་དུ་མཐོང་བ་ཁྱད་ཆོས་ཡིན་ཏེ། རྗེ་མི་ལས་ཀྱང་དྭགས་པོ་ལྷ་རྗེ་ལ། ངའི་གཏུམ་མོ་ཨ་ཐུང་གི་སྲོག་རྩོལ་འདི་སྒོམས་དང༌། ད་བཟོད་སེམས་ཀྱི་ངོ་བོ་མཐོང་ནས་ཡོང་གི་འདུག་ཅེས་གསུངས་པ་ལྟར་དང༌། འདི་དག་གྲུབ་མཐའི་རང་རྐང་མ་ཚུགས་པར་གང་འདོད་ཀྱི་རྗེས་སུ་ཞུགས་པའང་མ་ཡིན་ཏེ། སྔ་འགྱུར་གྱི་བཀའ་གཏེར་རྣམས་ཟབ་ལ་འཇུག་སྒོའི་རྣམ་གྲངས་མང་བའི་ཕྱིར་གསར་མའི་སྦྱོར་དྲུག་དང་ལམ་འབྲས། རིམ་ལྔ་སོགས་ཀྱི་མན་ངག་དང་ཁྱད་པར་རྡུལ་ཙམ་མེད་པའི་ལམ་ཁྲིད་ཀྱང་ཡོད་པའི་ཕྱིར་ན་མཐའ་གཅིག་ཏུ་འགལ་བའམ། ཡང་རྫོགས་ཆེན་གྱི་མན་ངག་ཁྱད་པར་བ་རྣམས་ཀྱང་འདི་དག་དང་བསྣོལ་བཤད་བྱེད་པ་ནི་ཐོས་པ་ཆུང་བའི་སྐྱོན་ཡིན་ནོ། ། གཉིས་པ་དངོས་གཞི་ལ་ལྔ།
གཡོ་ཉམས་ལ་མཚང་བཙལ་བ། ཐོབ་ཉམས་ལ་ངོ་སྤྲོད་ཅིང་བརྡར་ཤ་གཅོད་པ། གོམས་ཉམས་ལ་བོགས་འདོན་བྱེད་པ། བརྟན་ཉམས་ལ་གོལ་ས་གཅོད་པ། མཐར་ཕྱིན་ལ་གཞི་རྩ་ཆོད་ནས་ལ་བཟླ་བའོ། ། དང་པོ་ནི། རྩ་བར། དེ་ལ་གཡོ་ཉམས་རིག་རིག་ཏུར་ཏུར་འཆར། ། བྱུང་གནས་འགྲོ་གསུམ་སེམས་ཀྱི་མཚང་བཙལ་ཏེ། ། ཞེས་པས་སྔར་རླུང་སྦྱོར་ལ་བསླབས་པའི་ཐུན་མཚམས་ཐམས་ཅད་དུ་དམིགས་རྐང་རེ་རེ་རྫོགས་པའི་རྗེས་སུ་རླུང་བཟུང་བཞིན་པའི་ངང་ནས་འདས་པར་མི་མནོ།
ད་ལྟ་བར་མི་དཔྱད། མ་འོངས་པ་མི་འགུག་པའི་ངང་དུ་ལྷོད་དེ་བཞག་པས། རྣམ་རྟོག་གཅིག་གི་སྟེང་ལ་གཅིག་ཕྲེང་མ་ཆད་པར་རྒྱུ་བ་ཤུགས་དྲག་ལ་བློས་ཚད་བཟུང་མེད་པ་ཞིག་སྐྱེ། དེའི་ཚེ་ད་བསྒོམས་ནས་རྣམ་རྟོག་མང་དུ་འགྲོ་ཐང༌། སྒོམ་གྱི་ལས་འཕྲོ་མེད་ལས་ཆེ་སྙམ་པ་འབྱུང་སྟེ། དེ་ནི་ཉམས་དང་པོ་རི་གཟར་གྱི་འབབ་ཆུ་འདྲ་བ་ཞེས་པ་དེ་ཡིན་པས་སྔ་ཕན་བརྟག་དཔྱད་མ་བཏང་བར་བཏང་སྙོམས་ལུང་མ་བསྟན་དུ་སོང་ནས་རྣམ་རྟོག་གི་རྒྱུ་བ་མ་རིག་པ་ཡིན་ནོ། ། དེའི་ཚེ་འདི་ལྟར་གདམས་སོ། ། ཀྱཻ་རིགས་ཀྱི་བུ། ཁྱོད་ཀྱི་སེམས་དེ་ལྷན་ནེ་བཅོས་མེད་དུ་བཞག་པའི་ཚེ་ཇི་འདྲ་བ་ཞིག་འདུག སྣང་བར་འདུག་གམ་སྟོང་པར་འདུག
སྣང་བར་འདུག་ན་གཟོ་དབྱིབས་ཁ་དོག་ཆེ་ཆུང་སྣང་ཚུལ་ཇི་འདྲ་ཞིག་འདུག སྟོང་པར་འདུག་ན་སྟོང་པ་ཅང་མེད་དྲན་པ་རིག་རིག་ཏུར་ཏུར་ན་ཚ་བདེ་སྡུག་སོགས་གང་ལ་འཆར་ཞེས་པ་སོགས་དྲིས་པའི་ལན་གནད་དུ་ཐེབས་པའི་ངང་ནས་གསལ་སྟོང་གི་མཚང་མ་རིག་གི་བར་དུ་བརྡར་ཤ་གཅོད། དེ་ནས་ཕོ་ཚོད་དང་སྟོང་ཉམས་སོགས་མ་ཡིན་པར་ཅུང་ཟད་སྟོང་པའི་ངང་ལས་རིག་པའི་རྩལ་འཆར་བར་གོ་བའི་ཚེ་འདི་ལྟར་གདམས་སོ། ། ཀྱཻ་རིགས་ཀྱི་བུ། འོ་ན་དེ་ལྟ་བུའི་སེམས་ངོས་བཟུང་མེད་ལ་གསལ་གྱིས་ཤར་ནས་ཡལ་གྱིས་སྟོང་པ་རྗེས་མེད་དུ་འགྲོ་སྙམ་མཁན་དེ་དང་པོ་གང་ནས་བྱུང༌། སྣང་བའི་ཆ་ས་རྡོ་རི་བྲག་ཆུ་ཀླུང་རྩི་ཤིང་གང་ལས་བྱུང༌། སྟོང་པའི་ཆ་ནམ་མཁའི་ཕྱོགས་བཞི་མཚམས་བརྒྱད་སྟེང་འོག་གང་ནས་བྱུང༌། གལ་ཏེ་བྱུང་ཁུངས་རྙེད་ན་བཟོ་དབྱིབས་ཁ་དོག་ཀྱང་མེད་པར་མི་སྲིད་པས་ཇི་ལྟར་འདུག བར་དུ་གང་ན་གནས། ཕྱི་སྣང་བ་ལ་གནས་སམ་ནང་ཕུང་པོ་ལ་གནས།
ཕྱི་སྣང་བ་ལ་གནས་ན་ས་རྡོ་རི་བྲག་ཀྱང་གཡོ་འགུལ་འགྲོ་ལྡོག་བྱེད་ཅིང་མཐར་འཆི་ཐང༌། ནང་ཕུང་པོ་ལ་གནས་ན་སྤྱི་གཙུག་ནས་རྐང་མཐིལ་གྱི་བར་གང་ན་གནས། མཐར་གང་དུ་འགྲོ། ལུས་ཤི་བ་དང་མཉམ་དུ་སེམས་ཀྱང་ཤིའམ། ཞེས་པ་སོགས་སོ་སོར་དཔྱད་པ་བྱེད་དུ་བཅུག་ནས་གཏད་མེད་ཁུངས་མེད་དུ་མ་སོང་བར་རྒྱུན་བསྐྱང་ངོ༌། ། གཉིས་པ་ནི་རྩ་བར། ཐོབ་ཉམས་རང་ངོ་རང་ཤེས་རིག་པ་ལ། ། གནས་འགྱུ་རིག་གསུམ་སེམས་ཀྱི་བརྡར་ཤ་གཅོད། ། ཅེས་པས། ཡང་སྔར་ལྟར་ལུས་གནད་དང་བཅས་དཔྱད་པ་གང་ཡང་མ་བྱས་པས་རིག་ཙམ་དུ་བཅོས་བསླད་མེད་པར་བཞག་ཏུ་བཅུག་པས།
རྣམ་རྟོག་གཅིག་སྟེང་ལ་གཉིས་ཕྲཻང་བར་མ་ཆད་པར་རྒྱུ་འཕྲོ་ལ་མ་ཚོར་བར་རྣམ་རྟོག་ཞི་ལམ་མེར་སོང་སྙམ་པ་ཡང་བྱེད། ཝ་ལེ་སྡོད་འདུག་སྙམ་པ་བྱེད་པས་འཕྲོ་ལ་རྟོག་པ་བསྟུད་མར་རྒྱུ་ཞིང་རེས་ཡུད་ཙམ་གནས་པ་འབྱུང་སྟེ། དེ་ནི་ཐོབ་པའི་ཉམས་གཉིས་པ་རོང་ཁུང་དོག་པོའི་ཆུ་འདྲ་བ་ཞེས་པ་དེ་ཡིན་ལ་དེའི་ཚེ་འདི་ལྟར་གདམས་སོ། ། ཀྱཻ་རིགས་ཀྱི་བུུ། དེ་ལྟ་བུའི་སེམས་རེས་འགའ་གནས་སྙམ་པ་བྱེད། རེས་འགའ་འགྱུ་སྙམ་པ་བྱེད། དེ་གཉིས་ཀ་རིག་མཁན་གྱི་ཤེས་པ་ངོས་བཟུང་མེད་པ་དང་གསུམ་གཅིག་གམ་ཐ་དད། གཅིག་ན་གནས་དང་འགྱུ་བའི་མཁན་པོ་སོ་སོར་ག་ལ་ཡོད། མི་གཅིག་ན་རྣམ་གྲངས་གསུམ་དུ་ཡོད་པ་ཅྀ་ཡིན་ཞེས་དྲིས་པས་གནས་འགྱུ་རིག་གསུམ་པ་ངོ་བོ་གཅིག་ཅིང༌། དེའང་མཐའ་ལས་འདས་པའི་བརྗོད་བྲལ་དཔེས་མཚོན་དུ་མེད་པ།
སྣང་དུས་ནས་སྟོང༌། སྟོང་དུས་ནས་གསལ། གསལ་དུས་ནས་གཞི་མེད་རྩ་བྲལ་དུ་བུན་ནེ། ཆལ་ལེ། ཝལ་ལེ། ཧྲིག་གེ་བར་ཐག་ཆོད་པའི་ཚེ། བླ་མའི་རྣལ་འབྱོར་གྱི་དམིགས་ཁྲིད་མཐར་ཆགས་སུ་བགྱིས་རྗེས་ཅུང་ཟད་མཉམ་པར་བཞག་ཏུ་བཅུག དེའི་ངང་ལ་ཕཊ་དྲག་པོ་ཞིག་བརྒྱབ་པས། བྱུང་ཚོར་གྱི་རྣམ་རྟོག་དང་གཉེན་པོའི་སྒྲིབ་པ་མེད་པས་ཤེས་པ་རང་གསལ་རྒྱ་ཡན་གཏད་མེད་ཡེ་གྲོལ་རྒྱ་ཆད་ཕྱོགས་ལྷུང་དང་བྲལ་བ་ཞིག་མི་འཆར་བའི་དབང་མེད་པས། དེ་ཉིད་ཐ་མལ་རང་བབས་ཀྱི་བསམ་གཏན་ཡིན་པར་ངོ་སྤྲོད།
ཁྲིད་ཡིག་ཕལ་ཆེར་དུ་འདས་པའི་རྣམ་རྟོག་དང༌། མ་འོངས་པའི་རྣམ་རྟོག་གི་བར་ན་ཡོད་པའི་ཤེས་པ་གསལ་ལེ་ཧྲིག་གེ་ཞེས་དྲན་པས་ཚིར་གྱིས་བཟུང་བ་ལ་ངོ་སྤྲོད་བྱེད་པ་ཅུང་མི་ལེགས་སོ། ། དེ་བཞིན་དུ་སྣང་བ་སེམས། སེམས་སྟོང་པ། སྟོང་པ་ཟུང་འཇུག ཟུང་འཇུག་སྤྲོས་བྲལ་ཞེས་ངོ་སྤྲོད་བྱེད་པའི་གདམས་ངག་མང་པོ་རླུང་ལྟར་གྲགས་ཀྱང་རྫོགས་པ་ཆེན་པོ་ཀ་དག་གི་སྐབས་འདིར་དེ་དག་ཡིད་དཔྱོད་པའི་ལྟ་སྒོམ་དང་འདྲེས་པའི་ཉེས་པ་མི་ཁེག་པས། ཀུན་མཁྱེན་ཀློང་ཆེན་པས་མན་ངག་སྡེའི་དགོངས་པ་མཐར་ཐུག་འཆད་པའི་སྐབས་སུ་འདི་དག་ལ་བཀའ་བཀྱོན་མཛད་པའང་ཐུགས་ཤིན་ཏུ་མད་དོ། ། འདི་ཡན་ཆད་དམིགས་ཐུན་རིམ་པར་ཕབ་ནས་སེམས་ངོ་སྤྲོད་པའི་ཐབས་ཡིན་ལ། འདི་ནས་མར་དབེན་པ་བརྟེན། གནད་ཐོག་ཏུ་སྒོམ་རུང་ངོ་རིམ་བཞིན་སྤྲོད་པ་ལས་ཐོག་མ་ནས་བཤད་ཡམ་དང༌།
དཔེ་ལ་བལྟ་བ་སོགས་ཀྱི་བྱ་ཤོར་ན་གོ་ཉམས་དྲེད་པོར་ཤོར་བ་མང་ངོ༌། ། གསུམ་པ་ནི། རྩ་བར། གོམས་ཉམས་ཞི་ལྷག་གཉིས་ཀྱི་བདེན་པ་འཆར། ། ཉམས་དང་རྟོགས་པ་གཉིས་ཀྱི་བོགས་འདོན་བྱེད། ། ཅེས་པས། དེ་ལྟར་སྔོན་དུ་འཕྲོད་པའི་རྗེས་ཐོག་ཏུ་དབེན་པ་བརྟེན་པའི་ཚེ། འདི་ལ་ཞེན་པའི་བློ་རིས་མང་པོ་མཚམས་རྦད་ཀྱིས་བཅད་ནས་རྩེ་གཅིག་ཏུ་སྒོམ། དེའང་གནས་འགྱུ་ལ་འདམ་ཀ་མི་བྱེད་ཅིང་རྟོག་པ་ལམ་དུ་བྱེད་པ་ཁྱད་ཆོས་ཡིན་ཀྱང༌། རེ་ཞིག་གནས་པ་གཏན་ལ་མ་ཕེབས་པར་དེ་ལྟར་བྱེད་ན་ལྷག་མཐོང་གི་རྩལ་མ་ཐོན་པས་རྟོག་པ་ནག་པོ་ཁ་འབྱམས་སུ་འགྲོ།
ལས་རླུང་གི་མགོ་མ་ནོན་པས་གནས་པ་ངོ་མི་ཤེས། ཅི་ཡིན་འདི་ཡིན་མེད་པར་མི་ཚེ་ཟད་པ་ཡོང་གི་འདུག་པར་སྣང་བས། དེས་ན་ལས་དང་པོའི་རིགས་ཅན་གྱིས་རྣམ་རྟོག་གང་ཤར་ལ་ཅེ་རེ་བལྟས། རེས་དེའི་ངང་ནས་རྣམ་རྟོག་དེའི་རྗེས་སུ་འབྲང་བ་དང་སྤང་བ་སོགས་གང་ཡང་མ་བྱས་པར་ངོ་ཤེས་མཁན་དེ་གའི་ཐོག་ཏུ་རང་ཚོད་ཟིན་ནས་སྡོད་པ་ལ་ཐུན་ཡུན་ཐུང་གྲངས་མང་ལ་སྦྱངས་པའི་མཐར། ཅི་ཞིག་ན་རྣམ་རྟོག་རྒྱུ་འཕྲོ་ཆད་ནས་མཐར་ལྐུགས་པ་ལྟར་མི་རྟོག་པར་འགྲོ། འདི་ལ་ཉམས་གསུམ་པ་ཕུ་གསུམ་གྱི་རྫིང་ཆུ་འདྲ་བ་ཞེས་ཟེར། དོན་དུ་འདི་ཞི་གནས་སྒྲུབ་པའི་རྒྱུ་ཙམ་ལས་རྐྱེན་མི་ཐུབ་ཅིང་ཤེས་པའི་དྭངས་ཆ་མ་ཤར་བས་ཞི་གནས་ཚད་ལྡན་མ་ཡིན་ལ། འོན་ཀྱང་གང་ཟག་སྦྱངས་པ་ཅན་ཅིག་ཅར་བ་རེ་ཟུང་ཙམ་གྱིས་ནི་ཚུལ་འདི་ལ་མི་ལྟོས་ཀྱང༌། རིམ་གྱིས་པ་ཡིན་ཕྱིན་ཆད་སྐས་དང་པོ་མ་འཛེགས་པར་གཉིས་པའི་ཐོག་ཏུ་མི་སླེབ་པ་ལྟར་འདི་མི་འབྱུང་བའི་དབང་མེད་པས་སྐབས་འདིར་དེ་ལ་སྐྱོན་དུའང་ལྟ་མི་དགོས་ལ་༼གང་དང་༽། འདིའི་ཚེ་གནས་ཉམས་ཐཽམ་ཡོ་རེ་བ་དེ་ལ་སྒོམ་གོ་མི་གཅོད་པར་ཤེས་པ་ལ་ངར་བཏེགས་ཏེ་གཟེངས་བསྟོད་ནས་བླ་གབ་མེད་པ་དང་བསིལ་བུ་ཡོད་པ་སོགས་སུ་སྒོམ་པས།
སེམས་ཉོན་མོངས་པ་དང་མཚན་འཛིན། རྣམ་གཡེང་གི་སྤྲོས་པ་ཕལ་ཆེར་ཉིལ་གྱིས་ཞི། ཤེས་པ་བྱིང་རྒོད་དང་བྲལ་བར་དྭངས་སེང་ངེར་གནས། འབད་རྩོལ་གྲིམ་པོ་ལ་མི་ལྟོས་པར་སྐྱོང་སླ་ལ་གུ་ཡངས་ཆ་ལེ། སྤྱོད་ལམ་བསྐྱང་དུས་ཀྱང་སྐོར་རེ་སྡོད་པ། ཡུལ་སྣང་གི་འཛིན་པ་བཀྲག་མེད་བུན་ལོང་ངེར་སོང་ནས་བདེ་གསལ་མི་རྟོག་པའི་ཉམས་ཅི་རིགས་པ་དང༌། སྟོང་གཟུགས་ཀྱི་སྣང་བ་ངེས་པར་འཆར་ཞིང་མངོན་ཤེས་ཀྱང་འཆར་བར་བཤད་པ་རྩ་གཟུགས་ཀྱི་ཁྱད་པར་ཡོད་པར་གོ ། དེ་ལྟར་ཡང་འདི་ལྟ་བུའི་ཞི་གནས་ནི་མཆོག་གི་ཞི་གནས་སམ། ཡོན་ཏན་ཐམས་ཅད་སྐྱེ་བའི་རྒྱུ་ཡིན། དེའི་ཚེ་བདེ་གསལ་མི་རྟོག་པའི་ཉམས་ཇི་འདྲ་ཞིག་སྐྱེས་ཀྱང་མ་ཆགས་མ་ཞེན་པར་བསྐྱངས་པས་ལྷག་མཐོང་གི་རྩལ་ཐོན་ནས་གནས་འགྱུ་མཉམ་གྲོལ་དུ་འགྲོ་བ་ཡིན་ནོ། །
སྒོམ་གྱི་མཚང་འདི་ན་ཡོད་པ་ཡིན་པས་བདེ་ཉམས་དགའ་བྲོད་ཅན་དང༌། གསལ་ཉམས་ཡིད་ཁར་འོང་བ་དང༌། མི་རྟོག་པའི་གཤིས་མི་གཡོ་བ་སོགས་ལ་ཆགས་ན། བདེ་བས་འདོད་ཁམས། གསལ་བས་གཟུགས་ཁམས། མི་རྟོག་པས་གཟུགས་མེད་ཁམས་སུ་སྐྱེ་བའི་རྒྱུའམ་ས་བོན་ལས་བྱང་ཆུབ་ཀྱི་ལམ་དུ་མི་འགྲོ། དེ་བཞིན་དུ་ལྷག་མཐོང་གི་རྩལ་ཐོན་པའི་སྐབས་སུའང་སྣང་བ་སེམས་ལས་མ་འདས་སྙམ་པའི་རྒྱས་འདེབས། སྣང་སེམས་དབྱེར་མེད་དོ་སྙམ་པའི་གཤིས་ཤོར། སྟོང་པ་ཉིད་ཡིན་སྙམ་པའི་གོ་ཡུལ། ཤེས་བྱས་གཏན་ལ་ཕབ་པའི་གོ་དྲེད་དང༌།
ལྷག་དོན་དུ་རྣམ་རྟོག་ངོ་ཤེས་ན་སྒོམ་ཡིན་སྐད་པ་མཁས་པ་མང་པོའི་ཡི་གེ་ལ་གྲགས་ཀྱང༌། དེས་ཅུང་མི་འོང་བར་འདུག ངོ་ཤེས་ཐོག་ཏུ་ངོས་བཟུང་མེད་པར་གྲོལ་བ་ཞིག་མ་བྱུང་ན་རྗེས་ཐོབ་ཙམ་ལས་རྣམ་རྟོག་ཆོས་སྐུར་འགྲོ་བ་དཀའ་བས་འདིའང་གནད་གལ་པོ་ཆེ་ཞིག་ཡིན། གཞན་ཡང་ལྷག་མཐོང་དེའི་རྩལ་ལས་ཤར་བའི་མོས་གུས་ལ་ཆགས་པ། སྙིང་རྗེ་ལ་ཆགས་པ། སྟོང་ཉིད་ཀྱི་རྩི་ལ་ཆགས་པ། སོ་སོར་རྟོག་པའི་ཤེས་རབ་ཀྱི་རལ་ཁ་ཕྱེ་བ་སོགས་ལ་ཆགས་པ་རྣམས་ནི། དེ་དག་ལམ་དུ་མ་ལོངས་པ་ཡིན་པས་ཐམས་ཅད་མཁྱེན་པའི་རྒྱུར་མི་འགྲོའོ། ། མདོར་ན་གནས་པ་ལ་མ་ཆགས། འགྱུ་བ་ལ་མ་ཞེན།
ཡུལ་དང་ཡུལ་ཅན་གྱི་ཞེན་པ་ཁོང་གྲོལ་དུ་སོང་བ་དེ་ལ་ཞི་ལྷག་ཟུང་འཇུག་གི་བདེན་པ་མཐོང་བ་ཞེས་ཟེར་རོ། ། སྤྱིར་མདོ་དང་བསྟན་བཅོས་ཆེན་པོ་རྣམས་ནས་ཞི་ལྷག་སོ་སོའི་ངོས་འཛིན་དང་རྣམ་གྲངས་མང་པོ་ཞིག་གསུངས་ཡོད་ཀྱང་སྤོང་བ་བསམ་གཏན་པས་རང་རང་གི་རྒྱུད་ཐོག་ཏུ་འགེལ་དུས་བཤད་མ་ཐག་པ་ཁོ་ན་ལས་གཞན་མི་དགོས་ཤིང༌། གནད་ཐམས་ཅད་འདི་ཁོ་ནར་འདུ་བ་ཡིན་ནོ། ། མདོར་ན་སྒོམ་བདག་པོའི་ལག་ཏུ་འཕྲོད་ནས་རྣམ་ཀུན་མཆོག་ལྡན་གྱི་སར་འགྲོ་བ་ལ་སྒྲུབ་རྐྱེན་བཞི་དང་ལྡན་དགོས། མི་རྟག་པས་རྒྱུད་བསྐུལ་ནས་འཁོར་བའི་ཆོས་ལ་ཞེན་པ་གཏིང་ནས་ལོག་ཅིང་ཚེ་འདིའི་བྱ་བ་ཕྲ་མོ་དང་རྒྱུ་ནོར་ཁབ་དང་སྐུད་པ་ཙམ་གྱི་རྗེས་སུའང་མ་ཆགས་མ་ཞེན་པར་གནས་དབེན་པར་འཕོངས་འགྲིགས་པ་བཞིན་དུ་སྡོད་ཚུགས་པ་ཞིག་དགོས་པ་ནི་རྒྱུའི་རྐྱེན། བདུད་ཀྱི་བཤེས་གཉེན་གྱིས་མ་བསླུས་པར་མདོ་རྒྱུད་ནས་གསུངས་པའི་མཚན་ཉིད་ཐམས་ཅད་ཚང་བའམ། མིན་ནའང་ལེགས་པའི་ཡོན་ཏན་ཤས་ཆེ་བ། བརྒྱུད་པའི་བྱིན་རླབས་དང་ལྡན་ཞིང་གདམས་ངག་གི་གནད་ལོན་པའི་བླ་མ་དམ་པ་མིག་བཞིན་དུ་བསྟེན་དགོས་པ་ནི་བདག་པོའི་རྐྱེན། བླ་མ་དེས་ཚུལ་བཞིན་དུ་ངོ་སྤྲོད་པའི་གདམས་པའི་དོན་གཞི་བདེ་བར་གཤེགས་པའི་སྙིང་པོ་གདོད་མའི་གནས་ལུགས་འཁོར་འདས་གང་དུའང་མ་རེག་ལ་ཡོངས་སུ་ཁྱབ་ཅིང༌། གཅིག་དང་དུ་མའི་མཐའ་ལས་འདས་པ་ད་ལྟའི་ཤེས་པ་ཝལ་ལེ་ཧྲིག་གེ་ཟང་ཐལ་ལེ་བ་རང་བབས་བཅོས་བསླད་ཐམས་ཅད་དང་བྲལ་བའི་བསྒོམ་བྱ་མ་འཁྲུལ་བ་ནི་དམིགས་པའི་རྐྱེན།
དེའང་བཅོས་མེད་རང་བབས་ཞེན་འཛིན་དང་བྲལ་བ་དེ་གའི་རྒྱུན་སྐྱོང་བ་ལ་མིའི་ཚེ་ལ་ཚད་བཙུགས་ནས་སྙིང་རུས་བསྐྱེད་པ་མ་གཏོགས། བདག་གིས་སྒོམ་བྱེད་དོ། ། བྱའོ། ། བྱས་སོ། ། ཉམས་རྟོགས་སྐྱེས་ན་ལེགས་སོ། ། མ་སྐྱེས་ན་མི་ལེགས་སོ། ། གྲུབ་པ་ཨེ་ཐོབ། གྲུབ་རྟགས་ཨེ་ཐོན་སྙམ་པ་ལྟ་བུའི་རེ་དོགས་ཀྱི་མཚན་མ་ཏིལ་གྱི་ཤུན་པ་ཙམ་ཡང་མི་བྱེད་པར་མ་ཡེངས་མི་བསྒོམ་གྱི་གཤིས་ལ་གནས་པ་དེ་མ་ཐག་པའི་རྐྱེན་དུ་ངེས་པར་བྱ། སྒྲུབ་རྐྱེན་བཞི་པོ་འདི་དང་ལྡན་ཕྱིན་ཆད་ཉམས་རྟོགས་ཀྱི་རྩལ་ཆེན་རྫོགས་པར་གདོན་མི་ཟ་བར་ཉིད་དོ། ། བཞི་པ་ནི།
རྩ་བར། བརྟན་པའི་ཉམས་ལ་ཆོས་ཉིད་མངོན་སུམ་རྟོགས། ། རྩེ་གཅིག་སྤྲོས་བྲལ་ལམ་གྱི་གོལ་ས་ཆོད། ། ཅེས་པས། དེ་ལྟ་བུའི་འགྱུ་བ་གཞི་ཐོག་ཏུ་ཐིམ་ནས་གནས་འགྱུ་དབྱེར་མེད་དུ་འདྲེས་པའི་རྒྱུན་ལ་བརྟན་པ་ཐོབ་པའི་བཏང་འགྲོ་བཞག་སྡོད་ཀྱི་ཤེས་པ་རྩེ་གཅིག་ཏུ་གནས་པ་དེ་ཉིད་ཀྱི་ངོ་བོའི་འཛིན་སྟངས་རྣམ་པར་མི་རྟོག་པའི་གཤིས་དེ་གཏད་ཡལ་ལ་སོང་ནས་ནམ་མཁའ་ལྟ་བུར་སྤྲོས་པ་དང་བྲལ་བས་ཁམས་གསུམ་དུ་སྐྱེ་བའི་གོལ་ས་ཆོད། དེ་ཡང་ཡིད་དཔྱོད་འཛིན་པ་དག སྟོང་པ་སྐྱེ་མེད་མཐའ་བྲལ་བློས་སྒྲུབ་པ་ཞིག་ལ་སྤྲོས་བྲལ་དུ་འདོད་ནས། སྤྲོས་བྲལ་ལས་ལྷག་པའི་ལྟ་བ་ཡོད་ན་སྤྲོས་པ་ཅན་ཡིན་ཞེས་བློ་འདས་ཀྱི་སྤྲོས་བྲལ་སུན་འབྱིན་པ་བོད་འདིར་མང་དུ་བྱུང་མོད་ཀྱི། རྒྱན་སྟུག་པོ་བཀོད་པའི་མདོ་ལས། སྟོང་པ་ཉིད་ཀྱི་ལྟ་ཐོས་ཀྱང༌། །
དེ་ཉིད་ལྟ་བ་མ་ཞིག་ན། ། གསོར་མི་རུང་བའི་ལྟ་ཅན་ཏེ། ། སྨན་པས་བཏང་བའི་ནད་པ་བཞིན། ། ཞེས་གསུངས་པ་ལས་མ་འདས་མོད། དེས་ན་དེ་ལྟ་བུའི་བློས་དཔྱད་དང་ཕོ་ཚོད་གོ་ཉམས་སོགས་མ་ཡིན་པར་དྲན་འཛིན་གྱི་གཉེན་པོ་དང༌། ཉམས་རྟོགས་ཀྱི་ཤུབས་ནས་དོན་པའི་གནས་ལུགས་གདོད་ནས་རྣམ་དག་ངང་ནས་རང་ཤར་བ་ཡིན་ན། འདི་ཉིད་སངས་རྒྱས་ཀྱི་བདེན་མཐོང་ཡིན་པས་ས་དང་པོ་ནོན་པར་མཁས་གྲུབ་ཚད་ལྡན་ཐམས་ཅད་ཞལ་འཆམ་མོད། འོ་ན་རྗེས་ཐོབ་ཀྱི་ཡོན་ཏན་བརྒྱ་ཕྲག་བཅུ་གཉིས་མེད་པས་སོ་ཞེ་ན། ཁྱུང་དང་བྱ་ཕྲན་གཉིས་སྒོ་ངའི་སྦུབས་སུ་རྩལ་རྫོགས་ལུགས་མི་གཅིག་པའི་ངེས་པ་འདྲེན་རྒྱུ་ཡོད་ལ། དེས་ན་རྟོག་གེ་བ་དག་ཅི་རེད་རེད་དུ་ཆུག
འདི་ལྟ་བུའི་སྤྲོས་བྲལ་ནམ་མཁའ་ལྟ་བུ་རྟོགས་ཀྱང་བྲལ་ཐོབ་གཉིས་ཀ་ཡོད་པས་ད་དུང་ཕོ་ཚུགས་བསྐྱེད་དགོས། ཇི་སྲིད་དག་པའི་ས་གསུམ་ལ་མ་སླེབས་བར་སྣང་རིག་གཉིས་ཀས་སྒོམ་ཆེན་བསླུས་ནས་ལྡོག་པ་ལ་ཚེགས་ཅུང་ཟད་ཀྱང་མེད་པའི་ཕྱིར་དང། དེ་ཡང་ཐ་མལ་གྱི་ཤེས་པ་གཅིག་པུ་ལྷིང་རང་གིས་བབས་ལ་འཁོར་འདས་དང་བླང་དོར་ཀ་ནས་དག་པ་ཡིན་པས་ས་ལམ་གྱི་རྣམ་པ་བཞག་ཏུ་མེད་ཀྱང༌། གནས་ལུགས་ཇི་བཞིན་པའི་གཤིས་ལ་བརྟན་པ་ཐོབ་ཇེ་ཆེར་སོང་བ་འདི་ནས་ཀྱང་རོ་གཅིག་སྒོམ་མེད་ལ་སོགས་པ་རྣལ་འབྱོར་དུ་བཏགས་ནས་ས་ལམ་གྱི་དེད་དཔོན་བརྩི་ཙམ་སྔོན་བྱོན་གྲུབ་ཐོབ་རྣམས་ཀྱི་མཛད་མོད། དོན་དུ་རང་བཞིན་རྫོགས་པ་ཆེན་པོའི་ངང་སྒོམ་བློ་འདས་ཁ་ཡན་ལྟ་སྒོམ་གྱི་ཞེན་པ་ཁོང་གྲོལ་དུ་སོང་བ་ཞིག་གི་རྒྱུན་ལ་གནས་ན་ཤེས་བྱའི་སྒྲིབ་པ་རང་དག་ལ་འགྲོ་བ་ཡིན། འདི་དུས་བཟང་རྟོག་ངན་རྟོག་ཉོན་མོངས་སྣང་སྟོང་གནས་འགྱུ་གང་ཡིན་ཡང་དེ་གའི་ཤེས་རྒྱུད་རྗེན་པ་སྤུ་མ་བརྗེས། མདོག་མ་འགྱུར། གྲ་མ་ཆག གྲུ་མ་ཉམས་པ་དེ་ཁ་ཟང་ཐལ་ཁ་ཡན་དུ་ལམ་ཁྱེར་བྱེད་པས་བཟང་ཞེན་དང་ཉོན་མོངས་མ་སྤངས་རང་གྲོལ་ཆམ་སྐྱུུར་ཆེན་པོར་སོང་ནས་གོལ་ས་དང་ཤོར་སའི་མིང་ཡང་མེད་དོ། ། འདི་དག་གི་ཚེ་རྫོགས་པ་ཆེན་པོའི་རྒྱུད་དང་མན་ངག་རྣམས་ནས་ཐུན་མོང་དང།
ཐུན་མོང་མ་ཡིན་པའི་ཕྱོགས་ལས་རྣམ་རྒྱལ་གྱི་སྤྱོད་པ་ལ་སོགས་པས་བོགས་འདོན་པར་གསུངས་ཀྱང༌། སྣང་བ་བྲིད་མཁས། རིག་པ་ཅོལ་ཆུང༌། གཉེན་པོ་སྟོབས་ཞན་པས་འཕྱམ་འཕྱམ་མང་པོ་འདི་ཡང་རྣལ་འབྱོར་པ་ལྡོག་པའི་འཕྲང་གཅིག་ཏུ་གདའ་བས། སྡེ་དགོན་ཉམས་གྲིབ་འདུ་འཛི་ཅན་མ་ཡིན་པ། མཆོད་བཤམ་དང་ཐབ་ཆས་འདོད་ཡོན་དོན་དུ་མི་གཉེར་བའི་སྒོ་ནས་ལྷན་ནེ་སྡོད་ཚུགས་པ་ཁོ་ན་བོགས་ཆེ་ཞིང་གྲུབ་རྟགས་ཀྱི་རྒྱལ་པོ་ཡིན་པར་ཤེས་པར་བྱའོ། ། ལྔ་པ་ནི། རྩ་བར། མཐར་ཕྱིན་ཉམས་ལ་རྟོགས་པའི་གཞི་རྩ་ཆོད། ། གོ་མྱོང་རྟོགས་པ་གསུམ་གྱི་གཞི་སྦྱང་ལ། །
གོ་ཡུལ་ཤེས་སྒྲིབ་དབང་དུ་མ་སོང་བར། ། ནམ་མཁའ་རབ་འབྱམས་དགོངས་པ་ཟང་ཐལ་ཀློང༌། ། ཉམས་ལེན་གནད་དུ་བསྣུན་ཅིག་སྐལ་ལྡན་གྲོགས། ། ཞེས་པས། རང་ཉིད་ཀྱི་རྟོགས་པའི་སྟེང་ནས་ཅུང་ཟད་མིང་ཚིག་གིས་དྲངས་ཏེ་བཞག་ན། དེ་ལྟ་བུའི་ཕུང་པོ་ལྔ་བྲལ་གྱི་མཉམ་བཞག ཚོགས་བརྒྱད་ཀྱི་དྲི་མས་མ་གོས་པའི་རྗེས་ཤེས། མཉམ་རྗེས་ཀྱི་བདེན་ཞེན་ལས་བྲལ་བའི་ཐ་མལ་རང་བྱུང་གི་ཤེས་པ། ཟང་ཁ་རྒྱ་ཡན་ཅོག་བཞག་ཆེན་པོར་ལ་བཟླས་པས་སྒོམ་བྱེད་ཀྱི་ཤེས་པ་གཏད་མེད་ཁུངས་མེད་དུ་སོང་བ་ལ་སྒོམ་པ་མ་རྙེད་དེ། གང་ཤར་སྣང་རིག
གང་སྐྱེས་གཉུག་མ། གང་བྱས་ཡེ་ཤེས་ཀྱི་འཁོར་ལོ། སྤང་བྱ་དང་གཟུང་འཛིན་གདོད་ནས་དག་པ་ཞྀག་ལགས་སོ། ། ལྟ་བ་ཇི་ལྟར་མཐོ་ཡང་རྣམ་རྟོག རྣམ་རྟོག་ཇི་ལྟར་བཟང་ཡང་འཁོར་བ། འཁོར་བ་སྒྱུ་མར་གོ་ཡང་འཁྲུལ་པ་ལས་མ་འདས་པས། གདོད་ནས་རྣམ་དག་གི་ཡེ་ཤེས་རྗེན་པར་མཐོང་བ་ཞིག་ལགས་སོ། ། བསྒོམས་ཀྱང་བློས་བྱས། རྟོགས་ཀྱང་ཕོ་ཚོད། ཐོས་ཀྱང་ཚིག་རོ།
དྲན་ཀྱང་གཟུང་འཛིན། བསམས་ཀྱང་ཟུག་རྔུ། རྒྱ་ཡན་ལྷུན་འབྱམས་ཀྱི་ཀློང་ནས་གར་ཡང་མ་འཁྲུལ་ཅིང་ཅི་ཡང་མི་བྱེད་པ་ངོ་མཚར། ཨ་ལ་ལ། གནད་ཡིན་ཏེ་གོ་བ་དཀའ། འཁོར་བ་དང་ལག་གདངས་སྦྲེལ་བའི་རྣལ་འབྱོར་བ་ལ་རང་བཞིན་རྫོགས་པ་ཆེན་པོའི་འབྲེལ་བ་ཞིག་ཀྭ་ཡེ། ཚེ་རབས་མང་པོར་ཚོགས་གཉིས་བསགས་པ་ཞིག་ལགས་སོ། ། བླ་མའི་དགོངས་པ་མལ་དུ་བླངས་པ་ཞིག་ལགས་སོ། ། རྒྱུད་པའི་ཡེ་ཤེས་སྙིང་ལ་ཕེབས་པ་ཞིག་ལགས་སོ། ། མངོན་པའི་ང་རྒྱལ་གྱིས་སྨྲས་པ་ནི་མ་ལགས་སོ། །
སྣང་བ་གཏད་མེད་ཀྱི་མདངས་ཕྱི་གསལ་དུ་ཟང་ཐལ་ལེ་སོང་ངོ༌། ། སྒྲོ་སྐུར་མནོ་ན་ནི་ཁྱོད་རང་གི་ལས་སུ་ཤེས་པ་གྱིས་ཤིག མ་མ་ཀོ་ལིང་ས་མནྟ། གསུམ་པ། རྗེས་འབྲས་བུའི་རིམ་པ་བསྟན་པ་ནི། དེ་ལྟ་བུའི་གནས་སྐབས་ཀྱི་གཞི་སྣང་བློ་འདས་ཕྱོགས་ལྷུང་དང་བྲལ་བ་དེ་ཉིད་ལམ་དུ་སྐུ་གསུམ་གྱི་རྩལ་ཆེན་ཡོངས་སུ་རྫོགས་ནས་བུམ་ནང་གི་ནམ་མཁའ་བུམ་པ་ཆགས་པ་དང་མཉམ་དུ་སྟོང་པ་ཆེན་པོ་དང་འདྲེས་པ་བཞིན། གདོད་མའི་གཞི་དབྱིངས་དང་འདྲེས་ནས་ཆོས་སྐུ་ཀ་དག་གསང་བའི་སྦུབས། དག་པ་གཉིས་ལྡན་མཐར་ཕྱིན་ལྷུན་གྲུབ་ཀྱི་ས་ལ་གྲོལ། དེ་ཡང་ཀ་དག་གི་ས་དེ་ཆོས་སྐུ་བྱ་རྩོལ་ལས་འདས་པ་ཡིན་པས། དངོས་སུ་སྤྲུལ་པ་མི་འགྱེད་ཀྱང་དེའི་ཡོན་ཏན་ལྷུན་གྱིས་གྲུབ་པའི་ཐུགས་རྗེས་ཇི་སྲིད་འཁོར་བ་མ་སྟོངས་བར་དུ་སེམས་ཅན་གྱི་དོན་འབད་མེད་དུ་འབྱུང་བ་ཐེག་པ་འདིའི་ཁྱད་པར་ཡིན་ནོ། །
ཨེ་མ་ཧོ༔ རྒྱུད་ལུང་དཔང་བཞག་རྒྱས་བཤད་ཚིག་རོ་དོར། ། སྙན་བརྒྱུད་གནད་དང་ཉམས་མྱོང་ཟུང་དུ་བསྡེབས། ། རྡོ་རྗེའི་ཚིག་དཀྲོལ་བཅུས་དཀྲུགས་གབ་པ་བསལ། ། འདི་ནི་མན་ངག་ཁྲིད་ཀྱི་གསང་མཛོད་ཡིན། ། སྨིན་གྲོལ་ལམ་གྱི་ཤེས་རྒྱུད་མ་དུལ་ཞིང༌། ། འདོད་པའི་མདའ་ལྔས་རང་གཞན་གསོད་པ་ཡི། ། དྲེགས་ལྡན་སྐྱེ་བོའི་ལག་ཏུ་བཏང་སྲིད་ན། ། རྡོ་རྗེ་གྲགས་ལྡན་གཉེར་ལ་བཀོད་པ་རྫུན། ། ཐུགས་རྒྱུད་མན་ངག་དྭངས་ཤེལ་གཙང་མ་ལ། །
དམ་སེལ་ཧ་ཡིས་མ་བཏབ་སྙན་བརྒྱུད་འདིས། ། ལས་ཅན་འགྲོ་བ་གྲངས་མེད་ཀུན་བཟང་གི ། དགོངས་ཀློང་ཚེ་གཅིག་གྲོལ་བར་སྨོན་ལམ་འདེབས། ། ཞེས་པའང་གཏེར་ཆེན་བླ་མ་མཆོག་གི་དགོངས་པ་གཏད་ཅིང་བཀའ་རྒྱ་དཀྲོལ་བའི་ཚེ། ལམ་འདི་ལ་མོས་པའི་མི་ཕྱེད་པའི་དད་པ་ཅན་རྒྱང་རྩེ་གྲུབ་ཆེན་ཨོ་རྒྱན་བསྟན་འཛིན་ལགས་ཀྱིས་དྲན་གསོ་མཛད་པ་ལས། ཐེག་པ་མཆོག་གི་ལམ་གྱི་སྒྲུབ་པ་པོ་མཁྱེན་བརྩེའི་འོད་ཟེར་གྱིས་དཔལ་རི་གསང་སྔགས་ཕོ་བྲང་དུ་ཟིན་བྲིས་སུ་བགྱིས་པའོ།། །། མཁྱེན་ལྡན་རྣམས་ལ་ཞུ་རྒྱུར། གཏེར་ཆེན་རྩ་གསུམ་གླིང་པའི་སྐུ་གསུང་ཐུགས་ཀྱི་སྲས་དང༌། ཁྱད་པར་དུ་འོད་གསལ་ཐུགས་རྒྱུད་བཀའ་བབ་ཐུགས་ཐིག་མི་ནུབ་པར་འཛིན་པའི་རྒྱལ་ཚབ་གཅིག་པུར་མངའ་གསོལ་བ་ནི། རིག་འཛིན་ཐུགས་མཆོག་རྡོ་རྗེ་འདི་ཉིད་ཡིན་ལ།
རྗེ་རང་ཉིད་ལའང་ཟབ་གཏེར་གྱི་བཀའ་བབས་མང་དུ་བཞུགས་ལ། འོན་ཀྱང་བླ་མ་ཐུགས་ཀྱི་སྙིང་པོ་འདི་ཉིད་སྤེལ་བའི་ལུང་བསྟན་དུས་རྟགས་མ་འགྲིག་སྟབས། སླར་འདབ་གཏེར་དུ་སྦས་ལ་དགོངས་པ་ཆོས་དབྱིངས་སུ་ཐིམ་རྗེས། རིག་འཛིན་དྲི་མེད་གླིང་པ་ལ་འོད་གསལ་གྱི་སྐུས་རྗེས་སུ་བཟུང་ནས་འདས་རྗེས་ཀྱིས་ཚུལ་དུ་བབས། དེས་ཀུན་མཁྱེན་འཇིགས་མེད་གླིང་པ་ལ་བཀའ་རྒྱ་དཀྲོལ་ཅིང་གཏད་རྒྱ་མཛད་པ་བཞིན། སྦས་དོན་ཟབ་ཁྲིད་ངོ་མཚར་རྨད་དུ་བྱུང་བ་འདི་དག་མཛད་པ་ཡིན་པས། རང་རེ་གནམ་ལྕགས་པའི་ཆོས་རྗེས་འབྲང་བ་རྣམས་ཀྱིས་སྙིང་དང་མིག་ལས་གཅེས་པའི་ཟབ་གནད་འདི་འདྲ་བཞུགས་བཞིན། ནོར་བུ་དོར་ནས་མཆིང་བུ་མ་བཙལ་བར་ཡིད་བཞིན་ནོར་བུ་འདི་ཉིད་ཐོས་བསམ་སྒོམ་པའི་ཉམས་བཞེས་མཛད་པ་སྙིང་ནས་གསོལ་བ་འདེབས་པ་ལགས་སོ།
ཞེས་སྒོ་ཆེན་སྤྲུལ་མིང་གསང་སྔགས་ནས་སོ།། །། མ༽མ༽
༈ ཨེ་ཝྃ་སྒྲུབ་སྡེའི་ལོ་གསུམ་མཚམས་ཀྱི་དུས་ཚིགས་ངོ་སྤྲོད་ཀུན་གསལ་མེ་ལོང་བཞུགས་སོ། ། ཀུན་གཟིགས་འཁོར་ལོའི་མགོན་མཆོག་བཀའ་དྲིན་ཅན། ། ཐམས་ཅད་མཁྱེན་པའི་ལམ་གྱི་ཁ་ལོ་བ། ། འཁོར་བའི་རྒྱ་མཚོ་སྒྲོལ་བའི་གཉེན་གཅིག་པུ། ། སྲིད་པ་གསུམ་དུ་ཁྱོད་ལས་སྐྱབས་གཞན་སུ། ། དེ་ཕྱིར་གང་ལ་བཏུད་ནས་ལོ་གསུམ་གྱི། ། ཉམས་ལེན་ལམ་གྱི་ཡི་གེ་འདི་ཟུང་ལ། ། སྲིད་པའི་མཚོ་སྒྲོལ་ཞི་བའི་བསྟི་གནས་སུ། ། མ་ཆགས་ཐར་མཆོག་གྲོང་དུ་ཡིད་གཏད་འཚལ། ། དེ་ལ་གང་ཞིག་ལོ་གསུམ་སྒྲུབ་ལ་ཞུགས་པའི་ཐོག་མར་སྣ་སེལ་དང༌།
ཕྱི་ནང་གསང་མཚམས་བསྡམ་ཚུལ་དགོངས་རྒྱན་ལྟར་སོང་ནས། མཚམས་ཁོང་བར་ཆད་སེལ་བྱེད་ཡང་ཕུར་ཞག་བདུན། ཉམས་ཆག་སྦྱང་ཕྱིར་རྡོར་སེམས་ཞག་བདུན་བཅས་བཅུ་བཞི་སྣ་སེལ་གྱི་ཁོངས་སུ་འདུ་ལ། དེ་ནས་དངོས་གཞི་བློ་སྦྱོང་ཐོག་མར་ཀུན་སློང་བཅོས་པ་ལ་ཞག་གསུམ། དེ་ནས་ཐུན་མོང་ཕྱིའི་སྔོན་འགྲོའི་སྐོར་ལ། དང་པོ། དལ་འབྱོར་རྙེད་དཀའ་ལ་བསམ་ནས་བློ་སྦྱོང་བ་ལ། ཐོག་མར་ངོ་བོ་དལ་བ་ལ་ཞག་གསུམ། ཁྱད་པར་ཆོས་ཀྱི་འབྱོར་བ་རང་འབྱོར་ལྔ་ལ་ཞག་གཉིས། གཞན་འབྱོར་ལྔ་ལ་ཞག་གཉིས།
རྙེད་དཀའི་དཔེ་ལ་ཞག་གཅིག ། གྲངས་ཀྱི་སྒོ་ནས་ཞག་གཅིག ། འཕྲལ་རེས་གཉིས་ལ་ཞག་རེ་བཅས་ཞག་བཅུ་གཅིག ། གཉིས་པ་ཚེ་མི་རྟག་པ་བསམ་ནས་བློ་སྦྱོང་བ་བདུན་ལས། ཕྱི་སྣོད་འཇིག་རྟེན་ལ་བསམ་ནས་མི་རྟག་པ་བསམ་པ་ཞག་གཅིག ། ནང་བཅུད་སེམས་ཅན་ལ་བསམ་ནས་མི་རྟག་པ་བསམ་པ་ཞག་གསུམ། དམ་པའི་སྐྱེས་བུ་ལ་བསམ་ནས་མི་རྟག་པ་བསམ་པ་ཞག་གཅིག ། སྐྱེ་རྒུའི་བདག་པོ་ལ་བསམ་ནས་མི་རྟག་པ་བསམ་པ་ཞག་གཅིག ། དཔེ་དོན་སྣ་ཚོགས་ལ་བསམ་ནས་མི་རྟག་པ་བསམ་པ་ཞག་གསུམ། འཆི་རྐྱེན་ངེས་མེད་ལ་བསམ་ནས་མི་རྟག་པ་བསམ་པ་ཞག་གཅིག །
འདུན་པ་དྲག་པོ་ལ་བསམ་ནས་མི་རྟག་པ་བསམ་པ་ཞག་གཅིག་བཅས་ཞག་བཅུ་གཅིག ། གསུམ་པ་འཁོར་བའི་སྡུག་བསྔལ་ལ་བསམ་སྟེ་བློ་སྦྱོང་བ་ལ། འཁོར་བ་སྤྱིའི་སྡུག་བསྔལ་ལ་བསམ་པ་ལ་ཞག་གསུམ། བྱེ་བྲག་རིགས་དྲུག་སོ་སོའི་སྡུག་བསྔལ་བསམ་པ་ནི། ངན་སོང་གི་གནས་དང་པོ་དམྱལ་བའི་སྡུག་བསྔལ་ལ་བསམ་ནས་བློ་སྦྱོང་བ་ལ། ཚ་དམྱལ་བརྒྱད་ཀྱི་སྡུག་བསྔལ་བསམ་པ་ལ་ཞག་གཅིག ། གྲང་དམྱལ་བརྒྱད་ཀྱི་སྡུག་བསྔལ་བསམ་པ་ལ་ཞག་གཅིག ། ཉི་ཚེ་ཉེ་འཁོར་གྱི་སྡུག་བསྔལ་བསམ་པ་ལ་ཞག་གཅིག་བཅས་དང༌། ངན་སོང་གི་གནས་གཉིས་པ་ཡི་དྭགས་ཀྱི་སྡུག་བསྔལ་བསམ་པ་ནི། བྱིང་ལ་གནས་པའི་ཡི་དྭགས་ཀྱི་སྡུག་བསྔལ་བསམ་པ་ལ་ཞག་གཅིག །
མཁའ་ལ་རྒྱུ་བའི་ཡི་དྭགས་ཀྱི་སྡུག་བསྔལ་བསམ་པ་ལ་ཞག་གཅིག་བཅས་སོ། ངན་སོང་གི་གནས་གསུམ་པ་དུད་འགྲོའི་སྡུག་བསྔལ་བསམ་པ་ནི། དུད་འགྲོ་བྱིང་གནས་ཀྱི་སྡུག་བསྔལ་བསམ་པ་ལ་ཞག་གཅིག ཁ་འཐོར་བའི་སྡུག་བསྔལ་བསམ་པ་ལ་ཞག་གཅིག་བཅས་ཀྱིས་ངན་སོང་གི་སྡུག་བསྔལ་སོང་ནས། དེ་ནས་མཐོ་རིས་ཀྱི་སྡུག་བསྔལ་བསམ་ནས་བློ་སྦྱོང་བ་ནི། མཐོ་རིས་ཀྱི་གནས་དང་པོ་མིའི་སྡུག་བསྔལ་བསམ་པ་ལ། རྩ་བའི་སྡུག་བསྔལ་གསུམ་ལས། སྡུག་བསྔལ་གྱི་སྡུག་བསྔལ་བསམ་པ་ལ་ཞག་གཅིག ། འགྱུར་བའི་སྡུག་བསྔལ་བསམ་པ་ལ་ཞག་གཅིག ། ཁྱབ་པ་འདུ་བྱེད་ཀྱི་སྡུག་བསྔལ་བསམ་པ་ལ་ཞག་གཅིག །
སྐྱེ་རྒ་ན་འཆིའི་སྡུག་བསྔལ་བཞི་ལ་ཞག་རེ་རེ། དགྲར་སྡང་བ་དང་འཕྲད་པའི་སྡུག་བསྔལ་བསམ་པ་ལ་ཞག་གཅིག ། གཉེན་བྱམས་པ་དང་བྲལ་བའི་སྡུག་བསྔལ་བསམ་པ་ལ་ཞག་གཅིག ། མི་འདོད་པ་ཐོག་ཏུ་བབ་པར་བསམ་པའི་སྡུག་བསྔལ་བསམ་པ་ལ་ཞག་གཅིག ། འདོད་པ་ཐོག་ཏུ་མི་ཁེལ་བའི་སྡུག་བསྔལ་བསམ་པ་ལ་ཞག་གཅིག་བཅས་མིའི་སྡུག་བསྔལ་སོང༌། མཐོ་རིས་ཀྱི་གནས་གཉིས་པ་ལྷ་མིན་འཐབ་རྩོད་ཀྱི་སྡུག་བསྔལ་བསམ་པ་ལ་ཞག་གཅིག ། མཐོ་རིས་ཀྱི་གནས་གསུམ་པ་ལྷ་འཕོ་ལྟུང་གི་སྡུག་བསྔལ་བསམ་པ་ལ་ཞག་གཅིག་བཅས་འཁོར་བའི་སྡུག་བསྔལ་བསམ་ནས་བློ་སྦྱོང་བ་གྲུབ། དེ་ནས་བློ་སྦྱོང་བཞི་པ་ལས་འབྲས་བསླུ་མེད་ལ་བསམ་ནས་བློ་སྦྱོང་བ་ནི། སྤང་བྱ་མི་དགེ་བཅུ་བསམ་པ་ལ་ཞག་གསུམ། སྒྲུབ་བྱ་དགེ་བའི་ལས་བསམ་པ་ལ་ཞག་གསུམ།
ཐམས་ཅད་ལས་ཀྱི་རང་བཞིན་བསམ་པ་ལ་ཞག་གསུམ་བཅས་ལས་རྒྱུ་འབྲས་ལ་བསམ་པའི་བློ་སྦྱོང་སོང༌། བློ་སྦྱོང་ལྔ་པ་ཐར་པའི་ཕན་ཡོན་བསམ་པ་ལ་ཞག་གཅིག་བཅས་སོ། བློ་སྦྱོང་དྲུག་པ་དགེ་བའི་བཤེས་གཉེན་བསྟེན་ཚུལ་བསླབ་པ་ལ་ཞག་གསུམ་དང༌། གོང་གསལ་ཐུན་དེ་དག་གི་སུམ་ཆ་ཕྱི་མ་ལ་སྐྱབས་འགྲོ་གྲངས་ཅི་སོགས་ཀྱི་གོང་འོག་སྡོམ་འབུམ་ཐེར་ལོན་པར་བྱ། ༈ གཉིས་པ་སེམས་བསྐྱེད་ཀྱི་སྐོར་ལ། སྨོན་པ་སེམས་བསྐྱེད་ཀྱི་བསླབ་བྱ་ནི། བཏང་སྙོམས་ཚད་མེད་ལ་ཞག་གསུམ། བྱམས་པ་ཚད་མེད་ལ་ཞག་གསུམ། སྙིང་རྗེ་ཚད་མེད་ལ་ཞག་གསུམ། དགའ་བ་ཚད་མེད་ལ་ཞག་གསུམ།
སེམས་བསྐྱེད་ཀྱི་ངོ་བོ་དབྱེ་བ་བཅས་ལ་ཞག་གསུམ། བདག་གཞན་མཉམ་པ་ལ་ཞག་གསུམ། བདག་གཞན་བརྗེ་བ་ལ་ཞག་གསུམ། བདག་བས་གཞན་གཅེས་བསྒོམ་པ་ལ་ཞག་གསུམ་བྱས་ནས། དཔྱད་སྒོམ་དང་འཇོག་སྒོམ་སྤེལ་མས་ཉམས་སུ་ལེན། སྐབས་སུ་རླུང་ཕྱི་ནང་གི་འགྲོ་འོང་དང་བསྟུན་ནས་གཏོང་ལེན་བསྒོམ། དེ་ནས་འཇུག་པ་སེམས་བསྐྱེད་ཕར་ཕྱིན་དྲུག་ལའང་སྔར་ལྟར་བློ་སྦྱང་བ། ཕར་ཕྱིན་དྲུག་ལ་ཞག་གསུམ་རེ་དང༌། ཐུན་ཚད་སྔ་མ་དང་མཚུངས་པར་ཐུན་གྱི་ཆ་བགོས་ཏེ་སུམ་ཆ་གཅིག་ལ་སེམས་བསྐྱེད་གྲངས་བསགས། གྲངས་ཀ་ཡང་ཁྲི་བཞི་ལས་མི་ཉུང་བར་བྱ།
དེ་ལའང་བསམ་གཏན་དང་ཤེས་རབ་གཉིས་ལས་སྔ་མ་ནི་སེམས་གནས་ཀྱི་ཞི་གནས་དང༌། ཕྱི་མ་ནི་ལྷག་མཐོང་བདག་མེད་རྟོགས་པའི་ཤེས་རབ་གཙོ་ཆེ་ལ་དེས་ན་སྔ་མ་འཇོག་སྒོམ་དང༌། ཕྱི་མ་ནི་དཔྱད་ཤེས་ཀྱིས་གཏན་ལ་དབབ་ཅིང༌། དཔྱད་འཇོག་སྤེལ་མས་ཉམས་སུ་མྱོང་བར་བྱེད་དགོས་པ་བཅས་སེམས་བསྐྱེད་ཡན་བློ་སྦྱོང་ཞག་བརྒྱ་དང་གསུམ་གྱིས་གྲུབ་བོ། ། དེ་རྗེས་སེམས་སྦྱོང་བདུན་མ་རྒྱབ་སྣོན་གྱི་ཚུལ་དུ་ཞུས་ལ་སེམས་སྦྱོང་སྔ་མ་དྲུག་ལ་ཞག་རེ་རེ། སེམས་སྦྱོང་བདུན་གྱི་ཐ་མ་བདེ་སྟོང་གསལ་སྟོང་མི་རྟོག་པ་གསུམ་ལ། ཞག་གསུམ་རེ་ལས་མི་ཉུང་བར་བསྒོམས་ལ་མྱོང་བ་ཐོབ་པ་ཅི་ནས་ཀྱང་བྱ། དེ་ནས་ནང་གི་སྔོན་འགྲོ་བསགས་སྦྱང་གི་སྐོར་ནི། འགལ་རྐྱེན་སྡིག་སྒྲིབ་སྦྱོང་བྱེད་རྡོ་རྗེ་སེམས་དཔའ་ལ་ཞག་བཞི་བཅུ། མཐུན་རྐྱེན་ཚོགས་གཉིས་རྫོགས་བྱེད་མཎྜལ་ལ་ཞག་སུམ་ཅུ།
སྙིང་ཐིག་ཡིན་ན།་་་་་ ཡན་ལག་བདུན་པར་བརྐྱང་ཕྱག་སྦྲགས་པ་ལ་ཞག་ལྔ་བཅུ་བྱ།་་་་་ གནམ་ལྕགས་ལ་ཡན་ལག་བདུན་པ་མེད་པས་བླ་རྣལ་གསོལ་འདེབས་དང་བཛྲ་གུ་རུ་བསགས། བླ་མའི་རྣལ་འབྱོར་བཛྲ་གུ་རུ་འབུམ་བཅུ་གཉིས་ཁ་སྐོང་དང་བཅས་ལ་ཞག་བཞི་བཅུ། བཅས་བསྡོམ་ཉིན་ཞག་ཉིས་བརྒྱ་དོན་བརྒྱད་གྲུབ་བོ།། །། ༈ ལོ་གཉིས་པར་དངོས་གཞི་བསྐྱེད་རིམ་མ་ཧཱ་ཡོ་གའི་ཉམས་ལེན་གྱི་སྐོར་ནི། དངོས་གཞི་བཙུན་མའི་སྒྲུབ་སྡེའི། ཐོག་མར་བླ་མ་རིག་འཛིན་འདུས་པ་བསྙེན་པ་ཞག་སུམ་ཅུ། སྒྲུབ་པ་ལ་ཞག་ཉེར་བདུན། ཚེ་སྒྲུབ་ཞག་གསུམ་ཚར་ནས་ཐོ་རངས་དངོས་གྲུབ་བླང་ཞིང་བསྙེན་སྒྲུབ་ཀྱི་ཁ་སྐོང་སྦྱིན་སྲེག་ཉིན་གསུམ་ཙམ་གྱིས་གྲུབ་པ་དང༌།
དེ་ནས་ཡི་དམ་ཐུགས་སྒྲུབ་དཔལ་ཆེན་འདུས་པའི་བསྙེན་པ་འབྲུ་གསུམ་ཞག་སུམ་ཅུ། སྒྲུབ་པ་གུ་རུ་ཤྲཱི་ལ་ཞག་སུམ་ཅུ། སྒྲུབ་ཆེན་བཛྲ་ཙཎྜ་ཞག་ཉི་ཤུ། ལས་སྦྱོར་ཡཀྴ་ཀྲོ་ཏ་སརྦ་ཞག་བཅུ་དང༌། སྦྱིན་སྲེག་ཉིན་གསུམ་བཅས་བསྡོམ་ཞག་དགུ་བཅུ་གོ་གསུམ་སོང༌། དེ་ནས་མཁའ་འགྲོ་བདེ་ཆེན་རྒྱལ་མོའི་རྩ་སྒྲུབ་ལ་འཇུག་པར་བྱ་སྟེ་བསྙེན་པ་ཞག་སུམ་ཅུ། ལུས་དཀྱིལ་ཞག་སུམ་ཅུ། ནང་སྒྲུབ་སྒྲོལ་མ་ཉི་ཤུ་ལ་ཞག་རེ་རེ། ཚེ་སྒྲུབ་ཞག་གསུམ། གསང་སྒྲུབ་སེང་གདོང་མར་ཞག་བདུན།
སྦྱིན་སྲེག་ཉིན་གསུམ་བཅས་བསྡོམ་ཞག་དགུ་བཅུ་གོ་གསུམ། ཐུགས་སྒྲུབ་བསམ་ལྷུན་བསམ་ལྷུན་ལས་བྱང་ཚར་རེ་སྔ་ཐུན་དང༌། ཐུན་གཞན་ལ་བསམ་ལྷུན་དྲིལ་སྒྲུབ་བྱས་པའི་བསྙེན་པ་བསྙེན་པ་ཞག་བཅོ་ལྔ། སྒྲུབ་པ་ཞག་བཅུ། ལས་སྦྱོར་ཞག་ལྔ་དང་སྦྱིན་སྲེག་ཉིན་གཅིག་བཅས་བསྡོམ་ཞག་སུམ་ཅུ་སོ་གཅིག ། པདྨ་ཁྲག་འཐུང་གསང་སྒྲུབ་བསྙེན་པ་ཞག་བཅོ་ལྔ། སྒྲུབ་པ་ཨརྩིག་ཞག་བཅུ། ལས་སྦྱོར་ཞག་ལྔ་དང་སྦྱིན་སྲེག་ཉིན་གཅིག་བཅས་བསྡོམ་ཞག་སོ་གཅིག ། གསང་བ་ཡེ་ཤེས་བསྙེན་པ་ཞག་བཅོ་ལྔ། སྒྲུབ་པ་ཞག་བཅུ།
ལས་སྦྱོར་ཞག་ལྔ། སྦྱིན་སྲེག་ཉིན་གཅིག་བཅས་བསྡོམ་ཞག་སུམ་ཅུ་སོ་གཅིག་སོང༌། ལོ་རིམ་གཉིས་པའི་རྩ་གསུམ་བསྙེན་སྒྲུབ་ཀྱི་རིམ་པ་ཉིན་ཞག་སུམ་བརྒྱ་ཞེ་གཉིས་ཀྱིས་གྲུབ་བོ། ། ༈ གནམ་ལྕགས་སྒྲུབ་སྡེ་ཕུར་པ་གླིང་དུ་ཆ་མཚོན་ན། དང་པོ་བླ་མའི་ཐུགས་སྒྲུབ་རྩ་གསུམ་བཀའ་འདུས་སྤྱི་དྲིལ་བསམ་ལྷུན་ལས་བྱང་ཚར་རེ་སྔ་ཐུན་དང༌། ཐུན་གཞན་ལ་བསམ་ལྷུན་དྲིལ་སྒྲུབ་བྱས་པའི་བསྙེན་པ་སིདྡྷི་འབྲུ་འབུམ་ཁ་སྐོང་དང་བཅས་པ་ཞག་སུམ་ཅུ། སྒྲུབ་པ་ཐོད་ཕྲེང་རྩལ་ལ་ཞག་བཅོ་ལྔ། ལས་སྦྱོར་ཧྲི་མ་ཧ་རི་ནི་ས་བཅས་ཞག་བདུན། སྦྱིན་སྲེག་ཉིན་གསུམ། བཅས་གྲངས་བསྙེན་ལ་ཞག་ང་ལྔ།
གཉིས་པ་བླ་མ་དྲག་པོ་པདྨ་ཁྲག་འཐུང་གསང་སྒྲུབ་བཞིན་བསྙེན་པ་བཛྲ་ཙཎྜ་ཞག་བཅོ་ལྔ། སྒྲུབ་པ་ཨརྩིག་ཞག་བདུན། ཕྲིན་ལས་བཞིའི་ལས་སྦྱོར་ཞག་གསུམ་བཅས་ཞག་ཉེར་ལྔ། གསུམ་པ་བླ་མའི་ནོར་སྒྲུབ་པདྨ་རྒྱལ་པོ་བསྙེན་པ་ཞག་བཅུ། སྒྲུབ་པ་ཞག་བདུན། ལས་སྦྱོར་ཞག་གསུམ་བཅས་ཞག་ཉེར་གཅིག། ། ༈ ཡི་དམ་གྱི་སྐོར་ལ། དང་པོ་བཀའ་བརྒྱད་ཆེན་མོ་གསང་བ་ཟིལ་གནོན་གྱི་ལས་བྱང་འབྲིང་པོ་ལྟར། ཞི་བ་བསྙེན་པ་ལ་རིགས་བརྒྱའི་རྩ་སྔགས་ཞག་བདུན། ཁྲོ་བོ་སྒྲུབ་པ་ལ་གཙོ་བོ་ཡབ་ཡུམ་གྱི་གསལ་སྣང་མ་ཟིན་གྱི་བར་ཡབ་ཡུམ་སྤྱི་སྔགས་དང༌།
དེ་ནས་ཁྲོ་བོའི་སྤྱི་སྔགས་བཅས་སུམ་བརྒྱ་ལས་མི་ཉུང་བར་བཟླས་རྗེས། གཙོ་བོ་བསྙེན་སྒྲུབ་སྤྱི་དྲིལ་དྲག་སྔགས་སོ་ལྔ་ཞག་བཅུ་གཅིག ། ལས་སྦྱོར་ཐུན་བཞིར་དམིགས་པ་སོ་སོར་བྱས་པས་ཞག་གསུམ་བཅས་ཞག་ཉེར་གཅིག ། གཉིས་པ་ཡང་ཕུར་ལས་བྱང་རྒྱས་པ་སྔ་ཐུན་དང༌། བསྙེན་པ་ལ་མ་ཧཱ་ཀྲོ་ཏ་ཞག་སུམ་ཅུ་དང༌། སྒྲུབ་པ་ཞག་སུམ་ཅུ་ལས་བཛྲ་ཀཱི་ལི་ལ་ཞག་ཉེར་གཅིག་ཙམ་སོང་ནས་དེས་ཕྱིན་ཐུན་མཐར་སྲས་མཆོག་ལ་དམིགས་ནས་ཧཱུྃ་སྒྲུབ་དང༌། ཁྲོ་བཅུ་ཡན་ལ་གྲངས་བརྒྱ་རེ། དབང་ཕྱུག་དམ་ཅན་རྣམས་ལ་གྲངས་ཉེར་གཅིག་རེ་བྱས་ཏེ་སྒྲུབ་པ་སོང༌། ལས་སྦྱོར་བཛྲ་ཀཱི་ལི་ལ་འཕྱོངས་སྔགས་བཏགས་པ་དང༌། ཐུན་མཐར་ཁྱད་པར་གྱི་ལས་སྦྱོར་སྲུང་ཟློག་བསད་གསུམ་ལས།
ཐུན་སྔ་མ་གཉིས་ལ་སྲུང་དམིགས་དང་ཕྱི་ཐུན་ལ་བསད་པ་སྲོད་ཐུན་ལ་ཟློག་དམིགས་གཙོ་བོར་བྱ། ཐུན་གཞན་ལ་ཕྲིན་ལས་འབྲིང་པོ་བྱ་ཞིང་བསྙེན་སྒྲུབ་ལས་གསུམ་གོ་རིམ་བཞིན་དང༌། སྦྱིན་སྲེག་ཉིན་གསུམ་བཅས་ཕུར་པ་ཞག་རེ་བརྒྱད། གསུམ་པ་གཤིན་རྗེ་དུག་རི་མེ་འབར་བསྙེན་པ་ཞག་བདུན་དང༌། དེ་ནས་ཛཔ྄་ཁང་དབྱེ་ཞིང་སྒྲུབ་པ་ཞག་བདུན་གྱི་ཐ་མ་ཉིན་གསུམ་ལ་ལས་སྦྱོར་རྦད་བསད་ཀྱི་སྔགས་སྦྱར་བ་ཁྱད་པར་རོ། རྟ་མགྲིན་ལ་ཞག་བདུན་ལ་བསྙེན་རྐྱང་ཁོ་ནའོ། ༈ མཁའ་འགྲོའི་སྐོར་ལ། དང་པོ་གསང་བ་ཡེ་ཤེས་བསྙེན་པ་ཟླ་བ་གཅིག ། སྒྲུབ་པ་ཞག་ཉེར་གཅིག་རིང༌། ཐུན་གྱི་སྔ་ཆ་ལ་སྒྲུབ་པ་དང་ཕྱི་ཆར་རླུང་སྒྲུབ་སྔགས་དང་རླུང་འཛིན་པ་གཞུང་གསལ་ལྟར་བྱ།
ལས་སྦྱོར་གྱི་སྔགས་གསུམ་ཉིན་གཉིས་རེ་དང༌། སྦྱིན་སྲེག་ཉིན་གསུམ་བཅས་ཞག་རེ་གཅིག ། གཉིས་པ་བདུད་འདུལ་དྲག་མོ་ཞག་བདུན་རིང་བསྙེན་རྐྱང༌། གསུམ་པ་རླུང་ཞགས་མཁའ་འགྲོའི་སྒྲུབ་ཐབས་བསྙེན་པ་ཞག་བཅུ་བཞི། སྒྲུབ་པ་ཞག་བདུན་ལས་ཐ་མ་ཉིན་གསུམ་རིང་ལས་སྦྱོར་ཤམ་བུ་བཏགས་པ་བཅས་ཞག་ཉེར་གཅིག ། ཚེ་སྒྲུབ་ལྕགས་ཀྱི་རྒྱ་མདུད་བསྙེན་པ་ཞག་བཅུ་གཅིག ། སྒྲུབ་པ་ཞི་བ་ཞག་ལྔ། ཁྲོ་བོ་ཞག་ལྔ་བཅས་ཞག་ཉེར་གཅིག ། རིག་འཛིན་འདུས་པར་བསྙེན་པ་ཞག་བཅུ་སྒྲུབ་པ་ཞག་བཅུ་ཚེ་སྒྲུབ་ཞག་གཅིག་བཅས་ཞག་ཉེར་གཅིག ། བཅས་ཉིན་ཞག་སུམ་བརྒྱ་ཞེ་གཉིས་ཀྱིས་གྲུབ་བོ། །
༈ ལོ་ཐ་མ་གསང་ཤེར་གྱི་ཉམས་ལེན་ལུང་ཨ་ནུ་ཡོ་ག་དང་འབྲེལ་བའི་མཚན་བཅས་རྫོགས་རིམ་གྱི་སྐོར་ལ། རྩ་རླུང་ཞིབ་ཁྲིད་ཞུས་རྗེས། ཐོག་མར་བདེ་སྟོང་རླུང་གི་རྫོགས་རིམ་ལྟར་རླུང་བུམ་པ་ཅན་བཟུང་བ་ཞག་བདུན། དེ་ནས་རླུང་བུམ་ཅན་དང་རླུང་གི་འཁྲུལ་འཁོར་ཡན་ལག་ལྔ་སྦྱོང་སྦྲེལ་མ་ཞག་བདུན། དེ་རྗེས་ཁྲིད་རིམ་བཞིན་གཏུམ་མོ་འབར་འཛག་དང༌། གཏུམ་མོའི་འཁྲུལ་འཁོར་བརྒྱད་དང༌། ཐིག་ལེའི་འཁྲུལ་འཁོར་ལྔ། གེགས་སེལ་བོགས་འདོན་གྱི་འཁྲུལ་འཁོར་བཅས་ཞག་ཉེར་གསུམ་གྱི་ཁོངས་སུ་བྱང་ཆུབ་པར་བྱ་དགོས། དེ་ཕྱིན་ཞག་བདུན་ཅུ་ཐམ་པའི་བརགཙོ་བོ་རླུང་བུམ་ཅན་དང་གཏུམ་མོ་ལ་གནད་དུ་བསྣུན་ཏེ་ཉིན་རེ་བཞིན་འཁྲུལ་འཁོར་ཀྱང་མ་ཆད་པར་བྱའོ། དེས་རྩ་རླུང་ཉིན་ཞག་བརྒྱ་དང་བདུན་གྱིས་གྲུབ་བོ། །
དེ་ནས་ཐུགས་སྒྲུབ་བདེ་འདུས་དང༌། རྨི་ལམ་སྒྱུ་ལུས། བར་དོ་བཅས་དང༌། འཕོ་བ་སོགས་ཟླ་བ་གཅིག ། ཡང་གསང་བླ་སྒྲུབ་ཉིན་བདུན། དེ་ནས་རྫོགས་པ་ཆེན་པོའི་ཉམས་ལེན་ལ། ཁྲིད་ཡེ་ཤེས་བླ་མ་ཟུང་འབྲེལ་བྱས་ནས་འཁོར་འདས་རུ་ཤན་སྐབས་ཕྱིའི་རུ་ཤན་ལུས་ངག་ཡིད་གསུམ་གཅིག་ཏུ་ཞག་བཅུ་བཞི། ནང་གི་རུ་ཤན་རིགས་དྲུག་ས་བོན་སྦྱོང་བའི་དམིགས་པ་དང་སྦྲགས་འབྲུ་གསུམ་བཟླས་པ་འབུམ་བདུན་ཞག་བཅུ་ལ་ཚར་རྒྱུ། ལུས་སྦྱོང་ལ་ཞག་བདུན། ངག་སྦྱོང་རྒྱས་གདབ་ལ་ཞག་བདུན།
རྩལ་སྦྱང་བ་ལ་ཞག་བདུན། གཉེན་བཙལ་ལ་ཞག་གསུམ། ལམ་གཞུག་ལ་ཞག་གསུམ། སེམས་སྦྱོང་ལ་བྱུང་གནས་འགྲོ་གསུམ་བརྟག་པ་ཞག་བཅོ་ལྔ། རྣལ་དབབ་ལ་ཞག་བཅུ་བཞི། སོར་ཞུགས་ལ་ཞག་གསུམ། བཅས་བསྡོམས་ཞག་བརྒྱ་དང་ཉི་ཤུ་ཐམ་པ། ཁྲེགས་ཆོད་ཞག་བརྒྱ་ལ་ཉམས་ལེན་དང༌། དེ་ནས་ཐོད་རྒལ་ལའང་ཞག་བརྒྱའི་བར་རྫོགས་རིམ་རྫོགས་ཆེན་བསྡོམ་ཉིན་ཞག་བཞི་བརྒྱ་ཞེ་གསུམ་བར་རོ། གཞན་ལོ་གསར་ཚར་གསུམ་ལ་ཉིན་དགུ་དང༌།
དེ་ནས་བསྐྱེད་རིམ་དང་རྩ་རླུང་བར། བར་གསེང་ཉིན་གསུམ། གཞན་དགུ་གཏོར་ཉིན་བཞི་བརྩིས་པའི་བཅུ་གཉིས། ས་ཟླའི་བཅོ་ལྔར་ཚེ་སྒྲུབ་ཉིན་རེ་བརྩིས་ཉིན་གསུམ། ཀློང་ཆེན་འདས་མཆོད་ལོ་སྔ་མ་གཉིས་དང༌། མཇུག་ཚོགས་སྐོང་གསོལ་ཁ་རྒྱས་སྤྲོས་ལ་ཞག་བདུན་བཅས་བསྡོམ་ཉིན་ཞག་ཆིག་སྟོང་བརྒྱད་ཅུ་ཐམ་པ་སོང༌། མདོར་ན་ལོ་གསུམ་ནང་སྔོན་འགྲོ། རྩ་གསུམ་བསྙེན་སྒྲུབ། རྫོགས་རིམ་རྩ་རླུང་འཁྲུལ་འཁོར། རྫོགས་ཆེན་ཁྲེགས་ཆོད་ཐོད་རྒལ་བར་རྣལ་འབྱོར་ཆེན་པོ་ཡོ་ག་གསུམ་གྱི་ཉམས་ལེན་གདན་ཐོག་གཅིག་ཏུ་གྲུབ་པར་བགྱིས་ནས།
གཏང་རག་ཚོགས་སྐོང་རྒྱས་སྤྲོས་དང་གསོལ་ཁ་བཅས་ཉིན་བདུན་བར་བྱས་ཏེ་མཚམས་རྒྱ་བཀྲོལ་ཚུལ་མཁྱེན་བརྩེའི་དགོངས་རྒྱན་ལྟར་བྱ་བ་ཡིན་ནོ། ། སླར་སྨྲས་པ། མཁས་པ་ཤྲཱི་རྒྱལ་པོའི་ཞལ་སྔ་ནས། དག་དྲན་མེད་པའི་རྔ་བརྡུང་འུར་ཆེམས་དང༌། ། བསྐྱེད་རྫོགས་མེད་པའི་བཟླས་བརྗོད་འབག་འབུག་དེས། ། ཐར་པའི་ལམ་དུ་ཕྱོགས་ཙམ་ཕྱིན་རེ་ཀན། ། གསུངས་པའི་དོན་ལ་སོམ་ཞིང་ཉམས་ལེན་མཛོད། ། སྒྲུབ་ལུགས་མ་ཤེས་སྒྲུབ་པར་རློམ་པ་མཚར། ། བསྐྱེད་རིམ་མེད་པའི་ནེ་ཙོའི་མ་ཎི་དང༌། ། རྫོགས་རིམ་མི་ཤེས་ཨ་འཐས་ལྷ་སྒོམ་གཉིས། །
ཡང་དག་ལམ་དུ་འགྱུར་བ་ཅང་སྲིད་དམ། ། དེ་ཕྱིར་གཟུགས་བརྙན་མཚམས་པའི་མིང་སྟོང་ལ། ། མ་རེ་རིག་འཛིན་གོང་མ་བྱོན་པའི་ཤུལ། ། བསྐྱེད་རྫོགས་ཟུང་འཇུག་ལམ་བཟང་དེ་ཟུང་ལ། ། དཀའ་སྤྱད་སྙིང་རུས་དམ་བཅའ་བརྟན་པར་མཛོད། ། ཆོས་ཀྱི་འཇུག་སྒོ་སྐྱོ་ཤས་ངེས་འབྱུང་དང༌། ། ཆོས་ཀྱི་རྩ་བ་གཞན་དོན་བྱང་སེམས་མཆོག ། ཆོས་ཀྱི་སྙིང་པོ་མོས་གུས་བརྩོན་འགྲུས་གསུམ། ། ཆོས་པར་མེད་ཐབས་མེད་པའི་སྙིང་ནོར་ཡིན། ། བསྐྱེད་དང་རྫོགས་པའི་གཤོག་ཟུང་རབ་རྐྱོངས་ལ། །
ཐེག་མཆོག་སྙིང་པོའི་ལྷ་ལམ་མྱུར་བཅད་དེ། ། འོད་གསལ་གདོད་མའི་གྲོང་མཆོག་མ་ཟིན་བར། ། སྒྲུབ་ལ་བརྩོན་པ་མེས་པོས་རྣམ་ཐར་ཡིན། ། ཕ་གཅིག་རྗེ་བཙུན་བླ་མས་དེ་ལྟར་མཛད། ། རྗེས་སུ་འཇུག་རྣམས་དེ་བཞིན་གནང་བར་བསྐུལ། ། བདག་དང་བདག་འདྲའི་གཡེང་བའི་མདོ་མེད་ལ། ། མ་གཟིགས་དམ་པའི་དགོངས་སྤྱོད་སློབ་གཅིག་གུ། ། ཞེས་པའང་འཇིགས་མེད་མཁྱེན་བརྩེའི་འོད་ཟེར་གྱི་སློབ་འབངས་ཡོངས་ཀྱི་ཐ་གྲལ་དུ་འཁོད་པ་གསང་སྔགས་བསྟན་འཛིན་པས་སྨྲས་སོ།། །། ཙ༽ རྙེད་མ་སོང་ངོ༌།།།།།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
