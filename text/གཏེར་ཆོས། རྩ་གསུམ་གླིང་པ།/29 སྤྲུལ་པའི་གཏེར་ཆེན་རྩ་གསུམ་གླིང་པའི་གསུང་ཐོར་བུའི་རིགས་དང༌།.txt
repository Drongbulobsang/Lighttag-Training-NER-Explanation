གཏེར་ཆོས། རྩ་གསུམ་གླིང་པ།
པོད ༢༩
སྤྲུལ་པའི་གཏེར་ཆེན་རྩ་གསུམ་གླིང་པའི་གསུང་ཐོར་བུའི་རིགས་དང༌།
སྤྲུལ་པའི་གཏེར་ཆེན་རྩ་གསུམ་གླིང་པའི་གསུང་ཐོར་བུའི་རིགས་དང༌། གང་གི་ཐུགས་སྤྲུལ་གཉིས་པ་རིག་འཛིན་མི་འཇིགས་རྡོ་རྗེ་དང༌། བཞི་པ་གསང་སྔགས་བསྟན་པའི་རྒྱལ་མཚན། སྐུ་སྤྲུལ་ལྔ་པ་ངེས་དོན་ཆོས་དབྱིངས་རང་གྲོལ་བཅས་དང༌། ཆོས་བདག་སྒོ་སྤྲུལ་འཕགས་པ་རྒྱལ་མཚན་དང་ཕྱིས་བྱོན་པྲཉྫ་གྷོ་ཥེ་སོགས་ཀྱི་མཛད་པའི་གསུང་གི་ཆ་ཤས་ཟེགས་ཕྲན་ཇི་སྙེད་ཕྱོགས་གཅིག་ཏུ་བསྡུས་ཏེ། འདིར་གནམ་ལྕགས་ཟབ་ཆོས་ཀྱི་ཆ་ཤས་སུ་བསྡུ་སྐྲུན་བྱས་པའི་ཐེམ་བྱང་འགོད་པ་ལ། ཀ༽ སྐུ་གསུམ་བླ་མའི་གསོལ་འདེབས་པུཎྜའི་ཕྲེང་བ་རྩ་གསུམ་གླིང་པས་མཛད་པ། ཁ༽ ཧཱུྃ། འོག་མིན་ཞིང་དུ་ཀུན་བཟང་རྡོ་རྗེ་འཆང་རྩ་གླིང་གྱིས་མཛད་པ། ག༽ སྐུ་གསུམ་བླ་མའི་གསོལ་འདེབས་དག་སྣང་བརྒྱུད་པའི་གདུང་དབྱངས་རྩ་གླིང་གིས་མཛད་པ།
ང༽ ཨོ་རྒྱན་རྩ་གསུམ་གླིང་པའི་འཁྲུངས་རབས་གསོལ་འདེབས། ཅ༽ ཨེ་མ། རྒྱལ་ཀུན་ངོ་བོ་ཀུན་བཟང་སྣང་རྩ་གསུམ་གླིང་པས་མཛད་པ། ཆ༽ ཨོ་རྒྱན་རྩ་གསུམ་གླིང་པའི་ཞལ་གདམས་གསོལ་འདེབས་སྨོན་ལམ་ཉིད་ཀྱིས་མཛད་པ། ཇ༽ རྩ་གསུམ་གླིང་པའི་གསོལ་འདེབས་ཁྱབ་བདག་འཁོར་ལོ་ཉིད་ཀྱིས་མཛད་པ། ཉ༽ ཞབས་བརྟན་གསོལ་འདེབས་རྡོ་རྗེའི་ཁྲི་འཕང་རྩ་གླིང་གིས་མཛད་པ། ཏ༽ སྨུག་པོ་ལྷ་བྲག་ལ་སོགས་དང་ཁྱད་པར་ཇོ་བོ་གཟེ་རྒྱལ་སོགས་གནས་ཀྱི་གསོལ་འདེབས་གཏེར་མ། ཐ༽ གཏེར་ཆེན་རྩ་གསུམ་གླིང་པའི་རྒྱང་འབོད་ཨེ་མ་ཧོ། རྒྱལ་ཀུན་ངོ་བོ་ཉིད་ཀྱི་གནམ་ལྕགས་ཐུགས་སྤྲུལ་གཉིས་པ་མི་འཇིགས་རྡོ་རྗེས་གསུང༌། ད༽ བརྒྱུད་པའི་གསོལ་འདེབས་རིན་པོ་ཆེའི་མཆོད་སྡོང་མི་འཇིགས་གསུང༌།
ན༽ བརྒྱུད་པའི་གསོལ་འདེབས་བསྡུས་པ་ཨེ་མ་ཧོ། སྲིད་གསུམ་སྐྱེ་དགུའི་མགོན་གྱུར་མི་འཇིགས་རྡོ་རྗེས་གསུང༌། པ༽ རིག་འཛིན་མི་འཇིགས་རྡོ་རྗེའི་གསོལ་འདེབས་ཞལ་གསུང་མ། ཕ༽ ཧྲཱི། རིགས་ཀུན་ཁྱབ་བདག་ཐེག་དགུའི་ཡང་རྩེ་མི་འཇིགས་རྡོ་རྗེས་མཛད་པ། བ༽ ཨོ་རྒྱན་རྩ་གསུམ་གླིང་པའི་ཆེ་བ་དགུ་ལྡན་གྱི་གསོལ་འདེབས་སྒོ་ཆེན་སྤྲུལ་སྐུ་འཕགས་པ་རྒྱལ་མཚན་གསུང༌། མ༽ མི་འཇིགས་རྡོ་རྗེའི་ཞབས་བརྟན་ཨཱརྻ་དྷྭ་ཛའི་གསུང༌། ཙ༽ ཞབས་བརྟན་སྨོན་ལམ་ཨོྃ་སྭ་སྟི། རབ་འབྱམས་རྒྱལ་ཀུན་སྤྱི་གཟུགས་ཨཱརྻ་དྷྭ་ཛས་མཛད་པ། ཚ༽ གནམ་ལྕགས་བླ་བརྒྱུད་ཀྱི་གསོལ་འདེབས་ཤེས་རབ་མཁྱེན་བརྩེས་མཛད་པ།
ཛ༽ རྩ་གསུམ་གླིང་པའི་ཆོས་བདག་བཅས་པའི་གསོལ་འདེབས་རགས་བསྡུས་སུ་བཀོད་པ་འཆི་མེད་གྲུབ་པའི་དགའ་ཚལ་ཤེས་རབ་མཁྱེན་བརྩེས་གསུང༌། ཝ༽ བླ་ན་མེད་པའི་ཡང་དག་པར་གྱུར་པའི་མཆོག་ཆེན་པོ། ཐུགས་ཀྱི་སྒྲུབ་པ་དཔལ་གསང་བ་འདུས་པ་བདེ་ཆེན་ལྷ་ཡི་དགའ་སྟོན་རྣམ་པར་རོལ་པ། ཞ༽ བླ་མ་རྩ་བའི་སྒྲུབ་པ་ཡིད་བཞིན་ནོར་བུ། ཟ༽ གནུབས་ལོའི་བརྒྱུད་འཛིན་ཀུན་གྱིས་བླ་མའི་རྣལ་འབྱོར་དགོས་འདོད་ལྷུག་སྩོལ་ཡིད་བཞིན་ནོར་མཆོག ། འ༽ ཨོ་རྒྱན་རྩ་གསུམ་གླིང་པའི་སྐུ་ཕྲེང་ལྔ་པའི་བླ་སྒྲུབ་ཐུགས་རྗེའི་ཆར་རྒྱུན། ༈ ཨོ་རྒྱན་རྩ་གསུམ་གླིང་པའི་སྐུ་སྤྲུལ་ལྔ་པ་ངེས་དོན་ཆོས་དབྱིངས་རང་གྲོལ་གྱི་གསུང་ཐོར་བུའི་སྐོར་ལ། ཡ༽ རྩ་གསུམ་བླ་མ་སྒྲུབ་པའི་ལས་བྱང་ཡེ་ཤེས་སྙིང་པོ་རཱ་གའི་ཕྲེང་བ། ར༽ བླ་མ་བདེར་འདུས་ཐུགས་ཀྱི་ནོར་བུ་ལས། གསོལ་འདེབས་བྱིན་རླབས་ཆར་སྤྲིན།
ལ༽ བླ་མ་བདེར་འདུས་ཐུགས་ཀྱི་ནོར་བུ་ལས༔ གསང་སྒྲུབ་ལས་བྱང་སྙིང་གི་ཐིག་ལེ། ཤ༽ བླ་མ་བདེར་འདུས་ཐུགས་ཀྱི་ནོར་བུ་ལས། གསང་སྒྲུབ་ལས་བྱང་སྙིང་གི་ཐིག་ལེའི་བདུད་རྩི་ལག་མཆོད། ས༽ བླ་མ་བདེར་འདུས་ཐུགས་ཀྱི་ནོར་བུ་ལས༔ བསྐང་བ་བསྡུས་པ་དྲི་མེད་ཤེལ་ཕྲེང༌། ཧ༽ བླ་མ་བདེར་འདུས་ཐུགས་ཀྱི་ནོར་བུ་ལས༔ གསང་སྒྲུབ་ཚེ་ཡི་འཁོར་ལོ་ཡིད་བཞིན་ནོར་བུ། ཨ༽ རྩ་བའི་བླ་མའི་བསང་རིག་འཛིན་ཨོ་རྒྱན་པདྨ་འབྱུང་གནས་མི་འཇིགས་རྡོ་རྗེས་མཛད་པ། ཀི༽ རྩ་གསུམ་གླིང་པས་མཛད་པའི་མགོན་པོ་ཕྱག་བཞི་པའི་བསང༌།
ཁུ༽ དཔལ་ལྡན་ལྷ་མོའི་བསང་མཆོད་མི་འཇིགས་རྡོ་རྗེས་མཛད་པ། གེ༽ ཐུགས་སྤྲུལ་གསུམ་པ་གསང་སྔགས་བསྟན་པའི་རྒྱལ་མཚན་གྱིས་མཛད་པའི་དྲང་སྲོང་གཟའ་ཡི་བསང་བསྡུས། ངོ༽ གསང་བ་ཌཱཀྐི་ཡིད་བཞིན་ནོར་མཆོག་ལས། གཏེར་སྲུང་ལས་ཀྱི་མ་མོའི་བསང་མཆོད་ཡིད་བཞིན་གཏེར་འབྱུང་ཨཱརྻ་དྷྭ་ཛས་མཛད་པ། ཅི༽ གེ་སར་ནོར་བུ་དགྲ་འདུལ་གྱི་བསང་མཆོད་ངེས་དོན་ཆོས་དབྱིངས་རང་གྲོལ་གྱི་མཛད་པ། ཆུ༽ གྲིབ་བསང་བསྡུས་པ་བདེ་ཆེན་རྡོ་རྗེས་མཛད་པ། ཇེ༽ མུ་ཁྲིའི་བསང་བདག་ཉིད་ཧཱུྃ་ནག་དྲག་རྩལ་གཏེར་ཆེན་ཉིད་ཀྱིས་མཛད་པ། ཉོ༽ སྤུ་རྒྱལ་གྱི་བསང་མཆོད་བདེ་ཆེན་རོལ་པའི་དགའ་སྟོན་གཏེར་ཆེན་ཉིད་ཀྱིས་མཛད་པ། ཏི༽ གཟེ་རྒྱལ་ནོར་བདག་གི་རྒྱལ་པོ་ལས། མངོན་རྟོགས་བསམ་ཕེལ་ནོར་བུ།
ཐུ༽ གཟེ་རྒྱལ་ནོར་སྒྲུབ་བསམ་འཕེལ་ནོར་བུའི་གཡང་འགུགས་ཟླ་བའི་འོད་ཞགས། དེ༽ ཐུགས་དམ་བསྐུལ་བ། ནོ༽ གཟེ་རྒྱལ་ནོར་སྒྲུབ་ཀྱི་ཚོགས་བསྐང་འདོད་རྒུ་ལྷུན་པོ། པི༽ པྲ་ཡི་ལྷ་མོའི་ཤྭ་མོ་ཀུན་གསལ་སྒྲོན་མེ་ཉི་མའི་དཀྱིལ་འཁོར་ཨོ་རྒྱན་རྩ་གསུམ་གླིང་པའི་ཐུགས་སྤྲུལ་སྐུ་ཕྲེང་གསུམ་པ་བསྟན་པའི་རྒྱལ་མཚན་གྱིས་མཛད་པ། ཕུ༽ ཕྱག་རྡོར་དྲེགས་པ་ཟིལ་གནོན་གྱི་གཏེར་སྲུང་དགེ་བསྙེན་གསོལ་མཆོད་ ་་་་་འདི་གནམ་ལྕགས་ཟབ་གཏེར་པོད་ཙ༽པ་ལྡེབ་476 ཕྱག་རྡོར་དྲེགས་ཟིལ་གནོན་གྱི་སྣེ་མོར་འཛུད་པར་ཞུ། བཅས་བཞུགས་སོ། སླར་སྨྲས་པ། གནུབས་ལོའི་རྣམ་འཕྲུལ་རྩ་གསུམ་གླིང་གང་གི ། ཟབ་ཆོས་ནོར་བུའི་མཛོད་ཀྱི་ཆ་ལག་ཏུ། རིམ་བྱོན་མཆོག་སྤྲུལ་བརྒྱུད་འཛིན་བཅས་པའི་གསུང༌།
ཐོར་བུ་གང་རྙེད་ཕྱོགས་གཅིག་བསྡུས་ཏེ་བཀོད། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་ཕྱིར་དང༌། ། གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀྃའ་གཏེྃར་སྲིྃ་ཞུྃ་རུ། ། ཨེྃ་ཝཾྃ་དཔེྃ་སྐྲུནྃ་ཁྃང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། །
བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང་གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ༈༼ཀ༽ སྐུ་གསུམ་བླ་མའི་གསོལ་འདེབས་པུཎྜའི་ཕྲེང་བ་བཞུགས་སོ། ཨེ་མ། ། རྒྱལ་མཆོག་ཀུན་འདུས་ཀྱི་ངོ་བོ། ། བྱིན་རླབས་གཅིག་འདུས་ཀྱི་རྩ་བ། ། རྗེ་བཙུན་པདྨ་ཡི་འབྱུང་གནས། ། མ་ཅིག་དབྱིངས་ཕྱུག་གི་མཚོ་རྒྱལ། །
འདྲེན་མཆོག་རྩ་ཡི་བླ་མ། ། དཀྱིལ་འཁོར་རྒྱ་མཚོ་ཡི་མངའ་བདག ། ཡོན་ཏན་ཀུན་འབྱུང་གི་མ་མ། ། མཚུངས་མེད་རིགས་འདུས་ཁྱེད་མཁྱེན་ནོ། ། གསོལ་བ་འདེབས་པོ་ལ་གཟིགས་ཤིག ། དེང་སང་སྙིགས་མ་ཡ་དུས་འདིར། ། བླ་མའི་ཐུགས་རྗེས་རང་གཟིགས་ཤིག ། དྲིན་ཅན་ཨོ་རྒྱན་རྗེ་མཁྱེན་ནོ། ། སེམས་ཅན་རྨུ་རྒོད་ཀྱི་འབྱུང་པོ། ། ནག་ཕྱོགས་ཁ་ཡན་གྱི་དུས་འདིར། །
བླ་མའི་ཐུགས་རྗེས? དྲིན་ཅན་ཨོ་རྒྱན? སྐྱེ་འགྲོ་སྲིད་པ་ཡི་རྫིང་ཆུ། ། འདོར་མེད་རྒྱུན་འཁྱིལ་གྱི་དུས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? མཐོང་ཚད་ཆགས་སྡང་གི་མེ་དཔུང༌། ། དུག་ལྔ་ཚྭ་ངར་གྱི་དུས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? མ་རིག་ཞེ་སྡང་གི་སྤུ་གྲི། ། བག་མེད་རྒྱུན་འཐབ་ཀྱི་དུས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ཁོང་ཁྲོ་ལས་རླུང་གི་དཔུང་ཆེན། ། བཟོད་མེད་རྒྱུན་འཚུབ་ཀྱི་དུས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། འདོད་སྲེད་གཤིན་ཆུ་ཡི་རབ་མེད། །
གཅོང་རོང་རྦབ་བྱིངས་ཀྱི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ང་རྒྱལ་རི་གཟར་གྱི་རྦབ་ལྟར། ཁེག་མེད་དྲག་ཉིལ་གྱི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ཕན་ཚུན་ཉོན་མོངས་ཀྱི་དུག་རླངས། ། རྒྱུན་འཁྲིགས་ངམ་ནག་གི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ཞན་ཆགས་མེ་འོབས་ཀྱི་ཐལ་ཚན། ། སྡུག་བསྔལ་ངན་འབག་གི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ཕན་ཚུན་དགེ་སྒྲུབ་ཀྱི་ལས་ཀུན། ། སྐལ་ཆད་ལོག་ལྟ་ཡི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ཚེ་རབས་བྱང་ཆུབ་ཀྱི་འདུན་མ། །
ལོང་མེད་ལམ་ཟད་ཀྱི་དུས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? དལ་འབྱོར་རིན་ཆེན་གྱི་གླིང་འདིར། ། ཟོང་ཟད་སྟོང་ལོག་གི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། བསགས་ནོར་གཞན་སྤྱོད་ཀྱི་སྦྲང་རྩི། ། དཀོར་གཟན་སྙིང་ནག་གི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? རྒྱན་གོས་འཇའ་ཚོན་གྱི་མདངས་རློམ། ། སློག་རུལ་ཞེན་འཛིན་གྱི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? མི་ཚེ་དབྱར་སོས་ཀྱི་གངས་རི། ། རྟག་མེད་རྒྱུན་ཉིལ་གྱི་སྐབས་འདིར། །
བླ་མའི་ཐུགས་རྗེས? དྲིན་ཅན་ཨོ་རྒྱན? ཆོས་མེད་དྲད་པོ་ཡི་ངང་རིང༌། ། ནམ་མཇུག་སྦྲང་བུ་བཞིན་འགྱུར་འདིར། བླ་མའི་ཐུགས་རྗེས? དྲིན་ཅན་ཨོ་རྒྱན? གནས་སྐབས་ཟང་ཟིང་གི་གཡེང་བ། ། དབྱར་ཆུ་དྲག་བཞུར་གྱི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། གཉེན་འདུན་ཚོང་འདུས་ཀྱི་མགྲོན་པོ། ། ངེས་མེད་བྲལ་ཉེ་ཡི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། འདིར་སྣང་དགའ་བདེ་ལ་གོལ་ནས། ། འཕྲལ་ཡུན་རྒྱགས་ཟད་ཀྱི་སྐབས་འདིར། །
བླ་མའི་ཐུགས་རྗེས? དྲིན་ཅན་ཨོ་རྒྱན? ། བསྐྱེད་རྫོགས་ངོ་སྤྲོད་ཅིག་ཐོབ་རུང༌། ། ཉམས་ལེན་རླུང་ཁྱེར་གྱི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། སྐྲ་བྲེགས་ངུར་སྨྲིག་གིས་བརྒྱན་ཀྱང༌། ། ངེས་འབྱུང་གཏན་བྲལ་གྱི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? དབང་ཁྲིད་དམ་ཚིག་གིས་བསྒོས་ཀྱང༌། ། སྲུང་སྡོམ་ཉག་ཕྲ་གི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? གཞིས་དགོན་བསླབ་སྦྱང་ལ་འགྲིམས་ཀྱང༌། ། ཐ་མལ་རང་འདོད་ཀྱི་སྐབས་འདིར། །
བླ་མའི་ཐུགས་རྗེས? དྲིན་ཅན་ཨོ་རྒྱན? ། མོས་གུས་བཅོས་མ་རེ་སེམས་ཀྱང༌། ། དག་སྣང་གློག་འགྱུ་ཡི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ཆོས་བརྒྱད་སྙན་གྲགས་ལ་བརྩོན་ཞིང༌། ། སྐྱིད་འདོད་སྡུག་ཉོ་ཡི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། ཉོན་མོངས་ཁ་ཡན་ལ་འབྱམས་ཤིང༌། ། བཟོད་བསྲན་གཏན་མེད་ཀྱི་སྐབས་འདིར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། ནམ་ཞིག་བདེ་འགྲོ་ཡི་སྣ་ཐག །
ཉིན་ཞིག་མགོ་དཀྲི་ནི་ནུས་པར། ། བླ་མའི་ཐུགས་རྗེས? དྲིན་ཅན་ཨོ་རྒྱན? ། སུམ་ལྡན་དྲིན་ཅན་གྱི་བླ་མ། ། གསོལ་བ་འདེབས་པོ་ལ་གཟིགས་དང༌། ། དུག་འཇོམས་སྨན་བཅུད་ཀྱི་རྒྱལ་པོ། ། སྲིན་ཡུལ་གཤེགས་པ་ཡི་ཕ་ཅིག ། པདྨ་འབྱུང་གནས་དེ་དྲན་ནོ། ། མ་རིག་མུན་སེལ་གྱི་ཉི་ཟླ། ། འཛམ་གླིང་མཆོད་སྡོང་གི་རྒྱལ་པོ། ། རྔ་ཡབ་བཞུགས་པ་དེ་དྲན་ནོ། །
མགོ་ནག་སྐྱེ་དགུ་ཡི་མགོན་ཅིག ། བོད་ཡུལ་གསང་སྔགས་ཀྱི་སྒྲོན་མེ། ། མཚོ་སྐྱེས་རྡོ་རྗེ་དེ་དྲན་ནོ། ། རྗེས་འབྲངས་སྨིན་བྱེད་ཀྱི་གཙོ་མོ། ། དགོངས་བརྡ་རྒྱ་མཚོ་ཡི་དཀྱིལ་འཁོར། ། མ་ཅིག་མཚོ་རྒྱལ་དེ་དྲན་ནོ། ། སྐལ་ལྡན་གྲངས་མེད་ལ་སྨིན་གྲོལ། ། འཇའ་ལུས་བུམ་སྐུ་ཡི་ཨ་མ། ། མཁར་ཆེན་བཟའ་མཚོ་དེ་དྲན་ནོ། ། རིག་འཛིན་རྒྱ་མཚོ་ཡི་བརྡ་གྲོགས། །
རྟེན་འབྲེལ་ཕྱོགས་མེད་ཀྱི་འབྱུང་གནས། ། ཌཱཀྐི་དབྱངས་ཅན་དེ་དྲན་ནོ། ། བཀའ་དྲིན་འཁོར་མེད་ཀྱི་བླ་མ། ། ཚོགས་གཉིས་སྟབས་གཅིག་ལ་སྟོན་པའི། ། རྩ་བའི་བླ་མ་དེ་དྲན་ནོ། ། མི་འབྲལ་སྙིང་ག་རུ་རྟག་པར། ། པདྨ་འཛུམ་པ་ཡི་དབུས་སུ། ། བསྒོམ་ཞིང་གསོལ་འདེབས་ཀྱི་བུ་ལ། ། བྱིན་རླབས་དབང་བཞི་རྣམས་བསྐུར་ཞིང༌། ། མཆོག་ཐུན་དུས་འདི་རུ་སྨིན་པའི། །
རྩོལ་མེད་ཐུགས་རྗེ་ཡིས་སྐྱོངས་ཤིག ། སྐྱེ་དང་ཚེ་རབས་ཀུན་མ་ལུས། ། པད་འབྱུང་རིག་འཛིན་རྗེ་ཉིད་དང༌། ། རྟག་པར་འབྲལ་བ་རང་མེད་པའི། ། སྨོན་ལམ་བཟང་པོ་ཞིག་འདེབས་སོ། ། བླ་མ་མཁྱེན་ནོ། ཞེས་བརྒྱའམ་སེམས་ངེས་འབྱུང་སྐྱོ་ཤས་མ་འབྱོང་བར་བསྐྱར། ཞེས་བླ་མ་རྒྱང་འབོད་ཚིགས་བཅད་འདིའང་རྗེ་བཙུན་དམ་པས་རྗེས་སུ་བཟུང་བའི་གར་དབང་གནམ་ལྕགས་རྡོ་རྗེ་དེ་ཉིད་ཀྱིས་སྦྱར་བ་དགེ་ལེགས་འཕེལ།། །། ༼ཁ༽ ༈ ཧཱུྃ།
འོག་མིན་ཞིང་དུ་ཀུན་བཟང་རྡོ་རྗེ་འཆང༌། ། རིགས་ལྔའི་ཞིང་དུ་ལྔ་ལྡན་གངས་ཅན་མཚོ། ། སྤྲུལ་སྐུའི་ཞིང་དུ་ཐུབ་དབང་པདྨ་འབྱུང༌། ། སྐུ་གསུམ་བླ་མ་རྣམས་ལ་གསོལ་བ་འདེབས། ། རབ་འབྱམས་ཞིང་དུ་ཞི་ཁྲོ་རིགས་བརྒྱའི་བདག ། གང་འདུལ་དེར་སྟོན་རྒྱུད་སྡེ་བཞི་ཡི་ལྷ། ། སྔ་འགྱུར་ཐེག་པའི་ལམ་བཟང་སྒྲུབ་སྡེ་བརྒྱད། ། ཡི་དམ་ལྷ་ཚོགས་རྣམས་ལ་གསོལ་བ་འདེབས། ། ཆོས་སྐུའི་ཞིང་དུ་ཡུམ་ཆེན་ཕ་རོལ་ཕྱིན། ། ལོངས་སྐུའི་གནས་སུ་མཁའ་སྤྱོད་ཕག་མོའི་ཞབས། །
སྤྲུལ་སྐུའི་ཞིང་དུ་མཚོ་རྒྱལ་ཌཱཀྐིའི་ཚོགས། ། ཡེ་ཤེས་མཁའ་འགྲོ་རྣམས་ལ་གསོལ་བ་འདེབས། ། དཀོན་མཆོག་རིན་ཆེན་གསུམ་ལ་གསོལ་བཏབ་མཐུས། ། བདག་ནི་སྐྱེ་བ་ཚེ་རབས་ཐམས་ཅད་དུ། ། ཟབ་གསང་རྡོ་རྗེ་ཐེག་ཆེན་ལ་སྤྱོད་ནས། ། དཀོན་མཆོག་གསུམ་གྱི་རྣམ་ཐར་འཛིན་པར་ཤོག ། གསང་སྔགས་རྒྱུད་སྡེ་རྒྱ་མཚོའི་དཀྱིལ་འཁོར་དུ། ། དབང་བཞི་འཛིན་པའི་གཟུངས་མར་བདག་གྱུར་ནས། ། ས་དང་ལམ་གྱི་ཡོན་ཏན་ལྷུན་གྲུབ་ཀྱིས། ། འགྲོ་རྣམས་སྨིན་ཅིང་གྲོལ་བའི་དཔལ་གྱུར་ཅིག །
དཀྱིལ་འཁོར་འཛིན་པའི་རྡོ་རྗེ་སློབ་དཔོན་དང༌། ། མི་འབྲལ་གཟུངས་ཀྱིས་བསྡུས་པའི་རྡོ་རྗེ་མཆེད། ། དཀྱིལ་འཁོར་གཅིག་ཏུ་ཡང་ཡང་འཚོགས་པ་ཡིས། ། རིམ་གཉིས་ཟབ་མོའི་བསྐྱེད་རྫོགས་མཐར་ཕྱིན་ཤོག ། སྒོ་གསུམ་ཡེ་ཤེས་བླ་མའི་དཀྱིལ་འཁོར་ཤར། ། ཕུང་ཁམས་སྐྱེ་མཆེད་ལྷ་དང་ལྷ་མོར་དག ། རྩ་ཐིག་རླུང་གསུམ་འགྲོ་འོང་རང་གྲོལ་ནས། ། གཞོན་ནུ་བུམ་སྐུའི་ཀློང་དུ་སངས་རྒྱས་ཤོག ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། གཏེར་སྟོན་གནམ་ལྕགས་རྡོ་རྗེས་མཛད་པའོ།། །།
༼ག༽ ༄༅། སྐུ་གསུམ་བླ་མའི་གསོལ་འདེབས་དག་སྣང་བརྒྱུད་པའི་གདུང་དབྱངས་བཞུགས་སོ། ན་མོ་གུ་རུ་ཌཱཀྐི་ནཱི་ཡེ་ཧཱུྃ། སྐུ་གསུམ་བླ་མའི་གསོལ་འདེབས་དག་སྣང་རྒྱུད་པའི་གདུང་དབྱངས་རྩོམ་པར་བྱེད་པ་ལ། ཐོག་མར་ལུས་རྣམ་སྣང་གི་ཆོས་བདུན་བགྱིས་པའི་ངང་ནས་འདི་ལྟར་འབད་པར་བྱ། ན་མོ། རྗེ་ཆོས་སྐུ་སྣང་བ་མཐའ་ཡས་ལ། ། སྙིང་རུས་པའི་གཏིང་ནས་གསོལ་བ་འདེབས། ། བདག་མོས་པའི་བུ་ལ་བྱིན་གྱིས་རློབས། ། རྐྱེན་བར་ཆད་ཞི་བར་མཛད་དུ་གསོལ། །
བདུད་ནག་ཕྱོགས་ཁ་དར་བཟློག་ཏུ་གསོལ། ། བྱམས་ལོངས་སྐུ་ཐུགས་རྗེ་ཆེན་པོ་ལ། ། སྙིང་རུས་པའི་གཏིང་ནས་གསོལ་བ་འདེབས། ། བདག་མོས་པའི་བུ་ལ་བྱིན་གྱིས་རློབས། ། རྐྱེན་བར་ཆད་ཞི་བར་མཛད་དུ་གསོལ། ། བདུད་ནག་ཕྱོགས་ཁ་དར་བཟློག་ཏུ་གསོལ། ། ཕ་སྤྲུལ་སྐུ་པདྨ་འབྱུང་གནས་ལ། ། སྙིང་རུས་པའི་གཏིང་ནས་གསོལ་བ་འདེབས། ། བདག་མོས་པའི་བུ་ལ་བྱིན་གྱིས་རློབས། ། རྐྱེན་བར་ཆད་ཞི་བར་མཛད་དུ་གསོལ། །
བདུད་ནག་ཕྱོགས་ཁ་དར་བཟློག་ཏུ་གསོལ། ། མ་ཡེ་ཤེས་མཁའ་འགྲོ་མཚོ་རྒྱལ་ལ། ། སྙིང་རུས་པའི་གཏིང་ནས་གསོལ་བ་འདེབས། ། བདག་མོས་པའི་བུ་ལ་བྱིན་གྱིས་རློབས། ། རྐྱེན་བར་ཆད་ཞི་བར་མཛད་དུ་གསོལ། ། བདུད་ནག་ཕྱོགས་ཁ་དར་བཟློག་ཏུ་གསོལ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། གནས་སྤྱི་བོའི་གཙུག་གི་ནམ་མཁའ་ལ། ། འཇའ་འོད་ཕུང་འཁྲིགས་པའི་གུར་ཁང་དུ། ། གདན་པདྨ་ཉི་ཟླ་བརྩེགས་པའི་སྟེང༌། །
རང་དད་མོས་གང་ཡོད་བླ་མ་དང༌། ། དོན་དབྱེར་མེད་གུ་རུ་པདྨ་འབྱུང༌། ། ཞལ་དཀར་དམར་མདངས་ལྡན་ཞི་མ་ཁྲོ། ། དབུ་པད་ཞྭ་སྒྲོ་དར་མེ་ལོང་བརྒྱན། ། སྐུ་ཟབ་བེར་ཆོས་གོས་རྣམ་གསུམ་གསོལ། ། ཕྱག་རྡོ་རྗེ་བྷནྡྷ་ཁ་ཊྭཱཾ་བསྣམས། ། ཞབས་བརྐྱང་བསྐུམ་རོལ་སྟབས་འགྱིང་བག་བཞུགས། ། གཡས་མནྡྷ་ར་བ་ལྷ་མོའི་སྐུ། ། ཕྱག་མདའ་དར་ཚེ་ཡི་བུམ་པ་འཛིན། ། གཡོན་ཡེ་ཤེས་མཚོ་རྒྱལ་བཙུན་མོའི་ཚུལ། །
ཕྱག་བྷནྡྷ་འཛིན་ཅིང་མཁྱུད་པའི་ཚུལ། ། འཁོར་གཉིས་པོ་བཞེངས་པའི་སྟབས་སུ་བསྒོམ། ། ཞིང་ཕྱོགས་བཅུའི་རྒྱལ་བ་སྲས་བཅས་ཀུན། ། དཔེ་ཁ་བ་བུན་ལོང་འཚུབ་བཞིན་བྱོན། ། དེ་ཐམས་ཅད་སྤྱི་བོའི་ལྷ་ལ་ཐིམ། ། སྐྱབས་ཀུན་འདུས་ཨོ་རྒྱན་སྤྲུལ་པའི་སྐུ། ། ཡུམ་ཡེ་ཤེས་མཁའ་འགྲོ་རྣམ་གཉིས་ལ། ། སྙིང་རུས་པའི་གཏིང་ནས་གསོལ་བ་འདེབས། ། དུས་དེང་སང་སྙིགས་མ་ལྔ་བརྒྱའི་དུས། ། ཆོས་གཞན་གྱི་བྱིན་རླབས་ཡལ་བའི་དུས། །
ལྷ་གཞན་གྱི་ཐུགས་རྗེ་ཉམས་པའི་དུས། ། བདུད་ལྷ་སྲིན་སྡེ་བརྒྱད་ཁ་དར་དུས། ། རྐྱེན་ནད་མུག་མཚོན་གསུམ་འཚུབ་པའི་དུས། ། ལྷ་ཨོ་རྒྱན་མ་གཏོགས་རེ་ས་མེད། ། རྗེ་སྐུ་གསུམ་བླ་མས་བྱིན་གྱིས་རློབས། ། མ་མཁའ་འགྲོ་གཉིས་ཀྱིས་དངོས་གྲུབ་སྩོལ། ། ལུས་འཆི་མེད་ཚེ་ཡི་དངོས་གྲུབ་སྩོལ། ། སེམས་ཆོས་སྐུར་རྟོགས་པའི་དངོས་གྲུབ་སྩོལ། ། ནད་མེད་པ་བདེ་བའི་དངོས་གྲུབ་སྩོལ། ། ནོར་ལོངས་སྤྱོད་འཕེལ་བའི་དངོས་གྲུབ་སྩོལ། །
ཚེ་བསོད་ནམས་འཕེལ་བའི་དངོས་གྲུབ་སྩོལ། ། རྐྱེན་བར་ཆད་ཞི་བའི་དངོས་གྲུབ་སྩོལ། ། དགྲ་བགེགས་སྲིན་འདུལ་བའི་དངོས་གྲུབ་སྩོལ། ། དུས་ནམ་ཞིག་མི་གནས་འཕོ་བའི་ཚེ། ། ནུབ་བདེ་བ་ཅན་དུ་ལམ་སྣ་དྲོངས། ། ལུས་དལ་འབྱོར་རྙེད་དཀའ་འཇིགས་སླ་འདི། ། རྐྱེན་གཡེང་བའི་དབང་དུ་མ་སོང་བར། ། ད་ཚུར་ལྟོས་རང་གི་སེམས་ལ་ལྟོས། ། གཞི་འཛིན་མེད་རྟོགས་ན་རང་རིག་ཡིན། ། སེམས་བལྟས་པས་མི་མཐོང་དངོས་པོ་མེད། །
དེ་མ་མཐོང་ངང་ལ་ཀློད་ཀྱིས་ཞོགས། ། དུས་རྒྱུན་དུ་དྲན་པའི་རྒྱང་སོ་སྲུངས། ། ཆོས་ཕྱག་རྫོགས་ཟུང་འཇུག་གཞན་ལ་མེད། ། དེ་ཡིན་བཞིན་ཀུན་རྫོབ་དོན་དམ་གྱིས། ། བདག་དུས་གསུམ་དགེ་བ་ཅི་བསགས་མཐུས། ། མ་འགྲོ་དྲུག་སྡུག་བསྔལ་ཞི་བ་དང༌། ། ཕ་པད་འབྱུང་ཡབ་ཡུམ་འགྲུབ་གྱུར་ཅིག ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། གུ་རུ་པདྨ་དྷཱ་ར་ཧྲཱི་མ་ཧ་རི་ནི་ས་ཨཱ་ཡུར་ཛྙཱ་ན་སིདྡྷི་ཧཱུྃ། ཞེས་པ་བརྒྱུད་གསུམ་བླ་མའི་གསོལ་འདེབས་འདི་ཐོར་ཐུན་གྱི་ཁར་སྔགས་འཆང་རལ་པའི་ཐོར་ཙུགས་བཅིངས་པ།
ཧེ་རུ་ཀའི་རྣམ་པ་ཅན་བདག་གི་མདུན་དུ་བྱོན་ནས་ཚིག་འདི་རྣམས་ལྷང་ངེར་བརྗོད་དུ་བྱུང་ནས་མ་བརྗེད་ཅིག་གསུངས་པས། རྩ་གླིང་པས་ཤར་མར་བྲིས་པའོ།། །། ༼ང༽ ༈ ཨོ་རྒྱན་རྩ་གསུམ་གླིང་པའི་འཁྲུངས་རབས་གསོལ་འདེབས་བཞུགས་སོ། ཨེ་མ། རྒྱལ་ཀུན་གཅིག་འདུས་ཀྱི་ངོ་བོ། ། བསླུ་མེད་བསྟན་འགྲོ་ཡི་སྐྱབས་མཆོག ། བཀའ་དྲིན་འཁོར་མེད་ཀྱི་བླ་མ། ། བསླབ་བཅས་རྣམ་འདྲེན་གྱི་ས་མཁན། ། ཕ་གཅིག་ཨོ་རྒྱན་གྱི་རྒྱལ་པོ། །
གསོལ་བ་སྙིང་ཁུང་ནས་འདེབས་སོ། ། སྐལ་བཟང་མོས་བློ་ཡི་སྐྱབས་གནས། ། འདི་ཕྱི་ཁྱེད་ཉིད་ལ་རེའོ། ། བྱིན་རླབས་ཅིག་ཅར་གྱིས་སྨིན་པའི། ། དབང་བཞི་མཆོག་དངོས་དེ་སྩོལ་ཅིག ། འོག་མིན་ཆོས་སྐུ་ཡི་མཁའ་ལ། ། ཀུན་བཟང་སྣང་མཐའ་ཡི་ངོ་བོ། ། རྡོར་འཆང་ལོངས་སྐུ་ཡི་བླ་མ། ། རྡོར་སེམས་སྤྲུལ་སྐུ་ཡི་རྣམ་རོལ། ། གསོལ་བ་ཕུར་ཚུགས་སུ་འདེབས་སོ། །
ཟ་ཧོར་སིངྷ་ཡི་ཡུལ་དུ། ། བྲམ་ཟེ་ཟླ་བ་ཡི་མཚན་ཅན། ། ཀློང་གསལ་སྙིང་པོ་ཡི་སྒོ་འབྱེད། ། ཏནྟྲའི་བཀའ་བབ་ནི་རྡོ་རྗེ། ། ཐུབ་པའི་དབང་པོ་ཡི་རྣམ་པས། ། ཐུགས་ཡིད་གཅིག་འདྲེས་སུ་ཐོང་ཞིག ། ཨོ་རྒྱན་བྷ་ཏ་ཡི་ཡུལ་དུ། ། དབང་བསྐུར་བྱིན་གྱིས་རང་བརླབས་ཏེ། ། ལས་སྨོན་སྐལ་བཟང་དུ་གྲུབ་པའི། ། མུ་ཊ་དྷརྨ་ཡི་མཚན་ཅན། །
རྗེ་ཅིག་ཕྱོགས་མེད་དུ་གཤེགས་ཚེ། ། པྲ་བྷ་ཧསྟཱི་ཡིས་རྗེས་བཟུང༌། ། ཤཱཀྱ་པྲ་བྷ་ཡི་མཚན་ཅན། ། འབྲལ་མེད་རྗེས་བཟུང་དུ་སྩོལ་ཅིག ། རྒྱ་གར་ནུབ་ཕྱོགས་ཀྱི་གླིང་དུ། ། བྲམ་ཟེ་ས་ར་ཡི་ཧ་པ། ། གྲུབ་ཆེན་འགྲན་བྲལ་གྱི་དཔའ་བོ། ། རླུང་སེམས་དབང་ཐོབ་ཀྱིས་རྩལ་ཆེན། ། གཉུག་མ་ལྷན་སྐྱེས་སུ་འཕྲོད་པའི། ། རྗེ་བཙུན་མཚུངས་མེད་དེ་མཁྱེན་ནོ། །
སྟག་ཚང་མཆིམས་ཕུ་ཡི་དབེན་གནས། ། ཕ་གཅིག་གུ་རུ་ཡིས་རྗེས་བཟུང༌། ། དཔལ་ཆེན་ཡེ་ཤེས་ཀྱི་དབང་ཕྱུག ། རྦོད་སྟོང་མ་མོ་ཡི་བཀའ་བབ། ། རྩ་རླུང་དབང་སྡུད་ཀྱི་རྗེས་འབྲངས། ། འབྲལ་མེད་སྤྱི་གཙུག་རྒྱན་བཞུགས་ཤིག ། ལི་ཡུལ་ཛ་ལི་ཡི་དབུས་སུ། ། དྷརྨ་རཱ་ཛ་ཡི་མཚན་ཅན། ། རྔམ་བརྗིད་ལས་སྟོབས་ལ་གྲུབ་པའི། ། ཆོས་རྒྱལ་དམ་པ་ཡི་འབྱུང་གནས། །
གང་ཤར་ལས་འབྲེལ་དུ་མཛད་པའི། ། རྗེ་བཙུན་ཆོས་རྒྱལ་དེ་མཁྱེན་ནོ། ། ཞང་ཞུང་མཐའ་འཁོབ་ཀྱི་གླིང་དུ། ། ངན་སྔགས་མཐུ་བོན་གྱི་བདག་པོ། ། གཡུ་སྟོན་ཨ་རྒྱལ་གྱི་མཚན་ཅན། ། དབང་ཕྱུག་སྐྱེ་རྒྱུད་ཀུན་བསྒྱུར་བའི། ། རླུང་ཞགས་དབང་བསྒྱུར་གྱི་བདག་པོ། ། གཤེན་བོན་དམ་པ་དེ་མཁྱེན་ནོ། ། རྒྱ་གར་ལྷོ་ཕྱོགས་ཀྱི་གླིང་དུ། ། ལྔ་ལྡན་དགེ་ཆེན་གྱི་རྒྱལ་སྲས། །
ཆོས་སྲིད་བསྟན་གཉིས་ཀྱི་མངའ་བདག ། ཞིབ་རྩིས་མི་དབང་གི་དམ་པ། ། ཆོས་རྒྱལ་ནོར་བུ་དེ་མཁྱེན་ནོ། ། རྒྱ་གར་བྷ་ག་ཡི་ཡུལ་དུ། ། གུ་རུ་ཐ་ཏྲ་ཡི་མཚན་ཅན། ། མངའ་བདག་རྒྱལ་པོ་ཡི་མཆོད་གནས། ཁ་སྟོན་བསླབ་བརྗོད་ཀྱིས་རྒྱུད་སྦྱངས། ། ཟང་ཟིང་ལོངས་སྤྱོད་ལ་མ་འཁྲུལ། ། མཆོད་གནས་དམ་པ་དེ་མཁྱེན་ནོ། ། སྲིན་མོ་རྔ་ཐུག་གི་གྲོང་དུ། །
ལྷ་ལྕམ་བྷི་ར་ཧའི་མཚན་ཅན། ། རྒྱལ་ཡུམ་འཇིགས་མེད་ཀྱི་སྒྲོལ་མ། ། དགོངས་པ་གང་ཤར་དུ་སྤྱོད་པའི། ། རྒྱལ་གཅིག་སྲས་གཅིག་གི་ལྷ་མོ། ། ངོ་བོ་ཧཱུྃ་ནག་གི་དྲག་རྩལ། ། གཙང་སྟོད་དིང་རི་ཡི་ལུང་དུ། ། རྒྱལ་དབང་ཆོས་རྗེ་ཡི་དམ་པ། ། པཎྜི་རབ་བྱུང་གི་ཆས་ཅན། ། གནས་ལྔ་རིག་པ་ཡི་འབྱུང་གནས། ། མཚུངས་མེད་སྐྱབས་གཅིག་གི་སྤྲུལ་སྐུ། །
ངོ་བོ་གནམ་ལྕགས་ཀྱི་རྡོ་རྗེ། ། སྟག་ཚང་སེངྒེ་ཡི་དབེན་གནས། ། བདུད་འདུལ་པདྨ་ཡི་ཐུགས་བཅུད། ། ཡང་ཟབ་གཉེར་བྱང་ཀུན་གཏད་ཚེ། ། ཌཱཀྐི་རྒྱ་མཚོ་ཡི་གཙོ་བོ། ། རིག་མ་ཉེར་ལྔ་ལ་དབང་བའི། ། ཀརྨ་ལས་འབྲེལ་གྱི་དྲག་རྩལ། ། མོན་ཁ་སྨྲ་བོ་ཡི་སྒྲུབ་གནས། ། སྔགས་འཆང་པདྨ་ཡི་དབང་དྲག ། ཟབ་ཆོས་རྒྱ་མཚོ་ཡི་བདག་ཉིད། །
རྟེན་འབྲེལ་ལས་སྟོབས་ལ་སྤྱོད་པའི། ། ཆོས་བདག་བཀའ་བབ་ཀྱི་བུ་ཆེན། ། ངོ་བོ་ཧཱུྃ་བདག་གི་རྡོ་རྗེ། ། འཛམ་གླིང་གངས་ཅན་གྱི་ཁྲོད་དུ། ། ཟབ་གཏེར་སྒོ་འབྱེད་ཀྱི་བདག་པོ། ། རིག་འཛིན་གར་དབང་གི་རྡོ་རྗེ། ། འཇིགས་མེད་སྨིན་གྲོལ་གྱི་བདག་པོ། ། དཔལ་ཆེན་ཡེ་ཤེས་ཀྱི་ནུས་ལྡན། ། གསོལ་བ་སྙིང་ཁུང་ནས་འདེབས་སོ། ། ཐུགས་ཡིད་གཅིག་འདྲེས་སུ་ཐོང་ལ། །
འབྲལ་མེད་རྗེས་བཟུང་གི་འབྲས་བུ། ། དོན་དམ་ཡོངས་གྲོལ་གྱི་ས་ཐོབ། ། ཀུན་བཟང་ཆོས་སྐུ་དང་པད་འབྱུང༌། ། གོ་འཕང་དབྱེར་མེད་དུ་གྱུར་ཅིག ། ཅེས་སློབ་མ་པདྨ་བཛྲ་གྱིས་བསྐུལ་ངོར་ཀཱ་ལ་ཧཱུྃ་གིས་བྲིས་སོ།། །། ༼ཅ༽ ༈ ཨེ་མ། རྒྱལ་ཀུན་ངོ་བོ་ཀུན་བཟང་སྣང་མཐའ་ཡས། ། རང་བྱུང་ཆོ་རོལ་ལོངས་སྐུ་རྡོ་རྗེ་སེམས། ། སྤྲུལ་སྐུ་ཨོ་རྒྱན་རྗེ་ལ་གསོལ་བ་འདེབས། །
ཟ་ཧོར་ཡུལ་དུ་བྲམ་ཟེ་ཟླ་བར་གྲགས། ། ཐུབ་པས་བྱིན་གྱིས་བརླབས་དེར་གསོལ? ཨོ་རྒྱན་ཡུལ་དུ་ཤཱཀྱ་པྲ་བྷའི་མཚན། ། ཡོ་གའི་གསང་མཛོད་འཆང་དེར་གསོལ? ལི་ཡི་ཡུལ་དུ་དྷརྨ་རཱ་ཛའི་མཚན། ཁྲིམས་སྲིད་རྒྱལ་ཁམས་སྐྱོང་ལ་གསོལ? གུ་རུས་བྱིན་བརླབས་བུདྡྷ་ཛྙཱ་ནའི་མཚན། ། མཐུ་རྩལ་རྨད་དུ་བྱུང་ལ་གསོལ? རྒྱ་གར་ལྷོ་ཕྱོགས་གུ་རུ་ཐ་ཏྲའི་མཚན། ། ཕྱོགས་མེད་འགྲོ་དོན་འབྱུང་ལ་གསོལ? རྒྱ་གར་ནུབ་ཕྱོགས་བྲམ་ཟེ་ས་ར་ཧ། ། གྲུབ་ཐོབ་རྣལ་འབྱོར་སྤྱོད་དེར? ཞང་ཞུང་ཡུལ་དུ་གཡུང་སྟོན་ཨ་རྒྱལ་མཚན། ། དབང་ཕྱུག་སྐྱེ་རྒྱུད་གྱུར་དེར? བྱང་ཕྱོགས་ལྔ་ལྡན་དགེ་ཆེན་རྒྱལ་སྲས་མཚན། ། ཕྱོགས་སྤྱུག་དཀའ་བ་སྤྱད་དེར? གཙང་གྀ་ཕྱོགས་སུ་རྒྱལ་དབང་དྲུག་པར་གྲགས། ། རབ་བྱུང་པཎྜི་ཏ་ལ་གསོལ? སྲིན་ཡུལ་ལྷ་ལྕམ་བྷི་ར་ཧ་ཞེས་གྲགས། །
དམ་པའི་སྐྱེ་རྒྱུད་དྲན་དེར་གསོལ? སྟག་ཚང་སིངྷར་ཀརྨ་ལས་འབྲེལ་ཞེས། ། ཡོངས་རྫོགས་སྨིན་གྲོལ་མཛད་ལ་གསོལ? གངས་ཅན་ཁྲོད་དུ་སྨོན་ལམ་རྟེན་འབྲེལ་འཛོམས། ། ཟབ་གཏེར་སྒོ་ཕྱེས་སྨིན་གྲོལ་ཐར་ལམ་བཀོད། ། ཧཱུྃ་ནག་དྲག་པོ་རྩལ་ལ་གསོལ? པདྨའི་ཐུགས་བཅུད་ཟབ་ཆོས་ཡང་གསང་བཞེས། ། གསང་སྔགས་བསྟན་པ་མཐའ་རྒྱས་སྨོན་ལམ་དང༌། ། ཕྲིན་ལས་བཀའ་བབ་བློ་གྲོས་སྙིང་སྟོབས་ཅན། ། གསང་སྔགས་ཐར་ལམ་སྟོན་དེར་གསོལ་བ་འདེབས། ། སྐྱེ་དང་ཚེ་རབས་འབྲལ་མེད་རྗེས་འཛིན་ཤོག ། སྤྲང་པོ་རང་སྣང་ཆེ་བ་མ་ཡིན་ཏེ། ། ཉམས་མཚར་ཡི་གེར་བཀོད་པ་ཡིན་ལགས་སོ། །
འཁྲུལ་རྗེས་འབྲང་ན་དཔའ་བོ་མཁའ་འགྲོར་བཤགས། ། ཕྱོགས་ཉུལ་སྤྲང་པོ་གནམ་ལྕགས་རྡོ་རྗེས་སོ།། །། ཡང་འདི་ལྟར། དཔལ་ཆོས་ཀྱི་འཁོར་ལོ་རང་བྱུང་དཀྱིལ། ། སྐུ་མཚན་དཔེའི་རྒྱན་ལྡན་ཧེ་རུ་ཀ ། རྗེ་དྲང་སྲོང་གཟུགས་ཅན་ས་ཧ་ར། ། དེ་བསམ་བཞིན་སྤྲུལ་པ་ཧཱུྃ་གི་སྐུ། ། གཞི་རིག་པ་དབྱེར་མེད་སྔགས་འཆང་རྗེར། ། བུས་གསོལ་བ་འདེབས་སོ་ཐུགས་རྗེས་གཟིགས། ། བུམ་པ་བརྩེགས་པ་མཆོག་གིས་བསྐུལ་ངོར་ཧཱུྃ་ནག་དྲག་པོས་གནས་ཆེན་ཇོ་བོ་གཟེ་རྒྱལ་ཀྱི་སྒོ་ཆེན་དུ་སྦྱར་བའོ།། །།
༼ཆ༽ ༈ ཨོ་རྒྱན་རྩ་གསུམ་གླིང་པའི་ཞལ་གདམས་གསོལ་འདེབས་སྨོན་ལམ་བཞུགས་སོ། ཨེ་མ། དགེ་ལེགས་ཕུན་ཚོགས་དར་ཅིག་བསྐྱིལ་བའི་དབུས། ། འདི་སྣང་དོན་ཡོད་སེམས་པའི་རང་ཅག་རྣམས། ། ཉེ་བར་བསྐུལ་ན་མི་རྟག་ཡོང་བར་སོམས། ། འཕྲོ་འགྱུའི་འཇིག་རྟེན་རླུང་ནང་མར་མེ་བཞིན། ། བྱར་ཡོད་གཡེང་བས་དལ་འབྱོར་སྟོང་ལོག་ཉེ། ། བསགས་པའི་ནོར་དང་དར་ཅིག་འབྲེལ་བའི་གྲོགས། ། ཐོ་རངས་གཟའ་སྐར་བཞིན་དུ་ཕྱི་སྣང་ནུབ། །
རང་གཞན་མི་རྟག་འབྲོག་པའི་བསྐྱས་ཤུལ་འདྲ། ། རྨི་ལམ་ལྷ་མོའི་སྣང་བ་བཀོད་པ་བཞིན། ། གཡེང་བའི་སྣ་ཐག་བདུད་ཀྱིས་བསླུ་བྲིད་ཀྱིས། ། མ་མཐོང་བཞིན་དུ་བདག་འཛིན་བཙོན་རར་ཁྲིད། ། ཅི་བྱ་དབང་མེད་བཤས་ལུག་མགོ་འཁོར་འདྲ། ། ངེས་པར་ལས་འཕྲོས་ཤུགས་བཙན་ཨ་རེ་འཇིགས། ། ཉྀན་བསམ་མཚན་གཞིག་འཆི་བདག་ཁོང་ཟོན་གྱིས། ། མི་ཚེ་སྟོང་ཟད་འདི་སྣང་ལ་གཡེང་ན། ། བྱ་བྱེད་དོན་མེད་ཆུ་ནག་ལག་མྱོང་འདྲ། ། ཤེས་ཤེས་ཕེར་ཕེར་རྣ་བའི་ཚིག་སྒྲོས་ལ། །
དགོས་དགོས་ཟིན་མེད་འཇའ་ཚོན་རྒྱན་སྤྱོད་འདྲ། ། དེས་ན་ཅི་བཞིན་འགྲུབ་པ་སྙིང་པོའི་ཆོས། ། དང་པོ་ཐོས་བསམ་སྒོམ་པའི་རྒྱ་ཡིས་ཐོབ། ། བར་དུ་བསྙེན་སྒྲུབ་ལས་གསུམ་གནད་དུ་བསྣུན། ། ཐ་མ་རང་གཞན་དོན་དུ་སྨོན་ལམ་ཐོབས། ། རྗེས་ཤེས་བཏང་སྙོམས་མི་བཞག་བརྩོན་འགྲུས་སྦྲན། ཁྱད་པར་ཉིན་སྣང་མཚན་མོའི་རྨི་ལམ་ཀུན། ། གང་ཤར་འཛིན་མེད་ཅིར་སྣང་བདག་མེད་སྐྱོངས། ། སྔོན་བསུ་རྗེས་འབྲངས་རྣམ་རྟོག་སྒྲོ་མི་བཏགས། ། བྱར་མེད་ངང་ལ་ཡེངས་མེད་ཆུ་རྒྱུན་བཞིན། །
སྒོམ་དང་མི་སྒོམ་ཨ་འཐས་བློས་མི་བསླད། ། བློས་བྱས་སྒོམ་རྣམས་བློས་གཞྀག་ཕྱི་འཕྲེངས་བཅད། ། རང་སེམས་ཉ་མོ་དྲྭ་རྒྱར་མ་འཛིན་པར། ། རྒྱ་ཡན་ལྷུག་བཞག་མཚོ་དང་ཉ་ཆེན་བཞིན། ། རིག་པ་ཉིན་སྲིབ་མེད་པའི་མཚོ་མཐའ་སྐྱོངས། ། ལྟ་བའི་རྒྱ་མཚོ་འཁྱིལ་ན་ཉ་ཚང་བདེ། ། བསྟན་པ་མ་ཐོབ་བར་དུ་བྱི་དོར་གཙོ། ། ལྟ་བའི་ཀློང་ལ་སྒོམ་པའི་བདུད་རྩི་འདི། ། སྤྱོད་པ་རྒྱ་ཡན་ལྷུག་བཞག་གཞོན་ནུའི་བྱད། ། རང་བཞིན་ཆོས་སྐུ་མཛེས་མའི་བཞིན་རས་ལ། །
བལྟ་བའི་ཟུར་མིག་ཡིད་ཀྱི་ཀུ་མུད་བཞད། ། ཆོས་ཉིད་ལང་ཚོའི་ཟེའུ་འབྲུ་ཕྲུམས་པའི་ངོག ། རིག་པའི་བུང་བས་དགའ་བཞིའི་ཉམས་དབྱངས་ལེན། ། རྣལ་འབྱོར་མ་ཁྱོད་བདག་གི་ཟབ་ལམ་དཔལ། ། སྐུ་གསུམ་དབུ་མའི་འཁྲི་ཤིང་ཤིན་ཏུ་ལྡེམ། ། དགའ་མའི་ལམ་འདི་མངོན་ཐོབ་ཡིད་རབ་ཕྱོགས། ། བཟང་མོའི་ཆུ་སྐྱེས་བདེ་དགའི་མགྲོན་དུ་ཁུག ། ཅེས་ཚིགས་སུ་བཅད་པའི་ཞལ་གདམས་ཏེ་དང་པོའོ། ཞེས་པའང་དགེ་བའི་བཤེས་གཉེན་ཡོངས་འཛིན་པ་ཡེ་ཤེས་རྒྱལ་མཚན་དཔལ་བཟང་པོའི་ཞལ་ངོར། ཕྱོགས་ཉུལ་དུ་རྒྱུ་བ་སྔགས་འཆང་ཨོ་རྒྱན་རྩ་གསུམ་གླིང་པས་བགྱིས་པ་དོན་དང་ལྡན་པར་སྨོན་ནོ།། །།
༼ཇ༽ ༄༅། རྩ་གསུམ་གླིང་པའི་གསོལ་འདེབས་ནི། ཁྱབ་བདག་འཁོར་ལོའི་གཙུག་རྒྱན་གར་གྱི་དབང༌། ། རྒྱལ་ཀུན་ངོ་བོ་ཨོ་རྒྱན་ཆོས་ཀྱི་རྗེ། ། དམ་པའི་ཡང་སྤྲུལ་རིག་འཛིན་རྩ་གསུམ་གླིང༌། ། འཛམ་གླིང་བསྟན་པའི་མངའ་བདག་རྙིང་མ་བའི། ། གསང་སྔགས་བཀའ་བབ་བརྒྱུད་པར་གསོལ་བ་འདེབས། ། ཆོས་ཀྱི་རྒྱ་མཚོ་བཀའ་འདུས་བླ་མའི་མཆོག ། ཐུགས་སྒྲུབ་རྒྱུད་སྡེའི་དཀྱིལ་འཁོར་དཔག་ཡས་ཀྱི། ། གཏེར་ལ་སྤྱོད་ཅིང་རྣམ་འདྲེན་མཆོག་གི་ལྷ། །
བདེ་ཆེན་རྒྱལ་པོའི་ཞལ་མཐོང་རྔ་ཡབ་ཏུ། ། འཚོགས་ཤིང་ས་གསུམ་སྐྱེ་དགུའི་མགོན་དམ་པས། ། བསྟན་འགྲོར་ཆོས་འཁོར་རླབས་ཆེན་བསྐོར་དུ་གསོལ། ། ཕྲིན་ལས་སྣ་ཚོགས་ཐབས་ཀྱིས་འགྲོ་བ་ཀུན། ། འདྲེན་པའི་དཔལ་དུ་དོན་ཀུན་ལྷུན་གྲུབ་ཤོག ། ཅེས་ཐེག་ཆེན་དགེ་བའི་བཤེས་གཉེན་ཆེན་པོ་ཡེ་ཤེས་རྒྱལ་མཚན་གྱིས་བསྐུལ་ངོར། རྩ་གསུམ་གླིང་པས་ཆུ་བྱའི་ཧོར་ཟླ་གསུམ་པའི་དཀར་ཕྱོགས་སུ་བྲིས་པ་དགེའོ།། །། ༼ཉ༽ ༈ ཞབས་བརྟན་གསོལ་འདེབས་རྡོ་རྗེའི་ཁྲི་འཕང་ནི། རྗེ་བཙུན་དམ་པ་རིག་འཛིན་པདྨ་ཡི། །
བྱིན་རླབས་ཐུགས་རྗེའི་ནུས་པའི་འོད་དཀར་གྱིས། ། བདེན་པའི་དཔལ་ཡོན་ནུས་པས་བདག་སྐྱོངས་ལ། ། གནུབས་ལོའི་སྐྱེས་སྤྲུལ་གར་དབང་རྩ་གསུམ་གླིང༌། ། འཇིགས་མེད་གནམ་ལྕགས་རྡོ་རྗེའི་གོ་ཆ་ནི། ། ཆོས་ཀྱི་འཁོར་ལོ་རྟག་ཏུ་བསྐོར་བར་མཛོད། ། བསྐལ་བརྒྱར་ཞབས་པད་བརྟན་པར་གསོལ་བ་འདེབས། ། རབ་བརྟན་གླང་ཆེན་ཟིལ་གནོན་སེངྒཻའི་ཁྲི། ། ཅང་ཤེས་རྟ་མཆོག་མདངས་ལྡན་རྨ་བྱའི་ཁྲི། ། མཁའ་གདེང་ཁྱུང་ཆེན་གྱད་ཆེན་ཤང་ཤང་ཁྲི། ། མི་ཤིགས་རྡོ་རྗེ་མི་འགྱུར་གཡུང་དྲུང་ཁྲི། །
སྐྱོན་བྲལ་པདྨ་མུན་སེལ་ཉི་མའི་ཁྲི། ། མདངས་ལྡན་ཟླ་རྒྱས་དྭངས་མ་འོད་ཀྱི་ཁྲི། ། ཀུན་ཁྱབ་མི་ཤིགས་རང་བཞིན་ཆོས་དབྱིངས་ཁྲིར། ། རྟག་ཏུ་ཞབས་པད་གསེར་གྱི་འཁོར་ལོ་ལྟར། ། གཡོ་མེད་འགྲོ་བའི་དོན་དུ་བཞུགས་སུ་གསོལ། ། བཞུགས་ནས་བདག་གཞན་མ་ལུས་བྱིན་བརླབས་ཏེ། ། སྤྲུལ་པས་ཕྱོགས་བཅུར་གཞན་དོན་བགྱིས་པ་དང༌། ། མཁའ་མཉམ་མ་ལུས་ཚོགས་བསགས་སྒྲིབ་སྦྱངས་ཏེ། ། མཐར་ཐུག་དམ་བའི་ཆོས་ལ་སྤྱོད་པ་དང༌། ། ལྷ་དང་སྲུང་མས་རྟག་ཏུ་སྐྱོང་བ་ཤོག །
བཀྲ་ཤིས་བདེ་ལེགས་ཡར་ཟླ་ལྟར་འཕེལ་ཞིང༌། ། གོང་ནས་གོང་དུ་རྒྱས་པའི་སྨོན་ལམ་ཤོག ། ཅེས་གྲྭ་སློབ་རྣམས་ཀྱིས་བསྐུལ་ངོར་གར་གྱི་དབང་ཕྱུག་གནམ་ལྕགས་རྡོ་རྗེས་སྦྱར་བའོ།། །། ༼ཏ༽ ༄༅། སྨུག་པོ་ལྷ་བྲག་ལ་སོགས་དང་ཁྱད་པར་ཇོ་བོ་གཟེ་རྒྱལ་སོགས་གནས་ཀྱི་གསོལ་འདེབས་བཞུགས་སོ༔ དེ་ནས་གནས་བསྐོར་གྱི་སྐབས་གསོལ་བ་ལྷང་ལྷང་བཏབ་ན་བར་ཆད་སེལ་ཞིང་མཆོག་ཐུན་གྱི་དངོས་གྲུབ་འབྱུང་ངོ་༔ ན་མོ་ཧཱུྃ༔ ཀ་དག་དང་པོ་སངས་རྒྱས་འོད་མི་འགྱུར༔ ཆོས་སྐུ་བླ་མ་ཀུན་བཟང་སྣང་མཐའ་ཡས༔ གསོལ་བ་འདེབས་སོ་ཕྱི་ནང་བར་ཆད་སོལ༔
འཆི་མེད་རིག་འཛིན་འགྲུབ་པར་བྱིན་གྱིས་རློབས༔ ལོངས་སྐུ་རྡོར་སེམས་སྤྱན་རས་གཟིགས༔ གསོལ་བ་འདེབས་སོ་ཕྱི་ནང་བར་ཆད་སོལ༔ ནད་གདོན་རྐྱན་ངན་ཞི་བར་བྱིན་གྱིས་རློབས༔ སྤྲུལ་སྐུ་བླ་མ་དགའ་རབ་པདྨ་འབྱུང་༔ གསོལ་བ་འདེབས་སོ་ཕྱི་ནང་བར་ཆད་སོལ༔ དམག་འཁྲུགས་མུ་གེ་ཞི་བར་བྱིན་གྱིས་རློབས༔ རྡོ་རྗེ་ཕག་མོ་མཚོ་རྒྱལ་མཁའ་འགྲོའི་གཙོ༔ གསོལ་བ་འདེབས་སོ་ཕྱི་ནང་བར་ཆད་སོལ༔ རྟེན་འབྲེལ་ཕྱོགས་མེད་འཆར་བར་བྱིན་གྱིས་རློབས༔
སངས་རྒྱས་ཡེ་ཤེས་རྗེ་འབངས་ཉེར་ལྔ་ལ༔ གསོལ་བ་འདེབས་སོ་ཕྱི་ནང་བར་ཆད་སོལ༔ མཆོག་ཐུན་དངོས་གྲུབ་ཐོབ་པར་བྱིན་གྱིས་རློབས༔ ཧཱུྃ་ནག་དྲག་རྩལ་ཐུགས་མཆོག་རྡོ་རྗེ་དང༌། ། ལུང་ཟིན་ཆོས་བདག་བརྒྱུད་པར་བཅས་པ་ལ། ། གསོལ་བ་འདེབས་སོ་ཕྱི་ནང་བར་ཆད་སོལ། ། འཇའ་ལུས་མཁའ་སྤྱོད་འགྲུབ་པར་བྱིན་གྱིས་རློབས། གསང་བའི་བདག་པོ་རིག་འཛིན་རྡོ་རྗེ་ཆོས༔ རྩ་གསུམ་ཀུན་འདུས་དཀྱིལ་འཁོར་ལྷ་ཚོགས་མཆོག༔ གསོལ་བ་འདེབས་སོ་ཕྱི་ནང་བར་ཆད་སོལ༔
ཚེ་རབས་ལྷ་སྐལ་མཇལ་བར་བྱིན་གྱིས་རློབས༔ བསྟན་པའི་བྱ་ར་ཆོས་སྐྱོང་གཏེར་སྲུང་ལ༔ གསོལ་བ་འདེབས་སོ་ཕྱི་ནང་བར་ཆད་སོལ༔ དགེ་ཆོས་ལམ་དུ་སློང་བར་བྱིན་གྱིས་རློབས༔ སྨུག་པོ་ལྷ་རྩེ་ཐུགས་ཀྱི་གནས་མཆོག་ལ༔ གསོལ་བ་འདེབས་སོ་ཕྱི་ནང་བར་ཆད་སོལ༔ ཚོགས་བསག་སྒྲིབ་པ་བྱང་བར་བྱིན་གྱིས་རློབས༔ བདག་གཞན་འགྲོ་བ་སེམས་ཅན་མ་ལུས་ཀུན༔ འདི་ནས་མི་གཙང་ལུས་བརྗེས་གྱུར་མ་ཐག༔ མཁའ་སྤྱོད་དག་ཞིང་བགྲོད་པར་མཛད་དུ་གསོལ༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཝ་གི་ཤྭ་རི་མཱུྃ༔ ཨོཾ་མ་ཎི་པདྨེ་ཧཱུྃ༔ ཧཱུྃ་བཛྲ་ཕཊ྄ཿ ཨོཾ་པདྨ་དྷཱ་ར་ཨཱ་ཡུར་སིདྡྷི་ཧཱུྃ༔ ཞེས་གནས་ཀྱི་གསོལ་འདེབས་བར་ཆད་ལམ་སེལ་བསམ་པ་ལྷུན་གྲུབ་མ་འདི། ཐམས་ཅད་ཀྱིས་རྒྱུན་དུ་ཁ་འདོན་བྱས་ན་དག་ཞིང་བགྲོད་པར་ཐེ་ཚོམ་མེད་དོ༔ གནས་བསྐོར་བ་ཐམས་ཅད་ཀྱིས་འདོན་ཆོག་ཡིན༔ ཁྱད་པར་གཟེ་རྒྱལ་བསྐོར་དུས་འདོན༔ གནས་བསྐོར་ཐམས་ཅད་ཀྱི་རིམ་གྲོའི་དོན་དུ་ཡེ་ཤེས་མཚོ་རྒྱལ་གྱི་མཛད་པའོ༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གབ་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས། མདོ་ཁམས་ལྕི་རྒྱུད་སྨུག་པོ་ལྷ་རྩེ་རོང་གི་བྲག་ལངྐ་མགྲིན་བཅུའི་གནས་རིགས་ལྡན་གྲོགས་དང་བཅས་ཏེ་ལྕགས་ཕག་ལོར་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། ༼ཐ༽
༄༅། བླ་མ་རྒྱང་འབོད་བཞུགས་སོ།། །། གཏེར་ཆེན་རྩ་གསུམ་གླིང་པའི་རྒྱང་འབོད་ནི། ཨེ་མ་ཧོ། རྒྱལ་ཀུན་ངོ་བོ་པད་འབྱུང༌། ། གསང་སྔགས་མཛོད་འཛིན་མཚོ་རྒྱལ། ། གནུབས་སྟོན་སངས་རྒྱས་ཡེ་ཤེས། ། གསོལ་འདེབས་ཐུགས་རྗེས་གཟིགས་ཤིག ། གཡུང་སྟོན་ངན་སྔགས་ཀྱི་རྒྱལ་པོ། ། རྒྱལ་སྲས་པདྨ་དབང་ཆེན། ། མཐུ་ཆེན་དུམ་རྒྱ་ཡི་ཞང་ཁྲོམ། །
ཐུགས་རྗེའི་སྤྱན་གྱིས་གཟིགས་མཛོད། ། སྤྲུལ་སྐུ་ནམ་མཁའི་ནོར་བུ། ། ཀརྨ་ལས་འབྲེལ་གླིང་པ། ། ཆོས་རྗེ་འགྲོ་བ་ཀུན་གྲོལ། ། པདྨ་གཏེར་བདག་གླིང་པའི། ། ཐུགས་རྗེའི་ལྕགས་ཀྱུས་དྲོངས་ཤིག ། གུ་རུ་དྲི་མེད་འོད་ཟེར། ། གར་དབང་གྲུབ་པའི་དབང་ཕྱུག ། སྔགས་ནག་ཞྭ་གོས་རྒྱན་ཅན། ། ཀཱ་ལ་ཧཱུྃ་གི་ངོ་བོ། །
ཐུགས་རྗེས་གཟིགས་པར་ཞུ་དང༌། ། བསྟན་དགྲ་ཐང་མའི་གཉེན་པོ། ། ཕུང་བྱེད་ཤཱནྟིཾ་གརྦྷ། ། བྱ་རོག་པྲོག་གི་ཞུ་གསོལ། ། བེར་ཕོད་གཟའ་བདུད་ཀྱི་ཆས་མཛད། ། གནམ་ལྕགས་ཐོག་རྒོད་ཀྱི་རྡོ་རྗེ། ། གསོལ་འདེབས་བར་ཆད་ཀུན་ཟློག་ཅིག ། རྡོ་རྗེ་ཁྲག་འཐུང་གི་སྐུར་བཞེངས། ། དམོད་པ་ཕྱུང་རྡེག་གི་སྤུ་གྲི། ། ཕ་རོལ་རྒོལ་བའི་སྒྱོགས་ཆེན། །
ཧཱུྃ་ནག་དྲག་རྩལ་ཁྱེད་མཁྱེན་ནོ། ། མ་རུངས་བྱད་མ་འདུལ་མཛད། ། དྲག་རྫས་ཐུན་དང་ཟོར་འཕེན། ། གནམ་ལྕགས་ཕུར་པའི་མཚོན་ཐོགས། ། ཨརྩིག་ཁྲོ་རྒྱལ་གྱི་སྔགས་བདག ། ལོག་འདྲེན་ཆམ་ལ་ཕོབ་ཅིག ། ཆེ་མཆོག་དཔལ་དགུ་དང་དབྱེར་མེད། ། རྡོ་རྗེ་གཞོན་ནུ་དང་སྐུ་མཉམ། ། རྩ་གསུམ་དཀྱིལ་འཁོར་གྱི་གླིང་པ། ། ཆོས་ཀྱི་རྒྱལ་པོ་ཁྱེད་མཁྱེན་ནོ། །
གང་བསམ་ཐོགས་མེད་དུ་སྒྲུབ་མཛད། ། མཚུངས་བྲལ་མགོན་པོ་ཁྱེད་མཁྱེན་ནོ། ། ཀུན་འདུས་སྤྲུལ་སྐུ་ཁྱེད་མཁྱེན་ནོ། ། གདམས་པའི་མཛོད་འཛིན་ཁྱེད་མཁྱེན་ནོ། ། གཏེར་སྟོན་ཀློང་ཡངས་ཁྱེད་མཁྱེན་ནོ། ། འཕོ་བ་ཀུན་འགྲུབ་ཁྱེད་མཁྱེན་ནོ། ། འཇའ་ལུས་ཟག་མེད་ཁྱེད་མཁྱེན་ནོ། ། པད་འབྱུང་དངོས་འདྲ་ཁྱེད་མཁྱེན་ནོ། ། བདག་གིས་དུས་རྣམས་ཀུན་ཏུ། ། གསོལ་བ་རྩེ་གཅིག་འདེབས་སོ། །
བར་ཆད་རྐྱེན་ངན་ཟློག་ཅིག ། ཚེ་འདིར་དངོས་གྲུབ་སྩོལ་ཅིག ། དབང་བཞི་ལུས་ལ་བསྐུར་ཅིག ། སྐུ་བཞི་ཡོངས་རྫོགས་སུ་གྱུར་ཅིག ། སྣང་སེམས་ཆོས་སྐུར་རྟོགས་ནས། ། སྣང་བཞི་རོ་གཅིག་འཆར་ཞིང༌། ། མཐར་ཐུག་སངས་རྒྱས་ཐོབ་མཛོད། རྒྱང་འབོད་རིག་འཛིན་མིང་གིས་སྦྱར་བའོ།། །། ༼ད༽ ༈ བརྒྱུད་པའི་གསོལ་འདེབས་རིན་པོ་ཆེའི་མཆོད་སྡོང་ནི།
ཨོཾ་ཨཱཿཧཱུྃ། ན་མོ་ཧཱུྃ། གདོད་མའི་གཤིས་ལུགས་ཡེ་སྟོང་ཕོ་བྲང་ནས། ། གཉུག་མའི་ཡེ་ཤེས་ཀུན་ཁྱབ་ཕྱོགས་རིས་བྲལ། ། སྤང་རྟོགས་རིས་བྲལ་འཁོར་བ་དོངས་ནས་སྤྲུགས། ། ཡེ་གཞི་ཀུན་ཏུ་བཟང་པོར་གསོལ་བ་འདེབས། ། གཞི་སྣང་རང་རྩལ་འཆར་བར་བྱིན་གྱིས་རློབས། ། བཟོད་ནས་དག་པ་འཁོར་ལོའི་ཕོ་བྲང་ནས། ། རིགས་ཀུན་ཁྱབ་བདག་དཀྱིལ་འཁོར་རྒྱ་མཚོའི་དཔལ། ། མ་འགགས་ཐུགས་རྗེས་མཐའ་མེད་འགྲོ་བ་འདུལ། །
རིགས་བདག་རྡོ་རྗེ་འཆང་ལ་གསོལ་བ་འདེབས། ། གང་ཤར་ཐད་ཀར་ཆོད་པར་བྱིན་གྱིས་རློབས། ། འོག་མིན་བདེ་ཆེན་དག་པའི་ཕོ་བྲང་ནས། ། མ་འགགས་རིག་རྩལ་ཡེ་ཤེས་ལྔ་དང་ལྡན། ། སྣང་བའི་ཆོ་རོལ་དུག་ལྔ་དབྱིངས་སུ་དག ། རིགས་ལྔ་ཡབ་ཡུམ་བཅུ་ལ་གསོལ? དགའ་བཞི་ཡེ་ཤེས་འཆར་བར་བྱིན་གྱིས་རློབས། ། གཤིས་ལུགས་སྣང་བ་ལྷ་སྐུའི་ཕོ་བྲང་ནས། ། དྲན་རྟོགས་རྩལ་ལས་མ་འགགས་སོ་སོར་ཤར། ། སྤྲོས་པའི་མཚན་མས་ལོག་རྟོགས་སེམས་ཅན་བསྒྲལ། ། དགའ་རབ་རྡོ་རྗེའི་ཞབས་ལ་གསོལ? སྤྲུལ་སྐུས་འགྲོ་དོན་ནུས་པར་བྱིན? མཁའ་དབྱིངས་དག་པ་རབ་འབྱམས་ཕོ་བྲང་ནས། །
གང་ཤར་མ་ཞེན་ཤར་ཤར་ཤར་མ་ཞེན། ། ཤར་གྲོལ་དུས་མཉམ་ཡེ་སྟོང་ཡེ་མ་འགག ། རིག་འཛིན་ཤྲཱི་སིངྷར་གསོལ? བདེ་སྟོང་སྤྲོས་དང་བྲལ་བར་བྱིན? མངོན་སྤྱོད་ལས་ལ་གྲུབ་པའི་ཕོ་བྲང་ནས། ། གཤིན་རྗེའི་བདག་ཉིད་ལྷ་སྲིན་དལ་ཁ་འཕེན། ། མཉྫུ་མི་ཏྲའི་ཞབས་ལ་གསོལ? ནུས་པ་མཐའ་རུ་ཕྱིན་པར་བྱིན? དྲི་མེད་མདངས་ལྡན་ཀོ་ཤའི་མཚོ་ལས་སྐྱེས། ། པདྨ་ལས་འཁྲུངས་རྒྱལ་ཁམས་བདེ་ལ་བཀོད། ། ཟབ་རྒྱའི་གཏེར་སྦས་རཀྴ་འདུལ་དུ་གཤེགས། ། པདྨ་འབྱུང་གནས་ཞབས་ལ་གསོལ? འཇའ་ལུས་ཆོས་སྐུ་འགྲུབ་པར་བྱིན? མི་མངོན་ཚངས་པ་ལྷ་ཡི་མདུན་ས་ནས། ། དབྱངས་ཅན་རོལ་གར་མི་རོ་གསེར་དུ་བསྒྱུར། ། མི་བརྗེད་གཟུངས་ཐོབ་བོད་ཡུལ་གཏེར་གྱིས་བཀང༌། །
དབྱངས་ཅན་མཚོ་རྒྱལ་ཞབས་ལ་གསོལ? རྟེན་འབྲེལ་ཕྱོགས་མེད་འཆར་བར་བྱིན? རྒྱ་བོད་འཕགས་པའི་ཆོས་གྲྭ་ཆེན་པོ་ནས། ། དམ་ཆོས་བོད་བསྒྱུར་མདོ་སྔགས་བསྟན་པ་སྤེལ། ། དྲག་སྔགས་བཀའ་བབ་བྲག་ལ་ཕུར་པ་གཏབ། ། སངས་རྒྱས་ཡེ་ཤེས་ཞབས་ལ་གསོལ? ཚེ་རབས་རྗེས་སུ་བཟུང་བར་བྱིན? ཟབ་རྒྱ་མི་ཟད་གཏེར་གྱི་ཕོ་བྲང་ནས། ། དྲེགས་པ་དམ་འདོགས་ཟབ་མོའི་གཏེར་སྒོ་ཕྱེས། ། རྫུ་འཕྲུལ་ཤུགས་འཆང་མངོན་སྤྱོད་རོལ་རྩལ་འགྱེད། ། གནམ་ལྕགས་རྡོ་རྗེའི་ཞབས་ལ་གསོལ? ཉམས་རྟོགས་རྒྱུད་ལ་སྐྱེ་བར་བྱིན? ། རྩ་ཐིག་རླུང་གསུམ་གར་དགུའི་ཕོ་བྲང་ནས། ། རིག་རྩལ་ཐོགས་མེད་རླུང་སེམས་དབུ་མར་ཚུད། ། ལྷ་སྲིན་དབང་སྡུད་སྒྲུབ་སྡེའི་རྒྱུན་བཟང་བཙུག །
མི་འཇིགས་རྡོ་རྗེའི་ཞབས་ལ་གསོལ? རིག་པ་ཚད་ལ་ཕེབས་པར་བྱིན? ལས་དང་སྐལ་བར་ལྡན་པའི་ཕོ་བྲང་ནས། ། འཆད་རྩོད་རྩམ་དང་སྒོམ་སྒྲུབ་ནུས་རྟགས་རྫོགས། ། སྒྲུབ་བརྒྱུད་བསྟན་པ་འཛིན་སྐྱོང་སྤེལ་གསུམ་མཛད། ། བསྟན་འཛིན་བུ་སློབ་རྣམས་ལ་གསོལ? སངས་རྒྱས་བསྟན་པ་དར་བར་བྱིན་གྱིས་རློབས། ། དེ་ལྟར་གསོལ་བཏབ་གདུང་བས་འབོད་ལགས་ན། ། ཐུགས་རྗེའི་འོད་ཀྱིས་ཉོན་མོངས་མུན་པ་སངས། ། ཡེ་ཤེས་ལྔ་ཡིས་འགྲོ་རྒྱུད་ཉིན་མོར་བྱེད། ། སྐྱེ་དང་ཚེ་རབས་པད་འབྱུང་འབྲལ་མེད་ཞིང༌། ། དཔལ་རི་པདྨའི་རྒྱལ་ས་འཛིན་པར་ཤོག ། ཅེས་སྒྲུབ་རྒྱུད་བླ་མ་དམ་པ་དང་དད་ལྡན་གྲྭ་སློབ་མང་པོས་བསྐུལ་ངོར་རིག་འཛིན་མི་འཇིགས་རྡོ་རྗེས་སྦྱར་བའོ།། །།
༼ན༽ ༈ བརྒྱུད་པའི་གསོལ་འདེབས་བསྡུས་པ་ནི། ཨེ་མ་ཧོ། སྲིད་གསུམ་སྐྱེ་དགུའི་མགོན་གྱུར་པདྨ་འབྱུང༌། ། མི་བརྗེད་གཟུངས་ཐོབ་ཡེ་ཤེས་མཚོ་རྒྱལ་མ། ། དྲག་སྔགས་རྩལ་འཆང་བུདྡྷ་ཛྙཱ་ན་བ། ། ཟབ་གཏེར་སྒོ་འབྱེད་རིག་འཛིན་རྩ་གསུམ་གླིང༌། ། རླུང་སེམས་དབང་ཐོབ་རིག་འཛིན་མི་འཇིགས་སོགས། ། དྲག་སྔགས་རྩལ་འཆང་བརྒྱུད་པར་གསོལ་བ་འདེབས། ། ནམ་ཞིག་མི་རྟག་འཆི་བའི་དུས་བྱུང་ཚེ། །
བདེ་ཆེན་པདྨ་འོད་ཀྱི་ཞིང་དུ་དྲོངས། ། སྐུ་གསུམ་མཉམ་ཉིད་ཕྲིན་ལས་མཐའ་ཡས་ནས། ། རིག་རྩལ་བསྟན་འགྲོའི་དོན་ཆེན་མཐར་ཕྱིན་ཤོག ། རིག་པ་འཛིན་པ་མི་འཇིགས་རྡོ་རྗེས་སྦྱར་བའོ།། །། ༼པ༽ རིག་འཛིན་མི་འཇིགས་རྡོ་རྗེའི་གསོལ་འདེབས་བཞུགས་སོ། ཧྲཱི། རྒྱལ་ཀུན་ཐུགས་རྗེ་གཅིག་བསྡུས་པདྨ་འབྱུང༌། ། གསང་གསུམ་མི་ཟད་མཛོད་འཛིན་རྩ་གསུམ་གླིང༌། ། རླུང་སེམས་དབང་བསྒྱུར་མི་འཇིགས་རྡོ་རྗེ་རྩལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། །
མི་རྟག་རྒྱུད་ལ་སྐྱེ་བར་བྱིན་གྱིས་རློབས། ། གསལ་སྟོང་བསྐྱེད་རིམ་རྩལ་རྫོགས་ཆུ་ཟླའི་གར། ། གྲགས་སྟོང་ནུས་པའི་རྩལ་འབྱིན་རྡོ་རྗེའི་བཟླས། ། རིག་སྟོང་དུག་ལྔའི་ཐུག་ཕྲད་ལམ་ཁྱེར་རྫོགས། ། ཀློང་ཡངས་རིག་འཛིན་མི་འཇིགས་རྡོ་རྗེ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། སྣ་ཚོགས་སྣང་བ་རང་གྲོལ་བྱིན་གྱིས་རློབས། ། གར་དགུའི་རྩལ་འཆང་སྡེ་བརྒྱད་ཨར་ལ་གཏད། ། སྙིང་རྗེའི་རྒྱུད་བསྐུལ་སྟོང་གསུམ་ལྷ་སྲིན་བཏུལ། ། ནུས་པའི་རྩལ་འཆང་མི་འཇིགས་རྡོ་རྗེ་ལ། །
གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། འབྱུང་བཞི་ལུས་ཀྱི་ནད་གདོན་བར་ཆད་ཟློག ། དེ་ལྟར་གསོལ་བ་བཏབ་པའི་བདེན་ཚིག་གིས། ། མི་རྟག་འབྱུང་འདུས་ལུས་འདི་བོར་མ་ཐག ། བདེ་ཆེན་དག་པའི་ཞིང་དེར་སྐྱེ་བར་ཤོག ཁྲི་དམར་གདུང་རིགས་དཔལ་མོས་བསྐུལ་ངོར། རིག་པ་འཛིན་པ་མི་འཇིགས་རྡོ་རྗེས་སྦྱར་བའོ།། །། ༼ཕ༽ ༈ ཧྲཱི། རིགས་ཀུན་ཁྱབ་བདག་ཐེག་དགུའི་ཡང་རྩེ་མཛོད། །
ཀུན་བཟང་རྡོ་རྗེ་འཆང་དབང་སྣང་མཐའ་ཡས། ། ཆོས་སྐུའི་ལྷ་ཚོགས་རྣམས་ལ་གསོལ? གདོད་མའི་རང་ངོ་འཕྲོད་པར་བྱིན་གྱིས་རློབས། ། མཁྱེན་རབ་སྙིང་རྗེའི་མཐུ་ཐོབ་མཐར་ཕྱིན་པའི། ། འཇམ་དཔལ་སྤྱན་གཟིགས་ཕྱག་ན་རྡོ་རྗེ་སོགས། ། ལོངས་སྐུའི་ལྷ་ཚོགས་རྣམས་ལ་གསོལ? དབྱིངས་རིག་ཀ་དག་རྟོགས་པར་བྱིན་གྱིས་རློབས། ། རྒྱལ་བ་ཀུན་གྱི་ཕྲིན་ལས་གཅིག་བསྡུས་པ། ། དགའ་རབ་ཤྲཱི་སིང་བཤེས་གཉེན་པདྨ་འབྱུང༌། ། སྤྲུལ་སྐུའི་ལྷ་ཚོགས་རྣམས་ལ་གསོལ? དག་སྣང་ཕྱོགས་མེད་འཆར་བར་བྱིན་གྱིས་རློབས། ། གསལ་སྟོང་བསྐྱེད་པ་ཆུ་ཟླའི་དཀྱིལ་འཁོར་བཀྲ། ། གྲགས་སྟོང་འབྲུ་གསུམ་རྡོ་རྗེའི་བཟླས་པ་རྫོགས། །
རིག་སྟོང་གང་ཤར་ཐུག་ཕྲད་ལམ་དུ་ཁྱེར། ། རིག་འཛིན་མི་འཇིགས་རྡོ་རྗེར་གསོལ་བ་འདེབས། ། སྣ་ཚོགས་སྣང་བ་གཅིག་འདྲེས་བྱིན་གྱིས་རློབས། ། དེ་ལྟར་གསོལ་བ་བཏབ་པའི་བདེན་ཚིག་མཐུས། ། ནམ་ཞིག་མི་རྟག་ལུས་བོར་གྱུར་མ་ཐག ། རིག་འཛིན་རྒྱལ་བའི་སྲས་སུ་སྐྱེས་ནས་ཀྱང༌། ། དཔལ་རི་པདྨའི་ཞིང་མཆོག་འཛིན་པར་ཤོག ། དམ་ཆོས་ཀྱིས་བསྐུལ་ངོར་མི་འཇིགས་རྡོ་རྗེས་སྦྱར་བའོ།། །། ༼བ༽ ༈ ཨོ་རྒྱན་རྩ་གསུམ་གླིང་པའི་ཆེ་བ་དགུ་ལྡན་གྱི་གསོལ་འདེབས་ནི།
ན་མོ། གུ་རུ་ལོ་ཧ་བཛྲ་ཡེ། ཀོ་ཤའི་མཚོ་དབུས་གེ་སར་ལས་འཁྲུངས་པ། ། ལོག་འདྲེན་དམ་བཏགས་དྲེགས་པ་བྲན་དུ་བཀོལ། ། རྡོ་རྗེའི་ཐེག་ཆེན་ཆོས་ཀྱི་སྒྲོན་མེ་སྦར། ། འགྲོ་བའི་སྐྱབས་གཅིག་པད་འབྱུང་ཁྱོད་ལ་བསྟོད། ། གང་གི་ཐུགས་ཀྱི་རྣམ་རོལ་གནུབས་ལོའི་གར། ། རིགས་ནི་རླངས་ཆེན་དཔལ་སེང་གདུང་རྒྱུད་ལས། ། སྐྱེ་བ་འཁྲུལ་མེད་སྤ་རོང་ཡུལ་གྱི་ཆར། ། ཤ་གཟན་གཤོག་སྡེབ་ནགས་ཚལ་མདུང་གཟེང་འདྲ། །
རྒྱལ་ཁམས་རྔམ་སྒྲ་གཅན་གཟན་ངར་བའི་རོང༌། ། དྲག་པོ་གཤེད་བཞི་ཞེ་སྡང་ཤིང་ཁྱིའི་ལོར། ། མི་མཆོག་ཤ་གཟུག་སྐུར་བལྟམས་གར་གྱི་དབང༌། ། ཕྱི་ཡི་མཚན་འཛིན་གནམ་ལྕགས་རྡོ་རྗེར་བསྟོད། ། སྔོན་སྦྱངས་སྟོབས་ཀྱིས་ལོ་ཆུང་བྱིས་པའི་དུས། ། བློ་གྲོས་པད་ཚལ་རྒྱས་བའི་དཔལ་ཡོན་དང༌། ། རྟགས་མཚན་དུ་མ་ལྡན་པའི་མཚན་དཔེ་ཅན། ། ཡེ་ཤེས་ལས་རབ་རྩལ་ཞེས་བྱ་བར་བསྟོད། ། ལོ་ལྔ་བཞེས་ཚེ་དག་སྣང་རྨི་ལམ་དུ། ། སློབ་དཔོན་ཡབ་ཡུམ་ཞལ་གཟིགས་ལུང་བསྟན་ཅིང༌། །
བརྩོན་འགྲུས་རྩོམ་པའི་གོ་ཆ་རབ་རྫོགས་པའི། ། རྡོ་རྗེ་གྲུབ་མཆོག་རྩལ་ཞེས་བྱ་བར་བསྟོད། ། དྲག་པོའི་རྟགས་རྒྱ་སྤྱི་གཙུག་མེ་རིས་བརྒྱན། ། དམ་ཅན་བཀའ་གཏེར་བྲན་ཁོལ་གསང་བདག་དངོས། ། བདུད་བཞི་ལོག་འདྲེན་རྒོལ་བ་འཇོམས་མཛད་པ། ། དྲེགས་པ་ཀུན་འདུལ་རྩལ་ཞེས་བྱ་བར་བསྟོད། ། རྒྱུད་སྨིན་དབང་རྣམས་རྫོགས་པའི་བརྡ་རྟགས་སུ། ། སོ་ཞོ་ཚེ་བུམ་རང་བྱུང་ངོ་མཚར་ཅན། ། ངག་གི་སྒྲིབ་བྱང་རྩ་མདུད་རང་སར་གྲོལ། ། རྡོ་རྗེ་བདུད་འདུལ་རྩལ་ཞེས་བྱ་བར་བསྟོད། །
སྟོང་ཉིད་དོན་རྟོགས་བརྡ་མཚོན་སྙིང་ག་རུ། ། སྨེ་བའི་རྒྱན་ཅན་རྫོགས་ཆེན་རྣལ་འབྱོར་པ། ། རླུང་སེམས་དབང་ཐོབ་རིག་པ་རང་བབས་ཤར། ། ཧཱུྃ་ནག་དྲག་པོ་རྩལ་ཞེས་བྱ་བར་བསྟོད། ། མི་འགྱུར་ཕྲིན་ལས་འགྲུབ་པའི་བརྡ་རྟགས་ལ། ། གསང་བར་ཧཱུྃ་མཐིང་མཚན་པའི་རི་མོ་བཀྲ། ། ལས་བཞི་ཕྲིན་ལས་གྲུབ་པའི་མངའ་དབང་ཕྱུག ། དམོད་ལས་ཐོགས་མེད་རྩལ་ཞེས་བྱ་བར་བསྟོད། ། དབུས་ཡུལ་བསམ་ཡས་ཐུགས་སྒྲུབ་གཏེར་བཞེས་ཚེ། ། པདྨ་འབྱུང་གནས་འཇའ་འོད་ཚུལ་གྱིས་ཤར། །
མཐོང་ཐོས་ཀུན་ཀྱང་མོས་གུས་དག་སྣང་འབར། ། ཀརྨ་ལས་འབྲེལ་རྩལ་ཞེས་བྱ་བར་བསྟོད། ། སྦས་ཚལ་རྔམ་པ་རོང་གི་གནས་མཆོག་ནས། ། སེངྒེའི་གདོང་ཅན་གཏེར་སྒྲོམ་དངོས་སུ་ཕུལ། ། ཐམས་ཅད་པད་འབྱུང་མཇལ་བའི་སྣང་བ་ཐོབ། ། གནོད་སྦྱིན་དབང་སྡུད་རྩལ་ཞེས་བྱ་བར་བསྟོད། ། དེ་བཞིན་རྨད་བྱུང་ཟབ་གཏེར་དཔག་ཡས་ཀྱི། ། གཏེར་རྒྱ་བཀྲོལ་བའི་འགྲན་བྲལ་ཡ་མཚན་ཅན། ། པདྨའི་བརྡ་ཡིག་ཚིག་རྣམས་ལམ་མེར་གསལ། ། རྡོ་རྗེ་མེ་འབར་རྩལ་ཞེས་བྱ་བར་བསྟོད། །
མཁའ་འགྲོས་གདན་དྲངས་རྔ་ཡབ་པད་འབྱུང་དྲུང༌། ། དཀྱིལ་འཁོར་རྒྱ་མཚོར་དབང་ཆེན་འབོག་པའི་ཚེ། ། མེ་ཏོག་ནུབ་ཕྱོགས་ཕོག་པའི་ཡང་གསང་མཚན། ། པདྨ་གཏེར་བདག་གླིང་ཞེས་བྱ་བར་བསྟོད། ། རྒྱལ་ཁམས་འགྲོ་དོན་བརྟུལ་ཞུགས་སྨྱོ་སྤྱོད་ཅན། ། གསང་མཚན་དགུ་ལྡན་ཆོས་རྒྱལ་འགྲོ་མགོན་རྗེ། ། ཆེ་བའི་མཐུ་སྟོབས་མངའ་བདག་དྲེགས་པའི་གཤེད། ། ཨོ་རྒྱན་རྩ་གསུམ་གླིང་ཞེས་བྱ་བར་བསྟོད། ཁྱེད་ལ་བསྟོད་ཅིང་སྒོ་གསུམ་གུས་པའི་མཐུས། ། རྣམ་དཀར་དགེ་ཚོགས་ཡར་ངོའི་ཟླ་བཞིན་འཕེལ། །
རྟག་ཏུ་སྔགས་བསྟན་ལ་གནས་གང་བསམ་ཀུན། ། ཐོགས་མེད་མྱུར་འགྲུབ་བགེགས་རྣམས་རབ་བཟློག་ཅིང༌། ། བླ་མེད་གུ་རུ་རྗེ་དང་མཛད་ཕྲིན་མཉམ། ། མཁའ་ཁྱབ་མཐའ་ཡས་སེམས་ཅན་མ་ལུས་ཀུན། ། ས་ཆེན་ཐེག་དགུས་རྩེ་མོར་བསྙེག་གྱུར་ཅིག ། ཅེས་པ་འདི་ཨརྻ་དྷྭ་ཛས་ཟླ་ཚེས་བཟང་པོར་སྦྱར་བའོ།། །། ༼མ༽ ༈ མི་འཇིགས་རྡོ་རྗེའི་ཞབས་བརྟན་ནི། ཁྱོད་ཉིད་གང་འདུལ་སྤྲུལ་བསྒྱུར་ཟློས་པའི་གར། ། མི་ཤིགས་མཁྱེན་བརྩེའི་ལྷ་ལམ་ཡངས་པ་ནས། །
འཇིགས་མེད་འགྲོ་འདིའི་དཔལ་གྱུར་ཉིན་མོའི་མགོན། ། མི་ཟད་རྡོ་རྗེ་གསུམ་གྱི་ཟེར་འགྱེད་མཁན། ། ཡོངས་འཛིན་དཔལ་ལྡན་བླ་མ་རིན་པོ་ཆེ། ། བསྐལ་མང་རྡོ་རྗེའི་ཁྲི་ལ་རབ་བརྟན་ནས། ། རིང་ལུགས་བསྟན་པས་ས་ཆེན་ཁྱབ་གྱུར་ནས། ། ཕྱོགས་བཅུའི་མ་རིག་འགྲོ་མུན་མཐར་བསྐྲད་ཤོག ། ཅེས་པའང་ཨཱརྻའི་མིང་གིས་སོ།། །། ༼ཙ༽ ༈ དེ་ནས་ཞབས་བརྟན་སྨོན་ལམ་བྱ་བ་ནི། ཨོྃ་སྭ་སྟི།
རབ་འབྱམས་རྒྱལ་ཀུན་སྤྱི་གཟུགས་ཨོ་རྒྱན་རྗེ། ། རྩ་གསུམ་དཀྱིལ་འཁོར་རྒྱ་ཚོའི་ལྷ་ལམ་ནས། ། གླིང་བཞིའི་འགྲོ་འདྲེན་དམ་པ་ཉིན་མོའི་མགོན། ། གར་གྱི་དབང་ཕྱུག་གནམ་ལྕགས་རྡོ་རྗེ་ཡི། ། མཚན་འཆང་དྲིན་ཅན་རྩ་བའི་བླ་མ་རྗེའི། ། ཞབས་ཀྱི་པདྨོ་ཇི་སྲིད་བརྟན་གྱུར་ཅིག ། པད་འབྱུང་བདེན་ཚིག་སྟོབས་ཀྱིས་སྐྱོང་བར་ཤོག ཁྱབ་བདག་གང་དེ་སྐྱེས་མཆོག་གཙུག་གི་རྒྱན། ། མི་འཇིགས་ཆོས་སྐུའི་མཁའ་ཀློང་ཡངས་པ་ནས། ། ཐོན་པ་རྡོ་རྗེའི་སྐུ་བརྙེས་རྟ་བདུན་དབང༌། །
གར་བཞད་ཤར་རི་ལས་མངོན་སྐྱེ་དགུའི་མགོན། ། བརྩེ་མཁྱེན་ཆོས་ཀྱི་འོད་སྟོང་རབ་འཕྲོ་བ། ། མཚན་ལྡན་བླ་མ་རྒྱལ་ཚབ་རིན་པོ་ཆེ། ། ཞབས་པད་གསེར་གྱི་འཁོར་ལོ་རབ་བརྟན་ནས། ། དམ་ལྡན་སྲུང་མས་གཡེལ་མེད་སྐྱོང་བྱས་ཏེ། ། པད་འབྱུང་བདེན་མཐུའི་སྟོབས་ཀྱིས་ཕྱུག་པར་ཤོག ། འགྲན་བྲལ་རིང་ལུགས་ཆོས་སྲིད་མཛད་ཕྲིན་རྣམས། ། གོང་ནས་གོང་འཕེལ་འཛམ་གླིང་འཛིན་མའི་ཁྱོན། ཁྱབ་སྟེ་སྨིན་གྲོལ་བསྟན་པ་ཡུན་གནས་ཤོག ། དེར་འཛིན་འཕགས་པའི་འདུས་སྡེ་དམ་པ་ཀུན། །
བསླབ་གསུམ་ཁྲིམས་གནས་བསོད་ནམས་དགེ་བཅུ་ཡིས། ། དཔལ་སྟོབས་མངའ་དབང་དུ་མས་ཕྱུག་བྱས་ནས། ། འགྲོ་དོན་སངས་རྒྱས་སྟོང་དང་བསྟན་པ་མཉམ། ། སྐྱེ་དགུ་ཡོངས་ལ་ཆོས་ཀྱི་ཆར་འབེབས་ཤིང༌། ། ཐར་པའི་ལོ་འབྲས་མྱུ་གུ་རབ་སྨིན་ནས། ། བླ་མེད་རིམ་དགུ་ཐེག་པའི་རྩེར་སཽན་ཤོག ། མཆོག་གསུམ་རྩ་གསུམ་རིག་འཛིན་འདུས་པའི་གཙོ། ། དྲང་སྲོང་གྲུབ་ཐོབ་སྐྱེས་ཆེན་རྒྱ་མཚོ་ཡི། ། རྣམ་རོལ་མགོན་དེའི་ཐུགས་རྗེས་ཟློས་གར་མཐུས། ། མཆོག་གི་སྤྲུལ་སྐུའི་ཞབས་བརྟན་བཀྲ་ཤིས་ཤོག །
ཅེས་པའང་བརྒྱུད་འཛིན་པ་ཨཱརྻའི་མིང་གིས་རྟེན་འབྲེལ་ཆེད་དུ་བྲིས་པའོ།། །། གཞན་ཡང༌། གསང་སྔགས་རྣམ་རྒྱལ་ཁང་བཟང་མཐོན་པའི་རྩེར། ། མི་ནུབ་རྒྱལ་མཚན་སྙན་གྲགས་ཕྱོགས་མཐར་རྒྱས། ། མི་ཤིགས་གདཽང་ལྔའི་ཁྲི་འཕང་མཐོན་པོ་ལ། ། གཡོ་མེད་ཞབས་པད་བསྐལ་བརྒྱར་སྲིད་མཐར་བརྟན། ། སངས་རྒྱས་བསྟན་དང་འགྲོ་བ་སེམས་ཅན་དོན། ། ཐུགས་རྗེའི་བརྩེ་བས་བསམ་དོན་ལྷུན་རྫོགས་ཤོག ། ཅེས་པའང་ཨཱརྻ་དྷྭ་ཛས་སོ།། །། ༼ཚ༽
༈ གནམ་ལྕགས་བླ་བརྒྱུད་ཀྱི་གསོལ་འདེབས། ཨོཾ་ཨཱཿཧཱུྃ༔ ཆོས་སྐུ་ཀུན་ཏུ་བཟང་པོ་ལ་གསོལ་བ་འདེབས། ། ལོངས་སྐུ་རྒྱལ་བ་རིགས་ལྔ་ལ་གསོལ་བ་འདེབས། ། དྲུག་པ་རྡོ་རྗེ་འཆང་ཆེན་ལ་གསོལ་བ་འདེབས། ། སྟོན་མཆོག་རྡོ་རྗེ་སེམས་དཔའ་ལ་གསོལ་བ་འདེབས། ། གསང་བདག་ཕྱག་ན་རྡོ་རྗེ་ལ་གསོལ་བ་འདེབས། ། སྤྲུལ་སྐུ་དགའ་རབ་རྡོ་རྗེ་ལ་གསོལ་བ་འདེབས། ། རིག་འཛིན་ཆོས་མཆོག་རྡོ་རྗེ་ལ་གསོལ་བ་འདེབས། ། རིག་འཛིན་ལྷ་དབང་བརྒྱ་བྱིན་ལ་གསོལ་བ་འདེབས། །
རིག་འཛིན་ཀླུ་རྒྱལ་འཇོག་པོ་ལ་གསོལ་བ་འདེབས། ། རིག་འཛིན་ཨིནྡྲ་བོ་དྷི་ལ་གསོལ་བ་འདེབས། ། མཁའ་འགྲོ་ལས་ཀྱི་དབང་མོ་ལ་གསོལ་བ་འདེབས། ། ཆེ་མཆོག་འཇམ་དཔལ་བཤེས་གཉེན་ལ་གསོལ་བ་འདེབས། ། རིག་འཛིན་ཤྲཱི་སིངྷ་ལ་གསོལ་བ་འདེབས། ། སློབ་དཔོན་པདྨ་འབྱུང་གནས་ལ་གསོལ་བ་འདེབས། ། ལྷ་ལྕམ་མནྡྷ་ར་བ་ལ་གསོལ་བ་འདེབས། ། མཁའ་འགྲོ་ཡེ་ཤེས་མཚོ་རྒྱལ་ལ་གསོལ་བ་འདེབས། ། བལ་པོ་བ་སུ་དྷ་ར་ལ་གསོལ་བ་འདེབས། ། གནུབས་སྟོན་སངས་རྒྱས་ཡེ་ཤེས་ལ་གསོལ་བ་འདེབས། །
ཀློང་ཆེན་ནམ་མཁའི་སྙིང་པོ་ལ་གསོལ་བ་འདེབས། ། ལོ་ཆེན་བཻ་རོ་ཙ་ན་ལ་གསོལ་བ་འདེབས། ། གར་དབང་གནམ་ལྕགས་རྡོ་རྗེ་ལ་གསོལ་བ་འདེབས། ། ཨཱ་ཡུ་དྷེ་ཝ་དྷཱ་ར་ལ་གསོལ་བ་འདེབས། ། རིག་འཛིན་ཐུགས་མཆོག་རྡོ་རྗེ་ལ་གསོལ་བ་འདེབས། ། རྒྱལ་སྲས་དབང་ཆེན་རྡོ་རྗེ་ལ་གསོལ་བ་འདེབས། ། སྐུ་སྤྲུལ་ཨོ་རྒྱན་རིག་འཛིན་ལ་གསོལ་བ་འདེབས། ། ཨོ་རྒྱན་འགྲོ་འདུལ་གླིང་པ་ལ་གསོལ་བ་འདེབས། ། ངེས་དོན་ཆོས་དབྱིངས་རང་གྲོལ་ལ་གསོལ་བ་འདེབས། ། ཀུན་བཟང་འཆི་མེད་ནོར་བུ་ལ་གསོལ་བ་འདེབས། །
རིག་འཛིན་མི་འཇིགས་རྡོ་རྗེ་ལ་གསོལ་བ་འདེབས། ། རིག་འཛིན་སྙན་གྲགས་རྒྱ་མཚོ་ལ་གསོལ་བ་འདེབས། ། གསང་སྔགས་བསྟན་པའི་རྒྱལ་མཚན་ལ་གསོལ་བ་འདེབས། ། དཀོན་མཆོག་ཕྲིན་ལས་བཟང་པོ་ལ་གསོལ་བ་འདེབས། ། དྲིན་ཅན་བཟོད་པ་རབ་བརྟན་ལ་གསོལ་བ་འདེབས། ། ཆོས་བདག་ལས་ཅན་རྣམས་པ་ལ་གསོལ་བ་འདེབས། ། ངག་དབང་དཀོན་མཆོག་སེངྒེ་ལ་གསོལ་བ་འདེབས། ། བརྒྱུད་འཛིན་ཨཱརྻ་དྷྭ་ཛ་ལ་གསོལ་བ་འདེབས། ། གསང་སྔགས་ཕྲིན་ལས་དབང་ཕྱུག་ལ་གསོལ་བ་འདེབས། ། བསྟན་འཛིན་པདྨ་ཕྲིན་ལས་ལ་གསོལ་བ་འདེབས། །
ཀརྨ་ཨཽ་ཌཱི་ཡ་ན་ལ་གསོལ་བ་འདེབས། ། གུ་རུ་ཤྲཱི་བྷ་དྲ་ལ་ལ་གསོལ་བ་འདེབས། ། རྗེ་བཙུན་པྲཉྫ་གྷོ་ཥ་ལ་གསོལ་བ་འདེབས། ། དྲིན་ཅན་རྩ་བའི་བླ་མ་ལ་གསོལ་བ་འདེབས། ། བརྒྱུད་པའི་བླ་མ་བྱིན་རླབས་ཅན་ལ་གསོལ་བ་འདེབས། ། འདྲེན་པའི་བླ་མ་ཐུགས་རྗེ་ཅན་ལ་གསོལ་བ་འདེབས། ། ཉམས་རྟོགས་སེམས་ལ་འཆར་བར་བྱིན་གྱིས་རློབས། ། ཚེ་གཅིག་འཇའ་ལུས་གྲོལ་བར་བྱིན་གྱིས་རློབས། བླ་མ་མཁྱེན་ནོ། བླ་མ་མཁྱེན་ནོ།
བླ་མ་མཁྱེན་ནོ། པྲཉྫ་གྷོ་ཥས་སོ།། །། ༼ཛ༽ ༄༅། རྩ་གསུམ་གླིང་པའི་ཆོས་བདག་བཅས་པའི་གསོལ་འདེབས་རགས་བསྡུས་སུ་བཀོད་པ་འཆི་མེད་གྲུབ་པའི་དགའ་ཚལ་ཞེས་བྱ་བ་བཞུགས་སོ།། །། ཨོཾ་ཨཱཿཧཱུྃ༔ ཆོས་སྐུ་ཀུན་བཟང་ཡབ་ཡུམ་ལ་གསོལ་བ་འདེབས་སོ། ། དྲུག་པ་རྡོ་རྗེ་འཆང་ཆེན་ལ་གསོལ་བ་འདེབས་སོ། ། ལོངས་སྐུ་རྒྱལ་བ་རིགས་ལྔ་ལ་གསོལ་བ་འདེབས་སོ། ། སངས་རྒྱས་སྣང་བ་མཐའ་ཡས་ལ་གསོལ་བ་འདེབས་སོ། ། སྟོན་པ་རྡོ་རྗེ་སེམས་དཔའ་ལ་གསོལ་བ་འདེབས་སོ། །
འཕགས་མཆོག་ཐུགས་རྗེ་ཆེན་པོ་ལ་གསོལ་བ་འདེབས་སོ། ། རིག་འཛིན་དགའ་རབ་རྡོ་རྗེ་ལ་གསོལ་བ་འདེབས་སོ། ། མཁས་པ་ཤྲཱི་སིངྷ་ལ་གསོལ་བ་འདེབས་སོ། ། པཎ་ཆེན་བི་མ་མི་ཏྲ་ལ་གསོལ་བ་འདེབས་སོ། ། སྤྲུལ་སྐུ་པདྨ་འབྱུང་གནས་ལ་གསོལ་བ་འདེབས་སོ། ། མཁན་ཆེན་བོ་དྷི་ས་ཏྭ་ལ་གསོལ་བ་འདེབས་སོ། ། སློབ་དཔོན་བཻ་རོ་ཙ་ན་ལ་གསོལ་བ་འདེབས་སོ། ། ཆོས་རྒྱལ་ཁྲི་སྲོང་ལྡེའུ་བཙན་ལ་གསོལ་བ་འདེབས་སོ། ། ལྷ་ལྕམ་མནྡ་ར་བ་ལ་གསོལ་བ་འདེབས་སོ། ། མཁའ་འགྲོ་ཡེ་ཤེས་མཚོ་རྒྱལ་ལ་གསོལ་བ་འདེབས་སོ། །
རྗེ་འབངས་ཉི་ཤུ་རྩ་ལྔ་ལ་གསོལ་བ་འདེབས་སོ། ཁྱེའུ་ལྷ་བུ་འོད་ཟེར་ལ་གསོལ་བ་འདེབས་སོ། ། དགེ་བཤེས་ཀུ་ས་ཆེན་པོ་ལ་གསོལ་བ་འདེབས་སོ། ། འཕགས་པའི་གནས་བརྟན་བཅུ་དྲུག་ལ་གསོལ་བ་འདེབས་སོ། ། ཤཱཀྱ་པྲ་བྷ་ཝ་ལ་གསོལ་བ་འདེབས་སོ། ། བྲམ་ཟེ་ས་ར་ཧ་ལ་གསོལ་བ་འདེབས་སོ། ། ལྷ་ལྕམ་བདེ་ཆེན་མཚོ་ལ་གསོལ་བ་འདེབས་སོ། ། སློབ་དཔོན་འཇམ་དཔལ་བཤེས་གཉེན་ལ་གསོལ་བ་འདེབས་སོ། ། གནུབས་ཆེན་བུདྡྷ་ཛྙཱ་ན་ལ་གསོལ་བ་འདེབས་སོ། ། ཞང་ཁྲོམ་རྡོ་རྗེ་འོད་འབར་ལ་གསོལ་བ་འདེབས་སོ། །
གཏེར་སྟོན་བོན་པོ་དྲག་རྩལ་ལ་གསོལ་བ་འདེབས་སོ། ། པདྨ་ཚེ་དབང་རྒྱལ་པོ་ལ་གསོལ་བ་འདེབས་སོ། ། གཏེར་སྟོན་དྲི་མེད་ཀུན་དགའ་ལ་གསོལ་བ་འདེབས་སོ། ། པདྨ་དབང་གི་བདག་ཉིད་ལ་གསོལ་བ་འདེབས་སོ། ། མཁས་ཆེན་ཤཱཀྱ་པྲ་བྷ་ལ་གསོལ་བ་འདེབས་སོ། ། གཏེར་སྟོན་རྩ་གསུམ་གླིང་པ་ལ་གསོལ་བ་འདེབས་སོ། ། ཨཱ་ཡུ་དྷེ་ཝ་དྷ་ར་ལ་གསོལ་བ་འདེབས་སོ། ། རིག་འཛིན་ཐུགས་མཆོག་རྡོ་རྗེ་ལ་གསོལ་བ་འདེབས་སོ། ། རྒྱལ་སྲས་དབང་ཆེན་རྡོ་རྗེ་ལ་གསོལ་བ་འདེབས་སོ། ། ལྷ་ལྕམ་འོད་ལྡན་འབར་མ་ལ་གསོལ་བ་འདེབས་སོ། །
སྐུ་སྤྲུལ་རོང་སྨྱོན་ཆེན་པོ་ལ་གསོལ་བ་འདེབས་སོ། ། ཨོ་རྒྱན་འགྲོ་འདུལ་ཕྲིན་ལས་ལ་གསོལ་བ་འདེབས་སོ། ། ངེས་དོན་ཆོས་དབྱིངས་རང་གྲོལ་ལ་གསོལ་བ་འདེབས་སོ། ། གསུང་སྤྲུལ་འཆི་མེད་ནོར་བུ་ལ་གསོལ་བ་འདེབས་སོ། ། ཐུགས་སྤྲུལ་མི་འཇིགས་རྡོ་རྗེ་ལ་གསོལ་བ་འདེབས་སོ། ། རིག་འཛིན་སྙན་གྲགས་རྒྱ་མཚོ་ལ་གསོལ་བ་འདེབས་སོ། ། གསང་སྔགས་བསྟན་པའི་རྒྱལ་མཚན་ལ་གསོལ་བ་འདེབས་སོ། ། གནམ་སྤྲུལ་བཟོད་པ་རབ་བརྟན་ལ་གསོལ་བ་འདེབས་སོ། ། བསྟན་འཛིན་པདྨའི་འོད་ཟེར་ལ་གསོལ་བ་འདེབས་སོ། ། དཀོན་མཆོག་ཕྲིན་ལས་བཟང་པོ་ལ་གསོལ་བ་འདེབས་སོ། །
རྟོགས་ལྡན་ཨ་མདོ་གསང་སྔགས་ལ་གསོལ་བ་འདེབས་སོ། ། རིག་འཛིན་འཇིགས་མེད་གླིང་པ་ལ་གསོལ་བ་འདེབས་སོ། ། ཟུར་མཁར་ཐེག་ཆེན་གླིང་པ་ལ་གསོལ་བ་འདེབས་སོ། ། ཀུན་བཟང་བདེ་ཆེན་རྒྱལ་པོ་ལ་གསོལ་བ་འདེབས་སོ། ། མཐུ་ཆེན་ཀྲ་ཏི་སྔགས་འཆང་ལ་གསོལ་བ་འདེབས་སོ། ། སྔགས་བཙུན་ཀུན་དགའ་བློ་གྲོས་ལ་གསོལ་བ་འདེབས་སོ། ། མཁས་གྲུབ་དཀོན་མཆོག་སེངྒེ་ལ་གསོལ་བ་འདེབས་སོ། ། འགྲོ་མགོན་ཨཱརྻ་དྷྭ་ཛ་ལ་གསོལ་བ་འདེབས་སོ། ། གྲུབ་བརྙེས་ཨོ་རྒྱན་བསྟན་འཛིན་ལ་གསོལ་བ་འདེབས་སོ། ། ཆོས་དབྱིངས་པདྨ་རང་གྲོལ་ལ་གསོལ་བ་འདེབས་སོ། །
སྔགས་འཆང་རྡོ་རྗེ་དོན་འགྲུབ་ལ་གསོལ་བ་འདེབས་སོ། ། ཀརྨ་ཨཽ་ཌཱི་ཡ་ན་ལ་གསོལ་བ་འདེབས་སོ། ། བླ་མ་ཚེ་བརྟན་རྣམ་རྒྱལ་ལ་གསོལ་བ་འདེབས་སོ། ། གསང་སྔགས་ཕྲིན་ལས་དབང་ཕྱུག་ལ་གསོལ་བ་འདེབས་སོ། ། བསྟན་འཛིན་པདྨ་ཕྲིན་ལས་ལ་གསོལ་བ་འདེབས་སོ། ། བརྒྱུད་འཛིན་ཤྲཱི་བྷ་དྲ་ལ་གསོལ་བ་འདེབས་སོ། ། པྲཉྫ་ཛྙཱ་ན་ས་ཏྭ་ལ་གསོལ་བ་འདེབས་སོ། ། དྲིན་ཅན་རྩ་བའི་བླ་མ་ལ་གསོལ་བ་འདེབས་སོ། ། དབང་ལུང་བརྒྱུད་པའི་བླ་མ་ལ་གསོལ་བ་འདེབས་སོ། ། རིག་འཛིན་སྣང་སྲིད་བདེར་འདུས་ལ་གསོལ་བ་འདེབས་སོ། །
བཀའ་བརྒྱད་གསང་ཟིལ་ལྷ་ཚོགས་ལ་གསོལ་བ་འདེབས་སོ། ། གསང་བ་ཡེ་ཤེས་ལྷ་ཚོགས་ལ་གསོལ་བ་འདེབས་སོ། ། ཀུན་བཟང་ཞི་ཁྲོའི་ལྷ་ཚོགས་ལ་གསོལ་བ་འདེབས་སོ། ། རྡོར་སེམས་ཀུན་འདུས་ཡབ་ཡུམ་ལ་གསོལ་བ་འདེབས་སོ། ། རྡོ་རྗེ་གཞོན་ནུའི་ལྷ་ཚོགས་ལ་གསོལ་བ་འདེབས་སོ། ། གཤིན་རྗེ་དུག་རི་མེ་འབར་ལ་གསོལ་བ་འདེབས་སོ། ཁྲོ་རྒྱལ་རྟ་མགྲིན་ལྷ་ཚོགས་ལ་གསོལ་བ་འདེབས་སོ། ། དཔལ་ཆེན་ནཱ་ག་ཀླུ་འདུལ་ལ་གསོལ་བ་འདེབས་སོ། ། ཟིལ་གནོན་ཕྱག་ན་རྡོ་རྗེ་ལ་གསོལ་བ་འདེབས་སོ། ། དྲག་པོ་ཀཱི་ལའི་ལྷ་ཚོགས་ལ་གསོལ་བ་འདེབས་སོ། །
པདྨ་ཁྲག་འཐུང་ལྷ་ཚོགས་ལ་གསོལ་བ་འདེབས་སོ། ། ཡང་གསང་ཁྲོ་འདུས་ལྷ་ཚོགས་ལ་གསོལ་བ་འདེབས་སོ། ། བདུད་འདུལ་དྲག་མོའི་ལྷ་ཚོགས་ལ་གསོལ་བ་འདེབས་སོ། ། རྡོ་རྗེ་ཕག་མོའི་ལྷ་ཚོགས་ལ་གསོལ་བ་འདེབས་སོ། ། རིག་འཛིན་འདུས་པའི་ལྷ་ཚོགས་ལ་གསོལ་བ་འདེབས་སོ། ། ཟིལ་གནོན་ཐུགས་རྗེ་ཆེན་པོ་ལ་གསོལ་བ་འདེབས་སོ། ། ཚེ་ལྷ་རིགས་ལྔའི་ལྷ་ཚོགས་ལ་གསོལ་བ་འདེབས་སོ། ། པད་རྒྱལ་ནོར་ལྷའི་ལྷ་ཚོགས་ལ་གསོལ་བ་འདེབས་སོ། ། མགོན་པོ་ཞིང་སྐྱོང་ལྷ་ཚོགས་ལ་གསོལ་བ་འདེབས་སོ། ། གཏེར་སྲུང་དམ་ཅན་རྒྱ་མཚོ་ལ་གསོལ་བ་འདེབས་སོ། །
ཟབ་གཏེར་བདུན་ཅུ་དོན་ལྔ་ལ་གསོལ་བ་འདེབས་སོ། ཀྱེ་མ་ཀྱི་ཧུད། བླ་མའི་སྐུ་གསུམ་ཐུགས་རྗེས་རང་དྲོངས་མཛོད། ། བདག་སོགས་རིགས་དྲུག་འཁོར་བའི་སྡུག་བསྔལ་ལས། ། བདག་གཞན་ལུས་འདི་ངེས་པར་འཆི་བར་འགྱུར། ། མི་རྟག་འཆི་བ་དྲན་པར་བྱིན་གྱིས་རློབས། ། འཁོར་བར་ཞེན་པ་ལོག་པར་བྱིན་གྱིས་རློབས། ། ཚེ་འདི་བློ་ཡིས་ཐུང་བར་བྱིན་གྱིས་རློབས། ། ངེས་འབྱུང་སྐྱོ་ཤས་སྐྱེ་བར་བྱིན་གྱིས་རློབས། ། བདག་འཛིན་མདུད་པ་གྲོལ་བར་བྱིན་གྱིས་རློབས། །
གཉན་ས་རི་ཁྲོད་འགྲིམ་པར་བྱིན་གྱིས་རློབས། ། འཆི་མེད་བཙན་ས་ཟིན་པར་བྱིན་གྱིས་རློབས། ། བསྐྱེད་རིམ་ནུས་པ་ཐོབ་པར་བྱིན་གྱིས་རློབས། ། རྫོགས་རིམ་དགོངས་དོན་རྟོགས་པར་བྱིན་གྱིས་རློབས། ། གཏུམ་མོའི་བདེ་དྲོད་འབར་བར་བྱིན་གྱིས་རློབས། ། རྩ་རླུང་རང་དབང་ཐོབ་པར་བྱིན་གྱིས་རློབས། ། ཟབ་ལམ་འཕོ་བ་འབྱོངས་པར་བྱིན་གྱིས་རློབས། ། འཁྲུལ་སྣང་རང་སར་གྲོལ་བར་བྱིན་གྱིས་རློབས། ། འོད་གསལ་རྒྱུན་ཆད་མེད་པར་བྱིན་གྱིས་རློབས། ། སྣང་བཞི་མཐའ་རུ་ཕྱིན་པར་བྱིན་གྱིས་རློབས། །
འཇའ་ལུས་ཆོས་སྐུར་འགྲུབ་པར་བྱིན་གྱིས་རློབས། བླ་མ་མཁྱེན་ནོ།
ཞེས་ལན་གྲངས་མང་དུ་བརྗོད་མཐར། རྩ་བརྒྱུད་བླ་མ་རྣམས་ཀྱི་གནས་བཞི་ནས། ། འོད་ཟེར་འཕྲོས་པས་རང་གི་གནས་བཞིར་ཐིམ། ། སྒྲིབ་བཞི་དག་ནས་སྐུ་བཞི་མངོན་དུ་གྱུར། ། བླ་མ་དགྱེས་པས་འོད་ཞུ་རང་ལ་ཐིམ། ། དབྱེར་མེད་རང་བྱུང་འོད་གསལ་ཆོས་ཀྱི་སྐུ། ། ཆོས་ཀུན་ཡེ་རྫོགས་ཆེན་པོའི་དགོངས་པ་བསྐྱང༌། ། དགེ་འདིས་ཕ་མས་ཐོག་དྲངས་མཁའ་ཁྱབ་འགྲོ། །
རྣམ་མཁྱེན་རྫོགས་པའི་སངས་རྒྱས་མྱུར་ཐོབ་ཤོག ། ཅེས་གསོལ་འདེབས་འདི་ཡང་དགོས་ཞེས་རིག་འཛིན་ཆོས་མཆོག་གིས་བསྐུལ་ངོར། ཞལ་ངོ་མ་ལྡོག་ཙམ་དུ། མི་ཚེ་གཏན་འཁྲུལ་དུ་སོང་བའི་བན་རྒན་སྨྱོན་པ་པྲཉྫ་ཞེས་པས་འཁྲུལ་གཏམ་དད་མོས་ལྟར་བྲིས་པ་དགེའོ། སརྦ་མངྒ་ལཾ།། །། ༼ཝ༽ ༈ བླ་ན་མེད་པའི་ཡང་དག་པར་གྱུར་པའི་མཆོག་ཆེན་པོ། ཐུགས་ཀྱི་སྒྲུབ་པ་དཔལ་གསང་བ་འདུས་པ་བདེ་ཆེན་ལྷ་ཡི་དགའ་སྟོན་རྣམ་པར་རོལ་པ་ཞེས་བྱ་བ་བཞུགས་སོ། ཨེ་མ་ཧོ༔ གང་ཞིག་རྣལ་འབྱོར་བྱང་ཆུབ་སྒྲུབ་པའི་ཐབས༔
ཁོ་བོ་པདྨའི་ཐུགས་བཅུད་ཟབ་མོའི་དོན༔ ཆ་རྐྱེན་སྤེལ་བ་རིན་ཆེན་གཏཻར་གྱི་བདག༔ པདྨ་གཏེར་བདག་གླིང་ཞེས་ཞབས་ལ་འདུད༔ བླ་མ་ལྷ་དང་ཌཱ་ཀི་ཆོས་སྐྱོང་གིས༔ བཀའ་ཡི་གནང་བ་སྩོལ་ལ་བྱིན་གྱིས་བརླབ༔ ས་མ་ཡ༔ དེ་ཡང་མཆོད་པ་གཞུང་བཞིན་ཅི་འབྱོར་ལེགས་པར་བཤམས༔ རྒྱས་པ་བྱས་ན་གཏོར་མ་ཟླུམ་པོ་ལམ༔ པད་འདབ་བཞིས་བརྒྱན་འཁོར་ནི་ལྷ་བཤོས་བཞིན༔ ཕྱོགས་བཞིར་དག་ལ་ཅི་མཛེས་རྒྱན་གྱིས་སྤྲས༔
མཚམས་བཞིར་རིམ་དགུ་མཐེབ་སྐྱུ་བཞག་པར་བྱ༔ བསྡུས་པ་བྱ་འདོད་རྩ་གསུམ་གཏོར་མས་ཆོག༔ རྒྱུན་དུ་ཁ་འདོན་བྱེད་པར་སྤྲོས་མེད་ལུགས༔ དེ་ལ་གསོལ་བ་འདེབས་པ་ནི༔ ཨོཾ་ཨཱཿཧཱུྃ༔ མ་འགགས་གསལ་སྟོང་འོད་ལྔ་འཁྲིགས་པ་ཡི༔ ཡེ་ཤེས་སྐུ་མཆོག་ཏིང་འཛིན་གསལ་བའི་ངང་༔ རྫུ་འཕྲུལ་གར་གྱི་དབང་ཕྱུག་ཀུན་ཁྱབ་ཅིང་༔ དབྱིངས་རིག་དབྱེར་མེད་སྐྱེ་འགག་མི་མངའ་ཡང་༔ བྱ་བྲལ་ལྷུན་རྫོགས་བདེ་ཆེན་ཡངས་པའི་ཀློང་༔
སྐྱེ་འཆི་བསྒྲེས་རྒུད་བྲལ་བའི་པདྨ་འབྱུང་༔ ལུས་ངག་ཡིད་གསུམ་སྒོ་ནས་གསོལ་བ་འདེབས༔ ཁམས་གསུམ་འཁོར་བའི་སེམས་ཅན་མ་ལུས་པ༔ བྱང་ཆུབ་ཐར་ལམ་བགྲོད་པར་བྱིན་གྱིས་རློབས༔ མ་ཆགས་སྐྱོན་བྲལ་བླ་མ་ཨོ་རྒྱན་རྗེ༔ བཟོད་མེད་གདུང་ཤུགས་དྲག་པོས་འོ་དོད་འབོད༔ བདག་དང་འགྲོ་དྲུག་སེམས་ཅན་ཐམས་ཅད་ཀྱིས༔ བྱང་ཆུབ་འབྲས་བུ་མྱུར་དུ་འཐོབ་ཕྱིར་དུ༔ སྐྱབས་སུ་མཆིའོ་འགྲོ་སྒྲོལ་སེམས་བསྐྱེད་དོ༔ ལན་གསུམ༔
དེ་ནས་བགེགས་གཏོར་ཆུ་གཙང་གིས་བྲན་ལ༔ ཧཱུྃ༔ ཉོན་ཅིག་བགེགས་ཚོགས་མ་ལུས་འདིར་འདུས་ཤིག༔ བྱང་ཆུབ་བསྒྲུབ་ལ་བར་དུ་གཅོད་པ་ཡི༔ གདོན་བགེགས་འབྱུང་པོ་ཐམས་ཅད་ཀྱིས་ཉོན་ལ༔ དཀྱིལ་འཁོར་འདི་ལ་གནོད་པའི་སེམས་འདུག་ན༔ བདག་ཉིད་དཔལ་ཆེན་པདྨའི་ཐུགས་ཀ་ནས༔ ཁྲོ་ཚོགས་རབ་འཕྲོས་མཚོན་ཆས་དུམ་བུར་གཏུབ༔ དེ་བས་བགེགས་ཚོགས་བཀའ་ལས་མ་འདའ་བར༔ རང་རང་སོ་སོའི་གནས་སུ་ཕྱིར་དེངས་ཤིག༔
ཨོཾ་སུམྦྷ་ནི་སུམྦྷ་ནི? སོགས་ཐུན་གྱིས་བྲབ༔ གསུམ་པ་སྲུང་འཁོར་གྱི་གུར་ཁང་ནི༔ ཧཱུྃ༔ མི་ཤིགས་སྲ་བརྟན་རྡོ་རྗེ་མཚོན་ཆའི་གུར༔ ཕྱོགས་མཚམས་མེ་རི་རབ་འཕྲོས་འོད་ཟེར་འཁྲིགས༔ གླགས་ལྟས་མི་ཚུགས་སྲུང་བའི་གུར་དུ་གྱུར༔ ཨོཾ་བཛྲ་པདྨ་རཀྵ་ཛྭ་ལ་རཾ༔ བཞི་པ་མཆོད་པ་བྱིན་རློབ་ནི༔ ཧཱུྃ༔ ཕྱི་མཆོད་མེ་ཏོག་བདུག་སྤོས་མར་མེ་དྲི༔
ཞལ་ཟས་རོལ་མོ་མཐུན་རྫས་མཎྜལ་སོགས༔ ནང་མཆོད་སྨན་རཀ་གཏོར་མ་བླ་ན་མེད༔ གསང་མཆོད་སྦྱོར་སྒྲོལ་བདེ་ཆེན་རིག་མ་དང་༔ གྷ་ན་འབྱོར་རྫས་སྟོང་གསུམ་ཁྱོན་གང་ལ༔ ཡི་གེ་གསུམ་གྱིས་བྱིན་གྱིས་བརླབས་པར་གྱུར༔ ཨོཾ་ཨཱཿཧཱུྃ་སརྦ་པཉྩ་ཨ་མྲི་ཏ་ཧཱུྃ་ཧྲཱིཿཋཿ མ་ཧཱ་རཀྟ་ཛྭ་ལ་མཎྜལ་ཧཱུྃ་ཧྲཱིཿཋཿ མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱི་ཋཿ ཨོཾ་བཛྲ་ཨརྒྷཾ? སོགས་ནས་ ཤབྡ་པྲ་ཏཱིཙྪ་ཡེ་ཨཱཿཧཱུྃ༔ ལྔ་པ་བྱིན་འབཻབས་པ་ནི༔
ཧཱུྃ༔ རིག་འཛིན་རྒྱལ་བའི་ལྷ་ཚོགས་ཐུགས་རྗེ་ཅན༔ སྔོན་གྱི་དམ་ཚིག་གཉན་པོ་རྗེས་དགོངས་ལ༔ གསང་བའི་དཀྱིལ་འཁོར་འདི་ལ་བྱིན་ཆེན་ཕོབ༔ འདིར་ཚོགས་སྐལ་ལྡན་རྣམས་ལ་དབང་ཆེན་བསྐུར༔ སྒྲུབ་པའི་རྣལ་འབྱོར་བདག་ལ་ཉམས་རྟོགས་སྤེལ༔ མཆོག་དང་ཐུན་མོང་དངོས་གྲུབ་དེང་འདིར་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མཱ་ཡ་ཛ་ཛ༔ ཕཻཾ་ཕཻཾ་ཨ་བཱེ་ཤ་ཡ་ཨ་ཨཱཿ དྲུག་པ་ལྷ་བསྐྱེད་བྱ་བ་ནི༔
ཧཱུྃ༔ རང་བྱུང་རྣམ་དག་ཨེ་ཡི་དཀྱིལ་འཁོར་ལ༔ རང་གྲུབ་ལས་བྱུང་འཇའ་ཚོན་འོད་ལྔའི་གུར༔ རང་སྣང་རྣམ་དག་རྩ་གསུམ་ཕོ་བྲང་བཀྲ༔ དེ་དབུས་ཉི་ཟླ་པདྨ་བརྩེགས་ཁྲི་ལ༔ གུ་རུ་པདྨ་སྣང་སྲིད་ཟིལ་གནོན་སྐུ༔ སྐུ་མདོག་དཀར་དམར་ཞི་མ་ཁྲོ་བའི་ཉམས༔ པད་ཞྭ་བེར་ཕོད་ཆོས་གོས་ཤམ་ཐབས་གསོལ༔ ཕྱགས་གཡས་རྡོ་རྗེ་རྩེ་ལྔ་གདེང་ཐབས་འཛིན༔ གཡོན་པས་བྷནྡྷ་ཁ་ཊྭཱཾ་མཉམ་པར་བཞག༔
ཞབས་གཉིས་རྒྱལ་པོ་རོལ་སྟབས་ལྷུན་ཆགས་བརྗིད༔ དེ་ཡི་ཕྱིར་རོལ་མཚོ་རྒྱལ་མནྡ་ར༔ རྗེ་འབངས་ཉེར་ལྔ་ལུང་ཟིན་སྐྱེས་ཆེན་དང་༔ ཕྱོགས་བཞིར་སངས་རྒྱས་དཔའ་བོ་མཁའ་འགྲོ་རྣམས༔ ཡི་དམ་ནོར་ལྷ་ཆོས་སྐྱོང་དྲེགས་སྡེ་སོགས༔ གཞན་ཡང་འཇིག་རྟེན་འདས་དང་མ་འདས་པའི༔ ལྷ་སྲིན་གཞི་བདག་རིགས་དྲུག་མ་ལུས་པ༔ སྐར་ཚོགས་བཀྲ་ལྟར་གསལ་སྣང་མི་གཡོའི་ངང་༔ འཇའ་འོད་གུར་ཆེན་ཐིག་ལེའི་ཀློང་དུ་གསལ༔ དེ་ལྟར་གསལ་བའི་གནས་གསུམ་འོད་ཟེར་གྱིས༔
འོག་མིན་ཆོས་དབྱིངས་དཔལ་རི་པདྨ་འོད༔ གང་དུ་བཞུགས་ཀྱང་གནས་འདིར་སྤྱན་དྲངས་གྱུར༔ ཨོཾ་བཛྲ་ས་མ་ཡ་ཛ་ཛཿ བདུན་པ་སྤྱན་འདྲེན་པ་ནི༔ དྲི་ཞིམ་སྤོས་བདུག་རོལ་མོ་དབྱངས་སྙན་བྱ༔ ཧཱུྃ་ཧྲཱིཿ ལྷོ་ནུབ་རྔ་ཡབ་དཔལ་རིའི་ཕོ་བྲང་ནས༔ ཨོ་རྒྱན་ཡབ་ཡུམ་མཁའ་འགྲོ་རྒྱ་མཚོ་དང་༔ བླ་མེད་གསང་བའི་ལྷ་ཚོགས་གཤེགས་སུ་གསོལ༔ ཆོས་དབྱིངས་བདེ་ཆེན་དབང་གི་ཕོ་བྲང་ནས༔
རྗེ་འབངས་ཉེར་ལྔ་རིག་འཛིན་གྲུབ་ཐོབ་དང་༔ དྲིན་ཅན་རྩ་བའི་བླ་མ་གཤེགས་སུ་གསོལ༔ ཞི་རྒྱས་དབང་དྲག་ལས་བཞིའི་ཕོ་བྲང་ནས༔ ཡི་དམ་ནོར་ལྷ་ཆོས་སྐྱོང་མ་ལུས་དང་༔ བསྟན་སྲུང་དམ་ཅན་རྒྱ་མཚོ་གཤེགས་སུ་གསོལ༔ བརྩེ་ཞིང་གདུང་བའི་ཐུགས་རྗེས་གཤེགས་སུ་གསོལ༔ རྣལ་འབྱོར་བྱིན་གྱིས་བརླབ་ཕྱིར་གཤེགས་སུ་གསོལ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་ཛཿ བརྒྱད་པ་བཞུགས་སུ་གསོལ་བ་ནི༔
ཧཱུྃ༔ སེང་ཁྲི་ཉི་ཟླ་པདྨ་རིན་ཆེན་དང་༔ དར་འབོལ་ལ་སོགས་རང་རང་དགྱེས་གདན་ལ༔ མི་གཡོ་བདེ་སྟོང་རོལ་པའི་ཚུལ་གྱིས་བཞུགས༔ གཉིས་སུ་མེད་པར་གུས་པས་ཕྱག་འཚལ་ལོ༔ ཨོཾ་བཛྲ་ས་མ་ཡ་ཏིཥྛ་ལྷན༔ ཨ་ཏི་པཱུ་ཧོཿ པྲ་ཏཱིཙྪ་ཧོཿ དགུ་པ་ཕྱི་ནང་གསང་གསུམ་གྱི་མཆོད་པ་འབུལ་བ་ནི༔ ཨོཾ་ཨཱཿཧཱུྃ༔
ཕྱི་མཆོད་སྣ་བདུན་ནང་མཆོད་སྨན་རཀ་གཏོར༔ གཟུགས་སྒྲ་དྲི་རོ་རེག་བྱ་ཆོས་ལ་སོགས༔ གསང་མཆོད་སྦྱོར་སྒྲོལ་བདེ་ཆེན་རིག་མ་དང་༔ རིན་ཆེན་མཎྜལ་གྷ་ཎ་འདོད་འབྱུང་རྫས༔ སྣ་ཚོགས་མཆོད་པ་མ་ཚང་མེད་པ་འདི༔ བླ་མེད་གསང་བའི་ལྷ་ཚོགས་བཅས་ལ་འབུལ༔ ཐུགས་རྗེས་འགྲོ་བའི་དོན་དུ་བཞེས་སུ་གསོལ༔ བཞེས་ནས་བདག་རྒྱུད་བྱིན་གྱིས་བརླབ་ཏུ་གསོལ༔ ཨོཾ་བཛྲ་པུཥྤེ་དྷཱུཥྤེ་ སོགས? ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་པརྴེ་པཱུ་ཛ་ཧོཿ
སརྦ་པཉྩ་ཨ་མྲི་ཏ་རཀྟ་བྷ་ལིངྟ་ལ་ཁཱ་ཧི་ཁཱ་ཧི༔ བཅུ་པ་བསྟོད་པ་ནི༔ ཧཱུྃ་ཧྲཱིཿ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ ཡ་མཚན་ངོ་མཚར་རྨད་བྱུང་ཆོས་ཀྱི་རྒྱལ༔ འགྲོ་མགོན་པད་འབྱུང་སྐུ་ལ་ཕྱག་འཚལ་བསྟོད༔ ཐམས་ཅད་ལྷུན་གྱིས་གྲུབ་པའི་མངའ་བོ་ཆེ༔ མཚོ་རྒྱལ་ལྷ་ལྕམ་གསང་ཡེ་ཌཱཀྐིའི་ཚོགས༔ རྗེ་འབངས་ཉེར་ལྔ་རིག་འཛིན་ཚོགས་ལ་བསྟོད༔ སྒྲུབ་ལ་དངོས་གྲུབ་གཏེར་བའི་ལས་མཛད་པའི༔
ཡིད་བཞིན་ནོར་ལྷ་ཆོས་སྐྱོང་སྲུང་མ་དང་༔ བླ་མེད་གསང་བའི་ལྷ་ཚོགས་བཅས་ལ་བསྟོད༔ དེ་ལྟར་བསྟོད་ཅིང་ཕྲིན་ལས་བསྐུལ་ཕྱིར་དུ༔ སྒྲུབ་ལ་མཆོག་ཐུན་དངོས་གྲུབ་སྩལ་དུ་གསོལ༔ ཞེས་གཙོ་བོའི་བསྙེན་པ་བྱ་བ་ནི༔ ཨོྃ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཅི་མང་བཟླས༔ ཐམས་ཅད་རིགས་འདུས་སྤྱི་སྔགས་ནི༔ ཨོཾ་ཧ་རི་ནི་ས་དྷརྨ་པཱ་ལ་སརྦ་སིདྡྷི་ཕ་ལ་ཧཱུྃ༔ མཆོད་བསྟོད་ཡིག་བརྒྱ་དབྱངས་གསལ་བྱ།
ཐུན་མཚམས་གཏོར་འབུལ༔ ལས་བཞིའི་ཤམ་བུ་ནི༔ ཞི་བ་ལ༔ ཤཱནྟིཾ་ཀུ་རུ་ཡེ་སྭཱ་ཧཱ༔ རྒྱས་པ་ལ༔ པུཥྚིཾ་ཀུ་རུ་ཡེ་སྭཱ་ཧཱ༔ དབང་ལ༔ ཝ་ཤཾ་ཀུ་རུ་ཡེ་སྭཱ་ཧཱ༔ དྲག་པོ་ལ༔ མཱ་ར་ཡ་ཕཊ྄༔
ཅི་འགྲུབ་བཟླས༔ སྐབས་འདིར་གཏོར་བསྔོས་བྱ༔ རང་རང་གི་ཆོས་སྐྱོང་གང་འོས་མཆོད༔ དེ་ནས་ཚོགས་རྫས་བསངས་ཤིང་ཚོགས་བདུད་རྩིས་བྲན༔ རོལ་མོ་དབྱངས་དང་བཅས༔ ཧཱུྃ༔ བདག་ཉིད་རྡོ་རྗེ་ལྟ་བུའི་ཏིང་འཛིན་གྱི༔ ཐུགས་ལས་རྃ་ཡྃ་ཁྃ་གསུམ་འཕྲོས་པ་ཡིས༔ ཚོགས་ཀྱི་མ་དག་འབག་བཙོག་བསྲེགས་གཏོར་བཀྲུས༔ ཨོཾ་ཨཱཿཧཱུྃ་གིས་བྱིན་གྱིས་བརླབས་པ་ལས༔
ཚོགས་རྫས་སྟོང་གསུམ་ཁྱོན་གང་གསལ་བར་གྱུར༔ ཧ་ཧོ་ཧྲཱིཿ ཨོཾ་ཨཱཿཧཱུྃ༔ ཧཱུྃ༔ སྐྱེ་མེད་སྣང་སྟོང་ཆོས་སྐུའི་ཕོ་བྲང་ནས༔ འགགས་མེད་གསལ་སྟོང་འོད་ལྔའི་ཐིག་ལེའི་ཀློང་༔ བླ་མེད་གསང་བའི་དཀྱིལ་འཁོར་ལྷ་ཚོགས་རྣམས༔ ཡེ་ཤེས་ཚོགས་ལ་སྤྱན་འདྲེན་གཤེགས་ནས་ཀྱང་༔ དམ་ཚིག་མཆོག་གི་ཚོགས་མཆོད་འདི་བཞེས་ལ༔ བྱང་ཆུབ་སྒྲུབ་པའི་རྡོ་རྗེ་སློབ་དཔོན་དང་༔
འདིར་ཚོགས་སྐལ་ལྡན་བདག་ཅག་རྗེས་འཛིན་ལ༔ མཆོག་ཐུན་དངོས་གྲུབ་དེང་འདིར་སྩལ་དུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་གྷ་ན་ཙཀྲ་པཱུ་ཛ་ལ་ཁ་ཁ་ཁཱ་ཧི༔ ཞེས་ཚོགས་ཕུད་ཕུལ༔ གཉིས་པ་ཐུགས་དམ་བསྐང་བ་ནི༔ ཧཱུྃ༔ འདོད་ཡོན་ཞལ་ཟས་ཚོགས་ཀྱི་མཆོད་པ་དང་༔ ཕྱི་མཆོད་ནང་མཆོད་དར་གདུགས་རྒྱལ་མཚན་སོགས༔ རྟེན་རྫས་སྒྲུབ་རྫས་དངོས་འབྱོར་ཡིད་ཀྱི་སྤྲུལ༔ མཆོད་རྫས་བསྐང་རྫས་མ་ཚང་མེད་པ་འདིས༔
རྗེ་བཙུན་མ་ཧཱ་གུ་རུའི་ཐུགས་དམ་བསྐང་༔ མཚོ་རྒྱལ་ལྷ་ལྕམ་ཌཱཀྐིའི་ཐུགས་དམ་བསྐང་༔ རྗེ་འབངས་རིག་འཛིན་གྲུབ་ཐོབ་ཐུགས་དམ་བསྐང་༔ གནུབས་སྟོན་སངས་རྒྱས་ཡེ་ཤེས་ཐུགས་དམ་བསྐང་༔ ཨེ་ཧཾ་ལོ་ཧ་བཛྲ་ཐུགས་དམ་བསྐང་༔ དྲིན་ཅན་རྩ་བའི་བླ་མའི་ཐུགས་དམ་བསྐང་༔ ཡི་དམ་རྒྱ་མཚོ་ནོར་ལྷའི་ཐུགས་དམ་བསྐང་༔ ཆོས་སྐྱོང་དྲག་པོ་སྡེ་ལྔའི་ཐུགས་དམ་བསྐང་༔ བཀའ་གཏེར་ལྷ་བཙན་ཆེན་པོའི་ཐུགས་དམ་བསྐང་༔ བླ་མེད་གསང་བའི་ལྷ་ཚོགས་ཐུགས་དམ་བསྐང་༔
གཞན་ཡང་འཇིག་རྟེན་འདས་དང་མ་འདས་དང་༔ རིགས་དྲུག་ལྷ་སྲིན་གཞི་བདག་མ་ལུས་པ༔ ཀུན་ཏུ་རོལ་རྩལ་ཆོས་སྐུའི་ཀློང་དུ་བསྐང་༔ དེ་ལྟར་ཐུགས་དམ་གཉན་པོ་བསྐང་བའི་ཕྱིར༔ རང་བཞིན་ཐིག་ལེ་ཆེན་པོ་རོ་གཅིག་ཏུ༔ རྫོགས་པ་ཆེན་པོ་ཆོས་དབྱིངས་རང་གྲོལ་ཤོག༔ གསུམ་པ་བཤགས་པ་ནི༔ ཧཱུྃ༔ བླ་མེད་གསང་བའི་ལྷ་ཚོགས་དགོངས་སུ་གསོལ༔ བདག་གི་ཚེ་རབས་སྔོན་ནས་ད་ལྟའི་བར༔
འདོད་ཆགས་ཞེ་སྡང་གཏི་མུག་ལས་གྱུར་པའི༔ སྡིག་པ་མི་དགེའི་ལས་རྣམས་ཅི་མཆིས་པ༔ སྙིང་ནས་འགྱོད་པས་ཁྱེད་མདུན་མཐོལ་ལོ་བཤགས༔ ཨོཾ་བཛྲ་ས་ཏྭ་ས་མ་ཡ་ སོགས་ཡིག་བརྒྱ་བཟླས༔ དེ་ནས་ལྷ་ཚོགས་ཐུགས་དམ་བསྐུལ་བ་ནི༔ ཧཱུྃ༔ རིག་འཛིན་རྒྱལ་བའི་ལྷ་ཚོགས་ཐུགས་དམ་བསྐུལ༔ དེང་འདིར་དྲག་པོའི་ལས་ལ་སྐུ་སྐྱོད་ཅིག༔ དགྲ་བགེགས་ལོག་འདྲེན་བྱད་མ་མ་ལུས་པར༔ རྣོ་ངར་མཚོན་གྱི་ཆར་པ་དབབ་པའི་ཕྱིར༔
ལས་བྱེད་ཕོ་ཉ་འགྱེད་པའི་དུས་ལ་བབ༔ མྱུར་དུ་བཀུག་ཅིང་བསྒྲལ་བའི་ཕྲིན་ལས་མཛོད༔ བཞི་པ་ཧོམ་བསྐྱེད་པ་ནི༔ ལིངྒ་ཆུ་གཙང་གིས་བྲན་ལ༔ ཕཊ྄༔ མདུན་དུ་དྲག་པོ་གྲུ་གསུམ་ལྕགས་ཀྱི་ཁང་༔ ང་རྒྱལ་རི་ཉིལ་འདོད་ཆགས་ཆུ་ཚན་ཁོལ༔ ཞེ་སྡང་མེ་འབར་གཏི་མུག་མུན་པ་གཏིབས༔ ཕྲག་དོག་རླུང་འཚུབ་ཐོག་སེར་འབྲུག་སྒྲ་སྒྲོགས༔ བསྐལ་པའི་རླུང་ཡང་བགྲོད་དུ་མི་རུང་ནང་༔
བར་ཆད་དགྲ་བགེགས་གནོད་བྱེད་གང་ཡིན་པ༔ གཟུགས་ཕུང་སྐམ་རིད་ཡན་ལག་ལྕགས་སྒྲོག་བསྡམས༔ འགུལ་བྱེད་མེད་པར་ཉམ་ཐག་ཉོན་མོངས་གྱུར༔ ཕཊ྄༔ ལྔ་པ་བསྒྲལ་འདྲེན་བྱ་བ་ནི༔ ཧཱུྃ་ཧཱུྃ་ཧཱུྃ༔ བླ་མེད་རྩ་གསུམ་དཀོན་མཆོག་ཀུན་འདུས་པ༔ དཔལ་ཆེན་པདྨ་དྲག་པོའི་ལྷ་ཚོགས་ཀྱིས༔ བདེན་པ་ཆེན་པོས་གནོད་བྱེད་མ་ལུས་པ༔ གཟུགས་ལིང་འདི་ལ་རང་དབང་མེད་པར་ཁུག༔
ཕུར་པས་སྒྲོལ་ལ་རལ་གྲིས་གཏུབ་པར་གྱུར༔ རྣམ་པར་ཤེས་པ་ཆོས་དབྱིངས་ཀློང་དུ་ཧོ༔ ཡེ་གྲོལ་མངོན་རྫོགས་སངས་རྒྱས་ཐོབ་པར་ཤོག༔ ཧཱུྃ་སྥ་ར་ཎ་ཕཊ྄྄ཿ རལ་གྲིས་གཏུབས་ལ༔ དྲུག་པ་ཞལ་དུ་བསྟབ་པ་ནི༔ ཧཱུྃ༔ བླ་མེད་གསང་བའི་ལྷ་ཚོགས་ཞལ་ཕྱེས་ལ༔ དུག་ལྔ་དུག་གསུམ་བསྒྲལ་བའི་ཤ་ཁྲག་རུས༔ སྐྱེ་མེད་ཡེ་ཤེས་ལྔ་ལྡན་ཞལ་དུ་བསྟབ༔
འགགས་མེད་བག་ཆགས་ཆོས་དབྱིངས་ཀློང་དུ་རོལ༔ ཨོཾ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁ་ཁ་ཁཱ་ཧི་ཁཱ་ཧི༔

བདུན་པ་ལྷག་མ་ནི༔ ཧཱུྃ་བྷྱོ༔ གནས་ཉུལ་དུར་ཁྲོད་བརྒྱད་ལ་འགྱུ་བ་ནི༔ ལྷག་བདུད་མ་མོ་གིང་དང་ལངྐའི་ཚོགས༔ གཡང་གཞི་གོས་གྱོན་བྷནྡྷ་ཕྱག་ན་བསྣམས༔ དུར་ཁྲོད་འགྲིམ་ཞིང་རྣལ་འབྱོར་ཚོགས་ཁང་ཉུལ༔ འདིར་གཤེགས་ལྷག་མའི་མཆོད་གཏོར་འདི་བཞེས་ལ༔ གདུག་པའི་སེམས་བཟློག་སྡང་བའི་དགྲ་བགེགས་བསྒྲལ༔ ཨུ་ཙྪིཥྚ་བྷ་ལིངྟ་ལ་ཁ་ཁ་ཁཱ་ཧི༔ དགུ་པ་ཆད་ཐོ་བྱ་བ་ནི༔ ཧཱུྃ༔
བསམ་ཡས་མ་ལ་མཆིམས་ཕུ་གནས་མཆོག་ནས༔ པདྨ་འབྱུང་གནས་ཡེ་ཤེས་མཚོ་རྒྱལ་དང་༔ རྗེ་འབངས་ཉེར་ལྔ་རིག་འཛིན་གྲུབ་ཐོབ་ཀྱིས༔ རྒྱུད་སྡེ་རྒྱ་མཚོའི་དཀྱིལ་འཁོར་ཞལ་ཕྱེས་ཚེ༔ ཆོས་སྐྱོང་དྲེགས་པ་ཆེ་བཙན་ཐམས་ཅད་ཀྱིས༔ རང་རང་སྲོག་སྙིང་ཕུལ་ནས་ཁས་བླངས་བཞིན༔ གཏོར་མ་བཞེས་ལ་ཐ་ཚིག་དྲན་གྱིས་ལ༔ ད་ལྟ་དུས་ངན་སྙིགས་མའི་དུས་ཚོད་འདིར༔ རྨུ་རྒོད་གདུག་པ་འདྲེ་རྒོད་ཁ་དར་ན༔ དགྲ་བགེགས་ལོག་འདྲེན་བྱད་མ་རྡུལ་དུ་རློག༔
ཕྱི་ཡི་སྣང་བ་ཐམས་ཅད་དབང་དུ་སྡུད༔ ནང་གི་རྩ་རླུང་ཐིག་ལེའི་བཀྲག་མདངས་སྤེལ༔ གསང་བ་དུག་ལྔའི་བར་ཆད་དབྱིངས་སུ་སོལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨ་ཡ་མ་དུ་རུ་ཙ་ཤ་ན་སརྦ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི་ཁཱ་ཧི༔ བཅུ་པ་བརྟན་མ་སྐྱོང་བ་ནི༔ ཧཱུྃ་བྷྱོ༔ བོད་ཁམས་སྐྱོང་བའི་བརྟན་མ་བཅུ་གཉིས་མ༔ དཀྱིལ་འཁོར་བསྒྲུབ་པའི་བརྟན་སྐྱོང་ཡ་མའི་ཚོགས༔ མ་ལུས་འཁོར་བཅས་བཀའ་ཡི་གཏོར་མ་ལོང་༔
རྣལ་འབྱོར་བདག་གི་བསམ་དོན་ཆོས་འཕེལ་མཛོད༔ མ་མ་དུང་དུང་སརྦ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི་ཁཱ་ཧི༔ བཅུ་གཅིག་པ་རྟ་བྲོ་བརྡུང་བ་ནི༔ ཧཱུྃ༔ ང་ནི་དབང་དྲག་པདྨ་དྲག་པོ་རྩལ༔ སྟོང་གསུམ་ཤིག་ཤིག་འགུལ་བའི་བྲོ་བརྡུངས་པས༔ དམ་སྲི་དགྲ་བགེགས་བར་ཆད་ཐམས་ཅད་ནི༔ རི་རབ་འབར་བའི་གཏོར་གཞོང་འོག་ཏུ་མནན༔ ནམ་ཡང་མི་ལྡང་མི་ཤིགས་རྒྱ་ཡིས་གདབ༔ བག་ཆགས་ཆོས་སྐུ་ཀ་དག་ངང་དུ་གྲོལ༔
ཨོཾ་ནན༔ ཨ་ནན༔ ཧཱུྃ་ནན༔ སཏྭཾ་བྷ་ཡ་ནན༔ དེ་ནས་གཏོར་གཞོང་ཁ་ཡར་བཟེད༔ དངོས་གྲུབ་ཞུ་ཆོག་བྱ་བ་ནི༔ ཧཱུྃ༔ བླ་མེད་བདེ་བ་ཆེན་པོའི་མཁའ་དབྱིངས་ནས༔ རྒྱལ་བ་རིགས་ལྔའི་ངོ་བོ་པད་འབྱུང་གི༔ སྐུ་གསུང་ཐུགས་ཡོན་ཕྲིན་ལས་དངོས་གྲུབ་ཀུན༔
ད་ལྟ་ཉིད་དུ་བདག་ལ་སྩལ་དུ་གསོལ༔ འགྱུར་མེད་འགགས་མེད་འཁྲུལ་མེད་དབང་ཐོབ་ནས༔ ལུས་ངག་ཡིད་གསུམ་སྐུ་གསུང་ཐུགས་སྨིན་ཤོག༔ ཨོཾ་ཧཱུྃ་ཏྲཱྃ་ཧྲཱི་ཨཱཿསརྦ་ཨ་བྷི་ཥིཉྩ་ཧྲཱིཿ དཀྱིལ་འཁོར་རྫོགས་རིམ་དགོངས་པ་ལྟ་བ་ནི༔ ལྷ་ཚོགས་མི་དམིགས་འཇའ་ཚོན་ལྟ་བུར་ཡལ༔ བཟླས་བརྗོད་མི་དམིགས་བྲག་ཆ་ལྟ་བུ་རྫོགས༔ དྲན་རིག་ངོ་བོ་ཀ་དག་བློ་ལས་འདས༔ ཡེ་གྲོལ་ཆོས་ཉིད་ལྟ་བ་སྟོང་ཉིད་བྱ༔ ཨ་ཨཱཿ
ཧོཿ བདག་གིས་ཚོགས་གཉིས་བསགས་པའི་དགེ་བ་ཡིས༔ སྒྲིབ་གཉིས་བྱང་ཞིང་མ་གྱུར་འགྲོ་ལ་བསྔོ༔ མངོན་རྫོགས་ཐོག་མའི་སངས་རྒྱས་སྐུ་འགྲུབ་ཤོག༔
སྨོན་ལམ་བྱ་བ་ནི༔ ཧོཿ དཀྱིལ་འཁོར་བསྒྲུབས་པའི་ནུས་མཐུ་བྱིན་རླབས་ཀྱིས༔ རྡོ་རྗེ་འཛིན་པའི་ས་ནི་རབ་ཐོབ་ནས༔ མཐར་ཐུག་རྔ་ཡབ་དཔལ་རིའི་ཞིང་ཁམས་སུ༔ རིག་འཛིན་པདྨའི་ཞབས་དྲུང་སྐྱེ་བ་ཡི༔
སྨོན་ལམ་རྒྱ་ཆེན་བཏབ་བཞིན་འགྲུབ་པར་ཤོག༔ བཀྲ་ཤིས་ནི༔ ཧཱུྃ༔ རིག་འཛིན་རྒྱལ་བ་རྒྱ་མཚོའི་དཀྱིལ་འཁོར་འདིར༔ རྣམ་དཀར་དགེ་ཚོགས་བསོད་ནམ་གོང་འཕེལ་ཞིང་༔ དེང་འདིར་བཀྲ་ཤིས་བསམ་དོན་ཡར་ཟླ་ལྟར༔ གོང་ནས་གོང་དུ་འཕེལ་རྒྱས་བཀྲ་ཤིས་ཤོག༔ ཅེས་གཞན་ཡང་བཀྲ་ཤིས་ཅི་རིགས་པར་བྱ༔ རང་བཞིན་རྫོགས་པ་ཆེན་པོའི་ཆོས་ཉིད་འོད་གསལ་རྡོ་རྗེའི་ཚིགས་རྐང་འགྱུར་བ་མེད་པ་བདེ་ཆེན་ལྷ་ཡི་དགའ་སྟོན་ཞེས་བྱ་བའམ༔ རྣམ་རོལ་སྒོ་ཆེན་ཐེག་དགུའི་ཡང་རྩེ་ཞེས་བྱ་བ་འདི་ཡང་༔
དམ་མེད་ལོག་ལྟ་ཅན་ལ་རྡོ་རྗེ་རྒྱ༔ ཁ་ཐམ་རྒྱ༔ ཨྀཐི་རྒྱ༔ འདིའི་མཛད་བྱང་མི་གསལ་ཡང་མཆོད་བརྗོད་པདྨ་གཏེར་བདག་གླིང་པར་མཛད་འདུག་པ་དང་སྒྲོལ་དཀར་ཡིད་བཞིན་འཁོར་ལོ་སོགས་དང༌། ཚིག་དོན་མཐུན་ཞིང་ཟབ་པ་བྱིན་ཆེ་བར་སྣང་ལ་སྔར་བདག་གི་ཡབ་མེས་ཀྱི་གདན་ས་གནམ་ལྕགས་རི་ཁྲོད་དུ་ཚེས་བཅུ་དུས་མཆོད་སོགས་ཕལ་ཆེར་འདི་ཉིད་ལ་མཛད་པར་སྣང་བའི་ཚུལ་སོགས་ལ་དཔྱད་ན། རིག་འཛིན་མི་འཇིགས་རྡོ་རྗེའི་དགོངས་གཏེར་སྐོར་ཡིན་ནམ་སྙམ་མཽ། འདི་ལ་དབང་སོགས་མི་སྣང་ཞིང་བསམ་ལྷུན་དབང་བསྐུར་རྒྱས་བསྡུས་གང་རུང་ཐོབ་ན་ཆོག་པར་མངོན་ནོ། བབ་བཅོལ་སྨྲ་བ་ཁ་ཅིག་རྩ་གསུམ་གླིང་པའི་གཏེར་མ་ཡིན་ནོ་ཞེས་ཨུ་ཚུགས་སྨྲ་བ་སྣང་མོད་རང་གི་རང་ལ་མཆོད་བརྗོད་མཛད་པ་མི་སྲིད་པས་ཆེས་མི་འཐད་དོ་ཞེས་གུ་ཧྱས་སྨྲས་སོ། སརྦ་མངྒ་ལཾ།། །། ༼ཞ༽
༄༅། རྩ་གསུམ་བླ་མ་སྒྲུབ་པའི་ལས་བྱང་ཡེ་ཤེས་སྙིང་པོ་རཱ་གའི་ཕྲེང་བ་ཞེས་བྱ་བ་བཞུགས་སོ། གུ་རུ་དྷེ་ཝ་ཌཱཀྐི་ནི་བུདྡྷ་ལོ་ཧ་བཛྲ་སརྦ་སིདྡྷི་ཧཱུྃ། རབ་འབྱམས་རྒྱལ་ཀུན་འདུས་པའི་ངོ་བོ་ཉིད། ། ཨོ་རྒྱན་པད་འབྱུང་ཐུགས་ཀྱི་སྲས་གཅིག་པུ། ། སྐུ་གསུམ་མངོན་གྱུར་ཟབ་གསང་བསྟན་པའི་བདག ། རིག་འཛིན་གནམ་ལྕགས་རྡོ་རྗེ་ལ་ཕྱག་འཚལ། ས་མ་ཡ། ཞེས་པ་ནི་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོའི་ཟབ་གཏེར་བཀའ་བབ་ཤོག་སེར་བདུན་ཅུ་ཙམ་གཏེར་ལས་བཞེས་མཛད་པདྨ་བཀའ་ཐང་དང༌། མི་ནུབ་འཇམ་དབྱངས་གྲགས་པ་པད་གླིང་སོགས་དང༌། གཏེར་ཁ་སོ་སོ་ནས་མཚན་ཉེར་ལྔར་གྲགས་པ།
གཞན་ཡང་རྒྱལ་བ་གོང་མའི་བཀའ་ལུང་ཐམས་ཅད་ལས་བསྔགས་པའི་རྟགས་མཚན་དང་མཐུན་པར། སེམས་ཅན་ཐམས་ཅད་སྨིན་གྲོལ་བྱང་སེམས་ལམ་ལ་འགོད་ནུས་པའི་འགྲོ་དོན་རྒྱ་ཆེན་འབྱུང་བའི་མཚན་ཉིད་དོ། དེའང་བླ་མ་སྒྲུབ་པའི་རྒྱུན་ཁྱེར་འདིའི་དགོས་དོན་མདོ་ཙམ་བརྗོད་ན། བཀའ་གཏེར་གསར་རྙིང་ཐམས་ཅད་དུ། སྒྲུབ་པ་ཀུན་གྱི་ནང་ནས་ནི། བླ་མ་སྒྲུབ་པ་མཆོག་ཏུ་གསུངས། གསང་འདུས་ལས། འབྲས་བུ་གསང་སྔགས་རྡོ་རྗེ་ལས། ཚོགས་གཉིས་མྱུར་རྫོགས་སྙིང་པོ་རུ། དོན་རྟོགས་མེད་ན་བླ་མ་སྒྲུབ།
ཅེས་དང༌། དགོངས་འདུས་ལས། བསྐལ་པ་འབུམ་གྱི་སངས་རྒྱས་ཀྱང་༔ བླ་མ་གཉེན་པར་ཤེས་པར་བྱ༔ ཅི་ཕྱིར་བསྐལ་པའི་སངས་རྒྱས་ཀྱང་༔ བླ་མ་དག་ལ་བརྟེན་ནས་བྱུང་༔ གསང་བ་འདུས་པ་ལས། གང་གི་གདུལ་བྱའི་ཞིང་བཞིན་དུ། ། བླ་མ་སྒྲུབ་པའི་ཐབས་བརྩམས་ཏེ། ། དེ་ཉིད་དོན་དུ་སུས་གཉེར་བ། །
ཐེག་ཆེན་བླ་མའི་ས་ནོན་ཅིང༌། ། ཀུན་གྱི་བདག་ཉིད་ཆེན་པོར་གྱུར། ཞེས་དང༌། རང་གཏེར་བདེར་འདུས་ལས། བླ་མ་སྒྲུབ་པ་གྲུབ་གྱུར་ནས༔ བཅུ་གསུམ་བླ་མའི་ས་འགྲུབ་སྟེ༔ འཆི་མེད་རྡོ་རྗེའི་སྐུར་གྱུར་ནས༔ དུས་གསུམ་རྒྱལ་བའི་སྲས་སུ་འགོད༔ ཅེས་སོ། རབ་འབྱམས་རྒྱལ་ཀུན་སྤྱི་འདུས་ཀྱི་ངོ་བོ་བླ་མ་སྒྲུབ་པར་བྱེད་པ་ལ།
ཐོག་མར་གནས་དབེན་ཞིང་ས་གཙང་ཡིད་དུ་འོང་བའི་སྟེགས་བུའི་ཁར་བླ་མའི་སྐུ་འབག ། གསུང་རྟེན་གླེགས་བམ། ཐུགས་རྟེན་མཆོད་རྟེན་གཞན་ཡང་བླ་གཏོར་ཟླུམ་པོ་བག་དྲོ་བྱིན་ཆགས་རྒྱན་མཛེས་དང་༔ ཡི་དམ་མཁའ་འགྲོ་ཆོས་སྐྱོང་གསོལ་མཆོད་རྒྱུན་གཏོར་སོགས་དང༌། སྨན་རཀ་གཏོར་གསུམ་ཕྱི་ནང་གི་མཆོད་པ་སྒྲུབ་པའི་ཡོ་བྱད་ཉེར་མཁོ་སོགས་གང་ཡོད་བཀོད་ལ། དང་པོ་མི་ཕྱེད་དྭང་བའི་གདུང་དབྱངས་དྲག་པོའི་སྒོ་ནས་སྐྱབས་སུ་འགྲོ་བ་ནི། ན་མོཿ སངས་རྒྱས་ཀུན་གྱི་ངོ་བོ་བླ་མའི་སྐུ། ། རིགས་ཀུན་ཁྱབ་བདག་མགོན་པོ་རྡོ་རྗེ་འཆང༌། ། ངེས་དོན་རང་རིག་བླ་མ་སངས་རྒྱས་ལ། །
སྐྱབས་སུ་མཆིའོ་ཐུགས་རྗེས་བཟུང་དུ་གསོལ། གཉིས་པ་བྱང་ཆུབ་མཆོག་ཏུ་སེམས་བསྐྱེད་པ་ནི། ཧོཿ མ་གྱུར་འགྲོ་བ་ཤིང་རྟའི་འཕང་ལོ་ལྟར། ། གཉིས་སྣང་འཁྲུལ་པ་མ་རིག་སྡུག་བསྔལ་མྱོང༌། ། བདེ་བ་བྱང་ཆུབ་ལམ་ལ་འགོད་བྱའི་ཕྱིར། ། ཡང་དག་བླ་མེད་ས་ལ་སེམས་བསྐྱེད་དོ། ། གསུམ་པ་ཡན་ལག་བདུན་པ་བླ་མེད་ས་ཐོབ་ནི། ན་མོཿ ཆོས་རྣམས་ངོ་བོ་སྐྱེ་འགག་བྲལ་བ་ལ། །
གཉིས་མེད་ཁྱབ་བརྡལ་ཀློང་ནས་ཕྱག་འཚལ་ལོ། ། སྤྲོས་མེད་དེ་བཞིན་ཉིད་ཀྱིས་མཆོད་པ་འབུལ། ། དུག་ལྔ་རང་སར་མ་གྲོལ་མཐོལ་ལོ་བཤགས། ། བདེ་སྟོང་ཟུང་འཇུག་ངང་ནས་རྗེས་ཡི་རང༌། ། ཐེག་ཆེན་ཆོས་འཁོར་བསྐོར་བར་བཞུགས་གསོལ་འདེབས། ། དུས་གསུམ་དགེ་ཚོགས་མཁའ་མཉམ་འགྲོ་ལ་བསྔོ། གསུམ་པ་གཉིས་འཛིན་བགེགས་ལ་བཀའ་བསྒོ་བ་ནི། ཧཱུྃ༔ ཉོན་ཅིག་ང་བདག་འབྱུང་པོ་བགེགས་ཚོགས་རིགས། ། མཆོད་སྦྱིན་གཏོར་མ་ལེན་ཕྱིར་གནས་འདིར་ཁུག །
ཨ་འཐས་ཉོན་མོངས་འཁོར་བར་མ་འཁྱམས་པར། ། དེངས་ཕྱིར་ཆོས་དབྱིངས་ཀློང་ནས་བདེ་བར་དེངས། ། གལ་ཏེ་མི་འགྲོ་གནས་ཅིང་སྡོད་པས་ན། ། ང་ཉིད་ཡེ་ཤེས་ལྔ་ཡི་རྩལ་ཆེན་འགྱེད། ། རྣམ་རྟོག་ལྔ་ཕུང་གཉིས་སྣང་རྡུལ་དུ་རློག ། རེ་དོགས་ཞེན་པའི་བག་ཆགས་རྡུལ་བརླག་གྱུར། ཧཱུྃ་བཞིའི་སྔགས་བརྗོད་ཅིང༌། ཨོཾ་བཛྲ་ཀྲོ་ཏ་ཧྱ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ བཞི་པ་ལྟ་བའི་གུར་ཁང་ནི། ཧཱུྃ།
རང་ཉིད་ལྷ་ཡི་ཐུགས་ཀ་ནས། ། ཕྱག་མཚན་མཚོན་ཆའི་གུར་ཁང་ཕུབ། ། དམིགས་མེད་ལྟ་བའི་དགོངས་ཡངས་ནས། ། འཛིན་མེད་འུབ་ཆུབ་གུར་ཁང་གྱུར། ཨོཾ་བཛྲ་རཀྵ་རཀྵ་ཧཱུྃ། བཞི་པ་མཆོད་པ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ༔ ཕྱི་ནང་སྣོད་བཅུད་ཀུན་བཟང་མཆོད་སྤྲིན་གཏིབས། ། དུས་གསུམ་སྤྲོས་བསགས་དམིགས་མེད་མཆོད་པ་འབུལ། ། དག་ཅིང་གཙང་མར་སྦྱར་བའི་མཆོད་རྫས་ཀུན། །
བླ་མ་ཡི་དམ་རྒྱལ་བ་མཉེས་གྱུར་ཅིག ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ སྨན་རཀ་གཏོར་མ་བྱིན་གྱིས་བརླབས། ལྔ་པ་བྱིན་དབབ་པ་ནི། ཧཱུྃ། འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས། ། ཀུན་བཟང་འོད་མི་འགྱུར་དང་སྣང་མཐའ་ཡས། ། རང་རིག་ཀ་དག་ཆོས་སྐུས་བྱིན་ཕོབ་ཅིག །
ཤར་ཕྱོགས་རི་བོ་ཏ་ལའི་ཕོ་བྲང་ནས། ། ལོངས་སྤྱོད་རྫོགས་སྐུ་སྤྱན་རས་གཟིགས་དབང་དང༌། ། རང་བཞིན་གསལ་བ་ལོངས་སྐུས་བྱིན་ཕོབ་ཅིག ། དཔལ་རི་པདྨ་འོད་ཀྱི་ཕོ་བྲང་ནས། ། སྤྲུལ་སྐུ་དགའ་རབ་པད་འབྱུང་བི་མ་ལ། ། སྣ་ཚོགས་མ་འགགས་སྤྲུལ་སྐུས་བྱིན་ཕོབ་ཅིག ། བོད་ཡུལ་དབེན་གནས་སོ་སོའི་སྒྲུབ་གནས་ནས། ། བུདྡྷ་ཛྙཱ་ན་རྗེ་འབངས་ཉེར་ལྔ་སོགས། ། རིག་པ་འཛིན་པ་རྣམས་ཀྱིས་བྱིན་ཕོབ་ཅིག ། ཟབ་མོ་རྒྱུད་སྡེ་རྒྱ་མཚོའི་ཕོ་བྲང་ནས། །
པད་འབྱུང་གཉིས་པ་རྩ་གསུམ་གླིང་པ་ཡི། ། ཟབ་མོའི་བཀའ་བབ་རྣམས་ཀྱིས་བྱིན་ཕོབ་ཅིག ། ཆོས་དབྱིངས་བདེ་ཆེན་ཡངས་པའི་ཕོ་བྲང་ནས། ། དུས་གསུམ་སངས་རྒྱས་ཀུན་གྱི་ངོ་བོ་ཉིད། ། དྲིན་ཅན་རྩ་བརྒྱུད་བླ་མས་བྱིན་ཕོབ་ཅིག ། ཆགས་མེད་བདེ་བ་ཆེན་པོའི་ཕོ་བྲང་ནས། ། མ་སྲིང་ཌཱཀྐི་ཀུན་གྱི་མངའ་བདག་མོ། ། ཨཱ་ཡུར་དྷེ་ཝ་དྷཱ་རས་བྱིན་ཕོབ་ཅིག ། གསང་ཆེན་མེ་རི་འབར་བའི་ཕོ་བྲང་ནས། ། དབང་གི་རྒྱལ་པོ་རྟ་ཕག་ཡབ་ཡུམ་དང༌། །
ཡི་དམ་ལྷ་ཚོགས་རྣམས་ཀྱིས་བྱིན་ཕོབ་ཅིག ། དུར་ཁྲོད་རྔམ་བརྗིད་རོལ་པའི་ཕོ་བྲང་ནས། ། དམ་ཅན་ཆོས་སྐྱོང་གཏེར་བདག་དང་བཅས་པས། ། བར་ཆད་དགྲ་བགེགས་སེལ་ཕྱིར་བྱིན་ཕོབ་ཅིག ། ཞི་བའི་ལྷ་ཚོགས་འཛུམ་མདངས་ཡ་ལ་ལ། ཁྲོ་བོའི་ལྷ་ཚོགས་ཧཱུྃ་སྒྲ་དི་རི་རི། ། མ་མོ་མཁའ་འགྲོའི་གླུ་དབྱངས་ཀྱུ་རུ་རུ། ། ཆོས་སྐྱོང་སྲུང་མས་ལས་བྱེད་ཤ་ར་ར། ། དཔའ་བོ་དཔའ་མོས་བྲོ་བརྡུང་ཁྲབས་སེ་ཁྲབ། ། རོལ་མོ་གླུ་དབྱངས་དགའ་བྲོ་ཁྲིགས་སེ་ཁྲིག །
དྲི་ཞིམ་སྤོས་དུད་ན་བུན་ཐུ་ལུ་ལུ། ། དུག་ལྔ་རང་གྲོལ་རྟོག་ཚོགས་ཏ་ལ་ལ། ། བླ་མ་ཡི་དམ་བྱིན་རླབས་ཐིབས་སེ་ཐིབ། ། གནས་གསུམ་དབང་བསྐུར་སྣང་བཞི་ཟད་སར་སྐྱོལ། ། སྐུ་གསུང་ཐུགས་ཀྱི་བྱིན་ཆེན་མྱུར་དུ་ཕོབ། ཨོཾ་གུ་རུ་དྷེ་ཝ་ཌཱཀྐི་ནཱི་དྷརྨ་པཱ་ལ་སརྦ་ས་མ་ཡ་ཨ་ཨཱཿ དྲུག་པ་བརྡ་སྒོ་དབྱེ་ཞིང་མཇལ་ཕྱག་འཚལ་བ་ནི། ཧཱུྃ། རང་རིག་གདོད་ནས་ཡང་དག་བླ་མའི་སྐུ། ། སྐྱེ་འགག་བློ་འདས་བྲལ་བའི་བརྡ་སྒོ་དབྱེ། །
མ་ཡེངས་མི་སྒོམ་རིག་སྟོང་རྗེན་པའི་ངང༌། ། མ་བྱས་ལྷུན་གྲུབ་དཀྱིལ་འཁོར་མཇལ་ཕྱག་འཚལ། ཨོཾ་གུ་རུ་ལོ་ཧ་བཛྲ་ཤུདྡྷེ་ཨཱཿ ན་མོ་པུ་རུ་ཤ་ཡ་ཧོཿ བདུན་པ་དམ་བཅའ་བ་ནི། ཧཱུྃ། དཀྱིལ་འཁོར་གསུམ་གྱི་རོལ་པ་འབྱམས་ཀླས་པས། ། མི་འདའ་རྡོ་རྗེའི་དམ་ཚིག་སྲོག་ལྟར་བསྲུང༌། ། སྐྱེ་བ་ཚེ་རབས་ཀུན་ཏུ་མི་འབྲལ་བར། ། དཔལ་ལྡན་བླ་མ་ནམ་ཡང་མི་བཏང་བཟུང༌།
བརྒྱད་པ་ཏིང་འཛིན་རྣམ་གསུམ་ནི། ཧཱུྃ། འདི་ལྟར་བདེན་གཉིས་བསྡུས་པའི་ཆོས་རྣམས་ཀུན། ། ཡེ་སྟོང་སྤྲོས་བྲལ་རྒྱ་ཆད་ཕྱོགས་ལྷུང་བྲལ། ། གཟུང་འཛིན་སྤང་བླང་མཐའ་བྲལ་ཆོས་ཉིད་ངང༌། ། རིག་སྟོང་ཆོས་དབྱིངས་ཁྱབ་གདལ་དེ་ལྟར་སྨྲས། ཨོཾ་དྷརྨ་དྷཱ་ཏུ་སྭ་བྷཱ་ཧཾ། དགུ་པ་འབྱུང་བ་རིམ་བརྩེགས་ནི། ཧཱུྃ། སྟོང་པའི་ངང་ལས་ཨེ་ཡི་གུར་ཁང་ནི། །
ཨེ་ཡྃ་རྃ་ཁྃ་སུཾ་ཀེཾ་བྷྲཱུྃ་ཡིག་ལས། ། མཁའ་རླུང་མེ་ཆུ་ས་གཞི་ཟང་ཐལ་ཀློང༌། ། བྷྲཱུྃ་ལས་རང་བྱུང་ལྷུན་གྲུབ་གཞལ་ཡས་ཁང༌། ། ཤར་གྲོལ་བློ་ཡིས་བཀོད་པ་བསམ་ལས་འདས། ། སྒོ་བཞི་རྟ་བབས་ཆོས་འཁོར་བརྒྱད་དང་ལྡན། ། དྲྭ་ཕྱེད་མདའ་ཡབ་རིན་ཆེན་ཆུན་པོས་སྤྲས། ། འཕན་གདུགས་བླ་རེ་ཏོག་དང་རྒྱལ་མཚན་གདུགས། ། རྩིག་པ་འདོད་སྣམ་ཕ་གུ་དྲྭ་བ་རིས། ། ཤར་ལྷོ་ནུབ་བྱང་ཀུན་ཀྱང་རང་མདོག་གསལ། ། ཞིང་ཁམས་བཀོད་པ་དྲན་རྫོགས་ཝལ་གྱིས་བསྒོམ།
བཅུ་པ་ལྷ་ཚོགས་གསལ་བ་ནི། ཧཱུྃ། དེ་དབུས་དམར་ནག་གྲུ་གསུམ་དཀྱིལ་འཁོར་ནས། ། པདྨ་ཉི་ཟླ་བཾ་རོའི་གདན་སྟེང་དུ། ། དབང་ཆེན་ཡབ་ཡུམ་ཞལ་གཅིག་ཕྱག་གཉིས་པ། ། ཕྱག་གཡས་གྲི་གུག་གཡོན་པས་ཐོད་ཁྲག་འཛིན། ། བདུད་བཞི་ཟིལ་གནོན་ཞབས་གཉིས་དོར་ཐབས་བགྲད། ། དབུ་གཙུག་རྟ་ཞལ་ལྗང་ཁུ་ཕག་ཞལ་ནག ། དུར་ཁྲོད་ཆས་བརྒྱད་རུས་རྒྱན་སྟག་ཤམ་གསོལ། ། མགོ་ཕྲེང་དོ་ཤལ་གླང་ཀོ་ཞིང་ལྤགས་བརྒྱན། །
སྐུ་མདོག་དམར་སྨུག་འོད་ཟེར་མེ་དཔུང་བཞུགས། ། སྤྱི་གཙུག་པདྨ་ཉི་ཟླའི་གདན་སྟེང་དུ། ། རིགས་ཀུན་ཁྱབ་བདག་ཨོ་རྒྱན་རྩ་གསུམ་གླིང༌། ། ཕྱག་གཡས་རིག་སྟོང་གསེར་རྡོར་ཐུགས་ཀར་བསྣམས། ། གཡོན་པས་མཉམ་བཞག་བྷནྡྷ་ཚེ་བུམ་བསྣམས། ། སྤྲུལ་སྐུའི་ཆ་ལུགས་དབུ་ལ་པད་ཞུ་གསོལ། ། ཐུགས་དབུས་གསལ་བྱེད་སངས་རྒྱས་ཡེ་ཤེས་ནི། ། སྐུ་མདོག་དམར་སྨུག་ཧེ་རུ་ཀ་པའི་ཆས། ། རྡོ་རྗེ་ཕུར་པ་གདེང་ཐབས་མཁའ་ལ་ཕྱར། ། དེ་དབུས་ཨོ་རྒྱན་རྡོར་འཆང་ཆོས་ཀྱི་སྐུ། །
ནམ་མཁའི་མདོག་ཅན་མཐིང་འཚེར་གཟི་བརྗིད་འབར། ། ཕྱོགས་བཞི་པདྨ་འདབ་བཞིའི་གདན་སྟེང་དུ། ། ཤར་དུ་རྡོ་རྗེ་ཐོད་ཕྲེང་ཡབ་ཡུམ་ནི། ། སྐུ་མདོག་དཀར་པོ་དར་དཀར་རུས་རྒྱན་སྤྲས། ། རྡོ་རྗེ་ལྕགས་ཀྱུ་གྲི་གུག་བྷན་མར་བསྣམས། ། ལྷོ་རུ་རིན་ཆེན་ཐོད་ཕྲེང་ཡབ་ཡུམ་ནི། ། སྐུ་མདོག་སེར་པོ་དར་དང་རུས་རྒྱན་གསོལ། ། རཏྣ་ཞགས་པ་གྲི་གུག་བྷནྡྷ་འཛིན། ། ནུབ་ཏུ་པདྨ་ཐོད་ཕྲེང་ཡབ་ཡུམ་ནི། ། སྐུ་མདོག་དམར་པོ་དར་དང་རུས་རྒྱན་སྤྲས། །
པདྨ་ལྕགས་སྒྲོག་གྲི་གུག་བྷནྡྷ་བསྣམས། ། བྱང་དུ་ཀརྨ་ཐོད་ཕྲེང་ཡབ་ཡུམ་ནི། ། སྐུ་མདོག་ལྗང་གུ་དར་དང་རུས་རྒྱན་སྤྲས། ། རྒྱ་གྲམ་དྲིལ་བུ་གྲི་གུག་བྷནྡྷ་བསྣམས། ། ཐུགས་དབུས་བུདྡྷ་ཐོད་ཕྲེང་ཡབ་ཡུམ་ནི། ། གནམ་ལྕགས་འཁོར་ལོ་གྲི་གུག་བྷནྡྷ་འཛིན། ། སྐུ་མདོག་སྨུག་པོ་དར་དང་རུས་རྒྱན་གསོལ། ། ཞི་མ་ཁྲོ་ལ་གཟི་བརྗིད་ལྡན་པར་བསྒོམ། ཧཱུྃ། དེ་ཡི་ཕྱི་རིམ་བར་མཚམས་སུ། །
ལྷ་དང་དྲང་སྲོང་རིག་འཛིན་ཚོགས། ། མཁའ་འགྲོ་ཆོས་སྐྱོང་དམ་ཅན་དང༌། ། ནོར་ལྷ་གཏེར་བདག་གཏེར་སྲུང་ཚོགས། ། རྒྱལ་ཆེན་སྡེ་བཞི་ཕྱོགས་སྐྱོང་བཅས། ། སྤྲིན་དང་ཁུ་རླངས་འཇའ་ཚོན་བཞིན། ། སྣང་ལ་རང་བཞིན་མ་གྲུབ་པར། ། ཡིད་ཡུལ་གསལ་སྟོང་འཛིན་མེད་བསྒོམ། ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བུདྡྷ་ཛྙཱ་ན་ལོ་ཧ་བཛྲ་རཏྣ་པདྨ་ཀརྨ་ཧྱ་གྲྀ་ཝ་བཛྲ་ར་ཧི་ཧྲཱི་མ་ཧ་རི་ནི་ས་ར་ཙ་ཧྲཱི་ཡ་བཛྲ་ཌཱཀྐི་གིང་ཀ་ར་བཛྲ་ས་མཱ་ཡ་ཛ་ཛཿ དང་པོ་སྤྱན་འདྲེན་པ་ནི། ཧཱུྃ་ཧྲཱིཿ
སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་འཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཡུལ་ནི་བོད་ཡུལ་མཆིམས་ཕུ་རུ། ། བརྟུལ་ཞུགས་སྤྱོད་པའི་དངོས་གྲུབ་བརྙེས། །
རྫུ་འཕྲུལ་བྲག་ལ་ཕུར་པ་བཏབ། ། སངས་རྒྱས་ཡེ་ཤེས་གཤེགས་སུ་གསོལ། ། མ་བཅོས་ལྷུན་གྲུབ་གཞལ་ཡས་ནས། ། ཟབ་མོའི་གཏེར་རྒྱ་དངོས་གྲུབ་བརྙེས། ། རྫུ་འཕྲུལ་མཁའ་ལ་བྱ་ལྟར་ལྡིང༌། ། གཏེར་བདག་གླིང་པ་གཤེགས་སུ་གསོལ། ། རང་སྣང་ཀ་དག་གཞལ་ཡས་ནས། ། སྐྱེས་མཆོག་སྤྲུལ་པའི་སྐུར་སྟོན་པ། ། རིག་པ་རང་གྲོལ་དངོས་གྲུབ་བརྙེས། ། རྩ་བརྒྱུད་བླ་མ་གཤེགས་སུ་གསོལ། །
སྒྱུ་ལུས་དག་པའི་གཞལ་ཡས་ནས། ། ཡི་དམ་དབང་ཆེན་ཡབ་ཡུམ་དང༌། ། རིགས་བཞི་ཡབ་ཡུམ་གིང་བཞི་བཅས། ། བདེ་བ་ཆེན་པོའི་དངོས་གྲུབ་སྩོལ། ། བཀའ་དང་དམ་ཚིག་གཞལ་ཡས་ནས། ། ཆོས་སྐྱོང་དམ་ཅན་རྒྱ་མཚོ་དང༌། ། མོ་རྒྱུད་མ་མོ་འཁོར་དང་བཅས། ། བར་ཆད་སེལ་ཕྱིར་གཤེགས་སུ་གསོལ། གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔
བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ འཛབ་དབྱངས་བཟླ་བ་ནི། གཉིས་པ་བཞུགས་སུ་གསོལ་བ་ནི། ཧཱུྃ། ཡིད་འོང་འཇའ་ཚོན་པད་ཟླའི་གདན། ། བདེ་སྟོང་གཉིས་མེད་དགྱེས་པར་བཞུགས། ། དམ་ཚིག་ཡེ་ཤེས་དབྱེར་མེད་པར། ། ཐུགས་ཡིད་གཉིས་མེད་སྐུ་བཞུགས་འཚལ།
གུ་རུ་དྷེ་ཝ་ཌཱཀྐི་ནཱི་ཏིཥྛ་ལྷན། གསུམ་པ་མཇལ་ཕྱག་འཚལ་བ་ནི། ན་མོཿ བདེ་ཆེན་ངོ་བོ་ཆོས་ཀྱི་སྐུ། ། གསལ་སྟོང་རང་བཞིན་ལོངས་སྤྱོད་རྫོགས། ། ཐུགས་རྗེ་མ་འགགས་སྤྲུལ་པའི་སྐུ། ། སྒྲིབ་གཉིས་འདག་ཕྱིར་མཇལ་ཕྱག་འཚལ། ཨ་ཏི་པུ་ཧོཿ པྲ་ཏཱིཙྪ་ཧོཿ བཞི་པ་ཕྱི་ནང་གསང་མཆོད་ནི།
ཨོཾ་ཨཱཿཧཱུྃ༔ བླ་མ་རྩ་གསུམ་ལྷ་ཚོགས་ལ། ། མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོའི་མཆོད་པ་ཕུལ། ། ནང་མཆོད་གཟུགས་སྒྲ་དྲི་རོ་རེག ། གསང་མཆོད་བདེ་སྟོང་སྦྱོར་སྒྲོལ་དང༌། ། སྨན་དང་རཀྟ་གཏོར་མ་དང༌། ། དུག་ལྔ་རུ་ཏྲ་མ་རུངས་བསྒྲལ། ། སྣང་སྲིད་འཁོར་འདས་མཆོད་སྤྲིན་གཏིབས། ། ཇི་སྙེད་ལུས་དང་ལོངས་སྤྱོད་བཅས། །
བློས་བླངས་ཡིད་སྤྲུལ་མཆོད་པ་འབུལ། ཨོཾ་བཛྲ་པུཥྤེ་ སོགས་ ཤབྡ་ཨཱཿཧཱུྃ། ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱི་ཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱི་ཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱི་ཋཿ མ་ཏྲཾ་རུ་ཏྲ་མཱ་ར་ཡ་ཕཊ྄ཿ
ལྔ་པ་བསྟོད་པ་ནི། ཧཱུྃ། མ་བཅོས་ལྷུན་གྲུབ་ཀ་དག་ངང་ཉིད་ལས། ། འགྲོ་བའི་མགོན་པོ་ཨོ་རྒྱན་རྩ་གསུམ་གླིང༌། །
དཀར་དམར་མདངས་ལྡན་སྤྲུལ་སྐུའི་ཆ་ལུགས་ཅན། ། ས་བཅུའི་དབང་ཕྱུག་སྐུ་ལ་ཕྱག་འཚལ་བསྟོད། ། ཐུགས་དབུས་པདྨ་ཡངས་པའི་དཀྱིལ་འཁོར་ནས། ། གནུབས་ཀྱི་ལོ་ཙཱ་དམར་སྨུག་ཁྲོ་འཛུམ་ཉམས། ། ཧེ་རུ་ཀ་པ་ལོངས་སྐུའི་ཆ་ལུགས་ཅན། ། ཞབས་གཉིས་རོལ་སྟབས་བུདྡྷ་ཛྙཱ་ནར་བསྟོད། ། དེ་དབུས་པད་ཟླ་བདེ་སྟོང་ཡངས་པའི་གནས། ། ཆོས་སྐུ་རྡོར་འཆང་པདྨ་འབྱུང་གནས་ནི། ། ཕྱག་གཉིས་རྡོར་དྲིལ་བསྣོལ་ཐབས་སྐྱིལ་ཀྲུང་བཞུགས། ། ཨོ་རྒྱན་རྡོར་འཆང་ཡབ་ཡུམ་སྐུ་ལ་བསྟོད།
ཧཱུྃ། སྟོང་གསལ་མ་བཅོས་ཐུགས་རྗེ་ཆེན་པོའི་སྐུ། ། རྟ་མགྲིན་དབང་གི་སྐུ་ལ་ཕྱག་འཚལ་བསྟོད། ། སྐྱེ་མེད་རྣམ་དག་ཆོས་དབྱིངས་དག་པའི་ཀློང༌། ། ཡུམ་མཆོག་ཕག་མོའི་སྐུ་ལ་ཕྱག་འཚལ་བསྟོད། ། ཐུགས་ལས་འོད་ཟེར་ཕྱོགས་བཞིར་སྤྲོས་པ་ལས། ། རིགས་ལྔ་ཐོད་ཕྲེང་རྩལ་ལ་ཕྱག་འཚལ་བསྟོད། ། མངོན་སྤྱོད་ལས་ལ་རྔམ་པའི་དུར་ཁྲོད་ནས། ། བཀའ་སྡོད་ཆོས་སྐྱོང་ཡོངས་ལ་ཕྱག་འཚལ་བསྟོད། ཧཱུྃ།
བླ་མ་ཡི་དམ་མཁའ་འགྲོའི་ལྷ་ཚོགས་དགོངས། ། རིགས་འདུས་རྒྱལ་བའི་དཀྱིལ་འཁོར་ཡིན་པ་ལ། ། མ་རྟོགས་གཉིས་འཛིན་འཁྲུལ་པ་མཐོལ་ལོ་བཤགས། ། དབྱེར་མེད་དགོངས་ཀློང་ངང་དུ་བཟོད་པར་གསོལ། ཨོཾ་གུ་རུ་བཛྲ་ས་ཏྭ་ས་མ་ སོགས་ ས་ཏྭ་ཨཱཿ འཛབ་དབྱངས་བཟླ་བ་ནི། བདེ་མཆོག་ཆོས་དབྱིངས་ཕོ་བྲང་དུ། ། རང་ཉིད་དབང་ཆེན་ཡབ་ཡུམ་གསལ། ། སྤྱི་གཙུག་པདྨ་ཟླ་བའི་སྟེང༌། ཁྱབ་བདག་བླ་མ་རྩ་གསུམ་གླིང༌། །
ཐུགས་ཀར་རིགས་བདག་སྔགས་ཕྲེང་རྣམས། ། གྲགས་སྟོང་སྔགས་ཀྱི་རང་སྒྲ་སྒྲོགས། ། སྤྲོས་པས་ཕྱོགས་བཅུའི་རྒྱལ་བ་མཆོད། ། བསྡུས་པས་བྱིན་རླབས་བདག་ལ་ཐིམ། ། འགྲོ་དྲུག་སེམས་ཅན་སྒྲིབ་པ་སྦྱངས། ། བསྙེན་སྒྲུབ་མཐའ་རུ་མ་ཕྱིན་བར། ། སྲོག་ཕྱིར་མི་གཏོང་སྒྲུབ་ལ་བརྩོན། ། མཆོག་ཐུན་དངོས་གྲུབ་ཐོབ་གྱུར་ཅིག ། ཨོཾ་གུ་རུ་ལོ་ཧ་བཛྲ་སརྦ་སིདྡྷི་ཕ་ལ་ཧཱུྃ། སངས་རྒྱས་ཡེ་ཤེས་སྔགས་ནི།
ཨོཾ་གུ་རུ་བུདྡྷ་ཛྙཱ་ན་ཨཱ་ཡུཿསིདྡྷི་ཧྲཱིཿ རིགས་འདུས་པད་འབྱུང་རྡོར་འཆང༌། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྤྱི་དྲིལ་སྒྲུབ་པའི་སྔགས་ནི། ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ ལས་སྦྱོར། ཧྲཱིཿམ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛ་ཛཿསརྦ་སིདྡྷི་ཕ་ལ་ཧཱུྃ། ཀཱ་ཡ་སིདྡྷི་ཨོཾ། ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ།
སརྦ་སིདྡྷི་ཧྲཱིཿ བསྙེན་མཚམས་སུ་གསོལ་བ་བཏབ་པ་ནི། ན་མོ་གུ་རུ་ལོ་ཧ་བཛྲ་སརྦ་སིདྡྷི་ཕ་ལ་ཧཱུྃ། དུས་གསུམ་རྒྱལ་བའི་སྤྱི་གཟུགས། བསྐལ་བཟང་སངས་རྒྱས་དབང་པོ། རྒྱུད་ལུང་མན་ངག་མཛོད་འཛིན། ཨོ་རྒྱན་པད་འབྱུང་རང་མཁྱེན་ནོ། བདེ་གཤེགས་རྒྱལ་བའི་གདུང་འཛིན། གུ་རུ་པདྨའི་རྣམ་རོལ། ། ས་སྟེང་གྲུབ་ཐོབ་དབང་པོ།
སངས་རྒྱས་ཡེ་ཤེས་མཁྱེན་ནོ། བདུད་འདུལ་སྔགས་ཀྱི་གླིང་ནས། གཏེར་ཆེན་བརྒྱ་རྩའི་དབང་པོ། སངས་རྒྱས་བསྟན་པའི་ཉི་མ། གནམ་ལྕགས་རྡོ་རྗེ་རང་མཁྱེན་ནོ། ཟབ་མོ་ཀློང་ཡངས་ངང་ནས། ལྟ་བ་ཁྱུང་ཆེན་རྒྱལ་པོ། གཏེར་ཁ་མཚོ་ལས་ཟབ་པའི། གཏེར་བདག་གླིང་པ་མཁྱེན་ནོ། སྤྲོས་མེད་སྤྲོས་བྲལ་ངང་ནས།
བྱ་བྲལ་རྫོགས་ཆེན་རྣལ་འབྱོར། ། གདོད་མའི་མགོན་པོའི་ཕོ་ཉ། ། རྩ་གསུམ་གླིང་པ་མཁྱེན་ནོ། ཟབ་གསང་བརྡ་བཞིའི་བཀའ་བབ། རྒྱལ་དབང་ཆེན་པོའི་ཐུགས་སྤྲུལ། གསང་མཚན་ཉེར་ལྔར་གྲགས་པ། ཧཱུྃ་ནག་དྲག་རྩལ་མཁྱེན་ནོ། བདག་ཅག་སྙིང་དབུས་ཞུགས་ནས། མོས་ལྡན་བུ་སློབ་རྒྱུད་ལ། ཐུགས་རྗེས་ཡལ་བར་མ་དོར། །
རྩེ་གཅིག་འབྲལ་མེད་བཞུགས་མཛོད། འོ་དོད་ལྷང་ལྷང་འབོད་ན། གདོང་པ་མཆིལ་མས་འདག་པའི། ཁ་ཚིག་ཙམ་གྱིས་མིན་པར། སྙིང་ཁུང་རུས་པའི་གཏིང་ནས། སྐྱེ་བ་ཚེ་རབས་ཀུན་ཏུ། མི་འབྲལ་རྟག་ཏུ་བཞུགས་མཛོད། རང་གཞན་དོན་གཉིས་ཀུན་ལ། ཐུགས་བསྐྱེད་སྨོན་ལམ་མཛད་ནས། ཐུགས་རྗེས་ཕྱོགས་བཅུར་ཁྱབ་པའི།
གསོལ་བ་རྒྱུན་དུ་འདེབས་སོ། དལ་འབྱོར་རིན་ཆེན་མི་ལུས། ནོར་བུ་གླིང་དུ་སླེབ་དུས། སྟོང་ལོག་ལག་སྟོང་མིན་པར། སྙིང་པོ་ལོན་པར་ཤོག་ཅིག ། ཚེ་འདིའི་སྣང་ཞན་བྱ་གཞག ། མི་རྟག་རྐྱེན་གྱི་ཕུང་པོ། རྟག་པར་འཛིན་མེད་ངང་ནས། མི་རྟག་རྒྱུད་ལ་སྐྱེས་ཤོག ། འགྲོ་བ་དྲུག་གི་འཁོར་ལོ།
སྡུག་བསྔལ་ཐར་མེད་རྒྱ་མཚོའི། ལས་འབྲས་བསླུ་བ་མེད་པར། བྱང་ཆུབ་སེམས་མཆོག་ཐོབ་ཅིག ། སྡོམ་པ་དམ་ཚིག་གཙང་ཞིང༌། ། མཐུན་རྐྱེན་དབེན་པའི་ཕྱོགས་སུ། ། རེ་དོགས་མདུད་པ་གྲོལ་ནས། གསང་སྔགས་ཉམས་སུ་ལེན་ཅིང༌། ། མ་དག་སྒྱུ་མའི་ལུས་འདི། རྩ་ཐིག་རླུང་གསུམ་སྦྱངས་ནས། རླུང་སེམས་དབྱེར་མེད་འདྲེས་ཏེ།
དྭངས་མ་ལྷ་སྐུར་སྨིན་ཤོག ། ལྷ་འདྲེ་སེམས་སུ་ཤེས་ཤིང༌། སྙེམས་ཐག་ནང་དུ་ཆོད་ནས། བརྟུལ་ཞུགས་འགྲོ་དོན་ནུས་པར། ཕ་ཡིས་བྱིན་གྱིས་རློབས་ཤིག ། ཐོགས་མེད་སེམས་ཀྱི་རྟ་ཕོ། སྲིད་པ་དྲུག་ལ་འཁོར་བའི། ངོ་སྤྲོད་གདམས་ངག་དོན་རྟོགས། སྐད་ཅིག་ཡེངས་མེད་བསྒོམ་མེད། མཉམ་རྗེས་ཉིན་མཚན་གཅིག་འདྲེས།
རིག་པ་ཐོག་མཐའ་མེད་པའི། འཆི་མེད་རྡོ་རྗེ་ལྟ་བུའི། སྐུ་རུ་བྱིན་གྱིས་རློབས་ཤིག ། བླ་མ་མཁྱེན་ནོ། བླ་མ་མཁྱེན་ནོ། བླ་མ་མཁྱེན་ནོ། བརྒྱ་རྩ་བརྗོད། བླ་མའི་གནས་གསུམ་ལས་དབང་བཞི་ལེན་ཅིང་ལག་ཐལ་མོ་སྦྱར། གདུང་དབྱངས་དྲང་པོའི་ངང་ནས་འདྀ་སྐད་དོ། ། ཧཱུྃ།
བླ་མ་སྐུ་གསུམ་དཀྱིལ་འཁོར་དུ། ། བདེ་གཤེགས་རྒྱལ་བའི་ལྷ་ཚོགས་རྣམས། ། དངོས་གྲུབ་སྩོལ་བའི་དུས་ལ་བབ། ། གནས་གསུམ་ཨོཾ་ཨཱཿཧཱུྃ་གསུམ་ལས། ། འོད་ཟེར་དཀར་དམར་མཐིང་གསུམ་འཕྲོས། ། བདག་གི་སྒོ་གསུམ་ཐིམ་ནས་ཀྱང༌། ། སྣང་གྲགས་ཏིང་འཛིན་བསྒོམ་པར་དབང༌། ། སྐུ་གསུམ་རང་ལ་སྨིན་པར་གྱུར། ། འགྱུར་མེད་སྐུ་དང་འགགས་མེད་གསུང༌། འཁྲུལ་མེད་ཐུགས་ཀྱི་དངོས་གྲུབ་སྩོལ། །
ཡོན་ཏན་རེ་སྐོང་ཕྲིན་ལས་སྒྲུབས། ། དགོས་འདོད་ཀུན་འབྱུང་དངོས་གྲུབ་སྩོལ། འཆི་མེད་ཚེ་དང་ཟད་མེད་ནོར། ། དབང་ཐང་སྙན་གྲགས་རྒྱུད་འཛིན་དང༌། ། མཆོག་ཐུན་དངོས་གྲུབ་སྩལ་དུ་གསོལ། ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཀཱ་ཡ་ཝཱཀྐ་ཙིཏྟ་སིདྡྷི་ཨ་བྷི་ཥིཉྩ་ཨཱཿ རྡོ་རྗེའི་སྐུར་ལྡང་བ་ནི། ཧཱུྃ། གསལ་སྣང་བསྐྱེད་རིམ་དཀྱིལ་འཁོར་ནས། ། དམིགས་མེད་ལྷ་ཚོགས་འཇའ་ལྟར་གཤེགས། །
སླར་ཡང་དམ་ཚིག་སེམས་དཔའ་ཡི། ། དཀྱིལ་འཁོར་གསུམ་གྱི་ངང་བཞུགས་འཚལ། བཛྲ་མུཿ ཨ་ཨ་ཨཱཿ སྨོན་ལམ་དང་བཀྲ་ཤིས་བརྗོད་པ་ནི། ཨེ་མ་ཧོཿ བདག་གཞན་དུས་གསུམ་དགེ་བསགས་འདིས། ། རིགས་དྲུག་བླ་མའི་ས་ཐོབ་ནས། ། བྱང་ཆུབ་མཆོག་ཏུ་བསྔོ་བར་བྱ། ། ཡང་དག་སངས་རྒྱས་ཐོབ་པར་ཤོག །
ཧཱུྃ། ཆོས་སྐུའི་བཀྲ་ཤིས་དྲུག་པ་རྡོ་རྗེ་འཆང༌། ། བསྟན་པ་ཕྱོགས་མཐར་རྒྱས་པའི་བཀྲ་ཤིས་ཤོག ། ལོངས་སྐུའི་བཀྲ་ཤིས་བུདྡྷ་ཛྙཱ་ན་བ། ། གསལ་སྟོང་མཐའ་དབུས་བྲལ་བའི་བཀྲ་ཤིས་ཤོག ། སྤྲུལ་སྐུའི་བཀྲ་ཤིས་སྔགས་འཆང་རྩ་གསུམ་གླིང༌། ། ཐུགས་རྗེས་ཕྱོགས་བཅུར་ཁྱབ་པའི་བཀྲ་ཤིས་ཤོག ། ཡང་སྤྲུལ་བཀྲ་ཤིས་མཆོག་གི་ཡང་སྲིད་དང༌། ། གདུལ་བྱ་འགྲོ་དོན་རྒྱས་པའི་བཀྲ་ཤིས་ཤོག ། མཁའ་འགྲོའི་བཀྲ་ཤིས་ཌཱཀྐི་སེངྒེའི་གདོང༌། །
སྒྲུབ་པའི་བར་ཆད་སེལ་བའི་བཀྲ་ཤིས་ཤོག ། ཡི་དམ་བཀྲ་ཤིས་དབང་ཆེན་ཡབ་ཡུམ་རྣམས། ། མཆོག་གི་དངོས་གྲུབ་སྩོལ་བའི་བཀྲ་ཤིས་ཤོག ། ཆོས་སྐྱོང་བཀྲ་ཤིས་དཔལ་མགོན་སྡེ་ལྔ་རྣམས། ། བསྟན་དགྲ་གདུག་པ་ཚར་གཅོད་བཀྲ་ཤིས་ཤོག ། བླ་མ་སློབ་དཔོན་མཆེད་ལྕམ་ཐམས་ཅད་རྣམས། ། མྱ་ངན་མི་འདའ་བཞུགས་པའི་བཀྲ་ཤིས་ཤོག ། བཀྲ་ཤིས་གང་ཤེས་བརྗོད། དགའ་སྟོན་ཕུན་སུམ་ཚོགས་པའི་ངང་ལ་གནས། མན་ངག་ཀུན་གྱི་ཡང་བཅུད་བླ་སྒྲུབ་འདི། །
ཐུན་མོང་མ་ཡིན་ཁྱད་དུ་འཕགས་པའོ། ། སྐལ་ལྡན་ཀུན་གྱིས་ཉམས་སུ་བླང་གྱུར་ན། ། འབྲས་བུ་གསང་སྔགས་ཐེག་ཆེན་རྒྱས་པ་དང༌། ། ཚེ་གཅིག་ཉིད་དུ་གྲོལ་བར་ཐེ་ཚོམ་མེད། ཅེས་པ་འདིའང་མཆེད་གྲོགས་སྲས་ནོར་འགྲུབ་དང་དགེ་སློང་གཙང་སྤྲུག་བཅས་སློབ་མ་འགའ་ཞིག་གིས་བསྐུལ་ངོར་ལྡོག་མ་ཤེས་ཤིང༌། རང་ལ་ཡང་རིག་འཛིན་བླ་མའི་བྱིན་རླབས་འཇུག་པའི་ལྟས་དང་དག་སྣང་ཕྲན་བུ་ཤར་བས། རབ་བྱུང་བཅུ་དྲུག་པ་སྦྲུལ་ལོ་ཟླ་བ་བཞི་པའི་ཚེས་བཅོ་ལྔ་ཉིན་པདྨ་གཏེར་བདག་གླིང་པའི་སྐྱེས་ཕྲེང་ལྔ་པ་ངེས་དོན་ཆོས་དབྱིངས་རང་གྲོལ་པས་འཕྲལ་དུ་སྨྲས་བཞིན་ཡི་གེ་པ་ནི་རཏྣ་ཀརྨས་འདུ་བགྱིས་པའོ། ། སརྦ་མངྒ་ལཾ།། །། ༼ཟ༽ ༄༅། བླ་མ་རྩ་བའི་སྒྲུབ་པ་ཡིད་བཞིན་ནོར་བུ་དབུ་ཕྱོགས་བཞུགས་སོ།
རྩ་གསུམ་བླ་མའི་དཀྱིལ་འཁོར་ལ་འཇུག་པ་ནི། རྩོད་མེད་གསོལ་འདེབས་ལེའུ་བདུན་མ་ལས། ཚ་བའི་ཡུལ་མེད་ན་རྒྱ་སྐྱེགས་ཀྱི་ནུས་པ་མི་འགོ༔ དད་པའི་ཞིང་ས་མེད་ན་བྱང་ཆུབ་ཀྱི་མྱུ་གུ་མི་སྐྱེ༔ ཞེས་དང༌། རིག་འཛིན་པདྨ་འབྱུང་གནས་ཀྱི་བཀའ་ལས། ངེས་དོན་སྟོན་པའི་བླ་མ་དེ། ། སངས་རྒྱས་ཀུན་གྱི་སྤྲུལ་པ་ཡིན། ། རང་ལ་སངས་རྒྱས་ཀུན་ལས་ལྷག ། ཅེས་པ་བཞིན།
རབ་འབྱམས་རྒྱལ་བའི་སྐུ་བརྙན་བྱེ་བ་ཕྲག་བརྒྱ། བླ་མ་ལ་ཚང་ཞིང་མཆོག་ཐུན་གང་འདོད་ཀྱི་དངོས་གྲུབ་གེགས་མེད་མྱུར་ཆར་འབེབས་པའི་བླ་མ་ཡིད་བཞིན་ནོར་བུ་ལ། ལུས་ངག་ཡིད་གསུམ་མོས་གུས་གདུང་བ་དྲག་པོའི་འཆི་བ་སྲོག་དང་བྲལ་ཡང་དམ་ཚིག་མིག་འབྲས་ལྟར་སྲུངས་ཤིང༌། འདི་ཕྱི་ཀུན་ཏུ་རེ་ས་ཡིན་སྙམ་པའི་བློ་རྒྱ་འགྱུར་མེད་བརྟན་པོ་ཞིག་དགོས་པ་ཡིན་ནོ། དེ་ལྟ་བུའི་བསྒྲུབ་ན་འགྲུབ་སླ་ཞིང་ནམ་ཡང་མི་བསླུ་ངེས་པས། ཚ་ཤས་ཅན་ཆུ་ལ་གདུང་བ་ལྟར་དབེན་གནས་སུ་ཕུན་སུམ་ཚོགས་པར་མཎྜལ་མདའ་གང་གདབ་པའི་དཀྱིལ་འཁོར་དུ། སྐུ་རྟེན་འདྲ་འབག་གམ་སློབ་དཔོན་གྱི་སྐུ་དང༌། བུམ་པ་དར་གྱི་མགུལ་ཆིངས་ཅན། གསུང་རྟེན་གླེགས་བམ། ཐུགས་རྟེན་རིན་པོ་ཆེའི་མཆོད་གདུང༌།
ཡོན་ཏན་གྱི་རྟེན་ལ་གཏོར་མ་གདན་གོར་མོ་གསུམ་བརྩེགས་ཀྱི་སྟེང་བཤོས་བུ་དཀར་ཟླུམ་པད་འདབ་བཞིའི་སྤྲས་པ། རྩེ་མོར་བླ་མའི་སྐུ་དང་འཇའ་འོད་པ་ཏྲ་སོགས་ཡིད་མགུ་བའི་བཟོ་ཁྱད་པར་ཅན་བཞག ། ཕྲིན་ལས་ཀྱི་རྟེན་ལ་རྡོར་དྲིལ་གཞན། རྒྱུ་བསོད་ནམས་ཀྱི་ཚོགས་རྫོགས་ཕྱིར་བླ་མ་ལ་འོས་ཚད་ཀྱི་སྤེལ་མཆོད་སོགས་ཡོ་བྱད་ཕྲ་ཞིབ་ཕུན་སུམ་ཚོགས་པར་བྱ་སྟེ། བདག་མདུན་ཞལ་སྤྲོད་ཀྱི་བདེ་བའི་སྟན་ལ་བག་ཕེབ་པར་འདུག་ལ། རླུང་སེམས་ཡེང་མེད་ངང་ནས་སྤོས་བསྲེག ། སྐྱིལ་ཀྲུང་བཅས་གུ་གུལ་བདུག་སྟེ་བགེགས་ལ་བཀའ་བསྒོ་བ་ནི། མཚམས་སྦྱར་གསོལ་འདེབས་ནི། ཧྲཱིཿ རྒྱལ་ཀུན་ཐུགས་རྗེ་གཅིག་བསྡུས་པདྨ་འབྱུང༌། །
གསང་གསུམ་མི་ཟད་མཛོད་འཛིན་རྩ་གསུམ་གླིང༌། ། རླུང་སེམས་དབང་བསྒྱུར་མི་འཇིགས་རྡོ་རྗེ་རྩལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ། གསལ་སྟོང་བསྐྱེད་རིམ་རྩལ་རྫོགས་ཆུ་ཟླའི་གར། ། གྲགས་སྟོང་ནུས་པའི་རྩལ་འབྱིན་རྡོ་རྗེའི་བཟླས། ། རིག་སྟོང་དུག་ལྔའི་ཐུག་ཕྲད་ལམ་ཁྱེར་རྫོགས། ། ཀློང་ཡངས་རིག་འཛིན་མི་འཇིགས་རྡོ་རྗེ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། སྣ་ཚོགས་སྣང་བ་རང་གྲོལ་བྱིན་གྱིས་རློབས། །
གར་དགུའི་རྩལ་འཆང་སྡེ་བརྒྱད་ཨར་ལ་གཏད། ། སྙིང་རྗེའི་རྒྱུད་བསྐུལ་སྟོང་གསུམ་ལྷ་སྲིན་བཏུལ། ། ནུས་པའི་རྩལ་འཆང་མི་འཇིགས་རྡོ་རྗེ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། འབྱུང་བཞི་ལུས་ཀྱི་ནད་གདོན་བར་ཆད་ཟློག ། དེ་ལྟར་གསོལ་བ་བཏབ་པའི་བདེན་ཚིག་གིས། ། མི་རྟག་འབྱུང་འདུས་ལུས་འདི་བོར་མ་ཐག ། བདེ་ཆེན་དག་པའི་ཞིང་དེར་སྐྱེ་བར་ཤོག ཁྲི་དམར་གདུང་རིགས་དཔལ་མོས་བསྐུལ་ངོར། རིག་པ་འཛིན་པ་མི་འཇིགས་རྡོ་རྗེས་སྦྱར་བའོ།། །།
དེ་ལྟར་སྤྲུལ་སྐུའི་གསོལ་འདེབས་ནི། ཟབ་གསང་རིགས་བརྒྱའི་ཁྱབ་བདག་རྒྱལ་བའི་དབང༌། ། མ་ལུས་གཅིག་བསྡུས་ཡོངས་འཛིན་སྤྲུལ་པའི་སྐུ། ། གསང་སྔགས་ཆོ་སྒྲའི་སྙན་དབྱངས་ཕྱོགས་བཅུ་རུ། ། གྲགས་པས་ས་གསུམ་ཁྱབ་མཛད་པདྨ་འབྱུང༌། ། གང་དེའི་ཐུགས་རྗེ་རྒྱ་མཚོའི་ཟློས་གར་ལས། ། སྤྲུལ་པའི་གར་རོལ་རིག་འཛིན་རྗེ། ། མཆོག་གསུམ་ངོ་བོ་ཁྱེད་ཀྱི་ཞབས་པད་དྲུང༌། ། གུས་པ་ཆེན་པོའི་སོར་བཅུ་ཐལ་སྦྱར་ནས། ། སྲིད་གསུམ་འགྲོ་བའི་མགོན་གྱི་དད་དཔོན་རུ།
འདི་ཕྱི་བདེ་བའི་རྩ་ལག་འཕེལ་རྒྱས་ནས། ། རིས་མེད་འགྲོ་ལ་རྟག་ཏུ་སྐྱོང་གྱུར་ཅིག ། ཅེས་པའང་རིག་འཛིན་མི་འཇིགས་རྡོ་རྗེ་རིན་པོ་ཆེ་དེ་ཉིད་ཀྱི་ཡང་སྲིད་གཙུག་ཕུད་ཡང་དགོན་འཕགས་མཆོག་སྤྲུལ་སྐུས་མཚན་གསོལ་བའི་ཚིག་དོན་དང་སྦྱར་བའི་གསོལ་འདེབས་ཨཱརྻ་དྷྭ་ཛས་སྦྱར་བའོ། ཧཱུྃ། བདག་ཉིད་ཡེ་ནས་མ་ཧཱ་གུ་རུའི་སྐུ། ། རང་བཞིན་སྙིང་རྗེ་ལྕགས་ཀྱུ་ཕྱོགས་བཅུར་འཕྲོས། ། མ་རིག་ལོག་འདྲེན་གཉིས་འཛིན་བགེགས་རྣམས་ཁུག ། ཏིང་འཛིན་དྲག་པོས་དབང་མེད་དམ་དུ་བཅིང༌། ། ཨོཾ་བཛྲ་ཨངྐུ་ཤ་ཡ་ཛ་ཛཿ ཧཱུྃ།
ཉོན་གཅིག་ལོག་འདྲེན་འཁྲུལ་འབྱམས་གདོན་གྱི་ཚོགས། ། དེང་ནས་བརྩམ་སྟེ་ཐལ་བའི་རྡུལ་ཕྲན་གཏོར། ། དེ་བས་མ་འདུག་སྒོམ་མེད་ཀློང་དུ་དེངས། ། ཨོཾ་མ་ཧཱ་གུ་རུ་སྭ་བྷཱ་ཝ་གནོད་བྱེད་ཨུ་ཙ་ཏ་ཡ་ཕཊ྄། སྲུང་འཁོར་ནི། ཧཱུྃ། བླ་མའི་ཐུགས་ལས་ལས་བཞིའི་ཕྱག་མཚན་འཕྲོས། ། སྟེང་འོག་ཕྱོགས་མཚམས་བར་མེད་ཁྱབ་པར་གཏམས། ། ནང་རྣམས་ཏིང་འཛིན་མི་ཤིགས་གོ་ཆར་ལྡན། ། རྒྱུད་འཛིན་གྲྭ་སློབ་བཛྲ་རཀྵ་བྷྲཱུྃ།
མཆོད་པ་བྱིན་གྱིས་བརླབ་པ་ནི། ཧཱུྃ། ཕྱི་མཆོད་རཏྣའི་སྣོད་མཆོག་རྒྱ་ཆེ་དབུས། ། ནང་བཅུད་དཔག་ཡས་ཀུན་བཟང་མཆོད་སྤྲིན་གཏིབ། ། ནང་མཆོད་སྨན་གཏོར་རཀྟའི་ལྷ་མོ་འཕྲོས། ། གསང་མཆོད་བདེ་སྟོང་སྦྱོར་སྒྲོལ་བླ་ན་མེད། ། སྤྱན་གཟིགས་མཆོད་པ་མཎྜལ་ཕུན་སུམ་ཚོགས། ། དོན་མཆོད་བསྒོམས་མེད་བློ་འདས་ལྷུན་གྲུབ་གྱུར། ། ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱི་ཋ། བྱིན་དབབ་པ་ནི།
སྤོས་བསྲེག་དར་ཚོན་གཡབ། རོལ་མོ་དཀྲོལ། སྙན་པའི་དབྱངས་ཀྱིས་འདི་སྐད་དོ། ཧཱུྃ། འོག་མིན་ཕྱོགས་བཅུའི་ཞིང་ཁམས་ཀློང་ཡངས་ནས། ། རྩ་གསུམ་རབ་འབྱམས་རྒྱལ་བ་མ་ལུས་རྣམས། ། གཟི་བྱིན་དཔལ་འབར་ལམ་མེ་བྱིན་ཕོབ་ཅིག ། བྱིན་ཆེན་ཕོབ་ལ་མཆོག་ཐུན་དངོས་གྲུབ་སྩོལ། ། མཐུ་སྟོབས་གད་རྒྱངས་རབ་སྒྲོགས་དཀྱིལ་འཁོར་ནས། ། རྔམ་ཀློང་མེ་འོད་ཁྲོ་ཆར་དང་བཅས་ཏེ། །
གསང་སྔགས་རྒྱུད་སྡེའི་ཡི་དམ་བྱིན་ཕོབ་ཅིག ། བྱིན་ཆེན་ཕོབ་ལ་དགེ་བཅུའི་བར་ཆད་སྒྲོལ། ། རྔ་ཡབ་དཔལ་རི་འོད་ཀྱི་གཞལ་ཡས་ནས། ། རབ་འབྱམས་རྒྱལ་བའི་ལྷ་ཚོགས་ཁྲོམ་ཚོགས་ལྟར། ། ཕ་གཅིག་པདྨ་འབྱུང་གནས? བྱིན་ཆེན་ཕོབ་ལ་ཞྭ་དམར་བསྟན་པ་རྒྱས། ། ཤེས་རབ་རྩལ་ཤར་རྒྱུད་སྡེའི་དབྱིངས་ཀློང་དབུས། ། དཔའ་བོ་མཁའ་འགྲོ་ཆར་སྤྲིན་གཏིབ་གནས་སུ། ། མ་གཅིག་ཡེ་ཤེས་མཚོ་རྒྱལ? བྱིན་ཆེན་ཕོབ་ལ་བྱིན་འབེབས་མྱུར་ཤུགས་སྩོལ། ། མཉམ་མེད་རྗེས་འབྲངས་རྒྱ་མཚོའི་གྲལ་རིང་ལ། ། སངས་རྒྱས་ཡེ་ཤེས་ལ་སོགས་ལོ་པཎ་རྣམས། །
བྱིན་ཆེན་ཕོབ་ལ་རིང་ལུགས་རྒྱས་པར་སྩོལ། ། ཟབ་རྒྱ་མི་ཟད་རྡོ་རྗེའི་ལྡེ་མིག་ནས། ། གནུབས་སྟོན་མི་གཟུགས་བཞད་པ་འགྲོ་བའི་མགོན། ། གར་དབང་གནམ་ལྕགས་རྡོ་རྗེས? བྱིན་ཆེན་ཕོབ་ལ་མཁྱེན་གཉིས་ཡོན་ཏན་སྩོལ། ། སྤྱི་གཙུག་དུང་ཁང་བདེ་ཆེན་འཁོར་ལོ་ནས། ། རྩ་བའི་བླ་མ་ཡིད་བཞིན་ནོར་བུ་ཉིད། ཁྱབ་བདག་མི་འཇིགས་རྡོ་རྗེས? བྱིན་ཆེན་ཕོབ་ལ་མཆོག་ཐུན་ཆར་ལྟར་ཕོབ། ། འཛམ་གླིང་གངས་ཅན་ཕྱོགས་བཅུའི་དགོན་སྡེ་ནས། ། འགྲོ་ལ་མ་ནོར་ལམ་མཆོག་སྟོན་མཛད་པ། ། ཆོས་བདག་ལས་ཅན་འདུས་སྡེས་བྱིན? བྱིན་ཆེན་ཕོབ་ལ་བསོད་ནམས་དབང་ཐང་སྩོལ། །
བཀའ་དང་དམ་ཚིག་གཉན་པོའི་དཀྱིལ་འཁོར་ནས། ། བསྟན་ལ་འཚེ་བའི་དགྲ་བགེགས་བཅོམ་མཛད་པ། ། དམ་ཅན་བཀའ་སྐྱོང་འབུམ་སྡེས་བྱིན་ཕོབ་ཅིག ། བྱིན་ཆེན་ཕོབ་ལ་ཕྱྭ་གཡང་དཀོར་ནོར་སྡུད། ། ཆོས་སྐུའི་བྱིན་འབེབས་ཐུགས་རྗེ་ཤ་ར་ར། ། ལོངས་སྐུའི་བྱིན་འབེབས་བག་དྲོ་མེ་རེ་རེ། ། སྤྲུལ་སྐུའི་བྱིན་འབེབས་ནུས་རྩལ་ཁྱུགས་སེ་ཁྱུག ། ཞི་བའི་ལྷ་ཚོགས་གཟི་བརྗིད་དཔལ་འབར་ལྡན། ཁྲོ་བོའི་ལྷ་ཚོགས་གར་དགུ་ཤིགས་སེ་ཤིག ། ཆོས་སྐྱོང་དམ་ཅན་ལས་བྱེད་ཁྱུགས་སེ་ཁྱུག །
ནོར་ལྷ་དབང་སྡུད་དངོས་གྲུབ་ཆར་ལྟར་འབེབས། ། དཔའ་བོ་མཁའ་འགྲོའི་རོལ་མོ་དར་དཔྱངས་བཀླུབས། ། དྲི་ཞིམ་སྤོས་ངད་ན་བུན་ཐིབས་སེ་ཐིབ། ། སྐལ་ལྡན་བདག་གི་ལུས་ངག་ཡིད་གསུམ་ལ། ། འདོད་རྒུ་དཔལ་འབྱོར་ལྷུག་པར་དེང་སྩོལ་ཅིག ། ཨོཾ་གུ་རུ་དྷེ་ཝ་ཌཱཀྐི་ནཱི་དྷརྨ་པཱ་ལ་ཨ་བེ་ཤ་ཡ་ཏིཥྛ་ན་ཡ་ཛཿཧཱུྃ་བྃ་ཧོ། ཞེས་ལྷ་ཚོགས་རྣམས་ནམ་མཁའ་གང་བར་སྐད་ཅིག་གིས་གློ་བུར་མཁའ་ལ་སྤྲིན་ཚོགས་ལྡང་བ་ལྟར། དྲི་ཞིམ་སྤོས་ངད་ལྡན་པར་བྱིན་ཐིབས་སེ་བྱོན་ཏེ་རང་སེམས་དང་རྟེན་ལ་ཐིམ་པར་མོས། བརྡ་སྒོ་བརྡ་བཤགས་ནི། ཧཱུྃ།
སངས་རྒྱས་ཀུན་འདུས་བླ་མ་རིན་པོ་ཆེ། ། མོས་པས་མཇལ་ཕྱིར་བརྡ་ཡི་སྒོ་དབྱེ་འཚལ། ། ཡེ་ནས་དོན་དམ་བླ་མ་དབྱེར་མེད་ཀྱང༌། ། དེ་དོན་མ་གཏོགས་གདུང་བས་བཤགས་པར་བགྱི། ཨོཾ་གུ་རུ་བཛྲ་ཤུདྡྷེ་ཨཱཿ དམ་བཅའ་བ་ནི། ཧཱུྃ། སྐལ་བཟང་རྣམ་དཀར་དགེ་བའི་སྨོན་ཤུགས་མཐུས། ། དམ་ཚིག་སྲོག་གིས་བསྡུས་པའི་ལུ་གུ་རྒྱུད། ། མི་འབྲལ་སྐྱེ་བ་ཚེ་རབས་བྱང་ཆུབ་བར། །
ནམ་ཡང་བླ་མའི་དཀྱིལ་འཁོར་མི་གཏོང་བཟུང༌། ། གུ་རུ་བཛྲ་ས་མ་ཡ་ཙིཏྟ་ཨཱཿ ཏིང་འཛིན་རྣམ་གསུམ་ནི། ཧཱུྃ། སྣང་ཞིང་སྟོང་པ་བརྗོད་བྲལ་བློ་ལས་འདས། ། དེ་ཡི་རང་མདངས་འགྱུ་བ་གདོད་མའི་གཤིས། ། སྣ་ཚོགས་སྣང་བ་མ་འགག་ས་བོན་ལས། ། སྣང་སྲིད་འཁོར་འདས་རིས་མེད་ཞལ་ཕྱག་རྫོགས། ཨོཾ་བཛྲ་སྭ་བྷཱ་ཝ་ཧཾ། འབྱུང་བ་རིམ་བརྩེགས་གཞལ་ཡས་བསྐྱེད་པ་ནི།
ཧཱུྃ། ཡེ་ནས་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ། ནམ་མཁའ་རླུང་མེ་དབང་ཆེན་གསེར་གྱི་གཞི། ། དེ་སྟེང་བྷྲཱུྃ་ལས་རང་བྱུང་གཞལ་ཡས་ཁང༌། ། ཕྱི་ནང་རིས་མེད་ཡེ་ཤེས་འོད་ལྔ་བརྩེགས། ། ཚད་མེད་སྒོ་བཞི་མི་ཤིགས་རྡོ་རྗེའི་རྭ། ། ཤར་གྲོལ་བློ་འདས་རྒྱ་ཁྱོན་རྒྱན་བཀོད་རྫོགས། ། ཡུལ་བརྒྱད་རྣམ་དག་འཕན་དང་ཕྱོགས་བཅུར་བཀླུབས། ། བླང་དོར་འཛིན་མེད་ཤེས་རབ་ཏོག་གི་སྤྲས། ། གདོད་མའི་ཀུན་བཟང་ཆོས་སྐུའི་ཀློང་དགུས་གཏམས། །
ཞིང་ཁམས་མ་ལུས་རང་ཚང་གཞལ་ཡས་ཁང༌། ཁང་བཟང་ལྷུན་གྲུབ་མ་བཅོས་ལམ་གྱིས་གསལ། ། ལྷ་བསྐྱེད་ནི། རྒྱུ་ཨ་ཏི་བཀོད་པ་ཆེན་པོ་ལས། གང་གི་ལྷ་སྐུ་འབུམ་འབུམ་ཕྲག་བསྒོམ་པ་བས། ། བླ་མའི་སྐུ་ལ་དམིགས་པ་མ་ལོག་ན། ། བསོད་ནམས་སྟོང་ཕྲག་སྟོང་གིས་ཆར་མི་འགྲོ། ། རྫོགས་པའི་རིམ་པ་བསྐལ་བའི་བར་དུའང༌། བླ་མ་རང་སེམས་དཀྱིལ་དུ་ཤར་བ་ཙམ། ། བསོད་ནམས་སྟོང་ཕྲག་བཅུ་ཡིས་ཆར་མི་ཕོད།
ཅེས་གསུངས་སོ། ཧཱུྃ། དེ་དབུས་སེང་ཁྲི་ཉི་ཟླའི་གདན་གྱི་སྟེང༌། ། རིགས་བརྒྱའི་ཁྱབ་བདག་མི་འཇིགས་རྡོ་རྗེ་ཉིད། ། དམར་ཞིང་སྨུག་ལ་སྣུམ་པའི་གཟི་འོད་འབར། ། དཔྲལ་མཐོངས་འབུར་ཞིང་སྤྱན་གཉིས་ནམ་མཁར་གཟིགས། ། ཞལ་རས་ཁྲོ་འཛུམ་སྨ་ར་མཛེས་པས་དཀྱུད། ། དབུ་སྐྲ་ཁམ་འབོལ་སྐུ་སྟོད་རྒྱབ་ཏུ་གཞོལ། ། ཕྱག་གཡས་རིག་སྟོང་རྡོ་རྗེ་ཐུགས་ཀར་འཛིན། ། གཡོན་པས་ཤེས་རབ་དྲིལ་བུ་དཀུ་ལ་བརྟེན། །
ཟ་འོག་སྨུག་ནག་རྡོ་རྗེའི་གོང་ལག་ཅན། ། སྟོད་འབོག་གསོལ་ཞིང་དམར་པོའི་ཤམ་ཐབས་བཀླུབས། ། དམར་སྨུག་ཆོས་གོས་སྤྲས་ནས་སྐྱིལ་ཀྲུང་བཞུགས། ། ཕྱོགས་བཅུ་རབ་འབྱམས་རྒྱལ་བའི་ལྷ་ཚོགས་རྣམས། ། སྐུ་ཡི་བ་སྤུ་བྱེ་བ་ཕྲག་བརྒྱ་ལ། ། ཏིལ་གྱི་གོང་བུ་ཁ་བྱེ་ཇི་བཞིན་དུ། ། འཇའ་འོད་དྲི་ཞིམ་དང་བཅས་ལམ་མེར་གསལ། ། སྤྱི་གཙུག་རིགས་བདག་འགྲོ་མགོན་པདྨ་འབྱུང༌། ། ཞལ་གཅིག་ཕྱག་གཉིས་སྣང་སྲིད་ཟིལ་གནོན་ཚུལ། ། གཡས་སུ་ཡི་དམ་བཀའ་བརྒྱད་རྒྱ་མཚོ་དང༌། །
གཡོན་དུ་གསང་ཡེ་ཌཱཀྐི་འབུམ་གྱིས་བསྐོར། ། དེ་འོག་གཡས་ཟུར་གནོད་སྦྱིན་ནོར་བདག་གསལ། ། གཡོན་ཟུར་དཔལ་མགོན་ཆོས་སྐྱོང་ལས་བྱེད་སྟེ། ། མཚན་བརྒྱད་ཚེ་ལྷ་དཔག་ཡས་གྲངས་མེད་རྣམས། ། རྒྱབ་ཡོལ་ཀློང་དུ་མཁའ་ལ་སྐར་ལྟར་བཀྲ། ། ཚངས་དབང་བརྒྱ་བྱིན་ལ་སོགས་ལྷ་བརྒྱད་ཀྱི། ། གྱད་ཆེན་ཚུལ་གྱིས་ཕྱོགས་མཚམས་བརྒྱད་དུ་གནས། ། དཔའ་བོ་མཁའ་འགྲོས་རོལ་མོ་སྣ་ཚོགས་ཐོགས། ། ལྷ་ཡི་ཁྱེའུ་བྱེ་བ་སྤྲིན་ཚོགས་ལྟར། ། དར་གདུགས་རྒྱལ་མཚན་ཕྱེ་འཕུར་དཔག་མེད་ཕྱར། །
རྒྱལ་ཆེན་སྡེ་བཞི་ཕྱོགས་སྐྱོང་བཅུ་རྣམས་ཀྱི། ། གུས་པ་ཆེན་པོའི་སེང་ཁྲི་བཏེགས་པར་བྱེད། ། དེ་མཐར་ཀླུ་ཆེན་བརྒྱད་ཀྱིས་ནོར་བུ་འབུལ། ། ལྷ་སྲིན་སྡེ་བརྒྱད་བཀའ་གཉན་གསུང་འདོད་བསྒྲུབ། ། གཞི་བདག་ཡུལ་སྐྱོང་དམ་བསྒྲགས་ཕྲིན་ལས་གཉེར། ། ཛམ་ལྷ་ནོར་བདག་འདོད་རྒུའི་གཏེར་རྣམས་འབུལ། ། གླིང་བཞི་སྐྱེ་འགྲོ་འབྱུང་བས་བསྡུས་པ་ཡིས། ། མི་དང་ལྷ་འདྲེ་ཇི་སྲིད་མཎྜལ་འབུལ། ། དཀར་ཕྱོགས་ཆོས་སྦྱིན་ཟབ་དགུའི་གདམས་པ་སྟེར། ། རྣམ་རོལ་མཆོག་གི་བདེ་ལ་འགོད་པར་མཛད། །
ཐུགས་ཀར་ཨོ་རྒྱན་རྩ་གསུམ་གླིང་པ་ནི། ། ལོངས་སྐུ་ཆ་ལུགས་ཕྱག་གཉིས་ཕུར་བུ་འདྲིལ། ། དེ་ཡི་ཐུགས་ཀར་གནུབས་སྟོན་བུདྡྷའི་མཚན། ། སྐུ་མདོག་དམར་གསལ་སྣང་མཐའི་ཆ་ལུགས་རྫོགས། ། ཐུགས་དབུས་ཡིད་བཞིན་ནོར་བུ་དབང་རྒྱལ་ལ། ། རྡོ་རྗེ་དམར་སྨུག་ཧཱུྃ་མཚན་སྔགས་ཀྱིས་བསྐོར། ། དེ་ལྟར་གསལ་བའི་གནས་ལྔའི་འོད་ཟེར་ནི། ། མོས་ལྡན་བུ་ལ་ཐུགས་རྗེ་ལྕགས་ཀྱུ་སྤྲོས། ། སྐད་ཅིག་མ་ལ་བརྩེ་བས་བུ་གདུང་ལྟར། ། འཇའ་འོད་དྲི་ཞིམ་དང་བཅས་གནས་འདིར་གཤེགས།
སྤྱན་འདྲེན་པ་ནི། སྤོས་བསྲེགས་རོལ་མོ་སྣ་ཚོགས་ལྡིར། དར་ཚོན་གཡབ། དབྱངས་སྙན་པོས་འདི་སྐད་དོ། ཧཱུྃ། མི་མངོན་རང་སྣང་ཆོས་དབྱིངས་དག་པའི་ཀློང༌། ། མ་བཅོས་གང་ཤར་སྟོང་ཉིད་ཞིང་ཁམས་ནས། ། འགྲོ་མགོན་དྲིན་ཅན་རྩ་བའི་བླ་མ་རྗེ། ཁྱབ་བདག་མི་འཇིགས་རྡོ་རྗེའི་ལྷ་ཚོགས་རྣམས། ། གནས་འདིར་གཤེགས་ཤིང་ལུས་ངག་ཡིད་ལ་བསྟིམ། །
ཅི་ཤར་ཁྱབ་གདལ་རྒྱུན་དུ་གནས་པར་སྩོལ། ཨོཾ་གུ་རུ་བཛྲ་ས་མཱ་ཡ་ཛ་ཛཿ ཛཿཧཱུྃ་བྃ་ཧོ། ཨ་བེ་ཤ་ཡ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ། བཞུགས་སུ་གསོལ་བ་ནི། ཧཱུྃ། ལྷུན་གྲུབ་རང་བྱུང་པད་ཉི་སེང་ཆེན་ཁྲི། ། བདེ་སྟོང་གཉིས་མེད་དགྱེས་པར་བཞུགས་གནས་སུ། ། འགྲོ་ལ་སྨིན་གྲོལ་ཆོས་ཀྱི་འཁོར་ལོ་བསྐོར། ། བརྟན་པར་བཞུགས་ཤིག་ཏིཥྛ་བཛྲ་སཏྭཾ།
ཕྱག་འཚལ་བ་ནི། ཧཱུྃ། རྩ་བའི་བླ་མ་མཉམ་མེད་རིན་པོ་ཆེ། ། ཐུགས་རྗེའི་སྟོབས་མངའ་ཁྱེད་ཀྱི་ཞབས་པད་དྲུང༌། ། སྒོ་གསུམ་གུས་པས་སྙིང་དཀྱིལ་ཀུན་བསླང་ནས། ། སྒྱུ་ལུས་འདོར་ནུས་འཕགས་མེད་ཕྱག་འཚལ་ལོ། ། སྒྲིབ་གཉིས་བག་ཆགས་མ་ལུས་བཤགས་པར་བགྱི། ཨ་ཏི་པུ་ཧོ་བཛྲ་ཤུདྡྷེ་ཨཱཿ མཆོད་པ་འབུལ་བ་ནི། ཧཱུྃ།
བླ་མེད་ཀུན་བཟང་རྨད་དུ་བྱུང་བ་ཡིས། ། ཕྱི་མཆོད་རང་བྱུང་དཔག་ཡས་མཆོད་སྤྲིན་གཏིབ། ། ཤ་ལྔ་བདུད་རྩི་ལྔ་ཡི་རྒྱུ་མཆོག་ལས། ། ཡེ་ཤེས་ལྔ་སྦྱོར་ས་བོན་ཡིག་འབྲུ་ཞུ། ། རྒྱལ་བ་རབ་འབྱམས་བླ་མའི་ཚོགས་ལར་འབུལ། ཨོཾ་བཛྲ་པུཥྤེ? ཤབྡ་ཨཱཿཧཱུྃ། རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཨཱཿཧཱུྃ། སརྦ་པཉྩ་ཨ་མྲྀ་ཏ་ཁ་ཁ་ཁཱ་ཧི། མཚན་དོན་སྦྱར་བ་ནི། ཨོཾ་ཨཱཿཧྃའུ།
ཀུན་བཟང་རྡོ་སེམས་དགའ་རབ་ཤྲཱི་སེང༌། ། ཟླ་བྲལ་འགྲོ་མགོན་པདྨ་འབྱུང་གནས་སོགས། ། དགོངས་བརྡ་སྙན་བརྒྱུད་བླ་མ་ཐམས་ཅད་ལ། ། སྨན་མཆོད་འབུལ་ལོ་མཆོག་ཐུན་དངོས་གྲུབ་སྩོལ། ། བཀའ་ཡི་བསྡུ་བ་སངས་རྒྱས་ཡེ་ཤེས་དང༌། ། ཤོག་སེར་ཚིག་བརྒྱུད་བླ་མ་ཐམས་ཅད་ལ། ། སྨན་མཆོད་འབུལ? ཆོས་རྒྱལ་ཨོ་རྒྱན་རྩ་གསུམ་གླིང་པ་དང༌། ། མཐུ་སྟོབས་དབང་ཕྱུག་མི་འཇིགས་རྡོ་རྗེ་སོགས། ། གཏེར་རྒྱ་བརྒྱུད་པའི་བླ་མ་ཐམས་ཅད་ལ། སྨན་མཆོད? སྨོན་ལམ་ལུང་བསྟན་བརྒྱུད་པའི་བླ་མ་དང༌། །
འཛིན་སྐྱོང་སྤེལ་མཛད་སྐྱེས་ཆེན་ཐམས་ཅད་ལ། ། སྨན་མཆོད? སྐུ་གསུང་ཐུགས་ཀྱི་ས་བོན་བྱིན་རླབས་ཞུ། ། གནས་གསུམ་ལ་ཐིམ་ཆོས་སྐུ་རང་བབ་ཤར། ། མ་བཅོས་མཆོག་གི་གནས་ལུགས་ངོ་མཚར་ཆེ། ། བླ་མའི་ཐུགས་དང་དབྱེར་མེད་གཅིག་ཏུ་གྱུར། ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ། གཏོར་མ་དང་རཀྟ་ནི། ཧཱུྃ། ཐུགས་རྗེའི་རང་མདངས་གང་ཤར་སྣོད་མཆོག་ཏུ། ། རྒྱུ་རྩལ་མ་འགགས་ཆོས་སྐུའི་གཏོར་མ་བཤམ། །
གདོད་མའི་ལྷུན་གྲུབ་སྣ་ཚོགས་རྒྱན་ཁྲ་མཛེས། ། དགག་སྒྲུབ་ཁྲེགས་ཆོད་ལྷུག་བཞག་ངང་ནས་འབུལ། ། དབྱིངས་ཀྱི་ལྷ་མོའི་མཁའ་ནས་བབས་པ་ཡི། ། ཕར་ཕྱིན་དྲུག་ལྡན་མ་ཧཱ་རཀྟ་འབུལ། ། ཨོཾ་མ་ཧཱ་བ་ལིངྟ་རཀྟ་ལ་ཁ་ཁ་ཁཱ་ཧི། དོན་དམ་མཆོད་པ་ནི། ཧཱུྃ། ཐབས་དང་ཤེས་རབ་རྒྱུ་རྐྱེན་སྣང་ཆ་ལས། ། རང་རྩལ་མ་འགགས་སྦྱོར་བའི་བྱང་སེམས་དང༌། ། ཉོན་མོངས་གཉིས་འཛིན་ལོགས་འདྲེན་དགྲ་གདོན་ལ། །
དཔལ་ཆེན་ཕུར་གདབ་རྣམ་ཤེས་མཁའ་རུ་སྤར། ། དོན་དམ་མཉམ་རྗེས་དབྱེར་མེད་ངང་དུ་འབུལ། ཨོཾ་སྭ་བྷཱ་ཤ་ཏྲུཾ་བཛྲ་པདྨ་པཱུ་ཛ་ཁ་ཁ་ཁཱ་ཧི། རྒྱུད་ཨ་ཏི་བཀོད་པ་ཆེན་པོ་ལས། བླ་མ་བསྒོམ་དང་བསྟོད་པའི་བསམ་པ་ཡིས། ། སངས་རྒྱས་འབྲས་བུ་ཅིག་ཅར་འགྲུབ་པར་ངེས། ། ཞེས་གསུངས་པ་ལྟར་བསྟོད་པ་ནི། ཧཱུྃ། མ་བཅོས་གང་ཤར་མི་ཤིགས་གདོད་མའི་མགོན། ། མཚན་འཛིན་འཇིགས་བྲལ་ཞི་ཆོས་ངང་དུ་གྲོལ། །
རིག་པའི་ཀློང་རྡོལ་རྩ་རླུང་རྒྱ་མདུད་གྲོལ། ། ངོ་མཚར་ཡོན་ཏན་ཀུན་རྫོགས་རྗེ་ལ་བསྟོད། ཧཱུྃ། འགྲོ་མགོན་མ་ཧཱ་གུ་རུ་རིན་པོ་ཆེ། ། ཞི་འཛུམ་སྤྱན་གཉིས་ནམ་མཁར་གཟིགས་པ་ནི། ། ཆོས་སྐུའི་ཕྱག་རྒྱ་ཟིལ་གྱིས་གནོན་པའི་བརྡ། ། དབུ་སྐྲ་ཁམ་འབོལ་རྒྱབ་ཏུ་གཞོལ་བ་ནི། ། ཡི་དམ་མཁའ་འགྲོ་སྤྲིན་ལྟར་གཏིབ་པའི་བརྡ། ། དཔྲལ་མཐོངས་འབུར་ཞིང་ལྷོད་པོར་བཞུགས་པ་ནི། ། སྐུ་གསུམ་རིག་འཛིན་བླ་མར་རྫོགས་པའི་བརྡ། །
སྨུག་ནག་རྡོ་རྗེའི་གོང་ལག་བརྒྱན་པ་ནི། མུ་སྟེགས་ལོག་ལྟ་རྒོལ་བ་འཇོམས་པའི་བརྡ། ། ཕྱག་གཡས་རྡོ་རྗེ་རྩེ་ལྔ་བསྣམ་པས་ནི། ། སྡེ་བརྒྱད་ལྷ་སྲིན་བྲན་དུ་ཁོལ་བའི་བརྡ། ། ཕྱག་གཡོན་དྲིལ་བུ་དཀུ་ལ་བརྟེན་པ་ནི། ། གསང་སྔགས་ཆོས་རྣམས་ཅིག་ཅར་རྫོགས་པའི་བརྡ། ། དམར་པོའི་ཤམ་ཐབས་སྐུ་སྨད་བཀླུབས་པ་ནི། ། སྲིད་གསུམ་ལྷ་མའི་འགྲོ་བ་འདུལ་བའི་བརྡ། ། སྣུམ་པའི་གཟི་འོད་ཆོས་གོས་གསོལ་བ་ནི། ། རིང་ལུགས་འདུས་སྡེ་བསོད་ནམས་རྒྱས་པའི་བརྡ། །
ཐུགས་ཀར་རྩ་གསུམ་གླིང་པ་བཞུགས་པ་ནི། ། འཛམ་གླིང་ས་སྟེང་ཆོས་ལ་འགོད་པའི་བརྡ། ། དེ་ཡི་སྙིང་དབུས་གནུབས་སྟོན་བརྒྱན་པ་ནི། ། གསང་སྔགས་དགེ་འདུན་འགྱུར་བ་མེད་པའི་བརྡ། ། ཡིད་བཞིན་ནོར་བུར་སྲོག་ཡིག་བརྒྱན་པ་ནི། ། གང་འདོད་དངོས་གྲུབ་ཤུགས་ལ་བརྡོལ་བའི་བརྡ། ། བརྡ་དོན་རྒྱན་རྫོགས་བླ་མ་རྗེ་ལ་བསྟོད། ། ཆོས་སྐུ་རང་ཤར་རྫོགས་ཆེན་པ་ལ་བསྟོད། ། རྩ་བའི་བླ་མ་ཡིད་བཞིན་ནོར་བུར་བསྟོད། ། བསྟོད་ཅིང་ནམ་ཡང་བླ་མ་བརྟེན་པའི་མཐུས། །
རྒྱུ་འབྲས་བསླུ་མེད་རྣམ་དཀར་དགེ་མཚན་རྒྱས། ། བསོད་ནམས་སྟོབས་སྨིན་མཆོག་གསུམ་བདེན་རྟགས་རྫོགས། ། ནུས་མཐུ་རྩལ་ཤར་སྣང་སྲིད་ཆོས་སྐུར་གྲོལ། ། འགྲོ་བའི་སྐྱབས་མགོན་གདུལ་བྱ་ཉིད་དང་མཉམ། ། ཕུན་ཚོགས་བདེ་ཆེན་དཔལ་ལ་འགོད་གྱུར་ཅིག ། བསྙེན་འཁོར་ནི། ཧཱུྃ། བླ་མའི་ཐུགས་ཀར་ཡིད་བཞིན་ནོར་བུ་ལས། ། ཕྱག་མཚན་ས་བོན་སྔགས་ཕྲེང་འོད་ཟེར་འཁོར། ། འོད་ཟེར་ནོར་བུའི་རྒྱུན་བབས་ཕྱོགས་བཅུར་འཕྲོས། །
རྒྱལ་བ་མཆོད་ཅིང་སེམས་ཅན་སྒྲིབ་སྦྱངས་ནས། ། སྟོབས་དང་ནུས་པ་ཚུར་བསྡུས་བདག་ལ་ཐིམ། ། བསོད་ནམས་བདེན་གཉིས་མཆོག་ཐུན་ཐོབ་གྱུར་ཅིག ། བསྙེན་པ་ནི། དང་པོ་སངས་རྒྱས་ཡེ་ཤེས་ཀྱི་ཛཔ྄་ནི། ཨོཾ་བུདྡྷ་ཛྙཱ་ན་སིདྡྷི་ཧཱུྃ། གནམ་ལྕགས་རྡོ་རྗེའི་བསྙེན་པ་ནི། ཨོཾ་ལོ་ཧ་བཛྲ་སིདྡྷི་ཧཱུྃ། རིག་འཛིན་མི་འཇིགས་རྡོ་རྗེའི་སྲོག་ཡིག་ནི། ཨོཾ་གུ་རུ་ཨརྦ་བཛྲ་སརྦ་སིདྡྷི་ཕ་ལ་ཧཱུྃ།
རིགས་བདག་པདྨའི་སྙིང་པོ་ནི། ཨོཾ་མ་ཧཱ་གུ་རུ་པདྨ་ཀཱ་ར་སིདྡྷི་ཕ་ལ་ཧཱུྃ། རང་སྒྲུབ་གང་མོས་ཀྱི་བསྙེན་པ་ལ་འབད་པས་ཆོག་གོ ། ཚད་ནི་ཐེ་ཚོམ་མེད་པར་འདི་ཕྱི་ཐམས་ཅད་བླ་མ་ཉིད་ཀྱི་ཤེས་བསམ། བློ་ཁྱེད་ཤེས་ཀྱི་འདུན་པ་གཏད་ལ། རབ་བྱེ་བ། འབྲིང་འབུམ་གསུམ། ཐ་ན་འབུམ་ཚོ་གཅིག་སོང་བར་བཟླས་པས། རབ་ཀྱིས་རྣལ་འབྱོར་ལ་དངོས། འབྲིང་གི་རྣལ་འབྱོར་ལ་ཉམས་སྣང་གི་སྐབས།
ཐ་མའི་རྣལ་འབྱོར་ལ་རྨི་ལམ་སོགས་ཞལ་མཇལ་ལུང་དང༌། གཞན་ཡང་དཀྱིལ་འཁོར་སྤྱི་ལྟར་གྱིས་འགྲུབ་རྟགས་ལྟར་འབྱུང༌། དང་པོ་དཀྱིལ་འཁོར་ཀུན་གྱི་གོང་དུ་བླ་མའི་རྩ་སྒྲུབ་འདི་སོང་ན། བླ་མའི་བྱིན་རླབས་འཇུག ། ཡི་དམ་གྱིས་དངོས་གྲུབ་སྟེར། མཁའ་འགྲོས་གྲོགས་བགྱི། ཆོས་སྐྱོང་གིས་བཀའ་སྡོད་སྒྲུབ། རྣམ་དཀར་དགེ་བའི་བསམ་པ་ཐམས་ཅད་དགེ་ལེགས་མྱུར་དུ་འགྲུབ། དེ་ཕྱིར་འདི་ལ་ཀུན་གྱིས་འབད་པར་འཚལ། དེ་ནས་བསྙེན་ཚད་སོང་ནས་མཆོག་གསུམ་ངོ་བོ་རིག་འཛིན་བྱིན་རླབས་བསྐུལ་བ་ནི།
བསྐལ་བཟང་ཕུན་སུམ་ཚོགས་པའི་དགའ་སྤྲོ་དང༌། སྤོས་བསྲེག་སྐྱིལ་ཀྲུང་བཅས་གུས་པའི་སོར་བཅུ་སྙིང་ཁར་སྦྱར་ཏེ། འདི་སྐད་དོ། ཧཱུྃ། ཐུགས་རྗེ་རྨད་བྱུང་འགྲོ་བའི་མགོན་པོ་རྗེ། ། སྐུ་གསུང་ཐུགས་ཡོན་ཕྲིན་ལས་དཔལ་གྱི་དབང༌། ། བརྒྱུད་འཛིན་འདུས་པའི་གྲལ་རིང་གཉན་པོ་འདིར། ། སྐྱ་རེངས་དང་པོར་དངོས་གྲུབ་འགུགས་པའི་དུས། ། ཚེ་ཆོས་ཟས་ནོར་སྟོབས་དང་སྙན་གྲགས་སྲིད། ། མངའ་ཐང་བསོད་ནམས་ཕུན་ཚོགས་ཡར་ཟླ་ལྟར། །
འབྲུ་གསུམ་ཨོཾ་དཀར་ཨཱཿདམར་ཧཱུྃ་མཐིང་གྱུར། ། ཚངས་བུག་ནས་ཞུགས་སྙིང་དབུས་པད་གདན་འགོད། ། ལུས་ཀུན་ཁྱབ་ནས་ཆོས་སྲིད་རང་ཤུགས་རྡོལ། ། འབད་མེད་ཡ་མཚན་མངོན་གྱུར་ཨེ་མ་ཧོ། ཨོཾ་པདྨ་ཀཱ་ར་བུདྡྷ་ལོ་ཧ་ཨརྦ་བཛྲ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ། ཆོས་ཉིད་གང་ཤར་གདོད་མའི་དབྱིངས་ཀློང་ནས། ། ཆོས་སྐྱོང་འགྱུ་བ་ཕྲ་མོ་དམ་ལྡན་གྱིས། ། ཆོས་ཀྱི་བྱ་ར་ལྷང་ལྷང་ཤར་བ་རིགས། ། ཆོས་ལ་ཤར་གྲོལ་ཀློང་རྡོལ་འདོད་རྒུ་ཡིས། ། ཤེས་རབ་འཆད་མེད་ཆར་རྒྱུན་ལྷུག་པར་བྱུང༌། །
ཤེས་རིག་བུ་ལ་སྒྲིབ་གསུམ་ཡེ་ནས་མེད། ། ཤེས་བརྩོན་རང་ཤར་ཡེ་གྲོལ་པདྨའི་ཐུགས། ། ཤེས་པ་ཤེས་ཕེབས་འདབ་བརྒྱད་རྣམ་པར་ཕྱེ། ། དེའི་ཤླཽ་ཀ་ཐོལ་བྱུང་ཉམས་མཚར་རོ། བླ་མའི་ལས་ཚོགས་བཅུ་གསུམ་གཞན་དུ་གསལ། ། ད་ནི་བསོད་ནམས་ཚོགས་གཉིས་རྫོགས་ཕྱིར་སྐྱབས་མཆོག་རྒྱལ་བའི་ངོ་བོ་བླ་མ་ལ་ཚོགས་འཁོར་འབུལ་བ་ནི། འཇིག་རྟེན་འདིར་སྲིད་ཚད་སྤོད་ཀྱི་བྱེ་བྲག་ཕུན་སུམ་ཚོགས་པར་བཤམ་སྟེ། ཧཱུྃ། རང་རིག་བླ་མའི་ཐུགས་ལས་ཡིག་འབྲུ་འཕྲོས། ། མ་དག་བསྲེག་གཏོར་བཀྲུས་ནས་བདུད་རྩིར་བཀུག །
དག་པ་ཡེ་ཤེས་རྒྱལ་བ་མཉེས་པའི་རྫས། ། བཅུད་མཆོག་རབ་འབྱམས་ཚང་ཆེན་རྡུལ་སྙེད་གྱུར། རྃ་ཡྃ་ཁྃ། ཨོཾ་ཨཱཿཧཱུྃ། ལན་གསུམ། ཧཱུྃ། མི་མངོན་གདོད་མའི་ཆོས་དབྱིངས་ཕོ་བྲང་ནས། ། མཆོག་གསུམ་ངོ་བོ་དྲིན་ཅན་བླ་མ་ལ། ། རྒྱལ་ཀུན་རིས་མེད་རྒྱ་མཚོའི་འཁོར་དང་བཅས། ། ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ། །
རྨད་བྱུང་གཉིས་མེད་འདུས་སྡེའི་གྲལ་རིང་ནས། ། བླ་མེད་ཐེག་ཆེན་ཞྭ་དམར་དགེ་འདུན་སྡེ། ། བྱིན་རླབས་ནུས་མཐུ་གདམས་པས་རྟགས་འཁྱུད་དེ། ། ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ། ། གཡས་གཡོན་རབ་འབྱམས་རྒྱལ་ཀུན་ལྷ་ཡི་ཚོགས། ། དཔག་མེད་ཏིལ་གྱི་གོང་བུ་ཕྱེས་པ་བཞིན། ། འཇའ་གུར་དྲི་ཞིམ་རོལ་མོའི་བྱེ་བྲག་བཅས། ། ཡེ་ཤེས་ཚོགས་ལ་སྤྱན་འདྲེན? དམ་ལྡན་དྲག་རྩལ་མངོན་སྤྱོད་དུར་ཁྲོད་ནས། ། ཉམས་པའི་བདུད་དགྲ་བྱད་མ་གུམ་མཛད་པ། ། བཀའ་སྐྱོང་དམ་ཅན་རྒྱ་མཚོའི་ལྷ་ཚོགས་རྣམས། །
ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ། ཨོཾ་བཛྲ་ས་མཱ་ཡ་ཛ་ཛཿ ཚོགས་ཕུད་འབུལ་བ་ནི། ཧཱུྃ། རྩ་བའི་བླ་མའི་དཀྱིལ་འཁོར་ཆེན་པོ་འདིར། ། རྨད་བྱུང་བླ་མེད་ཚོགས་ཀྱི་འཁོར་ལོ་ཡི། ། མཆོད་སྤྲིན་ལྷ་མོ་ནམ་མཁའི་གར་བསྒྱུར་ཞིང༌། ། རབ་འབྱམས་ལྷ་ལ་འབུལ་ལོ་དགྱེས་གྱུར་ཅིག ། ཨོཾ་ག་ཎ་ཙཀྲ་པཱུ་ཛ་ཁ་ཁ་ཁཱ་ཧི། བསྐང་བ་ནི།
ཧཱུྃ། ལྷུན་གྲུབ་ཆོས་དབྱིངས་བདེ་ཆེན་སྣོད་མཆོག་ཏུ། ། འགྱུ་བ་བ་ཟང་ཐལ་མཉམ་ཉིད་བསྐང་རྫས་གཏམས། ། སྣང་སྲིད་འཁོར་འདས་མ་ཚང་མེད་པ་འདིས། ། རང་ཤར་རིག་སྟོང་ངང་དུ་ཐུགས་དམ་བསྐང༌། བཤགས་པ་ནི། ཧཱུྃ། རྗེ་བཙུན་བླ་མའི་ཐུགས་དང་ཅི་འགལ་བ། ། མོས་གུས་གདུང་བ་དྲག་པོའི་ཡིད་ཀྱིས་བཤགས། ། སྒྲིབ་གཉིས་བྱང་ཞིང་ཚོགས་གཉིས་ཡོངས་སྨིན་ཏེ། །
འབྲས་བུ་བླ་མེད་ཐེག་ཆེན་ས་ཐོབ་ཤོག ། གུ་རུ་བཛྲ་ས་ཏྭ? སོགས་བརྗོད་ལ། ཐ་མ་བསྒྲལ་བ་ནི། ཧཱུྃ། མདུན་དུ་དུག་ལྔའི་ལྕགས་ཁང་གྲུ་གསུམ་དབུས། ། མ་རིག་གཉིས་འཛིན་དགྲ་བགེགས་བྱད་མ་ཁུག ། གསལ་ལ་འཛིན་མེད་དབལ་གྱིས་ཕུར་བུ་འདིས། ། རེག་ཅིང་སྟོང་པ་ཆོས་སྐུའི་ངང་དུ་གདབ། ཨོཾ་སྭ་བྷཱ་ཝ་ཕཊ྄། ཞལ་དུ་བསྟབ་པ་ནི།
ཧཱུྃ། ཉག་གཅིག་ཀུན་བཟང་བླ་མའི་ཞལ་ཕྱེས་ཤིག ། འཁྲུལ་གཟུགས་བག་ཆགས་བླང་དོར་ཨ་འཐས་དགྲ། ། རིག་པ་སྟོང་ལ་གསལ་བའི་ཤ་ཁྲག་རུས། ། ལྡོག་མེད་གཞོན་ནུ་བུམ་སྐུའི་མགྲིན་པར་བསྟིམ། ། དགྲ་བགེགས་ཀྱི་མ་ཧཱ་མཱཾ་ས? སོགས་བརྗོད་ལ། དགའ་སྟོན་ཚོགས་ལ་རོལ། ལྷག་མ་ནི། ཧཱུྃ། གདོད་མའི་དཔལ་ཆེན་ཧེ་རུ་ཀའི། །
བཀའ་གཉན་གནས་པའི་མ་མོ་འབུམ། ། འགྱུ་བས་ཚོགས་ཀྱི་ལྷག་མ་ལོངས། ། རིག་པ་གང་ཤར་ཕྲིན་ལས་མཛོད། ཅེས་གཏོར་མ་ཕུལ། བསྐུལ་བ་ནི། ཧཱུྃ། རྒྱལ་བ་ཆོས་སྐུའི་རང་མདངས་འགགས་མེད་དུ། ། ཆོ་རོལ་རིག་པའི་རྩལ་ཤར་གུ་རུ་རྗེ། ། རྨད་བྱུང་རྒྱན་འཁོར་མངའ་བདག་ལྷ་ཚོགས་ཀྱིས། ། གསང་གསུམ་མི་ཟད་དམ་རྫས་མཆོད་གཏོར་བཞེས། །
གདུལ་བྱ་སྲིད་པའི་རྫུ་འཕྲུལ་གར་འགྱེད་ལ། ཁམས་གསུམ་འཁོར་བ་སྟོངས་པའི་ཕྲིན་ལས་མཛོད། ཆད་ཐོ་ནི། ཧཱུྃ། སྔོན་ཚེ་རབ་འབྱམས་རྒྱལ་བ་མ་ལུས་དང༌། ཁྱད་པར་བླ་མའི་སྤྱན་སྔར་དམ་ནོད་པའི། ། དཔལ་ལྡན་ཆོས་སྐྱོང་རྒྱ་མཚོ་ཁྱེད་རྣམས་ཀྱིས། ། ཐ་ཚིག་བཞིན་དུ་གང་བཅོལ་ཕྲིན་ལ་སྒྲུབས། ། ཨི་དཾ་བྷ་ལིངྟ་ཁ་ཁ་ཁཱ་ཧི། བརྟན་མ་ནི།
ཧཱུྃ། བོད་ཡུལ་སྐྱོང་བའི་མ་བཙུན་བཅུ་གཉིས་ཚོགས། ། ལྷབ་ལྷུབ་གོས་གྱོན་དམ་ཚིག་ལས་རྗེས་གཅོད། ། གཏོར་མ་བཞེས་ལ་ཡང་ཟབ་རིང་ལུགས་འདི། ། ཕྱོགས་བཅུ་ཡོངས་ལ་ཁྱབ་པའི་ཕྲིན་ལས་མཛོད། རྟ་བྲོ་ནི། ཧཱུྃ། སྟོང་གསུམ་མི་ཤིགས་མ་བཅོས་ས་འོག་ཏུ། ། གང་ཤར་འགགས་མེད་འཆི་བདག་ཧོམ་ཁུང་ནང༌། ། ནག་ཕྱོགས་གཉིས་འཛིན་སྒབ་འདྲེ་དམ་སྲི་ཁུག །
སངས་རྒྱས་ཀུན་ཏུ་བཟང་པོས་རྒྱས་གདབ་བོ། སཏྭཾ་བྷ་ཡ་ནན། དངོས་གྲུབ་བསྐུལ་བ་ནི། ཧཱུྃ། ཐུགས་རྗེ་རྨད་བྱུང? སོགས་འདོན། བཀྲ་ཤིས་ནི། ཧཱུྃ། ཆོས་སྐུའི་བཀྲ་ཤིས་དབྱིངས་ཀྱི་ཀློང་ཡངས་སུ། ། ལོངས་སྐུའི་བཀྲ་ཤིས་ཆུ་འཛིན་འགྱུ་བ་ལས། ། སྤྲུལ་སྐུའི་བཀྲ་ཤིས་རིག་པའི་ཆར་རྒྱུན་འབེབས། །
འགྲོ་ཀུན་བཀྲ་ཤིས་དད་གུས་ཞིང་ས་རུ། ། ཐམས་ཅད་བཀྲ་ཤིས་གདོད་མའི་འབྲས་བུ་སྨིན། ། ཕྱོགས་བཅུའི་བཀྲ་ཤིས་འདོད་རྒུ་སྤྱོད་གྱུར་ཅིག ། བསྔོ་བ་ནི། ཧོ། བསྔོ་བྱེད་གསལ་སྟོང་གཞི་ཡི་རིག་པ་ཡི། ། བསྔོ་བྱ་བྲལ་བ་གང་ཤར་ལམ་གྱི་བསྔོ། སྨོན་ལམ་ནི། ཧོ། འགྲོ་ཀུན་མཐའ་ཡས་མ་ལུས་སེམས་ཅན་ཀུན། །
རྣམ་དཀར་བདེ་ཆེན་ཐར་པའི་གླིང་ཞུགས་ཏེ། ། སྲིད་མཚོ་འཁོར་བའི་སྡུག་བསྔལ་བྲལ་གྱུར་ནས། ། སྐྱེ་དང་ཚེ་རབས་བླ་མ་འབྲལ་མེད་ཤོག ། ཅེས་བླ་མ་སྒྲུབ་པའི་ཆ་རྐྱེན་འདིའང་དགོས་ཆད་ཅི་ཞེ་ན། རབ་འབྱམས་རྒྱལ་བའི་སྐུ་བརྙན་བྱེ་བ་ཕྲག་བརྒྱ་བླ་མ་ལ་ཚང་ཞིང༌། བླ་མའི་སྐུའི་བ་སྤུ་ཉག་གཅིག་མཆོད་པའི་བསོད་ནམས་ཀྱང་བགྲང་དུ་མེད་པ་རྒྱུད་ལུང་ཀུན་ནས་གསུངས་པ་བཞིན། རིག་འཛིན་མི་འཇིགས་རྡོ་རྗེས་རང་གི་སྒྲུབ་ཐབ་རང་གིས་བཀོད་ཅིང་རྩ་སྒྲུབ་བླ་མའི་ལས་ཚོགས་ཀྱི་སྲོལ་བྱུང་བས། རིག་འཛིན་ཆེན་པོས་མཛད་པ་ལ་ཚད་གར་ཡོད་དེ། དཔེར་ན་སེངྒེ་དང་ཁྱིའི་ལོ་རྒྱུས་ཁོ་ན་ལས་མི་འདུག་ཀྱང༌། གུས་པ་ཆེན་པོར་མཁོ་བའི་ཕྱིར་བྲིས་པས་འགལ་ཆ་མ་མཆིས་ཏེ།
ཅི་ཞེ་ན་བརྒྱུད་པ་ཀུན་གྱི་བླ་མའི་སྒྲུབ་པ་བརྒྱུད་འཛིན་གྱིས་བསྒྲིགས་པའི་སྲོལ་བྱུང་བ་བཞིན། བདག་འདྲས་ཀུན་གྱི་དོན་དུ་དམིགས་ནས། དམ་པ་དེའི་ཞབས་རྡུལ་གཙུག་རྒྱན་དུ་བཀོད་ཅིང་བརྒྱུད་འཛིན་ཨཱརྻ་དྷྭ་ཛས་རང་ལོ་ཉེར་གཉིས་ཐོག ། གནས་ཆེན་གཟེ་རྒྱལ་མཐོང་གྲོལ་ཡོན་ཏན་ལྗོངས་ཀྱི་གནས་ཞོལ། ཕོ་བྲང་བདུད་འདུལ་སྔགས་གླིང་དུ་བླ་མའི་སྐུ་དྲིན་གསོ་ཕྱིར་ཚེས་བཟང་དུ་སྦྱར་བའོ།། །། འ༽ གནུབས་ལོའི་བརྒྱུད་འཛིན་ཀུན་གྱིས་བླ་མའི་རྣལ་འབྱོར་དགོས་འདོད་ལྷུག་སྩོལ་ཡིད་བཞིན་ནོར་མཆོག་བཞུགས་སོ། ཐོ་རངས་མ་རིག་གཏི་མུག་ལས་བསླང་སྟེ། དང་པོ་སྐྱབས་སུ་འགྲོ་བ་ནི། ན་མོ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། །
མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ཐུགས་རྗེ་སྤྲུལ་པའི་སྐུ་ལ་སྐྱབས་སུ་མཆིའོ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་དྲིན་ཅན་ཆོས་ཀྱི་རྗེ་ལ་སྐྱབས་སུ་མཆིའོ། ལན་གསུམ། གཉིས་པ་སེམས་བསྐྱེད་པ་ནི། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ། སྡུག་བསྔལ་དང?གནས་གྱུར་ཅིག ། ལན་གསུམ། རིག་འཛིན་ཆེན་པོ་པདྨ་འབྱུང་གནས་ཀྱིས་བཀའ་ལས། ངེས་དོན་སྟོན་པའི་བླ་མ་ནི༔
སངས་རྒྱས་ཀུན་གྱི་སྤྲུལ་པ་ཡིན༔ རང་ལ་སངས་རྒྱས་དངོས་ལས་ལྷག༔ ཅེས་དང༌། ཡང་དེ་ཉིད་ལས། གསང་སྔགས་ངེས་པའི་དོན་འདོད་ན༔ བླ་མའི་རྣལ་འབྱོར་སྒོམ་པར་བྱ༔ རྒྱུད་ཨ་ཏི་བཀོད་པ་ཆེན་པོ་ལས། གང་གི་ལྷ་སྐུ་འབུམ་ཕྲག་བསྒོམ་པ་ལས༔ བླ་མའི་སྐུ་ལ་དམིགས་པ་མ་ལོགས་ན༔ བསོད་ནམས་བརྒྱ་ཕྲག་སྟོང་གི་ཆར་མི་འགྲོ༔
རྫོགས་པའི་རིམ་པ་བསྐལ་བའི་བར་དུ་ཡང་༔ གང་གི་འདུ་འཛི་སྤང་ནས་བསྒོམ་པ་ལས༔ བླ་མ་རང་སེམས་དཀྱིལ་དུ་ཤར་བ་ཙམ༔ བསོད་ནམས་སྟོང་ཕྲག་ཉི་ཤུའི་ཆར་མི་ཕོད༔ ཅེས་གསུངས་པས་སྤྲོ་བ་གཏིང་ནས་བསྐྱེད་དེ་བསྒོམ་པ་ནི། ན་མོ་གུ་རུ། བདག་ཐ་མལ་རྣལ་འབྱོར་སྤྱི་བོའི་གཙུག ། གདན་གང་གི་དོ་ཟླ་མི་ནུས་པའི། ། ཆགས་ཞེན་པ་ཀུན་བྲལ་པདྨ་དང༌། ། མཆོག་ཁྱེད་འཕགས་ཐབས་ཤེས་ཉི་ཟླའི་སྟེང༌། །
རྗེ་མཚན་ལྡན་བླ་མ་རིན་པོ་ཆེ། ། མགོན་སངས་རྒྱས་མི་གཟུགས་སྐུར་བཞེངས་པ། ། དཔལ་ཁྱབ་བདག་མི་འཇིགས་རྡོ་རྗེས་སྐུ། ། ཞལ་དམར་སྨུག་དབང་གི་འཛུམ་མདངས་ཅན། ། སྐྲ་ལྕང་ལོ་སྨུག་འབོལ་ཁྲོལ་ལེ་བ། ། ཕྱག་གཡས་གཡོན་རྡོ་རྗེ་དྲིལ་བུ་འཛིན། ། ཐུགས་ཡིད་བཞིན་ནོར་བུ་དབང་རྒྱལ་གི ། བསམ་འཕེལ་བའི་འདོད་འབྱུང་སྣུམ་འོད་ཀྱིས། ། མདངས་ལྔ་ལྡན་གཡོ་ཞིང་མེ་ཟེར་ཀྱུད། ། མོས་དད་པས་གསོལ་འདེབས་འབོད་པའི་མཐུས། །
ཅི་བསམ་ཚད་དངོས་གྲུབ་མྱུར་བར་སྟེར། ། ཞབས་བདེ་སྟོང་མི་གཡོ་སྐྱིལ་མོ་ཀྲུང༌། ། སྐུ་ཟ་འོག་སེར་པོ་སྟོད་གཡོག་དང༌། ། སྨད་ཐེར་སྨུག་ཤམ་ཐབས་མཛེས་པས་བརྒྱན། ། ཕྱི་བེར་ཆོས་གསང་གོས་དམར་པོ་ཀླུབས། ། ཡིད་བརྩེ་བ་ཆེན་པོའི་ཝལ་གྱིས་གསལ། རྗེའི་གཙུག་རྒྱན་རལ་པའི་གདན་སྟེང་ན། ། གནས་མ་བཅོས་ཆོས་དབྱིངས་ཀློང་ཆེན་དབུས། ། བདུད་མ་རིག་རུ་ཏྲ་བརྫིས་པའི་སྟེང༌། ། རྗེ་གདོད་མའི་མགོན་པོ་རྩ་གསུམ་གླིང༌། །
དཔལ་རིགས་པ་རྡོ་རྗེ་ཧེ་རུ་ཀ ། དོན་ཆོས་ཉིད་མི་འགྱུར་སྐུ་མདོག་སྨུག ། དུག་གཉིས་འཛིན་བདུད་འདུལ་སྔགས་ཕོད་མཐིང༌། ། གཡས་ཤེས་རབ་ཕུར་བུ་གདེངས་ཐབས་ཕྱར། ། གཡོན་རིག་སྟོང་སྡིགས་མཛུབ་སྐེད་པར་བརྟེན། ། དབུ་ཤར་གྲོལ་རལ་པ་ཤིགས་སེ་བ། ། དབྱིངས་ཁྱབ་གདལ་བྱ་རོག་པྲོག་ཞུ་གསོལ། ། ཡིད་མོས་པའི་མདུན་མཁར་ཝལ་གྱིས་གསལ། ། མགོན་ཁྱེད་ཀྱི་དབུ་གཙུག་རིགས་ཀྱི་བདག ། ཞིང་རབ་འབྱམས་རྒྱལ་ཀུན་སྤྱི་ཡི་གཟུགས། །
ཚོགས་ཞིང་ཀུན་ངོ་བོ་པདྨ་འབྱུང༌། ། ཞལ་དཀར་ལ་དམར་བའི་མདངས་མངའ་བ། ། དབུ་པད་ཞྭ་རྒོད་ཀྱི་དང་རུས་མཚན། ། ཕྱག་རྡོ་རྗེ་བྷནྡྷ་ཁ་ཊྭཱཾ་བསྣམས། ། ཞབས་རྒྱ་ལྷམ་རྒྱལ་པོ་རོལ་པའི་སྟབས། ། སྐུ་བེར་ཕོད་ཆོས་གོས་ངུར་སྨྲིག་སྤྲས། ། སྙན་ཆ་དང་མགུལ་རྒྱན་རིན་ཆེན་བརྒྱན། ། འཇའ་འོད་ཕུང་ལམ་མེར་བཞུགས་པར་བསམ། སྤྱན་འདྲེན་པ་ནི། ཧཱུྃ་ཧྲཱིཿ
དུས་གསུམ་མགོན་སངས་རྒྱས་འགྲོ་བའི་སྐྱབས། ། དཔལ་ཀུན་བཟང་མི་ཡི་གར་བསྒྱུར་མཁན། ། མགོན་མཆོག་གསུམ་ངོ་བོ་དྲིན་ཅན་རྗེ། ། བདུད་ནག་ཕྱོགས་རྒོལ་གཞོམ་རྡོ་རྗེའི་མཚན། ། བུ་བརྒྱུད་འཛིན་བདག་གི་གཉེན་གཅིག་པུ། ཁྱེད་གདུང་བ་དྲག་པོས་འབོད་ལགས་ཀྱི། ། ཐུགས་དབྱེར་མེད་བརྩེ་བས་དགྱེས་ཤིང་གཤེགས། ། བདག་བུ་སློབ་སྐྱོང་བར་མཛད་དུ་གསོལ། ། ཉམས་དགའ་སྤྲོ་ཐོས་བསམ་སྒོམ་གསུམ་སྤེལ། ། རྐྱེན་མི་དགེ་བྱིང་རྨུག་འཐིབ་གསུམ་སོལ། །
དོན་ཁྱབ་གདལ་དགོངས་པའི་རྗེས་འཛིན་མཛོད། ། གུ་རུ་བཛྲ་ས་མཱ་ཡ་ཛ་ཛཿ ཛ་ཧཱུྃ་བཾ་ཧོཿ ཕཻཾ་ཕཻཾ་ཨ་བཻ་ཤ་ཡ་ཨ་ཨཱཿ བཞུགས་སུ་གསོལ་བ་ནི། ཨེ་མཿ དཔལ་མཚན་ལྡན་བླ་མ་རིན་པོ་ཆེ། མི་བདག་གི་སྤྱི་བོའི་གཙུག་གིས་བརྒྱན། ། ཚེ་འདི་ཕྱི་ཀུན་ཏུ་འབྲལ་མེད་བཞུགས། ། བྱིན་སྐུ་གསུང་ཐུགས་ཀྱི་དཀྱིལ་འཁོར་ནས། །
བདག་ལུས་ངག་ཡིད་གསུམ་སྨིན་གྲོལ་མཛོད། ། བཛྲ་ས་མ་ཡ་ཏིཥྛ་ལྷན། བརྒྱུད་པ་ཨ་ཏི་བཀོད་པ་ཆེན་པོ་ལས། བླ་མ་སྒོམ་དང་བསྟོད་པ་བསམ་པ་ནི༔ སངས་རྒྱས་འབུམ་ཕྲག་ཅིག་ཅར་འགྲུབ་པར་ངེས༔ ཞེས་དང༌། དེ་ཡང་རང་ལ་གསང་སྔགས་སྟོན་པའི་བླ་མ་དེ། སངས་རྒྱས་དངོས་སུ་ཤེས་ལ་གསོལ་བ་ཐོབ་ཅིག ། གསུངས་པ་བཞིན། དང་བ་འདྲེན་ཅིང་ཕྱག་འཚལ་བ་ནི།
ན་མོ། ཨེ་མ་ཧོ། སྙིང་གཏིང་ནས་མོས་དང་གུས་པ་ཡི། ། དཔལ་བླ་མ་ཐུགས་ལ་གསོལ་བ་འདེབས། ངག་དུང་དུང་གདུང་བའི་སྒྲ་དབྱངས་ཀྱི། ། དཔལ་བླ་མའི་ཡོན་ཏན་རྟགས་པར་བསྔགས། ། ལུས་འཛིན་མེད་གཅེར་བུ་འཕར་རྡེབ་ཀྱི། ། དཔལ་བླ་མའི་སྐུ་ལ་ཕྱག་འབུལ་ལོ། ཁྱེད་བཀའ་དྲིན་མཚུངས་ཟླ་མེད་པའི་རྗེ། ། ལྷ་རྒྱལ་ཀུན་སྤྱི་གཟུགས་ཡོངས་ཀྱི་གཙོ། །
སྐྱབས་ཡུལ་གྱི་རབ་འབྱམས་ཞི་དང་དྲག ། མགོན་ཁྱེད་ལ་མ་འདུས་སུ་གཞན་གང༌། ། རྗེ་ཁྱེད་ཀྱི་ཡོན་ཏན་བརྗོད་མི་ལང༌། ། དོན་བསླུ་མེད་གང་འདོད་གདམས་སྟེར་མཁན། ། བདག་རང་རེའི་བློ་བུམ་མ་ཞུམ་ན། ། རྗེ་ཁྱེད་ཀྱི་གདམས་བཅུད་ཟད་པ་མེད། ། བླ་མ་ཐུགས་རྗེ་རྒྱ་མཚོ་ལ་ཕྱག་འཚལ། ། བདག་དུག་ལྔའི་མེ་འོབ་བསིལ་དུ་སོལ། ། རང་སྣང་སེམས་སྒྲོམ་དུ་འཆང་ནུས་ན། ། མགོན་ཐུགས་རྗེ་དགོས་འདོད་ཀུན་འབྱུང་བའི། །
བླ་མ་ཡིད་བཞིན་ནོར་བུ་ལ་ཕྱག་འཚལ། ། བདག་མ་རིག་པྲེ་ཏས་འཆིང་བ་སོལ། ། བུ་དད་པའི་ཞིང་ས་ལྡན་ལགས་ན། ། མགོན་ཐུགས་རྗེས་ཆར་རྒྱུན་ཟད་པ་མེད། ། བླ་མ་མཁའ་ལྟར་ཀུན་ཁྱབ་གདལ་ཕྱག་འཚལ། ། བདག་བྱང་ཆུབ་མྱུ་གུ་སྨིན་པར་མཛོད། ། ཉམས་རྟོག་པའི་འབྲས་བུ་ཕུན་ཚོགས་ཤོག ། གུ་རུ་བཛྲ་ཨ་ཏི་པཱུ་ཧོཿ པྲ་ཏིཙྪ་ཧོཿ དེ་ནས་མཆོད་པ་འབུལ་བ་ནི།
ཧཱུྃ་ཧྲཱིཿ ཁྱེད་སྐུ་གསུང་ཐུགས་རྣམས་མཉེས་པའི་ཕྱིར། ། བདག་ཕྱི་འབྱུང་གཡར་ཁང་གདོས་གཟུགས་འདི། ། བློ་ལུས་ངག་ཡིད་ཀྱི་བརྒྱན་ཏེ་འབུལ། ། རྩ་གཡས་གཡོན་རོ་རྐྱང་བྷནྡྷའི་ནང༌། སེམས་སྣང་སྟོང་བདུད་རྩི་རཀྟས་བཀང༌། ། དབྱིངས་སྐུ་གསུམ་རབ་འབྱམས་ངང་དུ་འབུལ། ། རྩ་ཨཱ་ཝ་དྷུ་ཏིའི་གཏོར་སྣོད་ནང༌། ། དོན་མ་བཅོས་གང་ཤར་གཏོར་མ་འདི། ། བློ་ཁྱབ་གདལ་ལྷུག་བཞག་ངང་དུ་འབུལ། །
ཕྱི་འབྱུང་ལྔས་བསྡུས་པའི་སྣོད་མཆོག་དབུས། ། ནང་ཡེ་ཤེས་ལྔའི་བཅུད་གཏམས་ཏེ། ། སེམས་ཁྱབ་གདལ་ཆོས་ཉིད་རོལ་པར་འབུལ། ། འཁོར་གྲྭ་སློབ་འདུས་སྡེ་སྦྱིན་བདག་བཅས། ། རྒྱུ་ལོངས་སྤྱོད་བསོད་ནམས་རྒྱན་སྤྲས་ཏེ། ། དོན་ཚོགས་གཉིས་རྫོགས་པའི་ངང་དུ་འབུལ། ཨོཾ་གུ་རུ་བཛྲ་མ་ཧཱ་པཉྩ་རཀྟ་བྷ་ལིངྟ་སརྦ་པཱུ་ཛཱ་ཧོཿ དེ་ནས་བསྟོད་པ་ནི། ཧཱུྃ་ཧྲཱིཿ ཕ་པད་འབྱུང་གཉིས་པ་ཐུགས་རྗེའི་བདག །
མགོན་འགྲོ་བ་ཡོངས་ཀྱི་སྐྱབས་གཅིག་པུ། ། བུ་བརྒྱུད་འཛིན་རེ་ས་སྤྲུལ་པའི་སྐུ། ། བདུད་གཉིས་འཛིན་རྒོལ་བཅོམ་ཁྱོད་ལ་བསྟོད། ། དོན་མི་ཤིགས་དྲྭ་བའི་ཀློང་ཡངས་ནས། ། མཆོག་གསུམ་དངོས་འཇིགས་བྲལ་གདོད་མའི་མགོན། ། དཔལ་སུམ་ལྡན་རྡོ་རྗེ་འཛིན་པའི་སྐུ། ། རྗེ་དྲིན་ཅན་མཚན་ལྡན་ཁྱེད་ལ་བསྟོད། ། མགོན་ཁྱེད་ལ་བསྟོད་ཅིང་གུས་པའི་མཐུས། ། རྐྱེན་འདི་ཕྱིའི་གེགས་ལས་ཐར་བར་མཛོད། ། བདག་མ་རིག་འཁྲུལ་ཚབ་མི་དགེའི་ལས། །
ཡིད་གདུང་ཤུགས་འགྱོད་པ་དྲག་པོས་བཤགས། ཨོཾ་གུ་རུ་བཛྲ་ས་ཏྭ་ས་མ་ཡ? སོགས་བླ་མའི་ཡིག་བརྒྱ་ཅི་ནུས་བཟླས། ཛཔ྄་ནི། དཔལ་སངས་རྒྱས་ཀུན་འདུས་བླ་མ་རྗེ། ། ཚིག་བཟླས་པ་སྔགས་ཀྱི་ཐུགས་དམ་བསྐུལ། ། དོན་གང་བསམ་གེགས་མེད་མྱུར་ཤུགས་ཀྱི། ། བྱིན་ཡ་མཚན་མཆོག་ཐུན་དངོས་གྲུབ་སྩོལ། རྒྱུད་ཨ་ཏི་བཀོད་པ་ཆེན་པོ་ལས། བསྙེན་སྒྲུབ་ལས་སྦྱོར་ས་ཡ་བརྗོད་པ་བས༔ བླ་མའི་གསོལ་འདེབས་ཚིག་གསུམ་བརྗོད་པས་ནི༔
ནུས་པ་འབུམ་ཕྲག་ཆར་ཡང་མི་ཕོད་དོ༔ ཅེས་གསུངས་པ་བཞིན། རྩ་བའི་སྔགས་ནི། བླ་མ་མཁྱེན་ནོ། ལས་སྔགས་ནི། བླ་མ་ཡིད་བཞིན་ནོར་བུ་མི་འཇིགས་རྡོ་རྗེ་ཁྱེད་མཁྱེན་ནོ། རྟག་པར་བླ་མ་སྤྱི་བོར་བསམ་སྟེ་བཟླས་པ་བྱས་པས། ཕྱི་རྟགས་སུ་རང་གི་ཅི་བསམ་འགྲུབ་པ་དང༌། ལྷག་ཏུ་རྣམ་དཀར་དགེ་བའི་ལས་གེགས་མེད་དུ་འགྲུབ་པ་ཞིག་འབྱུང༌། ནང་རྟགས་སུ་ཉམས་རྟོག་ཏིང་འཛིན་དཔག་མེད་འཕེལ་བར་གྱུར།
གསང་བའི་རྟགས་སུ་ཉམས་སྣང་རྨི་ལམ་སོགས་ལ་ཞལ་གཟིགས་ལུང་སྟོན། རབ་འབྲིང་ཐ་མའི་རྟགས་རྣམས་རང་རྣལ་འབྱོར་གྱི་ལྟ་བ་མཐོ་དམན་ལྟར་འབྱུང་ངོ༌། སྐབས་སུ་བསླུ་མེད་བླ་མ་སྤྱི་བོར་བསམ་སྟེ། བློ་ལིང་གིས་གཏད་ནས་འདོད་དོན་འདི་ལྟར་འབོད། ན་མོ། རྗེ་བཙུན་བླ་མ་དམ་པ། ། བཀའ་དྲིན་ཅན་གྱི་ཆོས་སྐུ། ། བྱིན་རླབས་ཅན་གྱི་ལོངས་སྐུ། ནུས་པ་ཅན་གྱི་སྤྲུལ་སྐུ། བསླུ་མེད་པད་འབྱུང་གཉིས་པ། །
ཅི་འདོད་དངོས་གྲུབ་སྟེར་བའི། ། ཐུགས་རྗེས་བདག་ཉིད་ཆེན་པོ། ཁྱེད་ལ་རྟགས་པར་སྐྱབས་ཞུ། ། ཅི་མཛད་ཉིད་ཀྱི་མཁྱེན་ནོ། ། བདག་ནི་ཁྱེད་རང་རྗེས་བཟུང༌། ། འཛམ་གླིང་ས་སྟེང་ཁམས་ཀུན། ། སྙིང་པོས་ཆོས་ཀྱི་ཁྱབ་ནས། ། འདུས་སྡེ་བསོད་ནམས་ཕུན་ཚོགས། ། ཅི་བསམ་དཔལ་འབྱོར་མངའ་ཐང༌། ། ལྷུན་གྲུབ་ཐོག་མེད་མྱུར་སྩོལ། །
གངས་ཅན་སྒྲུབ་དགོན་བསྟན་གསུམ། ཁ་བའི་ལྗོངས་རྣམས་གང་མཛོད། ། སྔགས་བཙུན་དགེ་འདུན་སྡེ་རྣམས། ། འཆད་རྩོད་བརྩམ་པའི་དཔལ་ཡོན། ། རྒྱ་བོད་པཎ་གྲུབ་ཅི་བཞིན། ། ཐོས་བསམ་སྒོམ་དང་བག་ཡོད། ། འདུལ་ཁྲིམས་ཚུལ་ལྡན་མཛོད་ཅིག ། སངས་རྒྱས་བསྟན་པ་དར་ཞིང༌། ། དཀོན་མཆོག་དབུ་འཕང་བསྟོད་ལ། ། འགྲོ་རྣམས་སྨིན་གྲོལ་འགོད་མཛོད། །
དུག་ལྔ་མི་དགེ་ཅན་ལ། ། ཡེ་ཤེས་ལྔ་ཡི་བྱིན་ཕོབས། ། ལམ་ལོག་གོལ་ས་འདི་ནས། ། ཐུགས་རྗེའི་བརྩེ་བས་བཟུང་མཛོད། ཆོས་ལོག་རྒོལ་ངན་ཞི་ནས། ། དམ་སྲི་བདུད་འདྲེའི་ཁ་ཕྱོགས། ། དམ་པའི་ཆོས་ལ་བསྒྱུར་མཛོད། ། དགའ་སྡུག་དྲོ་གྲང་ལ་སོགས། ། ཅི་དང་ཅི་འདྲ་བྱུང་ཡང༌། ། བླ་མ་ཁྱེད་ཉིད་མ་གཏོགས། །
སྐྱབས་གནས་གཞན་ནས་མི་འཚོལ། ། སྙིང་ནས་བློ་གཏད་འབུལ་ལོ། ། ཅི་ཤར་རོ་གཅིག་རྟོག་པར། ། མཆོག་གསུམ་ངོ་བོ་བླ་མ་ཁྱེད་མཁྱེན་ནོ། དེ་ནས་དངོས་གྲུབ་ལེན་པ་ནི། བླ་མ་དུས་གསུམ་སངས་རྒྱས་འགྲོ་བའི་མགོན། ། བཀའ་དྲིན་དྲན་པས་རྟག་ཏུ་གསོལ་བ་འདེབས། ། བདག་སོགས་སྐྱེ་འཆི་ཁ་ལོ་བསྒྱུར་བའི་དུས། ། འབྲལ་མེད་ཐུགས་རྗེས་བུ་གཅིག་མ་བཞིན་དུ། ། དེང་ནས་བཟུང་སྟེ་ཚེ་རབས་ཐམས་ཅད་ཀུན། །
སྐད་ཅིག་ཙམ་ཡང་འབྲལ་མེད་རྗེས་བཟུང་ནས། ། མ་འོངས་དུས་སུ་རྔ་ཡབ་དཔལ་རིའི་རྩེར། ། བདག་ཅག་འཁོར་བཅས་རྗེས་སུ་འཛིན་གྱུར་ཅིག ། སོགས་བརྗོད། དཔལ་བླ་མའི་སྐུ་གསུང་ཐུགས་ཉིད་ལས། ། འོད་དཀར་དམར་མཐིང་གསུམ་འཕྲོས་བྱས་ཏེ། བདག་རྣལ་འབྱོར་གནས་གསུམ་དག་ལ་ཐིམ། ། དོན་ཅི་དྲན་མ་བཅོས་ལྷུག་པར་སྩོལ། ཨོཾ་གུ་རུ་བཛྲ་ཀཱ་ཡ་ཝཱཀྐ་ཙིཏྟ་ཨཱ་བྷི་ཥིཉྩ་ཧཱུྃ། དེ་ནས་རང་བླ་མའི་ནུས་པ་དང་དབྱེར་མེད་བསམ་སྟེ།
གང་ཤར་ཐོག་བརྫིས་སྤྱོད་ཅིང་འདི་ལྟར་ནུས་ལྡན་དུ་སྨོན་ལམ་བྱ་བ་ནི། མགོན་མཆོག་གསུམ་རང་རིག་བླ་མ་ཡི། ། ཐུགས་གཡོ་མེད་ཀློང་ཆེན་རབ་འབྱམས་ཀྱིས། ། ཚིག་གྲགས་སྟོང་བདེན་མཐུས་སྨོན་ལམ་བསྐུལ། ། དཔལ་ཕྱོགས་བཅུའི་སངས་རྒྱས་རིན་པོ་ཆེ། ། མགོན་ཁྱོད་ཀྱི་བསྟན་པ་དར་རྒྱས་ཤོག ། དཔལ་སྐྱེས་ཆེན་ཞབས་པད་བརྟན་གྱུར་ནས། ། འགྲོ་རིགས་དྲུག་བདེན་གཉིས་ཟུང་འབྲེལ་ནས། ། མཆོག་བདེ་སྐྱིད་ཕུན་གསུམ་ཚོགས་གྱུར་ཅིག ། བདུད་སྙིགས་མ་ནག་ཕྱོགས་ལྷ་འདྲེ་རྣམས། །
སྡང་སེམས་ཀྱི་གནོད་འཚེ་ཞི་ནས་ཀྱང༌། ། ལས་རྣམ་དཀར་དགེ་བར་སྤྱོད་གྱུར་ཅིག ། ཡུལ་གངས་ཅན་འཛམ་གླིང་སྤྱི་བྱེ་ཀུན། ། གཞི་བསླབ་པ་ཚུལ་ཁྲིམས་ཏིང་འཛིན་དང༌། ། གྲོགས་ཕར་ཕྱིན་དྲུག་གི་གོ་ཆ་འཛིན། ། ཕྱི་སོ་ཐར་དོན་དམ་གསང་བ་སྔགས། ། བར་བྱང་སེམས་དང་ལྡན་དགེ་འདུན་སྡེ། ། སྟོང་བྱེ་མའི་རྡུལ་གྲངས་འཕེལ་བར་ཤོག ། སྒྲུབ་གནས་ཡུལ་དགོན་སྡེ་ཕུན་སུམ་ཚོགས། ། ཚེ་འདི་ཕྱི་གཉིས་ལྡན་བསོད་ནམས་ཀྱིས། །
དཔལ་མངའ་ཐང་བདེ་སྐྱིད་འབྱོར་བ་རྒྱས། ། ཆོས་ཐེག་པ་ཆེན་པོའི་སྒོར་ཞུགས་ནས། ། མཐར་གཞོན་ནུ་བུམ་སྐུའི་ས་ཐོབ་ཤོག ། ཅེས་དུས་རྟག་པར་བླ་མའི་དམ་ཚིག་ཚུལ་བཞིན་དུ་གནས་པར་བྱ། བླ་མའི་དམ་ཚིག་ལེགས་ཉེས་ཀློང་ཆེན་རབ་འབྱམས་མཛོད་ལ་དྲིས། ། དགེ་བ་འདི་ཡི་མྱུར་དུ? སོགས་བརྗོད། ནུབ་མོ་ཉལ་སྐབས་སྙིང་དབུས་སུ་བླ་མ་སྔར་ལྟར་སྒོམས་སྟེ། མ་ཡེང་པར་སེམས་བཟུང་སྟེ་ཉལ་བར་བྱའོ། ། ཐོ་རངས་བླ་མ་སྤྱི་བོར་བསྒོམ་པ་གོང་བཞིན་ནོ། ། ཞེས་གོང་གིས་འགྲུབ་རྟགས་སྔར་བཞིན་བཤད་པ་དེ་ཉིད་ལས།
ཕྱི་ནང་གསང་གསུམ་འགྲུབ་རྟགས་མ་བྱུང་ན། རང་གི་དམ་ཚིག་ཕྲ་ཞིབ་ལེགས་པར་མ་བྱུང་བས་ལེན་པས། བཤགས་པ་སོགས་ལ་ནན་ཏན་དགོས། ཁྱད་པར་བླ་མའི་རྣལ་འབྱོར་ཉིན་མཚན་ཐུན་གཉིས་ཕྱེ་ལ་ནན་ཏན་བྱའོ། དེ་ལྟར་བླ་མའི་རྣལ་འབྱོར་འདི་རང་གི་སྣང་ཚུལ་སྟོང་པའི་རྩལ་ལས་ཤར་བའི། ཞལ་ཕྱག་ཆ་ལུགས་སོགས་འཐད་མིན་ཆ་མ་འཚལ་ཏེ། འཆལ་བར་གྱུར་ན་བཟོད་པར་གསོལ་ལོ། ཞེས་སྐྱེ་བོ་ཐ་མལ་ལས་དམན་པའི་ཨཱརྻ་མིང་གིས་ཡོན་ཏན་གནས་ལྗོངས་སུ་ཅི་དྲན་བྲིས་པའོ།། །། ༼ཡ༽ ༄༅། ཨོ་རྒྱན་རྩ་གསུམ་གླིང་པའི་སྐུ་ཕྲེང་ལྔ་པའི་བླ་སྒྲུབ་ཐུགས་རྗེའི་ཆར་རྒྱུན་བཞུགས་སོ།
ན་མོ་གུ་རུ། རིགས་འདུས་བླ་མ་སྒྲུབ་པའི་ཐབས་བཀའ་གཏེར་མདོ་སྔགས་ལྟར་ཉམས་སུ་བླང་བ་ལ། ངེས་འབྱུང་དང་བྱང་ཆུབ་སེམས་ཀྱིས་ཐུགས་བསྐྱེད་དེ། ། ན་མོ། ཀ་དག་དབྱིངས་ནས་ཤར་བའི་བླ་མ་ལ། ། ལྷུན་གྲུབ་རང་ངོ་ཤེས་པར་སྐྱབས་སུ་མཆི། ཁྲེགས་ཆོད་ཟབ་མོའི་ལམ་གྱི་གཞི་བཟུང་སྟེ། ། འགྲོ་རྣམས་ཐོད་རྒལ་འབྲས་བུའི་སར་འགོད་བགྱི། ། སྣོད་བཅུད་རྣམ་དག་རྡོ་རྗེའི་མཎྜ་ལར། ། རྩ་ལྔ་རྣམ་དག་སེངྒེའི་ཁྲི་སྟེང་དུ། །
རླུང་ལྔ་རྣམ་དག་པདྨ་ཉི་ཟླའི་སྟེང༌། ། ཐིག་ལེ་རང་བྱུང་ཡེ་ཤེས་ལྔའི་བདག་ཉིད། ། ཆོས་དབྱིངས་གདོད་མའི་མགོན་པོ་ཀུན་ཏུ་བཟང༌། ། བཀའ་དྲིན་སུམ་ལྡན་བཟོད་པ་རབ་བརྟན་ནི། ། རྣམ་པ་གུ་རུ་པདྨ་འབྱུང་གནས་ཚུལ། ། པད་ཞུ་བེར་ཕོད་ཆོས་གོས་སྐུ་ལ་གསོལ། རྡོ་རྗེ་ཐོད་པ་ཚེ་བུམ་ཁ་ཊྭཱཾ་འཛིན། ། རྩ་གསུམ་དཀྱིལ་འཁོར་རྒྱ་མཚོའི་ཁྱབ་བདག་མཆོག ། འཁོར་འདས་སྣང་སྲིད་ཁྱབ་པའི་སྐུ་རུ་གསལ། ། དམ་ཚིག་ཡེ་ཤེས་དབྱེར་མེད་བདག་ཉིད་གྱུར།
ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་སིདྡྷི་ཕ་ལ་ཧཱུྃ་ཨཱཿ མཆོད་པ་ནི།
ཨོཾ་ཨཱཿཧཱུྃ༔ མཆོད་འོས་ཕྱི་ནང་སྣོད་བཅུད་ཀུན། ། བློ་ཡིས་སྤྲུལ་ལམ་ལྷུན་གྱིས་གྲུབ། ། ཏིང་འཛིན་མཉམ་ཉིད་ཆེན་པོ་རུ། ། དཀོན་མཆོག་སྤྱི་འདུས་རྒྱལ་བར་འབུལ། ཨརྒྷཾ་པཱ་དྱཾ? པྲ་ཏཱིཙྪ་ཨཱཿཧཱུྃ། མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི། བསྟོད་པ་ནི། ཧྲཱིཿ རྒྱལ་བ་ཐམས་ཅད་ཡེ་ཤེས་ཀློང་དུ་གཅིག །
ཆོས་ཉིད་དོན་ལ་ཆ་ལུགས་མི་མངའ་ཡང༌། ། ཐབས་མཁས་གང་འདུལ་སོ་སོར་སྐུར་སྟོན་པ། ། ཐུགས་རྗེས་སྤྲུལ་བསྒྱུར་འགྱེད་ལ་ཕྱག་འཚལ་བསྟོད། ། མཐར། ཐུགས་ཀར་ཟླ་སྟེང་གསེར་གྱི་རྡོ་རྗེ་ཡི། ། ལྟེ་བར་ཧཱུྃ་མཐར་སྔགས་ཀྱི་ཕྲེང་བས་བསྐོར། ། འོད་འཕྲོས་སྒྲིབ་སྦྱངས་སྣོད་བཅུད་ལྷ་སྔགས་ཀྱི། ། ཡེ་ཤེས་ཆེན་པོའི་དཀྱིལ་འཁོར་འབྱམས་ཀླས་གྱུར། ། ཅེས་དམིགས་ལ། ཨོཾ་ཨཱཿཧཱུྃ༔
བཛྲ་གུ་རུ་པདྨ་སིདྡྷི་ཧཱུྃ༔ ཞེས་བཟླ། བར་མཚམས་སུ། དུས་གསུམ་སངས་རྒྱས་གུ་རུ་རིན་པོ་ཆེ༔ དངོས་གྲུབ་ཀུན་བདག་བདེ་བ་ཆེན་པོའི་ཞབས༔ བར་ཆད་ཀུན་སེལ་བདུད་འདུལ་དྲག་པོ་རྩལ༔ གསོལ་བ་འདེབས་སོ་བྱིན་གྱིས་བརླབ་ཏུ་གསོལ༔ ཕྱི་ནང་གསང་བའི་བར་ཆད་ཞི་བ་དང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔

ཞེས་གང་འགྲུབ་གསོལ་བ་འདེབས། མཐར། བླ་མའི་གནས་བཞིའི་འོད་ཟེར་གྱིས། ། དབང་བཞིའི་བྱིན་རླབས་ཡོངས་སུ་རྫོགས། ། བླ་མ་རང་ཐིམ་དབྱེར་མེད་འདྲེས། ། དགེ་རྩ་བྱང་ཆུབ་ཆེན་པོར་བསྔོ། ། སྐུ་གསུམ་བླ་མའི་ས་ཐོབ་ཤོག ། ཅེས་ཚོགས་མཆོད་བསྡུས་པ་སྤྲོ་ན། དམ་ཚིག་གི་རྫས་བསགས་ལ། ཧྲཱིཿ བདེ་ཆེན་དབྱིངས་ཀྱི་ཀ་པཱ་ལར། །
རང་བྱུང་ཡེ་ཤེས་ཚོགས་གཏོར་བཤམ། ། ཕྱི་སྣོད་དག་པའི་གཏོར་གཞོང་དུ། ། ནང་བཅུད་སེམས་ཅན་ཚོགས་སུ་བཤམ། ། བརྡལ་ཁྱབ་པགས་པའི་གཏོར་གཞོང་དུ། ། ཕུང་ཁམས་སྐྱེ་མཆེད་ཚོགས་སུ་བཤམ། ། རྩ་བ་གསུམ་གྱི་ལྷ་ཚོགས་རྣམས། ། ཚོགས་ལ་སྤྱན་འདྲེན་གཤེགས་སུ་གསོལ། ། ཚོགས་མཆོད་འོད་ཕུང་འབར་བ་འདི། ། མཆོད་འོས་སྐྱེས་མཆོག་རྣམས་ལ་འབུལ། ། ཉམས་ཆག་འགལ་འཁྲུལ་ཐམས་ཅད་བཤགས། །
གཉིས་འཛིན་འཁྲུལ་སྣང་རུ་ཏྲ་འདི། ། ཞལ་དུ་བསྟབ་བོ་ཁ་རཾ་ཁཱ་ཧི། གུ་རུ་དྷེ་བ་ཌཱཀྐི་ནཱི་ག་ཎ་ཙཀྲ་པཱུ་ཛ་ཁཱ་ཧི། ཚོགས་ལ་རོལ། ལྷག་གཏོར་ནི། ཨོཾ་ཨཱཿཧཱུྃ། ལྷག་ལ་དབང་བའི་དྲེགས་པའི་ཚོགས། ། ཤ་ཁྲག་བརྒྱན་པའི་གཏོར་མ་བཞེས། ། བསྒྲུབ་པའི་བར་ཆད་བཟློག་པ་དང༌། ། ཕྲིན་ལས་ཐོགས་མེད་འགྲུབ་པར་མཛོད།
ཨུཙྪིཥྚ་བྷ་ལིངྟ་ཁཱ་ཧི། ཞེས་པ་འདི་གྭ་གྲྭ་བླ་མ་ཉི་མ་འོད་ཟེར་གྱིས་རྟེན་བཅས་གསུངས་བསྐུལ་ལྟར། བློ་རབ་པས་སུག་བྲིས་སུ་བགྱིས་པས་དགེ་ལེགས་འཕེལ།། །། ༼ར༽ ༄༅། བླ་མ་བདེར་འདུས་ཐུགས་ཀྱི་ནོར་བུ་ལས། གསོལ་འདེབས་བྱིན་རླབས་ཆར་སྤྲིན་བཞུགས་སོ། ཨེ་མ་ཧོཿ ཆོས་སྐུ་ཀུན་བཟང་ལོངས་སྐུ་རྡོ་རྗེ་སེམས། ། སྤྲུལ་སྐུ་པད་འབྱུང་ལྷ་ལྕམ་མཚོ་རྒྱལ་མ། ། གསོལ་བ་འདེབས་སོ་མཆོག་གི་དངོས་གྲུབ་སྩོལ། །
སངས་རྒྱས་ཡེ་ཤེས་རྩ་གསུམ་གླིང་པ་དང༌། ། ལས་ཅན་སྐྱེས་བུ་བརྒྱུད་འཛིན་བུ་སློབ་ལ། ། གསོལ་བ་འདེབས་སོ་མཆོག་གི་དངོས་གྲུབ་སྩོལ། ། རྩ་གསུམ་ཐུགས་སྒྲུབ་བླ་མ་ཡི་དམ་ལྷ། ། མཁའ་འགྲོ་ཆོས་སྐྱོང་དམ་ཅན་གཏེར་བདག་ལ། ། གསོལ་བ་འདེབས་སོ་མཆོག་གི་དངོས་གྲུབ་སྩོལ། ། དེ་ལྟར་གསོལ་བཏབ་བྱིན་རླབས་སྙིང་ལ་ཞུགས། ། ཤར་གྲོལ་དུས་མཉམ་ཚེ་འདིར་རིག་འཛིན་ཐོབ། ། པདྨའི་བཀའ་སྒྲུབ་ཟབ་གཏེར་བསྟན་པ་སྤེལ། ། མཁའ་ཁྱབ་འགྲོ་ཀུན་རིག་འཛིན་ས་ཐོབ་ཤོག །
ཅེས་པ་འདིའང་རྩ་གླིང་སྤྲུལ་ཕྲེང་ལྔ་པས་ཐུགས་སྒྲུབ་ཀྱི་གསོལ་འདེབས་ཆོག་བསྒྲིགས་ཆ་ཤས་ཙམ་བྲིས་པའོ།། །། ༼ལ༽ ༄༅། བླ་མ་བདེར་འདུས་ཐུགས་ཀྱི་ནོར་བུ་ལས༔ གསང་སྒྲུབ་ལས་བྱང་སྙིང་གི་ཐིག་ལེ་ཞེས་བྱ་བ་བཞུགས་སོ། བླ་མ་བདེར་འདུས་ཐུགས་ཀྱི་ནོར་བུའི་ལྷ་ལ་འདུད༔ ས་མ་ཡ༔ དེ་ཡང་བླ་མ་སྒྲུབ་པའི་རིམ་པ་ནི༔ བཀྲ་ཤིས་བྱིན་ཆགས་རྒྱལ་བས་མེ་ཏོག་འཐོར༔ སྨོན་ལམ་མཆོག་ལྡན་དབེན་རི་ཡིད་འོང་དེར༔ མཁོ་བའི་ཡོ་བྱད་སྒྲུབ་པའི་ཆ་རྐྱེན་བསགས༔
ས་སླང་སྟེགས་བུ་བཅགས་ཏེ་དབུས་མཐོ་བ༔ གསེར་གྱི་མཎྜལ་དོང་ཙེའི་དབྱིབས་དག་ལ༔ ཐིག་གདབ་ཚོན་སྤེལ་བཀོད་ལེགས་མཛེས་པར་བྱ༔ དེ་ནས་གཞུང་སྤྱིའི་མཆོད་པ་བསྒྲིགས་ཆགས་ནི༔ བུམ་པ་རྣམ་རྒྱལ་སྨན་སྒྲུབ་བདུད་རྩིས་གཏམས༔ ཁ་རྒྱན་མགུལ་ཆིངས་ལྷ་ཚོགས་ཚང་བར་བྱ༔ བྷནྡྷ་མཚན་ལྡན་སྨན་རཀ་ཕུད་ཀྱིས་བཀང་༔ རྩ་གསུམ་གཏོར་མ་རྒྱན་གང་ལེགས་པར་བཤམ༔ གཞན་ཡང་སྤྱན་གཟིགས་ཚོགས་གཏོར་ཚང་བར་དགོད༔ དེ་ནས་དཀྱིལ་འཁོར་གཞུང་དུ་འཇུག་པ་ལ༔
ཐོག་མར་སྐྱབས་སུ་འགྲོ་བ་ནི༔ ཨཱཿ ཀ་དག་རང་བྱུང་ཡེ་ནས་ལྷུན་གྱིས་གྲུབ༔ རང་གསལ་མ་འགགས་རང་མདངས་རོལ་པའི་ཀློང་༔ སྣང་སྲིད་ཟིལ་གནོན་རྩ་གསུམ་ལྷ་ཚོགས་ལ༔ འབྲལ་མེད་སྙིང་དབུས་དད་པས་སྐྱབས་སུ་མཆི༔ སེམས་བསྐྱེད་ནི༔ ཧོཿ ཐོག་མེད་འཁོར་བར་འཁྱམས་པའི་སེམས་ཅན་ཀུན༔ རང་ངོ་མ་ཤེས་འཁྲུལ་པའི་ལས་དབང་གིས༔
བདེ་བའི་ས་ལམ་མ་བགྲོད་རིགས་དྲུག་རྣམས༔ ཡང་དག་སངས་རྒྱས་སར་སྒྲོལ་སེམས་བསྐྱེད་དོ༔ དཀར་ཕྱོགས་གཞི་བདག་ལ་གསེར་སྐྱེམས་འབུལ་ཞིང་༔ གཉིས་འཛིན་གྱི་བགེགས་ལ་བཀའ་བསྒོ་བྱ་བ་ནི༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཉོན་ཅིག་ང་བདག་བགེགས་ཚོགས་རིགས༔ གཏོར་མ་ལེན་ཕྱིར་གནས་འདིར་ཁུག༔ ཨ་འཐས་ཉོན་མོངས་རུ་ཏྲའི་ཚོགས༔ ཕྱོགས་མེད་ཆོས་སྐུའི་ཀློང་དུ་དེངས༔
ཧཱུྃ་ཧཱུྃ་ཧཱུྃ༔ མཚན་འཛིན་བགེགས་ཚོགས་ཨུ་ཙ་ཏ་ཡ་ཕཊ྄ཿ སྲུང་འཁོར་བསྒོམ་པ་ནི༔ ཨཱཿ རང་སྣང་ཀ་དག་རྒྱ་ཡན་དུ༔ མུ་མཐའ་བྲལ་བའི་གུར་ཁང་ཕུབ༔ བསྲུངས་མེད་བསྲུང་བ་ཆེན་པོ་ཡིས༔ ཀུན་རྫོགས་དོན་དམ་སྲུང་འཁོར་གྱུར༔ ཨ་ཨ་ཨཱཿ རཀྵ་བྷྲཱུྃ༔
བརྡ་སྒོ་དབྱེ་བ་ནི༔ ཨཱཿ སྣང་སྲིད་གདོད་ནས་ཞིང་ཁམས་རྫོགས༔ ཡེ་དག་རིས་མེད་དཀྱིལ་འཁོར་ལ༔ གཏད་མེད་ལྟ་བའི་ལྷ་ཞལ་མཇལ༔ རང་རིག་རང་གསལ་བརྡ་ཕྱག་འཚལ༔ ཨོཾ་བཛྲ་པྲ་ཝེ་ཤ་ཡ་ཕཊ྄ཿ བྱིན་དབབ་པ་ནི༔ ཧཱུྃ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔
དགོངས་ཤིག་ཕྱོགས་བཅུ་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔ རིག་འཛིན་མཁའ་འགྲོའི་གནས་ནས་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ རིན་ཆེན་རྒྱན་ཆ་མང་པོ་སི་ལི་ལི༔ དུར་ཁྲོད་རུས་པའི་རྒྱན་ཆ་ཁྲོ་ལོ་ལོ༔ སྒྲ་དང་རོལ་མོ་མང་པོ་འུ་རུ་རུ༔ ཡི་དམ་ལྷ་ཚོགས་ཧཱུྃ་སྒྲ་དི་རི་རི༔ མཁའ་འགྲོ་སྡེ་ལྔས་གར་བྱེད་ཤིགས་སེ་ཤིག༔ གིང་ཆེན་དཔའ་བོས་བྲོ་བརྡུང་ཁྲབས་སེ་ཁྲབ༔
མ་མོ་མཁའ་འགྲོ་སྤྲིན་ལྟར་ཐིབས་སེ་ཐིབ༔ ཆོས་སྐྱོང་སྡེ་བརྒྱད་ལས་བྱེད་ཁྱུགས་སེ་ཁྱུག༔ ཞུབ་ཆེན་སྟོང་གི་སྒྲ་སྐད་སི་ལི་ལི༔ གཡས་ན་ཕོ་རྒྱུད་ཐམས་ཅད་ཤ་ར་ར༔ གཡོན་ན་མོ་རྒྱུད་ཐམས་ཅད་ཤ་ར་ར༔ བར་སྣང་ཐམས་ཅད་དར་གདུགས་ལྷབས་སེ་ལྷབ༔ དྲི་ཞིམ་སྤོས་ཀྱི་ངད་ལྡན་ཐུ་ལུ་ལུ༔ མཁའ་འགྲོ་གསང་བའི་བརྡ་སྐད་དི་རི་རི༔ གིང་ཆེན་དཔའ་བོའི་བཤུག་གླུ་ཀྱུ་རུ་རུ༔ ཧཱུྃ་གི་སྣང་གླུ་མང་པོ་དི་རི་རི༔
ཕཊ྄་ཀྱི་བརྡ་སྐད་དྲག་པོ་སངས་སེ་སང་༔ བདག་དང་འགྲོ་དྲུག་སེམས་ཅན་ཐམས་ཅད་ལ༔ བྱིན་ཆེན་ཕོབ་ཅིག་སྒྲུབ་ལ་དབང་མཆོག་བསྐུར༔ ལུས་ངག་ཡིད་གསུམ་ཡེ་ཤེས་རྩལ་ཆེན་རྫོགས༔ རྟེན་མཆོག་རྣམས་ལ་བྱིན་ཆེན་མྱུར་དུ་ཕོབ༔ བྱིན་ཆེན་འབྲལ་མེད་ཁྱེད་ཀྱི་རྗེས་འཇུག་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་ཝེ་ཤ་ཡ་ཨ་ཨཱཿ མཆོད་པ་བྱིན་རློབ་ནི༔ ཨཱཿ སྣང་སྲིད་རྣམ་དག་བུདྡྷའི་ཞིང་ཁམས་སུ༔
ཕྱི་སྣོད་ནང་བཅུད་ཀུན་བཟང་མཆོད་སྤྲིན་དབུས༔ རྩ་གསུམ་དག་པ་རབ་འབྱམས་དཀྱིལ་འཁོར་དུ༔ སྨན་རཀ་གཏོར་གསུམ་ཕྱི་ནང་གསང་མཆོད་སྤྲོས༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨཱཿཧཱུྃ༔ ཨོཾ་བཛྲ་པུཥྤེ་ སོགས་ ཤབྡ་ཨཱཿཧཱུྃ༔ ལན་གསུམ༔ ཏིང་འཛིན་རྣམ་གསུམ་ནི༔ ཨཱཿ ཀ་དག་སྟོང་ཆེན་ཏིང་འཛིན་སྐྱེ་མེད་ལ༔ ལྷུན་འགྲུབ་ཟང་ཐལ་ཏིང་འཛིན་འགགས་པ་མེད༔
བདེ་སྟོང་མཉམ་ཉིད་ཏིང་འཛིན་ཡི་གེའི་སྤྲིན༔ ཆོས་དབྱིངས་ཀུན་ཁྱབ་རང་བཞིན་དཀྱིལ་འཁོར་ཤར། ཨཱ་དྷརྨ་དྷཱ་ཏུ་ཨཱཿ དངོས་གཞི་ལྷ་བསྐྱེད་པ་ནི༔ ཨཱཿ རིག་ཀུན་ཆོས་ཉིད་ཀ་དག་རྫོགས་པ་ཆེ༔ མ་འགགས་རང་གསལ་དེ་བཞིན་ཉིད་ཀྱི་ངང་༔ ཨེ་ཡྃ་རྃ་ཁྃ་སུཾ་ཀེཾ་བྷྲཱུྃ་ཡིག་ལས༔ འབྱུང་བ་བདུན་རྩིགས་སྣོད་བཅུད་ཟང་ཐལ་ཀློང་༔ སྐད་ཅིག་མཁའ་ལ་སྣ་ཚོགས་རྡོ་རྗེ་ཡི༔
ལྟེ་བར་ཡེ་ཤེས་ལྔ་ལྡན་གཞལ་ཡས་ཁང་༔ ཕོ་བྲང་གྲུ་བཞི་སྒོ་བཞི་རྟ་བབས་བཞི༔ རྩིགས་པ་འདོད་སྣམ་ཕ་གུ་དྲྭ་བ་མཛེས༔ ཤར་བུ་མདའ་ཡབ་པུ་ཤུ་རྒྱན་དང་ལྡན༔ བཅུ་དྲུག་ཀ་གདུང་འཕེན་དར་ཅོད་པན་དང་༔ རིན་ཆེན་སྣ་ལྔ་མཛེས་པའི་དྲྭ་བ་རིས༔ འཇའ་འོད་གུར་ཁང་ལུ་གུ་རྒྱུད་དུ་གསལ༔ དེ་དབུས་པདྨ་ཉི་ཟླ་མཛེས་པའི་སྟེང་༔ གསེར་གྱི་རྡོ་རྗེ་ཧཱུྃ་ཡིག་དམར་པོས་མཚན༔ འོད་ཞུ་དྲན་རྫོགས་གུ་རུ་པདྨ་ནི༔
དཀར་དམར་མདངས་ལྡན་བདེ་ཆེན་རྒྱལ་པོའི་ཚུལ༔ པད་ཞྭ་ཟ་བེར་ཆོས་གོས་ཕོད་ཀ་གསོལ༔ རིན་ཆེན་སྙན་རྒྱན་དར་དམར་སྐུ་རེག་མཛེས༔ རྡོ་རྗེ་ཐོད་པ་ཚེ་བུམ་ཁ་ཊྭཱཾ་བསྣམས༔ རྒྱ་ལྷམ་གསོལ་ཞིང་ཞབས་གཉིས་རོལ་སྟབས་ཚུལ༔ བག་དྲོ་ལྷུན་ཆགས་གཟི་བརྗིད་ལྡན་པར་བསྒོམ༔ གཡས་སུ་པད་ཟླར་ཚེ་དཔལ་བསྐྱེད་པའི་ཡུམ༔ ལྷ་ལྕམ་དམར་མོ་མདའ་དར་ཚེ་བུམ་འཛིན༔ དཀར་གསལ་ཉམས་ཅན་རིན་ཆེན་རུས་པས་བརྒྱན༔ བགྲེས་རྒུད་མི་མངའ་ཞི་འཛུམ་གསལ་བར་བསྒོམ༔
གཡོན་དུ་པད་ཉིར་བདེ་ཆེན་བསྐྱེད་པའི་ཡུམ༔ མཚོ་རྒྱལ་དཀར་མོ་བྷནྡྷ་བདུད་རྩི་བསྣམས༔ བདེ་བའི་ཉམས་ཅན་དར་དང་རུས་པས་བརྒྱན༔ དཀར་ལ་མཛེས་འཛུམ་བཅུ་དྲུག་གཞོན་ནུའི་ཚུལ༔ དགའ་བཞིའི་བདེ་སྟོང་འབར་འཛག་དྭངས་མ་འདྲེན༔ རླུང་སེམས་གཅིག་དྲིལ་འཆི་མེད་འཇའ་ལུས་ཚུལ༔ ཧྲཱིཿ དེ་ནས་གནས་གསུམ་བྱིན་རླབས་འཁྲིགས་པའི་ཀློང་༔ སྟེང་འོག་ཕྱོགས་མཚམས་འཇའ་འོད་གུར་ཁང་ནས༔ ཨོ་རྒྱན་ཡབ་ཡུམ་རིག་འཛིན་རྒྱ་མཚོ་ལ༔
དཔའ་བོ་ཌཱཀྐི་དམ་ཅན་ཆོས་སྐྱོང་སོགས༔ རྩ་ཁམས་གནས་ཡུལ་དག་པའི་ཞིང་ཁམས་ནས༔ མངོན་སུམ་ཆུ་ཟླ་གཅིག་ཤར་ཀུན་ལྡང་བཞིན༔ རང་བཞིན་གནས་ནས་སྐད་ཅིག་སྤྱན་འདྲེན་ནོ༔ སྤྱན་དྲངས་པ་ནི༔ ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔
པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་སྒྲུབ་ཀྱིས༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ༔
ཛཿཧཱུྃ་བཾ་ཧོཿ ཨ་ཝེ་ཤ་ཡ་ཨཱཿ བཞུགས་སུ་གསོལ་བ་ནི༔ ཨཱཿ གདོད་ནས་དག་པའི་གཞལ་ཡས་སུ༔ རང་རིག་པདྨ་ཀཱ་ར་རྗེ༔ དབྱེར་མེད་རོ་གཅིག་མ་འདྲེས་མེད༔ ཐུགས་ཡིད་གཉིས་མེད་བཞུགས་སུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་སཏྭཾ༔ ལྟ་བས་མཇལ་ཕྱག་འཚལ་བ་ནི༔
ཨཱཿ ཁྱབ་བདག་བླ་མ་ཆོས་ཀྱི་སྐུ༔ འགྱུར་བ་མེད་པ་ལོངས་སྤྱོད་རྫོགས༔ རིག་པ་རང་ཞལ་སྤྲུལ་པའི་སྐུ༔ འཁྲུལ་པ་འདག་ཕྱིར་ཕྱག་འཚལ་ལོ༔ ན་མོ་པུ་རུ་ཤ་ཡ་ཨཱཿ མཆོད་པ་འབུལ་བ་ནི༔ ཨོཾ་ཨཱཿཧཱུྃ༔ ཕྱི་སྣོད་སྟོང་གསུམ་ཡངས་པ་རུ༔ མཆོད་རྫས་གཟུགས་སྒྲ་དྲི་རོ་རེག༔
ནང་བཅུད་རྩ་ཁམས་ལྷ་མོའི་ཚོགས༔ སྨན་དང་རཀྟ་གཏོར་མཆོད་སྤུང་༔ གསང་མཆོད་སྦྱོར་སྒྲོལ་བདེ་སྟོང་དང་༔ ག་ན་ཙཀྲའི་མཆོད་པ་འབུལ༔ ཨོཾ་པུཥྤེ་དྷཱུ་པེ་ སོགས་ རཱུ་པ་ཤབྡ་ སོགས་ ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཁཱ་ཧི༔ རྣམ་དག་དྲན་ཅིང་བསྟོད་པ་ནི༔ ཧཱུྃ༔ མ་བཅོས་སྤྲོས་བྲལ་ཀ་དག་ངོ་བོ་ཉིད༔ ཟང་ཐལ་འགགས་མེད་ཐུགས་རྗེ་སོ་སོར་སྟོན༔
འགྲོ་བའི་དོན་ཕྱིར་ཡེ་ཤེས་སྒྱུ་མའི་གར༔ ཨོ་རྒྱན་གུ་རུ་པད་འབྱུང་རྗེ་ལ་བསྟོད༔ ཧཱུྃ༔ སྐུ་མདོག་དཀར་འཚེར་ཞི་འཛུམ་ཆགས་པ་ནི༔ ཡེ་ཤེས་སྐུ་ལྔ་འདུ་འབྲལ་མེད་པའི་བརྡ༔ དབུ་ལ་གསེར་གྱི་སྙན་ཞུ་གསོལ་བ་ནི༔ བདེ་ཆེན་རྒྱལ་པོ་འགྲོ་བའི་དོན་མཛད་བརྡ༔ དེ་ལ་རིན་ཆེན་རྡོ་རྗེ་བཙུགས་པ་ནི༔ ཀུན་གཞིའི་གནས་ལུགས་འགྱུར་བ་མེད་པའི་བརྡ༔ རྩེ་མོར་སྒྲོ་ཕོད་དང་རུ་བཙུགས་པ་ནི༔
ས་ལམ་ཐེག་ཆེན་དུས་གཅིག་བགྲོད་པའི་བརྡ༔ དར་ཚོན་སྣ་ལྔའི་ཅོད་པན་འཕུར་བ་ནི༔ ཡེ་ཤེས་ལྔ་ལྡན་རོལ་རྩལ་སྟོན་པའི་བརྡ༔ ཉི་ཟླ་ནོར་བུའི་རྒྱན་མདངས་སྤྲས་པ་ནི༔ སྲིད་ཞིའི་མ་རིག་མུན་པ་སེལ་བའི་བརྡ༔ སྣ་ཚོགས་རྡོ་རྗེ་རྒྱ་གྲམ་ལྡན་པ་ནི༔ དགོངས་བརྡ་རྒྱ་མཚོའི་སློབ་དཔོན་ཡིན་པའི་བརྡ༔ ཁྱུང་གཤོག་རིན་ཆེན་དྲྭ་བས་སྤྲས་པ་ནི༔ བརྒྱུད་འཛིན་བུ་ལ་དགོས་འདོད་འབྱུང་བའི་བརྡ༔ རཏྣའི་སྙན་རྒྱན་གདུ་བུ་འཁྲོལ་བ་ནི༔
འཁོར་ལོས་བསྒྱུར་རྒྱལ་ཀུན་གྱི་དད་དཔོན་བརྡ༔ མཐིང་ག་ཆུ་རིས་ཕོད་ཀ་བཀླུབས་པ་ནི༔ ཟབ་གསང་ལྟ་བ་མི་ཤིགས་སྟོན་པའི་བརྡ༔ གོང་ལག་མུ་ཏིག་ཆུན་པོས་སྤྲས་པ་ནི༔ རྩ་རླུང་བདེ་སྟོང་འདུ་འབྲལ་མེད་པའི་བརྡ༔ དར་དམར་རྒྱ་མའི་སྐུ་རེག་བཅིངས་པ་ནི༔ མ་སྲིང་མཁའ་འགྲོ་རྟག་ཏུ་འདུ་བའི་བརྡ༔ ཆོས་གོས་གསེར་གྱི་ཧ་རི་གསོལ་བ་ནི༔ སྡེ་སྣོད་ལུང་རིགས་གསང་མཛོད་འཛིན་པའི་བརྡ༔ སྨུག་ནག་གཡུང་དྲུང་བེར་ཆེན་གསོལ་བ་ནི༔
སྣང་སྲིད་དབང་སྡུད་གཙོ་བོ་ཡིན་པའི་བརྡ༔ ཞེ་སྡང་སྟག་གིས་གོང་ལག་བརྒྱན་པ་ནི༔ སྐལ་ངན་བདུད་རིགས་རྒོལ་བ་འཇོམས་པའི་བརྡ༔ ཕྱག་གཡས་རྡོ་རྗེ་རྩེ་ལྔ་བསྣམས་པ་ནི༔ མ་རུངས་ཟིལ་གནོན་གདུག་པ་འདུལ་བའི་བརྡ༔ གཡོན་པས་བྷནྡྷ་ཚེ་བུམ་བསྣམས་པ་ནི༔ འཆི་མེད་རིག་འཛིན་འཇའ་ལུས་སྟོན་པའི་བརྡ༔ ཁ་ཊྭཱཾ་རྩེ་གསུམ་མཆན་དུ་འཆང་བ་ནི༔ དུག་གསུམ་ལ་སོགས་འཁྲུལ་རྟོག་གཅོད་པའི་བརྡ༔ གསུས་པ་ཆེ་ཞིང་གསུས་ཁྱིམ་འཁྱིལ་བ་ནི༔
སྒྲུབ་ལ་མཆོག་ཐུན་ཆར་ལྟར་འབེབས་པའི་བརྡ༔ ཞབས་གཉིས་རོལ་སྟབས་རྒྱ་ལྷམ་གསོལ་བ་ནི༔ འཁོར་བའི་སྡུག་བསྔལ་རྒྱ་མཚོ་སྐེམ་པའི་བརྡ༔ སྐུ་ལ་འོད་ཕུང་གཟི་བརྗིད་འཁྱིལ་བ་ནི༔ ཕྱོགས་དུས་རྒྱལ་བ་ཀུན་གྱི་ངོ་བོའི་བརྡ༔ སྤྱན་རྩ་འཁྱིལ་བ་མཁའ་དབྱིངས་གཟིགས་པ་ནི༔ ནམ་ཡང་ཐུགས་རྗེ་འདུ་འབྲལ་མེད་པའི་བརྡ༔ བརྡ་རྟགས་རྒྱན་རྫོགས་བླ་མ་རྗེ་ལ་བསྟོད༔ འགྲོ་བའི་མགོན་མཆོག་མ་ཧཱ་གུ་རུར་བསྟོད༔ སྣང་མཐའི་དབང་ཕྱུག་མཚོ་སྐྱེས་རྡོ་རྗེར་བསྟོད༔
རྒྱལ་སྲས་ལྷུན་གྲུབ་པད་འབྱུང་སྐུ་ལ་བསྟོད༔ གཏན་གྱི་སྐྱབས་མཆོག་རྒྱ་གར་པ་ལ་བསྟོད༔ མདོ་སྔགས་གཙུག་རྒྱན་ཉི་འོད་གསལ་ལ་བསྟོད༔ བཀའ་དྲིན་འཁོར་མེད་ཕ་ལ་བསྟོད་པའི་མཐུས༔ བུ་ལ་ཐུགས་རྗེའི་བྱིན་ཆེན་ཆར་ལྟར་ཕོབ༔ མཚུངས་མེད་ཉིད་ལྟར་དེང་འདིར་བདག་གྱུར་ཅིག༔ ཧཱུྃ༔ ཟག་མེད་དགའ་བཞི་བསྐྱེད་པའི་དབང་མོ་ཆེ༔ དབྱིངས་ཕྱུག་མནྡ་ར་བ་མཚོ་རྒྱལ་ལྕམ༔ མདའ་དར་ཚེ་བུམ་སྲིད་ཞིའི་ཚེ་བཅུད་སྡུས༔
དྭངས་མའི་བདུད་རྩི་བདེ་ཆེན་མཆོད་སྤྲིན་སྤྲོ༔ ཟུང་འཇུག་ཡེ་ཤེས་འཁོར་ལོའི་ཕྱག་རྒྱ་བསྒྱུར༔ ཐུགས་འཛིན་ཡུམ་མཆོག་གཉིས་ལ་ཕྱག་འཚལ་བསྟོད༔ ཧཱུྃ༔ སྔོན་ཚེ་ལས་དབང་པད་དཀར་ཐ་ཚིག་བསྲུངས༔ ད་ལྟ་རིག་འཛིན་བདག་གི་བཀའ་ཉན་སྒྲུབ༔ བསྟན་དགྲ་དམ་ཉམས་མ་ལུས་སྒྲོལ་མཛད་པ༔ དམ་ཅན་ཆོས་སྐྱོང་ཚོགས་ལ་བསྟོད་ཅིང་བཤགས༔ ཨཱཿ གཟུགས་སྣང་ཐམས་ཅད་ཡེ་ཤེས་རོལ་པའི་ཀློང་༔
སྣང་བ་ཐམས་ཅད་སྤྲུལ་སྐུའི་ཞིང་དུ་ཤར༔ གྲགས་པ་ཐམས་ཅད་འཛབ་དབྱངས་དི་རི་རི༔ དྲན་རྟོག་ཐམས་ཅད་ཆོས་སྐུ་བློ་ལས་འདས༔ སྨྲ་བསམ་བརྗོད་བྲལ་ངང་དུ་ཛཔ྄་འདི་བཟླ།
རྩ་བསྙེན་ནི༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྒྲུབ་པ་ལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ༔ ལས་སྦྱོར༔
ཧྲཱི་མ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲཱིཾ་ཧྲཱིཾ་ཛཿ སརྦ་སིདྡྷི་ཕ་ལ་ཧཱུྃ༔ ཚོགས་བྱིན་གྱིས་བརླབ་པ་ནི༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཨཱཿ སྲིད་གསུམ་རྣམ་རྒྱལ་ཆོས་དབྱིངས་བྷནྡྷ་རུ༔ ཁམས་གསུམ་སེམས་ཅན་མ་ལུས་ཚོགས་གཏོར་བཤམས༔ ཏིང་འཛིན་སྣང་བཞི་ཆེན་པོར་བྱིན་གྱིས་རློབས༔ འཁོར་འདས་ཁྱབ་བརྡལ་རང་གསལ་མཆོད་སྤྲིན་སྤྲོ༔
སྤྱན་འདྲེན་པ་ནི༔ ཧཱུྃ༔ བཞེངས་ཤིག་པད་འབྱུང་ཡབ་ཡུམ་ཌཱཀྐིའི་ཚོགས༔ དཔའ་བོ་མཁའ་འགྲོ་ཆོས་སྲུང་གཏེར་བདག་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ འཁྲུལ་པ་རང་སར་དག་པར་བྱིན་གྱིས་རློབས༔ གནས་ཁང་བྱིན་ཆེན་འབེབས་པར་བྱིན་གྱིས་རློབས༔ ཅིར་སྣང་ཡེ་ཤེས་རོལ་པར་བྱིན་གྱིས་རློབས༔ གུ་ཡངས་རྒྱལ་ས་ཟིན་པར་བྱིན་གྱིས་རློབས༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ
ཚོགས་མཆོད་ནི༔ ཨཱཿ གདོད་ནས་ཀུན་ཁྱབ་བློ་འདས་རྫོགས་པ་ཆེ༔ མ་ལུས་སངས་རྒྱས་བྱང་སེམས་མཆོད་པའི་གནས༔ ཨོ་རྒྱན་ཡབ་ཡུམ་རྩ་བརྒྱུད་བླ་མ་དང་༔ མ་སྲིང་ཌཱཀྐི་དམ་ཅན་མཉེས་གྱུར་ཅིག༔ ཨོཾ་གུ་རུ་དྷེ་ཝ་ཌཱཀྐི་ནཱི་ག་ན་ཙཀྲ་པཱུ་ཛ་ལ་ཁཱ་ཧི༔ ཐུགས་དམ་དབྱིངས་སུ་སྐོང་བ་ནི༔ ཨཱཿ སྣང་སྲིད་ཚོགས་ཁང་པདྨ་འོད་ཀྱི་ཞིང་༔
འདིར་ཚོགས་རྣལ་འབྱོར་རིག་འཛིན་ཕོ་མོའི་ཚོགས༔ ཚོགས་རྫས་ཡོ་བྱད་འདོད་ཡོན་སྤྲིན་ཕུང་འཁྲིགས༔ བླ་མ་རྩ་གསུམ་རྒྱ་མཚོའི་ཐུགས་དམ་བསྐང་༔ ཡི་དམ་ཞི་ཁྲོ་རབ་འབྱམས་ཐུགས་དམ་བསྐང་༔ རྩ་ཁམས་དྭངས་མ་མཁའ་འགྲོའི་ཐུགས་དམ་བསྐང་༔ ལས་སྒྲུབ་དཔའ་བོ་ཌཱཀྐིའི་ཐུགས་དམ་བསྐང་༔ མངོན་སྤྱོད་དམ་ཅན་ཡོངས་ཀྱི་ཐུགས་དམ་བསྐང་༔ ཟག་མེད་དགོངས་ཀློང་ཆོས་ཀྱི་དབྱིངས་སུ་རྫོགས༔ ཉམས་ཆག་འགལ་འཁྲུལ་སྐྱེ་མེད་ཀློང་དུ་བསྐང་༔ ཉོན་མོངས་རྟོག་སྒྲིབ་ཆོས་ཉིད་དབྱིངས་སུ་དག༔
ས་ཡ་འབུམ་སྡེ་སྐུ་གསུང་ཐུགས་སུ་བསྐང་༔ བརྒྱད་ཁྲི་བཞི་སྟོང་ཆོས་ཟད་བློ་ལས་འདས༔ སྣང་སྟོང་ཟུང་འཇུག་ཁྱབ་བརྡལ་ཆེན་པོར་བསྐང་༔ ཀློང་དུ་བཤགས་པ་ནི༔ ཨཱཿ གསང་སྒྲུབ་བླ་མའི་དཀྱིལ་འཁོར་དང་༔ མཆེད་ལྕམ་རྡོ་རྗེ་སྤུན་གྲོགས་རྣམས༔ སྐུ་གསུང་ཐུགས་ཀྱི་དམ་ཚིག་གི༔ ཉམས་ཆག་བཤགས་སོ་བྱང་གྱུར་ཅིག༔ ཨོཾ་གུ་རུ་ས་ཏྭ་ས་མ་ཡ་ སོགས་ ས་ཏྭ་ཨཱཿ
གཟུང་འཛིན་བསྒྲལ་བ་ནི༔ ཨཱཿ སྣང་སྲིད་དཔལ་ཆེན་བདེན་སྟོབས་ཀྱིས༔ ཐ་མལ་ཞེན་པ་མྱུར་དུ་ཁུག༔ རིག་པ་ཡེ་ཤེས་རྡོ་རྗེ་ཡིས༔ ང་བདག་གཟུང་འཛིན་དབྱིངས་སུ་བསྒྲལ༔ འཕོ་མེད་འཕོ་བའི་ཀློང་དུ་ཐིམ༔ སྐྱེ་མེད་ཆོས་དབྱིངས་ཞལ་དུ་བསྟབ༔ གཉིས་འཛིན་རེ་དོགས་རྡུལ་དུ་རློག༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་དགྲ་བགེགས་ནྲྀ་ཏྲི་ཤ་ཏྲུཾ་མཱ་ར་ཡ་ཁཱ་ཧི༔
འདོད་ཡོན་རྒྱན་དུ་རོལ་ཅིང་ལྷག་སྡུད་ནི༔ ཨོཾ་ཨ་ཀ་རོ་ སོགས་ཀྱིས་བྱིན་བརླབ། ཨོཾ་ཨཱཿཧཱུྃ༔ ལྷག་སྡུད་མ་སྲིང་དབང་ཕྱུག་ཚོགས༔ བསྟན་སྲུང་ཕྲ་མེན་ཀེའུ་རཱི༔ འདོད་ཡོན་ལྷག་མ་འདི་བཞེས་ལ༔ སྔོན་གྱི་ཐ་ཚིག་ཅི་བཞིན་དུ༔ ཟབ་གཏེར་བསྟན་པ་རྒྱས་པར་མཛོད༔ ཨུཙྪིཥྚ་བྷ་ལིངྟ་ཁཱ་ཧི༔ མི་མངོན་དབྱིངས་ནས་ཐུགས་དམ་བསྐུལ༔
ཧཱུྃ༔ རྣམ་དག་ཡེ་ཤེས་དབྱིངས་ཀྱི་ཕོ་བྲང་ནས༔ རིག་འཛིན་ཀུན་གྱི་འདུས་གཟུགས་ཐོད་ཕྲེང་རྩལ༔ རྩ་གསུམ་གསང་སྒྲུབ་དཀྱིལ་འཁོར་ལྷ་ཚོགས་རྣམས༔ མི་མངོན་དབྱིངས་ནས་ཐུགས་དམ་གནད་ནས་བསྐུལ༔ དམ་སྲི་རྒྱལ་འགོང་སྲོག་རྩ་སྙིང་ནས་དྲོངས༔ བསྲེག་བཅོམ་གཏོར་བརླག་མིང་ཡང་མེད་པར་མཛོད༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མ་ཡ་ཨི་དཾ་བ་ལིངྟ་ཁ་ཁ་ཁཱ་ཧི༔ ཐ་ཚིག་བསྒྲག་པ་ནི༔ ཧཱུྃ༔
སྔོན་ཚེ་ཀུན་བཟང་པད་འབྱུང་ཐ་ཚིག་དང་༔ བར་དུ་གནམ་ལྕགས་རྡོ་རྗེས་བཀའ་བསྒོས་ཤིང་༔ ཐ་མ་རྣལ་འབྱོར་བདག་གི་རོགས་དན་གྱིས༔ དམ་ཆོས་སྒྲུབ་ལ་བར་ཆད་མེད་པར་མཛོད༔ བརྟན་མ་སྐྱོང་པ་ནི༔ ཧཱུྃ༔ བོད་ཁམས་བསྟན་པ་སྐྱོང་བ་ཡི༔ བརྟན་མ་བཅུ་གཉིས་ཡ་མའི་ཚོགས༔ བདག་གི་གྲོགས་མཛོད་བསྟན་པ་སྐྱོངས༔ མཆོད་གཏོར་བཞེས་ལ་ཕྲིན་ལས་མཛོད༔
རྟ་བྲོ་ནི༔ ཧཱུྃ་ཧཱུྃ་ཧཱུྃ༔ སྣང་སྲིད་དྲག་པོ་ཧཱུྃ་དུ་གསལ༔ ཐར་མེད་རུ་ཏྲ་དམ་སྲི་བགེགས༔ སྟོང་པ་ཧཱུྃ་གི་འོག་ཏུ་མནན༔ ཧཱུྃ་གིས་བྲོ་རར་རྒྱས་གདབ་བོ༔ ཧཱུྃ་ཧཱུྃ་ཧཱུྃ༔ ལྃ་སཏྭཾ་བྷ་ཡ་ནན༔ དབང་དང་དངོས་གྲུབ་བླང་བ་ནི༔ ཨཱཿ
རྩ་གསུམ་དགོངས་འདུས་ལྷ་ཚོགས་རྣམས༔ ཡེ་ནས་མ་བཅོས་བྱང་ཆུབ་སེམས༔ བདུད་རྩི་སྙིང་པོ་མཁའ་ལ་ཐིམ༔ མཁའ་ནས་ཨཱཿཡིག་ལྗགས་ལ་ཞུགས༔ མི་ཤིགས་རྡོ་རྗེའི་དངོས་གྲུབ་ཐོབ༔ ཨ་ཨ་ཨཱཿ ཀཱ་ཡ་ཝཱཀྐ་ཙིཏྟ་སིདྡྷི་ཕ་ལ་ཧོཿ བཀྲ་ཤིས་བརྗོད་པ་ནི༔ ཨཱཿ དབྱིངས་ཀྱི་བཀྲ་ཤིས་ཁྱབ་བདག་གདོད་མའི་མགོན༔
འཇའ་ལུས་ཟང་ཐལ་འགྲུབ་པའི་བཀྲ་ཤིས་ཤོག༔ སྣང་སྟོང་བཀྲ་ཤིས་ལོངས་སྐུ་རྡོ་རྗེ་སེམས༔ ཐུགས་རྗེ་ཕྱོགས་བཅུར་ཁྱབ་པའི་བཀྲ་ཤིས་ཤོག༔ དྲན་རིག་བཀྲ་ཤིས་སྤྲུལ་སྐུ་པདྨ་འབྱུང་༔ ཨ་ཏི་ཐིག་ལེ་ཉག་གཅིག་བཀྲ་ཤིས་ཤོག༔ དམིགས་མེད་ལྟ་བས་དཀྱིལ་འཁོར་བསྡུ་བ་ནི༔ ཨཱཿ ཀ་དག་ངོ་བོ་མི་དམིགས་ཡེ་ནས་དག༔ ཀུན་གསལ་ཆོ་འཕྲུལ་རྩ་གསུམ་ལྷ་ཚོགས་རྣམས༔ ལྷན་སྐྱེས་ཡེ་ཤེས་གཉུག་མའི་སྦུབས་སུ་བསྡུ༔
གཤེགས་མེད་གཤེགས་ཡུལ་གཤེགས་བྱ་གདོད་ནས་ཨཱཿ ཨ་ཨ་ཨཱཿ བསྔོ་སྨོན་ནི༔ ཨཱཿ རིག་འཛིན་བླ་མའི་དཀྱིལ་འཁོར་བསྒྲུབ་པའི་གཙོས༔ བདག་གཞན་དུས་གསུམ་དགེ་བ་ཅི་བསགས་པ༔ མ་གྱུར་འགྲོ་རྣམས་ཆོས་ཀྱི་དབྱིངས་སུ་རྫོགས༔ དམིགས་མེད་སྤྲོས་བྲལ་བསྔོ་སྨོན་མཐའ་རྒྱས་ཤོག ས་མ་ཡ༔ རྒྱ་རྒྱ་རྒྱ༔
སྣང་སྲིད་དག་པ་རབ་འབྱམས་བླ་མ་སྤྲུལ་སྐུའི་ཞིང་དུ་རྟོགས་པའི་རང་མདངས་སུ༔ ཨོ་རྒྱན་ཡབ་ཡུམ་དང་གཉིས་སུ་མེད་པར་ཐུགས་ཡིད་དབྱེར་མེད་དུ་བསྲེས་ཤིང་ཉིན་མཚན་ཆིག་དྲིལ་ཁོར་ཡུག་མུ་མཐའ་བྲལ་བའི་ངང་ནས༔ ལྷ་སྔགས་རོལ་པ་ཆེན་པོར་འབྱམས་ཀླས་སུ་སྤྱོད་ལམ་རྣམ་བཞིའི་ངང་དུ་མ་བྲལ་བར༔ ཨོ་རྒྱན་ཡབ་ཡུམ་ཞལ་མངོན་སུམ་མཇལ་ཏེ་ཚེ་འཕོས་ནས་འཇའ་ལུས་འགྲུབ་ཅིང་མ་རྒན་འགྲོ་དྲུག་མཐོང་ཐོས་དྲན་རིག་ཐམས་ཅད་རིག་འཛིན་གྱི་ས་ལམ་བགྲོད་པའི་རྒྱུར་གྱུར་ཅིག༔ ཁ་ཐཾ༔ གུ་ཧྱ༔ བརྡ་ཐིམ༔ ས་མ་ཡ༔ རྒྱ་རྒྱ་རྒྱ༔ ཞེས་པ་འདི་ཡང་རང་རིག་རང་གསལ་འགགས་མེད་ཀྱི་ཀློང་ནས་དབྱིངས་ཀྱི་ཌཱཀྐིའི་བཀའ་ཡིས་བསྐུལ་བ་ལྟར་རིག་འཛིན་རྩ་གསུམ་གླིང་པའི་སྐྱེ་ཕྲེང་ལྔ་པ་ངེས་དོན་ཆོས་དབྱིངས་རང་གྲོལ་ཞེས་པའམ།
ཨོ་རྒྱན་ལས་རབ་གཏེར་བན་གླིང་པས་ས་འབྲུག་ལོ་མཆོག་ཏུ་ཟླ་བའི་ཡར་ཚེས་བཅོ་ལྔའི་ཉིན་དབྱིངས་རིག་སྒྲོམ་བུ་ལས་ཕབ་པའི་ཡི་གེ་པ་ནི་རྩ་གླིང་སྐྱེ་ཕྲེང་གི་རུས་བརྒྱུད་འཛིན་པ་རཏྣ་ཀརྨས་བྲིས་པ་དགེ་ལེགས་འཕེལ།། །། ༼ཤ༽ ༄༅། བླ་མ་བདེར་འདུས་ཐུགས་ཀྱི་ནོར་བུ་ལས། གསང་སྒྲུབ་ལས་བྱང་སྙིང་གི་ཐིག་ལེའི་བདུད་རྩི་ལག་མཆོད་ནི། ཨོཾ་ཨཱཿཧཱུྃ། ཀ་པཱ་ལ་ཡི་དམ་རྫས་སྣོད་ནང་དུ། ། རྩ་བརྒྱད་སྟོང་སྦྱར་བདུད་རྩི་ཨ་མྲྀ་ཏ། ། སོར་བཅུད་ལྷ་མོ་འདོད་ཡོན་སྤྲིན་ཕུང་འཁྲིགས། ། བླ་མ་རྩ་གསུམ་ལྷ་ཚོགས་མཉེས་མཆོད་འབུལ། ཧཱུྃ།
ཆོས་སྐུ་ཀུན་བཟང་ལོངས་སྐུ་རྡོ་རྗེ་སེམས། ། སྤྲུལ་སྐུ་དགའ་རབ་ཤྲཱི་སིང་འཇམ་དཔལ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁ་ཧི། པདྨ་འབྱུང་གནས་རིག་འཛིན་བརྒྱད་རྣམས་དང༌། ། སངས་རྒྱས་ཡེ་ཤེས་རྗེ་འབངས་གྲོགས་ལྔ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ༔ ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁ་ཧི།
ཡེ་ཤེས་མཚོ་རྒྱལ་མནྡ་ར་བ་དང༌། ། ཟབ་གསང་མངའ་བརྙེས་ཌཱཀྐིའི་རིགས་རྣམས་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁ་ཧི། རྩ་གསུམ་གླིང་པ་ཀུན་བཟང་འཆི་མེད་ནོར། ། འགྲོ་འདུལ་ཕྲིན་ལས་པདྨ་ངེས་དོན་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁ་ཧི།
ངེས་དོན་ཆོས་དབྱིངས་ཆོས་བདག་ལས་ཅན་དང༌། ། ཡང་སྤྲུལ་སྐུ་མཆོག་ཐུགས་ཀྱི་རིགས་རྣམས་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁ་ཧི། བདེར་འདུས་ཐུགས་སྒྲུབ་བླ་མ་ཡི་དམ་དང༌། ། དཔའ་བོ་མཁའ་གྲོ་ཆོས་སྐྱོང་ཚོགས་རྣམས་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁ་ཧི།
དམ་ཅན་རྒྱ་མཚོ་དཔལ་མགོན་སྲོག་བདུད་དང༌། ། གདོང་ཅན་རིགས་བཞི་བཀའ་དང་གཏེར་སྲུང་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། ། ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ། ། སརྦ་པཉྩ་ཨ་མྲྀ་ཏ་ཁ་རཾ་ཁ་ཧི། རྩ་གསུམ་རྒྱལ་བའི་ལྷ་ཚོགས་ཐུགས་རྒྱུད་བསྐུལ། ། གནས་གསུམ་འབྲུ་གསུམ་འོད་ཟེར་འཕྲོས་པ་ཡིས། ། རང་གི་གནས་གསུམ་ཐིམ་པས་མཆོག་དབང་ཐོབ། ། སྒྲིབ་གཉིས་ཡོངས་དག་སྐུ་བཞི་མངོན་གྱུར་ཤོག ། ཀཱ་ཡ་སིདྡྷི་ཨོཾ།
ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ། སརྦ་སིདྡྷི་ཧྲཱི། སྤུ་བོ་གནམ་ལྕགས་ལྔ་པས་སོ།། །། ༼ས༽ ༄༅། བླ་མ་བདེར་འདུས་ཐུགས་ཀྱི་ནོར་བུ་ལས༔ བསྐང་བ་བསྡུས་པ་དྲི་མེད་ཤེལ་ཕྲེང་བཞུགས་སོ༔ རབ་འབྱམས་རྒྱལ་ཀུན་བདེར་འདུས་ལྷ་ལ་འདུད༔ ས་མ་ཡ༔ གང་གི་ཐོག་མེད་ཐུགས་རྗེ་རྨད་པོ་ཆེ༔
ཀུན་འབྱུང་ཆོས་ཀྱི་འདོད་འཇོ་འཁོར་ལོས་བསྒྱུར༔ ཡིད་བཞིན་བསམ་པའི་རེ་བ་སྐོང་མཛད་པ༔ སྒྲིབ་གཉིས་ཡོངས་དག་བསྐང་བ་འདིར་སྤྲོའོ༔ དག་པ་གསུམ་གྱི་སྟོང་གསུམ་སྣོད་ནང་དུ༔ གསལ་བ་གསུམ་གྱི་ཚོགས་གཏོར་རི་ལྟར་སྤུངས༔ ཆ་བ་གསུམ་གྱི་ལྷ་ཚོགས་མཉེས་པའི་རྫས༔ ཉོན་མོངས་གསུམ་གྱི་བག་ཆགས་སྟོབས་འཇོམས་ཤོག༔ རྃ་ཡྃ་ཁྃ༔ གིས་སྦྱངས༔ ཨོཾ་ཨཱཿཧཱུྃ༔
ཧཱུྃ༔ གདོད་ནས་དག་པ་ཆོས་སྐུའི་ཀློང་ཡངས་ནས༔ མ་རྟོགས་སེམས་ཅན་འཁྲུལ་པའི་ལས་སྒྲིབ་ཀྱི༔ བསྐང་རྫས་མི་གཙང་འབག་བཙོག་ཤེས་སྒྲིབ་རྣམས༔ བྱང་ཞིང་དག་ནས་སྟོང་ཁམས་གང་བར་གྱུར༔ ཨོཾ་བཛྲ་སྥ་ར་ཎ་སུ་ཁྃ་ས་མ་ཡ་ཤྲཱི་ཡེ་དྷརྨ་དྷཱ་ཏུ་མ་ཧཱ་པཉྩ་ཨ་མྲྀ་ཏ་རཀྟ་བ་ལིངྟ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ཁཱ་ཧི༔ དགྱེས་པའི་གདངས་བཏང་ལྟ་བའི་དབྱིངས་སུ་བསྐང་༔ ཌཱ་དྲིལ་རོལ་མོ་སྤོས་དང་གླིང་བུ་འབུད༔ ཐུགས་དམ་རྒྱུད་བསྐུལ་གདུང་བའི་ང་རོ་ཡིས༔ བྱིན་རླབས་སྤྲིན་ཕུང་འདོད་ཡོན་ཟད་མེད་གྱུར༔
ཧཱུྃ༔ དབྱིངས་རིག་ཟང་ཐལ་ཕོ་བྲང་ནས༔ གདོད་མའི་མགོན་པོ་ཀུན་ཏུ་བཟང་༔ རིགས་ཀྱི་བདག་པོའི་ཐུགས་དམ་བསྐང་༔ རི་བོ་ཏ་ལའི་ཕོ་བྲང་ནས༔ འཇིག་རྟེན་དབང་ཕྱུག་སྤྱན་རས་གཟིགས༔ འགྲོ་བའི་མགོན་པོའི་ཐུགས་དམ་བསྐང་༔ དཔལ་རི་པདྨའི་ཕོ་བྲང་ནས༔ མཚོ་སྐྱེས་རྡོ་རྗེ་སྤྲུལ་པའི་སྐུ༔ སྣང་སྲིད་ཟིལ་གནོན་ཐུགས་དམ་བསྐང་༔
བདེ་སྟོང་གསང་བའི་ཕོ་བྲང་ནས༔ ཚེ་ལ་མངའ་བརྙེས་མནྡ་ར༔ ཡེ་ཤེས་མཚོ་རྒྱལ་ཐུགས་དམ་བསྐང་༔ གང་འདུལ་ཐབས་ཀྱི་ཕོ་བྲང་ནས༔ སྤྲུལ་པ་རྣམ་བརྒྱད་སྐུར་སྟོན་པ༔ རིག་འཛིན་བརྒྱད་ཀྱི་ཐུགས་དམ་བསྐང་༔ བསམ་ཡས་མཆིམས་ཕུའི་ཕོ་བྲང་ནས༔ བོད་ཡུལ་མུན་པ་གསལ་མཛད་པའི༔ རྗེ་འབངས་ཉེར་ལྔའི་ཐུགས་དམ་བསྐང་༔ སྣང་སྟོང་ཆོས་དབྱིངས་ཕོ་བྲང་ནས༔
ཟབ་གསང་བརྡ་ཡི་རྒྱུད་གྲོལ་བ༔ གནམ་ལྕགས་རྡོ་རྗེའི་ཐུགས་དམ་བསྐང་༔ བདུད་འདུལ་ཆོས་གླིང་ཕོ་བྲང་ནས༔ ཐུགས་སྤྲུལ་ཆོས་བདག་ལས་ཅན་དང་༔ སྤྲུལ་པའི་སྐུ་མཆོག་ཐུགས་དམ་བསྐང་༔ ཧཱུྃ༔ སྐྱེ་འཆི་གཉིས་སྤངས་རྣམ་པར་དག༔ རྒྱལ་བ་དགོངས་བརྒྱུད་ཐུགས་དམ་བསྐང་༔ ཏིང་འཛིན་མཆོག་བརྙེས་རྣམ་དག་ནས༔ རིག་འཛིན་བརྡ་བརྒྱུད་ཐུགས་དམ་བསྐང་༔
རྒྱུད་ལུང་མན་ངག་རྣམ་དག་ནས༔ གང་ཟག་སྙན་བརྒྱུད་ཐུགས་དམ་བསྐང་༔ བདེན་བཞི་ཆོས་ཀྱི་འཁོར་ལོ་བསྐོར༔ བཀའ་བརྒྱུད་བླ་མའི་ཐུགས་དམ་བསྐང་༔ དྲིན་ཅན་རྩ་བརྒྱུད་རྣམ་དག་ནས༔ བླ་མ་རྣམས་ཀྱི་ཐུགས་དམ་བསྐང་༔ སྒྱུ་ལུས་དག་པའི་གཞལ་ཡས་ནས༔ དམ་པ་རིགས་བརྒྱའི་ཐུགས་དམ་བསྐང་༔ རིག་པ་རྡོ་རྗེ་ལུ་གུ་རྒྱུད༔ ཆོས་ཀྱི་རྒྱལ་པོའི་ཐུགས་དམ་བསྐང་༔
གསལ་འཚེར་མཛེས་སྡུག་འོད་ཟེར་འབར༔ ཞི་བའི་ལྷ་ཚོགས་ཐུགས་དམ་བསྐང་༔ གར་དགུ་ཆས་བཅུ་རུས་པས་བརྒྱན༔ ཁྲོ་བོའི་ལྷ་ཚོགས་ཐུགས་དམ་བསྐང་༔ དངོས་གྲུབ་ཐམས་ཅད་སྩོལ་མཛད་པ༔ ཡི་དམ་ལྷ་ཚོགས་ཐུགས་དམ་བསྐང་༔ བར་ཆད་ཐམས་ཅད་སེལ་མཛད་པ༔ མཁའ་འགྲོའི་ལྷ་ཚོགས་ཐུགས་དམ་བསྐང་༔ གདུག་པ་མ་ལུས་ཀུན་འདུལ་ཕྱིར༔ ཆོས་སྐྱོང་དམ་ཅན་ཐུགས་དམ་བསྐང་༔
བཀའ་ཡི་བྱ་ར་སྲུང་མཛད་པའི༔ གཏེར་སྲུང་ཡོངས་ཀྱི་ཐུགས་དམ་བསྐང་༔ ཧཱུྃ༔ གཞན་ཡང་ཐུགས་དམ་བསྐང་བ་ནི༔ འདོད་ཡོན་ལྔ་དང་ལྷ་མོ་བརྒྱད༔ མཆོད་རྫས་ཕྱི་ཡི་ཐུགས་དམ་བསྐང་༔ བདུད་རྩི་མཱཾ་ས་རཀྟ་དང་༔ རྨད་དུ་བྱུང་བའི་གཏོར་མ་སོགས༔ ནང་གི་མཆོད་པའི་ཐུགས་དམ་བསྐང་༔ གསང་བའི་བདེ་སྟོང་བླ་ན་མེད༔
དགའ་བཞི་འབྱུང་ལྡོག་ཡས་མས་བརྟན༔ བདེ་བ་ཆེན་པོས་ཐུགས་དམ་བསྐང་༔ གསལ་གསུམ་ལྡན་པའི་བསྐྱེད་རྫོགས་ངང་༔ དམ་སྲི་རུ་ཏྲ་མ་རུངས་བསྒྲལ༔ སྦྱོར་སྒྲོལ་རོལ་པས་ཐུགས་དམ་བསྐང་༔ སྟོང་གསུམ་འདིའམ་གཞན་དག་ན༔ ཇི་སྙེད་ལུས་དང་ལོངས་སྤྱོད་ཀྱིས༔ རྒྱལ་བ་རྣམས་ཀྱི་ཐུགས་དམ་བསྐང་༔ སྣང་བ་སྣ་ཚོགས་ཆོ་འཕྲུལ་བསྒྱུར༔ ཐམས་ཅད་ཆོས་སྐུའི་ཀློང་ཡངས་ནས༔
དམིགས་མེད་སྤྲོས་བྲལ་ཐུགས་དམ་བསྐང་༔ ཐུགས་དམ་སྐོང་བའི་དམ་རྫས་ནི༔ བདུད་རྩི་ཚེ་ཡི་ཨ་མྲྀ་ཏ༔ དམ་རྫས་རྨད་བྱུང་བ་ལིངྟ༔ རྒྱུ་དྲུག་ཀུན་བསྒྲལ་རཀྟ་དང་༔ དྲི་ཆེན་བདུག་སྤོས་མར་མེའི་མདངས༔ ཨརྒྷཾ་ཞབས་བསིལ་མཆོད་ཡོན་ཆབ༔ ཕྱི་ནང་གསང་གསུམ་དེ་བཞིན་ཉིད༔ ཌཱ་རུ་རྔ་དང་རོལ་མོའི་རིགས༔ རྟེན་རྫས་སྒྲུབ་རྫས་མཆོད་པའི་རྫས༔
ཐོགས་མེད་ཡོངས་སུ་དངོས་འབྱོར་སྤྲུལ༔ སྣང་སྲིད་ཟིལ་གནོན་ཐུགས་དམ་བསྐང་༔ ལྷ་ལྕམ་མཚོ་རྒྱལ་ཐུགས་དམ་བསྐང་༔ སྤྲུལ་པ་བརྒྱད་ཀྱི་ཐུགས་དམ་བསྐང་༔ མ་སྲིང་ཌཱཀྐིའི་ཐུགས་དམ་བསྐང་༔ ཡི་དམ་རྟ་མགྲིན་ཐུགས་དམ་བསྐང་༔ ཡུམ་མཆོག་ཕག་མོའི་ཐུགས་དམ་བསྐང་༔ ཕོ་རྒྱུད་མགོན་པོའི་ཐུགས་དམ་བསྐང་༔ མོ་རྒྱུད་སྔགས་སྲུང་ཐུགས་དམ་བསྐང་༔ དམ་ཅན་ཡོངས་ཀྱི་ཐུགས་དམ་བསྐང་༔
ཧཱུྃ༔ བསྐང་དུ་མེད་དེ་ཁམས་གསུམ་ཡོངས་ཀྱིས་བསྐང་༔ མཆོད་དུ་མེད་དེ་སྐྱེ་མེད་དབྱིངས་སུ་མཆོད༔ སྦྱོར་དུ་མེད་དེ་སྣང་སྟོང་གཉིས་མེད་སྦྱོར༔ སྒྲོལ་དུ་མེད་དེ་སྐྱེ་འགག་མེད་པར་སྒྲོལ༔ བཤགས་སུ་མེད་དེ་ཆོས་དབྱིངས་ཀློང་དུ་བཤགས༔ ཁམས་གསུམ་ཡོངས་དག་ཆོས་སྐུའི་ཀློང་དུ་བསྐང་༔ དེ་ནས་བཤགས་པ་བྱ་བ་ནི༔ ཧཱུྃ༔ རྒྱལ་བ་རྒྱ་མཚོའི་ལྷ་ཚོགས་དགོངས་སུ་གསོལ༔
སྣང་སྲིད་འཁོར་འདས་ཆོས་སྐུའི་ཀློང་ཡངས་ནས༔ མ་རིག་དབང་གིས་འཁོར་བ་བདག་ཏུ་བཟུང་༔ མ་རྟོགས་གཉིས་འཛིན་འཁྲུལ་པ་མཐོལ་ལོ་བཤགས༔ གདོད་ནས་རང་རིག་ཡེ་སངས་རྒྱས་པ་ལ༔ འཁྲུལ་མ་མྱོང་བའི་མགོན་པོ་ཀུན་ཏུ་བཟང་༔ རང་རིག་མ་རྟོགས་བག་ཆགས་འཐས་པ་ཡིས༔ མ་རིག་སྒྲིབ་གཡོགས་རྣམ་གསུམ་མཐོལ་ལོ་བཤགས༔ རང་ལུས་དཀྱིལ་འཁོར་རང་བྱུང་ལྷུན་གྲུབ་ཀྱང་༔ མ་རྟོག་དབང་གིས་བདག་གཞན་རིས་སུ་ཕྱེས༔ རྟོག་མེད་རང་གསལ་དུས་གསུམ་སྤྲོས་བྲལ་ཡང་༔
ཡིན་ལུགས་ལྟ་བ་མ་རྟོགས་མཐོལ་ལོ་བཤགས༔ རྡོ་རྗེ་སློབ་དཔོན་དཀྱིལ་འཁོར་བསྒྲུབ་པའི་གཙོ༔ ཡི་དམ་ལྷ་དང་རྡོ་རྗེ་སྤུན་རྣམས་ལ༔ བརྙས་དང་མ་དད་ལོག་པར་ལྟ་བ་སོགས༔ རྩ་བ་ཡན་ལག་ཕྲ་མོའི་ཉེས་ལྟུང་རིགས༔ སྐུ་གསུང་ཐུགས་དང་འགལ་བ་མཐོལ་ལོ་བཤགས༔ དམ་ཅན་ཆོས་སྐྱོང་ཡོངས་ཀྱི་སྤྱན་ལམ་དུ༔ མངོན་སྤྱོད་རྩལ་ཆུང་ཚོགས་གཏོར་དུས་སུ་ཆག༔ ཏིང་འཛིན་མ་གསལ་ལྷག་ཆད་མཐོལ་ལོ་བཤགས༔ གསང་སྔགས་ཁྲོམ་གཏད་དམ་ཚིག་མི་ལྡན་ལ༔
སྔགས་དང་ཕྱག་རྒྱ་དུས་མིན་བསྟན་པ་དང་༔ བཀའ་གསང་བར་དང་གསང་བ་བཞི་ལ་སོགས༔ སྦོམ་པོ་ཕྲ་མོ་ལ་སོགས་ཉེས་བྱས་རྣམས༔ མ་ལུས་བྱང་ཞིང་མྱུར་དུ་སངས་རྒྱས་ཤོག༔ ཨོཾ་བཛྲ་ས་ཏྭ་ས་མ་ཡ་ སོགས་ ས་ཏྭ་ཨཱཿ དམ་ཚིག་ཉམས་ཆག་བཤགས་པའི་རྒྱལ་པོ་མཆོག༔ བླ་མ་རྩ་གསུམ་མདུན་མཁར་དམིགས་བྱས་ནས༔ ལུས་སེམས་ལྟོས་བཅས་གནོང་འགྱོད་དྲག་པོའི་ངང་༔ དད་མོས་གདུང་ཤུགས་སྨྲེ་སྔགས་འགྱོད་བཤགས་ཕུལ༔ ཕྱིན་ཆད་དམ་བཅའ་བརྟན་པོར་བཟུང་བར་བྱ༔
དུས་གསུམ་སྡིག་སྒྲིབ་མ་ལུས་བྱང་དག་ནས༔ མངོན་རྫོགས་སངས་རྒྱས་ཐོབ་པའི་འབྲས་བུའོ༔ ས་མ་ཡ༔ རྒྱ་རྒྱ་རྒྱ༔ ཞེས་པ་འདིའང་རྩ་གསུམ་གཏེར་གླིང་སྐྱེ་འཕྲེང་ལྔ་པ་ཡིན་ཚུལ་མི་སྨྱོན་དཀོར་དྲེད་ཨོ་རྒྱན་ལས་རབ་གཏེར་བན་གླིང་པའམ། ངེས་དོན་ཆོས་དབྱིངས་རང་གྲོལ་གྱིས་སྣང་སྟོང་དབྱིངས་རིག་བརྡ་ལས་ཕབ་པས་ཡི་གེ་འདུ་བགྱི་སེར་གཟུགས་སོག་རྩལ་འཛིན་པ་རཏྣའི་མིང་པས་སོ། ། དགེའོ།། །། ༼ཧ༽ ༄༅། བླ་མ་བདེར་འདུས་ཐུགས་ཀྱི་ནོར་བུ་ལས༔ གསང་སྒྲུབ་ཚེ་ཡི་འཁོར་ལོ་ཡིད་བཞིན་ནོར་བུ་བཞུགས་སོ༔
བླ་མ་བདེར་འདུས་ཚེ་ཡི་ལྷ་ལ་འདུད༔ ས་མ་ཡ༔ ཨེ་མ་ཟབ་པའི་རིན་ཆེན་ཀློང་ཡངས་སུ༔ མི་ཟད་རྒྱ་མཚོ་གཏེར་གྱི་སྒོ་མོ་ལས༔ པད་འབྱུང་ཡབ་ཡུམ་རྗེ་འབངས་གྲོགས་ལྔ་ཡི༔ ཞལ་གདམས་དོན་ཚན་མ་འོངས་དུས་འདི་རུ༔ ཚེ་ཐུང་ནད་མང་དུག་ལྔ་རགས་པའི་དུས༔ ཚེ་ཡི་བསྒྲུབ་པ་ཡང་གསང་ནོར་བུ་བཞག༔ མཁའ་དབྱིངས་སྒྲོམ་ལ་སྦས་པའི་གཏེར་ཁ་འདིའི༔ བཀའ་ཡི་རྒྱ་འདི་དབྱིངས་ཕྱུག་ཛཱ་ཊིས་སྲུངས༔
མ་འོངས་སྔགས་འཆང་ལས་རབ་མིང་ལ་སྤེལ༔ ས་མ་ཡ༔ བུམ་པ་མཚན་ལྡན་བུམ་རྫས་ཉེར་ལྔ་དང་༔ ཚེ་རིལ་ཚེ་ཆང་ཚེ་འབྲང་ཚེ་མདའ་དང་༔ ཚེ་རྫས་ལ་སོགས་མཐུན་པའི་ཆ་རྐྱེན་བསགས༔ སྣང་སྲིད་སྣོད་བཅུད་དྭངས་མའི་དྭངས་མ་རྣམས༔ ཚེ་ཡི་བཅུད་རྣམས་འུབ་བསྡུས་བདག་མདུན་ལ༔ སིབ་སིབ་ཐིམ་ནས་ཆར་ལྟར་དབབ་པར་བསམ༔ ཧཱུྃ་ཧྲཱིཿ དུས་གསུམ་རྒྱལ་ཀུན་འདུས་པའི་སྐུ༔
ཨོ་རྒྱན་ཡབ་ཡུམ་ཚེ་དཔག་མེད༔ མཁའ་འགྲོ་སྡེ་ལྔ་ཚེ་ཡི་ལྷ༔ མགྱོགས་མ་ཚེ་ཡི་སྒོ་མ་བཞིས༔ དྲོངས་ཤིག་ཚེ་བསོད་དཔལ་འབྱོར་རྣམས༔ མི་འགྱུར་རྡོ་རྗེའི་དངོས་གྲུབ་སྩོལ༔ ཞེས་གསོལ་བ་ལན་གསུམ་གདབ་པ་ནི༔ ཧཱུྃ་ཧྲཱིཿ སྟོང་པ་ཆེན་པོ་ཨེ་ཡི་གུར་ཁང་ལས༔ དེ་དབུས་པདྨ་ཉི་ཟླའི་གདན་སྟེང་དུ༔ ཧྲཱི་ཡིག་ཡོངས་གྱུར་ཨོ་རྒྱན་ཚེ་དཔག་མེད༔
པད་རག་མདོག་ཅན་ཞལ་གཅིག་ཕྱག་གཉིས་པ༔ ཕྱག་གཡས་རྡོ་རྗེ་ལྕགས་ཀྱུ་མཁའ་ལ་ཕྱར༔ གཡོན་པས་བྷནྡྷ་ཚེ་བུམ་ཡུམ་ལ་འཁྱུད༔ ལོངས་སྐུའི་ཆ་ལུགས་དར་དང་རཏྣས་བརྒྱན༔ ལྷ་ལྕམ་དཀར་མོས་དར་དང་རུས་རྒྱན་བཀླུབས༔ ཕྱག་གཡས་མདའ་དར་ཡབ་ཀྱི་སྙན་ལ་ཕྱར༔ གཡོན་པས་ཚེ་ཡི་གྭའུ་ཡབ་ལ་འཁྱུད༔ སྐྱེ་འཆི་བགྲེས་རྒུད་མི་མངའ་གསལ་བར་བསྒོམ༔ ཧཱུྃ་ཧྲཱིཿ ཕྱོགས་བཞི་ཚེ་ཡི་ལྷ་མོ་མགྱོགས་མ་བཞི༔
བཛྲ་རཏྣ་པདྨ་ཀརྨ་དང་༔ དཀར་སེར་དམར་ལྗང་རིན་ཆེན་རུས་པས་བརྒྱན༔ ཕྱག་གཡས་ཚེ་འགུགས་རྡོ་རྗེ་འཁོར་ལོ་དང་༔ པདྨ་རྒྱ་གྲམ་གཡོན་པས་ཚེ་བུམ་འཛིན༔ གར་སྟབས་ལིང་ངེར་སྣང་སྟོང་ཆུ་ཟླ་ལྟར༔ འཛིན་མེད་ཟང་ཐལ་གསལ་སྟོང་ངང་ཉིད་ལས༔ ཡེ་ཤེས་སྤྱན་དྲངས་བཛྲ་ས་མཱ་ཛཿ དམ་ཡེ་གཉིས་མེད་རོ་གཅིག་ངང་དུ་བཞུགས༔ ཕྱི་ནང་གསང་གསུམ་དེ་བཞིན་ཉིད་ཀྱིས་མཆོད༔ བདེ་སྟོང་ཡབ་ཡུམ་ཟུང་འཇུག་སྦྱོར་སྒྲོལ་མཆོད༔
དྲན་རྟོག་ཐམས་ཅད་མཆོད་འོས་རོལ་པས་མཆོད༔ མཆོད་བྱ་བློ་འདས་མཆོད་ཡུལ་ཀ་ནས་དག༔ དམིགས་མེད་ལྷུན་གྲུབ་མཆོད་པའི་ཕྱག་རྒྱ་ཆེ༔ ཧཱུྃ་ཧྲཱིཿ མ་བཅོས་སྐྱེ་མེད་ཀ་དག་ངང་ཉིད་ལས༔ མ་འགགས་རང་རྩལ་ཡེ་ནས་ལྷུན་གྱིས་གྲུབ༔ མ་རིག་འཁྲུལ་པའི་དགྲ་བོ་འཇོམས་མཛད་པ༔ མ་ལུས་ཚེ་ཡི་ལྷ་ལ་ཕྱག་འཚལ་བསྟོད༔ བདག་མདུན་ཚེ་ཡི་ལྷ་ཚོགས་ཐུགས་དམ་བསྐུལ༔ ཧྲཱིཿམཐར་སྔགས་ཕྲེང་འོད་ཟེར་སྤྲོ་བསྡུ་ཡིས༔
ཁམས་གསུམ་སྲིད་གསུམ་ལྷ་འདྲེ་མི་གསུམ་གྱི༔ ཚེ་བསོད་དཔལ་འབྱོར་དབང་ཐང་འདོད་རྒུ་སོགས༔ ཡིད་ལ་གང་བསམ་ཐོགས་མེད་འགྲུབ་པར་ བསམ ༔ རྩ་སྔགས་ནི༔ ཨོཾ་ཨཱཿཧཱུྃ་བཛྲ་གུ་རུ་ཨཱ་ཡུརྫྙཱ་ན་ཚེ་བྷྲཱུྃ༔ ལས་སྦྱོར་ནི༔ ཨོཾ་གུ་རུ་ཨཱ་ཡུརྫྙཱ་ན་ཌཱཀྐི་ཧ་རི་ནི་ས་སཱ་མ་ཡ་ཚེ་བྷྲཱུྃ་སིདྡྷི་ཕ་ལ་ཧཱུྃ་ཨཱཿ མ་ཡེངས་རྩེ་གཅིག་ལྡན་པའི་ངང་༔ ཧྲཱིཿབྷྲཱུྃ་ཧཱུྃ་ཨཱཿ ཞེས་བསྙེན་པ་ཆུ་བོ་འབབ་ལྟར་བཟླ༔
ལྔ་བརྒྱ་དུས་ཀྱི་ཐ་མ་རུ༔ དུག་ལྔ་རགས་པས་ཚེ་ཚད་ཐུང་༔ ན་ལོང་མེད་པར་སྲོག་ལ་རྒོལ༔ དེ་ཚེ་མ་ཡེངས་རྩེ་གཅིག་ཏུ༔ ཚེ་ཡི་རྒྱ་མདུད་དམ་དུ་བཅིང་༔ ས་ཡ་གྲངས་ཐེམས་ཚེ་འགུགས་བྱ༔ ཚེ་གེགས་སེལ་ཕྱིར་པདྨའི་ལུང་༔ མི་བསླུ་ཐ་ཚིག་ས་མ་ཡ༔ དེ་ནས་ཚེའི་འགུགས་པ་ནི༔ མདའ་དར་གཡབ་ཅིང་དམིགས་པ་གཏད༔
ཧཱུྃ་ཧྲཱིཿ འོག་མིན་ཆོས་དབྱིངས་ཕོ་བྲང་ནས༔ སྣང་བ་མཐའ་ཡས་ཚེ་དཔག་མེད༔ ཉན་ཐོས་དགྲ་བཅོམ་དཔག་མེད་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སེལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ རི་བོ་ཏཱ་ལའི་ཕོ་བྲང་ནས༔ སྤྱན་གཟིགས་ཡབ་ཡུམ་ཚེ་དཔག་མེད༔ འཁོར་དུ་བྱང་ཆུབ་སེམས་དཔས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ རྔ་ཡབ་དཔལ་རིའི་ཕོ་བྲང་ནས༔ ཨོ་རྒྱན་ཡབ་ཡུམ་ཚེ་དཔག་མེད༔ འཁོར་དུ་རིག་འཛིན་གྲུབ་པས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ མི་འགྱུར་གསང་བའི་ཕོ་བྲང་ནས༔ སངས་རྒྱས་ཡེ་ཤེས་ཚེ་དཔག་མེད༔ འཁོར་དུ་རྗེ་འབངས་ཉེར་ལྔས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ གར་བཞུགས་ཆོས་དབྱིངས་ཕོ་བྲང་ནས༔ ཨོ་རྒྱན་རྩ་གསུམ་གླིང་པ་ལ༔ འཁོར་དུ་གཏེར་འབྱིན་བརྒྱ་རྩས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ རང་སྣང་དག་པའི་གཞལ་ཡས་ནས༔ རྩ་བའི་བླ་མ་ཚེ་དཔག་མེད༔ འཁོར་དུ་རྩ་བརྒྱུད་བླ་མས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ དུག་ལྔ་རྣམ་དག་ཕོ་བྲང་ནས༔ དཔའ་བོ་རྟ་མགྲིན་རྒྱལ་པོ་ལ༔ འཁོར་དུ་ཡི་དམ་ལྷ་ཚོགས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ ཡེ་ཤེས་ལྔ་ཡི་འོད་ཀློང་ནས༔ དཔའ་མོ་རྡོ་རྗེ་ཕག་མོ་ལ༔ འཁོར་དུ་མཁའ་འགྲོ་རྒྱ་མཚོས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ མེ་རླུང་འཚུབ་མའི་ཀློང་དཀྱིལ་ནས༔ ལེགས་ལྡན་མ་ཧཱ་ཀཱ་ལ་ལ༔ ཕོ་རྒྱུད་སྲུང་མའི་ཚོགས་ཀྱིས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ བཀའ་དང་དམ་ཚིག་གཞལ་ཡས་ནས༔ སྔགས་སྲུང་ཨེ་ཀ་ཛཱ་ཊི་ལ༔ ལྷ་མོ་མོ་རྒྱུད་ཚོགས་ཀྱིས་བསྐོར༔ སྐལ་ལྡན་རྣམས་ལ་བྱིན་ཆེན་ཕོབ༔ ལོག་འདྲེན་ཚེ་ཡི་བར་ཆད་སོལ༔ བླ་ཚེ་སྲོག་དབུགས་ཉམས་པ་ན༔ དྲོངས་ཤིག་དྲོངས་ཤིག་ཚེ་དྲོངས་ཤིག༔ ཚེ་རྟེན་འདི་ལ་རབ་ཏུ་གནས༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ ཤར་གྱི་ཕྱོགས་ནས་ཚེ་འགུགས་མ༔ བཛྲ་ཌཱཀྐི་སྐུ་མདོག་དཀར༔ ཕྱག་ན་ཚེ་ཡི་ལྕགས་ཀྱུ་བསྣམས༔ ཚེ་བསོད་དཔལ་གྲགས་གཟི་བྱིན་རྣམས༔ ཉི་ཟླ་བཞིན་དུ་ཤར་བཞིན་བྱོན༔ སྟིམས་ཤིག་བཛྲ་ཨཱཿཡུ་ཧཱུྃ༔ ཧཱུྃ་ཧྲཱིཿ ལྷོ་ཡི་ཕྱོགས་ནས་ཚེ་འགུགས་མ༔ རཏྣ་ཌཱཀྐི་སྐུ་མདོག་སེར༔
ས་ལེ་སྦྲམ་གྱི་ཞགས་པ་འཛིན༔ ཚེ་བསོད་དཔལ་འབྱོར་རྒྱས་པར་མཛོད༔ ལྷོ་སྤྲིན་བཞིན་དུ་འཁྲིགས་ཤིང་བྱོན༔ སྟིམས་ཤིག་བཛྲ་ཨཱཿཡུ་ཧཱུྃ༔ ཧཱུྃ་ཧྲཱིཿ བྱང་གི་ཕྱོགས་ནས་ཚེ་འགུགས་མ༔ ཀརྨ་ཌཱཀྐི་སྐུ་མདོག་ལྗང་༔ ཕྱག་ན་མརྒད་དྲིལ་བུ་འཛིན༔ ཚེ་བསོད་དཔལ་འབྱོར་རྒྱས་པར་མཛོད༔ སྟིམས་ཤིག་བཛྲ་ཨཱཿཡུ་ཧཱུྃ༔
ཧཱུྃ་ཧྲཱིཿ བླ་ཚེ་ཉམས་པར་བླ་ཚེ་ཁུག༔ སྲོག་ཚེ་ཉམས་པར་སྲོག་ཚེ་ཁུག༔ དབུགས་ཚེ་ཉམས་པར་དབུགས་ཚེ་ཁུག༔ འགྱུར་མེད་ཚེ་ཡི་དངོས་གྲུབ་སྩོལ༔ ཨོཾ་ཨཱ་ཡུརྫྙཱ་ན་པུཥྚིཾ་ཀུ་རུ་ཧཱུྃ༔ ཡང་ཡང་བརྗོད་ཅིང་ཚེ་རྟ་བསྡོམས༔ ཧཱུྃ་ཧྲཱིཿ མི་འགྱུར་གཡུང་དྲུང་ལྟ་བུ་ལ༔ མི་ཤིགས་རྡོ་རྗེའི་ཚེ་དབང་སྩོལ༔
བཀྲག་མདངས་གཟི་བརྗིད་འོད་དུ་འབར༔ སྨིན་གྲོལ་མཐའ་རྒྱས་ཁྱབ་པར་ཤོག༔ སྐུ་ལ་རྡོ་རྗེའི་ལུ་གུ་རྒྱུད༔ རྡོ་རྗེ་ཚེ་ཡིས་རྒྱས་གདབ་བོ༔ གསུང་ལ་མི་འགགས་རྡོ་རྗེ་ཡིས༔ ཚངས་དབྱངས་འགགས་མེད་རྒྱས་བཏབ་བོ༔ ཐུགས་ལ་འཁྲུལ་མེད་རྡོ་རྗེའི་སེམས༔ མི་གཡོ་ཏིང་འཛིན་རྒྱས་གདབ་བོ༔ ཚེ་འདི་མི་ཤིགས་བརྟན་པར་མཛོད༔ འཛིན་མེད་སྲ་བརྟན་རྒྱས་གདབ་བོ༔
གུ་ཡངས་རིག་པས་རྒྱས་གདབ་བོ༔ འཁོར་འདས་ཁྱབ་བརྡལ་རྒྱས་གདབ་བོ༔ ཆོས་དབྱིངས་ཀུན་ཁྱབ་རྒྱས་གདབ་བོ༔ གཞི་མེད་རྩ་བྲལ་རྒྱས་གདབ་བོ༔ ཡེ་ཤར་ཡེ་གྲོལ་རྒྱས་གདབ་བོ༔ རྒྱ་འདི་མི་ཤིགས་རྡོ་རྗེས་གདབ༔ ཧྲཱིཿ དང་པོ་ཆོས་ཀྱི་དབྱིངས་ཀྱི་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔
བཞི་པ་ཡེ་ཤེས་བཞི་ཡི་རྒྱ༔ ལྔ་པ་རྒྱལ་བ་རིགས་ལྔའི་རྒྱ༔ དྲུག་པ་བཅོམ་ལྡན་ཐུབ་དྲུག་རྒྱ༔ བདུན་པ་སངས་རྒྱས་རབ་བདུན་རྒྱ༔ ཕྱག་རྒྱ་བདུན་གྱིས་རྒྱས་གདབ་བོ༔ ཨོཾ་བྷྲཱུྃ་བཛྲ་རཀྵ་ཧཱུྃ༔ ཨཱཿབྷྲཱུྃ་བཛྲ་རཀྵ་ཧཱུྃ༔ ཧཱུྃ་བྷྲཱུྃ་བཛྲ་རཀྵ་ཧཱུྃ༔ ཨོཾ་ཧཱུྃ་ཏྲཱྃ་ཧྲཱིཿཨཱཿ རཀྵ་རཀྵ་ཧཱུྃ༔
རྒྱས་གདབ་ཅིང་དབང་བཞི་བླང་བ་ནི༔ ཧཱུྃ་ཨཱཿ དུས་གསུམ་སངས་རྒྱས་འདུས་པའི་སྐུ༔ ཨོ་རྒྱན་ཡབ་ཡུམ་ཚེ་དཔག་མེད༔ ཨོཾ་དཀར་ཨཱཿདམར་ཧཱུྃ་མཐིང་ལས༔ འོད་ཟེར་ཕྱོགས་བཅུར་འཕྲོས་པ་ཡིས༔ རྒྱལ་བ་རྣམས་ཀྱི་ཐུགས་རྒྱུད་བསྐུལ༔ བྱིན་རླབས་སྒོ་གསུམ་ཐིམ་ནས་ཀྱང་༔ ཚེ་དབང་རིག་འཛིན་སྐུ་ཐོབ་ཅིག༔ ཨོཾ་གུ་རུ་ཨཱ་ཡུ་ཛྙཱ་ན་ཌཱཀྐི་ཧ་རི་ནི་ས་ཀཱ་ཡ་ཝཱཀྐ་ཙིཏྟ་སིདྡྷི་ཕ་ལ་ཨ་བྷི་ཥིཉྩ་ཧཱུྃ༔
དབང་བཞི་བླངས་ཤིང་ལྷ་སྔགས་ཏིང་འཛིན་གྱི་རོལ་པ་ཆེན་པོའི་ངང་སྐྱོང་ལ་མཉམ་པར་བཞག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གསང་རྒྱ༔ གཏད་རྒྱ༔ སྤེལ་རྒྱ༔ ཞེས་པ་འདིའང་རིགས་ཀུན་ཁྱབ་བདག་གི་མཁའ་དབྱིངས་སྒྲོམ་བུའི་བརྡ་ལས་བྱུང་བ། ཨོ་རྒྱན་ལས་རབ་གཏེར་བཞེད་གླིང་པས་གཏན་ལ་ཕབ་པའོ།
ཡི་གེ་པ་ནི་སེར་གཟུགས་འཛིན་པ་རཏྣ་ཀརྨས་བྲིས་པའོ།། །། ༼ཨ༽ ༄༅། རྩ་བའི་བླ་མའི་བསང་ནི། ཧཱུྃ། རིག་འཛིན་ཨོ་རྒྱན་པདྨ་འབྱུང་གནས་དང༌། ། མཁའ་འགྲོའི་གཙོ་མོ་ལྷ་ལྕམ་མནྡ་ར། ། ཡེ་ཤེས་མཚོ་རྒྱལ་གནུབས་བན་ལོ་ཙ་བ། ། རྩ་གསུམ་གླིང་དང་རིག་འཛིན་མི་འཇིགས་རྡོར། ། ཨཱརྻ་དྷྭ་ཛ་འཕགས་པ་དགེ་ལེགས་སོགས། ། རྩ་བརྒྱུད་བླ་མ་ཚོགས་བཅས་ཐམས་ཅད་ལ། །
དམ་རྫས་བདུད་རྩིའི་བསང་མཆོད་འདི་འབུལ་ལོ། ། བདག་སོགས་བྱང་ཆུབ་ཐོབ་པའི་ཕྲིན་ལས་མཛོད། ཅེས་རིག་འཛིན་མི་འཇིགས་རྡོ་རྗེས་སྦྱར་བའོ།། །། ༼ཀི༽ ༄༅། མགོན་པོ་ཕྱག་བཞི་པའི་བསང་ནི། ཧཱུྃ། བདེ་གཤེགས་ཐུགས་ཀྱི་སྐུ་སྤྲུལ་པ། ། སེམས་ཅན་ཀུན་ལ་མགོན་སྐྱབས་མཛད། ། འོག་མིན་གནས་ན་བཞུགས་པ་ལ། ། རབ་ཏུ་གུས་པས་ཕྱག་འཚལ་བསྟོད། །
བཅོམ་ལྡན་འདས་ཀྱི་སྐུར་བསྟན་པ། ། འདྲེན་མཛད་འཇིག་རྟེན་མཁའ་འགྲོའི་གཙོ། ། དྲེགས་པ་མ་ལུས་འདུལ་མཛད་པ། ། མ་ཧཱ་ཀཱ་ལར་ཕྱག་འཚལ་བསྟོད། ། བརྒྱན་པའི་བསང་མཆོད་འདི་བཞེས་ལ། ། བཅོལ་བའི་ཕྲིན་ལས་འགྲུབ་པར་མཛོད། ཅེས་རླངས་སྨྱོན་གྱིས་སྦྱར་བའོ། ༼ཁུ༽ ༄༅། དཔལ་ལྡན་ལྷ་མོའི་བསང་མཆོད་བཞུགས་སོ།། །། བྷྱོཿ
ལྷ་གནས་གསུམ་དང་དུར་ཁྲོད་བརྒྱ་རྩ་བརྒྱད། ། མུ་ལེ་མཐིང་མཚོ་དགུ་བརྩེགས་ཐོད་མཁར་སོགས། ། འོག་མིན་གནས་དང་གར་བཞུགས་ཕོ་བྲང་ནས། ། མ་གཅིག་དཔལ་ལྡན་ལྷ་མོ་དུད་སོལ་མ། ། སྤྱན་འདྲེན་འབོད་པའི་གནས་འདིར་གཤེགས་སུ་གསོལ། ། ལྔ་ལྡན་འབར་བའི་དབུས་སུ་གཉིས་མེད་བཞུགས། ། ཕྱི་ནང་གསང་གསུམ་དེ་བཞིན་ཉིད་ཀྱིས་མཆོད། ། སྡོམ་གསུམ་རྒྱལ་བའི་བཀའ་ལུང་ཉམས་པ་བཤགས། བྷྱོཿ དུད་པའི་སོལ་མ་དཔོན་གཡོག་འཁོར་བཅས་ལ། །
མཉེས་རྫས་སྤྱན་གཟིགས་ཕྱི་ནང་བཀོད་ལེགས་བཀྲམ། ། དབྱངས་སྙན་རོལ་མོའི་སྒྲ་སྒྲོགས་འབྲུག་ལྟར་ལྡིར། ། ཞུ་ཆེན་ཞུ་ཆུང་རྩི་བཅུད་འབྲས་བུ་དང༌། ། ཤ་ཁྲག་དབང་པོ་རྣམ་ལྔ་སྨན་སྤོས་སོགས། ། རྒྱུ་དང་ཡེ་ཤེས་མེ་དཔུང་དབུས་སུ་བསྲེགས། ། དྲི་གསུར་དུད་པའི་སྤྲིན་ཕུང་མཁའ་ལ་འཁྱིལ། ། གསོལ་ལོ་མཆོད་དོ་བརྔན་ནོ་ཕྲིན་ལས་སྒྲུབས། ། གྲུབ་པའི་དབང་ཕྱུག་པད་འབྱུང་བཀའ་བཞག་ལྟར། ། བདེ་གསལ་མི་རྟོག་ཉམས་ཀྱི་གྲོགས་མཛོད་ལ། ། རྟག་ཆད་མུ་བཞི་བདུད་བཞིའི་བར་ཆད་སོལ། །
རྩ་ཐིག་རླུང་གསུམ་དགའ་བཞིའི་གྲོགས་མཛོད་ལ། ། ཆགས་ཞན་བོ་ཟག་ཐིག་ལེའི་གེགས་རིག་སོལ། ། བདེ་སྟོང་དགའ་བཞིས་རིག་སྟོང་ངོ་སྤྲོད་ལ། ། བཅུ་གསུམ་རྡོ་རྗེ་འཛིན་པ་མ་རྟོགས་བར། ། དབྱིངས་ཀྱི་ཡུམ་ཆེན་ལུས་དང་གྲིབ་བཞིན་འགྲོགས། ། གསང་སྔགས་ཐེག་ཆེན་བསྟན་པ་རྒྱས་པར་མཛོད། ཅེས་རི་པ་བླ་མ་ཕྲིན་ལས་རབ་རྒྱས་ཀྱིས་དཔལ་ལྡན་ལྷ་མོའི་གསོལ་ཁ་ཉུང་ངུ་ཞིག་དགོས་ཞེས་གསུངས་པ་ལ་བརྟེན་ནས་སྙོམས་ལས་པ་རིག་འཛིན་མི་འཇིགས་རྡོ་རྗེས་སྦྱར་བའོ།། །། ༼གེ༽ ༄༅། དྲང་སྲོང་གཟའ་ཡི་བསང་བསྡུས་བཞུགས་སོ། ཧཱུྃ།
འོག་མིན་ཆོས་དབྱིངས་མཁའ་སྤྱོད་ནས། ། ཆོས་སྐུ་ཀུན་བཟང་རྡོ་རྗེ་འཆང༌། ། བཀའ་གསང་བསྟན་པ་སྐྱོང་མཛད་པ། ། སྟོང་ཁམས་མཁའ་ཀློང་རྒྱུ་བ་སོགས། ཁྱབ་འཇུག་སྒྲ་གཅན་མཚན་གསོལ་བ། ། འཇིགས་གཟུགས་དུཿཁ་རྩ་ཞལ་དགུ། ། བྱ་རོག་ཁྱབ་འཇུག་བསྟན་པ་སྲུང༌། ། ཕྱག་བཞི་རིམ་བཞིན་གཡས་གཡོན་དུ། ། རལ་གྲི་ཆུ་སྲིན་རྒྱལ་མཚན་གཡས། ། མདའ་གཞུ་སྦྲུལ་ཞགས་གཡོན་པ་སོགས། །
སྐུ་ལུས་སྤྱན་སྟོང་སྦྲུལ་མཇུག་འཁྱིལ། ། ཡུམ་ཆེན་ཁྲག་མིག་ཉི་ཟླ་འཛིན། ། མེ་རླུང་འཚུབ་མའི་སྦུབས་སུ་གསལ། ། མཆོད་རྫས་འབྲུ་སྨན་དར་ཟབ་དང༌། ། ཤ་ཁྲག་བྷ་ལིང་གསེར་སྐྱེམས་སོགས། ། བདུད་རྩི་ཅན་གྱི་བསང་ཤིང་འབུལ། ། ཕ་ནི་སྲིན་ལ་མ་ནི་ཀླུ། ། ཀླུ་སྲིན་ཕོ་བོ་རཱ་ཧུ་ལ། ། རྫུ་འཕྲུལ་ཁྱབ་འཇུག་ཆེན་པོ་བསངས། ། མེ་གཟའ་ཉི་མ་མིག་དམར་བསངས། །
ཆུ་གཟའ་ཟླ་བ་ལྷག་པ་བསང༌། ། རླུང་གཟའ་ཕུར་བུ་སྒྲ་གཅན་བསངས། ། ས་གཟའ་སྤེན་པ་པ་སངས་བསངས། ཁམས་ལྔར་དབང་བསྒྱུར་གཟའ་བདུད་བསངས། ། དགྲ་བགེགས་ཤ་ཁྲག་མཆོད་གཏོར་འབུལ། ། དྲང་སྲོང་ཆེན་པོའི་ཚོགས་ལ་བསྟོད། ། གདོང་མོ་བཞི་དང་རྒྱུ་སྐར་ཉེར་བརྒྱད་བསངས། ། ས་བདག་རྒྱལ་བློན་ཧལ་ཁྱི་དུས་འཛིན་བསངས། ། ལོ་ཟླ་ཞག་དུས་རྣལ་འབྱོར་མ་བརྒྱད་བསངས། ། བསང་མཆོད་འདི་བཞེས་མཉེས་ཤིང་ཚིམ་པར་མཛོད། །
རྨེ་ཡུག་གྲིབ་སོལ་འཁོན་སེམས་འདྲེ་ངན་སོལ། ། གཞི་བྱེས་ལམ་གསུམ་བཅོལ་བའི་ལས་འདི་སྒྲུབས། ། གང་བསམ་ཐོགས་མེད་འགྲུབ་པའི་ལས་མཛོད་ཅིག ། ཅེས་པ་འདིའང་གྲྭ་སློབ་རྣམས་ཀྱིས་ཡང་ཡང་བསྐུལ་ངོར། ཧཱུྃ་ནག་དྲག་རྩལ་གྱི་ཡང་སྲིད་གསང་སྔགས་མིང་གིས་གཟིམ་ཆུང་བར་ཁང་དུ་གཟའ་རྒོད་ཉི་མ་རྒྱུ་བའི་དུས་སུ་བསྒྲུབས་པའོ། བཀྲ་ཤིས་ཤོག། །། ༼ངོ༽ ༄༅། གསང་བ་ཌཱཀྐི་ཡིད་བཞིན་ནོར་མཆོག་ལས། གཏེར་སྲུང་ལས་ཀྱི་མ་མོའི་བསང་མཆོད་ཡིད་བཞིན་གཏེར་འབྱུང་བཞུགས་སོ།། ཧྲཱིཿ
རྒྱལ་ཡུམ་ཀུན་ཏུ་བཟང་མོའི་མཁའ་ཀློང་ནས། ། མ་འགགས་རིག་རྩལ་མཁའ་འགྲོ་སྡེ་ལྔ་ཤར། ། སྣ་ཚོགས་གང་འདུལ་བསྟན་སྲུང་མ་མོའི་ཚུལ། ། ཡེ་ཤེས་འཇིག་རྟེན་ཡོངས་ལ་དབང་བསྒྱུར་མ། ། དབྱིངས་ཕྱུག་དཔལ་ལྡན་རྡོ་རྗེ་རིགས་ཀྱི་ཡུམ། ། འདོད་ཁམས་དབང་མོ་ཆོས་ཀྱི་སྒྲོལ་མར་གྲགས། ། ཞི་རྒྱས་དབང་དྲག་མངོན་སྤྱོད་ལས་ལ་གྲུབ། ། མ་ངེས་སྤྲུལ་སྒྱུར་ཆ་ལུགས་བསམ་མི་ཁྱབ། ། རྟག་ཏུ་གསང་སྔགས་སྒྲུབ་པའི་གྲོགས་མཛད་མ། ། སྔོན་ཚེ་པད་འབྱུང་ཡབ་ཡུམ་བཀའ་བསྒོས་བཞིན། །
བསང་མཆོད་སླད་དུ་སྤྱན་འདྲེན་གཤེགས་སུ་གསོལ། ། པད་ཉི་བམ་གདན་རཏྣའི་དལ་འབོལ་ཁྲིར། ། བརྩེ་གདུང་དགྱེས་པའི་ཚུལ་གྱིས་བརྟན་པར་བཞུགས། ། ཐེག་མཆོག་བསྟན་པའི་སྲུང་མར་མངའ་གསོལ་ཕྱིར། ། དམ་ཚིག་གཉན་པོས་གུས་ཕྱག་དྭང་བས་བསྟོད། ། ཕྱི་ནང་གསང་མཆོད་སྤྱན་གཟིགས་མཐུན་རྫས་དང༌། ། རིན་ཆེན་གསེར་སྐྱེམས་འབྲུ་སྨན་དར་ཟབ་དང༌། ། བསང་གསུར་འདོད་ཡོན་ལོངས་སྤྱོད་མཆོད་པའི་སྤྲིན། ། ནམ་མཁའ་ས་གཞི་བར་སྣང་ཁྱོན་འགེངས་པ། ། མི་ཟད་བདུད་རྩིའི་ཆར་ཆེན་རྒྱུན་འབེབས་འདི། །
དབྱིངས་ཕྱུག་ལྷ་མོ་འཁོར་དང་བཅས་པ་ལ། ། གསོལ་ལོ་མཆོད་དོ་མངའ་གསོལ་དབུ་འཕང་བསྟོད། ། སངས་རྒྱས་བསྟན་སྲུངས་སྔགས་འཆང་དམ་ལྡན་གྲོགས། ། མ་གཅིག་དབྱིངས་ཕྱུག་ཆོས་ཀྱི་སྒྲོལ་མ་བསངས། ། ཞི་བའི་ལས་མཛད་འཇིགས་བརྒྱད་སྒྲོལ་མཛད་མ། ། དབང་སྡུད་ཞལ་བཟང་རྡོ་རྗེ་མཁའ་འགྲོ་བསངས། ། རྒྱས་པའི་ལས་མཛད་ལོངས་སྤྱོད་ཕྱྭ་གཡང་བདག ། ཡིད་བཞིན་དཔལ་གཏེར་མི་གཡོ་བློ་བཟང་བསངས། ། དབང་གི་ལས་མཛད་སྣང་སྲིད་ཚེ་བསོད་སྡུད། ། འཆི་མེད་བཅུད་འཛིན་གཏད་དཀར་འགྲོ་བཟང་བསངས། །
བདུད་བཞིའི་བར་ཆད་སྒྲོལ་མཛད་གཏུམ་པ་མོ། ། དྲག་མཛད་ལྷ་མོ་ཅོད་པན་མགྲིན་བཟང་བསངས། ། སྣང་སྲིད་ཀུན་ལ་དབང་བསྒྱུར་མཐུ་མོ་ཆེ། ། འདོད་ཁམས་གཙོ་མོ་སྔགས་སྲུང་རྒྱལ་མོ་བསངས། ། གསང་སྔགས་བསྟན་པའི་བདུད་དགྲ་ཆམ་འབེབས་མ། ། དྲག་བྱེད་མ་མོ་དམ་ཚིག་རྒྱལ་མོ་བསངས། ། དགོས་འདོད་གཏེར་འབྱུང་ནོར་གྱི་བདག་མོ་ཆེ། ། དབང་རྒྱལ་ལྷ་མོ་གཙུག་ན་ནོར་བུ་བསངས། ཁམས་གསུམ་སྲིད་པའི་ཕྱྭ་གཡང་སྡུད་མཛད་མ། ། ལས་མཁན་སྲོག་གཅོད་ཤན་པ་མ་གསུམ་བསངས། །
ཟབ་གསང་ཨ་ཏིའི་བསྟན་པ་སྐྱོང་མཛད་མ། ། མ་སྲིང་གནས་ཉུལ་དབང་མོ་ཉེར་བརྒྱད་བསངས། ། ལོ་ཕྱུགས་དུས་འཛིན་འཇིག་རྟེན་དབང་བསྒྱུར་མ། ། བརྟན་མ་བཅུ་གཉིས་སྨན་ཕྲན་འབུམ་ཕྲག་བསངས། ། སྟོང་ཁམས་སྲིད་པ་ཡོངས་ལ་དབང་བསྒྱུར་མ། ། སྣང་སྲིད་མ་མོ་སྡེ་ཚོགས་མ་ལུས་བསངས། ཁྱེད་རྣམས་བསང་ཞིང་མཆོད་པའི་ཡོན་ཏན་གྱིས། ། རྒྱལ་བསྟན་སྤྱི་དང་ཁྱད་པར་ཟབ་གསང་སྙིང༌། ། རྡོ་རྗེ་ཐེག་ཆེན་བསྟན་པ་རིན་ཆེན་མཆོག ། ཕྱོགས་དུས་གནས་སྐབས་དར་རྒྱས་ཡུན་གནས་ཤིང༌། །
གྲུབ་དབང་པདྨའི་རིང་ལུགས་འཛིན་པའི་སྡེ། ། གནུབས་ལོའི་གར་རོལ་ཧཱུྃ་ནག་དྲག་རྩལ་གྱི། ། ཟབ་ཆོས་སྙིང་ཐིག་ཡིད་བཞིན་དབང་གི་རྒྱལ། ། སྲིད་རྩེར་སྤེལ་ཞིང་ཆབ་སྲིད་བརྟན་པར་མཛོད། ། དེ་འཛིན་འདུས་སྡེ་ཀུན་གྱི་མཆོད་འོས་པ། ། འགྲན་བྲལ་དཔལ་ལྡན་བླ་མ་དམ་པ་ཡི། ། སྐུ་ཚེ་ཞབས་པད་རྡོ་རྗེའི་ཁྲིར་གནས་མཛོད། ། བཤད་སྒྲུབ་འཛིན་འཆང་ཟབ་ཆོས་སྤེལ་བའི་ལས། ། ཐོས་བསམ་སྒོམ་སྒྲུབ་ཟབ་མོ་ཏིང་འཛིན་ལ། ། གེགས་མེད་རང་དབང་ཐོབ་ནས་མཐར་ཕྱིན་མཛོད། །
རྒྱལ་ཁམས་སྤྱི་དང་གངས་ལྗོངས་སྦས་པའི་ཚལ། ། ནད་མུག་མཚོན་འཁྲུག་དལ་ཡམས་མི་འབྱུང་ཞིང༌། ། འདི་ཕྱི་དགེ་བའི་ལས་རྣམས་ལྷུན་གྲུབ་མཛོད། ། མདོར་ན་བདག་ཅག་དཔོན་སློབ་འདུས་པ་དང༌། ། འབྲེལ་ཐོགས་དད་ལྡན་སྦྱིན་བདག་མི་ནོར་ཀུན། ། ནད་གདོན་བར་ཆད་འཇིགས་བརྒྱད་ཞི་བར་མཛོད། ། ཚེ་བསོད་འབྱོར་སྟོབས་སྙན་གྲགས་མངའ་ཐང་ནོར། ། རླུང་རྟ་ལོངས་སྤྱོད་བདེ་གཤེགས་རྒྱས་པར་མཛོད། ཁམས་གསུམ་སྲིད་གསུམ་ལྷ་འདྲེ་མི་གསུམ་གྱི། ། སྣང་བ་སྒྱུར་ཞིང་འདོད་རྒུ་འདུ་བར་མཛོད། །
དགྲ་གདོན་ལོག་སྦྱོར་བྱད་རྦོད་འགལ་རྐྱེན་ཀུན། ། རྡུལ་དུ་བརླག་ཅིང་མིང་ཡང་མེད་པར་མཛོད། ། རིག་འཛིན་སྔགས་འཆང་བདག་ལ་སྡང་བ་ཡི། ། དོ་བརྡོ་ཕོད་བཙུགས་འགྲན་བཙལ་ཡ་བོ་བཟུང༌། ། ལོག་ལྟ་གཤེ་སྐུར་བསམ་སྦྱོར་ངན་སེམས་འཆང༌། ། ངོ་ལོག་རྒྱབ་སྟོན་མཐོ་གནོན་དམའ་འབེབས་སེམས། ། ཀ་ཆ་འཕྲོག་བཅོམ་རི་ལུང་རྒྱ་བཀྲོལ་ཞིང༌། ། དབེན་རི་གཉན་པོར་ལོག་སྦྱོར་དཀོར་ནོར་འཚེ། ། དམ་ཉམས་ཡིད་ལ་དམིགས་པའི་དགྲ་བོ་འདི། ། དཔལ་ལྡན་དབང་ཕྱུག་ལྷ་མོ་ཁྱོད་ལ་གཏད། །
དྲག་མོ་འདོད་ཁམས་བདག་མོའི་དུས་ལ་བབ། ། མ་མོའི་ཞལ་ནས་ནད་ཀྱི་ཆར་པ་ཕོབ། ། དམར་ནད་དལ་ཡམས་མི་རུང་སྣ་ཚོགས་ཐོངས། ། དོན་སྙིང་ཁོང་ཁྲག་ཁ་ནས་སྐྱུག་ཏུ་ཆུག ། བླ་ཚེ་རྣམ་ཤེས་སྲོག་དབུགས་རྟེན་དང་ཁྲོལ། ། མ་གཡེལ་མ་མོ་མཁའ་འགྲོ་མཐུ་མ་ཆུང༌། ། བཀའ་ཡི་ཆད་པ་དྲག་པོ་རྩལ་མ་ཞན། ། མངོན་སྤྱོད་ཕྲིན་ལས་གཉན་པོ་ལས་མ་འགྱང༌། ། མཆོད་བསྟོད་རྩེ་གཅིག་སྒྲུབ་པའི་དོན་མ་ཆུང༌། ། རྦད་བསྐུལ་ཐ་ཚིག་དམོད་པའི་ལས་མ་གཡེལ། །
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ཅེས་ཨ་ཕྱི་ཆོས་ཀྱི་སྒྲོལ་མ་འདི་ཉིད་རྩ་གསུམ་གླིང་པའི་ཟབ་ཆོས་ཀྱི་གྲོགས་མོ་གཅིག་པུ་ཡིན་འདུག་པས། བསངས་མཆོད་འོས་བབ་ཆེ་བས་དེ་ལྟར་བྲི་དགོས་ཞེས་གྲུབ་དབང་མཆོག་གྱུར་དྲིན་ཅན་ཨརྻ་དྷྭ་ཛས་དྭང་དུ་བླང་སྐབས་སྲུང་མ་ཉིད་དགྱེས་ཚུལ་ཐུགས་རྒྱུད་བསྐུལ་བའི་ཉམས་ཀྱང་ཤར་བར་བསྟུན། སྔགས་མིང་ཚུལ་འཛིན་བདག་གིས་སྟག་གདོང་ཁང་ཁྱིམ་དུ་གང་དྲན་ཤར་མར་འཆོལ་གཏམ་དུ་བྲིས་པའོ། ། མངྒ་ལཾ།། །། ༼ཅི༽ ༄༅། གེ་སར་ནཽར་བུ་དགྲ་འདུལ་གྱི་བསང་མཆོད། རྃ་ཡྃ་ཁྃ། ཨོཾ་ཨཱཿཧཱུྃ། ཧོཿ
དཔལ་ལྡན་རྡོ་རྗེ་གསང་བདག་འགྲོ་བའི་མགོན། ། གངས་ཅན་ལྗོངས་ཀྱི་སྐྱབས་གནས་དགྲ་ལྷ་ཆེ། ། བདུད་དཔུང་འདུལ་ཕྱིར་སྲིད་གསུམ་ཁ་ལོ་བསྒྱུར། ། འཛམ་གླིང་མི་ཡི་ཉི་མ་སེང་ཆེན་རྗེ། ། གྲུབ་ཆེན་དཔའ་ཐུལ་སུམ་ཅུའི་འཁོར་གྱིས་བསྐོར། ། མོ་སྨན་མཁའ་འགྲོ་སུམ་ཅུ་གྲོགས་ལ་བྱོན། ། དགྲ་ལྷ་ཝེར་མ་སྟོང་དང་རྩ་གཉིས་དང༌། ། མ་སང་བྱེ་བ་ས་ཡ་འབུམ་སྡེ་བཅས། ། ཀི་བསྭོ་བྷྱོ་སྒྲ་གོ་མཚོན་སྣ་དགུ་གསོལ། ། སྟོང་གསུམ་ཡུད་བསྐོར་རྐྱང་བུ་རླུང་གཤོག་ཆིབས། །
མཆོད་པའི་སྐྱེམས་གསོལ་རྣལ་འབྱོར་ལུས་ལ་འཁྱུགས། ། བསང་མཆོད་གཏོར་མ་གསེར་སྐྱེམས་འདི་བཞེས་ལ། ། རྣལ་འབྱོར་བདག་ཅག་གར་འགྲོ་གར་འདུག་ཀྱང༌། ། རྒྱལ་ཁམས་ཡོངས་དང་ཁྱད་པར་སྦས་ཡུལ་སོགས། ། ལམ་དགྲ་བར་ཆད་དགྲ་རྐུན་ཇག་ཆོམ་སྒྲོལ། ། ལུས་ལ་རྩལ་དགུ་སེམས་ལ་དཔའ་གདེང་མཛོད། ། མཚོན་ལ་རྣོ་ངར་མེ་འབུད་མདེའུ་སྣེ་དྲོངས། ། དགྲ་བོ་རང་མཚོན་རང་གཤེད་རང་ལ་ཕོབ། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། སྐུ་ཕྲེང་ལྔ་པ་ངེས་དོན་ཆོས་དབྱིངས་རང་གྲོལ་གྱིས་མཛད་པའོ། །
སརྦ་མངྒ་ལཾ། དགེའོ།། །། ༼ཆུ༽ ༄༅། གྲིབ་བསང་བསྡུས་པ་བཞུགས་སོ། ། ཧཱུྃ་ཧྲཱིཿ གྲིབ་བྱུང་དང་པོ་གང་ནས་བྱུང༌། ། གྲིབ་བྱུང་ལྷ་མིན་ཡུལ་ནས་བྱུང༌། ། ལྷ་དང་ལྷ་མིན་འཐབ་པའི་ཚེ། ། ཉོན་མོངས་གྲིབ་ཀྱི་མུན་པ་དེས། ། ལྷ་ཆེན་ཀུན་ལ་གྲིབ་ཕོག་ནས། །
དཔལ་ཆེན་ཕྱག་ན་རྡོ་རྗེ་ཡིས། ། གྲིབ་སེལ་བསང་གི་ལས་ཀྱང་མཛད། ཧཱུྃ། ཤིང་སྣ་རིན་ཆེན་འོད་འབར་བརྩིགས། ། ཉོན་མོངས་གྲིབ་ཀུན་བྱང་གྱུར་ཅིག ། དུད་པ་ནམ་མཁའི་སྤྲིན་དཔུང་འཁྲིགས། ། སྟེང་གྲིབ་ཆས་པ་བྱང་གྱུར་ཅིག ། བསང་རྫས་སྣ་ཚོགས་མཆོད་པ་ཡིས། ། ལྷ་འདྲེའི་གྲིབ་ཀུན་བྱང་གྱུར་ཅིག ། མེ་སྟག་ཕྱོགས་བཅུར་འཕྲོ་བ་ཡིས། །
གདོན་བགེགས་གྲིབ་རྣམས་བྱང་གྱུར་ཅིག ། མེ་ལྕེ་སྣ་ལྔ་འབར་བ་ཡིས། ། མ་རིག་གྲིབ་རྣམས་བྱང་གྱུར་ཅིག ། ཐལ་བ་ས་ལ་འཁྱིལ་བ་ཡིས། ། ས་གྲིབ་མ་ལུས་བྱང་གྱུར་ཅིག ། རིན་ཆེན་སྣ་ལྔའི་མཆོད་པ་འདིས། ། མ་རིག་དུག་གསུམ་ཞི་གྱུར་ཅིག ། སྨན་སྣ་མ་ལུས་མཆོད་པ་ཡིས། ། བར་ཆད་སྔ་ཕྱི་བྱང་གྱུར་ཅིག ། གཏོར་མ་ཤ་ཁྲག་མཆོད་པ་འདིས། །
ཉམས་ཆག་གྲིབ་ཀུན་བྱང་གྱུར་ཅིག ། བཀྲ་ཤིས་བདེ་ལེགས་འཕེལ་གྱུར་ཅིག ། ཅེས་བདེ་ཆེན་རྡོ་རྗེས་སྦྱར་བའོ། བཀྲ་ཤིས་པར་ཤོག། །། ༼ཇེ༽ ༄༅། མུ་ཁྲིའི་བསང་ནི། ཧཱུྃ། བདག་ཉིད་ཧཱུྃ་ནག་དྲག་རྩལ་གསལ་བའི་མདུན། ། བཀའ་སྐྱོང་གཏེར་གྱི་རྒྱ་འཛིན་གཉེར་གྱི་བདག ། སྔགས་ཀྱི་དམ་གནས་ཕྲིན་ལས་སྐྱོང་མཛད་པའི། །
ཡུལ་ཆེན་གཞི་བདག་ཨ་མྱེ་མུ་ཁྲི་ཞེས། ། སྐུ་མདོག་དམར་སྨུག་ཁྲོ་འཛུམ་རྒྱས་པའི་ཉམས། ། དབུ་ལ་སྔགས་ཞྭ་རྡོ་རྗེས་མཚན་པ་གསོལ། ། སྐུ་ལ་དར་ནག་ཕོད་ཀ་རབ་མཛེས་གྱོན། ། ཕྱག་གཡས་ཤེལ་ཕྲེང་དྲག་སྔགས་སྣ་ཚོགས་བགྲང༌། ། གཡོན་པས་དར་དཀར་རྒྱལ་མཚན་དབྱིངས་སུ་ཕྱར། ། རྩལ་ཆེན་གདོང་ལྔ་ཆས་མཛེས་ཆིབས་ནས་སུ། ། རིག་འཛིན་གར་དབང་རྩ་གསུམ་གླིང་པ་ཡི། ། ཟབ་ཆོས་ཕུན་ཚོགས་རྒྱལ་མཚན་ལྟར་ཕྱར་ཞིང༌། ། མི་ནུབ་རབ་ཏུ་བརྟན་པའི་ཚུལ་དུ་གསལ། །
དེ་ཡི་གཡས་སུ་པད་རྒྱལ་མི་རྟ་དཀར། ། དར་དཀར་གསོལ་ཞིང་ཞི་ཚུལ་རབ་མཛེས་གསལ། ། གཡོན་དུ་ཁམ་རྒྱལ་མི་དམར་བཙན་གྱི་ཚུལ། ། དར་དམར་གོས་གསོལ་བཙན་རྟ་དམར་ཞུར་ཆིབས། ། གཙོ་བོའི་གནས་གསུམ་འོད་ཀྱིས་བསྐུལ་བའི་ཤུགས། ། སྐད་ཅིག་མཆོད་སྒྲུབ་གནས་འདིར་ཛཿཧཱུྃ་ཧོཿ ཧཱུྃ། དག་པའི་སྣང་ངོར་རབ་འབྱམས་ཡིད་སྤྲུལ་དང༌། ། དངོས་འབྱོར་བསང་གཏོར་ཡེ་ཤེས་བདུད་རྩི་བསྐྱིལ། ། དགྱེས་པར་བཞེས་ལ་རྩ་གསུམ་གླིང་པ་ཡི། །
ཟབ་ཆོས་དར་རྒྱས་བསྟན་པའི་སྲོག་ཤིང་ཚུགས། ། རྣལ་འབྱོར་བདག་གི་གང་འདོད་ཕྲིན་ལས་སྒྲུབས། ། ཞེས་མུ་ཁྲིའི་བསང་མཆོད་ཉུང་བསྡུས་འདི་ཉམས་སྣང་ལྟར་རྩ་གསུམ་གླིང་པས་རི་མོར་བྲིས་པའོ།། །། ༼ཉོ༽ ༄༅། སྤུ་རྒྱལ་གྱི་བསང་མཆོད་བདེ་ཆེན་རོལ་པའི་དགའ་སྟོན་བཞུགས་སོ། ། ན་མོ་གུ་རུ་པྲ་བྷ་ཌཱཀྐི་ཡེ། རིགས་འདུས་རྡོ་རྗེ་གསུམ་གྱི་བྱེད་པོ་ལས། ། ཕྲིན་ལས་འོད་ཟེར་སྲིད་ཞིའི་དཔལ་དུ་ཤར། ། དེ་ཡང་སྤུ་ཆེན་དཔའ་བོའི་སྒྲུབ་གནས་ཆེན་པོ་དེ་དག་གི་གསོལ་མཆོད་བརྩམ་པ་ལ། ཕྱེ་མར་ཕུད་རྒོད་སོགས་དགྱེས་པའི་ཕྱི་ནང་གི་མཆོད་པ་ལེགས་པར་བཀྲམ་ནས།
ཧཱུྃ། ཡིད་འོང་གླིང་གི་མཆོག་གྱུར་གངས་ཅན་བོད། ། འཛམ་གླིང་རྒྱན་གཅིག་བཀོད་པའི་མཎྜལ་ལྟར། ། གླིང་གི་ཆ་ལ་ལྷ་རི་གངས་ཀྱི་ཞོལ། ། གཉན་པོ་དགེ་བསྙེན་ཆེན་པོས་སྐྱོང་བའི་ཡུལ། ། སྤུ་རྒྱལ་མཐོན་རྩེ་དམུ་རྗེ་དགྲ་ལྷའི་སྲས། ། མགུལ་བྱང་ཀླུ་ཡི་ཚ་བོ་སྲིད་པའི་ལྷ། ། དཀར་སྨུག་ཞི་འཛུམ་རག་པ་རྟིང་དཀར་ཆིབས། ། དར་ཐོད་བེར་དང་རལ་གྲི་མདུང་དར་འཛིན། ། འཁོར་དུ་ཀླུ་ཡི་སྐྱེས་བུ་སྟག་ཆས་གསུམ། །
རང་འདྲ་འཁོར་དང་ཉིད་སྤྲུལ་བཅས་པ་རྣམས། ། འདིར་གཤེགས་བསང་དང་ཞི་བའི་མཆོད་པ་འབུལ། ། ཕྱི་ནང་སྤྱན་གཟིགས་དཀོར་ཆ་མཐུན་རྫས་ཚོགས། ། དགྲ་ལྷ་གཉན་པོ་འཁོར་དང་བཅས་ལ་འབུལ། ། བཞེས་ནས་བསྟན་པའི་བྱ་ར་དབྱིངས་ལ་སྐྱོངས། ། ཆོས་མཐུན་བསྒྲུབས་ལ་བུ་བཞིན་འགྲོགས་པ་དང༌། ། དམག་ཇག་འཁྲུག་རྩོད་དགྲ་ཡི་རྒོལ་བ་སོགས། ། མི་མཐུན་བློ་བུར་འགྱུ་བའི་བདུད་སྲིན་བྱུར། ། མཐུ་ལྡན་སྲུང་མ་ཁྱོད་ཀྱིས་སྒྲོལ་བར་མཛོད། ཁྱད་པར་ཆེད་དུ་དམོད་ནས་བསྐུལ་བ་ནི། །
ལྷ་ཡི་བསྟན་པ་སྐྱོང་བའི་རིག་འཛིན་གྲོགས། ། ཕྲིན་ལས་མངའ་བ་ཁྱོད་ལ་བཅོལ་བ་ནི། ། གདུང་རབས་མང་བསྡོམས་རླངས་ཆེན་དཔལ་སེང་གི ། རིགས་དང་ཆོ་འབྲང་སྐྱེ་རྒྱུད་རྗེས་འཇུག་ལ། ། ཉིན་མཚན་བྱ་ར་མཐུན་རྐྱེན་མེལ་ཚེ་སྒྲོན། ། ཅི་བཅོལ་ལས་སྒྲུབས་གསང་སྔགས་བསྟན་པ་སྐྱོངས། ། རྗེ་བཙུན་རྩ་གསུམ་གླིང་པའི་སྤྱན་སྔ་རུ། ། བསྟན་པ་སྐྱོང་བའི་གཉེར་བསྒོས་ཞལ་བཞེས་ལྟར། ། མཐུན་རྫས་འདོད་ཡོན་ཡིད་མཚར་འདི་བཞེས་ལ། ། བཀྲ་ཤིས་བདེ་ལེགས་ཕུན་ཚོགས་སྩལ་དུ་གསོལ། །
ཅེས་སྤུ་རྒྱལ་མཐོན་རྩེའི་བསང་མཆོད་བསྡུས་པ་འདི་ཉིད་རླངས་ཆེན་པའི་གདུང་འཛིན་ཕུན་ཚོགས་མཚན་ཅན་གྱིས་བསྐུལ་བར་བརྟེན་རྩ་གསུམ་གླིང་པས་གཏེར་གྱི་ཁ་བྱང་དང་བསྟུན་ཏེ་ཉམས་སྣང་བཞིན་བྲིས་སོ།། །། གཟེ་རྒྱལ་ནོར་བདག་བརྒྱུད་འདེབས་ཐུགས་རྗེའི་ལྕགས་ཀྱུ་བཞུགས་སོ། ཨེ་མ་ཧོ། ཡོན་ཏན་བཀོད་པ་ལྷུན་གྲུབ་ཙཱ་རི་ཏྲ། ། གནས་མཆོག་དག་པ་ཤེལ་རིའི་གཞལ་ཡས་ནས། ། མཆོག་གསུམ་རྩ་གསུམ་ནོར་ལྷ་གཏེར་བདག་ལ། ། གསོལ་བ་འདེབས་སོ་བདག་གཞན་འགྲོ་ཀུན་རྣམས། ། དབུལ་ཕོངས་སྡུག་བསྔལ་འཇིགས་ལས་ཀུན་གྲོལ་ནས། ། མཆོག་ཐུན་དངོས་གྲུབ་འབད་མེད་སྩོལ་བ་དང༌། ། མཐར་ཐུགས་གུ་རུའི་གོ་འཕང་ལ་འགོད་ཤོག །
རྟོགས་ལྡན་དཀོན་རྣམ་ནས་བསྐུལ་ངོར་མ་ལྡོག་ཙམ་དུ་ཡོངས་གྲགས་གཟེ་རྒྱལ་ནོར་བདག་ཆ་རྐྱེན་བརྒྱུད་འདེབས་ས་བཅད་ཙམ་བན་རྒན་ཨཱ་ཡུ་མིང་གིས་སྦྱར་བའོ།། །། ༼ཏི༽ ༈ གཟེ་རྒྱལ་ནོར་བདག་གི་རྒྱལ་པོ་ལས། མངོན་རྟོགས་བསམ་ཕེལ་ནོར་བུ་བཞུགས་སོ།། །། དངོས་གྲུབ་འབྱུང་བའི་ལྷ་ལ་ཕྱག་འཚལ་ལོ། དེ་ཡང་སྨོན་སྐྱེས་རྒྱལ་པོ་རྣམ་ཐོས་སྲས་ཀྱི་གཡང་སྒྲུབ་འདོད་པའི་རྣལ་འབྱོར་པས། ཐོག་མར་གཡང་གི་གཞི་སྟེགས་བུ་སྤྱི་ལྟར་བགྱིས་པའི་སྟེང་དུ། དབང་གི་ཟངས་སྣོད་དམར་པོ་འབྲུ་ཡིས་བཀང་བའི་ཁར། གཏོར་མ་རྩ་གསུམ་པད་འདབ་བཞི་ཡིས་སྤྲས་པ་ཁྱུང་འབྲུག་སེང་གསུམ་དང༌། ཉི་ཟླ་ནོར་བུ་སོགས་ཀྱིས་བརྒྱན་པ་བཤམ།
མཐའ་བསྐོར་དུ་བཀྲ་ཤིས་རྟགས་བརྒྱད་རྒྱལ་སྲིད་སྣ་བདུན་ནོར་བུའི་རིགས། ཆུ་གནས་སྣ་ཚོགས་གཡུང་དྭགས་སྣ་ཚོགས་ཀྱིས་བསྐོར་བ་དང༌། གཞན་ཡང་ཕྱེ་མར་མར་ཐུད། འབྲུ་སྣ་སྨན་སྣ་རིན་ཆེན་རིགས་མར་གྱི་གཡག་དཀར་ལུག་དཀར་རྟ་དཀར་གཞན་ཡང་གོ་ཁྲབ་མཚོན་ཆའི་སྤྱན་གཟིགས་ཞྭ་གོས་གཡང་ཕོར་མ་ཁུས་བཀང་བ། གསེར་དངུལ་ཇ་དར་སོགས་སྲིད་ཚད་ཀྱི་ཡོ་བྱད་ཕུན་སུམ་ཚོགས་པ་བཤམས་ཏེ། གཟའ་སྐར་བཟང་པོ་ལ་བག་ཕེབས་པའི་སར་འདུག་སྟེ་རྩ་གསུམ་གྱི་སྒྲུབ་པ་གང་རིགས་སྔོན་དུ་སོང་ནས། མདུན་བསྐྱེད་ལ་འཇུག་པ་འདི་སྐད་དོ། མཆིལ་འདེབས་སྙན་པོས། ཧྲཱིཿ རང་སྣང་རྣམ་དག་པདྨ་འབྱུང་གནས་གསལ། །
མཁའ་དབྱིངས་རྣམ་དག་མདུན་གྱི་ནམ་མཁའ་རུ། ། སྤྲིན་དཀར་རབ་མཛེས་འཇའ་འོད་འཁྲིགས་པའི་དབུས། ། གཡུ་འབྲུག་སྔོན་པོ་འཁྱིལ་བའི་གདན་གྱི་སྟེང༌། ། སྨོན་སྐྱེས་རྡོ་རྗེ་རྒྱལ་པོ་ནོར་གྱི་ལྷ། ། སྐུ་མདོག་དཀར་པོ་ཞི་འཛུམ་བཞད་པའི་ཞལ། ། དར་དཀར་བེར་ཆེན་ལྷབ་ལྷུབ་སྤྲིན་ལྟར་གཏིབས། ། དབུ་ལ་དར་དམར་ལ་ཐོད་ནོར་བུའི་ཏོག ། ཕྱག་གཡས་རྒྱལ་མཚན་ནམ་མཁའི་དབྱིངས་ལ་ཕྱར། ། ཕྱག་གཡོན་ནོར་གཞོང་རིན་ཆེན་རི་ལྟར་སྤུངས། ། མཆན་ཁུང་གཡོན་དུ་དར་མདུང་དཀར་པོ་བཅུག །
རིན་ཆེན་རྒྱན་ལྡན་དར་གྱི་ཅོད་པན་འཕྱང༌། ། སྭག་ལྷམ་གསོལ་ཞིང་རྒྱལ་པོ་རོལ་སྟབས་བཞུགས། ། ཕྱོགས་བཞི་རིགས་བཞིའི་ཌཱཀྐི་མཆེད་བཞི་ནི། ། དཀར་སེར་དམར་ལྗང་མདའ་དར་ཚེ་བུམ་འཛིན། ། སྤྲིན་དཀར་དབུས་སུ་བཞེངས་པའི་སྟབས་ཀྱིས་བཞུགས། ། རང་མདོག་བེར་གསོལ་བརྡ་སྐད་ལྷང་ལྷང་སྒྲོག ། གཙོ་བོའི་སྨིན་མཚམས་རྣམ་སྣང་ཚོན་གང་གསལ། ། མཚན་བཟང་དཔེ་བྱད་རྒྱན་རྫོགས་ཕྱག་གཉིས་ཀྱིས། ། མཉམ་བཞག་ཚེ་བུམ་འཁོར་ལོས་མཚན་པ་བསྣམས། ། ཞབས་གཉིས་སྐྱིལ་ཀྲུང་པད་ཟླར་ལྷང་ངེར་གསལ། །
བདག་ཉིད་གུ་རུའི་ཐུགས་ལས་འོད་འཕྲོས་པས། ། ཕྱོགས་བཅུ་རབ་འབྱམས་རྒྱལ་བའི་ཞིང་ཁམས་ནས། ། སངས་རྒྱས་བྱང་སེམས་རྒྱལ་བ་སྲས་དང་བཅས། ། བསྒོམས་འདྲའི་རྣམ་པར་བུ་ཡུག་འཚུབས་པ་བཞིན། ། སྤྱན་དྲངས་མདུན་གྱི་ལྷ་དང་དབྱེར་མེད་གྱུར། ཧྲཱིཿ རིན་ཆེན་དག་པ་ཤེལ་གྱི་གཞལ་ཡས་ནས། ། གནོད་སྦྱིན་ནོར་ལྷའི་རྒྱལ་པོ་རྡོ་རྗེ་རྒྱལ། ། གནས་འདིར་སྤྱན་དྲངས་འདིར་གཤེགས་བརྟན་པར་བཞུགས། ། སྒོ་གསུམ་གུས་པས་ཕྱག་འཚལ་ཉམས་ཆག་བཤགས། །
ཕྱི་ནང་གསང་བའི་མཆོད་སྤྲིན་རྒྱ་མཚོའི་ཚོགས། ། དངོས་འབྱོར་ཡིད་སྤྲུལ་ཀུན་བཟང་ཡངས་པའི་མཁའ། ། རབ་གང་ཡོངས་འགེངས་མི་ཟད་བདུད་རྩིའི་གཏེར། ། གཞན་ཡང་བཀྲ་ཤིས་རྫས་རྟགས་རྒྱལ་སྲིད་བདུན། ། འཁོར་འདས་སྣོད་བཅུད་ཅི་སྲིད་མཆོད་པ་ཀུན། ། བདག་བློས་མངོན་བསྡུས་མོས་པས་རབ་བསྐུལ་ཏེ། ། སྨོན་སྐྱེས་རྡོ་རྗེ་རྒྱལ་པོ་ནོར་གྱི་ལྷ། ། འཁོར་དང་བཅས་ལ་མཆོད་ཅིང་མངའ་གསོལ་ལོ། ། དགྱེས་པར་བཞེས་ལ་སྒྲུབ་པའི་རྣལ་འབྱོར་ལ། ། ཚེ་དབང་མཆོག་ཐུན་ནོར་གྱི་དངོས་གྲུབ་སྩོལ།
ཨོཾ་བཛྲ་རཱ་ཛ་པུརྞེ་རཏྣ་དྷ་ན་མི་དྷི་ཧྲཱི་སྭཱ་ཧཱ། ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཉྩ་རཀྟ་བྷ་ལིངྟ་མ་ཧཱ་པཱུ་ཛ་ཧོཿ ཧྲཱིཿ རྒྱལ་བ་ཀུན་གྱི་ཆོས་ཉིད་ཡེ་ཤེས་ལྷ། ། གར་གྱི་དབང་ཕྱུག་གནོད་སྦྱིན་རྡོ་རྗེ་རྒྱལ། ། དངོས་གྲུབ་ནོར་གྱི་བདག་པོ་ཁྱོད་ལ་བསྟོད། ། བདག་ལ་ཚེ་དབང་ནོར་གྱི་དངོས་གྲུབ་སྩོལ། ཨོཾ་བཛྲ་རཱ་ཛ་པུརྞེ་རཏྣ་དྷ་ན་མི་དྷི་ཧྲཱིཿསྭཱ་ཧཱ།
ཞེས་གང་མང་བཟླས་པས་དངོས་གྲུབ་ངེས་པར་འཐོབ། སྤུ་ཐོག་འོ་སྒུག་ཏུ་དབང་ཆེན་གྱི་སྐབས་ཉམས་སྣང་ཞིག་ཏུ་གཟེ་རྒྱལ་ནོར་ལྷའི་ཚུལ་དུ་ཞལ་གཟིགས་ལྟར།
བླ་ཚང་དགེ་བཤེས་དམ་ཆོས་ཕུན་ཚོགས་ཀྱིས་བསྐུར་ངོར། ཁོ་བོ་ཡོངས་གྲགས་རྡོ་རྗེས་སྒོ་ཆེན་གནས་ཀྱི་ཉེ་ཞོལ་དུ་བྲིས། ཧྲཱིཿ དུས་གསུམ་བདེར་གཤེགས་རྒྱལ་བ་རབ་འབྱམས་ཀྱི། ། ཕྲིན་ལས་ཐུགས་རྗེའི་རོལ་རྩལ་དབང་གི་ལྷ། ། རྡོ་རྗེ་རྒྱལ་པོ་ཡེ་ཤེས་འོད་ལྔའི་བདག ། སྟོང་གསུམ་ཁམས་འདིར་འགྲོ་བའི་ཡིད་དབང་དང༌། ། འབྱུང་ལྔའི་སྟོབས་བཅུ་ལྷ་ཀླུ་མི་ཡི་གཡང༌། ། འཁོར་འདས་ཀུན་གྱི་ཚེ་བསོད་དཔལ་འབྱོར་ཀུན། ། འོད་ལྔའི་ལྕགས་ཀྱུས་རང་དབང་མེད་པར་བསྡུས། །
སྒྲུབ་མཆོག་བདག་ལ་དངོས་གྲུབ་སྩལ་དུ་གསོལ། ། རྡོ་རྗེ་རྒྱལ་པོ་ནོར་བདག་དབང་གི་རྒྱལ། ། ཐུགས་རྗེའི་ཤུགས་ཕྱུང་འདོད་དོན་མྱུར་དུ་སྩོལ། སརྦ་རཏྣ་པཱ་ཤཾ་ཀུ་རུ་བྷྲཱུྃ། ཞེས་དྲེད་རོང་སྦས་ཡུལ་ཁང་ཁྱིམ་དུ་རིག་འཛིན་ཧཱུྃ་སྒྲ་ཟིལ་གནོན་རྩལ་གྱིས་བྲིས།། །། ༼ཐུ༽ ༈ གཟེ་རྒྱལ་ནོར་སྒྲུབ་བསམ་འཕེལ་ནོར་བུའི་གཡང་འགུགས་ཟླ་བའི་འོད་ཞགས་བཞུགས་སོ། ན་མོ་ཧྲཱིཿ ས་བཅུའི་དབང་ཕྱུག་འཕགས་མཆོག་སྤྱན་རས་གཟིགས། ། ཧྱ་གྷྲྀ་ཝ་རྟ་མཆོག་དབང་གི་རྒྱལ། །
མཐུ་སྟོབས་དབང་ཕྱུག་རིགས་མཆོག་གསང་བའི་བདག ། གར་གྱི་དབང་ཕྱུག་ནོར་མཆོག་ཀུན་གྱི་རྗེ། ། ཕྱྭ་རྗེ་ལིང་དཀར་ཁྱོད་བསྟོད་སྒྲུབ་མཆོག་ལ། ། འདོད་རྒུ་བསོད་ནམས་མཆོག་གི་དངོས་གྲུབ་སྩོལ། གང་དེས་གཡང་འགུགས་ཟླ་བའི་འོད་ཞགས་བསྟན། ། གང་ཞིག་སྒྲུབ་པའི་རྣལ་འབྱོར་དམ་ལྡན་གྱིས། ། སྤོས་རོལ་གདུང་བའི་དབྱངས་ཀྱིས་འདི་སྐད་དོ། ཧྲཱིཿ སྤྱན་རས་གཟིགས་དབང་པདྨ་ཧེ་རུ་ཀཿ ཕྲིན་ལས་ཐུགས་རྗེའི་མངའ་བདག་ནོར་གྱི་ལྷ། །
སྲིད་པའི་ཕྱྭ་རྗེ་ལིང་དཀར་དབྱིངས་ནས་བཞེངས། ། སྐུ་གསུང་ཐུགས་ཡོན་ཕྲིན་ལས་སྤྲུལ་པའི་ཚོགས། ། སྟེང་འོག་ཕྱོགས་མཚམས་ཀུན་ཏུ་ཁྱབ་པར་བསྐུལ། ། སྟོང་གསུམ་གླིང་བཞི་སྲིད་པའི་ཕྱྭ་གཡང་དང༌། ། ལྷ་ཀླུ་མི་ཡི་འདོད་རྒུ་ལོངས་སྤྱོད་གཏེར། ། རྡོ་རྗེ་ཞགས་པ་ལྕགས་ཀྱུའི་ཕོ་ཉ་ཡིས། ། མྱུར་མགྱོགས་རྫུ་འཕྲུལ་སྟོབས་ཀྱིས་འདིར་བསྡུས་ལ། ། སྒྲུབ་པའི་གནས་ཁང་འདི་ལ་བྱིན་ཆེན་ཕོབ། ། གཡང་རྫས་མཆོད་གཏོར་འདི་ལ་བཅུད་བསྡུས་ལ། ། རྣལ་འབྱོར་བདག་ལ་དངོས་གྲུབ་ཐོགས་མེད་སྩོལ།
ཧཱུྃ། ཆོས་ཉིད་རང་མདངས་ཆ་ལུགས་མ་ངེས་ཀྱང༌། ། གང་འདུལ་ནོར་ལྷའི་ཚུལ་སྟོན་རྡོ་རྗེ་རྒྱལ། ། སྐུ་མདོག་དཀར་པོའི་འོད་ཀྱིས་འཁོར་འདས་ཁྱབ། ། འཁོར་འདས་སྲིད་པའི་ཕྱྭ་གཡང་དབང་དུ་སྡུད། ། ཕྱག་གཡས་རྒྱལ་མཚན་མཁའ་ལ་ཕྱར་བ་ཡིས། ། ཆོས་སྲིད་བསྟན་པའི་མངའ་ཐང་སྲིད་རྩེར་སྤེལ། ། གཡོན་པས་ནོར་གཞོང་ཐུགས་ཀར་བརྟེན་པ་ཡིས། ། དགོས་འདོད་ཡིད་བཞིན་ནོར་གཡང་སྒྲུབ་ལ་སྩོལ། ། མཆན་གཡོན་རུ་མཚོན་དཀར་པོ་བསྒྲེངས་པ་ཡིས། །
རྣལ་འབྱོར་སྙན་གྲགས་བ་དན་ཕྱོགས་བཅུར་གཡོ། ། དབུ་ལ་དར་ཐོད་ནོར་བུས་བརྒྱན་པ་ཡིས། ། དཀོན་མཆོག་གཙུག་བཀུར་དབུ་འཕང་དགུང་དུ་བསྟོད། ། སྐུ་ལ་རིན་ཆེན་བརྒྱན་དར་སྤྲས་པ་ཡིས། ། ལོངས་སྤྱོད་འདོད་རྒུའི་དངོས་གྲུབ་ཆར་ལྟར་འབེབས། ། གཡུ་འབྲུག་སྔོན་པོའི་གདན་ལ་འགྱིངས་པ་ཡིས། ། ཆོས་ཉིད་གྲགས་པས་སྟོང་གསུམ་ཁེངས་ཤིང་ཁྱབ། ། ཌཱཀྐི་སྡེ་བཞིའི་འཁོར་གྱིས་བསྐོར་བ་ཡིས། ། ཕྲིན་ལས་རྣམ་བཞིས་འགྲོ་དོན་ལྷུན་གྱིས་འགྲུབ། ། སྨིན་མཚམས་རིགས་ཀྱི་བདག་པོ་རྣམ་སྣང་དཀར། །
འགྲོ་དྲུག་འཁོར་བའི་དབྱིངས་ནས་སྒྲོལ་འདོན་མཛད། ། ཐུགས་རྗེའི་དབང་ཕྱུག་གང་འདུལ་འགྲོ་བའི་མགོན། ། གནོད་སྦྱིན་ཆེན་པོ་སྨོན་སྐྱེས་རྡོ་རྗེ་རྒྱལ། ། དུས་གསུམ་བདེར་གཤེགས་རྒྱལ་བ་རབ་འབྱམས་ཀྱི། ། སྐུ་གསུང་ཐུགས་ཡོན་ཕྲིན་ལས་རྒྱ་མཚོའི་སྒོ། ། དབང་སྒྱུར་ནོར་ལྷའི་རྒྱལ་པོ་ཛམྦྷ་ལ། ། རྡོ་རྗེ་རྒྱལ་པོའི་ཐུགས་དམ་དུས་ལ་བབ། ཁམས་གསུམ་སྲིད་པ་ཡོངས་ལ་འགུགས་ཞགས་ཐོབ། ། སྒོ་གསུམ་དབང་པོ་ཀུན་ཆིངས་རང་དབང་སྡུས། ། ཚེ་བསོད་སྟོབས་དཔལ་དངོས་གྲུབ་བདག་ལ་སྩོལ།
ཧཱུྃ་ཧྲཱིཿ སྲིད་པའི་ཕྱྭ་རྗེ་གཡང་གི་བདག་པོ་སྟེ། ། དགེ་བསྙེན་ཆེན་པོ་རྡོ་རྗེ་གཟི་འོད་རྒྱལ། ། སྐུ་ཡི་སྤྲུལ་པ་དཀར་པོས་འབྲུག་ལ་ཆིབས། ། དཀར་པོ་ལྷ་ཡི་ཕྱྭ་གཡང་བདག་ལ་སྡུས། ། གསུང་གི་སྤྲུལ་པ་དམར་པོས་རྒྱ་སྟག་ཆིབས། ། དམར་པོ་བཙན་གྱི་ཕྱྭ་གཡང་བདག་ལ་སྡུས། ། ཐུགས་ཀྱི་སྤྲུལ་པ་སྔོན་པོས་ཉ་ཆེན་ཆིབས། ། སྔོན་པོ་ཀླུ་ཡི་ཕྱྭ་གཡང་བདག་ལ་སྡུས། ། ཡོན་ཏན་སྤྲུལ་པ་སེར་པོས་རྟ་མཆོག་ཆིབས། །
སེར་པོ་གཉན་གྱི་ཕྱྭ་གཡང་བདག་ལ་སྡུས། ། ཕྲིན་ལས་སྤྲུལ་པ་ལྗང་གསལ་སེངྒེ་ཆིབས། ། གནོད་སྦྱིན་ནོར་ལྷའི་ཕྱྭ་གཡང་བདག་ལ་སྡུས། ཧཱུྃ། ལྷ་ཀླུ་གཉན་མགོན་ཡུམ་བློན་སྤྲུལ་པའི་ཚོགས། ། ཐུགས་རྗེའི་དབྱིངས་ནས་དབང་གི་སྐུར་བཞེངས་ལ། ། སྟོང་གསུམ་སྲིད་པའི་ཕྱྭ་གཡང་ལོངས་སྤྱོད་གཏེར། ། དབང་དུ་བསྡུས་ལ་རྣལ་འབྱོར་བདག་ལ་སྩོལ། ། ནམ་མཁའ་བཞིན་དུ་ཀུན་ལ་ཁྱབ་པའི་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། །
ཉི་ཟླ་བཞིན་དུ་དྲོ་གསལ་མདངས་འོད་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ། སྐར་ཚོགས་བཞིན་དུ་བཀྲག་གསལ་འཁོར་མང་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ། ལྷོ་སྤྲིན་བཞིན་དུ་འཁྲིགས་ཤིང་གཏིབས་པའི་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ། སྦྲང་ཆར་བཞིན་དུ་འདྲིལ་ཞིང་འབབ་པའི་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ། བུ་ཡུག་བཞིན་ཏུ་འཚུབས་ཤིང་བསྐོར་བའི་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། །
སྐྱི་བསེར་བཞིན་དུ་སྟོང་གསུམ་གཡོ་བའི་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ། ཆུ་བོ་བཞིན་ཏུ་རྒྱུན་ཆད་མེད་པའི་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ། རྒྱ་མཚོ་བཞིན་ཏུ་འཁྱིལ་ཞིང་མེར་བའི་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ། རི་བོ་བཞིན་ཏུ་བརྗིད་ཅིང་བརྟན་ཆགས་གཡང༌། ། སྒྲུབ་པའི་གནས་འདིར་ཁུག་ལ་རྟེན་འདིར་སྟིམས། ཧྲཱིཿ རྡོ་རྗེ་མཁའ་འགྲོས་ཞི་བའི་ཚེ་གཡང་ཁུག །
རིན་ཆེན་མཁའ་འགྲོས་རྒྱས་པའི་ཚེ་གཡང་ཁུག ། པདྨ་མཁའ་འགྲོས་དབང་གི་ཚེ་གཡང་ཁུག ། ལས་ཀྱི་མཁའ་འགྲོས་མངོན་སྤྱོད་གཡང་ཁུག་ཅིག ། རང་འདྲ་སྤྲུལ་པའི་ཌཱཀྐི་འབུམ་འབུམ་གྱིས། ། སྟོང་གསུམ་སྲིད་པ་གསུམ་གྱི་ཕྱྭ་གཡང་དང༌། ། འཁོར་འདས་སྣང་སྲིད་ཀུན་གྱི་ཚེ་བསོད་དཔལ། ། འབྱུང་བཞི་བཅུད་དང་རྐང་བཞི་ཕྱུགས་ཀྱི་གཡང༌། ། གསེར་དངུལ་ཟངས་ལྕགས་ཇ་དར་དབྱིག་གི་ཚོགས། ། ཟས་ནོར་འབྲུ་རིགས་ལོངས་སྤྱོད་དཀོར་ཆའི་རིགས། ། མ་ལུས་རྣལ་འབྱོར་བདག་གི་གཡང་ལ་ཁུག །
ཕྱི་ནང་སྣོད་བཅུད་འདོད་རྒུའི་གཏེར་ལ་སྤྱོད། ། མི་ཡི་ཚེ་སྤེལ་ནོར་གྱི་གཡང་སྒོ་ཕྱེས། ། བུ་ནོར་བདེ་སྐྱིད་དཔལ་འབྱོར་མངའ་ཐང་སྟོབས། ། གཟི་བརྗིད་བཀྲགས་མདངས་བཅུད་གཡང་ཐམས་ཅད་ཀུན། ། ཐུགས་རྗེའི་རྩལ་གྱིས་དབང་བསྡུས་བདག་ཅག་ལ། ། མི་ཟད་རིན་ཆེན་གཏེར་གྱི་ཕུང་པོ་ལྟར། ། བསམ་དོན་ལྷུན་གྱིས་འགྲུབ་པའི་དངོས་གྲུབ་སྩོལ། ཅེས་འདོད་དོན་གྱི་ཕྲིན་ལས་བཅོལ་ཞིང་གཡང་འགུགས་སོ། ས་མ་ཡ། རྒྱ་རྒྱ་རྒྱ།
ྀཨཚ༔ ཞེས་གཟེ་རྒྱལ་ནོར་སྒྲུབ་བསམ་འཕེལ་ནོར་བུའི་གཡང་འགུགས་ཟླ་བའི་འོད་ཞགས་ཞེས་པ་འདི་ནི་གནས་མཆོག་གཟེ་རྒྱལ་གྱི་གནས་བདག་ཏུ་དབང་ཐོབ་ཕུར་པའི་ཆོས་བདག་ཏུ་ལུང་གིས་བསྔགས་པ་ནི། ༧ བླ་མ་དམ་པ་འཕགས་པ་རྒྱལ་མཚན་ཞབས་ཀྱི་བཀའ་ཡིས་བསྐུལ་བ་ལ་བརྟེན་ནས་ཀེ་གཞུང་རྟ་རྒྱལ་ཞེས་དབང་ཆེན་ཧྱ་གྷྲྀ་ཝའི་ཐུགས་གནས་ཙིཏྟ་མཆོང་གུར་སྨུག་པོའི་ཉེ་ཞོལ་རྟ་ལུང་རྟ་མཛོད་གཡང་གི་རྭ་བ་དེར་༧ཁོ་བོ་ཡོངས་གྲགས་རྡོ་རྗེ་ཧཱུྃྃ་སྒྲ་ཟིལ་གནོན་རྩལ་གྱིས་ལྕགས་བྱ་ཟླ༡༢ཚེས༣ལ་དགེ་བར་བྲིས།། །།

༼དེ༽ ཐུགས་དམ་བསྐུལ་བ་ནི། ཧྲཱི། ཀ་དག་ཆོས་སྐུའི་རང་མདངས་རྡོ་རྗེ་རྒྱལ། ། ཡེ་ཤེས་རང་རྩལ་སྐུ་ལྔའི་རང་འོད་ཀྱིས། ། གནས་འདིར་བྱིན་ཕོབ་སྒྲུབ་མཆོག་རྣལ་འབྱོར་གྱི། ། ལུས་ངག་ཡིད་ལ་སྨིན་གྲོལ་དབང་བཞི་བསྐུར། ། ཕྱི་ནང་གསང་བའི་སྒྲུབ་རྫས་འཁོར་ནོར་ལ། ། བགེགས་དང་ལོག་འདྲེན་འཚེ་བ་ཀུན་ཞི་ཞིང༌། ། འདོད་རྒུ་དངོས་གྲུབ་མཆོག་ཐུན་གེགས་མེད་སྩོལ། ། འཆི་མེད་ཚེ་དང་རྒས་མེད་དྭངས་མའི་བཅུད། ། འཛད་མེད་བསོད་ནམས་ནོར་གཡང་ཡིད་བཞིན་གཏེར། །
བདག་ལ་ཐུགས་རྗེས་བྱིན་མཐུས་མྱུར་འགྲུབ་མཛོད། གཟེ་རྒྱལ་ནོར་ལྷའི་ཚུལ་དུ་བསྐུལ་བ་འདི་ཉིད་བླ་མ་དམ་ཆོས་ཕུན་ཚོགས་ཀྱིས་བསྐུལ་ངོར་༧ཁོ་བོ་ཡོངས་གྲགས་རྡོ་རྗེས་གནས་ཀྱི་ཉེ་ཞོལ་དུ་སྦྱར་བའོ།། །། ༼ནོ༽ གཟེ་རྒྱལ་ནོར་སྒྲུབ་ཀྱི་ཚོགས་བསྐང་འདོད་རྒུ་ལྷུན་པོ་བཞུགས་སོ།། །། དངོས་གྲུབ་འབྱུང་བའི་ལྷ་ལ་ཕྱག་འཚལ་ལོ། གང་ཞིག་སྒྲུབ་པའི་རྣལ་འབྱོར་གྱིས། ། སྨོན་སྐྱེས་རྡོ་རྗེ་རྒྱལ་པོ་ཡི། ། ཚོགས་མཆོད་འདོད་རྒུའི་ལྷུན་པོ་བསྟན། ། ཚོགས་གཏོར་འབྱོར་ཚོགས་བཟའ་བཏུང་བཤམ། ། བསང་སྦྱངས་བྱིན་རླབས་འདི་ལྟར་བྱ། རྃ་ཡྃ་ཁྃ།
ཚོགས་རྫས་མ་དག་དྲི་མའི་ཚོགས། ། དམིགས་མེད་སྟོང་པའི་རང་བཞིན་གྱུར། ། ཚོགས་གཏོར་འདོད་ཡོན་བཟའ་བཏུང་ལྔ། ། ཟད་མེད་བདུད་རྩིའི་རྒྱ་མཚོར་གྱུར། ཨོྃ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ལན་གསུམ་གྱིས་བདུད་རྩི་བྲན་ལ། དེ་ནས་སྤྱན་དྲང་བ་ནི། ཧཱུྃ་ཧྲཱིཿ འོག་མིན་ཆོས་དབྱིངས་མཁའ་སྤྱོད་དག་པའི་ཞིང༌། ། ཡེ་ཤེས་ལྔ་ལྡན་འོད་ལྔའི་ཞིང་ཁམས་ནས། །
རྡོ་རྗེ་རྒྱལ་པོ་གནོད་སྦྱིན་ནོར་གྱི་ལྷ། ། རིགས་བདག་རྣམ་སྣང་རིགས་བཞི་ཌཱཀྐི་ཚོགས། ། གནས་འདིར་ཚོགས་ལ་སྤྱན་འདྲེན་གཤེགས་སུ་གསོལ། ། ཚོགས་ཁང་རིན་ཆེན་བརྩེགས་པའི་ཁང་དབུས་སུ། ། མི་གཡོ་དགྱེས་བཞུགས་བདག་ལ་དངོས་གྲུབ་སྩོལ། ཧྲཱིཿ བསོད་ནམས་ནོར་གྱི་འབྱུང་གནས་རྡོ་རྗེ་རྒྱལ། ། སྨོན་ལམ་ཐུགས་རྗེའི་གཟི་བརྗིད་སྩོལ་མཛད་པའི། ། ཡབ་ཡུམ་གཙོ་འཁོར་སྤྲུལ་པ་ཡང་སྤྲུལ་ལ། ། འདོད་ཡོན་ཟད་མེད་ཚོགས་ཀྱི་མཆོད་པ་འབུལ། །
དགྱེས་པར་བཞེས་ལ་མཆོག་གཉིས་ཡིད་བཞིན་གཏེར། ། རྣལ་འབྱོར་བདག་ལ་འབད་མེད་མྱུར་འགྲུབ་སྩོལ། ཨོྃ་ཨཱཿཧཱུྃ་བཛྲ་མ་ཧཱ་རཱ་ཛ་ཧ་རི་ནི་ས་ག་ཎ་ཙཀྲ་པཱུ་ཛ་ལ་ཁཱ་ཧི། ཞེས་ཚོགས་ཕུད་ཕུལ། དེ་ནས་བསྐང་བ་ནི། ཕྱི་ནང་གསང་བ་ཡང་གསང་མཆོད་པའི་ཚོགས། ། བཀྲ་ཤིས་རྫས་རྟགས་བརྒྱད་དང་རྒྱལ་སྲིད་བདུན། ། འཇིག་རྟེན་སྲིད་པའི་ཁམས་འདིར་སྲིད་རྟོག་རིགས། ། ཀུན་བཟང་མཆོད་པའི་སྤྲིན་དུ་བྱིན་བརླབས་ནས། ། འདོད་རྒུ་ལོངས་སྤྱོད་སྟོང་གསུམ་ཁམས་ཁེངས་པའི། །
མཆོད་རྫས་རྟེན་རྫས་སྒྲུབ་པའི་ཡོ་བྱད་ཀྱིས། ། རིགས་བདག་རྣམ་པར་སྣང་མཛད་ཐུགས་དམ་བསྐང༌། ། གནོད་སྦྱིན་རྡོ་རྗེ་རྒྱལ་པོའི་ཐུགས་དམ་བསྐང༌། ། གསང་བ་རིགས་བཞི་མཁའ་འགྲོའི་ཐུགས་དམ་བསྐང༌། ། རང་རང་སྤྲུལ་པའི་འཁོར་ཚོགས་ཐུགས་དམ་བསྐང༌། ། ཐུགས་དམ་བསྐང་ཞིང་ཉམས་ཆག་བཟོད་པར་བཞེས། ཧོཿ གནོད་སྦྱིན་ནོར་བདག་ཡབ་ཡུམ་སྲས་འཁོར་སྤྲུལ། ། རྩེ་གཅིག་སྒྲུབ་པའི་རྣལ་འབྱོར་བདག་ལ་དགོངས། ཁྱེད་ཀྱི་སྐུ་གསུང་ཐུགས་ཡོན་ཕྲིན་ལས་ལ། །
མ་རིག་དབང་གིས་འགལ་ཞིང་ཉམས་པ་ཡི། ། རྩ་བ་ཡན་ལག་དམ་ཚིག་ཉམས་པ་དང༌། ། བསྐྱེད་རྫོགས་མ་གསལ་མཆོད་གཏོར་རྫས་མ་ཚང༌། ། ཕྲིན་ལས་གཞུང་ཉམས་བཟླས་བརྗོད་གྲངས་མ་ཚང༌། ། དཀོན་མཆོག་མཆོད་རྫས་འབགས་བཙོག་སེར་སྣས་བཅིངས། ། སྦྱིན་པའི་ཤུགས་དམན་མ་བྱིན་ཐབས་བླངས་སོགས། ། ཉེས་པའི་ཚོགས་རྣམས་མ་ལུས་མཐོལ་ལོ་བཤགས། ། བཟོད་པར་གསོལ་ལ་ཚངས་པའི་དངོས་གྲུབ་སྩོལ། ཅེས་ཡིག་བརྒྱ་བཟླ། དེ་ནས་ལྷག་མ་གཏོང་བ་ནི།
ཧོཿ གནོད་སྦྱིན་ཆེན་པོའི་བཀའ་སྡོད་བྲན་གྱི་ཚོགས། ། ཕུད་ལ་མི་དབང་ལྷག་སྡུད་བྲན་གྱི་སྡེ། ། དམ་རྫས་ལྷག་གཏོར་བཀའ་ཡི་ཕ་འབབ་ལོངས། ། རྣལ་འབྱོར་བདག་གི་ཕྲིན་ལས་རྣམ་བཞི་སྒྲུབས། ཨུཙྪིཥྚ་བྷ་ལིངྟ་ཁཱ་ཧི། གཏོར་མ་འབུལ་བ་ནི། ཧཱུྃ། སྔོན་ཚེ་སློབ་དཔོན་པདྨ་ཡི། ། བཀའ་ཡི་སྲུང་མ་དམ་ཚིག་ཅན། །
མ་ཡོ་གྭ་ཞུར་ཞེས་གྲགས་པའི། ། སྨོན་སྐྱེས་རྡོ་རྗེ་མཆེད་གསུམ་པོ། ། ཡུམ་སྲས་སློབ་འབངས་མངགས་པའི་ཚོགས། ། ཕོ་ཉ་ལྷ་ཀླུ་གཉན་དམག་སྡེ། ། སྤྲུལ་པ་ཡང་སྤྲུལ་དུ་མ་བཅས། ། གདུང་བས་མཆོད་ཕྱིར་སྤྱན་འདྲེན་ནོ། ། བརྩེ་བས་འདིར་གཤེགས་གཏོར་མ་བཞེས། ། སངས་རྒྱས་བཀའ་ཡི་བསྟན་པ་སྲུངས། ། རྣལ་འབྱོར་བདག་གི་ཚེ་བསོད་སྤེལ། ། མི་མཐུན་རྐྱེན་དང་བར་ཆད་སོལ། །
མཐུན་པའི་བསམ་དོན་ཆོས་བཞིན་སྒྲུབས། ། མ་གཡེལ་རྟག་ཏུ་མེལ་ཚེ་མཛོད། ། དགྲ་བགེགས་དམ་སྲི་ཚར་ཆོད་ཅིག ། བཅོལ་བའི་ཕྲིན་ལས་འགྲུབ་པར་མཛོད། ཅེས་གཏོར་མ་ཕུལ། ཁོ་བོ་ཡོངས་གྲགས་རྡོ་རྗེས་ཀེ་གཞུང་རྟ་མདའི་སྲིབ་ཐང་དུ་རང་དོན་ཁོ་ནར་སྦྱར་བའོ། དེ་ནས་ཆད་མདོ་ནི། ཧཱུྃ། སྔོན་ཚེ་སྐུ་གསུམ་བཀའ་བརྒྱུད་བླ་མ་ཡི། ། སྤྱན་སྔར་ཁས་བླངས་བསྟན་སྲུང་ཞལ་བཞེས་པའི། །
ཡེ་ཤེས་འཇིག་རྟེན་སྡེ་བརྒྱད་དྲེགས་པའི་ཚོགས། ། ཆད་མདོ་བཀའ་ཡི་གཏོར་མ་འདི་བཞེས་ལ། ། བསྟན་པའི་རྒྱུད་སྲུང་རྣལ་འབྱོར་ཕྲིན་ལས་སྒྲུབས། ། མ་ཡེལ་མ་འདའ་དམ་ཅན་རྒྱ་མཚོའི་ཚོགས། ཞེས་ཕུལ་ལོ། ཧཱུྃ། མྱུར་མགྱོགས་སྟོབས་ལྡན་གནོད་སྦྱིན་རྡོ་རྗེ་རྒྱལ། ། དྲེགས་པ་སྡེ་བརྒྱད་བཀའ་ཡི་འཁོར་དང་བཅས། ། དབྱིངས་ནས་སྐུར་བཞེངས་དགྲ་བགེགས་བདུད་དཔུང་ཐུལ། ། དམ་སྲི་འབྱུང་པོ་ལྟོག་འགོང་གོད་འདྲེ་ཟློག །
ནད་ཡམས་དགྲ་གྱོད་དབུལ་སྲི་ཚར་ཆོད་ལ། ། དྲག་པོ་བཀའ་ཡི་ཕྲིན་ལས་འགྲུབ་པར་མཛོད། ཅེས་ཟོར་འཕང༌། བརྟན་མ་ནི། བྷྱོ། བོད་ཁམས་སྐྱོང་མཛད་བརྟན་མ་བཅུ་གཉིས་ནི། ། བྲན་དང་གཡོག་འཁོར་བཀའ་ཡི་གཏོར་མ་བཞེས། ། སངས་རྒྱས་བསྟན་སྲུངས་རྣལ་འབྱོར་ཕྲིན་ལས་སྤེལ། ། བར་དུ་གཅོད་པའི་དགྲ་བགེགས་ཚར་ཆོད་ཅིག ། ཅེས་ཕུལ།
རྟ་བྲོ་ནི། ཧཱུྃ། ཡེ་ཤེས་ལྷ་ཚོགས་དབྱིངས་ནས་ཆོས་ཉིད་བྲོ། ། བདུད་དགྲ་འདུལ་ཕྱིར་རང་རྩལ་རིག་པའི་བྲོ། ། དགྲ་བགེགས་དམ་སྲི་ནམ་ཡང་མི་ལྡང་བའི། ། ཐབས་ཤེས་གཉིས་མེད་རོལ་པའི་བྲོ་བརྡུངས་སོ། ཨོྃ་ལཾ་ཨཱཿལཾ་ཧཱུྃ་ལཾ་སཏྭཾ་བྷ་ཡ་ནན། ཞེས་མནན་ནོ། དེ་ནས་དངོས་གྲུབ་ལེན་པ་ནི། ཧཱུྃ།
རྡོ་རྗེ་རྒྱལ་པོའི་སྐུ་གསུང་ཐུགས་ཡོན་ཏན། ། ཕྲིན་ལས་ལྔ་ཡི་སྒོ་ཕྱེས་འདོད་རྒུའི་གཏེར། ། རྣལ་འབྱོར་བདག་ཅག་འཁོར་དང་བཅས་པ་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ཨོྃ་བཛྲ་མ་ཧཱ་རཱ་ཛ་ཧ་རི་ནི་ས་སརྦ་རཏྣ་སིདྡྷི་ཧོཿ ཧྲཱིཿ རྒྱལ་བ་ཀུན་གྱི་ཆོས་ཉིད་ཡེ་ཤེས་ལྷ། ། གར་གྱི་དབང་ཕྱུག་གནོད་སྦྱིན་རྡོ་རྗེ་རྒྱལ། ། དངོས་གྲུབ་ནོར་གྱི་བདག་པོ་ཁྱོད་ལ་བསྟོད། ། བདག་ལ་ཚེ་དབང་ནོར་གྱི་དངོས་གྲུབ་སྩོལ།
དེ་ནས་བཟོད་གསོལ་ནི། ཧཱུྃ། ཡེ་ཤེས་དབྱིངས་ཀྱི་ལྷ་ཚོགས་དགོངས་སུ་གསོལ། ། བདག་ཅག་མ་རིག་དབང་གིས་ལུས་ངག་ཡིད། ། ལོག་པར་རྟོག་སྤྱོད་ཡེ་ཤེས་ལྷ་ཚོགས་ཀྱི། ། ཐུགས་དང་འགལ་བར་གྱུར་པ་མཐོལ་ལོ་བཤགས། ཡིག་བརྒྱ་དབྱངས་གསལ་བཟླ། དེ་ནས་བཀྲ་ཤིས་ནི། ཧཱུྃ། ཆོས་སྐུའི་བཀྲ་ཤིས་ལྟ་བ་མཁའ་ལྟར་དག །
ལོངས་སྐུའི་བཀྲ་ཤིས་སྒོམ་པ་འཇའ་ལྟར་ཤར། ། སྤྲུལ་སྐུའི་བཀྲ་ཤིས་སྤྱོད་ཡུལ་མཐའ་ལས་འདས། ། སྐུ་གསུམ་ལྷུན་གྱིས་གྲུབ་པའི་བཀྲ་ཤིས་ཤོག ། ཅེས་བཀྲ་ཤིས་གང་རིགས་བརྗོད། དེ་ནས་བསྔོ་བ་སྨོན་ལམ་ནི། ཧོཿ བདག་གི་ཚེ་རབས་ཀུན་ཏུ་བསགས་པ་ཡི། ། དགེ་བ་རྒྱ་ཆེར་འགྲོ་བ་ཡོངས་ལ་བསྔོ། ། འགྲོ་ཀུན་རྡོ་རྗེ་འཆང་དབང་སྐུར་ཐོབ་ནས། ། འཕོ་མེད་ཆོས་སྐུའི་རྒྱལ་ས་ཟིན་གྱུར་ཅིག །
དེ་ནས་བསྡུ་རིམ་ནི། ཧོཿ ཕྱི་སྣོད་འཁོར་འདས་མི་དམིགས་སྟོང་པའི་ངང༌། ། ནང་བཅུད་དྲན་རིག་ཆོས་ཉིད་ཀློང་དུ་བསྡུ། ། ཀ་དག་བརྗོད་མེད་ཡེ་ཤེས་དབྱིངས་སུ་ཡལ།
ཞེས་དེ་ཡི་ངང་དུ་བཞག ། དེ་ནས་རྗེས་དྲན་ནི། ཧོཿ རང་སྣང་སྟོང་པའི་ངང་ཉིད་ལས། ། སྐད་ཅིག་ལྷ་ཡི་རྣལ་འབྱོར་ནི། །
ཆུ་ལས་ཆུ་བུར་རྡོལ་བ་བཞིན། ། མི་དམིགས་ངང་དུ་ལྷམ་མེར་གསལ། ཧཱུྃ་ཧྲཱི་ཨཱཿ ཞེས་རྟག་ཆད་མཐའ་བསལ་ལྷ་ཡི་རོལ་པར་བསམ། ཞེས་ལྷོ་འབྲོང་དཔོན་སྡེ་མངའ་ཐང་རྒྱས་པའི་ལུང་བྱང་ལྟར་བྱང་སྤུ་ཐོག་ཁར་ཇོ་བོ་གཟེ་རྒྱལ་ཚེ་བུམ་གླིང་ནས་གདན་དྲངས་པའི་ཕུར་པ་བདུད་འདུལ་གསང་བ་སྙིང་ཐིག་གི་དབང་ཆེན་སྐབས། གཟེ་རྒྱལ་ནོར་ལྷའི་ཚུལ་དུ་སྐུར་བཞེངས་ནས་ཞལ་གཟིགས་པ་ལྟར་ཐོར་བྱུང་བཀོད་པའི་ལས་བྱང་ཆུང་བ་ལ་བརྟེན་པའི་ཚོགས་བསྐང་ཞིག་དགོས་ཞེས། ཆོས་དབྱིངས་པདྨ་རང་གྲོལ་གྱི་བཞེད་དོན་ལྟར། སྤུ་སྟོད་བེའུ་ཚང་ནོར་མཛོད་ཀྱི་ལུང་པར་ས་ཆོས་དར་ཚང་གི་ཞི་ཁྲོའི་རོལ་མཚམས་གཅིག་ལ་སྙུག་མ་ཐང་ལ་མ་བཞག་པར་འཕྲལ་མགྱོགས་ཟླ་༩ཚེས་༡༣ལ་ཁོ་བོ་ཡོངས་གྲགས་རྡོ་རྗེ་ཧཱུྃ་སྒྲ་ཟིལ་གནོན་རྩལ་གྱིས་བྲིས་པའོ།། །། ༼པི༽ ༄༅། པྲ་ཡི་ལྷ་མོའི་ཤྭ་མོ་ཀུན་གསལ་སྒྲོན་མེ་ཉི་མའི་དཀྱིལ་འཁོར་བཞུགས་སོ།།
ཌཱཀྐི་པྲ་རྒྱལ་སྐུ་ལ་འདུད། ཅེས་པ་འདི་ཡང་པྲ་ལྷ་གསལ་ནས། གསེར་སྐྱེམས་བཏང་ལ། སྟོང་པའི་ལས་རང་ཉིད་སྐད་ཅིག་གིས་མདུན་གྱི་ནམ་མཁར་གསལ་བྱེད་པྲ་ཡི་ལྷ་མོ་སྤྱན་དྲངས། ཨོཾ་ཨཱཿཧཱུྃ༔ ཆོས་དབྱིངས་རང་བྱུང་གསལ་བའི་དབྱིངས་ཀློང་ནས༔ དུར་ཁྲོད་ཚོགས་ཁང་ཏི་སྒྲོའི་གནས་མཆོག་ནས༔ མ་ཅིག་ལས་ཀྱི་མཁའ་འགྲོ་གཤེགས་སུ་གསོལ༔ ཟབ་གསང་ཡེ་ཤེས་དགྱེས་པས་གནས་འདིར་བཞུགས༔ དམ་རྫས་མཆོད་གཏོར་གསེར་སྐྱེམས་གཉན་པོ་བཞེས༔
སྒྲུབ་པའི་རིག་འཛིན་རྣལ་འབྱོར་བུ་བཞིན་སྐྱོངས༔ མ་ཡེངས་བསྟན་པའི་བྱ་ར་མཛད་དུ་གསོལ༔ གསལ་བྱེད་སྔགས། ཨོཾ་ཀ་ར་ཀ་ར་ད་ང་ར་ད་ང་ར་ཐིབ་ཐིབ་ཐ་ཡེ་སྭཱ་ཧཱ། གསལ་བྱེད་སྔགས་སྟོང་ཙམ་བརྗོད་ལ། བྷྱོཿ ཀཱ་ལི་ཀཱ་ལི་དྷེ་ཝི་ཀཱ་ལི་བཛྲ་ས་མཱ་ཡ་ཛ་ཛཿ ཅི་ནུས་མཐར་སྤྲོ་བར་མོས་ན་གསེར་སྐྱེམས་དང་བཅས། བྷྱོཿ མ་ཅིག་ལས་ཀྱི་མཁའ་འགྲོ་མ༔
དཀར་གསལ་འཛུམ་མདངས་ཡ་ལ་ལ༔ སྐུ་ལ་དར་དཀར་གོ་ཟུ་གསོལ༔ རིན་ཆེན་ཐོར་ཚུགས་ཤིགས་སེ་ཤིག༔ དར་དཔྱངས་ཅོད་པན་པུ་རུ་རུ༔ ཕྱག་གཡས་སྣ་ཚོགས་མདའ་དར་འཛིན༔ གཡོན་པས་འཕྲུལ་གྱི་མེ་ལོང་བསྣམས༔ རཏྣ་མཛེས་པའི་རྒྱན་འཕྱང་ལྡན༔ ཀླུ་ཡི་ཆུ་རྟ་སྔོན་པོ་ཆིབས༔ སྒ་སྲབ་དར་སྟན་ཁྲིགས་སེ་ཁྲིག༔ རྫུ་འཕྲུལ་མངའ་བའི་ཤུགས་འཆང་མ༔
གསང་བ་གཏེར་གྱི་གྲོགས་མཛད་མ༔ སངས་རྒྱས་བསྟན་པའི་བྱ་ར་མ༔ ལས་བཞི་མཁའ་འགྲོའི་ཚོགས་བཅས་ཀྱིས༔ དམ་རྫས་གསེར་སྐྱེམས་མཆོད་པ་བཞེས། ། རྣོ་མཐོང་གསལ་བའི་སྒྲོན་མེ་སྟོན། ། གཙུག་ལག་ལྷ་དང་རྩིས་ཀྱི་བདག ། ལོ་ཟླ་ཞག་དུས་ཚེས་ཀྱི་བདག ། ཡུལ་རིའི་གཞི་གནས་མ་ལུས་ལ། ། དམ་རྫས་གསེར་སྐྱེམས་མཆོད་པ་བཞེས། ། རྣོ་མཐོང་གསལ་བའི་སྒྲོན་མེ་སྟོན། །
བརྟག་བྱའི་བྱ་བ་གང་འདི་དག ། ལེགས་ཉེས་བླང་དོར་མ་འཛོལ་བར། ། ཐེ་ཚོམ་མེད་པར་མངོན་སུམ་དུ། ། ཡེ་ཤེས་སྤྱན་ལྡན་ཁྱེད་ཀྱིས་སྟོན། ། སྔོན་ཚེ་གུ་རུའི་བཀའ་བཞིན་དུ། ། བཅོལ་བའི་ཕྲིན་ལས་འགྲུབ་པར་མཛོད། མཐར་ཡེ་དྷརྨ་བརྗོད་ལ། བདག་གིས་བརྟག་བྱའི་བདེན་པ་བརྡར་བས་ལེགས་ཉེས་ཅི་ཡོང་གསལ་པོར་བླང་དོར་ནོར་བ་མེད་པར་སྟོན་ཅིག ། བཟླས་ཤྭ་དང་ཕྲེང་བ་སོགས་ལ་ཕུ་བཏབ། ཐེ་ཚོམ་མེད་པར་དབབ་པར་བྱའོ།
ཕྲེང་བ་ལ་བཅད་པའི་གྲངས་ནི་སུམ་ཚོ་རུ་གཅོད་དགོས་པ་ཡིན། ཤྭ་ཡིན་ན་དུང་ཤྭ་ལ་སྔགས། ཤྭ་དང་ཕྲེང་བ་གང་བྱས་ཀྱང་ཆོག ༼༡༽ ཤྭ་མིག་གཅིག་ལ་བབས་ན། བསྟན་པའི་ཆོས་ཕྱྭ་ནི། གངས་དཀར་རྩེ་ལ་སེང་ཆེན་འགྱིང༌། ། གཡུ་རལ་སྤྲུགས་པས་གླིང་བཞི་སྲུང༌། ། ཆོས་རྒྱལ་བླ་མ་རྒྱལ་པོ་སོགས། ། བན་བོན་མི་ཆེན་ཁོང་ལ་བཟང༌། ༈ ཁྱིམ་ཕྱྭ་ནི།
མི་ནོར་ཟས་ནོར་ལོངས་སྤྱོད་མངའ་ཐང་ཕྱུགས་གསུམ་འཕེལ། ༈ སྐྱེས་པའི་ཕོ་ཕྱྭ་ནི། མི་ཁྱོད་གཙོ་བོ་མི་ཆེན་གྱི་རྒྱུད་ཡིན་པས། ལག་གང་གི་ནོར་སྤྱོད། རྒྱབ་གང་གི་གོས་གྱོན། ཁ་གང་གི་ཟས་ཟ། སྤང་གང་གི་རྟ་རྒྱུགས། མིག་གང་གི་ལྟད་མོ་བལྟ། བདེ་སྐྱེད་ལྡན་པའི་མོ་འདི་བཟང་བ་ཡིན། ༈ སྲོག་ཕྱྭ་ནི།
ལུས་ཀྱི་བང་མཛོད་ལ་སྲོག་གི་གཡུང་དྲུང་འཁྱིལ། ལོ་གསུམ་བར་དུ་བཙན་དུག་རྗེན་ཟས་བྱོས་ཀྱང་མི་འཆི། མི་མགོ་ཐོ་བས་བརྡུངས་ཀྱང་མི་འཆི། ཚེ་སྲོག་བྲག་ལས་སྲ་བས་བཟང་ངོ༌། ༈ སྲིད་ཕྱྭ་ནི། བུ་དང་བུ་མོ་ཡི་མཚོ་རྡོལ་བས་ལེགས། ། བཟའ་མི་འགྲོགས་ཡུན་རིང༌། བཟའ་མི་བཟང་ལ་མང་ངོ༌། ༈ བུ་ཆུང་གི་སྲིད་ཕྱྭ། ཚེ་རིང་ཕན་ཐོག་པས་བཟང༌།
༈ ནོར་ཕྱྭ་ནི། བཙན་ཕྱུག་འཕན་དར་བཟང༌། ལམ་ཕྱྭ་ནི། གསེར་སྡེར་གཡུ་གཞོང་ནོར་བུའི་རྫས་ཀྱིས་བཀང༌། ༈ དགྲ་ཕྱྭ་ནི། དགྲ་མེད་གཉེན་དང་འཕྲད་པས་བཟང༌། ༈ གྲོགས་ཕྱྭ་ནི། གྲོགས་ངོ་ཆེ་ལ་ཕུན་སུམ་ཚོགས་པས་བཟང༌། ཟས་ཤ་ཆང་གཉིས་ལ་ངོམས་ཤིང་ཟ། བསང་གསོལ་དང་གཡང་སྐྱབས་ལྷ་མོའི་གསོལ་ཁ།
རྟེན་འཛུགས་བྱས་ན་བཟང༌། ༈ བློ་ཕྱྭ་ནི། བློ་འདི་ལྷ་ཡི་བྱས། བསམ་དོན་འགྲུབ་པས་ཤིན་ཏུ་བཟང༌། ༈ ས་ཆ་ཡུལ་འཛིན་གྱི་མོ་ལ་བཙན་གསོལ་དང་གཡང་སྐྱོབས་བྱས་ན་ཤིན་ཏུ་བཟང༌། ༈ ཁང་པ་དང་ཨེ་འཕྲོད་ཅེ་ན། མི་དང་ལྷ་གཉིས་ཀ་འཕྲོད། དགའ་མགུ་ཡི་རང༌། མི་དར་ཕྱུག་དར་ཁྱིམ་དང་རྭ་བ་གང་བཀྲ་ཤིས་པས་བཟང༌། ༈ ཞུ་བ་ཨེ་གནང་ཞེ་ན།
དོན་གང་ཞུས་ན་ཡང་གནང་བར་འདུག་པས་བཟང༌། ༈ དོན་ཕྱྭ་ནི། ངོ་སོ་གྲོགས་དང་བཅས་པར་གང་བསམ་འགྲུབ་པས་བཟང༌། ༈ མགྲོན་ཕྱྭ་ནི། དགའ་སྤྲོ་དང་བཅས་པར་མྱུར་བར་སླེབ་པས་བཟང༌། ༈ ཚོང་ཕྱྭ་ནི། ཚོང་གྲོགས་ལྷ་ཡིས་བྱས་མི་ཁ་གླེང་གྱོད་མེད་པས་བཟང༌། ༈ ཉེན་གྱོད་ཡོད་མེད་ནི། ཉེན་གྱོད་མེད། གཏམ་སྙན་སྟོང་གསུམ་ཁྱབ།
༈ སློབ་དཔོན་དང་ཨེ་འཕྲོད་ཅེ་ན། ཐུགས་རྗེ་དང་བྱིན་རླབས་མྱུར་དུ་ཞུས་ན་ཤིན་ཏུ་འཕྲོད་པས་བཟང༌། ༈ སྨན་པ་ཨེ་འཕྲོད་ཅེ་ན། ལྷ་རྗེ་ལ་གཏང་རག་གཟབ། ཤིན་ཏུ་འཕྲོད་པས་བཟང༌། ༈ བུ་ཆུང་འདི་ཆོས་པ་ཨེ་ཡོང་ཞེ་ན། བུ་ཆུང་འདི་ཆོས་བྱས་ན་ཤིན་ཏུ་བཟང༌། ༈ སྨན་དཔྱད་གཏར་བསྲེག་རིམ་འགྲོ་ཨེ་འཕྲོད་ཅེ་ན། ཤིན་ཏུ་འཕྲོད་པས་བཟང༌། ༈ ནད་པ་ཨེ་སོས་ཞེ་ན།
སྲོག་ལྷས་འཚོས། ཚེ་ཉི་ཟླ་ལྟར་མཉམ་པས་མི་ཤི་བས་བཟང༌། ༈ གདོན་ཕྱྭ་ནི། བདུད་དང་མ་མོ་གསོན་འདྲེ་གདོན། བདུད་བཟློག ། མ་མོའི་མདོས། འདྲེ་མོ་བཀར་ཡས་སོགས་བྱ། ༈ བོར་སྟོར་ཨེ་རྙེད་ཅེ་ན། གཡང་སྒོ་མ་རལ་པས་མྱུར་དུ་བཙལ་ན་རྙེད་པས་བཟང༌། ༈ དགྲ་ཇག་རྐུན་གསུམ་ཨེ་ཐུལ་ཞེ་ན།
དགྲ་ཕམ་རང་རྒྱལ་ཁ་ལོན་པས་བཟང༌། ༈ སེམས་ཅན་བསྟེན་པས་ཨེ་འཕྲོད་ཅེ་ན། ཤིན་ཏུ་འཕྲོད་པས་བཟང༌། ༈ མཛའ་རོགས་ཨེ་རྙེད་ཅེ་ན། རྙེད་པས་བཟང༌། ༈ སྲིད་ཨེ་ཆགས་ཞེ་ན། སྲིད་པ་ཕོ་རྒྱུད་སོང་བས་བཟང༌། ༈ ཤགས་ཁ་རྒྱལ་ལམ་ཞེ་ན། ཁོའི་མགོ་ལ་མུ་གབ་ཞྭ་གྱོན་ནས་འདུག་པས་རང་རྒྱལ་ལ་ཁ་སྨྲས་མེད་པས་བཟང༌། ༈ ཆང་ཕྱྭ་ནི།
ཆང་ནི་ཞིམ་པས་གསེར་སྐྱེམས་བདུད་རྩིས་གཏམས་དང་འདྲ་བས་བཟང༌། ༈ རྩེ་མོའི་རིགས་ཨེ་འཕྲོད་ཅེ་ན། དགའ་བར་འཕྲོད་པས་བཟང༌། ༈ ཁ་ཆར་ཨེ་འབེབས་ཞེ་ན། ཁ་ཆར་མྱུར་དུ་འབེབས་པས་བཟང༌། ༈ དཀོར་ཕྱྭ་ནི། དཀོར་ཤིན་ཏུ་འཕེལ་བས་བཟང༌། ༈ ལམ་ཕྱྭ་ཨེ་འཕྲོད་ཅེ་ན། ལམ་འཕྲང་མེད་པས་བཟང༌། ༈ དགྲ་ཕྱྭ་ནི།
མི་ཁྱོད་ལ་དགྲ་ལྷས་མགོན་པས་ཕྱོགས་བཞི་མཚམས་བརྒྱད་གར་འགྲོ་ལམ་ལ་དགྲ་མེད་པས་བཟང༌། ༼༢༽ ཤྭ་མིག་གཉིས་པ་བབས་ན། ༈ བསྟན་པའི་ཆོས་ཕྱྭ་ནི། འོ་མའི་རྒྱ་མཚོ་ལ་ཁྲག་གི་ཆར་པ་འབེབས། གངས་དཀར་རྩེ་ལ་གནམ་ལྕགས་ཐོག་རྡོ་ལྷུང་ཟེར་བས་ངན། རྒྱལ་བཀའ་སྒྲོག ། ཆོ་ག་འཚོགས། མཚན་འབར་གསོ། རྒྱུན་བསྟེན་གསོལ་མཆོད་རིགས། བཀའ་ཕུར་གཤིན་གསུམ།
གདུགས་དཀར་བཟློག་བསྒྱུར། ལས་བཞིའི་སྦྱིན་སྲེག ། སྤོང་དག་སོགས་ལ་འབད་པ་གལ་ཆེ། ༈ ཁྱིམ་ནི་ཨེ་འཕྲོད་ཅེ་ན། ངན་པས་གསེར་གྱི་ཀ་བ་འགྱེལ། གཡུ་ཡི་གདུང་མ་ཆག ། ཡས་ཀྱི་བདུད་གཡོས། མས་ཀྱི་སྲི་ལངས། ཤི་ཆད་འོང་བས་ཤིན་ཏུའང་ངན། ༈ སྐྱེས་པའི་ཕོ་ཕྱྭ་ནི།
གཞིས་ལ་འདུག་ན་ཤི་ཆད་འབྱུང༌། བྱིས་སུ་འགྲོ་ན་བོར་སྟོར་འབྱུང༌། གཡས་ནས་རྙེད་ན་གཡོན་ནས་འཆོར། ལུས་ཀྱི་སྟོབས་ཤོར། ཁ་ཡི་གཏམ་ཟད་པས་ངན་ནོ། ༈ སྲོག་ཕྱྭ་ནི། མི་འཕྲོད་ཕ་མེའི་དུར་སྲི་ལངས། ནད་དྲག་པོ་འོང་ཉན་ཆེ། རྒྱལ་བཀའ་དག་སྒྲོག་སོགས་རིམ་འགྲོ་སྟོབས་ཆེན་དགོས། ༈ སྲིད་ཕྱྭ་ཨེ་འཕྲོད་ཅེ་ན།
བུད་མེད་ཀྱི་སྲིད་ཕུག་ཏུ་འདྲེ་མོས་གནོད་པ་འབྱུང་བས་ངན། ༈ བུ་ཆུང་གི་སྲོག་ཕྱྭ་ནི། ཤིང་ཁའི་བྱེའུ་ཆུང་ཁྲས་བཅོམ་པ་དང་འདྲ། ༈ ནོར་ཕྱྭ་ནི། ཤི་ཆད་དང་གོད་ཁ་ཡོང་ངོ་ཆེ་བས་ངན། ༈ བློ་ཕྱྭ་ནི། བློ་འདྲེ་ཡིས་བསླུས་པས་བསམ་དོན་མི་འགྲུབ་པས་ངན་ནོ། ༈ གྲོགས་ཕྱྭ་ནི། གྲོགས་ཕྱི་ནས་ཚུར་ཡོང་མེད་ཁར་ཕར་འཆོར་ཉེན་ཡོད། ༈ ས་ཆ་ཡུལ་འཛིན་གྱི་མོ་ལ།
མི་ལ་མཛེ་འོང༌། ཕྱུགས་ལ་གོད་ཁ་ཡོང༌། འཕོ་སྐྱས་ཡང་ཡང་ཡོང་བས་ངན། ༈ ཁང་པ་ཨེ་འཕྲོད་ཅེ་ན། མི་འཕྲོད་པས་ས་འདིར་བཀྲ་མི་ཤིས། ནམ་ཕུགས་མི་ནོར་རྗེས་མེད་དུ་འགྲོ་བས་ངན་ནོ། ༈ ཞུ་བ་ཨེ་གནང་ཞེ་ན། མི་གནང་ཁ་འགྱོད་སྙིང་སྟོང་འོང་བས་ངན་ནོ། དོན་མེད་སྟོང་ལོག་བྱེད། ཕེད་སྟོང་ཕྲག་པར་ཁུར་བས་ཤིན་ཏུ་ངན།
༈ མགྲོན་ཕྱྭ་ནི། མགྲོན་མི་འོང་བས་ངན། ༈ ཚོང་ཕྱྭ་ནི། ཚོང་ཉེས་ཡོང་བས་ངན། ༈ སློབ་དཔོན་ཨེ་འཕྲོད་ཅེ་ན། མི་འཕྲོད་པས་ཤིན་ཏུ་ངན། ༈ སྨན་པ་ཨེ་འཕྲོད་ཅེ་ན། ཕན་ལས་གནོད་པ་མང་བས་མི་འཕྲོད། ༈ སྨན་དཔྱད་གཏར་བསྲེག་ཨེ་འཕྲོད་ཅེ་ན། མི་འཕྲོད་སྨན་དཔྱད་བཤོལ་ན་ལེགས།
༈ བུ་ཆུང་གི་ཆོས་ཕྱྭ་ནི། ཆོས་མགོ་མི་ཐོན་མི་ཁ་ཆེ་བས་ངན། ༈ ནད་པ་ཨེ་སོས་ཞེ་ན། འདྲེ་ངན་གྱི་སྲོག་བཅད་ཉེན་ཆེ་བས་ངན། ༈ གདོན་ཕྱྭ་ནི། གཟའ་དང་རྒྱལ་པོས་གདོན། གཟའ་མདོས་དང༌། རྒྱལ་མདོས། གུ་རུ་ཞི་དྲག་གི་ཚོགས་འབུམ་བཏང་ན་ལེགས། ༈ བོར་སྟོར་ཨེ་རྙེད་ཅེ་ན།
བོར་སྟོར་མྀ་ཡིས་ཁྱེར་དེས་བྱའོ། ༈ དམག་ཇག་ཨེ་ཐུལ་ཞེ་ན། འཆི་བདག་འདྲ་བ་མྱུར་དུ་སླེབས་པས་མགོ་ཆག་རྐང་གྲུག་ཡོང་བས་རང་ཕམ། མི་ནོར་ཐམས་ཅད་མི་ལ་ཤོར་བས་ཤིན་ཏུ་ངན། སེམས་ཅན་ཨེ་འཕྲོད་ཅེ་ན། ཕན་མི་ཐོགས་པས་མི་འཕྲོད་ངན། ༈ མཛའ་རོགས་ཨེ་རྙེད་ཅེ་ན། མི་རྙེད་གལ་ཏེ་རྙེད་ན་གྱོད་དང་ཁ་མཆུ་གོད་ཁ་འོང་བས་ངན། ༈ སྲིད་ཨེ་ཆགས་ཤེ་ན། མི་ཆགས་སྲིད་ཀྱི་མཚོ་མོ་སྐམ་པའི་ངོ༌།
༈ ཤགས་ཁ་འབྱེད་ན་ཨེ་འཕྲོད་ཅེ་ན། མི་འཕྲོད་ཤིན་ཏུ་ངན། ༈ ཆང་ཕྱྭ་ནི། ཆང་མི་ཞིམ་པས་ངན། ༈ བཟོ་རིགས་ཨེ་འཕྲོད་ཅེ་ན། མི་འཕྲོད་བཤོལ་ན་ལེགས། ༈ ལོ་ཨེ་ལེགས་ཤེ་ན། མི་ལེགས། ༈ ཁ་ཆར་ཨེ་འབེབས་ཤེ་ན། ཁ་ཆར་མི་འབེབས་ཐན་པ་འོང་བས་ངན།
༈ རྩེ་མོ་ཨེ་འཕྲོད་ཅེ་ན། མི་འཕྲོད་ངན། ༈ ལམ་ཕྱྭ་ཨེ་འཕྲོད་ཅེ་ན། བོར་སྟོར་ཡོང་བས་ངན། ༈ དཀོར་ཕྱྭ་ནི། དཀོར་མི་ཡོང་བས་ངན། ༈ དགྲ་ཕྱྭ་ནི། དགྲ་བཙན་ལ་ཁས་གྲགས་ཤིག་འོང་བས་ངན། ༼༣༽ ཤྭ་མིག་གསུམ་པ་ལ་བབས་ན། ༈ བསྟན་པའི་ཆོས་ཕྱྭ་ནི།
གནམ་འཁོར་ལོ་རྩིབས་བརྒྱད་ཀྱི་འོག་ནས་གསེར་གྱི་ཉི་མ་དགུ་ཤར། ས་པདྨ་འདབ་བརྒྱད་ཀྱི་སྟེང་ན་རིན་པོ་ཆེ་སྣ་དགུའི་ཁྲི་བརྩེགས་པས་གང་ལའང་བཟང་པོར་ཤར། ༈ ཁྱིམ་ཕྱྭ་ནི། མི་མང་ཕྱུགས་འཕེལ་བུ་ནོར་གྱི་ཆར་འབེབས་པས་ཤིན་ཏུ་བཟང༌། ༈ ཕོ་ཕྱྭ་ནི། ཕོ་ལྷ་དགྲ་ལྷ་མཆོད་ཅིང་བཟང༌། ༈ སྲོག་ཕྱྭ་ནི། ཚེ་རིང་ནད་མེད་པས་བཟང༌། ༈ སྲིད་ཕྱྭ་ནི། སྲིད་ཕུག་ཆེ།
ནད་མེད་གཉེན་གྱིས་བྱམས་གཅེས་ཆེ་ལ་ཡུན་རིང་བཟང༌། ༈ བུ་ཆུང་སྲིད་ཕྱྭ་ནི། ལོ་ལྔའམ་བཅུ་ཚུན་ལ་བར་ཆད་མི་འོང༌། དབང་ཐང་ཆེ་ཞིང་མི་ཆེན་འོང་བས་བཟང༌། ༈ ནོར་ཕྱྭ་ནི། གསེར་གཞོང་མར་ཁུས་གང༌། ཟས་ནོར་ལོངས་སྤྱོད་འཕེལ་བས་བཟང༌། ༈ བློ་ཕྱྭ་ནི། ཤིན་ཏུ་ལེགས་པས་རབ་ཀྱི་མཆོག་ཡིན་བཟང༌། ༈ གྲོགས་ཕྱྭ་ནི།
གྲོགས་ཕུན་སུམ་ཚོགས་པར་འོང་བས་བཟང༌། ༈ ས་ཆ་ཡུལ་འཛིན་གྱི་མོ་ལ། རྨང་གཞི་རིན་ཆེན་གསེར་ལས་བྱས། འགྱུར་མེད་གཡུང་དྲུང་རིན་ཆེན་ཡིན། མི་ནོར་ཟས་གསུམ་འཛོམས། ལོངས་སྤྱོད་འཕེལ་བས་བཟང༌། ༈ ཞུ་བ་ཨེ་གནང་ཞེ་ན། འཕྲལ་དུ་མ་གནང་ཡང་ཕུག་ཏུ་གནང་ངོ་འདུག ༈ ཁང་ཕྱྭ་ཨེ་འཕྲོད་ཅེ་ན། ལྷ་བཟང་པོ་འཁོར་བས་མཆོད་ནས་བསྟེན་ན་བཟང༌།
ནོར་སྟོར་ངོ་འདུག ༈ དོན་ཕྱྭ་ནི། དོན་ཅི་བསམ་འགྲུབ་རང་ཉིད་དགའ་བས་བཟང༌། ༈ མགྲོན་ཕྱྭ་ནི། ཁ་ཟས་ཇ་ཆང་མྱུར་དུ་བཟོས་དང་མྱུར་དུ་སླེབ། ༈ ཚོང་ཕྱྭ་ནི། ཚོང་གྲོགས་ལྷ་ཡིས་བྱས་པས་ཚོང་ཁེ་ཞིང་ཚོང་ཁ་རྒྱལ་བས་བཟང༌། ༈ ཉེས་འགྱོད་ཡོད་མེད་ནི། ཉེས་འགྱོད་མེད་པས་བཟང༌། ༈ སློབ་དཔོན་ཨེ་འཕྲོད་ཅེ་ན།
སློབ་དཔོན་འདི་རང་གི་ཆོག ། ཤིན་ཏུ་བཟང༌། ༈ བུ་ཆུང་གི་ཆོས་ཕྱྭ་ནི། ཚེ་རིང་ནད་མེད་འཕྲོད་པས་བཟང༌། ༈ ལམ་ཕྱྭ་ནི། ལམ་སྣ་ལྷ་ཡིས་ཁྲིད་པས་བཟང༌། ༈ སྨན་པ་ཨེ་འཕྲོད་ཅེ་ན། གཞན་ལ་མ་ཤོར་ན་འཕྲོད་པས་བཟང༌། ༈ སྨན་དཔྱད་གཏར་བསྲེག་ཨེ་འཕྲོད་ཅེ་ན། ལྷ་རྗེ་ལ་གཏང་རག་གཟོབ་དང༌།
འཕྲོད་ངོ་ཆེ་བས་བཟང༌། ༈ ནད་པ་ཨེ་སོས་ཞེ་ན། ནད་གཞི་ཆེ་བས་རིམ་འགྲོ་ལ་འབད་ན་སོས་པ་གདའ་སྐད། ༈ གདོན་ཕྱྭ་ནི། བདུད་བཙན་གྱིས་གདོན། བཟློག་པ་དྲག་པོ། བཙན་མདོས། བརྒྱ་བཞི། མགོ་གསུམ་བཅས་སྒྲུབ། ༈ བོར་སྟོར་རྙེད་དམ་མི་རྙེད་ཅེ་ན།
གསེར་གྱི་མཛོ་གཡག་རི་ནས་ཤོར་ན་སྣ་ཐག་ཀ་བར་བཏགས་པས་ལྷོ་ཕྱོགས་ནས་བཙལ་ན་རྙེད་པས་བཟང༌། ༈ དམག་ཇག་རྐུ་གསུམ་ཨེ་ཐུལ་ཅེ་ན། རུ་དར་གནམ་ལ་ཕྱར་བས་བསྭོ་སྒྲ་སྒྲོག ། མཚོན་ཆ་དགྲ་ལ་བཏབ་པས་མི་ནོར་གཉིས་ཐུལ་བའི་ངོ་ཤར་བས་བཟང༌། ༈ སེམས་ཅན་འདི་བསྟེན་ན་འཕྲོད་དམ་ཞེ་ན། འཕྲལ་དུ་དགེ་ཞིང༌། ཕུགས་སུ་ཕན་ཐོགས། ༈ མཛའ་རོགས་ཨེ་རྙེད་ཅེ་ན། རྙེད་དེ་ཕན་ཐོགས་ཤིང་བཟང༌། ༈ སྲིད་ཕྱྭ་ནི།
བུ་རུ་འོང་བས་བཟང༌། ༈ གཏམ་ལབ་ཨེ་འཕྲོད་ཅེ་ན། འཕྲོད་དེ་རང་ཉིད་རྒྱལ་གཏམ་སྙན་ཐོས་ངོ་ཡོད། ༈ ཆང་ཨེ་ཞིམ་ཞེ་ན། རྡོ་དཀར་པོར་ཁྲོཾ་བྲིས་ལ་ལུམས་ནང་དུ་བཞག་ན་ཆང་ཞིམ་པར་འགྱུར་བས་བཟང༌། ༈ བཟོ་རིགས་བྱས་ན། ལེགས་པས་བཟང༌། ༈ ལོ་ལེགས་སམ་ཞེ་ན། སོ་ནམ་རྣམས་ལ་ལེགས་པས་བཟང༌། ༈ ཁ་ཆར་ཨེ་འབེབས་ཞེ་ན།
ཤིན་ཏུ་འབེབས་པས་བཟང༌། ༈ དཀོར་ཕྱྭ་ནི། དཀོར་འཕེལ་ཕན་ཐོག་པས་བཟང༌། ༈ ལམ་ཕྱྭ་ནི། ལམ་དར་བས་འཇམ་དགྲ་མེད་པས་བཟང༌། ༈ དགྲ་ཕྱྭ་ནི། དགྲ་ལྷ་དར་བས་དགྲ་མིང་མི་གྲགས་བཟང༌། ༼༤༽ ཤྭ་མིག་བཞི་པར་བབས་ན། ༈ བསྟན་པའི་ཆོས་ཕྱྭ་ནི། རི་བོ་མཐོན་པོའི་རྩེ་ཡི་ན་བུན་དང་འདྲ།
ཡོང་ཡོང་འདྲ་ཡང་ཡོང་དུས་མེད། ཐ་མ་འཇའ་བཞིན་ཡལ་ནས་འགྲོ་བས་ངན་ནོ། ༈ ཁྱིམ་ཕྱྭ་ནི། མི་ནོར་བང་མཛོད་འཐོར་ཉེན་ཆེ་བས་ངན། ༈ སྐྱེས་པའི་ཕོ་ཕྱྭ་ནི། གཉའ་གནོན་དང་དགྲ་རྐུན་མ་ཉེས་ཁ་ཡོག་ཡོང་ཉན་འདུག ། དགྲ་རྐུན་དང་དུག་ལ་འཛེམས་དགོས། ༈ སྲོག་ཕྱྭ་ནི། ཚེ་ཡི་དམུ་ཐག་ཆད་པས་སྐྱོན་ཆེ། བླ་བསླུ་དང༌།
འཆི་བསླུ། ཚེ་དབང་ཚེ་སྒྲུབ་རྟགས་ཐོན་བཅས་སྐུ་རིམ་ལ་འབད། ༈ ཉེས་འགྱོད་ཡོད་མེད་ཅེ་ན། ཉེན་འགྱོད་ཡོང་ཤི་ཆད་གོད་ཁ་འོང་བས་ངན་ནོ། ༈ སྲིད་ཕྱྭ་ནི། ཚེ་སྟོད་སྐྱིད་ལ་ཚེ་སྨད་སྡུག བྱིས་པ་ཆུང་གསུམ་སོས་དཀའ་བས་ངན་ནོ། ༈ བུ་ཆུང་གི་མོ་ལ། བླ་ཚེ་ཐེའུ་རང་དང་གསོན་འདྲེས་རྐུས་པས་ངན་ནོ། ༈ ནོར་ཕྱྭ་ནི།
ཤི་གོད་བོར་སྟོར་ཡོང་འདུག་པས་ངན། བྱ་བ་ལེགས་ལམ་གང་བྱས་ཀྱང་མགོ་ཐོན་མི་ཡོང་ངན། ༈ བློ་ཕྱྭ་ནི། བྱ་བ་མང་ལ་འགོ་ཐོན་པ་གཅིག་ཀྱང་མེད་པས་ངན་ནོ།
༈ ས་ཆ་ཡུལ་འཛིན་གྱི་མོ་ལ། ཁ་སྨྲས་དང་གླེང་འགྱོ་མང་བས་ངན། ༈ ཁང་པ་ཨེ་འཕྲོད་ཅེ་ན། ཁང་སྟོང་ཆེ་བས་མི་ནོར་གཉིས་ཀ་ཕུང་བས་ངན། ༈ ཞུ་བ་ཨེ་གནང་ཞེ་ན། མི་གནང་གཞན་ལ་ཞུས་ན་ལེགས།
༈ དོན་ཕྱྭ་ནི། གང་བསམ་མི་འགྲུབ་ངན། ༈ མགྲོན་ཕྱྭ་ནི། མགྲོན་ལམ་ཆུ་ཡིས་གཅོད་པས་ཡོང་ངོ་མེད། ༈ ཚོང་ཕྱྭ་ནི། ཕམ་པར་འདུག་པས་ངན། ༈ སློབ་དཔོན་ཨེ་འཕྲོད་ཅེ་ན། མི་འཕྲོད་བཞག་ན་ལེགས། ༈ བུ་ཆུང་གི་ཆོས་ཕྱྭ་ནི། ཆོས་བྱས་ན་བར་ཆད་མང་བས་ངན།
༈ སྨན་པ་ཨེ་འཕྲོད་ཅེ་ན། མི་འཕྲོད་པས་གཞན་ལ་ཞུས་ན་ལེགས། ༈ ནད་པ་ཨེ་སོས་ཤེ་ན། ནད་པ་ལ་ཁའི་བྱ་སྒྲོ་དང་འདྲ་བས་གར་འགྲོ་ངེས་པ་མེད་པས་ངན། ༈ གདོན་ཕྱྭ་ནི། སྡེ་བརྒྱད་དང་ཀླུ་ཡིས་གནོད། བཀའ་བརྒྱད། ཀླུ་འབུམ། བསང་གསོལ། རིམ་འགྲོ་སྟོབས་ཆེན་འགྲུབ་ན་ལེགས།
༈ བོར་སྟོར་རྙེད་དམ་ཞེ་ན། བློ་རྒྱབ་ཏུ་བསྐྱུར། རེ་བ་མ་ཆེ་མི་རྙེད་པས་ངན་ནོ། ༈ དམག་ཇག་རྐུ་གསུམ་ཨེ་ཐུལ་ཞེ་ན། དམག་དཔོན་རྐང་པ་ཆགས དམག་མི་ཤི་ཆད་འོང་བས་མི་ཐུབ་བཤོལ་ན་ལེགས། ༈ སྨན་དཔྱད་ཨེ་འཕྲོད་ཅེ་ན། སྨན་དཔྱད་གཏར་བསྲེག་བཤོལ་ན་ལེགས། ༈ སེམས་ཅན་ཨེ་འཕྲོད་ཅེ་ན། མི་འཕྲོད། ༈ མཛའ་གྲོགས་ཨེ་རྙེད་ཅེ་ན།
མི་རྙེད། ༈ སྲིད་ཕྱྭ་ནི། བུ་ཡིན་ན་མིང་སྤོས་ལུས་བསྒྱུར་བ་སོགས་མ་བྱས་ན་སྲོག་འཚོ་དཀའ་བུ་མོ་ཡིན་ན་འབྲིང༌། ༈ གཞན་ལ་གཏམ་རྒྱལ་ལམ་ཞེ་ན། རང་གཞན་གཉིས་ཀ་ཕུང་བའི་རྒྱུ་ཡིན་པས་བཤོལ་ན་ལེགས། ༈ ཆང་ཕྱྭ་ནི། ཆང་ནང་དུ་ཐེའུ་རང་འདུག་པས་ཆང་མི་ཞིམ། ༈ བཟོ་རིགས་ཨེ་འཕྲོད་ཅེ་ན། དགེ་བར་མི་འགྱུར་བས་ངན། ༈ ལོ་ལེགས་སམ་མི་ལེགས་ཞེ་ན།
ལོ་ཉེས་མུ་གེ་ཆེ་བས་ངན་ནོ། ༈ ཁ་ཆར་ཨེ་འབེབས་ཤེ་ན། འབྲུག་གློག་སྒྲ་ཆེ་ཡང་ཆར་མི་འབེབས། ༈ དཀོར་ཕྱྭ་ནི། དཀོར་དང་གྲོང་ཆོག་རག་དཀའ་བས་ངན། ༈ ལམ་ཕྱྭ་ནི། དགྲ་རྐུན་གྱིས་གནོད་ངོ་འདུག་པས་ངན། ༈ དགྲ་ཕྱྭ་ནི། དགྲ་འཆི་བདག་འདྲ་བ་ཡོང༌། མི་གསོད་ནོར་འཆོར་འགྲོ་བས་ངན་ནོ།
༼༥༽ ཤྭ་མིག་ལྔ་པ་ལ་བབས་ན། ༈ བསྟན་པའི་ཆོས་ཕྱྭ་ནི། མི་ནུབ་རྒྱལ་མཚན་ཕྱར། སྙན་གྲགས་སྟོང་གསུམ་གང་བར་ཁྱབ་པས་བསྟན་པ་དར་ལ་ཡུན་རིང་བས་ཤིན་ཏུ་བཟང༌། ༈ ཁྱིམ་ཕྱྭ་ནི། ཁྱིམ་བདག་ས་ཡི་ལྷ་མོ་བསྟན་མས་བྱས་པས་ལོ་ལེགས་བཀྲ་ཤིས་ནོར་འཕེལ་མི་ཚེ་བསྐྱེལ་བས་བཟང༌། ༈ སྐྱེས་པའི་ཕོ་ཕྱྭ་ནི། ཁྱོད་ལ་ཕོ་ལྷ་དགྲ་ལྷས་མགོན། ཅི་བྱས་ལམ་དུ་འགྲོ། དགའ་བའི་ནམ་ལངས།
སྐྱིད་པའི་ཉི་མ་ཤར། ཚེ་རིང་ནད་མེད་ཤིན་ཏུ་བཟང༌། ༈ སྲོག་ཕྱྭ་ནི། ཁྱོད་ཀྱི་སྲོག་ལྕགས་ཁང་དགུ་རིམ་དུ་ཚུད། མགོ་ཐོ་བས་བརྡུངས་ཀྱང་མི་འཆི་བས་བཟང༌། ༈ སྲིད་ཕྱྭ་ནི། བུད་མེད་བཟང་མོ་བག་གསར་ལ་བུ་དང་བུ་མོ་སྤེལ་བས་བཟང༌། འཕྲལ་བས་ཕུགས་སྐྱིད་པས་བཟང༌། ༈ བུ་ཆུང་གི་མོ་ལ། བུ་ཆུང་འདི་ཉི་ཟླའི་འོད་ཀྱིས་འཛམ་གླིང་གསལ།
བཙུན་པ་བྱས་ན་བླ་མ་འོང༌། སྐྱེ་བོ་བྱས་ན་དཔོན་པོ་འོང་བས་བཟང༌། ༈ ནོར་ཕྱྭ་ནི། རང་ལ་ནོར་མེད་པས་སྡུག་བསྔལ་མི་དགོས་ནོར་ལྷ་གཉན་པ་ཛམྦྷ་ལྷས་བྱེད་འཚོ་སྐྱོང་ཤེས་ན་དེ་ཀས་ཆོག ༈ བློ་ཕྱྭ་ནི། འཕྲལ་ཕུགས་ཀུན་ལ་བཟང༌། ༈ གྲོགས་ཕྱྭ་ནི། རང་གི་གང་འདོད་གྲོགས་དང་འཕྲད་པས་བཟང༌། ༈ ས་ཆ་ཡུལ་འཛིན་གྱི་མོ་ལ། བཟང༌།
༈ ཁང་པ་བཟང་ངན་ནི། མི་རྒྱུད་བཟང་ལ་ཕྱི་དལ་ཆེ། ༈ ཞུ་བ་ཨེ་ཡོང་ཅེ་ན། དོན་འགྲུབ་པས་བཟང༌། ༈ མགྲོན་ཕྱྭ་ནི། མྱུར་དུ་འོང༌། ཡུན་བསྲིང་ཕྱི་དལ་ཆེ། ༈ ཉེས་འགྱོད་ཡོད་མེད་ནི། ཉེས་འགྱོད་མེད་ལ་གང་འདོད་འགྲུབ། ༈ དོན་ཕྱྭ་ནི།
གང་བྱས་ལམ་དུ་འགྲོ། ༈ ཚོང་ཕྱྭ་ནི། ཚོང་གྲོགས་ལྷ་ཡིས་བྱས་པས་རང་མི་རྒྱལ་བའི་ཀ་མེད་འཕྲལ་ལྷོད་ལ་ཕུགས་བྲིམ་པས་བཟང༌། ༈ སློབ་དཔོན་ཨེ་འཕྲོད་ཅེ་ན། སློབ་དཔོན་ནི་ཚེ་རབས་མང་པོའི་སློབ་དཔོན་ཡིན་ཤིན་ཏུ་བཟང༌། ༈ བུ་ཆུང་ཆོས་ཕྱྭ་ནི། བུ་འདི་ཚེ་རབས་དུ་མར་སྦྱང་འཕྲོ་ཡོད་པས་ཆོས་བྱས་ན་བཟང༌། ༈ སྨན་པ་ཨེ་འཕྲོད་ཅེ་ན། སྨན་པ་འདི་བཞུགས་ན་ངོ་སོ་ཆེ་ཤིན་ཏུ་བཟང༌། བརྩོན་འགྲུས་བསྐྱེད།
༈ སྨན་དཔྱད་གཏར་བསྲེག་ཨེ་འཕྲོད་ཅེ་ན། འཕྲལ་དུ་འབྲིང་ཞིང༌། ཕུགས་སུ་དགེ ། གང་བྱས་ལམ་དུ་འགྲོ་ཞིང་བཟང་སྐད། ༈ ནད་པ་ཨེ་སོས་ཞེ་ན། ནད་གཞི་ཆེ་སྲོག་སྐྱོན་མེད་པས་བཟང༌། ༈ གདོན་ཕྱྭ་ནི། རྒྱལ་བཙན་དང་གྲི་བོས་གནོད། གུ་དྲག་གི་དབང་དང་གཏོར་བཟློག་བསྙེན་སྒྲུབ་སོགས་རིམ་འགྲོ་སྟོབས་ཆེན་ལ་འབད་དགོས། ༈ སྟོར་བ་ཨེ་རྙེད་ཅེ་ན།
ཉེ་འཁོར་དུ་འདུག་འཕྲལ་དུ་སོང་རྩད་ཆོད་རྙེད། ༈ དམག་ཇག་ཕམ་རྒྱལ་ཅི་ཡོང་ཞེ་ན། རང་ཐོབ་པར་འོང༌། ༈ སེམས་ཅན་ཨེ་འཕྲོད་ཅེ་ན། འཕྲོད་པས་བཟང༌། ༈ མཛའ་གྲོགས་ཨེ་རྙེད་ཅེ་ན། མཛའ་གྲོགས་འདི་ཚེ་སྔོན་གྱི་གྲོགས་ཡིན་པས་བཟང༌། ༈ སྲིད་ཨེ་ཆགས་ཞེ་ན། སྲིད་ཕོ་རུ་ཡིན་ན་བཟང༌། ༈ གཏམ་དང་རྒྱལ་ཁ་ཨེ་ལོན་ཞེ་ན།
རང་བསྟེན་སྲུང་མ་མཆོད་ན་རང་རྒྱལ་ཁ་ལོན། ༈ ཆང་ཕྱྭ་ནི། འདྲེ་མོ་བཀར་ཡས་བྱས་ན་བཟང༌། ༈ བཟོ་རིགས་ཨེ་འཕྲོད་ཅེ་ན། འཕྲོད་ལ་བཟང༌། ༈ ལོ་ཨེ་ལེགས་ཤེ་ན། འབྲུ་འཕེལ་བས་བཟང༌། ༈ ཁ་ཆར་ཨེ་འབེབས་ཞེ་ན། ཁ་ཆར་དུས་སུ་འབེབས་པས་བཟང༌། ༈ ལམ་ཕྱྭ་ནི།
ལམ་ལྷ་མཆོད་ལམ་བདེ་གྲོགས་བསྟེན་པས་བཟང༌། ༈ དགྲ་ཕྱྭ་ནི། དགྲ་མེད་བྱས་པའི་གཉེན་དང་འཕྲད། གཏམ་སྙན་ཐོས་པས་ཤིན་ཏུ་བཟང་ངོ༌། ༼༦༽ ཤྭ་མིག་དྲུག་པ་ལ་བབས་ན། ༈ བསྟན་པའི་ཆོས་ཕྱྭ་ནི། ས་པདྨ་འདབ་བརྒྱད་ཀྱི་སྟེང་གཡུ་ཡི་དཔག་བསམ་ལྗོན་ཤིང་སྐྱེ། ལྗོན་ཤིང་རྩེ་ལ་བྱ་རྒྱལ་ཁུ་བྱུག་གི་གསུང་སྙན་ཕྱོགས་བཅུར་སྒྲོག་པས་སང་ཕོད་ད་ཙམ་གཏམ་སྙན་རྒྱལ་ཁམས་ཡོངས་ལ་ཁྱབ་པས་བཟང༌། ༈ ཁྱིམ་ཕྱྭ་ནི། འདོད་འཇོའི་བ་ལ་བེའུ་སྐྱེ།
ཟས་ནོར་ལོངས་སྤྱོད་འཕེལ། མ་ཡི་པང་ལ་བུ་སྐྱེ། ཟས་ནོར་དབང་དུ་འདུ། ལས་ཅི་བྱས་ཀྱང་བཟང༌། ༈ སྐྱེས་པའི་ཕོ་ཕྱྭ་ནི། བླ་མ་མི་དཔོན་རྗེ་འབངས་སེར་སྐྱ་ཡོངས་ལ་བཟང༌། ༈ སྲོག་ཕྱྭ་ནི། ཚེ་སྲོག་རྡོ་རྗེའི་བྲག་ལས་སྲ། དམུ་ཐག་ལྷ་དང་འབྲེལ། ན་ཚ་རྐྱེན་འགྱོད་མེད།
བན་བོན་སྟོང་གི་མཐུ་ཁ་ཡོད་ཀྱང་མི་ཐུབ་པས་བཟང༌། ༈ སྲིད་ཕྱྭ་ནི། བུད་མེད་འདི་ལ་ཀླུ་མོ་འཁོར་བས། བུ་ནོར་འཕེལ་ཞིང་འཕྲལ་ཕུགས་ཀུན་ལ་བཟང༌། བུ་ཆུང་སྲིད་ཕྱྭ་ནི། ཐུ་བ་གཡས་ནས་ཕོ་ལྷས་སྐྱོབ། གཡོན་ནས་མོ་ལྷས་བསྐྱབ་པས་བཟང༌། ༈ བློ་ཕྱྭ་ནི། གང་བསམ་ཤིན་ཏུ་བཟང༌། ༈ གྲོགས་ཕྱྭ་ནི།
གྲོགས་ངོ་ཆེ། བསམ་པ་འགྲུབ་པས་བཟང༌། ས་མཁར་ཡུལ་འཛིན་རྨུ་ཐག་གཤམ་དུ་སྦྲེལ། ༈ ནོར་ཕྱྭ་ནི། ལོངས་སྤྱོད་གཡང་འཕེལ་མི་དར་ལྷ་དར་ཡིན། ཁང་པ་དཔག་བསམ་ལོ་འདབ་རྒྱས། ནོར་ལྷ་མཆོད་ན་ཕྱུགས་ལུག་འཕེལ་བས་བཟང༌། ༈ ཉེས་འགྱོད་ཡོད་མེད་ནི། གཡང་འགུགས་དང་ལྷ་སྲུང་མཆོད་ན་ཉེས་འགྱོད་མེད། ༈ བློ་ཕྱྭ་ནི།
ཐང་དཀར་རྒོད་ལ་ཤོར། གཤོག་དྲུག་རྒྱས་པས་ཤིན་ཏུ་བཟང༌། ༈ གྲོགས་ཕྱྭ་ནི། གྲོགས་གང་བསམ་པ་འགྲུབ་པས་བཟང༌། ༈ ས་མཁར་ཡུལ་འཛིན་གྱི་མོ་ལ། རྨུ་ཐག་གནམ་དུ་སྦྲེལ་ནོར་ཕྱུགས་ལོངས་སྤྱོད་གཡང་མཚོ་འཁྱིལ། མི་དལ་ལྷ་དལ་ཡོང༌། མི་རབས་བཅུ་གསུམ་བར་བརྟན་ཅིང་བཀྲ་ཤིས་པར་འགྱུར། དཔག་བསམ་ལྗོན་ཤིང་ལ་ལོ་འབྲས་རྒྱས་པ་འདྲ་བས་ཤིན་ཏུ་བཟང༌། ༈ ཞུ་བ་ཨེ་གནང་ཞེ་ན།
ཐུགས་དཔལ་བེའུ་སྒོ་ཕྱེས། ཞབས་པད་མི་འཛུམ་མདངས་གསལ། མི་ཁྱོད་ཅི་འདོད་གྱུར་དུ་གནང༌། ཤིན་ཏུ་དགེ་བའི་ངོ་ཡིན། ༈ དོན་ཕྱྭ་ནི། བསམ་པའི་དོན་ཡང་འགྲུབ། ཁ་མདོག་མདང་སྐྱེས་སྙིང་དགའ་མུལ་ལེ། དོན་འགྲུབ་པས་བཟང༌། ༈ མགྲོན་ཕྱྭ་ནི། མགྲོན་ཟས་ཁུར་བཅས་མྱུར་དུ་འོང་བས་བཟང༌།
༈ ཚོང་ཕྱྭ་ནི། ཚོང་རྒྱལ་ནོར་དང་བཅས་འཕྲལ་ཕུགས་ཀུན་ལ་ཕན་ཐོགས་པས་བཟང༌། ༈ སློབ་དཔོན་ཨེ་འཕྲོད་ཅེ་ནི། སློབ་དཔོན་ཐུགས་རྗེ་བྱིན་རླབས་ཆེ། ཚེ་རབས་གསུམ་གྱི་སློབ་དཔོན་འདི། བཀའ་དྲིན་ཆེ་བས་ཤིན་ཏུ་འཕྲོད། ཕན་ཤིན་ཏུ་ཐོགས། ༈ སྨན་པ་ཨེ་འཕྲོད་ཅེ་ནི། སྨན་པའི་སྨན་རྐྱལ་བདུད་རྩིས་བཀང་བ་གཞན་ལ་མ་ཤོར་འདི་རང་གིས་ཆོག ༈ བུ་ཆུང་གི་ཆོས་ཕྱྭ་ནི།
འདི་ཕྱི་གཉིས་ཀ་ལ་ཕན་པའི་ཆོས་ཡོང་བས་བཟང༌། ༈ སྨན་དཔྱད་གཏར་བསྲེག་འཕྲོད་དམ་ཞེ་ན། ཡུན་རིང་མ་འགྱང་མྱུར་དུ་བགྱིས་ན་ནད་པ་སོས། སྲོག་སྐྱོན་མེད་པས་བཟང༌། ༈ གདོན་ཕྱྭ་ནི། ཀླུ་དང་ས་བདག་གིས་གནོད་པས། ཀླུ་མཆོད་ཀླུ་གཏོར་ཐོངས། ཀླུ་འབུམ་སྣང་བརྒྱད་ཀླུ་ཡི་སྤང་བཀོང་ས་བདག་འཁྲུག་བཅོས་བྱས་པས་ཕན། ༈ བོར་སྟོར་ཨེ་རྙེད་ཅེ་ན། གཡང་སྒོ་མ་བྱེ་བས་མྱུར་དུ་རྙེད།
༈ དམག་ཇག་རྐུན་གསུམ་ཨེ་ཐུལ་ཞེ་ན། དམག་དཔོན་གཞུ་མཆོག་སྒྲིལ། དམག་དཔོན་གྱིས་དགྲ་འདེད། དགྲ་བོ་མྱུར་དུ་ཕུང༌། དགྲ་ལྷ་གསོལ་མཆོད་བྱས་ནས་ཁ་ཕོ་བསྡམས་པས་ཆོག ༈ སེམས་ཅན་འདི་འཕྲོད་དམ་ཞེ་ན། ཤིན་ཏུ་འཕྲོད་པས་གཡང་འཁོར་ནོར་ཕྱུགས་འཕེལ་བས་བཟང༌། ༈ མཛའ་རོགས་ཨེ་རྙེད་ཅེ་ན། འཛུམ་གྱིས་མདུན་བསུས། ཟས་དང་སྐྱེམས་ཀྱི་ངོར།
ཐག་ཐོགས་མེད་པར་བཟང་ཐལ་ཆེ། ༈ སྲིད་ཨེ་ཆགས་ཞེ་ན། སྲིད་མོ་རུ་གདའ། གཡང་སྒྲུབ་བྱས་ན་ཕོ་རུ་འོང༌། གསེར་བས་བཟང༌། ༈ གཞན་དང་གཏམ་ལབ་ཨེ་འཕྲོད་ཅེ་ན། རང་རྒྱལ་མྱུར་དུ་འཕྲོད་པས་བཟང༌། ༈ བཟོ་རིགས་གང་ལའང་དགེ། ༈ ཆང་ཕྱྭ་ནི། ལན་ཆགས་གཏོར་མ་གང་མང་བཏང་ན་ཆང་ཞིམ་པོར་འོང་བས་བཟང༌།
༈ ལོ་ཨེ་ལེགས་ཞེ་ན། ལོ་ལེགས་སྐྱ་རྒྱས་འོང༌། ༈ ཁ་ཆར་ཨེ་འབེབས་ཞེ་ན། ཁ་ཆར་འཕྲལ་དུ་མ་བབས་ཀྱང་དལ་དུ་འབབ་ནས་ཐན་པ་མི་འོང༌། ༈ དཀོར་ཕྱྭ་ནི། བཀྲ་ཤིས་འོ་མའི་མཚོ་མོ་འཁྱིལ་བས་བཟང༌། ༈ ལམ་ཕྱྭ་ནི། ལམ་ལྷས་སྣ་ཁྲིད་བྱེས་ལམ་འགྲུབ་པས་བཟང༌། ༈ དགྲ་ཕྱྭ་ནི། དགྲ་དཔུང་ཞིག་ནས་མཚོན་ཆའི་སོ་ངར་ཡལ།
ཕྱོགས་བཞི་མཚམས་བརྒྱད་ལེགས་ལམ་ཅི་བསམ་འགྲུབ། མ་རིག་གསལ་སྒྲོན་མུན་གསལ་འོད་པོ་ཆེ། ཡེ་ཤེས་ལྷ་མིག་ཐོབ་པའི་བཀྲ་ཤིས་ཤོག ། ཅེས་པ་འདི་ཡང་དགོས་ཆེད་རྣལ་འབྱོར་རྣམས། ། མ་རིག་དམུས་ལོང་དུག་ལྔའི་ལས་ཀྱིས་བསྒྲིབས། ། ཆོས་བྱེད་ཞེན་འཛིན་བག་ཆགས་རང་ཉིད་བསྒྲིབས། ། དུད་འགྲོ་ཁ་ཡན་ལས་ངན་རང་བསགས་བསྒྲིབས། ། བླ་མ་དཀོར་གཟན་རང་མགོ་རང་གིས་བསྒྲིབས། ། དགེ་བཤེས་བཙུན་གཟུགས་སྡོམ་ཁྲིམས་ཉམས་པས་བསྒྲིབས། ། ཡི་དམ་ཆོས་སྐྱོང་ཕུད་ཉམས་འབག་པས་བསྒྲིབས། །
གཏེར་སྲུང་བཀའ་སྲུང་མཆོད་གཏོར་དམན་པས་བསྒྲིབས། ། ལྷ་སྲིན་སྡེ་བརྒྱད་དམག་འཁྲུག་སྲོག་གཅོད་བསྒྲིབས། ། ཡུལ་ལྷ་གཞི་བདག་ཐབ་འཁོན་མནོལ་གཙོག་བསྒྲིབས། ། རི་རྒྱ་རྔོན་བཤིག་མནའ་ཐོ་ཐ་ཚིག་བསྒྲིབས། ། སེམས་ཅན་སེར་སྣ་འཇུར་གེགས་ཚོགས་བསགས་བསྒྲིབས། ། ཐ་མལ་སེམས་ཅན་ཨ་འཐས་གོལ་བས་བསྒྲིབས། ། དེ་ཡི་ཉེས་སྐྱོན་འོད་གསལ་མུན་པས་གཡོགས། ། གཅིག་མགོ་གཅིག་བསྐོར་ཟོག་པོར་གསུང་གསལ་ཞུ། ། མ་གསལ་མཆོག་གསུམ་བཀའ་ལ་བདེན་མེད་ཟེར། ། མཆོག་གསུམ་བདེན་མེད་མ་ཡིན་བསླུ་བ་མེད། །
དེ་ཕྱིར་ཐེ་ཚོམ་སྤོངས་ལ་བདེན་པ་བརྡར། ། མི་ཆོས་ཟོག་རྫུན་སྨྲ་དང་མཚུངས་མི་འགྱུར། ཅེས་སོ། སེམས་ཅན་རྨོངས་པ་གསལ་བྱེད་བདག་གཞན་ཀུན་ལ་ཕན་ཕྱིར་ཌཱཀྐི་པྲ་ཡི་ལྷ་མོའི་ཤྭ་མོ་ཀུན་གསལ་སྒྲོན་མེ་ཉི་མའི་དཀྱིལ་འཁོར་འདིའང༌། རྩ་གླིང་ཟློས་གར་གསུམ་པ་གསང་སྔགས་བསྟན་རྒྱལ་གྱིས་ལྕགས་ཁྱི་ཧོར་ཟླ་བརྒྱད་པའི་མགོ་ཡི་ཉི་མར་བྲིས་པ་དགེ་བར་གྱུར་ཅིག ། ཉེས་འགལ་མཆིས་ན་པྲ་གསལ་ལྷ་ལ་བཤགས་སོ། སརྦ་མངྒ་ལཾ།། །། ༼ཕུ༽ ༄༅། མ་ཧཱ་གུ་རུ་ལ་ན་མོ༔ དགེ་བསྙེན་གསོལ་མཆོད་བྱེད་པར་འདོད་ན༔
དམར་གཏོར་སྦྲུལ་མགོ་ཅན་སྦྲུལ་གྱིས་དཀྲིས་པ་འཁོར་གྱིས་བསྐོར༔ གཏེར་བསྲུང་བསང་མཆོད་བྱེད་སྐབས་སུ༔ ཨོཾ་ཨཱཿཧཱུྃ༔ གིས་བྱིན་གྱིས་རླབས༔ ཧཱུྃ༔ སྔོན་ཚེ་པདྨའི་བཀའ་ཉན་པ༔ གཏེར་སྲུང་ཆེན་པོ་དགེ་བསྙེན་ཆེ༔ སྐུ་ལ་གཡུ་ཁྲབ་མཐིང་རྨོག་གསོལ༔ ཕྱག་ན་མདུང་དར་རྒྱལ་མཚན་བསྣམས༔ ཆིབས་སུ་རྟ་ནག་རྟིང་དཀར་ཆིབས༔
ཀླུ་ཡི་དབང་མོ་གཏེར་བདག་མ༔ མི་མོ་བཞིན་བཟང་སྦྲུལ་གདོང་ཅན༔ ཕྱག་ན་བེ་ཏེའི་གཏེར་སྒྲོམ་བསྣམས༔ ཡབ་ཡུམ་འཁོར་དང་སྤྲུལ་པ་བརྒྱད༔ མི་སྔོན་སྣ་ཚོགས་འདོད་ཡོན་ཐོགས༔ མ་ཐོག་ཡུད་ཀྱི་གཤེགས་སུ་གསོལ༔ ཧཱུྃ༔ དགེ་བསྙེན་ཆེན་པོ་འཁོར་བཅས་ལ༔ མཐུན་པའི་མཉེས་མཆོད་འབུལ་བ་ནི༔ འདོད་ཡོན་ཀླུ་བཤོས་སྔོན་པོ་དང་༔
བསང་དང་གསེར་སྐྱེམས་འདི་བཞེས་ལ༔ རྣལ་འབྱོར་བདག་གི་འདོད་དོན་སྒྲུབས༔ ཀླུ་གཡང་དངོས་གྲུབ་ཆར་ལྟར་ཕོབས༔ བསྐྱེལ་བསུ་རོག་དན་མཐུ་ཆེན་སྒྲུབས༔ ཆོས་དང་མཐུན་པའི་སྡོང་གྲོགས་མཛོད༔ ཧཱུྃ༔ སྡང་བའི་དགྲ་ལ་རྦད་རྩ་ན༔ མཚོ་ནག་རྦ་ཀློང་འཁྲུགས་པའི་དབུས༔ བྲག་རི་ནག་པོའི་ཁོང་སེང་ནས༔ ཀླུ་ཡི་རྒྱལ་པོ་ལས་ལ་བསྐུལ༔
སྔོན་ཚེ་གསང་བདག་གཏུམ་པོ་དང་༔ པདྨ་འབྱུང་གནས་བཀའ་བཞིན་ཏུ༔ དམིགས་པའི་དགྲ་བགེགས་བྱད་མ་འདི༔ མི་རབས་བདུན་རྒྱུད་རྩད་ནས་ཆོད༔ སངས་རྒྱས་བསྟན་པ་བཤིགས་པ་དང་༔ སེམས་ཅན་ཡོངས་ལ་སྡང་བ་དང་༔ རྣལ་འབྱོར་བདག་ལ་འགྲས་པའི་དགྲ༔ ཀ་ཆ་དཀོར་ནོར་འཕྲོག་པ་དང་༔ ཚད་བཙུག་འགྲས་འཚོལ་དོ་བདོ་བའི༔ དགྲ་བགེགས་གདུག་པའི་ཚོགས་རྣམས་ཀུན༔
གཏོར་མ་འདི་དང་མཉམ་པར་བཞེས༔ བྱད་མ་བསྒྲལ་བའི་ཕྲིན་ལས་མཛོད༔ ནག་པོ་ཏི་པ་ར་ཙ་ནཱ་ག་ཕེ་ལཾ་ཤ་ཏྲུཾ་མ་རཱ་ཡ་དགྲ་བགེགས་ཀྱི་ཤ་ཁྲག་དོན་སྙིང་ལ་ཁ་ཁ་ཁཱ་ཧི་ཁཱ་ཧི༔ གཏོར་མ་གཙང་སར་ཕུལ༔ བསང་དང་གསེར་སྐྱེམས་འབྲུ་ཡི་མཆོད༔ འདི་ནི་སྒྲུབ་པར་མཆོད་བསྟོད་ཀྱིས༔ ཕྲིན་ལས་སྣ་ཚོགས་རོག་དན་མཐུན་རྐྱེན་སྒྲུབ་ཅིང་ཀླུ་ཡི་དངོས་གྲུབ་འབྱུང་བར་འགྱུར༔ ཨོ་རྒྱན་གཏེར་བདག་གླིང་པས་རྡོ་རྗེ་ལྕགས་རོང་ནས་རིག་ལྡན་གྱི་གྲོགས་དང་བཅས་ནས། ཀླུ་ཡི་རྒྱལ་པོ་ལ་ཐོད་དཀར་པོའི་ལག་ནས་གསང་གཏེར་དུ་བགྱིས་ཏེ་མཁའ་འགྲོ་ཤྭ་ན་མ་ཡི་གེ་ལས། བོད་ཡིག་དུ་ནང་ཆེན་བཛྲ་ཨཱ་ཡུར་ལཀྵི་རའི་ཕོ་བྲང་གི་ཉེ་འདབས་སུ་སྦས་ཐབས་སུ་བསྒྱུར་བའོ། །
དགེ་ལེགས་འཕེལ།། །། ཡང་ཕུར་སྦྱིན་སྲེག་འདོན་ཟིན་ནི། དང་པོ་བཅའ་བཟོ་ཕྲན་ཙམ་བཀོད་པ་ལ། ཡང་ཕུར་གོང་གཏོར་བསྡུས་པ། ལས་བཞི་གཏོར་མ། མེ་ལྷའི་གཏོར་མ་མར་ལ་བཅའ། ཞི་རྒྱས་དབང་དྲག་གི་དང་པོ་ཞི་བ་ལ་ཞལ་ཟས། རྒྱས་པ་ལ་རིལ་བུ། དབང་ལ་ཚོགས། དྲག་པོ་དམར་གཏོར་ལིངྒ།
དབང་ལྔ་ཕྱི་མཆོད་ནང་མཆོད་གཟུགས་སྒྲ་དྲི་རོ་སོགས་བཅའ་བའམ་པར་བཏབ་པ་བཤམ། དང་པོ་སྦྱིན་སྲེག་ནང་ནས། ཧཱུྃ་བཛྲ་ཧེ་རུ་ཀ་ ནས་རིམ་བཞིན་མཆོད་པ་རྣམས་བྱིན་རླབས། དཱུརྦ་རྒྱ་གྲམ་མམ་གངས་རི་རྡོ་རྗེ་ཡིས་མེ་མགོ་མནན། སྔགས་ནི། ཨོཾ་རྃ་སུ་པ་ཀྵ་ནས་བྷི་ཝ་ཀྵ་ བར་འདོན། དེ་ནས་མེ་དར་འཛུགས་མཚམས་སུ། ཏིཥྛ་བཛྲ ་བྱ། ཨོཾ་རྃ་ཤུ་ལ་ཤུ་ཏི? ནས་མེ་ལྷ་བསྐྱེད། རང་བཞིན་སྦར་བར་གྱུར་ ནས་མེ་སྒྲོན་རླུང་གཡབ་འཛུགས།
མེ་མཚམས་བཅད་ནས་ ཨོཾ་དྷརྨ་ཙཀྲ་ཡེ་སྭཱ་ཧཱ་ནས། ཧཱུྃ༔ ཆོས་སྐུའི་དབྱིངས་ནས་རང་བཞིན་སྤྲུལ་པའི་ལྷ༔ སོགས་ནས་བཞུགས་གསོལ་མཆོད་པ་ནས་ སརྦ་ས་མུ་དྲ་ཁཱ་ཧི་ ནས་མེ་ལྷའི་རྩ་སྔགས། ཨོཾ་བཛྲ་ཨགྣེ་ཡེ་སྭཱ་ཧཱ༔ ཨོཾ་བཛྲ་རཾ་ཨ་ཧུ་ཏི? སོགས་ནས་མར་ཁུ་ལན་གསུམ་ཕུལ། དེ་ནས་ཕྱི་མཆོད་ནས། ཧཱུྃ༔ ཕྱི་ཡི་མཆོད་པ་དཔག་ཡས་ནམ་མཁའི? སོགས་ནས་ ཨོཾ་བཛྲ་པུཥྤེ་ སོགས་ཀྱིས་མགོར་མེ་ལྷའི་རྩ་སྔགས་དང་མར་ཁུ་སྔགས་རྣམས་རེ་རེ་བཞིན་སྦྲགས་དགོས། བསྙེན་པ་སྦྲེལ་མ་ཚར་གསུམ་རེ་ལ་དགང་བླུགས་རེ་ཕུལ།
ཕྱི་མཆོད་ནས་གསང་མཆོད་སྒྲོལ་མཆོད་སོགས་མཆོད་པ་ཡོངས་ཀྱི་བར་མཚམས་སུ་ཞི་རོལ་བྱ། འདོད་གསོལ་དེ་ཁོ་ན་ཉིད་ཀྱི། ཧོ། རྒྱུ་སྦྱོར་བ་སྦྱིན་པའི་བདག་པོ་རྣམས་ཀྱི་ སོགས་ནས་ ཨོཾ་དྷརྨ་དྷཱ་ཏུ་ཛྙཱ་ན་ཧོ་ཧཱུྃ༔ བར་འདོན། བསྟོད་པ་ནི། ཧཱུྃ༔ ཡེ་ཤེས་ཁྲོ་བོ་རབ་འབར་དཔའ་བོའི་སྐུ༔ སོགས་ནས་ ཝཾ་ཤུདྡྷ་རི་ཏ་ཡེ་སྭཱ་ཧཱ་ ནས་མཆོད་རོལ་བྱ། དེ་ནས་དངོས་གཞི་མེ་ལྷ་བསྐྱེད་ཆོག་ནི།
ཨོཾ་སྭ་བྷཱ་ཝ་ སོགས་ནས་ བཛྲ་ཀོ་ལ་ཤྲཱི་ཤུ་ཡེ་སྭཱ་ཧཱ་ ནས་སྤྱན་འདྲེན་ཚོམ་བུ་ཡར་གདན་དྲངས། ཧཱུྃ༔ དེ་དབུས་རྡོ་རྗེ་བྲག་དམར་ སོགས་ནས་མཆོད་པ་ཡན་བཏང༌། དེ་ནས་སྦྱིན་སྲེག་གཞུང་གི་རྩ་སྔགས། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ ནས་ ཨོཾ་བཛྲ་རཾ་ཨ་ཧུ་ཏེ་ནས་ཀ་བྷྱ་སྭཱ་ཧཱ་ ཡན་ཚར་བདུན་བཏང༌། དེ་ནས་སྔར་ལྟར་ཕྱི་མཆོད་ནས་ཤབྡ་བར་ལས་བྱང་གཙོ་བསྙེན་སྦྲེལ་མ་ལན་བདུན་བྱ། མཆོད་རོལ་བྱ། གསང་མཆོད་སྒྲོལ་མཆོད?་རྫས་བཞི་སོགས་ལ་རིམ་བཞིན་ དྷེ་ཧཱུྃ་ཀྵ་སྭཱ་ཧཱ་ བར་སྔར་བཞིན་མཆོད་རོལ་སོགས་བྱ། དེ་ནས་ཞི་བའི་ཕྲིན་ལས།
ཧོཿ དཔལ་ཆེན་ཁྲོ་རྒྱལ་ སོགས་ནས་ ཤནྟིཾ་ཀུ་རུ་ཡེ་སྭཱ་ཧཱ་ བར་བཏང༌། བསྟོད་པ་ལ། ཧཱུྃ༔ རྡོ་རྗེ་དབྱིངས་ཀྱི་ཕོ་བྲང་ཆེན? སོགས་ནས་ ཞི་མཛད་ལྷ་ཚོགས་རྣམས་ལ་ཕྱག་འཚལ་བསྟོད༔ བར་བཏང་མཆོད་རོལ་བྱ། གཞན་རྒྱས་པ་དང་དྲག་པོ་དབང་རྣམས་རིགས་འགྲེ། དེ་ནས་མཆོད་བསྟོད་ལ་དང་པོ་ ཨོཾ་ བར་ ཨགྣེ་ དང་ ཀ་བྷྱ་སྭཱ་ཧཱ་ བར་མཆོད་བཀྲ་བསྟོད་བཀྲ་བྱ། མེ་ལྷའི་གཏོར་མ་མེ་ལ་ཕུལ། བསྟོད་པ་ལས་བྱང་བསྟོད་པ་བྱ།
སུམ་བརྡུང་དེ་ནས་ཚོམ་བུ་དཀྱིལ་འཁོར་སྟེང་སེར་ཕྲེང་གྱིས་གདན་འདྲེན་བྱ། དེ་ནས་ཕྱོགས་བཞིའི་དར་རྣམས་བསྡུ། མེ་ལྷའི་དཀྱིལ་འཁོར་བསྡུ། དེ་ནས་ལས་བྱང་དཀྱིལ་འཁོར་མཐའ་བསྡུ། ༄༅། སྔགས་ཀྱི་མན་ངག་ཟབ་ཁྲིད་ཁ་ཤས་བཞུགས་སོ།། མིག་ཁ་བས་མི་ཕྱིད་པའི་སྔགས་ནི༔ རྩ་ལ་མ་མ་ཧ་ས་ཤ་ས་ད༔ གངས་ལ་སྔགས་ནས་མིག་ལ་ལྷན༔ རྨི་ལམ་གསལ་བའི་སྔགས་ནི༔ ཏ་ཏ་ཏི་ཏི་མ་མ་ལི་ལི་ཡ༔
སྐར་མ་ཞོགས་ཆུ་ལ་སྔགས་ནས་འཐུང་དགོས༔ ཕྱུགས་ལ་སྤྱང་ཀི་སྲུང་བ་ནི༔ ཨོཾ་པ་ཡ་ལི་ཡ་ལེ་སྭཱ་ཧཱ༔ ས་ལ་སྟོང་སྔགས་ནས་དུད་འགྲོ་ལ་གཏོར་བས་ཐུབ་ངེས་སོ༔ ཡང་སྤྱང་ཆིངས་ནི༔ ཧཾ་ཤཾ་སྭོད་སྭཱ་ཧཱ༔ སྔགས་པས་ཐུབ༔ རྟ་ལ་བཙན་གྱི་གནོད་པ་སྲུང་སྔགས་ནི༔ ཛ་ཛ་རམ་རམ་སྦད་སྦད༔ ལྕག་ཚན་ལ་སྔགས་ནས་བྲབས༔
མི་ཟོག་གི་ནད་གཅོད་སྔགས་ནི༔ ཝ་ར་ཤག༔ སྔགས་ཆུ་ཕོ་ལ་སྣ་ཁུང་གཡས༔ མོ་ལ་སྣ་ཁུང་གཡོན་ནས་བླུག་དགོས༔ ཁྲག་གཅོད་སྔགས་ནི༔ རྡོ་རྗེའི་སྲོག་ལ་བྲམ་ཟེ་རྦད༔ ཞེས་ཕུ་གདབ༔ ཆང་ཞིམ་པའི་སྔགས་ནི༔ ཨོཾ་ཟུང་ཟུང་ཆིང་ཆིང་རིལ་རིལ༔ ཉེར་གཅིག་ཕབས་ལ་སྔགས༔
ཆང་འདྲེའི་སྔགས་ནི༔ སྡུག་འདྲེའི་སྙིང་ལ་གཟེར་ཡ༔ ངོ་ལ་ཕུ་བྱས་ན་ཕན༔ ཆམ་པ་སྲུང་བ་ནི༔ ཨོཾ་སྒྲིབ་སྭཱ་ཧཱ༔ སྣ་ཁུང་ལ་ཕུ་བྱ༔ བོར་སྟོར་མི་འབྱུང་བའི་སྲུང་སྐུད་ནི༔ སྐུད་པ་ནག་ཁྲ་ལ་མདུད་པ་བདུན་བརྒྱབ་སྔགས་ནི༔ མི་རི་ཏི་ཙེ་ཀེ་པེ་མེ༔ ཕྲག་པའི་གོང་བ་ལ་བཏགས༔
ལུས་པོ་མི་འཁྱག་པའི་སྔགས་ནི༔ ཨོཾ་ཏི་ས་ར་ནི་ཧཱུྃ་ཕཊ྄ཿ འབྲི་མར་ལ་སྔགས་ནས་ལུས་ལ་བྱུག༔ བཙན་སྲུང་བའི་སྔགས་ནི༔ སྐུད་པ་དམར་པོ་ལ་མདུད་པ་གསུམ་བྱ༔ ཀ་རོ་ས་མ་ལ་ག་བྷེ་རི་ཁ༔ རྟ་ཕྱུགས་ལ་བཏགས༔ འདྲེ་མོ་ཁ་ཆིངས་ཀྱི་སྔགས་ནི༔ སྐུད་པ་དམར་པོ་ལ་མདུད་པ་གསུམ་བྱ། ཡ་བ་ཤ་ར་བ་ག་ཁ་མ་ས༔
མི་ནོར་གང་དགོས་ལ་བཏགས༔ རྟ་མནངས་ན༔ མ་ལུ་ཏི་བཾ་སོད། སྔགས་ཆུ་སོགས་བྱ༔ བྱིས་པ་མཚན་ངུ་མི་བྱེད་པའི་སྔགས་ནི༔ ཏྲི་ཅི་ཤང་ཀུ་རུ་བྱིས་པ་ལ་རཀྵ༔ སྲུང་སྐུད་ལ་སྔགས་ནས་ལག་པར་མདུད༔ ཁྱི་མི་འཇུ་བའི་སྔགས་ནི༔ ཨོཾ་དྲི་ཁ་དགྲ་བོ་དྲོཾ་མཱ་ར་ཡ་རྦད༔ རྨ་སྔགས་ནི༔
རྩ་ལམ་སོད་དཀར་དུན༔ མི་ཕྱུགས་ཆུ་འགག་གི་སྔགས༔ ཧཱུབ་ཆུ་ཧཱུབ་ཆུ་རྡུལ་ཆུ་རྡུལ་ཆུ་སྭཱ་ཧཱ། མར་ལ་སྔགས་བྱའོ༔ རྨ་གཉན་སྐྲང་ཐབ་ཀུན་ལ་ཕན་སྔགས༔ ཐབ་ཀྱི་རྒྱལ་པོ་མེ་སོད༔ མེ་ཡི་རྒྱལ་པོ་བྲམ་ཟེ་སོད༔ ཟབ་བོ༔ དུག་རིགས་འཇོམས་པའི་སྔགས་ནི། སྔགས་ཆུ་བྱ་ཞིང་༔
ན་སའི་ཕྱི་ནས་བསྐུ༔ སྔགས་རྒོད་འདི་ལྟར༔ ཨོཾ་ནག་པོ་ཚ་ཏི་སོད༔ དུག་སྲིན་མགོ་དམར་སོད༔ ཨ་ཤི་དུག་ཤན་སོད༔ ཆུ་ལ་བརྒྱ་རྩ་བརྒྱད་བཏབ་ནས་འཐུང་ངོ་༔ ཟབ་བོ༔ ཞོ་ཆང་ལ་གོད་ཁ་སྡང་ན༔ ཨོཾ་མ་དུར་རྦད༔ རྡེའུ་དཀར་ནག་ལ་ཉེར་གཅིག་སྔགས་ན་ཐེ་ཚོམ་མེད༔
ཡང་ཉམས་སྒྲིབ་སེལ་བའི་སྔགས་ནི༔ ཡཾ་ཡ་སྤྲ་སེ་ཕཊ྄ཿསྤྲ་ཏི་ས་ཨངྒུ་ཤ་དཿདྷརྨ་ཀཱ་ཡ་སིདྡྷི་སིདྡྷི་ཧཱུྃ༔ ཆུ་གཙང་ལ་བཟླས་ཏེ་ཁྲུས་དང་བཏུང་བ་བྱས་ན་ཡུགས་ས་མའི་མཉམ་དུ་ཉལ་ལམ༔ དམེ་ཅན་གྱི་ལག་ནས་ཟས་སོགས་ཅིས་ཀྱང་མི་གནོད་དེ་གྲིབ་སེལ་གྱི་མཆོག་དམ་པའོ་ཞེས་སོ༔ ཡང་སྣ་ཁྲག་གཅོད་པའི་ཐབས་ལ༔ ཨོཾ་རྩ་ཏི་རྩ་ཏི་སིདྡྷི་སིདྡྷི་ཧཱུྃ་ཕཊ྄ཿ ཁྲག་སྣ་རྦད་དོ༔ ཞེས་ཅི་མང་བཟླས་ནས་ཕུ་བཏབ་ཀྱང་རུང་༔ མཐེབ་ངོས་སུ་སྔགས་ལྷན་ནོ༔ ས་མ་ཡ༔
རྒྱ་རྒྱ་རྒྱ༔ ཡང་བྱི་བ་ཁ་ཆིངས་ནི། ཨོཾ་ཡ་ཤ་ཡ་ཤ་ཁ་ཤ་ཁ་ཤ་དུར་བ་དུར་བ་བྱི་བ་གདུག་པ་ཅན་གྱི་ཁ་ཆིངས་ཆིངས༔ བརྒྱ་བཟླས་ཏེ་ནས་ལ་སྔགས༔ ནས་འབྲུ་རེས་བྱི་བ་རེ་རེ་དེད་ནས་ཟོས་པར་བསམས་ལ་གཏོར༔ ཤིན་ཏུ་ཟབ་འདི་ཉིད་སྡིག་པ་ཆེ་བས་གསང་ཞེས་གཏེར་མའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
