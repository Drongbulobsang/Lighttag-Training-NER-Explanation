གཏེར་ཆོས། རྩ་གསུམ་གླིང་པ།
པོད ༥
བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས།ཆོས་སྡེ་སྨད་ཆ་ཝྃ་རྟགས་ཅན།
བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། ། ཆོས་སྡེ་སྨད་ཆ་ཝྃ་རྟགས་ཅན་བཞུགས་སོ།། ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། བསམ་ཡས་མཆིམས་ཕུའི་གཏེར་བྱོན་ཐུགས་སྒྲུབ་རྨད། ། བདེ་གཤེགས་བཀའ་འདུས་ཆོས་སྡེའི་ཐེམ་བྱང་འགོད། དེ་ཡང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་བཀའ་ཕུར་ཐུགས་གསུམ་གྱི་ཡ་གྱལ་ཐུགས་སྒྲུབ་ཡིན་པ་མ་ཟད་རྩ་གསུམ་བཀའ་འདུས་ཆོས་ཀྱི་མཚོ་ཞེས་རྩ་གསུམ་དགོངས་པ་འདུས་པའི་ཟབ་ཆོས་བླ་ན་མེད་པ་ཞིག་ཡིན་ཏེ། ཀ་ཐོ་རིན་ཆེན་ཕྲེང་བ་ལས།
མངའ་བདག་རྒྱལ་པོ་ཁྲི་སྲོང་ལྡེའུ་བཙན་གྱིས༔ ཟ་ཧོར་རིག་འཛིན་པདྨ་སྤྱན་དྲངས་ནས༔ བྲག་དམར་དཔལ་གྱི་བསམ་ཡས་ཕོ་བྲང་བཞེངས༔ བདེར་འདུས་བཀའ་འདུས་ཆོས་ཀྱི་འཁོར་ལོ་བསྐོར༔ ལས་ཅན་སྐལ་ལྡན་རྗེ་འབངས་སྨིན་པར་མཛད༔ བོད་ལ་མདོ་སྔགས་བསྟན་པའི་ཉི་མ་ཤར༔ བསྐྱེད་རྫོགས་གཉིས་ཀྱིས་སེམས་ཅན་སྨིན་པར་མཛད༔ ལུང་རིགས་གཉིས་ཀྱིས་ཐེག་ཆེན་ཆོས་སྒྲ་སྒྲོགས༔ འཆད་རྩོད་རྩོམ་པས་བསྟན་པའི་རྒྱལ་མཚན་བསྒྲེངས༔ རྩོད་བཟློག་ང་རོས་མུ་སྟེགས་མཐའ་རུ་སྤྱུགས༔
རིམ་གཉིས་སྤོབས་པས་བསྟན་པའི་སྲོག་ཤིང་བཙུགས༔ རྒྱ་ཆེན་རྒྱུན་མི་འཆད་པའི་གཏེར་ཁ་སྦས༔ སྙན་བརྒྱུད་རྒྱ་མཚོ་གངས་ཅན་ལྗོངས་སུ་འཁྱིལ༔ བསྟན་པའི་ས་གནད་མི་འཇིག་མེ་བཙའ་བསྡམས༔ མཐའ་འདུལ་ཡང་འདུལ་གཙུག་ལག་ཆོས་འཁོར་བཞེངས༔ འདི་ཕྱི་བོད་འབངས་སྐྱོབ་པའི་ཞལ་གདམས་བཀོད༔ མན་ངག་རིན་ཆེན་ཕྲེང་བའི་ཚོམ་བུ་བཀྲམ༔ གསང་སྔགས་བསྟན་པ་མཐའ་རུ་རྒྱས་པར་མཛད༔ རྗེ་ལ་ཞུས་པའི་བཀའ་གནང་གེགས་མེད་གྲུབ༔ དེ་ནས་ལྷ་སྲས་མུ་ཁྲི་བཙན་པོ་དང་༔
རྗེ་འབངས་རྒྱ་མཚོ་བཀའ་ཡི་འབངས་བཅས་ནས༔ བསམ་ཡས་དམ་པའི་རྒྱ་མཁར་རྩེ་དགུའི་མདུན༔ ཕོ་བྲང་དབུ་རྩེ་རིམ་གསུམ་དག་ལ་ནི༔ མ་འོངས་ལུང་བསྟན་ཞུས་པ་སྔ་མ་དང་༔ མཆིམས་ཕུར་བདེར་འདུས་སྐོར་གསུམ་བར་པའི་སྐབས༔ ཕྱི་མ་ཁྲ་འབྲུག་བཀའ་འདུས་ཞལ་ཕྱེས་ཚེ༔ ཞུས་ལན་ཞལ་གདམས་ལེའུ་བདུན་མ་དང་༔ སྔ་ཕྱི་ཐམས་ཅད་བཀྲ་ཤིས་མཐའ་རྟེན་དུ༔ རྗེ་འབངས་རྒྱལ་བློན་དགོངས་པ་རྫོགས་པ་ཡི༔ སྨོན་ལམ་བསམ་པ་ལྷུན་འགྲུབ་རྒྱབ་ཆོས་བཞག༔
ཞལ་གདམས་གསོལ་འདེབས་ཕྱོགས་གཅིག་བསྒྲིགས་ནས་སུ༔ བསྐྱེད་རྫོགས་གཉིས་བཅས་ལག་ལེན་གདམས་པ་གནང་༔ མན་ངག་བཅུ་གསུམ་ངོ་སྤྲོད་རྣམ་ལྔ་བཞག༔ ཅེས་གསུངས་པ་བཞིན་ཐོག་མར་མངའ་བདག་བཙན་པོ་སོགས་རྗེ་འབངས་སྙིང་གི་བུ་དགུ་ལ་བདེར་འདུས་གསུམ་གྱི་སྨིན་གྲོལ་ཕོག་པ་དང༌། བར་དུ་བསམ་ཡས་དབུ་རྩེ་རིམ་གསུམ་དུ་མ་འོངས་ལུང་བསྟན་ཞུས་ལེན་རྒྱས་པར་བསྩལ་བ། ཐ་མ་ཁྲ་འབྲུག་ཏུ་ལྷ་སྲས་མུ་ཁྲི་བཙན་པོ་སོགས་ལས་ཅན་འདུས་པའི་འཁོར་རྣམས་ལ། བཀའ་འདུས་ཆོས་ཀྱི་རྒྱ་མཚོ་ཞལ་ཕྱེས་ཤིང་ཞུས་ལེན་ཞལ་གདམས་ལེའུ་བདུན་མ་བཀའ་སྩལ་ཞིང་སྔ་ཕྱི་དེ་ཐམས་ཅད་ཀྱི་རྒྱབ་ཆོས་སུ་བསམ་པ་ལྷུན་འགྲུབ་མ་མན་ངག་བཅུ་གསུམ་བཅས་གུང་ཐང་ལ་ཐོག་ཏུ་སྐྱེལ་ལེན་ཚུལ་དུ་བསྩལ་བར་ལུང་བསྟན་པའི་ཚུལ་ཡང་དེ་ཉིད་ལས། གངས་ཅན་བོད་ཡུལ་བསམ་ཡས་རྡོ་རྗེ་གདན༔ ལྷ་ས་ཁྲ་འབྲུག་རྡོ་རྗེའི་རྭ་གཡས་གཡོན༔ འདི་ཉིད་འཛམ་གླིང་ས་ཡི་ལྟེ་བའི་ཚུལ༔
ཁོ་བོས་བརྡ་བཞི་བཀའ་ཡི་གནང་བའི་ཡུལ༔ ད་ལྟ་སྤེལ་བར་མི་བྱ་ཡི་གེར་གདབ༔ ནམ་ཞིག་སྲིན་ཡུལ་འདུལ་ཞིང་བགྲོད་པའི་ལམ༔ མང་ཡུལ་ཁ་ལ་བྱ་བ་གུང་ཐང་ལ༔ བལ་བོད་མཚམས་སུ་བསླེབས་སྐབས་ཉིད་ལ་གཏད༔ གདམས་པའི་ཤོག་དྲིལ་རྗེ་ཡི་ཐུགས་དམ་མཛོད༔ སྙན་བརྒྱུད་དབྱངས་ཅན་བརྡ་ཡི་རི་མོར་གཟུག༔ ད་ལྟའི་རྗེ་འབངས་རྣམས་ལ་སྨོན་ལམ་ཐོབ༔ དགེ་བསྙེན་ཤནྟ་པུ་རིས་གཏེར་སྲུང་གྱིས༔ མཆིམས་ཕུ་བྲག་བཙན་ཐ་ཚིག་གཉེར་ལ་བསྐོས༔
མ་འོངས་ལས་ཅན་རྣམས་ལ་སྨོན་ལམ་ཐོབ༔ ཞེས་གསུངས་པ་བཞིན་ཕྱི་མོར་གུང་ཐང་ལ་རུ་བོད་ཀྱི་རྗེ་འབངས་ལ་ཞལ་ཆེམས་སུ་གདམས་པ་སྟེ། དེ་ལྟར་ཐོག་མཐའ་བར་གསུམ་ཆོས་འཁོར་རིམ་པ་གསུམ་དང་ཞུས་ལེན་མན་ངག་ཞལ་ཆེམས་དང་བཅས་པ་ཕྱོགས་གཅིག་ཏུ་དྲིལ་བའི་ཆོས་སྡེ་ཆེན་པོ་འདི་ཉིད་གུ་རུའི་ཤིན་ཏུ་གཅེས་པར་མཛད་དེ་ཇོ་མོ་མཚོ་རྒྱལ་ལ་མ་འོངས་པའི་དོན་དུ་ཟབ་མོའི་གཏེར་དུ་བསྡམས་པར་གཉེར་ཁ་གཏད་ཅིང་གཏེར་གྱི་གནས་ཀྱང་གངས་ཅན་རྡོ་རྗེ་གདན་དཔལ་བསམ་ཡས་གཙུག་ལག་ཁང་དང་འབྲེལ་བའི་མཆིམས་ཕུ་བྲག་དམར་ཀེའུ་ཚང་ཞེས་སྔར་བདེར་འདུས་གསུམ་གྱི་ཆོས་འཁོར་དང་པོ་ཞལ་ཕྱེས་པའི་གནས་དེ་ཉིད་དུ་སྦས་པར་མཛད་པས། ཟུགས་པ་རྩ་བ་ལྟ་བུའི་དབུས་གཏེར་གྱི་ཁོངས་སུ་གཏོགས་པ་བསྐྱེད་རྫོགས་རྫོགས་ཆེན་སོགས་ལམ་གྱི་ཉམས་ལེན་མ་ཚང་བ་མེད་ཅིང་ཟབ་ཁྱད་རྨད་དུ་བྱུང་བའི་ཆོས་སྡེ་ཡོངས་རྫོགས་ཀྱི་ཐེམ་བྱང་འགོད་པ་ལ། ཐུགས་སྒྲུབ་སྟོད་ཆ་ཨེ་རྟགས་ཅན་ལའང་རྩ་བ་གཏེར་གཞུང་གི་སྐོར། ཡན་ལག་ཁ་སྐོང་སྐོར། ཆོག་ཁྲིགས་སྣ་ཚོགས་ཀྱི་སྐོར་བཅས་གསུམ་ལས། དང་པོ་རྩ་བ་གཏེར་གཞུང་གི་སྐོར་ལ། ཀ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ ལྷ་སྲས་དང་རྗེ་འབངས་གྲོགས་རྣམས་ལ་ཞལ་གདམས་གནང་བ་སྒྲུབ་ཁོག་ཀ་ཐོ་རིན་ཆེན་ཕྲེང་བ།
1-27 ཁ༽རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ བླ་མའི་རྣལ་འབྱོར་གསང་བའི་སྒྲུབ་ཐབས། 28-48 ག༽ རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ གུ་རུ་པདྨ་རྒྱལ་པོ་སྣང་སྲིད་ཟིལ་གནོན་གྱི་ལས་བྱང་བདེ་གཤེགས་ཀུན་འདུས། 49-118 ང༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ བྱིན་འབེབས་ཚངས་པའི་གཎྜིའི་ཕྲེང་བ། 119-137 ཅ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ འཛབ་དགོངས་ཡེ་ཤེས་དོན་གསལ། 138-143 ཆ༽ རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ གཏོར་བསྔོས་བསྡུས་པ་ཕྲིན་ལས་མྱུར་མགྱོགས།
144-161 ཇ༽ རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ བསྐང་གསོལ་འདོད་རྒུ་མཆོག་སྦྱིན། 162-202 ཉ༽ ཐུགས་སྒྲུབ་བདེ་གཤེགས་ཀུན་འདུས་ལས། གཤིན་པོ་རྗེས་འཛིན་མཁའ་སྤྱོད་ཟབ་ལམ། 203-223 ཏ༽ རྒྱལ་བ་ཀུན་འདུས་ཁྱབ་བདག་རོལ་པ་ལས༔ དམ་ཅན་རྒྱ་མཚོའི་གསོལ་མཆོད་ཕྲིན་ལས་མྱུར་མགྱོགས། 234-299 ༈ གཉིས་པ་ཡན་ལག་ཁ་སྐོང་ལ། ཐ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞུན་མར་སྨོན་ལམ།
300-305 ༈ གསུམ་པ་ཆོག་ཁྲིགས་སྣ་ཚོགས་ཀྱི་སྐོར་ལ། ད༽ ཐུགས་སྒྲུབ་བདེ་གཤེགས་ཀུན་འདུས་ལས༔ གསོལ་འདེབས་བསམ་པ་ལྷུན་འགྲུབ། 306-310 ན༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བསམ་ལྷུན་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང༌། 313-438 པ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བདེ་གཤེགས་ཀུན་འདུས་ཀྱི་བརྒྱུད་འདེབས་དབང་བཞིའི་བཅུད་འབེབས། 439-440 ཕ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། ལས་བྱང་ངག་འདོན་ཆོག་ཁྲིགས་སུ་བསྡེབས་པ་ཁྱེར་བདེ་དོན་ཟབ།
441-529 བ༽ རྩ་གསུམ་བཀའ་འདུས་ཀྱི་གསོལ་འདེབས་བསྡུས་པ། 530-531 མ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། རྩ་བ་གཅིག་དྲིལ་གྱི་ལས་རིམ་ཁྲིགས་ཆགས་སུ་བཀོད་པ་དངོས་གྲུབ་ཆར་འབེབས། 532-554 ཙ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། རྩ་གསུམ་བཀའ་འདུས་ཀྱི་བདག་འཇུག་གི་རིམ་པ་དབང་བཞིའི་ཡེ་ཤེས་དཔལ་སྐྱེད། 555-583 ཚ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། ལས་བཞི་ལྷུན་གྲུབ་དང་བཅས་པའི་སྦྱིན་སྲེག་རིགས་ལྔའི་རྒྱན། 584-635 ཛ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས་གཤིན་པོ་རྗེས་འཛིན་མཁའ་སྤྱོད་ཟབ་ལམ་གྱི་ཟུར་འདེབས་ཐར་ལམ་འདྲེན་པའི་ཤིང་རྟ། 636-670 ཝ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྲོས་བཅས་སྒྲུབ་ཆེན་གྱི་སྟོང་ཐུན་རིག་འཛིན་མཁའ་འགྲོ་འདུས་པའི་དགྱེས་དབྱངས།
671-751 ཞ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྱི་དྲིལ་གསོལ་འདེབས་བསམ་པ་ལྷུན་གྲུབ་ཀྱི་སྒྲུབ་པའི་ཁོག་དབུབ་མཆོག་ཐུན་འདོད་རྒུའི་ཆར་འབེབས། 752-883 བཅས་ཆོས་སྡེ་ཉེར་གཅིག་བཞུགས་སོ། བདེ་གཤེགས་ཀུན་འདུས་ཐུགས་སྒྲུབ་རྒྱ་མཚོའི་ཕུལ། ། རྩ་གསུམ་བཀའ་འདུས་ཆོས་ཀྱི་རྒྱ་མཚོ་ཞེས། ། གཅིག་ཆོག་ཀུན་འདུས་ཟབ་ཆོས་རྒྱ་མཚོ་འདི། ། ཚོགས་གཉིས་ཡོངས་འདུས་ཆོས་སྦྱིན་རྒྱ་མཚོར་སྤེལ། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་པ་དང༌། གང་ལ་མེ་ཏོག་ཕོག་པ་ཡི། །
ལྷག་པའི་ལྷ་དང་གང་དེའི་ཆོས། ། རྒྱུན་དཀོན་གསུང་རབ་བསྡུ་སྐྲུན་དང༌། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀའ་གཏེར་སྲི་ཞུ་རུ། ། ཨེ་ཝཾ་དཔེ་སྐྲུན་ཁང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཞེས་པའང་སྒོ་ཆེན་སྤྲུལ་མིང་གསང་སྔགས་བསྟན་འཛིན་པས་གསོལ་བ་བཏབ་པ་བཞིན་འགྲུབ་པར་གྱུར་ཅིག། །།
ཀ༽ ༄༅། །བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ ལྷ་སྲས་དང་རྗེ་འབངས་གྲོགས་རྣམས་ལ་ཞལ་གདམས་གནང་བ་སྒྲུབ་ཁོག་ཀ་ཐོ་རིན་ཆེན་ཕྲེང་བའོ༔ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ མངའ་བདག་རྒྱལ་པོ་ཁྲི་སྲོང་ལྡེའུ་བཙན་གྱིས༔ ཟ་ཧོར་རིག་འཛིན་པདྨ་སྤྱན་དྲངས་ནས༔ བྲག་དམར་དཔལ་གྱི་བསམ་ཡས་ཕོ་བྲང་བཞེངས༔ བདེར་འདུས་བཀའ་འདུས་ཆོས་ཀྱི་འཁོར་ལོ་བསྐོར༔ ལས་ཅན་སྐལ་ལྡན་རྗེ་འབངས་སྨིན་པར་མཛད༔ བོད་ལ་མདོ་སྔགས་བསྟན་པའི་ཉི་མ་ཤར༔
བསྐྱེད་རྫོགས་གཉིས་ཀྱིས་སེམས་ཅན་སྨིན་པར་མཛད༔ ལུང་རིགས་གཉིས་ཀྱིས་ཐེག་ཆེན་ཆོས་སྒྲ་སྒྲོགས༔ འཆད་རྩོད་རྩོམ་པས་བསྟན་པའི་རྒྱལ་མཚན་བསྒྲེངས༔ རྩོད་བཟློག་ང་རོས་མུ་སྟེགས་མཐའ་རུ་སྤྱུགས༔ རིམ་གཉིས་སྤོབས་པས་བསྟན་པའི་སྲོག་ཤིང་བཙུགས༔ རྒྱ་ཆེན་རྒྱུན་མི་འཆད་པའི་གཏེར་ཁ་སྦས༔ སྙན་བརྒྱུད་རྒྱ་མཚོ་གངས་ཅན་ལྗོངས་སུ་འཁྱིལ༔ བསྟན་པའི་ས་གནད་མི་འཇིག་མེ་བཙའ་བསྡམས༔ མཐའ་འདུལ་ཡང་འདུལ་གཙུག་ལག་ཆོས་འཁོར་བཞེངས༔ འདི་ཕྱི་བོད་འབངས་སྐྱོབ་པའི་ཞལ་གདམས་བཀོད༔
མན་ངག་རིན་ཆེན་ཕྲེང་བའི་ཚོམ་བུ་བཀྲམ༔ གསང་སྔགས་བསྟན་པ་མཐའ་རུ་རྒྱས་པར་མཛད༔ རྗེ་ཡིས་ཞུས་པའི་བཀའ་གནང་གེགས་མེད་གྲུབ༔ དེ་ནས་ལྷ་སྲས་མུ་ཁྲི་བཙན་པོ་དང་༔ རྗེ་འབངས་རྒྱ་མཚོ་བཀའ་ཡི་འབངས་བཅས་ནས༔ བསམ་ཡས་དམ་པའི་རྒྱ་མཁར་རྩེ་དགུའི་མདུན༔ ཕོ་བྲང་དབུ་རྩེ་རིགས་གསུམ་དག་ལ་ནི༔ མ་འོངས་ལུང་བསྟན་ཞུས་པ་སྔ་མ་དང་༔ མཆིམས་ཕུར་བདེར་འདུས་སྐོར་གསུམ་བར་པའི་སྐབས༔ ཕྱི་མ་ཁྲ་འབྲུག་བཀའ་འདུས་ཞལ་ཕྱེས་ཚེ༔
ཞུས་ལན་ཞལ་གདམས་ལེའུ་བདུན་མ་དང་༔ སྔ་ཕྱི་ཐམས་ཅད་བཀྲ་ཤིས་མཐའ་རྟེན་དུ༔ རྗེ་འབངས་རྒྱལ་བློན་དགོངས་པ་རྫོགས་པ་ཡི༔ སྨོན་ལམ་བསམ་པ་ལྷུན་འགྲུབ་རྒྱབ་ཆོས་བཞག༔ ཞལ་གདམས་གསོལ་འདེབས་ཕྱོགས་གཅིག་བསྒྲིགས་ནས་སུ༔ བསྐྱེད་རྫོགས་གཉིས་བཅས་ལག་ལེན་གདམས་པ་གནང་༔ མན་ངག་བཅུ་གསུམ་ངོ་སྤྲོད་རྣམ་ལྔ་བཞག༔ དེའང་མ་འོངས་བོད་འབངས་ལ་དམིགས་ནས༔ ཞལ་གདམས་སྐོར་རྣམས་བཞེད་དོན་སོ་སོ་ལྟར༔ རིན་ཆེན་གཏེར་ཁ་རྣམས་ལ་བཀྲམ་སྟེ་སྦས༔
ཁ་བྱང་ཡང་བྱང་རྗེ་འབངས་ཉེར་ལྔར་གཏད༔ མ་འོངས་ལུང་བྱང་གོང་ཐང་ལ་ཐོག་ཏུ༔ ལྷ་སྲས་མུ་ཁྲི་བཙན་པོས་དབུ་མཛད་པ༔ ཇོ་མོ་མཚོ་རྒྱལ་ཐུགས་སྲས་བུ་ལྔ་ལ༔ མི་བརྗེད་དྲན་པའི་སྨོན་ལམ་དང་བཅས་གནང་༔ བྱོན་སྐྱེལ་ཡན་ཆད་ལེའུ་དང་པོའོ༔ ས་མ་ཡ༔ རྒྱ་རྒྱ་རྒྱ༔ དེ་ཡང་ཁྲ་འབྲུག་ཏུ་བླ་མའི་ཐུགས་སྒྲུབ་རྩ་གསུམ་བཀའ་འདུས་ཆོས་ཀྱི་རྒྱ་མཚོའི་དཀྱིལ་འཁོར་ཞལ་ཕྱེ་སྐབས༔ རྗེ་འབངས་གྲོགས་ལྔས་གསེར་གཡུ་རིན་ཆེན་སྣ་ལྔའི་མཎྜལ་ཕུལ་ཞིང་རྗེའི་གདུང་རྒྱུད་ཀྱི་ཐ་མ་དང་དུས་མ་འོངས་པའི་སྐབས་བཅས་ཇི་ལྟར་འབྱུང་༔
དེའི་དུས་སུ་ཕྱི་ནང་ཆོས་ཀྱི་ཉམས་ལེན་ཇི་ལྟར་བགྱིད༔ སྤྱིར་གསང་སྔགས་ཆོས་ཐམས་ཅད་འོ་མའི་རྒྱ་མཚོ་ལྟར་སྣང་བ་ལ༔ བཅུད་བསྡུས་ཀྱི་སྙིང་པོ་མར་ལྟ་བུའི་གདམས་ངག་ཇི་ལྟར་ལགས༔ བསྐྱེད་རྫོགས་སྔགས་གསུམ་གྱི་འབྲས་བུ་དངོས་གྲུབ་ཀྱི་དྲོད་ཚད་སྨིན་པ་ལ༔ ཐུགས་རྗེའི་སྒྲུབ་ཐག་གང་ཉེ༔ དམ་པའི་མན་ངག་གི་སྙིང་པོ་ཚིག་ཉུང་ལ་དོན་འབྲེལ་བ་གདམས་ངག་གཅིག་ལ་མན་ངག་ཀུན་རྫོགས་པ་གསུང་དུ་གསོལ༔ ཞེས་ཞུས་པས༔ རྗེ་བཙུན་གྱིས༔ ཨེ་མ་ཉོན་དང་ལྷ་སྲས་བོད་ཀྱི་རྗེ༔ གདམས་པའི་སྣོད་བཟང་གྲོགས་ལྔས་ལེགས་པར་སོམས༔
ལྷ་སྲས་སྐུ་རིང་བསྟན་པ་ནམ་མཁའ་འདྲ༔ ཆོས་སྲིད་ཆབ་འབངས་ཉི་ཟླའི་ཕྲེང་བ་བསྒྲེངས༔ གནམ་བསྐོས་ལྷ་ཡི་གདུང་རབས་འགའ་ཞིག་ནས༔ རྗེ་ལ་ཞལ་ངོ་བདུད་ཀྱི་སྤྲུལ་པ་འབྱུང་༔ རྒྱལ་པོ་དུད་འགྲོའི་མིང་ཅན་གདུག་སེམས་ཅན༔ དཔུང་པ་གཡས་སུ་མི་དགེའི་ཤ་མཚན་འབྱུང་༔ དེ་ཚེ་མཐའ་འདུལ་ཡང་འདུལ་གཙུག་ལག་བཤིག༔ ཆོས་ཁྲིམས་བཤིག་ནས་བདུད་ཀྱི་ཁྲིམས་ཁ་འཆའ༔ རྣམ་སྨིན་བསྐྱེད་པའི་རྒྱལ་བློན་མང་ཞིག་འབྱུང་༔ དེ་ཡི་རྐྱེན་བསླངས་བོད་ཀྱི་མདུན་གྲོས་འགྱུར༔
རེ་ཞིག་བར་དུ་དུས་བཞིའི་རྣམ་པར་གནས༔ དེ་ཚེ་ཉིད་ཀྱི་གདུང་རབས་སྐྱོང་བ་ཡི༔ ད་ལྟའི་རྗེ་འབངས་གྲོགས་ལྔ་ཡང་ཡང་འབྱུང་༔ ལྷ་སྲས་ཉིད་ཀྱང་སྐྱེ་བ་དུ་མ་འབྱུང་༔ ད་ལྟ་བསྐལ་པ་ཡར་ལྡན་བཟང་པོའི་འཕྲོ༔ སྨོན་ལམ་བགྱིས་པས་ཅི་བཏབ་འགྲུབ་པར་འགྱུར༔ ཕྱི་ནང་ཆོས་ཀྱི་དབྱེ་གསལ་གོ་རིམ་ནི༔ ཕྱི་རུ་ཐོས་པས་ཆོས་ཀྱི་སྒྲོ་འདོགས་ཆོད༔ སྒྲོ་འདོགས་བཅད་པས་སེམས་ཀྱི་ཐེ་ཚོམ་ཆོད༔ ནང་དུ་ཉམས་ལེན་གནས་ལུགས་ངོ་བོ་སྐྱོངས༔
རང་ངོ་ཤེས་པས་རིག་པའི་བཙན་ས་ཟིན༔ གསང་སྔགས་མན་ངག་བརྒྱད་ཁྲི་བཞི་སྟོང་ཡང་༔ ཉམས་སུ་བླངས་པས་གཅིག་ཤེས་ཀུན་གྲོལ་ཡིན༔ བཅུད་བསྡུས་སྙིང་པོའི་ངེས་དོན་མ་རྟོགས་ན༔ ཚད་མའི་ཆོས་རྣམས་གནས་སྐབས་བདེ་བ་ཙམ༔ བྱང་སེམས་བྲལ་རྣམས་དགེ་བའི་རྩ་བ་རུལ༔ གསང་སྔགས་འབྲས་བུ་རྟོགས་པ་བཅུད་བསྡུས་མར༔ སྙིང་པོ་ཀུན་གྱི་ཡང་སྙིང་ཉམས་ལེན་ཡིན༔ ཁས་ལེན་དུ་མ་མི་འདའ་ཞལ་གདམས་གནད༔ བསྐྱེད་རིམ་སྣང་སྟོང་བདག་འཛིན་མེད་པ་ཡིན༔
རྫོགས་རིམ་སེམས་ཀྱིས་བསུ་སྐྱེལ་བཅོས་མ་ཞུགས༔ གྲགས་སྟོང་སྔགས་ནི་བཟང་ངན་སྒྲོ་མི་བཏགས༔ བསྐྱེད་རིམ་ཐུན་མོང་དངོས་གྲུབ་མཆོག་ལ་གཞོལ༔ མཆོག་གི་བསྟན་པ་ཐོབ་པ་དྲོད་ཚད་ཡིན༔ ཐུགས་ཀྱི་སྒྲུབ་པ་བླ་མར་མོས་གུས་ཡིན༔ ཅི་མཛད་ལེགས་པར་མཐོང་ན་འགྲུབ་པ་ཡིན༔ ཚིག་གཅིག་དོན་ཀུན་རྫོགས་པ་གསང་སྔགས་ཡིན༔ རོ་གཅིག་བཅུད་ཀུན་འདུས་པ་ཏིང་འཛིན་ཟས༔ མདངས་གཅིག་ཕྱོགས་ཀུན་གསལ་བ་ཡེ་ཤེས་ཆེ༔ རྒྱན་གཅིག་ཀུན་ལ་མཛེས་པ་ཡིད་བཞིན་ནོར༔
གདན་གཅིག་ཀུན་ལ་ཐོབ་པ་ཆོས་སྐུའི་ས༔ གྲོགས་གཅིག་ཀུན་ལ་མཐུན་པ་གཉུག་མའི་གཤིས༔ བུ་གཅིག་ཀུན་ལས་བརྩེ་བ་དབང་པོའི་དྭངས༔ ནོར་གཅིག་ཀུན་ལས་ཕྱུག་པ་སེམས་ཉིད་གཏེར༔ རྫོང་གཅིག་ཀུན་ལས་བཙན་པ་རྡོ་རྗེའི་གུར༔ མཚོན་གཅིག་ཀུན་ལས་རྣོ་བ་ཤེས་རབ་མཚོན༔ དམག་གཅིག་ཀུན་ལས་ཧྲག་པ་དུག་ལྔའི་དཔུང་༔ བཟློག་ཐབས་གཅིག་གིས་ཀུན་ཐུབ་རྫོགས་པ་ཆེ༔ འགག་གཅིག་ཀུན་ལས་དོམ་པ་རྒྱུ་འབྲས་ཡིན༔ ཟིན་ནས་གཏོང་མི་ཤེས་པ་འཁོར་བའི་བཙོན༔
མཐར་ནི་ཕྱིར་མི་ལྡོག་པ་བདེ་འགྲོའི་ཆོས༔ འཕྲད་ནས་གང་ལ་འབག་པ་འཚོགས་པ་ཡིན༔ རེག་ཕུང་འཁོར་བའི་རྒྱུ་བསགས་བག་ཟོན་གྱིས༔ ལྷ་སྲས་དམ་འཛིན་རྗེ་ཡི་ཐུགས་ལ་བཅག༔ རྗེ་འབངས་གྲོགས་ལྔས་མ་བརྗེད་ཡིད་ལ་ཆོངས༔ གཅོང་ཆེན་མཛེ་ཕོ་དུག་ནད་ངད་ལྡན་བཞིན༔ རྫོགས་ལྡན་རྩོད་ལྡན་ཡང་མཐའ་སྙིགས་མའི་སྙིགས༔ དེང་ནས་བཟུང་སྟེ་ཡང་སྙིགས་འབྱུང་བའི་བར༔ དུང་དུང་གདུང་བས་དུས་དྲུག་གསོལ་བ་ཐོབ༔ དུས་མཐའི་སྐབས་སུ་མ་གདུང་བུ་སྐད་ལྟར༔
གདུང་དབྱངས་སྐྱོ་ཤས་དང་བཅས་གསོལ་བ་ཐོབ༔ ཐོ་རངས་སྐབས་སུ་བག་མེད་མ་ཉལ་བར༔ བདེ་ཆེན་ཞིང་སྒྲུབ་གསལ་གདབ་གསོལ་བ་ཐོབ༔ ནམ་ལངས་མ་ཡེངས་ད་ལྟའི་དུས་ལ་སོམས༔ ཆོས་སྐྱོང་རྒྱལ་པོས་ཆོས་ཀྱི་བསྟན་པ་སྐྱོངས༔ ཉི་ཤར་མ་ཡེངས་སྣང་བ་རྒྱས་ཀྱིས་ཐོབ༔ ཁོ་བོ་སྲིན་ཡུལ་བཞུད་སོགས་མི་རྟག་སྒོམས༔ ཉིན་ཕྱེད་སྤྱོད་ལམ་རྣམ་བཞི་ཚོགས་འཁོར་ཕུལ༔ དངོས་སུ་ལུང་སྟོན་ཚེས་བཅུར་དག་སྣང་མཇལ༔ ཕྱེད་ཡོལ་ལྔ་བརྒྱ་མར་འགྲིབ་དུས་ལ་སོམས༔
དུག་ལྔ་ལམ་འཁྱེར་དུག་གསུམ་ཆག་མེད་སྦྱོངས༔ ཉི་ཐལ་འབྱུང་བཞི་འདུས་པ་བྲལ་ལ་བསྐྱེད༔ ང་ཉིད་སྨན་ལྷར་མོས་པས་ཚེ་འཕྲང་སྒྲོལ༔ ཉི་ནུབ་སྒྱུ་ལུས་གནད་གཅོད་དྲག་པོར་གཞིག༔ ང་ཉིད་སྤྱི་བོར་སྣང་མཐར་རླུང་སེམས་བསྲེས༔ སྲོད་ལ་བར་དོ་རྣམ་པ་དྲུག་ལ་མོས༔ བདག་ལ་གསོལ་བཏབ་རིགས་དྲུག་འཁྲུལ་རྒྱུན་འཆད༔ སྲོད་འཕྲོས་ལས་དབང་སྡུག་བསྔལ་མུན་སྲེད་སྐབས༔ བདག་ལ་གསོལ་བཏབ་གནས་ངན་སྒོ་ཁེགས་འགྱུར༔ ནམ་ཕྱེད་སྐྱེ་གནས་བཞི་ལ་འཇིགས་སྲིད་སྒོམས༔
བདག་ལ་གསོལ་བཏབ་སྔོན་གྱི་འཕྲོ་མཐའ་སད༔ མན་ངག་བཅུ་གསུམ་ཉམས་ལེན་སྙིང་པོར་བཞག༔ ལྷ་སྲས་རྗེ་འབངས་མ་འོངས་དེ་ལྟར་སྤྱོད༔ ཞལ་གདམས་ལེའུ་དོན་ཚན་གཉིས་པའོ༔ ས་མ་ཡ༔ རྒྱ་རྒྱ་རྒྱ༔ ཡང་དེའི་ཚེ་ལྷ་སྲས་རྗེ་འབངས་རྣམས་ཀྱིས་གསེར་ཤྭ་བ་ཅན་གྱི་མཎྜལ་ནོར་བུ་རིན་པོ་ཆེའི་རིགས་ཁྱད་པར་ནོར་བུ་ནཱི་ལཾ་དྷ་མཉྫ་རྟག་ཤ་དྷེ་ཝ་ཧུ་ཡ་གཞན་ཡང་ཞང་པོ་རྒྱའི་ཕ་འབབ་གནམ་སྡེ་བརྒྱད་གནམ་སྐྱོགས་འབྲས་ཆང་དྭངས་མས་བཀང་ནས་ཕུལ་ཞིང་ཕྱིས་མ་འོངས་སྙིགས་མ་ལྔ་བདོའི་དུས་དེ་འདྲ་བ་ལ་རྗེ་བཙུན་གུ་རུ་རིན་པོ་ཆེའི་ཐུགས་རྗེས་ཕྱི་ཐག་མི་ཆད་པའི་སྒྲུབ་པ་ལས་རིམ་ཁྱད་པར་མ་འོངས་སེམས་ཅན་རྣམས་ཀྱི་འཕེལ་འགྲིབ་སོགས་ལུང་བསྟན་གྱི་རྣམ་དབྱེ་བཅས་བདག་ཅག་ལ་གནང་བར་ཞུ་ཞུས་པས༔ རྗེ་བཙུན་གྱི་ཕྱག་གཡས་ལྷ་སྲས་ཀྱི་མགོར་བཞག༔ གཡོན་མཚོ་རྒྱལ་གྱི་དྲངས་པའི་སྐྱེམས་ཤིག་བཞེས་ཏེ་ཞལ་གདམས་སུ་གསུངས་པའོ༔ ཨེ་མ་ཉོན་དང་ལྷ་སྲས་བོད་ཀྱི་རྗེ༔
མ་འོངས་ལྔ་བརྒྱ་དུས་ཀྱི་ཐ་མ་ལ༔ ལས་སྟོབས་བཟང་པོ་བདུད་ཀྱི་དབང་དུ་འགྲོ༔ དེ་འདྲའི་སྐབས་སུ་ང་ལ་གསོལ་བ་ཐོབ༔ རྗེ་ཡིས་དབུ་མཛད་ལས་ཅན་རྗེ་འབངས་རྣམས༔ ༼ཧྲཱི༽ མ་འོངས་དག་སྣང་སྒྱུ་མར་སྣང་བའི་ཚེ༔ ལྷ་སྐུ་སྟོང་ར་གཟུགས་སྐུ་སྒྱུ་མའི་ངང་༔ དྲན་རིག་སྣང་མཐའི་ངོ་བོ་སྒྲུབ་པ་ལ༔ རང་ཉིད་རྣམ་སྣང་ཆོས་བདུན་ལྡན་པའི་སྐུ༔ ང་ཉིད་ཟུང་འཇུག་བདེ་ཆེན་རྒྱལ་པོར་སྒོམས༔ སྤྲོས་བཅས་སྤྲོས་མེད་བསྐྱེད་རྫོགས་ཟུང་ལྡན་ལས༔
ཞིང་ཁམས་ལྷ་ཁྲིད་དཀྱིལ་འཁོར་ཐོག་མའོ༔ ༼ཀ༽ མ་འོངས་རིན་ཆེན་གཏེར་ལ་སྤྱོད་པའི་ཚེ༔ ཐོག་མར་ཡར་ཚེས་དགེ་བའི་དུས་ཉིད་དུ༔ མཁའ་འགྲོ་སྡེ་ལྔའི་དཀྱིལ་འཁོར་ལེགས་པར་བཤམས༔ སྐལ་ལྡན་རིག་མ་བཅུ་དྲུག་རྒྱན་གྱིས་སྤྲས༔ རང་ཉིད་ཧེ་རུ་ཀ་ཡི་ཆ་ལུགས་འཆང་༔ རང་ཉིད་བདེ་ཆེན་དཔའ་བོ་ཡབ་ཡུམ་སྒོམས༔ རྟེན་འབྲེལ་སྣ་ཚོགས་བགྱིས་པས་ཕུན་ཚོགས་གྱུར༔ ཞལ་གདམས་གཏེར་གྱི་ལྡེ་མིག་དང་པོའོ༔ ས་མ་ཡ༔
༼ཁ༽ མ་འོངས་སེམས་ཅན་འདོད་ཆགས་ལས་གྱུར་པའི༔ འབྱུང་བ་དགྲར་ལངས་ས་བཅུད་ཉམས་པའི་ཚེ༔ དགོས་འདོད་ལྷུན་གྲུབ་ནོར་ལྷའི་དཀྱིལ་འཁོར་བཞེངས༔ བཀྲ་ཤིས་འཁོར་བའི་རྫས་རྣམས་བསགས་ནས་སུ༔ རང་ཉིད་གནོད་སྦྱིན་དབང་ཕྱུག་ཆས་སུ་བགྱིད༔ ང་ཉིད་པདྨ་རྒྱལ་པོ་སྒེག་པའི་གཟུགས༔ མཁའ་འགྲོ་དབང་སྡུད་འབུམ་བཅས་བསྐྱེད་པར་བྱ༔ དངོས་གྲུབ་ནོར་འགུགས་ཞལ་གདམས་གཉིས་པའོ༔ ས་མ་ཡ༔ ༼ག༽ མ་འོངས་སེམས་ཅན་ཞེ་སྡང་ལས་གྱུར་པའི༔
མཐའ་འཁོབ་དམག་དཔུང་དབུས་སུ་འཁྲིགས་པའི་ཚེ༔ གཙུག་ལག་ཆོས་འཁོར་འཇིག་པས་ཉེན་གྱུར་ན༔ སྨུག་ནག་ཁྲོ་བོ་དབལ་གཤམ་དཀྱིལ་འཁོར་བཞེངས༔ རང་ཉིད་དམོད་པ་སྔགས་པའི་ཆས་སུ་བཞུགས༔ ང་ཉིད་སྡེ་བརྒྱད་དཔུང་བཅས་གསལ་བར་བསྐྱེད༔ དམག་དཔོན་རཱ་ཧུ་ལ་ལ་གཉེར་བྱང་གཏད༔ བདུད་སྡེ་དཔུང་འཇོམས་མངོན་སྤྱོད་གསུམ་པའོ༔ ས་མ་ཡ༔ ༼ང༽ མ་འོངས་སེམས་ཅན་གཏི་མུག་པོ་ལས་གྱུར་ཚེ༔ ན་ཚ་འབྱུང་བཞི་འཁྲུགས་དང་འཆི་ལྟས་ཕོག༔
ཚེ་རབས་རྣམ་སྨིན་ལུས་ལ་འཁོར་བའི་ཚེ༔ ཡེ་ཤེས་གསལ་རྫོགས་སྨན་ལྷའི་དཀྱིལ་འཁོར་བཞེངས༔ རང་ཉིད་ཨ་ཙ་ར་ཡི་ཆ་ལུགས་འཆང་༔ ང་ཉིད་སྨན་ལྷ་རབ་ཁྲོས་སེང་སྒྲོགས་སྒོམས༔ སྨན་སྒྲུབ་རླུང་སྒྲུབ་ཚེ་སྒྲུབ་གནད་དུ་བསྣུན༔ འཆི་མེད་འཇའ་ལུས་གསལ་རྫོགས་བཞི་པའོ༔ ས་མ་ཡ༔ ༼ཅ༽ མ་འོངས་སེམས་ཅན་ང་རྒྱལ་ལས་གྱུར་པས༔ ཆགས་སྡང་དུས་མཐའི་མེ་བཞིན་འབར་ཞྀང་འཁྲུགས༔ ཕྱི་ནང་མཚོན་ཆའི་འཁོར་ལོ་བསྐོར་བའི་ཚེ༔
བདུད་བཞིའི་གཡུལ་ལས་རྒྱལ་བྱེད་དཀྱིལ་འཁོར་བཞེངས༔ རང་ཉིད་དྲང་སྲོང་གནམ་ལྕགས་རྩིབས་ཞུས་བརྒྱན༔ ང་ཉིད་གཏུམ་པོ་གནོད་སྦྱིན་བཞི་བཅས་སྒོམས༔ བསྲུང་བཟློག་ཕྱི་ནང་འཁོར་ལོ་དྲྭ་མིག་གདབ༔ མི་ཤིགས་རྡོ་རྗེའི་གུར་ཁང་ལྔ་པའོ༔ ས་མ་ཡ༔ ༼ཆ༽ མ་འོངས་སེམས་ཅན་ཕྲག་དོག་ལས་གྱུར་པས༔ མཐའ་བཞི་དབུས་འཁྲུགས་བོད་འབངས་སིལ་བུར་འཐོར༔ སྐྱབས་མེད་སེམས་ཅན་བར་དོ་ཅི་བཞིན་དུ༔ སྦས་ཡུལ་ནགས་ཁྲོད་དབེན་རི་འགྲིམ་པའི་ཚེ༔
དཔའ་བོ་འཇིགས་པ་བརྒྱད་སྐྱོབ་དཀྱིལ་འཁོར་བཞེངས༔ གར་གིང་དཔའ་བོ་མཁའ་འགྲོའི་ཆས་སུ་ཞུགས༔ རྟེན་འབྲེལ་ཇི་སྲིད་རྫས་ཀུན་ཚགས་སུ་བཅུག༔ ང་ཉིད་རིག་འཛིན་ཀུན་འདུས་ངོ་བོར་སྒོམས༔ དགུ་འགྲིགས་ལྔ་འགྲིགས་སུམ་འགྲིགས་རྒྱན་གྱིས་སྤྲས༔ དབེན་རི་སྦས་གནས་མཐུན་རྐྱེན་དྲུག་པའོ༔ ས་མ་ཡ༔ ༼ཇ༽ མ་འོངས་སེམས་ཅན་ཆོས་ལ་ཐེ་ཚོམ་ཞྀང་༔ གསང་སྔགས་ཟབ་ལམ་གཉན་པོ་སྨད་པ་ཡིས༔ སྦས་ཡུལ་སྲུང་མས་འཁུ་ཞིང་བཀའ་ཆད་འབེབས༔
ལམ་ལོག་ལམ་གོལ་རྐྱེན་སྟོབས་ཆེ་བའི་ཚེ༔ ཉི་མ་འོད་ཟེར་དཀྱིལ་འཁོར་ལེགས་པར་བཞེངས༔ ཚོགས་བསྐང་རྒྱལ་བརྔན་ལྷ་འདྲེ་དམ་བསྒྲག་བྱ༔ གསེར་སྐྱེམས་བརྔན་ཆ་ལ་སོགས་ལེགས་པར་བསྒྲེངས༔ བྲོ་གར་གླུ་དབྱངས་དམ་བསྐང་ཁོ་ནར་འབད༔ རང་ཉིད་རྣལ་འབྱོར་སྤྱོད་པའི་ལུགས་སུ་སྤྱོད༔ ང་ཉིད་ཉི་མ་འོད་ཟེར་ཆ་ལུགས་སྒོམས༔ ནམ་མཐོངས་ཕྱེ་ཞིང་ལྷ་འདྲེས་ཕྲིན་ལས་སྒྲུབ༔ སྦས་ཡུལ་སྒོ་འབྱེད་རྟེན་འབྲེལ་བདུན་པའོ༔ ས་མ་ཡ༔
རྒྱ་རྒྱ་རྒྱ༔ ༼ཉ༽ གང་ཞིག་སྙིགས་མ་ལྔ་བདོའི་གནས་སྐབས་སུ༔ སྐྱེ་འགྲོ་ཀུན་ཀྱང་སིལ་བོར་འཐོར་ནས་སུ༔ རི་རླུང་ཤྭ་རྡེལ་ཕྱོགས་སུ་འབྲོས་པ་དང་༔ ཁྱད་པར་ཕྱོགས་མེད་བགྲོད་དང་དབེན་རིར་སྙོགས༔ ལམ་འཕྲང་འཇིགས་པའི་སྐྱི་གཡའ་འགྲིམ་པའི་ཚེ༔ བསད་ཁྱེར་ཇག་ཆོམ་ལྷ་འདྲེའི་ཆོ་འཕྲུལ་སོགས༔ ཡ་ང་རབ་རྒྱུ་བག་ཚར་གྱུར་པ་ལ༔ ང་ཉིད་ཕྱག་རྒྱ་བཞི་ཡི་གཏུམ་ཆས་སྒོམས༔ རང་ཉིད་དམོད་པ་ངན་སྔགས་ཆས་སུ་ཞུགས༔
ས་མ་ཡ༔ ༼ཏ༽ མི་རྟག་སྒྱུ་མའི་གྲོགས་པོ་གཡར་ཁང་ལུས༔ འབྱུང་བཞི་ན་ཚ་འཁྲུགས་ནས་འཆི་ལྟས་ཕོག༔ ནད་གཅོད་དྲག་པོ་མི་བཟོད་སྡུག་བསྔལ་བསྐྱེད༔ འཇིགས་པའི་སྒྲ་བཞི་འབྱུང་ལྔའི་ཁ་དོག་བརྟེན༔ འབྱུང་བཞི་སོ་སོར་བྲལ་ལ་ཉེ་བའི་ཚེ༔ ང་ཉིད་བདེ་ཆེན་རྒྱལ་པོའི་ངོ་བོར་སྒོམས༔ རང་ཉིད་ལོངས་སྤྱོད་རྫོགས་པའི་ཆས་སུ་བགྱིས༔ ས་མ་ཡ༔ ༼ཐ༽ ནམ་ཞིག་ཚེ་ཡི་འཕེན་པ་ཟད་པའི་ཚེ༔
རྩ་གསུམ་འཁོར་ལོ་དྲུག་རྣམས་རིམ་པར་སྡུད༔ སྣང་མཆེད་ཐོབ་གསུམ་ཤར་ནས་ལུས་སེམས་བྲལ༔ རྣམ་ཤེས་མྱུ་གུ་མེ་ཏོག་ཡལ་བའི་ཚེ༔ ང་ཉིད་རྡོ་རྗེ་རྣལ་འབྱོར་ཟབ་ལམ་སྒོམས༔ དྲན་རིག་འོད་ལུས་ཨ་ཡིག་ཆོས་སྐུར་འཕྲོ༔ རང་ཉིད་རྣམ་སྣང་ཆོས་བདུན་ཁྲེགས་སེ་བཞག༔ ས་མ་ཡ༔ ༼ད༽ བཟང་ངན་ལས་དབང་རྐྱེན་གྱི་རྟར་བསྐྱོན་ནས༔ བར་དོ་གཉིས་སྣང་འཇིགས་སྐྲག་ཤར་བའི་ཚེ༔ ཐམས་ཅད་སྒྱུ་མར་ཤེས་པའི་དཔའ་གདེང་སྐྱེད༔
སྔོན་བྱུང་སྲིད་པའི་བག་ཆགས་ཤ་གཟུགས་ལ༔ མ་ཆགས་མ་ཞེན་སྒྱུ་མར་ཤེས་པར་གྱིས༔ ང་ཉིད་དུས་གསུམ་མཁྱེན་པའི་ངོ་བོར་སྒོམས༔ རང་ཉིད་བསྐྱེད་རྫོགས་ཟུང་ལྡན་གསལ་སྟོང་ངང་༔ ས་མ་ཡ༔ ༼ཨ༽མ་འོངས་སྐྱེ་གནས་འདུ་བྱེད་རྣམ་བཞི་ཡིས༔ འཕྲོ་འདུ་སྲིད་པའི་ཆུ་རླུང་རབ་གཡོས་ནས༔ བྱེར་ཞིག་སྟོང་ལ་ཁྲུ་ཆད་ཧད་པོར་ལུས༔ སྒྱུ་མའི་གྲོང་ལ་སྨིག་རྒྱུ་སྤྱོད་པ་བཞིན༔ རྟག་མི་ཐུབ་སྟེ་དྲི་ཟའི་གྲོང་ཁྱེར་ལྟར༔
ངོས་བཟུང་ཅིང་མེད་གྲོག་མའི་ཚང་ཤིག་འདྲ༔ བྱ་གཅན་ཡིད་མཚར་འཚོགས་པའི་སྤུ་རིས་བཞིན༔ ཡིད་བརྟན་མི་སྣང་གར་མཁན་ལག་དང་མཚུངས༔ རྒྱལ་འགོང་འཚོགས་པའི་སྒོ་ཐེམ་ཇི་བཞིན་དུ༔ ཡིད་བརྟན་མི་རུང་སྲིད་པའི་ཕུང་ཤུལ་འདྲ༔ དེ་དུས་གདམས་ངག་སྙིང་པོ་འདི་ཁོ་ན༔ ལྷ་སྲས་རྗེ་བོའི་ཐུགས་ལ་དེ་སྐད་འཆང་༔ ཞེས་གསུངས་སོ༔ ཡང་ལྷ་སྲས་ཀྱིས་དབུ་མཛད་རྗེ་འབངས་གྲོགས་རྣམས་དང་༔ དཀྱིལ་འཁོར་ཀུན་གྱི་འབྱུང་གནས་མ་ཅིག་མཁའ་འགྲོ་མཚོ་རྒྱལ་གྱིས་སཾ་སྐྲྀ་ཏའི་སྐད་ཀྱིས་རིག་པ་རྡོ་རྗེའི་གླུ་རུ་གདངས་ནས་མཎྜལ་ཕུལ་ཏེ་ཞུས་པ༔
ཀྱེ་ཧོཿ ལམ་དྷ་ཧི་ཀྵ༔ ཀོ་ལ་ཀ་ར་མུ་པ་སམ༔ གུ་རུ་ཨིནྜ་མུ་ལ་ཀྵཾ༔ ཀལ་པ་ཝ་དཱི་པོ་རོ་ཙ༔ སྭ་པ་སྭ་ར་པ་ཏི༔ དེའི་ལན་དུ་རྗེ་བཙུན་གྱི་དཔལ་ཆེན་ཕྱག་རྒྱ་ཟིལ་གནོན་གྱི་ཏིང་འཛིན་དང་བཅས༔ ལྟ་བ་མི་ཤིགས་པ་རྡོ་རྗེའི་གུར་ཁང་དུམ་བུ་གཅིག་ཏུ་ལྷུན་གྱིས་གནས་པའི་ངང་ནས་འདི་སྐད་ཅེས་གསུངས་པའོ༔ ཨེ་མ་ཉོན་དང་ལྷ་སྲས་བོད་ཀྱི་རྗེ༔ དབང་གི་དཔལ་མོ་མཚོ་རྒྱལ་བརྡ་རུ་ཟུངས༔
རྗེ་འབངས་ཡེ་ཤེས་གྲོགས་རྣམས་རིག་པས་ཟུངས༔ ད་ལྟ་དུས་དང་བསྐལ་པ་ཡར་ལྡན་ཏེ༔ མཁན་སློབ་ཆོས་གསུམ་ཉི་ཟླ་ཟུང་འབྲེལ་ཏེ༔ རྗེ་འབངས་ཉེར་ལྔ་ཐོ་རངས་སྐར་ཆེན་བཀྲག༔ འཇིགས་སྐྱོབ་ཆོས་ཁྲིམས་རྒྱལ་ཁྲིམས་བཀའ་ནན་ལྕི༔ མིའམ་དཔོན་པོ་ལྷ་ཡི་རྗེ་བོ་བྱེད༔ དེ་ཡི་བླ་མ་མཁན་པོ་ལྷ་བླ་མ༔ དེ་ཡི་སློབ་དཔོན་འཇའ་ལུས་རིག་འཛིན་བདག༔ དེ་ཡི་མཎྜལ་གསང་མཛོད་ཐེག་དགུའི་ཡུམ༔ དེ་ཡི་རམ་འདེགས་རིགས་ལྔ་ལྔ་ཚོམ་ལྔ༔
དེ་ལ་ཤེས་རབ་འབྲེལ་པ་སུམ་ཅུ་ལྔ༔ འགོས་རྒན་ལྷ་བཟང་ཀླུ་དཔལ་ལི་ཁྲི་སོགས༔ ཕྱི་པ་ནང་པར་འཇུག་པའི་ཆོས་བློན་བཅས༔ སྒྲོལ་མའི་རིག་ལྡན་ལྷ་ཡི་བཙུན་མོའི་ཚོགས༔ ལང་ཚོས་ཀྱུད་པའི་རྒྱལ་བཙུན་བློན་འབངས་འཁོར༔ དཔུང་ཚོགས་བཞི་ལྡན་ཅོད་པན་ཕྱོགས་སུ་ཕྱར༔ གངས་ཅན་བོད་ཡུལ་བསམ་ཡས་རྡོ་རྗེ་གདན༔ ལྷ་ས་ཁྲ་འབྲུག་རྡོ་རྗེའི་རྭ་གཡས་གཡོན༔ འདི་ཉིད་འཛམ་གླིང་ས་ཡི་ལྟེ་བའི་ཚུལ༔ ཁོ་བོས་བརྡ་བཞི་བཀའ་ཡི་གནང་བའི་ཡུལ༔
ད་ལྟ་སྤེལ་བར་མི་བྱ་ཡི་གེར་གདབ༔ ནམ་ཞིག་སྲིན་ཡུལ་འདུལ་ཞིང་བགྲོད་པའི་ལམ༔ མང་ཡུལ་ཁ་ལ་བྱ་བ་གུང་ཐང་ལ༔ བལ་བོད་མཚམས་སུ་བསླེབས་སྐབས་ཉིད་ལ་གཏད༔ གདམས་པའི་ཤོག་དྲིལ་རྗེ་ཡི་ཐུགས་དམ་མཛོད༔ སྙན་བརྒྱུད་དབྱངས་ཅན་བརྡ་ཡི་རི་མོར་གཟུག༔ ད་ལྟའི་རྗེ་འབངས་རྣམས་ལ་སྨོན་ལམ་ཐོབ༔ དགེ་བསྙེན་ཤནྟ་པུ་རིས་གཏེར་སྲུང་གྱིས༔ མཆིམས་ཕུ་བྲག་བཙན་ཐ་ཚིག་གཉེར་ལ་བསྐོས༔ མ་འོངས་ལས་ཅན་རྣམས་ལ་སྨོན་ལམ་ཐོབ༔
འདི་ཉིད་འབྱིན་པའི་དུས་དང་ས་རྟགས་ནི༔ སུམ་ཅུའི་ཁ་རལ་ཉི་ཤུ་དུས་དང་མཚུངས༔ ཁྱད་པར་འདི་ནས་གདུང་རབས་མི་རིང་བར༔ རྣམ་སྨིན་སྐྱིད་རྒྱལ་ཕྱོགས་དང་ཕྱོགས་ནས་འབྱུང་༔ ལོ་སྐོར་དུས་དང་ལོ་ཟླ་སོ་སོ་རུ༔ གདམས་པ་འདི་ཉིད་ཉེ་བར་མཁོ་བ་འབྱུང་༔ དེ་དུས་ལྷ་སྲས་སྐྱེ་བ་རིམ་བརྒྱུད་དང་༔ ད་ལྟའི་རྗེ་འབངས་གྲོགས་ལྔས་ངེས་པར་འབྱིན༔ ས་སྟེང་ཐོན་པ་ཙམ་གྱིས་སྒོམ་སྒྲུབ་དང་༔ སྤེལ་སྦྱོང་འཛིན་འཆང་ཀློག་ལ་ནན་ཏན་གྱིས༔
ཐུགས་རྗེས་སྐྱོབ་ངེས་ཐེ་ཚོམ་བོར་ལ་སྒྲུབས༔ པད་འབྱུང་ང་ནི་སེམས་ཅན་དོན་ལས་མེད༔ འདི་ཕྱི་དོན་ཡོད་ང་ཕྱིར་འཇུག་རློམ་ན༔ ཉིན་མཚན་དུས་དྲུག་ང་ལ་གསོལ་བ་ཐོབ༔ དད་ལྡན་མདུན་དུ་ང་ཉིད་སྤྲུལ་པ་རེ༔ མོ་གུས་ཅན་ལ་སྒོ་ཉལ་ལྟ་བུ་ཡོད༔ ཁྱད་པར་ཚེས་བཅུའི་དུས་སུ་མངོན་སུམ་མཇལ༔ གསོལ་བཏབ་རབ་གནས་ཐེབས་རྣམས་དག་ཞིང་བགྲོད༔ རྔ་ཡབ་གླིང་དུ་བདག་མཇལ་ཐེ་ཚོམ་མེད༔ ལྷག་པར་སེམས་ཅན་སྡུག་བསྔལ་ཉམ་ཐག་ཚེ༔
བློ་ཡི་གཟུ་དཔང་ང་ཉིད་གཟུ་བོར་ཞོག༔ འདི་ཡི་གོ་རིམ་ཡི་གེ་འཕྲིན་པ་བཅས༔ སྐལ་ལྡན་ཀུན་གྱི་རྣ་བར་སིམ་པར་གྱིས༔ ཅི་ཕྱིར་པད་འབྱུང་ང་ལ་མི་མོས་པའི༔ ད་ལྟའི་བདུད་བློན་ངན་བཙན་དབང་ཆེན་དང་༔ དུས་གསུམ་རྒྱལ་བས་ཆོས་འཁོར་གང་བསྐོར་དུ༔ དམ་ཉམས་ཕལ་ཆེར་སྡིག་ཏོ་ཅན་དུ་སྐྱེས༔ ཁྱད་པར་ལྷ་བདུད་བདེན་གཉིས་རྩོད་པའི་ཚེ༔ ལྷ་རྒྱལ་བདུད་ཕམ་ཡི་མུག་ག་ཆད་ཀྱིས༔ སྨོན་ལམ་ལོག་པ་ཐམས་ཅད་དུས་གཅིག་འཚོགས༔
ཆོས་རྒྱལ་གདུང་ལ་བདུད་ཀྱི་སྤྲུལ་པ་འབྱུང་༔ དེ་ཡིས་བསྟན་པའི་ས་གནད་མེ་བཙའ་བཤིག༔ དེ་ཡི་མཐུན་གྲོགས་འགོང་པོ་སྤུན་དགུས་བསྒྲུབ༔ འགོང་པོ་ལྷར་བརྟེན་སྲིད་པའི་ལྷ་རབ་འཁྲོས༔ དེ་ཡིས་བོད་ཁམས་བསོད་ནམས་ཕྱྭ་གཡང་རྒུད༔ ལྔ་བཅུ་པ་ཡན་དར་རྒུད་རེས་མོས་འབྱུང་༔ བཞི་བཅུའི་མགོ་ཚུགས་ཆོས་སྲིད་བརྩེ་ལྡན་འཁྲུགས༔ དུག་དང་ནད་མུག་མཚོན་ཆའི་བསྐལ་པ་དར༔ ཉི་ཤུ་པ་ལ་མི་དགེ་སྣ་ཚོགས་འབྱུང་༔ མ་མོ་འཁྲུགས་པས་དམར་ནད་ཆུ་ལྟར་ཁོལ༔
བརྟན་མ་འཁྲུགས་པས་ས་བཅུད་ཞག་རྣམས་ཉམས༔ རྒྱལ་པོ་འཁྲུགས་པས་དགེ་བཤེས་དམག་ཁྲིམས་གཡོ༔ སྲིན་མོ་འཁྲུགས་པས་བན་བཙུན་སྡོམ་པ་འཕྲོག༔ གྲི་ཕོ་འཁྲུགས་པས་སྲིན་རྫོང་གྲི་ཁྲག་འཁྱིལ༔ ཕོ་ལྷ་འཁྲུགས་པས་སྡེ་དཔོན་གྲི་རུ་འཆི༔ ཡུལ་ལྷ་འཁྲུགས་པས་ནང་འཁྲུག་དམེ་རྒྱལ་བྱེད༔ སྐྱེས་ལྷ་འཁྲུགས་པས་སྲུང་མའི་མགོན་སྐྱབས་བྲལ༔ དམ་སྲིས་སྲིད་བརྐུ་རྒྱལ་སྲིད་དམངས་ཀྱིས་འཕྲོག༔ གསང་སྔགས་ཆོས་གཤེ་སངས་རྒྱས་བསྟན་པ་ཉམས༔ དམ་མེད་དྲེགས་པ་ལས་བསྐུལ་སྡེ་དགོན་འཁྲུགས༔
བཀའ་འགལ་ཁྲིམས་རལ་དམ་ཉམས་སེང་ལྟར་འགྱིང་༔ བདུད་ཀྱི་མཁན་པོས་བསྟན་པའི་དམར་ལམ་བྱེད༔ དམ་སྲི་སྡེ་དཔོན་འཁྲུགས་པས་གོ་ར་འཛིན༔ བདུད་བློན་ནག་པོས་ཕྱོགས་བཞིར་གཡབ་མོ་བརྒྱག༔ ཡུལ་གྲུ་ཐམས་ཅད་སླང་ཚན་ཡོས་བཞིན་འཁྲུགས༔ དེ་ཚེ་ནག་ཕྱོགས་བདུད་ཀྱི་ཆོས་ལ་མོས༔ མ་འོངས་ང་ཡི་རྗེས་འཇུག་སྐལ་ལྡན་རྣམས༔ གཙུག་ལག་ཆོས་འཁོར་གཟའ་ཀླུ་རྒྱལ་པོས་གཉེར༔ མཁའ་ཡི་རྟེན་འབྲེལ་གཟའ་རྒོད་ཆེན་པོར་དབང་༔ དབྱིངས་ཀྱི་རྟེན་འབྲེལ་དཀོར་བདག་ཤེལ་གིང་གཙོ༔
ས་ལ་དབང་བསྒྱུར་ཀླུ་རྒྱལ་ཐོད་པ་དཀར༔ འདི་གསུམ་རྡོ་རྗེ་ཐེག་པའི་གཉེར་ཁའོ༔ ཁྱད་པར་མཐའ་བཞི་འཁྲུགས་ནས་དབུས་སུ་ལྷགས༔ ཉི་ཤུ་ཁ་རལ་མུ་སྟེགས་དམག་ཚོགས་གཡོ༔ བྷང་གྷ་ལ་ཡི་རྒྱལ་པོ་དམག་ཐག་གཅོད༔ དེ་ནས་མཁའ་རུ་ཕྱོགས་ནས་རིམ་བཞིན་དུ༔ མུ་སྟེགས་ནག་པོ་སོག་ཁའི་གདོང་བཞིན་རྒྱུག༔ བལ་ཡུལ་ཉི་མ་ཁུད་ཀྱི་ཀླུ་བདུད་དེ༔ མ་འོངས་ལྷ་སའི་ལྕགས་པོ་རི་ལ་ཆགས༔ དེ་ནས་མལ་གྲོ་གཟི་ཆེན་ཕོ་བྲང་འདེབས༔
ལྕགས་པོ་རི་གདོང་ཀླུ་གྱོང་གདོང་དུ་གྲགས༔ དེ་ཚེ་དཔལ་ཆེན་ཆུ་བོ་རི་ཡི་ཁྲོད༔ གསང་སྔགས་རྡོ་རྗེ་ཐེག་པའི་ཆོས་སྒྲ་སྒྲོགས༔ དྲང་སྲོང་མངའ་བརྙེས་རྣལ་འབྱོར་པ་ཞིག་འབྱུང་༔ གནོད་སྦྱིན་བུ་མོ་ཟ་བྱེད་རྒོད་མ་ཁ༔ བྱང་ཕྱོགས་སྡེ་དཔོན་ཞིག་གི་ཕྱོགས་ལ་འབྱུང་༔ དེ་ཚེ་པོ་ཏཱ་ལ་རུ་ན་བུན་འཁྲིགས༔ སྣང་སྲིད་ཁྱབ་པའི་ནག་མོ་གློག་མ་སྤྲིན༔ ནམ་ལངས་ཉི་ཤར་དེ་དང་བསྡེབས་ནས་འབྱུང་༔ དེ་གསུམ་འཚོགས་པའི་སྔ་ལྟས་དང་པོ་ལ༔
འགོ་བའི་ནད་ལ་ནག་པོ་སུམ་བསྒྲིལ་འབྱུང་༔ རླུང་དང་མུ་གེ་མཚོན་གྱི་བསྐལ་པ་དར༔ སྡིག་སྤྲུལ་སྡིག་རྒྱལ་དགེ་སློང་དམག་སྣ་འདྲེན༔ བསགས་པའི་ནོར་ཟས་དམག་ལས་འཁྲུག་པར་རྫོགས༔ དེ་ཚེ་སྡེ་དཔོན་ཕལ་ཆེར་གྲི་རུ་འཆི༔ དགེ་རྒྱལ་བྲིས་པའི་རི་མོ་ཤུལ་རྗེས་ཙམ༔ ཆོས་རྒྱལ་གདུང་རྒྱུད་ཉིན་མོའི་སྐར་ལྟར་ཡལ༔ ལྷ་སྲས་ཉིད་ཀྱང་འཁོར་བའི་ཞེན་པ་ལྡོག༔ མ་འོངས་རི་དྭགས་རྨས་མ་ཇི་བཞིན་དུ༔ བག་ཟོན་ནང་ནས་རིག་པ་ལྕགས་སུ་བཅུག༔
ས་མཁར་རི་རྫོང་མི་ཡི་བློ་རྟེན་ཙམ༔ འཆི་བའི་ཐ་མ་རླུང་བཤོད་ཐིམ་ལ་འབྱུང་༔ དེ་བས་སྦས་ཡུལ་ཕྱོགས་མེད་དབེན་རི་འགྲིམ༔ ཀུན་ལ་གཅེས་པ་རང་སྲོག་ཡིན་པའི་ཕྱིར༔ བྲོས་ཞོགས་བྱོལ་བ་མི་ཡི་མཚན་ཉིད་ཡིན༔ དེ་ནས་བདུད་སྤྲུལ་དམག་གིས་མ་རེག་ཙམ༔ ཆོས་རྒྱལ་གཏན་དུ་དྲན་པས་དེ་ལྟར་བཟུང་༔ མ་ཡེངས་ཁོ་བོ་ང་ལ་གསོལ་བ་ཐོབ༔ སྔ་ཕྱི་ལེགས་ཉེས་འདི་ཡང་རྟེན་འབྲེལ་གནད༔ མ་ཉམས་གྱུར་ན་མི་ཚེ་ལོ་གྲངས་སུ༔
ཚེ་ཡི་ལྷག་ལུས་བར་དུ་བདེ་བས་བསྲིངས༔ འབྲིང་པོ་རྣམས་ཀྱང་ལོ་སྐོར་གཅིག་གཉིས་གསུམ༔ ཐ་མ་རྣམས་ཀྱང་དུས་དྲན་ནམ་བགྱིས་སྐྱོངས༔ ཁྱད་པར་མོས་གུས་གསོལ་བཏབ་ཁོ་ན་གཟབ༔ ལྷ་སྲིན་དམ་བསྒྲགས་ས་གནད་བཅོས་ཀ་གཙོ༔ ཁ་བྱང་ཡང་བྱང་ལུང་བསྟན་ལྟར་དུ་སྤྱད༔ དང་པོ་ཚོད་ཡོད་བློ་ཡིས་མི་སུ་ཞྀང་༔ ཐ་མ་འགྱོད་པའི་ཁུར་གྱིས་མི་སྐྱེལ་གྱིས༔ ངེས་པར་གདམས་སོ་རྗེ་འབངས་ཡེ་ཤེས་གྲོགས༔ དམ་ཆོས་དོན་ཚན་ཡང་སྙིང་འདུས་པ་ཡི༔
བཀའ་ཡི་ཐེམ་བྱང་འགག་ཏུ་དྲིལ་བ་འདི༔ འཛིན་པའི་ས་རྟགས་དབུས་ཡུལ་བདུད་ཀྱིས་འཛིན༔ ས་སྟེང་གཡོ་བའི་མཐའ་དམག་དབུས་སུ་འཁྲིགས༔ བསམ་ཡས་རྟ་མགྲིན་མཁའ་སྤྱོད་གནས་སུ་གཤེགས༔ ཇོ་ཤཱཀ་མདུན་དུ་ཁྲག་གི་རླངས་པ་འཁྲིགས༔ གཙུག་ལག་སྒྲུབ་གནས་བཤིག་ནས་སིལ་བུར་འཐོར༔ བྱང་སེམས་སྐྱེས་བུ་མང་པོ་གྲི་རུ་འཆི༔ བདུད་སྤྲུལ་སྡེ་དཔོན་མང་པོ་སྙིང་ཁྲག་འཕོ༔ ཆོས་སྤྱོད་སྡེ་པ་མང་པོ་དམངས་སུ་འབེབས༔ དམག་འཁྲུག་ནད་ཡམས་མི་ལོ་བཅོ་བརྒྱད་འབྱུང་༔
བདུད་ཀྱིས་མ་བསླུས་ཆོས་བྱེད་ཉིན་སྐར་ཙམ༔ མེ་ཆུ་རླུང་གསུམ་འཁྲུགས་པའི་ན་བུན་བཞིན༔ ཕྱི་དང་ནང་མེད་དབྱར་སོས་རླན་ལྟར་འབྲུབ༔ དེ་དུས་ང་ཉིད་སྐུ་ཡི་སྤྲུལ་པའི་ཆ༔ ལོ་ཙཱ་སངས་རྒྱས་ཡེ་ཤེས་ཁྱོད་ལ་གདམས༔ གསུང་སྤྲུལ་བཻ་རོ་ཙ་ན་ཁྱོད་ལ་གདམས༔ ཐུགས་སྤྲུལ་ལྷ་སྲས་རྗེ་བོ་ཁྱོད་ལ་གདམས༔ ཡོན་ཏན་རྡོ་རྗེ་བདུད་འཇོམས་ཁྱོད་ལ་གདམས༔ ཕྲིན་ལས་དབང་གི་མཚོ་རྒྱལ་ཁྱོད་ལ་གདམས༔ ཤོག་དྲིལ་སྒྲུབ་ཁོག་ལྔ་རུ་བགྱིད་ནས་སུ༔
སྐུ་ཚབ་གཏེར་ལྔ་དབང་བའི་བུ་ལ་བཞག༔ མ་འོངས་སྐལ་ལྡན་གྲོགས་ལྔ་སྔ་ཕྱི་རུ༔ རྟེན་འབྲེལ་དུས་ལས་མ་འདས་འཕྲད་པར་ཤོག༔ ཁྱད་པར་རྩོད་ལྡན་སྙིགས་མ་ལྔ་བདོའི་དུས༔ སངས་རྒྱས་ཡེ་ཤེས་སྐྱེ་བ་རྟགས་རྒྱ་ཅན༔ ལས་ཅན་སྐྱེས་བུ་དེ་ཡིས་འབྱིན་པར་འགྱུར༔ འབྱིན་པའི་གྲོགས་ནི་ལུག་སྤྲེལ་བྱི་བ་དང་༔ ཡོས་བུའམ་ནི་ལུག་གི་ལོ་འཛིན་འགྱུར༔ རྟེན་འབྲེལ་རྒྱ་ལྡན་བསྒྲིགས་ནས་སྨོན་ལམ་བཟུང་༔ མཆིམས་ཕུ་བྲག་བཙན་བྱ་དང་སྤྲེལ་གྱིས་མཆོད༔
དྲང་སྲོང་འབྲུག་དང་མ་མོ་ཙིཏྟས་མཆོད༔ རྒྱལ་པོ་ཟ་འོག་དར་ཚོན་གཡག་དཀར་དང་༔ འབྲས་ཆང་སྐྱེམས་བཟང་ཁུ་བས་བྱེ་བྲག་མཆོད༔ དགེ་བསྙེན་སྦྲུལ་དཀྲིས་ཅན་དང་སྨན་སྣ་ཕུད༔ གཞི་བདག་རྣམས་ལ་གསེར་མཆོད་སྐྱེམས་བཅས་པ༔ རིགས་ལྔ་དར་དཔྱངས་གར་གོས་ལྡན་པས་མཆོད༔ འབྱིན་ནས་འབེབས་ཏེ་སྤེལ་བའི་སྐལ་ལྡན་བདུན༔ ཆོས་སྐུ་ཀུན་བཟང་མགོ་ནས་རྟེན་འབྲེལ་དུ༔ རྡོ་རྗེ་ཤྲཱི་མངྒ་ཀུ་སཱ་ལི༔ མཎྚ་ཛྙཱ་ན་དྷེ་ཝ་ཙརྻ་བྷེ༔
ཨཱ་ཡུར་པདྨ་ཝཱཀྐ་ཎ་བྷྭ་དྷི་བི༔ རྩ་བའི་ཆོས་བདག་སྦྱིན་བདག་ཟུང་དུ་འཇུག༔ མ་འོངས་གཏེར་གནས་སྲུང་མ་སྤེལ་སྒྲུབ་ཡུལ༔ ངེས་པར་འབྱུང་བས་སྨོན་ལམ་དང་བཅས་སྤྲོད༔ དེ་དང་དུས་མཚུངས་སྡེ་དཔོན་གདོང་སྨེ་ཅན༔ དམག་དཔོན་ནག་པོ་ཁྲག་གི་ཁ་རླངས་ཅན༔ ཆོས་གཟུགས་བཙུན་པའམ་ནི་སྔགས་ཆས་ཅན༔ དམ་སྲི་མངོན་སུམ་འབྱུང་བས་བག་ཟོན་གྱིས༔ གཏེར་སྟོན་ནམ་ནི་ཆོས་བདག་ལ་གནོད་པའི༔ ཞིབ་བརྟག་དམ་ཉམས་དེ་འདྲར་སྦས་པར་བྱ༔
བཀའ་ཡི་རྒྱ་འདི་དྲག་པོ་སྡེ་ལྔ་དང་༔ གཉེར་གཏད་ཀླུ་རྒྱལ་གཙུག་ན་ནོར་བུར་བཅོལ༔ བསྟན་པའི་བྱ་ར་ཆོས་འདིའི་མེལ་ཚེ་གྱིས༔ ཁྱད་པར་རྡོ་རྗེ་ཐེག་པའི་བསྟན་པ་སྐྱོངས༔ སྐལ་ལྡན་ལས་ཅན་ཞིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ ཐེམ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཁྱི་ལོར་བསམ་ཡས་མཆིམས་ཕུའི་དགེའུ་གོང་ནས་གདན་དྲངས་ཤིང་ལྕགས་ཕག་ལོར་མདོ་ཁམས་སྒང་གི་ལྟེ་བ་ནང་ཆེན་རྒྱལ་པོའི་ཨུར་འགོས་རྡོ་རྗེ་རྭ་བའི་གཟིམ་ཆུང་དུ་ཤོག་སེར་ནས་ཞལ་བཤུས་པའོ།། །། ཁ༽རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ བླ་མའི་རྣལ་འབྱོར་གསང་བའི་སྒྲུབ་ཐབས་བཞུགས་སོ༔ རིག་འཛིན་རྒྱལ་བ་འདུས་པའི་ལྷ་ལ་འདུད༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱྀས༔ རང་ཉིད་སྒྲུབ་པར་རང་གིས་བརྩམས་པ་འདི༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔
ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཡང་མཐའ་དུས་ཀྱི་ཐ་མ་ལ༔ སེམས་ཅན་དམུ་རྒོད་སྡུག་བསྔལ་ཟད་མཐའ་མེད༔ ལས་ཀྱི་རླུང་འཁྲུགས་ཉོན་མོངས་མེ་ལྟར་འབར༔ རྐྱེན་གྱིས་གཡེངས་ནས་དུས་མིན་བདུད་ཀྱིས་སྡང་༔ ཚེ་ལ་ངེས་མེད་དཔྱིད་ཁའི་ཉི་མ་འདྲ༔ གློ་བུར་བར་ཆད་འཆི་བས་ཉེན་པའི་ཚེ༔ གཅིག་དྲིལ་སྒྲུབ་པ་བླ་མའི་རྣལ་འབྱོར་གཙོ༔ མན་ངག་ནོར་བུ་རིན་ཆེན་འོད་རབ་འབྱིན༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ དེ་ཡང་ཉམས་ལེན་བླ་མའི་རྣལ་འབྱོར་ཡིད་བཞིན་ནོར་བུའི་ཐེམ་ཡིག་མེད་པའི་སྡེ་ཚན་ལས༔ བླ་མ་སྐུ་གསུམ་དང་སྐུ་ལྔ་ལྷུན་གྲུབ་པདྨ་རྒྱལ་པོ་མཉམ་བཞག་ཡེ་ཤེས་རོལ་པའི་སྒྲུབ་ཐབས་བསྟན་པ་ལ་དོན་གསུམ་སྟེ༔ སྐུ་ཚབ་ལ་བརྟེན་པའི་ནོར་སྒྲུབ་ཐབས༔ སྙིང་པོ་སྔགས་ལ་བརྟེན་པའི་རྟེན་འབྲེལ་སྒྲུབ་ཐབས༔ ཉམས་ལེན་ལ་བརྟེན་པའི་རྣལ་འབྱོར་སྒྲུབ་ཐབས་ཏེ་དོན་ཚན་གསུམ་མོ༔ གསུམ་པོ་དེའི་གཞུང་རྣམས་སྐུ་ཚབ་ལ་རག་ལས་པ་ཡིན༔ དེ་ཅིའི་ཕྱིར་ཞེ་ན༔ མཚོ་རྒྱལ་ཞུས་ལན་ལས༔
ཨེ་མ་ཉོན་དང་ཇོ་མོ་མཚོ་རྒྱལ་མ༔ དེང་སང་དུས་དང་བསྐལ་པ་ཡར་ལྡན་ཀྱང་༔ མ་འོངས་ཡང་མཐའ་སུམ་ཅུའི་མཇུག་སྡུད་ཚེ༔ སོ་ཁ་རུ་བཞིའི་དཔུང་ཚན་ཆུ་ལྟར་ཁོལ༔ བོད་ཀྱི་བདེ་སྐྱིད་དགོང་ཁའི་ཉི་མ་བཞིན༔ གནས་སྐབས་བདེ་ཡང་ཡད་ཡུད་ལྡོག་པའི་ཚེ༔ ཀྱཻ་མ་བསམ་ཞིང་ང་ཉིད་དྲན་པར་འབྱུང་༔ དེ་ཚེ་བདག་དང་དབྱེར་མེད་སྐུ་ཚབ་འདི༔ མིག་ལྟར་གཅེས་ལ་གསོལ་བ་རྒྱུན་དུ་ཐོབ༔ སྙིང་ལྟར་ཆོངས་ལ་དཀོན་མཆོག་རྟག་ཏུ་མཆོད༔
ཅེས་པ་ལྟར༔ ཡེ་ཤེས་མཚོ་རྒྱལ་གྱིས་རྟེན་གྱི་དཀར་ཆག་དང་སྒྲུབ་ཐབས་རྣམས་ཡི་གེར་བཟུང་ནས་མཆིམས་ཕུ་རུ་སྦས་པའོ༔ ས་མ་ཡ༔ རྒྱ་རྒྱ་རྒྱ༔ དེ་ཡང་རྟེན་མཆོག་པདྨ་རྒྱལ་པོའི་དཀར་ཆག་བསྟན་པ་ནི༔ རྗེ་བཙུན་ཆེན་པོ་པདྨ་འབྱུང་གནས་བསམ་ཡས་མཆིམས་ཕུའི་ཀེའུ་ཚང་དུ་བཞུགས་པའི་དུས་སུ་ཇོ་མོ་མཚོ་རྒྱལ་ལ་མ་འོངས་སྙིགས་མ་ལྔ་བདོའི་ལུང་བསྟན་རྣམས་གསུངས་ཤིང་རྔ་ཡབ་གླིང་དུ་བཞུད་པར་དགོངས་པའི་བརྡ་མཛད་པའི་ཕྱིར༔ ཇོ་མོ་མཚོ་རྒྱལ་གྱིས་ཞུས་ཏེ༔ རྗེ་བཙུན་རིན་པོ་ཆེ་ཉིད་རྔ་ཡབ་གླིང་དུ་བཞུགས་པའི་ཚེ༔ སྐུ་དངོས་སུ་བཞུགས་པ་འདྲ་བའི་འགྲོ་བ་ཀུན་གྱིས་གསོལ་བ་བཏབ་པ་ཙམ་གྱིས་དངོས་གྲུབ་འབྱིན་ནུས་པ་ཞིག་ཞུ་ཞུས་པའི་ཚེ༔ གུ་རུའི་ཞལ་ནས༔
དེ་ལྟར་བགྱིས་པ་ལ་རྟེན་འབྲེལ་དང་རྫས་སྣ་ཚོགས་ཚང་དགོས་སོ་གསུངས༔ ཅི་ལྟར་ལགས་ཞུས་པས༔ ཕྱོགས་བཅུའི་གནས་སུ་རིན་པོ་ཆེའི་རིགས་དུ་མ་དང་༔ དགོས་འདོད་འབྱུང་བའི་རྫས་སྣ་དུ་མ་ཡོད་པ་རྣམས་ལེན་ནུས་ན་དེ་བཞིན་བྱ་བའི་ཐབས་ཡོད་གསུངས༔ གུ་རུའི་གསུང་བཞིན་མཚོ་རྒྱལ་གྱིས་རླུང་ཡེ་ཤེས་ཟླ་འགྲོའི་ཤུགས་ཀྱིས་དར་ཅིག་ནས་ཕྱོགས་བཅུར་བྱོན༔ སྟེང་ཕྱོགས་ཚངས་པ་འཕྲུལ་གྱི་གནས་ཚངས་པའི་ཆུ་བདུད་རྩི་ལྔ་ལྡན༔ ལྷའི་བུ་མོ་བདེ་སྐྱིད་མའི་ནོར་བུ་ཟུར་ཕུད་ཚར་གཅིག༔ མ་ཧཱ་དེ་ཝའི་སྟོབས་བསྐྱེད་ཛ་ན་མོ༔ ཀླུ་ཡི་རྒྱལ་པོ་རྟག་སྨྱོས་ནོར་རྒྱས་འཇོག་པོ་གསུམ་གྱི་འཆི་མེད་ཀླུ་འཇིམ་གྱི་ས་ཞག་དཀར་པོ༔ ཀླུ་ཡི་རྒྱལ་པོ་ཡིད་བཟང་དང་གཙུག་ན་རིན་པོ་ཆེའི་ཕོ་བྲང་གསེར་ཕྲེང་གྱི་བྱེ་མ་ཨ་ཀྲོང་བསྐྱེད་པའི་གཞི༔
ཧེ་རུ་ཀའི་གནས་བརྒྱད་ཀྱི་དཀྱིལ་འཁོར་རང་བྱུང་གི་ས་སྣ༔ ཡུལ་ཉེར་བཞི་གནས་སོ་གཉིས་ཀྱི་དཔའ་བོ་མཁའ་འགྲོ་རྣམས་ཀྱི་རྟེན་རྫས༔ རིགས་གསུམ་མགོན་པོ་དང་རིག་འཛིན་བརྒྱད་ཀྱིས་བསྒྲུབས་པའི་ཆོས་སྨན་བྲམ་ཟེའི་སྐུ་ཤ་སྒྲུབ་རྫས་དགའ་རབ་རྡོ་རྗེ་དང་ཤྲཱི་སིངྷ་གཉིས་ཀྱི་ཕྱག་བཞེས་མ་ཙནྡ་ཀོ་ཤའི་བྱེ་མ༔ ནོར་བུ་སཱུརྻ་ཀླུ་ཡུལ་ནས་བྷི་ཊ་སོགས་རྗེ་བཙུན་གྱི་ཕྱག་ཏུ་ཡོད་པ་དང་༔ མཚོ་རྒྱལ་གྱིས་གདན་དྲངས་པ་རྣམས་ཕྱོགས་གཅིག་ཏུ་བསྒྲིལ་ནས༔ ཀླུ་འཇིམ་བྱེ་མའི་ཨ་ཀྲོང་ཤས་ཆེ་ཞིང་ཙུརྻ་བྷ་ཏྲའི་པགས་པས་རྩི་རླན༔ དུས་གསུམ་སངས་རྒྱས་ཐམས་ཅད་ཀྱི་སྨན་མཆོག་བྱིན་རླབས་རྣམས་ཀྱི་ཆུས་བྱུགས་ཏེ༔ པདྨ་རྒྱལ་པོས་གཙོར་བྱས་པའི་སྐུ་ཚབ་དང་རྟེན་སྣ་ཆེ་བ་བཅས་བརྒྱ་དང་ཉི་ཤུ་རྩ་ལྔ་བཞེངས་པ་ལས༔ སྐུ་ཚབ་རྣམས་ཉིན་གཅིག་ལ་གྲུབ་པ་མཛད༔ སྐུ་ཚབ་ཆེ་བ་རྣམས་སོར་བཞི་འབྲིང་པོ་སོར་གསུམ་ཐ་མ་ཚོན་གང་བཅས་མང་དུ་བཞེངས་པ་ཁྱད་པར་དུ་འཕགས་པ་ཉེར་ལྔས་དུས་གཅིག་ཏུ་གསུང་གྲགས་སོ༔
དེ་ཡང་མ་འོངས་སྙིགས་མ་ལྔ་བརྒྱའི་དུས་ཀྱི་ཚེ༔ སེམས་ཅན་གྱི་བདེ་སྐྱིད་ཟད༔ སངས་རྒྱས་ཀྱི་དགོངས་པ་དབྱིངས་སུ་སྡུད༔ ཡི་དམ་གྱི་ལྷ་རྣམས་ཕལ་ཆེར་རི་རབ་ལ་ཞལ་གཟིགས༔ སྡེ་བརྒྱད་ནག་ཕྱོགས་རྣམས་དགྲ་ལ་ཕྱོགས༔ དེའི་ཚེ་མ་མོ་དང་བརྟན་མ་འཁྲུགས༔ ཡུལ་ལ་ནད་ཡམས་སྔར་ནས་མེད་པ་སྨན་དཔྱད་ཀྱིས་བཅོས་ལྟ་མ་མཆིས་པ་དུ་མ་དང་༔ ལོ་ཉེས་དང་མུ་གེའི་བསྐལ་པ་དར༔ སྡེ་བརྒྱད་འཁྲུག་པས་དམག་འཁྲུག་དང་བདུད་ཀྱི་སྤྲུལ་པས་ས་སྟེང་ཁྱབ༔ སེམས་ཅན་ཕལ་ཆེར་གྲི་རུ་འཆི་ཞིང་ཡུལ་སྟོང་ལ་ཁད་དུ་འབྱུང་༔
དེའི་ཚེ་མདོ་སྔགས་ཀྱི་བསྟན་པ་མཁའི་ན་བུན་ལྟར་གནས༔ ཁྱད་པར་གསང་སྔགས་ཀྱི་བསྟན་པ་ལ་བདུད་ཀྱིས་སྡང་བ་འབྱུང་༔ དེའི་སྐབས་སུ་སེམས་ཅན་པྲེ་ཏའི་འཇིགས་པས་ཤིན་ཏུ་ཉམ་ཐག་པ་འབྱུང་༔ དེའི་སྐབས་སུ་རྟེན་པདྨ་རྒྱལ་པོ་འདི་ལ་གསོལ་བ་གང་བཏབ་པ་རྣམས་བསོད་ནམས་དམ་པ་མཆོག་ཏུ་འཕེལ༔ ཕྱི་མ་ཡང་བདག་གི་འཁོར་གྱི་ཐོག་མར་འབྱུང་ཞིང་དམ་པའི་ལུང་བསྟན་ཐོབ་པར་འགྱུར་རོ༔ ཞེས་གསུངས་ལུང་བསྟན་རྒྱས་བསྡུས་མང་དུ་མཛད༔ ཁྱད་པར་རྗེ་འབངས་གྲོགས་ལྔ་ལ་ཁ་བྱང་ལུང་གི་རྒྱ་རྟགས་རྣམས་དང་སྨིན་གྲོལ་གྱི་གདམས་པ་མང་དུ་གནང་༔ དེ་ཡི་ནང་ནས་རང་རང་གི་འགྲོ་དོན་སྔ་ཕྱི་ལ་བསྟུན་ནས་གནུབས་སངས་རྒྱས་ཡེ་ཤེས་ལ༔ གུ་རུ་པདྨ་རྒྱལ་པོ་སྣང་སྲིད་ཟིལ་གནོན་ལྟར་སྒྲུབ་པ་དང་༔ བདེ་གཤེགས་ཀུན་འདུས་ལྟར་སྒྲུབ་པ་དང་༔
རིག་འཛིན་སྲོག་སྒྲུབ་ལྟར་སྒྲུབ་པ༔ པདྨ་མཉམ་བཞག་བསོད་ནམས་ཡེ་ཤེས་རོལ་པ་ཐེམ་མེད་ལྟར་སྒྲུབ་པ༔ དཔག་ཏུ་མེད་པའི་རྣལ་འབྱོར་སྒྲུབ་སྐོར་གནང་བ་ལ༔ བདེ་གཤེགས་ཀུན་འདུས་ཡིད་བཞིན་ནོར་བུའི་ཆ་རྐྱེན་སྐུ་ཚབ་པདྨ་རྒྱལ་པོ་ལྟར་སྒྲུབ་པའི་ཆ་ལག་ཐེམ་མེད་བཅས་གནང་བ་ལ༔ དེ་ཡང་སྐུ་ཚབ་ལ་ཁྱད་ཆོས་གསུམ་དང་ལྡན་ཏེ༔ དབུ་ཞ་པདྨ་བདུད་འདུལ༔ ཞལ་རས་པདྨ་ཟིལ་གནོན༔ སྐུ་ལུས་པདྨ་རྒྱལ་པོ་མཉམ་བཞག་ཅན༔ གཟུངས་སྒྲུབ་པའི་གོ་རིམ་ནོར་བུ་སཱུརྻ་སོགས་བཅས་ཞབས་སྡོམ་ཀོ་ཤ་པདྨ་ལས་རབ་རྩལ་རྒྱའི་གདམས་པ་དང་ལྡན་པའི་བོད་ཡུལ་མ་ཞེས་པའི་སྐུ་ཚབ་རང་འདྲ་མར་གྲགས་པ་དེ་བསམ་ཡས་མཆིམས་ཕུའི་ཀེའུ་ཚང་དུ་རྒྱ་རིམ་དང་བཅས་པའི་དཀར་ཆག༔ ས་མ་ཡ༔
དེ་ཡང་སྐུ་ཚབ་ལ་བརྟེན་པའི་རྩ་བ་དྲིལ་སྒྲུབ་ནི༔ རིན་པོ་ཆེའི་དལ་དུ་སྐུ་རྟེན་སྐུ་ཚབ༔ གསུང་ལ་ཤོག་དྲིལ༔ ཐུགས་ལ་ཤེལ་གྱི་མཆོད་རྟེན་བཅས་བཀྲམ༔ དེའི་མདུན་དུ་མཆོད་པ་སྣ་མདུན༔ སྨན་ཕུད་མཆོད་གཏོར་རིན་ཆེན་འབར་བ་ནོར་བུ་སུམ་ཚུགས་བཞིས་བསྐོར༔ དེ་ལ་མཛེས་པའི་རྒྱན་སྤྲས༔ གཡས་གཡོན་དུ་བྱང་སེམས་དཀར་དམར༔ དེའི་མདུན་དུ་ཚོགས་མཆོད་དང་པཉྩ་གཞན་ཡང་མཆོད་རྫས་དུ་མ༔ རིན་པོ་ཆེའི་མཎྜལ་སྟེང་དུ་དར་མཚོན་གྱི་གུར༔
མདུན་འཚམས་འཁོད་པ་ཞིག་ཏུ་དུང་ཞལ་ནང་དུ༔ སྨན་བྷི་ཛ་སུ་ར་རྫས་ཀེ་ཀེ་རུ་རྩ་ཀུནྟུ་བཟང་པོ་ཤིང་འཛམ་བུ་པྲིཀྵ་མེ་ཏོག་ཨུཏྤལ་ལོ་མ་བཅས་ཞིབ་ཏུ་འཐག་པ་ཆུ་ཡན་ལག་བརྒྱད་ལྡན་བཅས་བསྡུས་པ་གཏམས༔ ཁ་ཆོད་གསེར་གྱི་མེ་ལོང་༔ རིགས་ལྔའི་ས་བོན་དར་སྣའི་ཅོད་པན་ཚང་བས་བཀབ་པར་བྱ༔ ཐོག་མར་སྒྲུབ་པ་ཉེ་བར་བྱ་ན་ཚེས་གཅིག་ནས་བཅུའི་བར༔ རིང་བར་བཅུ་ནས་བཅོ་ལྔའི་བར༔ དེ་ལ་ཚེས་གཅིག་ཐོ་རངས་ལ་ཁྲུས་བྱ༔ དར་དམར་པོའི་གོས་གྱོན༔ ལྷོ་ནུབ་ཨོ་རྒྱན་གྱི་ཕྱོགས་སུ་ཁ་བལྟས་ལ་ཁྲུས་བྱ༔ ཕྱག་བརྒྱ་འཚལ༔
དེ་ནས་གདན་དུ་འཁོད༔ རང་ཉིད་ལྷོ་ནུབ་ཏུ་ཁ་གྱུ༔ མཆོད་རྫས་རྣམས༔ རྃ་ཡྃ་ཁྃ༔ གྱིས་ཉེས་སྐྱོན་སྦྱངས༔ ཨོྃ་ཨཱཿཧཱུྃ༔ གིས་སྤེལ༔ རང་ཉིད་གདུང་བའི་ཤུགས་དང་བཅས་ནས༔ ཧཱུྃ༔ རྣམ་དག་ས་གཞི་ལག་མཐིལ་ལྟར་མཉམ་པ༔
རིན་ཆེན་སྣ་ཚོགས་ལས་གྲུབ་བཻཌཱུརྻ༔ ས་གཞི་དྭངས་བའི་དབུས་སུ་པདྨོའི་མཚོར༔ རང་བྱུང་ཡེ་ཤེས་ལྔ་ཡི་སྡོང་པོའི་རྩེར༔ རིན་ཆེན་ཟུར་བརྒྱད་ཉི་ཟླ་པདྨའི་སྟེང་༔ སྣང་མཐའི་དྭངས་མ་ཧྲཱིཿཡིག་དམར་སེར་ལས༔ ལུགས་སུ་འབྱུང་བ་འཇའ་ལུས་རྡོ་རྗེའི་སྐུ༔ སྐྱོན་བྲལ་ཡོན་ཏན་མཚན་དཔེས་རབ་བརྒྱན་པ༔ རྗེ་བཙུན་ཆེན་པོ་གུ་རུ་པདྨ་འབྱུང་༔ དབང་གི་མདངས་ལས་ས་སྙིང་རབ་བཞད་པ༔ ཁྲོ་འཛུམ་སྒེག་པའི་ཉམས་ལྡན་འགྱིང་བག་ཅན༔
ཟིལ་གནོན་འཁྱིལ་བའི་སྤྱན་རྩ་ཕྱོགས་བཅུར་གཟིགས༔ རིན་ཆེན་རྒྱན་ལྡན་པད་ཞྭ་རྩེ་གནོན་གསོལ༔ ཟ་འོག་བེར་དང་ཕོད་ཁ་མཛེས་པར་བཀླུབས༔ ཕྱག་གཉིས་མཉམ་བཞག་སྟེང་དུ་ཀ་པཱ་ལ༔ དགོས་འདོད་ཡིད་བཞིན་ནོར་བུ་འབར་བས་བཀང་༔ གསུས་ཁྱིམ་རྒྱས་ཤིང་ཞབས་གཉིས་སྐྱིལ་ཀྲུང་བཞུགས༔ གཟི་བརྗིད་འོད་འབར་ཉི་ཟླ་འབུམ་དུ་འཁྲིགས༔ དབྱིངས་ཕྱུག་གསང་བའི་ཌཱཀྐི་རྣམ་བཞིས་བསྐོར༔ རིན་ཆེན་རྒྱན་ལྡན་ནོར་བུའི་ཕྱག་རྒྱ་ཅན༔ ལྷ་རྫས་ན་བཟའི་ཅོད་པན་དུ་མ་མཛེས༔
བདེ་ཆེན་ཕྱེད་པའི་སྐྱིལ་ཀྲུང་རོལ་སྟབས་ཅན༔ གཙོ་འཁོར་འཇའ་ལུས་འོད་ཀློང་གསལ་བར་བསྒོམ༔ དེ་ལྟར་བསྐྱེད་པའི་གནས་ལྔའི་འོད་ཟེར་གྱིས༔ རིགས་འདུས་བླ་མ་ཡབ་ཡུམ་སྤྱན་དྲངས་གྱུར༔ ཨོྃ་གུ་རུ་བོ་དྷི་ས་ཏྭ་ཡ་པདྨ་རཱ་ཛ་ཌཱཀྐི་ནཱི་ས་མཱ་ཡ་ཛ་ཛཿ སྤྱན་དྲང་བ་ནི༔ ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔
ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔
དེ་ལྟར་རྔ་ཡབ་གླིང་བཞུགས་པ༔ གདོང་མར་སྲིན་པོའི་ཁ་གནོན་མཛད༔ རྗེ་བཙུན་པདྨ་ཐོད་ཕྲེང་རྩལ༔ གདུང་བ་དྲག་པོས་སྤྱན་འདྲེན་ནོ༔ གསོལ་བ་འདེབས་ཕྱིར་གཤེགས་སུ་གསོལ༔ མོས་པའི་བུ་ལ་ཞལ་སྟོན་འཚལ༔ གསུང་གིས་གདམས་པའི་གནད་སྒྲོག་ནས༔ རིན་ཆེན་ཁྲི་རྐང་མཛེས་པའི་གདན༔ འགྲོ་བའི་དོན་དུ་བཞུགས་སུ་གསོལ༔ ཨོྃ༔
སྐྱེ་བ་མེད་པ་གུ་རུའི་སྐུ༔ འགྲོ་བའི་ནད་གདོན་ཞི་མཛད་པ༔ རྡོ་རྗེ་ཐོད་ཕྲེང་ལ་ཕྱག་འཚལ༔ ཨཱཿ འགགས་པ་མེད་པ་རྒྱལ་བའི་གསུང་༔ སྣང་སྲིད་དབང་དུ་སྡུད་མཛད་པ༔ པདྨ་ཐོད་ཕྲེང་ལ་ཕྱག་འཚལ༔ ཧཱུྃ༔ འཁྲུལ་པ་མེད་པ་ཆོས་ཀྱི་ཐུགས༔ སེམས་ཀྱི་གནས་ལུགས་སྟོན་མཛད་པ༔
བུདྡྷ་ཐོད་ཕྲེང་ལ་ཕྱག་འཚལ༔ ཏྲཱྃ༔ ཡོན་ཏན་མ་ལུས་ཀུན་འབྱུང་ཞིང་༔ སྐྱེ་དགུའི་དབུལ་ཕོངས་སེལ་མཛད་པ༔ རཏྣ་ཐོད་ཕྲེང་ལ་ཕྱག་འཚལ༔ ཧྲཱིཿ ཕྲིན་ལས་བདུད་བཞི་འཇོམས་མཛད་པ༔ མཐུ་སྟོབས་ཆེན་པོས་ལས་མཛད་པ༔ ཀརྨ་ཐོད་ཕྲེང་ལ་ཕྱག་འཚལ༔ མཱ༔
བཅུ་དྲུག་བདེ་ཆེན་ལང་ཚོ་ལྡན༔ ཟག་མེད་དགའ་ཆེན་བསྐྱེད་པའི་ཡུམ༔ དབྱིངས་ཕྱུག་རིགས་བཞི་ལ་ཕྱག་འཚལ༔ ཕྱག་རྒྱ་དགེ་བས་རབ་བསྐུལ་ནས༔ རྗེ་ལ་ཡི་རང་གུས་མོས་པའི༔ ལུས་ངག་ཡིད་གསུམ་མཆོད་པ་འབུལ༔ གཟུགས་མཛེས་མཆོད་པ་མེ་ཏོག་མ༔ རྒྱལ་བའི་དབུ་ལ་འབུལ་ལགས་ན༔ རྟག་ཏུ་རིན་ཆེན་རྒྱན་ལྡན་ཤོག༔ དྲི་ཞིམ་མཆོད་པ་བདུག་སྤོས་མ༔
རྒྱལ་བའི་ཤངས་ལ་འབུལ་ལགས་ན༔ རྟག་ཏུ་སྤོས་དང་ལྡན་པར་ཤོག༔ སྣང་གསལ་མཆོད་པ་མར་མེ་མ༔ རྒྱལ་བའི་སྤྱན་ལ་འབུལ་ལགས་ན༔ རྟག་ཏུ་མ་རིག་སེལ་བར་ཤོག༔ དག་གཙང་མཆོད་པ་དྲི་ཆབ་མ༔ རྒྱལ་བའི་སྐུ་ལ་འབུལ་ལགས་ན༔ རྟག་ཏུ་དཔེ་བྱད་འབར་བར་ཤོག༔ རོ་མཆོག་མཆོད་པ་ཞལ་ཟས་མ༔ རྒྱལ་བའི་ལྗགས་ལ་འབུལ་ལགས་ན༔
རྟག་ཏུ་ལོངས་སྤྱོད་འཕེལ་བར་ཤོག༔ དབྱངས་གསལ་མཆོད་པ་རོལ་མོ་མ༔ རྒྱལ་བའི་སྙན་ལ་འབུལ་ལགས་ན༔ རྟག་ཏུ་ཆོས་སྒྲ་སྒྲོགས་པར་ཤོག༔ དུག་གསུམ་ནད་སེལ་སྨན་མཆོད་མ༔ རྒྱལ་བའི་ཐུགས་ལ་འབུལ་ལགས་ན༔ རྟག་ཏུ་ཚད་གདུང་སེལ་བར་ཤོག༔ རྨད་བྱུང་དགྱེས་པ་གཏོར་མཆོད་མ༔ རྒྱལ་བ་མཉེས་པར་འབུལ་ལགས་ན༔ རྟག་ཏུ་ཚོགས་གཉིས་སྨིན་པར་ཤོག༔
ཤེས་རབ་སྤྱོད་བྱེད་བྱམས་མཆོད་མ༔ རྒྱལ་བས་རོལ་པར་འབུལ་ལགས་ན༔ རྟག་ཏུ་སྟོང་ཉིད་དོན་ལྡན་ཤོག༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་བྷ་ལིངྟ་རཀྟ་སུ་ཥཾ་ཨཱཿཧཱུྃ༔ ཞེས་མདུན་བསྐྱེད་རྟེན་གྱི་དཀྱིལ་འཁོར་ལྷ་ཚོགས་རྣམས་ལ་མཆོད་པ་ཕུལ་བས་མཉེས་ཤིང་དགྱེས་ནས་བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་ཚོགས་གཉིས་ཀྱི་འབྲས་བུ་སྨིན་པར་བསམ༔ དེ་ནས་གདུང་བའི་དབྱངས་ཀྱིས་བསྟོད་པ་ནི༔ ཧྲཱིཿམ༔ དུས་གསུམ་སངས་རྒྱས་ཀུན་གྱི་སྤྱི་མེས་པོ༔ ཐོག་མའི་མགོན་པོ་སྣང་མཐའི་རིགས་ཀྱི་སྲས༔
མཚོ་སྐྱེས་རྡོ་རྗེ་འཇའ་ལུས་སྐྱེ་འཆི་བྲལ༔ སྣང་སྲིད་དབང་སྡུད་པདྨ་རྒྱལ་པོའི་སྐུ༔ ས་སྙིང་དབང་གིས་འཁྱུད་པའི་གཟི་འོད་འབར༔ ཁྲོ་འཛུམ་དགྱེས་པའི་སྤྱན་རྩ་ཕྱོགས་བཅུར་འཁྱིལ༔ བག་དྲོ་ལྷུན་ཆགས་དཔའ་བོ་སྒེག་བཞད་ཅན༔ བདུད་དཔུང་ཟིལ་གནོན་པདྨའི་ཞུ་ཆེན་གསོལ༔ འདོད་རྒུ་མཆོག་སྦྱིན་རཏྣའི་རྒྱན་ཆས་སྤྲས༔ སྣང་སྲིད་དབང་སྡུད་ཟ་འོག་བེར་ཆེན་བཀླུབས༔ སྙིང་རྗེས་འགུགས་ཏེ་མཉམ་བཞག་སོར་མོའི་མཐིལ༔ བདེ་ཆེན་སྣོད་དུ་འདོད་འབྱུང་ཡིད་བཞིན་སྤུངས༔
ལྷུན་པོ་རབ་བརྗིད་ཞབས་གཉིས་སྐྱིལ་མོ་ཀྲུང་༔ མི་ཟད་འཁོར་ལོའི་རྒྱུན་བཞིན་གསུས་ཁྱིམ་འཁྱིལ༔ སྲིད་གསུམ་དབང་བསྒྱུར་ཉི་ཟླའི་ཕོ་ཉ་འཕྲོས༔ ཡངས་པའི་གཞུ་ལྟར་འགེངས་པའི་དཔལ་འབྱོར་སྡུད༔ ཕྲིན་ལས་རྣམ་བཞི་བསྐུལ་བའི་སྒེག་མོས་བསྐོར༔ ཛ་ན་མོ་ཡི་སྤྲོས་པའི་ལས་བྱེད་ཚོགས༔ མ་ཧཱ་དྷེ་ཝའི་དཔྱིད་མངའ་ལྷན་ཅིག་ལྟར༔ སྲིད་པ་གསུམ་མམ་འཇིག་རྟེན་སྟོང་ཁམས་འདི༔ འགྲན་ཟླ་བྲལ་ལོ་དགའ་བ་ཚལ་གྱི་རྗེ༔ ཁམས་གསུམ་དབང་དུ་སྡུད་ལ་ཕྱག་འཚལ་ལོ༔
ཧཱུྃ༔ སྐུ་ལྔ་མཚན་བརྒྱད་བླ་མ་རིན་པོ་ཆེ༔ ཞི་བའི་ལས་མཛད་རྡོ་རྗེ་ཐོད་ཕྲེང་རྩལ༔ ནད་གདོན་བར་ཆད་ཞི་བར་བྱིན་གྱིས་རློབས༔ རྒྱས་པའི་ལས་མཛད་རཏྣ་ཐོད་ཕྲེང་རྩལ༔ ཚེ་བསོད་མངའ་ཐང་རྒྱས་པར་བྱིན་གྱིས་རློབས༔ དབང་གི་ལས་མཛད་པདྨ་ཐོད་ཕྲེང་རྩལ༔ ཁམས་གསུམ་དབང་དུ་འདུ་བར་བྱིན་གྱིས་རློབས༔ དྲག་པོའི་ལས་མཛད་ཀརྨ་ཐོད་ཕྲེང་རྩལ༔ བདུད་དང་དམ་སྲི་སྒྲོལ་བར་བྱིན་གྱིས་རློབས༔
ལྷུན་གྱིས་གྲུབ་པའི་བུདྡྷ་ཐོད་ཕྲེང་རྩལ༔ འདོད་རྒུ་ཕུན་སུམ་ཚོགས་པར་བྱིན་གྱིས་རློབས༔ བདེ་ཆེན་མཚོ་རྒྱལ་ཤར་ཕྱོགས་མངའ་དབང་བསྒྱུར༔ ཆུ་ཁམས་སྲིད་རྣམས་དབང་སྡུད་བྱིན་གྱིས་རློབས༔ སྒེག་བཞད་རབ་གཡོ་ལྷོ་ཕྱོགས་མངའ་དབང་བསྒྱུར༔ ས་ཁམས་སྲིད་རྣམས་དབང་སྡུད་བྱིན་གྱིས་རློབས༔ དབང་གི་མདངས་ལྡན་ནུབ་ཕྱོགས་མངའ་དབང་བསྒྱུར༔ མེ་ཁམས་སྲིད་རྣམས་དབང་སྡུད་བྱིན་གྱིས་རློབས༔ ཁྱབ་འཇུག་རབ་རྒྱུ་བྱང་གི་གླིང་དབང་བསྒྱུར༔ རླུང་ཁམས་སྲིད་རྣམས་དབང་སྡུད་བྱིན་གྱིས་རློབས༔
དབྱིག་གི་ཁུར་འཛིན་གུ་ལང་གཡོ་བའི་ཚོགས༔ འབད་མེད་བདག་ལ་ཉེ་བར་སྩལ་དུ་གསོལ༔ བྱིན་གྱིས་རློབས་ཤིག་ཨོ་རྒྱན་རིན་པོ་ཆེ༔ པདྨ་རྒྱལ་པོ་ཐུགས་རྗེ་མངའ་བའི་ལྷ༔ འཁོར་ལོས་དབང་བསྒྱུར་རྗེ་བཙུན་གུ་རུ་ལ༔ གསོལ་བ་འདེབས་སོ་བརྩེ་བས་བདག་ལ་སྐྱོངས༔ རྟེན་འབྲེལ་སྣ་ཚོགས་སྤྱོད་པའི་མཁའ་ལ་རོལ༔ ནཱ་དས་རབ་གཡོ་གྲོལ་བཞི་རྒྱས་འདེབས་མ༔ ཀ་ལེན་ལྡང་ལྟར་འཕུལ་བ་རབ་བསྐུལ་བཞིན༔ འཕྲོག་བྱེད་ནུས་པ་འབེབས་ལྟར་འདོད་རྒུའི་ཚོགས༔
ས་འཛིན་འདུ་ཕོན་ཁེངས་ལྟར་བདག་ལ་སྩོལ༔ གསོལ་བ་འདེབས་སོ་དབྱིངས་ཀྱི་དབང་བསྒྱུར་ཆེ༔ དཔའ་མོ་རིགས་བཞིས་བྱིན་རླབས་ནུས་པས་སྐྱོངས༔ མ་ལྟར་བྱམས་པས་རྟག་ཏུ་དུང་བར་མཛོད༔
པདྨ་རྒྱལ་པོའི་སྲོག་སྒྲུབ་སྔགས་ནི༔ ཨོྃ་མ་ཧཱ་གུ་རུ་པདྨ་རཱ་ཛ་ཌཱཀྐི་སིདྡྷི་ཧཱུྃ༔ ཡབ་ཡུམ་ནོར་སྒྲུབ་སྔགས་ནི༔ ཨོྃ་ཧྲི་མ་གུ་རུ་རཏྣ་སརྦ་སིདྡྷི་ཧཱུྃ༔ ཞེས་བརྒྱ་རྩ་བཟླས་ཏེ་མདུན་བསྐྱེད་རྟེན་ལ་རྗེ་བཙུན་ཡབ་ཡུམ་དངོས་སུ་བཞུགས་པར་བསམས་ལ་མཎྜལ་འབུལ༔ ཕྱག་འཚལ་ཚོགས་ཀྱིས་མཆོད༔
སྒྲིབ་སྦྱོང་གི་བཤགས་པ་བྱ༔ དེ་ནས་སྐུ་གསུང་ཐུགས་རྟེན་གྱི་རྟེན་ཁྲུས་བྱ་རབ་ཏུ་གནས་ཤིང་རྟག་པར་གསོལ་བ་འདེབས་པ་ནི༔ ཨེ་མ་ཧོ༔ མངོན་པར་དགའ་བའི་ཞིང་མཆོག་བདེ་བ་ཅན༔ རྣམ་དག་པདྨ་བཀོད་པའི་མཁའ་དབྱིངས་ནས༔ སྣང་མཐའ་འོད་མི་འགྱུར་ལ་གསོལ་བ་འདེབས༔ དབང་བཞི་སྩོལ་ཞིང་བརྟན་པར་བཞུགས་སུ་གསོལ༔ རྔ་ཡབ་དཔལ་རི་ལྷུན་གྲུབ་པདྨ་འོད༔ ཟངས་མདོག་ཙིཏྟའྀ་དབྱིབས་ཀྱི་ཕོ་བྲང་ནས༔ ཨོ་རྒྱན་ཡབ་ཡུམ་རྣམས་ལ་གསོལ་བ་འདེབས༔
དབང་བཞི་སྩོལ་ཞིང་བརྟན་པར་བཞུགས་སུ་གསོལ༔ དུག་ལྔ་རྣམ་དག་སྐུ་ལྔ་ལྷུན་གྱིས་གྲུབ༔ ཡེ་ཤེས་རྩལ་ལྔ་སྤྲོས་པའི་རང་དབྱིངས་ནས༔ ཐོད་ཕྲེང་ཡབ་ཡུམ་རྣམས་ལ་གསོལ་བ་འདེབས༔ དབང་བཞི་སྩོལ་ཞིང་བརྟན་པར་བཞུགས་སུ་གསོལ༔ ཡིད་བཞིན་འཁོར་ལོ་འདོད་རྒུ་འབྱུང་བའི་གནས༔ སྣང་སྲིད་དབང་དུ་འདུ་བའི་གནས་མཆོག་ནས༔ རྟེན་མཆོག་པདྨ་རྒྱལ་པོར་གསོལ་བ་འདེབས༔ དབང་བཞི་སྩོལ་ཞིང་བརྟན་པར་བཞུགས་སུ་གསོལ༔ དེང་ནས་བཟུང་སྟེ་བྱང་ཆུབ་སྙིང་པོའི་བར༔
བསོད་ནམས་ལོངས་སྤྱོད་འབད་མེད་འགྲུབ་པ་དང་༔ མི་མཐུན་བདུད་བཞིའི་ཚོགས་ལས་རབ་རྒྱལ་ནས༔ ཚེ་དང་སྒྲུབ་པ་མཉམ་པར་མཛད་དུ་གསོལ༔ གུ་རུ་པདྨ་སརྦ་སིདྡྷི་ཛཿ རྒྱུན་དུ་གསོལ་འདེབས་གང་མང་ཐོན་ནས་དམིགས་པའི་དབང་བཞི་བླང་༔ སྒྲུབ་པ་གྲོལ་ནས་འདིའི་ཁར་རྟེན་རྣམས་ཀྱིས་དབང་བཞི་བླང་༔ སྐབས་སུ་ཚོགས་བསགས་མཎྜལ་ཀྱང་འབུལ༔ ཚོགས་ལས་གཞུང་ནས་བླང་༔ རྟེན་ཁྲུས་སྤྱི་མཐུན་ལྟར་བྱ་ཞིང་སྒྲུབ་པ་གྲོལ་ཚེ་སྨན་དྲི་ཆབ་བདག་གི་ལུས་ལ་བྱུགས༔ རྗེས་ཤེས་ཀྱི་བྱ་བ་རང་རིག་པདྨ་རྒྱལ་པོ་རྟག་ཏུ་ཡིད་ལ་བྱ༔
ཐུན་མཚམས་མེད་པར་ཉམས་སུ་བླང་༔ སྤྱོད་ལམ་རྣམ་བཞིར་རྗེས་ཐོབ་ཀྱི་གོ་རིམ་མ་ཆག་པར་འབད་པས་འབྲས་བུ་རྟེན་འབྲེལ་ཕྱོགས་མེད་དུ་འཆར་ཞིང་རྒྱལ་དབང་པདྨ་ཀཱ་རས་རྗེས་སུ་བཟུང་བར་བྱའོ༔ ཐ་མ་རྗེས་ཆོག་བསྡུ་བའི་ཚེ་དབང་བཞི་རང་ཐིམ་རྟེན་ལ་གནས་པར་བྱ༔ བཀྲ་ཤིས་བསྔོ་བ་སྨོན་ལམ་སྤྲོས་པ་འདོད་ན་ལས་བྱང་ནས་བླང་༔ དམ་ཚིག་ཏུ་ཚེས་བཅུར་མཆོད་པ་མི་ཆག་པར་བྱ༔ ལོ་རེ་བཞིན་ཚོགས་སྐོང་དང་དམ་ཚིག་ཉམས་ཆག་སྐོང་བ་བརྒྱ་ཚར་རེ་བཏང་༔ ཁྱད་པར་སྙིགས་མ་ལྔ་བརྒྱ་ལ་ཐུག་པའི་ཚེ༔ དམ་ཚིག་ཉམས་པའི་སྐྱེ་འགྲོ་ཕོ་མོ་འགའ་ཞིག་སྡུག་འདྲེའི་ལུས་སུ་གྱུར་ནས་སྒྲུབ་པ་ལ་བརྩོན་པ་རྣམས་ལ་སྡང་ཞིང་ཆོས་པ་རྣམས་སྙིང་བསླུ་ནས༔ བླ་མ་དང་ཡི་དམ་ལྷ་ལ་རྒྱང་ཐག་རིང་བར་བྱེད་པ་སྟེ༔ དེ་དག་སྔར་བྱས་རྣམས་སོར་ཆུད་ཅིང་ཕྱིས་མི་འབྱུང་བའི་ཆེད་དམ་བཅའ་རྣམས་ཡིན་ཏེ༔
གོ་རིམ་དེ་བཞིན་གཙོ་ཆེ་བས་ཇི་བཞིན་ཉམས་སུ་བླང་བར་བྱའོ༔ ས་མ་ཡ༔ ཟབ་པའི་མཐར་ཐུག་ཡིད་བཞིན་ནོར་བུ་ཉིད༔ སྐུ་གསུམ་སྒྲུབ་པ་གཅིག་དྲིལ་ཁྱད་པར་འཕགས༔ པདྨ་རྒྱལ་པོ་ཡིད་བཞིན་ནོར་མཆོག་ལས༔ ཐེམ་བྱང་གུད་དུ་སྦས་པ་ཁྱད་པར་ཅན༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ ལས་དག་དབང་གི་ལྷ་མོས་རྒྱ་འདི་སྲུངས༔ སྣོད་མིན་ལག་ཏུ་མ་ཤོར་ས་མ་ཡ༔ གཏེར་རྒྱ༔
སྦས་རྒྱས༔ ཟབ་རྒྱ༔ གསང་རྒྱ༔ ཐེམ་རྒྱ༔ ཁོ་བོ་སྔགས་འཆང་རྩ་གསུམ་གླིང་པས་ས་ཁྱི་ལོར་བསམ་ཡས་མཆིམས་ཕུའི་ཀེའུ་ཚང་ནས་གདན་དྲངས་ཤིང་གསང་སྔགས་གླིང་དུ་ཤོག་སེར་ནས་ཕབ་པའོ།། །། ག༽རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ གུ་རུ་པདྨ་རྒྱལ་པོ་སྣང་སྲིད་ཟིལ་གནོན་གྱི་ལས་བྱང་བདེ་གཤེགས་ཀུན་འདུས་བཞུགས་སོ༔ རྒྱལ་དབང་ཀུན་འདུས་གར་གྱི་དབང་ཕྱུག་ལ་ཕྱག་འཚལ༔ ཨེ་མ་ཁོ་བོ་རྒྱ་གར་མཁས་པ་པཎ་ཆེན་ལ༔ ཡེ་ཤེས་མཚོ་རྒྱལ་སངས་རྒྱས་ཡེ་ཤེས་སོགས༔
ལས་ཅན་སྐལ་ལྡན་རྣམས་ཀྱིས་བསྐུལ་བའི་ངོར༔ ང་ཉིད་བཞུགས་དང་དབྱེར་མེད་བྱིན་རླབས་ཅན༔ ཡིད་བཞིན་ནོར་བུ་བླ་མའི་སྒྲུབ་པ་བསྟན༔ བརྩམས་པའི་ཤོག་སེར་གསང་བའི་ལོགས་སུ་བཟུང་༔ འབྲེལ་ཚད་དོན་ལྡན་སྨོན་ལམ་རྒྱ་ཡིས་བཏབ༔ བྲག་དམར་བསམ་ཡས་ཀེའུ་ཚང་འདིར་སྦས༔ སྔགས་བདག་བསྟན་སྲུང་གཙོ་བོ་རལ་གཅིག་མར༔ རྒྱ་འདི་གཉེར་གཏད་བྱ་ར་མེལ་ཚེ་གྱིས༔ མ་འོངས་ཡང་མཐའ་དུས་ཀྱི་ཐ་མ་ལ༔ ད་ལྟའི་ལོ་ཙཱ་སངས་རྒྱས་ཡེ་ཤེས་ཀྱི༔
རྣམ་འཕྲུལ་རྩ་གསུམ་གླིང་པ་ཆོས་ཀྱི་རྒྱལ༔ རིག་འཛིན་ཐུགས་སྲས་དེ་ལ་ལེགས་པར་སྤྲོད༔ དམ་ཉམས་བདུད་རིགས་ལག་ཏུ་མ་ཤོར་རྒྱ༔ ས་མ་ཡ༔ རྒྱ་རྒྱ་རྒྱ༔ དེ་ཡང་བླ་མ་སྒྲུབ་པའི་རིམ་པ་ནི༔ བཀྲ་ཤིས་བྱིན་ཆགས་རྒྱལ་བས་མེ་ཏོག་འཐོར༔ སྨོན་ལམ་མཆོག་ལྡན་དབེན་རི་ཡིད་འོང་འདིར༔ མཁོ་བའི་ཡོ་བྱད་སྒྲུབ་པའི་ཆ་རྐྱེན་བསགས༔ ས་སློང་སྟེགས་བུ་བཅགས་ཏེ་དབུས་མཐོ་བ༔
གསེར་གྱི་མཎྜལ་དང་རྩེའི་དབྱིབས་དག་ལ༔ ཐིག་གདབ་ཚོན་སྤེལ་བཀོད་མཛེས་ལེགས་པར་བྱ༔ དེ་ནས་གཞུང་སྤྱིའི་མཆོད་པ་བསྒྲིགས་ཆག་འདི༔ བུམ་པ་རྣམ་རྒྱལ་སྨན་སྒྲུབ་བདུད་རྩིས་གཏམས༔ ཁ་རྒྱན་མགུལ་ཆིངས་ལ་སོགས་ཚང་བར་བྱ༔ བྷནྡྷ་མཚན་ལྡན་སྨན་རཀ་ཕུད་ཀྱིས་བཀང་༔ རྩ་གསུམ་གཏོར་མ་རྒྱན་བཟང་ལེགས་པར་བཤམས༔ གཞན་ཡང་སྤྱན་གཟིགས་ཚོགས་གཏོར་ཚང་བར་བསྐོར༔ དེ་ནས་དཀྱིལ་འཁོར་བཅའ་གཞིར་འཇུག་པ་ནི༔ སྔོན་འགྲོ་གཙང་མར་སྦྱར་བའི་གསེར་སྐྱེམས་བཏང་༔
གཞི་བདག་རྣམས་ལ་སྒྲུབ་པའི་རོགས་དན་བཅོལ༔ དེ་ནས་དཀྱིལ་འཁོར་ཐིག་གདབ་པ་ནི༔ ཧཱུྃ༔ བཀྲ་ཤིས་ལྷ་མོ་དགེ་བའི་གྲོགས༔ མཉེན་ལྕུག་འཁྲིལ་ལྡན་ཚེ་འཛིན་མ༔ ཀུན་གཞི་ལྷུན་གྲུབ་དཀྱིལ་འཁོར་ལ༔ རིག་པ་རྡོ་རྗེའི་ཐིག་ཐོབ་ཅིག༔ ཨོཾ་བྷྲཱུྃ་ཛྙཱ་ན་སཾ་ཏྲི་ཏ་དྷ་ར་སྭཱ་ཧཱ༔ ཞེས་རིམ་བཞིན་དགོས་ཆད་སྦྱར༔ ས་མ་ཡ༔
དང་པོ་སྐྱབས་སུ་འགྲོ་བ་ནི༔ ན་མོ༔ བདེ་གཤེགས་ཀུན་འདུས་གུ་རུ་པདྨ་འབྱུང་༔ ཐུགས་རྗེའི་བདག་ཉིད་ཨོ་རྒྱན་ཆོས་ཀྱི་རྗེ༔ རྩ་བརྒྱུད་བླ་མ་མཆོག་གསུམ་ཀུན་འདུས་ལ༔ བདག་ཡིད་རྩེ་གཅིག་གདུང་བས་སྐྱབས་སུ་མཆི༔ གཉིས་པ་སེམས་བསྐྱེད་པ་ནི༔ ཧོཿ གདོད་ནས་རང་རིག་རྣམ་དག་སྐུ་ལྔའི་མཆོག༔ ཇི་བཞིན་རྟོགས་པའི་བྱིན་རླབས་ནུས་རྩལ་གྱི༔
འོད་ཟེར་ནར་མ་འགྲོ་ལ་རབ་སྤྲོས་ནས༔ ཡང་དག་སངས་རྒྱས་ལམ་འགོད་སེམས་བསྐྱེད་དོ༔ གསུམ་པ་བླ་མའི་རྣལ་འབྱོར་བསྒོམ་པ་ནི༔ ཧཱུྃ༔ བདག་ཉིད་པདྨ་འབྱུང་གནས་གསལ་བ་ཡི༔ སྤྱི་བོར་ཁྱབ་བདག་མགོན་པོ་རྡོ་རྗེ་སེམས༔ དུང་མདོག་རྡོར་དྲིལ་བསྣོལ་ཐབས་སྐྱིལ་ཀྲུང་བཞུགས༔ ཡུམ་སྙེམས་གྲི་ཐོད་བདེ་སྟོང་སྐུ་ལ་འཁྲིལ༔ ཧཱུྃ༔ དེ་ཡི་སྤྱི་བོར་མགོན་པོ་འོད་མི་འགྱུར༔
དམར་གསལ་མཉམ་བཞག་རྡོ་རྗེ་སྐྱིལ་ཀྲུང་བཞུགས༔ འཇའ་ལུས་འོད་ཕུང་དབྱིངས་རིག་ངོ་བོར་གསལ༔ ཧཱུྃ༔ དེ་ལ་སྐྱབས་ཡུལ་རིགས་འདུས་ལྷ་ཚོགས་བསྐོར༔ ཕྱོགས་དུས་བདེ་གཤེགས་ཀུན་འདུས་ངོ་བོ་ཉིད༔ རྩ་བའི་བླ་མའི་སྐུར་གསལ་མཎྜལ་འབུལ༔ འོད་ཞུ་བདག་ཐིམ་སྒྲིབ་གཉིས་གཡའ་བྲལ་བསྒོམ༔ བཞི་པ་མཎྜལ་འབུལ་བ་ནི༔ ཧཱུྃ༔ གླིང་བཞི་རི་རབ་ཁྱོན་ལྟར་བཀོད་པ་དང་༔
དངོས་འབྱོར་ཡིད་སྤྲུལ་མཎྜལ་དག་པའི་ཚོགས༔ སྐྱབས་ཡུལ་ཀུན་འདུས་མཆོག་གསུམ་ལྷ་ཚོགས་ལ༔ འགྲོ་བའི་དོན་ཕྱིར་དམིགས་ཏེ་ཕུུལ་བ་ཡིས༔ མ་གྱུར་འགྲོ་ཀུན་བྱང་ཆུབ་ལམ་དགོད་ཤོག༔ ཨོཾ་ཨི་དཾ་གུ་རུ་རཏྣ་མཎྜལ་ཀེཾ་ནིརྻ་ཏ་ཡཱ་མི༔ ལྔ་པ་ཡིག་བརྒྱ་བཟླས་ཤིང་བཤགས་པ་ནི༔ ཧོཿ བདག་ནི་བག་མེད་རྨོངས་པ་ཡི༔ རྩ་བ་ཡན་ལག་དམ་ཚིག་གིས༔ དོན་དང་འགལ་བ་ཅི་མཆིས་པ༔
རིགས་འདུས་དཀྱིལ་འཁོར་ཚོགས་ལ་བཤགས༔ གཙོ་བོ་རྡོ་རྗེ་འཛིན་པ་ཉིད༔ ཐུགས་རྗེ་ཆེན་པོའི་བདག་ཉིད་ལ༔ འགྲོ་བའི་དོན་ཕྱིར་བདག་སྐྱབས་མཆི༔ དྲུག་པ་གསོལ་བ་འདེབས་པ་ནི༔ ཧཱུྃ༔ ཐོག་མའི་མགོན་པོ་ཀུན་བཟང་འོད་མའི་འགྱུར༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ ཁྱབ་བདག་དག་པ་རྡོར་སེམས་བདེ་གཤེགས་འདུས༔
གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ རྒྱལ་མཆོག་ཐུགས་རྗེ་གཅིག་འདུས་པདྨ་འབྱུང་༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ དབྱིངས་ཕྱུག་ནམ་མཁའི་གོས་ཅན་མཚོ་རྒྱལ་མ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ བཀའ་བབ་གནུབས་ཆེན་སངས་རྒྱས་ཡེ་ཤེས་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔
རིགས་འདུས་བླ་མ་འགྲུབ་པར་བྱིན་གྱིས་རློབས༔ ལས་འཕྲོ་དོན་རྟོགས་གནམ་ལྕགས་རྡོ་རྗེ་རྩལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ ཟབ་གཏེར་སྒོ་འབྱེད་རིག་འཛིན་རྩ་གསུམ་གླིང་༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ ལུང་ཟིན་སྐྱེས་མཆོག་ཆོས་བདག་ལས་ཅན་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔
ཡི་དམ་རྟ་ཕག་ཡིད་བཞིན་ནོར་བུའི་ཞལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ སྙིང་ཐིག་སྐྱོང་བའི་རལ་གཅིག་སྔགས་སྲུང་མར༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་བར་བྱིན་གྱིས་རློབས༔ སྐྱབས་ཡུལ་ཀུན་ཀྱང་འོད་ཞུ་རིམ་པ་བཞིན༔ སྤྱི་བོར་ཐིམ་ནས་བདག་ལུས་སྣང་སྟོང་ཉིད༔ དབང་བཞི་རྫོགས་ནས་ཟང་ཐལ་ཆེན་པོའི་སྐུ༔ གུ་རུ་པདྨ་འོད་འབར་མཆོག་འགྲུབ་ཤོག༔
ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་སིདྡྷི་ཕ་ལ་ཨ་བེ་ཤ་ཡ་ཨ་བྷི་ཥིཉྩ་ཧཱུྃ༔ དང་པོ་བགེགས་གཏོར་གཏོང་བ་ནི༔ ཧཱུྃ༔ བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔ གཏོར་མ་ལེན་ཕྱིར་གནས་འདིར་མྱུར་དུ་མཆིས༔ ཨོཾ་བཛྲ་ཨངྐུ་ཤ་ཛ་ཛཿ
བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ དེ་ནས་ཁ་ཕྱིར་བསྟན་ལ༔ ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔ དེང་ནས་ཕན་དགེའི་བྱང་ཆུབ་ལམ་དགོད་ཕྱིར༔ ཡིད་མཐུན་འདོད་ཡོན་མཆོད་སྦྱིན་འདི་བཞེས་ལ༔ གནས་འདིར་མ་འདུག་གཞན་དུ་འགྲོ་བར་གྱིས༔ ཅི་སྟེ་མི་འགྲོ་གདུག་པའི་སེམས་འཆང་ན༔ བདག་ཉིད་དབང་ཆེན་དྲག་སྔགས་ཕྱུང་བརྡེག་གིས༔ ཁྱོད་ཀྱི་ལུས་ངག་ཡིད་གསུམ་རྡུལ་དུ་བརླག༔
དེ་བས་རང་རང་གནས་སུ་ཕྱིར་དེངས་ཤིག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ནས་ཐུན་བརྡེག་ཅིང་༔ ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་བའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔
ཅི་སྟེ་མི་འགྲོ་འཚེ་བྱེད་ན༔ བདག་ཉིད་དཔལ་ཆེན་ཐུགས་ཁྲོས་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔ སྲས་མཆོག་ཁྲོ་ཆུང་བར་སྣང་གང་༔ མེ་ཡི་བྱ་ཁྱུང་ཕྱོགས་བཅུར་འཁྲིགས༔ དྲྭ་མིག་ལྕགས་སྡིག་གློག་ལྟར་འཁྱུགས༔ འཁོར་ཡུག་མཚོན་ཆར་ཐོག་ལྟར་འབེབས༔ བགེགས་ཚོགས་ཐལ་བའི་རྡུལ་དུ་བརླག༔ དེ་བས་བཀའ་ལས་མ་འདའ་ཞིག༔
ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ བཛྲ་ཧཱུྃ༔ རཀྴ་ཧཱུྃ༔ ཡཀྴ་ཧཱུྃ༔ ཨ་ཡ་མ་དུ་རུ་ཙ་ཤ་ན་མཱ་ར་ཡ༔ གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བནྡྷ་བནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ གཉིས་པ་མཚམས་གཅོད་སྲུང་འཁོར་བསྒོམ་པ་ནི༔ ཧཱུྃ༔ ང་ཉིད་གདོད་ནས་རབ་ཁྲོས་ཧེ་རུ་ཀཿ
ཀ་དག་ཐུགས་ལས་བརྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་རང་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ བསྲུངས་མཚམས་མེད་པ་དུམ་བུ་གཅིག་པ་ནི༔ ཨེ་དབྱིངས་མཁའ་ལྟར་གནས་པའི་གུར་ཁང་གྱུར༔ ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁཾ་རཾ་ཛྭ་ལ་རཀྵ་ཡེ་སྭཱ་ཧཱ༔ གསུམ་པ་མཆོད་པ་བྱིན་གྱིས་བརླབ་པ་ནི༔ ཨོཾ་ཨཱཿཧཱུྃ༔ ཞེས་བརྗོད་པས་མཆོད་པའི་གཞི་ཁྱབ་པར་བསང་ཆུ་འཐོར༔ ཧཱུྃ༔
རིག་པའི་གྲུ་འཛིན་ཁྱོན་ལྟར་ཡངས་པའི་དབུས༔ ཕྱི་མཆོད་ལྷ་མོ་མེ་ཏོག་བདུག་སྤོས་མ༔ མར་མེ་དྲི་ཆབ་ཞལ་ཟས་རོལ་མོ་དང་༔ གཟུགས་མཛེས་ལང་ལིང་གར་མོ་ཡིད་འོང་རིགས༔ ལྟ་ན་སྡུག་ཅིང་ཚུལ་བཟང་མཆོད་ཐོགས་ཚོགས༔ གྲངས་མེད་སྤྲུལ་པ་རྒྱལ་བ་མཉེས་རྫས་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ བཞི་པ་བདུད་རྩི་བྱིན་གྱིས་བརླབ་པ་ནི༔ ཧཱུྃ༔
བྷནྡྷ་མཚན་ལྡན་ལྕང་ལོ་འཁྱིལ་བའི་ནང་༔ ཤ་ལྔ་རྫས་ལྔ་པཉྩ་ཨ་མྲྀ་ཏ༔ དྲི་ལྔ་འབྲུ་བཅུད་ཆང་དང་ཛ་གད་ཕུད༔ སྨན་མཆོད་དུག་ལྔ་སེལ་བའི་ཡེ་ཤེས་མདངས༔ དཀར་མངར་ཁ་དང་རོ་སྐྱུར་ཞུན་གྱི་རིགས༔ སྣ་ཚོགས་ཚང་འདི་རྒྱལ་བ་མཉེས་རྫས་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ལྔ་པ་རཀྟ་བྱིན་གྱིས་བརླབ་པ་ནི༔ ཧཱུྃ༔ བུམ་རིལ་བྷནྡྷ་དུམ་གཅིག་ཟླུམ་པའི་དབུས༔
བཟང་མོའི་མཁའ་ཡི་མུ་ཁ་སྒྲ་གཅན་གྱི༔ འཁོར་ལོར་ཁྱབ་འཇུག་མྱུར་འགྲོས་རབ་བསྐུལ་ནས༔ འདར་མའི་རླུང་ལས་འགྱུ་བའི་བྱམས་ཆེན་པོ༔ ཆགས་མེད་དམར་ཆེན་གཟི་འོད་འཁྱིལ་བའི་ཚོགས༔ མཚོ་ལྟར་འཁྲུགས་པ་རྒྱལ་བ་མཉེས་རྫས་གྱུར༔ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ དྲུག་པ་གཏོར་མ་བྱིན་གྱིས་བརླབ་པ་ནི༔ ཧཱུྃ༔ ཐབས་ཤེས་རིན་ཆེན་ལས་གྲུབ་ཉི་ཟླའི་སྣོད༔ རྒྱ་ཆེར་སྲིད་པའི་ཁྱོན་ལྟར་ཡངས་པའི་དབུས༔
སྣོད་གཟུགས་བསྡུས་པའི་བཅུད་མཆོག་བ་ལིཾ་ཏ༔ ལྷུན་མཐོ་དབྱིངས་ལ་བསྙེགས་པའི་རྒྱན་མཛེས་བཙུགས༔ མདངས་ལྡན་བཅུད་གཡོ་རྒྱས་པའི་ཟེར་སྟོང་འཁྱུགས༔ ཀུན་ཚང་མཆོད་པས་རྒྱལ་བ་མཉེས་མཛད་གྱུར༔ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ དྲུག་པ་བྱིན་དབབ་པ་ནི༔ ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔ རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔
འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ བདུན་པ་བརྡ་སྒོ་དབྱེ་བ་ནི༔ ཧཱུྃ༔ རང་རིག་གདོད་ནས་ཀུན་འདུས་རྩ་བ་གསུམ༔ སྐུ་ལྔ་ལྷུན་གྲུབ་འདུ་འབྲལ་མེད་མོད་ཀྱང་༔ བར་དུ་ཤེས་བྱ་ཕྲ་མོའི་ཀུན་རྟོག་ཚོགས༔ ད་ནི་རྨོངས་གཞོམ་རང་རིག་བརྡ་སྒོ་ཕྱེས༔
ཨོཾ་བཛྲ་པྲ་བེ་ཤ་ཡ་ཕཊ྄ཿ དེ་ནས་བརྡ་བསྟོད་ནི༔ ཧཱུྃ༔ མ་རིག་ཀ་དག་ཀློང་ཐིམ་གཡའ་བྲལ་ཕྱིར༔ ཚེ་རབས་གཉུག་མའི་རང་རིག་ལྷ་ཞལ་མཇལ༔ འདུས་མ་བྱས་ཀྱི་གཤིས་ལུགས་སོ་མར་བསྟོད༔ ནམ་ཡང་བག་ཡོད་མི་འདའ་ཆོས་འཁོར་བསྐོར༔ ཨོཾ་བཛྲ་དྷརྨ་ཤཱུ་ནྱ་ཏ་ཛྙཱ་ན་ཙཀྲ་ཧཱུྃ༔ དེ་ནས་དགུ་པ་དཀྱིལ་འཁོར་དམ་བཅའ་འཛིན་པ་ནི༔ ཧཱུྃ༔
ཡང་དག་དོན་རྟོགས་རླབས་པོ་ཆེ༔ རིག་འཛིན་རྩ་གསུམ་འདུས་པ་ཡི༔ ངོ་མཚར་ཆེ་ཉིད་སྙན་པའི་དལ༔ སྲོག་གི་ཕྱིར་ཡང་མི་བཏང་བཟུང་༔ ཨོཾ་བཛྲ་ཙིཏྟ་ས་མ་ཡེ་ཧཱུྃ༔ དང་པོ་དེ་བཞིན་ཉིད་ཀྱི་ཏིང་འཛིན་ནི༔ ཧཱུྃ༔ ཀ་དག་ལྷུན་གྲུབ་བདེ་བ་ཆེ༔ མུ་མཐའ་བྲལ་བ་ཀུན་ལ་ཁྱབ༔ བློ་འདས་རྟོག་མེད་དེ་བཞིན་ངང་༔
ཐོག་མའི་མགོན་པོས་དེ་ལྟར་སྨྲས༔ ཨོཾ་དྷརྨ་དྷཱ་ཏུ་གརྦྷ་ཤཱུ་ནྱ་ཏ་ཧཱུྃ༔
གཉིས་པ་ཀུན་ཏུ་སྣང་བའི་ཏིང་འཛིན་ནི༔ ཧཱུྃ༔ རང་བྱུང་དམིགས་སུ་མ་མཆིས་ཀྱང་༔ ཟང་ཐལ་ཆེན་པོའི་བརྟུལ་ཞུགས་ཀྱི༔ རོལ་རྩལ་འགགས་མེད་ཀུན་ཏུ་སྣང་༔ རྡོ་རྗེ་སེམས་དཔས་དེ་ལྟར་སྨྲས༔ ཨོཾ་བཛྲ་ཛྙཱ་ན་དྷརྨ་ས་ཏྭ་སྭ་བྷཱ་ཝ་ཧཱུྃ༔ གསུམ་པ་རྒྱུ་ཡི་ཏིང་འཛིན་ནི༔
ཧཱུྃ༔ ཆོས་རྣམས་བདེན་མེད་དེ་བཞིན་ལ༔ རང་བྱུང་སྙིང་པོ་རྒྱུ་ཡི་མཆོག༔ ཀུན་གྱི་སྲོག་ཏུ་ཧཱུྃ་གནས་པས༔ པདྨ་བཛྲས་དེ་ལྟར་སྨྲས༔ ཨོཾ་གུ་རུ་ཛྙཱ་ན་སརྦ་ཙིཏྟ་བཛྲ་ཧཱུྃ་ཧཱུྃ༔ བཞི་པ་འབྱུང་བ་རིམ་བརྩེགས་ནི༔ ཧཱུྃ༔ ཡེ་ཤེས་ལྔ་ཡི་རང་མདངས་ལས༔ རྟོགས་པའི་རླུང་ལྔ་རོལ་རྩལ་ཤར༔
དེ་ལས་ཕྲ་མོའི་ས་བོན་དག༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ བརྩེགས་ཐབས་འབྱུང་བ་ལྔ་རུ་གྲུབ༔ ཨོཾ་ཨེ་རྃ་ཡྃ་ཁྃ་སུྃ་ཀེཾ་བྷྲཱུྃ༔ པཾ་པདྨ་མཎྜ་ལ༔ མ་སཱུརྻ་མཎྜ་ལ༔ ཨ་ཙནྡྲ་མཎྜ་ལ༔ རུ་ཏྲ་ཏི་ར་བཾ༔ ཧཱུྃ་སྥ་ར་ཎ་ཕཊ྄ཿ ཨ་དྷརྨ་ཡ་ཧོཿ
ལྔ་པ་ཕོ་བྲང་བསྐྱེད་པ་ནི༔ ཧཱུྃ༔ ཨེ་ནམ་མཁའ་མཐིང་ནག་ཀུན་ཏུ་བཟང་མོའི་མཁའ༔ ཡྃ་གཡོ་བྱེད་རླུང་རི་དམ་ཚིག་སྒྲོལ་མའི་མཁའ༔ རྃ་སྲེག་བྱེད་མེ་རི་ན་བཟའ་དཀར་མོའི་མཁའ༔ ཁྃ་དམ་ཚིག་བདུད་རྩི་མཱ་མ་ཀཱི་ཡི་མཁའ༔ སུྃ་དབང་ཆེན་ས་གཞི་སངས་རྒྱས་སྤྱན་མའི་མཁའ༔ ཀེཾ་རྡོ་རྗེ་རི་རབ་མི་ཤིགས་བྲག་ཆེན་སྟེང་༔ བྷྲཱུྃ་ཡེ་ཤེས་མཚན་ཉིད་ཡོངས་རྫོགས་ཕོ་བྲང་བསྒོམ༔ ཨོཾ་བྷྲཱུྃ་ཛྙཱ་ན་མཎྜལ་ཙཀྲ་ཧཱུྃ༔
ཧཱུྃ༔ དེ་དབུས་མི་འགྱུར་སྣ་ཚོགས་རྡོ་རྗེ་ཡི༔ ལྟེ་བར་ཡེ་ཤེས་ལྔ་ལྡན་གཞལ་ཡས་ཁང་༔ གྲུ་བཞི་སྒོ་བཞི་ལྷུན་གྲུབ་ངང་ཉིད་ལས༔ རྩིག་པ་འདོད་སྣམ་ཕ་གུ་དྲྭ་བ་མཛེས༔ ཤར་བུ་མདའ་ཡབ་པུ་ཤུ་བརྒྱད་དང་ལྡན༔ བཅུ་དྲུག་གདུང་མ་ཀ་བ་བརྒྱད་ཀྱིས་བཏེགས༔ ཞུ་ཆེན་ཞུ་ཆུང་ཉི་ཟླ་འཇའ་རིས་འཁྱུགས༔ འཕན་དར་བླ་བྲེ་ཡོལ་བ་སྣ་ཚོགས་བྲེས༔ ཕྱོགས་བཞིར་རྟ་བབས་ཆོས་འཁོར་ཉི་ཟླས་མཛེས༔
དབུས་སུ་རིན་ཆེན་སྣ་ཚོགས་ལས་གྲུབ་པའི༔ ཟླ་གམ་བྱ་འདབ་འོད་འབར་ནོར་བུའི་ཏོག༔ ཐོག་སྟེང་གསེར་གྱི་རྒྱལ་མཚན་བཅུ་དྲུག་དང་༔ རིན་ཆེན་འཕན་དར་མཛེས་པའི་ཅོད་པན་འཕྱངས༔ ཕྱི་རོལ་དུར་ཁྲོད་ཆེན་པོ་བརྒྱད་རྣམས་དང་༔ མེ་བརྒྱད་ཤིང་བརྒྱད་ཆུ་བརྒྱད་རླུང་བརྒྱད་དང་༔ སྤྲིན་བརྒྱད་ནམ་མཁའ་བརྒྱད་དང་མཆོད་རྟེན་བརྒྱད༔ དེ་ནས་སྤྲུལ་པ་ཡང་སྤྲུལ་རྣམ་པ་ཅན༔ སྒྱུ་མའི་རྩལ་དུ་སོ་སོར་ཤར་བ་ནི༔ ཕྱི་རོལ་དུར་ཁྲོད་ཆེན་པོ་བརྒྱད་རྣམས་ནི༔
བསིལ་ཚལ་སྐུ་ལ་རྫོགས་དང་ལངྐ་བརྩེགས༔ པད་འཁྱིལ་ལྷུན་གྲུབ་གཏེར་དང་གསང་ཆེན་རོལ༔ ཧེ་ཆེན་བརྡལ་བ་ལ་སོགས་དུར་ཁྲོད་བརྒྱད༔ དུར་ཁྲོད་བརྒྱད་ལ་དབང་ཕྱུག་ཉེར་བརྒྱད་དང་༔ བཾ་རོ་བརྒྱད་ལ་ཞིང་སྐྱོང་ལངྐ་བརྒྱད༔ ཀེང་རུས་བརྒྱད་ལ་ཀཽ་རཱི་མ་མོ་བརྒྱད༔ གཅན་སྤྱང་བརྒྱད་ལ་སིཾ་ཧ་ཕྲ་མེན་བརྒྱད༔ དུར་བྱ་བརྒྱད་ལ་ལྷ་བདུད་གནས་ཉུལ་བརྒྱད༔ དུག་སྦྲུལ་བརྒྱད་ལ་གཅན་སྤྱང་གདོང་ཆེན་བརྒྱད༔ མེ་འབར་བརྒྱད་ལ་གནས་པའི་གཟའ་བརྒྱད་ནི༔
ཀི་ཀང་མིག་དམར་ཉི་ཟླ་ལྷག་པ་དང་༔ ཕུར་བུ་སྤེན་པ་པ་སངས་དག་དང་བརྒྱད༔ རྔམ་པ་ཤིང་བརྒྱད་དག་ལ་གནས་པ་ཡི༔ ཧཱུྃ་ཀར་མཉྫུ་ཤྲཱི་ནཱ་གརྫུ༔ པྲ་བྷ་ཧསྟཱི་བི་མ་མི་ཏྲ་དང་༔ དྷ་ན་སཾ་སྐྲྀ་རོམྦུ་གུ་ཧྱ་དང་༔ ཤཱནྟིཾ་གརྦྷ་ལ་སོགས་རིག་འཛིན་བརྒྱད༔ བདུད་རྩིའི་ཆུ་མིག་བརྒྱད་ལ་གནས་པ་ཡི༔ མཐའ་ཡས་འཇོག་པོ་དུང་སྐྱོང་སྟོབས་རྒྱུ་དང་༔ པདྨ་ཧུ་ལུ་ཀ་དང་རིགས་ལྡན་ནོ༔
བཱ་སུ་ཏ་ལ་སོགས་ཏེ་ཀླུ་ཆེན་བརྒྱད༔ ཡེ་ཤེས་རླུང་བརྒྱད་དག་ལ་གནས་པ་ནི༔ དབྱིངས་ཕྱུག་སྤྱན་མ་མཱ་ཀཱི་གོས་དཀར་སྒྲོན༔ ཙཎྜ་ལཱི་དང་སྐྱོང་བྱེད་རྣལ་འབྱོར་མ༔ སྤྲིན་ཆེན་གཡོ་བ་བརྒྱད་ལ་གནས་པ་ཡི༔

དབང་པོ་ཚངས་པ་དབང་ཕྱུག་ཁྱབ་འཇུག་དང་༔ བྷྲིང་གི་རི་ཏི་དགའ་བྱེད་ཚོགས་ཀྱི་བདག༔ ཀཱིརྟི་ལ་སོགས་ལྷ་བརྒྱད་གནས་པའོ༔ ནམ་མཁའ་བརྒྱད་ལ་གནས་པའི་ཞིང་ཁམས་ལྷ༔ ཀུན་བཟང་རྣམ་སྣང་མི་བསྐྱོད་རྡོ་རྗེ་དང་༔ མི་འཁྲུགས་རྡོར་སེམས་རིན་འབྱུང་འོད་དཔག་མེད༔ དོན་ཡོད་གྲུབ་པ་ལ་སོགས་སངས་རྒྱས་བཞུགས༔ མཆོད་རྟེན་བརྒྱད་ལ་རང་སྲུང་སངས་རྒྱས་ནི༔ རྣམ་གཟིགས་གཙུག་ཏོར་ཅན་དང་ལོག་པར་སྐྱོབས༔ འཁོར་བ་འཇིགས་དང་གསེར་ཐུབ་འོད་སྲུང་དང་༔ ཤཱཀྱ་ཐུབ་པ་བྱམས་པ་མོས་སྣང་བརྒྱད༔
དེ་ལ་སོགས་ཏེ་དུར་ཁྲོད་བཀོད་པ་བརྒྱད༔ ཕྱི་རོལ་རྡོ་རྭ་མེ་རི་སྲུང་བའི་གུར༔ འཇའ་འོད་ལུག་རྒྱུད་གཏིབས་པའི་ཕོ་བྲང་གསལ༔ གཉིས་པ་བརྟེན་པ་དཀྱིལ་འཁོར་གྱི་ལྷ་བསྐྱེད་པ་ལ་གཙོ་དང་འཁོར་བསྐྱེད་པ་གཉིས་སོ། དང་པོ་ནི། ཧཱུྃ༔ དེ་དབུས་པདྨ་ཉི་ཟླ་མཛེས་པའི་སྟེང་༔ གསེར་གྱི་རྡོ་རྗེ་ཧཱུྃ་ཡིག་དམར་པོས་མཚན༔ འོད་ཞུ་དྲན་རྫོགས་གུ་རུ་པདྨ་ནི༔ དཀར་དམར་མདངས་ལྡན་བདེ་ཆེན་རྒྱལ་པོའི་ཚུལ༔
པད་ཞྭ་ཟ་བེར་ཆོས་གོས་ཕོད་ཁ་གསོལ༔ རིན་ཆེན་སྙན་རྒྱན་དར་དམར་སྐུ་རགས་མཛེས༔ རྡོ་རྗེ་ཐོད་པ་ཚེ་བུམ་ཁ་ཊྭཱཾ་བསྣམས༔ རྒྱ་ལྷམ་གསོལ་ཞིང་ཞབས་གཉིས་རོལ་སྟབས་ཚུལ༔ བག་དྲོ་ལྷུན་ཆགས་གཟི་བརྗིད་ལྡན་པར་བསྐྱེད༔ ཧཱུྃ༔ ལྷུན་གྲུབ་སྟོང་གསལ་བདེ་ཆེན་སྐུ་ཡི་སྦུབས༔ ཡེ་ཤེས་འཁོར་ལོ་ལྔ་ཡི་འོད་ཀློང་དུ༔ བཛྲ་ཐོད་ཕྲེང་དཀར་འཛུམ་མཛེས་འོད་འཕྲོ༔ པདྨ་ཐོད་ཕྲེང་དམར་ལ་ཆགས་པའི་མདངས༔
བུདྡྷ་ཐོད་ཕྲེང་སྨུག་ནག་ཞི་མ་ཁྲོ༔ རཏྣ་ཐོད་ཕྲེང་སེར་བཞད་མཛེས་ཅིང་སྒེག༔ ཀརྨ་ཐོད་ཕྲེང་ལྗང་ནག་རབ་ཏུ་གཏུམ༔ ཐམས་ཅད་ཕྱག་གཡས་ཐོད་པའི་ཅང་ཏེའུ༔ གཡོན་པ་མཉམ་བཞག་བདུད་རྩི་བྷནྡྷ་བསྣམས༔ དཀར་སེར་དམར་ལྗང་མཐིང་ཀ་བེར་ཕྱམ་བཀླུབས༔ བདུད་འདུལ་པད་ཞྭ་རྩེ་རྣོན་ཉི་ཟླས་བརྒྱན༔ ཞབས་རྣམས་རོལ་སྟབས་སྭག་ཆེན་རྒྱ་ལྷམ་གསོལ༔ རང་འོད་འབྱུང་ལྔའི་ཡུམ་འཁྲིལ་བདེ་ཆེན་བསྐུལ༔ རྩ་ཁམས་ཞིང་ཀུན་དྭངས་པའི་ལྷ་སྐུ་གསལ༔
ཧཱུྃ༔ གཡས་གཡོན་པད་ཟླར་བདེ་ཆེན་བསྐྱེད་པའི་ཡུམ༔ ལྷ་ལྕམ་དམར་མོས་མདའ་དར་ཚེ་བུམ་བསྣམས༔ མཚོ་རྒྱལ་དཀར་མོས་བྷནྡྷ་བདུད་རྩི་མཆོད༔ ཞི་འཛུམ་དར་དང་རིན་ཆེན་རུས་པས་བརྒྱན༔ ཆགས་པའི་ཉམས་ཀྱིས་གཙོ་ལ་གུས་པས་འདུད༔ ཧཱུྃ༔ དེ་ཡི་སྤྱི་བོར་ཉི་ཟླ་པདྨའི་གདན༔ རིགས་འདུས་ངོ་བོ་བླ་མ་རྡོ་རྗེ་འཆང་༔ སྐུ་མདོག་མཐིང་ནག་རྡོར་དྲིལ་བསྣོལ་ཐབས་ཅན༔
ཕྱེད་སྐྱིལ་པང་དུ་དབྱིངས་ཕྱུག་དམར་མོ་འཁྲིལ༔ རྡོ་རྗེ་ཚེ་བུམ་ཡབ་ཀྱི་མགུལ་ནས་འཁྱུད༔ ལོངས་སྤྱོད་རྫོགས་སྐུ་ཟུང་འཇུག་ལྡན་པར་བསྒོམ༔ ཧཱུྃ༔ དེ་ཡི་སྤྱི་བོར་འཇའ་འོད་ཐིག་ལེའི་ཀློང་༔ ཐོག་མའི་སངས་རྒྱས་སྣང་མཐའ་འོད་མི་འགྱུར༔ དམར་གསལ་མཉམ་བཞག་སྐྱིལ་ཀྲུང་ལྷམ་མེར་གསལ༔ ཧཱུྃ༔ གཙོ་བོའི་ཕྱོགས་བཞིའི་འཁོར་ལོའི་རིམ་པ་བཞིར༔ མདུན་ཕྱོགས་པདྨ་ཉི་ཟླའི་གདན་སྟེང་དུ༔
དབང་ཆེན་དམར་སྨུག་ཞལ་གཅིག་ཕྱག་གཉིས་པ༔ གཡས་པས་དབྱུག་ཐོ་གཡོན་པས་ཐོད་ཁྲག་བསྣམས༔ དུར་ཁྲོད་ཆས་ལྡན་བརྐྱང་བསྐུམ་གར་སྟབས་ཅན༔ རྡོ་རྗེ་ཕག་མོ་གྲི་ཐོད་མགུལ་ནས་འཁྱུད༔ ཞབས་གཉིས་བརྐྱང་བསྐུམ་འཁྲིལ་སྦྱོར་གསལ་བར་བསྐྱེད༔ ཧཱུྃ༔ གཡས་སུ་པདྨ་ཉི་ཟླའི་གདན་སྟེང་དུ༔ འཇམ་དཔལ་དམར་སེར་ཁྲོ་འཛུམ་སྒེག་བཞད་ཚུལ༔ ཕྱག་གཡས་རལ་གྲི་གཡོན་པས་པོ་ཏི་འཛིན༔ དུར་ཁྲོད་ཆས་ལྡན་བརྐྱང་བསྐུམ་གར་ཐབས་ཅན༔
ཡུམ་ཆེན་ཤེར་ཕྱིན་དམར་གསལ་གྲི་ཐོད་འཛིན༔ ཞབས་གཉིས་བརྐྱང་བསྐུམ་འཁྲིལ་སྦྱོར་གསལ་བར་བསྐྱེད༔ ཧཱུྃ༔ རྒྱབ་ཏུ་པདྨ་ཉི་ཟླའི་གདན་སྟེང་དུ༔ འཇིག་རྟེན་དབང་ཕྱུག་ཞལ་གསུམ་ཕྱག་དྲུག་པ༔ དཀར་དམར་མཐིང་བའི་ཁྲོ་འཛུམ་མཛེས་ཞལ་ཅན༔ གཡས་གཉིས་ཤེལ་ཕྲེང་ནོར་བུ་འབར་བ་འཛིན༔ གཡོན་གཉིས་ཚེ་བུམ་བདུད་རྩི་ལྷུང་བཟེད་བསྣམས༔ རྩ་ཕྱག་ཐལ་སྦྱར་འཆི་མེད་ཚེ་བུམ་ཐོགས༔ ལོངས་སྐུའི་ཆས་ལྡན་རྡོ་རྗེ་རྣལ་འབྱོར་འཁྲིལ༔
མདའ་དར་དུང་དམར་ཡབ་ཀྱི་མགུལ་ནས་འཁྱུད༔ ཞབས་གཉིས་ཡབ་འཁྲིལ་གཙོ་བོ་བཞེངས་སྟབས་གསལ༔ ཧཱུྃ༔ གཡོན་དུ་པདྨ་ཉི་ཟླའི་གདན་སྟེང་དུ༔ ཕྱགས་རྡོར་མཐིང་ནག་རྡོ་རྗེ་སྡིགས་མཛུབ་ཅན༔ དུར་ཁྲོད་ཆས་ལྡན་བརྐྱང་བསྐུམ་འགྱིང་བག་བཞུགས༔ སྒྲོལ་ལྗང་པད་ཕྲེང་དུང་དམར་མགུལ་ནས་འཁྱུད༔ ཞབས་གཉིས་སྐེད་འཁྲིལ་ཟུང་འཇུག་ལྡན་པར་བསྒོམ༔ ཧཱུྃ༔ དེ་ཡི་ཕྱི་རོལ་འཁོར་ཡུག་རིམ་པ་བཞིན༔
སྣ་ཚོགས་རིན་ཆེན་མཛེས་པའི་གདན་ཁྲིའི་སྟེང་༔ འོད་ཟེར་ཐིག་ལེ་འབར་བའི་ཤར་ཕྱོགས་སུ༔ པདྨ་འབྱུང་གནས་མཐིང་ནག་ཞི་མ་ཁྲོ༔ རྡོ་རྗེ་དྲིལ་འཛིན་ལྷ་ལྕམ་དམར་མོ་འཁྲིལ༔ གཅེར་བུ་རུས་རྒྱན་ཕྱེད་སྐྱིལ་གར་སྟབས་བཞུགས༔ ལྷོ་རུ་བློ་ལྡན་མཆོག་སྲེད་དཀར་གསལ་མཛེས༔ ཌཱ་རུ་པད་ཕོར་བསྣམས་ནས་དར་ཐོད་བཅིང་༔ དར་དམར་ཕོད་གསོལ་རྡོ་རྗེ་སྐྱིལ་ཀྲུང་བཞུགས༔ ནུབ་ཏུ་ཉི་མ་འོད་ཟེར་ལི་ཁྲིའི་མདོག༔ ཁྲོ་འཛུམ་ཁ་ཊྭཱཾ་ཉི་ཟེར་ཞགས་པ་བསྣམས༔
གཅེར་བུ་སྟག་ཤམ་རུས་རྒྱན་རོལ་སྟབས་གསལ༔ བྱང་དུ་སེངྒེ་སྒྲ་སྒྲོགས་མཐིང་ཀ་གཏུམ༔ སྐྲ་གསེབ་སེང་སྐད་སྒྲོག་ཅིང་སེང་ལྤགས་གྱོན༔ རྡོ་རྗེ་སྡིགས་མཛུབ་སྟག་ཤམ་ཞབས་དོར་བཞུགས༔ ཧཱུྃ༔ ཤར་ལྷོ་པདྨ་སམྦྷ་དཀར་སྨུག་མཛེས༔ རབ་བྱུང་ཆ་ལུགས་ཆོས་གོས་གསུམ་དང་ལྡན༔ ཐོད་པ་སྐྱབས་སྦྱིན་མཛད་ནས་སྐྱིལ་ཀྲུང་བཞུགས༔ ལྷོ་ནུབ་པདྨ་རྒྱལ་པོ་དམར་གསལ་སྒེག༔ ཌཱ་རུ་པད་ཕྲེང་མེ་ལོང་ལྕགས་ཀྱུ་བསྣམས༔
བེར་གསོལ་དལ་འབོལ་སྟེང་ན་རོལ་སྟབས་བཞུགས༔ ནུབ་བྱང་ཤཱཀྱ་སེངྒེ་གསེར་བཟང་མདོག༔ ས་གནོན་མཉམ་བཞག་དགེ་སློང་ཆ་ལུགས་ཅན༔ ཆོས་གོས་དམར་པོ་གསོལ་ནས་ཟུང་འཇུག་བཞུགས༔ བྱང་ཤར་རྡོ་རྗེ་གྲོ་ལོད་སྨུག་ནག་རྔམ༔ རྡོ་རྗེ་ཕུར་པ་བསྣམས་ཤིང་རབ་བྱུང་ཆས༔ མགོ་ཕྲེང་རྒྱན་ལྡན་སྟག་སྟེང་གར་སྟབས་བཞུགས༔ དེ་ཡི་ཕྱི་རོལ་པད་འདབ་བཅུ་དྲུག་ལ༔ རྡོ་རྗེ་དཔའ་བོ་ཡབ་ཡུམ་གིང་ཡབ་ཡུམ༔ རཏྣ་དཔའ་བོ་ཡབ་ཡུམ་གིང་ཡབ་ཡུམ༔
པདྨ་དཔའ་བོ་ཡབ་ཡུམ་གིང་ཡབ་ཡུམ༔ ཀརྨ་དཔའ་བོ་ཡབ་ཡུམ་གིང་ཡབ་ཡུམ༔ ཐམས་ཅད་གར་སྟབས་རུས་རྒྱན་གཡེར་ཁའི་སྒྲ༔ ཞི་མ་ཁྲོ་ལ་ཐོར་ཚུགས་རུས་རྒྱན་ཅན༔ ཕྱག་གཡས་གྲི་གུག་གཡོན་པས་བྷན་དམར་བསྣམས༔ ཡུམ་རྣམས་ཐམས་ཅད་ཁ་ཊྭཱཾ་གྲུ་མོར་བརྟེན༔ ཀུན་ཀྱང་རང་མདོག་གཟི་བརྗིད་ལྡན་པར་བསྒོམ༔ དེ་ཡི་ཕྱི་རོལ་འཁོར་ཡུག་བར་མཚམས་སུ༔ གསང་བའི་ལྷ་མོ་བཅུ་དྲུག་གར་སྟབས་སྒྱུར༔ རང་མདོག་ཕྱག་མཚན་མཛེས་པའི་རྒྱན་དང་ལྡན༔
དཀྱིལ་འཁོར་ལྷ་ཚོགས་མཉེས་པའི་ཚུལ་དུ་གསལ༔ ཧཱུྃ༔ དབང་ཕྱུག་ལངྐ་ཞིང་སྐྱོང་གནས་ཉུལ་སོགས༔ ཉི་མ་དང་ནི་ཟེར་བཞིན་སྣང་བ་ཡི༔ སྤྲུལ་པ་ཡང་སྤྲུལ་ཀུན་ཀྱང་འཇའ་ལྟར་ལྷགས༔ དེ་ལྟར་གསལ་བའི་གནས་ལྔའི་འོད་ཟེར་གྱིས༔ འོག་མིན་ཞིང་དང་རྔ་ཡབ་དཔལ་རི་ནས༔ པད་འབྱུང་རྒྱལ་བ་རིག་འཛིན་ལྷ་ཚོགས་རྣམས༔ གསང་བའི་ཕོ་བྲང་གནས་འདིར་སྤྱན་དྲངས་གྱུར༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛཿ
དེ་ནས་སྤྱན་འདྲེན་པ་ནི༔ དྲི་བཟང་གི་སྤོས་བཏང་ཞིང་རོལ་མོ་གླིང་བུའི་དབྱངས་སྙན་དང་བཅས༔ སྤྱན་དྲངས་ཤིང་བྱིན་དབབ་པ་ནི༔ ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔
ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་ཛཿསིདྡྷི་ཕ་ལ་ཧཱུྃ༔ གཉིས་པ་བཞུགས་སུ་གསོལ་བ་ནི༔
ཧཱུྃ༔ མ་ཆགས་སྐྱོན་བྲལ་པདྨ་གེ་སར་དབུས༔ འདབ་སྟོང་ཁྱོན་ཡངས་རིན་ཆེན་སེང་ཁྲིའི་སྟེང་༔ པདྨ་འབྱུང་གནས་རྩ་གསུམ་ངོ་བོ་མཆོག༔ བདེ་གཤེགས་འདུས་པའི་ལྷ་ཚོགས་བཞུགས་སུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་སཏྭཾ༔ གསུམ་པ་ཕྱག་འཚལ་བ་ནི༔ ཧཱུྃ༔ ཀ་དག་ལྷུན་གྲུབ་བླ་མ་ཆོས་ཀྱི་སྐུ༔ ཟང་ཐལ་བདེ་ཆེན་བླ་མ་ལོངས་སྤྱོད་རྫོགས༔
སྣ་ཚོགས་མ་འགགས་བླ་མ་སྤྲུལ་པའི་སྐུ༔ རྩ་གསུམ་བདེར་འདུས་ལྷ་ལ་ཕྱག་འཚལ་ལོ༔ ཨོཾ་གུ་རུ་དྷེ་ཝ་ཌཱཀྐི་ནཱི་ན་མོ་པཱུ་རུ་ཤ་ཡ་ཧོཿ བཞི་པ་ཕྱག་རྒྱ་གར་གྱི་མཆོད་པ་ནི༔ ཧཱུྃ༔ བདེ་ཆེན་ངོ་བོ་བླ་མ་ཐབས་ཀྱི་ཡབ༔ སྟོང་གསལ་མ་འགགས་རིག་པ་ཤེས་རབ་ཡུམ༔ ཟུང་འཇུག་དགའ་བཞི་རོལ་པའི་འཁྲུལ་འཁོར་སྒྱུར༔ ཕྱག་རྒྱ་བླ་མེད་མཆོད་པ་བཞེས་སུ་གསོལ༔ ཨོཾ་བཛྲ་ཛྙཱ་ན་མུ་ཊ་རཱ་ག་ཡ་ཧོ་སརྦ་པཱུ་ཛ་ཧོཿ
ལྔ་པ་བསྟོད་དབྱངས་གླུའི་མཆོད་པ་ནི༔ ཧཱུྃ༔ གཟུགས་མཛེས་གར་མོ་ལང་ལིང་གླུ་དབྱངས་ཅན༔ བདེ་བ་མི་བཟོད་གཡོ་བའི་སྒྲ་སྐད་སྒྲོག༔ དྲི་ཟའི་དབྱངས་སྙན་ལྟ་བུར་སྒྲུན་མེད་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སརྦ་པཱུ་ཛ་ཧོཿ དྲུག་པ་འདོད་ཡོན་ཕྱི་ཡི་མཆོད་པ་འབུལ་བ་ནི༔ ཧཱུྃ༔ མཛེས་པའི་མེ་ཏོག་དྲི་ཞིམ་བདུག་པའི་སྤོས༔
སྣང་གསལ་མར་མེ་བསིལ་བའི་དྲི་ཆབ་དང་༔ རོ་མཆོག་ཞལ་ཟས་སྙན་པའི་རོལ་མོའི་རིགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བདུན་པ་ཉོན་མོངས་མ་སྤངས་ནང་མཆོད་འབུལ་བ་ནི༔ ཧཱུྃ༔ དུག་ལྔ་རྣམ་དག་སྐུ་ལྔ་ཡེ་ཤེས་རྫས༔ གདོད་ནས་སྣང་སྲིད་ཆོས་སྐུའི་རོལ་རྩལ་དང་༔ ཤ་ལྔ་རྫས་མཆོག་པཉྩ་ཨ་མྲྀ་ཏ༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔
ཨོཾ་སརྦ་པཉྩ་ཨ་མྲྀ་ཏ་ཛྙཱ་ན་པཱུ་ཛ་ལ་ཁ་ཁ་ཁཱ་ཧི༔ བརྒྱད་པ་བདུད་རྩི་སྨན་གྱི་མཆོད་པ་ནི༔ ཧཱུྃ༔ རྣམ་པར་རྒྱལ་སོགས་དུག་ལྔ་སེལ་བའི་སྨན༔ ཁ་མངར་སྐྱུར་དང་བཅུད་ལྡན་ཚ་བའི་རོ༔ ལྡེ་གུ་ཁཎྜ་ཞུན་ཁོལ་འཁྱིལ་བའི་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བྷཻ་ཥ་ཛྱཻ་ཨཎྚཽ་ཨ་མྲྀ་ཏ་སརྦ་པཉྩ་པཱུ་ཛ་ལ་ཁ་ཁ་ཁཱ་ཧི༔ ཨོཾ་ཨཱཿཧཱུྃ། ཀུན་བཟང་ཡབ་ཡུམ་རྡོ་རྗེ་འཆང་ཆེན་དང༌། །
སྣང་བ་མཐའ་ཡས་དགོངས་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། རྡོ་རྗེ་སེམས་དཔའ་རྒྱལ་བ་རིགས་ལྔ་སོགས། ། རིག་འཛིན་བརྡ་བརྒྱུད་བླ་མ་ཐམས་ཅད་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། དགའ་རབ་ཤྲཱི་སིང་རིག་འཛིན་པདྨ་འབྱུང༌། ། བཀའ་བབ་ལུང་ཆེན་ཚིག་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ།
སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མཁའ་འགྲོ་མཚོ་རྒྱལ་སངས་རྒྱས་ཡེ་ཤེས་དང༌། ། རྩ་གསུམ་གླིང་པ་གཏེར་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཐུགས་མཆོག་རྡོ་རྗེ་དཀོན་མཆོག་སེངྒེ་དང༌། ། ཡེ་ཤེས་རྒྱལ་མཚན་མི་འཇིགས་རྡོ་རྗེ་སོགས། ། དབང་ལུང་མན་ངག་དོན་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
ཐོད་ཕྲེང་སྡེ་ལྔ་ལྷ་ལྕམ་མཚོ་རྒྱལ་དང༌། ། རྣམ་རོལ་མཚན་བརྒྱད་རིག་འཛིན་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཡི་དམ་རྟ་ཕག་རིགས་གསུམ་མགོན་པོ་དང༌། ། དངོས་གྲུབ་སྩལ་བ་ཡི་དམ་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། གིང་དང་དཔའ་བོ་ལངྐ་གནས་ཉུལ་སོགས། ། གྲུབ་གཉིས་ཆར་འབེབ་དཔའ་བོ་མཁའ་འགྲོ་ལ། །
དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མགོན་པོ་སྡེ་ལྔ་དྲེགས་སྡེ་ས་ཡ་དང༌། ། བཀའ་གཏེར་སྲུང་མ་དམ་ཅན་རྒྱ་མཚོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། སྐུ་གསུམ་མི་ཤིགས་རྡོ་རྗེའི་ཀློང༌། ། མ་བཅོས་མཆོག་གི་དངོས་གྲུབ་ཀྱིས། ། བདག་རྒྱུད་སྐུ་གསུམ་སྙིང་པོར་གྲོལ། ། བདེ་གཤེགས་གོ་འཕང་མྱུར་ཐོབ་ཤོག །
ཨཽ་ཌཱི་ཤ་དྷ་ཀརྨས་སྦྱར་བའོ།། །། དགུ་པ་བྷ་ལིང་བརྒྱན་པའི་མཆོད་པ་འབུལ་བ་ནི༔ ཧཱུྃ༔ ཐོད་པ་མཚན་ལྡན་ལྕང་ལོ་འཁྱིལ་བའི་དབུས༔ དཔལ་གྱི་གཏོར་མ་བརྗིད་ལྡན་རི་ལྟར་སྤུངས༔ བཅུད་གཡོ་གླིང་བཞི་རོལ་མཚོ་བཀོད་ལེགས་བརྒྱན༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་བྷ་ལིངྟ་ལ་ཁ་ཁ་ཁཱ་ཧི༔ བཅུ་པ་རཀྟའི་མཆོད་པ་འབུལ་བ་ནི༔ ཧཱུྃ༔
དུང་དམར་བདེ་ཆེན་ཡངས་པའི་བྷནྡྷ་རུ༔ ཆགས་མེད་བཅུད་གཡོ་མདངས་ལྡན་རླབས་སུ་འཁྱིལ༔ རྒྱུད་དྲུག་བསྒྲལ་བའི་རྨད་བྱུང་རཀྟ་ནི༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་རཀྟ་ལ་ཁཱ་ཧི༔ བཅུ་གཅིག་པ་དགའ་བཞིའི་གསང་མཆོད་འབུལ་བ་ནི༔ ཧཱུྃ༔ ཤེས་རབ་མུ་ཁ་ཆོས་འབྱུང་སྒྲ་གཅན་རྩེར༔ དགའ་ཆེན་ཁྱབ་བདག་ནོར་བུའི་སོར་བསྣུན་པས༔ བྱང་སེམས་དཀར་དམར་བདེ་རྒྱུན་གཡོ་བའི་ཚོགས༔
རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་ཨ་ཧཾ་པྲ་མོ་ཏི་རཾ་སརྦ་པཱུ་ཛ་ཁཱ་ཧི༔ བཅུ་གཉིས་པ་ཉོན་མོངས་བསྒྲལ་བའི་མཆོད་པ་ནི༔ ཧཱུྃ༔ ཤེས་བྱའི་ལྟ་བ་གྱད་ཀྱི་ཕུར་པ་ཡིས༔ ང་བདག་སྲིད་པའི་རུ་ཏྲ་བསྒྲལ་གཏུབས་ནས༔ ཤ་ཁྲག་ཀླད་རུས་ཕུང་པོར་སྤུངས་པ་འདི༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུུ་ཏ་ལ་ཁ་ཁ་ཁཱ་ཧི༔
བཅུ་གསུམ་པ་ཁོ་ན་ཉིད་མཆོག་གི་མཆོད་པ་འབུལ་བ་ནི༔ ཧཱུྃ༔ གདོད་ནས་རྣམ་དག་ཡེ་ཤེས་སྐུ་ལྔའི་མཆོག༔ འདུ་འབྲལ་མེད་པའི་དབྱིངས་རིག་སོ་མ་ནི༔ བསྔོ་མཁན་འབུལ་ཡུལ་མི་དམིགས་མཆོག་མཆོད་ཉིད༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཛྙཱ་ན་དྷཱ་ཏུ་སྭ་བྷཱ་པཱུ་ཛ་ཧོཿ བཅུ་བཞི་པ་རང་བཞིན་ལྷུན་གྲུབ་དཀྱིལ་འཁོར་ལ་བསྟོད་པ་ནི༔ ཧཱུྃ༔ ཐོག་མའི་མགོན་པོ་ཡེ་ཤེས་ལམ་མེ་བ༔
ཀ་དག་དབྱིངས་རིག་བདེ་ཆེན་འདུ་འབྲལ་མེད༔ ཐུགས་རྗེ་ཆགས་པའི་མཉམ་བཞག་སྐྱིལ་ཀྲུང་ཅན༔ མགོན་པོ་འོད་མི་འགྱུར་ལ་ཕྱག་འཚལ་བསྟོད༔ ཧཱུྃ༔ ནམ་མཁའི་མདངས་ལྡན་རིགས་བརྒྱའི་ཅོད་པན་ཅན༔ ཁྱབ་བདག་ཡེ་ཤེས་འཁོར་ལོས་འགྲོ་བ་འདྲེན༔ ཐབས་ཤེས་དབྱེར་མེད་རྡོ་རྗེ་དྲིལ་བུ་འཛིན༔ ཟུང་འཇུག་དགའ་བའི་དབང་ཕྱུག་སྐུ་ལ་འཁྲིལ༔ སྒྱུ་མའི་ངང་ཚུལ་ཕྱེད་སྐྱིལ་རོལ་སྟབས་ཅན༔ རྡོར་འཆང་ལོངས་སྤྱོད་རྫོགས་ལ་ཕྱག་འཚལ་བསྟོད༔
ཧཱུྃ༔ མ་བཅོས་སྤྲོས་བྲལ་ཀ་དག་ངོ་བོ་ཉིད༔ ཟང་ཐལ་འགགས་མེད་ཐུགས་རྗེས་སོ་སོར་སྟོན༔ འགྲོ་བའི་དོན་ཕྱིར་ཐུགས་རྗེ་སྒྱུ་མའི་གར༔ ཨོ་རྒྱན་གུ་རུ་པད་འབྱུང་སྐུ་ལ་བསྟོད༔ ཧཱུྃ༔ སྐུ་མདོག་དཀར་མཛེས་ཞི་འཛུམ་ཆགས་པ་ནི༔ ཡེ་ཤེས་སྐུ་ལྔ་འདུ་འབྲལ་མེད་པའི་བརྡ༔ དབུ་ལ་གསེར་གྱི་སྙན་ཞུ་གསོལ་བ་ནི༔ བདེ་ཆེན་རྒྱལ་པོ་འགྲོ་བའི་དོན་མཛད་བརྡ༔
དེ་ལ་རིན་ཆེན་རྡོ་རྗེ་བཙུགས་པ་ནི༔ ཀུན་གཞི་གནས་ལུགས་འགྱུར་བ་མེད་པའི་བརྡ༔ རྩེ་མོར་རྒོད་པོའི་དང་རུ་བཙུགས་པ་ནི༔ ས་ལམ་ཐེག་ཆེན་དུས་གཅིག་འཇུག་པའི་བརྡ༔ དར་ཚོན་སྣ་ལྔའི་ཅོད་པན་འཕུར་བ་ནི༔ ཡེ་ཤེས་ལྔ་ལྡན་རོལ་རྩལ་སྟོན་པའི་བརྡ༔ ཉི་ཟླ་ནོར་བུའི་རྒྱན་མདངས་སྤྲས་པ་ནི༔ སྲིད་ཞིའི་མ་རིག་མུན་པ་སེལ་བའི་བརྡ༔ སྣ་ཚོགས་རྡོ་རྗེའི་རྒྱ་གྲམ་ལྡན་པ་ནི༔ དགོངས་བརྡ་རྒྱ་མཚོའི་སློབ་དཔོན་ཡིན་པའི་བརྡ༔
ཁྱུང་གཤོག་རིན་ཆེན་དྲྭ་བས་སྤྲས་པ་ནི༔ བརྒྱུད་འཛིན་བུ་ལ་འདོད་རྒུ་འབྱུང་བའི་བརྡ༔ རཏྣ་སྙན་རྒྱན་གདུ་བུ་འཁྲོལ་བ་ནི༔ འཁོར་ལོས་སྒྱུར་རྒྱལ་ཀུན་གྱི་དད་དཔོན་བརྡ༔ མཐིང་ནག་ཆུ་རིས་ཕོད་ཀ་བཀླུབས་པ་ནི༔ ཟབ་གསང་ལྟ་བ་མི་ཤིགས་སྟོན་པའི་བརྡ༔ གོང་ལག་མུ་ཏིག་ཆུན་པོས་སྤྲས་པ་ནི༔ རྩ་རླུང་བདེ་སྟོང་འདུ་འབྲལ་མེད་པའི་བརྡ༔ དར་དམར་རྒྱ་མའི་སྐུ་རགས་བཅིངས་པ་ནི༔ མ་སྲིང་མཁའ་འགྲོ་རྟག་ཏུ་འདུ་བའི་བརྡ༔
ཆོས་གོས་གསེར་གྱི་ཧ་རིས་གསོལ་བ་ནི༔ སྡེ་སྣོད་ལུང་རིགས་གསང་མཛོད་འཛིན་པའི་བརྡ༔ སྨུག་ནག་གཡུང་དྲུང་བེར་ཆེན་གསོལ་བ་ནི༔ སྣང་སྲིད་དབང་སྡུད་གཙོ་བོ་ཡིན་པའི་བརྡ༔ ཞེ་སྡང་སྟག་གིས་གོང་ལག་བརྒྱན་པ་ནི༔ སྐལ་ངན་བདུད་རིགས་རྒོལ་བ་འཇོམས་པའི་བརྡ༔ ཕྱག་གཡས་རྡོ་རྗེ་རྩེ་ལྔ་བསྣམས་པ་ནི༔ མ་རུངས་ཟིལ་གནོན་གདུག་པ་འདུལ་བའི་བརྡ༔ གཡོན་པས་བྷནྡྷ་ཚེ་བུམ་བསྣམས་པ་ནི༔ འཆི་མེད་རིག་འཛིན་འཇའ་ལུས་འགྲུབ་པའི་བརྡ༔
ཁ་ཊྭཱཾ་རྩེ་གསུམ་མཆན་དུ་འཆང་བ་ནི༔ དུག་གསུམ་ལ་སོགས་འཁྲུལ་རྟོག་གཅོད་པའི་བརྡ༔ གསུས་པ་ཆེ་ཞིང་གསུས་ཁྱིམ་འཁྱིལ་བ་ནི༔ སྒྲུབ་ལ་མཆོག་ཐུན་ཆར་ལྟར་འབེབས་པའི་བརྡ༔ ཞབས་གཉིས་རོལ་སྟབས་རྒྱ་ལྷམ་གསོལ་བ་ནི༔ འཁོར་བའི་སྡུག་བསྔལ་རྒྱ་མཚོ་སྐེམ་པའི་བརྡ༔ སྐུ་ལ་འོད་དཔུང་གཟི་བརྗིད་འཁྱིལ་བ་ནི༔ ཕྱོགས་དུས་རྒྱལ་བ་ཀུན་གྱི་ངོ་བོའི་བརྡ༔ སྤྱན་རྩ་འཁྱིལ་ཞིང་མཁའ་དབྱིངས་གཟིགས་པ་ནི༔ ནམ་ཡང་ཐུགས་རྗེ་འདུ་འབྲལ་མེད་པའི་བརྡ༔
བརྡ་རྟགས་རྒྱན་རྫོགས་བླ་མ་རྗེ་ལ་བསྟོད༔ འགྲོ་བའི་མགོན་མཆོག་མ་ཧཱ་གུ་རུར་བསྟོད༔ སྣང་མཐའི་དབང་ཕྱུག་མཚོ་སྐྱེས་རྗེ་ལ་བསྟོད༔ རྒྱལ་སྲས་ལྷུན་གྲུབ་པད་འབྱུང་སྐུ་ལ་བསྟོད༔ བསྟན་པའི་སྐྱབས་མཆོག་རྒྱ་གར་པ་ལ་བསྟོད༔ མདོ་སྔགས་གཙུག་རྒྱན་ཉི་འོད་གསལ་ལ་བསྟོད༔ བཀའ་དྲིན་འཁོར་མེད་ཕ་ལ་བསྟོད་པའི་མཐུས༔ བུ་ལ་ཐུགས་རྗེའི་བྱིན་རླབས་ཆར་ལྟར་ཕོབ༔ མཚུངས་མེད་ཉི་ལྟར་དེང་འདིར་བདག་གྱུར་ཅིག༔ ཧཱུྃ༔
སྐུ་ཡི་བདག་ཉིད་བཛྲ་ཐོད་ཕྲེང་རྩལ༔ ཞི་བའི་ལས་མཛད་དཀར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ཆུ་ཁམས་རྣམ་དག་རྡོ་རྗེ་མཁའ་འགྲོ་འཁྲིལ༔ མེ་ལོང་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ གསུང་གི་བདག་ཉིད་པདྨ་ཐོད་ཕྲེང་རྩལ༔ དབང་གི་ལས་མཛད་དམར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ མེ་ཁམས་རྣམ་དག་པདྨ་མཁའ་འགྲོ་འཁྲིལ༔
སོར་རྟོག་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཐུགས་རྗེའི་བདག་ཉིད་བུདྡྷ་ཐོད་ཕྲེང་རྩལ༔ སྣ་ཚོགས་ལས་མཛད་སྨུག་ནག་ཞི་མ་ཁྲོ༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ནམ་མཁའ་རྣམ་དག་སངས་རྒྱས་མཁའ་འགྲོ་འཁྲིལ༔ ཆོས་དབྱིངས་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཡོན་ཏན་བདག་ཉིད་རཏྣ་ཐོད་ཕྲེང་རྩལ༔ རྒྱས་པའི་ལས་མཛད་སེར་གསལ་འཛུམ་མདངས་ཅན༔
ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ས་ཁམས་རྣམ་དག་རིན་ཆེན་མཁའ་འགྲོ་འཁྲིལ༔ མཉམ་ཉིད་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཕྲིན་ལས་བདག་ཉིད་ཀརྨ་ཐོད་ཕྲེང་རྩལ༔ དྲག་པོའི་ལས་མཛད་ལྗང་ནག་ཞི་མ་ཁྲོ༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ རླུང་ཁམས་རྣམ་དག་ཀརྨ་མཁའ་འགྲོ་འཁྲིལ༔ བྱ་གྲུབ་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔
ཟག་མེད་དགའ་བཞི་སྐྱེད་པའི་དབང་མོ་ཆེ༔ དབྱིངས་ཕྱུག་མནྡ་ར་བ་མཚོ་རྒྱལ་ལྕམ༔ མདའ་དར་ཚེ་བུམ་སྲིད་ཞིའི་ཚེ་བཅུད་སྡུད༔ དྭངས་མའི་བདུད་རྩི་བདེ་ཆེན་མཆོད་སྤྲིན་གཡོ༔ ཟུང་འཇུག་ཡེ་ཤེས་འཁོར་ལོས་ཕྱག་རྒྱ་སྒྱུར༔ ཐུགས་འཛིན་ཡུམ་མཆོག་གཉིས་ལ་ཕྱག་འཚལ་བསྟོད༔ ཧཱུྃ༔ དཔལ་ཆེན་ཁྲོ་རྒྱལ་མེ་འོད་འཁྲུགས་པའི་མདངས༔ བདུད་དཔུང་འཇོམས་བྱེད་དབྱུག་ཏོ་བྷནྡྷ་བསྣམས༔ འབར་བའི་གར་དགུ་དུར་ཁྲོད་ཆས་ཀྱིས་བརྒྱན༔
སྣང་སྲིད་དབང་སྡུད་ཕག་མོ་སྐུ་ལ་འཁྲིལ༔ ཉོན་མོངས་ཚར་གཅོད་གྲི་ཐོད་མགུལ་ནས་འཁྱུད༔ བརྐྱང་བསྐུམ་འཁྲིལ་སྦྱོར་རྩ་ཁམས་འཁོར་ལོས་བསྒྱུར༔ རྟ་སྐད་ཕག་སྐད་ཧཱུྃ་བྷྱོ་འབྲུག་ལྟར་ལྡིར༔ དབང་ཆེན་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ དམར་སེར་སྒེག་པ་གཏུམ་ཆེན་གཡུལ་ལས་རྒྱལ༔ བདུད་དཔུང་ཚར་གཅོད་རལ་གྲི་པོ་ཏི་འཛིན༔ གཤེ་ཞིང་དུར་ཁྲོད་ཆས་ལྡན་གར་དགུ་ལྡན༔ སངས་རྒྱས་ཀུན་གྱི་ཡུམ་ཆེན་སྐུ་ལ་འཁྲིལ༔
མ་རིག་གཞོམ་ཕྱིར་གྲི་ཐོད་མགུལ་ནས་འཁྱུད༔ བརྐྱང་བསྐུམ་འཁྲིལ་སྦྱོར་བདེ་ཆེན་ཐབས་ཀྱིས་བསྐུལ༔ མུ་སྟེགས་རྒོལ་བ་འཇོམས་བྱེད་མཐུ་རྩལ་ཅན༔ འཇམ་དཔལ་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ བྱམས་པའི་འོད་ཟེར་འགྲོ་ལ་དགྱེས་མཛད་པ༔ འཁོར་བ་སྟོངས་ཕྱིར་ཤེལ་ཕྲེང་ནོར་བུ་འཛིན༔ བྱང་ཆུབ་ལམ་སྟོན་པད་དཀར་བདུད་རྩི་འཛིན༔ སྐྱེ་འཆི་སྤང་ཕྱིར་ཕྱག་རྒྱ་ཚེ་བུམ་ཐོགས༔ གསང་བའི་ལྷ་མོ་རྣལ་འབྱོར་སྐུ་ལ་འཁྲིལ༔
རིག་འཛིན་མཆོག་སྩོལ་མདའ་དར་དུང་དམར་འཁྱུད༔ ཞབས་གཉིས་འཁྲིལ་སྦྱོར་བདེ་སྟོང་འདུ་འབྲལ་མེད༔ སྙིང་རྗེའི་དབང་ཕྱུག་མཐའ་ཡས་མགོན་གྱུར་མཆོག༔ སྤྱན་གཟིགས་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ བདུད་དཔུང་འཇོམས་མཛད་མཐིང་ནག་གཏུམ་པོའི་སྐུ༔ སྣང་སྲིད་བསྔང་ཕྱིར་རྡོ་རྗེ་སྡིགས་མཛུབ་བསྒྲེངས༔ རྔམ་སྟབས་དུར་ཁྲོད་ཆས་ལྡན་གར་བསྒྱུར་ཅན༔ དམ་ཚིག་ཡུམ་ཆེན་སྒྲོལ་མ་སྐུ་ལ་འཁྲིལ༔ འཁོར་བ་སྟོངས་ཕྱིར་པད་ཕྲེང་དུང་དམར་འཁྱུད༔
ཞབས་གཉིས་འཁྲིལ་སྦྱོར་འཁོར་ལོ་རྒྱས་ཀྱིས་འདེབས༔ ས་བཅུའི་དབང་ཕྱུག་གཏུམ་ཆེན་གཡུལ་ལས་རྒྱལ༔ ལག་ན་རྡོ་རྗེ་ཡབ་ཡུམ་སྐུ་ལ་བསྟོད༔ ཧཱུྃ༔ རྔ་ཡབ་གླིང་བཞུགས་འགྲོ་མགོན་གུ་རུ་རྗེ༔ གདོང་དམར་སྲིན་པོ་ཐབས་ཀྱིས་ཁ་གནོན་མཛད༔ པདྨ་འབྱུང་གནས་ཡབ་ཡུམ་སྐུ་ལ་བསྟོད༔ བསིལ་བ་ཚལ་དུ་ཡོན་ཏན་དངོས་གྲུབ་བརྙེས༔ ཐེག་ཆེན་ཆོས་སྒྲ་འབྲུག་ལྟར་སྒྲོགས་མཛད་པ༔ པདྨ་སཾ་བྷའི་སྐུ་ལ་ཕྱག་འཚལ་བསྟོད༔
རཱ་ག་ར་ཏིར་མཁྱེན་གཉིས་དངོས་གྲུབ་བརྙེས༔ ཤེས་བྱ་ཀུན་ལ་ཐོགས་མེད་སྤོབས་པ་རྒྱས༔ བློ་ལྡན་མཆོག་སྲེད་སྐུ་ལ་ཕྱག་འཚལ་བསྟོད༔ དགའ་བ་ཚལ་དུ་དབང་སྡུད་དངོས་གྲུབ་བརྙེས༔ མ་སྲིང་རྒྱ་མཚོ་ཐབས་ཀྱིས་རོལ་རྩལ་མཛད༔ པདྨ་རྒྱལ་པོའི་སྐུ་ལ་ཕྱག་འཚལ་བསྟོད༔ སོ་ས་གླིང་དུ་འགྲོ་འདུལ་དངོས་གྲུབ་བརྙེས༔ སྲིད་ཞིའི་རྨོངས་ཚོགས་མ་རིག་རབ་གཞོམ་པ༔ ཉི་མ་འོད་ཟེར་སྐུ་ལ་ཕྱག་འཚལ་བསྟོད༔ ཟ་ཧོར་ཡུལ་དུ་བདུད་འདུལ་དངོས་གྲུབ་བརྙེས༔
ལོག་འདྲེན་བདུད་རིགས་དམ་སྲི་འདུལ་མཛད་པ༔ ཤཱཀྱ་སེངྒེའི་སྐུ་ལ་ཕྱག་འཚལ་བསྟོད༔ མ་གྷར་མུ་སྟེགས་འདུལ་བའི་དངོས་གྲུབ་བརྙེས༔ དམོད་པ་དྲག་སྔགས་གནམ་ལྕགས་ཐོག་མདའ་འཕེན༔ སེངྒེ་སྒྲ་སྒྲོགས་སྐུ་ལ་ཕྱག་འཚལ་བསྟོད༔ སྟག་ཚང་དྲེགས་པ་ཚར་གཅོད་དངོས་གྲུབ་བརྙེས༔ མ་རུངས་ཚར་གཅོད་ཁྲག་འཐུང་ཧེ་རུ་ཀཿ རྡོ་རྗེ་གྲོ་ལོད་སྐུ་ལ་ཕྱག་འཚལ་བསྟོད༔ ཧཱུྃ༔ དུག་ལྔ་འཇོམས་མཛད་དཔའ་བོ་ཆེན་པོ་བཞི༔
རང་འདྲ་མཁའ་འགྲོ་སྡེ་ཡུམ་དང་བཅས༔ བདེ་སྟོང་དབང་སྒྱུར་གཙོ་བོ་ཡབ་ཡུམ་བརྒྱད༔ ཧེ་རུ་ཀ་པ་བརྒྱད་ལ་ཕྱག་འཚལ་བསྟོད༔ ཧཱུྃ༔ ལས་བཞི་མངའ་མཛད་གཏུམ་པའི་གིང་ཆེན་བཞི༔ རང་འདྲ་ཤུགས་འགྲོ་སྡེ་བཞི་ཡུམ་དང་བཅས༔ རྫུ་འཕྲུལ་ཤུགས་འཆང་གིང་ཆེན་ཡབ་ཡུམ་བརྒྱད༔ འཇིགས་བྱེད་འབར་བ་བརྒྱད་ལ་ཕྱག་འཚལ་བསྟོད༔ ཧཱུྃ༔ དཀྱིལ་འཁོར་རྒྱ་མཚོ་མཉེས་པའི་གར་མ་གཟུགས༔
ཕྱག་ན་དབང་པོའི་ཡུལ་འཛིན་མཆོད་སྤྲིན་ཐོགས༔ ཁམས་གཡོ་འཁོར་ལོ་བདེ་སྟོང་ཕྱག་རྒྱ་ཅན༔ བཅུ་དྲུག་རིག་མའི་ཚོགས་ལ་ཕྱག་འཚལ་བསྟོད༔ ཧཱུྃ༔ ཞིང་སྐྱོང་ལངྐ་དབང་ཕྱུག་མ་མོ་དང་༔ གནས་ཉུལ་ལ་སོགས་དཀྱིལ་འཁོར་སྐྱོང་བའི་ཚོགས༔ བཀའ་ཡི་བྱ་ར་ལས་ཀྱི་མཐའ་སྡུད་པ༔ གཏེར་སྲུང་ལ་སོགས་ཡོངས་རྫོགས་བཅས་ལ་བསྟོད༔ དེ་ནས་འཛབ་ཀྱིས་ཐུགས་དམ་བསྐུལ་བ་ནི༔ ཧཱུྃ༔
རིག་འཛིན་རྒྱལ་བ་བདེ་གཤེགས་འདུས་པའི་ཚོགས༔ ཡེ་ཤེས་དབྱིངས་ནས་ཐུགས་དམ་རྒྱུད་བསྐུལ་ལ༔ འགྲོ་བའི་དོན་ཕྱིར་ཕྲིན་ལས་གཏེར་ཆེན་གྱི༔ དགོངས་པ་ཀློང་ཡངས་བྱིན་རླབས་ཤུགས་འབྱུང་བས༔ སྒྲུབ་ལ་སྨིན་གྲོལ་གདམས་པ་ཟབ་མོ་མཆོག༔ འབད་མེད་མྱུར་བ་ཉིད་ལ་སྩལ་དུ་གསོལ༔ ཨོཾ་ཨཱཿཧཱུྃ༔ བཛྲ་གུ་རུ་དྷརྨ་ཙིཏྟ་གརྦྷ་ཨཱ་ཡུརྫྙཱ་ན་སྀདྡྷི་ཧཱུྃ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་སིདྡྷི་ཕ་ལ་ཧཱུྃ་ཨཱཿ
ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛ་སརྦ་སིདྡྷི་ཕ་ལ་ཧཱུྃ༔ ཞེས་པའི་སྔགས་ཕྲེང་རྣམས་བུང་བས་རྩི་མྱོང་བའི་སྒྲ་ལྟར་གཙང་སི་ལི་ལི་བཟླས༔ བསྙེན་པའི་ཚད་ཀྱང་འབུམ་ཐེར་ལས་མི་ཉུང་པར་བཟླས་སོ༔ དེ་ནས་ཚོགས་བྱ་བ་ནི༔ ཐོག་མར་ཆུ་གཙང་གིས་བྲན་ཞིང་༔ ཨོཾ་ཨཱཿཧཱུྃ༔ གིས་བདུད་རྩི་བྱིན་གྱིས་བརླབ་པ་ནི༔ ཧཱུྃ༔ ཆོས་རྣམས་མི་དམིགས་སྤྲོས་དང་བྲལ༔ རང་བྱུང་གདོད་ནས་མཁའ་ལྟར་ཁྱབ༔
འཁོར་འདས་རོ་གཅིག་ལྟ་བའི་ཀློང་༔ གཉིས་མེད་ཡེ་ཤེས་ཆེན་པོར་བསྐྱེད༔ གཉིས་འཛིན་བག་ཆགས་ཀ་ནས་དག༔ ཨོཾ་དྷརྨ་ཤཱུ་ནྱ་ཏ་ཛྙཱ་ན་ས་མ་ཡེ་ཨཱཿཧཱུྃ༔ གཉིས་པ་སྦྱང་བ་ནི༔ ཧཱུྃ༔ བདག་ཉིད་པདྨ་འོད་འབར་ཐུགས་ཀ་ནས༔ དུག་གསུམ་སྦྱང་ཕྱིར་ཡིག་འབྲུ་རྃ་ཡྃ་ཁྃ༔ འོད་འཕྲོས་ཚོགས་ལ་ཕོག་པས་ཉེས་སྐྱོན་གཏོར༔ བག་ཆགས་རྣམ་རྟོག་མི་དམིགས་སྒྱུ་མར་སྦྱངས༔
རྃ་ཡྃ་ཁྃ༔ ལན་གསུམ་བརྗོད༔ གསུམ་པ་སྤེལ་བ་ནི༔ ཧཱུྃ༔ བྱིན་གྱིས་རློབ་པའི་ཡིག་འབྲུ་ཨོཾ་ཨཱཿཧཱུྃ༔ འདོད་ཡོན་ཚོགས་ལ་ཕོག་པས་དཔག་མེད་སྦྱངས༔ རྩ་གསུམ་བདེ་གཤེགས་མཉེས་པའི་མཆོད་སྤྲིན་ཚོགས༔ རྨད་བྱུང་ནམ་མཁའི་མཐའ་ལས་ཁྱབ་པར་སྤེལ༔ ཨོཾ་ཨཱཿཧཱུྃ༔ ག་ཎ་ཙཀྲ་སརྦ་མ་ཧཱ་མེ་གྷ་སྥ་ར་ཎ་ཨོཾ་ཨཱཿཧཱུྃ༔
ཞེས་པའི་སྙིང་པོས་ལན་གསུམ་གྱིས་སྤེལ༔ བཞི་པ་ཚོགས་ལ་སྤྱན་འདྲེན་པ་ནི༔ ཧཱུྃ༔ ལྷུན་གྲུབ་རབ་འབྱམས་སྟུག་པོ་བཀོད་ཞིང་ནས༔ བླ་མ་བདེར་འདུས་ཆོས་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ བདེ་ཆེན་མཁའ་དབྱིངས་ཁྱབ་བརྡལ་ཕོ་བྲང་ནས༔ བླ་མ་བདེར་འདུས་ལོངས་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཟང་ཐལ་ལྷན་སྐྱེས་གཉུག་མའི་ཕོ་བྲང་ནས༔
བླ་མ་བདེར་འདུས་སྤྲུལ་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རྔ་ཡབ་པདྨ་འོད་ཀྱི་ཕོ་བྲང་ནས༔ ཨོ་རྒྱན་དཔའ་བོ་མཁའ་འགྲོ་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ བདེ་ཆེན་ནམ་མཁའ་འཕྲུལ་གྱི་གདེངས་ཀ་ནས༔ ཆོས་སྲུང་བསྟན་པའི་བྱ་ར་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རབ་འཇིགས་ས་གསུམ་གཡོ་བའི་དུར་ཁྲོད་ནས༔ བསྟན་སྲུང་ལས་མཁན་མྱུར་མགྱོགས་འཁོར་བཅས་རྣམས༔
ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཧཱུྃ༔ ཆོས་སྐུ་རྒྱ་མཚོ་ཀ་དག་སངས་སེ་སང་༔ ལོངས་སྐུ་རྒྱ་མཚོ་རང་མདངས་ཏ་ལ་ལ༔ སྤྲུལ་སྐུ་རྒྱ་མཚོ་འཇའ་ཚོན་སྤུངས་སེ་སྤུང་༔ རྩ་བརྒྱུད་བླ་མ་བྱིན་རླབས་ཐིབས་སེ་ཐིབ༔ ཡི་དམ་ལྷ་ཚོགས་ཧཱུྃ་སྒྲ་འུ་རུ་རུ༔ མ་སྲིང་མཁའ་འགྲོའྀ་བརྡ་སྐད་དི་རི་རི༔ དཔའ་བོ་རྒྱ་མཚོས་གར་བྱེད་ཤིགས་སེ་ཤིག༔ དཔའ་མོ་རྒྱ་མཚོས་གླུ་ལེན་ཀྱུ་རུ་རུ༔
གིང་ཆེན་ཕོ་མོས་གར་སྟབས་ཁྲིགས་སེ་ཁྲིག༔ ཆོས་སྐྱོང་རྒྱ་མཚོ་ལས་བྱེད་ཤ་ར་ར༔ ནོར་ལྷ་དབང་སྡུད་ལོངས་སྤྱོད་ཆི་ལི་ལི༔ གཏེར་སྲུང་གཉེར་གཏད་བྱ་ར་ལྷངས་སེ་ལྷང་༔ ཚོགས་གསོག་རྒྱ་མཚོའི་བཅུད་གཡོ་མེ་རེ་རེ༔ གནས་ཁང་བྱིན་འབེབས་གར་མོ་ཀྱི་ལི་ལི༔ འདིར་ཚོགས་ཕོ་མོ་དགའ་བྲོ་ཡ་ལ་ལ༔ གནས་འདིར་གཤེགས་ལ་དབང་བསྐུར་བྱིན་ཆེན་ཕོབ༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ
ལྔ་པ་ཚོགས་མཆོད་པ་ནི༔ ཧཱུྃ༔ བླ་མ་ཡི་དམ་མཁའ་འགྲོ་དང་༔ དམ་ཅན་ཆོས་སྲུང་ནོར་གྱི་བདག༔ གཏེར་བདག་གཉན་པོ་སྐྱོང་ལ་སོགས༔ རིག་འཛིན་བདེར་འདུས་དཀྱིལ་འཁོར་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བླ་མེད་བདུད་རྩིའྀ་མཆོད་པ་འབུལ༔ ཕྱི་ནང་གསང་བའི་མཆོད་པ་འབུལ༔ སྣ་ཚོགས་སྤྱན་གཟིགས་མཆོད་པ་འབུལ༔
མཐུན་རྫས་བརྩེ་བས་བཞཻེས་སུ་གསོལ༔ ཨོཾ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ ཚོགས་ཕུད་དཀྱིལ་འཁོར་གྱི་མདུན་དུ་ཕུལ༔ དྲུག་པ་བསྐང་བ་མཆོད་པ་ནི༔ ཧཱུྃ༔ ཕྱི་མཆོད་མཛེས་པའི་ལྷ་མོ་སྣ་ཚོགས་དང་༔ ནང་མཆོད་ཤ་ལྔ་བདུད་རྩི་ཨ་མྲྀ་ཏ༔ གསང་མཆོད་བདེ་སྟོང་ཆགས་མེད་ཡེ་ཤེས་རྫས༔ སྨན་གཏོར་རཀྟ་སྦྱོར་སྒྲོལ་དབང་པོ་ལྔ༔
སྤྱན་གཟིགས་དཀོར་ཆ་ཡིད་འོང་མཉེས་པའི་བརྟེན༔ རོལ་མོ་སྒྲ་སྙན་གདངས་དབྱངས་དགྱེས་པའི་གླུ༔ ཀུན་ནས་མ་ཚང་མེད་པའི་མཆོད་སྤྲིན་འདི༔ བླ་མ་རིག་འཛིན་བདེ་གཤེགས་འདུས་པའི་ཚོགས༔ རྩ་གསུམ་རྒྱལ་བའི་དཀྱིལ་འཁོར་ཐུགས་དམ་བསྐང་༔ ཉམས་ཆག་བསྐངས་ཤིང་བར་ཆད་སེལ་གྱུར་ན༔ མཆོག་ཐུན་འབད་མེད་ལྷུན་གྲུབ་སྩལ་དུ་གསོལ༔
ཞེས་ཐུགས་དམ་བསྐངས༔ བདུན་པ་བཤགས་པ་ནི༔ ཧཱུྃ༔
རྩ་གསུམ་ཀུན་འདུས་ལྷ་ཚོགས་དགོངས་སུ་གསོལ༔ བདག་ཅག་དཀྱིལ་འཁོར་ཟབ་མོའི་སྒོར་ཞུགས་ནས༔ བག་མེད་དབང་གྱུར་དམ་འགལ་ཅི་མཆིས་པ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཨོཾ་གུ་རུ་ས་ཏྭ་ས་མ་ཡ༔ མ་ནུ་པཱ་ལ་ཡ༔ གུ་རུ་ས་ཏྭ་ཏྭེ་ནོ་པ༔ སོགས་ཡིག་རྒྱ་བརྗོད༔ བརྒྱད་པ་བསྒྲལ་བ་ནི༔ ཧཱུྃ༔
རིག་འཛིན་རྩ་གསུམ་བདེ་གཤེགས་འདུས་པའི་ལྷ༔ དཀྱིལ་འཁོར་སྐྱོང་སོགས་སྲུང་མ་འཁོར་བཅས་ཀྱི༔ བདེན་པ་ཆེན་པོའི་མཐུ་སྟོབས་ནུས་པ་ཡིས༔ བླ་མའི་སྐུ་དགྲ་སངས་རྒྱས་བསྟན་པའི་དགྲ༔ རྣལ་འབྱོར་སྒོས་དགྲ་སེམས་ཅན་ཡོངས་ལ་འཚེ༔ མ་ཉེས་ལོག་པར་ལྟ་བའི་དགྲ་བགེགས་ཀྱི༔ བླ་ཚེ་རྣམ་ཤེས་སྲོག་དབུགས་དབང་ཐང་བཅས༔ སྟེང་འོག་ཕྱོགས་བཅུའི་བར་མཚམས་གར་གནས་ཀྱང་༔ སྙིང་ནས་ཟུངས་ཤིག་མ་མོ་ཟ་བྱེད་མ༔ སྐེ་ནས་ཟུངས་ཤིག་མ་མོ་གསོད་བྱེད་མ༔
ཡན་ལག་སྡོམས་ཤིག་མ་མོ་ཤ་ཟ་མ༔ མྱོས་པར་གྱིས་ཤིག་མ་མོ་སྲོག་བདག་མ༔ ལྷ་དང་ཕྱེས་ཤིག་མ་མོ་ཟངས་གྲི་མ༔ བདུད་དང་སྤྲོད་ཅིག་མ་མོ་སྤུ་གྲི་མ༔ དབྱེར་མེད་གཏུབས་ཤིག་མ་མོ་སྲིད་བདག་མ༔ དུས་ལ་བབ་བོ་ཕོ་ཉ་མཐུ་མ་ཆུང་༔ དམིགས་པའི་དམ་ཉམས་དགྲ་བགེགས་ཤོར་ར་རེ༔ རང་དབང་མེད་པར་མྱུར་དུ་ཁུག་ལ་ཤོག༔ ཨོཾ་མ་ཏྲི་མ་ཏྲི་རེ་མ་ཏི་རཀྨོ་ཨ་ཏྲི་ཡ་དགྲ་བགེགས་ཨ་ཀརྵ་ཡ་ཛ་ཛཿ དེ་ནས་ཕུར་བུ་ཐོགས་ལ༔
ཧཱུྃ༔ དཔལ་ཆེན་སྲས་མཆོག་བཛྲ་ཀཱི་ལ་ཡ༔ རྒྱ་མདུད་སྟེང་ནས་འབྲུག་སྟོང་དི་རི་རི༔ འཆང་བཟུང་ངོས་ནས་གློག་དམར་ཁྱུགས་སེ་ཁྱུག༔ ཆུ་སྲིན་ཁ་ནས་སེར་བ་ཧྲི་ལི་ལི༔ ཟུར་གསུམ་རྔམ་ལ་ཐོག་རྒོད་ཤ་ར་ར༔ འདྲིལ་ཞིང་འདེབས་པའི་ཤན་པ་ཕུར་བུ་ཁྱོད༔ དགྲ་བགེགས་གདུག་པའི་སྙིང་ལ་མཱ་ར་ཡ༔ བརླག་ཅིང་བཅོམ་ནས་མིང་ཡང་མེད་པར་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིགྣན་བཾ་ཧཱུྃ་ཕཊ྄ཿ
རུ་ཏྲ་ཤག་ཐུཾ་ནྲྀ་ཏྲི་ཡ་མ་ཧ་རི་ཁ་དགྲ་བགེགས་ཀྱི་སྲོག་ལ་གཟེར་ཐུཾ་བི་ཤྭ་ཙཀྲ་ཧ་ལ་ཧ་ལ་ཧཱུྃ་ཕཊ྄ཿ དགུ་པ་ཞལ་དུ་བསྟབ་པ་ནི༔ ཧཱུྃ༔ བདེ་གཤེགས་ཀུན་འདུས་རྩ་གསུམ་དཀྱིལ་འཁོར་ལྷ༔ ཡེ་ཤེས་སྤྱན་ལྡན་འཁོར་དང་བཅས་པ་ཡི༔ གནམ་ས་རི་རབ་ཁྱོན་ལྟར་ཞལ་ཕྱེས་ལ༔ དགྲ་བགེགས་དོན་སྙིང་ཤ་ཁྲག་བཞེས་སུ་གསོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁ་ཁ་ཁཱ་ཧི༔ བཅུ་པ་ཚོགས་ལ་རོལ་བ་ནི༔
རྡོ་རྗེ་སློབ་དཔོན་དགོངས་སུ་གསོལ༔ བླ་མེད་དཀྱིལ་འཁོར་རྫས་ཆེན་གྱི༔ དངོས་གྲུབ་རྨད་བྱུང་རོ་བརྒྱའི་ཟས༔ དེང་འདིར་སྐལ་ལྡན་རྣམས་ལ་སྩོལ༔ དེ་ནས་སློབ་དཔོན་གྱིས༔ ཧོཿ འདི་ནི་ལེགས་འོང་ཡ་མཚན་ལྡན༔ འཁོར་འདས་རོ་གཅིག་བླང་དོར་བྲལ༔ གཙང་རྨེ་གཟུང་འཛིན་གདོད་ནས་དག༔ དགེ་བས་དེ་བཞིན་ཨ་ལ་ལ་ཧོཿ
ཨེ་མ་ཧོཿ བཅུ་གཅིག་པ་ལྷག་མ་བཏང་བ་ནི༔ ཧཱུྃ༔ དང་པོ་ཕུད་ཀྱི་མཆོད་པ་ནི༔ བླ་མ་རིག་འཛིན་དགྱེས་པའི་རྟགས༔ བར་དུ་བསྐང་ཞིང་བཤགས་པ་ནི༔ ཡི་དམ་མཁའ་འགྲོ་མཐུན་པའི་རྫས༔ ཐ་མ་འགུགས་ཤིང་བསྒྲལ་བ་ནི༔ ཆོས་སྐྱོང་དམ་ཅན་རྦད་པའི་རྟགས༔ དབྱེར་མེད་ཚོགས་ལ་རོལ་བ་ནི༔
ནོར་ལྷ་གཏེར་བདག་དངོས་གྲུབ་བརྡ༔ ཀུན་ནས་ལྷག་མ་སྡུད་པ་ནི༔ ལངྐ་གནས་ཉུལ་དགྱེས་པར་མཚོན༔ དཀྱིལ་འཁོར་མཐའ་ལ་བཞག་པ་ནི༔ བཀའ་བཞིན་བསྟན་པ་སྲུང་བར་སྩོལ༔ ལྷག་མ་ཁ་ཆུས་བྲན་པ་ནི༔ འདའ་ཀ་དམ་ཚིག་གཅིག་པར་སྟོན༔ ཧཱུྃ༔ བདེ་གཤེགས་རིག་འཛིན་རྩ་གསུམ་འདུས་པ་ཡི༔ དཀྱིལ་འཁོར་གསང་བའི་ལྷ་ཚོགས་བསྟན་སྲུང་ནི༔
མཚན་མོ་སྒྲ་སྒྲོགས་མ་མོ་བྱེ་བ་འབུམ༔ སྲོད་ལ་རབ་རྒྱུ་སྣ་ཚོགས་ཆོ་འཕྲུལ་སྟོན༔ སྨག་རུམ་གསེབ་ནས་མི་སྡུག་བཤུགས་རིང་འཐེན༔ ལ་ལས་རྒྱན་མཛེས་སྤྲས་ནས་མཁའ་ལ་ལྡིང་༔ ལ་ལས་འདབ་ཆགས་བཞོན་ནས་བར་སྣང་ཁེང་༔ ལ་ལས་སྡེར་ཆགས་བཞོན་ནས་ས་གཞི་ཉུལ༔ ལ་ལས་གཅེར་མོ་དུར་ཁྲོད་བཾ་རོ་ཁུར༔ ལ་ལས་གཡང་གཞི་གྱོན་ཅིང་བྷནྡྷ་ཐོགས༔ ལ་ལས་ནང་རོལ་འདྲེན་ཞིང་རྒྱུ་མ་ཟ༔ ལ་ལས་སྲོད་འཕྲོས་དྲོད་ཉུལ་ལམ་ལམ་འགྱུ༔
དོན་ལ་ཐམས་ཅད་རྣལ་འབྱོར་མ་སྲིང་སྟེ༔ བྱེ་བྲག་སོ་སོར་སྣང་ངོར་སྒྱུ་མའི་གར༔ མི་བཟད་གར་སྒྱུར་བསྟན་པའི་བྱ་ར་ཚོགས༔ བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ རྒྱུད་སྲུང་སྒྲུབ་པའི་སྡོང་གྲོགས་མ་གཡེལ་ཞིང་༔ མ་རུངས་གདུག་པའི་ཚོགས་རྣམས་ཚར་བཅད་ནས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ མ་མ་ཏྲི་ཧྲིཾ་ཧྲིཾ་མུ་ཁ་ལེ་ས་མ་ཡ་མཎྜལ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དང་པོ་ཐུགས་དམ་བསྐུལ་བ་ནི༔
ཧཱུྃ༔ རྣམ་དག་ཡེ་ཤེས་དབྱིངས་ཀྱི་ཕོ་བྲང་ནས༔ རིག་འཛིན་ཀུན་གྱི་འདུས་གཟུགས་པདྨ་འབྱུང་༔ རྩ་གསུམ་ལྷ་ཚོགས་བདེ་གཤེགས་དཀྱིལ་འཁོར་རྣམས༔ ཐུགས་རྗེའི་ཀློང་ནས་སྒྱུ་མའི་སྐུར་བཞེངས་ཤིག༔ དེང་འདིར་འགྲོ་ལ་བརྩེ་ཆེན་གཟིགས་པར་བསྐུལ༔ དེང་སང་ཡང་མཐའ་སྙིགས་མ་ལྔ་བརྒྱའི་དུས༔ སེམས་ཅན་དམུ་རྒོད་ཁྲོ་གཏུམ་འགོང་པོའི་ཚོགས༔ རྣམ་སྨིན་བག་ཆགས་བརྩེགས་པའི་ངན་གོམས་ཀྱིས༔ ཅི་བྱེད་རྒྱུ་འབྲས་ཁྱད་གསོད་བརྩོན་ལགས་པས༔
འཆི་འཕོ་ལྟུང་བར་ཐུགས་རྗེའི་རྩལ་ཕྱུངས་ལ༔ སྲིད་པའི་རྒྱ་མཚོ་སྐེམ་པའི་དུས་ལ་བབ༔ སྡུག་བསྔལ་བཙོན་ར་བཤིག་པའི་དུས་ལ་བབ༔ རྣམ་སྨིན་འཁྲུལ་སྒོ་གཅོད་པའི་དུས་ལ་བབ༔ དེང་ནས་སྡུག་བསྔལ་རྒྱ་མཚོ་སྐེམས་པར་མཛོད༔ ཧཱུྃ༔ བསྐུལ་ལོ་བཞེངས་ཤིག་རྒྱལ་བ་ཐུགས་རྗེ་ཅན༔ རྩ་གསུམ་བདེར་འདུས་ལྷ་ཚོགས་མཐུ་མ་ཆུང་༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཁྱད་དུ་དམོད་དེ་ཕྲིན་ལས་བཅོལ་བ་ནི༔
དེང་སང་སྙིགས་མ་ཡང་མཐའ་འདུལ་དཀའི་དུས༔ མ་རུངས་སྡིག་ཏོ་བདུད་ཀྱི་སྡེ་ཚོགས་ཀྱིས༔ གསང་སྔགས་བསྟན་པ་གཉན་ལ་དགྲ་དར་བས༔ མཐུ་ཆེན་ཁྱོད་ཀྱི་མངོན་སྤྱོད་དུས་ལ་བབ༔ བར་གཅོད་བརྩམས་པའི་ལོག་འདྲེན་འདི་དག་ཀུན༔ རྡོ་རྗེ་བཀའ་ཡིས་ཆད་པས་རབ་བརྡེགས་ནས༔ བཅོམ་ཞིང་བརླགས་ཏེ་མིང་ཡང་མེད་པར་མཛོད༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གཉིས་པ་ཆད་མདོ་བཏང་བ་ནི༔ ཧཱུྃ༔
སྔོན་ཚེ་འོག་མིན་བཀོད་པ་རབ་རྫོགས་ནས༔ ཞིང་ཁམས་ཕོ་བྲང་འཐུག་པོ་བཀོད་པ་རུ༔ ཐོག་མའི་མགོན་པོ་སྣང་བ་མཐའ་ཡས་དང་༔ རིགས་ཀྱི་ཡུམ་ཆེན་རྡོ་རྗེ་རྣལ་འབྱོར་གཉིས༔ ཀ་དག་དང་པོའི་དཀྱིལ་འཁོར་ཞལ་ཕྱེས་ཚེ༔ རིགས་ལྔའི་སངས་རྒྱས་ལོངས་སྤྱོད་རྫོགས་པ་རུ༔ སྤྲུལ་སྐུ་སྒྱུ་མའི་རང་གཟུགས་བསྟན་ནས་ཀྱང་༔ སྐྱེ་འགག་གནས་གསུམ་དངོས་བློ་བྲལ་བ་བཞིན༔ གང་ཤར་བདེ་སྟོང་གཏོར་མ་འདི་བཞེས་ལ༔ སྣ་ཚོགས་བདག་མེད་རྟོགས་པའི་ཕྲིན་ལས་མཛོད༔
ཧཱུྃ༔ དེ་འོག་གསང་སྒྲོམ་མེ་རི་འབར་བ་ཡི༔ མ་ལ་ཡ་ཞེས་ཙིཏྟའི་ཕོ་བྲང་ནས༔ རྡོ་རྗེ་འཆང་དབང་དགའ་རབ་རྡོ་རྗེ་དང་༔ དབྱིངས་ཀྱི་ཡུམ་ཆེན་སྙེམས་མ་ཀུན་གསལ་གཉིས༔ རྩལ་སྣང་བརྡ་བཞིའི་དཀྱིལ་འཁོར་ཞལ་ཕྱེས་ཚེ༔ མ་སྲིང་ཌཱཀྐི་དབང་ཕྱུག་རྒྱ་མཚོ་ཡིས༔ སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བསྟན་སྲུང་ཕྲིན་ལས་བཅོལ་བར་ཁས་བླངས་བཞིན༔ དམ་རྫས་བརྒྱན་པའི་གཏོར་མ་འདི་བཞེས་ལ༔
དངོས་གྲུབ་མཆོག་སྩོལ་བསྟན་པའི་བྱ་ར་མཛོད༔ ཧཱུྃ༔ དེ་འོག་བོད་ཡུལ་དབུས་ཀྱི་བསམ་ཡས་ནས༔ བྲག་དམར་མཆིམས་ཕུ་དཔལ་གྱི་ཀེའུ་ཚང་དུ༔ རིག་འཛིན་ཆེན་པོ་པདྨ་འབྱུང་གནས་དང་༔ དབྱིངས་ཀྱི་ཡུམ་ཆེན་མཁའ་འགྲོ་མཚོ་རྒྱལ་གཉིས༔ བདེར་འདུས་སྲོག་སྒྲུབ་དཀྱིལ་འཁོར་ཞལ་ཕྱེས་ཚེ༔ ལོ་ཙཱའི་དྭངས་མ་སངས་རྒྱས་ཡེ་ཤེས་ལ༔ ལུང་བསྟན་བཀའ་གཏད་ཁ་བྱང་ཕོག་པའི་ཚེ༔ རྒྱལ་པོ་ལ་སོགས་དྲེགས་ཆེན་བཅོ་བརྒྱད་ཀྱིས༔
སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བཀའ་ཡི་བསྟན་པ་བསྲུང་ཕྱིར་ཁས་བླངས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མཛད་དུ་གསོལ༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་རུ༔ བྲག་དམར་མཆིམས་ཕུ་དཔལ་གྱི་གནས་མཆོག་ཏུ༔ རྩ་གསུམ་གླིང་པ་ཆོས་ཀྱི་རྒྱ་མཚོ་ཡིས༔ བདེར་འདུས་ཟིལ་གནོན་ཐུགས་སྒྲུབ་གདན་དྲངས་ཚེ༔ སྔགས་བདག་མ་མོ་ཨེ་ཀ་ཛཱ་ཊི་ཡིས༔
དངོས་སུ་གཟུགས་བསྟན་གཏེར་སྒྲོམ་ཕུལ་བའི་ཚེ༔ ཟབ་ཆོས་རྒྱས་པའི་གྲོགས་མོར་ཁས་བླངས་བཞིན༔ དགྲ་ཤ་ཁྲག་གི་མཆོད་པ་འདི་བཞེས་ལ༔ དུས་དྲུག་མ་གཡེལ་བྱ་ར་མཛད་དུ་གསོལ༔ ཨོཾ་སརྦ་ཌཱཀྐི་ནཱི་དྷརྨ་པཱ་ལ་མ་ཏྲི་ཨེ་ཀ་ཛཱ་ཊི་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གསུམ་པ་བརྟན་སྐྱོང་བྱ་བ་ནི༔ ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་མ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདག་ཉིད་ཆེན་མོ་རྡོ་རྗེ་ཀུན་གྲགས་མ༔
དཔལ་ལྡན་ཧ་རི་རྡོ་རྗེ་ཡ་མ་སྐྱོང་༔ གངས་དཀར་ཤ་མེད་རྡོ་རྗེ་ཀུན་ཏུ་བཟང་༔ འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ གསེར་ཆེན་མཁའ་ལྡིང་རྡོ་རྗེ་ཀླུ་མོ་དང་༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔ བཙན་ལ་རོལ་པའི་རྡོ་རྗེ་སྨན་གཅིག་མ༔ མོ་བཙུན་ཨུག་ཆོས་རྡོ་རྗེ་གཡར་མོ་བསིལ༔
གཡུ་ཡི་དྲིལ་བུ་རྡོ་རྗེ་སི་ལེ་མ༔ མ་སྲིང་བོད་སྐྱོང་ཆེན་མོ་བཅུ་གཉིས་ནི༔ སོ་སོའི་བྲན་གཡོག་ཡང་འཁོར་གཡོག་དང་བཅས༔ ལྷབ་ལྷུབ་མཛེས་པའི་ན་བཟའ་སྐུ་ལ་གསོལ༔ སྣ་ཚོགས་རྒྱན་ཆ་མང་པོ་ཁྲོ་ལོ་ལོ༔ གཡེར་ཁ་རོལ་མོ་སིལ་སྙན་སི་ལི་ལི༔ གླུ་ལེན་བྲོ་རྡུང་གར་རྩེད་ཁྱུགས་སེ་ཁྱུག༔ དམ་རྫས་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མེལ་ཚེ་མཛོད༔ ཨོཾ་པྲ་མོ་ལི་ཙ་ཏུར་ཡཀྴ་ལི་ཙ་ཏུར་མ་ཏྲི་ལི་ཙ་ཏུར་ཡ་སརྦ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
བཞི་པ་རྟ་བྲོ་བྱ་བ་ནི༔ ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ གྲུབ་ཐོབ་རྒྱ་མཚོས་བྲོ་བརྡུངས་པས༔ ཡེ་ཤེས་ལྔ་རུ་ལྷུན་གྱིས་གྲུབ༔ མུ་ཁ་ཆོས་འབྱུང་ཁྲི་རྐང་དུ༔ རྡོ་རྗེ་མཆུ་ཡི་བྲོ་བརྡུངས་པས༔ རིགས་དྲུག་འཁོར་བའི་རྒྱུད་ལམ་གཅོད༔ ལས་མཐའ་རྣམ་བཞིའི་དལ་དབུས་སུ༔
སོ་སོའི་ཕྲིན་ལས་བྲོ་བརྡུངས་པས༔ རང་རང་གཞུང་བཞིན་ལྷུན་གྱིས་གྲུབ༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་ཕྱག་རྒྱ་དྲུག་གི་གར༔ གདངས་ཀྱང་མ་འགགས་རིག་པའི་སྒྲ༔ དེ་ལྟར་བརྡ་དང་རྟེན་འབྲེལ་གྱིས༔ སྣ་ཚོགས་ལས་ཀུན་ལྷུན་གྲུབ་ཤོག༔ ཨོཾ་ནན༔ ཨཱཿནན༔
ཧཱུྃ་ནན༔ སྒབ་འདྲེ་འབྱུང་པོ་ཐམས་ཅད་སཏྭཾ་བྷ་ཡ་ནན༔ ཚེ་འགུགས་བྱ་བ་ནི༔ ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིཾ་ཧྲིཾ་ཛཿ བ་སུ་སིདྡྷི་ན་ན་ཁ་དྷི་ཨཱ་ཡུ་པུཎྱེ་སརྦ་བསྡུས་བསྡུས་པཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ མཁའ་མཉམ་ཚེ་བདག་འོད་དཔག་མེད༔ ཆོས་དབྱིངས་ནམ་མཁའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔
འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ ལྷུན་གྲུབ་རིགས་ལྔ་རྡོ་རྗེ་སེམས༔ སྐུ་ལྔ་དབྱིངས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔
བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ རིགས་འདུས་པདྨ་ཐོད་ཕྲེང་རྩལ༔ ཐུགས་རྗེ་ཡེ་ཤེས་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔
མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ དབྱིངས་ཕྱུག་བདེ་ཆེན་མཚོ་རྒྱལ་མ༔ དབང་སྒྱུར་སྟོབས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ
པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ མཚན་བརྒྱད་རིག་འཛིན་རྗེ་འབངས་ཚོགས༔ རྨད་བྱུང་སྤྲུལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔
ཧཱུྃ༔ དངོས་གྲུབ་ཀུན་སྩོལ་ཡི་དམ་ལྷ༔ ཐུགས་རྗེ་རོལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔
བཀའ་སྡོད་མཁའ་འགྲོ་ཆོས་སྲུང་རྣམས༔ དམ་ཚིག་གཉན་པོའི་དཀྱིལ་འཁོར་དུ༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ བསྐུལ་ལོ་རིག་འཛིན་སྙིང་ནས་བསྐུལ༔
སྐྱེད་ཅིག་ཐུགས་དམ་དབྱིངས་ནས་སྐྱེད༔ བདག་ཅག་རིག་འཛིན་སྒྲུབ་པ་པོར༔ ཚེ་དང་ཡེ་ཤེས་ཆར་ཆེན་ཕོབ༔ ཕྱི་སྣོད་འབྱུང་བའི་ཚེ་བཀྲག་མདངས༔ རྣལ་འབྱོར་བདག་གི་ལུས་ལ་སྟིམས༔ སྒྲུབ་རྫས་ཡེ་ཤེས་བདུད་རྩིར་བསྐྱིལ༔ བཀྲག་དང་གཟི་མདངས་ཡ་ལ་ལ༔ རིག་རྩལ་ཡེ་ཤེས་སྟོབས་སྐྱེད་ལ༔ འཆི་མེད་རིག་འཛིན་འགྲུབ་པར་སྩོལ༔ མདའ་དར་གཡོབ་སྒྲུབ་རྫས་བདག་ཉིད་དངོས་སུ་མོས་པར་བསྐྱེད།
རྩེ་གཅིག་གསོལ་བཏབ་དངོས་གྲུབ་སྩོལ་བར་དམིགས། ཧཱུྃ༔ བསྟན་པ་འདི་ལ་ངོ་མཚར་རྨད་བྱུང་བའི༔ འཇིག་རྟེན་དབང་བསྒྱུར་པདྨ་རྒྱལ་པོ་ནི༔ རིགས་ནི་ཟ་ཧོར་རྒྱལ་པོའི་སྲས་སུ་འཁྲུངས༔ ཨོ་རྒྱན་ཡུལ་དུ་སྒྲོ་འདོགས་མ་ལུས་བཅད༔ བསིལ་བ་ཚལ་དུ་དངོས་གྲུབ་སྣ་ཚོགས་བརྙེས༔ ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར༔ རྒྱ་གར་ཡུལ་དུ་བསྟན་པ་རྒྱས་པར་མཛད༔ འཇིག་རྟེན་ཁམས་ཀྱི་གདུག་པ་ཐམས་ཅད་བཏུལ༔
བོད་ཡུལ་དབུས་སུ་རྒྱལ་པོའི་ཐུགས་དམ་བསྐངས༔ ཁ་བ་ཅན་དུ་བསྟན་པ་རྒྱས་པར་མཛད༔ ལྷོ་ནུབ་མཚམས་སུ་འགྲོ་བའི་དོན་དུ་དགོངས༔ སྐུ་ཚབ་ལུང་བསྟན་གསུང་ཚབ་གཏེར་དུ་སྦས༔ ལྷོ་ནུབ་མཚམས་སུ་འགྲོ་བའི་དོན་ལ་དགོངས༔ སྐལ་ལྡན་རྣམས་ལ་ཟབ་གསང་བརྡ་ཆོས་སྟོན༔ ཟངས་མདོག་དཔལ་རིར་རིག་འཛིན་གཙོ་འཁོར་བཞུགས༔ རྔ་ཡབ་གླིང་དུ་སྲིན་པོའི་ཁ་གནོན་མཛད༔ འཇིག་རྟེན་འཁོར་བ་མ་སྟོངས་དེ་སྲིད་བར༔ མྱ་ངན་མི་འདའ་ཐུགས་རྗེ་སྤྱན་གཅིག་པོ༔
སྐུ་གསུམ་དབྱེར་མེད་ཆེ་མཆོག་ཧེ་རུ་ཀཿ མཉམ་མེད་བླ་མ་མཆོག་ཁྱོད་དུས་འདིར་དྲན༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཁམས་གསུམ་འཁོར་བ་དོང་ནས་སྤྲུགས༔ ཁྱད་པར་བདག་སོགས་བོད་ཀྱི་རྗེ་འབངས་རྣམས༔ རྩེ་གཅིག་ཕ་ཁྱོད་ཡོན་ཏན་དྲན་པ་ཡིས༔ མོས་གུས་གདུང་བས་འབོད་པ་ཅང་གསན་ནམ༔ བརྩེ་ཆེན་ཐུགས་རྗེ་སྐྱེད་ཅིག་མཐུ་མ་ཆུང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་ལྔ་རིགས་འདུས་གུ་རུ་ཟིལ་གནོན་ལ༔
མཆོག་དང་ཐུན་མོང་དངོས་གྲུབ་མ་ལུས་ཞུ༔ སྐྱེ་ཤི་བྲལ་བའི་བདེ་ཆེན་རྒྱལ་པོ་ལ༔ ལྟ་བའི་གཞི་རྩ་ཆོད་པའི་དངོས་གྲུབ་ཞུ༔ ཀ་དག་མངོན་རྫོགས་དཔའ་བོ་གྱད་ཀྱི་སྐུར༔ གཡོ་མེད་དགོངས་པ་རང་གསལ་དངོས་གྲུབ་ཞུ༔ ཚོགས་དྲུག་ཞེན་བྲལ་དུས་གསུམ་མཁྱེན་པ་ལ༔ སྤྱོད་པ་བླང་དོར་བྲལ་བའི་དངོས་གྲུབ་ཞུ༔ འབྱུང་ལྔ་རང་གྲོལ་རྡོ་རྗེ་རྣལ་འབྱོར་མར༔ བློ་བྲལ་ཆོས་ཟད་འབྲས་བུའི་དངོས་གྲུབ་ཞུ༔ འཆི་མེད་མགོན་པོ་འཕགས་མཆོག་སྨན་གྱི་ལྷར༔
ཚེ་རིང་ནད་མེད་བདེ་སྐྱིད་དངོས་གྲུབ་ཞུ༔ འདོད་རྒུའི་སྲིད་རྗེ་པདྨ་རྒྱལ་པོ་ལ༔ དགོས་འབྱུང་ལྷུན་གྱིས་གྲུབ་པའི་དངོས་གྲུབ་ཞུ༔ གསང་སྔགས་རིག་སྔགས་ཁྱབ་བདག་གུར་གྱི་ལྷར༔ ལོག་འདྲེན་བདུད་བཞི་ཚར་གཅོད་དངོས་གྲུབ་ཞུ༔ དྲག་སྔགས་རྩལ་འབྱིན་སྟོབས་ལྡན་ཀཱི་ལ་ཡར༔ ཤུགས་སྒྲོལ་ཕྲིན་ལས་མཐར་ཕྱིན་དངོས་གྲུབ་ཞུ༔ བདུད་བཞིའི་འཇིགས་པ་བརྒྱད་སྐྱོབ་ཟིལ་གནོན་ལྷར༔ སྐྱེ་འགྲོ་བདེ་ལ་འགོད་པའི་དངོས་གྲུབ་ཞུ༔ སྣང་སྲིད་དབང་བསྒྱུར་སྟག་ཞོན་ཡི་དམ་ལྷར༔
ཆོས་ལྟར་ཕྱོགས་མེད་ཐོབ་པའི་དངོས་གྲུབ་ཞུ༔ ལྷ་འདྲེ་མི་གསུམ་འདུལ་མཛད་ཉི་མ་འོད༔ བཟང་ངན་འབྲེལ་ཚད་དོན་ལྡན་དངོས་གྲུབ་ཞུ༔ ཚད་མེད་བཞི་ལྡན་དྲེགས་པ་ཟིལ་གནོན་ལྷར༔ དམོད་པའི་ལས་ཀུན་གདུང་མཆོག་དངོས་གྲུབ་ཞུ༔ བླ་མ་རིག་འཛིན་ཞི་ཁྲོ་རབ་འབྱམས་ལྷར༔ མངོན་སྤྱོད་རྫུ་འཕྲུལ་ཐོགས་མེད་དངོས་གྲུབ་ཞུ༔ གནས་ཡུལ་སྐྱོང་ཞིང་དཔའ་བོ་ཌཱཀྐི་ལ༔ རྟེན་འབྲེལ་ཕྱོགས་མེད་འཆར་བའི་དངོས་གྲུབ་ཞུ༔ བཀའ་ཉན་ལས་བྱེད་ཆོས་སྐྱོང་སྲུང་མ་ལ༔
ལས་བཞི་ཐོགས་མེད་འགྲུབ་པའི་དངོས་གྲུབ་ཞུ༔ ཡེ་ཤེས་ལས་གྲུབ་དཀྱིལ་འཁོར་ཐམས་ཅད་ལ༔ སྣང་སྲིད་ཆོས་སྐུར་འཆར་བའི་དངོས་གྲུབ་ཞུ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ མོས་པས་གསོལ་བ་སྙིང་ནས་བཏབ་པའི་མོད༔ བདེ་གཤེགས་སྒྱུ་འཕྲུལ་དགོངས་པ་གཅིག་ཏུ་དྲིལ༔ སྐུ་ཡི་གཟི་བརྗིད་ཉི་མ་འབུམ་དུ་འཆར༔ གསུང་གི་གདངས་སྒྲ་འབྲུག་སྟོང་ལྡིར་བའི་ཆེ༔
ཐུགས་ཀྱི་དགོངས་པ་ནམ་མཁའི་གློག་བས་མྱུར༔ ཡོན་ཏན་གདུལ་བྱའི་རོལ་པ་མ་འདྲེས་གསལ༔ ཕྲིན་ལས་ནམ་མཁའི་མཐའ་མཉམ་རིས་མེད་བརྡལ༔ འགྱུར་མེད་རྡོ་རྗེ་སྐུ་ཡི་དངོས་གྲུབ་སྩོལ༔ ནད་གདོན་སྡིག་སྒྲིབ་རྐྱེན་ངན་བྲལ་བའི་ཚེ༔ མི་འགྱུར་གཡུང་དྲུང་ལྟ་བུར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀཱ་ཡ་ཨ་བྷི་ཥིཉྩ་ཨོཾ༔ འགག་མེད་རྡོ་རྗེ་གསུང་གི་དངོས་གྲུབ་སྩོལ༔ ངག་གི་སྒྲིབ་དག་བརྒྱད་ཁྲི་བཞི་སྟོང་སྒོ༔
གདུལ་བྱ་སོ་སོའི་སྐད་དུ་ཆོས་སྟོན་པས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཝཱཀྐ་ཨ་བྷི་ཥིཉྩ་ཨཱཿ འཁྲུལ་མེད་རྡོ་རྗེ་ཐུགས་ཀྱི་དངོས་གྲུབ་སྩོལ༔ ཡིད་ཀྱི་སྒྲིབ་དག་ཆོས་ཉིད་བདེ་བ་ཆེ༔ དུས་གསུམ་བསྟན་པའི་བདག་པོར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཙིཏྟ་ཨ་བྷི་ཥིཉྩ་ཧཱུྃ༔ ཡོན་ཏན་རྡོ་རྗེ་གཟི་བརྗིད་དངོས་གྲུབ་སྩོལ༔ ཤེས་བྱའི་སྒྲིབ་དག་སངས་རྒྱས་ཐུགས་རྗེ་རྫོགས༔
འཁོར་འདས་ལྷུན་འབྱམས་ཟད་མེད་གཏེར་མངའ་བ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་གུ་ན་ཨ་བྷི་ཥིཉྩ་ཏྲཱྃ༔ ཕྲིན་ལས་རྡོ་རྗེ་མཐུ་སྟོབས་དངོས་གྲུབ་སྩོལ༔ རྟོག་སྒྲིབ་དག་ནས་ཐབས་ཤེས་དངོས་གྲུབ་སྩོལ༔ དགོངས་པས་རྒྱས་ཐེབས་གདུལ་བྱ་མཐར་ཕྱིན་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀརྨ་ཨ་བྷི་ཥིཉྩ་ཧོཿ
བསྙེན་སྒྲུབ་ལས་སྦྱོར་སྔགས་བཟླས་དབང་རྣམས་བླང་༔ ལྔ་པ་དངོས་གྲུབ་བླང་བ་ནི༔
ཧཱུྃ༔ བདེ་མཆོག་ངོ་བོ་ལྷུན་གྲུབ་ཀ་དག་ལས༔ ལེགས་རྩལ་སྤྲུལ་པའི་རྣམ་རོལ་ཆེར་སྟོན་པ༔ བདེར་འདུས་རིག་འཛིན་རྩ་གསུམ་དཀྱིལ་འཁོར་ལྷ༔ སངས་རྒྱས་སྐུ་དངོས་པད་འབྱུང་མཁའ་འགྲོས་བསྐོར༔ རྩ་བརྒྱུད་བླ་མ་ཐུགས་རྗེའི་གཏེར་ཆེན་པོ༔ སྒྲུབ་པའི་རིག་འཛིན་རྣལ་འབྱོར་བདག་ཅག་ལ༔ ཚེ་ཆོས་ཟས་ནོར་གོས་དང་སྙན་གྲགས་སྟོབས༔ ཀུན་ལ་དབང་བསྒྱུར་འཁོར་འབངས་མངའ་ཐང་རྒྱས༔ སྲིད་སྤེལ་ལོངས་སྤྱོད་འདོད་པའི་ཡོན་ཏན་རྣམས༔
སྐད་ཅིག་ཉིད་ལ་དེང་འདིར་ཐོབ་གྱུར་ཅིག༔ ཨོཾ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དབང་དང་དངོས་གྲུབ་ཀྱི་རྫས་ལ་རོལ༔ དེ་ནས་མཆོད་པ་ནི༔ ཨོྃ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་ སོགས? ཤབྡ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ བསྟོད་པ་ནི༔ མ་བཅོས་སྤྲོས་བྲལ་ཀ་དག་ངོ་བོ་ཉིད༔ ཟང་ཐལ་འགགས་མེད་ཐུགས་རྗེས་སོ་སོར་སྟོན༔ འགྲོ་བའི་དོན་ཕྱིར་ཐུགས་རྗེ་སྒྱུ་མའི་གར༔
ཨོ་རྒྱན་གུ་རུ་པད་འབྱུང་སྐུ་ལ་བསྟོད༔ བསྟོད་པར་འོས་པ? བཤགས་པ་ནི། མ་འབྱོར་པ? སོགས་ཡིག་བརྒྱ་དབྱངས་གསལ་རྟེན་འབྲེལ་སྙིང་པོ་བཟླས་འདི་ནས་རྟེན་སོགས། དྲུག་པ་བཀྲ་ཤིས་བརྗོད་པ་ནི༔ ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ གནས་ལུགས་རྒྱལ་ས་ཟིན་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་དྲུག་པ་རྡོ་རྗེ་འཆང་༔ ཐུགས་རྗེ་ཕྱོགས་བཅུར་ཁྱབ་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ འགྲོ་ཀུན་སྨིན་གྲོལ་འགོད་པའི་བཀྲ་ཤིས་ཤོག༔
སྙན་བརྒྱུད་བཀྲ་ཤིས་མཁའ་འགྲོ་མཚོ་རྒྱལ་མ༔ ཟབ་རྒྱ་མཁའ་ལྟར་བརྟན་པའི་བཀྲ་ཤིས་ཤོག༔ སྨོན་ལམ་བཀྲ་ཤིས་བུདྡྷ་ཛྙཱ་ན་བ༔ ལུང་བསྟན་དུས་ལས་མི་འདའ་བཀྲ་ཤིས་ཤོག༔ བླ་མའི་བཀྲ་ཤིས་རིག་འཛིན་རྩ་གསུམ་གླིང་༔ འགྲོ་དོན་ཕྱོགས་མཐར་ཁྱབ་པའི་བཀྲ་ཤིས་ཤོག༔ གཏེར་གནས་བཀྲ་ཤིས་མཆིམས་ཕུ་ཀེའུ་ཚང་དུ༔ བྱིན་ཆགས་ཡུན་རིང་གནས་པའི་བཀྲ་ཤིས་ཤོག༔ ཟབ་རྒྱའི་བཀྲ་ཤིས་ཟིལ་གནོན་རིག་འཛིན་འདུས༔ མཁའ་ལྟར་མཐའ་ཡས་ཀུན་ཁྱབ་བཀྲ་ཤིས་ཤོག༔
གཏེར་སྲུང་བཀྲ་ཤིས་སྔགས་བདག་རལ་གཅིག་མ༔ ཕྲིན་ལས་གློག་ལྟར་མྱུར་བའི་བཀྲ་ཤིས་ཤོག༔ ཉིན་ཡང་བཀྲ་ཤིས་མཚན་ཡང་བཀྲ་ཤིས་ནས༔ ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག༔ བདུན་པ་དཀྱིལ་འཁོར་བསྡུ་བ་ནི༔ ཧོཿ མི་དམིགས་ཀ་དག་ངོ་བོ་དབྱིངས་རིག་གི༔ ཀུན་གསལ་རོལ་པའི་ཆོ་འཕྲུལ་ཞི་ཁྲོའི་ལྷ༔ ལྷན་སྐྱེས་ཡེ་ཤེས་གཉུག་མའི་སྦུབས་སུ་བསྡུ༔ བདེ་གསལ་མི་རྟོག་གནས་ལུགས་ངོ་བོར་ཨཱཿ
ཨ་ཨ་ཨཱཿ བརྒྱད་པ་བསྔོ་བ་འགྱེད་པ་ནི༔ ཧཱུྃ༔ གདོད་ནས་ཆོས་དབྱིངས་ལྷུན་གྲུབ་ངོ་བོ་ཡང་༔ དེ་དོན་མ་རྟོགས་རྨོངས་འགྱུའི་སེམས་ཅན་རིགས༔ ཨ་འཐས་ཞེན་པའི་གོལ་ལམ་བསལ་མཛད་ཕྱིར༔ ཀུན་རིག་དོན་གཉིས་རྟོགས་ཕྱིར་དགེ་ཚོགས་བསྔོ༔ དགུ་པ་སྨོན་ལམ་སྦྱར་བ་ནི༔ ཧོཿ བླ་མེད་བདེར་འདུས་རྒྱལ་བའི་དལ་བཟུང་ནས༔
མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ མ་འོངས་འདི་ནས་རྔ་ཡབ་དཔལ་རི་རུ༔ པད་འབྱུང་རྒྱལ་བའི་སྲས་སུ་འཁྲུངས་པར་ཤོག༔ ཅེས་པའི་དགེ་ཚོགས? གུས་འདུན་བརྒྱན་པའི? དེ་ཡི་འཕྲུལ་གྱིས? དགེ་བར་འདུན? ཏིང་འཛིན་འཁྱམས་མོར? རྒྱ་ཡན་བར་མ་དོར? བག་ཡོད་བརྟན་པར? འཛིན་བློ་ཆེར་བསྐྱེད? འདི་ག་ནས་སྐབས་ཅུང་ཞིག་དགོས་པ་མི་གདའ་བས་བཞག༔ ས་མ་ཡ༔ ཨེ་མ་འོད་དབྱིངས་བརྩེ་བ་དཔག་དཀའི་འདོད་སྣམ་ལ༔ སྤྲས་པའི་མུ་ཏིག་ཉི་མའི་རྒྱན་མཛེས་ལ༔ བརྡ་ཚོགས་དྲྭ་བའི་སོར་རྩེའི་ཟློས་གར་གྱིས༔ འོད་རིས་གཟུགས་དབང་འབུམ་གྱིས་མངོན་དགྱེས་ནས༔ མཁའ་བདག་པདྨོའི་སྐྱེད་ཡངས་འདབ་བཞད་པ༔
འཛུམ་པའི་གེ་སར་མི་བསྐྱོད་འབུམ་པའི་བློས༔ རྒྱུ་གཉིས་རྒྱ་མཚོའི་སྨིན་ལེགས་ཀ་རས་བཀོད༔ འགྲུབ་དེས་ཐེག་ཆེན་ལམ་ཞུགས་དགའ་སྟོན་རུ༔ པད་འཕྲུལ་དཔལ་ཡོན་བརྒྱན་འོས་སྲས་དེ་ལ༔ ཟབ་པ་སྲིད་པའི་ལས་སྲུང་སྤྲོད་དོ་རྒྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ ཐེམ་རྒྱ༔ མི་ནུབ་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཁྱི་ལོར་བོད་ཡུལ་བསམ་ཡས་མཆིམས་ཕུའི་ཀེའུ་ཚང་ནས་གདན་དྲངས་ཤིང་ཆུ་ཕོ་སྟག་ལོར་སྦས་ཡུལ་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།། །། ང༽བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ བྱིན་འབེབས་ཚངས་པའི་གཎྜིའི་ཕྲེང་བ་བཞུགས་སོ༔ བླ་མའི་ཐུགས་སྒྲུབ་ཡིད་བཞིན་ནོར་བུ་ལས༔ བྱིན་འབེབས་དཀྱིལ་འཁོར་བཅའ་གཞི་གཞུང་ལག་ལེན༔ སྔ་འགྱུར་རྡོ་རྗེ་ཐེག་པའི་གོ་རིམ་གྱིས༔ དབང་བཞི་ཆུ་བོའི་བཀའ་ཆེན་འབེབས་པའི་ཚེ༔
ཐུགས་རྗེའི་དབྱིངས་ནས་འདུལ་ཞིང་བུ་ཡི་ཆེད༔ སྐལ་ལྡན་སྨིན་གྲོལ་ལམ་ལ་བཀོད་པའི་ཕྱིར༔ ཐོག་མར་རིགས་ལྡན་བཅུ་དྲུག་གར་ཆས་སྤྲས༔ ལོངས་སྐུའི་ཆས་ཀྱིས་ཕྱུག་པར་བགྱིས་ནས་སུ༔ ཌཱ་མ་རུ་དང་དྲིལ་བུ་རྐང་གླིང་བཅས༔ རོལ་མོའི་བྱེ་བྲག་ཇི་སྙེད་ཚོགས་ནས་སུ༔ ཞིང་ཁམས་ཀུན་ཁྱབ་དྲི་བསུང་ཕྱུར་མར་བཏང་༔ འཕན་དར་རྒྱན་འཕྱངས་མཁའ་ལ་བསྐྱོད་པའི་རིགས༔ ཕྱོགས་བཅུར་མཆོད་པའི་རྣམ་པ་བསྒྲེངས་ནས་སུ༔ དཀྱིལ་འཁོར་མཐའ་ནས་གར་འཆམ་དབྱངས་རིང་ལེན༔
མོས་གུས་གདུང་བའི་ཤུགས་ལས་འདི་སྐད་དོ༔ ཧཱུྃ་ཧྲཱིཿ ཀ་དག་བདེ་ཆེན་ཞིང་ཁམས་ནས༔ རིགས་ཀྱི་བདག་པོ་ཐོག་མའི་མགོན༔ རིགས་ལྔའི་སངས་རྒྱས་ཚོགས་དང་བཅས༔ གནས་འདིར་སྤྱན་འདྲེན་བྱིན་ཆེན་ཕོབ༔ མོས་པའི་བུ་ལ་དབང་མཆོག་བསྐུར༔ ཨོ་རྒྱན་མཁའ་སྤྱོད་ཞིང་ཁམས་ནས༔ ལོངས་སྐུའི་དབང་ཕྱུག་འཇིག་རྟེན་མགོན༔ དག་ཞིང་རིག་འཛིན་ཚོགས་དང་བཅས༔
གནས་འདིར་སྤྱན་འདྲེན་བྱིན་ཆེན་ཕོབ༔ མོས་པའི་བུ་ལ་དབང་མཆོག་བསྐུར༔ རང་བྱུང་ལྷུན་གྲུབ་ཞིང་ཁམས་ནས༔ ཤཱཀ་ཐུབ་རིག་འཛིན་པདྨ་འབྱུང་༔ སྤྲུལ་སྐུ་བྱང་སེམས་རྗེས་འབྲངས་བཅས༔ གནས་འདིར་སྤྱན་འདྲེན་བྱིན་ཆེན་ཕོབ༔ མོས་པའི་བུ་ལ་དབང་མཆོག་བསྐུར༔ ཧེ་རུ་ཀ་པའི་གནས་བཅུ་ནས༔ དབྱིངས་ཕྱུག་ལས་ཀྱི་དབང་མོ་དང་༔ གྲུབ་ཐོབ་རིག་འཛིན་བརྒྱུད་པར་བཅས༔
གནས་འདིར་སྤྱན་འདྲེན་བྱིན་ཆེན་ཕོབ༔ མོས་པའི་བུ་ལ་དབང་མཆོག་བསྐུར༔ གནས་ཡུལ་སྒྲུབ་གནས་གཏེར་མཛོད་ནས༔ བཀའ་འདུས་བདེར་འདུས་དགོངས་འདུས་ཀྱི༔ དཀྱིལ་འཁོར་ལྷ་དང་སྲུང་མ་བཅས༔ གནས་འདིར་སྤྱན་འདྲེན་བྱིན་ཆེན་ཕོབ༔ མོས་པའི་བུ་ལ་དབང་མཆོག་བསྐུར༔ བསམ་ཡས་གངས་ཅན་མ་ལ་ཡར༔ བདེར་འདུས་རྩ་གསུམ་དགོངས་འདུས་ཀྱི༔ མན་ངག་བཀའ་བབ་བརྒྱུད་འཛིན་བཅས༔
གནས་འདིར་སྤྱན་འདྲེན་བྱིན་ཆེན་ཕོབ༔ མོས་པའི་བུ་ལ་དབང་མཆོག་བསྐུར༔ སྐུ་ཡི་སྒོ་ནས་བྱིན་རློབས་འཚལ༔ གསུང་གི་གདམས་པ་གནད་སྒྲོགས་འཚལ༔ ཐུགས་ཀྱི་གདམས་པ་སྒོ་དབྱེ་འཚལ༔ འགྲོ་བའི་དོན་དུ་བརྟན་བཞུགས་འཚལ༔ གསང་བའི་དཀྱིལ་འཁོར་འདི་ཉིད་དང་༔ བདག་དང་མོས་པའི་བུ་སློབ་ལ༔ ཐུགས་རྗེའི་སྐྱོང་བར་མཛད་དུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཕཻཾ་ཕཻཾ་ཨ་བེ་ཤ་ཡ་ཛ་ཛཿ
ཛཿཧཱུྃ་བཾ་ཧོཿ སརྦ་ས་མ་ཡེ་སྭཱ་ཧཱ༔ ཞེས་རིག་འཛིན་བརྒྱུད་པ་བཅས་བྱོན་ནས་མདུན་གྱི་ནམ་མཁར་བཞུགས་པར་བསམས༔ ཧཱུྃ༔ འོག་མིན་ཆོས་དབྱིངས་ཕོ་བྲང་ནས༔ སྣང་བ་མཐའ་ཡས་བྱིན་ཕོབ་ཅིག༔ དག་པ་མཁའ་སྤྱོད་ཕོ་བྲང་ནས༔ སྤྱན་རས་གཟིགས་དབང་བྱིན་ཕོབ་ཅིག༔ རི་རྒྱལ་མེ་རི་འབར་བ་རུ༔ དགའ་རབ་རྡོ་རྗེས་བྱིན་ཕོབ་ཅིག༔
ལྕང་ལོ་ཅན་གྱི་གནས་མཆོག་ནས༔ ཕྱག་ན་རྡོ་རྗེས་བྱིན་ཕོབ་ཅིག༔ མ་ལ་ཡ་ཡི་གནས་མཆོག་ནས༔ ཤྲཱི་སིངྷས་བྱིན་ཕོབ་ཅིག༔ བདེ་བྱེད་བརྩེགས་པའི་གནས་མཆོག་ནས༔ ལས་ཀྱི་དབང་མོས་བྱིན་ཕོབ་ཅིག༔ དྷ་ན་ཀོ་ཤའི་ཀློང་ནས་འཁྲུངས༔ མཚོ་སྐྱེས་རྡོ་རྗེས་བྱིན་ཕོབ་ཅིག༔ མཱ་ར་ཏི་ཀའི་གནས་མཆོག་ནས༔ མནྡ་ར་བས་བྱིན་ཕོབ་ཅིག༔
ཐོར་ལྕོག་དགུ་ལྡན་ཕོ་བྲང་ནས༔ ཨིནྡྲ་བོ་དྷིས་བྱིན་ཕོབ་ཅིག༔ ཧཱུྃ༔ བསིལ་བ་ཚལ་གྱི་གནས་མཆོག་ནས༔ ཧཱུྃ་ཆེན་ཀ་རས་བྱིན་ཕོབ་ཅིག༔ སྐུ་ལ་རྫོགས་པའི་གནས་མཆོག་ནས༔ འཇམ་དཔལ་བཤེས་གཉེན་བྱིན་ཕོབ་ཅིག༔ ལངྐ་བརྩེགས་པའི་གནས་མཆོག་ནས༔ ནཱ་གརྫུ་ནས་བྱིན་ཕོབ་ཅིག༔ པདྨ་བརྩེགས་པའི་གནས་མཆོག་ནས༔
པྲ་བྷ་ཧསྟཱིས་བྱིན་ཕོབ་ཅིག༔ ལྷུན་གྲུབ་གཏེར་གྱི་གནས་མཆོག་ནས༔ བི་མ་མི་ཏྲས་བྱིན་ཕོབ་ཅིག༔ གསང་ཆེན་རོལ་པའི་གནས་མཆོག་ནས༔ དྷ་ན་སཾ་སྐྲྀས་བྱིན་ཕོབ་ཅིག༔ ཧེ་ཆེན་བརྡལ་བའི་གནས་མཆོག་ནས༔ རོམྦུ་གུ་ཧྱས་བྱིན་ཕོབ་ཅིག༔ འཇིག་རྟེན་བརྩེགས་པའི་གནས་མཆོག་ནས༔ ཤཱནྟིཾ་གརྦྷས་བྱིན་ཕོབ་ཅིག༔ ནགས་ཚལ་དྲྭ་བ་ཅན་གྱི་གནས༔
ཉི་ཟླ་དངོས་གྲུབ་བྱིན་ཕོབ་ཅིག༔ དབང་བཞི་ངོ་བོ་གཅིག་ཏུ་སྡུད༔ པདྨ་ཐོད་ཕྲེང་བྱིན་ཕོབ་ཅིག༔ ཐབས་ཤེས་ཟུང་འཇུག་འགྲོ་བ་འདུལ༔ མཐིང་འོད་འབར་བས་བྱིན་ཕོབ་ཅིག༔ རྫུ་འཕྲུལ་སྐུ་ཡི་བཀོད་པ་བསྟན༔ པདྨ་བཛྲས་བྱིན་ཕོབ་ཅིག༔ ཧཱུྃ༔ བདེ་ཆེན་འཁོར་ལོའི་ཕོ་བྲང་ནས༔ རྡོ་རྗེ་ཐོད་ཕྲེང་བྱིན་ཕོབ་ཅིག༔
ལོངས་སྤྱོད་འཁོར་ལོའི་ཕོ་བྲང་ནས༔ པདྨ་ཐོད་ཕྲེང་བྱིན་ཕོབ་ཅིག༔ ཆོས་ཀྱི་འཁོར་ལོའི་ཕོ་བྲང་ནས༔ བུདྡྷ་ཐོད་ཕྲེང་བྱིན་ཕོབ་ཅིག༔ སྤྲུལ་པའི་འཁོར་ལོའི་ཕོ་བྲང་ནས༔ རཏྣ་ཐོད་ཕྲེང་བྱིན་ཕོབ་ཅིག༔ བདེ་སྐྱོང་འཁོར་ལོའི་ཕོ་བྲང་ནས༔ ཀརྨ་ཐོད་ཕྲེང་བྱིན་ཕོབ་ཅིག༔ མེ་ལོང་ཡེ་ཤེས་ངོ་བོ་ཉིད༔ རྡོ་རྗེ་མཁའ་འགྲོས་བྱིན་ཕོབ་ཅིག༔
སོར་རྟོག་ཡེ་ཤེས་ངོ་བོ་ཉིད༔ པདྨ་མཁའ་འགྲོས་བྱིན་ཕོབ་ཅིག༔ ཆོས་དབྱིངས་ཡེ་ཤེས་ངོ་བོ་ཉིད༔ སངས་རྒྱས་མཁའ་འགྲོས་བྱིན་ཕོབ་ཅིག༔ མཉམ་ཉིད་ཡེ་ཤེས་ངོ་བོ་ཉིད༔ རིན་ཆེན་མཁའ་འགྲོས་བྱིན་ཕོབ་ཅིག༔ བྱ་གྲུབ་ཡེ་ཤེས་ངོ་བོ་ཉིད༔ ལས་ཀྱི་མཁའ་འགྲོས་བྱིན་ཕོབ་ཅིག༔ ཧཱུྃ༔ ཡེ་གྲོལ་རྟོགས་པ་འཁོར་འདས་ཁྱབ༔
རྣམ་སྨིན་རིག་འཛིན་བྱིན་ཕོབ་ཅིག༔ ཞི་བའི་དགོངས་པ་བྱམས་པའི་འོད༔ སར་གནས་རིག་འཛིན་བྱིན་ཕོབ་ཅིག༔ རྒྱས་པའི་དགོངས་པ་སྙིང་རྗེའྀ་ཤུགས༔ ཚེ་དབང་རིག་འཛིན་བྱིན་ཕོབ་ཅིག༔ དབང་གི་དགོངས་པས་དགའ་བ་འཕེལ༔ ཕྱག་རྒྱའི་རིག་འཛིན་བྱིན་ཕོབ་ཅིག༔ དྲག་པོའི་དགོངས་པས་བཏང་སྙོམས་ཅན༔ ལྷུན་གྲུབ་རིག་འཛིན་བྱིན་ཕོབ་ཅིག༔ ཧཱུྃ༔
རྒྱ་མཚོའི་ཀློང་ནས་སྐུ་འཁྲུངས་པ༔ པདྨ་འབྱུང་གནས་བྱིན་ཕོབ་ཅིག༔ འཇའ་ལུས་རང་བཞིན་སྐྱེ་འཆི་སྤངས༔ ཙཎྜ་ལཱི་ཡིས་བྱིན་ཕོབ་ཅིག༔ ཡི་དམ་རྒྱུད་སྡེའི་དཀྱིལ་འཁོར་རྫོགས༔ དབང་ཆེན་རྟ་མཆོག་བྱིན་ཕོབ་ཅིག༔ སྨིན་གྲོལ་བུམ་བཟང་ཡང་བཅུད་ལྡན༔ རྡོ་རྗེ་ཕག་མོས་བྱིན་ཕོབ་ཅིག༔ ཧཱུྃ༔ བསིལ་བ་ཚལ་གྱི་གནས་མཆོག་ནས༔
པདྨ་སམ་བྷས་བྱིན་ཕོབ་ཅིག༔ རཱ་ག་རཀྟའི་གནས་མཆོག་ནས༔ བློ་ལྡན་མཆོག་སྲེད་བྱིན་ཕོབ་ཅིག༔ དགའ་བ་ཚལ་གྱི་གནས་མཆོག་ནས༔ པདྨ་རྒྱལ་པོས་བྱིན་ཕོབ་ཅིག༔ སོ་ས་གླིང་གི་གནས་མཆོག་ནས༔ ཉི་མ་འོད་ཟེར་བྱིན་ཕོབ་ཅིག༔ ཟ་ཧོར་གསང་བའི་གནས་མཆོག་ནས༔ ཤཱཀྱ་སེངྒེས་བྱིན་ཕོབ་ཅིག༔ རྡོ་རྗེ་གདན་གྱི་གནས་མཆོག་ནས༔
སེངྒེ་སྒྲ་སྒྲོགས་བྱིན་ཕོབ་ཅིག༔ སྟག་ཚང་སེངྒེ་བསམ་འགྲུབ་ནས༔ རྡོ་རྗེ་གྲོ་ལོད་བྱིན་ཕོབ་ཅིག༔ ཧཱུྃ༔ མཆིམས་ཕུ་དགེའུ་གོང་ཀེའུ་ཚང་ནས༔ སྣང་སྲིད་ཟིལ་གནོན་བྱིན་ཕོབ་ཅིག༔ ཀེའུ་རི་གསང་བ་ཡང་རྫོང་ནས༔ ཡེ་ཤེས་མཚོ་རྒྱལ་བྱིན་ཕོབ་ཅིག༔ བསམ་ཡས་ཆོས་ཀྱི་འཁོར་ལོ་བསྐོར༔ ཁྲི་སྲོང་ལྡེའུ་བཙན་བྱིན་ཕོབ་ཅིག༔
རྫུ་འཕྲུལ་བྲག་ལ་ཕུར་པ་གདབ༔ སངས་རྒྱས་ཡེ་ཤེས་བྱིན་ཕོབ་ཅིག༔ རླུང་སེམས་རྩལ་རྫོགས་ཉི་ཟེར་ཞོན༔ ནམ་མཁའི་སྙིང་པོས་བྱིན་ཕོབ་ཅིག༔ སྟོང་ཉིད་རྟ་སྐད་ཕྱོགས་བཅུར་སྒྲོག༔ རྒྱལ་བ་མཆོག་དབྱངས་བྱིན་ཕོབ་ཅིག༔ མ་མོ་མཁའ་འགྲོ་དབང་དུ་སྡུད༔ དཔལ་གྱི་ཡེ་ཤེས་བྱིན་ཕོབ་ཅིག༔ ལྷ་སྲིན་སྡེ་བརྒྱད་དམ་ལ་བཏགས༔ རླངས་ཆེན་དཔལ་སེང་བྱིན་ཕོབ་ཅིག༔
མཁས་གྲུབ་ཆོས་ཀྱི་སྒྲོ་འདོགས་བཅད༔ བཻ་རོ་ཙ་ནས་བྱིན་ཕོབ་ཅིག༔ ཏིང་འཛིན་རྟོགས་པ་མངོན་དུ་གྱུར༔ གཡུ་སྒྲ་སྙིང་པོས་བྱིན་ཕོབ་ཅིག༔ ནུས་པས་བྲག་ལ་བདུད་རྩི་འབྱིན༔ གཉགས་ཆེན་ཛྙཱ་ནས་བྱིན་ཕོབ་ཅིག༔ དྲག་སྔགས་དམོད་པས་གདུག་པ་འདུལ༔ རྡོ་རྗེ་བདུད་འཇོམས་བྱིན་ཕོབ་ཅིག༔ རྒྱལ་སྲས་མཁའ་སྤྱོད་གནས་སུ་འཕུར༔ ཡེ་ཤེས་དབྱིངས་ཀྱིས་བྱིན་ཕོབ་ཅིག༔
ཁ་ལ་མཚོན་ཐོགས་གཅན་གཟན་འཛིན༔ སོག་པོ་ལྷ་དཔལ་བྱིན་ཕོབ་ཅིག༔ མཁའ་ལྡིང་ལྟ་བུར་དབྱིངས་ལ་བསྐྱོད༔ སྣ་ནམ་ཡེ་ཤེས་བྱིན་ཕོབ་ཅིག༔ གདེང་ཆོག་ཕུར་པས་མངོན་སྤྱོད་གྲུབ༔ དཔལ་གྱི་དབང་ཕྱུག་བྱིན་ཕོབ་ཅིག༔ ཚེ་རབས་མི་བརྗེད་དྲན་པ་རྙེད༔ ལྡན་མ་རྩེ་མང་བྱིན་ཕོབ་ཅིག༔ མངོན་སྤྱོད་དགོངས་པས་གཞན་རྒྱུད་མཐོང་༔ སྐ་བ་དཔལ་བརྩེགས་བྱིན་ཕོབ་ཅིག༔
སྣོད་ཀྱི་རྒྱ་མཚོ་མཁའ་ལ་བཟློག༔ ཤུད་བུ་དཔལ་སེང་བྱིན་ཕོབ་ཅིག༔ འདུན་པས་རོ་ལངས་གསེར་བསྒྱུར་ནུས༔ རྒྱལ་བའི་བློ་གྲོས་བྱིན་ཕོབ་ཅིག༔ འོད་ཀྱི་ལྕགས་ཀྱུས་མཁའ་ལྡིང་འཛིན༔ ཁྱེའུ་ཆུང་ལོ་ཙཱས་བྱིན་ཕོབ་ཅིག༔ དམོད་པའི་ཕོ་ཉས་བྱང་གཡག་འགུགས༔ དྲན་པ་ནམ་མཁས་བྱིན་ཕོབ་ཅིག༔ རྒྱ་མཚོར་ཐོགས་མེད་ཉ་ལྟར་འགྱུ༔ འོ་བྲན་དབང་ཕྱུག་བྱིན་ཕོབ་ཅིག༔
སྲ་མཁྲེགས་ཕ་བོང་ཟན་ལྟར་རོལ༔ རྨ་ཐོག་རིན་ཆེན་བྱིན་ཕོབ་ཅིག༔ རྟོགས་པས་རི་བྲག་ཐོགས་མེད་བགྲོད༔ དཔལ་གྱི་རྡོ་རྗེས་བྱིན་ཕོབ་ཅིག༔ མཁའ་ལ་རྡོ་རྗེ་སྐྱིལ་ཀྲུང་བཞུགས༔ རྒྱལ་བ་བྱང་ཆུབ་བྱིན་ཕོབ་ཅིག༔ གནམ་ལྕགས་ཐོག་རྒོད་མདའ་ལྟར་འཕེན༔ ལང་འགྲོ་དཀོན་མཆོག་བྱིན་ཕོབ་ཅིག༔ པད་འབྱུང་སྤྲུལ་པས་འགྲོ་བ་འདུལ༔ རིག་འཛིན་བླ་མས་བྱིན་ཕོབ་ཅིག༔
ཧཱུྃ༔ བདེ་གཤེགས་ཀུན་གྱི་ཐུགས་སྒྲུབ་སྟེ༔ རྩ་གསུམ་བཀའ་འདུས་བྱིན་ཕོབ་ཅིག༔ ཐབས་ཀྱིས་འགྲོ་དོན་མཛད་པ་ཡི༔ དཔའ་བོ་གིང་བརྒྱད་བྱིན་ཕོབ་ཅིག༔ ཤེས་རབ་གྲོལ་ལམ་སྟོན་མཛད་པའི༔ མ་སྲིང་བརྒྱད་ཀྱིས་བྱིན་ཕོབ་ཅིག༔ བླ་མེད་དཀྱིལ་འཁོར་མཆོད་འབུལ་མ༔ ལྷ་མོ་བཅུ་དྲུག་བྱིན་ཕོབ་ཅིག༔ སྒོ་བཞི་སྐྱོང་མཛད་བདུད་བཞི་བསྲུངས༔
ལངྐ་གིང་བརྒྱད་བྱིན་ཕོབ་ཅིག༔ གནས་ཉུལ་རྣལ་འབྱོར་ཚོགས་ཁང་འགྲིམ༔ དབང་ཕྱུག་ཕྲ་མེན་བྱིན་ཕོབ་ཅིག༔ ཧཱུྃ༔ རྣམ་པར་རྒྱལ་བའི་ཁང་བཟང་ནས༔ ལྷ་ཡི་དབང་པོས་བྱིན་ཕོབ་ཅིག༔ གླིང་བཞིར་དབང་སྒྱུར་དད་དཔོན་པ༔ ཚོགས་བདག་ཚངས་པས་བྱིན་ཕོབ་ཅིག༔ མངའ་དབང་འདོད་སྤྱོད་རྒྱུད་ཀྱིས་ཕྱུག༔ གནོད་སྦྱིན་ཆེན་པོས་བྱིན་ཕོབ་ཅིག༔
དགོས་འདོད་མཆོད་སྦྱིན་དབུལ་ཕོངས་སེལ༔ ཀླུ་ཡི་དབང་པོས་བྱིན་ཕོབ་ཅིག༔ ཞི་བའི་དཀྱིལ་འཁོར་ཤར་སྒོ་སྐྱོང་༔ ཡུལ་འཁོར་སྲུང་བས་བྱིན་ཕོབ་ཅིག༔ རྒྱས་པའི་དཀྱིལ་འཁོར་ལྷོ་སྒོ་སྐྱོང་༔ འཕགས་སྐྱེས་པོ་ཡིས་བྱིན་ཕོབ་ཅིག༔ དབང་གི་དཀྱིལ་འཁོར་ནུབ་སྒོ་སྐྱོང་༔ སྤྱན་མི་བཟང་གིས་བྱིན་ཕོབ་ཅིག༔ དྲག་པོའི་དཀྱིལ་འཁོར་བྱང་སྒོ་སྐྱོང་༔ རྣམ་ཐོས་སྲས་ཀྱིས་བྱིན་ཕོབ་ཅིག༔
ཧཱུྃ༔ དཀྱིལ་འཁོར་ཕྱི་ནང་བར་ཆད་སྲུང་༔ ཁྲོ་བཅུ་ཡབ་ཡུམ་བྱིན་ཕོབ་ཅིག༔ སྐལ་མེད་ལོག་ལྟ་སྒྲོལ་མཛད་པ༔ གནོད་སྦྱིན་མཆེད་གསུམ་བྱིན་ཕོབ་ཅིག༔ སྒྲུབ་ལ་མི་དབང་དམ་སྲི་སྒྲོལ༔ གཏེར་སྲུང་ཡོངས་རྫོགས་བྱིན་ཕོབ་ཅིག༔ ཧཱུྃ༔ བདེ་གཤེགས་ཀུན་འདུས་དཀྱིལ་འཁོར་དུ༔ བླ་མ་རྣམས་ཀྱིས་བྱིན་ཕོབ་ཅིག༔
སྒྲུབ་ཆེན་བཀའ་བརྒྱད་དཀྱིལ་འཁོར་དུ༔ ཡི་དམ་རྣམས་ཀྱིས་བྱིན་ཕོབ་ཅིག༔ མ་རྒྱུད་འདུས་པའི་དཀྱིལ་འཁོར་ནས༔ མཁའ་འགྲོ་རྣམས་ཀྱིས་བྱིན་ཕོབ་ཅིག༔ འཆི་མེད་བསྒྲུབ་པའི་དཀྱིལ་འཁོར་དུ༔ ཚེ་བདག་རྣམས་ཀྱིས་བྱིན་ཕོབ་ཅིག༔ དངོས་གྲུབ་ཀུན་འབྱུང་དཀྱིལ་འཁོར་དུ༔ ནོར་བདག་རྣམ་སྲས་བྱིན་ཕོབ་ཅིག༔ བར་ཆད་ཀུན་སེལ་དཀྱིལ་འཁོར་ནས༔ རྡོ་རྗེ་གཞོན་ནུས་བྱིན་ཕོབ་ཅིག༔
ལས་མཐའ་མངོན་སྤྱོད་དཀྱིལ་འཁོར་དུ༔ ཆོས་སྐྱོང་གཏེར་སྲུང་བྱིན་ཕོབ་ཅིག༔ ཧཱུྃ༔ ཞི་བ་དབྱིངས་ཀྱི་དཀྱིལ་འཁོར་ནས༔ ཐུགས་རྗེའི་སྤྲིན་ཕུང་ཐིབས་སེ་ཐིབ༔ དྲག་པོ་ཁྲག་འཐུང་དཀྱིལ་འཁོར་དུ༔ དགྱེས་པའི་འབྲུག་སྒྲ་འུ་རུ་རུ༔ གཉིས་མེད་སྤྲུལ་པའི་དཀྱིལ་འཁོར་ནས༔ གཟི་བྱིན་གློག་དམར་ཁྱུགས་སེ་ཁྱུག༔ དཀྱིལ་འཁོར་ཀུན་འདུས་ལྷ་ཚོགས་རྣམས༔
བྱིན་རླབས་ཆར་རྒྱུན་ན་ར་ར༔ ཞི་བའི་ལྷ་ཚོགས་སྤུངས་སེ་སྤུང་༔ ཁྲོ་བོའི་དྲག་སྔགས་འུ་རུ་རུ༔ དཔའ་བོས་གར་བྱེད་ཤིགས་སེ་ཤིག༔ དཔའ་མོས་གླུ་ལེན་ཀྱུ་རུ་རུ༔ རིག་འཛིན་སྤྲིན་ལྟར་ཀྱི་ལི་ལི༔ མཁའ་འགྲོའི་བརྡ་སྐད་དི་རི་རི༔ གིང་ཆེན་བྲོ་རྡུང་ཁྲབས་སེ་ཁྲབ༔ གིང་མོས་གར་ཐབས་ཁྱུགས་སེ་ཁྱུག༔ ཆོས་སྐྱོང་ལས་བྱེད་ཤ་ར་ར༔
གནས་ཉུལ་བཤུགས་སྒྲ་ཙི་རི་རི༔ བྱིན་འབེབས་དབྱངས་སྙན་ཏ་ལ་ལ༔ སྐལ་ལྡན་བཞད་གད་ཡ་ལ་ལ༔ བྱིན་འབེབས་གར་ཐབས་ཁྲིགས་སེ་ཁྲིག༔ རིན་ཆེན་དར་དཔྱངས་པུ་རུ་རུ༔ རུས་རྒྱན་གཡེར་ཁ་སི་ལི་ལི༔ ཌཱ་རུ་ཅང་ཏེའུ་ཁྲོ་ལོ་ལོ༔ རྔ་སྒྲ་དུང་སྒྲ་བྷི་རི་རི༔ གནས་མཆོག་དམ་པ་ཉམས་རེ་སྤྲོ༔ གནས་མཆོག་ཉམས་རེ་དགའ་བའི་དཀྱིལ༔
རིགས་འདུས་དཀྱིལ་འཁོར་བྱིན་རེ་ཆེ༔ ལྷ་དང་སྲུང་མ་བག་རེ་དྲོ༔ སྐལ་ལྡན་ཕོ་མོ་དམ་ཚིག་གཙང་༔ དྲི་བཟང་དུད་པ་བསུང་རེ་ཞིམ༔ སྨན་གཏོར་རཀྟ་བཅུད་རེ་ཆེ༔ ཚོགས་ཀྱི་འཁོར་ལོ་ལྷུན་རེ་མཐོ༔ མཱཾ་ས་ཤ་ཆེན་དབྱིངས་སུ་བསྙེགས༔ ཚོགས་ཆང་བདུད་རྩི་མཚོ་ལྟར་འཁྱིལ༔ ཤིང་འབྲས་ཟས་རྣམས་བསམ་ལས་འདས༔ སྤྱན་གཟིགས་མཆོད་སྤྲིན་དཔག་མེད་ཚོགས༔
དམ་ཚིག་ལྔ་ཡིས་རྒྱས་བཏབ་ནས༔ ཡེ་ཤེས་ལྔ་རུ་བྱིན་གྱིས་བརླབས༔ ས་བོན་ཡིག་འབྲུས་དབང་མཆོག་བསྐུར༔ བདག་དང་མོས་པའི་བུ་སློབ་ལ༔ བྱིན་ཕོབ་རྒྱལ་བ་ཐུགས་རྗེ་ཅན༔ སྐུ་ཡི་དབང་མཆོག་ལུས་ལ་བསྐུར༔ སྐྱེ་འཆི་མེད་པའི་དངོས་གྲུབ་སྩོལ༔ གསུང་གི་དབང་བཞི་ངག་ལ་བསྐུར༔ ཚངས་དབྱངས་དྲུག་ཅུའི་དངོས་གྲུབ་སྩོལ༔ ཐུགས་ཀྱི་དབང་བཞི་ཡིད་ལ་བསྐུར༔
འཁྲུལ་འཛིན་ཞིག་པའི་དངོས་གྲུབ་སྩོལ༔ སྒོ་གསུམ་ཐ་མལ་མི་གཡེལ་བར༔ པད་འབྱུང་ཉིད་ལྟར་བདག་གྱུར་ཅིག༔ ཨོཾ་ཕཻཾ་ཕཻཾ་ས་མ་ཡ་ཨ་བེ་ཤ་ཡ་ཨ་ཨཱ༔ ཧཱུྃ་ཧཱུྃ་ཧཱུྃ༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཙིཏྟ་ཧྲིཾ་ཧྲིཾ་ཛ་སིདྡྷི་ཕ་ལ་ཧཱུྃ་ཕཊ྄ཿ
ཅེས་པས་རིག་པ་ངར་བསྐྱེད་ལ་རོལ་མོ་དྲག་ཏུ་བརྡུངས་ལ༔ དམིགས་པ་ནི༔ ཨོ་རྒྱན་མཁའ་སྤྱོད་འོག་མིན་བཀོད་ཞིང་སོགས་དང་རང་རང་གནས་ནས་རྒྱལ་བ་རིག་འཛིན་བརྒྱུད་བཅས་ཁ་བ་བུ་ཡུག་འཚུབས་པ་ལྟར་བྱོན་ནས་དཀྱིལ་འཁོར་དང་མཆོད་པའི་བྱེ་བྲག་ཁྱད་པར་འདུས་པའི་ལས་ཅན་གྱི་འཁོར་དཔའ་བོ་མཁའ་འགྲོ་བུ་སློབ་རྣམས་ལ་ཐིམ་པས་ཐུགས་རྗེ་བྱིན་རླབས་ཀྱི་ཤུགས་གཡོས་ཏེ་གཟི་བརྗིད་མི་བཟོད་པར་བསྒོམ༔
ཡེ་ཤེས་པ་བྱིན་འབེབས་པའི་རྟགས་སུ་ས་གཡོ་རི་འབིར་རླུང་ཆར་ཁུ་རླངས་གཏིབས༔ འཇའ་འོད་འཁྱིལ་བ་བཀྲ་ཤིས་པའི་རྟགས་རྣམས་འབྱུང་༔ ལུས་བདེ་དྲོད་གཡོ་ནུས་པ་བསྐྱེད་རྣམ་རྟོག་རྒྱུན་ཆད༔ འདར་འཕར་ལ་སོགས་ངོ་མཚར་བའི་ཉམས་འབྱུང་༔ ལུས་བ་སྤུ་གཡོ་ལ་གདན་གྱི་ཁ་ནས་ཡར་འཕར་ནུས་པ་སོགས་ཉམས་འཕར༔ ཡང་ན་སྔར་ལས་མེད་པའི་རྟོགས་པ་ཁྱད་པར་ཅན་འཁྲུངས༔ རྨི་ལྟས་བཟང་པོ་འབྱུང་༔ བྱིན་འབེབས་པ་ནི༔ སྒྲུབ་ཁང་ལ་དཀྱིལ་འཁོར་དབང་བསྐུར་བ༔ གནས་རི་བཟང་པོར་ལས་གྲུབ་སྐབས༔
སྐུ་གསུང་ཐུགས་རྟེན་ལ་རབ་གནས་བསྐྱར་བ་སོགས་ལ་མེད་ཐབས་མེད་པ་ཡིན༔ དེ་ལྟར་བྱིན་འབེབས་ཀྱི་རིགས་རྣམས་རྗེ་བཙུན་ཆེན་པོས་དཀྱིལ་འཁོར་རྣམ་གསུམ་ཞལ་ཕྱེས་ནས་རྔ་ཡབ་དཔལ་རི་ལ་བྱོན་ཁར་ལྷ་ཀླུ་མི་དང་མི་མ་ཡིན་དང་ཁྱད་པར་རྒྱལ་ཆེན་སྡེ་བཞི་བཅས་ཀྱིས༔ མཎྜལ་ཕུལ་ཏེ་ཞུས་པའི་ཚེ༔ རིག་འཛིན་ཆེན་པོས་མདོ་སྔགས་རྒྱ་བོད་ཀྱི་རྒྱུད༔ དབང་བཞི་བཀའ་ཆེན་འདུས་པའི་དཀྱིལ་འཁོར་བཅས་ལས་ཕྱོགས་སྒྲིལ་བྱིན་འབེབས་འདི་ཉིད༔ ཡེ་ཤེས་མཚོ་རྒྱལ་གྱིས་དབུ་མཛད་ནས་རྗེ་འབངས་ཉེར་ལྔ་ལྷ་ཀླུ་བཀའ་བབ་བཅས་ལ་གདམས་པའི་ཤོག་དྲིལ་གནོད་སྦྱིན་མཆེད་གསུམ་ལ་བཀའ་གདམས་པའོ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ མི་ནུབ་རྒྱ༔ ྀཨཚ་རྒྱ༔ ཁོ་བོ་རིག་འཛིན་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཁྱི་ལོར་བསམ་ཡས་མཆིམས་ཕུ་ནས་གདན་དྲངས་ཤིང་ལྕགས་ཕག་ལོར་ཁམས་ཚིནྡྷ་ཧ་ནཱ་ག་ཀོ་ཊི་མ་ལ་ཡ་ཡི་གནས་སུ་ཞལ་རྒྱས་པའོ།། །། ཅ༽ ༄༅། །རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ སྤྲོ་བསྡུ་དམིགས་པའི་འཛབ་དགོངས་ཡེ་ཤེས་དོན་གསལ་བཞུགས་སོ༔ རྒྱལ་དབང་ཀུན་འདུས་གར་གྱི་དབང་ཕྱུག་ལ་ཕྱག་འཚལ་ལོ༔ ས་མ་ཡ༔ ཨེ་མ་ཁོ་བོ་བདག་འདྲ་པདྨ་འབྱུང་གནས་ཀྱིས༔
དོན་གསལ་སྙིང་ཐིག་མན་ངག་རིན་ཆེན་ལས༔ བསྐྱེད་རྫོགས་གཞི་ལམ་དོན་རྟོགས་ཟུང་འཇུག་གིས༔ སྤྲོ་བསྡུ་ཙམ་གྱིས་སྤྱི་ཆིངས་ངོ་སྤྲོད་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དེ་ཡང་སྔགས་བཟླས་བརྩོན་པའི་རྣལ་འབྱོར་ལ༔ ཕྱི་ནང་གསང་གསུམ་གྱི་ངོ་སྤྲོད་དེ༔ ཐོག་མར་ཆོས་སྐུའི་ངོ་སྤྲོད་གསལ་གདབ་ནི༔ ཧཱུྃ༔
རང་རིག་སྣང་བ་མཐའ་ཡས་སྐུ༔ སྨྲ་བརྗོད་བྲལ་བའི་སེམས་ལ་ལྟོས༔ འཁོར་གསུམ་གདོད་ནས་རྣམ་དག་ངང་༔ འཁོར་འདས་དབྱེ་བའི་ས་མཚམས་འདས༔ དྲན་རྫོགས་བླ་མ་ཆོས་ཀྱི་སྐུ༔ ཀ་དག་འོད་གསལ་གཉུག་མའི་གཤིས༔ ཆོས་སྐུ་སྣང་མཐའ་གཞན་ན་མེད༔ མི་རྟོག་ཡེ་ཤེས་ངོ་མཚར་ཆེ༔ ཨོཾ་ཨ་མི་དྷེ་ཝ་ཧྲཱིཿ ཞེས་པའི་སྔགས་ཕྲེང་གང་མང་བཟླས༔
དེ་ནས་སྤྲོ་བསྡུ་བྱ་བ་ནི༔ ཧཱུྃ༔ སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔ བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་ཆོས་སྐུར་རོལ༔ སྤྱོད་པ་རེ་དོགས་བླང་དོར་ཟད༔
ཀུན་ཀྱང་འབྲས་བུའི་ངོ་བོར་ལྡན༔ ཨོཾ་ཨ་མི་དྷེ་ཝ་ཧྲཱིཿ དེ་ནས་ལོངས་སྐུའི་ངོ་སྤྲོད་ནི༔ ཧཱུྃ༔ རང་རིག་བླ་མ་རྡོ་རྗེ་འཆང་༔ ཟང་ཐལ་འགགས་མེད་སེམས་ལ་ལྟོས༔ སྨྲ་བརྗོད་བྲལ་ཡང་སྣ་ཚོགས་འཆར༔ རང་བཞིན་ཀློང་ལས་ཐུགས་རྗེའི་རྩལ༔ ཀུན་གྱི་བྱེད་པོ་བདག་མེད་ཉིད༔ གང་ཤར་བླ་མ་ལོངས་སྤྱོད་རྫོགས༔
སྒྲ་གྲགས་འགགས་མེད་སྟོང་པའི་དབྱིངས༔ ལོངས་སྐུ་སྟོན་པ་གཞན་དུ་མེད༔ སྤྲོས་བྲལ་རང་གྲོལ་ངོ་མཚར་ཆེ༔ ཨོཾ་བཛྲ་ས་ཏྭ་ཛྙཱ་ན་དྷ་ར་ཧཱུྃ༔ ཞི་བའི་སྔགས་ཕྲེང་གང་མང་བཟླས༔ ཧཱུྃ༔ སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔
བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་ལོངས་སྐུ་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔ ཨོཾ་བཛྲ་ས་ཏྭ་ཛྙཱ་ན་དྷ་ར་ཧཱུྃ༔ དེ་ནས་སྤྲུལ་སྐུའི་ངོ་སྤྲོད་ནི༔ ཧཱུྃ༔ རང་རིག་པདྨ་འབྱུང་གནས་སྐུ༔ སྣ་ཚོགས་ཤར་གྲོལ་སེམས་ལ་ལྟོས༔
ཅིར་སྣང་སྒྱུ་མའི་ངང་ཚུལ་ཉིད༔ སྣོད་བཅུད་དཀྱིལ་འཁོར་ལྷ་ཡི་ཞིང་༔ རང་ལུས་དག་ཀྱང་གཞལ་ཡས་ཁང་༔ རྩ་ཁམས་བླ་མ་སྤྲུལ་པའི་སྐུ༔ གཟུགས་རྣམས་དཔའ་བོ་མཁའ་འགྲོའི་ངང་༔ སྤྲུལ་སྐུ་པད་འབྱུང་གཞན་ན་མེད༔ སྤྲུལ་སྐུ་དྲྭ་བ་ངོ་མཚར་ཆེ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ སྔགས་ཕྲེང་གང་མང་བཟླས༔
ཧཱུྃ༔ སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔ བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་སྤྲུལ་སྐུ་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔
ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ སྔགས་ཕྲེང་བར་མེད་དུ་འཁོར༔ རྣལ་འབྱོར་རང་རིག་ཉམས་དགའ་འོད་གསལ་གྱི་ངང་དུ་དབྱིངས་རིག་བསྲེ༔ རྗེས་སུ་དངོས་གྲུབ་བླང་བ་ནི༔ ཧཱུྃ༔ བླ་མ་རིག་འཛིན་བདེ་གཤེགས་འདུས༔ དཀྱིལ་འཁོར་ལྷ་ཡི་ཚོགས་རྣམས་ཀྱི༔ བསྙེན་སྒྲུབ་བཟླས་བརྗོད་མཐའ་རུ་ཕྱིན༔

རང་ཉིད་ལྷ་ལ་ལྷ་ཉིད་རང་༔ རང་བྱུང་ལྷན་སྐྱེས་ངོ་བོ་འཕྲོས༔ བསྐྱེད་དང་རྫོགས་པའི་བྱེ་བྲག་རྣམས༔ སྒྱུ་མ་ཙམ་དུ་སྤྲུལ་བསྒྱུར་ཉིད༔ དོན་མཐོང་ཅི་བཞིན་ལམ་དུ་ལྷོང་༔ དེང་སང་སྐྱ་རེངས་དང་པོ་ཤར༔ རྡོ་རྗེ་སྲིན་པོ་ནམ་ལངས་ཉེ༔ དངོས་གྲུབ་འགུགས་པའི་དུས་ལ་བབ༔ རྒྱལ་བའི་ཐུགས་དམ་གནས་ནས་བསྐུལ༔ སྒྲུབ་པའི་རིག་འཛིན་བདག་ཅག་ལ༔ སྐུ་གསུང་ཐུགས་ཀྱི་དབང་བཞི་སྩོལ༔
རྩ་གསུམ་ལྷ་དངོས་བདག་གྱུར་ཅིག༔ ཨོཾ་ཀཱ་ཡ་སིདྡྷི༔ ཝཱཀྐ་སིདྡྷི༔ ཙིཏྟ་སིདྡྷི༔ གུ་ན་སིདྡྷི༔ གུ་ཧྱ་སིདྡྷི༔ སརྦ་སིདྡྷི་ཨཱ་བྷི་ཥིཉྩ་ཧཱུྃ༔ ཞེས་དབང་དང་དངོས་གྲུབ་བླང་༔ དོན་གཉིས་ཡང་དག་ཐོབ་པར་བསམ༔ ས་མ་ཡ༔
ཨེ་མཿ མན་ངག་དོན་གསལ་མེ་ལོང་བཞག༔ གནད་ཟབ་བཅུད་འདུས་སྙིང་ཐིག་འདི༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཁྱི་ལོར་བོད་ཡུལ་བསམ་ཡས་མཆིམས་ཕུ་ཀེའུ་ཚང་ནས་གདན་དྲངས་ཤིང་ཆུ་ཕོ་སྟག་གི་ལོར་སྦས་ཡུལ་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།། །། ཐུན་གཏོར་འབུལ་བ་ནི༔ ཧཱུྃ༔ རྩ་གསུམ་ཀུན་འདུས་བདེ་གཤེགས་དཀྱིལ་འཁོར་དུ༔ ཕྱི་ནང་གསང་བའི་བླ་མེད་མཆོད་གཏོར་འབུལ༔ དེང་འདིར་བྱིན་རླབས་ཐུགས་དམ་རྒྱུད་བསྐུལ་ནས༔ སྒྲུབ་ལ་དབང་བཞི་མཆོག་ཐུན་སྩལ་དུ་གསོལ༔ ཨོཾ་ཨཱཿཧཱུྃ༔ བླ་མ་ཡི་དམ་མཁའ་འགྲོ་ཆོས་སྐྱོང་ནོར་ལྷ་གཏེར་བདག་ལ་སོགས་པ་རྣམས་ཀྱི་ཞལ་དུ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་ཐུན་གཏོར་འབུལ༔
གདམས་པ་ཟབ་མོ་བདེ་ཆེན་གསང་ལམ་བགྲོད་པར་མོས་པའི་ཡིད་མི་ཕྱེད་པའི་ལྷག་བསམ་འདུན་པས་སོར་རྩེ་སྤྱི་བོར་ཐལ་མོ་སྦྱར་ལ་དཀོན་མཆོག་མཆོད་སྤྲིན་ལ་འབད་འབུང་བགྱིས་སོ༔ ན་མོ་ཧཱུྃ༔ ཕྱོགས་དུས་བདེ་གཤེགས་མ་ལུས་འདུས་པའི་ཚོགས༔ སྣང་སྲིད་ཞིང་ཁམས་ལྷར་གསལ་བཞུགས་པ་ལ༔ བདག་སོགས་འགྲོ་བ་མ་གྱུར་སེམས་ཅན་གྱིས༔ ཕྱག་འཚལ་མཆོད་འབུལ་གུས་པས་གསོལ་བ་འདེབས༔ ཨོྃ་བཛྲ་ས་མ་ཡ་ཏིཥྛ་ལྷན༔ ན་མོ་ཧཱུྃ༔ ཕྱོགས་བཅུ་དུས་བཞིར་བཞུགས་པའི་སངས་རྒྱས་དང་༔ བྱང་སེམས་རིག་འཛིན་འཕགས་ཚོགས་འདུས་སྡེ་ལ༔
བདག་ཅག་གུས་པས་སྐྱབས་མཆིས་ཕྱག་འཚལ་ལོ༔ ན་མོ་ཧཱུྃ༔ ཆོས་སྐུ་སྐྱེ་བ་མེད་པའི་ངང་ཉིད་ལས༔ སངས་རྒྱས་ཐམས་ཅད་ཐུགས་ལས་སྐྱེས་པའི་ཡབ༔ སྣང་མཐའ་འོད་དཔག་མེད་ལ་ཕྱག་འཚལ་ལོ༔ ཆོས་ཀྱི་སྐུ་ཡིས་བྱམས་པའི་སྤྱན་གྱིས་གཟིགས༔ སྙིང་རྗེ་ཐུགས་ཀྱིས་འགྲོ་དྲུག་གནས་ནས་འདྲེན༔ འཕགས་མཆོག་ནམ་མཁའི་རྒྱལ་པོར་ཕྱག་འཚལ་ལོ༔ སྣང་སྟོང་སྐུ་ལ་ཡེ་ཤེས་རྒྱུན་ཆད་མེད༔ ཆོས་སྒོ་བརྒྱད་ཁྲི་བཞི་སྟོང་འབྱུང་བའི་ཡུམ༔
དབྱིངས་ཕྱུག་ཕ་རོལ་ཕྱིན་མར་ཕྱག་འཚལ་ལོ༔ ཤར་ཕྱོགས་མངོན་པར་དགའ་བའི་ཞིང་ཁམས་སུ༔ རྡོ་རྗེ་སེམས་དཔའ་ལོངས་སྤྱོད་རྫོགས་པའི་ཆས༔ ཞི་བའི་རིག་འཛིན་རྣམས་ལ་ཕྱག་འཚལ་ལོ༔ བྱང་ཆུབ་སེམས་མ་ས་ཁམས་རྣམ་པར་དག༔ མེ་ལོང་ཡེ་ཤེས་སངས་རྒྱས་བྱང་སེམས་ཡུམ༔ སངས་རྒྱས་སྤྱན་མའི་སྐུ་ལ་ཕྱག་འཚལ་ལོ༔ ལྷོ་ཕྱོགས་དཔལ་དང་ལྡན་པའི་ཞིང་ཁམས་སུ༔ རིན་ཆེན་འབྱུང་ལྡན་ལོངས་སྤྱོད་རྫོགས་པའི་ཆས༔ རྒྱས་པའི་རིག་འཛིན་རྣམས་ལ་ཕྱག་འཚལ་ལོ༔
བྱང་ཆུབ་སེམས་མ་ཆུ་ཁམས་རྣམ་པར་དག༔ མཉམ་ཉིད་ཡེ་ཤེས་སངས་རྒྱས་བྱང་སེམས་ཡུམ༔ མཱ་མ་ཀཱི་ཡི་སྐུ་ལ་ཕྱག་འཚལ་ལོ༔ ནུབ་ཕྱོགས་བདེ་བ་ཅན་གྱི་ཞིང་ཁམས་སུ༔ རྣམ་པར་སྣང་མཛད་ལོངས་སྤྱོད་རྫོགས་པའི་ཆས༔ དབང་གི་རིག་འཛིན་རྣམས་ལ་ཕྱག་འཚལ་ལོ༔ བྱང་ཆུབ་སེམས་མ་མེ་ཁམས་རྣམ་པར་དག༔ སོར་རྟོག་ཡེ་ཤེས་སངས་རྒྱས་བྱང་སེམས་ཡུམ༔ གོས་དཀར་མོ་ཡྀ་སྐུ་ལ་ཕྱག་འཚལ་ལོ༔ བྱང་ཕྱོགས་ལས་རབ་རྫོགས་པའི་ཞིང་ཁམས་སུ༔
དོན་ཡོད་གྲུབ་པ་ལོངས་སྤྱོད་རྫོགས་པའི་ཆས༔ དྲག་པོའི་རིག་འཛིན་རྣམས་ལ་ཕྱག་འཚལ་ལོ༔ བྱང་ཆུབ་སེམས་མ་རླུང་ཁམས་རྣམ་པར་དག༔ བྱ་གྲུབ་ཡེ་ཤེས་སངས་རྒྱས་བྱང་སེམས་ཡུམ༔ དམ་ཚིག་སྒྲོལ་མའི་སྐུ་ལ་ཕྱག་འཚལ་ལོ༔ འཕགས་པའི་ཞིང་ཁམས་འོག་མིན་འཐུག་པོ་བཀོད༔ སངས་རྒྱས་བྱང་སེམས་རིག་འཛིན་འདུས་སྡེ་ལ༔ ལུས་ངག་ཡིད་གསུམ་གུས་པས་ཕྱག་འཚལ་ལོ༔ ཨོྃ་བཛྲ་ས་ཏྭ་ཧཱུྃ༔ ཨོྃ་རཏྣ་ས་ཏྭ་ཧཱུྃ༔
ཨོྃ་པདྨ་ས་ཏྭ་ཧཱུྃ༔ ཨོྃ་ཀརྨ་ས་ཏྭ་ཧཱུྃ༔ ཨོཾ་གུ་རུ་ས་ཏྭ་ཧཱུྃ༔ ཨོྃ་དྷེ་ཝ་ས་ཏྭ་ཧཱུྃ༔ ཨོྃ་ཌཱཀྐི་ས་ཏྭ་ཧཱུྃ༔ དེ་ནས་རིག་འཛིན་ཕྱག་རབས་ནི༔ ན་མོ་ཧཱུྃ༔ ཀུན་གཞི་མ་བཅོས་སངས་རྒྱས་འབྱུང་བའི་གནས༔ འཇའ་ལུས་དཔལ་འབར་རྐང་གཉིས་སངས་རྒྱས་གཙོ༔ པད་འབྱུང་ཚེ་དཔག་མེད་ལ་ཕྱག་འཚལ་ལོ༔
མཁའ་སྤྱོད་རྔ་ཡབ་དག་པ་རིག་འཛིན་གནས༔ རྔ་ཡབ་པདྨ་འོད་ཀྱི་ཞིང་ཁམས་སུ༔ ཨོ་རྒྱན་རིན་པོ་ཆེ་ལ་ཕྱག་འཚལ་ལོ༔ ཧཱུྃ༔ བདེ་སྟོང་ཡེ་ཤེས་ཟབ་རྒྱ་ཐེག་ཆེན་མཛོད༔ བདེ་གཤེགས་རིག་འཛིན་རྣམས་ཀྱི་ཡུམ་ཆེན་མོ༔ མནྡ་ར་བའི་སྐུ་ལ་ཕྱག་འཚལ་ལོ༔ ཧཱུྃ༔ ཤར་ཕྱོགས་ལྟ་ན་སྡུག་པའི་ཞིང་ཁམས་སུ༔ རྡོ་རྗེ་ཐོད་ཕྲེང་སྤྲུལ་སྐུའི་ཆ་ལུགས་འཆང་༔
བདེ་བ་རིག་འཛིན་སྐུ་ལ་ཕྱག་འཚལ་ལོ༔ བྱམས་པའི་འོད་ཟེར་འགྲོ་ལ་འགྱེད་པ་ཡི༔ བདེ་གཤེགས་རིག་འཛིན་རྒྱལ་ཡུམ་རྡོ་རྗེའི་རིགས༔ ཡེ་ཤེས་མཚོ་རྒྱལ་སྐུ་ལ་ཕྱག་འཚལ་ལོ༔ ཧཱུྃ༔ ལྷོ་ཕྱོགས་འཐུག་པོ་བཀོད་པའི་ཞིང་ཁམས་སུ༔ རཏྣ་ཐོད་ཕྲེང་སྤྲུལ་སྐུའི་ཆ་ལུགས་འཆང་༔ ཕྱག་རྒྱ་རིག་འཛིན་སྐུ་ལ་ཕྱག་འཚལ་ལོ༔ ཧཱུྃ༔ སྙིང་རྗེ་ལྕགས་ཀྱུས་རིགས་དྲུག་གནས་ནས་འདྲེན༔
བདེ་གཤེགས་རིག་འཛིན་རྒྱལ་ཡུམ་རིན་ཆེན་རིགས༔ ཀ་ལ་སིདྡྷིའི་སྐུ་ལ་ཕྱག་འཚལ་ལོ༔ ཧཱུྃ༔ ནུབ་ཕྱོགས་མཁའ་དབྱིངས་བརྩེགས་པའི་ཞིང་ཁམས་སུ༔ པདྨ་ཐོད་ཕྲེང་སྤྲུལ་སྐུའི་ཆ་ལུགས་འཆང་༔ ཚེ་དབང་རིག་འཛིན་སྐུ་ལ་ཕྱག་འཚལ་ལོ༔ དགའ་བའི་ཤུགས་འཆང་སྐྱེ་གནས་སྒོ་བཞི་ཁེགས༔ བདེ་གཤེགས་རིག་འཛིན་ཡུམ་ཆེན་པདྨའི་རིགས༔ ཤཱཀྱ་དྷེ་མའི་སྐུ་ལ་ཕྱག་འཚལ་ལོ༔ ཧཱུྃ༔
བྱང་ཕྱོགས་ལྕང་ལོ་འཁྱིལ་བའི་ཞིང་ཁམས་སུ༔ ཀརྨ་ཐོད་ཕྲེང་སྤྲུལ་སྐུའི་ཆ་ལུགས་འཆང་༔ ལྷུན་གྲུབ་རིག་འཛིན་སྐུ་ལ་ཕྱག་འཚལ་ལོ༔ ཧཱུྃ༔ སྟོང་ཉིད་དགོངས་པས་སྐུ་བཞིའི་ས་བོན་རྙེད༔ བདེ་གཤེགས་རིག་འཛིན་རྒྱལ་ཡུམ་ལས་ཀྱི་རིགས༔ བཀྲ་ཤིས་ཁྱེའུ་འདྲེན་སྐུ་ལ་ཕྱག་འཚལ་ལོ༔ ས་སྤྱོད་དག་པ་མཁའ་སྤྱོད་རྣམ་དག་ཞིང་༔ ཇི་སྙེད་བཞུགས་པའི་རིག་འཛིན་བརྒྱུད་བཅས་ལ༔ མི་ཕྱེད་ཡིད་ཀྱི་གདུང་བས་ཕྱག་འཚལ་ལོ༔
ཨོྃ་བཛྲ་གུ་རུ་པདྨ་དྷ་ར་དྷེ་ཝ་ཌཱཀྐི་ནཱི་ས་མ་ཡ་ཨ་ཏི་པུ་ཧོཿ པྲ་ཏཱིཙྪ་ཧོཿ ན་མོ་པུ་རུ་ཤ་ཡ་ཧོཿ དེ་ནས་སྒྲིབ་སྦྱང་ཕྱག་བཤགས་ནི༔ ན་མོ་ཕྱོགས་བཅུའི་ཞིང་དུ་བཞུགས་པའི་སངས་རྒྱས་དང་༔ བྱང་སེམས་འཕགས་ཚོགས་བདག་ལ་དགོངས་སུ་གསོལ༔ བདག་སོགས་སྐྱེ་བ་འདི་དང་ཚེ་རབས་སུ༔ རྣམ་སྨིན་འཁོར་བའི་རྒྱུ་བསགས་ཅི་མཆིས་པ༔ བདེ་གཤེགས་རྒྱལ་བའི་མདུན་དུ་མཐོལ་ལོ་བཤགས༔ དེ་བཞིན་མཚམས་མེད་ལྔ་ཡི་ལས་ལ་ནི༔
མ་བྱིན་ལེན་དང་རྐུ་འཕྲོག་བཅོམ་པ་དང་༔ གཞན་ལ་འཕྲོག་ཏུ་བཅུག་དང་བཀའ་སྩལ་པ༔ དཀོན་མཆོག་མཆོད་པ་ཕྲི་དང་བཅོམ་པ་དང་༔ ལྷ་ཁང་དཀར་མེ་བཅོམ་དང་སྙན་དར་བྲེགས༔ དེ་བཞིན་གསུང་རབ་ཀློག་པའི་གླུད་ཟོས་དང་༔ མཆོད་རྟེན་གང་ཞིག་སཱཙྪའི་དཀོར་ལ་འབག༔ ཞལ་ཟས་བཅོམ་དང་མེ་ཏོག་ཡོན་ཆབ་བཅད༔ དྲི་སྤོས་ངར་བསད་འབོག་པའི་ཐལ་བ་སྤུར༔ འོག་རླུང་ར་སུན་དྲི་དང་ཐ་དུད་བཏང་༔ བྲིས་སྐུ་ཐང་རྟེན་ནོ་གཡོལ་ཆུ་ཤར་བགོམས༔
གཙུག་ལག་འབག་པའི་གཤང་ལྕི་འདོར་བ་དང་༔ རྒྱལ་བའི་ཁྲི་གདན་རྣམས་ལ་འགོམ་པ་དང་༔ དེ་བཞིན་ཕྱོགས་བཅུའི་དགེ་འདུན་བཅོམ་པ་དང་༔ ཕ་དང་མ་ཡི་དོན་དུ་སློང་བ་དང་༔ རང་གི་ལྟོ་གོས་དོན་དུ་སློང་བ་དང་༔ མ་སྦྱིན་པ་ལ་ཡང་ཡང་སློང་བ་དང་༔ མ་མཐོང་བ་ལ་འཕྲོག་དང་རྐུ་བ་དང་༔ གཞན་ལ་འཕྲོག་པའི་ལས་ཀྱིས་བསྐུལ་བ་དང་༔ མ་འོས་པ་ཡི་ཕྱག་སྣ་ལེན་པ་དང་༔ མི་ཞུ་བ་ཡི་འབུལ་ཚོགས་སྡུད་པ་དང་༔
བདུན་ཞག་བཞི་བཅུའི་དཀོར་ལ་འབག་པ་དང་༔ ཆོས་གོས་བླ་གོས་སྐྱེ་བོས་རེག་པ་དང་༔ བུད་མེད་རྣམས་ཀྱིས་སྦགས་པའི་ཟས་ལ་སོགས༔ དཀོན་མཆོག་གསུམ་ལ་གནོད་པའི་ལས་བསགས་པ༔ མཚམས་མེད་དང་པོ་བགྱིས་པ་མཐོལ་ལོ་བཤགས༔ དེ་ནས་མི་གཙང་མཚམས་མེད་བསགས་པའི་རྒྱུ༔ དཀོན་མཆོག་རྣམ་པ་གསུམ་གྱི་གླུད་ཟོས་དང་༔ དགེ་འདུན་ནོར་བརྣག་ཅན་གྱི་དཀོར་ཟས་དང་༔ མཚན་ཉིད་གྲུབ་མཐའ་པ་ཡི་ཁ་འཕྲོ་ཟས༔ རིགས་དྲུག་ཁ་ཆིངས་བགྱིས་པའི་ཡས་རྫས་དང་༔
སྡིག་སྤྱོད་རྒྱལ་པོས་ཕྲོགས་པའི་བཅོམ་ཟས་དང་༔ སྡེ་བརྒྱད་ཁ་ཆིངས་སེར་བ་སྲུང་བའི་ཡོན༔ དམངས་པོའི་ལན་ཆགས་སྲིའུ་གསོ་བའི་གླ༔ ཚོང་འདུས་ལ་སོགས་ཤན་པའི་ལག་ཟས་དང་༔ ལྷོ་ཚོང་བྱང་ལ་འདྲེན་སོགས་མཐའ་ཟས་དང་༔ སྨོན་ལམ་ལོག་པས་འབྲེལ་བའི་མནའ་ཟས་དང་༔ ཉམས་པའི་ཟས་དང་ཉམས་པའི་གོས་ལ་འབག༔ དམ་ཉམས་གྲོགས་དང་འགྲོགས་པ་ལ་སོགས་པ༔ མི་གཙང་པ་ལ་འབག་པའི་ལས་བསགས་པ༔ མཚམས་མེད་གཉིས་པ་བགྱིས་པ་མཐོལ་ལོ་བཤགས༔
ཁྱད་པར་མི་མཐུན་སྦྱོར་བ་རྩུབ་པའི་ལས༔ ཕྱོགས་བཅུར་འཁྲུག་པའི་དམག་ཆེན་གཡུལ་ངོ་བསྐུལ༔ འབྱུང་བ་འཁྲུག་པའི་རྫས་ངན་བསྲེགས་པ་དང་༔ ཟུར་ཟ་བགྱིས་པ་དགོན་སྡེ་དཀྲུགས་པ་དང་༔ བྱང་སེམས་དགེ་འདུན་མཐུན་གཉིས་ཕྱེ་བ་དང་༔ མ་མཐོང་ཚུན་གྱིས་རྒྱུས་ཆེན་བཤད་པ་དང་༔ ཕ་མ་སྤུན་ཟླ་གཉེན་འཁོར་དཀྲུགས་པ་དང་༔ ཡུལ་གྲུ་མཐའ་འཁོབ་འཁྲུག་པའི་གཞི་བཞག་དང་༔ དོན་མེད་རྣམས་ལ་ལམ་གོལ་བསླབ་པ་དང་༔ དུས་མ་ཡིན་པར་གཏམ་ངན་བཤད་པ་དང་༔
ཉེས་མེད་སེམས་ཅན་ཀུ་དིར་སྒྲོགས་པ་དང་༔ ཉམ་ཆུང་རྣམས་ལ་སྔངས་སྐྲག་བགྱིས་པ་སོགས༔ ཕྲ་མ་བཅུག་དང་རྫུན་སྨྲ་དབྱེན་བགྱིད་པ༔ མཚམས་མེད་གསུམ་པ་བསགས་པ་མཐོལ་ལོ་བཤགས༔ དེ་བཞིན་ལུས་ངག་ཡིད་ཀྱི་སྒོ་ནས་ནི༔ ཕ་ནི་དང་པོ་སྒྱུ་ལུས་སྦྱིན་པའི་གཉེན༔ ཚིག་རྩུབ་འཐབ་དང་སྦྱོར་བ་ངན་པ་དང་༔ དེ་བཞིན་མ་ནི་སྒྱུ་ལུས་བསྐྱེད་པ་སྟེ༔ ཁེངས་སེམས་ཆེ་བས་དྲིན་ལན་བཅག་པའི་རིགས༔ ལུས་དང་སེམས་ཀྱི་ཕ་མ་བསད་པ་དང་༔
དེ་བཞིན་ལས་ཀྱི་ཕ་མར་གྱུར་པ་ཡི༔ དྲིན་ཅན་སྒོ་ནོར་བཟང་པོ་བསད་པ་དང་༔ ཞོན་རྟ་བཀལ་ཁལ་བུ་ལོན་དམྱལ་བ་སྟེར༔ རྨོ་རྐོ་ཚོང་འདུས་དམྱལ་བ་དངོས་བསགས་དང་༔ སེམས་ཅན་མ་བུ་ཕྲལ་ནས་བསད་པ་དང་༔ དུས་གཅིག་གྲངས་མེད་སྲོག་བཅད་ཉ་འཕྲང་བྱས༔ ཕག་དང་གཅན་གཟན་སྡིག་པའི་རིང་བསྲེལ་ཟོས༔ སྔོན་གྱི་ལན་ཆགས་སྲོག་ལན་བསད་པ་དང་༔ ཞེ་སྡང་མི་དང་གདུག་པའི་ཁྱི་དང་ནི༔ ང་རྒྱལ་རྟ་དང་འདོད་ཆགས་བྱ་དང་ནི༔
གཏི་མུག་ཕག་དང་ཤིན་ཏུ་ཁྲོ་བ་སྦྲུལ༔ ཉེས་མེད་བཙོན་དུ་བཅུག་དང་རི་དྭགས་བསད༔ དྲིན་ཆེན་ལུས་ཀྱིས་བསྐྱངས་པའི་གནག་ལུག་བསད༔ ཚེ་གཅིག་སངས་རྒྱས་སྟེར་བའི་བླ་མ་ལ༔ ལུས་ཀྱིས་ལྟུང་བ་བསགས་པས་དམ་ཚིག་བསད༔ ངག་གིས་སྐུར་བ་བཏབ་པས་དམ་ཆོས་བསད༔ ཡིད་ཀྱིས་ལོག་ལྟ་བགྱིད་པས་སངས་རྒྱས་བསད༔ བསྙེན་བཀུར་མོས་པ་མ་བགྱིས་དགེ་འདུན་བསད༔ དབང་བསྐུར་དམ་ཚིག་མ་སྲུང་སྡོམ་པ་བསད༔ ལྟུང་བ་བཞི་དང་བཅས་པའི་བསླབ་པ་བསད༔
ཁྱད་པར་ཁ་བཅུག་བསད་དང་ཡིད་སེམས་བསད༔ སྲོག་ཡོད་སྲོག་མེད་ཐབས་ཀྱིས་བསད་པ་དང་༔ དུག་དང་མཚོན་དང་མེ་ཆུར་བསད་པ་དང་༔ ལུས་ཀྱི་སྲིན་བུ་ལ་སོགས་བསད་པ་དང་༔ རྐང་འགྲོ་ལག་འདོན་ཆེད་དུ་བསད་པ་དང་༔ ཤིན་ཏུ་མཚམས་མེད་དགེ་བཅུར་བསྔོས་ནས་བསད༔ སྲོག་བཅད་ལས་ཀྱིས་བསད་པའི་རྣམ་སྨིན་དང་༔ མཚམས་མེད་བཞི་པ་བསགས་པ་མཐོལ་ལོ་བཤགས༔ དཀོན་མཆོག་གསུམ་ལ་སྨད་པ་བྱེད་པ་དང་༔ དམ་པའི་ཆོས་ནི་སྤངས་པར་བྱ་བ་དང་༔
སེམས་ཅན་རྣམས་ལ་འཚེ་བར་བྱེད་པ་དང་༔ གསང་སྔགས་ཆོས་ལ་ལོག་ལྟའི་རུ་ཏྲ་དང་༔ མཚན་ལྡན་བླ་མ་སྙིང་ནས་སྨད་པ་དང་༔ རིག་འཛིན་གདུང་གི་དབུ་འཕང་སྨད་པ་དང་༔ དཀོན་མཆོག་རྣམ་གསུམ་དབུ་འཕང་སྨད་པ་དང་༔ དགེ་བའི་བཤེས་གཉེན་ཐབས་ཀྱིས་སྨད་པ་དང་༔ གཡོ་ཅན་རྣམས་ཀྱིས་གང་ཟག་སྨད་པའི་ལས༔ རང་ནི་ཐབས་ཀྱིས་བསྟོད་པ་བྱེད་པ་དང་༔ གཞན་ནི་ཤུགས་ཀྱིས་སྨད་པ་བྱེད་པ་སྟེ༔ ངོས་ལྐོག་བགྱིས་ནས་སེམས་ཀྱི་ཁྲག་བྱུག་དང་༔
བཟང་རྐྱེན་ངན་རྐྱེན་དགེ་བའི་བར་ཆད་དང་༔ གཞན་སྣང་བསླུ་ཕྱིར་སངས་རྒྱས་སྨད་པ་དང་༔ རྡོ་རྗེ་སློབ་དཔོན་སྐུ་དགྲ་བགྱིས་པ་དང་༔ བྱང་ཆུབ་སེམས་དཔའ་རྣམས་ཀྱི་དགོངས་པ་དཀྲུགས༔ བསམ་གཏན་སྒོམ་པ་རྣམས་ཀྱི་དབེན་རི་ཕྲོགས༔ བསྙེན་སྒྲུབ་དགེ་བ་རྣམས་ལ་བར་ཆད་བརྩམས༔ ཀུ་རེ་བཞད་གད་ཚུལ་དུ་བླ་མ་སྨད༔ དམ་ཉམས་སྡོམ་ཉམས་མ་བཤགས་མཆོད་པ་འགོམ༔ ཁྲུས་མ་བགྱིས་པས་བླ་མའི་སྐུ་ལ་རེག༔ འབག་པ་རྣམ་བཞིར་འབགས་ཤིང་བླ་མ་མཆོད༔
བླ་མའི་སྐུ་ཡི་གྲིབ་མ་བགོམས་པ་དང་༔ བླ་མའི་ཁྲི་གདན་སྒབ་ཤམ་སྤྱོད་པ་དང་༔ དམ་ཚིག་བུམ་པར་དུག་ཆུ་བླུགས་པ་དང་༔ དམ་ཚིག་གཡེལ་བའི་འབྱེན་དུ་འབུད་པ་སོགས༔ བླ་མ་སངས་རྒྱས་བླ་མ་ཆོས་དང་ནི༔ བླ་མ་དགེ་འདུན་བླ་མ་རིག་འཛིན་པ༔ གཟུགས་སྐུ་བླ་མ་བསོད་ནམས་ཚོགས་ལས་འཁྲུངས༔ དོན་དམ་བླ་མ་ཆོས་སྐུ་སངས་རྒྱས་ལ༔ ངན་སེམས་སྣ་ཚོགས་བགྱིས་པའི་ཁྲག་བྱུགས་པ༔ མཚམས་མེད་ལྔ་ཡི་ལས་བསགས་མཐོལ་ལོ་བཤགས༔
དེ་བཞིན་ཉེ་བ་ལྔ་དང་ལྟུང་བ་ལྔ༔ མི་དགེ་བཅུ་པོ་བགྱིད་པ་མཐོལ་ལོ་བཤགས༔ སོ་སོར་ཐར་པ་རྣམས་ཀྱི་སྡོམ་པ་དང་༔ བྱང་ཆུབ་སེམས་དཔའ་རྣམས་ཀྱི་བསླབ་པ་དང་༔ རྡོ་རྗེ་སྔགས་ཀྱི་དམ་ཚིག་ཉམས་པ་དང་༔ དབང་བསྐུར་དཀྱིལ་འཁོར་དམ་ཚིག་ཉམས་པ་སོགས༔ ངན་སོང་སྒོ་བཞི་བསགས་པ་མཐོལ་ལོ་བཤགས༔ བག་མེད་ལས་ཀྱིས་མནར་མེད་རྒྱུ་བསགས་དང་༔ ཕྱི་ནང་དམ་ཚིག་འགལ་བ་ཅི་མཆིས་པ༔ ཞིང་ཁམས་ལྷ་ལ་མཐོལ་བཤགས་བཟོད་པར་གསོལ༔
མི་སྒྲིབ་བདེ་ཆེན་ཞིང་ཁམས་བགྲོད་པར་ཤོག༔
ཅེས་པས་འགྱོད་ཚངས་ཕུལ་བས་ལས་སྒྲིབ་ཐམས་ཅད་བྱང་ཞིང་རྣམ་མཁྱེན་ཐར་པ་ཆེན་པོའི་གོ་འཕང་ཐོབ་པར་འགྱུར་རོ༔ ཐ་མ་རྗེས་ཤེས་བསྔོ་སྨོན་ཅི་རིགས་བྱ༔ འདི་ཉིད་བདེ་ཆེན་ཞིང་སྒྲུབ་བྱ་བ་སྨོན་ལམ་ཆོས་ཞེས་པ་སྤྲོས་བཅས་སྤྲོས་མེད་ཅི་བདེར་བྱ༔ ས་མ་ཡ༔ ཞེས་པ་རྩ་གསུམ་གླིང་པའི་བདེ་ཆེན་ཞིང་སྒྲུབ་ལས་ཁོལ་དུ་ཕྱུང་བའོ།། །། ཨོ་རྒྱན་རྩ་གསུམ་པདྨ་གཏེར་བདག་གླིང་པའི་རྣམ་ཐར་དང་འབྲེལ་གནམ་ལྕགས་ཀྱི་ཆོས་སྐོར་གྱི་ལོ་རྒྱུས་ཡིད་ཆེས་དྭང་བ་བསྐྱེད་པའི་གསོས་བྱེད་ཞེས་བྱ་བ་བཞུགས་སོ།། །། ན་མོ། ། གུ་རུ་པདྨ་ཀཱ་ར་ཡེ། ། གདོད་མའི་སངྃས་རྒྱསྃ་རིག་སྟོང་འཇམ་པའི་དཔལ། །
ཡེ་ྃཤེསྃ་ལུས་ཅན་རྩྃ་གསུྃམ་དཀྱིལ་འཁོར་བདག ། གླིངྃ་དང་དུས་འདིར་གང་འདུལ་དེར་སྟོན་པྃ། ། ཆོསྃ་ཀྱྀྃ་རྒྱྃ་མཚོྃ་མཁྱེན་བརྩེའི་དབང་པོར་འདུད། ། དོན་མེད་བྱིས་པའི་རྩེད་མཁར་ཚུལ་འདི་ཡང༌། ། ལུགས་འདི་ནུབ་པར་མ་བཟོད་ལྷག་བསམ་གྱིས། ། ཡིད་ཆེས་ལོ་རྒྱུས་ཁོལ་བཏུས་ཅུང་འབྲི་ན། ། རྩ་གསུམ་སྲུང་མས་བཀའ་གནང་བྱིན་གྱིས་རློབས། ། དེ་ཡང་རིག་འཛིན་གྲུབ་པ་ཡོངས་ཀྱི་འཁོར་ལོས་བསྒྱུར་བ། ཨོ་རྒྱན་རྩ་གསུམ་པདྨ་གཏེར་བདག་གླིང་པའམ། གར་དབང་གནམ་ལྕགས་རྡོ་རྗེ་ཞེས་མཚན་ཉི་ཟླ་ལྟར་ལྷ་མི་འཇིག་རྟེན་ན་གྲགས་པ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་ན་དུས་གསུམ་རྒྱལ་བའི་ཡབ་གྱུར་རྗེ་བཙུན་འཇམ་དཔལ་ཡེ་ཤེས་སེམས་དཔར་སངས་རྒྱས་ཟིན་ཀྱང༌།
གྲངས་མེད་སྲིད་མཐའི་བར་དུ་འགྲོ་བའི་དོན་མཛད་པ་ཡིན་ཞིང༌། དེ་ཡང་སྟོན་པ་རྫོགས་པའི་སངས་རྒྱས་ཀྱི་སྐབས་སུ་གནས་བརྟན་བཟང་པོ་བ། འཕགས་པའི་ཡུལ་དུ་སློབ་དཔོན་འཇམ་དཔལ་བཤེས་གཉེན། གུ་རུའི་སྤྱན་སྔར་གནུབས་ཆེན་སངས་རྒྱས་ཡེ་ཤེས། དེ་ཡི་སྤྲུལ་པ་གཏེར་ཆེན་དུམ་རྒྱ་ཞང་ཁྲོམ་དང༌། དྲི་མེད་ཀུན་དགའ་སོགས་མདོར་ན། སྐྱེས་རབས་བཅུ་གསུམ་ཀྱི་གསོལ་འདེབས་སྣང་གསལ་མེ་ལོང་ལས་གསལ་བ་ལྟར་རྟོགས་པར་བྱ་ལ། དེ་ལྟར་གཏེར་སྟོན་རྐྱང་པའི་སྐྱེ་བ་བདུན་དུ་འབྱུང་བར་གསུངས་པའི་ཐ་མ་རྩ་གསུམ་གཏེར་བདག་གླིང་པ་འདི་ཉིད་ལྷོ་ཟླ་ནང་ཆེན་གྱྀ་སྟོད་གནས་ཆེན་གཟེ་རྒྱལ་གྱི་ཉེ་འདབས། སྤ་རོང་ས་ཡི་སྟེ་བར། རིགས་ནི་དབང་ཆེན།
རུས་ནི་རླངས་ཆེན་དཔལ་གྱི་སེང་གེའི་གདུང་ལས་དྲག་སྔགས་སོ་ལྔ་ཞལ་འདོན་གནང་བཞིན་པར་ངོ་མཚར་བའི་རྟགས་མཚན་དུ་མ་དང་བཅས་སྐུ་འཁྲུངས། རྔོག་ལོའི་སྤྲུལ་པ་དགེ་ལུགས་ཆོས་རྗེ་ཞིག་ལས་དགེ་བསྙེན་ཀྱི་སྡོམ་པ་བཞེས་པའི་མཚན་བཀྲ་ཤིས་ཕུན་ཚོགས་སུ་གསོལ། གསན་སྦྱང་ཅི་རིགས་པར་མཛད་ཅིང་བྱིས་པའི་སྐབས་ནས་སྔོན་སྦྱང་ལས་འཕྲོ་སད་པའི་རྟགས་མཚན་དུ་མ་དང་ལྡན་ཞིང་གཏེར་ཆེན་སྟག་ཤམ་གྱིས་ནང་ཆེན་སྒར་དུ་ཁྲོམ་ཐོག་ཏུ་ཆོས་གསུངས་སྐབས་མ་ཡི་པང་ཁར་རིག་པ་ངོ་འཕྲོད་པར་གྲགས་ཤིང་དགུང་གྲངས་ལྔར་སོན་སྐབས་ཉམས་དང་རྨི་ལམ་དངོས་སུ་ལ་ཡང་གུ་རུ་ཡབ་ཡུམ་གྱིས་དབང་བསྐུར་བ་དང་ཆོས་གསུང་ལུང་བསྟན་མཛད་པ་སོགས་ཉམས་སྣང་དུ་མ་ཤར་བ་མ་ཟད་བཀའ་སྲུང་རྣམས་ཀྱིས་ལུས་དང་གྲིབ་མ་བཞིན་སྲུང་བ་དང་ཕྲིན་ལས་རྣམ་བཞི་བསྒྲུབ་པར་ཁས་བླངས་སྲོག་སྙིང་ཕུལ་བ་སོགས་ཡ་མཚན་མང༌། ཁྱད་པར་དུ་འབྲི་གུང་དཀོན་མཆོག་ཕྲིན་ལས་བཟང་པོ་བླ་མར་བསྟེན་ཞིང་བཀའ་ཆོས་ཅི་རིགས་དང༌། ཁྱད་པར་རླུང་ཛ་བེར་སྙན་བརྒྱུད་ཞིབ་ཏུ་གསན་ཏེ། ལོ་གསུམ་སྦྱངས་པ་མཛད་པས་ཉམས་རྟོགས་ཁོང་ནས་བརྡོལ། སྔར་གྱི་སྐྱེ་བ་མང་པོ་དྲན་པ་སོགས་མངོན་ཤེས་ཐོགས་མེད་དུ་གྱུར། འབྲི་གུང་ཏི་སྒྲོ་རུ་བཞུགས་ཚེ་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་གདན་དྲངས་ནས་རྔ་ཡབ་གླིང་དུ་གུ་རུ་ཡབ་ཡུམ་དངོས་སུ་མཇལ་ནས་སྨིན་གྲོལ་གྱི་གདམས་ངག་བསྩལ། ལུང་བསྟན་དབུགས་དབྱུང་མཛད། རང་སྣང་ལ་དབང་འབྱོར་བས་ཕྱི་རོལ་གྱི་སྣང་བ་ཐམས་ཅད་རྨི་ལམ་སྒྱུ་མ་ལྟ་བུ་མངོན་སུམ་དུ་རྟོགས་ཏེ་ནམ་མཁའ་ལ་བྱ་བཞིན་འཕུར་བ་དང༌།
རྡོ་བྲག་ཟན་བཞིན་དུ་རོལ་བ་དང་ཟང་ཐལ་དུ་འཇུག་པ་དང༌། ཕྱག་ཞབས་ཀྱི་རྗེས་སོགས་ད་ལྟའང་མང་དུ་བཞུགས་ཤིང་རྫུ་འཕྲུལ་སྐུ་ཡི་རྣམ་པ་བསམ་གྱིས་མི་ཁྱབ་པའི་སྒོ་ནས་གདུལ་བྱ་མང་པོ་དད་པའི་གནས་ལ་བཀོད་ཅིང་སྨིན་གྲོལ་མཛད། ཤིང་ཕོ་རྟ་ཡི་ལོ་ལ་ཐོག་མར་ཨ་མྱེ་མུ་ཁྲི་ནས་གཏེར་གྱི་ཁ་བྱང་ཕྱག་ཏུ་སོན་སྔར་བཞིན་ལུང་དོན་ལྟར་དུས་ལ་བབ་པའི་རིག་པ་བརྟུལ་ཞུགས་ཀྱི་སྤྱོད་པས་རྒྱལ་ཁམས་ཕྱོགས་མེད་དུ་ཉུལ་ཞིང་ཨ་ཕྱི་ཆོས་ཀྱི་སྒྲོན་མ་དང་འདོད་ཁམས་དབང་ཕྱུག་སོགས་མི་མིན་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་ལུང་བསྟན་དང་གསང་བའི་བརྡ་གྲོགས་མཛད། རོང་ཆེན་ལྔ་ཡི་ཟབ་རྒྱ་རྟགས་བདུན་སོགས་གཏེར་གནས་གཙོ་བོ་སུམ་ཅུ་སོ་དགུ་ལ་སོགས་ནས་བཀའ་གསང་ཤོག་དྲིལ་བདུན་བཅུ་དོན་ལྔ་སོགས་རིམ་གྱིས་བཞེས་ཕབ་གྲུབ་རིགས་ཀྱང་པོད་སུམ་ཅུ་ཙམ་ཡོད་ལ་དེ་དག་གི་སོ་སོའི་གཏེར་གནས་དང་མཚན་བྱང་གྲུབ་རྟགས་སོགས་ཆེ་ལོང་ཙམ་གནས་རི་སོ་དགུ་མ་རུ་གསལ་བ་བཞིན་ཡིན་ཏེ། དེ་ཡང་འབྲི་གུང་གཞོ་སྟོད་ཏི་སྒྲོ་ནས་མཁའ་འགྲོའི་ཆོས་བཞི་དང་པདྨ་ཁྲག་འཐུང་གི་སྐོར། གནས་མཆོག་ཙཱ་རི་ཏྲ་ནས་ཚེ་སྒྲུབ་འཆི་བདག་ཟིལ་གནོན། མོན་ཤ་འུག་སྟག་སྒོ་ནས་ཡང་ཕུར་གྭའུ་དམར་ནག་གི་ཆོས་སྐོར་ཡར་ལྷ་ཤམ་པོ་ནས་གཟའ་བདུད་དུག་མཚོ་ཁོལ་མའི་ཆོས་སྐོར། དཔལ་གྱི་བསམ་ཡས་མཆིམས་ཕུའི་གེའུ་གོང་ནས་བླ་མའི་ཐུགས་སྒྲུབ་བདེ་གཤེགས་འདུས་པའི་ཆོས་སྐོར་དང་ཐུགས་སྒྲུབ་བསམ་པ་ལྷུན་འགྲུབ་མའི་ཆོས་སྐོར་གཉིས་དང༌། བྲག་གསུམ་གནམ་ལྕགས་མཚོ་ནས་ཕྱག་རྡོར་དྲེགས་པ་ཀུན་འདུས། སྒ་རྒྱལ་རིན་ཆེན་སྤུངས་པ་ནས་དྲག་པོ་ཀཱི་ལ་ཡ་ཡི་ཆོས་སྐོར་དང༌།
པདྨ་མཁའ་འགྲོ་སྙིང་ཕུག་ནས་ཚེ་སྒྲུབ་ལྕགས་ཀྱི་རྒྱ་མདུད་ཀྱི་སྐོར་དང༌། གཟེ་རྒྱལ་མ་ཡོ་གངས་ར་ནས་བདུད་འདུལ་དྲག་མོ་དང་ཞིང་སྐྱོང་རུ་དར་དམག་བཟློག་གི་སྐོར་གཉིས་དང༌། ཁྱུང་པོ་རི་རྩེ་དྲུག་ནས་རྟ་ཕག་ཡིད་བཞིན་ནོར་བུའི་ཆོས་སྐོར་དང་བོན་ཆོས་དབལ་སྲས་གསང་བ་ཐ་ནག་གི་སྐོར་དང༌། རག་ནེ་བྲག་དམར་ནས་རྡོ་རྗེ་གྲོ་ལོད་ཀྱི་ཆོས་སྐོར། ཝ་ཞབས་བྲག་ནས་ཚེ་སྒྲུབ་རྡོ་རྗེའི་གོ་ཁྲབ་ཀྱི་ཆོས་སྐོར་དང༌། གནས་མདོ་དགེ་བསྙེན་ཕོ་བྲང་ནས་བླ་མའི་ནོར་སྒྲུབ་པདྨ་རྒྱལ་པོའི་ཆོས་སྐོར། སྤོ་བོ་མདོང་ཆུ་གཙུག་ལག་ཁང་ནས་དྲག་པོ་གནམ་ལྕགས་འཁོར་ལོའི་སྐོར་དང༌། དར་སྣ་ཕ་ཝང་རྟ་མགོ་ནས་རྟ་མགྲིན་ནཱ་ག་ཀླུ་འདུལ་གྱི་ཆོས་སྐོར། ཕག་མོ་གསང་བ་ལུང་གི་ཕྱག་རྡོར་བླ་མཚོ་ནས་ཕག་མོ་རིགས་ལྔ་དང་མ་ནིང་གི་སྐོར། སྦས་ཡུལ་པདྨ་ཤེལ་ཕུག་ནས་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་ཆོས་སྐོར།
སེངྒེ་གནམ་རྫོང་ནས་པདྨ་བཀོད་ཀྱི་ལམ་ཡིག་དང་གསང་རྒྱ་ལུང་བསྟན་འགའ་ཞིག ། མྱེ་བོ་ལྷ་མོ་ནས་བཞེས་པའི་ཟབ་གཏེར་རྣམས་རྒྱ་མ་གྲོལ། སྤོ་བོ་ཁྲོམ་གཟིགས་རྔམ་པ་རོང་གི་མེ་འབར་མཚོ་ནས་འཇམ་དཔལ་གཤིན་རྗེ་དུག་རི་མེ་འབར་གྱི་ཆོས་སྐོར་སོགས་ཏེ། མདོར་བསྡུ་ན་ཤོག་དྲིལ་བདུན་བཅུ་དོན་ལྔའི་ཟབ་ཆོས་དང་སྐུ་ཚབ་དམ་རྫས་ཕྱག་མཚན་མཆོད་རྫས་བླ་རྡོ་སོགས་རྫས་གཏེར་གྱི་རིགས་ཁྱད་འཕགས་མང་དུ་བཞེས། ཁྱད་པར་དུ་ཡར་འབྲོག་མཚོ་མོ་ནས་བཀའ་བརྒྱད་གསང་བ་ཟིལ་གནོན་གྱི་ཆོས་སྐོར་བཞུགས་པའི་གཏེར་སྒྲོམ་མཐོང་བ་དོན་ལྡན་རྒྱུ་བྲམ་ཟེ་སྙིང་པོའི་དབུ་ཀླད་ལས་གྲུབ་པ་རིན་པོ་ཆེ་རུ་བྱའི་མདོག་ཅན་སྒོ་གསུམ་དང་ལྡན། སྒོ་དང་པོ་ལ་རྫོགས་ཆེན་བླ་མེད་སྙིང་པོ་དང་ཞི་ཁྲོ་ན་རག་དོང་སྤྲུག་ཕྱི་རྒྱུད་ཐིག་པ་རིམ་དགུ་དང་བཅས་པ་བཞུགས། སྒོ་བར་པ་ལ་བཀའ་བརྒྱད་ཡོངས་རྫོགས་རྒྱུད་ལུང་མན་ངག་དང་བཅས་པ། སྒོ་འོག་མ་ལ་དྲེགས་པ་སྲོག་ཐིག་ནག་པོའི་མན་ངག་ལག་ལེན་དང་བཅས་པ་འདི་གཅིག་པུ་གླེགས་བམ་ས་བཅུའི་གྲངས་ལྡན་དང་སྐུ་ཚབ་པདྨ་མཐོང་གྲོལ་དམ་རྫས་ཁྲོ་འདུས་རིལ་བུ། ཨ་ཐཾ་མ་བསྒོམས་སངས་རྒྱས། གུ་རུའི་ཕྱག་མཚན་རྡོ་རྗེ་རྩེ་དགུ།
ལས་ཕུར་བདུད་དཔུང་ཟིལ་གནོན། མཁན་སློབ་ཆོས་རྒྱལ་གསུམ་གྱི་ན་བཟའ་གོས་བེར་མཚོ་རྒྱལ་གྱི་དབུ་སྐྲ་སོགས་ལྷན་དུ་གདན་འདྲེན་གནང་ནས་ཕབ་པའི་ཟབ་ཆོས་རིགས་བསྡུས་ཀྱི་དབང་དུ་བྱས་ན་པོད་ཆེན་སུམ་བཅུ་རྒལ་བ་དག་ད་ལྟའི་བར་རྒྱུན་མ་ཆད་པར་སྤོ་བོ་ཁྱུང་པོ་འབྲོང་པ་རྡོ་ཤུལ་ནང་ཆེན་སོགས་སུ་རྒྱུན་མ་ཆད་པར་དབང་ལུང་མན་ངག་ཕྱག་ལེན་དང་བཅས་པ་བཞུགས་ལ་གདན་སའི་མཐིལ་སྤོ་བོ་ཁྲོམ་གཟིགས་རྔམ་པ་རོང་དུ་མཛད་ནས་ཕྲིན་ལས་ཀྱང་དར་རྒྱས་སུ་བྱུང༌། ཐུགས་སྲས་ཀྱི་ཐུ་བོ་རིག་འཛིན་ཆེན་པོ་སྐྱིད་གྲོང་ཐུགས་མཆོག་རྡོ་རྗེ་དེ་ཉིད་ཟབ་གཏེར་ཡོངས་རྫོགས་ཀྱི་བདག་པོར་མངའ་གསོལ། གཞན་ཡང་རྭ་སྟོན་སྟོབས་ལྡན་རྡོ་རྗེ་དང༌། དཀོན་སེང་པཎྚི་ཏ། རྗེ་ཀུན་དགའ་བློ་གྲོས། ཡེ་ཤེས་རྒྱལ་མཚན་སོགས་བསྟན་པ་སྤེལ་ནུས་པའི་ཞལ་སློབ་དུ་མ་བྱུང༌། དགུང་གྲངས་༤༥པར་དགོངས་པ་ཆོས་དབྱིངས་སུ་ཐིམ་རྗེས་ཀྱང་ཐུགས་མཆོག་རྡོ་རྗེས་རྒྱལ་ཚབ་ཀྱི་མཛད་ཕྲིན་བསྐྱངས། ཟབ་གཏེར་ཕལ་པོ་ཆེར་ཕྱོགས་བསྒྲིགས་དང་བཀའ་བསྡུ་མཛད་པ་དང༌། སྨིན་གྲོལ་རྒྱུན་སྤེལ་སོགས་འདི་ཉིད་ལས་བཀའ་དྲིན་ཆེ་བ་མ་བྱུང་བར་སྣང༌།
སྐུ་ཚེའི་སྨད་རང་ཉིད་ལའང་ཟབ་གཏེར་གྱི་བཀའ་བབས་ཤིང་སློབ་མ་ཡང་གྲངས་མེད་བྱུང་བ་མ་ཟད་ཁྱད་པར་སློབ་མའི་གཙོ་བོ་རིག་འཛིན་བཞི་རུ་གྲགས་པ། ཟུར་མཁར་ཐིག་ཆེན་གླིང་པའམ་དྲི་མེད་གླིང་པ་དང༌། ཀུན་མཁྱེན་འཇིགས་མེད་གླིང་པ། ཀུན་བཟང་བདེ་ཆེན་རྒྱལ་པོ། མཐུ་ཆེན་པྲ་ཏི་སྔགས་འཆང་སྟེ། སྔ་མ་གསུམ་པོ་ཟབ་གཏེར་གྱི་བཀའ་བབས། ལྷག་པར་དུ་དྲི་མེད་གླིང་པ་ནི་གཏེར་ཆེན་ཡབ་སྲས་ཟུང་གི་ཐུན་མིན་ཆོས་བདག་ལུང་ཟིན་བཞིན་གཏེར་ཁ་གོང་འོག་གི་གནམ་ལྕགས་པའི་ཟབ་ཆོས་རྣམས་ཀྱི་སྨིན་གྲོལ་ཡོངས་རྫོགས་ཆོས་རྗེ་ཡེ་ཤེས་ལྷུན་གྲུབ་དང་རྡོ་རྗེ་སྙིང་པོ་སོགས་ནས་གདན་བརྒྱུད་བྱུང་བའོ། དེ་ལྟར་ཨོ་རྒྱན་རྩ་གསུམ་གླིང་པའི་སྐུ་གསུང་ཐུགས་ཀྱི་སྤྲུལ་སྐུ་གསུམ་དུ་བྱུང་བའི་དང་པོ་ནི། སྐུ་སྤྲུལ་ཨོ་རྒྱན་རིག་འཛིན་དང༌། ཨོ་རྒྱན་འགྲོ་འདུལ་གླིང་པ།
པདྨ་ངེས་དོན་བསྟན་འཛིན། ངེས་དོན་ཆོས་དབྱིངས་རང་གྲོལ་སོགས་སྐུ་འཕྲེང་རིམ་བྱོན་རྣམས་གདན་ས་སྤོ་བོ་ཁྲིམས་གཟིགས་སུ་བཞུགས་ནས་གདུལ་བྱ་བསྐྱངས། གསུང་སྤྲུལ་འཆི་མེད་ནོར་བུ་སྤོ་བོ་དགའ་བ་ལུང་དུ་བྱུང་ཡང་རྗེས་སུ་སྤྲུལ་བརྒྱུད་མ་གསལ། ཐུགས་སྤྲུལ་རིག་འཛིན་མི་འཇིགས་རྡོ་རྗེ་ནི། ངག་དབང་སྙན་གྲགས་རྒྱ་མཚོ། གྲུབ་མཆོག་གསང་སྔགས་བསྟན་པའི་རྒྱལ་མཚན་དང༌། སྙིགས་དུས་འགྲོ་བའི་མགོན་པོ་བཟོད་པ་རབ་བརྟན་སོགས་སྐུ་འཕྲེང་རིམ་བྱོན་བཞིན་གདན་ས་དང་པོ་ཁྱུང་པོ་གནམ་ལྕགས་རི་ཁྲོད་དམ་གསང་སྔགས་ཆོས་གླིང་དུ་གདུལ་བྱ་བསྐྱངས་ནས་ཆོས་བརྒྱུད་སྤེལ། དེ་ཡི་ཡང་སྲིད་དྲུག་པ་འཕགས་པ་རྒྱ་མཚོ་དང་ཕྲིན་ལས་རྒྱལ་མཚན་གཉིས་སུ་བྱུང་ད་ལྟའང་འཚོ་ཞིང་བཞུགས་བཞིན་པའོ། དེ་བཞིན་ཆོས་བརྒྱུད་འདི་ཉིད་ཀྱི་བསྟན་པ་འཛིན་སྐྱོང་སྤེལ་བའི་དགོན་སྡེ་ཁ་ཤས་ཞུ་བ་ལ། ཐོག་མར་བདུད་འདུལ་གསང་སྔགས་ཆོས་གླིང་ནི།
ཨོ་རྒྱན་རྩ་གསུམ་གླིང་པས་ཙཱ་རི་གཉིས་པ་གཟེ་ཡི་མ་ཡོ་གངས་རའི་གནས་སྒོ་འབྱེད་སྐབས་གནས་ཀྱི་སྒོ་ཆེན་དུ་དགོན་པའི་ཆགས་ཚུལ་མཛད་རྨང་རྡོ་བཞག་ནས་སླད་འདིར་ཁོང་གི་བརྒྱུད་འཛིན་འབྱུང་བར་ཞལ་བཞེས་ལུང་བསྟན་མཛད་པའི་མིང་ཡང་སྒོ་ཆེན་རི་ཁྲོད་དུ་གྲགས་སོ། དེའང་སྔར་གོང་དུ་བཤད་པའི་ཟུར་མཁར་ཐིག་ཆེན་གླིང་པ་དེ་ཉིད་ཀྱི་ཞལ་སྔ་ནས། ། ནམ་ཞིག་ཚེ་ཡི་འདུ་བྱེད་ལྟུང་བའི་ཚེ། ། ང་ནི་ཨོ་རྒྱན་པདྨའི་ལུང་བསྟན་དུ། ཁམས་དང་མོན་དུ་གདུལ་བྱ་སྐྱོང་དགོས་ཡོད་ཞེས་གསུངས་པ་བཞིན་རེ་ཞིག་སྐུའི་བཀོད་པ་དབྱིངས་སུ་བསྡུས་ཏེ། ལུང་བསྟན་བཞིན་སྐུ་བལྟམས་ཤིང་གདན་ས་ཆག་བཏབ། མཚན་ཡང་རྒྱལ་བ་རྒྱ་མཚོ་རུ་གསོལ་བ་འདིའི་མན་ཆད་ཀྱི་མཚན་ཡང་སྒོ་ཆེན་རྒྱལ་བ་སྤྲུལ་སྐུ་རུ་བྱུང་བར་སྣང་ངོ༌། དེ་ནས་རིམ་པར་ལུང་ཟིན་ཨརྻ་དྷྭ་ཛ། རྡོ་ཤུལ་དཔོན་བླ་མ་ཚེ་དབང་བསྟན་འཛིན། ནམ་མཁའ་ཚེ་དབང་སོགས་ནས་ད་ལྟའི་བར་རོ།
དེ་བཞིན་འབྲོང་པ་རྡོ་ཤུལ་གྱི་ཕྱོགས་འདིར་དཀོན་སེང་བླ་རབས་དང༌། གྭ་གྲྭ་ཀརྨ་ཨོ་རྒྱན་ནས་ཁྱབ་བདག་འཁོར་ལོའི་མགོན་པོ་ཉི་མ་འོད་ཟེར་བར། གྭ་གྲྭ་བླ་བརྒྱུད་དང༌། འཕེན་བླ་རབས། སྔོན་ནེ་བླ་རབས་སོགས་ནས་རིམ་གྱིས་དར་འཕེལ་བྱུང་སྟེ་འབྲོང་པ་རྡོ་ཤུལ་སྟོད་སྨད་ཀུན་ལ་ཁྱབ་པར་གྱུར་རོ། དེ་བཞིན་དུའང་ལྕི་ལྗོངས་ལྷ་ལུང་ཕྱུག་མོ་ཞེས་པ་རུ་རི་པ་སྨད་མ་དགོན་བཤད་སྒྲུབ་དར་རྒྱས་གླིང་ཞེས་ཆོས་ཕྱག་རྫོགས་དབྱེར་མེད་ཅེས་གྲགས་པའི་བསྟན་བདག་ནི། རི་པ་རྒྱལ་མཚན་དང་ཐུབ་བསྟན་རྒྱལ་པོ་མཆོག་སྤྲུལ་རྣམ་པ་གཉིས་ད་ལྟའི་བར་བླ་རབས་བཅུ་གསུམ་དང་བརྒྱད་བར་དེང་སང་ཡང་དགེ་འདུན་བརྒྱ་ཕྲག་ལྷག་ཙམ་བཞུགས་སྐད་ལགས། དེ་ལྟར་གཏེར་ཆེན་སྟག་ཤམ་པ་དང༌། རིག་འཛིན་ཆོས་རྗེ་གླིང་པ་སོགས་ཀྱི་ཆེར་བསྔགས་ཤིང་རྭ་སྟོན་སྟོབས་ལྡན་རྡོ་རྗེ། དྲི་མེད་གླིང་པ།
རིག་འཛིན་ཐུགས་མཆོག་རྡོ་རྗེ་སོགས་ཀྱི་སྤྱི་བོར་བསྙེན་ཞིང་ཟབ་ཆོས་ཀྱི་བདུད་རྩི་བཞེས་ལ་གྲུབ་པའི་ས་མཐོར་གཤེགས། རྒྱལ་དབང་ཞྭ་དམར་ནག་ལ་མཚུར་ཕུར་གཏེར་ཕུད་འབུལ་བར་བསྐྱར་ཡང་གཟིམས་འགགས་པའི་རྐྱེན་བྱས་ནས་གཏེར་སྟོན་ཉིད་ལ་བསྟུན་ཕྱོགས་ཆེར་མ་མཛད་པས་ལུང་དོན་ཐོག་ཏུ་མ་ཁེལ་བར་བརྟེན་༧རྒྱལ་དབང་ཉིད་ཀྱང་ཐུགས་འགྱོད་གནང་ཚུལ་ཉིད་ཀྱི་རྣམ་ཐར་ལས་གསལ། འཇམ་དབྱངས་མཁྱེན་བརྩེའི་དབང་པོས་ཀྱང་གནས་སྐོར་ཕེབས་སྐབས་ཆོས་འབྲེལ་ཉུང་ངུ་ཙམ་གསན་ནས་དེ་ཉིད་ཀོང་སྤྲུལ་རིན་པོ་ཆེར་གནང་བས་ཐུགས་ཤིན་ཏུ་དགྱེས་ཏེ་བསྔགས་བརྗོད་དང་བཅས་གཏེར་མཛོད་དུ་བཞག་པར་མཛད་པ་སོགས་མདོར་ན་ཚད་མའི་གཏེར་ཆེན་དུ་རྩོད་མེད་ཡོངས་གྲགས་སུ་གྱུར་ལ། བར་སྐབས་སུ་དར་རྒྱས་ཡང་ཆེ་བར་བྱུང་འདུག་ཀྱང་རིམ་རྒུད་དུ་གྱུར། ཕངས་པ་ཞིག་ལ་གཏེར་མཛོད་དུའང་ཉུང་ངུ་ལས་བཞུགས་མ་ཐུབ་ལ་པར་བསྐྲུན་སོགས་མ་བྱུང་བར་རི་ཁུག་དང་ལུང་སྐྱོག་གི་དགོན་པ་རྣམས་སུ་བཞུགས་པར་བརྟེན་ཉེ་དུས་བོད་ཡུལ་བསྟན་འགྲོར་གེགས་ཆགས་ཆེན་པོར་བྱུང་བའི་སྐབས་འདིར་ཆོས་དང་བརྒྱུད་འཛིན་ལྷན་ཅིག་ཕལ་ཆེར་རྩ་བརླག་ཏུ་ཟིན་ཞིང་དེ་སྔོན་འཕགས་ཡུལ་དུ་རྩེ་སྤྲུལ་པདྨ་དབང་རྒྱལ་དང༌། མཁན་ཆེན་དཔལ་ལྡན་ཤེས་རབ་རྣམས་ནས་ཡང་ཡང་བཙལ་ཡང་འཁོར་འདས་ཟིལ་གནོན་ཙམ་ལས་མ་རྙེད། ཉེ་ཆར་ཁོ་བོ་འདིར་འབྱོར་འཕྲལ་སྔ་འགྱུར་བསྟན་པའི་གཙུག་རྒྱན་སྐྱབས་རྗེ་བདུད་འཇོམས་རིན་པོ་ཆེ་མཆོག་ནས་ཀྱང་གནམ་ལྕགས་ཀྱི་བསྟན་པ་འདི་ཉིད་སྣུམ་ཟད་མར་མེ་ལྟར་གྱུར་འདུག་པའི་གསོ་ཐབས་གལ་ཆེ་ཞེས་བཀའ་འཕྲིན་ཡང་ཡང་གནང་བ་མ་ཟད་རང་དགོན་བདུད་འདུལ་གསང་སྔགས་གླིང་གི་དད་ལྡན་གྲྭ་འཐོར་རྣམས་དང་ལྷག་པར་དུ་མཁན་ཆེན་དཔལ་ལྡན་ཤེས་རབ་སྐུ་མཆེད་ཟུང་ནས་ཐུགས་ཁུར་ཆེར་བཞེས་ཀྱི་ཐོག་མར་དཔེ་རྒྱུན་འཚོལ་རྒྱུའི་བཀའ་སྩལ་དང་དཔེ་བསྐྲུན་གྱི་ཡོན་སྦྱོར་ཀྱང་གནང་བར་བརྟེན་བོད་དུ་རྡོ་ཤུལ་སོགས་སུ་དཔེ་རྒྱུན་འཚོལ་བར་ཆེད་དུ་མངགས་ཏེ་བཙལ་རུང་ཆེར་ཡོད་པ་མ་མངོན། འདིར་པོད་དགུ་ཙམ་ཐོབ་པ་ཕལ་ཆེར་འཐོར་བུའི་ཚུལ་ལས་ཆ་ཚང་ནི་རེ་ཤས་ལས་མ་རྙེད་དེ་དག་ཡང་ཕལ་ཆེར་གྲོང་གསེབ་ཀྱི་ཡི་གེར་སོང་ཙང་ཆད་ལྷག་མང་བ་དང༌། དག་ཆ་མེད་པ་མ་ཟད་ལྡིལླི་དཔེ་མཛོད་ཀྱང་སྒོ་རྒྱབ་ཉེ་ཐུག་ནས་གསར་བྲིས་དང་དཔེ་ཞུས་ཀྱི་གོ་སྐབས་ཡང་ཆེ་བར་མ་བྱུང་བས། ལེའུ་ཚན་རེ་གཉིས་གསར་བརྗེ་དང་འབྲུ་ཞུས་ཅུང་ཟད་རེ་བྱས་ནས་མ་ཕྱི་གང་ཐོབ་སྟེང་བྲེལ་ཟིང་ངང་དཔེ་བསྐྲུན་མི་བྱེད་ཐབས་མེད་བྱུང་བས་རྒྱུ་མཚན་ཡང་ཚུལ་འདིའི་དཔེ་ཆ་ཤོ་ལོ་ཀ་རེ་ཡང་ཐོབ་དཀའ་བའི་གནས་སུ་གྱུར་བས་ན་ལུགས་འདིའི་སྲོལ་འཛིན་གངས་ཅན་ལུང་སྐྱོག་པ་རྣམས་ལ་སྨིན་སེམས་ཀྱིས་བསྐྲུན་ན།
མཁྱེན་དཔྱོད་ལྡན་པ་རྣམས་ཀྱིས་དཔྱད་ཞིབ་དང་མ་ཕྱི་འདྲ་གཞན་ནས་རྙེད་ན་ནོར་བཅོས་ཞུ་དག་ཡོད་པ་ཞུ་བ་དང༌། དེ་ལྟ་བུའི་ཉུང་ངུའི་ལོ་རྒྱུས་འདི་ཡང་འཇམ་མགོན་གྱིས་གསུང་གཏེར་རྣམས་ནས་གསུངས་པ་ཉིད་གཞིར་བྱས་གཞན་ཡང་གཏེར་ཆེན་རང་གསུང་རྣམ་ཐར་གསོལ་འདེབས་དང་འབྲེལ་ཡོད་གཞན་ལས་ཁ་བསྐངས་ཏེ། ། དེ་ཡང་གསང་ཆེན་ངེས་པའི་བཀའ་འདི་ལ། ། ལོ་རྒྱུས་ཚིག་གིས་མ་བཀྲོལ་ན། ། ཡིད་མི་ཆེས་པའི་སྐྱོན་དུ་འགྱུར། ། ཞེས་པ་ལྟར་མཁྱེན་དཔྱོད་ཐོས་བསམ་ཅན་དག་ལ་དེ་ལྟའི་སྐྱོན་དུ་མི་འཇུག་ཀྱང༌། ཐོས་བསམ་དབུལ་བའི་གང་ཟག་བདག་འདྲ་བ་དག་ལ་དེ་ལྟར་ཡོང་སྲིད་པས་དེ་དག་ཀུན་ལ་སྨིན་སླད་ཁོ་ནའི་ལྷག་བསམ་གྱི་ཀུན་སློང་ལས་རང་ཉིད་མཁས་གྲགས་འདོད་པའི་རེ་བ་དང་ཚིག་དོན་གཉིས་མེད་སྨྱོན་པའི་ཀུ་ཅོ་ལྟ་བུ་འདི་འདྲ་ཞེས་གཞན་ཀྱི་འཕྱ་ཁྲེལ་ཡོང་གི་དོགས་པ་གཉིས་ཀ་སྤངས་ནས་འདི་ལྟར་བགྱིད་པ་ལ། ཉེས་འགལ་མཆིས་ན་རྩ་གསུམ་ལྷ་ལ་བཤགས་ཤིང་དགེ་རྩ་ཅུང་ཟད་མཆིས་ན་ཆོས་ཚུལ་འདི་ཉིད་མི་ནུབ་སྲིད་མཐའི་བར་དུ་དར་ཞིང་རྒྱས་ནས་འགྲོ་ཀུན་གུ་རུ་ཡབ་ཡུམ་གྱི་གོ་འཕང་བདེ་བླག་ཏུ་ཐོབ་པའི་རྒྱུར་གྱུར་ཅིག ། ཅེས་པའང་མཁན་སློབ་ཆོས་རྒྱལ་གསུམ་གྱིས་གངས་ཅན་གདུལ་བྱར་བཟུང་བའི་ཐུགས་བསྐྱེད་གོ་ཆ་བཞེས་པའི་གནས་མཆོག་བལ་ཡུལ་མཆོད་རྟེན་བྱ་རུང་ཁ་ཤོར་གྱི་འགྲམ་སྔ་འགྱུར་བསྟན་པའི་འབྱུང་གནས་དཔལ་ཞེ་ཆེན་བསྟན་གཉིས་དར་རྒྱས་གླིང་གི་རང་གནས་བསམ་གཏན་གྱི་ཁང་བུར་སྒོ་ཆེན་རྒྱལ་བའི་སྤྲུལ་མིང་འཛིན་པ་ཕྱོགས་ཉུལ་གྱི་སྤྲང་པོ་ཝཱ་གིནྡྲ་ནཱ་གརྫུ་ན་འབོད་པས་བོད་རྒྱལ་ལོ་༢༡༡༢འཛམ་གླིང་སྤྱི་བསང་གི་དུས་ཚེས་བཟང་པོར་སྤེལ་བ་དགེ་བར་གྱུར་ཅིག། །། རིག་འཛིན་སྲོག་སྒྲུབ་ཡིད་བཞིན་ནོར་བུ་ལས།
བདེ་གཤེགས་ཀུན་འདུས་ཀྱི་བརྒྱུད་འདེབས་དབང་བཞིའི་བཅུད་འབེབས་བཞུགས་སོ། ཀ་དག་དང་པོའི་སངས་རྒྱས་འོད་མའི་འགྱུར༌། ། ཡེ་ཤེས་ལྔ་རྫོགས་རིགས་ལྔ་རྡོ་རྗེ་སེམས། ། ཐུགས་རྗེ་ཀུན་ཁྱབ་རྒྱལ་སྲས་རིགས་གསུམ་མགོན། ། གསོལ་བ་འདེབས་སོ་དགོངས་བརྒྱུད་བྱིན་རླབས་སྩོལ། ། སྤྲུལ་པའི་སྐུ་མཆོག་དགའ་རབ་རྡོ་རྗེ་དང༌། ། ལས་ཀྱི་དབང་མོ་གྲུབ་པའི་རིག་འཛིན་བརྒྱད། ། མཚོ་སྐྱེས་རྡོ་རྗེ་མཚོ་རྒྱལ་མནྡ་རར། ། གསོལ་བ་འདེབས་སོ་ལྟ་བའི་གདེང་ཆེན་སྤོར། ། ཕུང་ལྔ་རྣམ་དག་རིགས་ལྔ་ཐོད་ཕྲེང་དང༌། །
ཚོགས་བརྒྱད་གནས་དག་གུ་རུ་མཚན་མཆོག་བརྒྱད། ། རིག་འཛིན་རྩལ་འཆང་རྗེ་འབངས་ཉེར་ལྔ་ལ། ། གསོལ་བ་འདེབས་སོ་སྒོམ་པའི་རྩལ་ཆེན་བསྐྱེད། ། བུདྡྷ་ཛྙཱ་ན་གཏེར་འབྱིན་རྩ་གསུམ་གླིང༌། ། ཧཱུྃ་ཆེན་འགྲོ་འདུལ་ཆོས་བདག་ལུང་ཟིན་སོགས། ། དགོངས་བརྡ་སྙན་བརྒྱུད་རྩ་བའི་བླ་མ་ལ། ། གསོལ་བ་འདེབས་སོ་སྤྱོད་པའི་བོགས་ཆེན་དབྱུང༌། ། དབང་ཆེན་ཡབ་ཡུམ་ཡི་དམ་རྒྱུད་སྡེ་བཞི། ། གནས་གསུམ་མཁའ་འགྲོ་དཔའ་བོ་གིང་ཆེན་དང༌། ། སྒྱུ་འཕྲུལ་དྲྭ་བ་རྩ་གསུམ་བཀའ་འདུས་ལྷར། །
གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། མ་མགོན་ལྕམ་དྲལ་དྲག་པོ་སྡེ་ལྔ་དང༌། ། རྡོ་རྗེ་ཆོས་སྲུང་ནོར་ལྷ་གཏེར་བདག་སོགས། ། སྣང་སྲིད་བླ་མའི་དཀྱིལ་འཁོར་རོལ་པ་ལ། ། གསོལ་བ་འདེབས་སོ་དོན་གཉིས་མཐར་ཕྱིན་སྩོལ། ། དཀྱིལ་འཁོར་རྣམ་བཞིར་དབང་བཞིས་རང་རྒྱུད་སྨིན། ། སྒྲིབ་པ་བཞི་དག་རིག་འཛིན་བཞིའི་ལམ་འབྱོངས། ། སྐུ་བཞི་ཡེ་ཤེས་ཀ་དག་མངོན་གྱུར་ནས། ། སྣང་བཞི་མཐར་ཕྱིན་འོད་ལུས་འགྲུབ་པར་ཤོག ། ཅེས་པའང་གི་ལི་སྒྲུབ་བླའི་ངོར་གནམ་ལྕགས་པ་གུ་ཧྱས་སྤེལ།
བླ་མའི་ཐུགས་སྒྲུབ་བདེ་གཤེགས་ཀུན་འདུས་ཀྱི་ལས་བྱང་ངག་འདོན་ཆོག་ཁྲིགས་སུ་བསྡེབས་པ་ཁྱེར་བདེ་དོན་ཟབ་ཅེས་བྱ་བ་བཞུགས་སོ། ཕྱོགས་དུས་རྒྱལ་བའི་མཁྱེན་བརྩེ་ནུས་པའི་དཔྱིད། ། སིནྡྷུའི་དྭང་མཚོར་ངོ་མཚར་པད་སྡོང་རྩེར། ། རང་བྱུང་སངས་རྒྱས་སྐུར་སྣང་པདྨར་སྐྱེས། ། མཁའ་འགྲོའི་སྤྲིན་ཕུང་སྤྲོས་དེ་སྤྱི་བོའི་རྒྱན། ། གང་གི་སྒྲུབ་ཐབས་བྱེ་བ་ཕྲག་བརྒྱའི་ཕུལ། ། བདེ་གཤེགས་ཀུན་འདུས་རྩ་གསུམ་དགོངས་འདུས་ཀྱི། ། ཕྲིན་ལས་སྙིང་པོའི་འདོན་ཆོག་ཁྲིགས་བསྡེབ་པ། ཁྱེར་བདེ་དོན་ཟབ་འགོད་ལ་གནང་བ་སྩོལ། དེ་ཡང་གཞུང་ལས།
ང་ཉིད་བཞུགས་དང་དབྱེར་མེད་བྱིན་རླབས་ཅན༔ ཡིད་བཞིན་ནོར་བུ་བླ་མའི་སྒྲུབ་པ་བསྟན༔ ཞེས་གུ་རུ་ཉིད་དང་དབྱེར་མི་གཉིས་པ་ཉིད་ཀྱིས་བསྔགས་པའི་ཐུགས་སྒྲུབ་རྒྱ་མཚོའི་ཡང་བཅུད་ཨོ་རྒྱན་རྩ་གསུམ་གླིང་པའི་ཟབ་གཏེར་ཐུགས་སྒྲུབ་བདེར་འདུས་ཕྲིན་ལས་འབྲིང་པོ་དཀྱིལ་འཁོར་ལྔ་པའི་དགོངས་དོན་ཉམས་སུ་ལེན་པ་ལ། སྦྱོར་དངོས་རྗེས་གསུམ་ལས། དང་པོ་ནི། གཞུང་ལས། དེ་ཡང་བླ་མ་སྒྲུབ་པའི་རིམ་པ་ནི༔ བཀྲ་ཤིས་བྱིན་ཆགས་རྒྱལ་བས་མེ་ཏོག་འཐོར༔ སྨོན་ལམ་མཆོག་ལྡན་དབེན་རི་ཡིད་འོང་དེར༔ ། མཁོ་བའི་ཡོ་བྱད་སྒྲུབ་པའི་ཆ་རྐྱེན་བསགས༔
ཞེས་དང༌། ཡང་དེ་ཉིད་ལས། བུམ་པ་རྣམ་རྒྱལ་སྨན་སྒྲུབ་བདུད་རྩིས་གཏམས༔ ཁ་རྒྱན་མགུལ་ཆིངས་ལ་སོགས་ཚང་བར་བྱ༔ བྷནྡྷ་མཚན་ལྡན་སྨན་རཀ་ཕུད་ཀྱིས་བཀང་༔ རྩ་གསུམ་གཏོར་མ་རྒྱན་བཟང་ལེགས་པར་བཤམས༔ གཞན་ཡང་སྤྱན་གཟིགས་ཚོགས་གཏོར་ཚང་བས་བསྐོར༔ ཞེས་གསུངས་པ་བཞིན་རིག་འཛིན་གོང་མས་བྱིན་གྱིས་བརླབས་པའི་སྒྲུབ་གནས་ཁྱད་པར་ཅན་རྣམས་སུ། དུས་ཁྱད་པར་ཅན་ཡར་མར་གྱི་ཚེས་བཅུ་སོགས་ཀྱི་སྐབས། ཐོག་མར་རང་གི་སྤྲོས་པ་དང་མཚམས་པའི་དཀྱིལ་འཁོར་བཀོད་པའམ་མདུན་སྟེགས་རིམ་པ་གསུམ་གྱི་སྟེང༌།
དབུས་སུ་དབང་བཞིའི་རྟེན་དཀྱིལ་འཁོར་རམ་འབྲུ་དཀར་གྱི་ལྷ་ཚོམ་བཀོད་པའི་སྟེང༌། བུམ་པ་ཁ་རྒྱན་མགུལ་ཆིངས་དམར་པོ། དེ་ཡི་སྟེང་ཐོད་པ་བདུད་རྩིས་བཀང་བའི་ཁར་དར་དམར་བརྒྱད་ལྟེབས་མེ་ལོང་སིནྡྷུ་རའི་དཀྱིལ་འཁོར་ཤེལ་རྡོ་སོགས་བརྩེགས་མར་བྱས་པ་བཤམ། བདག་བསྐྱེད་རྐྱང་པ་བསྙེན་འབྲེལ་དང་ཚེས་བཅུ་དུས་མཆོད་ཚོགས་འཁོར་ལྟ་བུར་མ་འཛོམས་ཀྱང་སྒྲུབ་གཏོར་གཅིག་པུས་ཆོག ། གཏོར་མ་རང་ལུགས་དཔལ་རི་མ་དང་པད་སྡོང་མ་ཞེས་བཅའ་གཞི་ཟུར་གསལ་ལྟར་གོང་གཏོར་དང༌། བང་རིམ་བར་མར་རིག་འཛིན་སྲོག་སྒྲུབ་བསྐང་གཏོར་དང་དེ་དག་གི་གཡས་གཡོན་དུ་སྨན་རཀ་ཆད་བརྟན་བསྐུལ་གསུམ། ཆོས་སྐྱོང་སྡེ་ལྔ་གཙོ་བོར་གྱུར་པའི་རང་ལུགས་གསོལ་ཁ་དང༌། བང་རིམ་འོག་མར་ཆུ་གཉིས་སྔོན་དུ་འགྲོ་བས་ཉེར་སྤྱོད་འདོད་ཡོན་ལྔ་སོགས་མཆོད་པའི་བྱེ་བྲག་དང༌། གཞན་ཡང་དཀར་བགེགས་ཐུན་གྱི་གཏོར་མ་ཚོགས་འཁོར་ཡོ་བྱད་བཅས་འདུ་བྱའོ། དེ་བཞིན་སློབ་དཔོན་གྱི་མདུན་དུ་ལས་བུམ།
ཌཱ་མ་རུ། དར་དམར་ནག ། ནས་གཟེད་ཡུངས་གཟེད། རྡོར་དྲིལ། ལས་ཕུར། ནང་མཆོད་སོགས་དགོས་པའི་ཡོ་བྱད་མ་ཚང་བ་མེད་པར་ཚགས་སུ་ཚུད་པར་བྱའོ། གཉིས་པ་དངོས་གཞི་ལ་སྔོན་འགྲོ་དང་དངོས་གཞི་རྗེས་གསུམ་མོ། ཐོག་མར་བཀྲ་ཤིས་བརྒྱད་པ། ཚིག་བདུན་གསོལ་འདེབས། སྐུ་གསུམ་གསོལ་འདེབས་སོགས་ནས་ཐེག་ཆེན་དགུ་ལྡན།
འཁྲུངས་རབས་གསོལ་འདེབས། གནས་རི་སོ་དགུ་བཅས་རྒྱས་བསྡུས་སྐབས་དང་བསྟུན་ལ། ཆོས་སྤྱོད་ཟུར་གསལ་ལྟར་བྱ། དང་པོ་སྔོན་འགྲོ་ལ་རྒྱུད་སྦྱང་བ་དང་ཆོ་གའི་སྔོན་འགྲོ་གཉིས། དང་པོ་ལའང་སྐྱབས་འགྲོ་སེམས་བསྐྱེད་རྡོར་སེམས་བསྒོམ་བཟླས་དང༌། ཚོགས་བསགས་བླ་མའི་རྣལ་འབྱོར་དང་ལྔ་ལས། ཐོག་མར་སྐྱབས་ཡུལ་སྐད་ཅིག་གིས་མདུན་གྱི་ནམ་མཁར་སད་པར་མོས་ལ། རང་གཞན་སེམས་ཅན་རྣམས་འདི་ནས་བྱང་ཆུབ་བར་སྐྱབས་སུ་འགྲོ་བའི་འདུན་པ་དང་བཅས། ན་མོ༔ བདེ་གཤེགས་ཀུན་འདུས་གུ་རུ་པདྨ་འབྱུང་༔
ཐུགས་རྗེའི་བདག་ཉིད་ཨོ་རྒྱན་ཆོས་ཀྱི་རྗེ༔ རྩ་བརྒྱུད་བླ་མ་མཆོག་གསུམ་ཀུན་འདུས་ལ༔ བདག་ཡིད་རྩེ་གཅིག་གདུང་བས་སྐྱབས་སུ་མཆི༔ ལན་གསུམ། གཉིས་པ་སེམས་ཅན་ཐམས་ཅད་བྱང་ཆུབ་ཏུ་འགོད་འདོད་ཀྱི་སྨོན་པ་དང༌། དེའི་ཆེད་དུ་ལམ་ཟབ་མོ་ཉམས་སུ་བླང་བར་བྱའོ་སྙམ་པ་ནི་འཇུག་པ་སྟེ། སྨོན་འཇུག་བྱང་ཆུབ་ཏུ་སེམས་བསྐྱེད་པའི་དམ་བཅའ་བརྟན་པོའི་ངང༌། ཧོཿ གདོད་ནས་རང་རིག་རྣམ་དག་སྐུ་ལྔའི་མཆོག༔ ཇི་བཞིན་རྟོགས་པའི་བྱིན་རླབས་ནུས་རྩལ་གྱི༔
འོད་ཟེར་ནར་མ་འགྲོ་ལ་རབ་སྤྲོས་ནས༔ ཡང་དག་སངས་རྒྱས་ལམ་འགོད་སེམས་བསྐྱེད་དོ༔ ལན་གསུམ། མཐར་སྐྱབས་ཡུལ་རྣམས་རང་ལ་ཐིམ་པས་དེ་དག་གི་ཐུགས་རྒྱུད་ཀྱི་ཡོན་ཏན་ཁྱད་པར་ཅན་བདག་རྒྱུད་ལ་འཕོས་ནས་བྱིན་གྱིས་བརླབས་པར་བསམ། གསུམ་པ་སྒྲིབ་པ་སྦྱོང་བ་རྡོར་སེམས་བསྒོམ་བཟླས་ནི། ཨཱཿ སྤྱི་བོར་པད་དཀར་ཟླ་བའི་གདན༔ རིགས་འདུས་བླ་མ་རྡོ་རྗེ་སེམས༔ དཀར་གསལ་རྡོར་དྲིལ་ལོངས་སྤྱོད་རྫོགས༔ ཐུགས་སྲོག་ཨཱཿལ་ཡིག་བརྒྱས་བསྐོར༔
བདུད་རྩིས་སྒོ་གསུམ་སྒྲིབ་དག་གྱུར༔ ཨོཾ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ བཛྲ་སཏྭ་ཏེ་ནོ་པ་ཏིཥྛ༔ དྲྀ་ཌྷོ་མེ་བྷ་ཝ༔ སུ་ཏོ་ཥྱོ་མེ་བྷ་ཝ༔ སུ་པོ་ཥྱོ་མེ་བྷ་ཝ༔ ཨ་ནུ་རཀྟོ་མེ་བྷ་ཝ༔ སརྦ་སིདྡྷི་མྨེ་པྲ་ཡཙྪ༔ སརྦ་ཀརྨ་སུ་ཙ་མེ༔
ཙིཏྟཾ་ཤྲཱི་ཡཾ་ཀུ་རུ་ཧཱུྃ༔ ཧ་ཧ་ཧ་ཧ་ཧོ༔ བྷ་ག་ཝཱན་སརྦ་ཏ་ཐཱ་ག་ཏ༔ བཛྲ་མཱ་མེ་མུཉྩ༔ བཛྲི་བྷ་ཝ་མ་ཧ་ས་མ་ཡ་ས་ཏྭ་ཨཱཿ ཡིག་བརྒྱ་བཟླས་ཤིང་སྟོབས་བཞི་ཚང་བའི་བཤགས་སྡོམ་ལ་འབད་པར་བྱའོ། ཧོཿ བདག་ནི་བག་མེད་རྨོངས་པ་ཡིས༔ རྩ་བ་ཡན་ལག་དམ་ཚིག་གི༔ དོན་དང་འགལ་བ་ཅི་མཆིས་པ༔
རིགས་འདུས་དཀྱིལ་འཁོར་ཚོགས་ལ་བཤགས༔ གཙོ་བོ་རྡོ་རྗེ་འཛིན་པ་ཉིད༔ ཐུགས་རྗེ་ཆེན་པོའི་བདག་ཉིད་ལ༔ འགྲོ་བའི་དོན་ཕྱིར་བདག་སྐྱབས་མཆི༔ སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། སྡིག་པ་དང་སྒྲིབ་པ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཅེས་སྐྱབས་གསོལ་གྱི་ཚིག་བརྗོད་པ་དང༌། རང་རྒྱུད་ཀྱི་སྡིག་ལྟུང་དག་ནས་བླ་མ་རྡོ་རྗེ་སེམས་དཔའ་བདེ་སྟོང་ཆེན་པོའི་ངོ་བོར་འོད་དུ་ཞུ་ནས་རང་ལ་ཐིམ་པར་བསམ། བཞི་པ་ཚོགས་གཉིས་བསགས་པ་སྣོད་བཅུད་བདག་ལུས་ལོངས་སྤྱོད་དང་བཅས་པ་མཎྜལ་དུ་དམིགས་ཏེ་འབུལ་བ་ནི། ཧཱུྃ༔
གླིང་བཞི་རི་རབ་ཁྱོན་ལྟར་བཀོད་པ་དང་༔ དངོས་འབྱོར་ཡིད་སྤྲུལ་མཎྜལ་དག་པའི་ཚོགས༔ སྐྱབས་ཡུལ་ཀུན་འདུས་མཆོག་གསུམ་ལྷ་ཚོགས་ལ༔ འགྲོ་བའི་དོན་ཕྱིར་དམིགས་ཏེ་ཕུུལ་བ་ཡིས༔ མ་གྱུར་འགྲོ་ཀུན་བྱང་ཆུབ་ལམ་དགོད་ཤོག༔ ཨོཾ་ཨི་དཾ་གུ་རུ་རཏྣ་མཎྜལ་ཀེཾ་ནིརྻ་ཏ་ཡཱ་མི༔ ཞེས་སྐྱབས་ཡུལ་གྱི་ལྷ་ལ་ལྟོས་མེད་དུ་འབུལ་ཞིང་མི་དམིགས་པའི་ངང་དུ་བཞག་པར་བྱའོ། ལྔ་པ་བླ་མའི་རྣལ་འབྱོར་ལ་དང་པོ་ཚོགས་ཞིང་བསྒོམ་པ་ནི། ཧཱུྃ༔ བདག་ཉིད་པདྨ་འབྱུང་གནས་གསལ་བ་ཡི༔
སྤྱི་བོར་ཁྱབ་བདག་མགོན་པོ་རྡོ་རྗེ་སེམས༔ དུང་མདོག་རྡོར་དྲིལ་བསྣོལ་ཐབས་སྐྱིལ་ཀྲུང་བཞུགས༔ ཡུམ་སྙེམས་གྲི་ཐོད་བདེ་སྟོང་སྐུ་ལ་འཁྲིལ༔ ཧཱུྃ༔ དེ་ཡི་སྤྱི་བོར་མགོན་པོ་འོད་མི་འགྱུར༔ དམར་གསལ་མཉམ་བཞག་རྡོ་རྗེ་སྐྱིལ་ཀྲུང་བཞུགས༔ འཇའ་ལུས་འོད་ཕུང་དབྱིངས་རིག་ངོ་བོར་གསལ༔ གཉིས་པ་གསོལ་བ་འདེབས་པའི་སླད་དུ་ཐུགས་དམ་བསྐུལ་བ་ནི། ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམསཿ
པདྨ་གེ་སར་སྡོང་པོ་ལཿ ཡ་མཚན་མཆོག་གི་དངོས་གྲུབ་བརྙེསཿ པདྨ་འབྱུང་གནས་ཞེས་སུ་གྲགསཿ འཁོར་དུ་མཁའ་འགྲོ་མང་པོས་བསྐོརཿ ཁྱེད་ཀྱི་རྗེས་སུ་བདག་བསྒྲུབ་ཀྱིཿ བྱིན་གྱིས་བརླབ་ཕྱིར་གཤེགས་སུ་གསོལཿ གུ་རུ་པདྨ་སིདྡྷི་ཧཱུྃཿ དེ་ནས་གསོལ་བ་འདེབས་ཤིང་དབང་བཞི་ལེན་པ་ནི། མོས་གུས་ཀྱི་གདུང་ཤུགས་དྲག་པོ་དང་བཅས་ཏེ། ཧཱུྃ༔
ཐོག་མའི་མགོན་པོ་ཀུན་བཟང་འོད་མའི་འགྱུར༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ ཁྱབ་བདག་དག་པ་རྡོར་སེམས་བདེ་གཤེགས་འདུས༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ རྒྱལ་མཆོག་ཐུགས་རྗེ་གཅིག་འདུས་པདྨ་འབྱུང་༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ དབྱིངས་ཕྱུག་ནམ་མཁའི་གོས་ཅན་མཚོ་རྒྱལ་མ༔
གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ བཀའ་བབ་གནུབས་ཆེན་སངས་རྒྱས་ཡེ་ཤེས་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། རིགས་འདུས་བླ་མ་འགྲུབ་པར་བྱིན་གྱིས་རློབས། ། ཟབ་གཏེར་སྒོ་འབྱེད་རིག་འཛིན་རྩ་གསུམ་གླིང༌། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། རིགས་འདུས་བླ་མ་འགྲུབ་པར་བྱིན་གྱིས་རློབས། ། ལུང་ཟིན་ཆོས་བདག་ཐུགས་མཆོག་རྡོ་རྗེ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། །
རིགས་འདུས་བླ་མ་འགྲུབ་པར་བྱིན་གྱིས་རློབས། ། ལས་ཅན་རྒྱུད་འཛིན་རྩ་བརྒྱུད་བླ་མ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། རིགས་འདུས་བླ་མ་འགྲུབ་པར་བྱིན་གྱིས་རློབས། ཡི་དམ་རྟ་ཕག་ཡིད་བཞིན་ནོར་བུའི་ཞབས༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ གུ་རུ་རྩ་གསུམ་བདེར་འདུས་དཀྱིལ་འཁོར་ལྷར། གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔
སྙིང་ཐིག་སྐྱོང་བའི་རལ་གཅིག་སྔགས་སྲུང་མར༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་བར་བྱིན་གྱིས་རློབས༔ སྐྱབས་ཡུལ་ཀུན་ཀྱང་འོད་ཞུ་རིམ་པ་བཞིན༔ སྤྱི་བོར་ཐིམ་ནས་བདག་ལུས་སྣང་སྟོང་ཉིད༔ དབང་བཞི་རྫོགས་ནས་ཟང་ཐལ་ཆེན་པོའི་སྐུ༔ གུ་རུ་པདྨ་འོད་འབར་མཆོག་འགྲུབ་ཤོག༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་སིདྡྷི་ཕ་ལ་ཨ་བེ་ཤ་ཡ་ཨ་བྷི་ཥིཉྩ་ཧཱུྃ༔
ཞེས་དབང་བཞི་བླངས་ཤིང་བླ་མ་རང་དང་དབྱེར་མེད་དུ་བསྲེས་ལ་ཆོས་དབྱིངས་ཀ་དག་གི་ངང་དུ་མཉམ་པར་བཞག་པར་བྱའོ། གཉིས་པ་ཆོ་གའི་སྔོན་འགྲོ་ལ་འགལ་རྐྱེན་བསལ་བ་དང་མཐུན་རྐྱེན་སྒྲུབ་པ་གཉིས། དང་པོ་ལའང་དཀར་ཕྱོགས་གནས་གཞིའི་བདག་པོ་ལ་གཏོར་མ་འབུལ་ཞིང་ཕྲིན་ལས་བཅོལ་བ་དང༌། ནག་ཕྱོགས་བཀའ་བསྒོ་ཞིང་བསྐྲད་པའོ། དང་པོ་དཀར་གཏོར་བཀའ་བརྒྱད་ལྟར་བྱ་སྲོལ་བཞིན། གསེར་སྐྱེམས་དཀར་གཏོར་བཅས་ཆུ་གཙང་གིས་བྲན་ལ། ཨོཾ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོཾ་ཨཱ་ཀཱ་རོ་མུ་ཁཾ་སརྦ་དྷརྨ་ནཱཾ་ཨཱདྱ་ནུཏྤནྣ་ན་ཏྭཏ་ཨོཾ་ཨཱཿཧཱུྃ་ཕཊ྄་སྭཱ་ཧཱ༔ ཨོཾ་ཡཀྵ་ཧཱུྃ༔
ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ སྔོན་འགྲོའི་གཏོར་མ་གསེར་སྐྱེམས་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ཨོྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ༔ ཨོཾ་ན་མཿ སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱ༔ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ཨོྃ་བཛྲ་ཨ་མྲྀ་ཏ? ཨོྃ་ན་མཿསརྦ་ཏ་ཐཱ་ག་ཏ་ཨཱ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ༔ ཨོྃ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ༔ ཨོྃ་ན་མཿ ས་མནྟ་བུདྡྷ་ནམ་གྲ་ཧེ་ཤྭ་རི་པྲ་བྷཉྫ་ཏེ་མ་ཧཱ་ས་མ་ཡ་སྭཱ་ཧཱའ༔
ཨོྃ་ཧཱུྃ་བྷྲཱུྃ་ཏྲཱྃ་ཧྲཱི་ཨཱཿ ཨོྃ་ལས་འདོད་པའི་ཡོན་ཏན་ལྔ༔ བྷྲཱུྃ་ལས་རིན་ཆེན་གཞལ་ཡས་ཁང་༔ ཏྲཱྃ་ལས་སྣ་ཚོགས་རཏྣའི་སྣོད༔ ཧྲཱིཿལས་གསུང་དབྱངས་དྲུག་ཅུར་ལྡན༔ ཨཱཿལས་ཅི་འདོད་ཕུན་སུམ་ཚོགས༔ སོ་སོའི་དགའ་མགུ་ཚིམ་བྱེད་པ༔ འདོད་པའི་ཡོ་བྱད་ཆེན་པོར་གྱུར༔ ཧཱུྃ༔ སློབ་དཔོན་ཆེན་པོ་པདྨ་འབྱུང་གནས་དང་༔
གྲུབ་པ་ཐོབ་པའི་རིག་འཛིན་རྣམ་བརྒྱད་ཀྱི༔ བཀའ་དང་དམ་ཚིག་གཉན་ལ་གནས་པ་ཡི༔ ལྷ་བརྒྱད་ཀླུ་བརྒྱད་གཟའ་བརྒྱད་རྒྱུ་སྐར་བརྒྱད༔ སྡེ་བརྒྱད་སྡེ་དཔོན་སུམ་ཅུ་རྩ་གཉིས་དང་༔ ཕྱོགས་སྐྱོང་བཅུ་དང་ས་བདག་དམུ་སྨན་དང་༔ ཕྱི་ནང་གསང་བའི་དྲེགས་པ་སྡེ་བཅུ་གཉིས༔ དཔལ་གྱི་མགོན་པོ་ཆེན་པོ་བདུན་ཅུ་ལྔ༔ རྒྱལ་ཆེན་བཞི་དང་དུས་ཀྱི་སྐྱོང་མ་འབུམ༔ མཁའ་ལ་རྒྱུ་བའི་ཡིད་གཟུགས་གཞི་བདག་དང་༔ ལོ་ཟླ་ཞག་དུས་ཆུ་ཚོད་དབང་བའི་ལྷ༔
སྐྱེས་ལྷ་ཡུལ་ལྷ་གཞི་བདག་འགོ་བའི་ལྷ༔ ཁྱད་པར་རིན་ཆེན་གཏེར་གྱི་སྲུང་མ་དང་༔ ཕ་རི་ཚུར་ཁ་གཡས་གཡོན་མདུན་རྒྱབ་རི༔ སྟེང་འོག་ཕྱོགས་བཞི་མཚམས་བརྒྱད་གནས་པའི་ཚོགས༔ བཀའ་དང་དམ་ལ་གནས་པའི་གཞི་བདག་རྣམས༔ འདིར་གཤེགས་གསེར་སྐྱེམས་ཕུད་དང་གཏོར་མ་བཞེས༔ བདག་གི་ལེགས་ཉེས་བྱ་བ་ཅི་ལ་ཡང་༔ ཀོ་ལོང་རུ་ང་ཕྲག་དོག་མ་མཛད་པར༔ རིན་ཆེན་གཏེར་གྱི་ས་འདི་མྱུར་དུ་སྩོལ༔ སློབ་དཔོན་པདྨའི་བཀའ་ལས་མ་འདའ་བར༔
བདག་གི་བསམ་པ་སྒྲུབས་ལ་རེ་བ་སྐོངས༔ ལས་བཞི་ཕྲིན་ལས་གང་བཅོལ་མྱུར་དུ་སྒྲུབས༔ ལོ་ལེགས་ནད་ཞི་ས་ཕྱོགས་བཀྲ་ཤིས་ནས༔ དཀར་པོ་དགེ་བཅུ་སྒྲུབ་པའི་རོགས་དན་སྒྲུབས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་བྷཱུ་མི་པ་ཏི་ལོ་ཀ་པཱ་ལ་སརྦ་དྷརྨ་པཱ་ལ་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧིཿ ཞེས་དཀར་གཏོར་ཕྱོགས་གཙང་སར་ཕུལ་ཞིང་༔ བཀྲ་ཤིས་པའི་ཕྲིན་ལས་བཅོལ༔ གཉིས་པ་ནག་ཕྱོགས་བགེགས་ལ་གཏོར་མ་བསྔོ་ཞིང་བཀའ་བསྒོ་བ་ལ། ཐོག་མར་བགེགས་གཏོར་བྱིན་གྱིས་བརླབ་པ་ནི།
ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། དེ་ནས་རང་ཉིད་ལྷ་ཡི་ང་རྒྱལ་གྱིས་ལན་ཆགས་བགེགས་རིགས་ཀྱི་མགྲོན་དགུག་པ་ནི།
ཧཱུྃ༔ བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔
གཏོར་མ་ལེན་ཕྱིར་གནས་འདིར་མྱུར་དུ་མཆིས༔ ཨོཾ་བཛྲ་ཨངྐུ་ཤ་ཛ་ཛཿ བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ དེ་ནས་འདོད་ཡོན་གཏོར་མ་བསྔོ་བ་ནི། ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔ དེང་ནས་ཕན་དགེའི་བྱང་ཆུབ་ལམ་དགོད་ཕྱིར༔ ཡིད་མཐུན་འདོད་ཡོན་མཆོད་སྦྱིན་འདི་བཞེས་ལ༔ གནས་འདིར་མ་འདུག་གཞན་དུ་འགྲོ་བར་གྱིས༔ ཅི་སྟེ་མི་འགྲོ་གདུག་པའི་སེམས་འཆང་ན༔
བདག་ཉིད་དབང་ཆེན་དྲག་སྔགས་ཕྱུང་བརྡེག་གིས༔ ཁྱོད་ཀྱི་ལུས་ངག་ཡིད་གསུམ་རྡུལ་དུ་བརླག༔ དེ་བས་རང་རང་གནས་སུ་ཕྱིར་དེངས་ཤིག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ནས་བགེགས་ཚོགས་ཕྱིར་བསྐྲད་ཅིང་མཚམས་གཅོད་པ་ནི། ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་བའི་བགེགས༔
ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔ ཅི་སྟེ་མི་འགྲོ་འཚེ་བྱེད་ན༔ བདག་ཉིད་དཔལ་ཆེན་ཐུགས་ཁྲོས་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔ སྲས་མཆོག་ཁྲོ་ཆུང་བར་སྣང་གང་༔ མེ་ཡི་བྱ་ཁྱུང་ཕྱོགས་བཅུར་འཁྲིགས༔ དྲྭ་མིག་ལྕགས་སྡིག་གློག་ལྟར་འཁྱུགས༔ འཁོར་ཡུག་མཚོན་ཆར་ཐོག་ལྟར་འབེབས༔
བགེགས་ཚོགས་ཐལ་བའི་རྡུལ་དུ་བརླག༔ དེ་བས་བཀའ་ལས་མ་འདའ་ཞིག༔ ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ བཛྲ་ཧཱུྃ༔ རཀྴ་ཧཱུྃ༔ ཡཀྴ་ཧཱུྃ༔ ཨ་ཡ་མ་དུ་རུ་ཙ་ཤ་ན་མཱ་ར་ཡ༔ གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བནྡྷ་བནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ དེ་ནས་སྲུང་བའི་འཁོར་ལོ་བསྒོམ་པ་ནི།
ཧཱུྃ༔ ང་ཉིད་གདོད་ནས་རབ་ཁྲོས་ཧེ་རུ་ཀཿ ཀ་དག་ཐུགས་ལས་བརྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་རང་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ བསྲུངས་མཚམས་མེད་པ་དུམ་བུ་གཅིག་པ་ནི༔ ཨེ་དབྱིངས་མཁའ་ལྟར་གནས་པའི་གུར་ཁང་གྱུར༔ ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁཾ་རཾ་ཛྭ་ལ་རཀྵ་ཡེ་སྭཱ་ཧཱ༔ བདག་ཉིད་ཀྱི་ཐུགས་ཀ་ནས་འོད་ཟེར་ཁྲོ་ཆུང་མེ་དཔུང་མཚོན་ཐུན་གྱི་ཚོགས་སྤྲོས་བགེགས་ཚོགས་རྣམས་ཕར་བསྐྲད། འོད་ཟེར་ཚུར་འདུས་པས་གཞོམ་མེད་རྡོ་རྗེའི་སྲུང་འཁོར་དུ་གྱུར་བར་མོས་ལ་སྟོང་ཉིད་མི་ཤིགས་པའི་རྒྱ་ཡིས་གདབ་བོ།
གཉིས་པ་མཐུན་རྐྱེན་སྤེལ་བ་ལ་མཆོད་པའི་ཡོ་བྱད་དང་དཀྱིལ་འཁོར་བྱིན་དབབ་པ་བརྡ་བསྒོ་ཕྱག་དམ་བཅའ་བ་བཅས་ལྔ། དང་པོ་མཆོད་པ་བྱིན་གྱིས་བརླབ་པ་ལ། ཐོག་མར་ཐུན་མོང་ཕྱི་ཡི་མཆོད་པ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ༔ ཞེས་བརྗོད་པས་མཆོད་པའི་གཞི་ཁྱབ་པར་བསང་ཆུ་འཐོར། ཧཱུྃ༔ རིག་པའི་གྲུ་འཛིན་ཁྱོན་ལྟར་ཡངས་པའི་དབུས༔ ཕྱི་མཆོད་ལྷ་མོ་མེ་ཏོག་བདུག་སྤོས་མ༔ མར་མེ་དྲི་ཆབ་ཞལ་ཟས་རོལ་མོ་དང་༔ གཟུགས་མཛེས་ལང་ལིང་གར་མོ་ཡིད་འོང་རིགས༔
ལྟ་ན་སྡུག་ཅིང་ཚུལ་བཟང་མཆོད་ཐོགས་ཚོགས༔ གྲངས་མེད་སྤྲུལ་པ་རྒྱལ་བ་མཉེས་རྫས་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ གཉིས་པ་ཁྱད་པར་ནང་གི་མཆོད་པ་ལ་སྨན་རཀ་གཏོར་གསུམ་ལས་དང་པོ་བདུད་རྩི་བྱིན་གྱིས་བརླབ་པ་ནི། ཧཱུྃ༔ བྷནྡྷ་མཚན་ལྡན་ལྕང་ལོ་འཁྱིལ་བའི་ནང་༔ ཤ་ལྔ་རྫས་ལྔ་པཉྩ་ཨ་མྲྀ་ཏ༔ དྲི་ལྔ་འབྲུ་བཅུད་ཆང་དང་ཛ་གད་ཕུད༔ སྨན་མཆོད་དུག་ལྔ་སེལ་བའི་ཡེ་ཤེས་མདངས༔
དཀར་མངར་ཁ་དང་རོ་སྐྱུར་ཞུན་གྱི་རིགས༔ སྣ་ཚོགས་ཚང་འདི་རྒྱལ་བ་མཉེས་རྫས་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ གཉིས་པ་རཀྟ་བྱིན་གྱིས་བརླབ་པ་ནི། ཧཱུྃ༔ བུམ་རིལ་བྷནྡྷ་དུམ་གཅིག་ཟླུམ་པའི་དབུས༔ བཟང་མོའི་མཁའ་ཡི་མུ་ཁ་སྒྲ་གཅན་གྱི༔ འཁོར་ལོར་ཁྱབ་འཇུག་མྱུར་འགྲོས་རབ་བསྐུལ་ནས༔ འདར་མའི་རླུང་ལས་འགྱུ་བའི་བྱམས་ཆེན་པོ༔ ཆགས་མེད་དམར་ཆེན་གཟི་འོད་འཁྱིལ་བའི་ཚོགས༔
མཚོ་ལྟར་འཁྲུགས་པ་རྒྱལ་བ་མཉེས་རྫས་གྱུར༔ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ གསུམ་པ་གཏོར་མ་བྱིན་གྱིས་བརླབ་པ་ནི། ཧཱུྃ༔ ཐབས་ཤེས་རིན་ཆེན་ལས་གྲུབ་ཉི་ཟླའི་སྣོད༔ རྒྱ་ཆེར་སྲིད་པའི་ཁྱོན་ལྟར་ཡངས་པའི་དབུས༔ སྣོད་གཟུགས་བསྡུས་པའི་བཅུད་མཆོག་བ་ལིཾ་ཏ༔ ལྷུན་མཐོ་དབྱིངས་ལ་བསྙེགས་པའི་རྒྱན་མཛེས་བཙུགས༔ མདངས་ལྡན་བཅུད་གཡོ་རྒྱས་པའི་ཟེར་སྟོང་འཁྱུགས༔ ཀུན་ཚང་མཆོད་པས་རྒྱལ་བ་མཉེས་མཛད་གྱུར༔
ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ གཉིས་པ་བྱིན་དབབ་པ་ནི། རང་ཉིད་ལྷ་ཡི་ཐུགས་ཀའི་འོད་ཟེར་གྱིས་རྩ་བརྒྱུད་ཀྱི་བླ་མ། ཡི་དམ་ཞི་ཁྲོ་རབ་འབྱམས། གནས་གསུམ་གྱི་དཔའ་བོ་མཁའ་འགྲོ་དམ་ཅན་སྲུང་མ་དང་བཅས་པ་མདུན་གྱི་ནམ་མཁར་སྤྲིན་ཕུང་གཏིབས་པ་ལྟར་བྱོན་ནས་རྟེན་བསྒྲུབ་ཀྱི་རྫས་དང་རྣལ་འབྱོར་པའི་སྒོ་གསུམ་ལ་སིབ་སིབ་ཐིམ་པས་རྣམ་དག་ཡེ་ཤེས་ཀྱི་འཁོར་ལོར་བྱིན་གྱིས་བརླབས་པར ་བསམས་ལ། རྣལ་འབྱོར་པའི་ཞྭ་གོས་གཟབ་འཆོར་དང༌། སྤོས་བདུག་གདུང་བའི་དབྱངས་དང་རོལ་མོ་སྣ་ཚོགས་ཀྱི་སྒྲ་དང་བཅས་སྤྲོ་ན་བྱིན་འབེབས་རྒྱས་པ་ཡང་འདིར་བྱ། ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔
རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔ འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ མཐར་མེ་ཏོག་བཀྲམ་བརྡུང་དང་བཅས་བྱིན་ཆེན་དབབ། གསུམ་པ་རང་རིག་དོན་གྱི་བརྡ་སྒོ་དབྱེ་བ་ནི། ཧཱུྃ༔ རང་རིག་གདོད་ནས་ཀུན་འདུས་རྩ་བ་གསུམ༔ སྐུ་ལྔ་ལྷུན་གྲུབ་འདུ་འབྲལ་མེད་མོད་ཀྱང་༔
བར་དུ་ཤེས་བྱ་ཕྲ་མོའི་ཀུན་རྟོག་ཚོགས༔ ད་ནི་རྨོངས་གཞོམ་རང་རིག་བརྡ་སྒོ་ཕྱེས༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བཞི་པ་རང་རིག་ལྷ་དང་མཇལ་བའི་བརྡ་ཕྱག་འཚལ་བ་ནི། ཧཱུྃ༔ མ་རིག་ཀ་དག་ཀློང་ཐིམ་གཡའ་བྲལ་ཕྱིར༔ ཚེ་རབས་གཉུག་མའི་རང་རིག་ལྷ་ཞལ་མཇལ༔ འདུས་མ་བྱས་ཀྱི་གཤིས་ལུགས་སོ་མར་བསྟོད༔ ནམ་ཡང་བག་ཡོད་མི་འདའ་ཆོས་འཁོར་བསྐོར༔ ཨོཾ་བཛྲ་དྷརྨ་ཤཱུ་ནྱ་ཏ་ཛྙཱ་ན་ཙཀྲ་ཧཱུྃ༔
ལྔ་པ་རང་བཞིན་ཡེ་ཤེས་ཀྱི་དཀྱིལ་འཁོར་མི་གཏོང་བར་བཟུང་བའི་དམ་བཅའ་བ་ནི། ཧཱུྃ༔ ཡང་དག་དོན་རྟོགས་རླབས་པོ་ཆེ༔ རིག་འཛིན་རྩ་གསུམ་འདུས་པ་ཡི༔ ངོ་མཚར་ཆེ་ཉིད་སྙན་པའི་དལ༔ སྲོག་གི་ཕྱིར་ཡང་མི་བཏང་བཟུང་༔ ཨོཾ་བཛྲ་ཙིཏྟ་ས་མ་ཡེ་ཧཱུྃ༔ གཉིས་པ་དངོས་གཞི་ལ་བསྐྱེད་བཟླས་གཉིས། དང་པོ་ལའང་གཞི་ཏིང་ངེ་འཛིན་གསུམ་གྱི་ཁོག་དབུབ་པ། རྟེན་དང་བརྟེན་པའི་དཀྱིལ་འཁོར་བསྐྱེད་པ་གཉིས།
དང་པོ་དེ་བཞིན་ཉིད་ཀྱི་ཏིང་འཛིན་བསྒོམ་པ་ནི། ཧཱུྃ༔ ཀ་དག་ལྷུན་གྲུབ་བདེ་བ་ཆེ༔ མུ་མཐའ་བྲལ་བ་ཀུན་ལ་ཁྱབ༔ བློ་འདས་རྟོག་མེད་དེ་བཞིན་ངང་༔ ཐོག་མའི་མགོན་པོས་དེ་ལྟར་སྨྲས༔ ཨོཾ་དྷརྨ་དྷཱ་ཏུ་གརྦྷ་ཤཱུ་ནྱ་ཏ་ཧཱུྃ༔ གཉིས་པ་ཀུན་ཏུ་སྣང་བའི་ཏིང་འཛིན་ནི། ཧཱུྃ༔ རང་བྱུང་དམིགས་སུ་མ་མཆིས་ཀྱང་༔
ཟང་ཐལ་ཆེན་པོའི་བརྟུལ་ཞུགས་ཀྱི༔ རོལ་རྩལ་འགགས་མེད་ཀུན་ཏུ་སྣང་༔ རྡོ་རྗེ་སེམས་དཔས་དེ་ལྟར་སྨྲས༔ ཨོཾ་བཛྲ་ཛྙཱ་ན་དྷརྨ་ས་ཏྭ་སྭ་བྷཱ་ཝ་ཧཱུྃ༔ གསུམ་པ་རྒྱུ་ཡི་ཏིང་འཛིན་ནི། ཧཱུྃ༔ ཆོས་རྣམས་བདེན་མེད་དེ་བཞིན་ལ༔ རང་བྱུང་སྙིང་པོ་རྒྱུ་ཡི་མཆོག༔ ཀུན་གྱི་སྲོག་ཏུ་ཧཱུྃ་གནས་པས༔ པདྨ་བཛྲས་དེ་ལྟར་སྨྲས༔
ཨོཾ་གུ་རུ་ཛྙཱ་ན་སརྦ་ཙིཏྟ་བཛྲ་ཧཱུྃ་ཧཱུྃ༔ གཉིས་པ་རྟེན་དང་བརྟེན་པའི་དཀྱིལ་འཁོར་བསྐྱེད་པ་ལའང༌། དམ་ཚིག་གི་དཀྱིལ་འཁོར་རྟེན་དང་བརྟེན་པའི་འཁོར་ལོ་བསྐྱེད་པ། ཡེ་ཤེས་པ་དབབ་ཅིང་སྤྱན་དྲངས་པ། གཉིས་མེད་དུ་བསྲེ་ཞིང་ཕྱག་འཚལ་མཆོད་བསྟོད་འབུལ་བ་བདུན་ལས། དང་པོ་རྟེན་བསྐྱེད་པ་ལ་གཉིས་ཀྱི་དང་པོ་འབྱུང་བ་རིམ་བརྩེགས་བསྐྱེད་པ་ནི། ཧཱུྃ༔ ཡེ་ཤེས་ལྔ་ཡི་རང་མདངས་ལས༔ རྟོགས་པའི་རླུང་ལྔ་རོལ་རྩལ་ཤར༔ དེ་ལས་ཕྲ་མོའི་ས་བོན་དག༔
ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ བརྩེགས་ཐབས་འབྱུང་བ་ལྔ་རུ་གྲུབ༔ ཨོཾ་ཨེ་རྃ་ཡྃ་ཁྃ་སུྃ་ཀེཾ་བྷྲཱུྃ༔ པཾ་པདྨ་མཎྜ་ལ༔ མ་སཱུརྻ་མཎྜ་ལ༔ ཨ་ཙནྡྲ་མཎྜ་ལ༔ རུ་ཏྲ་ཏི་ར་བཾ༔ ཧཱུྃ་སྥ་ར་ཎ་ཕཊ྄ཿ ཨ་དྷརྨ་ཡ་ཧོཿ གཉིས་པ་རྟེན་གཞལ་ཡས་ཁང་བསྐྱེད་པ་ལ་ཐོག་མར་ཡུམ་ལྔའི་མཁའ་ཀློང་རྣམ་པར་དག་པ་གསལ་གདབ་པ་ནི།
ཧཱུྃ༔ ཨེ་ནམ་མཁའ་མཐིང་ནག་ཀུན་ཏུ་བཟང་མོའི་མཁའ༔ ཡྃ་གཡོ་བྱེད་རླུང་རི་དམ་ཚིག་སྒྲོལ་མའི་མཁའ༔ རྃ་སྲེག་བྱེད་མེ་རི་ན་བཟའ་དཀར་མོའི་མཁའ༔ ཁྃ་དམ་ཚིག་བདུད་རྩི་མཱ་མ་ཀཱི་ཡི་མཁའ༔ སུྃ་དབང་ཆེན་ས་གཞི་སངས་རྒྱས་སྤྱན་མའི་མཁའ༔ ཀེཾ་རྡོ་རྗེ་རི་རབ་མི་ཤིགས་བྲག་ཆེན་སྟེང་༔ བྷྲཱུྃ་ཡེ་ཤེས་མཚན་ཉིད་ཡོངས་རྫོགས་ཕོ་བྲང་བསྒོམ༔ ཨོཾ་བྷྲཱུྃ་ཛྙཱ་ན་མཎྜལ་ཙཀྲ་ཧཱུྃ༔ ཧཱུྃ༔
དེ་དབུས་མི་འགྱུར་སྣ་ཚོགས་རྡོ་རྗེ་ཡི༔ ལྟེ་བར་ཡེ་ཤེས་ལྔ་ལྡན་གཞལ་ཡས་ཁང་༔ གྲུ་བཞི་སྒོ་བཞི་ལྷུན་གྲུབ་ངང་ཉིད་ལས༔ རྩིག་པ་འདོད་སྣམ་ཕ་གུ་དྲྭ་བ་མཛེས༔ ཤར་བུ་མདའ་ཡབ་པུ་ཤུ་བརྒྱད་དང་ལྡན༔ བཅུ་དྲུག་གདུང་མ་ཀ་བ་བརྒྱད་ཀྱིས་བཏེགས༔ ཞུ་ཆེན་ཞུ་ཆུང་ཉི་ཟླ་འཇའ་རིས་འཁྱུགས༔ འཕན་དར་བླ་བྲེ་ཡོལ་བ་སྣ་ཚོགས་བྲེས༔ ཕྱོགས་བཞིར་རྟ་བབས་ཆོས་འཁོར་ཉི་ཟླས་མཛེས༔ དབུས་སུ་རིན་ཆེན་སྣ་ཚོགས་ལས་གྲུབ་པའི༔
ཟླ་གམ་བྱ་འདབ་འོད་འབར་ནོར་བུའི་ཏོག༔ ཐོག་སྟེང་གསེར་གྱི་རྒྱལ་མཚན་བཅུ་དྲུག་དང་༔ རིན་ཆེན་འཕན་དར་མཛེས་པའི་ཅོད་པན་འཕྱངས༔ ཕྱི་རོལ་དུར་ཁྲོད་ཆེན་པོ་བརྒྱད་རྣམས་དང་༔ མེ་བརྒྱད་ཤིང་བརྒྱད་ཆུ་བརྒྱད་རླུང་བརྒྱད་དང་༔ སྤྲིན་བརྒྱད་ནམ་མཁའ་བརྒྱད་དང་མཆོད་རྟེན་བརྒྱད༔ དེ་ནས་སྤྲུལ་པ་ཡང་སྤྲུལ་རྣམ་པ་ཅན༔ སྒྱུ་མའི་རྩལ་དུ་སོ་སོར་ཤར་བ་ནི༔ ཕྱི་རོལ་དུར་ཁྲོད་ཆེན་པོ་བརྒྱད་རྣམས་ནི༔ བསིལ་ཚལ་སྐུ་ལ་རྫོགས་དང་ལངྐ་བརྩེགས༔
པད་འཁྱིལ་ལྷུན་གྲུབ་གཏེར་དང་གསང་ཆེན་རོལ༔ ཧེ་ཆེན་བརྡལ་བ་ལ་སོགས་དུར་ཁྲོད་བརྒྱད༔ དུར་ཁྲོད་བརྒྱད་ལ་དབང་ཕྱུག་ཉེར་བརྒྱད་དང་༔ བཾ་རོ་བརྒྱད་ལ་ཞིང་སྐྱོང་ལངྐ་བརྒྱད༔ ཀེང་རུས་བརྒྱད་ལ་ཀཽ་རཱི་མ་མོ་བརྒྱད༔ གཅན་སྤྱང་བརྒྱད་ལ་སིཾ་ཧ་ཕྲ་མེན་བརྒྱད༔ དུར་བྱ་བརྒྱད་ལ་ལྷ་བདུད་གནས་ཉུལ་བརྒྱད༔ དུག་སྦྲུལ་བརྒྱད་ལ་གཅན་སྤྱང་གདོང་ཆེན་བརྒྱད༔ མེ་འབར་བརྒྱད་ལ་གནས་པའི་གཟའ་བརྒྱད་ནི༔ ཀི་ཀང་མིག་དམར་ཉི་ཟླ་ལྷག་པ་དང་༔
ཕུར་བུ་སྤེན་པ་པ་སངས་དག་དང་བརྒྱད༔ རྔམ་པ་ཤིང་བརྒྱད་དག་ལ་གནས་པ་ཡི༔ ཧཱུྃ་ཀར་མཉྫུ་ཤྲཱི་ནཱ་གརྫུ༔ པྲ་བྷ་ཧསྟཱི་བི་མ་མི་ཏྲ་དང་༔ དྷ་ན་སཾ་སྐྲྀ་རོམྦུ་གུ་ཧྱ་དང་༔ ཤཱནྟིཾ་གརྦྷ་ལ་སོགས་རིག་འཛིན་བརྒྱད༔ བདུད་རྩིའི་ཆུ་མིག་བརྒྱད་ལ་གནས་པ་ཡི༔ མཐའ་ཡས་འཇོག་པོ་དུང་སྐྱོང་སྟོབས་རྒྱུ་དང་༔ པདྨ་ཧུ་ལུ་ཀ་དང་རིགས་ལྡན་ནོ༔ བཱ་སུ་ཏ་ལ་སོགས་ཏེ་ཀླུ་ཆེན་བརྒྱད༔
ཡེ་ཤེས་རླུང་བརྒྱད་དག་ལ་གནས་པ་ནི༔ དབྱིངས་ཕྱུག་སྤྱན་མ་མཱ་ཀཱི་གོས་དཀར་སྒྲོན༔ ཙཎྜ་ལཱི་དང་སྐྱོང་བྱེད་རྣལ་འབྱོར་མ༔ སྤྲིན་ཆེན་གཡོ་བ་བརྒྱད་ལ་གནས་པ་ཡི༔ དབང་པོ་ཚངས་པ་དབང་ཕྱུག་ཁྱབ་འཇུག་དང་༔ བྷྲིང་གི་རི་ཏི་དགའ་བྱེད་ཚོགས་ཀྱི་བདག༔ ཀཱིརྟི་ལ་སོགས་ལྷ་བརྒྱད་གནས་པའོ༔ ནམ་མཁའ་བརྒྱད་ལ་གནས་པའི་ཞིང་ཁམས་ལྷ༔ ཀུན་བཟང་རྣམ་སྣང་མི་བསྐྱོད་རྡོ་རྗེ་དང་༔ མི་འཁྲུགས་རྡོར་སེམས་རིན་འབྱུང་འོད་དཔག་མེད༔
དོན་ཡོད་གྲུབ་པ་ལ་སོགས་སངས་རྒྱས་བཞུགས༔ མཆོད་རྟེན་བརྒྱད་ལ་རང་སྲུང་སངས་རྒྱས་ནི༔ རྣམ་གཟིགས་གཙུག་ཏོར་ཅན་དང་ལོག་པར་སྐྱོབས༔ འཁོར་བ་འཇིགས་དང་གསེར་ཐུབ་འོད་སྲུང་དང་༔ ཤཱཀྱ་ཐུབ་པ་བྱམས་པ་མོས་སྣང་བརྒྱད༔ དེ་ལ་སོགས་ཏེ་དུར་ཁྲོད་བཀོད་པ་བརྒྱད༔ ཕྱི་རོལ་རྡོ་རྭ་མེ་རི་སྲུང་བའི་གུར༔ འཇའ་འོད་ལུག་རྒྱུད་གཏིབས་པའི་ཕོ་བྲང་གསལ༔ གཉིས་པ་བརྟེན་པ་དཀྱིལ་འཁོར་གྱི་ལྷ་བསྐྱེད་པ་ལ་གཙོ་དང་འཁོར་བསྐྱེད་པ་གཉིས་སོ། དང་པོ་ནི།
ཧཱུྃ༔ དེ་དབུས་པདྨ་ཉི་ཟླ་མཛེས་པའི་སྟེང་༔ གསེར་གྱི་རྡོ་རྗེ་ཧཱུྃ་ཡིག་དམར་པོས་མཚན༔ འོད་ཞུ་དྲན་རྫོགས་གུ་རུ་པདྨ་ནི༔ དཀར་དམར་མདངས་ལྡན་བདེ་ཆེན་རྒྱལ་པོའི་ཚུལ༔ པད་ཞྭ་ཟ་བེར་ཆོས་གོས་ཕོད་ཁ་གསོལ༔ རིན་ཆེན་སྙན་རྒྱན་དར་དམར་སྐུ་རགས་མཛེས༔ རྡོ་རྗེ་ཐོད་པ་ཚེ་བུམ་ཁ་ཊྭཱཾ་བསྣམས༔ རྒྱ་ལྷམ་གསོལ་ཞིང་ཞབས་གཉིས་རོལ་སྟབས་ཚུལ༔ བག་དྲོ་ལྷུན་ཆགས་གཟི་བརྗིད་ལྡན་པར་བསྐྱེད༔
ཧཱུྃ༔ ལྷུན་གྲུབ་སྟོང་གསལ་བདེ་ཆེན་སྐུ་ཡི་སྦུབས༔ ཡེ་ཤེས་འཁོར་ལོ་ལྔ་ཡི་འོད་ཀློང་དུ༔ བཛྲ་ཐོད་ཕྲེང་དཀར་འཛུམ་མཛེས་འོད་འཕྲོ༔ པདྨ་ཐོད་ཕྲེང་དམར་ལ་ཆགས་པའི་མདངས༔ བུདྡྷ་ཐོད་ཕྲེང་སྨུག་ནག་ཞི་མ་ཁྲོ༔ རཏྣ་ཐོད་ཕྲེང་སེར་བཞད་མཛེས་ཅིང་སྒེག༔ ཀརྨ་ཐོད་ཕྲེང་ལྗང་ནག་རབ་ཏུ་གཏུམ༔ ཐམས་ཅད་ཕྱག་གཡས་ཐོད་པའི་ཅང་ཏེའུ༔ གཡོན་པ་མཉམ་བཞག་བདུད་རྩི་བྷནྡྷ་བསྣམས༔
དཀར་སེར་དམར་ལྗང་མཐིང་ཀ་བེར་ཕྱམ་བཀླུབས༔ བདུད་འདུལ་པད་ཞྭ་རྩེ་རྣོན་ཉི་ཟླས་བརྒྱན༔ ཞབས་རྣམས་རོལ་སྟབས་སྭག་ཆེན་རྒྱ་ལྷམ་གསོལ༔ རང་འོད་འབྱུང་ལྔའི་ཡུམ་འཁྲིལ་བདེ་ཆེན་བསྐུལ༔ རྩ་ཁམས་ཞིང་ཀུན་དྭངས་པའི་ལྷ་སྐུ་གསལ༔ གཉིས་པ་འཁོར་ཚོགས་བསྐྱེད་པ་ནི། ཧཱུྃ༔ གཡས་གཡོན་པད་ཟླར་བདེ་ཆེན་བསྐྱེད་པའི་ཡུམ༔ ལྷ་ལྕམ་དམར་མོས་མདའ་དར་ཚེ་བུམ་བསྣམས༔ མཚོ་རྒྱལ་དཀར་མོས་བྷནྡྷ་བདུད་རྩི་མཆོད༔
ཞི་འཛུམ་དར་དང་རིན་ཆེན་རུས་པས་བརྒྱན༔ ཆགས་པའི་ཉམས་ཀྱིས་གཙོ་ལ་གུས་པས་འདུད༔ ཧཱུྃ༔ དེ་ཡི་སྤྱི་བོར་ཉི་ཟླ་པདྨའི་གདན༔ རིགས་འདུས་ངོ་བོ་བླ་མ་རྡོ་རྗེ་འཆང་༔ སྐུ་མདོག་མཐིང་ནག་རྡོར་དྲིལ་བསྣོལ་ཐབས་ཅན༔ ཕྱེད་སྐྱིལ་པང་དུ་དབྱིངས་ཕྱུག་དམར་མོ་འཁྲིལ༔ རྡོ་རྗེ་ཚེ་བུམ་ཡབ་ཀྱི་མགུལ་ནས་འཁྱུད༔ ལོངས་སྤྱོད་རྫོགས་སྐུ་ཟུང་འཇུག་ལྡན་པར་བསྒོམ༔ ཧཱུྃ༔
དེ་ཡི་སྤྱི་བོར་འཇའ་འོད་ཐིག་ལེའི་ཀློང་༔ ཐོག་མའི་སངས་རྒྱས་སྣང་མཐའ་འོད་མི་འགྱུར༔ དམར་གསལ་མཉམ་བཞག་སྐྱིལ་ཀྲུང་ལྷམ་མེར་གསལ༔ ཧཱུྃ༔ གཙོ་བོའི་ཕྱོགས་བཞིའི་འཁོར་ལོའི་རིམ་པ་བཞིར༔ མདུན་ཕྱོགས་པདྨ་ཉི་ཟླའི་གདན་སྟེང་དུ༔ དབང་ཆེན་དམར་སྨུག་ཞལ་གཅིག་ཕྱག་གཉིས་པ༔ གཡས་པས་དབྱུག་ཐོ་གཡོན་པས་ཐོད་ཁྲག་བསྣམས༔ དུར་ཁྲོད་ཆས་ལྡན་བརྐྱང་བསྐུམ་གར་སྟབས་ཅན༔ རྡོ་རྗེ་ཕག་མོ་གྲི་ཐོད་མགུལ་ནས་འཁྱུད༔
ཞབས་གཉིས་བརྐྱང་བསྐུམ་འཁྲིལ་སྦྱོར་གསལ་བར་བསྐྱེད༔ ཧཱུྃ༔ གཡས་སུ་པདྨ་ཉི་ཟླའི་གདན་སྟེང་དུ༔ འཇམ་དཔལ་དམར་སེར་ཁྲོ་འཛུམ་སྒེག་བཞད་ཚུལ༔ ཕྱག་གཡས་རལ་གྲི་གཡོན་པས་པོ་ཏི་འཛིན༔ དུར་ཁྲོད་ཆས་ལྡན་བརྐྱང་བསྐུམ་གར་ཐབས་ཅན༔ ཡུམ་ཆེན་ཤེར་ཕྱིན་དམར་གསལ་གྲི་ཐོད་འཛིན༔ ཞབས་གཉིས་བརྐྱང་བསྐུམ་འཁྲིལ་སྦྱོར་གསལ་བར་བསྐྱེད༔ ཧཱུྃ༔ རྒྱབ་ཏུ་པདྨ་ཉི་ཟླའི་གདན་སྟེང་དུ༔
འཇིག་རྟེན་དབང་ཕྱུག་ཞལ་གསུམ་ཕྱག་དྲུག་པ༔ དཀར་དམར་མཐིང་བའི་ཁྲོ་འཛུམ་མཛེས་ཞལ་ཅན༔ གཡས་གཉིས་ཤེལ་ཕྲེང་ནོར་བུ་འབར་བ་འཛིན༔ གཡོན་གཉིས་ཚེ་བུམ་བདུད་རྩི་ལྷུང་བཟེད་བསྣམས༔ རྩ་ཕྱག་ཐལ་སྦྱར་འཆི་མེད་ཚེ་བུམ་ཐོགས༔ ལོངས་སྐུའི་ཆས་ལྡན་རྡོ་རྗེ་རྣལ་འབྱོར་འཁྲིལ༔ མདའ་དར་དུང་དམར་ཡབ་ཀྱི་མགུལ་ནས་འཁྱུད༔ ཞབས་གཉིས་ཡབ་འཁྲིལ་གཙོ་བོ་བཞེངས་སྟབས་གསལ༔ ཧཱུྃ༔ གཡོན་དུ་པདྨ་ཉི་ཟླའི་གདན་སྟེང་དུ༔
ཕྱགས་རྡོར་མཐིང་ནག་རྡོ་རྗེ་སྡིགས་མཛུབ་ཅན༔ དུར་ཁྲོད་ཆས་ལྡན་བརྐྱང་བསྐུམ་འགྱིང་བག་བཞུགས༔ སྒྲོལ་ལྗང་པད་ཕྲེང་དུང་དམར་མགུལ་ནས་འཁྱུད༔ ཞབས་གཉིས་སྐེད་འཁྲིལ་ཟུང་འཇུག་ལྡན་པར་བསྒོམ༔ ཧཱུྃ༔ དེ་ཡི་ཕྱི་རོལ་འཁོར་ཡུག་རིམ་པ་བཞིན༔ སྣ་ཚོགས་རིན་ཆེན་མཛེས་པའི་གདན་ཁྲིའི་སྟེང་༔ འོད་ཟེར་ཐིག་ལེ་འབར་བའི་ཤར་ཕྱོགས་སུ༔ པདྨ་འབྱུང་གནས་མཐིང་ནག་ཞི་མ་ཁྲོ༔ རྡོ་རྗེ་དྲིལ་འཛིན་ལྷ་ལྕམ་དམར་མོ་འཁྲིལ༔
གཅེར་བུ་རུས་རྒྱན་ཕྱེད་སྐྱིལ་གར་སྟབས་བཞུགས༔ ལྷོ་རུ་བློ་ལྡན་མཆོག་སྲེད་དཀར་གསལ་མཛེས༔ ཌཱ་རུ་པད་ཕོར་བསྣམས་ནས་དར་ཐོད་བཅིང་༔ དར་དམར་ཕོད་གསོལ་རྡོ་རྗེ་སྐྱིལ་ཀྲུང་བཞུགས༔ ནུབ་ཏུ་ཉི་མ་འོད་ཟེར་ལི་ཁྲིའི་མདོག༔ ཁྲོ་འཛུམ་ཁ་ཊྭཱཾ་ཉི་ཟེར་ཞགས་པ་བསྣམས༔ གཅེར་བུ་སྟག་ཤམ་རུས་རྒྱན་རོལ་སྟབས་གསལ༔ བྱང་དུ་སེངྒེ་སྒྲ་སྒྲོགས་མཐིང་ཀ་གཏུམ༔ སྐྲ་གསེབ་སེང་སྐད་སྒྲོག་ཅིང་སེང་ལྤགས་གྱོན༔ རྡོ་རྗེ་སྡིགས་མཛུབ་སྟག་ཤམ་ཞབས་དོར་བཞུགས༔
ཧཱུྃ༔ ཤར་ལྷོ་པདྨ་སམྦྷ་དཀར་སྨུག་མཛེས༔ རབ་བྱུང་ཆ་ལུགས་ཆོས་གོས་གསུམ་དང་ལྡན༔ ཐོད་པ་སྐྱབས་སྦྱིན་མཛད་ནས་སྐྱིལ་ཀྲུང་བཞུགས༔ ལྷོ་ནུབ་པདྨ་རྒྱལ་པོ་དམར་གསལ་སྒེག༔ ཌཱ་རུ་པད་ཕྲེང་མེ་ལོང་ལྕགས་ཀྱུ་བསྣམས༔ བེར་གསོལ་དལ་འབོལ་སྟེང་ན་རོལ་སྟབས་བཞུགས༔ ནུབ་བྱང་ཤཱཀྱ་སེངྒེ་གསེར་བཟང་མདོག༔ ས་གནོན་མཉམ་བཞག་དགེ་སློང་ཆ་ལུགས་ཅན༔ ཆོས་གོས་དམར་པོ་གསོལ་ནས་ཟུང་འཇུག་བཞུགས༔
བྱང་ཤར་རྡོ་རྗེ་གྲོ་ལོད་སྨུག་ནག་རྔམ༔ རྡོ་རྗེ་ཕུར་པ་བསྣམས་ཤིང་རབ་བྱུང་ཆས༔ མགོ་ཕྲེང་རྒྱན་ལྡན་སྟག་སྟེང་གར་སྟབས་བཞུགས༔ དེ་ཡི་ཕྱི་རོལ་པད་འདབ་བཅུ་དྲུག་ལ༔ རྡོ་རྗེ་དཔའ་བོ་ཡབ་ཡུམ་གིང་ཡབ་ཡུམ༔ རཏྣ་དཔའ་བོ་ཡབ་ཡུམ་གིང་ཡབ་ཡུམ༔ པདྨ་དཔའ་བོ་ཡབ་ཡུམ་གིང་ཡབ་ཡུམ༔ ཀརྨ་དཔའ་བོ་ཡབ་ཡུམ་གིང་ཡབ་ཡུམ༔ ཐམས་ཅད་གར་སྟབས་རུས་རྒྱན་གཡེར་ཁའི་སྒྲ༔ ཞི་མ་ཁྲོ་ལ་ཐོར་ཚུགས་རུས་རྒྱན་ཅན༔
ཕྱག་གཡས་གྲི་གུག་གཡོན་པས་བྷན་དམར་བསྣམས༔ ཡུམ་རྣམས་ཐམས་ཅད་ཁ་ཊྭཱཾ་གྲུ་མོར་བརྟེན༔ ཀུན་ཀྱང་རང་མདོག་གཟི་བརྗིད་ལྡན་པར་བསྒོམ༔ དེ་ཡི་ཕྱི་རོལ་འཁོར་ཡུག་བར་མཚམས་སུ༔ གསང་བའི་ལྷ་མོ་བཅུ་དྲུག་གར་སྟབས་སྒྱུར༔ རང་མདོག་ཕྱག་མཚན་མཛེས་པའི་རྒྱན་དང་ལྡན༔ དཀྱིལ་འཁོར་ལྷ་ཚོགས་མཉེས་པའི་ཚུལ་དུ་གསལ༔ ཧཱུྃ༔ དབང་ཕྱུག་ལངྐ་ཞིང་སྐྱོང་གནས་ཉུལ་སོགས༔ ཉི་མ་དང་ནི་ཟེར་བཞིན་སྣང་བ་ཡི༔
སྤྲུལ་པ་ཡང་སྤྲུལ་ཀུན་ཀྱང་འཇའ་ལྟར་ལྷགས༔ དེ་ལྟར་གསལ་བའི་གནས་ལྔའི་འོད་ཟེར་གྱིས༔ འོག་མིན་ཞིང་དང་རྔ་ཡབ་དཔལ་རི་ནས༔ པད་འབྱུང་རྒྱལ་བ་རིག་འཛིན་ལྷ་ཚོགས་རྣམས༔ གསང་བའི་ཕོ་བྲང་གནས་འདིར་སྤྱན་དྲངས་གྱུར༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛཿ
གསུམ་པ་ཡེ་ཤེས་ཀྱི་དཀྱིལ་འཁོར་སྤྱན་དྲངས་ཤིང་བྱིན་དབབ་པ་ནི། དྲི་བཟང་གི་སྤོས་བཏང་ཞིང་རོལ་མོ་གླིང་བུའི་དབྱངས་སྙན་དང་བཅས། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔
ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔
མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་ཛཿསིདྡྷི་ཕ་ལ་ཧཱུྃ༔ བཞི་པ་དམ་ཡེ་གཉིས་མེད་དུ་བསྲེ་ཞིང་བཞུགས་སུ་གསོལ་བ་ནི། ཧཱུྃ༔ མ་ཆགས་སྐྱོན་བྲལ་པདྨ་གེ་སར་དབུས༔ འདབ་སྟོང་ཁྱོན་ཡངས་རིན་ཆེན་སེང་ཁྲིའི་སྟེང་༔ པདྨ་འབྱུང་གནས་རྩ་གསུམ་ངོ་བོ་མཆོག༔ བདེ་གཤེགས་འདུས་པའི་ལྷ་ཚོགས་བཞུགས་སུ་གསོལ༔
ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་སཏྭཾ༔ ལྔ་པ་གཉིས་མེད་ཀྱི་དཀྱིལ་འཁོར་ལ་ཕྱག་འཚལ་ཞིང་མཆོད་བསྟོད་འབུལ་བ་ལ། ཐོག་མར་རང་ཉིད་ལས་སྤྲོས་པའི་ལྷ་མོ་རྣམས་ཀྱིས་ཕྱག་མཆོད་སོགས་ལས་རིམ་ལ་འཇུག་པར་མོས་ཤིང༌། དེ་ནས་ཕྱག་འཚལ་བ་ནི། ཧཱུྃ༔ ཀ་དག་ལྷུན་གྲུབ་བླ་མ་ཆོས་ཀྱི་སྐུ༔ ཟང་ཐལ་བདེ་ཆེན་བླ་མ་ལོངས་སྤྱོད་རྫོགས༔ སྣ་ཚོགས་མ་འགགས་བླ་མ་སྤྲུལ་པའི་སྐུ༔ རྩ་གསུམ་བདེར་འདུས་ལྷ་ལ་ཕྱག་འཚལ་ལོ༔ ཨོཾ་གུ་རུ་དྷེ་ཝ་ཌཱཀྐི་ནཱི་ན་མོ་པཱུ་རུ་ཤ་ཡ་ཧོཿ
དྲུག་པ་མཆོད་པ་འབུལ་བ་ལ་དྲུག ། དང་པོ་ཕྱག་རྒྱ་གར་གྱི་མཆོད་པ་ནི། ཧཱུྃ༔ བདེ་ཆེན་ངོ་བོ་བླ་མ་ཐབས་ཀྱི་ཡབ༔ སྟོང་གསལ་མ་འགགས་རིག་པ་ཤེས་རབ་ཡུམ༔ ཟུང་འཇུག་དགའ་བཞི་རོལ་པའི་འཁྲུལ་འཁོར་སྒྱུར༔ ཕྱག་རྒྱ་བླ་མེད་མཆོད་པ་བཞེས་སུ་གསོལ༔ ཨོཾ་བཛྲ་ཛྙཱ་ན་མུ་ཊ་རཱ་ག་ཡ་ཧོ་སརྦ་པཱུ་ཛ་ཧོཿ གཉིས་པ་བསྟོད་དབྱངས་གླུའི་མཆོད་པ་ནི། ཧཱུྃ༔
གཟུགས་མཛེས་གར་མོ་ལང་ལིང་གླུ་དབྱངས་ཅན༔ བདེ་བ་མི་བཟོད་གཡོ་བའི་སྒྲ་སྐད་སྒྲོག༔ དྲི་ཟའི་དབྱངས་སྙན་ལྟ་བུར་སྒྲུན་མེད་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སརྦ་པཱུ་ཛ་ཧོཿ གསུམ་པ་འདོད་ཡོན་ཕྱི་ཡི་མཆོད་པ་འབུལ་བ་ནི། ཧཱུྃ༔ མཛེས་པའི་མེ་ཏོག་དྲི་ཞིམ་བདུག་པའི་སྤོས༔ སྣང་གསལ་མར་མེ་བསིལ་བའི་དྲི་ཆབ་དང་༔ རོ་མཆོག་ཞལ་ཟས་སྙན་པའི་རོལ་མོའི་རིགས༔
རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཞི་པ་ཉོན་མོངས་མ་སྤངས་ནང་མཆོད་འབུལ་བ་ལ་སྨན་རཀ་གཏོར་གསུམ་ལས། བདུད་རྩི་སྨན་གྱི་མཆོད་པ་ནི། ཧཱུྃ༔ དུག་ལྔ་རྣམ་དག་སྐུ་ལྔ་ཡེ་ཤེས་རྫས༔ གདོད་ནས་སྣང་སྲིད་ཆོས་སྐུའི་རོལ་རྩལ་དང་༔ ཤ་ལྔ་རྫས་མཆོག་པཉྩ་ཨ་མྲྀ་ཏ༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་སརྦ་པཉྩ་ཨ་མྲྀ་ཏ་ཛྙཱ་ན་པཱུ་ཛ་ལ་ཁ་ཁ་ཁཱ་ཧི༔
བྱེ་བྲག་ནད་སེལ་སྨན་རིགས་ཀྱི་མཆོད་པ་ནི། ཧཱུྃ༔ རྣམ་པར་རྒྱལ་སོགས་དུག་ལྔ་སེལ་བའི་སྨན༔ ཁ་མངར་སྐྱུར་དང་བཅུད་ལྡན་ཚ་བའི་རོ༔ ལྡེ་གུ་ཁཎྜ་ཞུན་ཁོལ་འཁྱིལ་བའི་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བྷཻ་ཥ་ཛྱཻ་ཨཎྚཽ་ཨ་མྲྀ་ཏ་སརྦ་པཉྩ་པཱུ་ཛ་ལ་ཁ་ཁ་ཁཱ་ཧི༔ བདུད་རྩི་ལག་མཆོད་འབུལ་བ་ནི། ཨོཾ་ཨཱཿཧཱུྃ། ཀུན་བཟང་ཡབ་ཡུམ་རྡོ་རྗེ་འཆང་ཆེན་དང༌། །
སྣང་བ་མཐའ་ཡས་དགོངས་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། རྡོ་རྗེ་སེམས་དཔའ་རྒྱལ་བ་རིགས་ལྔ་སོགས། ། རིག་འཛིན་བརྡ་བརྒྱུད་བླ་མ་ཐམས་ཅད་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། དགའ་རབ་ཤྲཱི་སིང་རིག་འཛིན་པདྨ་འབྱུང༌། ། བཀའ་བབ་ལུང་ཆེན་ཚིག་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ།
སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མཁའ་འགྲོ་མཚོ་རྒྱལ་སངས་རྒྱས་ཡེ་ཤེས་དང༌། ། རྩ་གསུམ་གླིང་པ་གཏེར་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཐུགས་མཆོག་རྡོ་རྗེ་དཀོན་མཆོག་སེངྒེ་དང༌། ། ཡེ་ཤེས་རྒྱལ་མཚན་མི་འཇིགས་རྡོ་རྗེ་སོགས། ། དབང་ལུང་མན་ངག་དོན་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
ཐོད་ཕྲེང་སྡེ་ལྔ་ལྷ་ལྕམ་མཚོ་རྒྱལ་དང༌། ། རྣམ་རོལ་མཚན་བརྒྱད་རིག་འཛིན་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཡི་དམ་རྟ་ཕག་རིགས་གསུམ་མགོན་པོ་དང༌། ། དངོས་གྲུབ་སྩལ་བ་ཡི་དམ་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། གིང་དང་དཔའ་བོ་ལངྐ་གནས་ཉུལ་སོགས། ། གྲུབ་གཉིས་ཆར་འབེབས་དཔའ་བོ་མཁའ་འགྲོ་ལ། །
དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མགོན་པོ་སྡེ་ལྔ་དྲེགས་སྡེ་ས་ཡ་དང༌། ། བཀའ་གཏེར་སྲུང་མ་དམ་ཅན་རྒྱ་མཚོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། སྐུ་གསུམ་མི་ཤིགས་རྡོ་རྗེའི་ཀློང༌། ། མ་བཅོས་མཆོག་གི་དངོས་གྲུབ་ཀྱིས། ། བདག་རྒྱུད་སྐུ་གསུམ་སྙིང་པོར་གྲོལ། །

བདེ་གཤེགས་གོ་འཕང་མྱུར་ཐོབ་ཤོག ཨཽ་ཌཱི་ཤ་དྷ་ཀརྨས་སྦྱར་བའོ།། །། བྷ་ལིང་གཏོར་མའི་མཆོད་པ་ནི། ཧཱུྃ༔ ཐོད་པ་མཚན་ལྡན་ལྕང་ལོ་འཁྱིལ་བའི་དབུས༔ དཔལ་གྱི་གཏོར་མ་བརྗིད་ལྡན་རི་ལྟར་སྤུངས༔ བཅུད་གཡོ་གླིང་བཞི་རོལ་མཚོ་བཀོད་ལེགས་བརྒྱན༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་བྷ་ལིངྟ་ལ་ཁ་ཁ་ཁཱ་ཧི༔ དམར་ཆེན་རཀྟའི་མཆོད་པ་འབུལ་བ་ནི། ཧཱུྃ༔
དུང་དམར་བདེ་ཆེན་ཡངས་པའི་བྷནྡྷ་རུ༔ ཆགས་མེད་བཅུད་གཡོ་མདངས་ལྡན་རླབས་སུ་འཁྱིལ༔ རྒྱུད་དྲུག་བསྒྲལ་བའི་རྨད་བྱུང་རཀྟ་ནི༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་རཀྟ་ལ་ཁཱ་ཧི༔ ལྔ་པ་གསང་མཆོད་སྦྱོར་སྒྲོལ་གཉིས་ལས། བདེ་སྟོང་སྦྱོར་བ་དགའ་བཞིའི་མཆོད་པ་འབུལ་བ་ནི། ཧཱུྃ༔ ཤེས་རབ་མུ་ཁ་ཆོས་འབྱུང་སྒྲ་གཅན་རྩེར༔ དགའ་ཆེན་ཁྱབ་བདག་ནོར་བུའི་སོར་བསྣུན་པས༔
བྱང་སེམས་དཀར་དམར་བདེ་རྒྱུན་གཡོ་བའི་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་ཨ་ཧཾ་པྲ་མོ་ཏི་རཾ་སརྦ་པཱུ་ཛ་ཁཱ་ཧི༔ ཞེ་སྡང་ཉོན་མོངས་བསྒྲལ་བའི་མཆོད་པ་ནི། ཧཱུྃ༔ ཤེས་བྱའི་ལྟ་བ་གྱད་ཀྱི་ཕུར་པ་ཡིས༔ ང་བདག་སྲིད་པའི་རུ་ཏྲ་བསྒྲལ་གཏུབས་ནས༔ ཤ་ཁྲག་ཀླད་རུས་ཕུང་པོར་སྤུངས་པ་འདི༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཨཱཿཧཱུྃ༔
དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུུ་ཏ་ལ་ཁ་ཁ་ཁཱ་ཧི༔ དྲུག་པ་ཡང་གསང་དེ་ཁོ་ན་ཉིད་ཏིང་འཛིན་དོན་གྱི་མཆོད་པ་འབུལ་བ་ནི། ཧཱུྃ༔ གདོད་ནས་རྣམ་དག་ཡེ་ཤེས་སྐུ་ལྔའི་མཆོག༔ འདུ་འབྲལ་མེད་པའི་དབྱིངས་རིག་སོ་མ་ནི༔ བསྔོ་མཁན་འབུལ་ཡུལ་མི་དམིགས་མཆོག་མཆོད་ཉིད༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཛྙཱ་ན་དྷཱ་ཏུ་སྭ་བྷཱ་པཱུ་ཛ་ཧོཿ བདུན་པ་རང་བཞིན་ལྷུན་གྲུབ་དཀྱིལ་འཁོར་ལ་བསྟོད་པ་འབུལ་བ་ནི། ཧཱུྃ༔
ཐོག་མའི་མགོན་པོ་ཡེ་ཤེས་ལམ་མེ་བ༔ ཀ་དག་དབྱིངས་རིག་བདེ་ཆེན་འདུ་འབྲལ་མེད༔ ཐུགས་རྗེ་ཆགས་པའི་མཉམ་བཞག་སྐྱིལ་ཀྲུང་ཅན༔ མགོན་པོ་འོད་མི་འགྱུར་ལ་ཕྱག་འཚལ་བསྟོད༔ ཧཱུྃ༔ ནམ་མཁའི་མདངས་ལྡན་རིགས་བརྒྱའི་ཅོད་པན་ཅན༔ ཁྱབ་བདག་ཡེ་ཤེས་འཁོར་ལོས་འགྲོ་བ་འདྲེན༔ ཐབས་ཤེས་དབྱེར་མེད་རྡོ་རྗེ་དྲིལ་བུ་འཛིན༔ ཟུང་འཇུག་དགའ་བའི་དབང་ཕྱུག་སྐུ་ལ་འཁྲིལ༔ སྒྱུ་མའི་ངང་ཚུལ་ཕྱེད་སྐྱིལ་རོལ་སྟབས་ཅན༔
རྡོར་འཆང་ལོངས་སྤྱོད་རྫོགས་ལ་ཕྱག་འཚལ་བསྟོད༔ ཧཱུྃ༔ མ་བཅོས་སྤྲོས་བྲལ་ཀ་དག་ངོ་བོ་ཉིད༔ ཟང་ཐལ་འགགས་མེད་ཐུགས་རྗེས་སོ་སོར་སྟོན༔ འགྲོ་བའི་དོན་ཕྱིར་ཐུགས་རྗེ་སྒྱུ་མའི་གར༔ ཨོ་རྒྱན་གུ་རུ་པད་འབྱུང་སྐུ་ལ་བསྟོད༔ ཧཱུྃ༔ སྐུ་མདོག་དཀར་མཛེས་ཞི་འཛུམ་ཆགས་པ་ནི༔ ཡེ་ཤེས་སྐུ་ལྔ་འདུ་འབྲལ་མེད་པའི་བརྡ༔ དབུ་ལ་གསེར་གྱི་སྙན་ཞུ་གསོལ་བ་ནི༔
བདེ་ཆེན་རྒྱལ་པོ་འགྲོ་བའི་དོན་མཛད་བརྡ༔ དེ་ལ་རིན་ཆེན་རྡོ་རྗེ་བཙུགས་པ་ནི༔ ཀུན་གཞི་གནས་ལུགས་འགྱུར་བ་མེད་པའི་བརྡ༔ རྩེ་མོར་རྒོད་པོའི་དང་རུ་བཙུགས་པ་ནི༔ ས་ལམ་ཐེག་ཆེན་དུས་གཅིག་འཇུག་པའི་བརྡ༔ དར་ཚོན་སྣ་ལྔའི་ཅོད་པན་འཕུར་བ་ནི༔ ཡེ་ཤེས་ལྔ་ལྡན་རོལ་རྩལ་སྟོན་པའི་བརྡ༔ ཉི་ཟླ་ནོར་བུའི་རྒྱན་མདངས་སྤྲས་པ་ནི༔ སྲིད་ཞིའི་མ་རིག་མུན་པ་སེལ་བའི་བརྡ༔ སྣ་ཚོགས་རྡོ་རྗེའི་རྒྱ་གྲམ་ལྡན་པ་ནི༔
དགོངས་བརྡ་རྒྱ་མཚོའི་སློབ་དཔོན་ཡིན་པའི་བརྡ༔ ཁྱུང་གཤོག་རིན་ཆེན་དྲྭ་བས་སྤྲས་པ་ནི༔ བརྒྱུད་འཛིན་བུ་ལ་འདོད་རྒུ་འབྱུང་བའི་བརྡ༔ རཏྣ་སྙན་རྒྱན་གདུ་བུ་འཁྲོལ་བ་ནི༔ འཁོར་ལོས་སྒྱུར་རྒྱལ་ཀུན་གྱི་དད་དཔོན་བརྡ༔ མཐིང་ནག་ཆུ་རིས་ཕོད་ཀ་བཀླུབས་པ་ནི༔ ཟབ་གསང་ལྟ་བ་མི་ཤིགས་སྟོན་པའི་བརྡ༔ གོང་ལག་མུ་ཏིག་ཆུན་པོས་སྤྲས་པ་ནི༔ རྩ་རླུང་བདེ་སྟོང་འདུ་འབྲལ་མེད་པའི་བརྡ༔ དར་དམར་རྒྱ་མའི་སྐུ་རགས་བཅིངས་པ་ནི༔
མ་སྲིང་མཁའ་འགྲོ་རྟག་ཏུ་འདུ་བའི་བརྡ༔ ཆོས་གོས་གསེར་གྱི་ཧ་རིས་གསོལ་བ་ནི༔ སྡེ་སྣོད་ལུང་རིགས་གསང་མཛོད་འཛིན་པའི་བརྡ༔ སྨུག་ནག་གཡུང་དྲུང་བེར་ཆེན་གསོལ་བ་ནི༔ སྣང་སྲིད་དབང་སྡུད་གཙོ་བོ་ཡིན་པའི་བརྡ༔ ཞེ་སྡང་སྟག་གིས་གོང་ལག་བརྒྱན་པ་ནི༔ སྐལ་ངན་བདུད་རིགས་རྒོལ་བ་འཇོམས་པའི་བརྡ༔ ཕྱག་གཡས་རྡོ་རྗེ་རྩེ་ལྔ་བསྣམས་པ་ནི༔ མ་རུངས་ཟིལ་གནོན་གདུག་པ་འདུལ་བའི་བརྡ༔ གཡོན་པས་བྷནྡྷ་ཚེ་བུམ་བསྣམས་པ་ནི༔
འཆི་མེད་རིག་འཛིན་འཇའ་ལུས་འགྲུབ་པའི་བརྡ༔ ཁ་ཊྭཱཾ་རྩེ་གསུམ་མཆན་དུ་འཆང་བ་ནི༔ དུག་གསུམ་ལ་སོགས་འཁྲུལ་རྟོག་གཅོད་པའི་བརྡ༔ གསུས་པ་ཆེ་ཞིང་གསུས་ཁྱིམ་འཁྱིལ་བ་ནི༔ སྒྲུབ་ལ་མཆོག་ཐུན་ཆར་ལྟར་འབེབས་པའི་བརྡ༔ ཞབས་གཉིས་རོལ་སྟབས་རྒྱ་ལྷམ་གསོལ་བ་ནི༔ འཁོར་བའི་སྡུག་བསྔལ་རྒྱ་མཚོ་སྐེམ་པའི་བརྡ༔ སྐུ་ལ་འོད་དཔུང་གཟི་བརྗིད་འཁྱིལ་བ་ནི༔ ཕྱོགས་དུས་རྒྱལ་བ་ཀུན་གྱི་ངོ་བོའི་བརྡ༔ སྤྱན་རྩ་འཁྱིལ་ཞིང་མཁའ་དབྱིངས་གཟིགས་པ་ནི༔
ནམ་ཡང་ཐུགས་རྗེ་འདུ་འབྲལ་མེད་པའི་བརྡ༔ བརྡ་རྟགས་རྒྱན་རྫོགས་བླ་མ་རྗེ་ལ་བསྟོད༔ འགྲོ་བའི་མགོན་མཆོག་མ་ཧཱ་གུ་རུར་བསྟོད༔ སྣང་མཐའི་དབང་ཕྱུག་མཚོ་སྐྱེས་རྗེ་ལ་བསྟོད༔ རྒྱལ་སྲས་ལྷུན་གྲུབ་པད་འབྱུང་སྐུ་ལ་བསྟོད༔ བསྟན་པའི་སྐྱབས་མཆོག་རྒྱ་གར་པ་ལ་བསྟོད༔ མདོ་སྔགས་གཙུག་རྒྱན་ཉི་འོད་གསལ་ལ་བསྟོད༔ བཀའ་དྲིན་འཁོར་མེད་ཕ་ལ་བསྟོད་པའི་མཐུས༔ བུ་ལ་ཐུགས་རྗེའི་བྱིན་རླབས་ཆར་ལྟར་ཕོབ༔ མཚུངས་མེད་ཉི་ལྟར་དེང་འདིར་བདག་གྱུར་ཅིག༔
ཧཱུྃ༔ སྐུ་ཡི་བདག་ཉིད་བཛྲ་ཐོད་ཕྲེང་རྩལ༔ ཞི་བའི་ལས་མཛད་དཀར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ཆུ་ཁམས་རྣམ་དག་རྡོ་རྗེ་མཁའ་འགྲོ་འཁྲིལ༔ མེ་ལོང་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ གསུང་གི་བདག་ཉིད་པདྨ་ཐོད་ཕྲེང་རྩལ༔ དབང་གི་ལས་མཛད་དམར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔
མེ་ཁམས་རྣམ་དག་པདྨ་མཁའ་འགྲོ་འཁྲིལ༔ སོར་རྟོག་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཐུགས་རྗེའི་བདག་ཉིད་བུདྡྷ་ཐོད་ཕྲེང་རྩལ༔ སྣ་ཚོགས་ལས་མཛད་སྨུག་ནག་ཞི་མ་ཁྲོ༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ནམ་མཁའ་རྣམ་དག་སངས་རྒྱས་མཁའ་འགྲོ་འཁྲིལ༔ ཆོས་དབྱིངས་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཡོན་ཏན་བདག་ཉིད་རཏྣ་ཐོད་ཕྲེང་རྩལ༔
རྒྱས་པའི་ལས་མཛད་སེར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ས་ཁམས་རྣམ་དག་རིན་ཆེན་མཁའ་འགྲོ་འཁྲིལ༔ མཉམ་ཉིད་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཕྲིན་ལས་བདག་ཉིད་ཀརྨ་ཐོད་ཕྲེང་རྩལ༔ དྲག་པོའི་ལས་མཛད་ལྗང་ནག་ཞི་མ་ཁྲོ༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ རླུང་ཁམས་རྣམ་དག་ཀརྨ་མཁའ་འགྲོ་འཁྲིལ༔ བྱ་གྲུབ་ཡེ་ཤེས་སྐུ་ལ་ཕྱག་འཚལ་བསྟོད༔
ཧཱུྃ༔ ཟག་མེད་དགའ་བཞི་སྐྱེད་པའི་དབང་མོ་ཆེ༔ དབྱིངས་ཕྱུག་མནྡ་ར་བ་མཚོ་རྒྱལ་ལྕམ༔ མདའ་དར་ཚེ་བུམ་སྲིད་ཞིའི་ཚེ་བཅུད་སྡུད༔ དྭངས་མའི་བདུད་རྩི་བདེ་ཆེན་མཆོད་སྤྲིན་གཡོ༔ ཟུང་འཇུག་ཡེ་ཤེས་འཁོར་ལོས་ཕྱག་རྒྱ་སྒྱུར༔ ཐུགས་འཛིན་ཡུམ་མཆོག་གཉིས་ལ་ཕྱག་འཚལ་བསྟོད༔ ཧཱུྃ༔ དཔལ་ཆེན་ཁྲོ་རྒྱལ་མེ་འོད་འཁྲུགས་པའི་མདངས༔ བདུད་དཔུང་འཇོམས་བྱེད་དབྱུག་ཏོ་བྷནྡྷ་བསྣམས༔
འབར་བའི་གར་དགུ་དུར་ཁྲོད་ཆས་ཀྱིས་བརྒྱན༔ སྣང་སྲིད་དབང་སྡུད་ཕག་མོ་སྐུ་ལ་འཁྲིལ༔ ཉོན་མོངས་ཚར་གཅོད་གྲི་ཐོད་མགུལ་ནས་འཁྱུད༔ བརྐྱང་བསྐུམ་འཁྲིལ་སྦྱོར་རྩ་ཁམས་འཁོར་ལོས་བསྒྱུར༔ རྟ་སྐད་ཕག་སྐད་ཧཱུྃ་བྷྱོ་འབྲུག་ལྟར་ལྡིར༔ དབང་ཆེན་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ དམར་སེར་སྒེག་པ་གཏུམ་ཆེན་གཡུལ་ལས་རྒྱལ༔ བདུད་དཔུང་ཚར་གཅོད་རལ་གྲི་པོ་ཏི་འཛིན༔ གཤེ་ཞིང་དུར་ཁྲོད་ཆས་ལྡན་གར་དགུ་ལྡན༔
སངས་རྒྱས་ཀུན་གྱི་ཡུམ་ཆེན་སྐུ་ལ་འཁྲིལ༔ མ་རིག་གཞོམ་ཕྱིར་གྲི་ཐོད་མགུལ་ནས་འཁྱུད༔ བརྐྱང་བསྐུམ་འཁྲིལ་སྦྱོར་བདེ་ཆེན་ཐབས་ཀྱིས་བསྐུལ༔ མུ་སྟེགས་རྒོལ་བ་འཇོམས་བྱེད་མཐུ་རྩལ་ཅན༔ འཇམ་དཔལ་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ བྱམས་པའི་འོད་ཟེར་འགྲོ་ལ་དགྱེས་མཛད་པ༔ འཁོར་བ་སྟོངས་ཕྱིར་ཤེལ་ཕྲེང་ནོར་བུ་འཛིན༔ བྱང་ཆུབ་ལམ་སྟོན་པད་དཀར་བདུད་རྩི་འཛིན༔ སྐྱེ་འཆི་སྤང་ཕྱིར་ཕྱག་རྒྱ་ཚེ་བུམ་ཐོགས༔
གསང་བའི་ལྷ་མོ་རྣལ་འབྱོར་སྐུ་ལ་འཁྲིལ༔ རིག་འཛིན་མཆོག་སྩོལ་མདའ་དར་དུང་དམར་འཁྱུད༔ ཞབས་གཉིས་འཁྲིལ་སྦྱོར་བདེ་སྟོང་འདུ་འབྲལ་མེད༔ སྙིང་རྗེའི་དབང་ཕྱུག་མཐའ་ཡས་མགོན་གྱུར་མཆོག༔ སྤྱན་གཟིགས་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ བདུད་དཔུང་འཇོམས་མཛད་མཐིང་ནག་གཏུམ་པོའི་སྐུ༔ སྣང་སྲིད་བསྔང་ཕྱིར་རྡོ་རྗེ་སྡིགས་མཛུབ་བསྒྲེངས༔ རྔམ་སྟབས་དུར་ཁྲོད་ཆས་ལྡན་གར་བསྒྱུར་ཅན༔ དམ་ཚིག་ཡུམ་ཆེན་སྒྲོལ་མ་སྐུ་ལ་འཁྲིལ༔
འཁོར་བ་སྟོངས་ཕྱིར་པད་ཕྲེང་དུང་དམར་འཁྱུད༔ ཞབས་གཉིས་འཁྲིལ་སྦྱོར་འཁོར་ལོ་རྒྱས་ཀྱིས་འདེབས༔ ས་བཅུའི་དབང་ཕྱུག་གཏུམ་ཆེན་གཡུལ་ལས་རྒྱལ༔ ལག་ན་རྡོ་རྗེ་ཡབ་ཡུམ་སྐུ་ལ་བསྟོད༔ ཧཱུྃ༔ རྔ་ཡབ་གླིང་བཞུགས་འགྲོ་མགོན་གུ་རུ་རྗེ༔ གདོང་དམར་སྲིན་པོ་ཐབས་ཀྱིས་ཁ་གནོན་མཛད༔ པདྨ་འབྱུང་གནས་ཡབ་ཡུམ་སྐུ་ལ་བསྟོད༔ བསིལ་བ་ཚལ་དུ་ཡོན་ཏན་དངོས་གྲུབ་བརྙེས༔ ཐེག་ཆེན་ཆོས་སྒྲ་འབྲུག་ལྟར་སྒྲོགས་མཛད་པ༔
པདྨ་སཾ་བྷའི་སྐུ་ལ་ཕྱག་འཚལ་བསྟོད༔ རཱ་ག་ར་ཏིར་མཁྱེན་གཉིས་དངོས་གྲུབ་བརྙེས༔ ཤེས་བྱ་ཀུན་ལ་ཐོགས་མེད་སྤོབས་པ་རྒྱས༔ བློ་ལྡན་མཆོག་སྲེད་སྐུ་ལ་ཕྱག་འཚལ་བསྟོད༔ དགའ་བ་ཚལ་དུ་དབང་སྡུད་དངོས་གྲུབ་བརྙེས༔ མ་སྲིང་རྒྱ་མཚོ་ཐབས་ཀྱིས་རོལ་རྩལ་མཛད༔ པདྨ་རྒྱལ་པོའི་སྐུ་ལ་ཕྱག་འཚལ་བསྟོད༔ སོ་ས་གླིང་དུ་འགྲོ་འདུལ་དངོས་གྲུབ་བརྙེས༔ སྲིད་ཞིའི་རྨོངས་ཚོགས་མ་རིག་རབ་གཞོམ་པ༔ ཉི་མ་འོད་ཟེར་སྐུ་ལ་ཕྱག་འཚལ་བསྟོད༔
ཟ་ཧོར་ཡུལ་དུ་བདུད་འདུལ་དངོས་གྲུབ་བརྙེས༔ ལོག་འདྲེན་བདུད་རིགས་དམ་སྲི་འདུལ་མཛད་པ༔ ཤཱཀྱ་སེངྒེའི་སྐུ་ལ་ཕྱག་འཚལ་བསྟོད༔ མ་གྷར་མུ་སྟེགས་འདུལ་བའི་དངོས་གྲུབ་བརྙེས༔ དམོད་པ་དྲག་སྔགས་གནམ་ལྕགས་ཐོག་མདའ་འཕེན༔ སེངྒེ་སྒྲ་སྒྲོགས་སྐུ་ལ་ཕྱག་འཚལ་བསྟོད༔ སྟག་ཚང་དྲེགས་པ་ཚར་གཅོད་དངོས་གྲུབ་བརྙེས༔ མ་རུངས་ཚར་གཅོད་ཁྲག་འཐུང་ཧེ་རུ་ཀཿ རྡོ་རྗེ་གྲོ་ལོད་སྐུ་ལ་ཕྱག་འཚལ་བསྟོད༔ ཧཱུྃ༔
དུག་ལྔ་འཇོམས་མཛད་དཔའ་བོ་ཆེན་པོ་བཞི༔ རང་འདྲ་མཁའ་འགྲོ་སྡེ་ཡུམ་དང་བཅས༔ བདེ་སྟོང་དབང་སྒྱུར་གཙོ་བོ་ཡབ་ཡུམ་བརྒྱད༔ ཧེ་རུ་ཀ་པ་བརྒྱད་ལ་ཕྱག་འཚལ་བསྟོད༔ ཧཱུྃ༔ ལས་བཞི་མངའ་མཛད་གཏུམ་པའི་གིང་ཆེན་བཞི༔ རང་འདྲ་ཤུགས་འགྲོ་སྡེ་བཞི་ཡུམ་དང་བཅས༔ རྫུ་འཕྲུལ་ཤུགས་འཆང་གིང་ཆེན་ཡབ་ཡུམ་བརྒྱད༔ འཇིགས་བྱེད་འབར་བ་བརྒྱད་ལ་ཕྱག་འཚལ་བསྟོད༔ ཧཱུྃ༔
དཀྱིལ་འཁོར་རྒྱ་མཚོ་མཉེས་པའི་གར་མ་གཟུགས༔ ཕྱག་ན་དབང་པོའི་ཡུལ་འཛིན་མཆོད་སྤྲིན་ཐོགས༔ ཁམས་གཡོ་འཁོར་ལོ་བདེ་སྟོང་ཕྱག་རྒྱ་ཅན༔ བཅུ་དྲུག་རིག་མའི་ཚོགས་ལ་ཕྱག་འཚལ་བསྟོད༔ ཧཱུྃ༔ ཞིང་སྐྱོང་ལངྐ་དབང་ཕྱུག་མ་མོ་དང་༔ གནས་ཉུལ་ལ་སོགས་དཀྱིལ་འཁོར་སྐྱོང་བའི་ཚོགས༔ བཀའ་ཡི་བྱ་ར་ལས་ཀྱི་མཐའ་སྡུད་པ༔ གཏེར་སྲུང་ལ་སོགས་ཡོངས་རྫོགས་བཅས་ལ་བསྟོད༔
ཅེས་བརྗོད་ཅིང་གསོལ་བ་གདབ་པར་བྱའོ།
བརྒྱད་པ་བཟླས་པ་སྔགས་ཀྱི་རྣལ་འབྱོར་ལ་འཇུག་པ་ནི། དང་པོ་སྒྲུབ་པའི་སྐབས་ཡིན་ན་ཛཔ྄་ཁང་དབྱེ་དགོས་པས། ཐོག་མར་བདག་མདུན་འཇུག་པ་གཅིག་བསྐྱེད་ནི། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་སིདྡྷི་ཕ་ལ་ཧཱུྃ༔ ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་རྩལ་འབར་གྱི་རྣམ་པར་ལོགས་སུ་ཕྱེས་ཏེ་མདུན་གྱི་ནམ་མཁར་བཞུགས་པར་ བསམ་མོ།
ཞེས་སེ་གོལ་གཏོག་ལ་མདུན་རྟེན་དབྱེ་ཞིང་གསལ་བརྟན་དག་གསུམ་གྱི་ཏིང་འཛིན་ལ་བསླབ། གཉིས་པ་ཛཔ྄་ཀྱིས་ཐུགས་དམ་བསྐུལ་བ་ནི། ཧཱུྃ༔ རིག་འཛིན་རྒྱལ་བ་བདེ་གཤེགས་འདུས་པའི་ཚོགས༔ ཡེ་ཤེས་དབྱིངས་ནས་ཐུགས་དམ་རྒྱུད་བསྐུལ་ལ༔ འགྲོ་བའི་དོན་ཕྱིར་ཕྲིན་ལས་གཏེར་ཆེན་གྱི༔ དགོངས་པ་ཀློང་ཡངས་བྱིན་རླབས་ཤུགས་འབྱུང་བས༔ སྒྲུབ་ལ་སྨིན་གྲོལ་གདམས་པ་ཟབ་མོ་མཆོག༔ འབད་མེད་མྱུར་བ་ཉིད་ལ་སྩལ་དུ་གསོལ༔ ཨོཾ་ཨཱཿཧཱུྃ༔
བཛྲ་གུ་རུ་དྷརྨ་ཙིཏྟ་གརྦྷ་ཨཱ་ཡུརྫྙཱ་ན་སྀདྡྷི་ཧཱུྃ༔ གསུམ་པ་ཛཔ྄་དགོངས་གསལ་གདབ་པ་ལ། ཐོག་མར་ཆོས་སྐུའི་ངོ་སྤྲོད་གསལ་གདབ་ནི། ཧཱུྃ༔ རང་རིག་སྣང་བ་མཐའ་ཡས་སྐུ༔ སྨྲ་བརྗོད་བྲལ་བའི་སེམས་ལ་ལྟོས༔ འཁོར་གསུམ་གདོད་ནས་རྣམ་དག་ངང་༔ འཁོར་འདས་དབྱེ་བའི་ས་མཚམས་འདས༔ དྲན་རྫོགས་བླ་མ་ཆོས་ཀྱི་སྐུ༔ ཀ་དག་འོད་གསལ་གཉུག་མའི་གཤིས༔
ཆོས་སྐུ་སྣང་མཐའ་གཞན་ན་མེད༔ མི་རྟོག་ཡེ་ཤེས་ངོ་མཚར་ཆེ༔ ཨོཾ་ཨ་མི་དྷེ་ཝ་ཧྲཱིཿ ཞེས་པའི་སྔགས་ཕྲེང་གང་མང་བཟླས༔ དེ་ནས་སྤྲོ་བསྡུ་བྱ་བ་ནི༔ ཧཱུྃ༔ སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔
བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་ཆོས་སྐུར་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔ ཨོཾ་ཨ་མི་དྷེ་ཝ་ཧྲཱིཿ དེ་ནས་ལོངས་སྐུའི་ངོ་སྤྲོད་ནི༔ ཧཱུྃ༔ རང་རིག་བླ་མ་རྡོ་རྗེ་འཆང་༔ ཟང་ཐལ་འགགས་མེད་སེམས་ལ་ལྟོས༔
སྨྲ་བརྗོད་བྲལ་ཡང་སྣ་ཚོགས་འཆར༔ རང་བཞིན་ཀློང་ལས་ཐུགས་རྗེའི་རྩལ༔ ཀུན་གྱི་བྱེད་པོ་བདག་མེད་ཉིད༔ གང་ཤར་བླ་མ་ལོངས་སྤྱོད་རྫོགས༔ སྒྲ་གྲགས་འགགས་མེད་སྟོང་པའི་དབྱིངས༔ ལོངས་སྐུ་སྟོན་པ་གཞན་དུ་མེད༔ སྤྲོས་བྲལ་རང་གྲོལ་ངོ་མཚར་ཆེ༔ ཨོཾ་བཛྲ་ས་ཏྭ་ཛྙཱ་ན་དྷ་ར་ཧཱུྃ༔ ཞི་བའི་སྔགས་ཕྲེང་གང་མང་བཟླས༔ ཧཱུྃ༔
སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔ བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་ལོངས་སྐུ་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔ ཨོཾ་བཛྲ་ས་ཏྭ་ཛྙཱ་ན་དྷ་ར་ཧཱུྃ༔
དེ་ནས་སྤྲུལ་སྐུའི་ངོ་སྤྲོད་ནི༔ ཧཱུྃ༔ རང་རིག་པདྨ་འབྱུང་གནས་སྐུ༔ སྣ་ཚོགས་ཤར་གྲོལ་སེམས་ལ་ལྟོས༔ ཅིར་སྣང་སྒྱུ་མའི་ངང་ཚུལ་ཉིད༔ སྣོད་བཅུད་དཀྱིལ་འཁོར་ལྷ་ཡི་ཞིང་༔ རང་ལུས་དག་ཀྱང་གཞལ་ཡས་ཁང་༔ རྩ་ཁམས་བླ་མ་སྤྲུལ་པའི་སྐུ༔ གཟུགས་རྣམས་དཔའ་བོ་མཁའ་འགྲོའི་ངང་༔ སྤྲུལ་སྐུ་པད་འབྱུང་གཞན་ན་མེད༔
སྤྲུལ་སྐུ་དྲྭ་བ་ངོ་མཚར་ཆེ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ སྔགས་ཕྲེང་གང་མང་བཟླས༔ ཧཱུྃ༔ སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔ བསྒྲལ་བས་བདག་འཛིན་དབྱིངས་སུ་གཏོར༔
ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་སྤྲུལ་སྐུ་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཞི་པ་བཟླས་པ་དངོས་ལ་བསྙེན་པ་དང༌། སྒྲུབ་པ་ལས་སྦྱོར་གསུམ་མོ། དང་པོ་བསྙེན་པ་ནི། བདག་ཉིད་གུ་རུ་སྣང་སྲིད་ཟིལ་གནོན་གྱི། །
ཆོས་ཀྱི་འཁོར་ལོར་འོད་ལྔའི་ཐིག་ཀློང་དུ། ། བུདྡྷ་ཐོད་ཕྲེང་སྨུག་ནག་ཞི་མ་ཁྲོ། ། ཅང་ཏེའུ་བྷནྡྷ་འཛིན་པའི་ཐུགས་ཀ་རུ། ། པད་ཉི་ཟླ་སྟེང་རྡོ་རྗེ་རྩེ་ལྔ་པའི། ། ལྟེ་བར་ཧཱུྃ་དམར་མཐའ་བསྐོར་སྔགས་ཀྱི་ཕྲེང༌། ། གཡས་བསྐོར་འོད་ཀྱིས་ཕྱོགས་དུས་རྒྱལ་ཀུན་དང༌། ། ཨོ་རྒྱན་ཆེན་པོའི་ཐུགས་རྒྱུད་རབ་ཏུ་བསྐུལ། ། ཀུན་ཀྱང་གུ་རུ་པདྨའི་སྐུ་གསུང་ཐུགས། ། ཕྱག་རྒྱ་ཡིག་འབྲུ་ཕྱག་མཚན་རྣམ་པ་རུ། ། སྤྱན་དྲངས་མཚོ་ལ་ཁ་ཆར་བབས་པ་བཞིན། །
རྒྱུན་མི་ཆད་པར་ཐིམ་པས་བྱིན་བརླབ་གྱུར། ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཞེས་བསྙེན་པ་ཅི་ནུས་བཟླས། དམིགས་བསལ་བསྙེན་སྒྲུབ་སོ་སོར་དབྱེ་བའི་སྐབས་སྒྲུབ་ཚུལ་དང་དུས་གྲངས་རྟགས་གསུམ་ལ་སྦྱར་བ་སོགས་སྐབས་གཞན་དུ་ཤེས་པར་བྱ་དགོས་སོ། གཉིས་པ་སྒྲུབ་པའི་དམིགས་པ་ནི། གཙོ་བོའི་ཐུགས་ཀར་ཡེ་ཤེས་སེམས་དཔའ་ཡི། ། ཐུགས་དབུས་ཏིང་འཛིན་སེམས་དཔའ་ཧཱུྃ་གི་མཐར། ། སྔགས་ཕྲེང་འོད་བཅས་འགལ་མེ་ཀླད་སྐོར་ལྟར། བར་མེད་འཕྲོས་པས་མདུན་བསྐྱེད་ལྷ་ཚོགས་བསྐུལ། །
ཀུན་གྱི་ཐུགས་ཀའི་ས་བོན་སྔགས་ཕྲེང་ལས། ། འོད་ཟེར་དཔག་མེད་ནམ་མཁའ་གང་བར་འཕྲོས། ། ཕྱོགས་བཅུའི་རབ་འབྱམས་རྒྱལ་བ་མ་ལུས་མཆོད། ། ཀུན་གྱི་བྱིན་རླབས་གུ་རུ་པདྨ་ཡི། ། གསང་གསུམ་འཁོར་ལོའི་རྣམ་པར་སྤྱན་དྲངས་ཏེ། ། བདག་མདུན་སྒྲུབ་རྫས་ལ་ཐིམ་དངོས་གྲུབ་བསྐྱིལ། ། འགྲོ་དྲུག་སེམས་ཅན་ལ་ཕོག་སྡིག་སྒྲིབ་སྦྱངས། ། དམ་ཅན་སྲུང་མར་ཕོག་པས་དམ་ཚིག་བསྐུལ། ། རྣལ་འབྱོར་མཆེད་ལྕམ་ལ་ཕོག་ཉམས་སྒྲིབ་དག ། མདོར་ན་ཕྱི་ནང་སྣོད་བཅུད་སྣང་གྲགས་སེམས། །
གདོད་ནས་ཡེ་དག་ལྷ་སྔགས་ཆོས་སྐུའི་ངང༌། ། མ་བཅོས་དཀྱིལ་འཁོར་གསུམ་དུ་ངང་གིས་རྫོགས། ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་སིདྡྷི་ཕ་ལ་ཧཱུྃ་ཨཱཿ ཞེས་སྒྲུབ་སྔགས་བསྙེན་པའི་བཅུ་ཆ་བཟླ། གསུམ་པ་ལས་སྦྱོར་ནི། ཐུགས་ཀའི་འོད་ཀྱིས་རིགས་བཞི་ཐོད་ཕྲེང་དང༌། ཁྱད་པར་རྟ་ཕག་ཡབ་ཡུམ་ཐུགས་དམ་བསྐུལ། ། དེ་ཡི་འོད་ལས་ཡེ་ཤེས་འཇིག་རྟེན་གྱི། དཔའ་བོ་མཁའ་འགྲོ་ཀུན་གྱི་སྲོག་སྙིང་བསྐུལ། །
དེ་ལས་སྤྲུལ་དང་ཡང་སྤྲུལ་མཁའ་ཁྱབ་སྤྲོས། ། ནད་གདོན་སྡིག་སྒྲིབ་བ་མོར་ཉི་བཞིན་གཞོམ། ། ཚེ་དཔལ་བསོད་ནམས་ཡར་ངོའི་ཟླ་བཞིན་སྤེལ། ། འཁོར་འདས་མོས་བཞིས་སྣང་བ་དབང་དུ་བསྡུས། ། མ་རུངས་དགྲ་གདོན་ཐལ་བའི་རྡུལ་བཞིན་བརླག ། ཚུར་འདུས་ཐམས་ཅད་ཆོས་དབྱིངས་ཀ་དག་ཀློང༌། ། འཁོར་འདས་མཉམ་ཉིད་རྡོ་རྗེའི་སྲོག་འགྲུབ་གྱུར། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿ སརྦ་སིདྡྷི་ཕ་ལ་ཧཱུྃ༔ དེ་ལྟར་སྒྲུབ་པའི་བཅུ་ཆ་ལས་སྦྱོར་བྱ་བར་གསུངས་སོ།
དེ་ཡིས་འཁོར་འདས་ཀྱི་སྟོང་སྲོག་ལ་དབང་ཐོབ་པའི་ཕྲིན་ལས་རབ་འབྱམས་ལ་མངའ་བརྙེས་པར་འགྱུར་བར་གདོན་མི་ཟ་བ་མན་ངག་གི་ཡིག་ཆ་རྣམས་ལས་ཆེས་གསལ་ལོ། དེ་ལྟར་དམིགས་པ་དང་ལྡན་པའི་ངང་བསྙེན་སྒྲུབ་ལས་གསུམ་ཅི་འགྲུབ་བཟླས་པའི་མཐར་དབྱངས་གསལ་ཡིག་བརྒྱ་རྟེན་འབྲེལ་སྙིང་པོ་བཅས་ཀྱི་མཐར། མཆོད་བསྟོད་དམ་བསྡུ་ན་སྟོང་ཚིག་འབུལ་བ་ནི། ཡེ་ཤེས་ལྷ་ཚོགས་སྤྱན་འདྲེན་གཤེགས། ། ཕྱི་ནང་གསང་བའི་མཆོད་པ་འབུལ། ། སྐུ་གསུང་ཐུགས་ཡོན་ཕྲིན་ལས་བསྟོད། ། བག་མེད་འགལ་འཁྲུལ་ཉམས་ཆགས་བཤགས། ། མཆོག་དང་ཐུན་མོང་དངོས་གྲུབ་སྩོལ། མ་ཧཱ་སརྦ་པཉྩ་ཨ་མྲྀ་ཏ་ཁཱ་ཧི། གཤམ་དུ་ཐུན་གཏོར་འབུལ་བ་ནི།
ཧཱུྃ༔ རྩ་གསུམ་ཀུན་འདུས་བདེ་གཤེགས་དཀྱིལ་འཁོར་དུ༔ ཕྱི་ནང་གསང་བའི་བླ་མེད་མཆོད་གཏོར་འབུལ༔ དེང་འདིར་བྱིན་རླབས་ཐུགས་དམ་རྒྱུད་བསྐུལ་ནས༔ སྒྲུབ་ལ་དབང་བཞི་མཆོག་ཐུན་སྩལ་དུ་གསོལ༔ ཨོཾ་ཨཱཿཧཱུྃ༔ བླ་མ་ཡི་དམ་མཁའ་འགྲོ་ཆོས་སྐྱོང་ནོར་ལྷ་གཏེར་བདག་ལ་སོགས་པ་རྣམས་ཀྱི་ཞལ་དུ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་ཐུན་གཏོར་འབུལ། དེ་དག་གིས་སྟོད་ལས་བྱང་བུ་ཁྲིགས་སུ་བསྡེབས་པ་རེ་ཞིག་གྲུབ་བོ། སྐབས་འདིར་བསྙེན་རྐྱང་ལྟ་བུར་ཡིན་ཚེ་རྗེས་ཆོག་ལ་འཇུག་པས་ཆོག་གོ །
རིམ་པ་གཉིས་པ་སྨད་ལས་ཚོགས་མཆོད་ཀྱི་བྱ་བ་ལ་འཇུག་པར་མོས་ན། ཐོག་མར་ཆོས་སྐྱོང་སྡེ་ལྔ་སོགས་རང་ལུགས་གསོལ་ཁ་རྒྱས་བསྡུས་གང་རུང་སྔོན་དུ་སོང་ནས། ན་རཀ་བཤགས་སྐོང་སོགས་རྒྱས་བསྡུས་ཅི་རིགས་སྔོན་དུ་འདོན་སྲོལ་སྔ་འགྱུར་སྤྱི་ཆོས་ལྟར་གྲུབ་ན་ལེགས་པའི་ཡན་ལག་ཡིན་ལ་མ་བྱས་ཀྱང་མི་འགལ་ལོ། དང་པོ་ཐབས་ཤེས་ཀྱི་རྫས་ཕུན་སུམ་ཚོགས་པ་འདུ་བྱས་ལ། ཚོགས་ཕུད་རིམ་པ་གསུམ་དུ་སྤྲོས་ནས། ཐོག་མར་རིག་འཛིན་སྲོག་སྒྲུབ་ཚིག་ལྷུག་བཏང༌། དེ་ནས་ལས་རྡོར་གྱིས་ཚོགས་ཞུས་སྔོན་དུ་འགྲོ་བས། ཚོགས་མཆོད་དངོས་ལ། དང་པོ་བྱིན་གྱིས་བརླབ་པ་ནི། ཐོག་མར་ཆུ་གཙང་གིས་བྲན་ཞིང༌།
ཨོཾ་ཨཱཿཧཱུྃ༔ གིས་བདུད་རྩི་བྱིན་གྱིས་བརླབ། ཧཱུྃ༔ ཆོས་རྣམས་མི་དམིགས་སྤྲོས་དང་བྲལ༔ རང་བྱུང་གདོད་ནས་མཁའ་ལྟར་ཁྱབ༔ འཁོར་འདས་རོ་གཅིག་ལྟ་བའི་ཀློང་༔ གཉིས་མེད་ཡེ་ཤེས་ཆེན་པོར་བསྐྱེད༔ གཉིས་འཛིན་བག་ཆགས་ཀ་ནས་དག༔ ཨོཾ་དྷརྨ་ཤཱུ་ནྱ་ཏ་ཛྙཱ་ན་ས་མ་ཡེ་ཨཱཿཧཱུྃ༔ ཧཱུྃ༔
བདག་ཉིད་པདྨ་འོད་འབར་ཐུགས་ཀ་ནས༔ དུག་གསུམ་སྦྱང་ཕྱིར་ཡིག་འབྲུ་རྃ་ཡྃ་ཁྃ༔ འོད་འཕྲོས་ཚོགས་ལ་ཕོག་པས་ཉེས་སྐྱོན་གཏོར༔ བག་ཆགས་རྣམ་རྟོག་མི་དམིགས་སྒྱུ་མར་སྦྱངས༔ རྃ་ཡྃ་ཁྃ༔ ལན་གསུམ་གྱིས་བྱིན་གྱིས་བརླབ། ཧཱུྃ༔ བྱིན་གྱིས་རློབ་པའི་ཡིག་འབྲུ་ཨོཾ་ཨཱཿཧཱུྃ༔ འདོད་ཡོན་ཚོགས་ལ་ཕོག་པས་དཔག་མེད་སྦྱངས༔ རྩ་གསུམ་བདེ་གཤེགས་མཉེས་པའི་མཆོད་སྤྲིན་ཚོགས༔
རྨད་བྱུང་ནམ་མཁའི་མཐའ་ལས་ཁྱབ་པར་སྤེལ༔ ཨོཾ་ཨཱཿཧཱུྃ༔ ག་ཎ་ཙཀྲ་སརྦ་མ་ཧཱ་མེ་གྷ་སྥ་ར་ཎ་ཨོཾ་ཨཱཿཧཱུྃ༔ ཞེས་པའི་སྙིང་པོས་ལན་གསུམ་གྱིས་སྤེལ། གཉིས་པ་ཚོགས་ལ་སྤྱན་འདྲེན་པ་ནི། ཧཱུྃ༔ ལྷུན་གྲུབ་རབ་འབྱམས་སྟུག་པོ་བཀོད་ཞིང་ནས༔ བླ་མ་བདེར་འདུས་ཆོས་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ བདེ་ཆེན་མཁའ་དབྱིངས་ཁྱབ་བརྡལ་ཕོ་བྲང་ནས༔
བླ་མ་བདེར་འདུས་ལོངས་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཟང་ཐལ་ལྷན་སྐྱེས་གཉུག་མའི་ཕོ་བྲང་ནས༔ བླ་མ་བདེར་འདུས་སྤྲུལ་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རྔ་ཡབ་པདྨ་འོད་ཀྱི་ཕོ་བྲང་ནས༔ ཨོ་རྒྱན་དཔའ་བོ་མཁའ་འགྲོ་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ བདེ་ཆེན་ནམ་མཁའ་འཕྲུལ་གྱི་གདེངས་ཀ་ནས༔ ཆོས་སྲུང་བསྟན་པའི་བྱ་ར་འཁོར་བཅས་རྣམས༔
ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རབ་འཇིགས་ས་གསུམ་གཡོ་བའི་དུར་ཁྲོད་ནས༔ བསྟན་སྲུང་ལས་མཁན་མྱུར་མགྱོགས་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཧཱུྃ༔ ཆོས་སྐུ་རྒྱ་མཚོ་ཀ་དག་སངས་སེ་སང་༔ ལོངས་སྐུ་རྒྱ་མཚོ་རང་མདངས་ཏ་ལ་ལ༔ སྤྲུལ་སྐུ་རྒྱ་མཚོ་འཇའ་ཚོན་སྤུངས་སེ་སྤུང་༔ རྩ་བརྒྱུད་བླ་མ་བྱིན་རླབས་ཐིབས་སེ་ཐིབ༔ ཡི་དམ་ལྷ་ཚོགས་ཧཱུྃ་སྒྲ་འུ་རུ་རུ༔
མ་སྲིང་མཁའ་འགྲོའྀ་བརྡ་སྐད་དི་རི་རི༔ དཔའ་བོ་རྒྱ་མཚོས་གར་བྱེད་ཤིགས་སེ་ཤིག༔ དཔའ་མོ་རྒྱ་མཚོས་གླུ་ལེན་ཀྱུ་རུ་རུ༔ གིང་ཆེན་ཕོ་མོས་གར་སྟབས་ཁྲིགས་སེ་ཁྲིག༔ ཆོས་སྐྱོང་རྒྱ་མཚོ་ལས་བྱེད་ཤ་ར་ར༔ ནོར་ལྷ་དབང་སྡུད་ལོངས་སྤྱོད་ཆི་ལི་ལི༔ གཏེར་སྲུང་གཉེར་གཏད་བྱ་ར་ལྷངས་སེ་ལྷང་༔ ཚོགས་གསོག་རྒྱ་མཚོའི་བཅུད་གཡོ་མེ་རེ་རེ༔ གནས་ཁང་བྱིན་འབེབས་གར་མོ་ཀྱི་ལི་ལི༔ འདིར་ཚོགས་ཕོ་མོ་དགའ་བྲོ་ཡ་ལ་ལ༔
གནས་འདིར་གཤེགས་ལ་དབང་བསྐུར་བྱིན་ཆེན་ཕོབ༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ གསུམ་པ་ཚོགས་མཆོད་པ་ནི། ཧཱུྃ༔ བླ་མ་ཡི་དམ་མཁའ་འགྲོ་དང་༔ དམ་ཅན་ཆོས་སྲུང་ནོར་གྱི་བདག༔ གཏེར་བདག་གཉན་པོ་སྐྱོང་ལ་སོགས༔ རིག་འཛིན་བདེར་འདུས་དཀྱིལ་འཁོར་ལ༔ ཞལ་ཟས་ཚོགས་ཀྱི་མཆོད་པ་འབུལ༔
བླ་མེད་བདུད་རྩིའྀ་མཆོད་པ་འབུལ༔ ཕྱི་ནང་གསང་བའི་མཆོད་པ་འབུལ༔ སྣ་ཚོགས་སྤྱན་གཟིགས་མཆོད་པ་འབུལ༔ མཐུན་རྫས་བརྩེ་བས་བཞཻེས་སུ་གསོལ༔ ཨོཾ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ ཚོགས་ཕུད་དཀྱིལ་འཁོར་གྱི་མདུན་དུ་ཕུལ། གཏོར་བསྔོས་མཐར་དབྱུང༌། བཞི་པ་བསྐང་བ་ལ་འཇུག་པ་ནི། ཐོག་མར་བསྐང་གསོལ་འདོད་རྒུ་མཆོག་སྦྱིན་བཤགས་པའི་བར་བཏང༌།
དེ་ནས་བསྐང་བ་བསྡུས་པ་ནི། ཧཱུྃ༔ ཕྱི་མཆོད་མཛེས་པའི་ལྷ་མོ་སྣ་ཚོགས་དང་༔ ནང་མཆོད་ཤ་ལྔ་བདུད་རྩི་ཨ་མྲྀ་ཏ༔ གསང་མཆོད་བདེ་སྟོང་ཆགས་མེད་ཡེ་ཤེས་རྫས༔ སྨན་གཏོར་རཀྟ་སྦྱོར་སྒྲོལ་དབང་པོ་ལྔ༔ སྤྱན་གཟིགས་དཀོར་ཆ་ཡིད་འོང་མཉེས་པའི་བརྟེན༔ རོལ་མོ་སྒྲ་སྙན་གདངས་དབྱངས་དགྱེས་པའི་གླུ༔ ཀུན་ནས་མ་ཚང་མེད་པའི་མཆོད་སྤྲིན་འདི༔ བླ་མ་རིག་འཛིན་བདེ་གཤེགས་འདུས་པའི་ཚོགས༔
རྩ་གསུམ་རྒྱལ་བའི་དཀྱིལ་འཁོར་ཐུགས་དམ་བསྐང་༔ ཉམས་ཆག་བསྐངས་ཤིང་བར་ཆད་སེལ་གྱུར་ན༔ མཆོག་ཐུན་འབད་མེད་ལྷུན་གྲུབ་སྩལ་དུ་གསོལ༔ ཞེས་ཐུགས་དམ་བསྐངས། ལྔ་པ་བཤགས་པ་ནི། སྐོང་བཤགས་རྒྱས་པར་སྤྲོ་སྐབས། ཧོཿ འོག་མིན་ཆོས་ཀྱི་དབྱིངས་ཀྱི?སོགས་བཤགས་པའང་འདིར་བྱ། ཧཱུྃ༔ རྩ་གསུམ་ཀུན་འདུས་ལྷ་ཚོགས་དགོངས་སུ་གསོལ༔
བདག་ཅག་དཀྱིལ་འཁོར་ཟབ་མོའི་སྒོར་ཞུགས་ནས༔ བག་མེད་དབང་གྱུར་དམ་འགལ་ཅི་མཆིས་པ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཨོཾ་གུ་རུ་ས་ཏྭ་ས་མ་ཡ༔ མ་ནུ་པཱ་ལ་ཡ༔ གུ་རུ་ས་ཏྭ་ཏྭེ་ནོ་པ༔ སོགས་ཡིག་རྒྱ་བརྗོད། དྲུག་པ་བསྒྲལ་བ་ནི་ཚོགས་ཐ་མའི་དམིགས་རྟེན་མདུན་དུ་བཀོད་ཅིང་རཀྟས་བྲན་ལ་དགུག་པ་ནི། ཧཱུྃ༔ རིག་འཛིན་རྩ་གསུམ་བདེ་གཤེགས་འདུས་པའི་ལྷ༔
དཀྱིལ་འཁོར་སྐྱོང་སོགས་སྲུང་མ་འཁོར་བཅས་ཀྱི༔ བདེན་པ་ཆེན་པོའི་མཐུ་སྟོབས་ནུས་པ་ཡིས༔ བླ་མའི་སྐུ་དགྲ་སངས་རྒྱས་བསྟན་པའི་དགྲ༔ རྣལ་འབྱོར་སྒོས་དགྲ་སེམས་ཅན་ཡོངས་ལ་འཚེ༔ མ་ཉེས་ལོག་པར་ལྟ་བའི་དགྲ་བགེགས་ཀྱི༔ བླ་ཚེ་རྣམ་ཤེས་སྲོག་དབུགས་དབང་ཐང་བཅས༔ སྟེང་འོག་ཕྱོགས་བཅུའི་བར་མཚམས་གར་གནས་ཀྱང་༔ སྙིང་ནས་ཟུངས་ཤིག་མ་མོ་ཟ་བྱེད་མ༔ སྐེ་ནས་ཟུངས་ཤིག་མ་མོ་གསོད་བྱེད་མ༔ ཡན་ལག་སྡོམས་ཤིག་མ་མོ་ཤ་ཟ་མ༔
མྱོས་པར་གྱིས་ཤིག་མ་མོ་སྲོག་བདག་མ༔ ལྷ་དང་ཕྱེས་ཤིག་མ་མོ་ཟངས་གྲི་མ༔ བདུད་དང་སྤྲོད་ཅིག་མ་མོ་སྤུ་གྲི་མ༔ དབྱེར་མེད་གཏུབས་ཤིག་མ་མོ་སྲིད་བདག་མ༔ དུས་ལ་བབ་བོ་ཕོ་ཉ་མཐུ་མ་ཆུང་༔ དམིགས་པའི་དམ་ཉམས་དགྲ་བགེགས་ཤོར་ར་རེ༔ རང་དབང་མེད་པར་མྱུར་དུ་ཁུག་ལ་ཤོག༔ ཨོཾ་མ་ཏྲི་མ་ཏྲི་རེ་མ་ཏི་རཀྨོ་ཨ་ཏྲི་ཡ་དགྲ་བགེགས་ཨ་ཀརྵ་ཡ་ཛ་ཛཿ བདུན་པ་ཕུར་བུ་ཐོགས་ལ། ཧཱུྃ༔
དཔལ་ཆེན་སྲས་མཆོག་བཛྲ་ཀཱི་ལ་ཡ༔ རྒྱ་མདུད་སྟེང་ནས་འབྲུག་སྟོང་དི་རི་རི༔ འཆང་བཟུང་ངོས་ནས་གློག་དམར་ཁྱུགས་སེ་ཁྱུག༔ ཆུ་སྲིན་ཁ་ནས་སེར་བ་ཧྲི་ལི་ལི༔ ཟུར་གསུམ་རྔམ་ལ་ཐོག་རྒོད་ཤ་ར་ར༔ འདྲིལ་ཞིང་འདེབས་པའི་ཤན་པ་ཕུར་བུ་ཁྱོད༔ དགྲ་བགེགས་གདུག་པའི་སྙིང་ལ་མཱ་ར་ཡ༔ བརླག་ཅིང་བཅོམ་ནས་མིང་ཡང་མེད་པར་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིགྣན་བཾ་ཧཱུྃ་ཕཊ྄ཿ རུ་ཏྲ་ཤག་ཐུཾ་ནྲྀ་ཏྲི་ཡ་མ་ཧ་རི་ཁ་དགྲ་བགེགས་ཀྱི་སྲོག་ལ་གཟེར་ཐུཾ་བི་ཤྭ་ཙཀྲ་ཧ་ལ་ཧ་ལ་ཧཱུྃ་ཕཊ྄ཿ
ཚེ་ཁྲུས་ལུང་གསུམ་གྱི་དགོངས་པ་ལྡན་པས་བསྒྲལ་ཞིང་གཏུབ་པར་བྱའོ། བརྒྱད་པ་ཞལ་དུ་བསྟབ་པ་ནི་བདུད་རྩིས་བྲན་ལ།
ཧཱུྃ༔ བདེ་གཤེགས་ཀུན་འདུས་རྩ་གསུམ་དཀྱིལ་འཁོར་ལྷ༔ ཡེ་ཤེས་སྤྱན་ལྡན་འཁོར་དང་བཅས་པ་ཡི༔ གནམ་ས་རི་རབ་ཁྱོན་ལྟར་ཞལ་ཕྱེས་ལ༔ དགྲ་བགེགས་དོན་སྙིང་ཤ་ཁྲག་བཞེས་སུ་གསོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁ་ཁ་ཁཱ་ཧི༔ ཞེས་དཀྱིལ་འཁོར་དུ་འབུལ།
དགུ་པ་ཚོགས་ལ་རོལ་བ་ནི་རྡོ་རྗེའི་གླུ་གར་སོགས་ཀྱང་བྱ། ལས་རྡོར་གྱིས་ཚོགས་རྫས་ཐབས་ཤེས་མ་ནོར་བར་ཐོགས་ལ་ཚོགས་ཞུས་ནི། རྡོ་རྗེ་སློབ་དཔོན་དགོངས་སུ་གསོལ༔ བླ་མེད་དཀྱིལ་འཁོར་རྫས་ཆེན་གྱི༔ དངོས་གྲུབ་རྨད་བྱུང་རོ་བརྒྱའི་ཟས༔ དེང་འདིར་སྐལ་ལྡན་རྣམས་ལ་སྩོལ༔ ཅེས་ཞུས་པའི་ལན་དུ་སློབ་དཔོན་གྱིས་ཕྱག་རྒྱ་དང་བཅས་བླངས་ནས། ཧོཿ འདི་ནི་ལེགས་འོང་ཡ་མཚན་ལྡན༔ འཁོར་འདས་རོ་གཅིག་བླང་དོར་བྲལ༔
གཙང་རྨེ་གཟུང་འཛིན་གདོད་ནས་དག༔ དགེ་བས་དེ་བཞིན་ཨ་ལ་ལ་ཧོཿ ཨེ་མ་ཧོཿ འདུས་པ་ཀུན་ལ་བཀྱེ་ཞིང་རོལ་བར་བྱའོ། བཅུ་པ་ལྷག་མ་གཏོང་བ་ནི་དེ་ཚེ་ལས་རྡོར་པས་ལྷག་མ་གྲལ་མཐར་བཀོད་ནས་ཕྱག་སྔོན་དུ་སོང་བས་ལྷག་གཏོར་བྱིན་གྱིས་བརླབ་པ་ལ་ཐུགས་གཏད་པར་ཞུ་ཞེས་གསོལ་བ་དང༌། འདུས་པ་བྱིངས་ནས། ཨོཾ་ཨ་ཀཱ་རོ ས་སྔགས་དང༌། ལྷག་མ་དམ་རྫས་འདོད་ཡོན་གྱི་ཕུང་པོ་ཟད་མི་ཤེས་པར་ནམ་མཁའི་ཁམས་གང་བར་གྱུར། ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཛཿ ཞེས་སློབ་དཔོན་ནས་མཁའ་ལྡིང་གི་རྒྱ་བཅས་ཞལ་ཆབ་ཀྱི་བདུད་རྩིས་བྲན་ལ་ལྷག་མ་བསྔོ་བ་ནི།
ཧཱུྃ༔ དང་པོ་ཕུད་ཀྱི་མཆོད་པ་ནི༔ བླ་མ་རིག་འཛིན་དགྱེས་པའི་རྟགས༔ བར་དུ་བསྐང་ཞིང་བཤགས་པ་ནི༔ ཡི་དམ་མཁའ་འགྲོ་མཐུན་པའི་རྫས༔ ཐ་མ་འགུགས་ཤིང་བསྒྲལ་བ་ནི༔ ཆོས་སྐྱོང་དམ་ཅན་རྦད་པའི་རྟགས༔ དབྱེར་མེད་ཚོགས་ལ་རོལ་བ་ནི༔ ནོར་ལྷ་གཏེར་བདག་དངོས་གྲུབ་བརྡ༔ ཀུན་ནས་ལྷག་མ་སྡུད་པ་ནི༔
ལངྐ་གནས་ཉུལ་དགྱེས་པར་མཚོན༔ དཀྱིལ་འཁོར་མཐའ་ལ་བཞག་པ་ནི༔ བཀའ་བཞིན་བསྟན་པ་སྲུང་བར་སྩོལ༔ ལྷག་མ་ཁ་ཆུས་བྲན་པ་ནི༔ འདའ་ཀ་དམ་ཚིག་གཅིག་པར་སྟོན༔ ཧཱུྃ༔ བདེ་གཤེགས་རིག་འཛིན་རྩ་གསུམ་འདུས་པ་ཡི༔ དཀྱིལ་འཁོར་གསང་བའི་ལྷ་ཚོགས་བསྟན་སྲུང་ནི༔ མཚན་མོ་སྒྲ་སྒྲོགས་མ་མོ་བྱེ་བ་འབུམ༔ སྲོད་ལ་རབ་རྒྱུ་སྣ་ཚོགས་ཆོ་འཕྲུལ་སྟོན༔
སྨག་རུམ་གསེབ་ནས་མི་སྡུག་བཤུགས་རིང་འཐེན༔ ལ་ལས་རྒྱན་མཛེས་སྤྲས་ནས་མཁའ་ལ་ལྡིང་༔ ལ་ལས་འདབ་ཆགས་བཞོན་ནས་བར་སྣང་ཁེང་༔ ལ་ལས་སྡེར་ཆགས་བཞོན་ནས་ས་གཞི་ཉུལ༔ ལ་ལས་གཅེར་མོ་དུར་ཁྲོད་བཾ་རོ་ཁུར༔ ལ་ལས་གཡང་གཞི་གྱོན་ཅིང་བྷནྡྷ་ཐོགས༔ ལ་ལས་ནང་རོལ་འདྲེན་ཞིང་རྒྱུ་མ་ཟ༔ ལ་ལས་སྲོད་འཕྲོས་དྲོད་ཉུལ་ལམ་ལམ་འགྱུ༔ དོན་ལ་ཐམས་ཅད་རྣལ་འབྱོར་མ་སྲིང་སྟེ༔ བྱེ་བྲག་སོ་སོར་སྣང་ངོར་སྒྱུ་མའི་གར༔
མི་བཟད་གར་སྒྱུར་བསྟན་པའི་བྱ་ར་ཚོགས༔ བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ རྒྱུད་སྲུང་སྒྲུབ་པའི་སྡོང་གྲོགས་མ་གཡེལ་ཞིང་༔ མ་རུངས་གདུག་པའི་ཚོགས་རྣམས་ཚར་བཅད་ནས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ མ་མ་ཏྲི་ཧྲིཾ་ཧྲིཾ་མུ་ཁ་ལེ་ས་མ་ཡ་མཎྜལ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔ སྨོན་ལམ་ནི། རིག་འཛིན་བླ་མའི་དཀྱིལ་འཁོར་དུ། ། ཚོགས་ཀྱི་འཁོར་ལོ་བསྐོར་བ་ཡིས། །
བདག་གཞན་འགྲོ་བ་མ་ལུས་པ། ། དཀྱིལ་འཁོར་གཅིག་ཏུ་འགྲུབ་པར་ཤོག ། ཅེས་དང་གཏོར་འགུགས་ནི། ན་མོ། དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་སྡང་དགྲ་གནོད་བྱེད་གདུག་པ་ཅན་ཐམས་ཅད་དྲག་པོ་དམར་གྱི་གཏོར་མ་འདི་ལ་ཁུག་ཅིག ། ཛཿཧཱུྃ་བཾ་ཧོཿ བཅུ་གཅིག་པ་ཐུགས་དམ་བསྐུལ་བ་ནི། ཧཱུྃ༔ རྣམ་དག་ཡེ་ཤེས་དབྱིངས་ཀྱི་ཕོ་བྲང་ནས༔ རིག་འཛིན་ཀུན་གྱི་འདུས་གཟུགས་པདྨ་འབྱུང་༔
རྩ་གསུམ་ལྷ་ཚོགས་བདེ་གཤེགས་དཀྱིལ་འཁོར་རྣམས༔ ཐུགས་རྗེའི་ཀློང་ནས་སྒྱུ་མའི་སྐུར་བཞེངས་ཤིག༔ དེང་འདིར་འགྲོ་ལ་བརྩེ་ཆེན་གཟིགས་པར་བསྐུལ༔ དེང་སང་ཡང་མཐའ་སྙིགས་མ་ལྔ་བརྒྱའི་དུས༔ སེམས་ཅན་དམུ་རྒོད་ཁྲོ་གཏུམ་འགོང་པོའི་ཚོགས༔ རྣམ་སྨིན་བག་ཆགས་བརྩེགས་པའི་ངན་གོམས་ཀྱིས༔ ཅི་བྱེད་རྒྱུ་འབྲས་ཁྱད་གསོད་བརྩོན་ལགས་པས༔ འཆི་འཕོ་ལྟུང་བར་ཐུགས་རྗེའི་རྩལ་ཕྱུངས་ལ༔ སྲིད་པའི་རྒྱ་མཚོ་སྐེམ་པའི་དུས་ལ་བབ༔ སྡུག་བསྔལ་བཙོན་ར་བཤིག་པའི་དུས་ལ་བབ༔
རྣམ་སྨིན་འཁྲུལ་སྒོ་གཅོད་པའི་དུས་ལ་བབ༔ དེང་ནས་སྡུག་བསྔལ་རྒྱ་མཚོ་སྐེམས་པར་མཛོད༔ ཧཱུྃ༔ བསྐུལ་ལོ་བཞེངས་ཤིག་རྒྱལ་བ་ཐུགས་རྗེ་ཅན༔ རྩ་གསུམ་བདེར་འདུས་ལྷ་ཚོགས་མཐུ་མ་ཆུང་༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཁྱད་དུ་དམོད་དེ་ཕྲིན་ལས་བཅོལ་བ་ནི༔ དེང་སང་སྙིགས་མ་ཡང་མཐའ་འདུལ་དཀའི་དུས༔ མ་རུངས་སྡིག་ཏོ་བདུད་ཀྱི་སྡེ་ཚོགས་ཀྱིས༔ གསང་སྔགས་བསྟན་པ་གཉན་ལ་དགྲ་དར་བས༔
མཐུ་ཆེན་ཁྱོད་ཀྱི་མངོན་སྤྱོད་དུས་ལ་བབ༔ བར་གཅོད་བརྩམས་པའི་ལོག་འདྲེན་འདི་དག་ཀུན༔ རྡོ་རྗེ་བཀའ་ཡིས་ཆད་པས་རབ་བརྡེགས་ནས༔ བཅོམ་ཞིང་བརླགས་ཏེ་མིང་ཡང་མེད་པར་མཛོད༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཆོས་སྐྱོང་གི་གཏོར་འབུལ་ཉུང་བསྡུས་མཐར་རིག་འཛིན་བརྒྱུད་པས་གཏོར་མ་འབུལ། བཅུ་གཉིས་པ་ཆད་མདོ་བཏང་བ་ནི། ཧཱུྃ༔ སྔོན་ཚེ་འོག་མིན་བཀོད་པ་རབ་རྫོགས་ནས༔ ཞིང་ཁམས་ཕོ་བྲང་འཐུག་པོ་བཀོད་པ་རུ༔
ཐོག་མའི་མགོན་པོ་སྣང་བ་མཐའ་ཡས་དང་༔ རིགས་ཀྱི་ཡུམ་ཆེན་རྡོ་རྗེ་རྣལ་འབྱོར་གཉིས༔ ཀ་དག་དང་པོའི་དཀྱིལ་འཁོར་ཞལ་ཕྱེས་ཚེ༔ རིགས་ལྔའི་སངས་རྒྱས་ལོངས་སྤྱོད་རྫོགས་པ་རུ༔ སྤྲུལ་སྐུ་སྒྱུ་མའི་རང་གཟུགས་བསྟན་ནས་ཀྱང་༔ སྐྱེ་འགག་གནས་གསུམ་དངོས་བློ་བྲལ་བ་བཞིན༔ གང་ཤར་བདེ་སྟོང་གཏོར་མ་འདི་བཞེས་ལ༔ སྣ་ཚོགས་བདག་མེད་རྟོགས་པའི་ཕྲིན་ལས་མཛོད༔ ཧཱུྃ༔ དེ་འོག་གསང་སྒྲོམ་མེ་རི་འབར་བ་ཡི༔
མ་ལ་ཡ་ཞེས་ཙིཏྟའི་ཕོ་བྲང་ནས༔ རྡོ་རྗེ་འཆང་དབང་དགའ་རབ་རྡོ་རྗེ་དང་༔ དབྱིངས་ཀྱི་ཡུམ་ཆེན་སྙེམས་མ་ཀུན་གསལ་གཉིས༔ རྩལ་སྣང་བརྡ་བཞིའི་དཀྱིལ་འཁོར་ཞལ་ཕྱེས་ཚེ༔ མ་སྲིང་ཌཱཀྐི་དབང་ཕྱུག་རྒྱ་མཚོ་ཡིས༔ སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བསྟན་སྲུང་ཕྲིན་ལས་བཅོལ་བར་ཁས་བླངས་བཞིན༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དངོས་གྲུབ་མཆོག་སྩོལ་བསྟན་པའི་བྱ་ར་མཛོད༔ ཧཱུྃ༔
དེ་འོག་བོད་ཡུལ་དབུས་ཀྱི་བསམ་ཡས་ནས༔ བྲག་དམར་མཆིམས་ཕུ་དཔལ་གྱི་ཀེའུ་ཚང་དུ༔ རིག་འཛིན་ཆེན་པོ་པདྨ་འབྱུང་གནས་དང་༔ དབྱིངས་ཀྱི་ཡུམ་ཆེན་མཁའ་འགྲོ་མཚོ་རྒྱལ་གཉིས༔ བདེར་འདུས་སྲོག་སྒྲུབ་དཀྱིལ་འཁོར་ཞལ་ཕྱེས་ཚེ༔ ལོ་ཙཱའི་དྭངས་མ་སངས་རྒྱས་ཡེ་ཤེས་ལ༔ ལུང་བསྟན་བཀའ་གཏད་ཁ་བྱང་ཕོག་པའི་ཚེ༔ རྒྱལ་པོ་ལ་སོགས་དྲེགས་ཆེན་བཅོ་བརྒྱད་ཀྱིས༔ སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བཀའ་ཡི་བསྟན་པ་བསྲུང་ཕྱིར་ཁས་བླངས་བཞིན༔
ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མཛད་དུ་གསོལ༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་རུ༔ བྲག་དམར་མཆིམས་ཕུ་དཔལ་གྱི་གནས་མཆོག་ཏུ༔ རྩ་གསུམ་གླིང་པ་ཆོས་ཀྱི་རྒྱ་མཚོ་ཡིས༔ བདེར་འདུས་ཟིལ་གནོན་ཐུགས་སྒྲུབ་གདན་དྲངས་ཚེ༔ སྔགས་བདག་མ་མོ་ཨེ་ཀ་ཛཱ་ཊི་ཡིས༔ དངོས་སུ་གཟུགས་བསྟན་གཏེར་སྒྲོམ་ཕུལ་བའི་ཚེ༔ ཟབ་ཆོས་རྒྱས་པའི་གྲོགས་མོར་ཁས་བླངས་བཞིན༔
དགྲ་ཤ་ཁྲག་གི་མཆོད་པ་འདི་བཞེས་ལ༔ དུས་དྲུག་མ་གཡེལ་བྱ་ར་མཛད་དུ་གསོལ༔ ཨོཾ་སརྦ་ཌཱཀྐི་ནཱི་དྷརྨ་པཱ་ལ་མ་ཏྲི་ཨེ་ཀ་ཛཱ་ཊི་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཅུ་གསུམ་པ་བརྟན་མ་སྐྱོང་བ་ནི། ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་མ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདག་ཉིད་ཆེན་མོ་རྡོ་རྗེ་ཀུན་གྲགས་མ༔ དཔལ་ལྡན་ཧ་རི་རྡོ་རྗེ་ཡ་མ་སྐྱོང་༔ གངས་དཀར་ཤ་མེད་རྡོ་རྗེ་ཀུན་ཏུ་བཟང་༔
འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ གསེར་ཆེན་མཁའ་ལྡིང་རྡོ་རྗེ་ཀླུ་མོ་དང་༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔ བཙན་ལ་རོལ་པའི་རྡོ་རྗེ་སྨན་གཅིག་མ༔ མོ་བཙུན་ཨུག་ཆོས་རྡོ་རྗེ་གཡར་མོ་བསིལ༔ གཡུ་ཡི་དྲིལ་བུ་རྡོ་རྗེ་སི་ལེ་མ༔ མ་སྲིང་བོད་སྐྱོང་ཆེན་མོ་བཅུ་གཉིས་ནི༔
སོ་སོའི་བྲན་གཡོག་ཡང་འཁོར་གཡོག་དང་བཅས༔ ལྷབ་ལྷུབ་མཛེས་པའི་ན་བཟའ་སྐུ་ལ་གསོལ༔ སྣ་ཚོགས་རྒྱན་ཆ་མང་པོ་ཁྲོ་ལོ་ལོ༔ གཡེར་ཁ་རོལ་མོ་སིལ་སྙན་སི་ལི་ལི༔ གླུ་ལེན་བྲོ་རྡུང་གར་རྩེད་ཁྱུགས་སེ་ཁྱུག༔ དམ་རྫས་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མེལ་ཚེ་མཛོད༔ ཨོཾ་པྲ་མོ་ལི་ཙ་ཏུར་ཡཀྴ་ལི་ཙ་ཏུར་མ་ཏྲི་ལི་ཙ་ཏུར་ཡ་སརྦ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གཏོར་གཞོང་ཁ་སྦུབ་ལ་འགུགས་པ་ནི། ན་མོ་དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་གནོད་བྱེད་སྡང་དགྲ་གདུག་པ་ཅན་ཐམས་ཅད་གཏོར་གཞོང་རི་རབ་འབར་བའི་འོག་ཏུ་ཁུག་ཅིག །
ཛ་ཧཱུྃ་བྃ་ཧོཿ ས་རང་རྒྱ་དང་བཅས་བཅུ་བཞི་པ་རྟ་བྲོ་བྱ་བ་ནི། ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ གྲུབ་ཐོབ་རྒྱ་མཚོས་བྲོ་བརྡུངས་པས༔ ཡེ་ཤེས་ལྔ་རུ་ལྷུན་གྱིས་གྲུབ༔ མུ་ཁ་ཆོས་འབྱུང་ཁྲི་རྐང་དུ༔ རྡོ་རྗེ་མཆུ་ཡི་བྲོ་བརྡུངས་པས༔ རིགས་དྲུག་འཁོར་བའི་རྒྱུད་ལམ་གཅོད༔
ལས་མཐའ་རྣམ་བཞིའི་དལ་དབུས་སུ༔ སོ་སོའི་ཕྲིན་ལས་བྲོ་བརྡུངས་པས༔ རང་རང་གཞུང་བཞིན་ལྷུན་གྱིས་གྲུབ༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་ཕྱག་རྒྱ་དྲུག་གི་གར༔ གདངས་ཀྱང་མ་འགགས་རིག་པའི་སྒྲ༔ དེ་ལྟར་བརྡ་དང་རྟེན་འབྲེལ་གྱིས༔ སྣ་ཚོགས་ལས་ཀུན་ལྷུན་གྲུབ་ཤོག༔ ཨོཾ་ནན༔
ཨཱཿནན༔ ཧཱུྃ་ནན༔ སྒབ་འདྲེ་འབྱུང་པོ་ཐམས་ཅད་སཏྭཾ་བྷ་ཡ་ནན༔ གཏོར་གཞོང་ཁ་ཡར་བཟེད་དེ་སློབ་དཔོན་གྱིས་འབྲུ་གཏོར་ལ། ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔ ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད༔ ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས༔ ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ༔ ཏྲཱྃ་བརྟན་པར་གྱུར་ཅིག་སྨོན་ལམ་མཐུ་བཙན་ཤོག༔ སྐབས་འགར་ཚེ་འགུགས་བྱ་བར་མོས་ན།
ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིཾ་ཧྲིཾ་ཛཿ བ་སུ་སིདྡྷི་ན་ན་ཁ་དྷི་ཨཱ་ཡུ་པུཎྱེ་སརྦ་བསྡུས་བསྡུས་པཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ མཁའ་མཉམ་ཚེ་བདག་འོད་དཔག་མེད༔ ཆོས་དབྱིངས་ནམ་མཁའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ
པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ ལྷུན་གྲུབ་རིགས་ལྔ་རྡོ་རྗེ་སེམས༔ སྐུ་ལྔ་དབྱིངས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔
ཧཱུྃ༔ རིགས་འདུས་པདྨ་ཐོད་ཕྲེང་རྩལ༔ ཐུགས་རྗེ་ཡེ་ཤེས་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔
དབྱིངས་ཕྱུག་བདེ་ཆེན་མཚོ་རྒྱལ་མ༔ དབང་སྒྱུར་སྟོབས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ མཚན་བརྒྱད་རིག་འཛིན་རྗེ་འབངས་ཚོགས༔
རྨད་བྱུང་སྤྲུལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ དངོས་གྲུབ་ཀུན་སྩོལ་ཡི་དམ་ལྷ༔ ཐུགས་རྗེ་རོལ་པའི་དཀྱིལ་འཁོར་ནས༔
ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ བཀའ་སྡོད་མཁའ་འགྲོ་ཆོས་སྲུང་རྣམས༔ དམ་ཚིག་གཉན་པོའི་དཀྱིལ་འཁོར་དུ༔ ཡེ་ཤེས་སྟོབས་ཀྱིས་ཚེ་ཁུག་ལ༔
འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ བསྐུལ་ལོ་རིག་འཛིན་སྙིང་ནས་བསྐུལ༔ སྐྱེད་ཅིག་ཐུགས་དམ་དབྱིངས་ནས་སྐྱེད༔ བདག་ཅག་རིག་འཛིན་སྒྲུབ་པ་པོར༔ ཚེ་དང་ཡེ་ཤེས་ཆར་ཆེན་ཕོབ༔
ཕྱི་སྣོད་འབྱུང་བའི་ཚེ་བཀྲག་མདངས༔ རྣལ་འབྱོར་བདག་གི་ལུས་ལ་སྟིམས༔ སྒྲུབ་རྫས་ཡེ་ཤེས་བདུད་རྩིར་བསྐྱིལ༔ བཀྲག་དང་གཟི་མདངས་ཡ་ལ་ལ༔ རིག་རྩལ་ཡེ་ཤེས་སྟོབས་སྐྱེད་ལ༔ འཆི་མེད་རིག་འཛིན་འགྲུབ་པར་སྩོལ༔ མདའ་དར་གཡོབ་སྒྲུབ་རྫས་ལྷ་ཉིད་དངོས་སུ་མོས་པར་བསྐྱེད། བཅོ་ལྔ་པ་དངོས་གྲུབ་བླངས་པ་ནི། སྒྲུབ་ཆེན་དང་སྒྲུབ་མཆོད་སྐབས་ཡིན་ན་ཉིན་ཐ་མ་ལྟ་བུ་ལས་རྒྱུན་དུ་མི་དགོས། ཧཱུྃ༔
བདེ་མཆོག་ངོ་བོ་ལྷུན་གྲུབ་ཀ་དག་ལས༔ ལེགས་རྩལ་སྤྲུལ་པའི་རྣམ་རོལ་ཆེར་སྟོན་པ༔ བདེར་འདུས་རིག་འཛིན་རྩ་གསུམ་དཀྱིལ་འཁོར་ལྷ༔ སངས་རྒྱས་སྐུ་དངོས་པད་འབྱུང་མཁའ་འགྲོས་བསྐོར༔ རྩ་བརྒྱུད་བླ་མ་ཐུགས་རྗེའི་གཏེར་ཆེན་པོ༔ སྒྲུབ་པའི་རིག་འཛིན་རྣལ་འབྱོར་བདག་ཅག་ལ༔ ཚེ་ཆོས་ཟས་ནོར་གོས་དང་སྙན་གྲགས་སྟོབས༔ ཀུན་ལ་དབང་བསྒྱུར་འཁོར་འབངས་མངའ་ཐང་རྒྱས༔ སྲིད་སྤེལ་ལོངས་སྤྱོད་འདོད་པའི་ཡོན་ཏན་རྣམས༔ སྐད་ཅིག་ཉིད་ལ་དེང་འདིར་ཐོབ་གྱུར་ཅིག༔
ཨོཾ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དབང་བཞི་བླངས་ཤིང་དངོས་གྲུབ་ཀྱི་རྫས་ལ་རོལ། གསུམ་པ་རྗེས་ཆོག་ལ། དང་པོ་མཆོད་བསྟོད་ནི། ཨོཾ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་ སོགས? ཤབྡ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ ཧྲཱིཿ མ་བཅོས་སྤྲོས་བྲལ་ཀ་དག་ངོ་བོ་ཉིད༔ ཟང་ཐལ་འགགས་མེད་ཐུགས་རྗེས་སོ་སོར་སྟོན༔ འགྲོ་བའི་དོན་ཕྱིར་ཐུགས་རྗེ་སྒྱུ་མའི་གར༔
ཨོ་རྒྱན་གུ་རུ་པད་འབྱུང་སྐུ་ལ་བསྟོད༔ བསྟོད་པར་འོས་པ? གཉིས་པ་བཤགས་པ་ནི། མ་འབྱོར་པ? སོགས་ཡིག་བརྒྱ་དབྱངས་གསལ་རྟེན་འབྲེལ་སྙིང་པོ་བཟླས། གསུམ་པ་བརྟན་བཞུགས་ནི། འདི་ནས་རྟེན་ སོགས་སྤྱི་ལྟར་བྱ། བཞི་པ་རྟག་པའི་མཐའ་བསལ་བའི་སླད་དུ་དཀྱིལ་འཁོར་གྱི་འཁོར་ལོ་མི་དམིགས་པར་བསྡུ་བ་ནི། ཧོཿ མི་དམིགས་ཀ་དག་ངོ་བོ་དབྱིངས་རིག་གི༔ ཀུན་གསལ་རོལ་པའི་ཆོ་འཕྲུལ་ཞི་ཁྲོའི་ལྷ༔ ལྷན་སྐྱེས་ཡེ་ཤེས་གཉུག་མའི་སྦུབས་སུ་བསྡུ༔
བདེ་གསལ་མི་རྟོག་གནས་ལུགས་ངོ་བོར་ཨཱཿ ཨ་ཨ་ཨཱཿ ཞེས་བསྡུས་ལ་སླར་ཆད་པའི་མུ་སྤང་བའི་ཕྱིར། ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཞེས་བརྗོད་པས་སྐད་ཅིག་ལ་ལྷ་ཡི་སྐུར་ལྡང་ཞིང་རྗེས་ཐོབ་ཀྱི་བྱ་བ་ལ་འཇུག་པར་བྱའོ། ལྔ་པ་གཞན་དོན་དུ་དགེ་རྩ་བསྔོ་བ་ནི། ཧཱུྃ༔ གདོད་ནས་ཆོས་དབྱིངས་ལྷུན་གྲུབ་ངོ་བོ་ཡང་༔ དེ་དོན་མ་རྟོགས་རྨོངས་འགྱུའི་སེམས་ཅན་རིགས༔
ཨ་འཐས་ཞེན་པའི་གོལ་ལམ་བསལ་མཛད་ཕྱིར༔ ཀུན་རིག་དོན་གཉིས་རྟོགས་ཕྱིར་དགེ་ཚོགས་བསྔོ༔
དྲུག་པ་སྨོན་ལམ་གྱི་མཚམས་སྦྱར་བ་ནི། ཧོཿ བླ་མེད་བདེར་འདུས་རྒྱལ་བའི་དལ་བཟུང་ནས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ མ་འོངས་འདི་ནས་རྔ་ཡབ་དཔལ་རི་རུ༔ པད་འབྱུང་རྒྱལ་བའི་སྲས་སུ་འཁྲུངས་པར་ཤོག༔ བདུན་པ་བཀྲ་ཤིས་བརྗོད་པ་ནི། ཡེ་དྷརྨཱ? ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔
གནས་ལུགས་རྒྱལ་ས་ཟིན་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་དྲུག་པ་རྡོ་རྗེ་འཆང་༔ ཐུགས་རྗེ་ཕྱོགས་བཅུར་ཁྱབ་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ འགྲོ་ཀུན་སྨིན་གྲོལ་འགོད་པའི་བཀྲ་ཤིས་ཤོག༔ སྙན་བརྒྱུད་བཀྲ་ཤིས་མཁའ་འགྲོ་མཚོ་རྒྱལ་མ༔ ཟབ་རྒྱ་མཁའ་ལྟར་བརྟན་པའི་བཀྲ་ཤིས་ཤོག༔ སྨོན་ལམ་བཀྲ་ཤིས་བུདྡྷ་ཛྙཱ་ན་བ༔ ལུང་བསྟན་དུས་ལས་མི་འདའ་བཀྲ་ཤིས་ཤོག༔ བླ་མའི་བཀྲ་ཤིས་རིག་འཛིན་རྩ་གསུམ་གླིང་༔
འགྲོ་དོན་ཕྱོགས་མཐར་ཁྱབ་པའི་བཀྲ་ཤིས་ཤོག༔ གཏེར་གནས་བཀྲ་ཤིས་མཆིམས་ཕུ་ཀེའུ་ཚང་དུ༔ བྱིན་ཆགས་ཡུན་རིང་གནས་པའི་བཀྲ་ཤིས་ཤོག༔ ཟབ་རྒྱའི་བཀྲ་ཤིས་ཟིལ་གནོན་རིག་འཛིན་འདུས༔ མཁའ་ལྟར་མཐའ་ཡས་ཀུན་ཁྱབ་བཀྲ་ཤིས་ཤོག༔ གཏེར་སྲུང་བཀྲ་ཤིས་སྔགས་བདག་རལ་གཅིག་མ༔ ཕྲིན་ལས་གློག་ལྟར་མྱུར་བའི་བཀྲ་ཤིས་ཤོག༔ ཉིན་ཡང་བཀྲ་ཤིས་མཚན་ཡང་བཀྲ་ཤིས་ནས༔ ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག༔ ཅེས་གཞན་ཡང་བསྔོ་བ་དང་སྨོན་ལམ་གྱིས་མཐའ་བརྒྱན་པར་བྱའོ།
ཞེས་པའང་ལམ་ཟབ་འདི་ཉིད་ཀྱི་བསྐྱེད་རྫོགས་ཉམས་ལེན་ལ་རྩེ་གཅིག་ཏུ་གཞོལ་བའི་གསང་སྔགས་ཕུར་པ་གླིང་གི་ལོ་གསུམ་སྒྲུབ་སྡེ་སྐབས་གཉིས་པ་ལེགས་པར་གྲུབ་པའི་གཏང་རག་དང་འབྲེལ་གཅུང་གནམ་ལྕགས་མཁན་པོ་ངག་དབང་དགེ་ལེགས་མཆོག་དང་ཨེ་ཝྃ་སྒྲུབ་སྡེ་ཟུང་ནས་ཐུགས་སྒྲུབ་སྒྲུབ་ཆེན་གསར་འཛུགས་མཛད་པའི་སྐབས་ཉེ་བར་མཁོ་བའི་ཆ་རྐྱེན་དང༌། འབྱུང་གྱུར་ཡང་ལམ་འདི་ཉིད་ཀྱི་སྒོ་ནས་རང་དོན་བསྙེན་སྒྲུབ་དང་གཞན་དོན་སྒྲུབ་མཆོད་སྒྲུབ་ཆེན་སོགས་ཉམས་ལེན་དངོས་གཞིའི་མཐུན་གྱུར་རང་ལུགས་ཉམས་པ་སླར་གསོ་རྒྱུན་སྐྱོང་རྒྱུར་འགྱུར་བ་ཙམ་མ་ཟད་དེང་དུས་འཛམ་གླིང་ཤར་ནུབ་ཀྱི་མི་རིགས་འདྲ་མིན་བོད་ཀྱི་སྐད་དང་ཡིག་རིགས་ལ་གོམས་འདྲིས་ཆུང་བའི་གསར་བུ་རྣམས་འཇུག་པ་བདེ་བ་སོགས་དགོས་པ་དུ་མར་མཐོང་བ་དང༌། རང་སློབ་ཨཽ་ཌཱི་སོགས་ཀྱིས་ཆེད་བསྐུལ་བྱུང་བར་བརྟེན། གཏེར་གཞུང་རྩ་བའི་རྒྱུད་ལུང་མན་ངག་གི་གནད་གཅུས་དཀྲུགས་གབ་པའི་ཚུལ་དུ་བཞུགས་པ་འཁྲུགས་བསྡེབས་ལག་ལེན་དཀའ་བས་ཆོ་ག་ནར་འགྲོས་བཀླག་ཆོག་པ་ཞིག་བྱུང་ན་དགེ་མཚན་ཆེ་བར་སྙམ་ཡང༌། བདག་ཀྱང་ཚུལ་འདིའི་མཐོང་རྒྱུན་གྱི་མྱོང་བ་ཕྲ་ཞིང༌། སྔ་རབས་ཀྱི་ཟིན་བྲིས་ཁག་ལ་དཔྱད་པས་གཅིག་ཏུ་ངེས་པར་མ་མཐོང་ལ་གཞན་ཡང་དེང་གི་དུས་རང་ལུགས་གསང་སྔགས་ཀྱི་ཆོ་ག་བསྐྱེད་རྫོགས་སྙིང་པོའི་གོ་དོན་སློང་བ་ནི་ནམ་མཁའི་པདྨོའི་ཟླ་རུ་གྱུར་ཞིང་ཚིག་གྱེར་ཙམ་ལ་ཡང་དཔྱད་པར་མི་བཟོད་པའི་ཆལ་ཆོལ་དུ་གྱུར་བ་མང་ཞིང་ཕལ་ཆེར་ལག་ལེན་གྱི་ཤན་དུ་ཞུགས་པ་དུ་མ་འདོམ་པའི་རྣམ་དཔྱོད་ཀྱི་བློ་རྩལ་བདག་ལྟ་བུར་མི་མངའ་བས། དེས་ན་སྔ་འགྱུར་རྡོ་རྗེ་ཐེག་པའི་རིང་ལུགས་དྲི་མ་མེད་པ་སོ་ཟུར་གནུབས་གསུམ་གྱི་ཕྱག་བཞེས་སུ་གྲགས་པའི་ཨོ་རྒྱན་སྨིན་གྲོལ་གླིང་གི་ཕྱག་སྲོལ་དང་རང་ལུགས་རིག་འཛིན་ཐུགས་མཆོག་རྡོ་རྗེའི་ཕྱག་བཞེས་ཆོག་ཁྲིགས་རྣམས་ཕལ་ཆེར་མཐུན་པ་སྣང་བས་དེ་གའི་འགྲོས་བསྟུན་གྱི་གབ་བསྡེབས་འཁྲུགས་བསལ་བཅས་ཆུ་བབས་ཀྱི་ཚུལ་དུ་བཀླགས་པས་གྲུབ་པར་བགྱིས་པའི་ཁུལ་ཡིན་ཡང༌། དོན་དུ་མ་འབྲེལ་བ་དང་ཆད་ལྷག་འགལ་འཁྲུལ་རྒྱུན་འབབ་ཀྱི་གཉེར་མ་བཞིན་བགྲངས་ཀྱིས་མི་ལོང་བ་ཡོད་ངེས་པས་ཆོས་སྤྱན་ལྡན་པ་རྣམས་དང་ཆོས་བདག་དམ་ཅན་རྒྱ་མཚོའི་སྤྱན་སྔར་མཐོལ་ཞིང་བཤགས་ལ། འདི་ལས་བྱུང་བའི་རྣམ་དཀར་གྱི་ཆ་ཤས་ཅུང་ཟད་མཆིས་ན་དེའང་པདྨའི་ཕྲིན་ལས་གནུབས་ལུགས་ཟབ་གཏེར་འདི་ཉིད་མི་ཉམས་དར་ཞིང་རྒྱས་ལ་ཡུན་རིང་དུ་གནས་པ་དང༌། འགྲོ་ཀུན་སྨིན་གྲོལ་གྱི་འབྲས་བུ་གཡུར་དུ་ཟ་བའི་རྒྱུར་གྱུར་ཅིག །
ཅེས་རབ་བྱུང་བཅུ་བདུན་པའི་ཤིང་ཕོ་སྤྲེལ་གྱི་ལོར་རྒྱྃལ་ཟླ་བའི་དམར་ཕྱོགས་རྒྱྃལ་བ་དང་པོ་དུས་སྦྱོར་པཽ་ཥའི་ཁྱིམ་དུ་རེས་གཟའ་ངན་ལས་རྒྱྃྃལ་དང༌། རྒྱུ་དཀར་གྱི་བུ་མོ་ལྷ་སྐྱེས་དང་ལྷན་ཅིག་རྩེ་འཇོར་རོལ་བའི་དུས་དང༌། ལྷག་ཏུ་གསང་ཆེན་སྔ་འགྱུར་བསྟན་པའི་མིག་གཅིག་ཀུན་མཁྱེན་ཆོས་ཀྱི་རྒྱྃལ་པོ་རྒྱྃལ་བ་ཀློང་ཆེན་རབ་འབྱམས་ཀྱི་ཕྱི་གསལ་གཟུགས་སྐུའི་བཀོད་པ་ནང་དབྱིངས་གདོད་མའི་གཞི་ཐོག་ཏུ་བསྡུས་པའི་དུས་ཁྱད་པར་ཅན་ལ། རྒྱྃལ་བ་གང་གི་རྗེས་དྲན་མཆོད་སྤྲིན་དུ་དམིགས་ཏེ་ངན་ལམ་རྒྱྃལ་བ་མཆོག་དབྱངས་ཀྱི་སྐྱེ་སྲིད་སྒོ་ཆེན་རྒྱྃལ་བའི་སྤྲུལ་མིང་དུ་སྒྲོ་བཏགས་པ་གསང་སྔགས་བསྟན་འཛིན་གྱིས་བགྱིས་ཤིང་ཡི་གེ་པ་ཡང་བསྐུལ་བ་པོ་ཉིད་ཀྱིས་མཛད་པས་རྒྱྃལ་བའི་བསྟན་པ་སྲིད་པའི་རྩེ་མོར་བསྙེགས་པའི་རྒྱྃལ་མཚན་དུ་གྱུར་ཅིག། །། ཆ༽ རིག་འཛིན་སྲོག་སྒྲུབ་ཡིད་བཞིན་ནོར་མཆོག་ལས༔ གཏོར་བསྔོས་བསྡུས་པ་ཕྲིན་ལས་མྱུར་མགྱོགས་བཞུགས་སོ༔ རིག་འཛིན་རྒྱལ་བ་ཀུན་འདུས་ཚོགས་ལ་གུས་པས་འདུད༔ དེ་ཡང་རིག་འཛིན་འདུས་པ་རྩ་བའི་ལྷ་ཚོགས་རྣམས་ཀྱི་དཀྱིལ་འཁོར་མ་ལུས་ཤིང་རབ་འབྱམས་ཞིང་གི་རྡུལ་སྙེད་རྣམས་གཅིག་ཏུ་བསྡུས་ནས༔ ཚོགས་ཞིང་གི་མཆོད་པ་ལ་འཇུག་པར་བརྩམ་ན༔ ཁོ་མོ་མཚོ་རྒྱལ་བདག་གིས་སྒྲིག་ཆོག་འདི་ལྟར་བགྱིའོ༔
ས་མ་ཡ༔ ཐོག་མར་དངོས་འབྱོར་གྱི་མཆོད་པ་རྒྱས་བསྡུས་ཅི་རིགས་བཀོད་པ་རྃ་ཡྃ་ཁྃ་གིས་སྦྱངས། འབྲུ་གསུམ་གྱིས་བྱིན་གྱིས་བརླབས་པར་བགྱིས་ནས་འབུལ༔ མ་འགྲིགས་ཚེ་ཡིད་སྤྲུལ་རྒྱས་བཏབ་བློ་དང་བསྟུན་པའི་འདུན་པ་བྱ༔ ཨོཾ་རཾ་ཨཿཡཾ་ཧཱུྃ་ཁཾ་སརྦ་སྭཱ་ཧཱ༔ ཧཱུྃ་ཧཱུྃ་ཧཱུྃ་ཧ་ཧོ་ཧྲཱི་ཧཱུྃ་ཕཊ྄ཿ ཨོཾ་སྭ་བྷཱ་ཝ་ཤུདྡྷོ་ སོགས། སྟོང་པའི་ངང་ལས་རླུང་མེ་ཐོད་སྒྱེད་ཀྱི་སྟེང་དུ་བྷྲཱུྃ་སྨུག་པོ་ལས་བྱུང་བའི་ཐོད་པའི་སྣོད་ཡངས་ཤིང་རྒྱ་ཆེ་བའི་ནང་དུ་བྷྲཱུྃ་ཨེ་ཛེཾ་ཁེཾ་བེ་ར་ཤུ་ལ་འབྲུ་བརྒྱད་ཞུ་བ་ལས་བྱུང་བའི་ཤ་ལྔ་བདུད་རྩི་ལྔའི་རང་བཞིན་དུ་གྱུར༔ ཐོད་པའི་ཁ་ཆོད་ཉི་ཟླ་རྡོ་རྗེའི་ཡུ་བ་ཅན༔ སྟེང་ཉི་མ་ལ་ཨཱ་ལི༔
འོག་ཟླ་བ་ལ་ཀཱ་ལི༔ བར་མུ་ཁྱུད་ལ་རྟེན་འབྲེལ་སྙིང་པོ༔ རྡོ་རྗེའི་ཡར་གྱི་རྭ་ལྔ་ལ་ཨོཾ་ཧཱུྃ་ཏྲཱྃ་ཧྲཱིཿཨཱཿ མར་གྱི་རྭ་ལྔ་ལ་མཱུྃ་ལཱྃ་མཱྃ་པཱྃ་ཏཱྃ༔ བྷནྡྷའི་ཁ་ཁྱེར་ཕྱོགས་བཞིར་ཛཿཧཱུྃ་བཾ་ཧོཿཞེས་པའི་ཡི་གེ་དེ་རྣམས་ཀྱི་སྒྲས་བསྐུལ་བའི་རིགས་ལྔ་ཡབ་ཡུམ་གྱིས་སྦྱོར་བ་མཛད༔ སྦྱོར་མཚམས་ནས་བདུད་རྩི་དཀར་དམར་གྱི་རྒྱུན་བབས་པས་དམ་ཚིག་གི་བདུད་རྩི་དང་ཡེ་ཤེས་ཀྱི་བདུད་རྩི་གཅིག་ཏུ་འདྲེས་ཏིང་ངེ་འཛིན་གྱི་བདུད་རྩིར་གྱུར༔ ཐབས་ཀྱི་རླུང་གཡོས་ཤེས་རབ་ཀྱི་མེ་སྦར་བདག་འཛིན་གྱི་དྲི་མ་སྦྱངས་ཤིང་བདུད་རྩི་ཁོལ༔ ལྦུ་བའི་རླངས་པ་ལས་བྱུང་བའི་ཨོཾ་བཛྲ་པུཥྤེ་ སོགས༔ ཤབྡ་རཱུ་པ་གནྡྷེ་རཱ་ས་སྤརྴེ་ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སྭ་སྟི་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་པཱུ་ཛ་མེ་གྷ་སྭཱ་ཧཱ༔ ཞེས་པའི་མཆོད་པའི་ལྷ་མོ་རྣམས་ཀྱིས་ས་དང་བར་སྣང་ནམ་མཁའི་ཁྱོན་ཐམས་ཅད་གང་བར་གྱུར༔
ཨོཾ་ཧཱུྃ་ཨ་ཧྲཱིཿཏྲཱྃ་བྷྲཱུྃ་མཱུྃ་ལྃའ་མཱྃ་པཱྃ་ཏཱྃ་ཛཿཧ་ཧོ་ཧྲཱི་ཕཻཾ་ཕཻཾ་ཛ་ཛཿ དེ་ནས་མཆོད་ཅིང་ལྷ་སྤྱན་འདྲེན་པ་ནི། ཧོཿ རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་བླ་མ་ཡི་དམ་མཁའ་འགྲོ་དམ་ཅན་ཆོས་སྐྱོང་ནོར་ལྷ་གཏེར་བདག་གཏེར་སྲུང་གཞན་ཡང་ཕྱི་རྒྱུད་ཀྱི་དཔལ་མགོན་བདུན་ཅུ་རྩ་ལྔ་དྲེགས་པའི་སྡེ་དཔོན་སུམ་ཅུ༔ སྔགས་བདག་དྲེགས་ཆེན་བཅོ་བརྒྱད༔ བཀའ་ཡི་དྲེགས་པ་སྡེ་བརྒྱད་འཇིགས་བྱེད་ཆེན་པོ་དགུ༔ ཡུལ་ལྷ་གཞི་བདག་གནས་བདག་ཟོ་དོར་དང་བཅས་པ་རྣམས་སྐད་ཅིག་གིས་སྤྱན་དྲངས༔ ཐུགས་རྗེ་དང་སྨོན་ལམ་གྱི་བདེན་པའི་དབང་གིས་གནས་འདིར་གཤེགས་སུ་གསོལ༔ ཨོཾ་བཛྲ་ས་མ་ཡ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ
ཨོཾ་པདྨ་ཀ་མ་ལ་ཡེ་སཏྭཾ༔ ཚོགས་འཁོར་སོགས་ཀྱི་སྐབས་ཡིན་ན་འདིར་ཚོགས་ཞུས་སྔོན་དུ་སོང་བས་ཚོགས་བསྐང་བའི་བར་ཆོག་གཞུང་ལྟར་འཇུག་སྲོལ་མཆིས། དེ་ནས་བྷ་ལིངྟ་བྲན་པའོ༔ བདུད་རྩི་ཡིན་ན་མཆོད༔ གསུར་རྫས་ཡིན་ན་བསྲེག༔ བསྒྲུབ་གཏོར་ཡིན་ན་མཆོད་ཁ་གསོ༔ གཏོར་སྣོད་སྟོང་གསུམ་ཙམ་གྱི་འཇིག་རྟེན་བཅུད་ཀྱི་སྐྱེ་འགྲོ་འབྱུང་ལྔའི་དབང་དུ་བསྡུས་པ་ཐམས་ཅད་ཡི་དམ་ལྷའི་གསོལ་མཆོད་དམིགས་ལ་འབུལ་བ་ནི༔ ཨོཾ་ཨཱཿཧཱུྃ༔ ལན་གསུམ༔ ཧཱུྃ༔
ཕྱི་སྣོད་སྲིད་གསུམ་ཡངས་པའི་གཏོར་གཞོང་དུ༔ ནང་བཅུད་འཇིག་རྟེན་བཅུད་ཀུན་གཏོར་མར་བསྒྱུར༔ ཁམས་གསུམ་འབྱུང་ལྔ་སེམས་ཅན་རྩིས་སུ་གདབ༔ སེམས་ཀྱིས་མ་བཟུང་སྐྱེ་གནས་འཇིག་གསུམ་སོགས༔ ཞིང་རྡུལ་བརྩེགས་པའི་གྲངས་མེད་མཆོད་སྤྲིན་རྣམས༔ འབུལ་བྱེད་མཆོད་པའི་ལྷ་མོ་ཡིད་འཕྲོག་རིགས༔ ནམ་མཁའི་རྒྱུན་ལྟར་གང་བའི་ཚོགས་རྣམས་ཀྱིས༔ བསྟོད་ཅིང་བསྔགས་ནས་བཏུད་དེ་འབུལ་ལགས་ན༔ ཐུགས་རྗེའི་བརྩེ་བས་ཉེར་དགོངས་བཞེས་སུ་གསོལ༔ ཨོཾ་ཨཱཿཧཱུྃ༔
ཧཱུྃ༔ ཀུན་བཟང་ཡབ་ཡུམ་སྟོན་པ་རྡོ་རྗེ་སེམས༔ རིན་འབྱུང་སྣང་བ་མཐའ་ཡས་དོན་ཡོད་གྲུབ༔ སྤྱན་མ་མཱ་ཀཱི་གོས་དཀར་དམ་ཚིག་སྒྲོལ༔ རྡོ་རྗེ་འཆང་སོགས་སངས་རྒྱས་བྱང་སེམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ གནས་ལུགས་ཆོས་སྐུར་རྟོགས་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གསང་བ་ཡེ་ཤེས་དགའ་རབ་རྡོ་རྗེ་དང་༔
ཤྲཱི་སིངྷ་མཁའ་འགྲོ་ལས་ཀྱི་དབང་༔ ས་ལ་གནས་དང་ཕྱག་རྒྱ་ཚེ་ལ་དབང་༔ ལྷུན་གྲུབ་རྣམ་པར་སྨིན་པའི་རིག་འཛིན་དང་༔ དགོངས་བརྡ་བརྒྱུད་ཀྱི་སློབ་དཔོན་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ འཇའ་ལུས་མཁའ་སྤྱོད་འགྲུབ་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཧཱུྃ་ཀ་ར་དང་འཇམ་དཔལ་བཤེས་གཉེན་དང་༔ ཀླུ་སྒྲུབ་སྙིང་པོ་པྲ་བྷ་ཧསྟཱི་དང་༔
དྷ་ན་སཾ་སྐྲྀ་བི་མ་མི་ཏྲ་དང་༔ རོམྦུ་གུ་ཧྱ་ཤཱནྟིཾ་གརྦྷ་སོགས༔ རིག་འཛིན་གྲུབ་ཐོབ་དྲང་སྲོང་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཚེ་གཅིག་སངས་རྒྱས་འགྲུབ་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃཿ རྩ་བའི་བླ་མ་ཨོ་རྒྱན་རིན་པོ་ཆེ༔ མནྡ་ར་བ་ཡེ་ཤེས་མཚོ་རྒྱལ་དང་༔ ཀ་ལ་སིདྡྷི་ཤཱཀྱ་དྷེ་མ་དང་༔
བཀྲ་ཤིས་ཁྱེའུ་འདྲེན་ལ་སོགས་མཁའ་འགྲོའི་ཚོགས༔ སྙན་བརྒྱུད་འདུས་པའི་སློབ་དཔོན་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཚེ་རབས་རྗེས་སུ་བཟུང་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃཿ བྱ་རྒྱུད་སྤྱོད་རྒྱུད་རྣལ་འབྱོར་བླ་མེད་རྒྱུད༔ དམ་ཚིག་དབང་དང་མན་ངག་ལུང་དང་ནི༔ ཤེས་རབ་རྒྱུད་དང་ཉམས་ཆག་བསྐང་བ་ཡི༔ ཐེག་པ་འཛིན་པའི་སློབ་དཔོན་ཆེན་པོ་དང་༔
རྗེ་འབངས་ཉེར་ལྔ་ལུང་འཛིན་སུམ་ཅུ་བདུན༔ བཀའ་བབ་བརྒྱུད་འཛིན་གཏེར་སྟོན་བརྒྱ་རྩ་བརྒྱད༔ དབང་ལུང་མན་ངག་བརྒྱུད་དང་བརྒྱུད་འགྱུར་པའི༔ དྲིན་ཅན་རྩ་བརྒྱུད་བླ་མ་ཐམས་ཅད་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མི་ཟད་གཏེར་ལ་སྤྱོད་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ རྡོ་རྗེ་དྲག་པོ་དམར་ནག་མེ་ཕྲེང་ཅན༔ འཇམ་དཔལ་སྐུ་དང་པདྨ་གསུང་གི་ལྷ༔
ཡང་དག་ཐུགས་དང་ཆེ་མཆོག་ཡོན་ཏན་སྐུ༔ ཕྲིན་ལས་ཕུར་པ་མ་མོ་རྦོད་གཏོང་ལྷ༔ འཇིག་རྟེན་མཆོད་བསྟོད་དམོད་པ་དྲག་སྔགས་པ༔ ཡེ་ཤེས་པ་དང་ལས་སུ་གྲུབ་པ་སོགས༔ སྒྲུབ་ཆེན་བཀའ་བརྒྱད་དཀྱིལ་འཁོར་ལྷ་ཚོགས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མཆོག་ཐུན་དངོས་གྲུབ་སྩོལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དབྱིངས་ཀྱི་དབང་ཕྱུག་མཐིང་འོད་འབར་མ་དང་༔
རྡོ་རྗེ་ཕག་མོ་རྡོ་རྗེ་རྣལ་འབྱོར་མ༔ རྡོ་རྗེ་མཁའ་འགྲོ་རིན་ཆེན་མཁའ་འགྲོ་དང་༔ པདྨ་མཁའ་འགྲོ་ལས་ཀྱི་མཁའ་འགྲོ་དང་༔ སངས་རྒྱས་མཁའ་འགྲོ་ཁྲོས་མ་ནག་མོ་དང་༔ སེངྒེའི་གདོང་ཅན་སྣ་ཚོགས་མཁའ་འགྲོའི་ཚོགས༔ མ་རྒྱུད་མཁའ་འགྲོ་འཁོར་དང་བཅས་པ་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ རྟེན་འབྲེལ་ཕྱོགས་མེད་འཆར་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁ་ཧི༔ ཧཱུྃ༔
ལེགས་ལྡན་ནག་པོ་ཕྱག་བཞི་ཡབ་ཡུམ་དང་༔ མ་ནིང་གདོང་བཞི་ཕྱག་དྲུག་བྲམ་ཟེའི་གཟུགས༔ སྲོག་བདག་བྱ་རོག་གདོང་ཅན་བཀའ་འཁོར་བཅས༔ ཡེ་ཤེས་མགོན་པོའི་ལྷ་ཚོགས་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ སངས་རྒྱས་བསྟན་པ་སྲུང་བའི་ཕྲིན་ལས་མཛོད ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དཔལ་འབར་ཞིང་སྐྱོང་སེང་གདོང་ཡབ་ཡུམ་དང་༔ སྤྲུལ་པ་ལས་བྱེད་བཾ་རོ་ཕོ་མོ་གཉིས༔ བཀའ་ཡི་འཁོར་བཅས་དྲེགས་པ་སྡེ་བརྒྱད་བཅས༔
སྟོབས་ལྡན་བདུད་མགོན་ནག་པོ་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ མ་རུངས་བསྟན་དགྲ་བསྒྲལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཐོག་འབེབས་ལྗང་སྔོན་གཟའ་མཆོག་རཱ་ཧུ་ལ༔ གཟའ་བརྒྱད་གདོང་མོ་མཆེད་བཞི་ཡབ་ཡུམ་དང་༔ སྐྱེས་བུ་ཆེན་པོ་དམ་ཅན་རྡོ་རྗེ་ལེགས༔ མགར་ནག་སྡེ་བཞི་མཆེད་འཁོར་སུམ་བརྒྱ་དྲུག༔ སྲོག་བདག་སྔགས་སྲུང་ཨེ་ཀ་ཛཱ་ཊི་མ༔
འདོད་ཁམས་དབང་ཕྱུག་དཔལ་ལྡན་རེ་མ་ཏི༔ མ་མོ་མཆེད་བརྒྱད་བསེ་མོ་ཁྲག་རལ་ཅན༔ དམ་ཅན་སྡེ་གསུམ་འཁོར་དང་བཅས་པ་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དམ་སྲི་ལོག་འདྲེན་བསྒྲལ་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ཨ་ཕྱི་ཆོས་སྒྲོན་ཏི་སྒྲོ་སྨན་བཙུན་ལྔ༔ རྡོ་རྗེ་གཡུ་སྒྲོན་མ་གཅིག་དཔལ་ལྷ་མོ༔ བོད་སྐྱོང་བསྟན་སྲུང་མི་སྲིང་འཁོར་བཅས་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ཕྲིན་ལས་སྤེལ་བའི་ཁ་འཛིན་སྡོང་གྲོགས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གནོད་སྦྱིན་ཆེན་པོ་བཙན་རྒོད་མེ་འོད་གདོང་༔ སྤྲུལ་པ་སྡེ་བཞི་རོལ་པ་ཁྲག་འཐུང་བཞི༔ ཤན་པ་རླུང་སྒྲུབ་གནོད་སྦྱིན་ཁྱུང་ཞོན་དང་༔ ཤན་པ་དམར་ནག་རོལ་པ་བཅོ་བརྒྱད་དང་༔ དགྲ་སྲོག་དབང་བའི་བཙན་རྒོད་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔
ཕ་རོལ་དགྲ་བོ་སྡིག་ཅན་སྒྲོལ་བར་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ལྷ་ཡི་དགེ་བསྙེན་ཚངས་པ་དུང་ཐོད་ཅན༔ སྲོག་བདག་ཆོས་སྐྱོང་ཆེན་པོ་དཔེ་དཀར་དང་༔ སྤྲུལ་པ་སྡེ་བརྒྱད་ཡང་འཁོར་བྱེ་བ་འབུམ༔ དགེ་བསྙེན་ཆེན་པོ་ཀླུ་བདུད་ཏི་པ་ཙ༔ སྨྱོ་ཁ་མཁར་ནག་ཏི་པ་དམ་འཛིན་སོགས༔ དྲག་རྩལ་ལྡན་པའི་ཆོས་སྐྱོང་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔
དཀོར་རྐུན་རྩད་ནས་གཅོད་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ མ་ཧཱ་དྷེ་ཝ་དབང་ཕྱུག་ཚོགས་ཀྱི་བདག༔ རྣམ་མང་ཐོས་སྲས་ནོར་བདག་ཛམ་བྷ་ལ༔ ཀུ་ཝེ་ར་དང་རྟ་བདག་གནོད་སྦྱིན་བརྒྱད༔ ཕྱུགས་ལྷ་ལྗང་གུ་དཔལ་ལྡན་ནོར་རྒྱུན་མ༔ ལུག་ལྷ་གང་བཟང་ར་ལྷ་གཙང་བཙན་དང་༔ དྲེལ་ལྷ་དུད་སོལ་འབྲུ་ལྷ་བརྟན་མ་སྨན༔ མཛོ་ལྷ་ཁྱུང་རྒྱལ་ཁྱི་ལྷ་བྱ་ར་བ༔
ནོར་བདག་དཀོར་ཆའི་ལྷ་ཚོགས་འཁོར་བཅས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ དགོས་འདོད་ཆར་ལྟར་འབེབས་པའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ དྲེགས་པ་སྡེ་བརྒྱད་དྲེགས་ཆེན་བཅོ་བརྒྱད་དང་༔ སྡེ་དཔོན་སུམ་ཅུ་དགེ་བསྙེན་ཉི་ཤུ་གཅིག༔ འཇིགས་བྱེད་སྡེ་དགུ་དཔལ་མགོན་བདུན་ཅུ་གཉིས༔ སྲིད་པའི་ལྷ་དགུ་མགུལ་ལྷ་བཅུ་གསུམ་དང་༔ གཏེར་སྲུང་སྤྲུལ་པ་ཡང་སྤྲུལ་འཁོར་བཅས་ལ༔
མཉེས་པའི་དམ་རྫས་བདུད་རྩི་མཆོད་གཏོར་འབུལ༔ གསང་སྔགས་གཉན་གྱི་བྱ་ར་འགྲུབ་པར་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ ལྷ་ཀླུ་གནོད་སྦྱིན་གཞི་བདག་ཟོ་དོར་དང་༔ ས་བདག་ཆུ་བདག་མེ་བདག་རླུང་བདག་དང་༔ ནམ་མཁའི་བདག་དང་རང་བཞིན་འགྱུ་བ་དང་༔ ཤིང་སྤང་རྫ་དང་ཡུལ་ཆེན་དུར་ཁྲོད་བརྒྱད༔ གངས་གཉན་ཆེན་པོ་ཉི་ཤུ་རྩ་གཅིག་གི༔ སྲུང་མ་གནས་དང་དུས་སུ་འགྱུ་བ་དང་༔
གཙང་མ་རེས་སོགས་འཇིག་རྟེན་སྐྱོང་རྣམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་འབུལ༔ ལོ་ཉེས་ནད་འཁྲུགས་ཞི་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔ གཞན་ཡང་འཁོར་བ་མྱང་འདས་མ་ལུས་ཀྱི༔ ཡེ་ཤེས་ལས་དང་གྲུབ་པའི་སྲུང་མ་དང་༔ དཀར་ཕྱོགས་ལྷ་དང་ནག་ཕྱོགས་བདུད་ལ་སོགས༔ མགྲོན་དུ་འོས་ཀྱང་དམིགས་བསལ་མ་མཆིས་པས༔ རྒྱ་མཚོའི་སྲུབ་དང་རི་རབ་ཟོམ་གྱི་ཤོད༔
དཔག་བསམ་རྩེ་སོགས་མཁའ་ལྡིང་མི་མ་ཡིན༔ ཚེ་རབས་བསགས་པའི་བག་ཆགས་ཉེར་ལེན་རིགས༔ དབང་པོ་ཉམས་པ་གློ་བུར་འགྱུ་བ་སོགས༔ ཀུན་བཟང་ཐུགས་དང་སྲིན་བུ་ཕྲ་མོའི་སེམས༔ ཐམས་ཅད་ཆོས་ཀྱི་དབྱིངས་སུ་བདལ་གྱུར་པས༔ ལས་དང་ཡེ་ཤེས་གྲུབ་པའི་ཚོགས་རྣམས་ལ༔ མཉེས་པའི་དམ་རྫས་བདུད་རྩི་མཆོད་གཏོར་བཞེས༔ ཚེ་རབས་ལན་ཆགས་བྱང་བའི་ཕྲིན་ལས་མཛོད༔ ཨི་དཾ་བྷ་ལིངྟ་ལ་ཁཱ་ཧི༔ ཧཱུྃ༔
ལྕང་ལོ་ཅན་གྱི་བྷནྡྷའི་སྣོད་ནང་དུ༔ རྩ་གསུམ་གཏོར་མ་ཕྲིན་ལས་བཞི་ལྡན་ནི༔ རྩེ་མོ་ནོར་བུ་དགོས་འདོད་ཆར་བཞིན་འབེབས༔ དཔུང་གཤོག་ཟླ་གམ་འཆི་མེད་རིག་འཛིན་འགྲུབ༔ ལོགས་གསུམ་ཆོས་འབྱུང་མ་སྲིང་དབང་དུ་བསྡུས༔ རྩ་བ་ཟླུམ་པོས་ནད་གདོན་བར་ཆད་ཞི༔ མཐའ་རྣམས་གྲུ་བཞིས་ཕྲིན་ལས་སྣ་ཚོགས་འགྲུབ༔ པད་འདབ་བཞིས་བརྒྱན་གླིང་བཞིའི་འགྲོ་བ་འདུལ༔ སྐྱུ་ཉིས་བཞིས་བསྐོར་སྡེ་བརྒྱད་དམ་ལ་གནས༔ རིལ་བུ་བཞིས་བསྐོར་ཕྱི་རྒྱུད་མགྲོན་རྣམས་ཚིམ༔
རྩེ་ཕྲན་པ་ཏྲ་ནོར་བུའི་འཁོར་ལོ་ཡིས༔ ཕྱོགས་བཅུའི་ཞིང་ཁམས་ཀུན་ཏུ་མཆོད་སྤྲིན་གཡོ༔ དཀར་རྩི་དམར་རྩི་གུར་དང་ཐིག་ཕྲན་གྱིས༔ དཀྱིལ་འཁོར་ལྷ་ཚོགས་ཐུགས་དམ་དགྱེས་པར་བསྐང་༔ དེ་ལྟར་མཐུན་རྫས་གཉན་པོ་བྷ་ལིང་གིས༔ ཆོས་སྐུ་ལོངས་སྐུ་སྤྲུལ་སྐུའི་ཐུགས་དམ་བསྐང་༔ དགོངས་བརྒྱུད་བརྡ་བརྒྱུད་རིག་འཛིན་ཐུགས་དམ་བསྐང་༔ སྙན་བརྒྱུད་ཤོག་སེར་སློབ་དཔོན་ཐུགས་དམ་བསྐང་༔ བླ་མ་ཡི་དམ་མཁའ་འགྲོའི་ཐུགས་དམ་བསྐང་༔ ཆོས་སྐྱོང་དམ་ཅན་ནོར་ལྷའི་ཐུགས་དམ་བསྐང་༔
གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ ཡུལ་ལྷ་གཞི་བདག་རྣམས་ཀྱི་ཐུགས་དམ་བསྐང་༔ རིགས་དྲུག་ཕ་མ་ལན་ཆགས་ཐུགས་དམ་བསྐང་༔ ཆོས་སྐུ་སྐྱེ་བ་མེད་པའི་ངང་དུ་བསྐང་༔ ལོངས་སྐུ་འགག་པ་མེད་པའི་ངང་དུ་བསྐང་༔ སྤྲུལ་སྐུ་འཁྲུལ་པ་མེད་པའི་ཀློང་དུ་བསྐང་༔ འཁོར་གསུམ་སྐྱེ་འགག་བྲལ་བའི་ཀློང་དུ་བསྐང་༔ བསྐང་ཞིང་དམ་ཚིག་ཉམས་ཆག་ཐམས་ཅད་བཤགས༔ འདོད་རྒུ་དངོས་གྲུབ་རྣམ་གཉིས་སྩོལ་བ་དང་༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔
ཨོཾ་སརྦ་དྷརྨ་ཡ་དུ་ཏ་ཨེ་ཧཾ་ཤྲཱི་གྷྲཾ་བཛྲ་བི་མ་ལ་ཡེ་སྭཱ་ཧཱ༔
ཞེས་ཕྲིན་ལས་རྒྱུན་ཆགས་ཀྱི་གཏོར་བསྔོས་བསྡུས་པ་འདི་ཉིད་རང་གཞུང་གི་གཏོར་མ་ཡོད་ན་ཁ་གསོ་མེད་ན་གང་འབྱོར་གྱི་གཏོར་མ་བཤམ༔ རབ་སྟོང་ཉིད་ཀྱི་མཆོད་པ་ཟེར་བ་ཡིན་ཀྱང་༔ རྒྱུ་བསོད་ནམས་ཀྱི་ཚོགས་རྫོགས་ལ་དཀོན་མཆོག་ལ་མཆོད་པ་དང་༔ ཉམ་ཐག་ལ་སྦྱིན་པ་བཏང་བ་སེམས་བསྐྱེད་རྣམས༔ རྣམ་དག་གི་དགེ་རྩ་ཡིན་པས་ཤིན་ཏུ་ཡང་སྤྲོས་པ་བྱ་རུང་༔ སྤྲོས་བཅས་སྤྲོས་མེད་གང་བྱས་ཀྱང་རུང་འདོན་བརྗོད་རྣམས་ཀྱང་མེད་ཀྱང་རུང་༔ དེས་ན་དངོས་རྫས་ཆེ་ཕྲ་གང་འབྱོར་བཤམས་པར་བྱ༔ ཚིག་ཁ་ཡི་འདོན་དོན་ཡིད་ལ་བསྒོམ་པ་ཡིན་པས་སྒྲ་ཡང་དག་པར་བྱ༔ ཇི་བཞིན་ཉམས་སུ་བླངས་པས་ཚོགས་གཉིས་སྨིན་ཅིང་མཁའ་འགྲོ་ཆོས་སྐྱོང་གིས་གྲོགས་ཡང་དག་པར་བགྱིད་དོ༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཐིག་ལེ་རྒྱ༔ ཁོ་བོ་རིག་པ་འཛིན་པའི་རྣལ་འབྱོར་པ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་བོད་ཡུལ་བསམ་ཡས་མཆིམས་ཕུའི་ཀེའུ་ཚང་ནས་གདན་དྲངས་ཤིང༌། བདུད་འདུལ་སྔགས་གླིང་དུ་ཤོག་སེར་ནས་བཤུས་སོ། སརྦ་མངྒ་ལཾ།
དགེའོ། ཇ༽རིག་འཛིན་སྲོག་སྒྲུབ་ཡིད་བཞིན་ནོར་བུ་ལས༔ བསྐང་གསོལ་འདོད་རྒུ་མཆོག་སྦྱིན་རིན་ཆེན་ཕྲེང་བ་བཞུགས་སོ༔ རིགས་འདུས་རྒྱལ་སྲས་པད་འབྱུང་རྗེ་ལ་འདུད༔ ཨེ་མ་ཧོཿ སྐྱེ་མེད་རང་བཞིན་ཆོས་དབྱིངས་རོལ་པའི་རྩལ༔ མ་འགགས་བདེ་སྟོང་ཡེ་ཤེས་ངོ་བོ་ཉིད༔ ཟང་ཐལ་སྤྲོས་བྲལ་རྣམ་མཁྱེན་ཐུགས་རྗེའི་གར༔ སྟོབས་བཅུས་སྐྱེ་དགུའི་ཚོགས་རྣམས་སྒྲོལ་མཛད་རྗེ༔ མཚུངས་མེད་སྐྱབས་ཀྱི་མཆོག་གྱུར་རྒྱ་གར་པ༔
མཚོ་སྐྱེས་རྡོ་རྗེའི་ཞབས་ལ་གུས་བཏུད་ནས༔ བདག་འདྲ་དབྱངས་ཅན་ཁོ་མོ་མཚོ་རྒྱལ་གྱིས༔ རྗེ་ཡི་བཀའ་བཞིན་རྒྱུད་ཀྱི་འགྲིགས་ཆག་རྣམས༔ གསང་བ་བརྡ་ཡི་རི་མོར་བགྱིས་ནས་སུ༔ མཆིམས་ཕུའི་དགེའུ་གོང་ཀེའུ་ཚང་དུ་སྦས༔ ནང་གི་གཏེར་སྲུང་སྔགས་ཀྱི་མ་མོར་བཅོལ༔ ཕྱི་ཡི་བཀའ་སྲུང་ཆོས་སྐྱོང་ལྔ་ལ་གཏད༔ མ་འོངས་ཡང་མཐའ་དུས་ཀྱི་ཐ་མ་རུ༔ གནུབས་ཀྱི་ལོ་ཙཱ་སངས་རྒྱས་ཡེ་ཤེས་དང་༔ ཌཱཀྐི་དྷེ་ཝ་དྷ་ར་བཅས་ལ་སྤྲོད༔
བདུད་འགོང་དམ་སྲི་དམར་པོས་མ་རིག་རྒྱ༔ དེ་ཡང་སྲོག་སྒྲུབ་ཡིད་བཞིན་ནོར་བུ་ལས༔ རྒྱུད་མཆོག་ཟབ་མོ་རིན་ཆེན་ཕྲེང་བ་ཡི༔ དཀྱིལ་འཁོར་རྫས་དང་ཆ་རྐྱེན་མཐུན་པའི་རྫས༔ ཕྱི་ནང་གསང་བའི་མཆོད་པ་ལེགས་པར་བཤམ༔ བག་དྲོ་ལྷུན་ཆགས་རྒྱན་ལྡན་ངང་ཉིད་དུ༔ ཉམས་ཆག་བསྐང་ཞིང་ཆོ་ག་བརྩམ་པར་བྱ༔ ཐོག་མར་སྒྲིབ་བསལ་བསང་སྦྱང་རྃ་ཡྃ་ཁྃ༔ བར་དུ་བྱིན་རློབ་ཡི་གེ་ཨོཾ་ཨཱཿཧཱུྃ༔ དངོས་གཞི་ལས་ཀྱི་རིམ་པར་འཇུག་པའོ༔
རྃ་ཡྃ་ཁྃ༔ བསྐང་རྫས་མི་གཙང་བའི་འབག་བཙོག་ཤེས་སྒྲིབ་ཐམས་ཅད་ཨོྃ་ཤུདྡྷེ་ཤོ་དྷ་ན་ཡེ་སྭཱ་ཧཱ༔ ཨོྃ་ཨཱཿཧཱུྃ༔ ཕྱི་སྣོད་ཀྱི་འཇིག་རྟེན་རང་བྱུང་ལྷུན་གྱིས་གྲུབ་པའི་གཞལ་ཡས་ཁང་༔ ནང་བཅུད་ཀྱི་སེམས་ཅན་སྣང་ཞིང་བདག་མེད་པ་ཡེ་ནས་སྟོང་པའི་ངོ་བོ་རྣམས་ཕྱོགས་བཅུའི་བླ་མ་ཡི་དམ་མཁའ་འགྲོ་ཆོས་སྐྱོང་དམ་ཅན་གཏེར་བདག་རྣམས་མཉེས་པའི་བསྐང་རྫས་ས་དང་བར་སྣང་ནམ་མཁའི་ཁམས་ཐམས་ཅད་གང་བར་གྱུར༔ ཨོཾ་བཛྲ་ཨ་ནུ་ཏ་ར་ཡ་ཏཎྚ་མེ་གྷ་མ་ཧཱ་མུ་ཊ་སྥ་ར་ཎ་ས་མ་ཡ་ཤྲཱི་ཡེ་སྭཱ་ཧཱ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ
མ་ཧཱ་མཱཾ་ས་ སོགས? བརྗོད༔ ཤ་ལྔ་བདུད་རྩི་ལྔར་བྱིན་རླབས་བྱ༔ དེ་ནས་བསྐང་བ་ལ་འཇུག་པ་ནི༔ བསྐང་མཆོད་དང་ཕྱི་ནང་མཆོད་པ་ཁ་གསོ༔ རོལ་མོ་སྤོས་དུད་བཏང་ལ་དགྱེས་པའི་གདངས་ཀྱིས་འདི་ལྟར་བསྟན་པར་བྱའོ༔ ཧཱུྃ༔ འོག་མིན་ཆོས་དབྱིངས་བདེ་ཆེན་ཕོ་བྲང་ནས༔ དུས་གསུམ་སངས་རྒྱས་ཀུན་གྱི་སྤྱི་མེས་པ༔ ཀུན་བཟང་སྣང་མཐའ་མགོན་པོ་གཤེགས་སུ་གསོལ༔ སྣང་སྲིད་ཀློང་ཡངས་བྷ་གའི་མཁའ་ལ་རྫོགས༔
རྒྱལ་བ་ཀུན་ཀྱང་འབྱུང་བའི་ཡུམ་གཅིག་མ༔ དབྱིངས་ཕྱུག་ཡེ་ཤེས་མཁའ་འགྲོ་གཤེགས་སུ་གསོལ༔ རྔ་ཡབ་དཔལ་རི་འོད་ཀྱི་ཕོ་བྲང་ནས༔ སྡེ་བརྒྱད་དམ་བཏགས་སྲིན་པོའི་ཁ་གནོན་མཛད༔ པདྨ་འབྱུང་གནས་ཡབ་ཡུམ་གཤེགས་སུ་གསོལ༔ བདེ་ཆེན་དབང་དྲག་རོལ་པའི་ཕོ་བྲང་ནས༔ ཆེ་མཆོག་སྤྱི་གཟུགས་ཡི་དམ་ཧེ་རུ་ཀཿ དབང་ཆེན་རྟ་ཕག་ཡབ་ཡུམ་གཤེགས་སུ་གསོལ༔ རྒྱ་ནག་རི་བོ་རྩེ་ལྔའི་ཕོ་བྲང་ནས༔ ཤེས་རབ་ཆེན་པོས་སྲིད་ཞིའི་མུན་པ་སེལ༔
འཇམ་དཔལ་གཞོན་ནུ་ཡབ་ཡུམ་གཤེགས་སུ་གསོལ༔ ཤར་ཕྱོགས་རི་བོ་ཏཱ་ལའི་ཕོ་བྲང་ནས༔ སྙིང་རྗེའི་འོད་ཟེར་འཛམ་གླིང་ཡོངས་ལ་ཤར༔ འཇིག་རྟེན་དབང་ཕྱུག་ཡབ་ཡུམ་གཤེགས་སུ་གསོལ༔ བྱང་ཕྱོགས་ལྕང་ལོ་ཅན་གྱི་ཕོ་བྲང་ནས༔ ཐུགས་མཆོག་རྡོ་རྗེས་ལོག་འདྲེན་མ་ལུས་འཇོམས༔ ཕྱག་ན་རྡོ་རྗེ་ཡབ་ཡུམ་གཤེགས་སུ་གསོལ༔ ཆོས་དབྱིངས་ཡེ་ཤེས་མཐིང་གསལ་ཕོ་བྲང་ནས༔ གཏི་མུག་རྣམ་དག་ཀ་དག་འོད་ཟེར་འགྱེད༔ བུདྡྷ་ཐོད་ཕྲེང་ཡབ་ཡུམ་གཤེགས་སུ་གསོལ༔
མེ་ལོང་ཡེ་ཤེས་དཀར་གསལ་ཕོ་བྲང་ནས༔ ཞེ་སྡང་རྣམ་དག་བྱམས་པའི་འོད་ཟེར་འགྱེད༔ རྡོ་རྗེ་ཐོད་ཕྲེང་ཡབ་ཡུམ་གཤེགས་སུ་གསོལ༔ མཉམ་ཉིད་ཡེ་ཤེས་སེར་གསལ་ཕོ་བྲང་ནས༔ ང་རྒྱལ་རྣམ་དག་སྙིང་རྗེའི་འོད་ཟེར་འགྱེད༔ རཏྣ་ཐོད་ཕྲེང་ཡབ་ཡུམ་གཤེགས་སུ་གསོལ༔ སོར་རྟོག་ཡེ་ཤེས་དམར་གསལ་ཕོ་བྲང་ནས༔ འདོད་ཆགས་རྣམ་དག་དགའ་བའི་འོད་ཟེར་འགྱེད༔ པདྨ་ཐོད་ཕྲེང་ཡབ་ཡུམ་གཤེགས་སུ་གསོལ༔ བྱ་གྲུབ་ཡེ་ཤེས་ལྗང་གསལ་ཕོ་བྲང་ནས༔
ཕྲག་དོག་རྣམ་དག་བཏང་སྙོམས་འོད་ཟེར་འགྱེད༔ ཀརྨ་ཐོད་ཕྲེང་ཡབ་ཡུམ་གཤེགས་སུ་གསོལ༔ ཟ་ཧོར་ཨོ་རྒྱན་ཡུལ་གྱི་ཕོ་བྲང་ནས༔ རྒྱ་མཚོར་སྐུ་འཁྲུངས་མཚོ་སྐྱེས་རྡོ་རྗེའི་སྐུ༔ པདྨ་བཛྲ་ཡབ་ཡུམ་གཤེགས་སུ་གསོལ༔ དུར་ཁྲོད་བསིལ་བ་ཚལ་གྱི་གནས་མཆོག་ཏུ༔ སྡེ་སྣོད་བཅུ་གཉིས་ཐུགས་ཀྱི་ཀློང་དུ་རྡོལ༔ གུ་རུ་པདྨ་སཾ་བྷ་གཤེགས་སུ་གསོལ༔ རཱ་ག་ར་ཏའི་གསང་བའི་གནས་མཆོག་ནས༔ ཐོས་བསམ་སྒོམ་གསུམ་མཁྱེན་གཉིས་ཉི་ཟླ་རྒྱས༔
གུ་རུ་བློ་ལྡན་མཆོག་སྲེད་གཤེགས་སུ་གསོལ༔ དུར་ཁྲོད་དགའ་བ་ཚལ་གྱི་གནས་མཆོག་ནས༔ སྦྱོར་སྒྲོལ་སྤྱོད་པས་སྣང་སྲིད་དབང་དུ་བསྡུས༔ གུ་རུ་པདྨ་རྒྱལ་པོ་གཤེགས་སུ་གསོལ༔ དུར་ཁྲོད་སོ་ས་གླིང་གི་གནས་མཆོག་ཏུ༔ སྣང་སྲིད་ཀུན་མཁྱེན་སྣོད་བཅུད་ས་ལེར་གསལ༔ གུ་རུ་ཉི་མ་འོད་ཟེར་གཤེགས་སུ་གསོལ༔ ཟ་ཧོར་རྒྱལ་པོའི་ཡུལ་དབུས་གནས་མཆོག་ནས༔ བདུད་དང་མུ་སྟེགས་དམ་སྲི་དམ་ལ་བཏགས༔ གུ་རུ་ཤཱཀྱ་སེངྒེ་གཤེགས་སུ་གསོལ༔
རྒྱ་གར་མ་གྷ་དྷ་ཡི་གནས་མཆོག་ནས༔ མཁའ་འགྲོས་ལུང་བསྟན་དྲག་སྔགས་ཕྱུང་རྡེག་འདེབས༔ གུ་རུ་སེངྒེ་སྒྲ་སྒྲོགས་གཤེགས་སུ་གསོལ༔ སྟག་ཚང་སེངྒེ་བསམ་གྲུབ་གནས་མཆོག་ཏུ༔ དྲེགས་པ་ལྷ་སྲིན་སྡེ་བརྒྱད་དམ་ལ་བཏགས༔ གུ་རུ་རྡོ་རྗེ་གྲོ་ལོད་གཤེགས་སུ་གསོལ༔ ཐབས་མཆོག་བདེ་བ་ཆེན་པོའི་ཕོ་བྲང་ནས༔ བསྐྱེད་པ་དོན་རྟོགས་ཕྱི་ཡི་ཚོགས་དྲུག་བཅོམ༔ ཧེ་རུ་ཀ་པ་རིགས་བཞི་གཤེགས་སུ་གསོལ༔ ཤེས་རབ་གསང་བ་མཆོག་གི་ཕོ་བྲང་ནས༔
རྫོགས་པ་མངོན་འགྱུར་ཏིང་འཛིན་ཟག་མེད་རོལ༔ ཟབ་སྤྱོད་མཁའ་འགྲོ་རིགས་བཞི་གཤེགས་སུ་གསོལ༔ རྒྱལ་བའི་དཀྱིལ་འཁོར་མཆོག་གི་ཟླ་འཛིན་མ༔ བཅུ་དྲུག་བདེ་བ་དགའ་བཞི་སྤྱོད་པའི་དབྱིངས༔ གསང་བའི་ལྷ་མོ་བཅུ་དྲུག་གཤེགས་སུ་གསོལ༔ ཕྲིན་ལས་སྣ་ཚོགས་མ་ངེས་ཕོ་བྲང་ནས༔ བསྟན་པའི་བྱ་ར་གཏེར་ཁ་སྐྱོང་བའི་མཆོག༔ དཀྱིལ་འཁོར་སྐྱོང་བའི་ལྷ་ཚོགས་གཤེགས་སུ་གསོལ༔ གཤེགས་ནས་དམ་བསྐང་ཕྲིན་ལས་མཛད་པའི་ཕྱིར༔ རིག་འཛིན་བདག་ལ་དབང་དང་དངོས་གྲུབ་སྩོལ༔
ཨོཾ་བཛྲ་ས་མཱ་ཡ་ཛ་ཛཿ དེ་ནས་བསྐང་མཆོད་འབུལ་བ་ནི༔ ཧཱུྃ༔ རིག་འཛིན་བདེ་གཤེགས་འདུས་པའི་ལྷ་ཚོགས་ལ༔ ཕྱི་ནང་གསང་བའི་མཆོད་པ་འབུལ་བ་ནི༔ ཕྱི་ཡི་མཆོད་པ་ཚོགས་དྲུག་ལྷ་མོའི་གར༔ ནང་གི་མཆོད་པ་བདེ་ཆེན་ཐིག་ལེའི་བཅུད༔ གསང་བའི་མཆོད་པ་ཟུང་འཇུག་དགའ་བཞིས་སྲུབ༔ སྦྱོར་བའི་མཆོད་པ་ཕྱག་རྒྱ་དྲུག་གི་ལམ༔ སྒྲོལ་བའི་མཆོད་པ་དུག་ལྔ་དབྱིངས་སུ་དག༔
བསྐང་བའི་མཆོད་པ་རང་བྱུང་སྐྱེ་བ་མེད༔ ཡེ་ནས་རང་ཤར་བླ་མེད་མཆོད་པ་འདི༔ བདེ་གཤེགས་རྒྱལ་བ་ཀུན་འདུས་ལྷ་ལ་འབུལ༔ བཞེས་ནས་འཆི་མེད་ཚེ་དབང་རིག་འཛིན་དང་༔ མཆོག་ཐུན་དངོས་གྲུབ་དེང་འདིར་སྩལ་དུ་གསོལ༔ ཨོཾ་མ་ཧཱ་གུ་རུ་དྷཻ་ཝ་ཌཱཀྐི་ནཱི་སརྦ་ས་མ་ཡ་བི་ཤྭ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་བསྐང་བ་གཏོང་བ་ནི༔ ཧཱུྃ༔ དབྱིངས་རིག་མུ་མཐའ་བྲལ་བའི་ཕོ་བྲང་ནས༔ ཁྱབ་བདག་གདོད་མི་མགོན་པོ་འོད་མི་འགྱུར༔
ཀུན་བཟང་ཐོག་མི་མགོན་པོའི་ཐུགས་དམ་བསྐང་༔ ཀ་དག་ལྷུན་གྲུབ་ཀུན་གཞི་མི་དམིགས་ངང་༔ ཡེ་གྲོལ་གཉུག་མས་འཁོར་འདས་ཀུན་ལ་ཁྱབ༔ སྣང་མཐའ་རིགས་ཀྱི་བདག་པོའི་ཐུགས་དམ་བསྐང་༔ རྡོ་རྗེའི་སྐུ་ནི་གཡོ་མེད་ཆོས་ཀྱི་དབྱིངས༔ རྡོ་རྗེའི་གསུང་ནི་འགགས་མེད་རུ་ལུའི་སྒྲ༔ རྡོ་རྗེའི་ཐུགས་ནི་འགྱུར་མེད་ཀ་ནས་དག༔ ཆེ་མཆོག་ཧེ་རུ་ཀ་དཔལ་ཐུགས་དམ་བསྐང་༔ ཀུན་གཞི་མཁའ་ལྟར་ཁྱབ་པའི་དབང་མོ་ཆེ༔ དུས་གསུམ་རྒྱལ་བ་མ་ལུས་འབྱུང་བའི་གནས༔
དབྱིངས་ཕྱུག་ཀུན་ཏུ་བཟང་མོའི་ཐུགས་དམ་བསྐང་༔ རྔ་ཡབ་དཔལ་རི་འོད་ཀྱི་ཕོ་བྲང་ནས༔ ལྷ་སྲིན་དམ་བཏགས་གདོང་དམར་ཐབས་ཀྱིས་འདུལ༔ གུ་རུ་པདྨ་ཐོད་ཕྲེང་ཐུགས་དམ་བསྐང་༔

མཱ་ར་ཏི་ཀ་གསང་བའི་ཕོ་བྲང་ནས༔ འཆི་མེད་ཚེ་ཡི་རིག་འཛིན་འཇའ་ལུས་བརྙེས༔ ལྷ་ལྕམ་མནྡ་ར་བའི་ཐུགས་དམ་བསྐང་༔ ཀེའུ་རི་བདེ་ཆེན་མཆོག་གི་ཕོ་བྲང་ནས༔ ཟག་མེད་དགའ་བཞི་བསྐྱེད་པའི་དབང་མོ་ཆེ༔ མཁའ་འགྲོ་ཡེ་ཤེས་མཚོ་རྒྱལ་ཐུགས་དམ་བསྐང་༔ ཧཱུྃ༔ དབང་ཆེན་ཁྲོ་བོ་རོལ་པའི་ཕོ་བྲང་ནས༔ གར་དགུའི་དབང་ཕྱུག་ཁྲག་འཐུང་ཧེ་རུ་ཀཿ དབང་དྲག་རྟ་ཞལ་ཅན་གྱི་ཐུགས་དམ་བསྐང་༔ གསང་བ་ཡེ་ཤེས་དབྱིངས་ཀྱི་ཕོ་བྲང་ནས༔
ཆགས་མེད་སྐྱོན་བྲལ་གཏུམ་མོ་རཱ་གའི་མདངས༔ ཡུམ་ཆེན་རྡོ་རྗེ་ཕག་མོའི་ཐུགས་དམ་བསྐང་༔ གནས་མཆོག་རི་བོ་རྩེ་ལྔའི་ཕོ་བྲང་ནས༔ མཁྱེན་གཉིས་རྒྱུད་སྡེའི་ལུང་རིགས་དཀྱིལ་འཁོར་རྒྱས༔ དཔའ་བོ་འཇམ་དཔལ་གཞོན་ནུའི་ཐུགས་དམ་བསྐང་༔ དབྱིངས་རིག་སྒྱུ་མ་འཕྲུལ་གྱི་ཕོ་བྲང་ནས༔ དམ་ཆོས་ཀུན་གྱི་འབྱུང་གནས་དབང་མོ་ཆེ༔ ཡུམ་ཆེན་ཤེས་རབ་ཕར་ཕྱིན་ཐུགས་དམ་བསྐང་༔ གནས་མཆོག་རི་བོ་ཏཱ་ལའི་ཕོ་བྲང་ནས༔ བྱམས་པའི་འོད་ཟེར་སྙིང་རྗེས་འགྲོ་ལ་གཟིགས༔
འཕགས་མཆོག་འཇིག་རྟེན་དབང་ཕྱུག་ཐུགས་དམ་བསྐང་༔ ལྷུན་གྲུབ་ཀློང་ཡངས་གཉུག་མའི་ཕོ་བྲང་ནས༔ འགགས་མེད་རྡོ་རྗེའི་དབྱངས་སྙན་རྟ་རིང་ལེན༔ རྣལ་འབྱོར་དཔའ་མོ་བརྡ་འབྱིན་ཐུགས་དམ་བསྐང་༔ གནས་མཆོག་ལྕང་ལོ་ཅན་གྱི་ཕོ་བྲང་ནས༔ གཡོ་མེད་ཏིང་འཛིན་ནམ་མཁའི་མཐའ་དང་མཉམ༔ གསང་བདག་རྡོ་རྗེ་གཏུམ་པོའི་ཐུགས་དམ་བསྐང་༔ གནས་མཆོག་གཡུ་ལོ་བཀོད་པའི་ཞིང་ཁམས་ནས༔ དུག་ལྔ་རང་གྲོལ་ཡེ་ཤེས་དབྱིངས་སུ་ཤར༔ རྗེ་བཙུན་འཕགས་མ་སྒྲོལ་མའི་ཐུགས་དམ་བསྐང་༔
ཧཱུྃ༔ སྨུག་ནག་གཏི་མུག་རྣམ་དག་ཕོ་བྲང་ནས༔ ཐུགས་རྗེའི་བདག་ཉིད་སྐྱེ་མེད་དོན་རྟོགས་ཕྱིར༔ བུདྡྷ་ཐོད་ཕྲེང་རྩལ་གྱི་ཐུགས་དམ་བསྐང་༔ དཀར་གསལ་ཞེ་སྡང་རྣམ་དག་ཕོ་བྲང་ནས༔ སྐུ་ཡི་བདག་ཉིད་ཞི་བའི་ཕྲིན་ལས་མཛད༔ རྡོ་རྗེ་ཐོད་ཕྲེང་རྩལ་གྱི་ཐུགས་དམ་བསྐང་༔ སེར་གསལ་ང་རྒྱལ་རྣམ་དག་ཕོ་བྲང་ནས༔ ཡོན་ཏན་བདག་ཉིད་རྒྱས་པའི་ཕྲིན་ལས་མཛད༔ རཏྣ་ཐོད་ཕྲེང་རྩལ་གྱི་ཐུགས་དམ་བསྐང་༔
དམར་གསལ་འདོད་ཆགས་རྣམ་དག་ཕོ་བྲང་ནས༔ གསུང་གི་བདག་ཉིད་དབང་གི་ཕྲིན་ལས་མཛད༔ པདྨ་ཐོད་ཕྲེང་རྩལ་གྱི་ཐུགས་དམ་བསྐང་༔ ལྗང་གསལ་ཕྲག་དོག་རྣམ་དག་ཕོ་བྲང་ནས༔ ཕྲིན་ལས་བདག་ཉིད་དྲག་པོའི་མངོན་སྤྱོད་པ༔ ཀརྨ་ཐོད་ཕྲེང་རྩལ་གྱི་ཐུགས་དམ་བསྐང་༔ ནམ་མཁའ་རྣམ་དག་ཆོས་དབྱིངས་ཕོ་བྲང་ནས༔ སེམས་ཀྱི་ཁམས་རྣམས་བསྐྱེད་པའི་ལས་འཛིན་མ༔ སངས་རྒྱས་རིགས་ཀྱི་མཁའ་འགྲོའི་ཐུགས་དམ་བསྐང་༔ ཆུ་ཁམས་རྣམ་དག་མེ་ལོང་ཕོ་བྲང་ནས༔
ཁྲག་གི་ཁམས་རྣམས་བསྐྱེད་པའི་ལས་འཛིན་མ༔ རྡོ་རྗེ་རིགས་ཀྱི་མཁའ་འགྲོའི་ཐུགས་དམ་བསྐང་༔ ས་ཁམས་རྣམ་དག་མཉམ་ཉིད་ཕོ་བྲང་ནས༔ ཤ་ཡི་ཁམས་རྣམས་བསྐྱེད་པའི་ལས་འཛིན་མ༔ རིན་ཆེན་རིགས་ཀྱི་མཁའ་འགྲོའི་ཐུགས་དམ་བསྐང་༔ མེ་ཁམས་རྣམ་དག་སོར་རྟོག་ཕོ་བྲང་ནས༔ དྲོད་ཀྱི་ཁམས་རྣམས་བསྐྱེད་པའི་ལས་འཛིན་མ༔ པདྨ་རིགས་ཀྱི་མཁའ་འགྲོའི་ཐུགས་དམ་བསྐང་༔ རླུང་ཁམས་རྣམ་དག་བྱ་གྲུབ་ཕོ་བྲང་ནས༔ དབུགས་ཀྱི་ཁམས་རྣམས་བསྐྱེད་པའི་ལས་འཛིན་མ༔
ཀརྨ་རིགས་ཀྱི་མཁའ་འགྲོའི་ཐུགས་དམ་བསྐང་༔ རྒྱ་མཚོའི་ཀློང་ནས་རང་བྱུང་སྤྲུལ་པའི་སྐུ༔ སྐྱེ་འཆི་གཉིས་སྤངས་འཇའ་ལུས་རྡོ་རྗེ་བརྙེས༔ གུ་རུ་པདྨ་ཡབ་ཡུམ་ཐུགས་དམ་བསྐང་༔ ཟ་ཧོར་ཡུལ་བྱོན་སྐྱེ་འགྲོ་ཆོས་ལ་བཙུད༔ ཡོན་ཏན་ཐམས་ཅད་ཀློང་ཡངས་ཐུགས་ལ་རྫོགས༔ གུ་རུ་པདྨ་སཾ་བྷའི་ཐུགས་དམ་བསྐང་༔ རྒྱ་གར་གནས་ཆེན་བཞི་ལ་སྒྲུབ་པ་མཛད༔ འཆད་རྩོད་བརྩམས་པས་ལུང་རིགས་ཕྱོགས་བཅུར་སྒྲོག༔ གུ་རུ་བློ་ལྡན་མཆོག་སྲེད་ཐུགས་དམ་བསྐང་༔
རྒྱ་གར་དུར་ཁྲོད་བརྒྱད་ལ་བརྟུལ་ཞུགས་མཛད༔ སྦྱོར་སྒྲོལ་སྤྱོད་པས་ཁམས་གསུམ་དབང་དུ་བསྡུས༔ གུ་རུ་པདྨ་རྒྱལ་པོའི་ཐུགས་དམ་བསྐང་༔ སོ་ས་གླིང་དུ་འཁོར་འདས་དོན་རྫོགས་ཤར༔ མ་རིག་རྨོངས་པའི་སེམས་ཅན་ཆོས་ལ་བཙུད༔ གུ་རུ་ཉི་མ་འོད་ཟེར་ཐུགས་དམ་བསྐང་༔ ཟ་ཧོར་ཡུལ་དུ་ཡོ་གའི་བརྟན་པ་ཐོབ༔ རྫོགས་ཆེན་ཀློང་གསལ་སྙིང་པོ་མངོན་དུ་གྱུར༔ གུ་རུ་ཤཱཀྱ་སེངྒེའི་ཐུགས་དམ་བསྐང་༔ མ་ག་དྷ་རུ་མུ་སྟེགས་དམ་ལ་བཏགས༔
བདུད་འདུལ་མཁའ་འགྲོའི་རིག་སྔགས་བཀའ་ཆེན་བབ༔ གུ་རུ་སེངྒེ་སྒྲ་སྒྲོགས་ཐུགས་དམ་བསྐང་༔ སྟག་ཚང་སེངྒེ་བསམ་འགྲུབ་ཀེའུ་ཚང་དུ༔ དྲེགས་པ་ལྷ་སྲིན་སྡེ་བརྒྱད་དམ་ལ་བཏགས༔ གུ་རུ་རྡོ་རྗེ་གྲོ་ལོད་ཐུགས་དམ་བསྐང་༔ ཧཱུྃ༔ ཚད་མེད་རྣམ་བཞིས་འགྲོ་བ་ཐབས་ཀྱིས་འདུལ༔ ཕྲིན་ལས་བཞི་ལྡན་བདེ་སྟོང་འཁྲུལ་འཁོར་སྒྱུར༔ དཔའ་བོ་རིགས་བཞི་ཡབ་ཡུམ་ཐུགས་དམ་བསྐང་༔ རྫུ་འཕྲུལ་མྱུར་མགྱོགས་སྣ་ཚོགས་ཅི་ཡང་སྟོན༔
ལས་དང་ཡེ་ཤེས་དབང་གིས་འགྲོ་བ་འདུལ༔ གིང་དང་ཤུགས་འགྲོ་ཚོགས་ཀྱི་ཐུགས་དམ་བསྐང་༔ གཞན་ཡང་ཡེ་ཤེས་རོལ་པའི་ཆོ་འཕྲུལ་འགྱེད༔ དཀྱིལ་འཁོར་མུ་རན་སྐྱོང་ཞིང་བྱ་ར་མཛད༔ ཕྱི་ནང་ལས་བྱེད་འཁོར་བཅས་ཐུགས་དམ་བསྐང་༔ རྒྱལ་བའི་དཀྱིལ་འཁོར་ཐུགས་དམ་བསྐངས་གྱུར་ནས༔ རིག་འཛིན་སྒྲུབ་ལ་འཆི་མེད་འཇའ་ལུས་སྩོལ༔ ཧཱུྃ༔ རིག་འཛིན་རྒྱལ་བ་ཀུན་འདུས་ལྷ་ཚོགས་ལ༔ མཉེས་པའི་ཕྱི་མཆོད་ཐུགས་དམ་བསྐང་བ་ནི༔
མཛེས་པའི་མེ་ཏོག་རྒྱལ་བའི་དབུ་ལ་འབུལ༔ ལྷ་མོ་པུཥྤེ་མ་ཡིས་ཐུགས་དམ་བསྐང་༔ དྲི་ཞིམ་བདུག་སྤོས་རྒྱལ་བའི་ཤངས་ལ་འབུལ༔ ལྷ་མོ་དྷཱུ་པེ་མ་ཡིས་ཐུགས་དམ་བསྐང་༔ སྣང་གསལ་མར་མེ་རྒྱལ་བའི་སྤྱན་ལ་འབུལ༔ ལྷ་མོ་ཨཱ་ལོ་ཀེ་ཡིས་ཐུགས་དམ་བསྐང་༔ མཆོད་ཡོན་དྲི་ཆབ་རྒྱལ་བའི་སྐུ་ལ་འབུལ༔ ལྷ་མོ་གནྡྷེ་མ་ཡིས་ཐུགས་དམ་བསྐང་༔ རོ་བརྒྱའི་ཞལ་ཟས་རྒྱལ་བའི་ལྗགས་ལ་འབུལ༔ ལྷ་མོ་ནཻ་ཝི་དྱེ་ཡིས་ཐུགས་དམ་བསྐང་༔
རོལ་མོ་སྣ་ཚོགས་རྒྱལ་བའི་སྙན་ལ་འབུལ༔ ལྷ་མོ་ཤབྡ་མ་ཡིས་ཐུགས་དམ་བསྐང་༔ གཟུགས་ཀྱི་མེ་ལོང་སྣང་སྟོང་ལྷ་ལ་འབུལ༔ ལྷ་མོ་རཱུ་པ་མ་ཡིས་ཐུགས་དམ་བསྐང་༔ སྒྲ་ཡི་པི་ཝཾ་གྲགས་སྟོང་ལྷ་ལ་འབུལ༔ ལྷ་མོ་གཱིརྟི་མ་ཡིས་ཐུགས་དམ་བསྐང་༔ དྲི་ཡི་དུང་ཞལ་བདེ་སྟོང་ལྷ་ལ་འབུལ༔ ལྷ་མོ་གནྡྷེ་མ་ཡིས་ཐུགས་དམ་བསྐང་༔ རོ་ཡི་ལོངས་སྤྱོད་མྱོང་སྟོང་ལྷ་ལ་འབུལ༔ ལྷ་མོ་རཱ་ས་མ་ཡིས་ཐུགས་དམ་བསྐང་༔
རེག་བྱ་སྣ་ཚོགས་རྒྱལ་བའི་སྐུ་ལ་འབུལ༔ ལྷ་མོ་སྤརྴེ་མ་ཡིས་ཐུགས་དམ་བསྐང་༔ ཕྱི་ཡི་མཆོད་པས་ཐུགས་དམ་བསྐངས་གྱུར་ནས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཧཱུྃ༔ ནང་གི་མཆོད་པས་ཐུགས་དམ་བསྐང་བ་ནི༔ བྷནྡྷ་ལྕང་ལོ་སིལ་བུར་འཕྱང་བའི་ནང་༔ ཤ་ལྔ་དྲི་མཆོག་ལྔ་དང་འབྲས་བུ་ལྔ༔ སྨན་ལྔ་རྫས་ལྔ་ལ་སོགས་སྦྱར་བ་འདི༔ རིག་འཛིན་རྒྱལ་བ་ཀུན་འདུས་ལྷ་ལ་འབུལ༔
པཉྩ་ཨ་མྲྀ་ཏ་ཡིས་ཐུགས་དམ་བསྐང་༔ ཧཱུྃ༔ རཀྟའི་མཆོད་པས་ཐུགས་དམ་བསྐང་བ་ནི༔ ཐོད་པ་བུམ་རིལ་སྐྲ་ཡི་བ་དན་ཅན༔ འཁྱིལ་ཞིང་ཟླ་གམ་ཟླུམ་པོ་དེ་ཡི་ནང་༔ མ་ཧཱ་རཀྟ་པདྨ་རཀྟ་དང་༔ མུ་ལ་རཀྟ་གུ་ཧྱ་རཀྟ་དང་༔ ཨནྫ་རཀྟ་དུ་ན་རཀྟ་དང་༔ འབྲི་མོག་རྒྱ་སྐག་ལ་སོགས་འབྱུང་བའི་ཁྲག༔ མདངས་ལྡན་གཡོ་བ་དམར་ཆེན་རྒྱ་མཚོ་འདི༔
རིག་འཛིན་རྒྱལ་བ་ཀུན་འདུས་ལྷ་ལ་འབུལ༔ མ་ཧཱ་རཀྟ་བི་ཤྭས་ཐུགས་དམ་བསྐང་༔ ཧཱུྃ༔ གཏོར་མའི་མཆོད་པས་ཐུགས་དམ་བསྐང་བ་ནི༔ རིན་ཆེན་ལས་བྱུང་སྣོད་མཆོག་ཡངས་པའི་ནང་༔ འབྲུ་མཆོག་སྣ་ཚོགས་སྦྱར་བའི་ཕྱེ་མ་ལ༔ སྦྲང་དང་བུ་རམ་ཀ་ར་བཅུད་ཀྱི་རིགས༔ གཞན་ཡང་མངར་གསུམ་ལན་ཚ་དུ་མའི་རོ༔ བཅུད་དང་སྦྲགས་པའི་ལོངས་སྤྱོད་རྨད་བྱུང་རྫས༔ ཟག་མེད་ཚོགས་ཀྱི་གཏོར་མ་རྒྱ་ཆེན་ལ༔
ཤ་སྣ་སྙིང་སྣ་དམར་གྱི་བྱེ་བྲག་དང་༔ རྒུན་འབྲུམ་ཉི་ཁྲི་ཅོ་ལེ་ཡགས་པ་ཀཿ ཁམ་བུ་སྟར་ག་ཀུ་ཤུ་བིལ་ཝ་ར༔ རི་སྒོག་རླུང་སྒོག་ཤ་མོང་སྣ་ཚོགས་རིགས༔ སེའུ་འབྲུ་དང་བཅས་སྒ་དང་ལ་ལ་ཕུད༔ ཟླ་རྒྱས་ཞོ་དང་ཟླ་ཕྲོམ་མར་དང་ཐུད༔ མྱོས་པའི་ངད་ལྡན་བདུད་རྩི་སུ་ར་ཆང་༔ གཞན་ཡང་ཁ་དང་མངར་དང་སྐྱུར་བའི་རོ༔ གཏོར་མཆོད་ཚོགས་ཀྱི་འཁོར་ལོ་རྒྱ་ཆེན་འདི༔ རིག་འཛིན་རྒྱལ་བ་ཀུན་འདུས་ལྷ་ལ་འབུལ༔
ག་ཎ་ཙཀྲ་པཱུ་ཛས་ཐུགས་དམ་བསྐང་༔ ཧཱུྃ༔ སྣ་ཚོགས་སྤྱན་གཟིགས་མཆོད་ཅིང་བསྐང་བ་ནི༔ རྣམ་པར་རྒྱལ་བའི་ཁང་བཟང་འོད་ཁྱིམ་འཁྱུད༔ ཕྱི་ནང་བཀོད་པ་ཡིད་མཚར་རྒྱན་གྱིས་སྤྲས༔ གདུགས་དང་བ་དན་བླ་རེ་འཕན་རྩེ་གསུམ༔ ཕྱེ་མའི་ཕུར་མ་རིན་ཆེན་དྲྭ་བ་བྲེས༔ དར་དཔྱངས་ཅོད་པན་སྣ་ཚོགས་པུ་རུ་རུ༔ ཁོར་ཡུག་གང་བ་ལྷ་མོས་མཆོད་སྤྲིན་ཐོགས༔ ལྷ་ཡི་དུང་དང་ལྷ་ཡི་རྔ་བོ་ཆེ༔
ལྷ་ཡི་ཆ་ལང་ལྷ་ཡི་དུང་བུ་བྷི༔ ལྷ་ཡི་ཤང་ཁ་པི་ཝཾ་གླིང་བུ་སོགས༔ གཞན་ཡང་སྣ་ཚོགས་ཡིད་འཐད་མཎྜལ་ནི༔ གསེར་རི་རོལ་མཚོ་ལུས་འཕགས་འཛམ་བུ་གླིང་༔ བ་ལང་སྤྱོད་དང་སྒྲ་མི་སྙན་རྣམས་སུ༔ འཁོད་པའི་རྒྱལ་སྲིད་རིན་ཆེན་སྣ་བདུན་དང་༔ བཀྲ་ཤིས་རྟགས་བརྒྱད་དང་ནི་དཔག་བསམ་ཤིང་༔ འདོད་འཇོའི་བ་དང་མ་རྨོས་ལོ་ཐོག་དང་༔ ལྷ་ཡི་བདུད་རྩི་ལྷ་ཡི་ཡུག་གོས་སོགས༔ གཏེར་གྱི་བུམ་པ་སྣ་ཚོགས་འདོད་འབྱུང་ཅན༔
ཉི་ཟླ་གཟའ་སྐར་དབྱིངས་ཀྱི་སྤྱན་གཟིགས་བཅས༔ སྣོད་བཅུད་འདི་རུ་ཉེ་བར་མཁོ་བ་ཡི༔ འབྱུང་ལྔའི་དྭངས་མ་སྐྱེད་མོས་ཚལ་ཆེན་དང་༔ འཁོད་ཅིང་བཀོད་དང་ཉེ་བར་འཚོགས་པའི་ཚོགས༔ རིག་འཛིན་རྒྱལ་བ་ཀུན་འདུས་ལྷ་ལ་འབུལ༔ པུཙྪ་བི་ཤྭ་མེ་གྷས་ཐུགས་དམ་བསྐང་༔ རིག་འཛིན་འདུས་པའི་ཐུགས་དམ་བསྐངས་གྱུར་ནས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཧཱུྃ༔ ཡེ་ནས་ཀ་དག་སངས་རྒྱས་ཕྱིར༔
སྣང་བ་མཐའ་ཡས་ཐུགས་དམ་བསྐང་༔ མ་འགགས་ལོངས་སྐུའི་རྩལ་སྟོན་ཕྱིར༔ རྡོ་རྗེ་འཆང་ཆེན་ཐུགས་དམ་བསྐང་༔ སྣང་སྲིད་ཀློང་ལ་རྫོགས་པའི་ཕྱིར༔ རྡོ་རྗེ་སྙེམས་མའི་ཐུགས་དམ་བསྐང་༔ སྤྲུལ་སྐུའི་འགྲོ་དོན་མཛད་པའི་ཕྱིར༔ པདྨ་འབྱུང་གནས་ཐུགས་དམ་བསྐང་༔ ཚེ་ཡི་རིག་འཛིན་བརྙེས་པའི་ཕྱིར༔ མནྡ་ར་བའི་ཐུགས་དམ་བསྐང་༔ མཆོག་གི་བདེ་བ་སྟེར་བའི་ཕྱིར༔
མཁར་ཆེན་མཚོ་རྒྱལ་ཐུགས་དམ་བསྐང་༔ ཡི་དམ་རྩ་བ་བརྟན་པའི་ཕྱིར༔ དབང་ཆེན་རྟ་མགྲིན་ཐུགས་དམ་བསྐང་༔ རྟོག་མེད་བརྡ་ཡི་སྒྲ་སྒྲོགས་ཕྱིར༔ རྡོ་རྗེ་ཕག་མོའི་ཐུགས་དམ་བསྐང་༔ གཞོན་ནུ་སྐུ་ལུས་འཆང་བའི་ཕྱིར༔ འཇམ་དཔལ་དབྱངས་ཀྱི་ཐུགས་དམ་བསྐང་༔ དུས་གསུམ་སངས་རྒྱས་བསྐྱེད་པའི་ཕྱིར༔ ཡུམ་ཆེན་ཤེར་ཕྱིན་ཐུགས་དམ་བསྐང་༔ སྙིང་རྗེས་འགྲོ་ལ་སྐྱོབ་པའི་ཕྱིར༔
སྤྱན་རས་གཟིགས་ཀྱྀ་ཐུགས་དམ་བསྐང་༔ གསུང་གི་སྙན་བརྒྱུད་སྟོན་པའི་ཕྱིར༔ རྣལ་འབྱོར་བརྡ་འབྱིན་ཐུགས་དམ་བསྐང་༔ མཐུ་སྟོབས་གདུག་པ་འདུལ་བའི་ཕྱིར༔ ཕྱག་ན་རྡོ་རྗེའི་ཐུགས་དམ་བསྐང་༔ འཁོར་བའི་འཇིགས་པ་སྐྱོབ་པའི་ཕྱིར༔ རྗེ་བཙུན་སྒྲོལ་མའི་ཐུགས་དམ་བསྐང་༔ ཧཱུྃ༔ གཏི་མུག་དབྱིངས་སུ་འདག་པའི་ཕྱིར༔ བུདྡྷ་ཐོད་ཕྲེང་ཐུགས་དམ་བསྐང་༔
ཞེ་སྡང་དབྱིངས་སུ་འདག་པའི་ཕྱིར༔ རྡོ་རྗེ་ཐོད་ཕྲེང་ཐུགས་དམ་བསྐང་༔ ང་རྒྱལ་དབྱིངས་སུ་དག་པའི་ཕྱིར༔ རཏྣ་ཐོད་ཕྲེང་ཐུགས་དམ་བསྐང་༔ འདོད་ཆགས་དབྱིངས་སུ་འདག་པའི་ཕྱིར༔ པདྨ་ཐོད་ཕྲེང་ཐུགས་དམ་བསྐང་༔ ཕྲག་དོག་དབྱིངས་སུ་འདག་པའི་ཕྱིར༔ ཀརྨ་ཐོད་ཕྲེང་ཐུགས་དམ་བསྐང་༔ ནམ་མཁའི་ཁམས་རྣམས་གནས་དག་པའི༔ དབྱིངས་ཕྱུག་དཀར་མོའི་ཐུགས་དམ་བསྐང་༔
ས་ཡི་ཁམས་རྣམས་གནས་དག་པའི༔ སེར་མོ་རྒྱས་པའི་ཐུགས་དམ་བསྐང་༔ ཆུ་ཡི་ཁམས་རྣམས་གནས་དག་པའི༔ སྔོན་མོ་སྤྱོད་ལྡན་ཐུགས་དམ་བསྐང་༔ མེ་ཡི་ཁམས་རྣམས་གནས་དག་པའི༔ དམར་མོ་བརྡ་འབྱིན་ཐུགས་དམ་བསྐང་༔ རླུང་གི་ཁམས་རྣམས་གནས་དག་པའི༔ སྣ་ཚོགས་དགའ་བྱེད་ཐུགས་དམ་བསྐང་༔ ཧཱུྃ༔ སྐྱེ་འཆི་གཉིས་སྤངས་རྡོ་རྗེའི་སྐུ༔
པདྨ་འབྱུང་གནས་ཐུགས་དམ་བསྐང་༔ ལུང་རིགས་རྒྱུད་སྡེའི་ཉི་མ་ཤར༔ བློ་ལྡན་མཆོག་སྲེད་ཐུགས་དམ་བསྐང་༔ རྫུ་འཕྲུལ་དྲྭ་བས་སྣང་སྲིད་མཁྱེན༔ ཉི་མ་འོད་ཟེར་ཐུགས་དམ་བསྐང་༔ མུ་སྟེགས་བདུད་ཀྱི་བསྟན་པ་བསྣུབས༔ སེངྒེ་སྒྲ་སྒྲོགས་ཐུགས་དམ་བསྐང་༔ བླ་མེད་ཨ་ཏིའི་བརྟན་པ་ཐོབ༔ པདྨ་སཾ་བྷའི་ཐུགས་དམ་བསྐང་༔ སྦྱོར་སྒྲོལ་སྤྱོད་པས་འགྲོ་བ་སྡུད༔
པདྨ་རྒྱལ་པོའི་ཐུགས་དམ་བསྐང་༔ བདེན་བཞི་ཆོས་ཀྱི་འཁོར་ལོ་བསྐོར༔ ཤཱཀྱ་སེངྒེའི་ཐུགས་དམ་བསྐང་༔ བདུད་བཏུལ་ལྷ་སྲིན་དམ་ལ་བཏགས༔ རྡོ་རྗེ་གྲོ་ལོད་ཐུགས་དམ་བསྐང་༔ ཧཱུྃ༔ དངོས་འཛིན་སྟོང་པའི་དུར་ཁྲོད་ནས༔ བཛྲ་དཔའ་བོའི་ཐུགས་དམ་བསྐང་༔ རྣམ་རྟོག་ཞིག་པའི་དུར་ཁྲོད་ནས༔ རཏྣ་དཔའ་བོའི་ཐུགས་དམ་བསྐང་༔
འགོག་ལམ་འཐོར་བའི་དུར་ཁྲོད་ནས༔ པདྨ་དཔའ་བོའི་ཐུགས་དམ་བསྐང་༔ འཁྲི་བ་ཆོད་པའི་དུར་ཁྲོད་ནས༔ ཀརྨ་དཔའ་བོའི་ཐུགས་དམ་བསྐང་༔ ཀུན་ཏུ་རྒྱུ་བའི་དུར་ཁྲོད་ནས༔ རྡོ་རྗེ་མཁའ་འགྲོའི་ཐུགས་དམ་བསྐང་༔ རྣམ་པར་རྒྱུ་བའི་དུར་ཁྲོད་ནས༔ རིན་ཆེན་མཁའ་འགྲོའི་ཐུགས་དམ་བསྐང་༔ ངེས་པར་རྒྱུ་བའི་དུར་ཁྲོད་ནས༔ པདྨ་མཁའ་འགྲོའི་ཐུགས་དམ་བསྐང་༔
རབ་ཏུ་རྒྱུ་བའི་དུར་ཁྲོད་ནས༔ ལས་ཀྱི་མཁའ་འགྲོའི་ཐུགས་དམ་བསྐང་༔ ཚོགས་དྲུག་མཐའ་བྲལ་དུར་ཁྲོད་ནས༔ ལྷ་མོ་བཅུ་དྲུག་ཐུགས་དམ་བསྐང་༔ གནས་ཡུལ་དྲག་རྒྱུའི་དུར་ཁྲོད་ནས༔ དབྱིངས་ཕྱུག་ལྷ་མོའི་ཐུགས་དམ་བསྐང་༔ འཕྲོ་འདུས་ས་མཚམས་དུར་ཁྲོད་ནས༔ ཞིང་སྐྱོང་ཕོ་མོའི་ཐུགས་དམ་བསྐང་༔ ཧཱུྃ༔ དམ་ཉམས་ཟས་སུ་ཟ་བའི་ཕྱིར༔
སྲིན་པོ་ཕོ་མོའི་ཐུགས་དམ་བསྐང་༔ མཚན་མོ་དུར་ཁྲོད་འགྲིམ་པའི་ཕྱིར༔ གནས་ཉུལ་ཕོ་མོའི་ཐུགས་དམ་བསྐང་༔ སྤྲུལ་པ་ཕྱོགས་བཅུར་ཁྱབ་པའི་ཕྱིར༔ མུ་རན་སྐྱོང་བའི་ཐུགས་དམ་བསྐང་༔ ལས་བྱེད་བྱ་ར་བྱེད་པའི་ཕྱིར༔ སྤྲུལ་འཁོར་ཉིད་སྤྲུལ་ཐུགས་དམ་བསྐང་༔ རྒྱལ་བའི་ཐུགས་དམ་བསྐངས་གྱུར་ནས༔ བདག་གི་གཡར་དམ་སོར་ཆུད་དེ༔ མཆོག་དང་ཐུན་མོང་དངོས་གྲུབ་སྩོལ༔
ཧཱུྃ༔ ཐུགས་དམ་གཉན་པོ་བསྐང་བའི་ཕྱིར༔ དབང་པོའི་མེ་ཏོག་སྣ་ཚོགས་འདི༔ མ་དང་མཁའ་འགྲོའི་རྟེན་ཕྱིར་འབུལ༔ ཤ་ཆེན་གསུར་གྱི་དུད་པ་འདི༔ མ་དང་མཁའ་འགྲོའི་རྟེན་ཕྱིར་འབུལ༔ ཚིལ་ཆེན་སྣང་གསལ་མར་མེ་འདི༔ མ་དང་མཁའ་འགྲོའི་རྟེན་ཕྱིར་འབུལ༔ རཀྟ་དམར་ཆེན་སྦྲེང་བ་འདི༔ མ་དང་མཁའ་འགྲོའི་རྟེན་ཕྱིར་འབུལ༔
ག་ཎ་ཚོགས་ཀྱི་ལོངས་སྤྱོད་འདི༔ མ་དང་མཁའ་འགྲོའི་རྟེན་ཕྱིར་འབུལ༔ ཐོད་པ་ལྟག་སྤྲོད་རྔ་སྒྲ་འདི༔ མ་དང་མཁའ་འགྲོའི་རྟེན་ཕྱིར་འབུལ༔ རྐང་ཆེན་དུང་གི་གླིང་བུ་འདི༔ མ་དང་མཁའ་འགྲོའི་རྟེན་ཕྱིར་འབུལ༔ གཡང་གཞི་མཁའ་ལ་བྲེས་པ་འདི༔ མ་དང་མཁའ་འགྲོའི་རྟེན་ཕྱིར་འབུལ༔ དུར་ཁྲོད་རྫས་ཆེན་བཀྲམ་པ་འདི༔ མ་དང་མཁའ་འགྲོའི་རྟེན་ཕྱིར་འབུལ༔
མདའ་དར་མེ་ལོང་བརྒྱན་པ་འདི༔ མ་དང་མཁའ་འགྲོའི་རྟེན་ཕྱིར་འབུལ༔ རུས་པའི་རྒྱན་ཆས་དུ་མ་འདི༔ མ་དང་མཁའ་འགྲོའི་རྟེན་ཕྱིར་འབུལ༔ མཆོད་པ་བཞེས་ནས་ཐུགས་དམ་བསྐང་༔ ཧཱུྃ༔ ཛཱ་ལནྡྷ་རའི་དུར་ཁྲོད་ནས༔ བདེ་ཆེན་རྡོ་རྗེ་མཁའ་འགྲོ་མ༔ དཀར་མོ་འབུམ་གྱི་ཐུགས་དམ་བསྐང་༔ ལམ་བྷ་ཀ་ལི་དུར་ཁྲོད་ནས༔
དྲི་མེད་པདྨ་མཁའ་འགྲོ་མ༔ དམར་མོ་འབུམ་གྱི་ཐུགས་དམ་བསྐང་༔ ཀན་ཊ་ཙིཏྟའི་དུར་ཁྲོད་ནས༔ བུདྡྷ་རིགས་ཀྱི་མཁའ་འགྲོ་མ༔ སྔོན་མོ་འབུམ་གྱི་ཐུགས་དམ་བསྐང་༔ ཏྲི་ཤ་ཀུ་ནའི་དུར་ཁྲོད་ནས༔ དགའ་བྱེད་རིན་ཆེན་མཁའ་འགྲོ་མ༔ སེར་མོ་འབུམ་གྱི་ཐུགས་དམ་བསྐང་༔ ཚནྡྷོ་ཧ་ཡི་དུར་ཁྲོད་ནས༔ སྣ་ཚོགས་ལས་ཀྱི་མཁའ་འགྲོ་མ༔
ལྗང་མོ་འབུམ་གྱི་ཐུགས་དམ་བསྐང་༔ པུལླཱི་མ་ཡི་དུར་ཁྲོད་ནས༔ རྡོ་རྗེ་རིགས་ཀྱི་མཁའ་འགྲོ་མ༔ དཀར་ནག་འབུམ་གྱི་ཐུགས་དམ་བསྐང་༔ ཀ་ལིངྐ་ཡི་དུར་ཁྲོད་ནས༔ པདྨ་རིགས་ཀྱི་ཤུགས་འགྲོ་འབུམ༔ དམར་ནག་འབུམ་གྱི་ཐུགས་དམ་བསྐང་༔ ཨོ་ཊི་ཡ་ཡི་དུར་ཁྲོད་ནས༔ བུདྡྷ་རིགས་ཀྱི་ཤུགས་འགྲོ་འབུམ༔ མཐིང་ནག་འབུམ་གྱི་ཐུགས་དམ་བསྐང་༔
ཀཱ་མ་རུ་ཡི་དུར་ཁྲོད་ནས༔ རིན་ཆེན་རིགས་ཀྱི་ཤུགས་འགྲོ་མ༔ ལྗང་ནག་འབུམ་གྱི་ཐུགས་དམ་བསྐང་༔ ནཱ་ག་ར་ཡི་དུར་ཁྲོད་ནས༔ སྣ་ཚོགས་རིགས་ཀྱི་ཤུགས་འགྲོ་མ༔ སྨུག་མོ་འབུམ་གྱི་ཐུགས་དམ་བསྐང་༔ མ་རོ་རཥྚའི་དུར་ཁྲོད་ནས༔ ཤ་ཟ་ཁྲག་འཐུང་ཤུགས་འགྲོ་མ༔ ནག་མོ་འབུམ་གྱི་ཐུགས་དམ་བསྐང་༔ མ་རྒྱུད་ཐུགས་དམ་བསྐངས་གྱུར་ནས༔
སྒྲུབ་པའི་དམ་ཚིག་ཉམས་པ་གསོ༔ བཀའ་ཆད་འཁུ་ལྡོག་ཞི་བ་དང་༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔
བསྐང་དུ་མེད་དེ་སྐྱེ་མེད་ངང་དུ་བསྐང་༔ མཆོད་དུ་མེད་དེ་གཉིས་མེད་དགྱེས་པས་མཆོད༔ སྦྱོར་དུ་མེད་དེ་ཟུང་འཇུག་རོལ་པར་སྦྱོར༔ སྒྲོལ་དུ་མེད་དེ་ཡེ་ཤེས་ཆེན་པོས་སྒྲོལ༔ བཤགས་སུ་མེད་དེ་ཡེ་སྒྲོལ་ཆེན་པོར་བཤགས༔ འཁོར་གསུམ་ཡོངས་དག་འབྲས་བུ་སྩལ་དུ་གསོལ༔
བདུན་པ་བཤགས་པ་བྱ་བ་ནི༔ ཧཱུྃ༔ རྩ་གསུམ་ཀུན་འདུས་ལྷ་ཚོགས་དགོངས་སུ་གསོལ༔ བདག་ཅག་དཀྱིལ་འཁོར་ཟབ་མོའི་སྒོར་ཞུགས་ནས༔
བག་མེད་དབང་གྱུར་དམ་འགལ་ཅི་མཆིས་པ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཨོཾ་གུ་རུ་ས་ཏྭ་ས་མ་ཡ༔ གུ་རུ་ས་ཏྭ་ཏྭེ་ནོ་པ༔ སོགས?བརྗོད་ནས་བཤགས་པ་བྱ་བ་ནི༔ ཧོཿ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས༔ ཀུན་བཟང་སྣང་མཐའ་གསང་བ་རྣལ་འབྱོར་མ༔ དགའ་རབ་རྡོ་རྗེ་འཇམ་དཔལ་བཤེས་གཉེན་པ༔ ཤྲཱི་སིངྷ་རིག་འཛིན་པདྨ་འབྱུང་༔
མནྡ་ར་བ་ཡེ་ཤེས་མཚོ་རྒྱལ་མ༔ དབང་ཆེན་རྟ་མཆོག་རྡོ་རྗེ་ཕག་མོ་ཡུམ༔ འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས༔ བོ་དྷི་ས་ཏྭ་ཁྲི་སྲོང་ལྡེའུ་བཙན༔ སངས་རྒྱས་ཡེ་ཤེས་དཔལ་གྱི་སེངྒེ་སོགས༔ རིག་འཛིན་རྩ་བརྒྱུད་བླ་མ་དགོངས་སུ་གསོལ༔ ཁྱད་པར་ཕྱོགས་བཅུའི་ཞིང་དུ་བཞུགས་པ་ཡི༔ རྒྱལ་བ་སྲས་བཅས་མ་ལུས་དགོངས་སུ་གསོལ༔ བདག་ནི་བྱང་ཆུབ་སྙིང་པོའི་ལམ་ཞུགས་ནས༔ སོ་སོར་ཐར་དང་་བྱང་ཆུབ་བསླབ་པ་དང་༔
བྱམས་དང་བརྩེ་བ་ཤེས་རབ་སྙིང་རྗེ་སོགས༔ སྔོན་འགྲོ་ཁས་བླངས་འབོག་པའི་དམ་ཚིག་ལ༔ འགལ་བ་ཅི་མཆིས་ཐམས་ཅད་མཐོལ་ལོ་བཤགས༔ གསང་སྔགས་ཟབ་ལམ་གཉན་གྱི་དཀྱིལ་འཁོར་གྱི༔ ལྷ་སྒོམ་སྔགས་བཟླས་ཕྱག་རྒྱའི་རྟགས་འཆང་ནས༔ བསྐྱེད་པ་མ་གསལ་བཟླས་པ་གྲངས་ཉུང་དང་༔ ཕྱག་རྒྱ་ཆད་ཅིང་རྒྱ་རྟགས་བྲལ་བ་དང་༔ ལུང་ཡོད་ཆོག་བསམ་བག་མེད་མཆིས་པ་རྣམས༔ དཀྱིལ་འཁོར་ལྷ་ཚོགས་མདུན་དུ་མཐོལ་ལོ་བཤགས༔ གནས་ལུགས་ཏིང་ངེ་འཛིན་གྱི་སྒོར་ཞུགས་ནས༔
ལྟ་བ་ཕྱོགས་འཛིན་སྒོམ་པ་བློས་གཞིགས་དང་༔ སྤྱོད་པ་ཐོ་ཅོ་གཡོ་སྒྱུའི་བྱེད་ལས་དང་༔ མཚན་མའི་མཉམ་བཞག་རྣམ་རྟོག་རྗེས་ཐོབ་དང་༔ བདག་འཛིན་སྤང་གཉན་ཕྱོགས་སུ་ཤོར་བ་སོགས༔ འགོག་ལམ་འཁྲི་བའི་རྒྱུར་གྱུར་ཅི་མཆིས་པ༔ རིག་འཛིན་རྒྱལ་བའི་ལྷ་ལ་མཐོལ་ལོ་བཤགས༔ གནས་ལུགས་སྙིང་པོ་ངེས་པའི་དོན་རྟོགས་ནས༔ གཞི་ཐོག་ཁྲེགས་ཆོད་གཤིས་སུ་མ་ཕེབ་དང་༔ ལམ་གྱི་ཅི་སྣང་སྒྱུ་མར་མ་སྤྱད་ཅིང་༔ འབྲས་བུ་ཡང་དག་བརྟན་པ་མ་ཐོབ་ནས༔
ངོ་བོ་སྐྱེ་མེད་སྟོང་པར་འཛིན་པ་དང་༔ རང་བཞིན་གསལ་བ་དངོས་པོར་འཛིན་པ་དང་༔ ཐུགས་རྗེ་བྱེད་ལས་མ་ནིང་ཉེར་ལེན་མཆིས༔ བདེ་བའི་ཆ་ལ་ཉམས་སུ་ཞེན་ནས་གོལ༔ གསལ་སྟོང་ཟུང་འཇུག་ལྷུག་བཞག་མི་ཤེས་ཤིང་༔ མི་རྟོག་ཏིང་འཛིན་ཨ་འཐས་མཐོང་བ་སོགས༔ ཡང་དག་སྙིང་པོའི་རྒྱུད་དང་ཅི་འགལ་བ༔ རྩ་གསུམ་འདུས་པའི་ལྷ་ཚོགས་སྤྱན་སྔར་བཤགས༔ གཞན་ཡང་མི་སྤང་ལྔ་ཡི་དམ་ཚིག་ལ༔ ཞེ་སྡང་མེ་ལོང་ཡེ་ཤེས་མ་རྟོགས་ནས༔
ཕ་མ་རིགས་དྲུག་རྣམས་ལ་འཁོན་པ་བཤགས༔ ང་རྒྱལ་མཉམ་ཉིད་ཡེ་ཤེས་མ་རྟོགས་ནས༔ ཁོང་ཁྲོ་ཚིག་རྩུབ་སྨྲ་བ་མཐོལ་ལོ་བཤགས༔ འདོད་ཆགས་སོར་རྟོག་ཡེ་ཤེས་མ་རྟོགས་ནས༔ ཆོས་བརྒྱད་ལས་ལ་ཆགས་པ་མཐོལ་ལོ་བཤགས༔ ཕྲག་དོག་བྱ་གྲུབ་ཡེ་ཤེས་མ་རྟོགས་ནས༔ ཀོ་ལོང་རུ་ང་བགྱིས་པ་མཐོལ་ལོ་བཤགས༔ གཏི་མུག་ཆོས་དབྱིངས་ཡེ་ཤེས་མ་རྟོགས་ནས༔ མ་རིག་འཁོར་བར་འཁྱམས་པ་མཐོལ་ལོ་བཤགས༔ རང་ལུས་དཀྱིལ་འཁོར་བཀོད་པ་མ་མཐོང་ནས༔
མཚན་མའི་གཞལ་ཡས་བསྒོམས་པ་མཐོལ་ལོ་བཤགས༔ རང་རིག་རྩ་བའི་ལྷ་རུ་མ་རྟོགས་ནས༔ ཡི་དམ་གཞན་དུ་བཟུང་བ་མཐོལ་ལོ་བཤགས༔ རླུང་ལྔ་རྡོ་རྗེའི་སྔགས་སུ་མ་ཤེས་ནས༔ རྩོལ་བཅས་སྒྲ་ཟུར་བཟུང་བ་མཐོལ་ལོ་བཤགས༔ གདོད་ནས་རང་སེམས་ཆོས་སྐུར་མ་མཐོང་ནས༔ སངས་རྒྱས་གཞན་ནས་བཙལ་བ་མཐོལ་ལོ་བཤགས༔ ལོངས་སྤྱོད་ལྷ་ཡི་ཚོགས་འཁོར་མ་ཤེས་ནས༔ སེར་སྣས་འཛིན་ཆགས་བགྱིས་པ་མཐོལ་ལོ་བཤགས༔ རྒྱན་གོས་ལྷ་ཡི་ཅོད་པན་མ་ཤེས་ནས༔
ཁ་དོག་སྤངས་བླངས་བགྱིས་པ་མཐོལ་ལོ་བཤགས༔ གཞན་ཡང་གསང་བ་ཆེན་པོའི་དམ་ཚིག་ལ༔ སྒྲུབ་པའི་ཚེ་ན་རྟེན་རྫས་ཆད་པ་དང་༔ བསྐང་བའི་ཚེ་ན་སྤྱན་གཟིགས་དོར་བ་དང་༔ དམ་ཚིག་བྷནྡྷ་གཞན་ལ་བསྟན་པ་དང་༔ མཆོད་པའི་ཚོགས་གཏོར་ཡོ་བྱད་ཕུད་ལྷག་འདྲེས༔ རྟག་ཏུ་དུས་ཀྱི་མཆོད་པ་ལོ་ཟླ་འདས༔ དཀྱིལ་འཁོར་དམ་ཚིག་ཉམས་པ་མཐོལ་ལོ་བཤགས༔ ཕྱག་རྒྱ་དམ་མེད་གཡེལ་མོ་བསྟེན་པ་དང་༔ སྦྱོར་བའི་ཚེ་ན་ཕྱག་རྒྱ་གནད་མ་ཆུན༔
འབེབས་ལྡོག་འདྲེན་བཀྲམ་གནད་དུ་མི་ཁེལ་ཞིང་༔ བག་མེད་འདོད་སྲེད་གཞན་དབང་ཆང་གིས་མྱོས༔ ཆགས་པའི་རྒྱས་འདེབས་ཡེ་ཤེས་མ་བསྒོམས་སོགས༔ ཟུང་འཇུག་ལུས་ཀྱི་འཁོར་ལོ་ཉམས་པ་བཤགས༔ བསྒྲལ་བ་ཞེ་སྡང་ལས་ཀྱི་མཚོན་བཏབ་པས༔ གཞན་ཕན་ཀུན་སློང་ཁྱད་དུ་བསད་པ་དང་༔ དགེ་འདུན་ཟུར་ཟའི་ཆེད་དུ་དམ་ཚིག་བསད༔ གཏི་མུག་དབང་གིས་སྙིང་རྗེ་མ་བསྒོམས་ཤིང་༔ འདོད་ཆགས་དབང་གིས་ཤ་ཁྲག་སྤྱོད་ལ་དགའ༔ ཕྲག་དོག་དབང་གིས་ཚེ་ལུང་མ་བགྱིས་ཏེ༔
བསྒྲལ་བའི་རྣམ་ཤེས་ཞིང་དུ་མ་སྤར་ནས༔ མུ་སྟེགས་སྤྱོད་པར་སོང་བ་མཐོལ་ལོ་བཤགས༔ ཧཱུྃ༔ གཞན་ཡང་ལས་ངན་རྒྱུ་བསགས་འགལ་བའི་རིགས༔ སྐུ་ཡི་དམ་ཚིག་ཉམས་པ་མཐོལ་ལོ་བཤགས༔ གསུང་གི་དམ་ཚིག་ཉམས་པ་མཐོལ་ལོ་བཤགས༔ ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས༔ ཡན་ལག་དམ་ཚིག་ཉམས་པ་མཐོལ་ལོ་བཤགས༔ སྡོམ་པ་སྤྱི་དང་འགལ་བ་མཐོལ་ལོ་བཤགས༔ བཀའ་ལུང་དབང་དང་མི་ལྡན་མཐོལ་ལོ་བཤགས༔
དམ་ཚིག་སྣོད་དང་མི་ལྡན་མཐོལ་ལོ་བཤགས༔ བསྐྱེད་རིམ་སོ་སོར་མ་གསལ་མཐོལ་ལོ་བཤགས༔ རྫོགས་རིམ་དགོངས་པ་མ་རྟོགས་མཐོལ་ལོ་བཤགས༔ བཟླས་བརྗོད་གྲངས་རྟགས་མ་ཐོན་མཐོལ་ལོ་བཤགས༔ མཐོལ་ལོ་བཤགས་སོ་བླ་མ་ཡི་དམ་ལྷ༔ གནོང་ངོ་འགྱོད་དོ་མཁའ་འགྲོ་དམ་ཅན་བཅས༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཨོཾ་བཛྲ་ས་ཏྭ? མ་ནུ་པཱ་ལ? ས་ཏྭ་ཨཱཿ ཡི་གེ་བརྒྱ་པ་དང་༔ གུ་རུ་ས་་ཏྭ་སོགས་རིགས་ལྔའི་ཡིག་བརྒྱ་སྦྱར༔
ཁྱད་པར་བཤགས་པ་བྱ་བའི་ཚེ་འགྱོད་ཚང་གིས་སྨྲེ་སྔགས་དང་བཅས་བཤགས་པ་ཕུལ༔ དེ་ཡང་རྩ་བ་ཡན་ལག་གི་དམ་ཚིག་ཉམས་པ་རྣམས༔ རང་གི་བླ་མ་རྡོ་རྗེ་སློབ་དཔོན༔ དཀྱིལ་འཁོར་གྱི་རིག་མ་སྲས་ཡོད་ན་རབ་མེད་ན་རྡོ་རྗེ་མཆེད་ལྕམ་དམ་ཚིག་ཅན་དེ་ཡང་མ་འགྲིགས་ན༔ རྗེ་བཙུན་པདྨ་འབྱུང་གནས་ཀྱི་སྐུའམ༔ དཀྱིལ་འཁོར་བྱིན་ལྡན་ཁྱད་པར་ཅན་གྱི་མདུན་དུ་བཤགས་པ་བྱ༔ བྱེ་བྲག་དམ་ཚིག་ཉམས་པ་ལ་གཉིས་ཏེ༔ འདུལ་བ་ཕྱི་ཡི་བསླབ་པ་ཁས་བླངས་དཀྱིལ་འཁོར་དམ་ཚིག་ལ་འགལ་ན༔ རྫ་ཡི་བེའུ་ཆག་པ་བཞིན་དུ་གསོ་བའི་ཐབས་མེད༔ གསང་སྔགས་སྡོམ་པ་ཉམས་ན་སླར་གསོ་ཐབས་ཡོད༔
དཔེར་ན་གསེར་དངུལ་ཟངས་ལྕགས་རིན་པོ་ཆེའི་སྣོད་ཆག་ན༔ སླར་བཟོ་མགར་གྱིས་རྒྱས་བཏབ་པས་རང་སར་ལོག་སྟེ་བཅུད་གང་གཏམས་པའི་སྣོད་དུ་འགྱུར༔ བཤགས་སུ་མེད་པའི་ལས་ནི༔ ཕྱི་བསླབ་པ་རྒྱུད་སྡེའི་ཆོས་ལ་མཁས་པ༔ ནང་གནས་ལུགས་རྫོགས་པ་ཆེན་པོ་དོན་ཡང་མངོན་དུ་གྱུར་པ༔ གསང་བ་མན་ངག་ཟབ་མོའི་ལམ་འབྱོང་ཞིང་རིག་པ་ཀློང་ལས་བརྡོལ་བ༔ རྒྱུད་མ་ཉམས་ཤིང་གསང་སྔགས་ཟབ་མོའི་གཏེར་གྱི་བཀའ་བབ་པ༔ རྒྱལ་བའི་བཀའ་ལ་ཕོག་འཕགས་པའི་ལུང་གིས་ཟིན༔ རྒྱུད་ལུང་སྤྱི་ཡི་དགོངས་བཞེས་ཐམས་ཅད་ཆུ་ཕྲན་རྣམས་རྒྱ་མཚོའི་ཀློང་དུ་འདུས་པ་བཞིན་དུ་དྲིལ་བའི༔ སུམ་ལྡན་གྱི་བླ་མ་དམ་པ་དེའི་བཀའ་དང་འགལ་ན་སླར་གསོ་བའི་རྒྱུ་མ་མཆིས༔
ན་རག་རྡོ་རྗེ་དམྱལ་བར་འགྲོ་བར་འགྱུར་རོ༔ འོན་ཀྱང་བཤགས་པ་འགྱོད་ཚང་དྲག་པོའི་ཕན་པར་རྒྱུད་སྡེ་ནས་བཤད༔ དེས་ན་ཆོས་ཐམས་ཅད་ངོ་བོ་གསང་སྔགས་རྡོ་རྗེ་ཐེག་པའི་དམ་ཚིག་དང་མ་འགལ་བ་གཙོ་ཆེ༔ ཁྱད་པར་དུས་སྙིགས་མ་ལྔ་བརྒྱའི་ཐ་མ་ལ་ཐུག་པའི་ཚེ༔ ཆོས་བརྒྱུད་ལུང་ངེས་དོན་མི་འདོད༔ མན་ངག་མཐུ་གཏད་འདོད༔ བླ་མ་མི་འདོད་གདམས་ངག་རྐུ་ཐབས་འདོད༔ སློབ་མས་རྡོར་སློབ་མི་འདོད་ཕྱག་ལེན་འདོད༔ ཡི་དམ་གྱི་སྒྲུབ་པ་མི་འདོད༔ ཐུགས་རྗེ་དང་ནུས་པ་འདོད༔
སྙིང་རུས་ཀྱི་སྒྲུབ་ཚུགས་མི་འདོད་གྲུབ་རྟགས་འདོད༔ རྒྱུ་འབྲས་ཀྱི་སྲུང་སྡོམ་མི་འདོད་ཐར་ལམ་འདོད༔ ཡོན་ཏན་གྱི་སྦྱོང་བ་མི་འདོད་བཤད་པ་འདོད༔ ཆོས་ཀྱི་ཆེ་བ་མི་འདོད་བྱིན་རླབས་དམ་རྫས་འདོད༔ སློབ་དཔོན་སྨད་ནས་རང་གི་ཆེ་བ་འདོན༔ ཡི་དམ་གྱི་སྲོག་འཁོར་བོར་ནས༔ རྫས་ནི་རྭ་ཅོའི་པར་རུ་ལུས་ལ་འཆང་༔ དམ་ཚིག་རྡོ་རྗེ་གསུམ་གྱི་རྒྱ་རྟགས་མེད་པ་ལ༔ ཁྲོ་དང་གྲི་ལྕགས་སོགས་གང་འཐད་ཀྱི་ཕུར་པ་སྐེད་ལ་བཅུག༔ མ་བཅོས་ཧེ་རུ་ཀའི་བརྟུལ་ཞུགས་མ་མཐོང་བར་སྐྲ་རིང་བཞག༔
མ་སྲིང་མཁའ་འགྲོའི་འགྱུ་ལམ་ངོ་མ་ཤེས་པར་བྲང་ལ་མེ་ལོང་བཏགས༔ མགོ་ལ་སྔགས་སྐྲ་བཞག་ནས་ལུས་ལ་བཙུན་ཆས་བཟུང་༔ རྐུབ་ལ་དོར་མ་གྱོན་ལ་སྡོམ་པ་བླ་མ་ལ་ཞུ༔ འཇིག་རྟེན་གྱི་གཞི་ནག་བཟུང་བ་ལྟ་བུ་བྱ༔ དབང་རྟགས་སྤྱི་བོར་བརྒྱན་པའི་དམ་བཅའ་རྡོ་རྗེ་སློབ་དཔོན་ལ་ཞུ༔ ཐ་མལ་ཁྱི་ཕག་འདྲ་བའི་ནག་མོའི་གོས་ལག་སྔས་ཁ་རུ་བཅུག༔ ཁ་ནས་གཏམ་བཟང་པོ་བཤད༔ གསང་སྔགས་ཁ་འབྱམས་བོན་ལྟར་གྱེར༔ གདམས་པའི་གནད་བདུན་སློབ་དཔོན་ལ་མི་བསྟེན་པར་ལག་ལེན་བརྩམ༔ དུག་སྦྲུལ་ཁ་ཆུས་སྨྱོས་པ་ལྟ་བུར་སྟོང་སྐད་འདོན༔
ཟོག་པོ་ལ་ཀུན་གྱིས་དད་པ་བྱེད༔ ཆོས་ཚུལ་བཞིན་བྱེད་པ་རྣམས་ལོག་པར་མཐོང་ཞིང་སྐྱོན་དུ་ལྟ༔ མི་ཁས་སྡང་བར་ཆད་དང་རྐྱེན་ངན་ན་ཚ་མོད་ལོངས་སྤྱོད་དབུལ༔ མི་ཡི་ཁྱུ་ལ་མི་ཚུད༔ དམ་སྲི་བདུད་ཀྱི་རིགས་རྣམས་དབུགས་དབྱུང་ལ་གཟེངས་བསྟོད༔ ཐོར་ཅོག་བཞིན་གཙུག་ཏུ་ཁུར༔ ཀུན་གྱིས་མི་དགེ་བ་བཅུ་སྤྱོད་པ་རྣམས་ཀྱི་ཕྱིར་འབྲང་༔ གསང་སྔགས་རྡོ་རྗེ་ཐེག་པ་ལ་གཤེ་ཞིང་སྐུར་པ་འདེབས༔ ཕོ་ཡི་དབང་ལས་མོ་ཁ་བཙན༔ བུད་མེད་དང་མུ་སྟེགས་རྣམས་ཀྱིས་ཁྲིམས་སྐད་འདོན༔
ཆོས་ཁྲིམས་ཀྱི་བསྟན་པ་ཡུར་བའི་མཇུག་ལྟར་དམའ༔ བདུད་མོ་གསོན་འདྲེ་མ་རྣམས་ཀྱིས་ལུང་པ་ཁེངས༔ མི་ཐམས་ཅད་དེ་ཡི་དབང་དུ་བྱེད༔ ནག་པོ་བདུད་ཀྱི་དམག་ཚོགས་རྫ་རྒྱུད་ཀྱི་སྤྲིན་ཕུང་ལྟར་གཡོ༔ ཆོས་རྣམས་སྨད་པས་ཐམས་ཅད་བདུད་ཀྱི་དབང་དུ་འགྲོ༔ བདེན་པ་སྨད༔ རྫུན་མ་བསྟོད༔ བཀའ་ལོག་དང་ཁྲིམས་རལ་གྱིས་ལུང་པ་ཁེངས༔ རྐུ་འཕྲོག་དང་ཨར་ཇག་གིས་རི་ལུང་གང་ཞིང་ལམ་མི་ཐོབ༔ རྗེ་དང་ཆེ་བཙུན་ཐམས་ཅད་དུག་གིས་གསོད༔
ལྷ་སྲིན་འཁྲུགས་པས་སྐྱེས་པ་ཐམས་ཅད་གྲི་ཁར་འཆི༔ འབྱུང་བ་ལྔ་ཡི་ས་བཅུད་ཐམས་ཅད་ཉམས་པས་ལོ་ཐོག་དཀར་གཞོན་དཀོན༔ རི་ལུང་མེད་པར་འབྱུང་པོའི་མཁར་བརྡུང་༔ གིརྟི་ནག་པོའི་སྤྲུལ་པས་ཕྱོགས་ནས་དམག་ཆེན་གཡོ༔ དུས་དེ་འདྲའི་སྐབས་སུ་སངས་རྒྱས་ཀྱི་བསྟན་པ་མཐའ་ལ་ཐུག༔ སེམས་ཅན་ལས་ངན་སྤྱད་པའི་དབང་གིས་བསོད་ནམས་ཟད༔ མགོན་སྐྱབས་དང་དཔུང་གཉེན་མེད་པས་ངན་སོང་དྲུག་ཏུ་ཡུན་རིང་པོར་སྐྱེས་ནས་དུཿཁ་མྱོང་༔ ངན་འགྲོའི་དོང་དུ་ལྷུང་བས་བདེ་བ་དང་ཐར་པ་ཐོབ་པའི་དུས་མི་འབྱུང་༔ དེ་བས་མིག་ཅན་ཧ་རེ་ལྟ་བ་རྣམས་ཀྱིས་གསང་སྔགས་རྡོ་རྗེ་ཐེག་པའི་སྒོར་ཞུགས་ནས༔ དམ་ཚིག་བསྲུང་བ་གནད་ཆེ༔
དུས་དེ་འདྲའི་སྐབས་སུ་གསང་སྔགས་ཉམས་སུ་ལེན་པ་རེ་རེ་ཙམ་ལས་མི་འབྱུང་༔ གལ་སྲིད་བྱུང་ན་སྔར་ལས་འགྱུར་ཁྱད་པར་ཆེ༔ འབྲས་བུ་རྡོ་རྗེ་ཐེག་པའི་རྣལ་འབྱོར་པ༔ རྗེ་བཙུན་པདྨ་འབྱུང་གནས་ལ་འདི་ཕྱི་རེ་ལྟོས་མོས་པ་རྣམས་ཀྱིས༔ བླ་མ་སྐུ་གསུམ་གྱི་གསོལ་འདེབས་དང་སྒྲུབ་པ༔ ཁྱད་པར་ཚེས་བཅུ་ཉ་སྟོང་ཉེར་ལྔ་བཅས་དུས་བཞིའི་མཆོད་པ༔ ཚོགས་བསྐང་བཤགས་པ་རྣམས་ནན་ཏན་བྱ་བ་གཙོ་ཆེ༔ དེའི་ཐུགས་བསྐྱེད་བླ་ན་མེད་པས༔ རྒྱུ་བསོད་ནམས་ཆེན་པོས་ཚོགས་རྫོགས༔ འབྲས་བུ་འཁོར་གསུམ་ཡོངས་སུ་དག་པ་ཡེ་ཤེས་ཀྱི་ཚོགས་རྫོགས་མཐར་ཐུག་མ་ཧཱ་གུ་རུའི་གོ་འཕང་ཐོབ་པར་འགྱུར་རོ༔
དེ་ནས་བློ་དཀོན་མཆོག་གསུམ་ལ་གཏད་མོས་ན༔ སྙིང་གཏམ་བདུད་དང་འགོང་པོ་ལ་མི་བཤད་པ་ཡོན་ཏན་ཆེ༔ རྒྱུ་འབྲས་བསླུ་བ་མེད་པ་འདི་གཟུ་བོར་བཞག་པ་དང་༔ མཐར་ཐུག་གི་བདེ་འགྲོ་རྙེད་པ་ཐེ་ཚོམ་མེད་དོ༔ ས་མ་ཡ༔ ཨེ་མ་རྗེ་ཡི་བཀའ་སྩལ་གསུང་གི་བདུད་རྩིའི་བཅུད༔ ཞུམ་པ་མེད་པའི་ཐུགས་ཀྱི་བུམ་པར་གཏམས༔ ཡེ་ཤེས་ཆེན་པོ་པདྨའི་རྩལ་ལས་བཀྲལ༔ ཉི་ཟླ་མི་སྣང་རིན་ཆེན་འོད་པོ་ཆེ༔ ནོར་བུ་རིན་ཆེན་འབར་བ་དགོས་འབྱུང་འདི༔
མ་འོངས་དོན་དུ་མཚོ་རྒྱལ་བདག་གིས་བཀོད༔ སྐལ་ལྡན་ལས་ཅན་སྨིན་པའི་རྟེན་དུ་བཞག༔ ཡང་མཐའ་ཐུགས་སྲས་སངས་རྒྱས་ཡེ་ཤེས་ཀྱི༔ སྤྲུལ་པ་རིམ་བྱོན་རྩ་གསུམ་གླིང་ལ་སྤྲོད༔ གཏེར་གནས་བོད་ཡུལ་དབུས་ཀྱི་གནས་མཆོག་ནི༔ མཆིམས་ཕུ་དཔལ་གྱི་དགེའུ་གོངྀ་ཨཚ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཁྱི་ལོར་བོད་ཡུལ་རྡོ་རྗེ་གདན་གྱི་གནས་མཆོག་བསམ་ཡས་མཆིམས་ཕུའི་དགེའུ་གོང་ཀེའུ་ཚང་ནས་གདན་དྲངས་ཤིང་མེ་རྟ་ལོར་བདུད་འདུལ་གསང་སྔགས་གླིང་གི་གཟིམ་ཆུང་བདེ་ཆེན་ཡང་རྩེ་རུ་ཤོག་སེར་ནས་བོད་ཡིག་ཏུ་ཞལ་བཤུས་སོ།། །། ཉ༽བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ གཤིན་པོ་རྗེས་འཛིན་མཁའ་སྤྱོད་ཟབ་ལམ་བཞུགས་སོ༔ རིགས་ལྔའི་གཙོ་བོ་མགོན་པོ་འོད་མི་འགྱུར༔ བདེ་གཤེགས་སངས་རྒྱས་འཇིག་རྟེན་མགོན་དུ་གྱུར༔ ཐུགས་རྗེའི་སྤྱན་གྱིས་གདུལ་བྱའི་ཞིང་དུ་གཟིགས༔ རྩ་གསུམ་མ་ཧཱ་གུ་རུའི་སྐུ་ལ་འདུད༔ ས་མ་ཡ༔ དེ་ཡང་བདེ་ཆེན་ཞིང་སྒྲུབ་ཀྱི་ཆ་ལག་གཤིན་དོན་བག་ཆགས་སྲེག་པར་བྱ་བའི་ཐབས་ཏེ༔
དེ་ལ་ཁྲུས་བུམ་དང་མཆོད་པའི་བྱེ་བྲག་ཚོགས་ཀྱི་ཡོ་བྱད༔ མཆོད་པ་རྣམས་བཅས་གཞན་ཡང་སྦྱང་ཆས་ཆ་ཚང་༔ འདོད་ཡོན་སྣ་ཚོགས་རིགས་ལྔའི་ཕྱག་མཚན༔ རིགས་དྲུག་གི་ས་བོན༔ སྔོན་འགྲོའི་བགེགས་གཏོར་ལ་ཆངས་བུ་མར་མེ་བཅས་སྣོད་གཅིག་ཏུ་བཞག༔ བྱང་བུའི་གནས་སུ་རིགས་དྲུག་གི་ས་བོན་བཀོད༔ པདྨའི་གདན་དང་སྙུག་མ་ཚིགས་དྲུག་བྱང་གོས་གདན་བཅས་ལེགས་པར་བཀོད་ནས༔ རང་ཉིད་མ་ཧཱ་གུ་རུ་དུས་གསུམ་སངས་རྒྱས་སུ་བསྐྱེད་མདུན་དུ་དམིགས་ཡུལ་བཀོད༔ ཨོཾ་སྭ་བྷཱ་ཝ ས་སྦྱང་༔ སྟོང་པའི་ངང་ལས༔
རང་ཉིད་སྐད་ཅིག་གིས་རིགས་འདུས་མ་ཧཱ་གུ་རུ་ཐོད་ཕྲེང་རྩལ་དུ་གསལ་བའི་མདུན་དུ༔ གདན་པདྨའི་སྟེང་དུ་ཚེ་ལས་འདས་པའི་ ཆཻ་མོའི ་ཕུང་པོ་ཁམས་དང་སྐྱེ་མཆེད་རྣམ་ཤེས་ཐམས་ཅད་གསལ་ཞིང་ཡོངས་སུ་རྫོགས་པར་གྱུར༔ ཨོཾ་བཛྲ་ས་ཏྭ་ཧཱུྃ་ཛ་ཛཿ དང་པོ་ཚེ་འདས་རྣམ་ཤེས་འགུགས་པ་ནི༔ ན་མོ༔ སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔ དགེ་འདུན་གྱི་བདཻན་པ་དང་༔ སྙིང་པོ་སྔགས་དང་ཕྱག་རྒྱ་ཏིང་འཛིན་རྣམས་ཀྱི་བདེན་པ་དང་༔ བཅོམ་ལྡན་འདས་མགོན་པོ་འོད་མི་འགྱུར་བ་རིགས་ལྔའི་སངས་རྒྱས་དང་བྱང་སེམས་རྣམས་ཀྱི་བདེན་པ་དང་༔
ཁྱད་པར་འཇིག་རྟེན་དབང་ཕྱུག་ཐུགས་རྗེའི་བདག་ཉིད་རིག་འཛིན་ཐོད་ཕྲེང་སྡེ་ལྔ་ལ་སོགས་པའི་བདེན་པ་དང་༔ བདེན་པ་ཆེན་པོའི་མཐུས་འཇིག་རྟེན་འདི་ནས་ཕ་རོལ་དུ་འཕོས་ཤིང་ཚེ་དུས་ལས་འདས་པའི་རྣམ་པར་ཤེས་པ་སྲིད་པ་རིགས་དྲུག་གང་དུ་གནས་ཀྱང་སྐད་ཅིག་གིས་རྟེན་འདི་ལ་མཆིས་པར་གྱུར་ཅིག༔ ཨོཾ་བཛྲ་ཨངྐུ་ཤ་ཛ་ཛཿ ཞེས་ལན་གསུམ་གྱིས་རྟེན་ལ་བཀུག༔ ཧོཿ འཇིག་རྟེན་འདི་ནས་འཕོས་ཤིང་ཕ་རོལ་དུ་སོང་བ་ ཆཻག་མོ་ ཁྱོད་དེང་འདིར་དཀྱིལ་འཁོར་ཟབ་མོའི་སྒོར་ཞུགས་ཏེ་ཚེ་རབས་ནས་ལས་དང་ཉོན་མོངས་པའི་དུཿཁ་སྦྱང་བ་ལ་མོས་གུས་དང་གདུང་བ་དྲག་པོའི་ཤུགས་སྐྱེད་ཅིག༔ དེ་ནས་ཞིང་ཁམས་བཀོད་པ་ནི༔ ཧོཿ ཚེ་ལས་འདས་པའི་སྣང་ཡུལ་མདུན་གྱི་ནམ་མཁའི་གནས་སུ་ཞིང་ཁམས་བཀོད་པ་འདི་བཞིན་གསལ་ཐོབ༔ དེ་ཡང་དབུས་སུ་སེངྒེའི་ཁྲི་དང་པདྨ་ཉི་ཟླའི་གདན་ལ་ཐོག་མའི་སངས་རྒྱས་མགོན་པོ་འོད་མི་འགྱུར་བ༔
མདུན་དུ་སྤྱན་རས་གཟིགས༔ ཤར་དུ་རྡོ་རྗེ་སེམས་དཔའ༔ ལྷོར་རིན་ཆེན་འབྱུང་ལྡན༔ ནུབ་ཏུ་སྣང་བ་མཐའ་ཡས༔ བྱང་དུ་དོན་ཡོད་གྲུབ་པ་སྟེ༔ ཐམས་ཅད་ཀྱང་ཡབ་ཡུམ་ཟུང་འཇུག་གི་སྐུ་འོད་ཀྱི་རང་བཞིན་དུ་འབར་བར་ མོས་མཛོད།
བདག་ཉིད་ཀྱི་ཐུགས་ཀའི་ཧཱུྃ་གི་འོད་ཟེར་གྱིས་རིགས་ལྔ་དྲུག་པའི་བདག་ཉིད་སྤྱན་དྲངས་ཏེ༔ ཚེ་ལས་འདས་པ་ ཆཻག་མོའ ི་མགོན་སྐྱབས་དང་དཔུང་གཉེན་དུ་བཞུགས་པར་གྱུར༔ ཨོཾ་བཛྲ་པདྨ་དྷ་ར་ཨཱ་ཝ་ལོ་ཀི་ཏེ་བཛྲ་རཏྣ་པདྨ་ཀརྨ་པཉྩ་ཀུ་ལ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ
ཞེས་གསོལ་བ་བཏབ་པས་དབང་བསྐུར་སྐུ་གང་དྲི་མ་དག༔ ཆུ་ཡི་ལྷག་མ་ཡར་ལུད་པ་ལས༔ འོད་དཔག་མེད་ཀྱིས་དབུ་བརྒྱན་པར་གྱུར༔ ཨོཾ་ན་མཿསརྦ་ཏ་ཐཱ་ག་ཏ་བཛྲ་པདྨ་དྷ་ར་ཨཱ་ཝ་ལོ་ཀི་ཏེ་བཛྲ་རཏྣ་པདྨ་ཀརྨ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཞེས་མཆོད་པ་འབུལ༔ ཧཱུྃ༔ བདེ་གཤེགས་གཙོ་བོ་མགོན་པོ་འོད་མི་འགྱུར༔ རང་བཞིན་འཇིག་རྟེན་དབང་ཕྱུག་དྲུག་པའི་བདག༔ རྒྱལ་སྲས་བྱང་སེམས་ཚོགས་དང་བཅས་པ་ལ༔ བདེ་ཆེན་དག་ཞིང་བགྲོད་ཕྱིར་ཕྱག་བགྱིའོ༔
ཞེས་བསྟོད་ལ་དེ་ནས་གཤེད་དང་ཕྲལ་བ་ནི༔ ན་མོ་སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔ དགེ་འདུན་གྱི་བདེན་པ་དང་༔ རྡོ་རྗེ་དང་༔ རིན་ཆེན་དང་༔ པདྨ་དང་༔ ལས་ཀྱི་རིགས་སུ་གྱུར་པ་དང་༔ སྙིང་པོ་དང་༔ ཕྱག་རྒྱ་ཏིང་འཛིན་རྣམས་ཀྱི? ཁྱད་པར་འཇིག་རྟེན་དབང་ཕྱུག་ཐུགས་རྗེའི་བདག་ཉིད་རིག་འཛིན་ཐོད་ཕྲེང་སྡེ་ལྔ་ལ་སོགས་པའི་བདེན་པ་དང་༔
བདེན་པ་ཆེན་པོའི་མཐུས་འཇིག་རྟེན་འདི་ནས་ཕ་རོལ་ཏུ་སོང་བ་ ཆཻག་མོ ་ལ་གསོན་གྱི་དུས་སུ་ཚེ་སྲོག་ལ་བར་དུ་གཅོད་པ༔ གཤིན་གྱི་དུས་སུ་སྒྲིབ་པ་སྦྱོང་བ་ལ་བར་དུ་གཅོད་ཅིང་༔ གཉེན་འབྲེལ་གྱི་ཆས་སུ་ཞུགས་ནས་ངན་སོང་དུ་འཁྲིད་པའི་གཤེད་མ་བྱེད་པ༔ གནས་སྐབས་སུ་གསོན་པོ་ཉེ་འབྲེལ་རྣམས་ལ་འཚེ་བར་བྱེད་པ་ཐམས་ཅད་ལན་ཆགས་གཏོར་མ་ལེན་པའི་ཆེད་དུ་འདིར་མཆིས་པར་གྱུར་ཅིག༔ ཨོྃ་བཛྲ་ཊཱཀྐི་རཱ་ཛ་ཧཱུྃ་ཛཿ ཞེས་ལན་གསུམ་གྱིས་འགུགས༔ ཧཱུྃ༔ ཉོན་ཅིག་ལོག་འདྲེན་བགེགས་ཀྱི་ཚོགས༔ གསོན་ལ་བདུད་དང་གཤིན་ལ་ལྕགས༔ མཐོ་རིས་བདེ་འགྲོའི་བགེགས་བྱེད་རྣམས༔
གཏོར་ཆུ་ཆངས་བུ་མར་མེ་དང་༔ འདོད་ཡོན་གླུད་གཏོར་འདི་ཁྱེར་ལ༔ འདི་རུ་མ་འདུག་གཞན་དུ་དེངས༔ ཅི་སྟེ་འཚེ་ཞིང་སྡང་བ་དང་༔ ཚེ་འདས་ཐར་པའི་བགེགས་བྱེད་ན༔ རབ་ཏུ་གཞོམ་པར་གདོན་མི་ཟ༔ ཧཱུྃ༔ ཡེ་ཤེས་འབར་བ་མེ་ཡི་ཚྭ་ཚྭ་གཡོ༔ སྡང་མིག་ཉི་ཟླ་ལྟར་བགྲད་གློག་ལྟར་འཁྱུགས༔ འདེབས་པའི་ཕྱག་མཚན་རྡོ་རྗེའི་མཚོན་ཆར་གདེངས༔
དེ་བས་སོ་སོ་རང་རང་གནས་སུ་དེངས༔ ཉོན་མོངས་བདུད་དང་འབྱུང་པོ་རབ་ཏུ་གཞོམ༔ ཨོྃ་བཛྲ་ཀྲོ་ཏ་ཧེ་ཀཱ་ལ་ཀྲོ་ཏི་ལི་ཧཱུྃ་གནོད་བྱེད་འབྱུང་པོ་ཐམས་ཅད་མཱ་ར་ཡ་ཕཊ྄ཿ ཨོྃ་བཛྲ་རཀྵ་རཀྵ་ཡེ་སྭཱ་ཧཱ༔ དེ་ནས་རྟེན་ཁྲུས་གསོལ་བ་ནི༔ ཧཱུྃ༔ ཡེ་ཤེས་སྐུ་ལྔ་ལྷུན་གྲུབ་བུམ་པ་རུ༔ རྣམ་དག་དམ་ཚིག་ཆུ་བོ་དྲུག་གིས་བཀང་༔ དེང་འདིར་རྒྱལ་བའི་སྐུ་ལ་ཁྲུས་འབུལ་ན༔ ཚེ་འདས་སྒྲིབ་གཉིས་བག་ཆགས་སྦྱངས་ནས་ནི༔
ཚོགས་གཉིས་འབྲས་བུ་ཡོངས་སུ་སྨིན་གྱུར་ཅིག༔ ཨོྃ་སརྦ་ཏ་ཐཱ་ག་ཏ་ཨཱ་བྷི་ཥཻ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ ཡེ་ཤེས་སྐུ་ལ་སྐྱེ་འཆི་མི་མངའ་ཡང་༔ ཚེ་འདས་དག་ཞིང་པདྨོར་སྐྱེ་བའི་ཕྱིར༔ རྒྱལ་བའི་སྐུ་ལ་ཁྲུས་ཆབ་འདི་འབུལ་བས༔ ཚེ་འདས་ལུས་ཀྱི་སྒྲིབ་པ་དག་གྱུར་ཅིག༔ ཨོྃ་ན་མ་སརྦ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ ཡེ་ཤེས་གསུང་ལ་འགགས་མེད་སྒྲ་ལྡན་ཡང་༔
ཚེ་འདས་གསུང་དབྱངས་དྲུག་ཅུ་འཐོབ་པའི་ཕྱིར༔ རྒྱལ་བའི་གསུང་ལ་ཁྲུས་ཆབ་འདི་ཕུལ་བས༔ ཚེ་འདས་ངག་གི་སྒྲིབ་པ་དག་གྱུར་ཅིག༔ ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ ཡེ་ཤེས་ཐུགས་ལ་ཀ་དག་སྒྲིབ་བྲལ་ཡང་༔ ཚེ་འདས་རང་རིག་ཡེ་ཤེས་དོན་རྟོགས་ཕྱིར༔ རྒྱལ་བའི་ཐུགས་ལ་ཁྲུས་ཆབ་འདི་ཕུལ་བས༔ ཚེ་འདས་ཡིད་ཀྱི་སྒྲིབ་པ་དག་གྱུར་ཅིག༔ ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔
ཧཱུྃ༔ ཡེ་ཤེས་ཡོན་ཏན་ཕྲིན་ལས་གཞན་མེད་ཀྱང་༔ ཚེ་འདས་དུག་ལྔ་དབྱིངས་སུ་དག་པའི་ཕྱིར༔ ཡོན་ཏན་ཕྲིན་ལས་ཁྲུས་ཆབ་འདི་ཕུལ་བས༔ ཚེ་འདས་ཐ་མལ་སྒྲིབ་པ་དག་གྱུར་ཅིག༔ ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ སྐུ་ཕྱི་བ་ནི༔ ཧཱུྃ༔ གཙང་ཞིང་དགེ་བ་རླུང་གཡབ་ལས་བྱུང་བས༔ མ་དག་འཁྲུལ་བ་དག་པར་བྱི་དོར་ཞིང་༔
ཀུ་ཤས་ས་བོན་བགྱིད་ལ་སྨན་སྤོས་བྱུག༔ དྲི་མེད་པཉྩ་ལི་ཀས་སྐུ་ཕྱིའོ༔ ཨོྃ་ཧཱུྃ་ཏྲཱྃ་ཧྲཱིཿཨཱཿསརྦ་བི་ཤུདྡྷེ་བི་ཤོ་དྷ་ཡ་སྭཱ་ཧཱ༔ དེ་ནས་རིགས་ལྔའི་སྤྱི་ཁྲུས་ནི༔ ཧཱུྃ༔ འདི་ནི་མེ་ལོང་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིད་པས༔ ཞེ་སྡང་སྒྲིབ་པ་དག་གྱུར་ནས༔ དམྱལ་བའི་ས་བོན་སྟོང་གྱུར་ཅིག༔ ཨོྃ་བཛྲ་ས་ཏྭ་ཧཱུྃ༔
ཚེ་ལས་འདས་པའི་ཞེ་སྡང་གི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་བཛྲ་མ་ཧཱ་དུཿཁ་བི་ཤོ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་སོར་རྟོག་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ འདོད་ཆགས་སྒྲིབ་པ་དག་གྱུར་ནས༔ ཡི་དྭགས་ས་བོན་སྟོང་གྱུར་ཅིག༔ ཨོྃ་ཨ་མི་དྷེ་ཝ་ཧྲཱིཿ ཚེ་ལས་འདས་པའི་འདོད་ཆགས་ཀྱི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་པདྨ་པྲེ་ཏ་རཱ་ག་པྲེ་བི་ཤྭ་དྷ་ན་ཡེ་སྭཱ་ཧཱ༔
ཧཱུྃ༔ འདི་ནི་ཆོས་དབྱིངས་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ གཏི་མུག་སྒྲིབ་པ་དག་གྱུར་ནས༔ བྱོལ་སོང་ས་བོན་སྟོང་གྱུར་ཅིག༔ ཨོྃ་བཱཻ་རོ་ཙ་ན་ཧཱུྃ༔ ཚེ་ལས་འདས་པའི་གཏི་མུག་གི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་བུདྡྷ་པཱ་པཾ་ཏིརྻ་ཀ་སུ་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་བླ་མེད་ཡེ་ཤེས་ཆུ༔
ཚེ་འདས་ཁྱོད་ལ་ཁྲུས་བགྱིས་པས༔ ལས་ཀྱི་སྒྲིབ་པ་དག་གྱུར་ནས༔ བག་ཆགས་ས་བོན་སྟོང་གྱུར་ཅིག༔ ཨོྃ་གུ་རུ་པདྨ་དྷ་ར་ཧྲཱི༔ ཚེ་ལས་འདས་པའི་མིར་སྐྱེ་རྒ་ན་འཆིའི་སྡུག་བསྔལ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་དྷརྨ་རཱ་ག་ཧེ་ཤ་ནི་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་བྱ་གྲུབ་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ ཕྲག་དོག་སྒྲིབ་པ་དག་གྱུར་ནས༔
ལྷ་མིན་ས་བོན་སྟོང་གྱུར་ཅིག༔ ཨོྃ་ཨཱཿཡོ་གྷ་ཧཱུྃ༔ ཚེ་ལས་འདས་པའི་ཕྲག་དོག་གི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་ཀརྨ་ཨ་རི་ཤ་ཏྲི་ཏ་ཏྲི་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་མཉམ་ཉིད་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ ང་རྒྱལ་སྒྲིབ་པ་དག་གྱུར་ནས༔ ལྷ་ཡི་ས་བོན་སྟོང་གྱུར་ཅིག༔ ཨོྃ་རཏྣ་སམྦྷ་ཝ་ཏྲཱྃ་ཧཱུྃ༔
ཚེ་ལས་འདས་པའི་ང་རྒྱལ་གྱི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་རཏྣ་ཨཎྜ་ཁ་ཨ་བི་ཤོ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་ཕ་རོལ་ཕྱིན་དྲུག་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ རྣམ་ཤེས་ཚོགས་དྲུག་གནས་དག་ནས༔ རིགས་དྲུག་སྐྱེ་བའི་སྒོ་ཆོད་ཅིག༔ ཨོཾ་དཱ་ན་ཤྲཱི་ལ་ཀནྟི་ནིདྱ་ས་མ་དྷི་པྲ་ཛྙཱ་ཡེ་སྭཱ་ཧཱ༔ ཚེ་ལས་འདས་པ་རིགས་དྲུག་གི་སྡུག་བསྔལ་ལས་གྲོལ་ཏེ་ཕ་རོལ་ཏུ་ཕྱིན་པ་དྲུག་གི་གོ་འཕང་ཐོབ་པར་གྱུར་ཅིག༔ ཨོྃ་སརྦ་པཱ་པཾ་བི་ཤྭ་དྷ་ཡེ་ཀཱ་ཡ་ཝཱཀྐ་ཙིཏྟ་བི་ཤྭ་དྷ་ན་ཡེ་སྭཱ་ཧཱ༔
དེ་ནས་དབང་བསྐུར་བ་ནི༔ ཆབ་བླང་ཁྲུས་སྩལ་ལྷ་བསྐྱེད་ལ༔ ཧཱུྃ༔ ཡེ་ཤེས་ལྔ་ཡི་གཞལ་ཡས་བུམ་པ་ཡིས༔ དེ་རིང་ཚེ་འདས་ཁྱོད་ལ་དབང་བསྐུར་བས༔ ལུས་ངག་ཡིད་གསུམ་ལས་ཉོན་ཀུན་བྱང་ནས༔ རྣམ་དག་ཞིང་དུ་སྐྱེ་བར་མཛད་དུ་གསོལ༔ ཨོྃ་བཛྲ་རཏྣ་པདྨ་ཀརྨ་གུ་རུ་བུདྡྷ་སརྦ་ཨ་བྷི་ཥིཉྩ་ཧཱུྃ༔ དཀྱིལ་འཁོར་ལ་མཆོད་པ་འབུལ་བ་ནི༔ ཧཱུྃ༔
གཟུགས་ཀྱི་ལྷ་མོའི་མེ་ལོང་འཛིན༔ དཀྱིལ་འཁོར་ལྷ་ཡི་སྤྱན་ལ་འབུལ༔ སྣང་སྟོང་མཆོད་པས་དགྱེས་གྱུར་ཅིག༔ ཚེ་འདས་བླ་མེད་ཐོབ་པར་ཤོག༔ ཨོྃ་རཱུ་པ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ སྒྲ་ཡི་ལྷ་མོས་པི་ཝཾ་འཛིན༔ དཀྱིལ་འཁོར་ལྷ་ཡི་སྙན་ལ་འབུལ༔ གྲགས་སྟོང་མཆོད་པས་དགྱེས་གྱུར་ནས༔ ཚེ་འདས་བླ་མེད་ཐོབ་པར་ཤོག༔
ཨོྃ་ཤབྡ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ དྲི་ཡི་ལྷ་མོས་དུང་ཆོས་འཛིན༔ དཀྱིལ་འཁོར་ལྷ་ཡི་སྐུ་ལ་འབུལ༔ གསལ་སྟོང་མཆོད་པས་དགྱེས་གྱུར་ནས༔ ཚེ་འདས་བླ་མེད་ཐོབ་པར་ཤོག༔ ཨོྃ་གནྡྷེ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ རོ་ཡི་ལྷ་མོས་ཞལ་ཟས་ཐོགས༔ དཀྱིལ་འཁོར་ལྷ་ཡི་ལྗགས་ལ་འབུལ༔
བདེ་སྟོང་མཆོད་པས་དགྱེས་གྱུར་ནས༔ ཚེ་འདས་བླ་མེད་ཐོབ་པར་ཤོག༔ ཨོྃ་རཱ་ས་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ རེག་བྱ་ལྷ་མོས་ན་བཟའ་འཛིན༔ དཀྱིལ་འཁོར་ལྷ་ལ་འཇམ་མཉེན་འབུལ༔ ཚོར་སྟོང་མཆོད་པས་དགྱེས་གྱུར་ནས༔ ཚེ་འདས་བླ་མེད་ཐོབ་པར་ཤོག༔ ཨོྃ་སྤརྴེ་པྲ་ཏཱིཙྪ་སྭཱ་ཧཱ༔ ཞེས་རྒྱལ་བའི་དཀྱིལ་འཁོར་དུ་མཆོད་པ་རྒྱ་ཆེན་པོ་ཕུལ་བའི་དགེ་བའི་རྩ་བ་ལ་བརྟེན་ནས་དམིགས་ཡུལ་ཚེ་ལས་འདས་པའི་རྒྱུ་ཚོགས་རྫོགས་ལམ་སྒྲིབ་པ་སྦྱངས་ནས༔
འབྲས་བུ་རྣམ་མཁྱེན་སངས་རྒྱས་ཀྱི་གོ་འཕང་ཐོབ་པའི་སྐལ་པ་དང་ལྡན་པར་གྱུར་ཅིག༔ དེ་ནས་གསུར་བསྔོ་བ་ནི༔ ཨོཾ་ཨཱཿཧཱུྃ༔ ཧོཿ སྟོང་པའི་ངང་ལས༔ རིན་པོ་ཆེ་ཞི་བའི་མེ་ཐབ་དཀར་པོ་ཡངས་ཤིང་རྒྱ་ཆེ་བའི་ནང་དུ་མེ་གསུར་འདོད་པའི་ཡོན་ཏན་ལྔ་དང་ལྡན་པར་གྱུར་ཅིག༔ ཨོྃ་སརྦ་བིད་པུ་ར་པུ་ར་ཨ་ཝཱརྟ་ཨ་ཝཱརྟ་ཡ་ཧོཿ བཛྲ་སྥ་ར་ཎ་ཁཾ་ཧི་མཾ་ག་གཱ་ཁཾ་སྭཱ་ཧཱ༔ ཨོྃ་ཨཱཿཧུ་ཏི་སྭཱ་ཧཱ༔ དྲི་གསུར་འདོད་པའི་ཡོན་ཏན་ལྔ་དང་ལྡན་པ་འདི་ཉིད་བསྔོ་བའི་གནས་སུ་གྱུར་པ་ནི༔
མདངས་ད་ནང་ཤི་བ་ལུས་སྔ་ལུས་བོར་ཕྱི་ལུས་མ་ཐོབ་པར༔ རིག་པ་གཏད་མེད་དུ་འཁྱམས་པའི་སེམས་ཅན་ཐམས་ཅད་ལ་བསྔོའོ༔ འབུལ་ལོ༔ མིག་གི་ཡུལ་དུ་གཟུགས་མཛེས་པར་གྱུར་ཅིག༔ རྣ་བའི་ཡུལ་དུ་སྒྲ་སྙན་པར་གྱུར་ཅིག༔ སྣ་ཡི་ཡུལ་དུ་དྲི་ཞིམ་པར་གྱུར་ཅིག༔ ལྕེ་ཡི་ཡུལ་དུ་རོ་མངར་བར་གྱུར་ཅིག༔ ལུས་ཀྱི་ཡུལ་དུ་རེག་བྱ་འཇམ་པར་གྱུར་ཅིག༔ ཡིད་ཀྱི་ཡུལ་དུ་རིག་ཤེས་ཕུན་སུམ་ཚོགས་པར་གྱུར་ཅིག༔ ཧོཿ
ཐམས་ཅད་ནམ་མཁའི་མཛོད་བཞིན་དུ༔ ལོངས་སྤྱོད་ཟད་པ་མེད་པ་ཡི༔ རྩོད་པ་མེད་ཅིང་འཚེ་མེད་པ༔ རང་དབང་དུ་ནི་སྤྱོད་པར་ཤོག༔ ཨོྃ་ཧ་ས་བྷ་ཏྲ་སུ་ཏྲ་བྷཱུ་པ་ཡེ་སྭཱ་ཧཱ༔ དེ་ནས་རྟེན་བཅའ་ཞིང་ཕྱག་འཚལ་བ་ནི༔ ཧཱུྃ༔ ཉོན་ཅིག་ཚེ་འདས་ཡིད་ལུས་རིགས་ཀྱི་བུ༔ ཞིང་ཁམས་འདི་ཉིད་རིགས་ལྔའི་སངས་རྒྱས་ཞིང་༔ ཕྱག་འཚལ་སྐྱབས་མཆིས་གུས་པས་གསོལ་བ་ཐོབ༔
ཧོཿ འཇིག་རྟེན་ཕ་རོལ་སོང་བའི་བུ་ཁྱོད་ཉོན༔ མཚན་བྱང་འདི་ནི་ལུས་ཀྱི་བླ་རྟེན་ཡིན༔ སྙུག་མ་ཚིགས་དྲུག་སྲོག་གི་བླ་རྟེན་ཡིན༔ གདུགས་དང་ཅོད་པན་གོས་ཀྱི་བླ་རྟེན་ཡིན༔ མེ་ལོང་འདི་ནི་སེམས་ཀྱི་བླ་རྟེན་ཡིན༔ མར་མེ་འདི་ནི་མཐོང་བའི་བླ་རྟེན་ཡིན༔ རིན་ཆེན་འདི་ནི་རྒྱན་གྱི་བླ་རྟེན་ཡིན༔ དར་ཐག་འདི་ནི་ལམ་གྱི་བླ་རྟེན་ཡིན༔ པདྨ་འདི་ནི་སྡོད་པའི་བླ་རྟེན་ཡིན༔
མཚན་བྱང་འདི་ལ་རྣམ་ཤེས་རྟེན་ཆོས་ལ༔ དཀྱིལ་འཁོར་ལྷ་ལ་ཕྱག་འཚལ་སྡིག་པ་བཤགས༔ འདིའི་སྐབས་ཕྱག་འཚལ་བཤགས་པ་ལས་གཞུང་ནས་བླང་༔ དེ་ནས་རྣམ་ཤེས་སྤར་བ་ནི༔ ངོ་སྤྲོད་བྱ་བ༔ ཧོཿ ཉོན་ཅིག་ཚེ་འདས་ཡིད་ལུས་རིགས་ཀྱི་བུ༔ འཇིག་རྟེན་ཚེ་འདིར་རེ་བའི་ཉི་མ་ནུབ༔ གནས་གང་ལུས་ཀྱི་སྒྲོམ་བུ་འབྱུང་བཞི་འཐོར༔ དགའ་བའི་གྲོགས་དང་བྲལ་ནས་གཅིག་པུར་འཁྱམས༔
དབང་མེད་བྱ་སྒྲོ་རླུང་ཁྱེར་ལྟ་བུའི་དུས༔ ཕ་མ་སྤུན་ཟླ་མཐོང་ཡང་འགྲོགས་དབང་མེད༔ འཇིག་རྟེན་སྣང་བ་ནུབ་པའི་བར་དོ་འདིར༔ སྐྱབས་མེད་མགོན་མེད་དཔུང་གཉེན་ཟད་པའི་ཚེ༔ དཀྱིལ་འཁོར་གཙོ་བོ་བླ་མར་འདུན་པ་བསྐྱེད༔ ཡི་དམ་ལྷ་ཡི་གསང་མཚན་དྲན་པར་གྱིས༔ སྣང་བ་གང་ཤར་བསམ་བློ་བྲལ་བར་ཞོག༔ དྲན་རིག་རྒྱང་སོ་རྒྱལ་བའི་ཐུགས་ཀར་གཏོད༔ མོས་གུས་དག་སྣང་བགྱིས་པའི་དུས་གཅིག་པོ༔ བླ་མའི་གདམས་ངག་སྙིང་ལ་མ་འཆང་ན༔
རང་གིས་རང་ཉིད་བསླུ་བར་མི་འགྱུར་རམ༔ རང་སེམས་དྲི་མེད་རྣམ་ཤེས་ཨཱཿདཀར་དེ༔ སྣང་མཐའ་ཀ་དག་རྒྱལ་བའི་ཐུགས་ཀ་རུ༔ བློ་བུར་ཕཊ྄་ཀྱིས་གདབ་ཚེ་ཡར་འཕོས་ཤིག༔ ཞེས་སྨོན་ལམ་གྱི་མཐའ༔ ཨེ་མ་ཧོཿ ཞིང་ཁམས་མཆོག་རབ་བདེ་བ་ཅན་གྱི་ སོགས? ཞེས་པས་མཚམས་སྦྱར་ཏེ་རྣམ་ཤེས་སྤར༔ དེ་ནས་བྱང་བུ་བསྲེག་པ་ནི༔ ཧོཿ སྟོང་པའི་ངང་ལས་ཁྲོ་བོ་ཟན་ཟ་རྡོ་རྗེ་ཞལ་གྲུ་གསུམ་དུ་གདངས་པའི་ཧོམ་དུ་ཚེ་ལས་འདས་པའི་རྣམ་པར་ཤེས་པའི་ཕུང་པོ་ལས་ཀྱི་སྒྲིབ་པ་ཤེས་བྱའི་སྒྲིབ་པ༔
ཉོན་མོངས་པའི་སྒྲིབ་པས་ཀུན་ནས་བསླངས་པའི་བག་ཆགས་ཀྱི་སྒྲིབ་པ་ཐམས་ཅད་ཡེ་ཤེས་ཀྱི་མེ་ཡིས་བསྲེགས་པས་སྐུ་ལྔའི་ས་བོན་ཐོབ་པར ་བསམ༔ ཧཱུྃ༔ ཡེ་ཤེས་མཆེད་པའི་ཧོམ་ཡངས་སུ༔ དེ་རིང་ཚེ་འདས་འདི་ཉིད་ཀྱི༔ ལས་དང་ཉོན་མོངས་བསྲེག་པའི་ཕྱིར༔ སྟོང་ཉིད་བདེན་པའི་མེ་སྦར་རོ༔ ཧཱུྃ༔ ཕུང་པོ་ལྔ་ཡི་བུད་ཤིང་ལ༔ རྒྱལ་བ་རིགས་ལྔའི་མེ་སྦར་རོ༔ འབྱུང་བ་ལྔ་ཡི་བུད་ཤིང་ལ༔
ཡུམ་ཆེན་ལྔ་ཡི་མེ་སྦར་རོ༔ རྣམ་ཤེས་དྲུག་གི་བུད་ཤིང་ལ༔ ཕ་རོལ་ཕྱིན་དྲུག་མེ་སྦར་རོ༔ སྐྱེ་མཆེད་བཅུ་གཉིས་བུད་ཤིང་ལ༔ རྣམ་ཐར་བཅུ་གཉིས་མེ་སྦར་རོ༔ སྲོག་འཛིན་བཅུ་དྲུག་བུད་ཤིང་ལ༔ སྟོང་ཉིད་བཅུ་དྲུག་མེ་སྦར་རོ༔ དུག་ལྔ་མ་རིག་བུད་ཤིང་ལ༔ སྐུ་ལྔ་ཡེ་ཤེས་མེ་སྦར་རོ༔ ཨོྃ་ཨ་མི་དྷེ་ཝ་ཧྲཱིཿ
གུ་རུ་བོ་དྷི་ས་ཏྭ་ཡ་མ་ཧཱ་ས་ཏྭ་ཡ༔ མ་ཧཱ་ཀ་རུ་ཎི་ཀ་པ་རི་ཤོ་དྷ་ཡ་རཱ་ཛ་བཛྲ་ཡ་བྷ་ག་ཝ་ཏི་སརྦ་དུརྒ་ཏེ་པ་རི་ཤོ་དྷ་ན་ཡེ་སྭཱ་ཧཱ༔ ཨོཾ་བཛྲ་ཛྭ་ལ་རྃ་སརྦ་པཱ་པཾ་ད་ཧ་ན་བྷསྨིཾ་ཀུ་རུ་བི་ཤྭོ་དྷ་ན་ཡེ་སྭཱ་ཧཱ༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོཿ སརྦ་བི་ཤྭ་དྷ་ན་ཡེ་སྭཱ་ཧཱ༔ ཞེས་བྱང་བུ་བསྲེགས་པའི་ཐལ་བ་ཆུ་བོར་དོར་རམ་སཱཙྪ་བཏབ་སྟེ་ཆུར་གཤེགས༔ རྗེས་བསྔོ་བ་དང་སྨོན་ལམ་གྱིས་རྒྱས་གདབ༔ ས་མ་ཡ༔
སྤྱིར་བྱང་བུ་འདི་ཡང་མི་འདྲ་བ་ཁ་ཤས་འབྱུང་སྟེ་ཅི་ཞེ་ན༔ བྱ་རྒྱུད་ལ་སྦྱངས་བཀྲུས་བསྲེགས་གཏོར་བཅས་ཏེ་འབྱུང་བ་ཡང་དེ་ཁ་རང་ལུགས་དང་༔ འདི་ཉིད་བླ་མེད་ལུགས་ལྟར་རྟེན་བསྐྱེད་སྒྲིབ་བཀྲུ་དབང་བསྐུར་བ་སོགས་དང་གཏང་རག་མཆོད་འབུལ་འགྱོད་ཚངས་སོགས༔ འབྱུང་བ་རང་ལུགས་བསླད་མེད་ངེས་པའི་དོན་ནོ༔ ས་མ་ཡ༔ དེ་ལ་གང་ལ་ལ་ཞིག་གིས་དབང་དུ་བསྒྱུར་ཏེ༔ ངོ་བོ་སྡིག་པ་ལ་རྣམ་པ་སྲིན་བུ་ར་ཅན་སྲེག་པ་འབྱུང་སྟེ༔ སྒྲིབ་པའི་སྡིག་པ་ནི་པཱ་པཾ་ཞེས་པ་སྲིན་བུའི་སྡིག་པ་ནི་བིཥཚ ་ཥ་ཡང་བརྗོད་པ་སྟེ་དོན་མི་གཅིག་པའི་ཕྱིར་རོ༔ སྒྲིབ་པ་སྦྱོང་བའི་རྒྱུད་ལས༔ ཉོན་མོངས་པའི་དུག་ལྔ་ཡེ་ཤེས་ལྔ་ཡི་རང་བཞིན་དུ་སྦྱང་བའི་ཆོས་སུ་འདོད་པ་དང་༔
དུག་ལྔའི་དུག་ཀྱང་སྒྲིབ་གཉིས་མ་རིག་པའི་དུག་ཡིན་པའི་དོན་གྱི་འབྱུང་བ་གདོས་བཅས་སུ་སྦྱང་བ་ཡང་པོའི་གོ་རིམ་ཡིན་མོད་ཀྱང་༔ ཡེ་ཤེས་འཕོ་བའི་སེམས་ལ་ནི༔ དེ་ལ་འབྱུང་ལྔ་བག་མི་སྣང་༔ ཞེས་བླ་མེད་ལུགས་ལ༔ ཕུང་པོ་ལྔ་དག་སངས་རྒྱས་ཉིད༔ ཅེས་སྦྱང་བས་མཐུས་པའི་ཕྱིར་ན་ས་ཆུ་མེ་རླུང་གི་དུག་ཕྲལ་མི་དགོས་བླ་མེད་ལུགས་སོ༔ ས་མ་ཡ༔ ཨེ་མཿ རིགས་དྲུག་སྐྱེ་གནས་སྲིད་པའི་ཤིང་རྟ་ལྟར༔ ཡང་ཡང་འཁོར་བར་འཁྲུལ་རྒྱུན་གཅོད་པའི་ཕྱིར༔
སྲེག་སྦྱོང་སྒྲུབ་སྦྱང་བླ་མེད་སྙིང་པོ་འདི༔ ཁོ་མོ་མཚོ་རྒྱལ་བདག་གིས་བརྡ་བཀོད་ནས༔ མི་ནུབ་རིན་ཆེན་སྒྲོམ་གྱི་ནང་དུ་བསྐྱིལ༔ བཀའ་ཡི་རྒྱ་འདི་ལས་ཀྱི་སྲུང་མར་བཅོལ༔ གསང་སྔགས་བསྟན་པ་གཉན་གྱི་མེལ་ཚེ་མཛོད༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་སྔགས་འཆང་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཁྱི་ལོར་བསམ་ཡས་མཆིམས་ཕུའི་དགེའུ་གོང་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ། སརྦ་མངྒ་ལཾ།། །།
ཏ༽ ༁ྃ༔ རྒྱལ་བ་ཀུན་འདུས་ཁྱབ་བདག་རོལ་པ་ལས༔ དམ་ཅན་རྒྱ་མཚོའི་གསོལ་མཆོད་ཕྲིན་ལས་མྱུར་མགྱོགས་བཞུགས་སོ༔ ཆེ་མཆོག་འདུས་པ་ཐོད་ཕྲེང་དྲག་པོའི་ལྷ་ལ་འདུད༔ ས་མ་ཡ་རྒྱ༔
དེ་ཡང་བཀའ་སྲུང་འདུས་པ་ཕྲིན་ལས་མྱུར་མགྱོགས་མངོན་སྤྱོད་རྩོལ་མེད་དུ་འབྱིན་པ་ཆེ་ཞེས་ཆེར་འཇིགས་པའི་ལས་སུ་བསྐུལ་ན་ཐ་ཚིག་སོ་སོའི་གཉེར་དུ་མགྱིས་པ་ལ༔ ཐོག་མར་དྲག་པོའི་སྣོད་དམ་རང་བྱུང་བྷནྡྷའམ་ཅི་འཁོད་པ་ཞིག་ཏུ༔ གདན་རི་རབ་བང་རིམ་གསུམ་པ༔ དེའི་སྟེང་དུ་འཁོར་ལོ་བརྩིབས་བཅུ་པ་དང་བཞི་པ༔ དེའི་སྟེང་དུ་ཐོད་པའི་སྒྱེད་པུ་གསུམ༔ དེའི་སྟེང་དུ་ཆོས་འབྱུང་རྔམས་འཐུག་གཅིག་ལ་ཐོད་ཚལ་གྱི་ཁ་བད་ཡོད་པ༔ བང་རིམ་གསུམ་དང་ལྡན་པ༔ དེའི་སྟེང་དུ་རིན་ཆེན་ཟུར་བརྒྱད་པ༔ དེའི་སྟེང་དུ་མགོན་པོའི་གཏོར་མ་ཙིཏྟའི་དཔལ་བཤོས་ཐོད་ཚལ་བཞིས་བརྒྱན་པ་བྱ༔ རྩིབས་བཞི་པའི་སྟེང་ཤར་དུ་ཞིང་སྐྱོང་མགོན་པོའི་གཏོར་མ་དབལ་ཟུར་གསུམ་དང་ལྡན་པ་དཔུང་གཤོག་གཉིས་བརྒྱངས་པ་ཐོག་མདེའུ་ལྟ་བུར་ཁྲག་ཀོང་གསུམ་གྱིས་བསྐོར་བ༔
ཟོར་རིས་རཀྟའི་རྒྱུན་ལམ་བྱ༔ ལྷོ་རུ་གཟའ་མཆོག་གཏོར་མ་དཔལ་གཏོར་གཡས་གཅུས་གྲུ་གསུམ་གྱི་སྟེང་དུ་སྦྲུལ་མགོ་གསུམ་བརྒྱན་པ༔ ལོགས་གསུམ་དུ་བཞག༔ ནུབ་ཏུ་གནོད་སྦྱིན་གཏོར་མ་ཆོས་འབྱུང་སྟེང་དུ་བྲ་གཟུགས་དབལ་ཐོན་ལ་ཙིཏྟ་གསུམ་ཆོས་འབྱུང་ཟུར་གསུམ་དུ་བཞག༔ གྲི་རིས་ཀྱང་འཐེན༔ བྱང་དུ་རྒྱལ་པོ་དཔེ་ཧ་རའི་གཏོར་མ་གདན་གྲུ་བཞིའི་སྟེང་དུ་མཁར་ཐབ་རྩེ་མོ་སྤྲེའུ་མགོས་མཚན་པ་མཁར་གྱི་ལོགས་གསུམ་དུ་ཕྱི་བ་གྱེན་དུ་ལངས་པ་བྱ༔ རྩིབས་བཅུ་པར་ཤར་དུ་ལྷ་བཤོས༔ ཤར་མཚམས་དཀར་གཏོར༔ ཤར་ལྷོ་ཀོང་བུ་གྲུ་བཞིའི་ཁ་རུ་ཕྱི་བ༔ ལྷོ་རུ་གཏོར་མ་ནག་པོ་ཟུར་བཞི་པ་ཁྲམ་རིས་ཅན༔
ལྷོ་ནུབ་ཏུ་དཔལ་གཏོར་གཡས་གཅུས༔ ནུབ་ཏུ་སོག་ཁའི་སྟེང་དུ་སྙིང་བཤོས༔ ནུབ་མཚམས་སུ་མཁར་ཐབ་སྟེང་དུ་ར་མགོ་བཞག༔ ནུབ་བྱང་རུས་སྦལ་སྟེང་དུ་འབྲང་རྒྱས༔ བྱང་དུ་གཏོར་མ་ཟུར་གསུམ་སྦྲུལ་མགོས་བརྒྱན་པར་སྦྲུལ་དཀྲིས་ཅན༔ བྱང་ཤར་དུ་ཟུར་གསུམ་གཡས་གཅུས༔ མཚམས་རྣམས་སུ་ཁྲག་ཀོང་བཅུ༔ བང་རིམ་རྣམས་སུ་གཏོར་ཟུར་དྲུག་ཅུ་རྩ་བཞི༔ ལིང་ཚེ་དྲུག་ཅུ་རྩ་གཉིས་མཐའ་རུ་ཁྲག་ཀོང་དང་མཐེབ་སྐྱུ༔ མཚམས་བཞིར་དབང་པོ་རྣམ་ལྔ་བཅས་རྩེ་མོར་མཛེས་པའི་རྒྱན་ཁྲ༔
གཞན་ཡང་ལིངྒའི་རྒྱལ་མཚན་དང་དམར་རྒྱན་ཚེ་ཉུངས་ཀྱི་རྐང་བུ་བཅས༔ རྩེ་མོར་དར་ནག་པོའི་རྒྱལ་མཚན༔ ཤར་དུ་སེང་ལྤགས་རྒྱལ་མཚན༔ ལྷོ་རུ་སྟག་ལྤགས་རྒྱལ་མཚན༔ ནུབ་ཏུ་དོམ་ལྤགས་རྒྱལ་མཚན༔ བྱང་དུ་ཞིང་ལྤགས་རྒྱལ་མཚན༔ མཚམས་སུ་རུ་མཚོན་དཀར་སེར་དམར་ལྗང་༔ གྲུ་བཞིར་དར་མཚོན་སྣ་ལྔ༔ བྱུང་ན་སྣལ་མའི་གདུགས་བཅས་ཕུབ༔ གཞན་ཡང་མཐུན་པའི་སྤྱན་གཟིགས་དུ་མ་བཤམ༔
རང་ཉིད་ཡི་དམ་གང་རུང་གི་བསྐྱེད་རིམ་སོང་བའི་རྗེས་སུ་ཆོས་སྐྱོང་བསྐྱེད་ནས་སྤྱན་འདྲེན་པ་ནི༔ ཤ་ཆེན་སྣ་ཚོགས་ཀྱི་སྤོས་བསྲེགས་ཤིང་རོལ་མོ་རྔ་ཆེན་འབྲུག་ལྟར་སྒྲོགས་ཤིང་༔ བདག་ཉིད་དྲག་པོའི་ཏིང་འཛིན་དང་བཅས་ནས༔ རྃ་ཡྃ་ཁྃ༔ ལན་གསུམ༔ ཨོྃ་ཨཱཿཧཱུྃ༔ ལན་གསུམ༔ ཨོྃ་སྭ་བྷཱ་ཝ? སྟོང་པའི་ངང་ལས་རང་ཉིད་ཡི་དམ་ཆེ་མཆོག་དྲག་པོ་ཧེ་རུ་ཀ་གསལ་བའི་མདུན་དུ་ཁྲག་ཞག་རྒྱ་མཚོ་ལྟར་འཁྱིལ་ཞིང་ཕྱུར་བ་མི་རོ་རྟ་རོའི་ལྦུ་བ་ལང་ལིང་དུ་འཕྱོ་བ༔ དེའི་དབུས་སུ་སྲིད་པའི་རི་རབ་གྲུ་བཞི་པ༔ དེའི་སྟེང་དུ་པདྨ་དང་ཉི་མ་རོ་ཡི་སྟེང་དུ་ཧཱུྃ་མཐིང་ནག་དང་གྲི་གུག་ལས་སྐྱེས་པའི་དཔལ་ཡེ་ཤེས་ཀྱི་མགོན་པོ་ཕྱག་བཞི་པ་སྐུ་ཆེ་ཞིང་ཡན་ལག་རགས་པ༔
ཐུང་ཞིང་སྦོམ་ལ་གསུས་པ་རྒྱས་པ༔ ཕྱག་གཡས་གཡོན་དང་པོས་གྲི་གུག་དང་བྷནྡྷ་འོག་མས་རལ་གྲི་དང་ཁ་ཊྭཱཾ་ཀ་བསྣམས་པ་ཞབས་ཕྱེད་སྐྱིལ་དུ་བཞུགས་ཤིང་དུར་ཁྲོད་འབར་བའི་ཆས་དང་ལྡན་པ༔ དེའི་པང་དུ་འཁྱུད་པའི་ཡུམ་ཙཎྜི་མ་དམར་མོ་གྲི་གུག་དང་ཐོད་ཁྲག་འཛིན་པ༔ ཡབ་ལ་འཁྱུད་པ་ཡབ་ཡུམ་བསྐལ་པའི་མེ་དཔུང་རབ་ཏུ་འབར་བའི་ཀློང་དུ་གསལ་བའོ༔ གཙོ་བོའི་ཕྱོགས་བཞིར་དཔལ་ཡེ་ཤེས་ཀྱི་མགོན་པོ་མ་ནིང་ནག་པོ་གདོང་བཞི་པ་ཕྱག་དྲུག་པ་བྲམ་ཟེའི་གཟུགས་ཅན་སོགས་ཡུམ་སྒོ་སྐྱོང་དང་བཅས་པ་སྣང་ལ་རང་བཞིན་མེད་པ་གསལ་བར་བསྐྱེད་དོ༔ ཨོྃ་ཤྲཱི་མ་ཧཱ་ཀཱ་ལ་ཀཱ་ལི་ཛྙཱ་ན་དྷེ་ཝ་གྷ་ན་གུ་ཧྱ་ཀྵེཾ་ཀྵེ་ཊ་རཾ་སིདྡྷི་ཧཱུྃ་ཕཊ྄ཿ ཧོཿ ཤར་ཕྱོགས་དུར་ཁྲོད་མེ་རླུང་འཚུབས་པའི་དབུས་སུ་དགྲ་བགེགས་ཕོ་མོ་གདན་དུ་བཏིང་བའི་སྟེང་དུ་ཡི་གེ་ཧེ་དང་རུ་མཚོན་ལས་སྐྱེས་པའི་དཔལ་བདུད་ཀྱི་མགོན་པོ་མ་ཧཱ་ཀཱ་ལ་སྐུ་མདོག་མཐིང་ནག་སེངྒེ་རབ་ཏུ་ཁྲོས་པའི་གདོང་པ་ཅན་སྐུ་ལ་དར་ནག་གི་ཕོད་ཁ་དང་རུས་པའི་རྒྱན་དྲུག་གིས་སྤྲས་པ་གཡས་རུ་མཚོན་ནག་པོ་མཁའ་ལ་འཕྱར་ཞིང་གཡོན་ཐོད་པའི་ནང་དུ་དམར་ནག་དབལ་གྱི་གཏོར་མ་དགྲ་ལ་འཕེན་པ་སྟག་རལ་གཟིག་ཤུབས་རལ་གྲིས་བརྒྱན་པ་སྭག་ལྷམ་གསོལ་ཞིང་བདུད་རྟ་ནག་པོ་རླུང་གཤོག་ལ་ཆིབས་པ༔ དེའི་གཡོན་དུ་བྷྱོ་ལས་བདུད་མོ་སེང་གདོང་མ་སྐུ་མདོག་དམར་མོ་དར་དམར་གྱི་ཕོད་ཁ་གསོལ་ཞིང་༔ གཡས་རྩེ་གསུམ་དང་གཡོན་རལ་གྲི་འཛིན་པ་བཙན་རྟ་དམར་ཞུར་ལ་ཆིབས་པ༔
ཡབ་ཡུམ་མེ་རི་འབར་བའི་ཀློང་དུ་གསལ་བའོ༔ དེའི་འཁོར་དུ་སྤྲུལ་པའི་ལས་མཁན་སྤྲེའུ་གདོང་ཅན་གཉིས༔ ཤར་དུ་ལྷ༔ ལྷོ་རུ་བཙན་རྒོད༔ ནུབ་ཏུ་མ་མོ༔ བྱང་དུ་དགེ་བསྙེན༔ མཚམས་བཞིར་བདུད་གཟའ་དགྲ་ལྷ་དམ་ཅན་ལ་སོགས་པ་མྱུར་མགྱོགས་ཅན་གཞན་ཡང་སྤྲུལ་པ་ཡང་སྤྲུལ་དང་བཅས་པ་འཇིགས་པའི་རྒྱན་སྣ་ཚོགས་ཀྱི་སྤྲས་པར་བསྐྱེད་དོ༔ ལྷོ་རུ་དུག་མཚོ་ཁོལ་མའི་དབུས་སུ་ཡི་གེ་ར་དང་རལ་གྲི་ལས་སྐྱེས་པའི་དྲང་སྲོང་གཟའ་བདུད་ནག་པོ་སྐུ་མདོག་དུད་ཁ་ཞལ་དགུ་བྱ་རོག་གི་དབུ་དང་བཅུ༔ ཕྱག་བཞིའི་དང་པོ་གཉིས་སྤུ་གྲི་དང་ཆུ་སྲིན་གྱི་རྒྱལ་མཚན་འོག་མ་གཉིས་ར་ཡི་མདའ་གཞུ་འགེངས་ཤིང་སྦྲུལ་ཞགས་འཛིན་པ་སྐུ་སྨད་དུག་སྦྲུལ་ནག་པོ་རྒྱ་མཚོའི་ཀློང་དུ་འཁྱིལ་བ༔ སྐུ་ལུས་ཐམས་ཅད་སྤྱན་སྟོང་གིས་གཏམས་པ་དེའི་གཡོན་དུ་ཡུམ་ཀླུ་མོ་ཁྲག་མིག་མ་ཉི་མ་དང་ཟླ་བ་འཛིན་པ༔
ཡབ་ཡུམ་རླུང་ནག་བུ་ཡུག་འཚུབས་པའི་ཀློང་དུ་གསལ་བའོ༔ ཤར་དུ་ཟླ་བ༔ ལྷོ་རུ་སྤེན་པ༔ ནུབ་ཏུ་ཉི་མ༔ བྱང་དུ་ཕུར་བུ༔ མཚམས་བཞིར་ལྷག་པ་པ་སངས་མིག་དམར་སྒྲ་གཅན༔ གཞན་ཡང་གདོང་མོ་མཆེད་བཞི་ལས་ཀྱི་ཀླུ་མོ་རིགས་བརྒྱད་ཉེ་འཁོར་ས་བདག་དང་བཅས་པ་བསྐྱེད་དོ༔ ནུབ་ཏུ་བྱད་མ་མི་རོ་རྟ་རོ་བསྣོལ་མར་བརྩེགས་པའི་དབུས་སུ་ཡི་གེ་ཙ་དང་བེང་ཆེན་ལས་སྐྱེས་པའི་གནོད་སྦྱིན་བཙན་རྒོད་ཆེན་པོ་སྐུ་མདོག་དམར་པོ་ཞལ་གཅིག་ཕྱག་གཉིས་སྤྱན་གསུམ་མཆེ་བ་གཙིགས་པའི་ཡ་སོ་ཡིས་མ་མཆུ་མནན་པ༔ སྐུ་ལ་དར་དམར་གྱི་ཟ་བེར་གསོལ་ཞིང་བསྭེ་ཁྲབ་བསྭེ་རྨོག་རུ་མཚོན་གྱིས་བརྒྱན་ཏེ་ཕྱག་གཡས་ཙན་དན་གྱི་བེང་ཆེན་དང་གཡོན་རུ་མཚོན་དང་ཞགས་དམར་འཛིན་པ༔ སྐུ་ལ་སྟག་རལ་གཟིག་ཤུབས་རལ་གྲིས་མཛེས་པ༔
རྟ་རག་པ་རྟིང་དཀར་ལ་ཞོན་ཅིང་མྱུར་མགྱོགས་ཤན་པ་ཆེན་པོའི་ལས་སུ་ཆས་པའོ༔ ཤར་དུ་ལྷ༔ ལྷོ་རུ་ཀླུ༔ ནུབ་ཏུ་སྨན་མོ༔ བྱང་དུ་ཡཀྵ༔ མཚམས་བཞིར་སྤྲུལ་པ་ཟ་བྱེད་གསོད་བྱེད་སྒྲོལ་བྱེད་ལས་བྱེད་ཀྱི་བཤན་པ་བཞི་ཡང་སྤྲུལ་དང་བཅས་པ་གསལ་བའོ༔ བྱང་དུ་སྣང་ཞིང་སྲིད་པའི་སྐྱེ་འཆི་ཐམས་ཅད་ཀྱི་འབྱུང་བ་འཁྲུགས་པ་དང་མ་འཁྲུག་པའི་རླུང་དབང་དུ་ཕྱམ་པ་ན་བུན་འཚུབ་མར་གཏིབས་པའི་དབུས་སུ་ཡི་གེ་རུ་དང་འཁར་བསིལ་རི་རབ་ཀྱི་བཀོད་པས་བརྒྱན་པ་ལས་སྤྲུལ་པའི་ཆོས་སྐྱོང་བའི་གནོད་སྦྱིན་གྱི་རྒྱལ་པོ་ཆེན་པོ་གིང་ཧ་ར་དཔེ་དཀར་དཀོར་བདག་བསྟན་པའི་བྱ་ར་བ་ཆེན་པོ་སྐུ་མདོག་དཀར་སྨུག་རྒྱས་པའི་ཞལ་ཅན་དབུ་ལ་བསྭེ་ཆེན་གྱི་ཐེབ་གསོལ་ཞིང་དར་དཀར་པོ་དང་ཟ་འོག་གི་གོ་ཟུ་གསོལ་བ༔ ཕྱག་ན་འཁར་བསིལ་དང་ལྕགས་ཀྱི་ལྷུང་ཕོར་བྱད་མ་སྡང་ཞིང་གདུག་པ་ཅན་རྣམས་ཀྱི་སྙིང་ཁྲག་དང་ཙིཏྟས་བཀང་བ་ཆིབས་སུ་སེངྒེ་དཀར་མོ་ལ་ཞོན་ཅིང་དཀོར་ཆའི་གཉེར་ཁ་འཚོ་བར་གསལ་བའོ༔ ཤར་དུ་དཔེ་ཧར་ཤེལ་གིང་༔ ལྷོ་རུ་ཚངས་པ་ཤེལ་གིང་༔
ནུབ་ཏུ་ལི་བྱིན་ཤེལ་གིང་༔ བྱང་དུ་དཔེ་ཧར་ཤེལ་གིང་༔ མཚམས་བཞིར་དཔེ་ནག་ཤིང་བྱ་དཔེ་དམར་གནམ་ལྷ་བཞི་སྟེ་ཐམས་ཅད་ཀྱང་མངོན་སྤྱོད་དང་ལྡན་པ༔ གཞན་ཡང་སྤྲུལ་པ་ཡང་སྤྲུལ་ཉིད་སྤྲུལ་དང་བཅས་པ་གསལ་སྣང་སྒྱུ་མའི་གར་བསྒྱུར་བ་ལྟ་བུར་གསལ་ཞིང་བསྐྱེད་དོ༔ དེའི་ཕྱི་རོལ་དུ་རིན་ཆེན་གཏེར་གྱི་རྒྱ་རིན་པོ་ཆེ་བསྲུང་བ་ལ་དབང་བའི་སྤྲུལ་པ་ཉིད་སྤྲུལ་གཞན་ཡང་ཤ་ཟ་ཁྲག་འཐུང་ལས་བྱེད་བསམ་གྱིས་མི་ཁྱབ་པ་དུ་མར་གསལ་བའི་དཔྲལ་བར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ ལྟེ་བར་སྭཱ༔ གསང་བར་ཧཱ༔ ལས་བྱེད་དུ་བྷྱོཿ
སྤྲུལ་པ་རུ་ཕཊ྄ཿ ཉིད་སྤྲུལ་དུ་ཛཿ དེ་རྣམས་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྟན་པའི་བྱ་ར་བ་གཉན་པོ་ཆོས་སྐྱོང་བའི་སྲུང་མ་དྲག་རྩལ་དང་ལྡན་པ་འཁོར་བཅས་སྤྱན་དྲངས༔ ཨོྃ་བཛྲ་ཤྲཱི་ཀཱ་ལ་ཀྵེ་ཊ་པཱ་ལ་ཀི་ཀང་ཤུ་ལ་ཙ་ཏྲི་གིང་ཀ་ར་ཡཀྵ་རཀྵ་དུ་པྲ་མ་མ་ཧཱ་རཾ་ཨཏ་ཙི་ཏ་ཨ་ཡ་མ་དུ་རུ་ཙ་ཤ་ན་ས་མཱ་ཡ་ཛ་ཛཿ ཞེས་རྔ་དང་རྐང་གླིང་དྲག་པོ་འབོད་པའི་དབྱངས་སྣ་ཚོགས་བགྱིས་ལ༔ ཧཱུྃ༔ དུར་ཁྲོད་མིང་ནི་ངེས་སུ་གང་ཞིག་བཅའ༔ འཛམ་གླིང་འདི་རུ་སྟོབས་བཅུས་མངའ་བསྒྱུར་བའི༔ ས་མཚམས་འགོག་པའི་དམིགས་སུ་མ་མཆིས་པ༔ ཚངས་པའི་ཡུལ་ནས་སྡོང་པོའི་གླིང་འཇུག་པ༔
དཔལ་ཆེན་ནག་པོ་ཕྱག་བཞི་གཤེགས་སུ་གསོལ༔ ཐབས་ཤེས་མཁའ་ལ་རོལ་པའི་ཚུལ་འཆང་མ༔ ཡུམ་མཆོག་ཙཎྜི་མ་མོ་གཤེགས་སུ་གསོལ༔ ཕྱོགས་བཞི་མཚམས་དང་ལས་སུ་སྤྲུལ་པའི་ལྷ༔ ཡེ་ཤེས་མགོན་པོ་ལྷ་ཚོགས་གཤེགས་སུ་གསོལ༔ ཧཱུྃ༔ ཤར་ཕྱོགས་འཛམ་གླིང་འཇིག་རྟེན་ཙཱ་རིའི་གནས༔ གཡའ་གངས་ལྷུན་སྙོགས་ནགས་ཚལ་སྤྲིན་ལྟར་གཏིབས༔ མ་མོ་མངོན་རྒྱུ་ཤ་ཟ་ལང་ལོང་རྒྱུག༔ དེ་འདྲའི་ཕོ་བྲང་དབང་སྒྱུར་ནག་པོ་ཆེ༔
བདུད་མགོན་ཞིང་སྐྱོང་ལྷ་ཚོགས་གཤེགས་སུ་གསོལ༔ ཧཱུྃ༔ དུག་མཚོ་ནག་པོ་རྦ་རླབས་ཕྱུར་མ་འཁྱིལ༔ སྟོང་གསུམ་འདི་རུ་འགྱུ་བའི་དྲག་རྩལ་ཅན༔ མྱུར་མགྱོགས་ཤུགས་འཆང་གནམ་ལྕགས་འོད་པོ་ཆེ༔ ཐོག་སེར་རྔམ་ཀློང་འགྱུ་བའི་ལས་བྱེད་པ༔ དྲང་སྲོང་གཟའ་མཆོག་ལྷ་ཚོགས་གཤེགས་སུ་གསོལ༔ ཧཱུྃ༔ ཁྲག་མཚོ་འཁྲུགས་པའི་གནས་ཆེན་ཟངས་རིའི་གླིང་༔ མཆོང་དམར་འགྱིངས་པའི་ཕོ་བྲང་ཁང་བཟང་ནས༔
གནོད་སྦྱིན་ཆེན་པོ་མི་བསྲུན་མཐུ་བོ་ཆེ༔ མངོན་སྤྱོད་མཛད་ཚེ་བཤན་པའི་ཚུལ་བཟུང་བ༔ བཙན་རྒོད་འབར་བའི་ལྷ་ཚོགས་གཤེགས་སུ་གསོལ༔ ཧཱུྃ༔ ཚངས་པའི་ཕོ་བྲང་འདོད་རྒུ་འབྱུང་བའི་གནས༔ དབང་ཕྱུག་ལྷ་ཡི་གཞལ་མེད་ལྟ་བུའི་ཁྱིམ༔ འཛམ་གླིང་དཀོར་མཛོད་སྤུངས་པའི་ཕོ་བྲང་ནས༔ སྐྱེ་འགྲོ་དབང་སྒྱུར་ལས་བྱེད་དཀར་སྨུག་ཞལ༔ སྤྲུལ་པའི་ཆོས་རྒྱལ་འཁོར་བཅས་གཤེགས་སུ་གསོལ༔ ཧཱུྃ༔
གཞན་ཡང་དམ་ཅན་སྲུང་མ་དྲག་རྩལ་ཅན༔ གཏེར་ལ་དབང་ཞིང་སྔགས་ཀྱི་བསྟན་པ་སྲུང་༔ བཀའ་ཡི་ལས་བྱེད་མཐུ་ལྡན་མ་ལུས་པ༔ སྤྲུལ་པ་ཡང་སྤྲུལ་ལས་བྱེད་ལ་སོགས་པ༔ ཆོས་སྐྱོང་ཡོངས་རྫོགས་འཁོར་བཅས་གཤེགས་སུ་གསོལ༔ ཨོྃ་ཨེ་ཧྱ་ཧི་ཤྲཱི་ནཱ་ཐ་མ་ཧཱ་ཀཱ་ལ་སིངྷ་མུ་ཁ་ཀི་ཀང་ཤུ་ལ་ཡ་གིང་ཀ་ར་སརྦ་དྷརྨ་པཱ་ལ་ཡ་ཛ་ཛཿ ས་མ་ཡ་དུང་དུང་ཐུན་ཐུན་ཕཻཾ་ཕཻཾ་ཨ་བེ་ཤ་ཡ་ཧྲིཾ་ཧྲིཾ་ཛ་ཛཿ ཛཿཧཱུྃ་བཾ་ཧོཿ ཞེས་ཆོས་སྐྱོང་འཁོར་བཅས་སྤྲིན་ཆེན་རླུང་གིས་བསྐྱོད་པ་ལྟར་བྱོན་ནས་རྟེན་དང་ཕོ་བྲང་ལ་བཞུགས་པར་བསམ༔ ཧཱུྃ༔
དུར་ཁྲོད་ཕོ་བྲང་མེ་རླུང་འཚུབས་པའི་དབུས༔ ཁྲག་མཚོ་ཉི་ཟླ་པདྨ་རོ་ཡི་གདན༔ བདུད་དགྲ་བགེགས་སྲིན་ཚར་གཅོད་གདན་སྟེང་དུ༔ བསྟན་པའི་བྱ་ར་མྱུར་མགྱོགས་དམ་ཅན་རྣམས༔ ཆོས་འཁོར་གཙུག་ལག་གཉན་པོ་སྐྱོང་བའི་ཕྱིར༔ ཕྲིན་ལས་ཐོགས་མེད་བསྒྲུབ་ཕྱིར་བརྟན་པར་བཞུགས༔ ཨོྃ་ས་མ་ཡ་དྷརྨ་པཱ་ལ་ཡ་ཏིཥྛ་ལྷན༔ དེ་ནས་མཆོད་པ་འབུལ་བ་ནི༔ གཏོར་མ་སྨན་རཀ་གིས་བྲན༔ མཆོད་པ་ཁ་གསོ་ཞིང་གསུར་བཏང་༔
དྲི་ཞིམ་ཀྱང་བསྲེག༔ རོལ་མོ་དང་དབྱངས་ཤིན་ཏུ་སྙན་པར་བྱ༔ ཧཱུྃ༔ དཔལ་མགོན་དམ་ཅན་རྒྱ་མཚོའི་ལྷ་ཚོགས་ལ༔ ཕྱི་ནང་གསང་བའི་མཆོད་པ་འབུལ་བ་ནི༔ གདུག་པའི་དམ་ཉམས་བྱད་མ་བསྒྲལ་བ་ཡི༔ མིག་དང་རྣ་བ་སྣ་དང་ལྕེ་སྙིང་སོགས༔ བསམ་གྱིས་མི་ཁྱབ་རི་ལྟར་སྤུངས་པ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔
ཨོྃ་སརྦ་དྷརྨ་པཱ་ལ་ཡ་བཛྲ་པུཥྤེ་སྭཱ་ཧཱ༔ ཧཱུྃ༔ མི་ཤ་རྟ་ཤ་གླང་ཆེན་བ་གླང་ཤ༔ ཁྱི་ཤ་ལ་སོགས་ཤ་ཆེན་སྣ་ཚོགས་བསྲེགས༔ གཞན་ཡང་རྫས་རྒོད་ངར་ལྡན་སྦྱར་སྤོས་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་དྷཱུ་པེ་སྭཱ་ཧཱ༔ ཧཱུྃ༔ རྐང་མར་ཞག་དང་ཏིལ་མར་སྦྱར་བ་ལ༔
རོ་རས་ཤི་སྐྲ་དཀྲིས་པའི་སྡོང་བུས་གཏམས༔ སྦར་བའི་སྒྲོན་མེ་འཚུབས་པའི་འོད་འགེངས་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་ཨཱ་ལོ་ཀེ་སྭཱ་ཧཱ༔ ཧཱུྃ༔ དུག་ཁྲག་ཐང་ཁྲོམ་གུ་གུལ་སྦྱར་བ་ཡི༔ ངར་ལྡན་རྦ་རླབས་ནག་པོ་གྱེན་དུ་ཕྱུར༔ རྒྱུ་ཁྲག་ལ་སོགས་མཁྲིས་པའི་དྲི་ཆབ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔
བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་གནྡྷེ་སྭཱ་ཧཱ༔ ཧཱུྃ༔ འབྲུ་ནག་ངར་ཕྱེ་གྲི་ཁྲག་སྦགས་པའི་ཟན༔ དམར་ནག་དཔལ་ལྡན་ཤ་ཁྲག་ལིངྒས་བརྒྱན༔ ཞག་གི་བཅུད་གཡོ་འཁྱིལ་ཞིང་ཕྱུར་བ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་ནཻ་ཝི་དྱེ་སྭཱ་ཧཱ༔ ཧཱུྃ༔
ཐོད་པ་ལྟག་སྤྲོད་ལས་ཀྱི་ཕྱག་རྒྱ་ལྔ༔ རྫ་རྔ་རྔ་ཟླུམ་དྲག་པོའི་ཤིང་གི་རྔ༔ འབྲུག་ལྟར་ལྡིར་བའི་རྔ་ཆེན་རོལ་མོ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་བཛྲ་ཤབྡ་སྭཱ་ཧཱ༔ ཧཱུྃ༔ བྷནྡྷ་ལྕང་ལོ་ཡངས་པའི་སྣོད་མཆོག་ཏུ༔ ཤ་ལྔ་བདུད་རྩི་ལྔ་དང་ཡིག་འབྲུ་ལྔ༔ འོད་ཞུ་སྦྱངས་སྤེལ་བསྒྱུར་བའི་རྫས་མཆོག་འདི༔
དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་དྷརྨ་པཱ་ལ་ཡ་མ་ཧཱ་ཨ་མྲྀ་ཏ་ལ་ཁ་ཁ་ཁཱ་ཧི༔ ཧཱུྃ༔ གཏོར་སྣོད་དྲག་པོ་ཡངས་ཤིང་རྒྱ་ཆེའི་ནང་༔ དགྲ་བགེགས་འབྱུང་པོ་རྣམས་ཀྱི་ཤ་དང་ཁྲག༔ ཀླད་རུས་རྐང་དང་ནང་རོལ་ཁུ་བ་བཅས༔ རི་ལྟར་སྤུངས་པའི་དགྲ་ཤ་ཁྲག་མཆོད་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔
ཨོྃ་སརྦ་དྷརྨ་པཱ་ལ་ཡ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཧཱུྃ༔ བུམ་རིལ་མཚན་ལྡན་སྣོད་མཆོག་ཀ་པཱ་ལ༔ མ་རུངས་བྱད་མ་རྣམས་ཀྱི་སྙིང་ཁྲག་གཏམས༔ རླབས་ཆེན་འཕྱུར་བའི་རཀྟ་འབར་བ་འདི༔ དམ་ཅན་ཆོས་སྐྱོང་སྲུང་མའི་ཚོགས་ལ་འབུལ༔ བཞེས་ནས་གདུག་པའི་དགྲ་བགེགས་སྒྲོལ་བར་མཛོད༔ ཨོྃ་སརྦ་མ་ཧཱ་རཀྟ་ལ་ཁ་ཁ་ཁཱ་ཧི༔ དེ་ནས་བསྐང་གསོལ་བྱ་བ་ནི༔ མཆོད་པ་གསོ་ཞིང་བྲན་ཁྲག་ཆང་ནམ་མཁར་གཏོར་ཞིང་༔
ཧཱུྃ་ཧཱུྃ༔ ཕྱི་སྣོད་ཡངས་པ་འཛམ་གླིང་བྷནྡྷ་རུ༔ ནང་བཅུད་ལོངས་སྤྱོད་བསོད་ནམས་དངོས་ཞིང་ཚོགས༔ ཉེར་སྤྱོད་མཐུན་རྫས་སྒྲུབ་རྫས་སྐོང་བའི་རྫས༔ དམ་རྫས་བདུད་རྩི་མཆོད་པའི་བྱེ་བྲག་དང་༔ རབ་དམར་ཁྲག་གི་རྒྱ་མཚོ་ཀྱི་ལི་ལི༔ རྨད་བྱུང་སྦྱོར་བའི་མཆོད་རྫས་སྣ་ཚོགས་འདི༔ དམ་ཅན་རྒྱ་མཚོའི་ཚོགས་ལ་འབུལ་ལགས་ན༔ དམིགས་པའི་དགྲ་བགེགས་སྒྲོལ་བའི་ཕྲིན་ལས་མཛོད༔ ཧཱུྃ༔
གདུག་པའི་དགྲ་བགེགས་རྣམས་ཀྱི་སྙིང་གི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དཔལ་ཆེན་ནག་པོ་ཕྱག་བཞིའི་ཞལ་དུ་འབུལ༔ དཔལ་མགོན་སྡེ་བཞི་ཡབ་ཡུམ་ཞལ་དུ་འབུལ༔ ལས་བྱེད་སྒོ་མ་མཆེད་བཞིའི་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔
སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་མཆིན་པའི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དཔལ་ལྡན་ཞིང་སྐྱོང་ཡབ་ཡུམ་ཞལ་དུ་འབུལ༔ ལས་མཁན་བམ་རོ་ཕོ་མོའི་ཞལ་དུ་འབུལ༔ བཀའ་སྡོད་དྲེགས་པ་སྡེ་བརྒྱད་ཞལ་དུ་འབུལ༔
ལས་བྱེད་སྤྲུལ་པ་ཡང་སྤྲུལ་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་གློ་བའི་ཁྲག༔
འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དྲང་སྲོང་གཟའ་བདུད་ཡབ་ཡུམ་ཞལ་དུ་འབུལ༔ མྱུར་མགྱོགས་གཟའ་ཆེན་རྣམ་བརྒྱད་ཞལ་དུ་འབུལ༔ ཡུམ་དང་སྲས་མཆོག་སྤྲུལ་པའི་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔
མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་མཁལ་མའི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ གནོད་སྦྱིན་བཙན་རྒོད་ཆེན་པོའི་ཞལ་དུ་འབུལ༔ ལས་མཁན་མྱུར་མགྱོགས་སྡེ་བརྒྱད་ཞལ་དུ་འབུལ༔ སྤྲུལ་པ་བྱི་ལ་མཚལ་བྱའི་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔
རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་སྲོག་གི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔
ཆོས་སྐྱོང་དཔེ་དཀར་ཆེན་པོའི་ཞལ་དུ་འབུལ༔ ཡུམ་མཆོག་གནམ་སྨན་རྒྱལ་མོའི་ཞལ་དུ་འབུལ༔ ཤེལ་གིང་དྲེགས་པ་སྡེ་བརྒྱད་ཞལ་དུ་འབུལ༔ སྤྲུལ་པ་ཡང་སྤྲུལ་ཉིད་སྤྲུལ་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔
མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ གདུག་པའི་དགྲ་བགེགས་རྣམས་ཀྱི་དབང་པོའི་ཁྲག༔ འབྲུ་ནག་ཆང་དང་དུག་རིགས་སྦྱོར་བའི་ཕུད༔ རུ་ཏྲ་བསྒྲལ་བའི་དབང་པོ་རྣམ་ལྔ་འདི༔ དམ་ཅན་མྱུར་མགྱོགས་རྣམས་ཀྱི་ཞལ་དུ་འབུལ༔ གཏེར་བདག་གཏེར་སྲུང་རྣམས་ཀྱི་ཞལ་དུ་འབུལ༔ ཡུལ་ལྷ་གཞི་བདག་རྣམས་ཀྱི་ཞལ་དུ་འབུལ༔ མཆོད་འོས་བསྟོད་འོས་རྣམས་ཀྱི་ཞལ་དུ་འབུལ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔
རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་དབང་པོ་རྣམ་ལྔས་མངའ་གསོལ་ལོ༔ དགྲ་བགེགས་ཀླད་རུས་ཤ་ཡིས་མངའ་གསོལ་ལོ༔ སྣ་ཚོགས་སྤྱན་གཟིགས་དུ་མས་མངའ་གསོལ་ལོ༔ མངའ་གསོལ་འདི་བཞེས་སངས་རྒྱས་བསྟན་པ་སྲུངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཨོྃ་ཨཱཿཧཱུྃ༔ མ་ཧཱ་སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ ཨོྃ་ཨཱཿཧཱུྃ༔ མ་ཧཱ་རཀྟ་ཛྭ་ལ་ཡ་ཁ་ཁ་ཁཱ་ཧི༔
ཨོྃ་ཨཱཿཧཱུྃ༔ མ་ཧཱ་བྷ་ལིངྟ་ལ་ཁ་ཁ་ཁཱ་ཧི༔ ཨོྃ་ཨཱཿཧཱུྃ༔ མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཨོྃ་ཨཱཿཧཱུྃ༔ སརྦ་བི་ཤྭ་པཱུ་ཛ་མེ་གྷ་ཡ་ཨཱཿཧཱུྃ༔
དེ་ནས་བསྟོད་པ་བྱ་བ་ནི༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ ཆེ་མཆོག་ལྷག་པའི་ལྷར་གྱུར་ནག་པོ་ཆེ༔
འཇིགས་བྱེད་སྟོབས་ལྡན་ཁྲག་འཐུང་ཧེ་རུ་ཀཿ དཔའ་བོ་གཡུལ་ལས་རྒྱལ་བྱེད་ཕྱག་བཞི་པ༔ འབར་བའི་མཚོན་ཆ་བསྣམས་ཤིང་དཔའ་བའི་ཆས༔ དུར་ཁྲོད་བདག་མོ་ཙཎྜི་ཟུང་འཇུག་འཁྲིལ༔ ཆེ་བའི་འཁོར་བཅས་གདུག་པའི་གཡུལ་ལས་རྒྱལ༔ མ་རུངས་འཇོམས་མཛད་ཡེ་ཤེས་མགོན་པོའི་ཚོགས༔ བཀའ་སྡོད་སྲུང་མར་བཅས་ལ་བདག་བསྟོད་དོ༔ ཧཱུྃ༔ ཕོ་བྲང་ཆེན་པོ་ཙཱ་རིའི་གནས་ཀྱི་བདག༔ ལེགས་ལྡན་སྲས་པོ་བདུད་མགོན་སེངྒེའི་གདོང་༔
མངོན་སྤྱོད་ལས་མཛད་རྟ་ནག་རྟིང་དཀར་ཞོན༔ མཚོན་ཆའི་སྒྱོགས་ཆེན་མ་རུངས་དགྲ་ལ་འཕེན༔ བདུད་མོ་ཡུམ་བཅས་དྲེགས་པའི་འཁོར་གྱིས་བསྐོར༔ ཟ་གསོད་ལས་མཛད་ཕོ་ཉ་འབུམ་དང་བཅས༔ ཞིང་སྐྱོང་འཁོར་དང་བཅས་ལ་བདག་བསྟོད་དོ༔ ཧཱུྃ༔ ལྷོ་ནུབ་མུན་རུམ་འཁྲིགས་པ་དུག་མཚོའི་ཀློང་༔ མེ་རླུང་འཚུབ་མ་འཁྱིལ་བའི་ཕོ་བྲང་ནས༔ སྟོང་ཁམས་འདི་རུ་དྲག་རྩལ་ལྡན་པའི་ལྷ༔ སྲོག་བདག་ནག་པོ་སྲིན་ལུས་སྦྲུལ་མཇུག་ཅན༔
གནམ་ལྕགས་ཐོག་མདའ་དམ་ཉམས་དགྲ་ལ་འབེབས༔ ཁྲག་མིག་ཡུམ་ཆེན་གློག་གི་ཞགས་པ་ཅན༔ གཟའ་བརྒྱད་འཁོར་བཅས་གདོང་མོ་ལས་ལ་འགྱེད༔ ཀི་ཀང་ནག་པོ་དབྱིངས་ཀྱི་ལས་བྱེད་པ༔ དྲང་སྲོང་འཁོར་དང་བཅས་ལ་བདག་བསྟོད་དོ༔ ཧཱུྃ༔ ཁྲག་མཚོ་འཁྲུགས་པའི་གནས་ཆེན་ཟངས་རིའི་མཁར༔ མཆོང་དམར་དགྲ་ལ་འགྱེད་པའི་ཕོ་བྲང་ནས༔ གནོད་སྦྱིན་ཆེན་པོ་མི་བསྲུན་སྲིན་པོའི་གཟུགས༔ བཙན་རྒོད་འབར་བ་མྱུར་མགྱོགས་འཛམ་གླིང་ཉུལ༔
ལུས་ལ་གོ་ཁྲབ་མཚོན་ཆ་དམག་གཏེར་ཐོགས༔ རྟ་མཆོག་རག་པ་ཆིབས་ཤིང་སྤྲུལ་པ་འགྱེད༔ དགྲ་བོ་རྩད་བརླག་བཤན་པའི་འཁོར་གྱིས་བསྐོར༔ བསྟན་པ་སྲུང་བའི་ལས་བྱེད་མཐུ་བོ་ཆེ༔ བཙན་རྒོད་འཁོར་དང་བཅས་ལ་བདག་བསྟོད་དོ༔ ཧཱུྃ༔ རིན་ཆེན་སྣ་ཚོགས་ལས་གྲུབ་འཕྲུལ་ལྡིང་ཁང་༔ ཟ་འོག་སྣ་ཚོགས་བཀྲམ་པའི་ཕོ་བྲང་དབུས༔ སྐྱེ་འགྲོ་མངའ་དབང་སྒྱུར་མཛད་དཀར་སྨུག་ཞལ༔ དར་དཀར་ལྷུབ་གསོལ་འཁར་བསིལ་ལྷུང་བཟེད་ཐོགས༔
སྡེར་ཆགས་ཟིལ་གནོན་སེངྒེ་དཀར་མོ་ཞོན༔ མཐུ་ལྡན་ལས་བྱེད་ཕྲིན་ལས་སྡེ་བཞི་འགྱེད༔ སྐུ་གསུང་ཐུགས་སྤྲུལ་ས་གཞིའི་རྡུལ་ལྟར་འགེངས༔ ཆོས་རྒྱལ་འཁོར་དང་བཅས་ལ་བདག་བསྟོད་དོ༔ ཧཱུྃ༔ གཞན་ཡང་བཀའ་ཡི་ལས་བྱེད་གཏེར་གྱི་བདག༔ མཐུ་རྩལ་རྨད་བྱུང་དམ་ཅན་རྒྱ་མཚོའི་ཚོགས༔ ཕྲིན་ལས་བཞི་ལྡན་བསྟན་པའི་བྱ་ར་མཛོད༔ གསང་སྔགས་གཉན་གྱི་ཆོས་འཁོར་སྐྱོང་བྱེད་པའི༔

གཏེར་སྲུང་ཡོངས་རྫོགས་ཚོགས་ལ་བདག་བསྟོད་དོ༔ དེ་ནས་སྐོང་བ་བྱ་བ་ནི༔ ཧཱུྃ༔ སྨུག་ནག་གྲུ་གསུམ་ཨེ་ཡི་དཀྱིལ་འཁོར་ནས༔ ས་བཅུའི་དབང་ཕྱུག་ལེགས་ལྡན་ནག་པོ་ཆེ༔ མ་ཧཱ་ཀཱ་ལ་མཐིང་ནག་རྔམ་པའི་སྐུ༔ སྲིད་གསུམ་སྔངས་བྱེད་ཁྲག་འཐུང་ཕྱག་བཞི་པ༔ ཡེ་ཤེས་མགོན་པོ་ཆེན་པོའི་ཐུགས་དམ་བསྐང་༔ གསང་ཆེན་མེ་རི་འབར་བའི་དུར་ཁྲོད་ནས༔ མ་ནིང་སྲོག་སྒྲུབ་ནག་པོའི་ཐུགས་དམ་བསྐང་༔ ཧ་ཧ་དགོད་པའི་དུར་ཁྲོད་ཆེན་པོ་ནས༔
དཔལ་ཆེན་གདོང་བཞི་མགོན་པོའི་ཐུགས་དམ་བསྐང་༔ ཤིང་རྐང་གཅིག་པའི་དུར་ཁྲོད་ཆེན་པོ་ནས༔ མྱུར་མཛད་ཕྱག་དྲུག་མགོན་པོའི་ཐུགས་དམ་བསྐང་༔ རླུང་ནག་འཚུབས་པའི་དུར་ཁྲོད་ཆེན་པོ་ནས༔ མགོན་པོ་བྲམ་ཟེའི་གཟུགས་ཅན་ཐུགས་དམ་བསྐང་༔ འཕྲོ་འདུ་སྲིད་པ་རྣམ་བཞིའི་དུར་ཁྲོད་ནས༔ ཙཎྜི་མ་མོ་རིགས་བཞིའི་ཐུགས་དམ་བསྐང་༔ ལས་མཛད་མཱ་ར་ཡ་ཡི་དུར་ཁྲོད་ནས༔ སྲོག་བདག་བྱ་རོག་གདོང་ཅན་ཐུགས་དམ་བསྐང་༔ སྔགས་བདག་ལས་ལ་འགྱེད་པའི་དུར་ཁྲོད་ནས༔
ཙཎྜི་མ་མོ་སྒོ་སྐྱོང་ཐུགས་དམ་བསྐང་༔ སྲིད་པ་ལས་ཀྱི་མཐའ་སྡུད་དུར་ཁྲོད་ནས༔ མགོན་པོའི་དཀྱིལ་འཁོར་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ཤར་ཕྱོགས་ཁ་བ་ཅན་གྱི་ཤར་ལྷོའི་མཚམས༔ དབྱིངས་ལ་བསྙེགས་པའི་དུར་ཁྲོད་ཙཱ་རི་ཊ༔ ཐོད་པ་བརྩེགས་པའི་ཕོ་བྲང་ཆེན་པོ་ནས༔ མཐིང་ནག་རྔམ་བྱེད་དཔལ་ལྡན་སེངྒེའི་གདོང་༔ དཔའ་བའི་ཆས་ལྡན་བདུད་རྟ་རླུང་གཤོག་ཆིབས༔
བདུད་མོ་ཡུམ་བཅས་འཛམ་གླིང་དབང་སྒྱུར་བ༔ དཔལ་མགོན་ཞིང་སྐྱོང་ཡབ་ཡུམ་ཐུགས་དམ་བསྐང་༔ དྲི་གཞོན་རྡུལ་ལྟར་གཡོ་བའི་གནས་མཆོག་ནས༔ སྤྲེལ་གདོང་བམ་རོ་ཕོ་མོའི་ཐུགས་དམ་བསྐང་༔ དུང་རི་འཇའ་འོད་འཁྱིལ་བའི་གནས་མཆོག་ནས༔ ལྷ་བཙན་རྡོ་རྗེ་འབར་བའི་ཐུགས་དམ་བསྐང་༔ བྲག་དམར་ཁྲ་ཚང་ཟངས་གཡག་གནས་མཆོག་ནས༔ བཤན་པ་བཙན་རྒོད་ཆེན་པོའི་ཐུགས་དམ་བསྐང་༔ མཐིང་བཟང་སྲིད་པ་ཡངས་པའི་གནས་མཆོག་ནས༔ སྔགས་བདག་ཨེ་ཀ་ཛཱ་ཊིའི་ཐུགས་དམ་བསྐང་༔
མཚོ་ནག་རྦ་ཀློང་འཁྲུགས་པའི་གནས་མཆོག་ནས༔ དགེ་བསྙེན་ནཱ་ག་རཀྴའི་ཐུགས་དམ་བསྐང་༔ མུན་གླིང་ཁ་རག་མགོ་དགུའི་གནས་མཆོག་ནས༔ བདུད་རྗེ་ནག་པོ་བཀྲག་མེད་ཐུགས་དམ་བསྐང་༔ མེ་རླུང་རྡུལ་ལྟར་འཁྲིགས་པའི་གནས་མཆོག་ནས༔ དྲང་སྲོང་གཟའ་མཆོག་ནག་པོའི་ཐུགས་དམ་བསྐང་༔ མ་སང་རྩལ་བཅུ་འགྱེད་པའི་གནས་མཆོག་ནས༔ ཆེ་བཙན་དགྲ་ལྷ་གཉན་པོའི་ཐུགས་དམ་བསྐང་༔ འོ་ཡུག་ལྕགས་མཁར་ནག་པོའི་གནས་མཆོག་ནས༔ དམ་ཅན་རྡོ་རྗེ་ལེགས་པའི་ཐུགས་དམ་བསྐང་༔
མྱུར་མགྱོགས་མེ་ལྟར་འབར་བའི་གནས་མཆོག་ནས༔ ཞིང་སྐྱོང་བཀའ་འཁོར་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ལྷོ་ནུབ་རང་བཞིན་དབྱིངས་ཀྱི་ཕོ་བྲང་དབུས༔ འབྱུང་བ་དཀར་དམར་རླུང་གསུམ་ཚ་གྲང་འཁྲུགས༔ ལྟ་བས་མི་བཟོད་སྣང་སྲིད་ཆུ་ལྟར་ཁོལ༔ དེ་འདྲའི་གནས་བཞུགས་སྲོག་བདག་ལྗང་སྔོན་ཞལ༔ སྲིད་རྩེ་མནར་མེད་ཀུན་ཀྱང་ལྟོ་བར་འགེངས༔ མཁའ་རུ་རྒྱུ་བའི་ཁྱབ་འཇུག་ཕྱག་བཞི་པ༔
སྲིན་པོ་དབུ་དགུ་ཀླུ་མོ་དུག་སྦྲུལ་འཁྱིལ༔ དུག་མཚོའི་ཀློང་བཞུགས་ཀི་ཀང་དམར་འོད་ཅན༔ གཟའ་མཆོག་རཱ་ཧུ་ལ་ཡི་ཐུགས་དམ་བསྐང་༔ སྣང་སྲིད་ཡོངས་ཀྱི་སྐྱེ་འགྲོའི་སྲོག་ལ་རྒྱུ༔ ཡུམ་མཆོག་ཁྲག་མིག་ནག་མོའི་ཐུགས་དམ་བསྐང་༔ ཆུ་ཡི་མཁའ་ལ་རྒྱུ་ཞིང་བསིལ་དུག་འབེབས༔ གཟའ་རྒོད་ཟླ་བ་ཆེན་པོའི་ཐུགས་དམ་བསྐང་༔ ས་ཡི་མཁའ་ལ་རྒྱུ་ཞིང་རི་རབ་གཡོ༔ གཟའ་རྒོད་སྤེན་པ་ཆེན་པོའི་ཐུགས་དམ་བསྐང་༔ མེ་ཡི་ལས་བྱེད་ཚད་དུག་རིམས་ཡམས་འཕྱོ༔
གཟའ་རྒོད་ཉི་མ་ཆེན་པོའི་ཐུགས་དམ་བསྐང་༔ རླུང་དང་བུ་ཡུག་འབྲུག་སྒྲའི་སྣ་རུ་རྒྱུ༔ གཟའ་རྒོད་ཕུར་བུ་ཆེན་པོའི་ཐུགས་དམ་བསྐང་༔ སྔོ་དམར་ཁྲག་གི་རླབས་ལ་ལས་ཀུན་བྱེད༔ གཟའ་རྒོད་ལག་པ་ཆེན་པོའི་ཐུགས་དམ་བསྐང་༔ ཤ་དང་ཁམས་ཀྱི་དབང་པོ་འཕེལ་འགྲིབ་བྱེད༔ གཟའ་རྒོད་པ་སངས་ཆེན་པོའི་ཐུགས་དམ་བསྐང་༔ ཚ་བའི་འོད་ལྡན་སྐྱེ་འགྲོ་ཡོངས་ལ་སྡང་༔ གཟའ་རྒོད་མིག་དམར་ཆེན་པོའི་ཐུགས་དམ་བསྐང་༔ སྣང་སྲིད་འཁོར་འདས་དབུ་མའི་ཟོམ་དུ་བཅུག༔
གཟའ་རྒོད་སྒྲ་གཅན་ཆེན་པོའི་ཐུགས་དམ་བསྐང་༔ སྐྱེ་གནས་རྣམ་བཞི་ཁམས་དང་སྲིད་པར་སྦྱོར༔ གཟའ་ཡུམ་གདོང་མོ་མཆེད་བཞིའི་ཐུགས་དམ་བསྐང་༔ དུག་ལྔ་དུག་གསུམ་གཡོ་བྱེད་མ་རིག་བདག༔ ཀླུ་ཡི་མ་མོ་བརྒྱད་ཀྱི་ཐུགས་དམ་བསྐང་༔ སྟེང་འོག་བར་དང་སྐྱེ་འགྲོའི་ལས་སུ་རྒྱུ༔ དྲེགས་པ་གཟའ་རྒོད་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ རྔམ་པ་འོད་ལྡན་ཟངས་གླིང་མ་རུ་རྩེ༔
ཤམ་པ་ལ་ཞེས་མཆོང་བྲག་ཁྲག་མཚོའི་གླིང་༔ བཙན་མཁར་དམར་སྨུག་ལྡན་པའི་ཕོ་བྲང་ནས༔ གནོད་སྦྱིན་རྒྱལ་པོ་དྲེགས་བྱེད་བཤན་པའི་གཟུགས༔ མེ་འོད་གདོང་ཅན་མྱུར་མགྱོགས་རག་པ་ཞོན༔ འཛམ་གླིང་འདི་རུ་དབང་བྱེད་དྲེགས་པའི་གཟུགས༔ བཙན་རྒོད་བསྭེ་ཁྲབ་ཅན་གྱི་ཐུགས་དམ་བསྐང་༔ སྐུ་ཡི་སྤྲུལ་པས་སྦྲུལ་ཞགས་དགྲ་ལ་འདེབས༔ ཀླུ་བཙན་བཤན་པ་མཐིང་ནག་ཐུགས་དམ་བསྐང་༔ གསུང་གི་སྤྲུལ་པས་མ་རུངས་སྲོག་རྩ་གཅོད༔ བཙན་རྗེ་བཤན་པ་དམར་ནག་ཐུགས་དམ་བསྐང་༔
ཐུགས་ཀྱི་སྤྲུལ་པས་སྐྱེ་འགྲོ་རྩིས་ལ་འདེབས༔ སྲོག་བདག་ཚངས་པ་དཀར་པོའི་ཐུགས་དམ་བསྐང་༔ ཡོན་ཏན་སྤྲུལ་པས་རིན་ཆེན་གཏེར་རྒྱ་སྐྱོང་༔ སྔགས་སྐྱོང་མ་མོ་དཀར་མོའི་ཐུགས་དམ་བསྐང་༔ ཕྲིན་ལས་སྤྲུལ་པས་དཀོར་རྐུན་རྩད་ནས་གཅོད༔ བཙན་རྒོད་རོལ་པ་སྡེ་བཞིའི་ཐུགས་དམ་བསྐང་༔ ཡང་སྤྲུལ་གཙུག་ལག་ཀ་ཆའི་རྟེན་ལ་འབུལ༔ སྤྲ་སྤྲེལ་མཚལ་བྱ་བྱི་ལའི་ཐུགས་དམ་བསྐང་༔ བཀའ་ཡི་བྱ་ར་བསྟན་པའི་གཉེར་འཛིན་མ༔ བཙན་རྒོད་འཁོར་དང་བཅས་པའི་ཐུགས་དམ་བསྐང་༔
ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ཚངས་པའི་འཇིག་རྟེན་དུ་མ་ནས་བྱུང་བ༔ ལི་ཡུལ་མངའ་བསྒྱུར་བྷ་ཏའི་སྒོམ་གྲྭ་སྐྱོང་༔ བདུད་དང་གནོད་སྦྱིན་བཙན་ཀླུ་བཤོས་པའི་རིགས༔ གཙུག་ལག་ཀ་ཆའི་རྟེན་ལ་ཆགས་བྱེད་ཅིང་༔ སྐྱེ་འགྲོའི་སྲོག་ལ་དབང་ཞིང་རྩིས་ལ་འདེབས༔ གནོད་སྦྱིན་ཆེན་པོ་དཀར་སྨུག་ཁྲོ་འཛུམ་ཅན༔ གདོང་ལྔའི་ཁྲིར་བཞུགས་འཇིག་རྟེན་སྣང་བ་སྡུད༔ གསང་སྔགས་གྲོགས་མཛད་དངོས་གྲུབ་ཆར་ལྟར་འབེབས༔
ཆོས་སྐྱོང་རྒྱལ་པོ་དཔེ་དཀར་ཐུགས་དམ་བསྐང་༔ ཤར་ཕྱོགས་མངའ་བསྒྱུར་ལྷ་ཡི་ལོངས་སྤྱོད་སྡུད༔ རྒྱལ་པོ་དཔེ་ཧར་ཆེན་པོའི་ཐུགས་དམ་བསྐང་༔ ལྷོ་ཕྱོགས་མངའ་བསྒྱུར་གཤིན་རྗེའི་ལོངས་སྤྱོད་སྡུད༔ རྒྱལ་པོ་ཚངས་པ་ཆེན་པོའི་ཐུགས་དམ་བསྐང་༔ ནུབ་ཕྱོགས་མངའ་བསྒྱུར་མ་མོའི་ལོངས་སྤྱོད་སྡུད༔ རྒྱལ་པོ་ལི་བྱིན་ཆེན་པོའི་ཐུགས་དམ་བསྐང་༔ བྱང་ཕྱོགས་མངའ་བསྒྱུར་གནོད་སྦྱིན་ལོངས་སྤྱོད་སྡུད༔ རྒྱལ་པོ་དཔེ་ཧ་ར་ཡི་ཐུགས་དམ་བསྐང་༔ ཤར་ལྷོ་མངའ་བསྒྱུར་དམུ་ཡི་ལོངས་སྤྱོད་སྡུད༔
རྒྱལ་པོ་དཔེ་ནག་ཆེན་པོའི་ཐུགས་དམ་བསྐང་༔ ལྷོ་ནུབ་མངའ་བསྒྱུར་བཙན་གྱི་ལོངས་སྤྱོད་སྡུད༔ རྒྱལ་པོ་ཤིང་བྱ་ཆེན་པོའི་ཐུགས་དམ་བསྐང་༔ ནུབ་བྱང་མངའ་བསྒྱུར་བདུད་ཀྱི་ལོངས་སྤྱོད་སྡུད༔ རྒྱལ་པོ་དཔེ་དམར་ཆེན་པོའི་ཐུགས་དམ་བསྐང་༔ བྱང་ཤར་མངའ་བསྒྱུར་ཀླུ་ཡི་ལོངས་སྤྱོད་སྡུད༔ རྒྱལ་པོ་གནམ་ལྷ་ཆེན་པོའི་ཐུགས་དམ་བསྐང་༔ སྤྲུལ་པ་ཕྱོགས་བཅུར་ཁྱབ་ཅིང་ལོངས་སྤྱོད་སྡུད༔ དཀོར་བདག་རྒྱལ་པོ་འཁོར་བཅས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔
ཧཱུྃ༔ དམ་ཅན་རྒྱ་མཚོ་འཁོར་དང་བཅས་པ་ལ༔ གཞན་ཡང་ཐུགས་དམ་བསྐང་བའི་རྫས་མཆོག་ནི༔ དམར་ཆེན་ཡོན་ཆབ་དབང་པོའི་མེ་ཏོག་དང་༔ ཤ་གསུར་བདུག་སྤོས་ཚིལ་ཆེན་ཞུན་མེ་སྦར༔ དུག་ཁྲག་དྲི་ཆབ་འབྲུ་ནག་དཔལ་གྱི་བཤོས༔ སྣ་ཚོགས་རོལ་མོ་འབྲུག་ལྟར་སྒྲོགས་པ་འདིས༔ དཔལ་ཆེན་ཕྱག་བཞི་ཡབ་ཡུམ་ཐུགས་དམ་བསྐང་༔ ཞིང་སྐྱོང་མགོན་པོ་ཡབ་ཡུམ་ཐུགས་དམ་བསྐང་༔ གཟའ་མཆོག་རཱ་ཧུ་ལ་ཡི་ཐུགས་དམ་བསྐང་༔
གནོད་སྦྱིན་བཙན་རྒོད་ཆེན་པོའི་ཐུགས་དམ་བསྐང་༔ དཀོར་བདག་དཔེ་ཧར་རྒྱལ་པོའི་ཐུགས་དམ་བསྐང་༔ དམ་ཅན་ཡོངས་རྫོགས་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་བསལ་དུ་གསོལ༔ ཧཱུྃ༔ བྷནྡྷ་ལྕང་ལོ་ཡངས་པའི་སྣོད་མཆོག་ཏུ༔ སྨན་མཆོད་བདུད་རྩིའི་རྒྱ་མཚོ་ཀྱི་ལི་ལི༔ བླ་མེད་ནང་གི་མཆོད་པ་མཚོ་ལྟར་འཁྱིལ༔ དུང་ཁང་ཞལ་བུར་རཀྟ་ཕྱུར་རུ་རུ༔ ཤ་ཆེན་ཞག་གི་ལྦུ་བ་གྱ་མ་གྱུ༔
དྲག་པོའི་སྣོད་དུ་བྷ་ལིང་རི་ལྟར་སྤུངས༔ དབང་པོ་རྣམ་ལྔའི་རྒྱལ་མཚན་ཡེ་རེ་རེ༔ ལྕང་ལོའི་སྣོད་དུ་དགྲ་ཤ་རྫ་ལྟར་བསྐྱིལ༔ བསྒྲལ་མཆོད་ནང་རོལ་སྣ་ཚོགས་ཉི་ལི་ལི༔ རིན་ཆེན་སྣོད་མཆོག་ཡངས་པའི་དཀྱིལ་འཁོར་དུ༔ ག་ཎ་ཚོགས་ཀྱི་མཆོད་པ་དབྱིངས་དང་མཉམ༔ མཐོ་བསྙེགས་ལོངས་སྤྱོད་བཅུད་མཆོག་ཆི་ལི་ལི༔ ཕྱི་ནང་གསང་བའི་མཆོད་སྤྲིན་རྒྱ་མཚོ་འདིས༔ དཔལ་ཆེན་ཕྱག་བཞི་ཡབ་ཡུམ་ཐུགས་དམ་བསྐང་༔ ཞིང་སྐྱོང་མགོན་པོ་ཡབ་ཡུམ་ཐུགས་དམ་བསྐང་༔
གཟའ་མཆོག་རཱ་ཧུ་ལ་ཡི་ཐུགས་དམ་བསྐང་༔ གནོད་སྦྱིན་བཙན་རྒོད་ཆེན་པོའི་ཐུགས་དམ་བསྐང་༔ དཀོར་བདག་རྒྱལ་པོ་དཔེ་དཀར་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་བསལ་དུ་གསོལ༔ ཧཱུྃ༔ དཔལ་ལྡན་ཡེ་ཤེས་མགོན་པོ་མཉེས་པའི་རྫས༔ གདུག་པའི་དགྲ་བགེགས་བསྒྲལ་བའི་བྷནྡྷ་རུ༔ དམར་ཆེན་གཏོར་མ་དར་ནག་གདུགས་ཀྱིས་བརྒྱན༔ གྲི་རྒོད་སྙིང་དང་བླ་རྡོ་སྲོག་འཁོར་བཅས༔ རྟེན་དར་རྔ་ཐུག་ནག་པོ་མཁའ་ལ་ཕྱར༔
གྲི་གུག་རལ་གྲི་ཁ་ཊྭཱཾ་མཚོན་ཆ་གཟེངས༔ རྟ་ནག་ཅང་ཤེས་བཅུ་གསུམ་འཚེར་སྐད་ཙེར༔ གཡག་ནག་ངར་ལྡན་བཅུ་གསུམ་དལ་གྱིས་འགྲོ༔ ལུག་ནག་དཔྱི་དཀར་བཅུ་གསུམ་འབའ་སྒྲ་ཙེར༔ ཙ་ར་རོག་པོ་བཅུ་གསུམ་སྦྲིད་ཅིང་འཁྲབ༔ ཁྱི་ནག་སྙིང་དཀར་བཅུ་གསུམ་ཁ་གདངས་འདུར༔ བྱ་ནག་གསེར་མིག་བཅུ་གསུམ་གཤོག་འགྱུར་ལྡིང་༔ དོམ་ནག་སྨྱོན་པ་བཅུ་གསུམ་ངར་སྒྲ་འབྱིན༔ སྦྲུལ་ནག་འཁྱུག་འགྱིང་བཅུ་གསུམ་ཕྱ་མ་ཕྱོ༔ རྭ་ཅན་སྡེར་ཆགས་འདབ་ཆགས་དུ་མ་དང་༔
གཞན་ཡང་དགྱེས་ཤིང་བསྐང་དང་མཐུན་པའི་རྫས༔ བྱང་གཡག་ཞོལ་ལྡན་ཁམ་པ་རུ་རིང་ལ༔ རྒྱབ་ཏུ་དགྲ་བགེགས་ཕོ་མོའི་བམ་རོ་བཀལ༔ ཕྱོགས་བཞིར་དུར་ཁྲོད་གིང་པ་ཕོ་མོ་རྒྱུག༔ ལག་ཏུ་ཐོད་དབྱུག་བྷནྡྷ་ཁྲག་བཀང་ཐོགས༔ མཚམས་བཞིར་བྲམ་ཟེ་མི་ནག་གཅེར་བུ་ཡིས༔ ཐོད་རྔ་དང་ནི་གྲི་རྐང་གླིང་བུ་ཐོགས༔ གཞན་ཡང་སྤྱན་གཟིགས་མཆོད་རྫས་དུ་མ་ཡིས༔ ཡབ་གཅིག་ལེགས་ལྡན་ནག་པོའི་ཐུགས་དམ་བསྐང་༔ ཡུམ་མཆོག་འདོད་ཁམས་དབང་ཕྱུག་ཐུགས་དམ་བསྐང་༔
ཡེ་ཤེས་མགོན་པོ་ཕྱག་བཞིའི་ཐུགས་དམ་བསྐང་༔ མ་ནིང་དཔལ་འབར་ནག་པོའི་ཐུགས་དམ་བསྐང་༔ གདོང་བཞི་མ་ཧཱ་ཀཱ་ལའི་ཐུགས་དམ་བསྐང་༔ ཕྱག་དྲུག་ཡེ་ཤེས་མགོན་པོའི་ཐུགས་དམ་བསྐང་༔ བྲམ་གཟུགས་དུར་ཁྲོད་བདག་པོའི་ཐུགས་དམ་བསྐང་༔ ལས་བྱེད་བྱེ་བ་འབུམ་གྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ ཆོས་སྐྱོང་ནག་པོ་བདུད་མགོན་མཉེས་པའི་རྫས༔
རུ་མཚོན་ནག་པོ་ཕ་རོལ་རྒོལ་འཇོམས་དང་༔ རུ་དར་ནག་པོ་རླུང་གི་འཁོར་ལོ་ཅན༔ གཡབ་དར་ནག་པོ་སྲིད་པའི་གཡུལ་ཟློག་ཆེ༔ དར་ནག་ཕོད་དང་གནམ་ལྕགས་གོ་ཁྲབ་བཀྲམ༔ ཆུ་གྲི་རལ་གྲི་སྤུ་གྲི་དྲྭ་བ་བྲིས༔ མདའ་མོ་སྒྲོ་གསུམ་མཐིང་ནག་དར་གྱིས་བརྒྱན༔ མེ་ལོང་ལ་སོགས་སྲོག་གི་ཡི་གེས་སྤྲས༔ ཐོག་མདའ་དགྲ་ལ་འཕེན་པའི་གཏོར་ཟོར་ལ༔ བདུད་ཀྱི་མཚོན་ཆ་སྣ་ཚོགས་རྩང་ལྟར་གཟེངས༔ གཡུ་རལ་གཏིབས་པའི་སེང་ཆུང་འབུམ་འབུམ་དང་༔
རྩལ་སྒྲོ་གཟིགས་པའི་བྱ་ཁྱུང་ས་ཡ་ཁྲི༔ མཁའ་ཡི་སྒྲ་འཛིན་གཡུ་འབྲུག་སྔོན་མོ་སྟོང་༔ རྟ་ནག་རྟ་དམར་ཉི་ཁྲི་རླུང་གཤོག་ཅན༔ གཞན་ཡང་མི་ཟན་རྔམ་དྲེད་དམར་ནག་ལ༔ གདུག་པའི་དགྲ་བགེགས་ཕོ་མོའི་བམ་ཆེན་བཀལ༔ བདུད་ཀྱི་ལིང་པ་ཁྱི་ཁྲིད་ཉི་ལི་ལི༔ ལྕེ་སྤྱང་ལག་རིང་ངུ་ཟུག་ཅངས་སེ་ཅང་༔ ཟངས་འཕར་དམར་པོ་འདུར་རྒྱུག་མྱུ་རུ་རུ༔ ཁྲ་གླག་བྱ་རོག་དམར་ནག་ཚུབས་སེ་ཚུབ༔ བདུད་བྱ་མཆུ་དམར་རྔམ་འཇུམས་ཀྱི་ལི་ལི༔
སྲིན་བྱ་འུག་པས་ཀུ་འདེབས་ལྷངས་སེ་ལྷང་༔ འདྲེ་བྱ་སྲེག་པས་སྐད་ངན་ཙེ་རེ་རེ༔ སྨན་བྱ་པུ་ཤུད་བཤུགས་སྒྲ་ཀྱུ་རུ་རུ༔ གིང་བདུད་ཤ་ཟ་མཚོན་ཐོགས་རོངས་སེ་རོང་༔ སྲིན་མོ་ཁྲག་མདོག་མི་སྡུག་མཚན་མ་བསྒྲད༔ ཟངས་ཀྱི་སྤྲེའུ་ཕོ་མོ་ལ་སོགས་པ༔ མཐུན་པའི་སྤྱན་གཟིགས་དུ་མ་བཀྲམ་པ་འདིས༔ བདུད་མགོན་ཞིང་སྐྱོང་ཆེན་པོའི་ཐུགས་དམ་བསྐང་༔ ཡུམ་མཆོག་བདུད་མོ་སེང་གདོང་ཐུགས་དམ་བསྐང་༔ སྤྲུལ་པ་བམ་རོ་ཕོ་མོའི་ཐུགས་དམ་བསྐང་༔
ལྷ་བཙན་རྡོ་རྗེ་འབར་བའི་ཐུགས་དམ་བསྐང་༔ གནོད་སྦྱིན་བཙན་རྒོད་ཆེན་པོའི་ཐུགས་དམ་བསྐང་༔ མ་མོ་སྔགས་ཀྱི་སྲུང་མའི་ཐུགས་དམ་བསྐང་༔ དགེ་བསྙེན་ནཱ་ག་རཀྴའི་ཐུགས་དམ་བསྐང་༔ བདུད་རྗེ་ནག་པོ་བཀྲག་མེད་ཐུགས་དམ་བསྐང་༔ གཟའ་རྒོད་ཀི་ཀང་ནག་པོའི་ཐུགས་དམ་བསྐང་༔ མྱུར་མགྱོགས་དགྲ་ལྷ་ཆེན་པོའི་ཐུགས་དམ་བསྐང་༔ དམ་ཅན་རྡོ་རྗེ་ལེགས་པའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔
བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ ཆོས་སྐྱོང་ཁྲ་བོ་གཟའ་རྒོད་མཉེས་པའི་རྫས༔ བྱ་རོག་པྲོག་གི་ཞུ་ཆེན་དབྱིངས་སུ་ཕྱར༔ རྔམ་བྱེད་ཆུ་སྲིན་འབར་བའི་རྒྱལ་མཚན་བསྒྲེངས༔ ཉི་ཟླའི་ཕྲེང་བ་གློག་ཞགས་མཁའ་ལ་བསྐྱོད༔ རྣོ་བའི་དབལ་ལྡན་དུ་མ་དགྲ་ལ་ཕྱར༔ འཆིང་བྱེད་སྦྲུལ་ཞགས་ནག་པོ་གློག་ལྟར་འཁྱུགས༔ རྟེན་དར་ཁྲ་བོ་མ་ནིང་ཐིག་ལེ་ཅན༔ གཡབ་དར་ལྗང་སྔོན་མེ་ཡི་བ་དན་ཅན༔
གཟི་མིག་དགུ་དང་རྭ་ཡི་མདའ་གཞུ་འགེངས༔ གཡུ་འབྲུག་སྔོན་པོ་རླུང་གི་གཤོག་པ་ཅན༔ ལྷོ་བུན་སྔོན་པོ་ངམ་ནག་འཁྲིགས་པའི་དབུས༔ གློ་བུར་ཡུད་ལྡང་དམར་འོད་ཚ་ཞགས་འཁྱུགས༔ ལས་ཀྱི་མཚོན་ཆ་ཐོག་སེར་སྐར་ལྟར་འཁྲུགས༔ དུག་རིགས་ཐུན་གྱིས་བརྒྱན་པའི་གཏོར་ཆེན་སྤུངས༔ འགྱུ་བ་བཅུ་གཉིས་གཉན་གྱི་བུ་མོ་སྟོང་༔ སྲིད་པ་བཅུ་གཉིས་ཀླུ་ཡི་བུ་མོ་སྟོང་༔ ལོ་སྐོར་བཅུ་གཉིས་བདུད་ཀྱི་བུ་མོ་སྟོང་༔ མེ་ཡི་ལས་བྱེད་ཕོ་ཉ་འབར་ཞིང་མཆེད༔
ཆུ་ཡི་ལས་བྱེད་ཕོ་ཉ་འབྲུབ་ཅིང་འཕྱུར༔ ས་ཡི་ལས་བྱེད་ཕོ་ཉ་ཉིལ་ཞིང་འཁྲུགས༔ རླུང་གི་ལས་བྱེད་ཕོ་ཉ་འུར་ཞིང་འཐབ༔ བདུད་ཀྱི་སྲིན་པོའི་ལས་བྱེད་རྡུལ་ལྟར་འཚུབས༔ ཕྱུར་བའི་དུག་ཆུ་འཚུབས་པའི་དུག་རླངས་དང་༔ གཞན་ཡང་མཐུན་རྫས་སྒྲུབ་རྫས་སྣ་ཚོགས་ཀྱིས༔ གཟའ་མཆོག་དུག་གདོང་མགོ་དགུའི་ཐུགས་དམ་བསྐང་༔ ཡུམ་མཆོག་ཁྲག་མིག་ནག་མོའི་ཐུགས་དམ་བསྐང་༔ ཆུ་གཟའ་ཟླ་བ་ལྷག་པའི་ཐུགས་དམ་བསྐང་༔ མེ་གཟའ་ཉི་མ་མིག་དམར་ཐུགས་དམ་བསྐང་༔
རླུང་གཟའ་སྒྲ་གཅན་ཕུར་བུའི་ཐུགས་དམ་བསྐང་༔ ས་གཟའ་སྤེན་པ་པ་སངས་ཐུགས་དམ་བསྐང་༔ སྟག་སྲིན་ཟོར་བ་གདོང་གི་ཐུགས་དམ་བསྐང་༔ འབྲོག་སྲིན་ཆུ་སྲིན་གདོང་གི་ཐུགས་དམ་བསྐང་༔ ཀོང་སྲིན་བ་གླང་གདོང་གི་ཐུགས་དམ་བསྐང་༔ བམ་སྲིན་དྲེད་མོང་གདོང་གི་ཐུགས་དམ་བསྐང་༔ རྒྱུ་སྐར་འགྱུ་བ་བཅུ་གཉིས་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔
ཆོས་སྐྱོང་དམར་པོ་བཙན་རྒོད་མཉེས་པའི་རྫས༔ རུ་མཚོན་དམར་པོ་མེ་ལྕེ་ཡ་ལ་ལ༔ བསྭེ་ཡི་རྨོག་ཆེན་རུ་དར་དུ་མས་བརྒྱན༔ བསྭེ་ཁྲབ་འོད་ལྡན་དམ་ཉམས་ཀླད་པ་འགེམས༔ བསྭེ་ཕུབ་ལིང་ཆེན་རྔ་ཞོལ་དམར་པོས་བརྒྱན༔ ཙན་དན་བེང་ཆེན་ཕོ་བྲང་དམག་གི་གཏེར༔ དུང་གི་བེང་ཆེན་ལྷ་དམག་ཉི་ཁྲི་གཏིབས༔ གསེར་གྱི་བེང་ཆེན་གཉན་དམག་སྤྲིན་ལྟར་གཡོ༔ ཟངས་ཀྱི་བེང་ཆེན་བཙན་དམག་ཆུ་ལྟར་ཁོལ༔ གཡུ་ཡི་བེང་ཆེན་ཀླུ་དམག་མུན་ལྟར་འཚུབས༔
དངུལ་གྱི་བེང་ཆེན་ཕོ་ཉས་དགྲ་སྲོག་སྡུད༔ སེང་ལྡེང་བེང་ཆེན་བཤན་པས་མཚོན་ཆ་ཐོགས༔ ལྷ་ཞགས་དཀར་པོ་ཉི་མའི་ཟེར་ལྟར་འཁྱུགས༔ བཙན་ཞགས་དམར་པོ་བར་སྣང་རླུང་ལྟར་འགྱུ༔ བདུད་ཞགས་ནག་པོ་མྱུར་མགྱོགས་གློག་ལྟར་འཕེན༔ ཀླུ་ཞགས་སྔོན་མོ་རྦ་རླབས་ཆུ་ལྟར་འཁྲུགས༔ གཟའ་ཞགས་ཁྲ་བོ་སྣང་སྲིད་སྐར་ལྟར་འཁྲུགས༔ གཉན་ཞགས་སེར་པོ་ཉི་མའི་ཟེར་ལྟར་གཏིབས༔ དམུ་ཞགས་ཁམ་པ་ས་གཡོ་རྒྱུ་ལྟར་ལྡོག༔ དར་དམར་རྩི་བེར་སྤྲིན་ཆེན་བཞིན་དུ་གཡོ༔
སྟག་རལ་གཟིག་ཤུབས་ཚོགས་ནི་མཁའ་ལ་བཀྲམ༔ ཟངས་དམར་མདའ་གཞུ་གནམ་ལྕགས་དར་མདུང་འགེངས༔ རྔ་ཐུག་ཚོགས་ནི་སྤྲིན་དམར་བཞིན་དུ་འཚུབས༔ ཟངས་ཁྲམ་ཟངས་ཤོ་ཟངས་རྡེལ་ཟངས་ཀྱི་གདན༔ གཡང་གཞི་དམར་པོ་འཁོར་ཡུག་ཀུན་ལ་བྲིས༔ དགྲ་བོའི་མགོ་བཅད་ལྕང་ལོ་ཐུར་དུ་བསིགས༔ རྒྱུ་མའི་དྲྭ་བ་དྲྭ་བ་ཕྱེད་པ་ལ༔ བྱད་མའི་གློ་སྙིང་རྐང་པ་ལག་པ་འཕྱངས༔ མཁལ་མ་མཆིན་པ་མཚེར་པ་ཕོ་རྡོས་བརྒྱན༔ གཞན་ཡང་མཛེས་པའི་རྟེན་རྫས་དུ་མ་ནི༔
རྟ་མཆོག་རག་པའི་ཚོགས་ནི་འདུར་ཞིང་རྒྱུག༔ ཞོལ་གཡག་ཁམ་པ་ངར་བས་ས་གཞི་གཡོ༔ ལུག་དམར་དར་དམར་ཚོགས་ནི་གར་རྩེད་འཁྲབ༔ ཟངས་ཀྱི་སྤྲ་སྤྲེལ་མང་པོའི་མཆེ་བ་གཙིགས༔ དུང་གི་བྱི་ལ་གྭ་པ་རླུང་ལྟར་འཚུབས༔ མཚལ་གྱི་བྱ་དམར་ཟངས་ཀྱི་མཆེ་བ་ཅན༔ སྲིན་བྱ་འདབ་ཆགས་གཙུག་ཕུད་གྱེན་དུ་འཕྱོ༔ སྟག་མོ་རི་བཀྲ་འབུམ་སྡེ་ངར་ཞིང་འཕྱོ༔ ཟངས་ཁྱི་ཟངས་འཕར་ཟངས་ཝ་ཉི་ལི་ལི༔ བཙན་གྱི་ཕོ་ཉས་དགྲ་བོ་འཆིང་ཞིང་འདྲུད༔
བཙན་གྱི་ཁྱི་དམར་དགྲ་བོའི་གློ་སྙིང་ཁུར༔ བཙན་གྱི་བུ་མོས་ཁྲག་གི་རལ་པ་བསིགས༔ བཙན་གྱི་བཤན་པས་སྤུ་གྲི་དགྲ་ལ་འདེབས༔ བཙན་ཤྭ་རུ་བཅུར་མི་རོ་རིང་པོ་བཀལ༔ བཙན་གྱི་ཁ་ཤ་དམར་པོ་ཕྱོགས་བཅུར་རྒྱུག༔ བཙན་གྱི་ལས་བྱེད་ཉི་ཁྲི་རྡུལ་ལྟར་འཚུབས༔ བཙན་བྲག་བཙན་མཁར་ལ་སོགས་མཐུན་རྫས་ཀྱིས༔ གནོད་སྦྱིན་མེ་འོད་གདོང་གི་ཐུགས་དམ་བསྐང་༔ བཙན་རྒོད་བསྭེ་ཁྲབ་ཅན་གྱི་ཐུགས་དམ་བསྐང་༔ སྐུ་སྤྲུལ་ཀླུ་ཡི་བཤན་པའི་ཐུགས་དམ་བསྐང་༔
གསུང་སྤྲུལ་བཙན་གྱི་བཤན་པའི་ཐུགས་དམ་བསྐང་༔ ཐུགས་སྤྲུལ་ཚངས་པ་དུང་ཐོད་ཐུགས་དམ་བསྐང་༔ ཡོན་ཏན་སྔགས་སྐྱོང་དཀར་མོའི་ཐུགས་དམ་བསྐང་༔ ཕྲིན་ལས་རོལ་པ་སྤུན་བཞིའི་ཐུགས་དམ་བསྐང་༔ ཡང་སྤྲུལ་མཚལ་བྱ་བྱི་ལའི་ཐུགས་དམ་བསྐང་༔ བཀའ་ཡི་འཁོར་བཅས་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ ཆོས་སྐྱོང་དཀར་པོ་དཔེ་དཀར་མཉེས་པའི་རྫས༔
དར་མདུང་དཀར་པོ་འཕན་འཕྱང་པུ་རུ་རུ༔ ཟ་འོག་བེར་ཆེན་སྣ་ཚོགས་དབྱིངས་ལ་བསྐྱོད༔ ལྷབ་ལྷུབ་མཛེས་པའི་ཕོད་ཀ་ཤེལ་ཁྲབ་དང་༔ ཤེལ་རྨོག་དང་རུ་བྱ་རྒོད་ཐུལ་བས་བརྒྱན༔ རྦ་དཀར་ཚིགས་བདུན་སྨྱུག་དཀར་ཚིགས་དགུ་ལ༔ རྔ་མ་དཀར་པོ་དངུལ་བྱང་མིག་དགུས་སྤྲས༔ དུང་ཤོ་དང་ནི་ཁྲུང་ཁྲུང་རྒྱལ་མཚན་གཟུགས༔ སྲོག་གི་ཡི་གེ་རིན་ཆེན་སྣ་ལྔས་བརྒྱན༔ འོད་ཟེར་ཞགས་དཀར་ཝང་ལོང་ལྕགས་ཀྱུ་དང་༔ དགྲ་སཏྭ་མདའ་གཞུ་སྟག་གི་རླིད་བུའི་ནང་༔
ཤེལ་གྱི་གྭའུའི་ནང་དུ་བླ་རྡོ་སྦས༔ བསྭེ་ཐེབ་ཆོས་གོས་ལྷུང་བཟེད་འཁར་བསིལ་དང་༔ ཀཻ་ལ་འོད་ལྡན་ཡིད་དུ་མཆིས་པའི་རྫས༔ རྟེན་མདོས་དཀར་པོ་རིང་ཆ་དྲྭ་བས་བརྒྱན༔ མདའ་དར་ཤིང་ཁྲ་གཙུག་ལག་གཉུག་མའི་ས༔ འཕེན་འཕྱང་བླ་བྲེ་གདུགས་ཏོག་བ་དན་བསྒྲེངས༔ རོལ་མོ་བྱེ་བྲག་མ་ངེས་སྙན་པའི་རིགས༔ འབྲས་དཀར་ལ་སོགས་འབྲུ་མཆོག་རྫ་ལྟར་སྤུངས༔ ཕ་རོལ་རྒོལ་འཇོམས་མཚོན་ཆ་སྣ་ཚོགས་དང་༔ གཞན་ཡང་དུང་སེང་གླང་ཆེན་མ་ཧེ་དཀར༔
རྟ་དཀར་གཡག་དཀར་ལུག་དཀར་བྱི་ལ་དཀར༔ བ་དཀར་ར་དཀར་ཁྱི་དཀར་བྱ་དཀར་དང་༔ སྤྲ་སྤྲེལ་མོན་པ་ཕོ་མོ་ཨ་ཙ་ར༔ སྔགས་གཟུགས་བཙུན་གཟུགས་མོ་སྨན་གཞོན་ནུའི་ཚོགས༔ སྟག་ཤར་དང་ནི་དར་སེང་འབག་སེང་དང་༔ པུ་ཏྲའི་གཟུགས་ཅན་མགོ་བརྙན་དུ་མའི་ཚོགས༔ ཁྱད་པར་རིན་ཆེན་སྣ་ཚོགས་ལས་གྲུབ་པའི༔ ཕོ་བྲང་དཀོར་མཛོད་ཡིད་དུ་མཆིས་པ་རུ༔ ཕྱི་ནང་སྤྱན་གཟིགས་ལོངས་སྤྱོད་དུ་མས་བསྐང་༔ ཆེད་དུ་བཀོད་པའི་གཟུགས་འགྲོས་ལ་སོགས་ཀུན༔
བློས་བླངས་ཡིད་སྤྲུལ་སྣང་སྲིད་ཁྱོན་འགེངས་འདིས༔ ཆོས་སྐྱོང་དཔེ་དཀར་རྒྱལ་པོའི་ཐུགས་དམ་བསྐང་༔ ཡུམ་མཆོག་གནམ་སྨན་རྒྱལ་མོའི་ཐུགས་དམ་བསྐང་༔ དཀོར་བདག་ཤེལ་ཁྲབ་ཅན་གྱི་ཐུགས་དམ་བསྐང་༔ རྒྱལ་པོ་དཔེ་ཧ་ར་ཡི་ཐུགས་དམ་བསྐང་༔ རྒྱལ་པོ་ཚངས་པ་དུང་ཐོད་ཐུགས་དམ་བསྐང་༔ རྒྱལ་པོ་ལི་བྱིན་ཆེན་པོའི་ཐུགས་དམ་བསྐང་༔ རྒྱལ་པོ་བྷི་ཧ་ར་ཡི་ཐུགས་དམ་བསྐང་༔ རྒྱལ་པོ་དཔེ་ནག་ཆེན་པོའི་ཐུགས་དམ་བསྐང་༔ རྒྱལ་པོ་ཤིང་བྱ་ཆེན་པོའི་ཐུགས་དམ་བསྐང་༔
རྒྱལ་པོ་དཔེ་དམར་ཆེན་པོའི་ཐུགས་དམ་བསྐང་༔ རྒྱལ་པོ་གནམ་ལྷ་ཆེན་པོའི་ཐུགས་དམ་བསྐང་༔ ཡང་འཁོར་གཙུག་ལག་སྐྱོང་བའི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་ཀུན་བསལ་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ གཞན་ཡང་ཕྱི་ནང་གསང་བ་ཁོ་ན་ཉིད༔ དེ་བཞིན་བློ་ཡིས་བླངས་དང་རང་བཞིན་གྱིས༔ དངོས་འབྱོར་ཡིད་སྤྲུལ་རྒྱུ་ལས་བྱུང་བ་ཡི༔ མཆོད་རྫས་སྒྲུབ་རྫས་སྐོང་རྫས་རྟེན་པའི་རྫས༔
འབོད་རྫས་སྒྲུབ་རྫས་མཉེས་པའི་རྫས་ལ་སོགས༔ སྤྱན་གཟིགས་དུ་མ་གཟུགས་འགྲོས་སྣ་ཚོགས་དང་༔ སྣང་སྲིད་སྟོང་གསུམ་འཇིག་རྟེན་ཐམས་ཅད་དུ༔ ཅི་སྲིད་དེ་དང་དེ་སྲིད་འབྱུང་བ་དང་༔ འབྱུང་འགྱུར་སྤྱད་དང་སྤྱོད་པའི་ཚོགས་རྣམས་ཀྱིས༔ ཆོས་སྐྱོང་ཕོ་རྒྱུད་ཐམས་ཅད་ཐུགས་དམ་བསྐང་༔ ཆོས་སྐྱོང་མོ་རྒྱུད་ཐམས་ཅད་ཐུགས་དམ་བསྐང་༔ དམ་ཅན་ཐ་ཚིག་གཉེར་བའི་ཐུགས་དམ་བསྐང་༔ གཏེར་བདག་གཏེར་སྲུང་རྣམས་ཀྱི་ཐུགས་དམ་བསྐང་༔ ཡུལ་ལྷ་གཞི་བདག་རྣམས་ཀྱི་ཐུགས་དམ་བསྐང་༔
མཆོད་འོས་བསྟོད་འོས་རྣམས་ཀྱི་ཐུགས་དམ་བསྐང་༔ དམ་ཅན་རྒྱ་མཚོའི་ཐུགས་དམ་བསྐངས་གྱུར་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
དེ་ནས་བཤགས་པ་བྱ་བ་ནི༔ ཧོཿ དགོངས་སུ་གསོལ་ལོ་དམ་ཚིག་ལྡན་པའི་ལྷ༔ དེང་འདིར་སྔགས་འཆང་སྒྲུབ་པའི་རིག་འཛིན་གྱིས༔ བསྐྱེད་རིམ་མ་གསལ་རྫོགས་རིམ་མ་རྟོགས་དང་༔ བཟླས་བརྗོད་གྲངས་ཉུང་མཆོད་རྫས་གཡེལ་བ་དང་༔
ཕུད་ལྷག་འདྲེས་ཤིང་དུས་ཀྱི་མཆོད་པ་ཆག༔ དམ་བཅའ་དོར་བས་ནུས་མཐུ་ཉམས་པ་དང་༔ མངོན་སྤྱོད་རྩལ་ཆུང་དགྲ་བགེགས་མ་བསྒྲལ་སོགས༔ ལེ་ལོ་བཏང་སྙོམས་གཡེང་བའི་དབང་གྱུར་རྣམས༔ དམ་ཅན་རྒྱ་མཚོའི་ཐུགས་དང་ཅི་འགལ་བ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཨོྃ་བཛྲ་ས་མ་ཡ་ཤོ་དྷ་ཡ་ཤོ་དྷ་ཡ་བི་ཤོ་དྷ་ནེ་བི་ཤོ་དྷ་ནེ་ས་པ་རི་བི་ཤོ་དྷ་ན་དྷརྨ་པཱ་ལ་སརྦ་ཤུདྡྷེ་ཡེ་སྭཱ་ཧཱ༔ དེ་ནས་གཏོར་བསྐུལ་བྱ་བ་ནི༔ རབ་འདོན་ཆ་ལྟར་སོ་སོ་ཁ་ཕྲལ་ཞིང་གཏོར་མ་འབུལ༔ བསྡུ་ན་ཕྱོགས་གཅིག་ཏུ་ལྷ་གྲངས་གཏོར་གཟུགས་ཀྱི་འཁོར་བྷ་ལིང་གིས་བསྐོར་བར་བྱ༔
དེ་ཡང་གཏོར་བསྔོས་བྱ་བའི་རིམ་པ་ནི༔ གཏོར་མཆོད་སྟེགས་ཀྱི་ཁ་རུ་བཞག༔ ཤ་ཆེན་སྣོད་དུ་བཀྲམ་པར་ཁྲག་ཆང་གིས་བྲན༔ ཤ་གསུར་བྱ་ཞིང་རོལ་མོ་དྲག་བརྡུང་བྱ་ལ་འདི་སྐད་དོ༔ ཧོཿ གཙང་ཞིང་གཙང་མར་སྦྱར་བའི་གཏོར་མ་སྨན་རཀ་དགྲ་བགེགས་ཀྱི་ཤ་ཁྲག་རུས་པ་དབང་པོ་རྣམ་ལྔས་བརྒྱན་པ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི༔ དཔལ་ཡེ་ཤེས་ཀྱི་མགོན་པོ་ལེགས་ལྡན་ནག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་འདོད་པ་ཁམས་ཀྱི་དབང་ཕྱུག་མ་ཡི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཁྲག་འཐུང་ཕྱག་བཞི་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་ཙཎྜི་མ་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
མ་ནིང་དཔལ་འབར་ནག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གདོང་བཞི་མ་ཧཱ་ཀཱ་ལའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མྱུར་མགྱོགས་ཕྱག་དྲུག་མགོན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བྲམ་གཟུགས་དུར་ཁྲོད་བདག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་མ་མོ་རིགས་བཞིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྒོ་སྐྱོང་ཕྲ་མེན་རིགས་བཞིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གཞན་ཡང་སྤྲུལ་པ་སྲོག་བདག་བྱ་རོག་གི་གདོང་ཅན་འཁོར་དང་བཅས་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ ཡེ་ཤེས་མགོན་པོའི་ལྷ་ཚོགས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔
སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔ མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔
ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ དཔལ་ལྡན་ཞིང་སྐྱོང་དབང་པོ་ཤ་ཟ་ནག་པོ་སེངྒེའི་གདོང་པ་ཅན་གྱི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་བདུད་མོ་སི་ན་ར་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ལས་བྱེད་མྱུར་མགྱོགས་བམ་ཆེན་ཕོ་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ལྷ་བཙན་རྡོ་རྗེ་འབར་བའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བཙན་རྒོད་འབར་བ་ཁྲག་འཐུང་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
མ་མོ་སྔགས་ཀྱི་སྲུང་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཀླུ་བདུད་ནཱ་ག་རཀྴའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བདུད་རྗེ་ནག་པོ་བཀྲག་མེད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གཟའ་མཆོག་དུག་གདོང་མགོ་དགུའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཆེ་བཙན་དགྲ་ལྷ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དམ་ཅན་རྡོ་རྗེ་ལེགས་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བདུད་ཀྱི་ལས་བྱེད་དུ་མའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧཱུྃ༔ བདུད་མགོན་ཞིང་སྐྱོང་ལྷ་ཚོགས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔
སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔ མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔
ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ དྲང་སྲོང་གཟའ་མཆོག་གི་རྒྱལ་པོ་ཀི་ཀང་རཱ་ཧུ་ལ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡུམ་མཆོག་ཁྲག་མིག་ནག་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཆུ་གཟའ་ཟླ་བ་ལག་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མེ་གཟའ་ཉི་མ་མིག་དམར་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རླུང་གཟའ་ཕུར་བུ་སྒྲ་གཅན་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
ས་གཟའ་སྤེན་པ་པ་སངས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྟག་སྲིན་ཟོར་བ་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ འབྲོག་སྲིན་ཆུ་སྲིན་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཀོང་སྲིན་བ་གླང་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བམ་སྲིན་དྲེད་མོང་གདོང་གི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཕོ་ཉ་དུར་བྱ་བཞི་ཡི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དྲང་སྲོང་གཟའ་བདུད་ཡོངས་རྫོགས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ དྲང་སྲོང་གཟའ་བདུད་འཁོར་བཅས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔
སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔ མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔
ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ རྒྱལ་པོ་ཆེན་པོ་གནོད་སྦྱིན་འབར་བ་བཙན་རྒོད་བསྭེ་ཁྲབ་ཅན་གྱི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྐུ་སྤྲུལ་ཀླུ་ཡི་བཤན་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གསུང་སྤྲུལ་བཙན་གྱི་བཤན་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཐུགས་སྤྲུལ་ཚངས་པ་དུང་ཐོད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡོན་ཏན་གཏེར་སྲུང་མ་མོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
ཕྲིན་ལས་རོལ་པ་སྡེ་བཞིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཡང་སྤྲུལ་བཤན་པ་ཉི་ཁྲིའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བན་སྔགས་མོན་པ་ནག་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྟག་ཤར་ཨ་ཙ་ར་ཡི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྤྲ་སྤྲེལ་བྱི་ལ་མཚལ་བྱའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྤྲུལ་པའི་བཙན་རྒོད་ཡོངས་རྫོགས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ བཙན་རྒོད་འབར་བ་འཁོར་བཅས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔ སངས་རྒྱས་བསྟན་པ་བཤིག་པ་དང་༔
བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔ མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔ ཤ་ཁྲག་དམར་གྱི་གཏོར་མ་དང་༔
ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ ཐལ་མོ་ལན་གསུམ་བརྡབ་ཅིང་གཏོར་མ་ཕུལ༔ ཧོཿ སྤྲུལ་པའི་དགེ་བསྙེན་གནོད་སྦྱིན་གྱི་རྒྱལ་པོ་ཆོས་སྐྱོང་དཔེ་དཀར་དཀོར་གྱི་བདག་པོ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་དཔེ་ཧར་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་ཚངས་པ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་ལི་བྱིན་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་བྷི་ཧར་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་དཔེ་ནག་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
རྒྱལ་པོ་ཤིང་བྱ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་དཔེ་དམར་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ རྒྱལ་པོ་གནམ་ལྷ་ཆེན་པོའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དགྲ་བཅོམ་དང་ནི་སྔགས་པའི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ སྟག་ཤར་དང་ནི་སྨན་བཙུན་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ པུ་ཊའི་གཟུགས་འཆང་གདོང་ཅན་རྣམས་ཀྱི་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གནོད་སྦྱིན་ཧོར་པ་ནོར་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ བྱི་ཐང་ཀེ་རུ་ལུག་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དཀོར་བདག་རྒྱལ་པོ་རྟ་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ མྱུར་མགྱོགས་སྤྲེལ་མགོ་ཟས་སྡུད་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔
དཀོར་བདག་དཔེ་དཀར་འཁོར་བཅས་ཞལ་དུ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ ཧོཿ དཀོར་བདག་ཆེན་པོ་འཁོར་བཅས་ཀྱིས༔ དགྱེས་པའི་མཆོད་གཏོར་འདི་བཞེས་ལ༔ སངས་རྒྱས་བསྟན་པ་བཤིག་པ་དང་༔ བླ་མའི་སྐུ་ལ་བསྡོ་བ་དང་༔ རིག་འཛིན་བདག་ལ་འགྲས་པ་དང་༔ ཀ་ཆ་དཀོར་ནོར་འཕྲོག་པ་དང་༔ གདུག་པའི་དགྲ་བགེགས་བྱད་མ་ཡི༔ ཕོ་རྒྱུད་རྣམས་ཀྱི་ཤ་ལ་ཟོ༔
མོ་རྒྱུད་རྣམས་ཀྱི་ཁྲག་ལ་འཐུང་༔ རིགས་རྒྱུད་ཐམས་ཅད་མངལ་ནས་སྐོམས༔ སྒོ་ནོར་ཐམས་ཅད་ཕྱགས་མས་ཐོབ༔ དགྲ་བོའི་གཉེན་འདུན་ནང་འཐབ་ཐོངས༔ ཤ་ཁྲག་དམར་གྱི་གཏོར་མ་དང་༔ ཉམས་པའི་དགྲ་བོ་མཉམ་པར་བཞེས༔ རྦད་དོ་བཟློག་གོ་ལས་མཛོད་ཅིག༔ གཏོར་མ་ཆོས་སྐྱོང་འགྲིག་ཆགས་སུ་གོང་དུ་གནས་ཤིང་རྒྱས་པ་སོ་སོར་ཕྲིན་བཅོལ་བཞིན་འབུལ་མཐར་ཐལ་མོ་གསུམ་བརྡབ་པར་བྱ། དམིགས་པ་གཞུང་གི་འདོན་ཆ་ལྟར་གང་ལྕོགས་བྱ༔ དུས་བཟློག་ལ་སོགས་ཤིན་ཏུ་གལ་ཆེ་བ་ལ་དར་ནག་གཡབ་སྐོང་བ་བརྒྱ་ཚར་བསོག༔
ཡང་འབྲིང་པོ་འདྲ་ཡིན་ན་གཞུང་གི་ལས་བསྐུལ་ཐམས་ཅད་མཐར་རྫོགས་པ་དང་༔ གཏོར་མའི་སྤྱི་འདུས་གཅིག་ལ་ཚང་བར་ཕུལ༔ བསྐུལ་རིང་འདི་ཕྱོགས་ཀྱི་དམག་ཆེན་བྱུང་བའམ༔ དགྲ་ཇག་ཆོམ་པོས་ཀ་ཆ་འཕྲོག་པ་དང་༔ དོན་མེད་ཀྱིས་དགྲ་རྒོལ་སྡང་སེམས་བྱུང་ན་དགྲ་བོ་ལ་རྟགས་མ་ཐོན་བར་ཉིན་རེ་རེར་བསྐུལ༔ དོ་གལ་ཆུང་ན་ཚེས་དགུ་དང་བཅུ་དགུ་ཉེར་དགུ་རྣམས་ལ་བསྐུལ༔ བསྐུལ་བའི་ཚེ་མཆོད་གཏོར་ཤིན་ཏུ་རྒྱས་པར་བྱ༔ བྱེ་བྲག་ཕྲིན་ལས་སོ་སོའི་ཤམ་བུ་སྦྱར་དགོས་བྱུང་ན༔ དགྲ་བོ་འདི་ཞེས་བྱ་བ་ཟེར་ནས་དམིགས་བསལ་བྱ༔ ཧཱུྃ་བྷྱོ་ཛཿ
མི་མངོན་ཆོས་དབྱིངས་དག་པའི་ཕོ་བྲང་ནས༔ ཡེ་ཤེས་མགོན་པོའི་ལྷ་ཚོགས་སྐུར་བཞེངས་ཤིག༔ ཆོས་སྐྱོང་སྨུག་མཐིང་ཐུགས་དམ་དུས་ལ་བབ༔ དུར་ཁྲོད་རབ་འབར་ཙཱ་རིའི་ཕོ་བྲང་ནས༔ ཞིང་སྐྱོང་དཔལ་འབར་ལྷ་ཚོགས་སྐུར་བཞེངས་ཤིག༔ ཆོས་སྐྱོང་ནག་པོའི་ཐུགས་དམ་དུས་ལ་བབ༔ ལྷོ་ནུབ་མེ་དཔུང་མུན་རུབ་ཕོ་བྲང་ནས༔ དྲང་སྲོང་གཟའ་མཆོག་ལྷ་ཚོགས་སྐུར་བཞེངས་ཤིག༔ ཆོས་སྐྱོང་ཁྲ་བོའི་ཐུགས་དམ་དུས་ལ་བབ༔ བྱང་ཤར་མ་རུ་རྩེ་ཡི་ཕོ་བྲང་ནས༔
གནོད་སྦྱིན་བཙན་རྒོད་ལྷ་ཚོགས་སྐུར་བཞེངས་ཤིག༔ ཆོས་སྐྱོང་དམར་པོའི་ཐུགས་དམ་དུས་ལ་བབ༔ བྱང་ཕྱོགས་ཤམ་བྷ་ལ་ཡི་ཕོ་བྲང་ནས༔ དཔེ་དཀར་རྒྱལ་པོའི་ལྷ་ཚོགས་སྐུར་བཞེངས་ཤིག༔ ཆོས་སྐྱོང་དཀར་པོའི་ཐུགས་དམ་དུས་ལ་བབ༔ ཕྲིན་ལས་གློག་ལྟར་མྱུར་བའི་ཕོ་བྲང་ནས༔ གཏེར་བདག་གཏེར་སྲུང་ཡོངས་རྫོགས་སྐུར་བཞེངས་ཤིག༔ དམ་ཅན་རྒྱ་མཚོའི་ལྷ་ཚོགས་དུས་ལ་བབ༔ ཁྱེད་རྣམས་མི་མངོན་དབྱིངས་ལས་བཞུགས་པའི་ལྷ༔ གང་ལ་བྱ་བ་ཕྲིན་ལས་མངོན་པར་མཁྱེན༔
བདག་ནི་ཟོབ་མེད་དོན་གྱི་རྣལ་འབྱོར་པ༔ ཐར་པ་སྒྲུབ་ཅིང་འགྲོ་དོན་ཕན་སེམས་ཀྱང་༔ བདུད་དགྲ་འབྱུང་པོའི་བྱད་དུ་མ་སྟེར་བས༔ ཀུན་མཁྱེན་མགོན་པོས་གཟུ་དཔང་རྒྱབ་རྟེན་མཛོད༔ བཀའ་སྡོད་དམ་ཅན་རྒྱ་མཚོའི་དམག་དཔུང་སྐྱེད༔ དེང་འདིར་ཕ་རོལ་དགྲ་བོ་བྱད་མ་འདིས༔ བྱས་པ་མེད་ཀྱང་སྲོག་ལ་རྒོལ་སྙོབ་བྱེད༔ ཆགས་པ་མེད་ཀྱང་བུ་ལོན་དེད་ནས་བྱུང་༔ ཉི་ལྟར་གསལ་ཡང་སྤྲིན་ལྟར་གཡོགས་ནས་བྱུང་༔ ཆར་ལྟར་འབེབས་ཀྱང་རླུང་ལྟར་གཏོར་ནས་བྱུང་༔
དུང་ལྟར་དཀར་ཀྱང་མུན་ལྟར་གནག་ནས་བྱུང་༔ སེང་ལྟར་འགྱིངས་ཀྱང་རླུང་ལྟར་འཚུབ་ནས་བྱུང་༔ མི་ལྟར་བྲོས་ཀྱང་གཤེད་ལྟར་བསྙགས་ནས་བྱུང་༔ ལྷ་ལྟར་བསྟོད་ཀྱང་འདྲེ་ལྟར་སྨད་ནས་བྱུང་༔ ཆོས་ལྟར་བསྒྲུབས་ཀྱང་སྡིག་ལྟར་བསགས་ནས་བྱུང་༔ དེ་ལྟར་དམ་ཅན་རྒྱ་མཚོས་དགོངས་མཛོད་ཅིག༔ རིག་འཛིན་བདག་གི་བྱང་ཆུབ་སྒྲུབ་པ་ལ༔ འཚེ་ཞིང་སྡང་བའི་བྱད་མ་སྡིག་ཅན་འདི༔ ལོ་ཟླ་དུས་ལ་མ་འདའ་མྱུར་དུ་སྒྲོལ༔ ཁྱད་པར་དམག་སྣ་ཇག་སྣ་སྟོན་པ་དང་༔
རྐུ་སྣ་སྟོན་ཅིང་ཁྱད་གསོད་བྱེད་པ་ཡི༔ ཕ་རོལ་བྱད་མ་དམ་ཉམས་སྡིག་ཅན་རྣམས༔ གནམ་ས་གླིང་བཞི་རི་རབ་ཟོམ་ཁང་དང་༔ ཆོས་བོན་སྲུང་མ་རྣམས་ཀྱི་གུར་ཁང་སྐྱབས༔ གཞན་ཡང་སྟེང་འོག་འཁོར་ཡུག་གར་གནས་ཀྱང་༔ དགྲ་བོ་མི་ནོར་མཁར་ཁང་ས་གཞི་རྣམས༔ སྲིད་པ་ལས་ཀྱི་རླུང་གིས་མཁའ་ལ་ཕྱོར༔ མྱུར་མགྱོགས་རྩལ་གྱིས་བར་སྣང་དབྱིངས་སུ་གཡུགས༔ མངོན་སྤྱོད་སྒྱོགས་ཀྱིས་ས་གཞིའི་མཐིལ་དུ་རྡོབས༔ ཕྱེ་མར་བཤིག་ནས་མིང་ཡང་མེད་པར་གྱིས༔
དབྱར་སོས་གངས་རི་རྩེ་ནས་ཞིག་པ་བཞིན༔ དགྲ་བོ་ཕོ་རྒྱུད་ཐམས་ཅད་རྩད་ནས་ཆོད༔ སྟོན་སེར་ལྷག་པས་མེ་ཏོག་ཁྱེར་བ་བཞིན༔ དགྲ་བོ་མོ་རྒྱུད་ཐམས་ཅད་མངལ་ནས་སྐོམས༔ བྲག་རི་གནམ་ལྕགས་ཐོག་གིས་བཤིག་པ་བཞིན༔ དགྲ་བོའི་རྟེན་མཁར་ཐམས་ཅད་རྨང་ནས་བསྒྱིལ༔ མེ་རྒོད་འཚུབ་མས་རྩྭ་ཤིང་བསྲེགས་པ་བཞིན༔ དགྲ་བོའི་སྒོ་ནོར་ཐམས་ཅད་ཕྱགས་མས་ཐོབ༔ སྤང་སྒང་ལྕགས་དབྱུག་ངར་མས་བརྡུངས་པ་བཞིན༔ དགྲ་བོའི་ཡུལ་ཞིང་ཐམས་ཅད་སེར་བས་ཁོངས༔
དབལ་གྱི་སྤུ་གྲིས་ཏཱ་ལ་བཅད་པ་བཞིན༔ དགྲ་བོའི་མི་རབས་བདུན་རྒྱུད་རྩད་ནས་ཆོད༔ ཐལ་མེའི་དོང་དུ་ཆུ་ནག་བླུགས་པ་བཞིན༔ དགྲ་བོའི་ཡུལ་ཞིང་ཐམས་ཅད་ཕྱེ་མར་དཀྲུགས༔ བྱ་རོག་འུག་པ་འཐབ་པའི་སྣང་བ་བཞིན༔ དགྲ་བོའི་ཕ་སྡེ་ནང་ཚན་འཁྲུག་པར་གྱིས༔ སྟག་གཡག་རྩལ་ཁ་འགྱེད་པའི་འཕྲོ་མཐའ་བཞིན༔ དགྲ་བོའི་དཔུང་ཚན་གཉིས་མེད་ཕུང་བར་གྱིས༔ དུས་ལ་བབ་བོ་མཐུ་ལྡན་སྲུང་མ་རྣམས༔ མགོན་པོའི་དམག་ཚོགས་གཡབ་དར་དགྲ་ལ་ཕྱོར༔
ཞིང་སྐྱོང་དམག་ཚོགས་རུ་མཚོན་དགྲ་ལ་ཕྱོར༔ གཟའ་ཡི་དམག་ཚོགས་ཐོག་མདའ་དགྲ་ལ་ཕོབ༔ བཙན་གྱི་དམག་ཚོགས་ཞགས་པ་དགྲ་ལ་ཐོབ༔ རྒྱལ་པོའི་དམག་ཚོགས་སྨྱོ་འབོག་དགྲ་ལ་ཐོངས༔ ཕོ་ཉ་འབུམ་གྱི་དམག་ཚོགས་དགྲ་ལ་བྷྱོཿ ཛཿ དམ་ཅན་རྒྱ་མཚོའི་ཤར་གྱི་ལས་བྱེད་པ༔ དྲི་ཟའི་རྒྱལ་པོ་རུ་ལུ་རྟ་མགོ་ཅན༔ དྲི་ཟའི་དམག་ཚོགས་སྡང་བའི་དགྲ་ལ་དྲོངས༔ ཤར་གྱི་དགྲ་བགེགས་ཐམས་ཅད་ཆམ་ལ་ཕོབ༔
མེ་ལྷའི་རྒྱལ་པོ་དྲང་སྲོང་ར་མགོ་ཅན༔ མེ་ལྷའི་དམག་ཚོགས་སྡང་བའི་དགྲ་ལ་དྲོངས༔ ཤར་ལྷོའི་དགྲ་བགེགས་ཐམས་ཅད་ཆམ་ལ་ཕོབ༔ གཤིན་རྗེའི་རྒྱལ་པོའི་ཁྲམ་བདག་གླང་མགོ་ཅན༔ གཤིན་རྗེའི་དམག་ཚོགས་སྡང་བའི་དགྲ་ལ་དྲོངས༔ ལྷོ་ཡི་དགྲ་བགེགས་ཐམས་ཅད་ཆམ་ལ་ཕོབ༔ སྲིན་པོའི་རྒྱལ་པོ་མགྲིན་བཅུ་མི་རྒོད་གདོང་༔ སྲིན་པོའི་དམག་ཚོགས་སྡང་བའི་དགྲ་ལ་དྲོངས༔ ལྷོ་ནུབ་དགྲ་བགེགས་ཐམས་ཅད་ཆམ་ལ་ཕོབ༔ ཀླུ་ཡི་རྒྱལ་པོ་ཞེ་སྡང་སྦྲུལ་མགོ་ཅན༔
ཀླུ་ཡི་དམག་ཚོགས་སྡང་བའི་དགྲ་ལ་དྲོངས༔ ནུབ་ཕྱོགས་དགྲ་བགེགས་ཐམས་ཅད་ཆམ་ལ་ཕོབ༔ རླུང་ལྷའི་རྒྱལ་པོ་གཡེར་ཤིང་ཤྭ་མགོ་ཅན༔ རླུང་ལྷའི་དམག་ཚོགས་སྡང་བའི་དགྲ་ལ་དྲོངས༔ ནུབ་བྱང་དགྲ་བགེགས་ཐམས་ཅད་ཆམ་ལ་ཕོབ༔ གནོད་སྦྱིན་རྒྱལ་པོ་གཏི་མུག་ལུག་མགོ་ཅན༔ གནོད་སྦྱིན་དམག་ཚོགས་སྡང་བའི་དགྲ་ལ་དྲོངས༔ བྱང་ཕྱོགས་དགྲ་བགེགས་ཐམས་ཅད་ཆམ་ལ་ཕོབ༔ དབང་ལྡན་རྒྱལ་པོ་གླང་པོ་ཆེ་ཡི་མགོ༔ དབང་ལྡན་དམག་ཚོགས་སྡང་བའི་དགྲ་ལ་དྲོངས༔
བྱང་ཤར་དགྲ་བགེགས་ཐམས་ཅད་ཆམ་ལ་ཕོབ༔ གཞོན་ནུ་ཚངས་པ་བྱ་ཁྱུང་གདོང་པ་ཅན༔ ལྷ་ཡི་དམག་ཚོགས་སྡང་བའི་དགྲ་ལ་དྲོངས༔ སྟེང་ཕྱོགས་དགྲ་བོ་ཐམས་ཅད་ཆམ་ལ་ཕོབ༔ ས་བདག་རྒྱལ་པོ་རུས་སྦལ་གདོང་པ་ཅན༔ ས་བདག་དམག་ཚོགས་སྡང་བའི་དགྲ་ལ་དྲོངས༔ འོག་ཕྱོགས་དགྲ་བགེགས་ཐམས་ཅད་ཆམ་ལ་ཕོབ༔ ཤར་གྱི་དམག་དཔོན་ཆེན་པོ་ཡུལ་འཁོར་སྲུང་༔ ལུས་འཕགས་གླིང་གི་དམག་ཚོགས་དགྲ་ལ་དྲོངས༔ ལྷོ་ཡི་དམག་དཔོན་རྒྱལ་པོ་འཕགས་སྐྱེས་པོ༔
འཛམ་བུ་གླིང་གི་དམག་ཚོགས་དགྲ་ལ་དྲོངས༔ ནུབ་ཕྱོགས་དམག་དཔོན་རྒྱལ་པོ་སྤྱན་མི་བཟང་༔ བ་ལང་སྤྱོད་ཀྱི་དམག་ཚོགས་དགྲ་ལ་དྲོངས༔ བྱང་ཕྱོགས་དམག་དཔོན་རྒྱལ་པོ་རྣམ་ཐོས་སྲས༔ སྒྲ་མི་སྙན་གྱི་དམག་ཚོགས་དགྲ་ལ་དྲོངས༔ དམག་དཔུང་བསྐྱེད་ལ་རུ་མཚོན་དགྲ་ལ་ཕྱོར༔ མགོན་པོའི་དམག་ཚོགས་དར་ནག་པུ་རུ་རུ༔ ཞིང་སྐྱོང་དམག་ཚོགས་གཏོར་ཟོར་ཝ་ལ་ལ༔ གཟའ་ཡི་དམག་ཚོགས་ཐོག་མདའ་ཤ་ར་ར༔ ཆོས་སྐྱོང་དམག་ཚོགས་རུ་མཚོན་ལྷབས་སེ་ལྷབ༔
ཤེལ་གིང་དམག་ཚོགས་མཚོན་ཆ་ཚུབས་སེ་ཚུབ༔ ལྷ་ཡི་དམག་ཚོགས་བསྭོ་སྒྲ་དི་རི་རི༔ བཙན་གྱི་དམག་ཚོགས་ཤོ་ཁ་ཐ་ར་ར༔ གཤིན་རྗེའི་དམག་ཚོགས་ཁྲམ་ཁ་ཡུགས་སེ་ཡུག༔ རྒྱལ་འགོང་དམག་ཚོགས་སྨྱོ་འབོག་ཆི་ལི་ལི༔ མ་མོའི་དམག་ཚོགས་ནད་རླངས་ཕྱུ་རུ་རུ༔ དམུ་གཉན་དམག་ཚོགས་རྩིས་ཁ་ཡ་ལ་ལ༔ བདུད་ཀྱི་དམག་ཚོགས་ཞགས་པ་ཁྱུགས་སེ་ཁྱུག༔ ཀླུ་བདུད་དམག་ཚོགས་མཛེ་ནད་ཐིབས་སེ་ཐིབ༔ དགྲ་ལྷའི་དམག་ཚོགས་རྟ་རྒྱུག་སྤྲིངས་སེ་སྤྲིང་༔
གཞི་བདག་དམག་ཚོགས་གོ་ཆ་རོངས་སེ་རོང་༔ ཕོ་ཉའི་དམག་ཚོགས་ལས་བྱེད་ཉི་ལི་ལི༔ བཤན་པའི་དམག་ཚོགས་གྲི་བརྡར་ཡུགས་སེ་ཡུག༔ སྲོག་གཅོད་དམག་ཚོགས་ཤན་པ་རུབས་སེ་རུབ༔ ཤ་ཟའི་དམག་ཚོགས་མཆེ་བ་ཀྲིགས་སེ་ཀྲིག༔ ཁྲག་འཐུང་དམག་ཚོགས་རྐན་སྒྲ་ཐགས་སེ་ཐག༔ སྤྲུལ་པ་ཡང་སྤྲུལ་ཉི་ཟེར་རྡུལ་ལྟར་འཚུབ༔ དམ་ཅན་རྒྱ་མཚོའི་དམག་ཚོགས་འཁོར་བཅས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་ཉམས་དགྲ་བགེགས་བསྒྲལ་བའི་ཕྲིན་ལས་མཛོད༔
ཛཿ གཞན་ཡང་བཟློག་ཅིང་དགྲ་ལ་བསྒྱུར་བ་ནི༔ ཡི་དམ་ལྷ་ཡིས་བཀའ་ཆད་དགྲ་ལ་ཟློག༔ མ་སྲིང་མཁའ་འགྲོས་སུན་མ་དགྲ་ལ་ཟློག༔ ནོར་ལྷའི་དངོས་གྲུབ་ཆད་པ་དགྲ་ལ་ཟློག༔ དམ་ཅན་ལས་ཀྱི་ཕོ་ཉ་དགྲ་ལ་ཟློག༔ ཕོ་རྒྱུད་ཁྲོ་བོའི་དྲག་སྔགས་དགྲ་ལ་ཟློག༔ མོ་རྒྱུད་མ་མོའི་ཐུན་སྔགས་དགྲ་ལ་ཟློག༔ གཤིན་རྗེ་དྲེགས་པའི་འཁོར་ལོ་དགྲ་ལ་ཟློག༔ ཞང་ཞུང་ཛོ་ཟོར་འཕེན་པ་དགྲ་ལ་ཟློག༔
འབྱུང་པོས་ཐོད་ཟོར་འཕེན་པ་དགྲ་ལ་ཟློག༔ དྲང་སྲོང་གཟའ་ཡི་དུག་མདའ་དགྲ་ལ་ཟློག༔ བདུད་ཀྱིས་ཁྲམ་ཁ་འདེབས་པ་དགྲ་ལ་ཟློག༔ བཙན་གྱིས་གཟེར་ནད་གཏོང་བ་དགྲ་ལ་ཟློག༔ ཀླུ་ཡིས་གཏད་དུ་བཅུག་པ་དགྲ་ལ་ཟློག༔ ས་བདག་ཞ་གྲུམ་གཏོང་བ་དགྲ་ལ་ཟློག༔ མ་མོས་རིམས་ནད་གཏོང་བ་དགྲ་ལ་ཟློག༔ གཉན་གྱི་ལྷོག་ཡམས་དམར་ནད་དགྲ་ལ་ཟློག༔ གནོད་སྦྱིན་ཟ་ཁ་སྟོན་པ་དགྲ་ལ་ཟློག༔ རྒྱལ་འགོང་སྨྱོ་འབོག་འཁྲུགས་པ་དགྲ་ལ་ཟློག༔
དམུ་ཡིས་གནམ་རྡོ་འཕེན་པ་དགྲ་ལ་ཟློག༔ བནྡེས་སྔགས་ཟོར་འཕེན་པ་དགྲ་ལ་ཟློག༔ བོན་པོས་གཏོར་ཟོར་འཕེན་པ་དགྲ་ལ་ཟློག༔ སྔགས་པས་ཀོང་ཟོར་འཕེན་པ་དགྲ་ལ་ཟློག༔ སྐྱེ་བོས་མདའ་ཟོར་འཕེན་པ་དགྲ་ལ་ཟློག༔ བུད་མེད་དམོད་ཟོར་འཕེན་པ་དགྲ་ལ་ཟློག༔ གནམ་ནས་དལ་ཁ་འབེབས་པ་དགྲ་ལ་ཟློག༔ ས་ནས་དུག་མདའ་ལངས་པ་དགྲ་ལ་ཟློག༔ ཕྱོགས་ནས་དམག་ཆེན་གཡོས་པ་དགྲ་ལ་ཟློག༔ ཇག་པས་རྟ་ཁ་བསིགས་པ་དགྲ་ལ་ཟློག༔
རྐུན་མས་ཤ་ཆིངས་ཁུར་བ་དགྲ་ལ་ཟློག༔ སྐག་དང་སྤར་ཁ་བདུན་ཟུར་དགྲ་ལ་ཟློག༔ སྨེ་བ་དབང་ཐང་ཉམས་པ་དགྲ་ལ་ཟློག༔ རླུང་རྟའི་རྒྱ་མ་ཆག་པ་དགྲ་ལ་ཟློག༔ ཕུང་སྲི་གྲི་སྲི་ལངས་པ་དགྲ་ལ་ཟློག༔ རྒྱལ་པོའི་བཀའ་ཡིས་ཆད་པ་དགྲ་ལ་ཟློག༔ ལོ་ཉེས་སད་སེར་ཐམས་ཅད་དགྲ་ལ་ཟློག༔ གོད་ཁ་གྱོད་བྱུར་ཐམས་ཅད་དགྲ་ལ་ཟློག༔ མི་ཁ་བྲམ་མཆུ་ཐམས་ཅད་དགྲ་ལ་ཟློག༔ དུར་སྒོ་གཤེད་སྒོ་བྱེ་བ་དགྲ་ལ་ཟློག༔
ན་སྲི་འཆི་སྲི་ཐམས་ཅད་དགྲ་ལ་ཟློག༔ ནད་རིགས་བཞི་བརྒྱ་རྩ་བཞི་དགྲ་ལ་ཟློག༔ གདོན་རིགས་སུམ་བརྒྱ་དྲུག་ཅུ་དགྲ་ལ་ཟློག༔ བགེགས་རིག་སྟོང་ཕྲག་བརྒྱད་ཅུ་དགྲ་ལ་ཟློག༔ ཡེ་འདྲོག་སུམ་བརྒྱ་དྲུག་ཅུ་དགྲ་ལ་ཟློག༔ གློ་བུར་བརྒྱད་ཅུ་རྩ་གཅིག་དགྲ་ལ་ཟློག༔ དུས་མིན་འཆི་བ་རྣམ་བརྒྱད་དགྲ་ལ་ཟློག༔ བྱིས་པའི་གདོན་ཆེན་བཅོ་བརྒྱད་དགྲ་ལ་ཟློག༔ མི་མཐུན་རྐྱེན་ངན་བར་ཆད་བདུད་ཀྱི་ཚོགས༔ བཟློག་གོ་དྲག་པོའི་ཟོར་ཆེན་འདི་ཡིས་ཟློག༔
བསྒྱུར་རོ་དམ་ཉམས་དགྲ་བོའི་སྟེང་དུ་སྒྱུར༔ བྷྱོཿ ལྷ་ཡི་བུ་མོ་དུང་གི་མཆེ་བ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ ཀླུ་ཡི་བུ་མོ་དུག་གི་ཁ་ཕྲུ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ བདུད་ཀྱི་བུ་མོ་ནད་ཀྱི་རྐྱལ་པ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ བཙན་གྱི་བུ་མོ་ཁྲག་གི་རལ་པ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔
སྲིན་པོའི་བུ་མོ་ཟངས་ཀྱི་གདོང་པ་ཅན༔ དེ་རིང་དམར་ཆེན་གཏོར་མའི་ཟོར་སྣ་དྲོངས༔ མྱུར་མགྱོགས་ཆེན་མོ་གདུག་པའི་བུ་མོ་ལྔ༔ དེ་རིང་དམ་ཉམས་དགྲ་ལ་ཟ་ཁ་སྟོན༔ དགྲ་བགེགས་ཐམས་ཅད་རྩད་གཅོད་ཕྲིན་ལས་མཛོད༔ ཨོྃ་ཀ་ལ་ཀ་ལ་དུང་དུང་ཨེ་ཐུན་བྷྱོ་བྷྱོ་དགྲ་བགེགས་བྱད་མ་ཟློག་ཟློག༔ ཀ་ལི་ར་ཏྲི་ཤནྟ་པ་ར་ནན་བྲིང་བྲིང་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ མ་ཧཱ་ཀཱ་ལ་སིངྷ་མུ་ཁ་སི་ན་ར་མ་བྷྱོ་བྷྱོཿ དགྲ་བོ་བྱད་མ་ཟློག་ཟློག༔
ཀི་ཀིང་ཧྲི་ཤག་རུ་རཾ་ནྲྀ་ཏྲི་མྱོག་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ ཤུ་ལ་ཨེ་ཧཾ་མ་རུ་རྩེ་ཙ་ཏྲི་ཡ་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ གིང་ཀ་ར་ཡཀྴ་དྷེ་ཝ་རཀྴ་པྲ་མ་ཤ་ལ་ཏྲི་ཏྲི་ཛྭ་ལ་ཡ་བྷྱོ་བྷྱོཿ དགྲ་བོ་བྱད་མ་ཟློག་ཟློག༔ དྷེ་ཝ་མ་ཏྲི་ནཱ་ག་མ་ཏྲི་དུ་པྲ་མ་མ་ཏྲི་ཤུ་ལ་ཡ་མ་ཏྲི་རཀྴ་མ་ཏྲི་སརྦ་རཀྵ་ཀ་ཎ་ཥ་ས་མ་ཡ་བྷྱོ་བྷྱོཿ དགྲ་བོ་བྱད་མ་མཱ་ར་ཡ་ཟློག་ཟློག༔ ཨ་ཡ་མ་དུ་རུ་ཙ་ཤ་གྷནྡྷ་རེ་ཨ་སུ་རེ་ཀིན་ན་རེ་གྷ་རུ་ཏྲ༔ མ་ཧོ་རཱ་ག་དུ་ཁ་བིཥྞི་ཥ་བྷྱོ་བྷྱོཿ
དགྲ་བོ་བྱད་མ་ཐམས་ཅད་ཟློག་ཟློག༔ མཱ་ར་ཡ་ནན༔ ཧཱུྃ་ལཾ་ལཾ་སཏྭཾ་བྷ་ཡ་ནན༔
ཞེས་གཏོར་མ་དགྲ་ཕྱོགས་སུ་འཕང་ངམ་ཕུལ་བ་གལ་ཆེ་ན་ཟོར་ཐབ་ཏུ་འཕང་༔ འདི་བསྐུལ་ཟོར་བཟློག་པ་ཞེས་སྟེ༔ ཐོག་མར་གཏོར་མ་ལྷ་ཡི་ངོ་བོ༔ བར་དུ་གཏོར་མ་དགྲ་བགེགས་ཀྱི་ངོ་བོ༔ ཐ་མ་གཏོར་མ་ཤ་ཁྲག་གི་ངོ་བོ༔ སླད་མར་གཏོར་མ་མཚོན་ཆའི་ངོ་བོ༔ རྗེས་ནས་གཏོར་མ་ཏིང་ངེ་འཛིན་གྱི་ངོ་བོ་དང་བཅས་ལུགས་ལྔ་ལས༔
ཐོག་མར་འབག་བསང་སྐབས་གཏོར་མ་དེ་ལྷ་དང་༔ བར་དུ་དགྲ་བགེགས་བཀུག་ཅིང་བསྟིམ༔ ཐིམ་པའི་ངོ་བོ་དེ་རང་བཞིན་གྱི་མཚོན་ཆས་གཏུབས་ནས་ཤ་ཁྲག་གི་ངོ་བོར་བསམ༔ དེ་དག་ཆོས་སྐྱོང་རྣམས་ཀྱིས་བཞེས་པའི་ལྷག་མ་ཕྲན་ཙམ་ལུས་པ་དེ་ཆོས་སྐྱོང་རྣམས་ཀྱི་ཁ་ཕྲུ་ཡིས་བྱིན་བརླབས་པས་མཚོན་ཆ་སྣ་ཚོགས་སྒྱོགས་ཆེན་ལྟ་བས་མི་བཟོད་པའི་རང་བཞིན་དུ་བསམ༔ བསྐུལ་ཞིང་འཕང་པའི་ཚེ་དགྲ་བགེགས་རྣམས་ལ་ཕོག་པས་བྱད་མ་རྩད་ནས་བརླགས་ཏེ་མིང་ཡང་མེད་པར་བསམ༔ དགྲ་བོའི་ཚེ་བསོད་དབང་ཐང་རང་ལ་བསྡུ༔ རྗེས་ཤེས་མཚོན་ཆ་དང་དགྲ་བོ་མི་དམིགས་པའི་ངང་ལ་མཉམ་པར་བཞག༔ དེ་ཡང་དམག་བསྐུལ་ཟོར་གཉིས་སོ་སོར་བྱ་ན༔ ཟུར་དུ་གཏོར་ཟློག་བསྡུས་པའི་བཟློག་ཆུང་ཞིག་བཟོས༔ རྦད་ན་ཟོར་བཟློག་སྐབས་གདན་ཆོས་འབྱུང་གི་སྟེང་དུ་དཔལ་གཏོར་གྲི་རིས་ཅན་བཞག་ཀྱང་རུང་༔
གཏོར་འབུལ་ཐམས་ཅད་གཞུང་བཞིན་བྱས༔ ཟོར་རྣམས་རྩང་དང་ཚེ་ཉུངས་ཀུན་ཀྱང་འཛུགས་དམོད་པའི་ལས་རང་གཞུང་ལྟར་གཅེས༔ ཁྱད་པར་ཆོས་སྐྱོང་དྲག་པོ་སྡེ་ལྔའི་བསྐང་གསོལ་འདི་ཤིན་ཏུ་བཀའ་གཉན་པས་རྩལ་གྲགས་ཆེ་བ་གལ་ཐོད་ཐོད་ཏུ་མི་བཏང་༔ བསྐང་གཏོར་དང་གཏོར་ཟོར་མི་ལ་མི་སྦྱིན༔ བྱེ་བྲག་ཏུ་དམ་ཉམས་རྣམས་ཀྱི་དོན་དུ་ཆོས་སྐྱོང་མི་བཏང་༔ རིགས་ཀྱི་བརྒྱུད་པ་འཛིན་པ་དང་༔ གཙུག་ལག་ཁང་ཆོས་རྗེ་རྣམས་ཀྱི་སྒར་གཞིས་མ་གཏོགས་གང་ཡང་བཏང་བར་མི་བྱ༔ དཔེ་དང་གདམས་པ་མི་སྦྱིན་གལ་སྲིད་བསྐང་གསོལ་གཞུང་རྣམས་གཞན་དོན་དུ་བྱ་རུང་ལས་ཀྱི་བསྐུལ་པ་མི་བཏང་༔ ཁཱ་ཧིའི་མཚམས་ནས་བཞེངས་བསྐུལ་སྤྱི་འགྲོས་དང་༔ དེ་ནས་ལས་མཐའི་བཟློག་བྱང་ཙམ་བྱ༔
དེ་བས་མང་བ་གཞན་དུ་མི་བྱ༔ རིག་འཛིན་རྡོ་རྗེ་སློབ་དཔོན་བཀའ་མེད་པར་དཔེ་དང་གདམས་པ་མི་སྦྱྀན༔ ཅི་ཞེ་ན་སློབ་མ་སྣོད་དང་ལྡན་མི་ལྡན་པས་བསྐུལ་དུ་མི་ཐུབ༔ དཔལ་ཡེ་ཤེས་ཀྱི་མགོན་པོ་ཆེན་པོ་འདི་བཞེངས་དཀའ༔ ལེགས་ལྡན་ཞིང་སྐྱོང་འབར་བ་འདི་བཀའ་གཉན༔ དྲང་སྲོང་གཟའ་བདུད་ནག་པོ་འདི་མཐོང་བས་དུག་ཆེ༔ བཙན་རྒོད་གནོད་སྦྱིན་འབར་བ་འདི་སྟོབས་དང་དྲག་རྩལ་ཆེ༔ གནོད་སྦྱིན་རྒྱལ་པོ་དཔེ་དཀར་གདེང་ཆེ་ལ་ཞེ་ནག༔ དེ་བས་ན་བསྐྱེད་རྫོགས་ཀྱི་གདེང་མེད་པ་རྣམས་ཀྱིས་སྤྱོད་དུ་མི་ཐུབ་པའི་རྒྱུ་དེ་ལྟར་སྣང་ངོ་༔ དངོས་བློའི་དད་པ་དམ་ཚིག་འདུན་པ་གཙང་བ་རྣམས་ལ་བྲན་བཞིན་དུ་མཆིས་པར་འགྱུར་རོ༔
ས་མ་ཡ༔ ཨེ་མཿ མངོན་སྤྱོད་ཕུལ་བྱུང་ཤེས་རབ་སྤུ་གྲིའི་མཚོན༔ དགྲ་བགེགས་སྡིག་ཅན་རྣམས་ལ་ཕྱུང་ཞིང་བརྡེག༔ ལས་ཀྱི་རླུང་དང་གནམ་ལྕགས་འཁྱུག་པའི་ཐོག༔ གང་ལ་བཏབ་ཀྱང་འགོག་མེད་རྩལ་པོ་ཆེ༔ གང་གིས་མི་བཟློག་ལས་ཀྱི་སྒྱོགས་པོ་ཆེ༔ མ་འོངས་ཡང་མཐའ་དུས་ཀྱི་མཐའ་གྱུར་ཚེ༔ བསྟན་དགྲ་སྒོས་དགྲ་བསྒྲལ་བའི་མཚོན་ཆར་ཤོག༔ དཔལ་གྱི་མཆིམས་ཕུར་མི་ནུབ་ཨ་ཐཾ་རྒྱ༔
བཀའ་ཡི་ཆོས་འདི་དམ་ཅན་སྡེ་ལྔས་སྐྱོངས༔ དམ་མེད་བདུད་ཀྱི་ལག་ཏུ་མ་ཤོར་གཏད༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ མི་ནུབ་རྒྱ༔
སྔགས་འཆང་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཕོ་ཁྱི་ལོར་བོད་ཡུལ་བསམ་ཡས་མཆིམས་ཕུའི་ཀེའུ་ཚང་ནས་གདན་དྲངས་ཤིང་མེ་ཕོ་རྟ་ཡི་ལོ་ལ་སྦས་ཡུལ་བདུད་འདུལ་གསང་སྔགས་གླིང་དུ་ཟངས་ཤོག་དམར་པོ་ནས་ཞལ་བཤུས་སོ།། །། ཐ༽བཀའ་བརྒྱད་གསང་བ་ཟིལ་གནོན་ལས༔ ཞུན་མར་སྨོན་ལམ་བཞུགས་སོ།། །། གསང་བ་ཟིལ་གནོན་ལྷ་ལ་འདུད༔ བདག་འདྲ་པདྨ་འབྱུང་གནས་ཀྱིས༔ དཀྱིལ་འཁོར་བྱ་བ་རྫོགས་ནས་ནི༔ སྨོན་ལམ་དགའ་སྟོན་རིམ་པ་བསྟན༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ དཀྱིལ་འཁོར་བྱ་བ་མཐར་ཕྱིན་ནས༔
དགའ་སྟོན་ཚོགས་ཀྱི་འཁོར་ལོ་དང་༔ དཀྱིལ་འཁོར་མདུན་དུ་མར་མེ་བརྒྱ༔ གཏམས་ཤིང་མཆེད་ལྕམ་འདུས་བྱས་ཏེ༔ རྡོ་རྗེ་སློབ་དཔོན་གཟུངས་མ་དང་༔ དཀྱིལ་འཁོར་གཉན་གྱི་དམ་ཚིག་ཉམས༔ ཕྱི་ནང་སྒྲིབ་དང་བཤགས་པ་དང་༔ ནམ་ཡང་གཅིག་ཏུ་འཚོགས་པའི་ཕྱིར༔ བཤགས་པ་སྨོན་ལམ་འདི་ལྟར་བརྗོད༔ ཐམས་ཅད་པུས་བཙུགས་ཐལ་མོ་སྦྱར༔ ཨོཾ་ཨཱཿཧཱུྃ༔
ཨོཾ་ལས་ཀོང་བུ་རིན་པོ་ཆེ་ཆོས་ཀྱི་དབྱིངས་དང་མཉམ་པར་གྱུར་ཅིག༔ ཨཱཿལས་མར་ཁུ་འདོད་ཡོན་ལྔའི་རང་བཞིན་རྒྱ་མཚོའི་ཀློང་དང་མཉམ་པར་གྱུར་ཅིག༔ ཧཱུྃ་ལས་སྡོང་བུ་ཡེ་ཤེས་ལྔ་ཡི་མེ་ཉི་ཟླ་ཆོས་ཀྱི་རང་བཞིན་ལྟར་གསལ་བར་གྱུར༔ ཧྲཱིཿདེ་ལས་མཆོད་པའི་ལྷ་ཚོགས་ཨཱ་ལོ་ཀེ་དཔག་ཏུ་མེད་པ་སྤྲོས་པས་སངས་རྒྱས་ཀྱི་ཞིང་རྡོ་རྗེ་སློབ་དཔོན་གསང་བའི་དཀྱིལ་འཁོར་ལ་འབུལ་བར་གྱུར༔ ཨོཾ་དྷརྨ་ཛྙཱ་ན་ཨཱ་ལོ་ཀེ་ཨཱཿཧཱུྃ༔ དེ་ནས་མགྲིན་གཅིག་ལ་འདི་སྐད་དོ༔ ཨེ་མ་ཧོཿ ཆོས་རྣམས་རང་བཞིན་སྐྱེ་མེད་རྣམ་དག་ཀྱང་༔ མ་རིག་དབང་གིས་བདག་འཛིན་སོ་སོར་ཕྱེས༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔
ཐུགས་དང་འགལ་བ་མཐོལ་བཤགས་བཟོད་པར་གསོལ༔ ལོངས་སྐུ་ཡེ་ཤེས་མ་འགགས་འཆར་བ་ལ༔ ངར་འཛིན་དབང་གིས་སྣ་ཚོགས་རྟག་ཆད་འཛིན༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔ གསུང་དང་འགལ་བ་མཐོལ་བཤགས་བཟོད་པར་གསོལ༔ སྣ་ཚོགས་སྤྲུལ་སྐུ་རང་བྱུང་རྩོལ་བྲལ་བ༔ ཡིད་དཔྱོད་བློ་ཡིས་འཁོར་འདས་རིས་སུ་ཕྱེས༔ རྡོ་རྗེ་སློབ་དཔོན་དཀྱིལ་འཁོར་གཟུངས་དག་གི༔ སྐུ་དང་འགལ་བ་མཐོལ་བཤགས་བཟོད་པར་གསོལ༔ དཀྱིལ་འཁོར་གཅིག་ཏུ་དམ་ཚིག་བཀའ་མནོས་པས༔
རྡོ་རྗེ་མཆེད་དང་ལྕམ་དྲལ་གྲོགས་རྣམས་ལ༔ ལོག་ལྟ་སྐྱོན་གྱུར་མ་དག་ཅི་མཆིས་པ༔ དེང་ནས་བཟུང་སྟེ་མཐོལ་བཤགས་བཟོད་པར་གསོལ༔ ཕྱི་ནང་རྩ་བ་ཡན་ལག་དམ་ཚིག་དང་༔ སྡོམ་པ་ཉམས་དང་འགལ་བར་གྱུར་པ་དང་༔ མཆོད་རྫས་མ་ཚང་འབྱོར་རྫས་ཆུང་བ་སོགས༔ བག་མེད་ཅི་མཆིས་མཐོལ་བཤགས་བཟོད་པར་གསོལ༔ ཨོཾ་བཛྲ་ས་ཏྭ་ཧཱུྃ༔ ཨེ་མ་ཧོཿ བླ་མེད་གསང་བ་མཆོག་གི་དཀྱིལ་འཁོར་ལ༔
བདག་ལུས་ལོངས་སྤྱོད་དགེ་རྩ་ཕྱི་ནང་བཅུ༔ རང་བྱུང་གསལ་བའི་སྒྲོན་མེ་སྦར་ཏེ་འབུལ༔ ཀུན་གཞི་རྣམ་དག་སྐྱེ་མེད་ཀོང་བུ་རུ༔ ཀ་དག་ཁྲེགས་ཆོད་གཤིས་ཀྱི་མར་ཁུས་བཀང་༔ ལྟ་བ་ཟང་ཐལ་འོད་གསལ་སྒྲོན་མེ་འདི༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔ སྣ་ཚོགས་རང་ཤར་མ་འགགས་ཀོང་བུ་རུ༔ ཡེ་ཤེས་ལྔ་ལྡན་དྲན་རིག་མར་ཁུས་བཀང་༔ སྣ་ཚོགས་འཛིན་མེད་རང་བྱུང་སྒྲོན་མེ་འདི༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔
རྩ་ཁམས་རྣམ་དག་འཁོར་ལོའི་ཀོང་བུ་རུ༔ བྱང་སེམས་བདེ་ཆེན་དགྱེས་པའི་མར་ཁུས་བཀང་༔ རླུང་སེམས་ཙིཏྟ་གསལ་བའི་སྒྲོན་མེ་སྦར༔ རྡོ་རྗེ་སློབ་དཔོན་དཀྱིལ་འཁོར་གཟུངས་ལ་འབུལ༔ ཧོཿ རྡོ་རྗེ་སློབ་དཔོན་གཉན་གྱི་དལ་བཟུང་ནས༔ རང་བྱུང་ཡེ་ཤེས་སྒྲོན་མེ་སྦར་བའི་ཚེ༔ མ་རིག་མུན་པའི་སྟོང་ཁམས་གསལ་བ་དང་༔ དམྱལ་བའི་ཟངས་ཁར་ནང་དུ་མི་ལྟུང་ཞིང་༔ ཉོན་མོངས་ལས་ཀྱི་དབང་དུ་མི་གཏོང་ཤོག༔
སྨོན་ལམ་རྟེན་འབྲེལ་ཞུན་མར་འདི་སྦར་བས༔ བདག་འཛིན་གཅོང་རོང་ཟབ་མོར་མི་ལྟུང་ཞིང་༔ རིགས་དྲུག་འཁོར་བའི་སྡུག་བསྔལ་མི་མྱོང་ཤོག༔ བསོད་ནམས་ཚོགས་ཆེན་ཞུན་མར་འདི་སྦར་བས༔ དཀྱིལ་འཁོར་གཉན་གྱི་མཆོད་པ་མི་ཉམས་ཤིང་༔ ཟག་མེད་ནམ་མཁའ་མཛོད་ལ་སྤྱོད་པར་ཤོག༔ ཧོཿ རྡོ་རྗེ་སློབ་དཔོན་དཀྱིལ་འཁོར་རིགས་ཀྱི་བདག༔ ཤེས་རབ་གཉན་གྱི་འབྲེལ་བའི་གཟུངས་མ་རྣམས༔ ཚེ་རབས་མི་འབྲལ་འགྲོགས་པའི་ཏིང་འཛིན་གྱིས༔
ས་གསུམ་དཀྱིལ་འཁོར་རྟེན་ལ་འཚོགས་པར་ཤོག༔ རྡོ་རྗེ་མཆེད་ལྕམ་འབྲེལ་བའི་དམ་ཚིག་ཅན༔ སྐྱེ་བ་འདི་དང་ཚེ་རབས་ཐམས་ཅད་དུ༔ དཀྱིལ་འཁོར་འདི་བཟུང་རྔ་ཡབ་དཔལ་རི་རུ༔ པད་འབྱུང་རྒྱལ་བའི་སྲས་སུ་འཚོགས་པར་ཤོག༔ འདའ་ཀ་རྡོ་རྗེའི་དམ་ཚིག་གཉན་པོ་ཡི༔ རྒྱུད་དང་ལུང་གི་འབྲེལ་བའི་སྐལ་ལྡན་རྣམས༔ ས་བཅུ་རྡོ་རྗེ་འཛིན་པའི་ས་ཐོབ་ཤོག༔ རྩ་གསུམ་བཀའ་འདུས་དཀྱིལ་འཁོར་ལྷ་ཡི་ཚོགས༔ ཚེ་རབས་རྟག་ཏུ་བདག་གི་ཡི་དམ་ལྷ༔
འཛིན་ཅིང་ཆོས་ཀྱི་སྒྲ་ཆེན་སྒྲོག་པར་ཤོག༔ སྨོན་ལམ་བཟང་པོ་རྟེན་འབྲེལ་བསླུ་མེད་ཀྱི༔ བདེན་ཚིག་སྐད་ཅིག་དུས་འདིར་འགྲུབ་པར་ཤོག༔ བསྔོ་བ་སྨོན་ལམ་བྱ་ཞིང་སློབ་དཔོན་ལ་ཕྱག་དང་བསྐོར་བ་བྱ༔ དགའ་སྟོན་གྱི་རྟེན་འབྲེལ་བཟང་པོ་བསྒྲིག༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ཕྱི་རབས་རྗེས་འཇུག་བུ་ཡི་དོན༔ རྫས་ཀྱི་རྟེན་འབྲེལ་བྱ་བ་གཅེས༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཁ་ཐཾ་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་པ་ཆོས་ཀྱི་རྒྱ་མཚོས་པདྨ་སྦས་པའི་ཚལ་ནས་གདན་དྲངས་ཤིང་པདྨ་ཆོས་གླིང་དུ་ཞལ་བསྒྱུར་རོ༔ སརྦ་བྷ་ཝནྟུ།།
ད༽ཡིང་བག་ཆུཟོས་ཟིན། ༈ བླ་མའི་ཐུགས་སྒྲུབ་བར་ཆད་ཀུན་སེལ་ལས༔ གསོལ་འདེབས་བསམ་པ་ལྷུན་འགྲུབ་བཞུགས་སོ༔ ཨེ་མ་ཧོཿ ནུབ་ཕྱོགས་བདེ་ཆེན་དག་པའི་ཞིང་ཁམས་སུ༔ སྣང་མཐའི་སྤྲུལ་པ་འཛམ་བུ་གླིང་དུ་བྱོན༔ ཨོ་རྒྱན་དྷ་ན་ཀོ་ཤའི་མཚོ་ལས་འཁྲུངས༔ ཨིནྡྲ་བྷཱུ་ཏིས་རྒྱལ་སྲིད་མངའ་གསོལ་མཛད༔ ཟ་ཧོར་རྒྱལ་པོའི་བསྟན་པ་ཆོས་ལ་བཙུད༔ འགྲོ་བའི་མགོན་པོ་ཨོ་རྒྱན་རིན་པོ་ཆེ༔
གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྒྱལ་སྲིད་སྤངས་ནས་དུར་ཁྲོད་གནས་བརྒྱད་བྱོན༔ ཏ་ན་ག་ཎའི་སྦྱོར་སྒྲོལ་སྤྱོད་པ་མཛད༔ རྒྱ་གར་མུ་སྟེགས་དམག་ཚོགས་དམ་ལ་བཏགས༔ མནྡ་ར་སོགས་མཁའ་འགྲོའི་ཚོགས་དཔོན་མཛད༔ རྒྱ་གར་ཐམས་ཅད་རིན་ཆེན་གཏེར་གྱིས་བཀང་༔ རིག་འཛིན་གཙོ་བོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཐུགས་རྗེའི་དགོངས་པས་བོད་ལ་གཟིགས་པའི་ཚེ༔ བལ་བོད་མཚམས་སུ་ལྷ་སྲིན་དམ་ལ་བཏགས༔ མཁན་སློབ་ཆོས་གསུམ་བོད་ལ་ཉི་མ་ཤར༔ བསམ་ཡས་ལ་སོགས་མཐའ་འདུལ་ཡང་འདུལ་གྲུབ༔ མདོ་སྔགས་གཉིས་ཀྱི་ཆོས་ཀྱི་སྒྲོན་མེ་སྦར༔ ཐུགས་རྗེའི་བདག་ཉིད་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསམ་ཡས་མཆིམས་ཕུར་བདེ་འདུས་སྒྲུབ་ཆེན་མཛད༔ རྗེ་འབངས་རྒྱ་མཚོར་ཆོས་ཀྱི་བཀའ་ཆེན་ཕབ༔
སྐུ་ཚབ་ཉེར་ལྔ་བོད་ཀྱི་དོན་ལ་བཞག༔ དགོངས་བརྡ་ནམ་མཁའ་རྒྱ་མཚོའི་ཤོག་སེར་ལ༔ ཡེ་ཤེས་ལྔ་ལྡན་ཚོམ་བུའི་ཚུལ་དུ་ཟུག༔ ཁ་བྱང་ཡང་བྱང་ལུང་བྱང་རྒྱ་ཆེན་བསྡམས༔ དུས་གསུམ་ཀུན་མཁྱེན་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཁྲ་འབྲུག་རྩ་གསུམ་བཀའ་འདུས་ཞལ་ཕྱེས་ཚེ༔ མནྡ་ར་བ་མཁའ་སྤྱོད་གནས་ནས་བྱོན༔ དཀྱིལ་འཁོར་བྱིན་འབེབས་བཀྲ་ཤིས་མཐའ་རྟེན་མཛད༔
འགྲོ་དོན་མཐར་ཕྱིན་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཐུགས་སྲས་ལྔ་དང་རྗེ་འབངས་ཉེར་ལྔ་ལ༔ ཞལ་གདམས་དོན་ཚན་མ་འོངས་ལུང་བསྟན་བཞག༔ འཛམ་གླིང་ཁམས་ཀུན་རིན་ཆེན་གཏེར་གྱིས་བཀང་༔ ལྷོ་ནུབ་གདོང་དམར་སྲིན་པོའི་ཁ་གནོན་མཛད༔ ཐུགས་རྗེས་བོད་ཀྱི་སེམས་ཅན་དོན་ལ་གཟིགས༔ གྲུབ་ཐོབ་རྒྱལ་པོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐལ་ལྡན་ལས་ཅན་གསོལ་བ་བཏབ་པའི་ཚེ༔ ནངས་རེ་དགོང་རེ་བོད་ཀྱི་དོན་ལ་བྱོན༔ ཡར་མར་ཚེས་བཅུའི་དུས་སུ་དངོས་སུ་བྱོན༔ རིག་འཛིན་རྣམས་ཀྱི་ཞལ་མཇལ་ལུང་བསྟན་གནང་༔ གནས་ཆེན་དུས་བཟང་མཁའ་འགྲོའི་ཚོགས་དཔོན་མཛད༔ གཏན་གྱི་སྐྱབས་མཆོག་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཏེར་ལ་དབང་སྒྱུར་སྨིན་གྲོལ་དཀྱིལ་འཁོར་གྱི༔
ཆོས་ཀྱི་འཁོར་ལོ་བསྐོར་བར་བསྐུལ་བའི་ཚེ༔ རིག་འཛིན་མཁའ་འགྲོ་མདུན་གྱི་ནམ་མཁར་བཞུགས༔ བྱིན་འབེབས་དབང་བསྐུར་བཀྲ་ཤིས་རབ་གནས་མཛད༔ མཆོག་ཐུན་དངོས་གྲུབ་འབྱུང་བར་ཐེ་ཚོམ་མེད༔ བྱིན་རླབས་ཀུན་འདུས་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དེང་ནས་བཟུང་སྟེ་བྱང་ཆུབ་མ་ཐོབ་བར༔ རིགས་དང་དཀྱིལ་འཁོར་ལྷག་པའི་ལྷར་གྱུར་ནས༔ བདེ་གཤེགས་ཀུན་འདུས་རྩ་གསུམ་བདག་གྱུར་པའི༔
ཕྲིན་ལས་འགྲོ་འདྲེན་དཔལ་དུ་འབྱུང་གྱུར་ཅིག༔ ཨོྃ་གུ་རུ་བཛྲ་ཡོ་གི་ནི་སིདྡྷི་ཕ་ལ་ཧཱུྃ༔ ཞེས་གསོལ་འདེབས་འདི་ཨོ་རྒྱན་རྩ་གསུམ་གླིང་པས་བསམ་ཡས་མཆིམས་ཕུ་ནས་གདན་དྲངས་པའོ། སརྦ་མངྒ་ལཾ།། །། ན༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས༔ སྤྱི་དྲིལ་གསོལ་འདེབས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང་བཞུགས་སོ། རྩ་གསུམ་བདེ་གཤེགས་ཀུན་འདུས་ལྷ་ལ་འདུད། དེ་ལ་རྩ་གསུམ་ཀུན་འདུས་ཀྱི་རྒྱབ་ཆོས་གསོལ་འདེབས་བསམ་པ་ལྷུན་འགྲུབ་མའི་ལྷ་ཚོགས་སྤྱི་དྲིལ་གྱི་ལས་བྱང་ཆོག་ཁྲིགས་སུ་བསྡེབས་པ་ལ་གསུམ། སྔོན་འགྲོ་དངོས་གཞི་རྗེས་ཀྱི་རིམ་པའོ། དང་པོ་ནི།
གཞུང་ལས། ཐོག་མར་འཇུག་པའི་ཆོས་ལ་རྣམ་པ་དྲུག༔ དང་པོ་སྐྱབས་སེམས་ཡན་ལག་བདུན་པ་དང་༔ བགེགས་བསྐྲད་མཚམས་གཅོད་མཆོད་པ་བྱིན་རླབས་སོ༔ དང་པོ་བྱིན་དབབ་སྐྱབས་སུ་འགྲོ་བ་ནི། ན་མོ༔ གདོད་ནས་རྣམ་དག་སངས་རྒྱས་ཆོས་ཀྱི་སྐུ༔ བརྒྱད་ཁྲི་བཞི་སྟོང་དམ་ཆོས་ལོངས་སྤྱོད་རྫོགས༔ གང་འདུལ་དེར་སྟོན་དགེ་འདུན་སྤྲུལ་པའི་སྐུ༔ དཀོན་མཆོག་སྐུ་གསུམ་དབྱེར་མེད་ཨོ་རྒྱན་རྗེ༔
གསོལ་འདེབས་སྐྱབས་གསོལ་བརྩེ་ཆེན་ཐུགས་རྗེས་གཟིགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རིག་འཛིན་བདེ་གཤེགས་འདུས་པ་བླ་མའི་སྐུ༔ ཆེ་མཆོག་ཡི་དམ་འདུས་པ་བླ་མའི་གསུང་༔ མཁའ་འགྲོ་བདེ་ཆེན་འདུས་པ་བླ་མའི་ཐུགས༔ ནོར་ལྷ་འདུས་པ་བླ་མའི་ཡོན་ཏན་གཏེར༔ ཆོས་སྐྱོང་འདུས་པ་བླ་མའི་ཕྲིན་ལས་རྩལ༔ རྩ་གསུམ་ཀུན་འདུས་གུ་རུ་རིན་པོ་ཆེ༔ གསོལ་འདེབས་སྐྱབས་གསོལ་བརྩེ་ཆེན་ཐུགས་རྗེས་གཟིགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མཐོང་གྲོལ་སྐུ་ཡི་གཟི་བརྗིད་འོད་དུ་འབར༔ ཕྱོགས་བཅུའི་བདེ་གཤེགས་ཐམས་ཅད་སྤྲིན་ལྟར་གཏིབས༔ ཐོས་གྲོལ་གསུང་གི་སྒྲ་དབྱངས་ཐེག་ཆེན་མཛོད༔ སྣ་ཚོགས་འགྲོ་འདུལ་ཆོས་སྒྲ་འབྲུག་སྟོང་ལྡིར༔ ཚོར་གྲོལ་ཐུགས་ཀྱི་དགོངས་པ་རིས་མེད་གསལ༔ རྩོལ་མེད་རང་བྱུང་ཡེ་ཤེས་ལྷང་གིས་སྟོན༔ དྲན་པ་ཙམ་གྱིས་མཐུ་དཔུང་བྱིན་རླབས་བསྐྱེད༔ ཚད་མེད་ཐུགས་རྗེ་མངའ་བའི་གུ་རུ་རྗེ༔ གསོལ་འདེབས་སྐྱབས་གསོལ་བརྩེ་ཆེན་ཐུགས་རྗེས་གཟིགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
བདག་སོགས་ཁམས་གསུམ་རིགས་དྲུག་སེམས་ཅན་ཀུན༔ འདི་ཕྱིའི་རེ་ལྟོས་སྐྱིད་སྡུག་ཁྱེད་ཤེས་པས༔ བརྩེ་ཆེན་ཐུགས་རྗེས་ནམ་ཡང་མི་གཏོང་ཞིང་༔ སྨིན་གྲོལ་དབང་དང་དངོས་གྲུབ་དུས་འདིར་སྩོལ༔ རིག་གྲོལ་སྐུ་ལས་ཡེ་ཤེས་འོད་དཔུང་འབར༔ ལས་ཉོན་རྟོག་སྒྲིབ་གཞོབ་དུད་ཐུ་ལུ་ལུ༔ མྱོང་གྲོལ་ཐུགས་རྗེའི་བྱིན་རླབས་ཆར་རྒྱུན་གྱིས༔ དབང་བཞིའི་དོན་རྒྱུད་ཉམས་རྟོགས་ཡ་ལ་ལ༔ བཏགས་གྲོལ་ཟབ་དོན་ཚིག་བརྒྱུད་མན་ངག་རྣམས༔ ཆོས་དང་རང་རྒྱུད་འདྲེས་པར་བྱིན་གྱིས་རློབས༔
ཚེ་འདིར་རང་རིག་ཆོས་སྐུ་མངོན་གྱུར་ནས༔ ལོངས་སྤྱོད་སྤྲུལ་སྐུའི་འགྲོ་དོན་མཐར་ཕྱིན་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
གཉིས་པ་སེམས་བསྐྱེད་པ་ནི། ཀྱཻཿ བདེ་གཤེགས་མ་ཧཱ་གུ་རུ་དགོངས་སུ་གསོལ༔ བདག་གི་ཕ་ཁྱེད་སྙིང་ནས་སྒྲུབ་ལགས་ན༔ སྐུ་ཡི་ཕྱག་རྒྱ་ལུས་ལ་རྫོགས་པ་དང་༔ གསུང་གི་ནུས་རྩལ་ངག་ལ་སྨིན་ནས་སུ༔ ཐུགས་ཀྱི་ཡེ་ཤེས་དགཽངས་པ་མངོན་གྱུར་ནས༔
མཐའ་མེད་འཁོར་བར་འཁྱམས་པའི་ཕ་མ་རྣམས༔ གང་ལ་གང་འདུལ་ཕྲིན་ལས་རྣམ་པ་བཞི༔ བྱང་ཆུབ་མཆོག་ཏུ་འགོད་པར་སེམས་བསྐྱེད་ནས༔ གུ་རུ་ཡིད་བཞིན་ནོར་བུའི་ཐུགས་རྗེ་ཡིས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གསུམ་པ་ཡན་ལག་བདུན་པ་ནི༔ ཧཱུྃ༔ མ་ཧཱ་གུ་རུ་བདེ་ཆེན་ཆོས་ཀྱི་རྗེ༔ དུས་གསུམ་སངས་རྒྱས་ཀུན་གྱི་ངོ་བོ་ཉིད༔ རྒྱལ་བ་སྲས་དང་བཅས་པ་ཐམས་ཅད་ལ༔
ལུས་ངག་ཡིད་གསུམ་གུས་པས་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཆོད་པའི་བྱེ་བྲག་དཔག་མེད་ཅི་བགྱིས་པ༔ ཀུན་ཏུ་བཟང་པོའི་མཆོད་སྤྲིན་ཆེན་པོ་ལྟར༔ ཕྱི་ནང་གསང་བའི་མཆོད་པ་རྒྱ་མཚོ་རྣམས༔ ཨོ་རྒྱན་གུ་རུ་འཁོར་དང་བཅས་ལ་འབུལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདག་གཞན་འགྲོ་དྲུག་ལུས་ངག་ཡིད་གསུམ་གྱིས༔ ཚེ་རབས་ཐོགས་མེད་དུས་ནས་ད་ལྟའི་བར༔ མི་དགེ་སྡིག་པའི་ལས་རྣམས་ཅི་མཆིས་པ༔
རྗེ་བཙུན་མ་ཧཱ་གུ་རུའི་སྤྱན་སྔར་བཤགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བླ་མ་རིག་འཛིན་རྒྱལ་བ་སྲས་བཅས་ཀྱི༔ དཔག་མེད་དགེ་བའི་ཚོགས་གཉིས་གཏེར་ཆེན་འདི༔ ཡོན་ཏན་དཔག་ཡས་ལྷུན་འབྱམས་ཡོངས་མངའ་བར༔ བདག་ཅག་གུས་པས་རྗེས་སུ་ཡི་རང་ངོ་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུའི་བྱིན་རླབས་ཐུགས་རྗེ་རྒྱ་མཚོ་ཡིས༔ འགྲོ་དྲུག་མང་པོ་སོ་སོའི་སྒྲ་སྐད་དུ༔ དྲི་མེད་གསུང་གི་བདུད་རྩི་བླ་མེད་ཀྱིས༔
ཆོས་ཀྱི་འཁོར་ལོ་རྟག་པར་བསྐོར་དུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་འཆི་མེད་རྡོ་རྗེའི་སྐུ༔ མ་གྱུར་འགྲོ་བ་ཐུགས་རྗེས་སྐྱོང་བའི་ཕྱིར༔ ཇི་སྲིད་འཇིག་རྟེན་འཁོར་བ་མ་སྟོངས་བར༔ ཐུགས་རྗེ་མྱ་ངན་མི་འདའ་བཞུགས་སུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བླ་མ་བདེ་གཤེགས་རྒྱལ་བ་སྲས་བཅས་ལ༔ ཕྱག་འཚལ་མཆོད་སོགས་དགེ་ཚོགས་ཅི་མཆིས་པ༔ འགྲོ་ཀུན་རྫོགས་པའི་སངས་རྒྱས་འཐོབ་བྱའི་ཕྱིར༔
དམིགས་མེད་མཐའ་བྲལ་ཆོས་དབྱིངས་ཆེན་པོར་བསྔོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ལྔ་པ་བགེགས་བསྐྲད་པ་ནི། ཧཱུྃ༔ བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔ གཏོར་མ་ལེན་ཕྱིར་ལྷག་མེད་གནས་འདིར་མཆིས༔ ལན་གསུམ། ཨོཾ་བཛྲ་ཨངྐུ་ཤ་ཡ་ཛཿཛཿ
བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ དེ་ནས་ཁ་ཕྱིར་བསྟན་ལ། ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔ དེང་ཕན་དེ་དག་བྱང་ཆུབ་ལམ་དགོད་ཕྱིར༔ ཡིད་མཐུན་འདོད་ཡོན་མཆོད་སྦྱིན་འདི་ཁྱེར་ལ༔ གནས་འདིར་མ་འདུག་གཞན་དུ་བདེ་བར་དེངས༔ ཅི་སྟེ་མི་འགྲོ་གདུག་པའི་སེམས་འཆང་ན༔ བདག་ཉིད་དབང་ཆེན་དྲག་སྔགས་ཕྱུང་རྡེག་གིས༔ ཁྱོད་ཀྱི་ལུས་ངག་ཡིད་གསུམ་རྡུལ་དུ་བརླག༔
དེ་བས་རང་རང་གནས་སུ་ཕྱིར་དེངས་ཤིག༔ ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཅེས་བགེགས་གཏོར་བཏང་ལ་ཐུན་བརྡེག་ཅིང་༔ ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་པའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔
ཅི་སྟེ་མི་འགྲོ་འཚེ་བྱེད་ན༔ བདག་ཉིད་དཔལ་ཆེན་ཐུགས་ཁྲོས་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔ སྲས་མཆོག་ཁྲོ་ཆུང་བར་སྣང་གང་༔ མེ་ཡི་བྱ་ཁྱུང་ཕྱོགས་བཅུར་འཁྲིགས༔ དྲྭ་མིག་ལྕགས་སྡིག་གློག་ལྟར་འཁྱུག༔ འཁོར་ཡུག་མཚོན་ཆར་ཐོག་ལྟར་འབེབས༔ བགེགས་ཚོགས་ཐལ་བ་རྡུལ་དུ་བརླག༔ དེ་བས་བཀའ་ལས་མ་འདའ་ཞིག༔
ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨ་ཧཱུྃ༔ བཛྲ་ཧཱུྃ༔ རཀྴ་ཧཱུྃ༔ ཡཀྴ་ཧཱུྃ༔ ཨ་ཡ་མ་དུ་རུ་ཙ་ཤ་ན་མཱ་ར་ཡ་གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བྷནྡྷ་བྷནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ ལྔ་པ་མཚམས་གཅོད་པ་ནི། ཧཱུྃ༔ ང་ཉིད་གདོད་ནས་རབ་ཁྲོས་ཧེ་རུ་ཀཿ
ཀ་དག་ཐུགས་ལས་རྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་དྲག་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ སྲུང་མཚམས་མེད་པར་དུམ་བུ་གཅིག་པ་ནི༔ ཨེ་ཡི་མཁའ་ལྟར་ཁྱབ་པའི་གུར་ཁང་གྱུར༔ ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁྃ་རྃ་ཛྭ་ལ་རཀྵ་ཡེ་སྭཱ་ཧཱ༔ དྲུག་པ་མཆོད་པ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ༔ ཞེས་མཆོད་གཞི་ཁྱབ་པར་བསང་ཆུ་གཏོར་ཞིང༌། ཕྱི་མཆོད་ལ་དམིགས་ཏེ།
ཧཱུྃ༔ རིག་པའི་གྲུ་འཛིན་ཁྱོན་ལྟར་ཡངས་པའི་དབུས༔ ཕྱི་མཆོད་ལྷ་མོ་མེ་ཏོག་བདུག་སྤོས་མ༔ མར་མེ་དྲི་ཆབ་ཞལ་ཟས་རོལ་མོ་དང་༔ གཟུགས་མཛེས་ལང་ལིང་གར་མ་ཡིད་འོང་རིགས༔ ལྟ་ན་སྡུག་ཅིང་ཚུལ་བཟང་མཆོད་ཐོགས་ཚོགས༔ གྲངས་མེད་སྤྲུལ་པས་རྒྱལ་བ་མཉེས་རྫས་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ལན་གསུམ་བདུད་རྩི་ལ་དམིགས་ཏེ། ཧཱུྃ༔
བྷནྡྷ་མཚན་ལྡན་ལྕང་ལོ་འཁྱིལ་བའི་ནང་༔ ཤ་ལྔ་རྫས་ལྔ་པཉྩ་ཨ་མྲྀ་ཏ༔ དྲི་ལྔ་འབྲུ་བཅུད་ཆང་དང་ཛ་གད་ཕུད༔ སྨན་མཆོད་དུག་ལྔ་སེལ་བའི་ཡེ་ཤེས་མདངས༔ དཀར་མངར་ཁ་དང་རོ་སྐྱུར་ཞུན་གྱི་རིགས༔ སྣ་ཚོགས་ཚང་འདི་རྒྱལ་བ་མཉེས་རྫས་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ལན་གསུམ་རཀྟ་ལ་དམིགས་ཏེ། ཧཱུྃ༔ བུམ་རིལ་བྷནྡྷ་དུམ་གཅིག་ཟླུམ་པོའི་དབུས༔
བཟང་མོའི་མཁའ་ཡི་མུ་ཁ་སྒྲ་གཅན་གྱི༔ འཁོར་ལོ་ཁྱབ་འཇུག་མྱུར་འགྲོས་རབ་བསྐུལ་ནས༔ འབར་བའི་རླུང་ལས་རྒྱུ་བའི་བྱམས་ཆེན་པོ༔ ཆགས་མེད་དམར་ཆེན་གཟི་འོད་འཁྱིལ་བའི་ཚོགས༔ མཚོ་ལྟར་འཁྲུགས་པ་རྒྱལ་བ་མཉེས་རྫས་གྱུར༔ ཨོཾ་མ་ཧཱ་རཀྟ་ཛྭ་ལ་མཎྜ ་ ལ་ཧཱུྃ་ཧྲཱིཿཋཿ ལན་གསུམ་གཏོར་མ་ལ་དམིགས་ཏེ། ཧཱུྃ༔ ཐམས་ཅད་རིན་ཆེན་ལས་གྲུབ་ཉི་ཟླའི་སྣོད༔ རྒྱ་ཆེ་སྲིད་པའི་ཁྱོན་ལྟར་འཐུག་པའི་དབུས༔
སྣོད་གཟུགས་བསྡུས་པའི་བཅུད་མཆོག་བྷ་ལིངྟ༔ ལྷུན་མཐོ་དབྱིངས་ལ་བསྙེགས་པའི་རྒྱན་མཛེས་བཙུགས༔ མདངས་ལྡན་བཅུད་མཆོག་རྒྱས་པའི་ཟེར་སྟོང་འཁྱུགས༔ ཀུན་ཚང་འཚོགས་འདི་རྒྱལ་བ་མཉེས་རྫས་གྱུར༔ ཨོཾ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ༔ ཞེས་ལན་གསུམ་གྱིས་སྤེལ། གཉིས་པ། དངོས་གཞི་དངོས་ལ་སྒྲུབ་གཞི་དམ་ཚིག་དཀྱིལ་འཁོར་བསྐྱེད༔ སྒྲུབ་དོན་ཡེ་ཤེས་ལྷ་ཚོགས་སྤྱན་འདྲེན་བསྟིམ༔
སྒྲུབ་ཐབས་མཆོད་བསྟོད་ཛཔ་྄བཟླས་མདོ་དོན་གསུམ༔ ཞེས་པས་ཐོག་མར་དམ་ཚིག་དཀྱིལ་འཁོར་བསྐྱེད་པ་ལ་ལྔ་ལས། དང་པོ་སྐུ་གསུམ་ཏིང་འཛིན་རྣམ་གསུམ་ནི། ཧཱུྃ༔ ཟབ་ཞི་སྤྲོས་བྲལ་གདོད་ནས་ཆོས་ཀྱི་དབྱིངས༔ བྱ་རྩོལ་སྐྱེ་འགག་བྲལ་བ་ཀ་ནས་དག༔ དམིགས་མེད་མཁའ་ལྟར་ཁྱབ་པའི་ཀློང་ཆེན་པོ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་དྷརྨ་དྷཱ་ཏུ་ཨཱཿ
ཧཱུྃ༔ ཆོས་དབྱིངས་ངང་ལས་རྩོལ་བྲལ་ཐུགས་རྗེའི་འོད༔ མཁྱེན་བརྩེའི་རང་བཞིན་ཕྱོགས་རིས་མེད་པར་བརྡལ༔ ཕྲིན་ལས་ཤུགས་ལ་རྫོགས་པའི་ནུས་སྟོབས་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་ཛྙཱ་ན་ས་ཏྭ་ཧཱུྃ༔ ཧཱུྃ༔ ཐམས་ཅད་སྙིང་པོ་བྱང་ཆུབ་སེམས་ཀྱི་གཞི༔ ཀུན་བྱེད་བརྡ་སྟོན་ཡེ་ཤེས་རྡོ་རྗེ་ཧཱུྃ༔
འགྲོ་དོན་ཐུགས་རྗེས་སྐྱོབ་མཛད་སྤྲུལ་པའི་སྐུ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་བཛྲ་ཙིཏྟ་ཧཱུྃ༔ གཉིས་པ་ཀློང་ལྔའི་དགོངས་པ་གསལ་གདབ་པ། ཧཱུྃ༔ དབྱིངས་ཀྱི་རང་བཞིན་ཆོས་དབྱིངས་སྟོང་པའི་མཁའ༔ ཐབས་ཀྱིས་བསྐྱེད་པ་སྣོད་བཅུད་སྲིད་པའི་གཞི༔ ཀློང་ལྔའི་དགོངས་པ་ཡེ་ཤེས་རྡོ་རྗེའི་རྩལ༔ དབྱིངས་ཀྱི་ཐིག་ལེར་རྫོགས་པའི་ཐུགས་རྗེ་ཅན༔
གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་ཛྙཱ་ན་པཉྩ་ཨེ༔ གསུམ་པ་གཞལ་ཡས་ཁང་བསྐྱེད་པ་ནི། ཧཱུྃ༔ འོག་མིན་ལྷུན་གྲུབ་ཞིང་གི་བཀོད་པའི་ཁྱོན༔ རིན་ཆེན་འོད་ལྔ་འབར་བའི་ས་གཞི་ནི༔ ཕྱོགས་དང་ཕྱོགས་བྲལ་ནམ་མཁའི་ཕ་མཐར་བརྡལ༔ ཐིག་ལེ་ཐིག་ཕྲན་ལུག་རྒྱུད་ཟེར་དཔུང་འཁྲིགས༔ རྡོ་རྗེའི་འོད་ལས་རིན་ཆེན་གཞལ་མེད་ཁང་༔
དཀར་སེར་དམར་ལྗང་བཞི་ལ་བརྩེགས་རིམ་ལྔ༔ ནང་དུ་སྐུ་གསུམ་ཐོད་པ་ཚར་གསུམ་བརྩེགས༔ གྲུ་བཞི་སྒོ་བཞི་རྟ་བབས་འདོད་སྣམ་འཁོར༔ ཕ་གུ་དྲྭ་ཕྱེད་མདའ་ཡབ་ཤར་བུ་སོགས༔ ཞི་རྒྱས་དབང་དྲག་བརྡ་རྟགས་རྫུ་འཕྲུལ་གྱིས༔ ཕྱི་ནང་རྒྱན་རྫོགས་སྣང་སྟོང་འོད་སྐུར་འཐིབས༔ ཆོས་དབྱིངས་དུར་ཁྲོད་རྡོ་རྭ་མེ་གུར་འབར༔ བདེ་ཆེན་ཞིང་བཀོད་རྫོགས་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མ་ཧཱ་གུ་རུ་རཏྣ་མཎྜལ་ཧཱུྃ༔ བཞི་པ་དཀྱིལ་འཁོར་བསྐྱེད་པ་ནི། ཧཱུྃ༔ ཕོ་བྲང་གཞལ་ཡས་དབུས་ཀྱི་ལྟེ་བ་ལ༔ རིན་ཆེན་ཟུར་བརྒྱད་སེངྒེ་གླང་ཆེན་རྟ༔ རྨ་བྱ་ཤང་ཤང་གིས་བཏེགས་ནོར་བུའི་ཁྲིར༔ དར་ཟབ་འབོལ་བརྩེགས་པདྨ་ཉི་ཟླའི་སྟེང་༔ འཁོར་ཡུག་རིན་ཆེན་པདྨའི་ཕྲེང་བས་བསྐོར༔ དབུས་སུ་ཧཱུྃ་ལས་མ་ཧཱ་གུ་རུ་རྗེ༔ སྣང་སྲིད་ཟིལ་གནོན་དམར་སྨུག་ཁྲོ་འཛུམ་སྒེག༔
འདབ་ལྡན་དར་གྱི་སྙན་ཞུ་གསང་གོས་དཀར༔ དར་དམར་ཆོས་གོས་མཐིང་ནག་ཕོད་ཆེན་གསོལ༔ སྨུག་ནག་བེར་ཕྱམ་སྙན་རྒྱན་མགུལ་རྒྱན་མཛེས༔ རྡོ་རྗེ་བྷནྡྷ་ཚེ་བུམ་ཁ་ཊྭཱཾ་བརྟེན༔ ཞབས་གཉིས་སྭག་ལྷམ་རྒྱལ་པོ་རོལ་པའི་སྟབས༔ འགྱིང་བག་བརྗིད་ལྡན་ཉི་མ་འབུམ་གྱི་གཟི༔ ཚ་ཟེར་འཁྲིགས་པས་ཕྱོགས་བཅུའི་ཞིང་ཀུན་ཁྱབ༔ ཐུགས་ཀྱི་ངོ་བོ་བླ་མ་རྡོ་རྗེ་འཆང་༔ མཐིང་གསལ་རང་འོད་ཡུམ་འཁྲིལ་ལོངས་སྤྱོད་རྫོགས༔ རྡོ་རྗེ་དྲིལ་འཛིན་འོད་ལྔའི་ཀློང་དུ་གསལ༔
གསང་སྔགས་དོན་བརྒྱུད་རྫོགས་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ དབུ་གཙུག་འཇའ་འོད་ཚོམ་བུ་འབར་བའི་ཀློང་༔ ཤྲཱི་སིངྷ་དམར་སྨུག་ཅང་དྲིལ་བསིལ༔ དབང་མོ་ཟུང་འཇུག་རྣལ་འབྱོར་སྤྱོད་པའི་ཆས༔

དགའ་རབ་རྡོ་རྗེ་དཀར་གསལ་ཧེ་རུ་ཀཿ རྡོ་རྗེ་ཐོད་འཛིན་རྣལ་འབྱོར་མ་དང་སྦྱོར༔ རྡོ་རྗེ་སེམས་དཔའ་རིགས་ལྔ་ཡབ་ཡུམ་དང་༔ ཐོག་མའི་སངས་རྒྱས་ཀུན་བཟང་འོད་མི་འགྱུར༔ དམར་གསལ་མཉམ་བཞག་སྐྱིལ་ཀྲུང་དྲང་པོར་བཞུགས༔ དགོངས་བརྡ་བརྒྱུད་པའི་རིག་འཛིན་བླ་མ་རྣམས༔ སྣང་སྟོང་སྐུ་ཡི་ཕྱག་རྒྱ་འོད་སྟོང་འབར༔ དབང་བཞི་ཆུ་བོ་གཅིག་བསྡུས་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
ཧཱུྃ༔ དེ་ཡི་ཕྱི་རིམ་ཕྱོགས་ཀྱི་པད་འདབ་བཞིར༔ ཤར་ཕྱོགས་པདྨ་ཉི་ཟླའི་གདན་སྟེང་དུ༔ ཉོན་མོངས་རང་གྲོལ་རིགས་དྲུག་སྡུག་བསྔལ་སྐྱོབ༔ རིག་འཛིན་འདུས་པ་བདེ་ཆེན་རྒྱལ་པོའི་སྐུ༔ དམར་སྨུག་ཁྲོ་འཛུམ་མཚོ་རྒྱལ་དཀར་མོ་སྦྱོར༔ རྡོར་དྲིལ་བསྣོལ་སྟབས་ལོངས་སྤྱོད་རྫོགས་པའི་འཁོར༔ རྣམ་སྨིན་རིག་འཛིན་མདངས་ལྔ་གསང་ཡེ་སྦྱོར༔ ས་གནས་རིག་འཛིན་ཉི་ཟླ་བདེ་ཆེན་དཀར༔ ཕྱག་རྒྱ་རིག་འཛིན་སེར་གསལ་མཐིང་འོད་སྔོ༔
ཚེ་དབང་རིག་འཛིན་རྡོ་རྗེ་རྣལ་འབྱོར་དམར༔ ལྷུན་གྲུབ་རིག་འཛིན་ལས་ཀྱི་དབང་མོ་ལྗང་༔ འཁྲིལ་སྦྱོར་གྲི་ཐོད་ཌཱ་རུ་བྷནྡྷ་བསྣམས༔ གཙོ་བོའི་ཆས་རྫོགས་ཡེ་ཤེས་རང་འོད་འབར༔ སྡུག་བསྔལ་བདེ་ཆེན་མཆོག་སྦྱོར་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ལྷོ་ཕྱོགས་པདྨ་ཉི་ཟླའི་གདན་སྟེང་དུ༔ ཚོགས་དྲུག་རང་གྲོལ་བག་ཆགས་དབྱིངས་སུ་སྦྱོར༔
ཐུགས་ཀྱི་བདག་ཉིད་བུདྡྷ་ཧེ་རུ་ཀཿ མཐིང་གསལ་རྡོ་རྗེ་བྷནྡྷ་ལོངས་སྤྱོད་རྫོགས༔ རོལ་སྟབས་ལྷ་ལྕམ་དམར་མོ་འཁྲིལ་སྦྱོར་རོལ༔ སྐུ་ཡི་བདག་ཉིད་བཛྲ་ཐོད་ཕྲེང་དཀར༔ ཡོན་ཏན་བདག་ཉིད་རཏྣ་ཐོད་ཕྲེང་སེར༔ གསུང་གི་བདག་ཉིད་པདྨ་ཐོད་ཕྲེང་དམར༔ ཕྲིན་ལས་བདག་ཉིད་ཀརྨ་ཐོད་ཕྲེང་ལྗང་༔ རིགས་ཀྱི་ཕྱག་མཚན་བྷནྡྷ་ཡུམ་དང་རོལ༔ དུས་གསུམ་ཀུན་མཁྱེན་འགྲོ་དྲུག་ལམ་སྣ་འདྲེན༔ འཁྲུལ་སྣང་རང་སར་གྲོལ་བའི་ཐུགས་རྗེ་ཅན༔
གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ནུབ་ཕྱོགས་པདྨ་ཉི་ཟླའི་གདན་སྟེང་དུ༔ འབྱུང་ལྔ་རང་གྲོལ་དཔའ་བོ་གྱད་ཀྱི་སྐུ༔ མཚོ་སྐྱེས་རྡོ་རྗེ་སྤྲུལ་སྐུའི་ཆ་ལུགས་ཅན༔ ཆོས་གོས་གསུམ་ལྡན་པད་ཞྭ་རྩེ་རྣོན་གསོལ༔ ས་གནོན་རྡོ་རྗེ་མཉམ་བཞག་བྷནྡྷ་བསྣམས༔ བདེ་སྟོང་ཁ་ཊྭཱཾ་ཡེ་ཤེས་རོལ་པའི་འཁོར༔ མཱ་ཀཱི་དཀར་མོ་སངས་རྒྱས་སྤྱན་མ་སེར༔
གོས་དཀར་དམར་མོ་དམ་ཚིག་སྒྲོལ་མ་ལྗང་༔ འཁོར་ལོ་རིན་ཆེན་པདྨ་རྒྱ་གྲམ་གཡས༔ གཡོན་རྣམས་དྲིལ་འཛིན་ལྷ་མོའི་ཆས་ཀུན་རྫོགས༔ ཕྱེད་སྐྱིལ་འབྱུང་ལྔའི་རང་བཞིན་གསལ་འཚེར་འབར༔ དབྱིངས་རིག་དབྱེར་མེད་སྦྱོར་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ བྱང་ཕྱོགས་པདྨ་ཉི་ཟླའི་གདན་སྟེང་དུ༔ འཕོ་ལྟུང་འཇིགས་སྐྲག་རང་གྲོལ་ཟབ་ལམ་སྟོན༔
རྡོ་རྗེ་རྣལ་འབྱོར་དམར་གསལ་ཅུང་ཟད་ཁྲོ༔ རུས་རྒྱན་ཟངས་གྲི་བྷན་དམར་བརྐྱང་བསྐུམ་གར༔ རྗེས་ཆགས་གཞན་སྣང་དབང་སྡུད་ཕག་ཞལ་ངུར༔ བདེ་ཆེན་ཁ་ཊྭཱཾ་དཀུར་བརྟེན་གར་དགུའི་ཉམས༔ མཁའ་སྤྱོད་ས་སྤྱོད་བདེ་སྤྱོད་ཟབ་སྤྱོད་ཀྱི༔ མཁའ་འགྲོ་སྡེ་བཞི་དཀར་སེར་དམར་ལྗང་མདོག༔ གཙོ་མོའི་ཆས་རྫོགས་ཞི་རྒྱས་ཆགས་དང་ཁྲོ༔ ལས་བཞི་ཕྲིན་ལས་དབུ་མའི་ཆོས་སྒོ་འབྱེད༔ བདེ་ཆེན་དག་ཞིང་འདྲེན་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ ཕྱོགས་མཚམས་ནམ་མཁར་སྒྲུབ་སྡེ་བརྒྱད་ཀྱི་ལྷ༔ དམ་པ་རིགས་བརྒྱའི་ལྷ་ཚོགས་ཚོམ་བུར་འཁྲིགས༔ རིན་ཆེན་ཟུར་བརྒྱད་པདྨ་ཉི་ཟླའི་སྟེང་༔ སྤྲུལ་པའི་གུ་རུ་མཚན་བརྒྱད་ལས་བཞིའི་གར༔ མ་འདྲེས་མཚན་རྫོགས་ཕྱོགས་མཚམས་འགྲོ་བ་འདུལ༔ མཚམས་བརྒྱད་རྡོ་རྗེ་རིན་ཆེན་པདྨ་ལས༔ ཌཱཀྐི་སྡེ་བཞི་ཞི་རྒྱས་དབང་དྲག་གི༔
བདེ་སྤྱོད་གར་ལྡན་ཡེ་ཤེས་རང་འོད་འབར༔ རྡོ་རྗེ་བདུད་འདུལ་མ་དང་ཞི་བ་མཚོ༔ རྡོ་རྗེ་ཕྲ་མེན་མཚོ་གླིང་མཁའ་འགྲོ་རྣམས༔ ལས་མདོག་ཕྱག་མཚན་གྲི་ཐོད་ཁ་ཊྭཱཾ་གཿ རིགས་ཀྱི་ཌཱཀྐི་འབུམ་སྡེའི་ཚོགས་དང་བཅས༔ རྒྱལ་བའི་དཀྱིལ་འཁོར་དགྱེས་བསྐང་ཐུགས་དམ་བསྐུལ༔ ཐབས་དང་ཤེས་རབ་ཕྲིན་ལས་དུ་མ་ཡིས༔ འགྲོ་དོན་སྟོབས་ཆེན་མཛད་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ དེ་ཡི་ཕྱི་རིམ་འཇའ་ཟེར་མུ་ཁྱུད་ཀྱི༔ སྣ་ཚོགས་པད་འཁོར་འོད་ལྔའི་དྲྭ་བ་མཛེས༔ ཤར་དུ་དུག་ལྔའི་ནད་སེལ་སྨན་གྱི་ལྷ༔ ལོག་འདྲེན་བདུད་དཔུང་འཇོམས་མཛད་སེངྒེའི་སྒྲ༔ མཐིང་ནག་རབ་ཁྲོས་དཔའ་བོ་དཔའ་བའི་ཆས༔ ཉོན་མོངས་རྩད་གཅོད་ཕག་མོ་དམར་མོ་འཁྲིལ༔ རྡོ་རྗེ་དྲིལ་འཛིན་གར་དགུའི་ཉམས་དང་ལྡན༔ པད་ཉིའི་གདན་སྟེང་ཡེ་ཤེས་མེ་དཔུང་འབར༔
དབུ་གཙུག་དྲང་སྲོང་སྨན་ལྷ་བཻཌཱུར་མདོག༔ མཉམ་བཞག་མཆོག་སྦྱིན་ལྷུང་བཟེད་ཨ་རུ་ར༔ སྟོང་གསུམ་འབྱུང་བའི་བཅུད་སྡུད་མགྱོགས་མ་བཞི༔ ཚེ་འཕྲང་བར་ཆད་སེལ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ལྷོ་ཕྱོགས་དབུལ་ཕོངས་གདུང་སེལ་འདོད་རྒུའི་རྗེ༔ པདྨ་རྒྱལ་པོ་དམར་སྨུག་སྒེག་པའི་གཟུགས༔ ཞལ་གསུམ་ཕྱག་དྲུག་ཞབས་གཉིས་རོལ་པའི་སྟབས༔
གཡས་གསུམ་རྡོ་རྗེ་རྒྱལ་མཚན་ལྕགས་ཀྱུ་དང་༔ གཡོན་གསུམ་ཐོད་པ་ནེའུ་ལེ་པདྨ་བསྣམས༔ ལོངས་སྤྱོད་རབ་རྫོགས་དབང་མོ་ཟུང་འཇུག་འཁྲིལ༔ རིན་ཆེན་པདྨ་ཉི་ཟླའི་གཟི་བརྗིད་འབར༔ གསང་ཡུམ་མནྡ་ར་དང་མཚོ་རྒྱལ་མ༔ གླིང་བཞི་དབང་སྒྱུར་མགྱོགས་མ་སྡེ་བཞིའི་ཚོགས༔ དགོས་འདོད་རེ་བ་སྐོང་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
ནུབ་ཏུ་བདུད་བཞི་གཡུལ་ལས་རྒྱལ་བའི་སྟོབས༔ གཞོམ་བྲལ་གསང་བདག་རྡོ་རྗེ་གཏུམ་པོའི་སྐུ༔ མཐིང་ནག་རབ་ཁྲོས་དུར་ཁྲོད་ཆས་ཀུན་རྫོགས༔ རྡོ་རྗེའི་གོ་ལྡན་གནམ་ལྕགས་བུ་ཡུག་འཚུབས༔ ཕྱག་གཡས་རྒྱ་གྲམ་གཡོན་པས་ཐོག་རྒོད་འབེབས༔ དྲག་རྩལ་སྟོབས་ལྡན་སྤྱི་བོར་བྱ་ཁྱུང་ལྡིང་༔ རྡོ་རྗེའི་གདན་ལ་དོར་སྟབས་སྲིད་གསུམ་གནོན༔ རྣམ་རྒྱལ་མི་གཡོ་སྟོབས་ཆེན་དབྱུག་སྔོན་རྒྱལ༔ རང་རྟགས་ཕྱག་མཚན་རྒྱན་རྫོགས་མེ་དཔུང་ཀློང་༔ རྡོ་རྗེའི་གོ་ཆ་རྫོགས་པའི་ཐུགས་རྗེ་ཅན༔
གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ བྱང་དུ་ཕུང་བྱེད་བདུད་དགྲ་གཞཽམ་པའི་རྒྱལ༔ ཤཱནྟིཾ་གརྦྷ་བདུད་འཇོམས་ནག་པོའི་སྐུ༔ སྲིད་གསུམ་སྲོག་བདག་དུར་ཁྲོད་དཔལ་ཆས་རྫོགས༔ རྡོ་རྗེའི་རྭ་རྩེར་གནམ་ལྕགས་འཁོར་ལོ་བསྐོར༔ ལྕགས་སྡིག་ཁ་ནས་ཕུར་བུ་ཆར་དུ་འབེབས༔ སྐུ་སྨད་དབལ་གཤམ་མུ་སྟེགས་སྙིང་ལ་གཟིར༔ ལྷ་དང་གཤིན་རྗེ་མ་བདུད་རྒྱལ་པོ་བཙན༔
གནོད་སྦྱིན་ཀླུ་གཉན་གཟའ་བདུད་དམུ་རྗེ་སོགས༔ འཇིག་རྟེན་དྲེགས་པའི་སྡེ་དཔོན་ཡོངས་ཀྱིས་བསྐོར༔ ཕ་རོལ་དམག་དཔུང་བཟློག་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཤར་ལྷོར་བདུད་བཞི་འཇིགས་བརྒྱད་ཞི་བའི་མགོན༔ བདེ་གཤེགས་ཀུན་འདུས་པདྨ་ཐོད་ཕྲེང་དམར༔ རྒྱལ་པོའི་ཆ་ལུགས་རྡོ་རྗེ་མཁའ་ལ་གདེངས༔ གཡོན་པ་མཉམ་བཞག་བྷནྡྷ་བདུད་རྩིས་གཏམས༔
གྲུ་མོར་ཁ་ཊྭཱཾ་བརྟེན་མཛད་འགྱིང་བག་ཅན༔ ཞབས་གཉིས་རོལ་སྟབས་བཟོད་དཀའི་གཟི་བྱིན་འབར༔ སྣང་སྲིད་ཟིལ་གནོན་བདེ་སྟོང་གསང་བའི་ཡུམ༔ གར་གིང་དཔའ་བོ་ཌཱཀྐིའི་ཚོགས་དང་བཅས༔ ཆོས་མཛད་ལམ་སྣ་འདྲེན་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ལྷོ་ནུབ་ཟབ་གཏེར་སྒོ་འབྱེད་ཕྱག་རྒྱ་རྫོགས༔ དབང་དྲག་ཁྲོ་རྒྱལ་བཛྲ་ལོ་ཧ་ཧེ༔
དམར་ནག་ཨམ་གཙིགས་རྡོ་རྗེ་ཕུར་བུ་གདེངས༔ ཐོད་སྐམ་དབུ་རྒྱན་དབུ་སྐྲ་ཁམས་ནག་གཏིབས༔ སྟག་ཤམ་རུས་རྒྱན་མགོ་ཕྲེང་ཝང་ལོང་འཁྲོལ༔ སྟག་མོ་གྲུས་མའི་སྟེང་ན་ཡ་འདོར་འགྱིངས༔ རིགས་བདག་པདྨ་ཐོད་ཕྲེང་ཡབ་ཡུམ་དང་༔ ཕྱོགས་བཞིར་མཁའ་འགྲོ་སྡེ་བཞི་བདེ་སྤྱོད་གར༔ བཀའ་དང་གཏེར་སྲུང་དབང་སྡུད་གུས་པས་འདུད༔ ཟབ་གསང་གཏེར་ལ་སྤྱོད་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མ་ཧཱ་གུ་རུ་སརྦ་སིདྡྷི་ཧཱུྃ༔ ནུབ་བྱང་སྣང་སྲིད་དབང་སྡུད་ཧེ་རུ་ཀཿ བརྟུལ་ཞུགས་ངར་ལྡན་དམར་སེར་ཁྲོ་འཛུམ་ཉམས༔ ཉི་མ་འོད་ཟེར་ཉི་ཟེར་བྷནྡྷ་བསྣམས༔ སྟག་ཤམ་རུས་རྒྱན་ཕྱག་ཞབས་གདུབ་བུ་འཁྲོལ༔ ཕྱེད་སྐྱིལ་རོལ་སྟབས་འོད་ཟེར་སྤྱན་མ་འཁྲིལ༔ ཡབ་ཡུམ་གཉིས་མེད་ཡེ་ཤེས་གཟི་བྱིན་འབར༔ པདྨ་ཉི་ཟླའི་གདན་ལ་བདེ་སྟོང་རོལ༔ མཁའ་འགྲོ་སྡེ་བཞི་མཉེན་ལྕུག་འཁྲིལ་ལྡེམ་གར༔ ཟབ་གཏེར་སྦས་གནས་དགའ་བཞིའི་གསང་སྒོ་འབྱེད༔
ཐོགས་མེད་རྟེན་འབྲེལ་མངའ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ བྱང་ཤར་མ་རུངས་བདུད་ཚོགས་མཐར་བྱེད་ཆེ༔ དྲེགས་པ་ཟིལ་གནོན་གཏུམ་དྲག་ཧེ་རུ་ཀཿ སྨུག་ནག་ཨམ་གཙིགས་བདུད་འདུལ་སྔགས་པའི་ཆས༔ དུག་སྦྲུལ་སྐུ་རགས་གནམ་ལྕགས་ཕུར་བུ་བསྣམས༔ ཕྱག་གཡས་རྩེ་གསུམ་གཡོན་པས་སེང་ཕུར་འདྲིལ༔ པད་ཉི་བཾ་སྟེང་ཟིལ་གནོན་སྟངས་སྟབས་གར༔
ཁྲག་འཐུང་མངོན་སྤྱོད་ལྷ་སྲིན་སྡེ་བརྒྱད་འདུལ༔ ཁྲོ་ཆེན་སྡེ་བཞི་གཏུམ་རྔམ་བཞད་གཤེ་འབར༔ ཕྱག་མཚན་བཞི་ལྡན་སྟོབས་བཅུའི་རྩལ་ཆེན་འབྱིན༔ ལོག་འདྲེན་རྒོལ་བ་ཚར་གཅོད་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ གྲུ་ཆད་བར་ཁྱམས་ཁོར་ཡུག་གནས་ཡུལ་གྱི༔ དཔའ་བོ་ཌཱཀྐི་གིང་ཆེན་སྒོ་སྐྱོང་སྡེ༔
བར་སྣང་ལྷ་ཀླུ་གནོད་སྦྱིན་མིའི་རིག་འཛིན༔ རྒྱ་བོད་མཁས་གྲུབ་བཀའ་བརྒྱུད་བླ་མ་རྣམས༔ ཐུགས་རྗེའི་སྤྲིན་གཏིབས་བྱིན་རླབས་ཆར་རྒྱུན་འབེབས༔ འདོད་སྣམ་མཆོད་སྤྲིན་ལྷ་མོས་གར་སྟབས་བསྒྱུར༔ ནམ་མཁའ་ས་གཞི་བར་སྣང་གང་བ་ཡི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་པར་བསྐང་༔ མཆོག་ཐུན་དངོས་གྲུབ་སྩོལ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
དཀྱིལ་འཁོར་མུ་རན་སྐྱོང་ཞིང་བསྟན་པ་སྲུང་༔ དབང་མོ་ཉེར་བརྒྱད་མཁའ་འགྲོ་སུམ་ཅུ་གཉིས༔ མ་བདུན་སྲིང་བཞི་གིང་ཆེན་བཅོ་བརྒྱད་དང་༔ འབར་མ་བརྒྱད་དང་ས་བདག་སུམ་ཅུ་གཉིས༔ ཕོ་ཉ་སུམ་བརྒྱ་དྲུག་ཅུ་ལངྐའི་ཚོགས༔ འབུམ་ཕྲག་ཡངས་པའི་མཁའ་འགྲོ་རྒྱ་མཚོ་དང་༔ ཕྱི་རྒྱུད་གཙང་རིས་མགོན་པོ་བདུན་ཅུ་ལྔ༔ བཀའ་དང་བསྟན་སྐྱོང་ཕྲིན་ལས་རྣམ་བཞི་སྒྲུབ༔ འཁོར་འདས་དབྱེར་མེད་དཀྱིལ་འཁོར་གཅིག་གི་ངང་༔ ཁམས་གསུམ་ཡོངས་སུ་སྒྲོལ་བའི་ཐུགས་རྗེ་ཅན༔
གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
ལྔ་པ་གནས་གསུམ་རྒྱས་གདབ་ཅིང་སྙན་གསན་དབབ་པ་ནི། ཧཱུྃ༔ དེ་ལྟར་བསྐྱེད་པའི་དམ་ཚིག་འཁོར་ལོ་ཡི༔ སྤྱི་བོར་ཟླ་བ་མགྲིན་པར་པདྨ་དམར༔ ཐུགས་ཀར་ཉི་སྟེང་ཨོཾ་དཀར་ཨཱཿདམར་པོ༔ ཧཱུྃ་མཐིང་ལས་འཕྲོས་འོད་ཟེར་དཔག་མེད་པས༔ རང་བཞིན་ཆོས་དབྱིངས་རྔ་ཡབ་དཔལ་རི་ནས༔
རིགས་འདུས་མ་ཧཱ་གུ་རུའི་ལྷ་ཚོགས་རྣམས༔ གནས་འདིར་སྤྱན་འདྲེན་སྙིང་ནས་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་བཛྲ་ས་མཱ་ཡ་ཛ་ཛཿ གཉིས་པ་སྒྲུབ་དོན་ཡེ་ཤེས་ཀྱི་དཀྱིལ་འཁོར་སྤྱན་དྲང་བ་ལ་གཉིས་ལས་དང་པོ་ནི། སྙན་པའི་དབྱངས་དང་གདུང་བའི་ཤུགས་ཀྱིས། ཧཱུྃ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔ དགོངས་ཤིག་ཕྱོགས་བཅུའི་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔
རིག་འཛིན་ཡི་དམ་མཁའ་འགྲོའི་ཚོགས་དང་བཅས༔ ཆོས་སྐུ་སྐྱེ་མེད་དབྱིངས་ལས་མ་གཡོས་ཀྱང་༔ སྤྲུལ་བསྒྱུར་གཟུགས་ཀྱིས་འགྲོ་དོན་མཛད་པའི་ཕྱིར༔ རྩེ་གཅིག་ཕུར་ཚུགས་དད་པས་གསོལ་བ་འདེབས༔ ཐུགས་རྗེའི་དབྱིངས་ནས་བཞེངས་ཏེ་སྐུར་བསྐྱོད་འཚལ༔ བྱིན་རླབས་མཆོག་དང་ཐུན་མོང་དངོས་གྲུབ་རྣམས༔ གཡེལ་བ་མེད་པར་དུས་འདིར་སྩལ་དུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཐུགས་རྗེའི་སྟོབས་ཀྱིས་མཛད་པའི་ཕྲིན་ལས་ཤུགས༔ ཅིར་ཡང་བསྒྱུར་བའི་མཐུ་སྟོབས་རྩལ་འབར་ཞིང་༔
འགྱུར་མེད་སྐུ་ནི་ལྟ་བས་ཆོག་མི་ཤེས༔ གར་གྱི་སྟངས་སྟབས་བརྡ་འགྲོས་ལམ་སེ་ལམ༔ འགག་མེད་གསུང་གི་སྒྲ་དབྱངས་ནུས་པ་ལྡན༔ ཧཱུྃ་དང་ཕཊ྄་ཀྱི་འབྲུག་སྒྲ་འུ་རུ་རུ༔ འཁྲུལ་མེད་ཐུགས་ཀྱི་དགོངས་པ་ཡོངས་སུ་ཁྱབ༔ བརྩེ་ཆེན་ཐུགས་ཀྱི་བྱིན་རླབས་ཐིབས་སེ་ཐིབ༔ རྣམ་འགྱུར་ཡོན་ཏན་དུ་མ་བརྗོད་ལས་འདས༔ ཡིད་བཞིན་འབད་མེད་དངོས་གྲུབ་ཆར་ལྟར་འབེབས༔ འགྲོ་འདུལ་ཕྲིན་ལས་གར་ཡང་ཐོགས་པ་མེད༔ ཞི་རྒྱས་དབང་དྲག་ཅིག་ཅར་ཤ་ར་ར༔
གསོལ་བ་འདེབས་སོ་ཨོ་རྒྱན་རིན་པོ་ཆེ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་འདུས་པའི་ལྷ་ཚོགས་འཁོར་བཅས་རྣམས༔ རྣམ་འགྱུར་ཆ་ལུགས་ཅིར་ཡང་སྟོན་བྱེད་ཅིང་༔ ཉི་ཟླའི་འོད་འཕྲོ་གཟི་བྱིན་ཡ་ལ་ལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ སྣ་ཚོགས་དར་གྱི་ཅོད་པན་པུ་རུ་རུ༔ རིན་ཆེན་རུས་པའི་རྒྱན་ཆ་ཁྲ་ལ་ལ༔ དྲི་ཞིམ་སྤོས་ཀྱི་ངད་པ་ཆི་ལི་ལི༔ སྒྲ་དབྱངས་རོལ་མོ་མང་པོ་ཏི་རི་རི༔
དཔའ་བོས་ཧཱུྃ་སྒྲ་བྲོ་རྡུང་འུ་རུ་རུ༔ དཔའ་མོས་གླུ་ལེན་གར་སྟབས་ཁྲིགས་སེ་ཁྲིག༔ གིང་ཆེན་ཕོ་ཉས་བཤུགས་པ་ཀྱུ་རུ་རུ༔ ཞི་ཚོགས་མདངས་ལྡན་གར་སྒྱུར་ཤིགས་སེ་ཤིག༔ འཇའ་དང་འོད་ཀྱི་གུར་ཁང་ཐིབས་སེ་ཐིབ༔ ཁྲོ་ཚོགས་རྔམ་བརྗིད་འཆམ་སྟབས་ལམས་སེ་ལམ༔ དྲག་སྔགས་གནམ་ལྕགས་ཐོག་སེར་ཤ་ར་ར༔ དམ་ཅན་ཆོས་སྐྱོང་ལས་བྱེད་ཁྱུགས་སེ་ཁྱུག༔ མྱུར་མགྱོགས་མེ་རླུང་གློག་དམར་ཚུབས་སེ་ཚུབ༔ ནོར་ལྷ་གཏེར་བདག་སྒེག་བཞད་ཡ་ལ་ལ༔
དགོས་འབྱུང་ལོངས་སྤྱོད་བུ་ཡུག་ཆི་ལི་ལི༔ སྡེ་བརྒྱད་བཤན་པའི་ཚོགས་ནི་རུབས་སེ་རུབ༔ མདའ་མདུང་མཚོན་ཆའི་རྣོ་དབལ་ཟེངས་སེ་ཟེང་༔ མཐའ་སྡུད་ཕོ་ཉའི་ཚོགས་ནི་ཉི་ལི་ལི༔ དུག་རླངས་ནད་ཀྱི་རླུང་དམར་འུ་རུ་རུ༔ ཀུན་ཀྱང་འབར་བའི་ཆ་ལུགས་རྔམ་པའི་སྐུ༔ བདུད་འདུལ་དཔལ་གྱི་རྟ་བྲོ་ཆེམས་སེ་ཆེམ༔ ནད་གདོན་སྡིག་སྒྲིབ་རྐྱེན་ཚོགས་སངས་སེ་སངས༔ ཐུགས་རྗེའི་སྟོབས་བསྐྱེད་ནུས་པའི་རྩལ་ཕྱུངས་ལ༔ མཆོག་དང་ཐུན་མོང་དངོས་གྲུབ་ཆར་ལྟར་ཕོབ༔
དཀྱིལ་འཁོར་གཞལ་ཡས་འདི་ལ་བྱིན་ཆེན་ཕོབ༔ རྣལ་འབྱོར་སྒྲུབ་མཆོག་བུ་ལ་བྱིན་གྱིས་རློབས༔ ཕྱི་ནང་གསང་དབང་མ་ལུས་བསྐུར་དུ་གསོལ༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཕོ་བྲང་ཆེན་པོ་འདི་ལ་བརྟན་པར་བཞུགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཐུ་ཆེན་ཁྱེད་ཀྱི་མཐུ་རྩལ་ནུས་པ་ཕྱུངས༔ རྟགས་དང་མཚན་མ་མ་ལུས་བསྟན་དུ་གསོལ༔ མཁྱེན་བརྩེ་ནུས་པའི་ཐུགས་དམ་དུས་ལ་བབ༔ མ་གཡེལ་བླ་མ་ཡི་དམ་མཁའ་འགྲོའི་ཚོགས༔
རང་བཞིན་གནས་ནས་སྐུར་བཞེངས་འདིར་གཤེགས་ལ༔ དབང་ཆེན་ཁྱོད་ཀྱིས་བདག་ལ་དབང་མཆོག་སྩོལ༔ བྱིན་ཆེན་ཁྱོད་ཀྱིས་བདག་ལ་བྱིན་ཕོབ་ཅིག༔ བླ་མའི་སྐུ་ལས་ཡེ་ཤེས་གཟི་བརྗིད་ཆེ༔ རྣལ་འབྱོར་ལུས་ལ་བདེ་བ་བསྐྱེད་དུ་གསོལ༔ ཡི་དམ་གསུང་གི་བྱིན་རླབས་ནུས་པ་ལྡན༔ སྒྲུབ་པ་མཐར་ཕྱིན་དངོས་གྲུབ་སྩལ་དུ་གསོལ༔ མཁའ་འགྲོའི་ཐུགས་ཀྱི་དགོངས་པ་ཀློང་དུ་གྱུར༔ ཅི་བསམ་ཡིད་བཞིན་འགྲུབ་པར་མཛད་དུ་གསོལ༔ བདག་སོགས་བྱང་ཆུབ་སྙིང་པོ་མ་ཐོབ་པར༔
བགེགས་དང་ལོག་འདྲེན་བར་ཆད་འདུལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ༔ ཧ་རི་ནི་ས་བཛྲ་ས་མ་ཡ་ཛཿསིདྡྷི་ཕ་ལ་ཧཱུྃ་ཨཱཿ ཞེས་སྤྱན་དྲངས་པས། མངོན་རྟོགས་ལྟར་བྱོན་པར་བསམས་ལ། གཉིས་པ་བཞུགས་སུ་གསོལ་བ་ནི། ཧཱུྃ༔ ཏིང་འཛིན་ཆོ་འཕྲུལ་ཡེ་ཤེས་རོལ་པའི་ཞིང་༔
ཕོ་བྲང་རང་བཞིན་དམ་པ་རྒྱ་རེ་ཆེ༔ རིན་ཆེན་རྒྱུ་ལྔའི་ཁྲི་མཆོག་དཔངས་རེ་མཐོ༔ པདྨ་ཉི་ཟླའི་གདན་མཛེས་འོད་རེ་གསལ༔ ཕྱི་ནང་སྟོང་གསལ་གཞལ་ཡས་ཉམས་རེ་དགའ༔ འཇའ་ཚོན་སྤེལ་ལེགས་བཀོད་པ་དྭངས་རེ་སྤྲོ༔ སྒོམ་པའི་ལྷ་ཚོགས་བཀྲག་མདངས་གཟི་བྱིན་འབར༔ མ་བསྒོམས་སངས་རྒྱས་རང་བཞིན་ལྷུན་གྱིས་གྲུབ༔ གཉིས་མེད་འགྲོ་བའི་དོན་དུ་སྐུ་བཞུགས་འཚལ༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ བདག་སོགས་འགྲོ་ཀུན་བྱང་ཆུབ་མ་རྙེད་བར༔
ཐུགས་རྗེ་རྩེ་གཅིག་བྲེང་བྲེང་བདག་ལ་དགོངས༔ སྒྲིབ་དག་ཡེ་ཤེས་ཆོས་སྐུ་འཆར་བ་དང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་ཏིཥྛ་ལྷན༔ གསུམ་པ་སྒྲུབ་ཐབས་ཕྱག་འཚལ་མཆོད་བསྟོད་ཛཔ྄་བཟླས་བཅས་དོན་ཚན་དགུ་ལས། དང་པོ་མོས་གུས་ཕྱག་མཆོད་ནི། ཨེ་མ་ཧོཿ དུས་གསུམ་སྐྱེ་འགག་མེད་པ་ཆོས་ཀྱི་སྐུ༔ བདེ་ཆེན་འདུ་འབྲལ་མེད་པ་ལོངས་སྤྱོད་རྫོགས༔ འགག་མེད་ཅིར་ཡང་སྟོན་པ་སྤྲུལ་པའི་སྐུ༔
སྐུ་གསུམ་རྡོ་རྗེ་འཆང་ལ་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐྱེ་འཆི་མེད་པ་རྡོ་རྗེ་ལྟ་བུའི་སྐུ༔ འགག་མེད་གསུང་དབྱངས་ཐོས་གྲོལ་དམ་པའི་གསུང་༔ མཁྱེན་བརྩེ་ཡེ་ཤེས་མཉམ་ཉིད་རིག་པའི་ཐུགས༔ སྐུ་གསུང་ཐུགས་ལྡན་པདྨར་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ལོག་འདྲེན་བདུད་བཞི་བཅོམ་པ་སངས་རྒྱས་དངོས༔ ཆོས་སྒོ་ཀུན་ལ་ཐོགས་མེད་དམ་པའི་ཆོས༔ མདོ་སྔགས་ཟུང་འཇུག་སྐུར་སྟོན་དགེ་འདུན་སྡེ༔
མཆོག་གསུམ་ཀུན་འདུས་པདྨར་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཞི་བའི་ལས་མཛད་ནད་གདོན་སྡིག་སྒྲིབ་སྦྱངས༔ རྒྱས་པའི་ལས་མཛད་ཚེ་དཔལ་ཡེ་ཤེས་བསྐྱེད༔ དབང་གི་ལས་མཛད་རང་སྣང་དགེ་ལ་སྦྱོར༔ དྲག་པོའི་ལས་མཛད་གཟུང་འཛིན་ཀུན་རྟོག་བསྒྲལ༔ མཆོག་ཐུན་ལྷུན་གྲུབ་རང་བྱུང་ཡེ་ཤེས་སྟོན༔ ཕྲིན་ལས་རྫོགས་པའི་རྗེ་ལ་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གང་ལ་གང་འདུལ་ཚད་མེད་ཐུགས་རྗེའི་རྩལ༔
ཐབས་ཤེས་དབྱེར་མེད་རྣམ་བཞིའི་འཁོར་ལོས་བསྒྱུར༔ ཡེ་ཤེས་ལས་གྲུབ་བཀའ་སྡོད་ཕོ་ཉའི་ཚུལ༔ ཆོས་ཉིད་རྣམ་དག་ལྷ་ལ་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་དྷེ་ཝ་ཌཱཀྐི་ནཱི་ཨ་ཏི་པུ་ཧོཿ པྲ་ཏཱིཙྪ་ཧོཿ གཉིས་པ་ཐུན་མོང་སྤྱི་ཡི་མཆོད་པ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ དྲི་བྲལ་ཡན་ལག་བརྒྱད་ལྡན་མཆོད་ཡོན་ཚོགས༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ཨརྒྷཾ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་ཉོན་མོངས་པའི༔ ཚད་གདུངས་བསིལ་ལྡན་ཞི་གནས་བདེ་ཐོབ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ དཀར་སེར་དམར་ལྗང་མཐིང་གསལ་མེ་ཏོག་ཚོགས༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ པུཥྤེ་དྷེ་ཝི་བཛྲ་པཱུ་ཛ་ཧཱུྃ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་ང་རྒྱལ་གྱི༔ གཟུགས་ངན་སྐྱོན་བྲལ་མཚན་དཔེ་ཐོབ་པར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ དྲི་བསུང་ཞིང་ཁམས་ཀུན་ཁྱབ་བདུག་པའི་སྤྲིན༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ དྷཱུ་པེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདཻབས༔ བདག་དང་མཐའ་ཡས་སེམས་ཅན་མ་ལུས་ཀྱི༔ ཁོང་ཁྲོ་དག་ནས་ཚུལ་ཁྲིམས་མཆོག་ཐོབ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ ཕྱི་ནང་སྣོད་བཅུད་ཡེ་ཤེས་གསལ་བའི་སྒྲོན༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ཨཱ་ལོ་ཀཻ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདཻབས༔ བདག་དང་མཐའ་ཡས་སེམས་ཅན་གཏི་མུག་གི༔ མུན་སངས་ཡེ་ཤེས་འོད་གསལ་མཆོག་ཐོབ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ནས༔ འཇམ་ལེགས་འོ་མའི་རྒྱ་མཚོ་སྤོས་ཀྱི་ཆུ༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་འབུལ༔ གནྡྷེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་གཟུང་འཛིན་གྱི༔ དྲི་སྤངས་མི་རྟོག་ཡེ་ཤེས་དོན་རྟོགས་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ རོ་བརྒྱའི་བཅུད་ལྡན་ལྷ་ཡི་ཞལ་ཟས་སོགས༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ནཻ་ཝི་དྱེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་འདོད་ཆགས་ཀྱི༔ སེར་སྣ་དག་ནས་ཏིང་འཛིན་རོས་ཚིམ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ ཞིང་ཁམས་བཀོད་མཛེས་ལྷ་ཡི་འབྱོར་པས་གཏམས༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ མཎྜལ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་ལུས་ངན་གྱི༔ རྒྱུ་སྤངས་ཞིང་ཁམས་རྣམ་དག་ཐོབ་པར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ནས༔ སྒྲ་སྙན་གླུ་དབྱངས་རོལ་མོ་ཇི་སྙེད་པ༔
མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ཤབྡ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདཻབས༔ བདག་དང་མཐའ་ཡས་སེམས་ཅན་ཞེ་སྡང་གི༔ དྲི་དག་སྙན་གྲགས་ཆོས་སྒྲ་སྒྲོག་པར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ གསུམ་པ་བླ་མེད་ཕྱི་ཡི་མཆོད་པ་ནི།
ཧཱུྃ༔ སྣོད་ཀྱི་འབྱུང་བ་ལས་སྐྱེས་སངས་བཞིན་མཛེས༔ བཅུད་ཀྱི་ལྷ་ཀླུས་བརྒྱན་པ་མཛེས་པའི་སྐུ༔ ཕྱི་ནང་མཆོད་རྫས་སྟངས་སྟབས་བསྐྲུན་པའི་གཟུགས༔ ཆེ་བའི་ཡོན་ཏན་དགྱེས་མཛད་འདོད་ཡོན་གྱི༔ ལྷ་མོས་ཡོངས་གང་རྡོ་རྗེ་གཟུངས་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ སྤྱན་གྱི་མཆོད་པ་འབུལ་ལོ་གཉིས་མེད་བཞེས༔ རཱུ་པ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔
བདག་སོགས་ཁམས་གསུམ་སེམས་ཅན་ཐམས་ཅད་ལ༔ འགྱུར་མེད་རྡོ་རྗེ་སྐུ་ཡི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རེག་མེད་རང་བཞིན་ལྷུན་གྲུབ་འབྱུང་བའི་སྒྲ༔ རེག་བཅས་གླུ་དབྱངས་སྙན་ཚིག་སྐྱེ་འགྲོའི་སྒྲ༔ ཟུང་འཇུག་རྔ་ཡབ་དུང་ཏིང་འབུད་དཀྲོལ་བརྡུངས༔ གཎྜི་ཆོས་ཚིག་དོན་རྫོགས་འདོད་ཡོན་གྱི༔ ལྷ་མོས་ཡོངས་གང་རྡོ་རྗེ་སྒྲ་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ སྙན་གྱི་མཆོད་པ་འབུལ་ལོ་གཉིས་མེད་བཞེས༔
ཤབྡ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ གསུང་དབྱངས་ཡན་ལག་དྲུག་ཅུའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ལྷན་ཅིག་སྐྱེས་དང་ཨ་གར་དུ་རུ་ཀཿ དམ་རྫས་ཚིམ་བྱེད་བདུག་པ་སྤོས་ཀྱི་དྲི༔ དྭངས་བྱེད་རྒྱས་པ་རང་བཞིན་སྨན་གྱི་དྲི༔ སྣང་སྲིད་ཡོངས་གང་རྡོ་རྗེ་དྲི་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔
ཤངས་ཀྱི་མཆོད་པ་འབུལ་ལོ་གཉིས་མེད་བཞེས༔ གནྡྷེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ དངོས་གྲུབ་ཀུན་འབྱུང་ཡོན་ཏན་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཁ་མངར་སྐྱུར་རྩུབ་རང་བཞིན་འབྱུང་བའི་རོ༔ བཙོ་བསྲེགས་རྗེན་སོགས་ཐབས་ཀྱིས་སྦྱོར་བའི་རོ༔ ཤ་ལྔ་དམ་རྫས་ལྔ་སོགས་ལྷའི་བདུད་རྩི༔ རྩ་བརྒྱད་སྟོང་ལྡན་མཐུ་སྟོབས་བྱིན་རླབས་རོ༔
སྣང་སྲིད་ཡོངས་གང་རྡོ་རྗེ་རོ་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ ལྗགས་ཀྱི་མཆོད་པ་འབུལ་ལོ་གཉིས་མེད་བཞེས༔ རཱ་ས་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ ཐོགས་མེད་ཕྲིན་ལས་མཐར་ཕྱིན་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྱི་ཡི་རེག་བྱ་ལྷ་ཡི་དར་ཟབ་གོས༔ ནང་གི་ལྷ་ཀླུ་མི་མོ་མཚན་ལྡན་དང་༔
ཐབས་ཤེས་སྦྱོར་བ་བདེ་བ་མྱོང་རེག་གི༔ བདེ་ཆེན་ཡེ་ཤེས་གསང་བ་བླ་ན་མེད༔ སྨྲ་བསམ་བརྗོད་བྲལ་ཤེས་རབ་རིག་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ སྐུ་ཡི་མཆོད་པ་འབུལ་ལོ་གཉིས་མེད་བཞེས༔ སྤརྴེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ མཁྱེན་བརྩེ་ཡེ་ཤེས་ཐུགས་ཀྱི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
འབྲུ་ཚིག་དོན་དང་མན་ངག་ཟུང་དུ་བསྡེབས༔ གསལ་དང་གོ་འབྱེད་སྙིང་པོ་སྡུད་པ་སོགས༔ ཤེས་བྱའི་དབང་པོ་ཚིམ་བྱེད་རྒྱལ་བའི་བཀའ༔ ཕྱག་རྒྱ་གསུམ་ལྡན་ཆོས་ཀྱི་རྡོ་རྗེ་མ༔ མཁའ་ཀློང་རྣམ་དག་ཆོས་ཉིད་རོལ་པའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ ཆོས་ཀྱི་མཆོད་པ་འབུལ་ལོ་གཉིས་མེད་བཞེས༔ དྷརྨ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔
སྐུ་གསུམ་ལྷུན་གྱིས་གྲུབ་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
བཞི་པ་ནང་མཆོད་སྨན་རཀ་གཏོར་གསུམ་ལས། དང་པོ་འཆི་མེད་བདུད་རྩིའི་སྨན་མཆོད་འབུལ་བ་ནི། ཧཱུྃ༔ རང་བྱུང་གདོད་ནས་རྣམ་པར་དག་པའི་རྫས༔ རྩ་བརྒྱད་ཡན་ལག་སྟོང་དང་སྦྱར་བའི་སྨན༔ རིགས་ལྔ་ཡེ་ཤེས་ལྔ་རྫོགས་བསྒྲུབ་པའི་རྫས༔ འགྲོ་དྲུག་སྡུག་བསྔལ་འཇོམས་པའི་ཡེ་ཤེས་རྩི༔
དུས་གསུམ་བདེ་གཤེགས་མ་ལུས་མཆོད་པའི་སྤྲིན༔ རཱ་ས་ཡ་ནའི་རྫས་མཆོག་ཁྱད་པར་ཅན༔ རིག་འཛིན་འདུས་པ་བླ་མའི་ཞལ་དུ་འབུལ༔ སརྦ་པཉྩ་ཙིཏྟ་སུ་ར་ཧཱུྃ༔ བསྐྱེད་རྫོགས་དབྱེར་མེད་དགོངས་རྒྱུད་དག་པར་སྦྱོར༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཆེ་མཆོག་འདུས་པ་ཡི་དམ་ལྷ་ལ་འབུལ༔ སརྦ་པཉྩ་ཙིཏྟ་སུ་ར་ཧཱུྃ༔ དམ་ཚིག་ཉམས་སྐོང་སྔགས་ཀྱི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
བདེ་ཆེན་འདུས་པ་མཁའ་འགྲོའི་ཚོགས་ལ་འབུལ༔ སརྦ་པཉྩ་ཙིཏྟ་སུ་ར་ཧཱུྃ༔ རྟེན་འབྲེལ་ཕྱོགས་མེད་འཆར་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཡོན་ཏན་འདུས་པ་ནོར་ལྷ་གཏེར་བདག་མཆོད༔ སརྦ་པཉྩ་ཙིཏྟ་སུ་ར་ཧཱུྃ༔ འདོད་རྒུ་འབད་མེད་འབྱུང་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྲིན་ལས་འདུས་པ་ཆོས་སྐྱོང་གཏེར་སྲུང་མཆོད༔ སརྦ་པཉྩ་ཙིཏྟ་སུ་ར་ཧཱུྃ༔
མྱུར་མགྱོགས་ཐོགས་མེད་ལས་ཀྱི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རིག་རྩལ་འདུས་པ་སྣང་སྲིད་དཀྱིལ་འཁོར་མཆོད༔ སརྦ་པཉྩ་ཙིཏྟ་སུ་ར་ཧཱུྃ༔ ཁམས་གསུམ་འཁོར་བ་སྟོངས་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ དཀྱིལ་འཁོར་ལྷ་རྣམས་མཉམ་སྦྱོར་བའི༔ བྱང་སེམས་བདུད་རྩི་མ་ལུས་པ༔
ཆར་རྒྱུན་ལྟ་བུར་བབས་པ་ཉིད༔ བདག་ཉིད་ཙིཏྟའི་སྙིང་དབུས་ཐིམ༔ ཡེ་ཤེས་སེམས་དཔའི་སྐུར་གྱུར་ནས༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་བོ་དྷི་ཙིཏྟ་ཨ་མྲྀ་ཏ་བཛྲ་ཨཱ་ཡུ་ཥེ་ཨ་བེ་ཤ་ཡ་སིདྡྷི་ཧཱུྃ༔ ཞེས་བདུད་རྩི་མྱང་ཞིང༌། གཉིས་པ་རཀྟའི་མཆོད་པ་ནི། ཧཱུྃ༔ བྷནྡྷ་ཡངས་པ་མཁའ་ཀློང་རྫོགས་པའི་ནང་༔ མུ་ལ་རཀྟ་སྲིད་པ་བསྐྱེད་པའི་ཁྲག༔
ཨཉྫ་རཀྟ་བདེ་ཆེན་སྦྱོར་བའི་ཁྲག༔ དུ་ན་རཀྟ་རྒྱུད་དྲུག་བསྒྲལ་བའི་ཁྲག༔ གུ་ན་རཀྟ་འབྱུང་བ་སྲིད་པའི་ཁྲག༔ མ་ཧཱ་རཀྟ་ཐུགས་རྗེ་ཆགས་པའི་མདངས༔ འཁོར་བའི་རྒྱུ་བསྒྲལ་ཁམས་གསུམ་དབང་སྡུད་རྫས༔ བདེ་མཆོག་བདེ་སྤྱོད་རཀྟའི་མཆོད་པ་འདི༔ བདེ་གཤེགས་འདུས་པ་གུ་རུའི་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཡི་དམ་བདེ་འདུས་ཞི་ཁྲོའི་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ ཐུན་མོང་གྲུབ་པ་རྣམ་བརྒྱད་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཁའ་འགྲོ་འདུས་པ་དབྱིངས་ཕྱུག་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ སྐྱེ་འགྲོ་ཆོས་ལ་འགོད་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཆོས་སྐྱོང་འདུས་པ་དམ་ཅན་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ
བསྟན་སྲུང་དྲག་སྔགས་མཐུ་ཡི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ནོར་ལྷ་འདུས་པ་གནོད་སྦྱིན་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ ཆེ་བཙན་འགྲན་ཟླ་བྲལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ གསུམ་པ་དམ་རྫས་གཏོར་མའི་མཆོད་པ་ནི། ཧཱུྃ༔ སྣང་བ་སྣོད་ཀྱི་འཇིག་རྟེན་གཏོར་གཞོང་དུ༔
སྲིད་པ་བཅུད་ཀྱི་སྐྱེ་འགྲོ་གཏོར་མར་སྦྱར༔ དཔལ་གྱི་གཏོར་མ་བརྗིད་ལྡན་འགྱིངས་པ་འདི༔ རི་རབ་ལྷུན་པོ་བས་ཀྱང་དཔངས་རེ་མཐོ༔ མ་མོའི་གཏོར་མ་པདྨས་བསྐོར་བ་འདི༔ གླིང་བཞི་གླིང་ཕྲན་བས་ཀྱང་བཀོད་རེ་ལེགས༔ དཀར་གྱི་ཐིག་བཏབ་དམར་གྱི་གུར་ཕུབ་པ༔ གསེར་གྱི་རི་བདུན་བས་ཀྱང་བརྗིད་རེ་ཆེ༔ རཀྟ་དམར་གྱིས་གཏོར་མ་བྲན་པ་འདི༔ རྒྱ་མཚོའི་འཇིངས་རྣམས་བས་ཀྱང་གཏིང་རེ་ཟབ༔ བདུད་རྩི་སྨན་གྱིས་གཏོར་མ་བྲན་པ་འདི༔
ལྷ་ཡི་ཞལ་ཟས་བས་ཀྱང་རོ་རེ་བདའ༔ དཀར་རྩི་དམར་རྩི་ཤ་ཆེན་དྲི་ཆེན་དང་༔ དྲི་ཆུ་བྱུགས་པའི་རྫས་དེ་རྣམ་པ་ལྔ༔ སེངྒེ་གླང་ཆེན་རྟ་དང་བ་གླང་དང་༔ མཆོག་ཆེན་མི་ལ་སོགས་ཏེ་རྣམ་པ་ལྔ༔ མ་ཧཱ་མཱཾ་ས་ལ་སོགས་ཤ་སྣ་སྟོང་༔ མ་ཧཱ་རཀྟ་ལ་སོགས་ཁྲག་སྣ་སྟོང་༔ མ་ཧཱ་ཙིཏྟ་ལ་སོགས་སྙིང་སྣ་སྟོང་༔ གོ་རོ་ཙ་ན་ལ་སོགས་ཀླད་པ་སྟོང་༔ བ་སུ་ཏ་དང་ནང་རོལ་རྣམ་པ་ལྔ༔
ཤིང་ཏོག་ལོ་ཏོག་འབྲུ་སྣ་སྨན་སྣ་དང་༔ རྩི་དང་རྩ་རྒྱུད་རྩི་ཆེན་གོ་སྙོད་དང་༔ ལྒ་དང་ལན་ཚྭ་སྤོད་ཀྱི་བྱེ་བྲག་དང་༔ རི་སྒོག་ཀླུང་སྒོག་ཤ་མོང་སྣ་ཚོགས་དང་༔ བཟའ་དང་བཅའ་བ་བཏུང་བ་ལ་སོགས་པ༔ འདོད་ཡོན་ལྔ་ཡི་མཆོད་པ་སྣ་ཚོགས་པ༔ ཐོགས་མེད་བློ་ཡིས་ཡོངས་སུ་ཀུན་བསྡུས་ནས༔ ཏིང་འཛིན་དགོངས་བརྒྱུད་དག་པས་བྱིན་བརླབས་ཏེ༔ བདུད་རྩིར་བསྒྱུར་བའི་བ་ལིཾ་ཆེན་པོ་འདི༔ བླ་མ་རིག་འཛིན་ཐུགས་དམ་བསྐང་གྱུར་ཅིག༔
མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ ཚེ་གཅིག་འོད་སྐུར་གྲོལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཡི་དམ་ལྷ་ཚོགས་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ རྟག་བརྟན་འགྱུར་མེད་ཚེ་ཡི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དཔའ་བོ་མཁའ་འགྲོའི་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ བརྟུལ་ཞུགས་རྫུ་འཕྲུལ་ཐོགས་མེད་དངོས་གྲུབ་སྩོལ༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དམ་ཅན་སྲུང་མའི་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ ལྷ་འདྲེ་མི་གསུམ་འདུལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཆོད་པར་འོས་པའི་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ ཚོགས་གཉིས་འབྲས་བུ་མཐར་ཕྱིན་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འཁོར་འདས་གཉིས་སུ་མེད་པར་ཐུགས་དམ་བསྐང་༔
མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ དགོངས་ཀློང་ཆབས་ཅིག་གྲོལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ལྔ་པ་གསང་བ་བླ་མེད་ཀྱི་མཆོད་པ་སྦྱོར་སྒྲོལ་རྣམ་པ་གཉིས་ལས། དང་པོ་བདེ་ཆེན་སྦྱོར་བའི་མཆོད་པ་ནི། ཧཱུྃ༔ ཀུན་ཏུ་བཟང་མོ་ཤེས་རབ་དབྱིངས་ཀྱི་ཡུམ༔ དམིགས་མེད་སྙིང་རྗེས་སེམས་ཅན་ཡོངས་ལ་སྙོམས༔ ཐབས་མཆོག་བདེ་ཆེན་འཁོར་འདས་དབྱིངས་སུ་དག༔
འཕགས་པའི་ཚོགས་རྣམས་ཐུགས་དམ་བསྐུལ་བའི་ཕྱིར༔ ཐབས་དང་ཤེས་རབ་གཉིས་མེད་མཆོད་པའི་རྒྱན༔ ཨ་ཧོ་མ་ཧཱ་སུ་ཁ་ས་མ་ཡ་སཏྭཾ༔ ཨཱཿདང་ཧཱུྃ་ལས་རྡོ་རྗེ་པདྨའི་དལ༔ པྲ་བེ་ཤ་ཡ་ཕཊ྄་ཀྱིས་གསང་སྒོ་ཕྱེས༔ སུ་ར་སཏྭཾ་གྱིས་བདེ་བའི་རྡོ་རྗེ་བསྐུལ༔ ས་མ་ཧོ་ཡིས་དགྱེས་པ་ཆེན་པོར་གནང་༔ ར་ཧོ་རཱ་ག་ཡ་མིས་མཉམ་སྦྱོར་ཏེ༔ དབྱིངས་དང་ཡེ་ཤེས་གཉིས་མེད་ལྷུན་གྲུབ་ཀྱི༔ མཉམ་ཉིད་བདེ་བ་ཆེན་པོའི་མཆོད་པ་འབུལ༔
ཛྙཱ་ན་མ་ཧཱ་སུ་ཁ་པཱུ་ཛ་ཧཱུྃ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ནམ་མཁས་གར་ཁྱབ་ཆོས་དབྱིངས་ཡུམ་གྱི་མཁའ༔ སྣོད་ཀྱི་འཇིག་རྟེན་རབ་འབྱམས་གཞལ་ཡས་ཁང་༔ གསལ་སྣང་རྟོག་མེད་སེམས་ཅན་ཀུན་གྱི་སེམས༔ ཀུན་གཞི་ཨ་ལ་ཡིད་ནི་ཧཱུྃ་གི་ངང་༔ འཁོར་འདས་གཉིས་མེད་ཡབ་ཡུམ་ཐབས་ཤེས་བསྣོལ༔ ཨཱཿཧཱུྃ་སེམས་གསུམ་འདྲེས་པའི་ཀུན་ཏུ་བཟང་༔ འགྲོ་ཀུན་བདེ་གཤེགས་རྒྱལ་བའི་སྲས་སུ་གྱུར༔ དགྱེས་མཆོད་བདེ་བ་ཆེན་པོ་བཞེས་སུ་གསོལ༔
ཛྙཱ་ན་མ་ཧཱ་སུ་ཁ་པཱུ་ཛ་ཧོཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདེ་བ་ཆེན་པོ་དག་ལ་གང་གནས་པ༔ རྟོགས་པ་ཆེན་པོ་ལོངས་སྤྱོད་རྫོགས་པའི་སྐུ༔ ཁམས་གསུམ་ལས་འདས་བྱང་ཆུབ་རིན་པོ་ཆེ༔ སྟོར་བ་བཙལ་བས་རྙེད་པར་ག་ལ་འགྱུར༔ ཐིག་ལེ་ཆེན་པོ་ཆུད་པར་གནས་པ་ལ༔ ཡེ་ཤེས་སྙིང་པོ་འདི་ལས་གཞན་མེད་དོ༔ འཁོར་བ་མྱ་ངན་འདས་ལ་སྐྱེ་འཆི་མེད༔ བདེ་བ་ཆེན་པོའི་ངང་ལ་མཉམ་པར་རོལ༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདེ་བའི་རྩི་ལ་རོལ་ཀྱང་གཉིས་མེད་བདེ༔ སྲིད་པའི་འདོད་པ་ཤིན་ཏུ་རྣམ་དག་པས༔ མི་སྲིད་ཆོས་ཀྱི་དབྱིངས་སུ་རྣམ་སྦྱར་ནས༔ རིགས་འདུས་གུ་རུའི་དཀྱིལ་འཁོར་དམ་པ་འདིར༔ རྒྱལ་བ་རྒྱ་མཚོ་འཁོར་དང་བཅས་པ་ལ༔ དམ་རྫས་མཆོག་གི་མཆོད་པ་འདི་འབུལ་གྱིས༔ ཆོས་ཉིད་ལྷུན་གྲུབ་དག་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ན་མཿསརྦ་ཏ་ཐཱ་ག་ཏ་བོ་དྷི་ཙིཏྟ་མ་ཧཱ་སུ་ཁ་པཱུ་ཛ་པྲ་ཏཱིཙྪ་ཧོཿ
གཉིས་པ་རུ་ཏྲ་བསྒྲལ་མཆོད་ནི། ཧཱུྃ༔ སྲིད་གསུམ་རྣམ་དག་ཆོས་དབྱིངས་བྲུབ་ཁུང་དུ༔ གཟུང་འཛིན་ལས་རླུང་དུག་ལྔའི་དབང་གྱུར་པས༔ རིགས་དྲུག་འཁྲུལ་པའི་མུན་ཁུང་འཁྱམས་པ་ཀུན༔ ཚད་མེད་འོད་གསལ་སྙིང་པོས་ཡོངས་བཟུང་སྟེ༔ བརྩེ་ཆེན་བྱམས་པས་མཉམ་ཉིད་དབྱིངས་སུ་འཆིང་༔ དགའ་ཆེན་གཡོ་བས་ཀུན་སྣང་རྟོག་པ་དག༔ བཏང་སྙོམས་ཁྱབ་བརྡལ་ཉོན་མོངས་ཚོར་བ་གཞོམ༔ རང་བྱུང་ཡེ་ཤེས་གཉིས་འཛིན་བདུད་དང་ཕྲོལ༔
རིག་འཛིན་དཔའ་སྟོབས་གྱད་ཀྱི་ཕུར་བུ་ཡིས༔ ཐུགས་རྗེ་རྩེ་གཅིག་བདག་འཛིན་རུ་ཏྲའི་དཔུང་༔ མཉམ་རྫོགས་དབྱིངས་སུ་སྒྲོལ་ཅིག་ཀཱི་ལ་ཡ༔ ལས་དང་བག་ཆགས་འཁྲུལ་པའི་ས་བོན་རྣམས༔ ཤེས་རབ་རྣོ་མཚོན་འབར་བས་རྡུལ་དུ་རློག༔ ལྷུན་གྲུབ་སྣོད་ཡངས་འོད་གསལ་དྭངས་མར་བསྐྱིལ༔ དབྱིངས་ནས་སྐུར་བཞེངས་ཞི་ཁྲོ་རབ་འབྱམས་ལྷ༔ ངང་གིས་ཁྲོས་ནས་ཡེ་ཤེས་འབར་བའི་ཞལ༔ སྲིད་གསུམ་རྣམ་པར་རོལ་པའི་ཧོཾ་ཡངས་པར༔ བསྟབ་བོ་བདེ་ཆེན་འགྱུར་མེད་དབྱིངས་སུ་སྟིམས༔
མ་རིག་གཏི་མུག་བསྒྲལ་བའི་མཆོད་པ་ཆེ༔ ཆོས་དབྱིངས་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ སངས་རྒྱས་བསྟན་དགྲ་རྣམ་སྣང་དབྱིངས་སུ་ཨཱ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཞེ་ལྡང་ལྷ་བདུད་བསྒྲལ་བའི་མཆོད་པ་ཆེ༔ མེ་ལོང་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔
བླ་མའི་སྐུ་དགྲ་རྡོར་སེམས་དབྱིངས་སུ་ཨཱཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ང་རྒྱལ་ཕུང་བདུད་བསྒྲལ་བའི་མཆོད་པ་ཆེ༔ མཉམ་ཉིད་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ རྣལ་འབྱོར་སྒོས་དགྲ་རིན་འབྱུང་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཉོན་མོངས་འདོད་ཆགས་བདུད་དཔུང་བསྒྲལ་མཆོད་འདི༔ སོར་རྟོག་ཡེ་ཤེས་ལྷ་ཚོགས་ཞལ་དུ་བསྟབ༔
ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ མཆེད་ལྕམ་ཟུར་དགྲ་སྣང་མཐའི་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྲག་དོག་འཆི་བདག་བདུད་དཔུང་བསྒྲལ་མཆོད་འདི༔ བྱ་གྲུབ་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ ཡོན་བདག་རྐྱེན་དགྲ་དོན་གྲུབ་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
དུག་ལྔ་ཡོངས་སུ་བསྒྲལ་བའི་མཆོད་པ་འདི༔ ཀློང་གྱུར་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ རྒྱལ་ཁམས་ཕུང་འདྲེ་རྡོར་འཆང་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྣམ་ཤེས་ཚོགས་བརྒྱད་བསྒྲལ་བའི་མཆོད་པ་འདི༔ འདའ་ཀ་ཡེ་ཤེས་གིང་ཆེན་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔
མཐའ་དམག་འབྱུང་པོ་ཀུན་བཟང་ཀློང་དུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བརྒྱད་ཁྲི་བཞི་སྟོང་ཉོན་མོངས་བསྒྲལ་མཆོད་འདི༔ དབྱིངས་སྒྲོལ་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ ལན་ཆགས་འབྱུང་པོ་ཀ་དག་ཀློང་དུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསྒྲལ་བྱ་སྒྲོལ་བྱེད་འཛིན་པའི་འདུ་འཕྲོ་རྣམས༔ མཐའ་གྲོལ་གཉིས་མེད་ཡེ་ཤེས་ཀློང་དུ་བསྟིམས༔
སྨོན་ལམ་ལོག་པའི་བདུད་རིགས་དེ་བཞིན་ཉིད༔ རྒྱུ་ཟད་རྐྱེན་ཟད་ཆོས་སྐུར་གྲོལ་བར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་དྷེ་ཝ་ཌཱཀྐི་ནཱི་མ་ཏྲཾ་རུ་ཏྲ་མཱ་ར་ཡ་པཱུ་ཛ་ཧོཿ དྲུག་པ་གླིང་བཞིའི་གར་མཆོད་ནི། ཧཱུྃ༔ ཐུགས་རྗེ་ཡེ་ཤེས་རོལ་པའི་དཀྱིལ་འཁོར་འདིར༔ ཕུང་ཁམས་སྐྱེ་མཆེད་ཡེ་ནས་རྒྱལ་བའི་སྐུ༔ ཡབ་ཡུམ་གཉིས་མེད་ཡེ་ནས་ལྷུན་གྱིས་གྲུབ༔ སྟངས་སྟབས་ཕྱག་རྒྱ་ཐམས་ཅད་གླུ་དང་གར༔
རྣམ་རོལ་ཕྱག་རྒྱ་གར་གྱི་མཆོད་པ་འབུལ༔ མུ་ཏྲ་གཱིརྟི་ནཱིརྟི་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སེངྒེའི་འགྱིང་གར་གསང་བ་རྡོ་རྗེའི་གར༔ པདྨའི་འཛུམ་གར་བདེ་སྤྱོད་དབུ་མའི་མདངས༔ ལས་ཀྱི་འཇོལ་གར་དབང་སྒྱུར་རྒྱ་གྲམ་རྒྱ༔ རིན་ཆེན་བསྒྱུར་གར་དྲུག་ལྡན་འཛིན་པའི་སྟངས༔ སྟག་མོའི་འགྱུར་སྟངས་བུདྡྷ་དབྱིངས་ཀྱི་གར༔ ཁྲོ་བོའི་འགྱིང་གར་གཡས་སུ་ཤིགས་སེ་ཤིག༔
ཁྲོ་མོའི་བཞད་གར་གཡོན་དུ་ཡ་ལ་ལ༔ ཐབས་ཤེས་ཟུང་འཇུག་མཆོག་ཐུན་དངོས་གྲུབ་གར༔ རྣལ་རོལ་ཕྱག་རྒྱ་གར་གྱི་མཆོད་པ་འབུལ༔ མུ་ཏྲ་གཱིརྟི་ནཱིརྟི་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དང་པོའི་དམ་ཚིག་ནམ་མཁའ་གར་གྱིས་གང་༔ བར་གྱི་དམ་ཚིག་ས་གཞི་གར་གྱིས་གང་༔ ད་ལྟ་དམ་ཚིག་གར་མཁན་ཚུལ་དུ་བསྒྱུར༔ བདེ་ཆེན་གར་མཁན་ཚུལ་དུ་སངས་རྒྱས་ཤིང་༔
གསང་ཆེན་ངེས་པའི་མཆོག་སྟོན་ཨེ་མ་ཧོཿ རྣམ་གྲོལ་ཕྱག་རྒྱ་ཕྱི་ནང་མཆོད་པ་འབུལ༔ མུ་ཏྲ་གཱིརྟི་ནཱིརྟི་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཡས་ཀྱིས་སེ་གོལ་གཏོག་པ་ཏ་ལ་ཧོཿ གཡོན་གྱིས་སེ་གོལ་བསྒྱུར་བ་ཤམ་པ་རྒྱ༔ ཐབས་ཤེས་ཏ་ལ་ཤམ་པ་རྩེ་སྤྲད་ནས༔ སྐུ་གསུང་ཐུགས་ཀྱི་ཕྱག་རྒྱའི་གར་བསྒྱུར་བས༔ སྣང་སྲིད་ཐམས་ཅད་ཕྱག་རྒྱའི་དཀྱིལ་འཁོར་དུ༔
དུས་གསུམ་སངས་རྒྱས་ཐམས་ཅད་སྤྲིན་བཞིན་གཏིབས༔ རྣམ་རོལ་ཕྱག་རྒྱ་གར་གྱི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་མ་ཧཱ་ཤཱུ་ནྱ་ཏ་ཛྙཱ་ན་པྲི་ཤ་སུ་ཀ་ཏ་ན་ཧཱུྃ༔ བདུན་པ་དེ་བཞིན་ཉིད་ཀྱི་མཆོད་པ་ནི། ཧཱུྃ༔ གདོད་ནས་དག་པའི་རང་བཞིན་བྱང་ཆུབ་སེམས༔ སྐྱེ་ཤི་ལས་འདས་བྱ་རྩོལ་ཀུན་དང་བྲལ༔ དགེ་སྡིག་བརྗོད་མེད་ཀུན་གཞི་ཡིད་ལས་འདས༔
ལྟ་མེད་ལྟ་བའི་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྟོག་མེད་སྤྲོས་བྲལ་གཞི་གྲོལ་རང་ལུགས་སུ༔ ཡོངས་སུ་མེད་དེ་བདེ་གསལ་མི་རྟོག་ངང་༔ བདེ་སྡུག་ལས་དང་བག་ཆགས་རྒྱུ་འབྲས་ཟད༔ གཡོ་མེད་སྒོམ་པའི་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཚོགས་དྲུག་ཞེན་མེད་ཕྱོགས་རིས་མེད་པར་བདེ༔
གཉིས་མེད་རང་བཞིན་ལྷུན་གྲུབ་རོལ་པའི་རྩལ༔ དུག་ལྔ་རང་གྲོལ་སྣོད་བཅུད་དངོས་པོ་སྟོང་༔ མཉམ་ཉིད་སྤྱོད་པའི་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བརྗོད་བྲལ་གཤིས་ལ་དངོས་མེད་བསྒོམ་དུ་མེད༔ བྱས་ཆོས་བློས་བཏང་བྱར་མེད་བློ་ལས་འདས༔ སྣང་སེམས་འཛིན་བྲལ་དམིགས་མེད་དབྱིངས་སུ་ཐིམ༔ ཡོངས་རྫོགས་འབྲས་བུའི་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཞི་ལ་འཕོ་འགྱུར་མེད་པ་རྣལ་མའི་ངང་༔ ཕུང་ཁམས་ཡུལ་མེད་མིང་བྲལ་འོད་ལྔའི་སྦུབས༔ སྣང་སྲིད་རྣམ་དག་ཨ་ཏི་རྫོགས་པ་ཆེ༔ རང་བྱུང་ཁོ་ན་ཉིད་ཀྱི་མཆོད་པའི་མཆོག༔ དུས་གསུམ་འཕོ་འགྱུར་མེད་པ་ངང་གིས་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སརྦ་དྷརྨ་དྷཱ་ཏུ་ཛྙཱ་ན་བཛྲ་ཨཱཿ
བརྒྱད་པ་བསྟོད་པ་ནི།
གུ་རུའི་ཡོན་ཏན་རྗེས་དྲན་ཞིང་༔ རྩེ་གཅིག་རྗེས་སུ་འཇུག་པའི་བློས༔ ཁྱེད་ཤེས་བློ་བཀལ་གདུང་དབྱངས་ཀྱིས༔ ཧཱུྃ༔ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལྷུན་གྲུབ་བླ་མ་ལོངས་སྤྱོད་རྫོགས༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་ནི་མི་འགྱུར་ཀུན་ཏུ་བཟང་པོའི་སྐུ༔
གསུང་ནི་མི་འགག་མཉམ་ཉིད་རིག་པའི་གསུང་༔ ཐུགས་ནི་མི་གཡོ་སྨྲ་བསམ་བརྗོད་ལས་འདས༔ སྐུ་གསུང་ཐུགས་ལྡན་པདྨ་རྒྱལ་ལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འགྲོ་བའི་དོན་དུ་རང་བྱུང་འོད་དཔག་མེད༔ བཀྲ་ཤིས་ཡོན་ཏན་དུ་མས་བརྒྱན་པའི་སྐུ༔ འཇིག་རྟེན་དབང་བསྒྱུར་པདྨ་རྒྱལ་པོའི་སྲས༔ སྣང་སྲིད་ཟིལ་གནོན་རྩལ་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསྐྱེད་པ་མེད་པ་རྒྱ་མཚོའི་ཀློང་ལས་འཁྲུངས༔
སྐྱེ་ཤི་རྒྱུན་ཆད་གཞོམ་མེད་རྡོ་རྗེའི་སྐུ༔ རིག་རྩལ་དབང་ཐོབ་འགྲོ་བའི་རེ་འདོད་སྐོང་༔ བདེ་གཤེགས་ཀུན་འདུས་སྐུ་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོབས་བཅུའི་རྩལ་གྱིས་ལོག་འདྲེན་ཟིལ་གྱིས་གནོན༔ དྲག་སྔགས་དགོངས་པས་ལྷ་སྲིན་སྡེ་བརྒྱད་འདུལ༔ དབྱིངས་ཡེ་དབྱེར་མེད་མ་སྲིང་བྲན་དུ་བཀོལ༔ འཁོར་ལོའི་མངའ་བདག་མཆོག་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འདས་པའི་སངས་རྒྱས་རྣམས་ཀྱི་ཐུགས་རྗེས་རྩལ༔
མ་འོངས་སངས་རྒྱས་རྣམས་ཀྱི་སྨོན་ལམ་མཐུ༔ ད་ལྟའི་སངས་རྒྱས་ཀུན་གྱི་ཡེ་ཤེས་དཔལ༔ དུས་གསུམ་སངས་རྒྱས་སྐུ་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཁྱེན་པའི་ཡོན་ཏན་ཡེ་ཤེས་ཚད་ལས་འདས༔ སྤྲུལ་པ་བྱེ་བ་ཕྲག་བརྒྱ་ཅིག་ཅར་འགྱེད༔ གང་འདུལ་ཐེག་པས་གདུལ་བྱ་ཐར་ལམ་འདྲེན༔ བསྟན་པའི་བདག་ཉིད་མཆོག་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྱི་ལྟར་ཕར་ཕྱིན་དྲུག་ལྡན་སྤྲུལ་པའི་ཆས༔
ནང་ལྟར་སྔགས་མཆོག་སྔགས་བདག་འཁོར་ལོས་བསྒྱུར༔ གསང་བ་བླ་མེད་ཀུན་བཟང་རྡོ་རྗེ་འཆང་༔ ཟུང་འཇུག་སྤྲུལ་བསྒྱུར་འགྱེད་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ བརྗོད་མེད་སྤྲོས་བྲལ་ཀུན་བཟང་སྣང་མཐའ་ཡས༔ བདེ་ཆེན་རིགས་ལྔ་ལོངས་སྤྱོད་རྫོགས་པའི་སྐུ༔ རྡོ་རྗེ་སེམས་དཔའ་སངས་རྒྱས་ཀུན་གྱི་རྗེ༔ དགའ་རབ་རྡོ་རྗེ་ཡེ་ཤེས་ཀློང་དགུའི་གར༔ དགོངས་བརྒྱུད་བླ་མ་རྣམས་ལ་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གསང་བའི་བདག་པོ་རིག་འཛིན་རྡོ་རྗེ་ཆོས༔ གསང་སྔགས་བཀའ་བབ་སྐལ་ལྡན་རྒྱལ་པོ་ཛཿ ཡང་དག་མཆོག་བརྙེས་འགྲོ་བའི་དོན་དུ་བརྩོན༔ རིག་འཛིན་བརྡ་བརྒྱུད་རྣམས་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྒྱུད་སྡེ་ཀུན་ལ་དབང་སྒྱུར་ལས་ཀྱི་དབང་༔ སྒྲུབ་སྡེ་བརྒྱད་ཀྱི་དོན་རྟོགས་མཁས་པ་བརྒྱད༔ ཐེག་པའི་དོན་ལ་དབང་སྒྱུར་ཆོས་ཀྱི་རྗེ༔ གཏད་རྒྱ་ལུང་བསྟན་རྫོགས་ལ་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཆེ་ཆུང་བཞི་རྫོགས་བདེ་ཆེན་འདུས་པའི་སྐུ༔ སྐུ་གཅིག་སྐུ་ལྔ་མཚན་བརྒྱད་བྱེ་བ་བརྒྱད༔ ཕྱོགས་བཅུའི་ཞིང་ཁམས་ཀུན་ལ་དབང་བསྒྱུར་ཞིང་༔ རླབས་ཆེན་གདུལ་བྱ་སྐྱོང་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འཁོར་བར་མ་ཆགས་སྐྱོན་བྲལ་པདྨ་འབྱུང་༔ ཡོན་ཏན་རབ་རྫོགས་པདྨ་སམ་བྷ་ཝ༔ ཤེས་བྱ་ཀུན་མཁྱེན་བློ་ལྡན་མཆོག་སྲེད་རྩལ༔ ཁམས་གསུམ་སྲིད་གསུམ་དབང་སྡུད་པདྨ་རྒྱལ༔
ལྷུན་གྲུབ་རིག་འཛིན་རྣམ་བཞིར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་རིག་མུན་སེལ་འགྲོ་འདུལ་ཉི་མ་འོད༔ ལོག་འདྲེན་བདུད་བཞིའི་དཔུང་འཇོམས་ཤཱཀྱ་སེང་༔ ལོག་ལྟ་རུ་ཏྲ་རྡུལ་བརླགས་སེངྒེའི་སྒྲ༔ དྲེགས་པ་ལྷ་སྲིན་ཀུན་འདུལ་གྲོ་བོ་ལོད༔ དགྲ་བགེགས་ཚར་གཅོད་རྣམ་བཞིར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྡོ་རྗེ་མཁའ་འགྲོས་མི་འགྱུར་བདུད་སྡེ་འཇོམས༔ རིན་ཆེན་མཁའ་འགྲོས་རེ་སྐོང་བཅུད་ཆར་འབེབས༔
པདྨ་མཁའ་འགྲོས་རྗེས་ཆགས་གཞན་སྣང་སྡུད༔ ལས་ཀྱི་མཁའ་འགྲོས་བར་གཅོད་གདུག་པ་འདུལ༔ འབུམ་ཕྲག་མཁའ་འགྲོ་སྡེ་བཞིར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསྟན་པའི་བརྒྱུད་འཛིན་དགྲ་བགེགས་བདུད་འདུལ་མ༔ རྣལ་འབྱོར་འཁོར་སྐྱོང་བྱིན་རླབས་ཞི་བ་མཚོ༔ སྔགས་ཀྱི་ལས་མཛད་མཚོ་གླིང་ཌཱཀྐི་མ༔ ལས་ཀྱི་བཀའ་སྡོད་ཐོགས་མེད་ཕྲ་མེན་མ༔ དམ་ཚིག་མཁའ་འགྲོའི་ཚོགས་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
པདྨ་ཐོད་ཕྲེང་སངས་རྒྱས་ཀུན་གྱི་དངོས༔ ཇི་སྲིད་ནམ་མཁའི་འཁོར་ལོ་མ་ཞིག་བར༔ དེ་སྲིད་འགྲོ་དོན་ཕྲིན་ལས་རྒྱུན་མི་འཆད༔ སངས་རྒྱས་ཀུན་གྱི་ཡེ་ཤེས་སྟོབས་འཆང་བ༔ འཁོར་འདས་སྤྱི་དཔལ་མཆོག་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ ཡེ་ཤེས་རང་གསལ་འགྱུར་མེད་རྡོ་རྗེའི་སྐུ༔ ཀ་དག་ཀློང་ནས་ལྷུན་གྲུབ་ཐུགས་རྗེ་ཆེ༔ མ་འགགས་རང་གསལ་ཞི་ཁྲོའི་བཀོད་པ་རྫོགས༔
འཁྲུལ་པའི་སྣང་ཚུལ་རང་མདངས་འོད་སྐུར་སྦྱངས༔ དྲན་རིག་རང་གྲོལ་བདེ་ཆེན་རྒྱལ་པོའི་སྐུ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དབྱིངས་ཀྱི་དཔལ་ལྡན་ཐུགས་རྗེ་བཀོད་པས་བརྒྱན༔ ཆོས་ཉིད་གསལ་རྫོགས་འགྱུར་མེད་ཡོན་ཏན་སྟོན༔ ཚོགས་དྲུག་རང་གྲོལ་འགག་མེད་ཐར་ལམ་སྟོན༔ སྤང་ཐོབ་བྲལ་བའི་འབྲས་བུ་ཆོས་སྐུར་རྫོགས༔ འཁོར་འདས་མཉམ་ཉིད་དུས་གསུམ་མཁྱེན་པའི་སྐུ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདེ་ཆེན་ཀློང་དུ་འཁོར་འདས་འུབ་ཆུད་ཀྱང་༔ གནས་སྐབས་འབྱུང་བཞི་ལས་རླུང་འཕེན་སྡུད་ཀྱི༔ ཟག་བཅས་སྒྱུ་ལུས་འཇིགས་ཚོགས་ཡ་ངའི་འཕྲང་༔ འབྱུང་ལྔ་རང་གྲོལ་ཡེ་ཤེས་འོད་སྐུར་རྫོགས༔ མཚོ་སྐྱེས་རྡོ་རྗེ་དཔའ་བོ་གྱད་ཀྱི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཟུང་འཛིན་མཚན་མ་ཡེ་གྲོལ་ལས་རབ་རྫོགས༔ འབྱུང་བ་རྣམ་དག་དབྱྀངས་ཕྱུག་མཁའ་འགྲོ་ལྔ༔
ལས་རླུང་བག་ཆགས་སོར་སྡུད་མཁའ་སྤྱོད་སྤོར༔ དབུ་མའི་སྒོ་འབྱེད་ལྷུན་གྲུབ་སྐུ་ལྔའི་ཀློང་༔ དབྱེར་མེད་མཉམ་པར་རོལ་མཛད་རྣལ་འབྱོར་མ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ སྐུ་ལྔ་ཡེ་ཤེས་ལྔ་ཡི་རང་མདངས་ལས༔ ཐུགས་རྗེ་མཐའ་ཡས་ཞི་ཁྲོའི་བཀོད་པ་རྫོགས༔ གཅིག་ཏུ་མ་ངེས་ཆོ་འཕྲུལ་སྣ་ཚོགས་གར༔ གང་ལ་ཅི་འདུལ་རོལ་པའི་ཚུལ་དུ་སྟོན༔
དུ་མ་རོ་གཅིག་དགོངས་ཀློང་ཡངས་པའི་མཁར༔ འདུ་འབྲལ་མེད་པའི་དོན་གྱིས་ཕྱག་འཚལ་བསྟོད༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དུག་གསུམ་ནད་འཇོམས་དྲང་སྲོང་སྨན་གྱི་རྒྱལ༔ བདུད་བཞིའི་བར་ཆད་སེལ་མཛད་སེངྒེའི་སྒྲ༔ འབྱུང་ལྔ་དབང་སྡུད་ཡེ་ཤེས་ཕོ་ཉའི་ཀློང་༔ ཟུང་འཇུག་བདེ་ཆེན་མཆོག་སྦྱོར་སྨན་གྱི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཡེ་ཤེས་སྟོབས་ཀྱིས་སྣོད་བཅུད་རྒུད་པ་སེལ༔ ཐུགས་རྗེས་དབང་གིས་རྩོལ་མེད་དགོས་འདོད་འབྱུང་༔ ནུས་མཐུ་རྩལ་གྱིས་ཁམས་གསུམ་དབང་དུ་སྡུད༔ འདོད་རྒུའི་སྲིད་རྗེ་མཁའ་འགྲོ་ནོར་གྱི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བརྒྱུད་པ་ཀུན་ལ་དབང་སྒྱུར་མཐུ་སྟོབས་བདག༔ ཡེ་ཤེས་བདུན་ལྡན་རྡོ་རྗེའི་གོ་ཆ་ཅན༔ འབྱུང་ལྔ་ཡེ་ཤེས་འཁོར་ལོས་རྒྱས་འདེབས་པ༔ ལོག་འདྲེན་ལྡང་མེད་རྣམ་གནོན་གུར་གྱི་ལྷ༔
གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོབས་ལྡན་ནག་པོ་མངོན་སྤྱོད་དམོད་པའི་ཆས༔ དྲག་སྔགས་ཐལ་འབྱིན་རྡོ་རྗེ་ཕ་ལམ་སྐུ༔ སྡེ་བརྒྱད་གཡུལ་འགྱེད་ཕས་ཀྱི་རྒོལ་བ་འཇོམས༔ བསྟན་དགྲ་བགེགས་དཔུང་ཚར་གཅོད་ཀཱི་ལ་ཡ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཆོས་ཉིད་ཞི་ལས་ཐུགས་རྗེ་འབར་བའི་ཤུགས༔ སྲིད་པ་དཔྱི་གནོན་ཡེ་ཤེས་དགོངས་པ་ཡིས༔
སྟོང་གསུམ་རྔམ་དྲག་གིང་ཆེན་ཕོ་ཉས་འགེངས༔ འདྲེ་རྒོད་མི་མིན་འཚེ་བ་ཕ་མཐར་བསྐྲད༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་གསུང་ཐུགས་ཀྱི་ཡེ་ཤེས་གཟི་བྱིན་གྱི༔ ཀློང་ལྔའི་རང་བཞིན་སྲིད་པ་རྒྱ་ཡིས་འདེབས༔ སྣོད་བཅུད་གོ་འབྱེད་མཁྱེན་བརྩེའི་ཕྲིན་ལས་རྫོགས༔ ཟབ་རྒྱ་མཁའ་འགྲོའི་གསང་མཛོད་གཏེར་སྒོ་འབྱེད༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
དགོངས་པ་ཀློང་ཡངས་འོད་གསལ་སྙིང་རྗེའི་ངང་༔ རྣམ་འགྱུར་བརྟུལ་ཞུགས་སྤྱོད་པ་མ་ཚོགས་སྡུད༔ སྲིད་པ་བྲན་བཀོལ་ལྷ་འདྲེ་མི་གསུམ་འདུལ༔ སྦས་གནས་སྒོ་འབྱེད་འཇིགས་པ་བརྒྱད་ལས་སྐྱོབ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོབས་བཅུའི་དབྱིངས་ལས་འགྱིང་རྩལ་ཁྲོས་པའི་གར༔ སྣང་སྲིད་དབང་སྡུད་བདུད་འདུལ་སྔགས་པའི་ཆས༔ ཚད་མེད་རྣམ་བཞིའི་ཕྱག་རྒྱས་དགྲ་རྒོལ་འཇོམས༔ བདུད་བཞིའི་དཔུང་བཅོམ་དྲེགས་པ་ཟིལ་གནོན་ལྷ༔
གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ ཚེ་རབས་ལས་དང་སྨོན་ལམ་ཤུགས་ཀྱིས་འབྲེལ༔ དབང་ལུང་མན་ངག་བརྒྱུད་དང་ཉམས་ཆག་སྐོང་༔ ཐེག་པ་འཛིན་འཆང་རིག་འཛིན་སློབ་དཔོན་སོགས༔ སྒྲུབ་པ་བཀའ་བརྒྱད་ཞི་ཁྲོ་ཡི་དམ་ལྷ༔ གནས་ཡུལ་ཞི་སྐྱོང་དཔའ་བོ་ཌཱཀྐིའི་ཚོགས༔ ཆོས་དབྱིངས་ཡེ་ཤེས་རོལ་པ་ཆེན་པོའི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྔམ་གཤེ་དཔའ་བར་འགྲོ་བའི་གིང་ཆེན་དང་༔ འགུགས་འཆིང་སྡོམ་མྱོས་ལས་མཛད་སྒོ་མ་བཞི༔ བདེ་ཆེན་བཅུད་འཛིན་མཆོད་སྤྲིན་ལྷ་མོ་འབུམ༔ བཀའ་ཉན་ལས་བྱེད་གཟུགས་སྐུ་དྲེགས་པའི་ཚུལ༔ ཕོ་ཉ་བཀའ་སྡོད་དམ་ཅན་སྲུང་མའི་ཚོགས༔ ཐམས་ཅད་ཆོས་དབྱིངས་ཆེན་པོར་བརྡལ་ཁྱབ་པས༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཤེས་རབ་དབྱིངས་ལས་ཐུགས་རྗེའི་ཐབས་ཀྱི་སྐུ༔
རྩོལ་མེད་རང་ཤར་ཕྱོགས་བཅུའི་ཞིང་ཀུན་གྱི༔ རྒྱལ་བ་རབ་འབྱམས་དཀྱིལ་འཁོར་མ་ལུས་རྫོགས༔ གཉིས་མེད་རང་སྣང་གསལ་སྟོང་ཡེ་ཤེས་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཞེས་བསྟོད་ཅིང་གསོལ་བ་གདབ་པར་བྱའོ། དགུ་པ་ཛཔ་྄ལ་དང་པོ་ཛཔ྄་བསྐུལ་ནི། ཧཱུྃ༔ ཆོས་སྐུ་ཁྱབ་བརྡལ་ཞིང་ཁམས་ནས༔
གདོད་མའི་མགོན་པོ་སྣང་མཐའ་ཡས༔ གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཡེ་ཤེས་ལྔ་ཡི་འོད་ཀློང་ནས༔ ལོངས་སྐུ་འཕགས་མཆོག་སྤྱན་རས་གཟིགས༔ གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ པད་མ་འོད་ཀྱི་གཞལ་ཡས་ནས༔ ཨོ་རྒྱན་ཆེན་པོ་རྗེ་འབངས་རྣམས༔ གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ འགྲོ་འདུལ་ཐུགས་རྗེའི་ཕོ་བྲང་ནས། ། རིག་འཛིན་ཨོ་རྒྱན་རྩ་གསུམ་གླིང༌། གསུང་གི་ཐུགས་དམ་གནད་ནས་བསྐུལ༔
གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ བསམ་ཡས་མཆིམས་ཕུའི་སྒྲུབ་གནས་ནས། ། རིག་འཛིན་ཐུགས་མཆོག་རྡོ་རྗེ་ཡང༌། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ རྩྭ་ནང་གསང་བའི་དགའ་ཚལ་ནས། །
འོད་དབྱིངས་གཉིས་མེད་བདེ་ཆེན་རྒྱལ། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ གནས་བཞི་པདྨ་ཆོས་གླིང་ནས། ། ཀརྨ་བྷི་དྷྭ་དྷ་ར་ཡང༌། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྦས་ཡུལ་རིན་སྤུངས་ཕོ་བྲང་ནས། ། ཨོ་རྒྱན་གཉིས་མེད་འགྲོ་འདུལ་གླིང༌། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ གང་འདུལ་དེར་སྟོན་གཞལ་ཡས་ནས། ། ཆོས་བདག་རིག་འཛིན་བརྒྱུད་པར་བཅས། གསུང་གི་ཐུགས་དམ་གནད་ནས་བསྐུལ༔
གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ བདེ་ཆེན་མཆོག་གི་འཁོར་ལོ་ནས། ། བཀའ་དྲིན་སུམ་ལྡན་རྡོ་རྗེ་འཛིན། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྣང་སྟོང་ཐིག་ལེའི་མཁའ་ཀློང་ནས། །
ཡི་དམ་རྒྱལ་བ་ཞི་ཁྲོའི་ལྷ། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ རྩ་ཁམས་དག་པའི་ཕོ་བྲང་ནས། ། ཡི་དམ་ཌཱཀྐིའི་ལྷ་ཚོགས་རྣམས། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ དམ་ཚིག་གཉན་གྱི་དཀྱིལ་འཁོར་ནས། ། བཀའ་སྲུང་དམ་ཅན་རྒྱ་མཚོའི་ཚོགས། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། གཉིས་པ་ཛཔ྄་དངོས་ལ་གསུམ། དང་པོ་བསྙེན་པ་ནི། ཀྱེ་ཀྱེ་བླ་མ་རིན་པོ་ཆེ༔
སངས་རྒྱས་ཐམས་ཅད་འདུས་པའི་སྐུ༔ འགྲོ་བ་ཀུན་གྱི་གཉེན་གཅིག་པུ༔ མགོན་མེད་བདག་ལ་ཐུགས་རྗེས་ཟུངས༔ བླ་མ་རྡོ་རྗེ་འཛིན་པ་ཆེ༔ རེ་ཞིང་ལྟོས་པའི་གཉེན་གཅིག་པུ༔ བདག་ལ་རེ་ས་གཞན་ན་མེད༔ སྡུག་བསྔལ་འདི་ལས་དྲང་དུ་གསོལ༔ རྗེ་བཙུན་པདྨ་ཐོད་ཕྲེང་རྩལ༔ ཁྱེད་ལ་བདག་ཉིད་བྲན་དུ་འབུལ༔ སྐྱིད་སྡུག་རེ་ལྟོས་ཁྱེད་ཤེས་པས༔
བླ་མེད་མཆོག་གི་དངོས་གྲུབ་སྩོལ༔ བླ་མ་སངས་རྒྱས་ཕྲིན་ལས་མཛད༔ བདག་ལ་དབང་བསྐུར་བྱིན་གྱིས་རློབས༔ མཐའ་ཡས་སེམས་ཅན་མ་ལུས་པ༔ འདྲེན་པའི་བླ་མར་བདག་གྱུར་ཅིག༔
ཅེས་གསོལ་བ་སྙིང་ནས་གདབ༔ དེ་ནས་ཛཔ྄་དགོངས་གསལ་གདབ་པ་ནི། དེ་ཡང་གསང་འདུས་ལས། སྣང་སྲིད་གཞལ་ཡས་བླ་མ་ལྷ། ། ཐམས་ཅད་ཕྱག་རྒྱའི་དཀྱིལ་འཁོར་ཆེ། །
དཔེར་ན་ཆུ་ཟླ་འཇའ་ཚོན་ལྟར། ། སྣང་ལ་རང་བཞིན་མེད་པར་བསྒོམ། ། ཞེས་པའི་དགོངས་པའི་སྲོག་བཟུང་ནས། སྤྱི་བོའི་བླ་མ་ལ་སེམས་རྩེ་གཅིག་པས་མོས་གུས་གདུང་ཤུགས་དྲག་པོས། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་གསོལ་འདེབས་ཀྱི་ཚུལ་དུ་བཟླའོ། གཉིས་པ་སྒྲུབ་པ་ནི། དབང་བཞི་ལེན་པའི་དམིགས་གནད་དང་སྦྱར་ཏེ། བླ་མ་ཡབ་ཡུམ་སྐུ་ཡི་གནས་བཞི་ནས། ། འོད་ཟེར་བྱུང་བ་བདག་གི་གནས་བཞིར་ཐིམ། །
སྐུ་གསུང་ཐུགས་དང་ཡེ་ཤེས་རྡོ་རྗེ་ཡིས། ། བྱིན་གྱིས་བརླབ་ནས་དབང་བཞི་ཐོབ་པར་གྱུར། ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ཅི་ནུས་བཟླས་པའི་མཐར་བླ་མ་རང་ལ་ཐིམ་པས། རང་ཉིད་ཐོད་ཕྲེང་རྩལ་གྱི་སྐུ་ཡི་གསལ་སྣང་དང་ང་རྒྱལ་ལ་སེམས་རྩེ་གཅིག་པས་ཀྱང་བཟླ་སྟེ། ཤ་མེད་འོད་ཀྱི་གཟུགས་ཅན་ནི། ། པདྨ་འབྱུང་གནས་སྐུ་རུ་བསྒོམ། ཞེས་སོགས་ཀྱི་དགོངས་པ་སྟེ་སྒྲུབ་པའི་ཚུལ་ལོ། གསུམ་པ་ལས་སྦྱོར་ནི།
རང་གི་ཐུགས་ཀའི་འོད་ཀྱི་རིགས་བཞིའི་ཐོད་ཕྲེང་བསྐུལ་བས་དེ་ལས་རང་འདྲའི་སྤྲུལ་པ་དང་མཁའ་ཁྱབ་ཏུ་སྤྲོས་པས་ཕྲིན་ལས་རྣམ་བཞི་གང་འདོད་དུ་བསྒྲུབས་པར་ བསམས་ལ། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿ སརྦ་སིདྡྷི་ཕ་ལ་ཧཱུྃ༔ དེ་ནས་བསྙེན་སྒྲུབ་ལས་སྦྱོར་རྣམས་སྒྲུབ་ཡིག་བཞིན་ཛཔ྄་དགོངས་གསལ་བཏབ་ལ་བཟླའོ། མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ལན་གསུམ་གསུམ་བཟླས། བཅུ་པ་ཛཔ྄་བསྟོད་དངོས་གྲུབ་བླང་བ་ནི། ཨོྃ་ཨཱཿཧཱུྃ༔ གུ་རུ་དྷེ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་སོགས?ཤབྡ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔ མཉམ་ཉིད་ཆོས་སྐུའི་རང་བཞིན་ནི༔
ཀུན་བཟང་ཟག་པ་མེད་པར་བདེ༔ སེམས་ཅན་དོན་ལ་དེ་བཞིན་གཤེགས༔ ཐུགས་རྗེའི་སྐུ་ལ་ཕྱག་འཚལ་བསྟོད༔ འགག་མེད་ཡན་ལག་དྲུག་ཅུའི་གསུང་༔ གྲགས་སྟོང་སྙིང་པོའི་རང་བཞིན་ཅན༔ འགྲོ་རྣམས་བདུད་རྩིས་ཚིམ་མཛད་པའི༔ རང་བྱུང་གསུང་ལ་ཕྱག་འཚལ་བསྟོད༔ རྩོལ་མེད་རང་བྱུང་ཆོས་ཀྱི་དབྱིངས༔ མ་སྐྱེས་འཇིགས་མེད་རྡོ་རྗེའི་སྐུ༔ བླང་དོར་མེད་པར་ཆོས་དབྱིངས་ངང་༔
འགྱུར་མེད་ཐུགས་ལ་ཕྱག་འཚལ་བསྟོད༔ ཆོས་དབྱིངས་རོལ་པ་ཆེན་པོ་ལས༔ རྩལ་དང་རོལ་པ་མི་དམིགས་ཀྱང་༔ ནམ་མཁའ་མཛོད་ཀྱི་ཆོ་འཕྲུལ་གྱིས༔ ཡོན་ཏན་རེ་སྐོང་ཕྱག་འཚལ་བསྟོད༔ རང་བཞིན་ཅིར་ཡང་མ་ངེས་ཏེ༔ དཀྱིལ་འཁོར་ཆེན་པོའི་ཆ་བཟུང་ནས༔ རྟོག་མེད་རྟོག་པ་ངང་གིས་འདུལ༔ ཕྲིན་ལས་མཛད་ལ་ཕྱག་འཚལ་བསྟོད༔ ལྷ་དང་རིག་འཛིན་དྲང་སྲོང་དགོངས༔
འདིར་བཞུགས་རིག་འཛིན་བདག་ཅག་རྣམས༔ སྨིན་གྲོལ་གཉིས་ཀྱིས་རྒྱུད་སྦྱངས་ཤིང་༔ བསྐྱེད་རྫོགས་གཉིས་ཀྱིས་ལས་གཞུང་བསྲངས༔ ལས་དང་ཐུགས་རྗེ་མཐུན་པ་ཡི༔ ཞི་རྒྱས་དབང་དྲག་ཡིད་བཞིན་གཏེར༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ཨོཾ་ཨཱཿཧཱུྃ༔ ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ་ཨཱ༔ ཞེས་ཏིང་འཛིན་ཡེ་ཤེས་ཀྱི་དབང་བླང་ངོ༌། གསུམ་པ་རྗེས་ཀྱི་རིམ་པ་བཅུ་དྲུག་ལས།
བསང་སྦྱང་བྱིན་རླབས་ཚོགས་མཆོད་འབུལ༔ ཞེས་པས་ཞིང་ལྤགས་སམ་གཅན་གཟན་ཤུན་ལྤགས་སྟེང༌། ཤ་ཆང་བཟའ་བཏུང་ལ་སོགས་པ། ཅི་འབྱོར་བསོད་ནམས་ཚོགས་སུ་བཤམས། དང་པོ་བསང་བ་ལ་ནི་གསུམ། ཐོག་མར་བྱིན་རླབས་རྫས་ཀྱིས་བསང༌། རྡོ་རྗེས་བདུད་རྩི་བླངས་ཏེ་གཏོར། དེ་ནས་ནུས་ལྡན་སྔགས་ཀྱིས་བསང༌། ཨོཾ་བཛྲ་ཨ་མྲྀ་ཏ ས་བསང་༔ སརྦ་བི་ཤུདྡྷེ་ཡེ་སྭཱ་ཧཱ༔
དེ་ནས་མོས་ལྡན་ཏིང་འཛིན་བསང་༔ ཚོགས་གཏོར་འབྲུ་གསུམ་གཅིག་པ་ལས༔ ལྔ་ལྡན་འོད་ཟེར་དཔག་མེད་འཕྲོས༔ ལོངས་སྤྱོད་འབག་བཙོག་དག་པར་བསམ༔ ཨོྃ་ཨཱཿཧཱུྃ༔ གཉིས་པ་སྦྱང་བ་ལ་ཡང་གསུམ། ཚོགས་ཀྱི་བདག་པོ་ཏིང་འཛིན་ནི༔ བླ་མ་རིགས་འདུས་ཡབ་ཡུམ་སྐུ༔ གཉིས་མེད་སྦྱོར་བའི་མཁའ་དབྱིངས་སུ༔ རྃ་ཡྃ་ཁྃ༔
འཕྲོས་དངོས་འཛིན་གྱི༔ རྣམ་པར་རྟོག་པ་བསྲེགས་གཏོར་སྦྱངས༔ དེ་ནས་བསྐལ་པ་གསུམ་གྱིས་སྦྱངས༔ ཧཱུྃ༔ རྡོ་རྗེ་ལྟ་བུའི་ཏིང་འཛིན་གྱིས༔ ཆོས་ཀུན་སྒྱུ་མར་རིག་པས་ན༔ རིག་པ་ཡེ་ཤེས་རྃ་ཡྃ་ཁྃ༔ འཕྲོས་པས་འདོད་ཡོན་ལོངས་སྤྱོད་ཚོགས༔ རྃ་ལས་མེ་བྱུང་དངོས་འཛིན་བསྲེགས༔ ཡྃ་ལས་རླུང་བྱུང་བག་ཆགས་བསྲེགས༔
ཁྃ་ལས་ཆུ་བྱུང་གཉིས་འཛིན་བཀྲུས༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ སྃ་སྥ་ར་ཎ་ཕཊ྄ཿ དེ་ནས་ཆོས་ཉིད་དག་པས་སྦྱངས། ཐལ་མོ་ཁོག་སྟོང་ཕྱག་རྒྱ་བཅས། ཨོཾ་སྭ་བྷཱ་ཝ ས་སྦྱང༌། ལན་བདུན་བརྗོད་པས་གཉིས་བསྡུས་ཀྱི་ཆོས་ཀུན་གཞི་བྲལ་སྟོང་ཉིད་ངང༌། གསུམ་པ་བྱིན་གྱིས་བརླབ་པ་ལ་གསུམ།
ཐོག་མར་སྣོད་བཅུད་བྱིན་གྱིས་བརླབ་པ་ནི། ཧཱུྃ༔ སྣོད་ཀྱི་འཇིག་རྟེན་མ་ལུས་འབྱུང་བ་ལྔ༔ ཡེ་ནས་རྣམ་དག་དབྱིངས་ཕྱུག་ཡུམ་ལྔའི་མཁའ༔ བསམ་འདས་རིས་མེད་གཞལ་ཡས་ཆེན་པོར་རྟོགས༔ མ་ཧཱ་གུ་རུའི་ཆོས་ཉིད་ཀློང་ཆེན་ངང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཁམས་གསུམ་འགྲོ་དྲུག་ཕུང་ཁམས་སྐྱེ་མཆེད་རྣམས༔ ཡེ་ནས་དུས་གསུམ་བདེ་གཤེགས་འཁོར་དང་བཅས༔ སྣང་མཐའ་རིས་མེད་རྒྱལ་བའི་དཀྱིལ་འཁོར་ཉིད༔
གུ་རུའི་མཁྱེན་བརྩེ་མ་འགགས་ཕྱོགས་མེད་གསལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དེ་ནས་རྣལ་འབྱོར་བྱིན་གྱིས་བརླབ་པ་ནི། ཧཱུྃ༔ འདུས་ཤིང་འཚོགས་པའི་རྣལ་འབྱོར་ཕོ་མོ་རྣམས༔ ཡེ་ནས་རྣམ་དག་རྩ་གསུམ་ཐོད་ཕྲེང་རྩལ༔ འཁོར་འདས་གཉིས་མེད་ཡེ་ཤེས་ལྷུན་གྱིས་གྲུབ༔ གུ་རུའི་དགོངས་ཀློང་བདེ་སྟོང་དབྱེར་མེད་ངང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དེ་ནས་ལོངས་སྤྱོད་བྱིན་གྱིས་བརླབ་པ་ནི།
ཧཱུྃ༔ སྣོད་ཀྱི་འཇིག་རྟེན་རྣམ་དག་ཚོགས་གཞོང་དུ༔ བཅུད་ཀྱི་འགྲོ་དྲུག་དམ་རྫས་ཚོགས་སུ་བཤམས༔ ཚོགས་བརྒྱད་དབང་པོ་ལང་ཚོའི་དཔལ་གྱིས་བརྒྱན༔ གཉིས་མེད་རྒྱལ་བའི་ཐུགས་དམ་དགྱེས་སྐོང་རྫས༔ ལྷ་ཡི་མེ་ཏོག་རིན་ཆེན་འདོད་ཡོན་ཚོགས༔ མི་ཡི་གཟུགས་སྒྲ་དྲི་རོ་རེག་བྱའི་རིགས༔ གཤིན་རྗེའི་ཤ་ཆེན་སྣ་ཚོགས་ཇི་སྙེད་པ༔ སྲིན་པོའི་ཐོད་རུས་ཀླད་པ་འབྲུ་མར་ཚོགས༔ གནོད་སྦྱིན་ནོར་བུའི་རིག་བྱེད་ཛ་གད་བཅུད༔
མ་མོའི་ཤ་ཁྲག་སྣུམ་ཅན་སྣ་ཚོགས་དང་༔ ནམ་མཁའ་ལྡིང་གི་ཤིང་ཐོག་དྲི་བཅུད་ཚོགས༔ དྲང་སྲོང་སྨན་སྣ་ཤིང་གི་ལྷ་མོ་ཡི༔ རྩི་བཅུད་བདུད་རྩི་མེ་ཏོག་སྣ་ཚོགས་རིགས༔ དུད་འགྲོའི་གཟུགས་བརྙན་ངོ་མཚར་དཀར་གསུམ་ཚོགས༔ ཀླུ་ཡི་སྙིང་པོ་ས་བདག་འབྲུ་སྣ་ཚོགས༔ སྣོད་བཅུད་འདོད་ཡོན་ལོངས་སྤྱོད་མ་ལུས་པ༔ རྒྱ་ཆེ་གཏིང་ཟབ་སྲིད་པའི་ལྟོས་དང་མཉམ༔ ཀུན་བཟང་མཆོད་སྤྲིན་གཉིས་མེད་བདུད་རྩིར་གྱུར༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྭ་རཏྣ་ཧི་མཾ་ག་ག་ན་ཁཾ༔ ཞེས་བརྗོད་ལག་པ་ཐལ་མོ་སྦྱར་ཏེ་གཏུག ། བཞི་པ་མཆོད་པ་འབུལ་བ་ནི། ཕུད་མཆོད་བསྒྲལ་བསྟབ་བསྐང་བཤགས་རོལ། ཅེས་པས་དང་པོ་ཕུད་མཆོད་པ་ལ་གསུམ། ཐོག་མར་སྣོད་བཅུད་རྫས་ཀྱིས་མཆོད། གཉིས་མེད་རོལ་པ་ཆེན་པོའི་ངང༌། ཧཱུྃ༔ བླ་མེད་ཚོགས་ཀྱི་དཀྱིལ་འཁོར་ཆེན་པོ་འདི༔
རྒྱལ་བ་རྒྱ་མཚོ་རྣམས་ལ་མཆོད་པ་འབུལ༔ རིན་ཆེན་སྣ་ཚོགས་རྒྱན་གྱིས་གྲུབ་པ་དང་༔ རྒྱལ་མཚན་འཕན་གདུགས་བླ་བྲེ་ལྷབ་ལྷུབ་དང་༔ བདུག་སྤོས་དྲི་ཞིམ་མེ་ཏོག་སིལ་མར་བཀྲམ༔ བདུད་རྩི་སྨན་དང་སྣང་གསལ་སྒྲོན་མེ་བཅས༔ ལྷ་དང་མི་ཡི་རོལ་མོ་སྣ་ཚོགས་དང་༔ གླུ་དབྱངས་དྲིལ་བུ་སྒྲ་སྙན་ཚིགས་བཅད་དང་༔ བཟའ་བཏུང་རོ་མཆོག་བདུད་རྩི་རྣམ་པ་ལྔ༔ རྒྱལ་སྲིད་རིན་ཆེན་སྣ་བདུན་ལ་སོགས་པ༔ མཚན་མཆོག་ཡིད་འོང་བཙུན་མོ་སྣ་ཚོགས་སྒེག༔
ཐབས་ལྡན་རོལ་པའི་མཆོད་པ་སྣ་ཚོགས་འབུལ༔ བསོད་ནམས་ཚོགས་ཀྱི་དངོས་གྲུབ་སྩལ་དུ་གསོལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ན་མཿསརྦ་ཏ་ཐཱ་ག་ཏ་མ་ཧཱ་པཱུ་ཛ་སརྦ་ས་མ་ཡེ་སྭཱ་ཧཱ༔ དེ་ནས་འཁོར་གསུམ་ཡང་དག་མཆོད། ཧཱུྃ༔ བླ་མེད་ཚོགས་ཀྱི་དཀྱིལ་འཁོར་འདིར༔ མ་ཆགས་པ་ལ་ཆགས་པ་མེད༔ ཆགས་པ་ལ་ཡང་ཆགས་པ་མེད༔
བདག་མེད་རྟོགས་ན་མྱ་ངན་འདས༔ ཟག་མེད་དབྱིངས་ལ་ཡེ་ཤེས་རོལ༔ རྒྱལ་སྲིད་དང་ནི་རང་གི་ལུས༔ བུ་དང་ཆུང་མ་འཁོར་དང་གཡོག༔ ནོར་གྱི་དབྱིག་དང་སྦས་པའི་གཏེར༔ རྟ་མཆོག་རྒྱན་གྱིས་བརྒྱན་པ་དང་༔ གླང་ཆེན་ནེའུ་ལེ་ཤང་ཤང་དང་༔ འཁོར་འདས་རབ་འབྱམས་མཆོད་པ་འབུལ༔ མ་ལུས་དགྱེས་པས་བཞེས་མཛོད་ལ༔ འཁོར་བའི་ཁྲི་མུན་སྟོངས་པར་མཛོད༔
མཉམ་མེད་གུ་རུ་རིན་པོ་ཆེ༔ གསོལ་བ་སྙིང་གི་དཀྱིལ་ནས་འདེབས༔ བྱིན་རླབས་ཐུགས་རྗེའི་ཀློང་ནས་སྩོལ༔ ཅི་བསམ་འགྲུབ་པར་བྱིན་གྱིས་རློབས༔ ཏྲི་མ་དྷ་ལ་ས་པ་རི་ཝཱ་ར་ཤུདྡྷེ་ས་མ་ཡེ་སྭཱ་ཧཱ༔ དེ་ནས་ཀུན་ཏུ་བཟང་པོའི་མཆོད་པ་ནི། ཧཱུྃ༔ བདེ་བར་གཤེགས་པ་བཅོམ་ལྡན་འདས༔ རྒྱལ་བ་རྒྱ་མཚོ་ཡེ་ཤེས་ཆེ༔ སྲིད་པའི་རྒྱ་མཚོ་མཐའ་ཡས་ཀུན༔
ཀུན་བཟང་མཆོད་སྤྲིན་མཆོག་ཏུ་རོལ༔ བླ་མེད་མཆོག་གི་མཆོད་པ་འདི༔ ཡེ་ཤེས་ལྔ་ཡི་འོད་ཟེར་འཕྲོ༔ འདོད་ཡོན་ལོངས་སྤྱོད་མཁོ་དགུར་ལྡན༔ ནམ་མཁའི་མཐའ་ཀླས་གཏེར་ཆེན་འདི༔ རྒྱལ་བ་འཁོར་དང་བཅས་ལ་འབུལ༔ དམྱལ་སོགས་སྡུག་བསྔལ་ཞི་བར་མཛོད༔ གུ་རུའི་ཐུགས་རྗེའི་དགོངས་པའི་ཀློང་༔ ཁམས་གསུམ་འཁོར་བ་གཉིས་སུ་མེད༔ ལྷུན་གྲུབ་རྫོགས་པར་བྱིན་གྱིས་རློབས༔
ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ བཛྲ་ཨཱཏྨ་ཀོ྅་ཧཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ༔ གཉིས་པ་སྐྱེ་ཤི་མེད་པར་བསྒྲལ་ཞིང་བསྟབ། ཁམས་གསུམ་འཁོར་བའི་བྲུབ་ཁུང་ཐར་མེད་ནང་༔ ནྲྀ་ཏྲི་ལས་སྐྱེས་དགྲ་བགེགས་ཉམ་ཐག་པ༔ ལྕགས་སྒྲོག་གིས་བཅིངས་སྲོག་གཅོད་བཤན་པས་བཟུང་༔ མྱ་ངན་ངུ་འབོད་འོ་དོད་ལྷང་ལྷང་ བསམ༔ བདེན་པ་བརྡར་ཞིང་གཟུགས་ལ་དབབ་པ་ནི། ན་མོཿ སངས་རྒྱས་ཆོས་དང་དགེ་འདུན་བདེན་པ་དང་༔
དུས་གསུམ་བདེ་གཤེགས་རྒྱལ་བ་ཞི་ཁྲོའི་ཚོགས༔ དྲང་སྲོང་རིག་འཛིན་གྲུབ་ཐོབ་བརྒྱུད་པར་བཅས༔ ས་དང་ལམ་གནས་བྱང་ཆུབ་སེམས་དཔའི་ཚོགས༔ བསྟན་སྲུང་དམ་ཅན་ཆོས་སྐྱོང་སྲུང་མ་དང་༔ གནས་དང་དུར་ཁྲོད་ཞིང་སྐྱོང་མཁའ་འགྲོ་སོགས༔ དཀྱིལ་འཁོར་ལྷ་ཚོགས་མཐུ་སྟོབས་ནུས་རྩལ་དང་༔ སྔགས་འཆང་བདག་གི་སྔགས་དང་ཕྱག་རྒྱ་དང་༔ ཏིང་འཛིན་བྱིན་རླབས་ལྷག་བསམ་རྣམ་དག་པས༔ བཀའ་དང་བདེན་པ་ཆེན་པོའི་མཐུ་སྟོབས་ཀྱིས༔ སངས་རྒྱས་བསྟན་དགྲ་རྒྱལ་ཁམས་ཡོངས་ལ་འཚེ༔
སྒྲུབ་ལ་བར་དུ་གཅོད་པའི་ལོག་འདྲེན་བདུད༔ ཐུགས་རྗེའི་དཔྱང་ཐག་ཆད་པའི་གདུལ་བྱ་རྣམས༔ བསྒྲལ་བའི་ཞིང་བཅུར་གྱུར་པ་གང་ཡིན་པ༔ སྟོང་གསུམ་སྲིད་པའི་འཛིན་ཁྱོན་གར་གནས་ཀྱང་༔ སྙིང་ནས་ཟུངས་ཤིག་རྡོ་རྗེ་ལྕགས་ཀྱུ་མ༔ ཁུག་ཅིག་བཛྲ་ཨངྐུ་ཤ་ཡ་ཛཿ སྐེ་ནས་ཆིངས་ཤིག་རྡོ་རྗེ་ཞགས་པ་མ༔

ལུས་ངག་ནོན་ཅིག་རཏྣ་པཱ་ཤ་ཧཱུྃ༔ ཡན་ལག་སྡོམས་ཤིག་རྡོ་རྗེ་ལྕགས་སྒྲོག་མ༔ འབྱུང་བཞི་དཀྲུགས་ཤིག་པདྨ་ཕོ་ཊ་བཾ༔ མྱོས་པར་གྱིས་ཤིག་རྡོ་རྗེ་དྲིལ་བུ་མ༔ ཟུངས་ཤིག་གཏོར་ཅིག་ཀརྨ་གྷཎྜེ་ཧོཿ སྐྱབས་དང་ཕྲོལད་ཅིག་རྡོ་རྗེ་ཕྲ་མེན་མ༔ ཕྱེས་ཤིག་བཛྲ་པྲ་བེ་ཤ་ཡ་ཕཊ྄ཿ ལས་བྱེད་ཕོ་ཉའི་དམག་ཚོགས་མཐུ་མ་ཆུང་༔ དབང་མེད་ལས་ཀྱི་རླུང་གིས་རྒྱབ་ནས་ཕུལ༔ འཇིགས་རུང་འཆི་བདག་མུན་པས་མདུན་ནས་བསུས༔ སྲིད་པ་མཐའ་སྡུད་སྟོང་ཁམས་རྡུལ་ཕྲན་ཤིགས༔
འབྱུང་བ་དགྲ་གཤེད་འཁྲུགས་པའི་འུར་སྒྲ་བཅས༔ གཟུགས་ལ་ཕོབ་ཅིག་ཨ་བེ་ཤ་ཡ་ཨཱཿ རུ་ཏྲ་ནྲྀ་ཏྲི་ཤ་ཏྲུཾ་ཙིཏྟ་ནན༔ ཞེས་བཀུག་ཕུར་པ་ཐོགས་ལ། ཧྃའུ༔ ཆེ་མཆོག་པདྨ་ཐོད་ཕྲེང་རྩལ༔ ཕྱག་གཡས་རྡོ་རྗེ་རྩེ་ལྔ་གདེངས༔ གཡོན་པས་ཕུར་བུས་དགྲ་སྙིང་གཟིར༔ གནོད་བྱེད་ཕོ་མོ་རྡུལ་དུ་རློག༔ ཧཱུྃ༔
དམ་ཉམས་དགྲ་བོ་ལས་ངན་ཁྱོད༔ དང་པོ་ཞེ་སྡང་ཕ་ཡི་ཁམས༔ བར་དུ་འདོད་ཆགས་མ་ཡི་ཁམས༔ ཐ་མ་ཟ་འདྲེའི་ལྟོ་བར་ཆགས༔ དུག་ལྔ་ལས་ཀྱི་འབྲས་བུ་སྨིན༔ ལས་ངན་དེ་དང་མ་ཕྲལ་ན༔ རིགས་དྲུག་ངན་སོང་རྒྱུན་དུ་འཁོར༔ ཁྱོད་ཀྱི་བླ་མ་ང་ཡིན་ནོ༔ རྣམ་ཤེས་བདག་འཛིན་ཕུང་པོ་ལ༔ ཤེས་རབ་སྙིང་པོའི་ཕུར་པ་འདེབས༔
ལས་ངན་བག་ཆགས་གཞོབ་ཏུ་བསྲེག༔ སྣང་མཆེད་འོད་གསལ་རང་ངོ་སྤྲོད༔ མཚན་འཛིན་ཕུང་པོ་དེ་ཡལ་ནས༔ ཁྱོད་ཅིང་རྒྱལ་བའི་སྲས་སུ་སྐྱེས༔ ཀུན་བཟང་ས་ལ་གནས་པར་གྱུར༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ ཅེས་བསྒྲལ་དཀྱིལ་འཁོར་ལྷ་ཚོགས་ཆོས་དབྱིངས་དྲག་པོའི་སྐུ་རུ་གསལ། ཧཱུྃ༔ སྐྱེ་མེད་དབྱིངས་ལས་གཟུགས་ཀྱི་སྐུར་བཞེངས་ལ༔ ཕྱོགས་བཅུ་དུས་གསུམ་བདེ་གཤེགས་ཞི་དང་ཁྲོ༔
རྒྱལ་བ་རྒྱ་མཚོ་མ་ལུས་འཁོར་དང་བཅས༔ ཁམས་གསུམ་སྒྲོལ་བྱེད་རྔམ་པའི་དགྱེས་ཞལ་ཕྱེས༔ དུག་གསུམ་དབྱིངས་སྡུད་ཧུ་ལུའི་རྔམ་སྒྲར་བཅས༔ དགྲ་བགེགས་བསྒྲལ་བའི་ཕུང་ཁམས་བག་ཆགས་རྣམས༔ འཁོར་བའི་ལམ་ལྔ་དགག་ཕྱིར་ཞལ་དུ་བསྟབ༔ གཉིས་མེད་ཆོས་ཀྱི་དབྱིངས་སུ་རྣམ་པར་རོལ༔ ཁྲོ་རྒྱལ་ཚོགས་རྣམས་རྔམ་པའི་ཚུལ་གྱིས་རོལ༔ ཁྲོ་མོའི་ཚོགས་རྣམས་ཆེམ་ཆེམ་ཧྲུག་ཧྲུག་རོལ༔ ཕོ་ཉའི་ཚོགས་རྣམས་གཏད་དོ་ཚུལ་གྱིས་རོལ༔ མ་མོའི་ཚོགས་རྣམས་རྡུལ་དུ་བརླག་ཅིང་རོལ༔
ཕྲ་མེན་ཚོགས་རྣམས་ལྷག་མེད་རྣམ་པར་རོལ༔ བསྟན་སྲུང་ཚོགས་རྣམས་སྒྲོལ་ལ་རྔམ་པར་རོལ༔ ཐེག་ཆེན་བསྟན་ལ་སྡང་ཞིང་དམོད་པ་དང་༔ གསང་སྔགས་སྒྲུབ་ལ་བར་དུ་གཅོད་པའི་བདུད༔ ལས་ངན་དམ་སྲི་མ་ལུས་ཞལ་དུ་བསྟབ༔ ཞེ་སྡང་རུས་པ་གཏི་མུག་ཤ་ཆེན་རི༔ འདོད་ཆགས་ཁྲག་མཚོ་ང་རྒྱལ་ཀླད་ཁྲག་འཁྱིལ༔ ཕྲག་དོག་ནང་ཁྲོལ་མཆོད་པ་བླ་ན་མེད༔ དུག་ལྔ་བསྒྲལ་བའི་མཆོད་པ་འདི་བཞེས་ལ༔ མི་འགྱུར་སྐུ་ལྔའི་དངོས་གྲུབ་སྩལ་དུ་གསོལ༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་དྷེ་ཝ་ཌཱཀྐི་ནཱི་དྷརྨ་པཱ་ལ་སརྦ་ས་མ་ཡ་མ་ཧཱ་མཾ་ས་རཀྟ་ཀེཾ་ནི་རི་ཏི་ཙིཏྟ་བ་སུ་ཏ་གོ་རོ་ཙ་ན་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི༔ གཉིས་སུ་མེད་པར་བསྟབ་བོ། གསུམ་པ་རང་བཞིན་རྣམ་དག་བསྐང་ཞིང་བཤགས་པ་ནི། ཧཱུྃ༔ ཕྱོགས་ལྷུང་བྲལ་བའི་ལྟ་བ་དང་༔ ཐེ་ཚོམ་མེད་པའི་སྤྱོད་པ་དང་༔ ཡེངས་བ་མེད་པའི་ཏིང་འཛིན་དང་༔ ལྷག་ཆད་མེད་པའི་ཆོ་ག་ཡིས༔ རྩ་གསུམ་ལྷ་ཚོགས་ཐུགས་དམ་བསྐང་༔
ཚོགས་གཏོར་བདུད་རྩི་རཀྟ་དང་༔ ཛ་གད་མར་མེ་གསུར་ཆེན་སྤྲིན༔ རྐང་གླིང་ཐོད་རྔ་རོལ་མོའི་ཚོགས༔ སྦྱོར་བའི་ཏིང་འཛིན་རྣམ་དག་པས༔ མཐུན་པའི་དམ་རྫས་མ་ལུས་པ༔ སྙན་པའི་དབྱངས་དང་བདེ་བའི་གར༔ ཚུལ་བཞིན་མ་ནོར་བསྒྲུབས་པ་ཡི༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཧཱུྃ༔ ཡེ་ནས་ཀ་དག་སངས་རྒྱས་ཕྱིར༔
སྣང་བ་མཐའ་ཡས་ཐུགས་དམ་བསྐང་༔ མ་འགགས་ལོངས་སྐུའི་རྩལ་སྟོན་ཕྱིར༔ རྡོར་སེམས་རིགས་ལྔའི་ཐུགས་དམ་བསྐང་༔ སྤྱོད་ཡུལ་སྐུ་ཡི་གར་བསྒྱུར་ཕྱིར༔ དགའ་རབ་རྡོ་རྗེའི་ཐུགས་དམ་བསྐང་༔ དགོངས་གསང་ཐེག་མཆོག་སྲོལ་འཛིན་ཕྱིར༔ ཤྲཱི་སིངྷའི་ཐུགས་དམ་བསྐང་༔ བཀའ་བབ་དོན་བརྒྱུད་ཡོངས་འཛིན་ཕྱིར༔ རྡོ་རྗེ་ཐོད་ཕྲེང་ཐུགས་དམ་བསྐང་༔ ཕྱོགས་མཚམས་ཐུགས་རྗེ་རོལ་པའི་ཕྱིར༔
སྒྱུ་འཕྲུལ་མཚན་བརྒྱད་ཐུགས་དམ་བསྐང་༔ གཉིས་མེད་ཕྲིན་ལས་ལྷུན་གྲུབ་ཕྱིར༔ དབྱིངས་ཕྱུག་མ་ཚོགས་ཐུགས་དམ་བསྐང་༔ ཀུན་གཞི་ཀ་ནས་དག་པའི་ཕྱིར༔ བདེ་ཆེན་རྒྱལ་པོའི་ཐུགས་དམ་བསྐང་༔ ཚོགས་དྲུག་ལྷུག་པར་གྲོལ་བའི་ཕྱིར༔ དུས་གསུམ་མཁྱེན་པའི་ཐུགས་དམ་བསྐང་༔ འབྱུང་གཟུགས་མཚན་མ་རྣམ་དག་ཕྱིར༔ དཔའ་བོ་གྱད་ཀྱི་ཐུགས་དམ་བསྐང་༔ སྐད་ཅིག་མངོན་རྫོགས་སངས་རྒྱས་ཕྱིར༔
རྡོ་རྗེ་རྣལ་འབྱོར་ཐུགས་དམ་བསྐང་༔ འཁོར་བའི་གཅོང་ནད་འབྱིན་པའི་ཕྱིར༔ འཆི་མེད་སྨན་བླའི་ཐུགས་དམ་བསྐང་༔ ཁམས་གསུམ་འཁོར་ལོས་བསྒྱུར་བའི་ཕྱིར༔ པདྨ་རྒྱལ་པོའི་ཐུགས་དམ་བསྐང་༔ བདུད་བཞིའི་དཔུང་རྣམས་གཞོམ་པའི་ཕྱིར༔ རྡོ་རྗེ་གུར་གྱི་ཐུགས་དམ་བསྐང་༔ ཞིང་བཅུའི་དགྲ་བགེགས་བསྒྲལ་བའི་ཕྱིར༔ སྟོབས་ལྡན་ནག་པོའི་ཐུགས་དམ་བསྐང་༔ འཇིགས་བརྒྱད་མི་མཐུན་བསྐྱབ་པའི་ཕྱིར༔
སྣང་སྲིད་ཟིལ་གནོན་ཐུགས་དམ་བསྐང་༔ ཟབ་དགུའི་གཏེར་ལ་མངའ་བསྒྱུར་ཕྱིར༔ སྟག་ཞོན་ཁྲོ་རྒྱལ་ཐུགས་དམ་བསྐང་༔ དབང་བསྒྱུར་བརྟུལ་ཞུགས་སྤྱོད་པའི་ཕྱིར༔ ཉི་མ་འོད་ཟེར་ཐུགས་དམ་བསྐང་༔ དྲག་སྔགས་དམོད་པ་མཐར་བྱེད་ཕྱིར༔ དྲེགས་པ་ཟིལ་གནོན་ཐུགས་དམ་བསྐང་༔ གསང་སྔགས་དཀྱིལ་འཁོར་ཀུན་རྫོགས་ཕྱིར༔ ཞི་ཁྲོ་རབ་འབྱམས་ཐུགས་དམ་བསྐང་༔ སྣང་སྲིད་མ་ལུས་དགྱེས་པའི་ཕྱིར༔
དཔའ་བོ་མཁའ་འགྲོའི་ཐུགས་དམ་བསྐང་༔ བཀའ་དང་བསྟན་པ་བསྲུང་བའི་ཕྱིར༔ དམ་ཅན་རྒྱ་མཚོའི་ཐུགས་དམ་བསྐང་༔ ཁམས་གསུམ་འཁོར་བ་འདག་པའི་ཕྱིར༔ ཡེ་ཤེས་གསལ་རྫོགས་དཀྱིལ་འཁོར་གྱི༔ ལྷ་དང་གཉིས་མེད་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧོཿ བདག་གིས་བླ་མེད་སྙིང་པོའི་སྒོར་ཞུགས་ནས༔ སྐུ་ཡི་དམ་ཚིག་བཀུར་འོས་སློབ་དཔོན་མཆོད༔
གསུང་གི་དམ་ཚིག་བསྙེན་སྒྲུབ་ཡི་དམ་ལྷ༔ ཐུགས་ཀྱི་དམ་ཚིག་སྦྱོར་སྒྲོལ་གསང་བ་བཅུ༔ ཚུལ་བཞིན་མ་བསྒྲུབ་རྩ་བའི་དམ་ལས་འགལ༔ ཉེས་ལྟུང་སྒྲིབ་པར་གྱུར་པ་ཅི་མཆིས་བཤགས༔ ཤེས་བྱ་ལྔ་དང་མི་སྤངས་དྭང་དུ་བླང་༔ བསྒྲུབ་དང་སྤྱད་བྱའི་དམ་ཚིག་ཉི་ཤུ་ལྔ༔ ཡན་ལག་དམ་ཚིག་ཉམས་པ་མཐོལ་ལོ་བཤགས༔ ཁྱད་པར་ཉེར་གཅིག་རྒྱུན་གྱི་དམ་ཚིག་བཞི༔ གལ་མདོ་ངེས་པའི་དམ་ཚིག་གསུམ་ལ་སོགས༔ བསྲུང་མཚམས་མ་ཤེས་གཞུང་དང་འགལ་བ་རྣམས༔
བདེ་གཤེགས་རྒྱལ་བའི་དཀྱིལ་འཁོར་གཉན་ལ་བཤགས༔ ལྷུན་གྲུབ་ཡེ་ཤེས་རང་གསལ་དཀྱིལ་འཁོར་དུ༔ བྱང་ཞིང་དག་ནས་ཚངས་པ་མཆོག་གི་དོན༔ མཉམ་ཉིད་བསྲུང་མཚམས་བྲལ་བའི་དངོས་གྲུབ་སྩོལ༔
ཞེས་ཡིག་བརྒྱ་བཟླ། བཞི་པ་ཚོགས་ལ་རོལ་པ་ནི། རྡོ་རྗེ་རྒྱན་བྲོ་ཕོ་མོ་ཡིས༔ རྣལ་འབྱོར་ཕོ་མོ་ཐམས་ཅད་ལ༔ ཐབས་ཤེས་རྫས་རྣམས་བསྣོལ་ལ་སྟོབ༔ ཀྱེ་ཧོ་དགོངས་ཤིག་རྣལ་འབྱོར་པ༔
གསང་ཆེན་ཐེག་པར་བདེ་བ་ཡིས༔ བདེ་བ་ཆེན་པོ་བསྒྲུབ་བྱའི་ཕྱིར༔ འཛིན་མེད་རང་གྲོལ་ཆེན་པོར་རོལ༔ ག་ཎ་ཙཀྲ་སིདྡྷི་ཧོཿ ལན་བཏབ་པ་ནི། ཧོཿ རྒྱལ་བའི་སྤྱོད་ཡུལ་ཐབས་ཀྱི་ལམ༔ གཉིས་མེད་བདེ་ཆེན་རང་བཞིན་མཆོག༔ རྣམ་དག་ཚོགས་ཀྱི་ལོངས་སྤྱོད་འདི༔ ཆོས་ཉིད་ངང་དུ་རོལ་པར་བྱ༔
མན་ཏྲ་སིདྡྷི་ཨ་ལ་ལ་ཧོཿ ཞེས་བརྗོད་གར་གྱི་ཕྱག་རྒྱས་བླངས། འཆི་མེད་བདུད་རྩི་ཆེན་པོ་ལྟར༔ ཕུང་ཁམས་སྐྱེ་མཆེད་རྒྱལ་བའི་དལ༔ གཉིས་མེད་བདེ་ཆེན་རོལ་པས་ཚིམ༔ ནང་ལྟར་ཤེས་རབ་ཏིང་འཛིན་ཚོགས༔ རང་བྱུང་ཡོངས་སུ་རྫོགས་པར་རོལ༔ གསང་བ་ཆོས་ཉིད་ལྟ་དགོངས་ཚོགས༔ དབྱེར་མེད་ཀུན་གྲོལ་རོལ་གར་སྤྱོད༔ ལྔ་པ་ལྷག་མ་བསྔོ་བ་ནི།
ཧཱུྃ༔ དང་པོ་ཕུད་ཀྱིས་མཆོད་པ་ནི༔ བླ་མ་རིག་འཛིན་དགྱེས་པའི་རྟགས༔ བར་དུ་བསྐང་ཞིང་བཤགས་པ་ནི༔ ཡི་དམ་མཁའ་འགྲོ་མཐུན་པའི་རྫས༔ ཐ་མ་འགུགས་ཤིང་བསྒྲལ་བ་ནི༔ ཆོས་སྐྱོང་དམ་ཅན་རྦད་པའི་རྟེན༔ དབྱེར་མེད་ཚོགས་ལ་རོལ་པ་ནི༔ ནོར་ལྷ་གཏེར་བདག་དངོས་གྲུབ་བདག༔ ཀུན་ནས་ལྷག་མ་སྡུད་པ་ནི༔
ལངྐ་གནས་ཉུལ་དགྱེས་པར་མཆོད༔ དཀྱིལ་འཁོར་མཐའ་ལ་བཞག་པ་ནི༔ བཀའ་བཞིན་བསྟན་པ་བསྲུང་བར་བཅོལ༔ ལྷག་མ་ཁ་ཆུས་བྲན་པ་ནི༔ འདའ་ཀ་དམ་ཚིག་གཅིག་པར་སྟོན༔ ཧཱུྃ༔ བདེ་གཤེགས་རིག་འཛིན་རྩ་གསུམ་འདུས་པ་ཡི༔ དཀྱིལ་འཁོར་གསང་བའི་ལྷ་ཚོགས་བསྟན་སྲུང་ནི༔ མཚན་མོ་སྒྲ་སྒྲོགས་མ་མོ་བྱེ་བ་འབུམ༔ སྲོད་ལ་རབ་རྒྱུ་ཆོ་འཕྲུལ་སྣ་ཚོགས་སྟོན༔
སྨག་རུམ་གསེབ་ནས་མི་སྡུག་སྐད་ངན་འདོན༔ ལ་ལས་རྒྱན་མཛེས་སྤྲས་ནས་མཁའ་ལ་ལྡིང་༔ ལ་ལས་སྡེར་ཆགས་བཞོན་ནས་ས་གཞི་ཉུལ༔ ལ་ལས་གཅེར་མོ་དུར་ཁྲོད་བམ་རོ་ཁུར༔ ལ་ལས་གཡང་གཞི་གྱོན་ནས་བྷནྡྷ་ཐོགས༔ ལ་ལས་ནང་རོལ་འདྲེན་ཞིང་རྒྱུ་མ་ཟ༔ ལ་ལས་སྲོད་འཕྲོས་དྲོད་ཉུལ་ལམ་ལམ་འགྱུ༔ དོན་ལ་ཐམས་ཅད་རྣལ་འབྱོར་མ་སྲིང་སྟེ༔ བྱེ་བྲག་སོ་སོའི་སྣང་ངོར་སྒྱུ་མའི་གར༔ མི་བཟད་གར་སྒྱུར་བསྟན་པའི་བྱ་རའི་ཚོགས༔
བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ རྒྱུད་སྲུང་སྒྲུབ་པའི་སྡོང་གྲོགས་མ་གཡེལ་ཞིང་༔ མ་རུངས་གདུག་པའི་ཚོགས་རྣམས་ཚར་བཅད་ནས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་མ་ཏྲི་ཧྲིཾ་ཧྲིཾ་མུ་ཁ་ལེ་ས་མ་ཡ་མཎྜལ་པཱ་ལ་བྷ་ལིངྟ་ཁ་ཁ་ཁཱ་ཧི༔ དྲུག་པ་ཚོགས་ཀྱི་བསྔོ་བ་ནི། ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་འདིར༔ ལྟ་སྤྱོད་ཕྲིན་ལས་མན་ངག་ཐབས་མཁས་པ༔
ཚོགས་ཀྱི་འཁོར་ལོ་རྒྱ་ཆེན་འདི་ཕུལ་བས༔ བདག་ཅག་འདིར་འདུས་རྣལ་འབྱོར་ཕོ་མོ་དང་༔ ཕ་མ་རིགས་དྲུག་ཁམས་གསུམ་སེམས་ཅན་གྱི༔ ཚོགས་གཉིས་རྫོགས་ཤིང་སྒྲིབ་གཉིས་གནས་དག་ནས༔ ནད་གདོན་སྡིག་སྒྲིབ་སྡུག་བསྔལ་ཞི་གྱུར་ཅིག༔ ཚེ་དཔལ་ཡེ་ཤེས་བདེ་ལེགས་ཕུན་ཚོགས་ཤིང་༔ ལོག་འདྲེན་གདུལ་བྱ་དབང་འདུས་ཆོས་ལ་འཁོད༔ དགྲ་བགེགས་རྣམ་པར་འཚེ་བ་རྡུལ་དུ་རློག༔ དགོངས་པའི་ཏིང་འཛིན་མཁྱེན་བརྩེའི་ཕྲིན་ལས་རྡོལ༔ ཀུན་བཟང་གོ་འཕང་ད་ལྟ་མངོན་གྱུར་ནས༔
པདྨ་ཐོད་ཕྲེང་རླབས་ཆེན་ཕྲིན་ལས་སྒོ༔ མངོན་རྫོགས་ཕྱམ་གཅིག་འགྲོ་བ་སྒྲོལ་བར་ཤོག༔ ཅེས་སྨོན་ལམ་རྣམ་པར་དག་པས་རྒྱས་གདབ་བོ། བདུན་པ་ཐུགས་དམ་བསྐུལ་བ་ནི། མོས་གུས་གདུང་བའི་དབྱངས་ཀྱིས་སུ། ཧཱུྃ༔ མ་གཡེལ་བླ་མ་རིག་འཛིན་མཁའ་འགྲོའི་ཚོགས༔ བཞེངས་ཤིག་ཆོས་དབྱིངས་བདེན་ཆེན་ཀློང་ནས་བཞེངས༔ བསྐུལ་ལོ་འགྲོ་བའི་དོན་དུ་ཐུགས་དམ་བསྐུལ༔ མཛོད་ཅིག་རྣམ་བཞིའི་ཕྲིན་ལས་ཐོགས་མེད་མཛོད༔
ཐུགས་རྗེ་ཕྲིན་ལས་མཛད་པ་བསམ་མི་ཁྱབ༔ བྱེ་བ་ཕྲག་བརྒྱ་སྤྲུལ་སྐུའི་ཞིང་ཁམས་སུ༔ ཨོ་རྒྱན་སྤྲུལ་པ་བྱེ་བ་ཕྲག་བརྒྱའི་ཚོགས༔ གང་ལ་གང་འདུལ་གདུལ་བྱའི་རེ་བ་བསྐང་༔ དགོངས་སྤྱོད་དག་པ་ཡེ་ཤེས་ཐམས་ཅད་བསྐུལ༔ ཁྱད་པར་བདག་ཅག་བོད་ཀྱི་སེམས་ཅན་རྣམས༔ ལས་ངན་འབྲས་བུ་སྡུག་བསྔལ་མཚོ་ཁ་རྡོལ༔ སྐྱབས་མེད་མགོན་མེད་ཡི་ཆད་འདི་འདྲ་ལ༔ ཐུགས་རྗེ་མ་གཡེལ་མཁྱེན་བརྩེའི་མཐུ་དཔུང་བསྐྱེད༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ལས་དང་རྒྱུ་འབྲས་རྣམ་སྨིན་དབང་བཙན་ན༔ རྫོགས་པའི་སངས་རྒྱས་རྣམས་ཀྱི་དགོངས་པ་མཆོག༔ ཐུགས་རྗེས་ཡལ་ཡོལ་བཏང་སྙོམས་དབང་གྱུར་ན༔ དུས་གསུམ་རྒྱལ་བའི་གདུལ་བྱ་གང་ལ་མཛད༔ བདག་ཅག་རྗེས་འཇུག་ཁྱེད་ཀྱིས་མི་སྐྱོང་ན༔ པདྨའི་ཐུགས་བསྐྱེད་དམ་བཅའ་ཅི་ལ་དགོངས༔ ནད་མུག་མཚོན་གྱིས་འགྲོ་བ་བཟོད་དཀའ་ན༔ དྲག་རྩལ་མཐུ་སྟོབས་ནུས་པ་གང་ལ་བསྐྱེད༔ ཕུང་བྱེད་བདུད་ཀྱིས་འཇིག་རྟེན་དབང་བསྒྱུར་ན༔
ཤུགས་སྒྲོལ་མངོན་སྤྱོད་དམོད་པའི་ཕྲིན་ལས་གང་༔ བྱང་ཆུབ་སྒྲུབ་ལ་བར་ཆད་དབང་བཙན་ན༔ མཁའ་འགྲོ་ཆོས་སྐྱོང་དམ་ཚིག་གཡེལ་ལམ་ཅི༔ བརྩེ་ཆེན་ཐུགས་རྗེ་སྐྱེད་ཅིག་མཐུ་མ་ཆུང་༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དུས་གསུམ་རྒྱལ་བའི་དགོངས་པ་དབྱིངས་ནས་བསྐྱོད༔ བླ་མ་རིག་འཛིན་བྱིན་འོད་ཐིབས་སེ་ཐིབ༔ ཉི་མ་འབུམ་གྱི་གཟི་བྱིན་ཡ་ལ་ལ༔ ཟབ་གསང་བདེ་ཆེན་ཆོས་སྒྲ་འུ་རུ་རུ༔
མཁྱེན་བརྩེ་ནུས་པས་བདག་རྒྱུད་བྱིན་གྱིས་རློབས༔ ཡི་དམ་ལྷ་ཚོགས་རྔམ་བརྗིད་ཡ་ལ་ལ༔ ཧཱུྃ་དང་ཕཊ྄་ཀྱི་གད་རྒྱངས་དི་རི་རི༔ ཚ་ཟེར་མེ་འོད་ཚྭ་ཚྭ་སི་ལི་ལི༔ མཁའ་འགྲོ་དཔའ་བོ་དཔའ་མོ་གར་སྒྱུར་ཚོགས༔ གླུ་དབྱངས་རོལ་མོ་མང་པོ་འུ་རུ་རུ༔ གིང་ཆེན་ཆོས་སྐྱོང་ལས་བྱེད་ཤ་ར་ར༔ མེ་རླུང་མཚོན་ཆ་བུ་ཡུག་ཚུབས་སེ་ཚུབ༔ བསྟན་དགྲ་དམ་ཉམས་ཕྱེ་མར་ཉི་ལི་ལི༔ ཀུན་ཀྱང་ཐུགས་རྗེའི་སྐུ་ལ་ཕྲིན་ལས་གར༔
གཉིས་མེད་སྤྲུལ་པའི་འོད་ཟེར་སྟོང་ཁམས་གང་༔ བདག་སོགས་ཁམས་གསུམ་རིགས་དྲུག་སེམས་ཅན་གྱི༔ ནད་གདོན་སྡིག་སྒྲིབ་རྐྱེན་ཚོགས་གཞོབ་ཏུ་སྲེགས༔ ཚེ་དཔལ་ལུས་སྟོབས་ཏིང་འཛིན་ཡེ་ཤེས་སྐྱེད༔ སྲིད་པའི་ཆེ་བཙན་དྲེགས་པ་དབང་དུ་སྡུས༔ མ་དག་ལོག་ལྟའི་སྣང་བ་ཆོས་ལ་སྒྱུར༔ ཚེ་གཅིག་བྱང་ཆུབ་སྒྲུབ་པའི་བདུད་ཚོགས་ཐུལ༔ དཀར་པོ་དགེ་བའི་ཆོས་སྲིད་ལང་ཚོ་སྤེལ༔ རྒྱལ་ཁམས་ཕུང་འདྲེ་དམེ་འཁྲུག་མཚོན་བསྐལ་གཡོ༔ མ་རུངས་བདུད་ཀྱི་སྡེ་ཚོགས་ཆམ་ལ་ཕོབ༔
ཐེག་ཆེན་བསྟན་པ་དར་ཞིང་རྒྱས་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཞེས་པས་ཐུགས་དམ་བསྐུལ་ཞིང་འདོད་པའི་དོན་ཇི་སྲིད་གྲུབ་པར་དམིགས་ཏེ་ངེས་བློ་བརྟན་པར་བསྐྱེད། བརྒྱད་པ་ཐ་ཚིག་ཆད་མདོ་བསྒྲག་པ་ནི། ཧཱུྃ༔ སྔོན་ཚེ་འདས་དུས་བསྐལ་པའི་དང་པོ་ལ༔ འོག་མིན་དགའ་ལྡན་ཆོས་དབྱིངས་ཕོ་བྲང་དུ༔ བཅོམ་ལྡན་དཔལ་ཆེན་ཆེ་མཆོག་ཧེ་རུ་ཀས༔
དམ་ལ་བཏགས་པའི་ཀཽ་སིང་མཁའ་འགྲོ་གིང་༔ དབང་ཕྱུག་མ་སྲིང་འབར་མ་ཕོ་ཉའི་ཚོགས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་འོད་གསལ་སྙིང་པོའི་སྲོལ་བརྒྱུད་འཛིན༔ ཁྱེད་རྣམས་དཔལ་གྱི་བཀའ་སྡོད་དམ་ཚིག་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔
དེ་འོག་འཛམ་གླིང་དུར་ཁྲོད་བརྒྱད་ཀྱི་གནས༔ དཔལ་ཆེན་ཁྲག་འཐུང་བརྒྱད་ཀྱི་སྐུར་བསྟན་ནས༔ དམ་ལ་བཏགས་པའི་ཞིང་སྐྱོང་བཀའ་སྲུང་ཚོགས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་བསྐྱེད་རྫོགས་ལས་བཞིའི་ཕྲིན་ལས་འཆང་༔ ཁྱེད་རྣམས་དཔལ་གྱི་བཀའ་སྡོད་དམ་ཚིག་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཧཱུྃ༔ དེ་འོག་བལ་ཡུལ་ཡང་ལེ་ཤོད་ཀྱི་གནས༔ ཁྲག་འཐུང་རྡོ་རྗེ་སྲིན་པོའི་སྐུར་བསྟན་ནས༔ དམ་ལ་བཏགས་པའི་མ་མོ་བཅུ་གཉིས་དང་༔ གཙང་རིས་མགོན་པོ་བདུན་ཅུ་རྩ་ལྔའི་ཚོགས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་དྲག་སྔགས་སྟོབས་འདུས་ཕྲིན་ལས་འཆང་༔ ཁྱེད་རྣམས་དཔལ་གྱི་བཀའ་སྡོད་དམ་ཚིག་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔
གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ དེ་འོག་བོད་ཡུལ་བསམ་ཡས་ཧས་པོ་རི༔ ཡཀྴ་མེ་ཕྲེང་རྩལ་གྱི་སྐུར་བཞེངས་ནས༔ དམ་ལ་བཏགས་པ་སྲིད་པའི་ལྷ་དགུ་དང་༔ དགེ་བསྙེན་ཉེར་གཅིག་མགུལ་ལྷ་བརྟན་མའི་ཚོགས༔ སྣང་སྲིད་ལྷ་སྲིན་དྲེགས་པ་ཆེ་དགུ་རྣམས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་སློབ་དཔོན་དགོངས་སྲོལ་འཛིན་པའི་གདུང་༔
ཁྱེད་ཅག་སྲིད་པའི་ལྷ་དགུ་གཡར་དམ་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ ད་ལྟ་ལྷོ་ནུབ་ཨོ་རྒྱན་མཁའ་འགྲོའི་གླིང་༔ ཟངས་མདོག་དཔལ་རིར་སྲིན་རྒྱལ་སྐུར་བཞེངས་ནས༔ དམ་ལ་བཏགས་པའི་སྲིན་ཚོགས་གདོན་གྱི་རིགས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔
བདག་ནི་པདྨ་ཐོད་ཕྲེང་ཕྲིན་ལས་སྐྱོང་༔ ཁྱེད་ཅག་སྲིད་པའི་འབྱུང་པོ་ཐ་ཚིག་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ སྔ་ཕྱི་བར་གསུམ་ཐ་ཚིག་བཀའ་བསྒོས་པའི༔ ཨོ་རྒྱན་རྒྱ་གར་བལ་བོད་རྒྱ་ནག་སོགས༔ སྲིད་པའི་ལྷ་སྲིན་དྲེགས་པ་ཆེ་དགུ་ཡིས༔
པདྨ་ཐོད་ཕྲེང་མཚན་ཙམ་འཛིན་པ་ཡང་༔ གཡོ་མེད་གུས་པའི་སེམས་ཀྱིས་སྤྱི་བོའི་གཙུག༔ བླང་ཞིང་བཀུར་བར་བྱ་ཞེས་རང་དམ་བཅས༔ ཐ་ཚིག་མ་གཡེལ་འདིར་གཤེགས་གཏོར་མ་ལོངས༔ བདག་ནི་སློབ་དཔོན་པདྨའི་གདུང་གསོབ་པ༔ ཁྱེད་ཅག་སྲིད་པའི་ལྷ་འདྲེ་གཡར་དམ་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཧཱུྃ༔ ང་ནི་རིག་འཛིན་རྡོ་རྗེ་ཐོད་ཕྲེང་རྩལ༔ སྐུ་གསུང་ཐུགས་ཀྱི་རྡོ་རྗེ་གཟི་བྱིན་བསྐྱེད༔ ཆོས་ཉིད་མི་འགྱུར་བདེན་ཚིག་པདྨའི་བཀའ༔ ང་ཡི་བཀའ་ལས་སུ་ཡང་འདའ་མ་བྱེད༔ གལ་ཏེ་བཀའ་དང་དམ་ལས་འདས་གྱུར་ན༔ ཡཀྴ་མེ་དབལ་རྡོ་རྗེ་སྲིན་པོའི་སྐུ༔ སྟོབས་ལྡན་ནག་པོ་འཇིགས་བྱེད་ཀཱི་ལ་ཡ༔ སྲིད་གསུམ་ཤུགས་སྒྲོལ་ལས་མཁན་དམོད་པའི་དབལ༔ གནམ་ལྕགས་རྡོ་རྗེས་སྡེ་བརྒྱད་ལུས་སྲོག་འཇོམས༔
ལྕགས་སྡིག་ཁྲོས་པས་དམ་ཉམས་སྙིང་ཁྲག་འཐུང་༔ གཟིར་འདེབས་ཕུར་བུས་ཁམས་གསུམ་དུས་གཅིག་སྒྲོལ༔ སྟོང་ཁམས་སྒྲོལ་ཞིང་འཚུབས་པའི་ལས་བྱེད་དེ༔ ཉམ་ཐག་འོ་དོད་འབོད་པ་གདོན་མི་ཟ༔ དེ་བས་བཀའ་དང་དམ་ལས་མ་འདའ་བར༔ དམ་རྫས་བདུད་རྩིའི་གཏོར་མ་འདི་ལོངས་ལ༔ གངས་ཅན་བོད་ཡུལ་སངས་རྒྱས་བསྟན་པ་སྲུངས༔ མཐའ་བཞིའི་དམག་བཟློག་དམེ་འཁྲུག་མཚོན་བསྐལ་ཐུལ༔ སད་སེར་བཙའ་ཐན་མི་ཕྱུག་དལ་ཡམས་དང་༔ སྲི་ཀེག་བྱེད་ཟོར་ཐན་ལྟས་ངན་དགུ་ཟློག༔
དུས་སུ་ཆར་ཕོབ་ལོ་ཕྱུགས་སྲིད་རྣམས་སྤེལ༔ གཙུག་ལག་དབེན་གནས་ཆོས་འཁོར་གཉན་པོ་སྐྱོངས༔ བཤད་སྒྲུབ་མདོ་སྡེ་སྔགས་སྡེ་རྒྱས་པར་སྤེལ༔ འཇིག་རྟེན་བདེ་སྐྱིད་ལེགས་དགུ་ཕུན་ཚོགས་ཤིང་༔ ཀུན་ཀྱང་ཆོས་ལ་སྤྱོད་པའི་ཕྲིན་ལས་མཛོད༔ ཨ་ཡ་མ་དུ་རུ་ཙ་ཤ་ན་སརྦ་ས་མ་ཡ་ཧཱུྃ༔ བྷ་ལིངྟ་ཁཱ་ཧི༔ ཞེས་བསྒོ། ལས་རྣམས་ཐོགས་མེད་བསྒྲུབས་པར་བསམ། དགུ་པ་བཤལ་ཆུས་བརྟན་མ་སྐྱོང་བ་ནི།
ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་པ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདག་ཉིད་ཆེན་མོ་རྡོ་རྗེ་ཀུན་གྲགས་མ༔ དཔལ་ལྡན་ཧ་རི་རྡོ་རྗེ་གཡའ་མ་སྐྱོང་༔ གངས་དཀར་ཤ་མེད་རྡོ་རྗེ་ཀུན་ཏུ་བཟང་༔ འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ གསེར་ཆེན་མཁའ་ལྡིང་རྡོ་རྗེ་ཀླུ་མོ་དང་༔
རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔ བཙན་ལ་རོལ་པའི་རྡོ་རྗེ་སྨན་གཅིག་མ༔ མོ་བཙུན་ཨུག་ཆོས་རྡོ་རྗེ་གཡར་མོ་བསིལ༔ གཡུ་ཡི་དྲིལ་བུ་རྡོ་རྗེ་སི་ལེ་མ༔ མ་སྲིང་བོད་སྐྱོང་ཆེན་མོ་བཅུ་གཉིས་ཀྱི༔ སོ་སོའི་བྲན་གཡོག་ཡང་གཡོག་འཁོར་དང་བཅས༔ ལྷབ་ལྷུབ་མཛེས་པའི་ན་བཟའ་སྐུ་ལ་གསོལ༔ སྣ་ཚོགས་རྒྱན་ཆ་མང་པོ་ཁྲོ་ལོ་ལོ༔ གཡེར་ཁ་སིལ་སྙན་རོལ་མོ་སི་ལི་ལི༔
གླུ་ལེན་བྲོ་རྡུང་གར་རྩེད་ཁྱུགས་སེ་ཁྱུག༔ དམ་རྫས་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པ་རྒྱས་པའི་བྱ་ར་མཛོད༔ ཨོཾ་པྲ་མོ་ལི་ཙ་ཏུར་ཡཀྴ་ལི་ཙ་ཏུར་མ་ཏྲི་ལི་ཙ་ཏུར་ར་ཡ་སརྦ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཅུ་པ་རྟ་བྲོ་བརྡུང་བ་ནི། ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་ནས༔ གྲུབ་ཐོབ་རྒྱ་མཚོས་བྲོ་བརྡུངས་པས༔ ཡེ་ཤེས་ལྔ་རུ་ལྷུན་གྱིས་གྲུབ༔
མུ་ཁ་ཆོས་འབྱུང་ཁྲི་རྐང་དུ༔ རྡོ་རྗེ་མཆུ་ཡིས་བྲོ་བརྡུངས་པས༔ རིགས་དྲུག་འཁོར་བའི་རྒྱུན་ལམ་གཅོད༔ ལས་མཐའ་རྣམ་བཞིའི་དལ་དབུས་སུ༔ སོ་སོའི་ཕྲིན་ལས་བྲོ་བརྡུངས་པས༔ ཞི་རྒྱས་དབང་དྲག་ལྷུན་གྱིས་གྲུབ༔ ཧཱུྃ༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་ཕྱག་རྒྱ་དྲུག་གི་གར༔
གདངས་ཡང་མ་འགགས་རིག་པའི་སྒྲ༔ དེ་ལྟར་བརྡ་དང་རྟེན་འབྲེལ་གྱིས༔ སྣ་ཚོགས་ལས་ཀུན་ལྷུན་གྱིས་གྲུབ༔ ཨོཾ་ནན༔ ཨཱ་ནན༔ ཧཱུྃ་ནན༔ སྒབ་འདྲེ་འབྱུང་པོ་ཐམས་ཅད་སཏྭཾ་བྷ་ཡ་ནན༔ བཅུ་གཅིག་པ་དངོས་གྲུབ་བླང་བ་ལ་གསུམ་ལས། དང་པོ་ཛཔ྄་བཟླས་པ་ནི། དངོས་གྲུབ་སྡུད་པའི་སྔགས་འདི་ལས་སྦྱོར་ཀུན་ལ་བཏགས་ཞེས་པས།
ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིཾ་ཧྲིཾ་ཛཿ བ་སུ་སིདྡྷི་ན་ན་ཁ་དྷི་ཨཱ་ཡུ་པུཎྱེ་སརྦ་བསྡུས་བསྡུས་པཱ་ཤཾ་ཀུ་རུ་ཡེ་སྭཱ་ཧཱ༔ ཞེས་བཟླས། གཉིས་པ་དགོངས་པ་བསྐུལ་ཞིང་ཚེ་དགུག་པ་ནི། མདའ་དར་གཡབ་ཅིང༌། ཧཱུྃ༔ མཁའ་མཉམ་ཚེ་བདག་འོད་དཔག་མེད༔ ཆོས་དབྱིངས་ནམ་མཁའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔
འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ ལྷུན་གྲུབ་རིགས་ལྔ་རྡོ་རྗེ་སེམས༔ སྐུ་ལྔ་དབྱིངས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔
བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ རིགས་འདུས་པདྨ་ཐོད་ཕྲེང་རྩལ༔ ཐུགས་རྗེ་ཡེ་ཤེས་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔
མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ དབྱིངས་ཕྱུག་བདེ་ཆེན་མཚོ་རྒྱལ་མ༔ དབང་སྒྱུར་སྟོབས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ
པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ མཚན་བརྒྱད་རིག་འཛིན་རྗེ་འབངས་ཚོགས༔ རྨད་བྱུང་སྤྲུལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔
ཧཱུྃ༔ དངོས་གྲུབ་ཀུན་སྩོལ་ཡི་དམ་ལྷ༔ ཐུགས་རྗེ་རོལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔
བཀའ་སྡོད་མཁའ་འགྲོ་ཆོས་སྲུང་རྣམས༔ དམ་ཚིག་གཉན་པོའི་དཀྱིལ་འཁོར་དུ༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ བསྐུལ་ལོ་རིག་འཛིན་སྙིང་ནས་བསྐུལ༔
སྐྱེད་ཅིག་ཐུགས་དམ་དབྱིངས་ནས་སྐྱེད༔ བདག་ཅག་རིག་འཛིན་སྒྲུབ་པ་པོར༔ ཚེ་དང་ཡེ་ཤེས་ཆར་ཆེན་ཕོབ༔ ཕྱི་སྣོད་འབྱུང་བའི་ཚེ་བཀྲག་མདངས༔ རྣལ་འབྱོར་བདག་གི་ལུས་ལ་སྟིམས༔ སྒྲུབ་རྫས་ཡེ་ཤེས་བདུད་རྩིར་བསྐྱིལ༔ བཀྲག་དང་གཟི་མདངས་ཡ་ལ་ལ༔ རིག་རྩལ་ཡེ་ཤེས་སྟོབས་སྐྱེད་ལ༔ འཆི་མེད་རིག་འཛིན་འགྲུབ་པར་སྩོལ༔
ཞེས་བསྐུལ་ཚེ་འཛབ་བཟླས་པས་བསྐུལ།
འཁོར་འདས་ཚེ་དཔལ་བཅུད་འཁྱིལ་བསྒོམ། གསུམ་པ་དབང་བླང་བ་ནི། སྒྲུབ་རྫས་བདག་ཉིད་དངོས་སུ་མོས་པར་བསྐྱེད། རྩེ་གཅིག་གསོལ་བཏབ་དངོས་གྲུབ་སྩོལ་བར་དམིགས། ཧཱུྃ༔ བསྟན་པ་འདི་ལ་ངོ་མཚར་རྨད་བྱུང་བའི༔ འཇིག་རྟེན་དབང་བསྒྱུར་པདྨ་རྒྱལ་པོ་ནི༔ རིགས་ནི་ཟ་ཧོར་རྒྱལ་པོའི་སྲས་སུ་འཁྲུངས༔ ཨོ་རྒྱན་ཡུལ་དུ་སྒྲོ་འདོགས་མ་ལུས་བཅད༔ བསིལ་བ་ཚལ་དུ་དངོས་གྲུབ་སྣ་ཚོགས་བརྙེས༔
ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར༔ རྒྱ་གར་ཡུལ་དུ་བསྟན་པ་རྒྱས་པར་མཛད༔ འཇིག་རྟེན་ཁམས་ཀྱི་གདུག་པ་ཐམས་ཅད་བཏུལ༔ བོད་ཡུལ་དབུས་སུ་རྒྱལ་པོའི་ཐུགས་དམ་བསྐངས༔ ཁ་བ་ཅན་དུ་བསྟན་པ་རྒྱས་པར་མཛད༔ ལྷོ་ནུབ་མཚམས་སུ་འགྲོ་བའི་དོན་དུ་དགོངས༔ སྐུ་ཚབ་ལུང་བསྟན་གསུང་ཚབ་གཏེར་དུ་སྦས༔ ལྷོ་ནུབ་མཚམས་སུ་འགྲོ་བའི་དོན་ལ་དགོངས༔ སྐལ་ལྡན་རྣམས་ལ་ཟབ་གསང་བརྡ་ཆོས་སྟོན༔ ཟངས་མདོག་དཔལ་རིར་རིག་འཛིན་གཙོ་འཁོར་བཞུགས༔
རྔ་ཡབ་གླིང་དུ་སྲིན་པོའི་ཁ་གནོན་མཛད༔ འཇིག་རྟེན་འཁོར་བ་མ་སྟོངས་དེ་སྲིད་བར༔ མྱ་ངན་མི་འདའ་ཐུགས་རྗེ་སྤྱན་གཅིག་པོ༔ སྐུ་གསུམ་དབྱེར་མེད་ཆེ་མཆོག་ཧེ་རུ་ཀཿ མཉམ་མེད་བླ་མ་མཆོག་ཁྱོད་དུས་འདིར་དྲན༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཁམས་གསུམ་འཁོར་བ་དོང་ནས་སྤྲུགས༔ ཁྱད་པར་བདག་སོགས་བོད་ཀྱི་རྗེ་འབངས་རྣམས༔ རྩེ་གཅིག་ཕ་ཁྱོད་ཡོན་ཏན་དྲན་པ་ཡིས༔ མོ་གུས་གདུང་བས་འབོད་པ་ཅང་གསན་ནམ༔
བརྩེ་ཆེན་ཐུགས་རྗེ་སྐྱེད་ཅིག་མཐུ་མ་ཆུང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་ལྔ་རིགས་འདུས་གུ་རུ་ཟིལ་གནོན་ལ༔ མཆོག་དང་ཐུན་མོང་དངོས་གྲུབ་མ་ལུས་ཞུ༔ སྐྱེ་ཤི་བྲལ་བའི་བདེ་ཆེན་རྒྱལ་པོ་ལ༔ ལྟ་བའི་གཞི་རྩ་ཆོད་པའི་དངོས་གྲུབ་ཞུ༔ ཀ་དག་མངོན་རྫོགས་དཔའ་བོ་གྱད་ཀྱི་སྐུར༔ གཡོ་མེད་དགོངས་པ་རང་གསལ་དངོས་གྲུབ་ཞུ༔ ཚོགས་དྲུག་ཞེན་བྲལ་དུས་གསུམ་མཁྱེན་པ་ལ༔ སྤྱོད་པ་བླང་དོར་བྲལ་བའི་དངོས་གྲུབ་ཞུ༔
འབྱུང་ལྔ་རང་གྲོལ་རྡོ་རྗེ་རྣལ་འབྱོར་མར༔ བློ་བྲལ་ཆོས་ཟད་འབྲས་བུའི་དངོས་གྲུབ་ཞུ༔ འཆི་མེད་མགོན་པོ་འཕགས་མཆོག་སྨན་གྱི་ལྷར༔ ཚེ་རིང་ནད་མེད་བདེ་སྐྱིད་དངོས་གྲུབ་ཞུ༔ འདོད་རྒུའི་སྲིད་རྗེ་པདྨ་རྒྱལ་པོ་ལ༔ དགོས་འབྱུང་ལྷུན་གྱིས་གྲུབ་པའི་དངོས་གྲུབ་ཞུ༔ གསང་སྔགས་རིག་སྔགས་ཁྱབ་བདག་གུར་གྱི་ལྷར༔ ལོག་འདྲེན་བདུད་བཞི་ཚར་གཅོད་དངོས་གྲུབ་ཞུ༔ དྲག་སྔགས་རྩལ་འབྱིན་སྟོབས་ལྡན་ཀཱི་ལ་ཡར༔ ཤུགས་སྒྲོལ་ཕྲིན་ལས་མཐར་ཕྱིན་དངོས་གྲུབ་ཞུ༔
བདུད་བཞིའི་འཇིགས་པ་བརྒྱད་སྐྱོབ་ཟིལ་གནོན་ལྷར༔ སྐྱེ་འགྲོ་བདེ་ལ་འགོད་པའི་དངོས་གྲུབ་ཞུ༔ སྣང་སྲིད་དབང་བསྒྱུར་སྟག་ཞོན་ཡི་དམ་ལྷར༔ ཆོས་ལྟར་ཕྱོགས་མེད་ཐོབ་པའི་དངོས་གྲུབ་ཞུ༔ ལྷ་འདྲེ་མི་གསུམ་འདུལ་མཛད་ཉི་མ་འོད༔ བཟང་ངན་འབྲེལ་ཚད་དོན་ལྡན་དངོས་གྲུབ་ཞུ༔ ཚད་མེད་བཞི་ལྡན་དྲེགས་པ་ཟིལ་གནོན་ལྷར༔ དམོད་པའི་ལས་ཀུན་གདུང་མཆོག་དངོས་གྲུབ་ཞུ༔ བླ་མ་རིག་འཛིན་ཞི་ཁྲོ་རབ་འབྱམས་ལྷར༔ མངོན་སྤྱོད་རྫུ་འཕྲུལ་ཐོགས་མེད་དངོས་གྲུབ་ཞུ༔
གནས་ཡུལ་སྐྱོང་ཞིང་དཔའ་བོ་ཌཱཀྐི་ལ༔ རྟེན་འབྲེལ་ཕྱོགས་མེད་འཆར་བའི་དངོས་གྲུབ་ཞུ༔ བཀའ་ཉན་ལས་བྱེད་ཆོས་སྐྱོང་སྲུང་མ་ལ༔ ལས་བཞི་ཐོགས་མེད་འགྲུབ་པའི་དངོས་གྲུབ་ཞུ༔ ཡེ་ཤེས་ལས་གྲུབ་དཀྱིལ་འཁོར་ཐམས་ཅད་ལ༔ སྣང་སྲིད་ཆོས་སྐུར་འཆར་བའི་དངོས་གྲུབ་ཞུ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ མོས་པས་གསོལ་བ་སྙིང་ནས་བཏབ་པའི་མོད༔
བདེ་གཤེགས་སྒྱུ་འཕྲུལ་དགོངས་པ་གཅིག་ཏུ་དྲིལ༔ སྐུ་ཡི་གཟི་བརྗིད་ཉི་མ་འབུམ་དུ་འཆར༔ གསུང་གི་གདངས་སྒྲ་འབྲུག་སྟོང་ལྡིར་བའི་ཆེ༔ ཐུགས་ཀྱི་དགོངས་པ་ནམ་མཁའི་གློག་བས་མྱུར༔ ཡོན་ཏན་གདུལ་བྱའི་རོལ་པ་མ་འདྲེས་གསལ༔ ཕྲིན་ལས་ནམ་མཁའི་མཐའ་མཉམ་རིས་མེད་བརྡལ༔ འགྱུར་མེད་རྡོ་རྗེ་སྐུ་ཡི་དངོས་གྲུབ་སྩོལ༔ ནད་གདོན་སྡིག་སྒྲིབ་རྐྱེན་ངན་བྲལ་བའི་ཚེ༔ མི་འགྱུར་གཡུང་དྲུང་ལྟ་བུར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
གུ་རུ་ཀཱ་ཡ་ཨ་བྷི་ཥིཉྩ་ཨོཾ༔ འགག་མེད་རྡོ་རྗེ་གསུང་གི་དངོས་གྲུབ་སྩོལ༔ ངག་གི་སྒྲིབ་དག་བརྒྱད་ཁྲི་བཞི་སྟོང་སྒོ༔ གདུལ་བྱ་སོ་སོའི་སྐད་དུ་ཆོས་སྟོན་པས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཝཱཀྐ་ཨ་བྷི་ཥིཉྩ་ཨཱཿ འཁྲུལ་མེད་རྡོ་རྗེ་ཐུགས་ཀྱི་དངོས་གྲུབ་སྩོལ༔ ཡིད་ཀྱི་སྒྲིབ་དག་ཆོས་ཉིད་བདེ་བ་ཆེ༔ དུས་གསུམ་བསྟན་པའི་བདག་པོར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
གུ་རུ་ཙིཏྟ་ཨ་བྷི་ཥིཉྩ་ཧཱུྃ༔ ཡོན་ཏན་རྡོ་རྗེ་གཟི་བརྗིད་དངོས་གྲུབ་སྩོལ༔ ཤེས་བྱའི་སྒྲིབ་དག་སངས་རྒྱས་ཐུགས་རྗེ་རྫོགས༔ འཁོར་འདས་ལྷུན་འབྱམས་ཟད་མེད་གཏེར་མངའ་བ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་གུ་ན་ཨ་བྷི་ཥིཉྩ་ཏྲཱྃ༔ ཕྲིན་ལས་རྡོ་རྗེ་མཐུ་སྟོབས་དངོས་གྲུབ་སྩོལ༔ རྟོག་སྒྲིབ་དག་ནས་ཐབས་ཤེས་དངོས་གྲུབ་སྩོལ༔ དགོངས་པས་རྒྱས་ཐེབས་གདུལ་བྱ་མཐར་ཕྱིན་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
གུ་རུ་ཀརྨ་ཨ་བྷི་ཥིཉྩ་ཧོཿ བསྙེན་སྒྲུབ་ལས་སྦྱོར་སྔགས་བཟླས་དབང་རྣམས་བླང༌། དངོས་གྲུབ་རྫས་ལ་རིངས་པའི་ཚུལ་གྱིས་རོལ། ཨོྃ་ཨཱཿཧཱུྃ༔ གུ་རུ་དྷེ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་སོགས?ཤབྡ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལྷུན་གྲུབ་བླ་མ་ལོངས་སྤྱོད་རྫོགས༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔
བསྟོད་པར་འོས་པ? བཅུ་གཉིས་པ་བཟོད་གསོལ་ནི། ཨོཾ༔ དུར་ཁྲོད་གསང་བ་མཆོག་གི་དཀྱིལ་འཁོར་འདིར༔ རང་བཞིན་དཀྱིལ་འཁོར་གཞུང་བཞིན་ཞལ་ཕྱེ་ནས༔ སྒྲུབ་རྫས་མཆོད་པ་གཞུང་བཞིན་བཤམས་ལགས་ན༔ བླ་མ་རྩ་གསུམ་ཐུགས་དང་ཅི་འགལ་བ༔ ཡེ་ཤེས་སྤྱན་ལྡན་རྣམས་ལ་བཟོད་པར་གསོལ༔ སྒོམ་པ་ཡུན་ཐུང་ཡི་དམ་ལྷ་མ་གསལ༔ བསྙེན་སྒྲུབ་མ་ཐེམ་དངོས་གྲུབ་མཐུ་མ་བརྙེས༔ སྲི་ཞུ་དད་ཆུང་བླ་མ་མཆེད་ལ་བརྙས༔
ཚོགས་དང་ཕུད་ཉམས་མཁའ་འགྲོའི་ཐུགས་དང་འགལ༔ དམ་རྫས་མ་ཚང་སྲུང་མའི་ཐུགས་དང་འགལ༔ ལེ་ལོ་སྙོམ་ལས་གཉིད་ཆགས་རྨོངས་པ་ཡིས༔ བསྐང་ལྷག་མ་ལྕོགས་ཆོ་ག་ཆད་ལྷག་དང་༔ འགལ་འཁྲུལ་ཉམས་ཆག་ནོངས་པ་ཅི་མཆིས་པ༔ གཞི་མེད་རྩ་བྲལ་ངང་དུ་མཐོལ་ལོ་བཤགས༔ ཡེ་བསྲུངས་ཆོས་ཉིད་ཀློང་དུ་བཟོད་པར་གསོལ༔ བདག་ལ་བསྲུང་མཚམས་བྲལ་བའི་དབྱིངས་གནས་སུ༔ ཚངས་པ་མཆོག་གི་དངོས་གྲུབ་སྩལ་དུ་གསོལ༔ དབྱངས་གསལ་དང་ཡིག་བརྒྱ་བཟླའོ།
བཅུ་གསུམ་པ་དཀྱིལ་འཁོར་བསྡུ་བ་ནི། ཧོཿ མི་དམིགས་ཀ་དག་ངོ་བོ་དབྱིངས་རིག་གི༔ ཀུན་གསལ་རོལ་པའི་ཆོ་འཕྲུལ་ཞི་ཁྲོའི་ལྷ༔ ལྷན་སྐྱེས་ཡེ་ཤེས་གཉུག་མའི་སྦུབས་སུ་བསྡུ༔ བདེ་གསལ་མི་རྟོག་གནས་ལུགས་ངོ་བོར་ཨཱཿ ཨ་ཨ་ཨཱཿ བཅུ་བཞི་པ་དགེ་བ་བསྔོ་བ་ནི། ཧོཿ གདོད་ནས་ལྷུན་གྲུབ་ཆོས་དབྱིངས་ངོ་བོ་ཡང་༔
དེ་དོན་མ་རྟོགས་རྨོངས་ཁྱུའི་སེམས་ཅན་རིགས༔ ཨ་འཐས་ཞེན་པའི་འགོག་ལམ་གསལ་མཛད་ཕྱིར༔ ཀུན་རིག་དོན་གཉིས་སྟོན་ཕྱིར་དགེ་ཚོགས་བསྔོ༔ བཅོ་ལྔ་པ་སྨོན་ལམ་ནི། ཧོཿ བླ་མེད་བདེ་གཤེགས་རྒྱལ་བའི་དལ་བཟུང་ནས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ མ་འོངས་འདི་ནས་རྔ་ཡབ་དཔལ་རིའི་ཞིང་༔ པད་འབྱུང་རྒྱལ་བའི་སྲས་སུ་མངོན་པར་ཤོག༔ བཅུ་དྲུག་པ་བཀྲ་ཤིས་ནི།
ཨོཾ༔ ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ གནས་ལུགས་རྒྱལ་ས་འཛིན་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་དྲུག་པ་རྡོ་རྗེ་འཆང་༔ ཐུགས་རྗེ་ཕྱོགས་བཅུར་ཁྱབ་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ འགྲོ་ཀུན་སྨིན་གྲོལ་འགོད་པའི་བཀྲ་ཤིས་ཤོག༔ སྙན་བརྒྱུད་བཀྲ་ཤིས་མཁའ་འགྲོ་མཚོ་རྒྱལ་མ༔ ཟབ་རྒྱ་མཁའ་ལྟར་བརྟན་པའི་བཀྲ་ཤིས་ཤོག༔ སྨོན་ལམ་བཀྲ་ཤིས་བུདྡྷ་ཛྙཱ་ན་བ༔
ལུང་བསྟན་དུས་ལས་མི་འདའ་བཀྲ་ཤིས་ཤོག༔ གཏེར་གནས་བཀྲ་ཤིས་མཆིམས་ཕུའི་ཀེའུ་ཚང་དུ༔ བྱིན་ཆགས་ཡུན་རིང་བརྟན་པའི་བཀྲ་ཤིས་ཤོག༔ ཟབ་ཆོས་བཀྲ་ཤིས་ཟིལ་གནོན་རིག་འཛིན་འདུས༔ མཁའ་ལྟར་མཐའ་ཡས་ཀུན་ཁྱབ་བཀྲ་ཤིས་ཤོག༔ གཏེར་སྲུང་བཀྲ་ཤིས་སྔགས་བདག་རལ་གཅིག་མ༔ ཕྲིན་ལས་གློག་ལྟར་མྱུར་བའི་བཀྲ་ཤིས་ཤོག༔ ཉིན་ཡང་བཀྲ་ཤིས་མཚན་ཡང་བཀྲ་ཤིས་ཤོག༔ ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག༔ ཅེས་དང་བསམ་པ་ལྷུན་འགྲུབ་མའི་བཀྲ་ཤིས་བཅས་གཞུང་བཞིན་བྱའོ།
དེ་ལྟར་རྩ་གསུམ་བཀའ་འདུས་ཆོས་ཀྱི་རྒྱ་མཚོའི་གསོལ་འདེབས་བསྐྱེད་རྫོགས་ལམ་འཁྱེར་གྱིས་རྣལ་འབྱོར་བཀླགས་ཆོག་ཏུ་བཀོད་པ་ཡེ་ཤེས་སྤྲིན་གྱི་ཕུང་པོ་ཞེས་པ་འདི་ཡང་རང་ཉིད་རྗེས་འབྲངས་དང་བཅས་པ་རྣམས་ཀྱིས་ཚེས་བཅུའི་དུས་མཆོད་ཀྱི་སླད་དུ་གཏེར་གཞུང་ལས་རྒྱས་འབྲིང་བསྡུས་གསུམ་གྱི་རྒྱས་པ་དཀྱིལ་འཁོར་བཅུ་གསུམ་གྱི་དགོངས་པ་ཇི་བཞིན་གཏན་ལ་ཕབ་སྟེ། བདེར་འདུས་རྩ་བའི་ཕྲིན་ལས་ནི། འབྲིང་པོ་དཀྱིལ་འཁོར་ལྔ་པའི་ལས་བྱང་ནས་ཀྱང་མི་འགལ་བར་བརྒྱན་ཏེ། དབུས་འགྱུར་ས་ཡི་ཐིག་ལེ་ཁམས་གསུམ་བདེ་ལྡན་དཔལ་འཁྱིལ་དུ་སྐྱིད་གྲོང་སྨྱོན་པས་བཀོད་པ་དགེ་བར་གྱུར་ཅིག ། དེ་ལྟར་ཐུགས་སྒྲུབ་བསམ་ལྷུན་ཆོག་ཁྲིགས་རིག་འཛིན་ཆེན་པོ་ཐུགས་མཆོག་རྡོ་རྗེའི་མཛད་པར་བསྙེན་སྒྲུབ་སྐབས་གཞུང་དང་མན་ངག་གིས་དགོངས་པ་ལྟར་བྱའོ་ཞེས་གཞན་དུ་ཞལ་འཕང་པར་མཛད་ལ། ཛཔ྄་དགོངས་བླ་མ་གསང་འདུས་ལས་བཞག་པར་མཛད་འདུག་པ་དང་གཞུང་འདི་གཙོ་བོ་གསོལ་འདེབས་ལྟར་དུ་སྒྲུབ་པ་ཡིན་པ་སོགས་རྒྱུ་མཚན་དང་སྦྲེལ་ན་བླ་མ་གསང་འདུས་ཀྱིས་བསྙེན་སྒྲུབ་ལས་ཀྱི་དགོངས་པ་དང་ཆེས་འབྱོར་བས་ན། འདིར་ཡང་གསང་འདུས་བསྙེན་སྒྲུབ་ཀྱི་དགོངས་པ་བཞིན་ཁ་འགེངས་ཞུས་པ་པོ་ནི་གུ་ཧྱས་སོ། སརྦ་མངྒ་ལཾ། དགེའོ། དགེའོ།
དགེའོ།། །། བཛྲ་བུམ་སྒྲུབ་སྐབས་རིལ་སྒྲུབ་ཡོད་ན་ཐོག་མར་རྡོ་རྗེ་ནང་བསྡམས་སོར་མོ་ཕྱེར་དཀྲོལ་ཏེ་དབྱེ་བའི་རྒྱས། སྥ་ར་ཎ་ཕཊ྄ཿ ཅེས་དང་རྡོ་རྗེ་ཁུ་ཚུར་དཔུང་མགོ་གཡས་གཡོན་བསྣོལ་མཐར་སེ་གོལ་གཏོག་པ་རྡོ་རྗེ་བསྡུ་བའི་རྒྱས། བཛྲ་སཾ་ཧ་ར་ཎ་ཧཱུྃ༔ ཞེས་བདག་མདུན་གཉིས་མེད་བཞིན་དང་མེ་ལོང་ངོ་བོ་གཅིག་ལ་སྣང་ཆ་ཐ་དད་དུ་ཕྱེ་ནས་སྤྲོས་བཅས་ལྕོགས་ན་གཟུངས་ཐག་གཏད་ནས། ཐུགས་ཀར་ཟླ་སྟེང་གསེར་རྡོར་རྩེ་ལྔའི་སྟེང་༔ ཧཱུྃ་མཐར་སྔགས་ཕྲེང་དྭངས་གསལ་འོད་ལྔ་འཕྲོས༔ རང་མདངས་རྡོ་རྗེའི་སྔགས་ཀྱི་སྒྲ་དབྱངས་ནི༔ བུང་བ་ཚང་ཞིག་ཚུར་དུ་ལྷང་ངེར་སྒྲོག༔
སྣོད་ཀྱི་འཇིག་རྟེན་པདྨ་འོད་ཀྱི་ཞིང་༔ བཅུད་ཀྱི་སེམས་ཅན་གུ་རུའི་སྐུ་ཡི་རོལ༔ མཚན་མའི་དཀྱིལ་འཁོར་བུམ་པ་གཞལ་ཡས་ཁང་༔ དམ་ཚིག་རྫས་རྣམས་གུ་རུའི་སྐུ་ཡི་རོལ༔ མ་ངེས་འགྲོ་འདུལ་བཀོད་པ་ཅིར་ཡང་འཆར༔ བདག་ཐུགས་ས་བོན་འོད་ཟེར་གཟུངས་ཐག་ལས༔ བརྒྱུད་ནས་རིལ་བུའི་ལྷ་ཚོགས་ཐུགས་ཀར་ཕོག༔ དེ་ལས་འོད་འཕྲོས་འགྲོ་བའི་ཁམས་ཀུན་ཁྱབ༔ རིགས་དྲུག་སོ་སོའི་ལས་དང་སྡུག་བསྔལ་སྦྱངས༔ ཐམས་ཅད་རྒྱལ་བའི་གོ་འཕང་མཆོག་ལ་བཀོད༔
སླར་ཡང་སྲས་བཅས་རྒྱལ་བའི་ཐུགས་རྗེ་དང་༔ སྣོད་བཅུད་ཀུན་གྱི་དཔལ་དང་ཡོན་ཏན་ཚོགས༔ འོད་ཟེར་རྣམ་པར་བསྡུས་ཏེ་ཐིམ་པ་ལས༔ འཆི་མེད་འཇའ་ལུས་རྡོ་རྗེའི་སྐུ་འགྲུབ་ཅིང་༔ མཆོག་དངོས་གྲུབ་པའི་དམ་ཚིག་རྫས་སུ་གྱུར༔ མཐར་སྒྲུབ་སྔགས་གཙོ་བོར་བཟླའོ། བསམ་ལྷུན་བུམ་སྒྲུབ་ཀྱི་ཁོག་དབུབ་ནས་ཁོལ་དུ་ཕྱུང་བའོ། པ༽ རིག་འཛིན་སྲོག་སྒྲུབ་ཡིད་བཞིན་ནོར་བུ་ལས། བདེ་གཤེགས་ཀུན་འདུས་ཀྱི་བརྒྱུད་འདེབས་དབང་བཞིའི་བཅུད་འབེབས་བཞུགས་སོ། ཀ་དག་དང་པོའི་སངས་རྒྱས་འོད་མའི་འགྱུར༌། །
ཡེ་ཤེས་ལྔ་རྫོགས་རིགས་ལྔ་རྡོ་རྗེ་སེམས། ། ཐུགས་རྗེ་ཀུན་ཁྱབ་རྒྱལ་སྲས་རིགས་གསུམ་མགོན། ། གསོལ་བ་འདེབས་སོ་དགོངས་བརྒྱུད་བྱིན་རླབས་སྩོལ། ། སྤྲུལ་པའི་སྐུ་མཆོག་དགའ་རབ་རྡོ་རྗེ་དང༌། ། ལས་ཀྱི་དབང་མོ་གྲུབ་པའི་རིག་འཛིན་བརྒྱད། ། མཚོ་སྐྱེས་རྡོ་རྗེ་མཚོ་རྒྱལ་མནྡ་རར། ། གསོལ་བ་འདེབས་སོ་ལྟ་བའི་གདེང་ཆེན་སྤོར། ། ཕུང་ལྔ་རྣམ་དག་རིགས་ལྔ་ཐོད་ཕྲེང་དང༌། ། ཚོགས་བརྒྱད་གནས་དག་གུ་རུ་མཚན་མཆོག་བརྒྱད། ། རིག་འཛིན་རྩལ་འཆང་རྗེ་འབངས་ཉེར་ལྔ་ལ། །
གསོལ་བ་འདེབས་སོ་སྒོམ་པའི་རྩལ་ཆེན་བསྐྱེད། ། བུདྡྷ་ཛྙཱ་ན་གཏེར་འབྱིན་རྩ་གསུམ་གླིང༌། ། ཧཱུྃ་ཆེན་འགྲོ་འདུལ་ཆོས་བདག་ལུང་ཟིན་སོགས། ། དགོངས་བརྡ་སྙན་བརྒྱུད་རྩ་བའི་བླ་མ་ལ། ། གསོལ་བ་འདེབས་སོ་སྤྱོད་པའི་བོགས་ཆེན་དབྱུང༌། ། དབང་ཆེན་ཡབ་ཡུམ་ཡི་དམ་རྒྱུད་སྡེ་བཞི། ། གནས་གསུམ་མཁའ་འགྲོ་དཔའ་བོ་གིང་ཆེན་དང༌། ། སྒྱུ་འཕྲུལ་དྲྭ་བ་རྩ་གསུམ་བཀའ་འདུས་ལྷར། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། མ་མགོན་ལྕམ་དྲལ་དྲག་པོ་སྡེ་ལྔ་དང༌། །
རྡོ་རྗེ་ཆོས་སྲུང་ནོར་ལྷ་གཏེར་བདག་སོགས། ། སྣང་སྲིད་བླ་མའི་དཀྱིལ་འཁོར་རོལ་པ་ལ། ། གསོལ་བ་འདེབས་སོ་དོན་གཉིས་མཐར་ཕྱིན་སྩོལ། ། དཀྱིལ་འཁོར་རྣམ་བཞིར་དབང་བཞིས་རང་རྒྱུད་སྨིན། ། སྒྲིབ་པ་བཞི་དག་རིག་འཛིན་བཞིའི་ལམ་འབྱོངས། ། སྐུ་བཞི་ཡེ་ཤེས་ཀ་དག་མངོན་གྱུར་ནས། ། སྣང་བཞི་མཐར་ཕྱིན་འོད་ལུས་འགྲུབ་པར་ཤོག ། ཅེས་པའང་གི་ལི་སྒྲུབ་བླའི་ངོར་གནམ་ལྕགས་པ་གུ་ཧྱས་སྤེལ། ཕ༽ ༄༅། ། བླ་མའི་ཐུགས་སྒྲུབ་བདེ་གཤེགས་ཀུན་འདུས་ཀྱི་ལས་བྱང་ངག་འདོན་ཆོག་ཁྲིགས་སུ་བསྡེབས་པ་ཁྱེར་བདེ་དོན་ཟབ་ཅེས་བྱ་བ་བཞུགས་སོ།
ཕྱོགས་དུས་རྒྱལ་བའི་མཁྱེན་བརྩེ་ནུས་པའི་དཔྱིད། ། སིནྡྷུའི་དྭང་མཚོར་ངོ་མཚར་པད་སྡོང་རྩེར། ། རང་བྱུང་སངས་རྒྱས་སྐུར་སྣང་པདྨར་སྐྱེས། ། མཁའ་འགྲོའི་སྤྲིན་ཕུང་སྤྲོས་དེ་སྤྱི་བོའི་རྒྱན། ། གང་གི་སྒྲུབ་ཐབས་བྱེ་བ་ཕྲག་བརྒྱའི་ཕུལ། ། བདེ་གཤེགས་ཀུན་འདུས་རྩ་གསུམ་དགོངས་འདུས་ཀྱི། ། ཕྲིན་ལས་སྙིང་པོའི་འདོན་ཆོག་ཁྲིགས་བསྡེབ་པ། ཁྱེར་བདེ་དོན་ཟབ་འགོད་ལ་གནང་བ་སྩོལ། དེ་ཡང་གཞུང་ལས། ང་ཉིད་བཞུགས་དང་དབྱེར་མེད་བྱིན་རླབས་ཅན༔
ཡིད་བཞིན་ནོར་བུ་བླ་མའི་སྒྲུབ་པ་བསྟན༔ ཞེས་གུ་རུ་ཉིད་དང་དབྱེར་མི་གཉིས་པ་ཉིད་ཀྱིས་བསྔགས་པའི་ཐུགས་སྒྲུབ་རྒྱ་མཚོའི་ཡང་བཅུད་ཨོ་རྒྱན་རྩ་གསུམ་གླིང་པའི་ཟབ་གཏེར་ཐུགས་སྒྲུབ་བདེར་འདུས་ཕྲིན་ལས་འབྲིང་པོ་དཀྱིལ་འཁོར་ལྔ་པའི་དགོངས་དོན་ཉམས་སུ་ལེན་པ་ལ། སྦྱོར་དངོས་རྗེས་གསུམ་ལས། དང་པོ་ནི། གཞུང་ལས། དེ་ཡང་བླ་མ་སྒྲུབ་པའི་རིམ་པ་ནི༔ བཀྲ་ཤིས་བྱིན་ཆགས་རྒྱལ་བས་མེ་ཏོག་འཐོར༔ སྨོན་ལམ་མཆོག་ལྡན་དབེན་རི་ཡིད་འོང་དེར༔ ། མཁོ་བའི་ཡོ་བྱད་སྒྲུབ་པའི་ཆ་རྐྱེན་བསགས༔ ཞེས་དང༌།
ཡང་དེ་ཉིད་ལས། བུམ་པ་རྣམ་རྒྱལ་སྨན་སྒྲུབ་བདུད་རྩིས་གཏམས༔ ཁ་རྒྱན་མགུལ་ཆིངས་ལ་སོགས་ཚང་བར་བྱ༔ བྷནྡྷ་མཚན་ལྡན་སྨན་རཀ་ཕུད་ཀྱིས་བཀང་༔ རྩ་གསུམ་གཏོར་མ་རྒྱན་བཟང་ལེགས་པར་བཤམས༔ གཞན་ཡང་སྤྱན་གཟིགས་ཚོགས་གཏོར་ཚང་བས་བསྐོར༔ ཞེས་གསུངས་པ་བཞིན་རིག་འཛིན་གོང་མས་བྱིན་གྱིས་བརླབས་པའི་སྒྲུབ་གནས་ཁྱད་པར་ཅན་རྣམས་སུ། དུས་ཁྱད་པར་ཅན་ཡར་མར་གྱི་ཚེས་བཅུ་སོགས་ཀྱི་སྐབས། ཐོག་མར་རང་གི་སྤྲོས་པ་དང་མཚམས་པའི་དཀྱིལ་འཁོར་བཀོད་པའམ་མདུན་སྟེགས་རིམ་པ་གསུམ་གྱི་སྟེང༌། དབུས་སུ་དབང་བཞིའི་རྟེན་དཀྱིལ་འཁོར་རམ་འབྲུ་དཀར་གྱི་ལྷ་ཚོམ་བཀོད་པའི་སྟེང༌།
བུམ་པ་ཁ་རྒྱན་མགུལ་ཆིངས་དམར་པོ། དེ་ཡི་སྟེང་ཐོད་པ་བདུད་རྩིས་བཀང་བའི་ཁར་དར་དམར་བརྒྱད་ལྟེབས་མེ་ལོང་སིནྡྷུ་རའི་དཀྱིལ་འཁོར་ཤེལ་རྡོ་སོགས་བརྩེགས་མར་བྱས་པ་བཤམ། བདག་བསྐྱེད་རྐྱང་པ་བསྙེན་འབྲེལ་དང་ཚེས་བཅུ་དུས་མཆོད་ཚོགས་འཁོར་ལྟ་བུར་མ་འཛོམས་ཀྱང་སྒྲུབ་གཏོར་གཅིག་པུས་ཆོག ། གཏོར་མ་རང་ལུགས་དཔལ་རི་མ་དང་པད་སྡོང་མ་ཞེས་བཅའ་གཞི་ཟུར་གསལ་ལྟར་གོང་གཏོར་དང༌། བང་རིམ་བར་མར་རིག་འཛིན་སྲོག་སྒྲུབ་བསྐང་གཏོར་དང་དེ་དག་གི་གཡས་གཡོན་དུ་སྨན་རཀ་ཆད་བརྟན་བསྐུལ་གསུམ། ཆོས་སྐྱོང་སྡེ་ལྔ་གཙོ་བོར་གྱུར་པའི་རང་ལུགས་གསོལ་ཁ་དང༌། བང་རིམ་འོག་མར་ཆུ་གཉིས་སྔོན་དུ་འགྲོ་བས་ཉེར་སྤྱོད་འདོད་ཡོན་ལྔ་སོགས་མཆོད་པའི་བྱེ་བྲག་དང༌། གཞན་ཡང་དཀར་བགེགས་ཐུན་གྱི་གཏོར་མ་ཚོགས་འཁོར་ཡོ་བྱད་བཅས་འདུ་བྱའོ། དེ་བཞིན་སློབ་དཔོན་གྱི་མདུན་དུ་ལས་བུམ། ཌཱ་མ་རུ།
དར་དམར་ནག ། ནས་གཟེད་ཡུངས་གཟེད། རྡོར་དྲིལ། ལས་ཕུར། ནང་མཆོད་སོགས་དགོས་པའི་ཡོ་བྱད་མ་ཚང་བ་མེད་པར་ཚགས་སུ་ཚུད་པར་བྱའོ། གཉིས་པ་དངོས་གཞི་ལ་སྔོན་འགྲོ་དང་དངོས་གཞི་རྗེས་གསུམ་མོ། ཐོག་མར་བཀྲ་ཤིས་བརྒྱད་པ། ཚིག་བདུན་གསོལ་འདེབས། སྐུ་གསུམ་གསོལ་འདེབས་སོགས་ནས་ཐེག་ཆེན་དགུ་ལྡན། འཁྲུངས་རབས་གསོལ་འདེབས།
གནས་རི་སོ་དགུ་བཅས་རྒྱས་བསྡུས་སྐབས་དང་བསྟུན་ལ། ཆོས་སྤྱོད་ཟུར་གསལ་ལྟར་བྱ། དང་པོ་སྔོན་འགྲོ་ལ་རྒྱུད་སྦྱང་བ་དང་ཆོ་གའི་སྔོན་འགྲོ་གཉིས། དང་པོ་ལའང་སྐྱབས་འགྲོ་སེམས་བསྐྱེད་རྡོར་སེམས་བསྒོམ་བཟླས་དང༌། ཚོགས་བསགས་བླ་མའི་རྣལ་འབྱོར་དང་ལྔ་ལས། ཐོག་མར་སྐྱབས་ཡུལ་སྐད་ཅིག་གིས་མདུན་གྱི་ནམ་མཁར་སད་པར་མོས་ལ། རང་གཞན་སེམས་ཅན་རྣམས་འདི་ནས་བྱང་ཆུབ་བར་སྐྱབས་སུ་འགྲོ་བའི་འདུན་པ་དང་བཅས།
ན་མོ༔ བདེ་གཤེགས་ཀུན་འདུས་གུ་རུ་པདྨ་འབྱུང་༔ ཐུགས་རྗེའི་བདག་ཉིད་ཨོ་རྒྱན་ཆོས་ཀྱི་རྗེ༔
རྩ་བརྒྱུད་བླ་མ་མཆོག་གསུམ་ཀུན་འདུས་ལ༔ བདག་ཡིད་རྩེ་གཅིག་གདུང་བས་སྐྱབས་སུ་མཆི༔ ལན་གསུམ། གཉིས་པ་སེམས་ཅན་ཐམས་ཅད་བྱང་ཆུབ་ཏུ་འགོད་འདོད་ཀྱི་སྨོན་པ་དང༌། དེའི་ཆེད་དུ་ལམ་ཟབ་མོ་ཉམས་སུ་བླང་བར་བྱའོ་སྙམ་པ་ནི་འཇུག་པ་སྟེ། སྨོན་འཇུག་བྱང་ཆུབ་ཏུ་སེམས་བསྐྱེད་པའི་དམ་བཅའ་བརྟན་པོའི་ངང༌། ཧོཿ གདོད་ནས་རང་རིག་རྣམ་དག་སྐུ་ལྔའི་མཆོག༔ ཇི་བཞིན་རྟོགས་པའི་བྱིན་རླབས་ནུས་རྩལ་གྱི༔ འོད་ཟེར་ནར་མ་འགྲོ་ལ་རབ་སྤྲོས་ནས༔
ཡང་དག་སངས་རྒྱས་ལམ་འགོད་སེམས་བསྐྱེད་དོ༔ ལན་གསུམ། མཐར་སྐྱབས་ཡུལ་རྣམས་རང་ལ་ཐིམ་པས་དེ་དག་གི་ཐུགས་རྒྱུད་ཀྱི་ཡོན་ཏན་ཁྱད་པར་ཅན་བདག་རྒྱུད་ལ་འཕོས་ནས་བྱིན་གྱིས་བརླབས་པར་བསམ། གསུམ་པ་སྒྲིབ་པ་སྦྱོང་བ་རྡོར་སེམས་བསྒོམ་བཟླས་ནི། ཨཱཿ སྤྱི་བོར་པད་དཀར་ཟླ་བའི་གདན༔ རིགས་འདུས་བླ་མ་རྡོ་རྗེ་སེམས༔ དཀར་གསལ་རྡོར་དྲིལ་ལོངས་སྤྱོད་རྫོགས༔ ཐུགས་སྲོག་ཨཱཿལ་ཡིག་བརྒྱས་བསྐོར༔ བདུད་རྩིས་སྒོ་གསུམ་སྒྲིབ་དག་གྱུར༔
ཨོཾ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ བཛྲ་སཏྭ་ཏེ་ནོ་པ་ཏིཥྛ༔ དྲྀ་ཌྷོ་མེ་བྷ་ཝ༔ སུ་ཏོ་ཥྱོ་མེ་བྷ་ཝ༔ སུ་པོ་ཥྱོ་མེ་བྷ་ཝ༔ ཨ་ནུ་རཀྟོ་མེ་བྷ་ཝ༔ སརྦ་སིདྡྷི་མྨེ་པྲ་ཡཙྪ༔ སརྦ་ཀརྨ་སུ་ཙ་མེ༔ ཙིཏྟཾ་ཤྲཱི་ཡཾ་ཀུ་རུ་ཧཱུྃ༔
ཧ་ཧ་ཧ་ཧ་ཧོ༔ བྷ་ག་ཝཱན་སརྦ་ཏ་ཐཱ་ག་ཏ༔ བཛྲ་མཱ་མེ་མུཉྩ༔ བཛྲི་བྷ་ཝ་མ་ཧ་ས་མ་ཡ་ས་ཏྭ་ཨཱཿ ཡིག་བརྒྱ་བཟླས་ཤིང་སྟོབས་བཞི་ཚང་བའི་བཤགས་སྡོམ་ལ་འབད་པར་བྱའོ། ཧོཿ བདག་ནི་བག་མེད་རྨོངས་པ་ཡིས༔ རྩ་བ་ཡན་ལག་དམ་ཚིག་གི༔ དོན་དང་འགལ་བ་ཅི་མཆིས་པ༔ རིགས་འདུས་དཀྱིལ་འཁོར་ཚོགས་ལ་བཤགས༔
གཙོ་བོ་རྡོ་རྗེ་འཛིན་པ་ཉིད༔ ཐུགས་རྗེ་ཆེན་པོའི་བདག་ཉིད་ལ༔ འགྲོ་བའི་དོན་ཕྱིར་བདག་སྐྱབས་མཆི༔ སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། སྡིག་པ་དང་སྒྲིབ་པ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཅེས་སྐྱབས་གསོལ་གྱི་ཚིག་བརྗོད་པ་དང༌། རང་རྒྱུད་ཀྱི་སྡིག་ལྟུང་དག་ནས་བླ་མ་རྡོ་རྗེ་སེམས་དཔའ་བདེ་སྟོང་ཆེན་པོའི་ངོ་བོར་འོད་དུ་ཞུ་ནས་རང་ལ་ཐིམ་པར་བསམ། བཞི་པ་ཚོགས་གཉིས་བསགས་པ་སྣོད་བཅུད་བདག་ལུས་ལོངས་སྤྱོད་དང་བཅས་པ་མཎྜལ་དུ་དམིགས་ཏེ་འབུལ་བ་ནི། ཧཱུྃ༔ གླིང་བཞི་རི་རབ་ཁྱོན་ལྟར་བཀོད་པ་དང་༔
དངོས་འབྱོར་ཡིད་སྤྲུལ་མཎྜལ་དག་པའི་ཚོགས༔ སྐྱབས་ཡུལ་ཀུན་འདུས་མཆོག་གསུམ་ལྷ་ཚོགས་ལ༔ འགྲོ་བའི་དོན་ཕྱིར་དམིགས་ཏེ་ཕུུལ་བ་ཡིས༔ མ་གྱུར་འགྲོ་ཀུན་བྱང་ཆུབ་ལམ་དགོད་ཤོག༔ ཨོཾ་ཨི་དཾ་གུ་རུ་རཏྣ་མཎྜལ་ཀེཾ་ནིརྻ་ཏ་ཡཱ་མི༔ ཞེས་སྐྱབས་ཡུལ་གྱི་ལྷ་ལ་ལྟོས་མེད་དུ་འབུལ་ཞིང་མི་དམིགས་པའི་ངང་དུ་བཞག་པར་བྱའོ། ལྔ་པ་བླ་མའི་རྣལ་འབྱོར་ལ་དང་པོ་ཚོགས་ཞིང་བསྒོམ་པ་ནི། ཧཱུྃ༔ བདག་ཉིད་པདྨ་འབྱུང་གནས་གསལ་བ་ཡི༔ སྤྱི་བོར་ཁྱབ་བདག་མགོན་པོ་རྡོ་རྗེ་སེམས༔
དུང་མདོག་རྡོར་དྲིལ་བསྣོལ་ཐབས་སྐྱིལ་ཀྲུང་བཞུགས༔ ཡུམ་སྙེམས་གྲི་ཐོད་བདེ་སྟོང་སྐུ་ལ་འཁྲིལ༔ ཧཱུྃ༔ དེ་ཡི་སྤྱི་བོར་མགོན་པོ་འོད་མི་འགྱུར༔ དམར་གསལ་མཉམ་བཞག་རྡོ་རྗེ་སྐྱིལ་ཀྲུང་བཞུགས༔ འཇའ་ལུས་འོད་ཕུང་དབྱིངས་རིག་ངོ་བོར་གསལ༔ གཉིས་པ་གསོལ་བ་འདེབས་པའི་སླད་དུ་ཐུགས་དམ་བསྐུལ་བ་ནི། ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམསཿ པདྨ་གེ་སར་སྡོང་པོ་ལཿ
ཡ་མཚན་མཆོག་གི་དངོས་གྲུབ་བརྙེསཿ པདྨ་འབྱུང་གནས་ཞེས་སུ་གྲགསཿ འཁོར་དུ་མཁའ་འགྲོ་མང་པོས་བསྐོརཿ ཁྱེད་ཀྱི་རྗེས་སུ་བདག་བསྒྲུབ་ཀྱིཿ བྱིན་གྱིས་བརླབ་ཕྱིར་གཤེགས་སུ་གསོལཿ གུ་རུ་པདྨ་སིདྡྷི་ཧཱུྃཿ དེ་ནས་གསོལ་བ་འདེབས་ཤིང་དབང་བཞི་ལེན་པ་ནི། མོས་གུས་ཀྱི་གདུང་ཤུགས་དྲག་པོ་དང་བཅས་ཏེ། ཧཱུྃ༔ ཐོག་མའི་མགོན་པོ་ཀུན་བཟང་འོད་མའི་འགྱུར༔
གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ ཁྱབ་བདག་དག་པ་རྡོར་སེམས་བདེ་གཤེགས་འདུས༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ རྒྱལ་མཆོག་ཐུགས་རྗེ་གཅིག་འདུས་པདྨ་འབྱུང་༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ དབྱིངས་ཕྱུག་ནམ་མཁའི་གོས་ཅན་མཚོ་རྒྱལ་མ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔
རིགས་འདུས་བླ་མ་འགྲུབ་པར་བྱིན་གྱིས་རློབས༔ བཀའ་བབ་གནུབས་ཆེན་སངས་རྒྱས་ཡེ་ཤེས་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། རིགས་འདུས་བླ་མ་འགྲུབ་པར་བྱིན་གྱིས་རློབས། ། ཟབ་གཏེར་སྒོ་འབྱེད་རིག་འཛིན་རྩ་གསུམ་གླིང༌། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། རིགས་འདུས་བླ་མ་འགྲུབ་པར་བྱིན་གྱིས་རློབས། ། ལུང་ཟིན་ཆོས་བདག་ཐུགས་མཆོག་རྡོ་རྗེ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། རིགས་འདུས་བླ་མ་འགྲུབ་པར་བྱིན་གྱིས་རློབས། །
ལས་ཅན་རྒྱུད་འཛིན་རྩ་བརྒྱུད་བླ་མ་ལ། ། གསོལ་བ་འདེབས་སོ་བདག་རྒྱུད་སྨིན་གྲོལ་ནས། ། རིགས་འདུས་བླ་མ་འགྲུབ་པར་བྱིན་གྱིས་རློབས། ཡི་དམ་རྟ་ཕག་ཡིད་བཞིན་ནོར་བུའི་ཞབས༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ གུ་རུ་རྩ་གསུམ་བདེར་འདུས་དཀྱིལ་འཁོར་ལྷར། གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་པར་བྱིན་གྱིས་རློབས༔ སྙིང་ཐིག་སྐྱོང་བའི་རལ་གཅིག་སྔགས་སྲུང་མར༔
གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ རིགས་འདུས་བླ་མ་འགྲུབ་བར་བྱིན་གྱིས་རློབས༔ སྐྱབས་ཡུལ་ཀུན་ཀྱང་འོད་ཞུ་རིམ་པ་བཞིན༔ སྤྱི་བོར་ཐིམ་ནས་བདག་ལུས་སྣང་སྟོང་ཉིད༔ དབང་བཞི་རྫོགས་ནས་ཟང་ཐལ་ཆེན་པོའི་སྐུ༔ གུ་རུ་པདྨ་འོད་འབར་མཆོག་འགྲུབ་ཤོག༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་སིདྡྷི་ཕ་ལ་ཨ་བེ་ཤ་ཡ་ཨ་བྷི་ཥིཉྩ་ཧཱུྃ༔ ཞེས་དབང་བཞི་བླངས་ཤིང་བླ་མ་རང་དང་དབྱེར་མེད་དུ་བསྲེས་ལ་ཆོས་དབྱིངས་ཀ་དག་གི་ངང་དུ་མཉམ་པར་བཞག་པར་བྱའོ།
གཉིས་པ་ཆོ་གའི་སྔོན་འགྲོ་ལ་འགལ་རྐྱེན་བསལ་བ་དང་མཐུན་རྐྱེན་སྒྲུབ་པ་གཉིས། དང་པོ་ལའང་དཀར་ཕྱོགས་གནས་གཞིའི་བདག་པོ་ལ་གཏོར་མ་འབུལ་ཞིང་ཕྲིན་ལས་བཅོལ་བ་དང༌། ནག་ཕྱོགས་བཀའ་བསྒོ་ཞིང་བསྐྲད་པའོ། དང་པོ་དཀར་གཏོར་བཀའ་བརྒྱད་ལྟར་བྱ་སྲོལ་བཞིན། གསེར་སྐྱེམས་དཀར་གཏོར་བཅས་ཆུ་གཙང་གིས་བྲན་ལ། ཨོཾ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོཾ་ཨཱ་ཀཱ་རོ་མུ་ཁཾ་སརྦ་དྷརྨ་ནཱཾ་ཨཱདྱ་ནུཏྤནྣ་ན་ཏྭཏ་ཨོཾ་ཨཱཿཧཱུྃ་ཕཊ྄་སྭཱ་ཧཱ༔ ཨོཾ་ཡཀྵ་ཧཱུྃ༔ ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ
སྔོན་འགྲོའི་གཏོར་མ་གསེར་སྐྱེམས་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ཨོྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ༔ ཨོཾ་ན་མཿ སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱ༔ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ཨོྃ་བཛྲ་ཨ་མྲྀ་ཏ? ཨོྃ་ན་མཿསརྦ་ཏ་ཐཱ་ག་ཏ་ཨཱ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ༔ ཨོྃ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ༔ ཨོྃ་ན་མཿ ས་མནྟ་བུདྡྷ་ནམ་གྲ་ཧེ་ཤྭ་རི་པྲ་བྷཉྫ་ཏེ་མ་ཧཱ་ས་མ་ཡ་སྭཱ་ཧཱའ༔ ཨོྃ་ཧཱུྃ་བྷྲཱུྃ་ཏྲཱྃ་ཧྲཱི་ཨཱཿ
ཨོྃ་ལས་འདོད་པའི་ཡོན་ཏན་ལྔ༔ བྷྲཱུྃ་ལས་རིན་ཆེན་གཞལ་ཡས་ཁང་༔ ཏྲཱྃ་ལས་སྣ་ཚོགས་རཏྣའི་སྣོད༔ ཧྲཱིཿལས་གསུང་དབྱངས་དྲུག་ཅུར་ལྡན༔ ཨཱཿལས་ཅི་འདོད་ཕུན་སུམ་ཚོགས༔ སོ་སོའི་དགའ་མགུ་ཚིམ་བྱེད་པ༔ འདོད་པའི་ཡོ་བྱད་ཆེན་པོར་གྱུར༔ ཧཱུྃ༔ སློབ་དཔོན་ཆེན་པོ་པདྨ་འབྱུང་གནས་དང་༔ གྲུབ་པ་ཐོབ་པའི་རིག་འཛིན་རྣམ་བརྒྱད་ཀྱི༔
བཀའ་དང་དམ་ཚིག་གཉན་ལ་གནས་པ་ཡི༔ ལྷ་བརྒྱད་ཀླུ་བརྒྱད་གཟའ་བརྒྱད་རྒྱུ་སྐར་བརྒྱད༔ སྡེ་བརྒྱད་སྡེ་དཔོན་སུམ་ཅུ་རྩ་གཉིས་དང་༔ ཕྱོགས་སྐྱོང་བཅུ་དང་ས་བདག་དམུ་སྨན་དང་༔ ཕྱི་ནང་གསང་བའི་དྲེགས་པ་སྡེ་བཅུ་གཉིས༔ དཔལ་གྱི་མགོན་པོ་ཆེན་པོ་བདུན་ཅུ་ལྔ༔ རྒྱལ་ཆེན་བཞི་དང་དུས་ཀྱི་སྐྱོང་མ་འབུམ༔ མཁའ་ལ་རྒྱུ་བའི་ཡིད་གཟུགས་གཞི་བདག་དང་༔ ལོ་ཟླ་ཞག་དུས་ཆུ་ཚོད་དབང་བའི་ལྷ༔ སྐྱེས་ལྷ་ཡུལ་ལྷ་གཞི་བདག་འགོ་བའི་ལྷ༔
ཁྱད་པར་རིན་ཆེན་གཏེར་གྱི་སྲུང་མ་དང་༔ ཕ་རི་ཚུར་ཁ་གཡས་གཡོན་མདུན་རྒྱབ་རི༔ སྟེང་འོག་ཕྱོགས་བཞི་མཚམས་བརྒྱད་གནས་པའི་ཚོགས༔ བཀའ་དང་དམ་ལ་གནས་པའི་གཞི་བདག་རྣམས༔ འདིར་གཤེགས་གསེར་སྐྱེམས་ཕུད་དང་གཏོར་མ་བཞེས༔ བདག་གི་ལེགས་ཉེས་བྱ་བ་ཅི་ལ་ཡང་༔ ཀོ་ལོང་རུ་ང་ཕྲག་དོག་མ་མཛད་པར༔ རིན་ཆེན་གཏེར་གྱི་ས་འདི་མྱུར་དུ་སྩོལ༔ སློབ་དཔོན་པདྨའི་བཀའ་ལས་མ་འདའ་བར༔ བདག་གི་བསམ་པ་སྒྲུབས་ལ་རེ་བ་སྐོངས༔
ལས་བཞི་ཕྲིན་ལས་གང་བཅོལ་མྱུར་དུ་སྒྲུབས༔ ལོ་ལེགས་ནད་ཞི་ས་ཕྱོགས་བཀྲ་ཤིས་ནས༔ དཀར་པོ་དགེ་བཅུ་སྒྲུབ་པའི་རོགས་དན་སྒྲུབས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་བྷཱུ་མི་པ་ཏི་ལོ་ཀ་པཱ་ལ་སརྦ་དྷརྨ་པཱ་ལ་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧིཿ ཞེས་དཀར་གཏོར་ཕྱོགས་གཙང་སར་ཕུལ་ཞིང་༔ བཀྲ་ཤིས་པའི་ཕྲིན་ལས་བཅོལ༔ གཉིས་པ་ནག་ཕྱོགས་བགེགས་ལ་གཏོར་མ་བསྔོ་ཞིང་བཀའ་བསྒོ་བ་ལ། ཐོག་མར་བགེགས་གཏོར་བྱིན་གྱིས་བརླབ་པ་ནི། ཨོཾ་སྭ་བྷཱ་ཝ་ སོགས།
སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། དེ་ནས་རང་ཉིད་ལྷ་ཡི་ང་རྒྱལ་གྱིས་ལན་ཆགས་བགེགས་རིགས་ཀྱི་མགྲོན་དགུག་པ་ནི། ཧཱུྃ༔ བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔ གཏོར་མ་ལེན་ཕྱིར་གནས་འདིར་མྱུར་དུ་མཆིས༔
ཨོཾ་བཛྲ་ཨངྐུ་ཤ་ཛ་ཛཿ བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ དེ་ནས་འདོད་ཡོན་གཏོར་མ་བསྔོ་བ་ནི། ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔ དེང་ནས་ཕན་དགེའི་བྱང་ཆུབ་ལམ་དགོད་ཕྱིར༔ ཡིད་མཐུན་འདོད་ཡོན་མཆོད་སྦྱིན་འདི་བཞེས་ལ༔ གནས་འདིར་མ་འདུག་གཞན་དུ་འགྲོ་བར་གྱིས༔ ཅི་སྟེ་མི་འགྲོ་གདུག་པའི་སེམས་འཆང་ན༔ བདག་ཉིད་དབང་ཆེན་དྲག་སྔགས་ཕྱུང་བརྡེག་གིས༔
ཁྱོད་ཀྱི་ལུས་ངག་ཡིད་གསུམ་རྡུལ་དུ་བརླག༔ དེ་བས་རང་རང་གནས་སུ་ཕྱིར་དེངས་ཤིག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ནས་བགེགས་ཚོགས་ཕྱིར་བསྐྲད་ཅིང་མཚམས་གཅོད་པ་ནི། ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་བའི་བགེགས༔ ལོག་པར་འདྲེན་པ་བདུད་ཀྱི་ཚོགས༔
འདི་རུ་མ་འདུག་གཞན་དུ་དེངས༔ ཅི་སྟེ་མི་འགྲོ་འཚེ་བྱེད་ན༔ བདག་ཉིད་དཔལ་ཆེན་ཐུགས་ཁྲོས་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔ སྲས་མཆོག་ཁྲོ་ཆུང་བར་སྣང་གང་༔ མེ་ཡི་བྱ་ཁྱུང་ཕྱོགས་བཅུར་འཁྲིགས༔ དྲྭ་མིག་ལྕགས་སྡིག་གློག་ལྟར་འཁྱུགས༔ འཁོར་ཡུག་མཚོན་ཆར་ཐོག་ལྟར་འབེབས༔ བགེགས་ཚོགས་ཐལ་བའི་རྡུལ་དུ་བརླག༔
དེ་བས་བཀའ་ལས་མ་འདའ་ཞིག༔ ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ བཛྲ་ཧཱུྃ༔ རཀྴ་ཧཱུྃ༔ ཡཀྴ་ཧཱུྃ༔ ཨ་ཡ་མ་དུ་རུ་ཙ་ཤ་ན་མཱ་ར་ཡ༔ གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བནྡྷ་བནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ དེ་ནས་སྲུང་བའི་འཁོར་ལོ་བསྒོམ་པ་ནི། ཧཱུྃ༔
ང་ཉིད་གདོད་ནས་རབ་ཁྲོས་ཧེ་རུ་ཀཿ ཀ་དག་ཐུགས་ལས་བརྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་རང་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ བསྲུངས་མཚམས་མེད་པ་དུམ་བུ་གཅིག་པ་ནི༔ ཨེ་དབྱིངས་མཁའ་ལྟར་གནས་པའི་གུར་ཁང་གྱུར༔ ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁཾ་རཾ་ཛྭ་ལ་རཀྵ་ཡེ་སྭཱ་ཧཱ༔ བདག་ཉིད་ཀྱི་ཐུགས་ཀ་ནས་འོད་ཟེར་ཁྲོ་ཆུང་མེ་དཔུང་མཚོན་ཐུན་གྱི་ཚོགས་སྤྲོས་བགེགས་ཚོགས་རྣམས་ཕར་བསྐྲད། འོད་ཟེར་ཚུར་འདུས་པས་གཞོམ་མེད་རྡོ་རྗེའི་སྲུང་འཁོར་དུ་གྱུར་བར་མོས་ལ་སྟོང་ཉིད་མི་ཤིགས་པའི་རྒྱ་ཡིས་གདབ་བོ། གཉིས་པ་མཐུན་རྐྱེན་སྤེལ་བ་ལ་མཆོད་པའི་ཡོ་བྱད་དང་དཀྱིལ་འཁོར་བྱིན་དབབ་པ་བརྡ་བསྒོ་ཕྱག་དམ་བཅའ་བ་བཅས་ལྔ།
དང་པོ་མཆོད་པ་བྱིན་གྱིས་བརླབ་པ་ལ། ཐོག་མར་ཐུན་མོང་ཕྱི་ཡི་མཆོད་པ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ༔ ཞེས་བརྗོད་པས་མཆོད་པའི་གཞི་ཁྱབ་པར་བསང་ཆུ་འཐོར། ཧཱུྃ༔ རིག་པའི་གྲུ་འཛིན་ཁྱོན་ལྟར་ཡངས་པའི་དབུས༔ ཕྱི་མཆོད་ལྷ་མོ་མེ་ཏོག་བདུག་སྤོས་མ༔ མར་མེ་དྲི་ཆབ་ཞལ་ཟས་རོལ་མོ་དང་༔ གཟུགས་མཛེས་ལང་ལིང་གར་མོ་ཡིད་འོང་རིགས༔ ལྟ་ན་སྡུག་ཅིང་ཚུལ་བཟང་མཆོད་ཐོགས་ཚོགས༔
གྲངས་མེད་སྤྲུལ་པ་རྒྱལ་བ་མཉེས་རྫས་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ གཉིས་པ་ཁྱད་པར་ནང་གི་མཆོད་པ་ལ་སྨན་རཀ་གཏོར་གསུམ་ལས་དང་པོ་བདུད་རྩི་བྱིན་གྱིས་བརླབ་པ་ནི། ཧཱུྃ༔ བྷནྡྷ་མཚན་ལྡན་ལྕང་ལོ་འཁྱིལ་བའི་ནང་༔ ཤ་ལྔ་རྫས་ལྔ་པཉྩ་ཨ་མྲྀ་ཏ༔ དྲི་ལྔ་འབྲུ་བཅུད་ཆང་དང་ཛ་གད་ཕུད༔ སྨན་མཆོད་དུག་ལྔ་སེལ་བའི་ཡེ་ཤེས་མདངས༔ དཀར་མངར་ཁ་དང་རོ་སྐྱུར་ཞུན་གྱི་རིགས༔
སྣ་ཚོགས་ཚང་འདི་རྒྱལ་བ་མཉེས་རྫས་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ གཉིས་པ་རཀྟ་བྱིན་གྱིས་བརླབ་པ་ནི། ཧཱུྃ༔ བུམ་རིལ་བྷནྡྷ་དུམ་གཅིག་ཟླུམ་པའི་དབུས༔ བཟང་མོའི་མཁའ་ཡི་མུ་ཁ་སྒྲ་གཅན་གྱི༔ འཁོར་ལོར་ཁྱབ་འཇུག་མྱུར་འགྲོས་རབ་བསྐུལ་ནས༔ འདར་མའི་རླུང་ལས་འགྱུ་བའི་བྱམས་ཆེན་པོ༔ ཆགས་མེད་དམར་ཆེན་གཟི་འོད་འཁྱིལ་བའི་ཚོགས༔ མཚོ་ལྟར་འཁྲུགས་པ་རྒྱལ་བ་མཉེས་རྫས་གྱུར༔
ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ གསུམ་པ་གཏོར་མ་བྱིན་གྱིས་བརླབ་པ་ནི། ཧཱུྃ༔ ཐབས་ཤེས་རིན་ཆེན་ལས་གྲུབ་ཉི་ཟླའི་སྣོད༔ རྒྱ་ཆེར་སྲིད་པའི་ཁྱོན་ལྟར་ཡངས་པའི་དབུས༔ སྣོད་གཟུགས་བསྡུས་པའི་བཅུད་མཆོག་བ་ལིཾ་ཏ༔ ལྷུན་མཐོ་དབྱིངས་ལ་བསྙེགས་པའི་རྒྱན་མཛེས་བཙུགས༔ མདངས་ལྡན་བཅུད་གཡོ་རྒྱས་པའི་ཟེར་སྟོང་འཁྱུགས༔ ཀུན་ཚང་མཆོད་པས་རྒྱལ་བ་མཉེས་མཛད་གྱུར༔ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ
གཉིས་པ་བྱིན་དབབ་པ་ནི། རང་ཉིད་ལྷ་ཡི་ཐུགས་ཀའི་འོད་ཟེར་གྱིས་རྩ་བརྒྱུད་ཀྱི་བླ་མ། ཡི་དམ་ཞི་ཁྲོ་རབ་འབྱམས། གནས་གསུམ་གྱི་དཔའ་བོ་མཁའ་འགྲོ་དམ་ཅན་སྲུང་མ་དང་བཅས་པ་མདུན་གྱི་ནམ་མཁར་སྤྲིན་ཕུང་གཏིབས་པ་ལྟར་བྱོན་ནས་རྟེན་བསྒྲུབ་ཀྱི་རྫས་དང་རྣལ་འབྱོར་པའི་སྒོ་གསུམ་ལ་སིབ་སིབ་ཐིམ་པས་རྣམ་དག་ཡེ་ཤེས་ཀྱི་འཁོར་ལོར་བྱིན་གྱིས་བརླབས་པར ་བསམས་ལ། རྣལ་འབྱོར་པའི་ཞྭ་གོས་གཟབ་འཆོར་དང༌། སྤོས་བདུག་གདུང་བའི་དབྱངས་དང་རོལ་མོ་སྣ་ཚོགས་ཀྱི་སྒྲ་དང་བཅས་སྤྲོ་ན་བྱིན་འབེབས་རྒྱས་པ་ཡང་འདིར་བྱ། ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔ རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔
འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ
མཐར་མེ་ཏོག་བཀྲམ་བརྡུང་དང་བཅས་བྱིན་ཆེན་དབབ། གསུམ་པ་རང་རིག་དོན་གྱི་བརྡ་སྒོ་དབྱེ་བ་ནི། ཧཱུྃ༔ རང་རིག་གདོད་ནས་ཀུན་འདུས་རྩ་བ་གསུམ༔ སྐུ་ལྔ་ལྷུན་གྲུབ་འདུ་འབྲལ་མེད་མོད་ཀྱང་༔ བར་དུ་ཤེས་བྱ་ཕྲ་མོའི་ཀུན་རྟོག་ཚོགས༔
ད་ནི་རྨོངས་གཞོམ་རང་རིག་བརྡ་སྒོ་ཕྱེས༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བཞི་པ་རང་རིག་ལྷ་དང་མཇལ་བའི་བརྡ་ཕྱག་འཚལ་བ་ནི། ཧཱུྃ༔ མ་རིག་ཀ་དག་ཀློང་ཐིམ་གཡའ་བྲལ་ཕྱིར༔ ཚེ་རབས་གཉུག་མའི་རང་རིག་ལྷ་ཞལ་མཇལ༔ འདུས་མ་བྱས་ཀྱི་གཤིས་ལུགས་སོ་མར་བསྟོད༔ ནམ་ཡང་བག་ཡོད་མི་འདའ་ཆོས་འཁོར་བསྐོར༔ ཨོཾ་བཛྲ་དྷརྨ་ཤཱུ་ནྱ་ཏ་ཛྙཱ་ན་ཙཀྲ་ཧཱུྃ༔ ལྔ་པ་རང་བཞིན་ཡེ་ཤེས་ཀྱི་དཀྱིལ་འཁོར་མི་གཏོང་བར་བཟུང་བའི་དམ་བཅའ་བ་ནི།
ཧཱུྃ༔ ཡང་དག་དོན་རྟོགས་རླབས་པོ་ཆེ༔ རིག་འཛིན་རྩ་གསུམ་འདུས་པ་ཡི༔ ངོ་མཚར་ཆེ་ཉིད་སྙན་པའི་དལ༔ སྲོག་གི་ཕྱིར་ཡང་མི་བཏང་བཟུང་༔ ཨོཾ་བཛྲ་ཙིཏྟ་ས་མ་ཡེ་ཧཱུྃ༔ གཉིས་པ་དངོས་གཞི་ལ་བསྐྱེད་བཟླས་གཉིས། དང་པོ་ལའང་གཞི་ཏིང་ངེ་འཛིན་གསུམ་གྱི་ཁོག་དབུབ་པ། རྟེན་དང་བརྟེན་པའི་དཀྱིལ་འཁོར་བསྐྱེད་པ་གཉིས། དང་པོ་དེ་བཞིན་ཉིད་ཀྱི་ཏིང་འཛིན་བསྒོམ་པ་ནི།
ཧཱུྃ༔ ཀ་དག་ལྷུན་གྲུབ་བདེ་བ་ཆེ༔ མུ་མཐའ་བྲལ་བ་ཀུན་ལ་ཁྱབ༔ བློ་འདས་རྟོག་མེད་དེ་བཞིན་ངང་༔ ཐོག་མའི་མགོན་པོས་དེ་ལྟར་སྨྲས༔ ཨོཾ་དྷརྨ་དྷཱ་ཏུ་གརྦྷ་ཤཱུ་ནྱ་ཏ་ཧཱུྃ༔ གཉིས་པ་ཀུན་ཏུ་སྣང་བའི་ཏིང་འཛིན་ནི། ཧཱུྃ༔ རང་བྱུང་དམིགས་སུ་མ་མཆིས་ཀྱང་༔ ཟང་ཐལ་ཆེན་པོའི་བརྟུལ་ཞུགས་ཀྱི༔
རོལ་རྩལ་འགགས་མེད་ཀུན་ཏུ་སྣང་༔ རྡོ་རྗེ་སེམས་དཔས་དེ་ལྟར་སྨྲས༔ ཨོཾ་བཛྲ་ཛྙཱ་ན་དྷརྨ་ས་ཏྭ་སྭ་བྷཱ་ཝ་ཧཱུྃ༔ གསུམ་པ་རྒྱུ་ཡི་ཏིང་འཛིན་ནི། ཧཱུྃ༔ ཆོས་རྣམས་བདེན་མེད་དེ་བཞིན་ལ༔ རང་བྱུང་སྙིང་པོ་རྒྱུ་ཡི་མཆོག༔ ཀུན་གྱི་སྲོག་ཏུ་ཧཱུྃ་གནས་པས༔ པདྨ་བཛྲས་དེ་ལྟར་སྨྲས༔ ཨོཾ་གུ་རུ་ཛྙཱ་ན་སརྦ་ཙིཏྟ་བཛྲ་ཧཱུྃ་ཧཱུྃ༔
གཉིས་པ་རྟེན་དང་བརྟེན་པའི་དཀྱིལ་འཁོར་བསྐྱེད་པ་ལའང༌། དམ་ཚིག་གི་དཀྱིལ་འཁོར་རྟེན་དང་བརྟེན་པའི་འཁོར་ལོ་བསྐྱེད་པ། ཡེ་ཤེས་པ་དབབ་ཅིང་སྤྱན་དྲངས་པ། གཉིས་མེད་དུ་བསྲེ་ཞིང་ཕྱག་འཚལ་མཆོད་བསྟོད་འབུལ་བ་བདུན་ལས། དང་པོ་རྟེན་བསྐྱེད་པ་ལ་གཉིས་ཀྱི་དང་པོ་འབྱུང་བ་རིམ་བརྩེགས་བསྐྱེད་པ་ནི། ཧཱུྃ༔ ཡེ་ཤེས་ལྔ་ཡི་རང་མདངས་ལས༔ རྟོགས་པའི་རླུང་ལྔ་རོལ་རྩལ་ཤར༔ དེ་ལས་ཕྲ་མོའི་ས་བོན་དག༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔
བརྩེགས་ཐབས་འབྱུང་བ་ལྔ་རུ་གྲུབ༔ ཨོཾ་ཨེ་རྃ་ཡྃ་ཁྃ་སུྃ་ཀེཾ་བྷྲཱུྃ༔ པཾ་པདྨ་མཎྜ་ལ༔ མ་སཱུརྻ་མཎྜ་ལ༔ ཨ་ཙནྡྲ་མཎྜ་ལ༔ རུ་ཏྲ་ཏི་ར་བཾ༔ ཧཱུྃ་སྥ་ར་ཎ་ཕཊ྄ཿ ཨ་དྷརྨ་ཡ་ཧོཿ གཉིས་པ་རྟེན་གཞལ་ཡས་ཁང་བསྐྱེད་པ་ལ་ཐོག་མར་ཡུམ་ལྔའི་མཁའ་ཀློང་རྣམ་པར་དག་པ་གསལ་གདབ་པ་ནི། ཧཱུྃ༔
ཨེ་ནམ་མཁའ་མཐིང་ནག་ཀུན་ཏུ་བཟང་མོའི་མཁའ༔ ཡྃ་གཡོ་བྱེད་རླུང་རི་དམ་ཚིག་སྒྲོལ་མའི་མཁའ༔ རྃ་སྲེག་བྱེད་མེ་རི་ན་བཟའ་དཀར་མོའི་མཁའ༔ ཁྃ་དམ་ཚིག་བདུད་རྩི་མཱ་མ་ཀཱི་ཡི་མཁའ༔ སུྃ་དབང་ཆེན་ས་གཞི་སངས་རྒྱས་སྤྱན་མའི་མཁའ༔ ཀེཾ་རྡོ་རྗེ་རི་རབ་མི་ཤིགས་བྲག་ཆེན་སྟེང་༔ བྷྲཱུྃ་ཡེ་ཤེས་མཚན་ཉིད་ཡོངས་རྫོགས་ཕོ་བྲང་བསྒོམ༔ ཨོཾ་བྷྲཱུྃ་ཛྙཱ་ན་མཎྜལ་ཙཀྲ་ཧཱུྃ༔ ཧཱུྃ༔ དེ་དབུས་མི་འགྱུར་སྣ་ཚོགས་རྡོ་རྗེ་ཡི༔
ལྟེ་བར་ཡེ་ཤེས་ལྔ་ལྡན་གཞལ་ཡས་ཁང་༔ གྲུ་བཞི་སྒོ་བཞི་ལྷུན་གྲུབ་ངང་ཉིད་ལས༔ རྩིག་པ་འདོད་སྣམ་ཕ་གུ་དྲྭ་བ་མཛེས༔ ཤར་བུ་མདའ་ཡབ་པུ་ཤུ་བརྒྱད་དང་ལྡན༔ བཅུ་དྲུག་གདུང་མ་ཀ་བ་བརྒྱད་ཀྱིས་བཏེགས༔ ཞུ་ཆེན་ཞུ་ཆུང་ཉི་ཟླ་འཇའ་རིས་འཁྱུགས༔ འཕན་དར་བླ་བྲེ་ཡོལ་བ་སྣ་ཚོགས་བྲེས༔ ཕྱོགས་བཞིར་རྟ་བབས་ཆོས་འཁོར་ཉི་ཟླས་མཛེས༔ དབུས་སུ་རིན་ཆེན་སྣ་ཚོགས་ལས་གྲུབ་པའི༔ ཟླ་གམ་བྱ་འདབ་འོད་འབར་ནོར་བུའི་ཏོག༔
ཐོག་སྟེང་གསེར་གྱི་རྒྱལ་མཚན་བཅུ་དྲུག་དང་༔ རིན་ཆེན་འཕན་དར་མཛེས་པའི་ཅོད་པན་འཕྱངས༔ ཕྱི་རོལ་དུར་ཁྲོད་ཆེན་པོ་བརྒྱད་རྣམས་དང་༔ མེ་བརྒྱད་ཤིང་བརྒྱད་ཆུ་བརྒྱད་རླུང་བརྒྱད་དང་༔ སྤྲིན་བརྒྱད་ནམ་མཁའ་བརྒྱད་དང་མཆོད་རྟེན་བརྒྱད༔ དེ་ནས་སྤྲུལ་པ་ཡང་སྤྲུལ་རྣམ་པ་ཅན༔ སྒྱུ་མའི་རྩལ་དུ་སོ་སོར་ཤར་བ་ནི༔ ཕྱི་རོལ་དུར་ཁྲོད་ཆེན་པོ་བརྒྱད་རྣམས་ནི༔ བསིལ་ཚལ་སྐུ་ལ་རྫོགས་དང་ལངྐ་བརྩེགས༔ པད་འཁྱིལ་ལྷུན་གྲུབ་གཏེར་དང་གསང་ཆེན་རོལ༔
ཧེ་ཆེན་བརྡལ་བ་ལ་སོགས་དུར་ཁྲོད་བརྒྱད༔ དུར་ཁྲོད་བརྒྱད་ལ་དབང་ཕྱུག་ཉེར་བརྒྱད་དང་༔ བཾ་རོ་བརྒྱད་ལ་ཞིང་སྐྱོང་ལངྐ་བརྒྱད༔ ཀེང་རུས་བརྒྱད་ལ་ཀཽ་རཱི་མ་མོ་བརྒྱད༔ གཅན་སྤྱང་བརྒྱད་ལ་སིཾ་ཧ་ཕྲ་མེན་བརྒྱད༔ དུར་བྱ་བརྒྱད་ལ་ལྷ་བདུད་གནས་ཉུལ་བརྒྱད༔ དུག་སྦྲུལ་བརྒྱད་ལ་གཅན་སྤྱང་གདོང་ཆེན་བརྒྱད༔ མེ་འབར་བརྒྱད་ལ་གནས་པའི་གཟའ་བརྒྱད་ནི༔ ཀི་ཀང་མིག་དམར་ཉི་ཟླ་ལྷག་པ་དང་༔ ཕུར་བུ་སྤེན་པ་པ་སངས་དག་དང་བརྒྱད༔
རྔམ་པ་ཤིང་བརྒྱད་དག་ལ་གནས་པ་ཡི༔ ཧཱུྃ་ཀར་མཉྫུ་ཤྲཱི་ནཱ་གརྫུ༔ པྲ་བྷ་ཧསྟཱི་བི་མ་མི་ཏྲ་དང་༔ དྷ་ན་སཾ་སྐྲྀ་རོམྦུ་གུ་ཧྱ་དང་༔ ཤཱནྟིཾ་གརྦྷ་ལ་སོགས་རིག་འཛིན་བརྒྱད༔ བདུད་རྩིའི་ཆུ་མིག་བརྒྱད་ལ་གནས་པ་ཡི༔ མཐའ་ཡས་འཇོག་པོ་དུང་སྐྱོང་སྟོབས་རྒྱུ་དང་༔ པདྨ་ཧུ་ལུ་ཀ་དང་རིགས་ལྡན་ནོ༔ བཱ་སུ་ཏ་ལ་སོགས་ཏེ་ཀླུ་ཆེན་བརྒྱད༔ ཡེ་ཤེས་རླུང་བརྒྱད་དག་ལ་གནས་པ་ནི༔
དབྱིངས་ཕྱུག་སྤྱན་མ་མཱ་ཀཱི་གོས་དཀར་སྒྲོན༔ ཙཎྜ་ལཱི་དང་སྐྱོང་བྱེད་རྣལ་འབྱོར་མ༔ སྤྲིན་ཆེན་གཡོ་བ་བརྒྱད་ལ་གནས་པ་ཡི༔ དབང་པོ་ཚངས་པ་དབང་ཕྱུག་ཁྱབ་འཇུག་དང་༔ བྷྲིང་གི་རི་ཏི་དགའ་བྱེད་ཚོགས་ཀྱི་བདག༔ ཀཱིརྟི་ལ་སོགས་ལྷ་བརྒྱད་གནས་པའོ༔ ནམ་མཁའ་བརྒྱད་ལ་གནས་པའི་ཞིང་ཁམས་ལྷ༔ ཀུན་བཟང་རྣམ་སྣང་མི་བསྐྱོད་རྡོ་རྗེ་དང་༔ མི་འཁྲུགས་རྡོར་སེམས་རིན་འབྱུང་འོད་དཔག་མེད༔ དོན་ཡོད་གྲུབ་པ་ལ་སོགས་སངས་རྒྱས་བཞུགས༔
མཆོད་རྟེན་བརྒྱད་ལ་རང་སྲུང་སངས་རྒྱས་ནི༔ རྣམ་གཟིགས་གཙུག་ཏོར་ཅན་དང་ལོག་པར་སྐྱོབས༔ འཁོར་བ་འཇིགས་དང་གསེར་ཐུབ་འོད་སྲུང་དང་༔ ཤཱཀྱ་ཐུབ་པ་བྱམས་པ་མོས་སྣང་བརྒྱད༔ དེ་ལ་སོགས་ཏེ་དུར་ཁྲོད་བཀོད་པ་བརྒྱད༔ ཕྱི་རོལ་རྡོ་རྭ་མེ་རི་སྲུང་བའི་གུར༔ འཇའ་འོད་ལུག་རྒྱུད་གཏིབས་པའི་ཕོ་བྲང་གསལ༔ གཉིས་པ་བརྟེན་པ་དཀྱིལ་འཁོར་གྱི་ལྷ་བསྐྱེད་པ་ལ་གཙོ་དང་འཁོར་བསྐྱེད་པ་གཉིས་སོ། དང་པོ་ནི། ཧཱུྃ༔
དེ་དབུས་པདྨ་ཉི་ཟླ་མཛེས་པའི་སྟེང་༔ གསེར་གྱི་རྡོ་རྗེ་ཧཱུྃ་ཡིག་དམར་པོས་མཚན༔ འོད་ཞུ་དྲན་རྫོགས་གུ་རུ་པདྨ་ནི༔ དཀར་དམར་མདངས་ལྡན་བདེ་ཆེན་རྒྱལ་པོའི་ཚུལ༔ པད་ཞྭ་ཟ་བེར་ཆོས་གོས་ཕོད་ཁ་གསོལ༔ རིན་ཆེན་སྙན་རྒྱན་དར་དམར་སྐུ་རགས་མཛེས༔ རྡོ་རྗེ་ཐོད་པ་ཚེ་བུམ་ཁ་ཊྭཱཾ་བསྣམས༔ རྒྱ་ལྷམ་གསོལ་ཞིང་ཞབས་གཉིས་རོལ་སྟབས་ཚུལ༔ བག་དྲོ་ལྷུན་ཆགས་གཟི་བརྗིད་ལྡན་པར་བསྐྱེད༔ ཧཱུྃ༔
ལྷུན་གྲུབ་སྟོང་གསལ་བདེ་ཆེན་སྐུ་ཡི་སྦུབས༔ ཡེ་ཤེས་འཁོར་ལོ་ལྔ་ཡི་འོད་ཀློང་དུ༔ བཛྲ་ཐོད་ཕྲེང་དཀར་འཛུམ་མཛེས་འོད་འཕྲོ༔ པདྨ་ཐོད་ཕྲེང་དམར་ལ་ཆགས་པའི་མདངས༔ བུདྡྷ་ཐོད་ཕྲེང་སྨུག་ནག་ཞི་མ་ཁྲོ༔ རཏྣ་ཐོད་ཕྲེང་སེར་བཞད་མཛེས་ཅིང་སྒེག༔ ཀརྨ་ཐོད་ཕྲེང་ལྗང་ནག་རབ་ཏུ་གཏུམ༔ ཐམས་ཅད་ཕྱག་གཡས་ཐོད་པའི་ཅང་ཏེའུ༔ གཡོན་པ་མཉམ་བཞག་བདུད་རྩི་བྷནྡྷ་བསྣམས༔ དཀར་སེར་དམར་ལྗང་མཐིང་ཀ་བེར་ཕྱམ་བཀླུབས༔
བདུད་འདུལ་པད་ཞྭ་རྩེ་རྣོན་ཉི་ཟླས་བརྒྱན༔ ཞབས་རྣམས་རོལ་སྟབས་སྭག་ཆེན་རྒྱ་ལྷམ་གསོལ༔ རང་འོད་འབྱུང་ལྔའི་ཡུམ་འཁྲིལ་བདེ་ཆེན་བསྐུལ༔ རྩ་ཁམས་ཞིང་ཀུན་དྭངས་པའི་ལྷ་སྐུ་གསལ༔ གཉིས་པ་འཁོར་ཚོགས་བསྐྱེད་པ་ནི། ཧཱུྃ༔ གཡས་གཡོན་པད་ཟླར་བདེ་ཆེན་བསྐྱེད་པའི་ཡུམ༔ ལྷ་ལྕམ་དམར་མོས་མདའ་དར་ཚེ་བུམ་བསྣམས༔ མཚོ་རྒྱལ་དཀར་མོས་བྷནྡྷ་བདུད་རྩི་མཆོད༔ ཞི་འཛུམ་དར་དང་རིན་ཆེན་རུས་པས་བརྒྱན༔
ཆགས་པའི་ཉམས་ཀྱིས་གཙོ་ལ་གུས་པས་འདུད༔ ཧཱུྃ༔ དེ་ཡི་སྤྱི་བོར་ཉི་ཟླ་པདྨའི་གདན༔ རིགས་འདུས་ངོ་བོ་བླ་མ་རྡོ་རྗེ་འཆང་༔ སྐུ་མདོག་མཐིང་ནག་རྡོར་དྲིལ་བསྣོལ་ཐབས་ཅན༔ ཕྱེད་སྐྱིལ་པང་དུ་དབྱིངས་ཕྱུག་དམར་མོ་འཁྲིལ༔ རྡོ་རྗེ་ཚེ་བུམ་ཡབ་ཀྱི་མགུལ་ནས་འཁྱུད༔ ལོངས་སྤྱོད་རྫོགས་སྐུ་ཟུང་འཇུག་ལྡན་པར་བསྒོམ༔ ཧཱུྃ༔ དེ་ཡི་སྤྱི་བོར་འཇའ་འོད་ཐིག་ལེའི་ཀློང་༔
ཐོག་མའི་སངས་རྒྱས་སྣང་མཐའ་འོད་མི་འགྱུར༔ དམར་གསལ་མཉམ་བཞག་སྐྱིལ་ཀྲུང་ལྷམ་མེར་གསལ༔ ཧཱུྃ༔ གཙོ་བོའི་ཕྱོགས་བཞིའི་འཁོར་ལོའི་རིམ་པ་བཞིར༔ མདུན་ཕྱོགས་པདྨ་ཉི་ཟླའི་གདན་སྟེང་དུ༔ དབང་ཆེན་དམར་སྨུག་ཞལ་གཅིག་ཕྱག་གཉིས་པ༔ གཡས་པས་དབྱུག་ཐོ་གཡོན་པས་ཐོད་ཁྲག་བསྣམས༔ དུར་ཁྲོད་ཆས་ལྡན་བརྐྱང་བསྐུམ་གར་སྟབས་ཅན༔ རྡོ་རྗེ་ཕག་མོ་གྲི་ཐོད་མགུལ་ནས་འཁྱུད༔ ཞབས་གཉིས་བརྐྱང་བསྐུམ་འཁྲིལ་སྦྱོར་གསལ་བར་བསྐྱེད༔
ཧཱུྃ༔ གཡས་སུ་པདྨ་ཉི་ཟླའི་གདན་སྟེང་དུ༔ འཇམ་དཔལ་དམར་སེར་ཁྲོ་འཛུམ་སྒེག་བཞད་ཚུལ༔ ཕྱག་གཡས་རལ་གྲི་གཡོན་པས་པོ་ཏི་འཛིན༔ དུར་ཁྲོད་ཆས་ལྡན་བརྐྱང་བསྐུམ་གར་ཐབས་ཅན༔ ཡུམ་ཆེན་ཤེར་ཕྱིན་དམར་གསལ་གྲི་ཐོད་འཛིན༔ ཞབས་གཉིས་བརྐྱང་བསྐུམ་འཁྲིལ་སྦྱོར་གསལ་བར་བསྐྱེད༔ ཧཱུྃ༔ རྒྱབ་ཏུ་པདྨ་ཉི་ཟླའི་གདན་སྟེང་དུ༔ འཇིག་རྟེན་དབང་ཕྱུག་ཞལ་གསུམ་ཕྱག་དྲུག་པ༔
དཀར་དམར་མཐིང་བའི་ཁྲོ་འཛུམ་མཛེས་ཞལ་ཅན༔ གཡས་གཉིས་ཤེལ་ཕྲེང་ནོར་བུ་འབར་བ་འཛིན༔ གཡོན་གཉིས་ཚེ་བུམ་བདུད་རྩི་ལྷུང་བཟེད་བསྣམས༔ རྩ་ཕྱག་ཐལ་སྦྱར་འཆི་མེད་ཚེ་བུམ་ཐོགས༔ ལོངས་སྐུའི་ཆས་ལྡན་རྡོ་རྗེ་རྣལ་འབྱོར་འཁྲིལ༔ མདའ་དར་དུང་དམར་ཡབ་ཀྱི་མགུལ་ནས་འཁྱུད༔ ཞབས་གཉིས་ཡབ་འཁྲིལ་གཙོ་བོ་བཞེངས་སྟབས་གསལ༔ ཧཱུྃ༔ གཡོན་དུ་པདྨ་ཉི་ཟླའི་གདན་སྟེང་དུ༔ ཕྱགས་རྡོར་མཐིང་ནག་རྡོ་རྗེ་སྡིགས་མཛུབ་ཅན༔
དུར་ཁྲོད་ཆས་ལྡན་བརྐྱང་བསྐུམ་འགྱིང་བག་བཞུགས༔ སྒྲོལ་ལྗང་པད་ཕྲེང་དུང་དམར་མགུལ་ནས་འཁྱུད༔ ཞབས་གཉིས་སྐེད་འཁྲིལ་ཟུང་འཇུག་ལྡན་པར་བསྒོམ༔ ཧཱུྃ༔ དེ་ཡི་ཕྱི་རོལ་འཁོར་ཡུག་རིམ་པ་བཞིན༔ སྣ་ཚོགས་རིན་ཆེན་མཛེས་པའི་གདན་ཁྲིའི་སྟེང་༔ འོད་ཟེར་ཐིག་ལེ་འབར་བའི་ཤར་ཕྱོགས་སུ༔ པདྨ་འབྱུང་གནས་མཐིང་ནག་ཞི་མ་ཁྲོ༔ རྡོ་རྗེ་དྲིལ་འཛིན་ལྷ་ལྕམ་དམར་མོ་འཁྲིལ༔ གཅེར་བུ་རུས་རྒྱན་ཕྱེད་སྐྱིལ་གར་སྟབས་བཞུགས༔
ལྷོ་རུ་བློ་ལྡན་མཆོག་སྲེད་དཀར་གསལ་མཛེས༔ ཌཱ་རུ་པད་ཕོར་བསྣམས་ནས་དར་ཐོད་བཅིང་༔ དར་དམར་ཕོད་གསོལ་རྡོ་རྗེ་སྐྱིལ་ཀྲུང་བཞུགས༔ ནུབ་ཏུ་ཉི་མ་འོད་ཟེར་ལི་ཁྲིའི་མདོག༔ ཁྲོ་འཛུམ་ཁ་ཊྭཱཾ་ཉི་ཟེར་ཞགས་པ་བསྣམས༔ གཅེར་བུ་སྟག་ཤམ་རུས་རྒྱན་རོལ་སྟབས་གསལ༔ བྱང་དུ་སེངྒེ་སྒྲ་སྒྲོགས་མཐིང་ཀ་གཏུམ༔ སྐྲ་གསེབ་སེང་སྐད་སྒྲོག་ཅིང་སེང་ལྤགས་གྱོན༔ རྡོ་རྗེ་སྡིགས་མཛུབ་སྟག་ཤམ་ཞབས་དོར་བཞུགས༔ ཧཱུྃ༔
ཤར་ལྷོ་པདྨ་སམྦྷ་དཀར་སྨུག་མཛེས༔ རབ་བྱུང་ཆ་ལུགས་ཆོས་གོས་གསུམ་དང་ལྡན༔ ཐོད་པ་སྐྱབས་སྦྱིན་མཛད་ནས་སྐྱིལ་ཀྲུང་བཞུགས༔ ལྷོ་ནུབ་པདྨ་རྒྱལ་པོ་དམར་གསལ་སྒེག༔ ཌཱ་རུ་པད་ཕྲེང་མེ་ལོང་ལྕགས་ཀྱུ་བསྣམས༔ བེར་གསོལ་དལ་འབོལ་སྟེང་ན་རོལ་སྟབས་བཞུགས༔ ནུབ་བྱང་ཤཱཀྱ་སེངྒེ་གསེར་བཟང་མདོག༔ ས་གནོན་མཉམ་བཞག་དགེ་སློང་ཆ་ལུགས་ཅན༔ ཆོས་གོས་དམར་པོ་གསོལ་ནས་ཟུང་འཇུག་བཞུགས༔ བྱང་ཤར་རྡོ་རྗེ་གྲོ་ལོད་སྨུག་ནག་རྔམ༔
རྡོ་རྗེ་ཕུར་པ་བསྣམས་ཤིང་རབ་བྱུང་ཆས༔ མགོ་ཕྲེང་རྒྱན་ལྡན་སྟག་སྟེང་གར་སྟབས་བཞུགས༔ དེ་ཡི་ཕྱི་རོལ་པད་འདབ་བཅུ་དྲུག་ལ༔ རྡོ་རྗེ་དཔའ་བོ་ཡབ་ཡུམ་གིང་ཡབ་ཡུམ༔ རཏྣ་དཔའ་བོ་ཡབ་ཡུམ་གིང་ཡབ་ཡུམ༔ པདྨ་དཔའ་བོ་ཡབ་ཡུམ་གིང་ཡབ་ཡུམ༔ ཀརྨ་དཔའ་བོ་ཡབ་ཡུམ་གིང་ཡབ་ཡུམ༔ ཐམས་ཅད་གར་སྟབས་རུས་རྒྱན་གཡེར་ཁའི་སྒྲ༔ ཞི་མ་ཁྲོ་ལ་ཐོར་ཚུགས་རུས་རྒྱན་ཅན༔ ཕྱག་གཡས་གྲི་གུག་གཡོན་པས་བྷན་དམར་བསྣམས༔
ཡུམ་རྣམས་ཐམས་ཅད་ཁ་ཊྭཱཾ་གྲུ་མོར་བརྟེན༔ ཀུན་ཀྱང་རང་མདོག་གཟི་བརྗིད་ལྡན་པར་བསྒོམ༔ དེ་ཡི་ཕྱི་རོལ་འཁོར་ཡུག་བར་མཚམས་སུ༔ གསང་བའི་ལྷ་མོ་བཅུ་དྲུག་གར་སྟབས་སྒྱུར༔ རང་མདོག་ཕྱག་མཚན་མཛེས་པའི་རྒྱན་དང་ལྡན༔ དཀྱིལ་འཁོར་ལྷ་ཚོགས་མཉེས་པའི་ཚུལ་དུ་གསལ༔ ཧཱུྃ༔ དབང་ཕྱུག་ལངྐ་ཞིང་སྐྱོང་གནས་ཉུལ་སོགས༔ ཉི་མ་དང་ནི་ཟེར་བཞིན་སྣང་བ་ཡི༔ སྤྲུལ་པ་ཡང་སྤྲུལ་ཀུན་ཀྱང་འཇའ་ལྟར་ལྷགས༔
དེ་ལྟར་གསལ་བའི་གནས་ལྔའི་འོད་ཟེར་གྱིས༔ འོག་མིན་ཞིང་དང་རྔ་ཡབ་དཔལ་རི་ནས༔ པད་འབྱུང་རྒྱལ་བ་རིག་འཛིན་ལྷ་ཚོགས་རྣམས༔ གསང་བའི་ཕོ་བྲང་གནས་འདིར་སྤྱན་དྲངས་གྱུར༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛཿ གསུམ་པ་ཡེ་ཤེས་ཀྱི་དཀྱིལ་འཁོར་སྤྱན་དྲངས་ཤིང་བྱིན་དབབ་པ་ནི། དྲི་བཟང་གི་སྤོས་བཏང་ཞིང་རོལ་མོ་གླིང་བུའི་དབྱངས་སྙན་དང་བཅས། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔
པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔
ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་ཛཿསིདྡྷི་ཕ་ལ་ཧཱུྃ༔ བཞི་པ་དམ་ཡེ་གཉིས་མེད་དུ་བསྲེ་ཞིང་བཞུགས་སུ་གསོལ་བ་ནི།

ཧཱུྃ༔ མ་ཆགས་སྐྱོན་བྲལ་པདྨ་གེ་སར་དབུས༔ འདབ་སྟོང་ཁྱོན་ཡངས་རིན་ཆེན་སེང་ཁྲིའི་སྟེང་༔ པདྨ་འབྱུང་གནས་རྩ་གསུམ་ངོ་བོ་མཆོག༔ བདེ་གཤེགས་འདུས་པའི་ལྷ་ཚོགས་བཞུགས་སུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་སཏྭཾ༔ ལྔ་པ་གཉིས་མེད་ཀྱི་དཀྱིལ་འཁོར་ལ་ཕྱག་འཚལ་ཞིང་མཆོད་བསྟོད་འབུལ་བ་ལ། ཐོག་མར་རང་ཉིད་ལས་སྤྲོས་པའི་ལྷ་མོ་རྣམས་ཀྱིས་ཕྱག་མཆོད་སོགས་ལས་རིམ་ལ་འཇུག་པར་མོས་ཤིང༌། དེ་ནས་ཕྱག་འཚལ་བ་ནི། ཧཱུྃ༔ ཀ་དག་ལྷུན་གྲུབ་བླ་མ་ཆོས་ཀྱི་སྐུ༔
ཟང་ཐལ་བདེ་ཆེན་བླ་མ་ལོངས་སྤྱོད་རྫོགས༔ སྣ་ཚོགས་མ་འགགས་བླ་མ་སྤྲུལ་པའི་སྐུ༔ རྩ་གསུམ་བདེར་འདུས་ལྷ་ལ་ཕྱག་འཚལ་ལོ༔ ཨོཾ་གུ་རུ་དྷེ་ཝ་ཌཱཀྐི་ནཱི་ན་མོ་པཱུ་རུ་ཤ་ཡ་ཧོཿ དྲུག་པ་མཆོད་པ་འབུལ་བ་ལ་དྲུག ། དང་པོ་ཕྱག་རྒྱ་གར་གྱི་མཆོད་པ་ནི། ཧཱུྃ༔ བདེ་ཆེན་ངོ་བོ་བླ་མ་ཐབས་ཀྱི་ཡབ༔ སྟོང་གསལ་མ་འགགས་རིག་པ་ཤེས་རབ་ཡུམ༔ ཟུང་འཇུག་དགའ་བཞི་རོལ་པའི་འཁྲུལ་འཁོར་སྒྱུར༔
ཕྱག་རྒྱ་བླ་མེད་མཆོད་པ་བཞེས་སུ་གསོལ༔ ཨོཾ་བཛྲ་ཛྙཱ་ན་མུ་ཊ་རཱ་ག་ཡ་ཧོ་སརྦ་པཱུ་ཛ་ཧོཿ གཉིས་པ་བསྟོད་དབྱངས་གླུའི་མཆོད་པ་ནི། ཧཱུྃ༔ གཟུགས་མཛེས་གར་མོ་ལང་ལིང་གླུ་དབྱངས་ཅན༔ བདེ་བ་མི་བཟོད་གཡོ་བའི་སྒྲ་སྐད་སྒྲོག༔ དྲི་ཟའི་དབྱངས་སྙན་ལྟ་བུར་སྒྲུན་མེད་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སརྦ་པཱུ་ཛ་ཧོཿ གསུམ་པ་འདོད་ཡོན་ཕྱི་ཡི་མཆོད་པ་འབུལ་བ་ནི།
ཧཱུྃ༔ མཛེས་པའི་མེ་ཏོག་དྲི་ཞིམ་བདུག་པའི་སྤོས༔ སྣང་གསལ་མར་མེ་བསིལ་བའི་དྲི་ཆབ་དང་༔ རོ་མཆོག་ཞལ་ཟས་སྙན་པའི་རོལ་མོའི་རིགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཞི་པ་ཉོན་མོངས་མ་སྤངས་ནང་མཆོད་འབུལ་བ་ལ་སྨན་རཀ་གཏོར་གསུམ་ལས། བདུད་རྩི་སྨན་གྱི་མཆོད་པ་ནི། ཧཱུྃ༔ དུག་ལྔ་རྣམ་དག་སྐུ་ལྔ་ཡེ་ཤེས་རྫས༔
གདོད་ནས་སྣང་སྲིད་ཆོས་སྐུའི་རོལ་རྩལ་དང་༔ ཤ་ལྔ་རྫས་མཆོག་པཉྩ་ཨ་མྲྀ་ཏ༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་སརྦ་པཉྩ་ཨ་མྲྀ་ཏ་ཛྙཱ་ན་པཱུ་ཛ་ལ་ཁ་ཁ་ཁཱ་ཧི༔
བྱེ་བྲག་ནད་སེལ་སྨན་རིགས་ཀྱི་མཆོད་པ་ནི། ཧཱུྃ༔ རྣམ་པར་རྒྱལ་སོགས་དུག་ལྔ་སེལ་བའི་སྨན༔ ཁ་མངར་སྐྱུར་དང་བཅུད་ལྡན་ཚ་བའི་རོ༔ ལྡེ་གུ་ཁཎྜ་ཞུན་ཁོལ་འཁྱིལ་བའི་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔
ཨོཾ་བྷཻ་ཥ་ཛྱཻ་ཨཎྚཽ་ཨ་མྲྀ་ཏ་སརྦ་པཉྩ་པཱུ་ཛ་ལ་ཁ་ཁ་ཁཱ་ཧི༔ བདུད་རྩི་ལག་མཆོད་འབུལ་བ་ནི། ཨོཾ་ཨཱཿཧཱུྃ། ཀུན་བཟང་ཡབ་ཡུམ་རྡོ་རྗེ་འཆང་ཆེན་དང༌། ། སྣང་བ་མཐའ་ཡས་དགོངས་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། རྡོ་རྗེ་སེམས་དཔའ་རྒྱལ་བ་རིགས་ལྔ་སོགས། ། རིག་འཛིན་བརྡ་བརྒྱུད་བླ་མ་ཐམས་ཅད་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ།
སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། དགའ་རབ་ཤྲཱི་སིང་རིག་འཛིན་པདྨ་འབྱུང༌། ། བཀའ་བབ་ལུང་ཆེན་ཚིག་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མཁའ་འགྲོ་མཚོ་རྒྱལ་སངས་རྒྱས་ཡེ་ཤེས་དང༌། ། རྩ་གསུམ་གླིང་པ་གཏེར་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཐུགས་མཆོག་རྡོ་རྗེ་དཀོན་མཆོག་སེངྒེ་དང༌། །
ཡེ་ཤེས་རྒྱལ་མཚན་མི་འཇིགས་རྡོ་རྗེ་སོགས། ། དབང་ལུང་མན་ངག་དོན་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཐོད་ཕྲེང་སྡེ་ལྔ་ལྷ་ལྕམ་མཚོ་རྒྱལ་དང༌། ། རྣམ་རོལ་མཚན་བརྒྱད་རིག་འཛིན་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཡི་དམ་རྟ་ཕག་རིགས་གསུམ་མགོན་པོ་དང༌། ། དངོས་གྲུབ་སྩལ་བ་ཡི་དམ་འདུས་པ་ལ། །
དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། གིང་དང་དཔའ་བོ་ལངྐ་གནས་ཉུལ་སོགས། ། གྲུབ་གཉིས་ཆར་འབེབས་དཔའ་བོ་མཁའ་འགྲོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མགོན་པོ་སྡེ་ལྔ་དྲེགས་སྡེ་ས་ཡ་དང༌། ། བཀའ་གཏེར་སྲུང་མ་དམ་ཅན་རྒྱ་མཚོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
སྐུ་གསུམ་མི་ཤིགས་རྡོ་རྗེའི་ཀློང༌། ། མ་བཅོས་མཆོག་གི་དངོས་གྲུབ་ཀྱིས། ། བདག་རྒྱུད་སྐུ་གསུམ་སྙིང་པོར་གྲོལ། ། བདེ་གཤེགས་གོ་འཕང་མྱུར་ཐོབ་ཤོག ཨཽ་ཌཱི་ཤ་དྷ་ཀརྨས་སྦྱར་བའོ།། །། བྷ་ལིང་གཏོར་མའི་མཆོད་པ་ནི། ཧཱུྃ༔ ཐོད་པ་མཚན་ལྡན་ལྕང་ལོ་འཁྱིལ་བའི་དབུས༔ དཔལ་གྱི་གཏོར་མ་བརྗིད་ལྡན་རི་ལྟར་སྤུངས༔ བཅུད་གཡོ་གླིང་བཞི་རོལ་མཚོ་བཀོད་ལེགས་བརྒྱན༔
རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་བྷ་ལིངྟ་ལ་ཁ་ཁ་ཁཱ་ཧི༔ དམར་ཆེན་རཀྟའི་མཆོད་པ་འབུལ་བ་ནི། ཧཱུྃ༔ དུང་དམར་བདེ་ཆེན་ཡངས་པའི་བྷནྡྷ་རུ༔ ཆགས་མེད་བཅུད་གཡོ་མདངས་ལྡན་རླབས་སུ་འཁྱིལ༔ རྒྱུད་དྲུག་བསྒྲལ་བའི་རྨད་བྱུང་རཀྟ་ནི༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་མ་ཧཱ་རཀྟ་ལ་ཁཱ་ཧི༔ ལྔ་པ་གསང་མཆོད་སྦྱོར་སྒྲོལ་གཉིས་ལས།
བདེ་སྟོང་སྦྱོར་བ་དགའ་བཞིའི་མཆོད་པ་འབུལ་བ་ནི། ཧཱུྃ༔ ཤེས་རབ་མུ་ཁ་ཆོས་འབྱུང་སྒྲ་གཅན་རྩེར༔ དགའ་ཆེན་ཁྱབ་བདག་ནོར་བུའི་སོར་བསྣུན་པས༔ བྱང་སེམས་དཀར་དམར་བདེ་རྒྱུན་གཡོ་བའི་ཚོགས༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་བཛྲ་ཨ་ཧཾ་པྲ་མོ་ཏི་རཾ་སརྦ་པཱུ་ཛ་ཁཱ་ཧི༔ ཞེ་སྡང་ཉོན་མོངས་བསྒྲལ་བའི་མཆོད་པ་ནི། ཧཱུྃ༔ ཤེས་བྱའི་ལྟ་བ་གྱད་ཀྱི་ཕུར་པ་ཡིས༔
ང་བདག་སྲིད་པའི་རུ་ཏྲ་བསྒྲལ་གཏུབས་ནས༔ ཤ་ཁྲག་ཀླད་རུས་ཕུང་པོར་སྤུངས་པ་འདི༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུུ་ཏ་ལ་ཁ་ཁ་ཁཱ་ཧི༔ དྲུག་པ་ཡང་གསང་དེ་ཁོ་ན་ཉིད་ཏིང་འཛིན་དོན་གྱི་མཆོད་པ་འབུལ་བ་ནི། ཧཱུྃ༔ གདོད་ནས་རྣམ་དག་ཡེ་ཤེས་སྐུ་ལྔའི་མཆོག༔ འདུ་འབྲལ་མེད་པའི་དབྱིངས་རིག་སོ་མ་ནི༔ བསྔོ་མཁན་འབུལ་ཡུལ་མི་དམིགས་མཆོག་མཆོད་ཉིད༔
རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཛྙཱ་ན་དྷཱ་ཏུ་སྭ་བྷཱ་པཱུ་ཛ་ཧོཿ བདུན་པ་རང་བཞིན་ལྷུན་གྲུབ་དཀྱིལ་འཁོར་ལ་བསྟོད་པ་འབུལ་བ་ནི། ཧཱུྃ༔ ཐོག་མའི་མགོན་པོ་ཡེ་ཤེས་ལམ་མེ་བ༔ ཀ་དག་དབྱིངས་རིག་བདེ་ཆེན་འདུ་འབྲལ་མེད༔ ཐུགས་རྗེ་ཆགས་པའི་མཉམ་བཞག་སྐྱིལ་ཀྲུང་ཅན༔ མགོན་པོ་འོད་མི་འགྱུར་ལ་ཕྱག་འཚལ་བསྟོད༔ ཧཱུྃ༔ ནམ་མཁའི་མདངས་ལྡན་རིགས་བརྒྱའི་ཅོད་པན་ཅན༔
ཁྱབ་བདག་ཡེ་ཤེས་འཁོར་ལོས་འགྲོ་བ་འདྲེན༔ ཐབས་ཤེས་དབྱེར་མེད་རྡོ་རྗེ་དྲིལ་བུ་འཛིན༔ ཟུང་འཇུག་དགའ་བའི་དབང་ཕྱུག་སྐུ་ལ་འཁྲིལ༔ སྒྱུ་མའི་ངང་ཚུལ་ཕྱེད་སྐྱིལ་རོལ་སྟབས་ཅན༔ རྡོར་འཆང་ལོངས་སྤྱོད་རྫོགས་ལ་ཕྱག་འཚལ་བསྟོད༔ ཧཱུྃ༔ མ་བཅོས་སྤྲོས་བྲལ་ཀ་དག་ངོ་བོ་ཉིད༔ ཟང་ཐལ་འགགས་མེད་ཐུགས་རྗེས་སོ་སོར་སྟོན༔ འགྲོ་བའི་དོན་ཕྱིར་ཐུགས་རྗེ་སྒྱུ་མའི་གར༔ ཨོ་རྒྱན་གུ་རུ་པད་འབྱུང་སྐུ་ལ་བསྟོད༔
ཧཱུྃ༔ སྐུ་མདོག་དཀར་མཛེས་ཞི་འཛུམ་ཆགས་པ་ནི༔ ཡེ་ཤེས་སྐུ་ལྔ་འདུ་འབྲལ་མེད་པའི་བརྡ༔ དབུ་ལ་གསེར་གྱི་སྙན་ཞུ་གསོལ་བ་ནི༔ བདེ་ཆེན་རྒྱལ་པོ་འགྲོ་བའི་དོན་མཛད་བརྡ༔ དེ་ལ་རིན་ཆེན་རྡོ་རྗེ་བཙུགས་པ་ནི༔ ཀུན་གཞི་གནས་ལུགས་འགྱུར་བ་མེད་པའི་བརྡ༔ རྩེ་མོར་རྒོད་པོའི་དང་རུ་བཙུགས་པ་ནི༔ ས་ལམ་ཐེག་ཆེན་དུས་གཅིག་འཇུག་པའི་བརྡ༔ དར་ཚོན་སྣ་ལྔའི་ཅོད་པན་འཕུར་བ་ནི༔
ཡེ་ཤེས་ལྔ་ལྡན་རོལ་རྩལ་སྟོན་པའི་བརྡ༔ ཉི་ཟླ་ནོར་བུའི་རྒྱན་མདངས་སྤྲས་པ་ནི༔ སྲིད་ཞིའི་མ་རིག་མུན་པ་སེལ་བའི་བརྡ༔ སྣ་ཚོགས་རྡོ་རྗེའི་རྒྱ་གྲམ་ལྡན་པ་ནི༔ དགོངས་བརྡ་རྒྱ་མཚོའི་སློབ་དཔོན་ཡིན་པའི་བརྡ༔ ཁྱུང་གཤོག་རིན་ཆེན་དྲྭ་བས་སྤྲས་པ་ནི༔ བརྒྱུད་འཛིན་བུ་ལ་འདོད་རྒུ་འབྱུང་བའི་བརྡ༔ རཏྣ་སྙན་རྒྱན་གདུ་བུ་འཁྲོལ་བ་ནི༔ འཁོར་ལོས་སྒྱུར་རྒྱལ་ཀུན་གྱི་དད་དཔོན་བརྡ༔ མཐིང་ནག་ཆུ་རིས་ཕོད་ཀ་བཀླུབས་པ་ནི༔
ཟབ་གསང་ལྟ་བ་མི་ཤིགས་སྟོན་པའི་བརྡ༔ གོང་ལག་མུ་ཏིག་ཆུན་པོས་སྤྲས་པ་ནི༔ རྩ་རླུང་བདེ་སྟོང་འདུ་འབྲལ་མེད་པའི་བརྡ༔ དར་དམར་རྒྱ་མའི་སྐུ་རགས་བཅིངས་པ་ནི༔ མ་སྲིང་མཁའ་འགྲོ་རྟག་ཏུ་འདུ་བའི་བརྡ༔ ཆོས་གོས་གསེར་གྱི་ཧ་རིས་གསོལ་བ་ནི༔ སྡེ་སྣོད་ལུང་རིགས་གསང་མཛོད་འཛིན་པའི་བརྡ༔ སྨུག་ནག་གཡུང་དྲུང་བེར་ཆེན་གསོལ་བ་ནི༔ སྣང་སྲིད་དབང་སྡུད་གཙོ་བོ་ཡིན་པའི་བརྡ༔ ཞེ་སྡང་སྟག་གིས་གོང་ལག་བརྒྱན་པ་ནི༔
སྐལ་ངན་བདུད་རིགས་རྒོལ་བ་འཇོམས་པའི་བརྡ༔ ཕྱག་གཡས་རྡོ་རྗེ་རྩེ་ལྔ་བསྣམས་པ་ནི༔ མ་རུངས་ཟིལ་གནོན་གདུག་པ་འདུལ་བའི་བརྡ༔ གཡོན་པས་བྷནྡྷ་ཚེ་བུམ་བསྣམས་པ་ནི༔ འཆི་མེད་རིག་འཛིན་འཇའ་ལུས་འགྲུབ་པའི་བརྡ༔ ཁ་ཊྭཱཾ་རྩེ་གསུམ་མཆན་དུ་འཆང་བ་ནི༔ དུག་གསུམ་ལ་སོགས་འཁྲུལ་རྟོག་གཅོད་པའི་བརྡ༔ གསུས་པ་ཆེ་ཞིང་གསུས་ཁྱིམ་འཁྱིལ་བ་ནི༔ སྒྲུབ་ལ་མཆོག་ཐུན་ཆར་ལྟར་འབེབས་པའི་བརྡ༔ ཞབས་གཉིས་རོལ་སྟབས་རྒྱ་ལྷམ་གསོལ་བ་ནི༔
འཁོར་བའི་སྡུག་བསྔལ་རྒྱ་མཚོ་སྐེམ་པའི་བརྡ༔ སྐུ་ལ་འོད་དཔུང་གཟི་བརྗིད་འཁྱིལ་བ་ནི༔ ཕྱོགས་དུས་རྒྱལ་བ་ཀུན་གྱི་ངོ་བོའི་བརྡ༔ སྤྱན་རྩ་འཁྱིལ་ཞིང་མཁའ་དབྱིངས་གཟིགས་པ་ནི༔ ནམ་ཡང་ཐུགས་རྗེ་འདུ་འབྲལ་མེད་པའི་བརྡ༔ བརྡ་རྟགས་རྒྱན་རྫོགས་བླ་མ་རྗེ་ལ་བསྟོད༔ འགྲོ་བའི་མགོན་མཆོག་མ་ཧཱ་གུ་རུར་བསྟོད༔ སྣང་མཐའི་དབང་ཕྱུག་མཚོ་སྐྱེས་རྗེ་ལ་བསྟོད༔ རྒྱལ་སྲས་ལྷུན་གྲུབ་པད་འབྱུང་སྐུ་ལ་བསྟོད༔ བསྟན་པའི་སྐྱབས་མཆོག་རྒྱ་གར་པ་ལ་བསྟོད༔
མདོ་སྔགས་གཙུག་རྒྱན་ཉི་འོད་གསལ་ལ་བསྟོད༔ བཀའ་དྲིན་འཁོར་མེད་ཕ་ལ་བསྟོད་པའི་མཐུས༔ བུ་ལ་ཐུགས་རྗེའི་བྱིན་རླབས་ཆར་ལྟར་ཕོབ༔ མཚུངས་མེད་ཉི་ལྟར་དེང་འདིར་བདག་གྱུར་ཅིག༔ ཧཱུྃ༔ སྐུ་ཡི་བདག་ཉིད་བཛྲ་ཐོད་ཕྲེང་རྩལ༔ ཞི་བའི་ལས་མཛད་དཀར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ཆུ་ཁམས་རྣམ་དག་རྡོ་རྗེ་མཁའ་འགྲོ་འཁྲིལ༔ མེ་ལོང་ཡེ་ཤེས་སྐུ་ལ་ཕྱག་འཚལ་བསྟོད༔
ཧཱུྃ༔ གསུང་གི་བདག་ཉིད་པདྨ་ཐོད་ཕྲེང་རྩལ༔ དབང་གི་ལས་མཛད་དམར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ མེ་ཁམས་རྣམ་དག་པདྨ་མཁའ་འགྲོ་འཁྲིལ༔ སོར་རྟོག་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཐུགས་རྗེའི་བདག་ཉིད་བུདྡྷ་ཐོད་ཕྲེང་རྩལ༔ སྣ་ཚོགས་ལས་མཛད་སྨུག་ནག་ཞི་མ་ཁྲོ༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔
ནམ་མཁའ་རྣམ་དག་སངས་རྒྱས་མཁའ་འགྲོ་འཁྲིལ༔ ཆོས་དབྱིངས་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཡོན་ཏན་བདག་ཉིད་རཏྣ་ཐོད་ཕྲེང་རྩལ༔ རྒྱས་པའི་ལས་མཛད་སེར་གསལ་འཛུམ་མདངས་ཅན༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ ས་ཁམས་རྣམ་དག་རིན་ཆེན་མཁའ་འགྲོ་འཁྲིལ༔ མཉམ་ཉིད་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཕྲིན་ལས་བདག་ཉིད་ཀརྨ་ཐོད་ཕྲེང་རྩལ༔
དྲག་པོའི་ལས་མཛད་ལྗང་ནག་ཞི་མ་ཁྲོ༔ ཟ་བེར་གསོལ་ནས་ཅང་ཏེའུ་བྷནྡྷ་བསྣམས༔ རླུང་ཁམས་རྣམ་དག་ཀརྨ་མཁའ་འགྲོ་འཁྲིལ༔ བྱ་གྲུབ་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཟག་མེད་དགའ་བཞི་སྐྱེད་པའི་དབང་མོ་ཆེ༔ དབྱིངས་ཕྱུག་མནྡ་ར་བ་མཚོ་རྒྱལ་ལྕམ༔ མདའ་དར་ཚེ་བུམ་སྲིད་ཞིའི་ཚེ་བཅུད་སྡུད༔ དྭངས་མའི་བདུད་རྩི་བདེ་ཆེན་མཆོད་སྤྲིན་གཡོ༔ ཟུང་འཇུག་ཡེ་ཤེས་འཁོར་ལོས་ཕྱག་རྒྱ་སྒྱུར༔
ཐུགས་འཛིན་ཡུམ་མཆོག་གཉིས་ལ་ཕྱག་འཚལ་བསྟོད༔ ཧཱུྃ༔ དཔལ་ཆེན་ཁྲོ་རྒྱལ་མེ་འོད་འཁྲུགས་པའི་མདངས༔ བདུད་དཔུང་འཇོམས་བྱེད་དབྱུག་ཏོ་བྷནྡྷ་བསྣམས༔ འབར་བའི་གར་དགུ་དུར་ཁྲོད་ཆས་ཀྱིས་བརྒྱན༔ སྣང་སྲིད་དབང་སྡུད་ཕག་མོ་སྐུ་ལ་འཁྲིལ༔ ཉོན་མོངས་ཚར་གཅོད་གྲི་ཐོད་མགུལ་ནས་འཁྱུད༔ བརྐྱང་བསྐུམ་འཁྲིལ་སྦྱོར་རྩ་ཁམས་འཁོར་ལོས་བསྒྱུར༔ རྟ་སྐད་ཕག་སྐད་ཧཱུྃ་བྷྱོ་འབྲུག་ལྟར་ལྡིར༔ དབང་ཆེན་ཡབ་ཡུམ་སྐུ་ལ་ཕྱག་འཚལ་བསྟོད༔
ཧཱུྃ༔ དམར་སེར་སྒེག་པ་གཏུམ་ཆེན་གཡུལ་ལས་རྒྱལ༔ བདུད་དཔུང་ཚར་གཅོད་རལ་གྲི་པོ་ཏི་འཛིན༔ གཤེ་ཞིང་དུར་ཁྲོད་ཆས་ལྡན་གར་དགུ་ལྡན༔ སངས་རྒྱས་ཀུན་གྱི་ཡུམ་ཆེན་སྐུ་ལ་འཁྲིལ༔ མ་རིག་གཞོམ་ཕྱིར་གྲི་ཐོད་མགུལ་ནས་འཁྱུད༔ བརྐྱང་བསྐུམ་འཁྲིལ་སྦྱོར་བདེ་ཆེན་ཐབས་ཀྱིས་བསྐུལ༔ མུ་སྟེགས་རྒོལ་བ་འཇོམས་བྱེད་མཐུ་རྩལ་ཅན༔ འཇམ་དཔལ་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔
བྱམས་པའི་འོད་ཟེར་འགྲོ་ལ་དགྱེས་མཛད་པ༔ འཁོར་བ་སྟོངས་ཕྱིར་ཤེལ་ཕྲེང་ནོར་བུ་འཛིན༔ བྱང་ཆུབ་ལམ་སྟོན་པད་དཀར་བདུད་རྩི་འཛིན༔ སྐྱེ་འཆི་སྤང་ཕྱིར་ཕྱག་རྒྱ་ཚེ་བུམ་ཐོགས༔ གསང་བའི་ལྷ་མོ་རྣལ་འབྱོར་སྐུ་ལ་འཁྲིལ༔ རིག་འཛིན་མཆོག་སྩོལ་མདའ་དར་དུང་དམར་འཁྱུད༔ ཞབས་གཉིས་འཁྲིལ་སྦྱོར་བདེ་སྟོང་འདུ་འབྲལ་མེད༔ སྙིང་རྗེའི་དབང་ཕྱུག་མཐའ་ཡས་མགོན་གྱུར་མཆོག༔ སྤྱན་གཟིགས་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔
བདུད་དཔུང་འཇོམས་མཛད་མཐིང་ནག་གཏུམ་པོའི་སྐུ༔ སྣང་སྲིད་བསྔང་ཕྱིར་རྡོ་རྗེ་སྡིགས་མཛུབ་བསྒྲེངས༔ རྔམ་སྟབས་དུར་ཁྲོད་ཆས་ལྡན་གར་བསྒྱུར་ཅན༔ དམ་ཚིག་ཡུམ་ཆེན་སྒྲོལ་མ་སྐུ་ལ་འཁྲིལ༔ འཁོར་བ་སྟོངས་ཕྱིར་པད་ཕྲེང་དུང་དམར་འཁྱུད༔ ཞབས་གཉིས་འཁྲིལ་སྦྱོར་འཁོར་ལོ་རྒྱས་ཀྱིས་འདེབས༔ ས་བཅུའི་དབང་ཕྱུག་གཏུམ་ཆེན་གཡུལ་ལས་རྒྱལ༔ ལག་ན་རྡོ་རྗེ་ཡབ་ཡུམ་སྐུ་ལ་བསྟོད༔ ཧཱུྃ༔ རྔ་ཡབ་གླིང་བཞུགས་འགྲོ་མགོན་གུ་རུ་རྗེ༔
གདོང་དམར་སྲིན་པོ་ཐབས་ཀྱིས་ཁ་གནོན་མཛད༔ པདྨ་འབྱུང་གནས་ཡབ་ཡུམ་སྐུ་ལ་བསྟོད༔ བསིལ་བ་ཚལ་དུ་ཡོན་ཏན་དངོས་གྲུབ་བརྙེས༔ ཐེག་ཆེན་ཆོས་སྒྲ་འབྲུག་ལྟར་སྒྲོགས་མཛད་པ༔ པདྨ་སཾ་བྷའི་སྐུ་ལ་ཕྱག་འཚལ་བསྟོད༔ རཱ་ག་ར་ཏིར་མཁྱེན་གཉིས་དངོས་གྲུབ་བརྙེས༔ ཤེས་བྱ་ཀུན་ལ་ཐོགས་མེད་སྤོབས་པ་རྒྱས༔ བློ་ལྡན་མཆོག་སྲེད་སྐུ་ལ་ཕྱག་འཚལ་བསྟོད༔ དགའ་བ་ཚལ་དུ་དབང་སྡུད་དངོས་གྲུབ་བརྙེས༔ མ་སྲིང་རྒྱ་མཚོ་ཐབས་ཀྱིས་རོལ་རྩལ་མཛད༔
པདྨ་རྒྱལ་པོའི་སྐུ་ལ་ཕྱག་འཚལ་བསྟོད༔ སོ་ས་གླིང་དུ་འགྲོ་འདུལ་དངོས་གྲུབ་བརྙེས༔ སྲིད་ཞིའི་རྨོངས་ཚོགས་མ་རིག་རབ་གཞོམ་པ༔ ཉི་མ་འོད་ཟེར་སྐུ་ལ་ཕྱག་འཚལ་བསྟོད༔ ཟ་ཧོར་ཡུལ་དུ་བདུད་འདུལ་དངོས་གྲུབ་བརྙེས༔ ལོག་འདྲེན་བདུད་རིགས་དམ་སྲི་འདུལ་མཛད་པ༔ ཤཱཀྱ་སེངྒེའི་སྐུ་ལ་ཕྱག་འཚལ་བསྟོད༔ མ་གྷར་མུ་སྟེགས་འདུལ་བའི་དངོས་གྲུབ་བརྙེས༔ དམོད་པ་དྲག་སྔགས་གནམ་ལྕགས་ཐོག་མདའ་འཕེན༔ སེངྒེ་སྒྲ་སྒྲོགས་སྐུ་ལ་ཕྱག་འཚལ་བསྟོད༔
སྟག་ཚང་དྲེགས་པ་ཚར་གཅོད་དངོས་གྲུབ་བརྙེས༔ མ་རུངས་ཚར་གཅོད་ཁྲག་འཐུང་ཧེ་རུ་ཀཿ རྡོ་རྗེ་གྲོ་ལོད་སྐུ་ལ་ཕྱག་འཚལ་བསྟོད༔ ཧཱུྃ༔ དུག་ལྔ་འཇོམས་མཛད་དཔའ་བོ་ཆེན་པོ་བཞི༔ རང་འདྲ་མཁའ་འགྲོ་སྡེ་ཡུམ་དང་བཅས༔ བདེ་སྟོང་དབང་སྒྱུར་གཙོ་བོ་ཡབ་ཡུམ་བརྒྱད༔ ཧེ་རུ་ཀ་པ་བརྒྱད་ལ་ཕྱག་འཚལ་བསྟོད༔ ཧཱུྃ༔ ལས་བཞི་མངའ་མཛད་གཏུམ་པའི་གིང་ཆེན་བཞི༔
རང་འདྲ་ཤུགས་འགྲོ་སྡེ་བཞི་ཡུམ་དང་བཅས༔ རྫུ་འཕྲུལ་ཤུགས་འཆང་གིང་ཆེན་ཡབ་ཡུམ་བརྒྱད༔ འཇིགས་བྱེད་འབར་བ་བརྒྱད་ལ་ཕྱག་འཚལ་བསྟོད༔ ཧཱུྃ༔ དཀྱིལ་འཁོར་རྒྱ་མཚོ་མཉེས་པའི་གར་མ་གཟུགས༔ ཕྱག་ན་དབང་པོའི་ཡུལ་འཛིན་མཆོད་སྤྲིན་ཐོགས༔ ཁམས་གཡོ་འཁོར་ལོ་བདེ་སྟོང་ཕྱག་རྒྱ་ཅན༔ བཅུ་དྲུག་རིག་མའི་ཚོགས་ལ་ཕྱག་འཚལ་བསྟོད༔ ཧཱུྃ༔ ཞིང་སྐྱོང་ལངྐ་དབང་ཕྱུག་མ་མོ་དང་༔
གནས་ཉུལ་ལ་སོགས་དཀྱིལ་འཁོར་སྐྱོང་བའི་ཚོགས༔ བཀའ་ཡི་བྱ་ར་ལས་ཀྱི་མཐའ་སྡུད་པ༔ གཏེར་སྲུང་ལ་སོགས་ཡོངས་རྫོགས་བཅས་ལ་བསྟོད༔ ཅེས་བརྗོད་ཅིང་གསོལ་བ་གདབ་པར་བྱའོ། བརྒྱད་པ་བཟླས་པ་སྔགས་ཀྱི་རྣལ་འབྱོར་ལ་འཇུག་པ་ནི། དང་པོ་སྒྲུབ་པའི་སྐབས་ཡིན་ན་ཛཔ྄་ཁང་དབྱེ་དགོས་པས། ཐོག་མར་བདག་མདུན་འཇུག་པ་གཅིག་བསྐྱེད་ནི། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ༔
བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་སིདྡྷི་ཕ་ལ་ཧཱུྃ༔ ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་རྩལ་འབར་གྱི་རྣམ་པར་ལོགས་སུ་ཕྱེས་ཏེ་མདུན་གྱི་ནམ་མཁར་བཞུགས་པར་ བསམ་མོ། ཞེས་སེ་གོལ་གཏོག་ལ་མདུན་རྟེན་དབྱེ་ཞིང་གསལ་བརྟན་དག་གསུམ་གྱི་ཏིང་འཛིན་ལ་བསླབ། གཉིས་པ་ཛཔ྄་ཀྱིས་ཐུགས་དམ་བསྐུལ་བ་ནི། ཧཱུྃ༔ རིག་འཛིན་རྒྱལ་བ་བདེ་གཤེགས་འདུས་པའི་ཚོགས༔ ཡེ་ཤེས་དབྱིངས་ནས་ཐུགས་དམ་རྒྱུད་བསྐུལ་ལ༔ འགྲོ་བའི་དོན་ཕྱིར་ཕྲིན་ལས་གཏེར་ཆེན་གྱི༔
དགོངས་པ་ཀློང་ཡངས་བྱིན་རླབས་ཤུགས་འབྱུང་བས༔ སྒྲུབ་ལ་སྨིན་གྲོལ་གདམས་པ་ཟབ་མོ་མཆོག༔ འབད་མེད་མྱུར་བ་ཉིད་ལ་སྩལ་དུ་གསོལ༔ ཨོཾ་ཨཱཿཧཱུྃ༔ བཛྲ་གུ་རུ་དྷརྨ་ཙིཏྟ་གརྦྷ་ཨཱ་ཡུརྫྙཱ་ན་སྀདྡྷི་ཧཱུྃ༔ གསུམ་པ་ཛཔ྄་དགོངས་གསལ་གདབ་པ་ལ། ཐོག་མར་ཆོས་སྐུའི་ངོ་སྤྲོད་གསལ་གདབ་ནི། ཧཱུྃ༔ རང་རིག་སྣང་བ་མཐའ་ཡས་སྐུ༔ སྨྲ་བརྗོད་བྲལ་བའི་སེམས་ལ་ལྟོས༔
འཁོར་གསུམ་གདོད་ནས་རྣམ་དག་ངང་༔ འཁོར་འདས་དབྱེ་བའི་ས་མཚམས་འདས༔ དྲན་རྫོགས་བླ་མ་ཆོས་ཀྱི་སྐུ༔ ཀ་དག་འོད་གསལ་གཉུག་མའི་གཤིས༔ ཆོས་སྐུ་སྣང་མཐའ་གཞན་ན་མེད༔ མི་རྟོག་ཡེ་ཤེས་ངོ་མཚར་ཆེ༔ ཨོཾ་ཨ་མི་དྷེ་ཝ་ཧྲཱིཿ ཞེས་པའི་སྔགས་ཕྲེང་གང་མང་བཟླས༔ དེ་ནས་སྤྲོ་བསྡུ་བྱ་བ་ནི༔ ཧཱུྃ༔
སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔ བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་ཆོས་སྐུར་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔ ཨོཾ་ཨ་མི་དྷེ་ཝ་ཧྲཱིཿ
དེ་ནས་ལོངས་སྐུའི་ངོ་སྤྲོད་ནི༔ ཧཱུྃ༔ རང་རིག་བླ་མ་རྡོ་རྗེ་འཆང་༔ ཟང་ཐལ་འགགས་མེད་སེམས་ལ་ལྟོས༔ སྨྲ་བརྗོད་བྲལ་ཡང་སྣ་ཚོགས་འཆར༔ རང་བཞིན་ཀློང་ལས་ཐུགས་རྗེའི་རྩལ༔ ཀུན་གྱི་བྱེད་པོ་བདག་མེད་ཉིད༔ གང་ཤར་བླ་མ་ལོངས་སྤྱོད་རྫོགས༔ སྒྲ་གྲགས་འགགས་མེད་སྟོང་པའི་དབྱིངས༔ ལོངས་སྐུ་སྟོན་པ་གཞན་དུ་མེད༔
སྤྲོས་བྲལ་རང་གྲོལ་ངོ་མཚར་ཆེ༔ ཨོཾ་བཛྲ་ས་ཏྭ་ཛྙཱ་ན་དྷ་ར་ཧཱུྃ༔ ཞི་བའི་སྔགས་ཕྲེང་གང་མང་བཟླས༔ ཧཱུྃ༔ སྔགས་ཕྲེང་འོད་ཟེར་ལྔ་ལྡན་ཚུལ༔ སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔ བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔
སྒོམ་པ་སྣང་སྲིད་ལོངས་སྐུ་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔ ཨོཾ་བཛྲ་ས་ཏྭ་ཛྙཱ་ན་དྷ་ར་ཧཱུྃ༔ དེ་ནས་སྤྲུལ་སྐུའི་ངོ་སྤྲོད་ནི༔ ཧཱུྃ༔ རང་རིག་པདྨ་འབྱུང་གནས་སྐུ༔ སྣ་ཚོགས་ཤར་གྲོལ་སེམས་ལ་ལྟོས༔ ཅིར་སྣང་སྒྱུ་མའི་ངང་ཚུལ་ཉིད༔ སྣོད་བཅུད་དཀྱིལ་འཁོར་ལྷ་ཡི་ཞིང་༔
རང་ལུས་དག་ཀྱང་གཞལ་ཡས་ཁང་༔ རྩ་ཁམས་བླ་མ་སྤྲུལ་པའི་སྐུ༔ གཟུགས་རྣམས་དཔའ་བོ་མཁའ་འགྲོའི་ངང་༔ སྤྲུལ་སྐུ་པད་འབྱུང་གཞན་ན་མེད༔ སྤྲུལ་སྐུ་དྲྭ་བ་ངོ་མཚར་ཆེ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ སྔགས་ཕྲེང་གང་མང་བཟླས༔ ཧཱུྃ༔ སྔགས་ཕྲེང་འོད་ཟེར་ལྔ་ལྡན་ཚུལ༔
སྤྲོས་པས་རྒྱལ་བ་མཆོད་ཅིང་དགྱེས༔ བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་མ་སྲིང་དབང་དུ་སྡུད༔ བསྒྲལ་བས་བདག་འཛིན་དབྱིངས་སུ་གཏོར༔ ལྟ་བ་རང་རིག་བླ་མ་ལྷ༔ སྒོམ་པ་སྣང་སྲིད་སྤྲུལ་སྐུ་རོལ༔ སྤྱོད་པ་རེ་དོགས་བླང་དོར་ཟད༔ ཀུན་ཀྱང་འབྲས་བུའི་ངོ་བོར་ལྡན༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔
བཞི་པ་བཟླས་པ་དངོས་ལ་བསྙེན་པ་དང༌། སྒྲུབ་པ་ལས་སྦྱོར་གསུམ་མོ། དང་པོ་བསྙེན་པ་ནི། བདག་ཉིད་གུ་རུ་སྣང་སྲིད་ཟིལ་གནོན་གྱི། ། ཆོས་ཀྱི་འཁོར་ལོར་འོད་ལྔའི་ཐིག་ཀློང་དུ། ། བུདྡྷ་ཐོད་ཕྲེང་སྨུག་ནག་ཞི་མ་ཁྲོ། ། ཅང་ཏེའུ་བྷནྡྷ་འཛིན་པའི་ཐུགས་ཀ་རུ། ། པད་ཉི་ཟླ་སྟེང་རྡོ་རྗེ་རྩེ་ལྔ་པའི། ། ལྟེ་བར་ཧཱུྃ་དམར་མཐའ་བསྐོར་སྔགས་ཀྱི་ཕྲེང༌། ། གཡས་བསྐོར་འོད་ཀྱིས་ཕྱོགས་དུས་རྒྱལ་ཀུན་དང༌། །
ཨོ་རྒྱན་ཆེན་པོའི་ཐུགས་རྒྱུད་རབ་ཏུ་བསྐུལ། ། ཀུན་ཀྱང་གུ་རུ་པདྨའི་སྐུ་གསུང་ཐུགས། ། ཕྱག་རྒྱ་ཡིག་འབྲུ་ཕྱག་མཚན་རྣམ་པ་རུ། ། སྤྱན་དྲངས་མཚོ་ལ་ཁ་ཆར་བབས་པ་བཞིན། ། རྒྱུན་མི་ཆད་པར་ཐིམ་པས་བྱིན་བརླབ་གྱུར། ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཞེས་བསྙེན་པ་ཅི་ནུས་བཟླས། དམིགས་བསལ་བསྙེན་སྒྲུབ་སོ་སོར་དབྱེ་བའི་སྐབས་སྒྲུབ་ཚུལ་དང་དུས་གྲངས་རྟགས་གསུམ་ལ་སྦྱར་བ་སོགས་སྐབས་གཞན་དུ་ཤེས་པར་བྱ་དགོས་སོ། གཉིས་པ་སྒྲུབ་པའི་དམིགས་པ་ནི།
གཙོ་བོའི་ཐུགས་ཀར་ཡེ་ཤེས་སེམས་དཔའ་ཡི། ། ཐུགས་དབུས་ཏིང་འཛིན་སེམས་དཔའ་ཧཱུྃ་གི་མཐར། ། སྔགས་ཕྲེང་འོད་བཅས་འགལ་མེ་ཀླད་སྐོར་ལྟར། བར་མེད་འཕྲོས་པས་མདུན་བསྐྱེད་ལྷ་ཚོགས་བསྐུལ། ། ཀུན་གྱི་ཐུགས་ཀའི་ས་བོན་སྔགས་ཕྲེང་ལས། ། འོད་ཟེར་དཔག་མེད་ནམ་མཁའ་གང་བར་འཕྲོས། ། ཕྱོགས་བཅུའི་རབ་འབྱམས་རྒྱལ་བ་མ་ལུས་མཆོད། ། ཀུན་གྱི་བྱིན་རླབས་གུ་རུ་པདྨ་ཡི། ། གསང་གསུམ་འཁོར་ལོའི་རྣམ་པར་སྤྱན་དྲངས་ཏེ། ། བདག་མདུན་སྒྲུབ་རྫས་ལ་ཐིམ་དངོས་གྲུབ་བསྐྱིལ། །
འགྲོ་དྲུག་སེམས་ཅན་ལ་ཕོག་སྡིག་སྒྲིབ་སྦྱངས། ། དམ་ཅན་སྲུང་མར་ཕོག་པས་དམ་ཚིག་བསྐུལ། ། རྣལ་འབྱོར་མཆེད་ལྕམ་ལ་ཕོག་ཉམས་སྒྲིབ་དག ། མདོར་ན་ཕྱི་ནང་སྣོད་བཅུད་སྣང་གྲགས་སེམས། ། གདོད་ནས་ཡེ་དག་ལྷ་སྔགས་ཆོས་སྐུའི་ངང༌། ། མ་བཅོས་དཀྱིལ་འཁོར་གསུམ་དུ་ངང་གིས་རྫོགས། ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛ་སིདྡྷི་ཕ་ལ་ཧཱུྃ་ཨཱཿ ཞེས་སྒྲུབ་སྔགས་བསྙེན་པའི་བཅུ་ཆ་བཟླ། གསུམ་པ་ལས་སྦྱོར་ནི།
ཐུགས་ཀའི་འོད་ཀྱིས་རིགས་བཞི་ཐོད་ཕྲེང་དང༌། ཁྱད་པར་རྟ་ཕག་ཡབ་ཡུམ་ཐུགས་དམ་བསྐུལ། ། དེ་ཡི་འོད་ལས་ཡེ་ཤེས་འཇིག་རྟེན་གྱི། དཔའ་བོ་མཁའ་འགྲོ་ཀུན་གྱི་སྲོག་སྙིང་བསྐུལ། ། དེ་ལས་སྤྲུལ་དང་ཡང་སྤྲུལ་མཁའ་ཁྱབ་སྤྲོས། ། ནད་གདོན་སྡིག་སྒྲིབ་བ་མོར་ཉི་བཞིན་གཞོམ། ། ཚེ་དཔལ་བསོད་ནམས་ཡར་ངོའི་ཟླ་བཞིན་སྤེལ། ། འཁོར་འདས་མོས་བཞིས་སྣང་བ་དབང་དུ་བསྡུས། ། མ་རུངས་དགྲ་གདོན་ཐལ་བའི་རྡུལ་བཞིན་བརླག ། ཚུར་འདུས་ཐམས་ཅད་ཆོས་དབྱིངས་ཀ་དག་ཀློང༌། །
འཁོར་འདས་མཉམ་ཉིད་རྡོ་རྗེའི་སྲོག་འགྲུབ་གྱུར། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿ སརྦ་སིདྡྷི་ཕ་ལ་ཧཱུྃ༔ དེ་ལྟར་སྒྲུབ་པའི་བཅུ་ཆ་ལས་སྦྱོར་བྱ་བར་གསུངས་སོ། དེ་ཡིས་འཁོར་འདས་ཀྱི་སྟོང་སྲོག་ལ་དབང་ཐོབ་པའི་ཕྲིན་ལས་རབ་འབྱམས་ལ་མངའ་བརྙེས་པར་འགྱུར་བར་གདོན་མི་ཟ་བ་མན་ངག་གི་ཡིག་ཆ་རྣམས་ལས་ཆེས་གསལ་ལོ། དེ་ལྟར་དམིགས་པ་དང་ལྡན་པའི་ངང་བསྙེན་སྒྲུབ་ལས་གསུམ་ཅི་འགྲུབ་བཟླས་པའི་མཐར་དབྱངས་གསལ་ཡིག་བརྒྱ་རྟེན་འབྲེལ་སྙིང་པོ་བཅས་ཀྱི་མཐར། མཆོད་བསྟོད་དམ་བསྡུ་ན་སྟོང་ཚིག་འབུལ་བ་ནི། ཡེ་ཤེས་ལྷ་ཚོགས་སྤྱན་འདྲེན་གཤེགས། ། ཕྱི་ནང་གསང་བའི་མཆོད་པ་འབུལ། ། སྐུ་གསུང་ཐུགས་ཡོན་ཕྲིན་ལས་བསྟོད། །
བག་མེད་འགལ་འཁྲུལ་ཉམས་ཆགས་བཤགས། ། མཆོག་དང་ཐུན་མོང་དངོས་གྲུབ་སྩོལ། མ་ཧཱ་སརྦ་པཉྩ་ཨ་མྲྀ་ཏ་ཁཱ་ཧི། གཤམ་དུ་ཐུན་གཏོར་འབུལ་བ་ནི། ཧཱུྃ༔ རྩ་གསུམ་ཀུན་འདུས་བདེ་གཤེགས་དཀྱིལ་འཁོར་དུ༔ ཕྱི་ནང་གསང་བའི་བླ་མེད་མཆོད་གཏོར་འབུལ༔ དེང་འདིར་བྱིན་རླབས་ཐུགས་དམ་རྒྱུད་བསྐུལ་ནས༔ སྒྲུབ་ལ་དབང་བཞི་མཆོག་ཐུན་སྩལ་དུ་གསོལ༔ ཨོཾ་ཨཱཿཧཱུྃ༔
བླ་མ་ཡི་དམ་མཁའ་འགྲོ་ཆོས་སྐྱོང་ནོར་ལྷ་གཏེར་བདག་ལ་སོགས་པ་རྣམས་ཀྱི་ཞལ་དུ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་ཐུན་གཏོར་འབུལ། དེ་དག་གིས་སྟོད་ལས་བྱང་བུ་ཁྲིགས་སུ་བསྡེབས་པ་རེ་ཞིག་གྲུབ་བོ། སྐབས་འདིར་བསྙེན་རྐྱང་ལྟ་བུར་ཡིན་ཚེ་རྗེས་ཆོག་ལ་འཇུག་པས་ཆོག་གོ ། རིམ་པ་གཉིས་པ་སྨད་ལས་ཚོགས་མཆོད་ཀྱི་བྱ་བ་ལ་འཇུག་པར་མོས་ན། ཐོག་མར་ཆོས་སྐྱོང་སྡེ་ལྔ་སོགས་རང་ལུགས་གསོལ་ཁ་རྒྱས་བསྡུས་གང་རུང་སྔོན་དུ་སོང་ནས། ན་རཀ་བཤགས་སྐོང་སོགས་རྒྱས་བསྡུས་ཅི་རིགས་སྔོན་དུ་འདོན་སྲོལ་སྔ་འགྱུར་སྤྱི་ཆོས་ལྟར་གྲུབ་ན་ལེགས་པའི་ཡན་ལག་ཡིན་ལ་མ་བྱས་ཀྱང་མི་འགལ་ལོ། དང་པོ་ཐབས་ཤེས་ཀྱི་རྫས་ཕུན་སུམ་ཚོགས་པ་འདུ་བྱས་ལ། ཚོགས་ཕུད་རིམ་པ་གསུམ་དུ་སྤྲོས་ནས། ཐོག་མར་རིག་འཛིན་སྲོག་སྒྲུབ་ཚིག་ལྷུག་བཏང༌།
དེ་ནས་ལས་རྡོར་གྱིས་ཚོགས་ཞུས་སྔོན་དུ་འགྲོ་བས། ཚོགས་མཆོད་དངོས་ལ། དང་པོ་བྱིན་གྱིས་བརླབ་པ་ནི། ཐོག་མར་ཆུ་གཙང་གིས་བྲན་ཞིང༌། ཨོཾ་ཨཱཿཧཱུྃ༔ གིས་བདུད་རྩི་བྱིན་གྱིས་བརླབ། ཧཱུྃ༔ ཆོས་རྣམས་མི་དམིགས་སྤྲོས་དང་བྲལ༔ རང་བྱུང་གདོད་ནས་མཁའ་ལྟར་ཁྱབ༔ འཁོར་འདས་རོ་གཅིག་ལྟ་བའི་ཀློང་༔
གཉིས་མེད་ཡེ་ཤེས་ཆེན་པོར་བསྐྱེད༔ གཉིས་འཛིན་བག་ཆགས་ཀ་ནས་དག༔ ཨོཾ་དྷརྨ་ཤཱུ་ནྱ་ཏ་ཛྙཱ་ན་ས་མ་ཡེ་ཨཱཿཧཱུྃ༔ ཧཱུྃ༔ བདག་ཉིད་པདྨ་འོད་འབར་ཐུགས་ཀ་ནས༔ དུག་གསུམ་སྦྱང་ཕྱིར་ཡིག་འབྲུ་རྃ་ཡྃ་ཁྃ༔ འོད་འཕྲོས་ཚོགས་ལ་ཕོག་པས་ཉེས་སྐྱོན་གཏོར༔ བག་ཆགས་རྣམ་རྟོག་མི་དམིགས་སྒྱུ་མར་སྦྱངས༔ རྃ་ཡྃ་ཁྃ༔ ལན་གསུམ་གྱིས་བྱིན་གྱིས་བརླབ།
ཧཱུྃ༔ བྱིན་གྱིས་རློབ་པའི་ཡིག་འབྲུ་ཨོཾ་ཨཱཿཧཱུྃ༔ འདོད་ཡོན་ཚོགས་ལ་ཕོག་པས་དཔག་མེད་སྦྱངས༔ རྩ་གསུམ་བདེ་གཤེགས་མཉེས་པའི་མཆོད་སྤྲིན་ཚོགས༔ རྨད་བྱུང་ནམ་མཁའི་མཐའ་ལས་ཁྱབ་པར་སྤེལ༔ ཨོཾ་ཨཱཿཧཱུྃ༔ ག་ཎ་ཙཀྲ་སརྦ་མ་ཧཱ་མེ་གྷ་སྥ་ར་ཎ་ཨོཾ་ཨཱཿཧཱུྃ༔ ཞེས་པའི་སྙིང་པོས་ལན་གསུམ་གྱིས་སྤེལ། གཉིས་པ་ཚོགས་ལ་སྤྱན་འདྲེན་པ་ནི། ཧཱུྃ༔
ལྷུན་གྲུབ་རབ་འབྱམས་སྟུག་པོ་བཀོད་ཞིང་ནས༔ བླ་མ་བདེར་འདུས་ཆོས་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ བདེ་ཆེན་མཁའ་དབྱིངས་ཁྱབ་བརྡལ་ཕོ་བྲང་ནས༔ བླ་མ་བདེར་འདུས་ལོངས་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཟང་ཐལ་ལྷན་སྐྱེས་གཉུག་མའི་ཕོ་བྲང་ནས༔ བླ་མ་བདེར་འདུས་སྤྲུལ་སྐུ་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རྔ་ཡབ་པདྨ་འོད་ཀྱི་ཕོ་བྲང་ནས༔
ཨོ་རྒྱན་དཔའ་བོ་མཁའ་འགྲོ་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ བདེ་ཆེན་ནམ་མཁའ་འཕྲུལ་གྱི་གདེངས་ཀ་ནས༔ ཆོས་སྲུང་བསྟན་པའི་བྱ་ར་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ རབ་འཇིགས་ས་གསུམ་གཡོ་བའི་དུར་ཁྲོད་ནས༔ བསྟན་སྲུང་ལས་མཁན་མྱུར་མགྱོགས་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཧཱུྃ༔ ཆོས་སྐུ་རྒྱ་མཚོ་ཀ་དག་སངས་སེ་སང་༔
ལོངས་སྐུ་རྒྱ་མཚོ་རང་མདངས་ཏ་ལ་ལ༔ སྤྲུལ་སྐུ་རྒྱ་མཚོ་འཇའ་ཚོན་སྤུངས་སེ་སྤུང་༔ རྩ་བརྒྱུད་བླ་མ་བྱིན་རླབས་ཐིབས་སེ་ཐིབ༔ ཡི་དམ་ལྷ་ཚོགས་ཧཱུྃ་སྒྲ་འུ་རུ་རུ༔ མ་སྲིང་མཁའ་འགྲོའྀ་བརྡ་སྐད་དི་རི་རི༔ དཔའ་བོ་རྒྱ་མཚོས་གར་བྱེད་ཤིགས་སེ་ཤིག༔ དཔའ་མོ་རྒྱ་མཚོས་གླུ་ལེན་ཀྱུ་རུ་རུ༔ གིང་ཆེན་ཕོ་མོས་གར་སྟབས་ཁྲིགས་སེ་ཁྲིག༔ ཆོས་སྐྱོང་རྒྱ་མཚོ་ལས་བྱེད་ཤ་ར་ར༔ ནོར་ལྷ་དབང་སྡུད་ལོངས་སྤྱོད་ཆི་ལི་ལི༔
གཏེར་སྲུང་གཉེར་གཏད་བྱ་ར་ལྷངས་སེ་ལྷང་༔ ཚོགས་གསོག་རྒྱ་མཚོའི་བཅུད་གཡོ་མེ་རེ་རེ༔ གནས་ཁང་བྱིན་འབེབས་གར་མོ་ཀྱི་ལི་ལི༔ འདིར་ཚོགས་ཕོ་མོ་དགའ་བྲོ་ཡ་ལ་ལ༔ གནས་འདིར་གཤེགས་ལ་དབང་བསྐུར་བྱིན་ཆེན་ཕོབ༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ གསུམ་པ་ཚོགས་མཆོད་པ་ནི། ཧཱུྃ༔ བླ་མ་ཡི་དམ་མཁའ་འགྲོ་དང་༔
དམ་ཅན་ཆོས་སྲུང་ནོར་གྱི་བདག༔ གཏེར་བདག་གཉན་པོ་སྐྱོང་ལ་སོགས༔ རིག་འཛིན་བདེར་འདུས་དཀྱིལ་འཁོར་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བླ་མེད་བདུད་རྩིའྀ་མཆོད་པ་འབུལ༔ ཕྱི་ནང་གསང་བའི་མཆོད་པ་འབུལ༔ སྣ་ཚོགས་སྤྱན་གཟིགས་མཆོད་པ་འབུལ༔ མཐུན་རྫས་བརྩེ་བས་བཞཻེས་སུ་གསོལ༔ ཨོཾ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔
ཚོགས་ཕུད་དཀྱིལ་འཁོར་གྱི་མདུན་དུ་ཕུལ། གཏོར་བསྔོས་མཐར་དབྱུང༌། བཞི་པ་བསྐང་བ་ལ་འཇུག་པ་ནི། ཐོག་མར་བསྐང་གསོལ་འདོད་རྒུ་མཆོག་སྦྱིན་བཤགས་པའི་བར་བཏང༌། དེ་ནས་བསྐང་བ་བསྡུས་པ་ནི། ཧཱུྃ༔ ཕྱི་མཆོད་མཛེས་པའི་ལྷ་མོ་སྣ་ཚོགས་དང་༔ ནང་མཆོད་ཤ་ལྔ་བདུད་རྩི་ཨ་མྲྀ་ཏ༔ གསང་མཆོད་བདེ་སྟོང་ཆགས་མེད་ཡེ་ཤེས་རྫས༔ སྨན་གཏོར་རཀྟ་སྦྱོར་སྒྲོལ་དབང་པོ་ལྔ༔
སྤྱན་གཟིགས་དཀོར་ཆ་ཡིད་འོང་མཉེས་པའི་བརྟེན༔ རོལ་མོ་སྒྲ་སྙན་གདངས་དབྱངས་དགྱེས་པའི་གླུ༔ ཀུན་ནས་མ་ཚང་མེད་པའི་མཆོད་སྤྲིན་འདི༔ བླ་མ་རིག་འཛིན་བདེ་གཤེགས་འདུས་པའི་ཚོགས༔ རྩ་གསུམ་རྒྱལ་བའི་དཀྱིལ་འཁོར་ཐུགས་དམ་བསྐང་༔ ཉམས་ཆག་བསྐངས་ཤིང་བར་ཆད་སེལ་གྱུར་ན༔ མཆོག་ཐུན་འབད་མེད་ལྷུན་གྲུབ་སྩལ་དུ་གསོལ༔ ཞེས་ཐུགས་དམ་བསྐངས། ལྔ་པ་བཤགས་པ་ནི། སྐོང་བཤགས་རྒྱས་པར་སྤྲོ་སྐབས།
ཧོཿ འོག་མིན་ཆོས་ཀྱི་དབྱིངས་ཀྱི?སོགས་བཤགས་པའང་འདིར་བྱ། ཧཱུྃ༔ རྩ་གསུམ་ཀུན་འདུས་ལྷ་ཚོགས་དགོངས་སུ་གསོལ༔ བདག་ཅག་དཀྱིལ་འཁོར་ཟབ་མོའི་སྒོར་ཞུགས་ནས༔ བག་མེད་དབང་གྱུར་དམ་འགལ་ཅི་མཆིས་པ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཨོཾ་གུ་རུ་ས་ཏྭ་ས་མ་ཡ༔ མ་ནུ་པཱ་ལ་ཡ༔ གུ་རུ་ས་ཏྭ་ཏྭེ་ནོ་པ༔
སོགས་ཡིག་རྒྱ་བརྗོད། དྲུག་པ་བསྒྲལ་བ་ནི་ཚོགས་ཐ་མའི་དམིགས་རྟེན་མདུན་དུ་བཀོད་ཅིང་རཀྟས་བྲན་ལ་དགུག་པ་ནི། ཧཱུྃ༔ རིག་འཛིན་རྩ་གསུམ་བདེ་གཤེགས་འདུས་པའི་ལྷ༔ དཀྱིལ་འཁོར་སྐྱོང་སོགས་སྲུང་མ་འཁོར་བཅས་ཀྱི༔ བདེན་པ་ཆེན་པོའི་མཐུ་སྟོབས་ནུས་པ་ཡིས༔ བླ་མའི་སྐུ་དགྲ་སངས་རྒྱས་བསྟན་པའི་དགྲ༔ རྣལ་འབྱོར་སྒོས་དགྲ་སེམས་ཅན་ཡོངས་ལ་འཚེ༔ མ་ཉེས་ལོག་པར་ལྟ་བའི་དགྲ་བགེགས་ཀྱི༔ བླ་ཚེ་རྣམ་ཤེས་སྲོག་དབུགས་དབང་ཐང་བཅས༔
སྟེང་འོག་ཕྱོགས་བཅུའི་བར་མཚམས་གར་གནས་ཀྱང་༔ སྙིང་ནས་ཟུངས་ཤིག་མ་མོ་ཟ་བྱེད་མ༔ སྐེ་ནས་ཟུངས་ཤིག་མ་མོ་གསོད་བྱེད་མ༔ ཡན་ལག་སྡོམས་ཤིག་མ་མོ་ཤ་ཟ་མ༔ མྱོས་པར་གྱིས་ཤིག་མ་མོ་སྲོག་བདག་མ༔ ལྷ་དང་ཕྱེས་ཤིག་མ་མོ་ཟངས་གྲི་མ༔ བདུད་དང་སྤྲོད་ཅིག་མ་མོ་སྤུ་གྲི་མ༔ དབྱེར་མེད་གཏུབས་ཤིག་མ་མོ་སྲིད་བདག་མ༔ དུས་ལ་བབ་བོ་ཕོ་ཉ་མཐུ་མ་ཆུང་༔ དམིགས་པའི་དམ་ཉམས་དགྲ་བགེགས་ཤོར་ར་རེ༔
རང་དབང་མེད་པར་མྱུར་དུ་ཁུག་ལ་ཤོག༔ ཨོཾ་མ་ཏྲི་མ་ཏྲི་རེ་མ་ཏི་རཀྨོ་ཨ་ཏྲི་ཡ་དགྲ་བགེགས་ཨ་ཀརྵ་ཡ་ཛ་ཛཿ བདུན་པ་ཕུར་བུ་ཐོགས་ལ། ཧཱུྃ༔ དཔལ་ཆེན་སྲས་མཆོག་བཛྲ་ཀཱི་ལ་ཡ༔ རྒྱ་མདུད་སྟེང་ནས་འབྲུག་སྟོང་དི་རི་རི༔ འཆང་བཟུང་ངོས་ནས་གློག་དམར་ཁྱུགས་སེ་ཁྱུག༔ ཆུ་སྲིན་ཁ་ནས་སེར་བ་ཧྲི་ལི་ལི༔ ཟུར་གསུམ་རྔམ་ལ་ཐོག་རྒོད་ཤ་ར་ར༔ འདྲིལ་ཞིང་འདེབས་པའི་ཤན་པ་ཕུར་བུ་ཁྱོད༔
དགྲ་བགེགས་གདུག་པའི་སྙིང་ལ་མཱ་ར་ཡ༔ བརླག་ཅིང་བཅོམ་ནས་མིང་ཡང་མེད་པར་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིགྣན་བཾ་ཧཱུྃ་ཕཊ྄ཿ རུ་ཏྲ་ཤག་ཐུཾ་ནྲྀ་ཏྲི་ཡ་མ་ཧ་རི་ཁ་དགྲ་བགེགས་ཀྱི་སྲོག་ལ་གཟེར་ཐུཾ་བི་ཤྭ་ཙཀྲ་ཧ་ལ་ཧ་ལ་ཧཱུྃ་ཕཊ྄ཿ ཚེ་ཁྲུས་ལུང་གསུམ་གྱི་དགོངས་པ་ལྡན་པས་བསྒྲལ་ཞིང་གཏུབ་པར་བྱའོ། བརྒྱད་པ་ཞལ་དུ་བསྟབ་པ་ནི་བདུད་རྩིས་བྲན་ལ། ཧཱུྃ༔ བདེ་གཤེགས་ཀུན་འདུས་རྩ་གསུམ་དཀྱིལ་འཁོར་ལྷ༔ ཡེ་ཤེས་སྤྱན་ལྡན་འཁོར་དང་བཅས་པ་ཡི༔ གནམ་ས་རི་རབ་ཁྱོན་ལྟར་ཞལ་ཕྱེས་ལ༔
དགྲ་བགེགས་དོན་སྙིང་ཤ་ཁྲག་བཞེས་སུ་གསོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁ་ཁ་ཁཱ་ཧི༔ ཞེས་དཀྱིལ་འཁོར་དུ་འབུལ། དགུ་པ་ཚོགས་ལ་རོལ་བ་ནི་རྡོ་རྗེའི་གླུ་གར་སོགས་ཀྱང་བྱ། ལས་རྡོར་གྱིས་ཚོགས་རྫས་ཐབས་ཤེས་མ་ནོར་བར་ཐོགས་ལ་ཚོགས་ཞུས་ནི། རྡོ་རྗེ་སློབ་དཔོན་དགོངས་སུ་གསོལ༔ བླ་མེད་དཀྱིལ་འཁོར་རྫས་ཆེན་གྱི༔ དངོས་གྲུབ་རྨད་བྱུང་རོ་བརྒྱའི་ཟས༔ དེང་འདིར་སྐལ་ལྡན་རྣམས་ལ་སྩོལ༔
ཅེས་ཞུས་པའི་ལན་དུ་སློབ་དཔོན་གྱིས་ཕྱག་རྒྱ་དང་བཅས་བླངས་ནས། ཧོཿ འདི་ནི་ལེགས་འོང་ཡ་མཚན་ལྡན༔ འཁོར་འདས་རོ་གཅིག་བླང་དོར་བྲལ༔ གཙང་རྨེ་གཟུང་འཛིན་གདོད་ནས་དག༔ དགེ་བས་དེ་བཞིན་ཨ་ལ་ལ་ཧོཿ ཨེ་མ་ཧོཿ འདུས་པ་ཀུན་ལ་བཀྱེ་ཞིང་རོལ་བར་བྱའོ། བཅུ་པ་ལྷག་མ་གཏོང་བ་ནི་དེ་ཚེ་ལས་རྡོར་པས་ལྷག་མ་གྲལ་མཐར་བཀོད་ནས་ཕྱག་སྔོན་དུ་སོང་བས་ལྷག་གཏོར་བྱིན་གྱིས་བརླབ་པ་ལ་ཐུགས་གཏད་པར་ཞུ་ཞེས་གསོལ་བ་དང༌། འདུས་པ་བྱིངས་ནས།
ཨོཾ་ཨ་ཀཱ་རོ ས་སྔགས་དང༌། ལྷག་མ་དམ་རྫས་འདོད་ཡོན་གྱི་ཕུང་པོ་ཟད་མི་ཤེས་པར་ནམ་མཁའི་ཁམས་གང་བར་གྱུར། ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཛཿ ཞེས་སློབ་དཔོན་ནས་མཁའ་ལྡིང་གི་རྒྱ་བཅས་ཞལ་ཆབ་ཀྱི་བདུད་རྩིས་བྲན་ལ་ལྷག་མ་བསྔོ་བ་ནི། ཧཱུྃ༔ དང་པོ་ཕུད་ཀྱི་མཆོད་པ་ནི༔ བླ་མ་རིག་འཛིན་དགྱེས་པའི་རྟགས༔ བར་དུ་བསྐང་ཞིང་བཤགས་པ་ནི༔ ཡི་དམ་མཁའ་འགྲོ་མཐུན་པའི་རྫས༔ ཐ་མ་འགུགས་ཤིང་བསྒྲལ་བ་ནི༔
ཆོས་སྐྱོང་དམ་ཅན་རྦད་པའི་རྟགས༔ དབྱེར་མེད་ཚོགས་ལ་རོལ་བ་ནི༔ ནོར་ལྷ་གཏེར་བདག་དངོས་གྲུབ་བརྡ༔ ཀུན་ནས་ལྷག་མ་སྡུད་པ་ནི༔ ལངྐ་གནས་ཉུལ་དགྱེས་པར་མཚོན༔ དཀྱིལ་འཁོར་མཐའ་ལ་བཞག་པ་ནི༔ བཀའ་བཞིན་བསྟན་པ་སྲུང་བར་སྩོལ༔ ལྷག་མ་ཁ་ཆུས་བྲན་པ་ནི༔ འདའ་ཀ་དམ་ཚིག་གཅིག་པར་སྟོན༔ ཧཱུྃ༔
བདེ་གཤེགས་རིག་འཛིན་རྩ་གསུམ་འདུས་པ་ཡི༔ དཀྱིལ་འཁོར་གསང་བའི་ལྷ་ཚོགས་བསྟན་སྲུང་ནི༔ མཚན་མོ་སྒྲ་སྒྲོགས་མ་མོ་བྱེ་བ་འབུམ༔ སྲོད་ལ་རབ་རྒྱུ་སྣ་ཚོགས་ཆོ་འཕྲུལ་སྟོན༔ སྨག་རུམ་གསེབ་ནས་མི་སྡུག་བཤུགས་རིང་འཐེན༔ ལ་ལས་རྒྱན་མཛེས་སྤྲས་ནས་མཁའ་ལ་ལྡིང་༔ ལ་ལས་འདབ་ཆགས་བཞོན་ནས་བར་སྣང་ཁེང་༔ ལ་ལས་སྡེར་ཆགས་བཞོན་ནས་ས་གཞི་ཉུལ༔ ལ་ལས་གཅེར་མོ་དུར་ཁྲོད་བཾ་རོ་ཁུར༔ ལ་ལས་གཡང་གཞི་གྱོན་ཅིང་བྷནྡྷ་ཐོགས༔
ལ་ལས་ནང་རོལ་འདྲེན་ཞིང་རྒྱུ་མ་ཟ༔ ལ་ལས་སྲོད་འཕྲོས་དྲོད་ཉུལ་ལམ་ལམ་འགྱུ༔ དོན་ལ་ཐམས་ཅད་རྣལ་འབྱོར་མ་སྲིང་སྟེ༔ བྱེ་བྲག་སོ་སོར་སྣང་ངོར་སྒྱུ་མའི་གར༔ མི་བཟད་གར་སྒྱུར་བསྟན་པའི་བྱ་ར་ཚོགས༔ བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ རྒྱུད་སྲུང་སྒྲུབ་པའི་སྡོང་གྲོགས་མ་གཡེལ་ཞིང་༔ མ་རུངས་གདུག་པའི་ཚོགས་རྣམས་ཚར་བཅད་ནས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
མ་མ་ཏྲི་ཧྲིཾ་ཧྲིཾ་མུ་ཁ་ལེ་ས་མ་ཡ་མཎྜལ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔
སྨོན་ལམ་ནི། རིག་འཛིན་བླ་མའི་དཀྱིལ་འཁོར་དུ། ། ཚོགས་ཀྱི་འཁོར་ལོ་བསྐོར་བ་ཡིས། ། བདག་གཞན་འགྲོ་བ་མ་ལུས་པ། ། དཀྱིལ་འཁོར་གཅིག་ཏུ་འགྲུབ་པར་ཤོག ། ཅེས་དང་གཏོར་འགུགས་ནི། ན་མོ། དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་སྡང་དགྲ་གནོད་བྱེད་གདུག་པ་ཅན་ཐམས་ཅད་དྲག་པོ་དམར་གྱི་གཏོར་མ་འདི་ལ་ཁུག་ཅིག ། ཛཿཧཱུྃ་བཾ་ཧོཿ
བཅུ་གཅིག་པ་ཐུགས་དམ་བསྐུལ་བ་ནི། ཧཱུྃ༔ རྣམ་དག་ཡེ་ཤེས་དབྱིངས་ཀྱི་ཕོ་བྲང་ནས༔ རིག་འཛིན་ཀུན་གྱི་འདུས་གཟུགས་པདྨ་འབྱུང་༔ རྩ་གསུམ་ལྷ་ཚོགས་བདེ་གཤེགས་དཀྱིལ་འཁོར་རྣམས༔ ཐུགས་རྗེའི་ཀློང་ནས་སྒྱུ་མའི་སྐུར་བཞེངས་ཤིག༔ དེང་འདིར་འགྲོ་ལ་བརྩེ་ཆེན་གཟིགས་པར་བསྐུལ༔ དེང་སང་ཡང་མཐའ་སྙིགས་མ་ལྔ་བརྒྱའི་དུས༔ སེམས་ཅན་དམུ་རྒོད་ཁྲོ་གཏུམ་འགོང་པོའི་ཚོགས༔ རྣམ་སྨིན་བག་ཆགས་བརྩེགས་པའི་ངན་གོམས་ཀྱིས༔
ཅི་བྱེད་རྒྱུ་འབྲས་ཁྱད་གསོད་བརྩོན་ལགས་པས༔ འཆི་འཕོ་ལྟུང་བར་ཐུགས་རྗེའི་རྩལ་ཕྱུངས་ལ༔ སྲིད་པའི་རྒྱ་མཚོ་སྐེམ་པའི་དུས་ལ་བབ༔ སྡུག་བསྔལ་བཙོན་ར་བཤིག་པའི་དུས་ལ་བབ༔ རྣམ་སྨིན་འཁྲུལ་སྒོ་གཅོད་པའི་དུས་ལ་བབ༔ དེང་ནས་སྡུག་བསྔལ་རྒྱ་མཚོ་སྐེམས་པར་མཛོད༔ ཧཱུྃ༔ བསྐུལ་ལོ་བཞེངས་ཤིག་རྒྱལ་བ་ཐུགས་རྗེ་ཅན༔ རྩ་གསུམ་བདེར་འདུས་ལྷ་ཚོགས་མཐུ་མ་ཆུང་༔ ཤ་ཁྲག་དམར་གྱི་གཏོར་མ་འདི་བཞེས་ལ༔
ཁྱད་དུ་དམོད་དེ་ཕྲིན་ལས་བཅོལ་བ་ནི༔ དེང་སང་སྙིགས་མ་ཡང་མཐའ་འདུལ་དཀའི་དུས༔ མ་རུངས་སྡིག་ཏོ་བདུད་ཀྱི་སྡེ་ཚོགས་ཀྱིས༔ གསང་སྔགས་བསྟན་པ་གཉན་ལ་དགྲ་དར་བས༔ མཐུ་ཆེན་ཁྱོད་ཀྱི་མངོན་སྤྱོད་དུས་ལ་བབ༔ བར་གཅོད་བརྩམས་པའི་ལོག་འདྲེན་འདི་དག་ཀུན༔ རྡོ་རྗེ་བཀའ་ཡིས་ཆད་པས་རབ་བརྡེགས་ནས༔ བཅོམ་ཞིང་བརླགས་ཏེ་མིང་ཡང་མེད་པར་མཛོད༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཆོས་སྐྱོང་གི་གཏོར་འབུལ་ཉུང་བསྡུས་མཐར་རིག་འཛིན་བརྒྱུད་པས་གཏོར་མ་འབུལ།
བཅུ་གཉིས་པ་ཆད་མདོ་བཏང་བ་ནི། ཧཱུྃ༔ སྔོན་ཚེ་འོག་མིན་བཀོད་པ་རབ་རྫོགས་ནས༔ ཞིང་ཁམས་ཕོ་བྲང་འཐུག་པོ་བཀོད་པ་རུ༔ ཐོག་མའི་མགོན་པོ་སྣང་བ་མཐའ་ཡས་དང་༔ རིགས་ཀྱི་ཡུམ་ཆེན་རྡོ་རྗེ་རྣལ་འབྱོར་གཉིས༔ ཀ་དག་དང་པོའི་དཀྱིལ་འཁོར་ཞལ་ཕྱེས་ཚེ༔ རིགས་ལྔའི་སངས་རྒྱས་ལོངས་སྤྱོད་རྫོགས་པ་རུ༔ སྤྲུལ་སྐུ་སྒྱུ་མའི་རང་གཟུགས་བསྟན་ནས་ཀྱང་༔ སྐྱེ་འགག་གནས་གསུམ་དངོས་བློ་བྲལ་བ་བཞིན༔
གང་ཤར་བདེ་སྟོང་གཏོར་མ་འདི་བཞེས་ལ༔ སྣ་ཚོགས་བདག་མེད་རྟོགས་པའི་ཕྲིན་ལས་མཛོད༔ ཧཱུྃ༔ དེ་འོག་གསང་སྒྲོམ་མེ་རི་འབར་བ་ཡི༔ མ་ལ་ཡ་ཞེས་ཙིཏྟའི་ཕོ་བྲང་ནས༔ རྡོ་རྗེ་འཆང་དབང་དགའ་རབ་རྡོ་རྗེ་དང་༔ དབྱིངས་ཀྱི་ཡུམ་ཆེན་སྙེམས་མ་ཀུན་གསལ་གཉིས༔ རྩལ་སྣང་བརྡ་བཞིའི་དཀྱིལ་འཁོར་ཞལ་ཕྱེས་ཚེ༔ མ་སྲིང་ཌཱཀྐི་དབང་ཕྱུག་རྒྱ་མཚོ་ཡིས༔ སོ་སོའི་གཟུགས་མཆོག་དམ་པ་བསྟན་ནས་ཀྱང་༔
བསྟན་སྲུང་ཕྲིན་ལས་བཅོལ་བར་ཁས་བླངས་བཞིན༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དངོས་གྲུབ་མཆོག་སྩོལ་བསྟན་པའི་བྱ་ར་མཛོད༔ ཧཱུྃ༔ དེ་འོག་བོད་ཡུལ་དབུས་ཀྱི་བསམ་ཡས་ནས༔ བྲག་དམར་མཆིམས་ཕུ་དཔལ་གྱི་ཀེའུ་ཚང་དུ༔ རིག་འཛིན་ཆེན་པོ་པདྨ་འབྱུང་གནས་དང་༔ དབྱིངས་ཀྱི་ཡུམ་ཆེན་མཁའ་འགྲོ་མཚོ་རྒྱལ་གཉིས༔ བདེར་འདུས་སྲོག་སྒྲུབ་དཀྱིལ་འཁོར་ཞལ་ཕྱེས་ཚེ༔ ལོ་ཙཱའི་དྭངས་མ་སངས་རྒྱས་ཡེ་ཤེས་ལ༔
ལུང་བསྟན་བཀའ་གཏད་ཁ་བྱང་ཕོག་པའི་ཚེ༔ རྒྱལ་པོ་ལ་སོགས་དྲེགས་ཆེན་བཅོ་བརྒྱད་ཀྱིས༔ སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བཀའ་ཡི་བསྟན་པ་བསྲུང་ཕྱིར་ཁས་བླངས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མཛད་དུ་གསོལ༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་རུ༔ བྲག་དམར་མཆིམས་ཕུ་དཔལ་གྱི་གནས་མཆོག་ཏུ༔ རྩ་གསུམ་གླིང་པ་ཆོས་ཀྱི་རྒྱ་མཚོ་ཡིས༔
བདེར་འདུས་ཟིལ་གནོན་ཐུགས་སྒྲུབ་གདན་དྲངས་ཚེ༔ སྔགས་བདག་མ་མོ་ཨེ་ཀ་ཛཱ་ཊི་ཡིས༔ དངོས་སུ་གཟུགས་བསྟན་གཏེར་སྒྲོམ་ཕུལ་བའི་ཚེ༔ ཟབ་ཆོས་རྒྱས་པའི་གྲོགས་མོར་ཁས་བླངས་བཞིན༔ དགྲ་ཤ་ཁྲག་གི་མཆོད་པ་འདི་བཞེས་ལ༔ དུས་དྲུག་མ་གཡེལ་བྱ་ར་མཛད་དུ་གསོལ༔ ཨོཾ་སརྦ་ཌཱཀྐི་ནཱི་དྷརྨ་པཱ་ལ་མ་ཏྲི་ཨེ་ཀ་ཛཱ་ཊི་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཅུ་གསུམ་པ་བརྟན་མ་སྐྱོང་བ་ནི། ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་མ༔
བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདག་ཉིད་ཆེན་མོ་རྡོ་རྗེ་ཀུན་གྲགས་མ༔ དཔལ་ལྡན་ཧ་རི་རྡོ་རྗེ་ཡ་མ་སྐྱོང་༔ གངས་དཀར་ཤ་མེད་རྡོ་རྗེ་ཀུན་ཏུ་བཟང་༔ འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ གསེར་ཆེན་མཁའ་ལྡིང་རྡོ་རྗེ་ཀླུ་མོ་དང་༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔
བཙན་ལ་རོལ་པའི་རྡོ་རྗེ་སྨན་གཅིག་མ༔ མོ་བཙུན་ཨུག་ཆོས་རྡོ་རྗེ་གཡར་མོ་བསིལ༔ གཡུ་ཡི་དྲིལ་བུ་རྡོ་རྗེ་སི་ལེ་མ༔ མ་སྲིང་བོད་སྐྱོང་ཆེན་མོ་བཅུ་གཉིས་ནི༔ སོ་སོའི་བྲན་གཡོག་ཡང་འཁོར་གཡོག་དང་བཅས༔ ལྷབ་ལྷུབ་མཛེས་པའི་ན་བཟའ་སྐུ་ལ་གསོལ༔ སྣ་ཚོགས་རྒྱན་ཆ་མང་པོ་ཁྲོ་ལོ་ལོ༔ གཡེར་ཁ་རོལ་མོ་སིལ་སྙན་སི་ལི་ལི༔ གླུ་ལེན་བྲོ་རྡུང་གར་རྩེད་ཁྱུགས་སེ་ཁྱུག༔ དམ་རྫས་བརྒྱན་པའི་གཏོར་མ་འདི་བཞེས་ལ༔
གསང་སྔགས་བསྟན་པའི་བྱ་ར་མེལ་ཚེ་མཛོད༔ ཨོཾ་པྲ་མོ་ལི་ཙ་ཏུར་ཡཀྴ་ལི་ཙ་ཏུར་མ་ཏྲི་ལི་ཙ་ཏུར་ཡ་སརྦ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ གཏོར་གཞོང་ཁ་སྦུབ་ལ་འགུགས་པ་ནི། ན་མོ་དཀོན་མཆོག་གསུམ་དང་རྩ་བ་གསུམ་གྱི་བདེན་པའི་སྟོབས་ཀྱིས་གནོད་བྱེད་སྡང་དགྲ་གདུག་པ་ཅན་ཐམས་ཅད་གཏོར་གཞོང་རི་རབ་འབར་བའི་འོག་ཏུ་ཁུག་ཅིག ། ཛ་ཧཱུྃ་བྃ་ཧོཿ ས་རང་རྒྱ་དང་བཅས་བཅུ་བཞི་པ་རྟ་བྲོ་བྱ་བ་ནི། ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ གྲུབ་ཐོབ་རྒྱ་མཚོས་བྲོ་བརྡུངས་པས༔
ཡེ་ཤེས་ལྔ་རུ་ལྷུན་གྱིས་གྲུབ༔ མུ་ཁ་ཆོས་འབྱུང་ཁྲི་རྐང་དུ༔ རྡོ་རྗེ་མཆུ་ཡི་བྲོ་བརྡུངས་པས༔ རིགས་དྲུག་འཁོར་བའི་རྒྱུད་ལམ་གཅོད༔ ལས་མཐའ་རྣམ་བཞིའི་དལ་དབུས་སུ༔ སོ་སོའི་ཕྲིན་ལས་བྲོ་བརྡུངས་པས༔ རང་རང་གཞུང་བཞིན་ལྷུན་གྱིས་གྲུབ༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་ཕྱག་རྒྱ་དྲུག་གི་གར༔
གདངས་ཀྱང་མ་འགགས་རིག་པའི་སྒྲ༔ དེ་ལྟར་བརྡ་དང་རྟེན་འབྲེལ་གྱིས༔ སྣ་ཚོགས་ལས་ཀུན་ལྷུན་གྲུབ་ཤོག༔ ཨོཾ་ནན༔ ཨཱཿནན༔ ཧཱུྃ་ནན༔ སྒབ་འདྲེ་འབྱུང་པོ་ཐམས་ཅད་སཏྭཾ་བྷ་ཡ་ནན༔ གཏོར་གཞོང་ཁ་ཡར་བཟེད་དེ་སློབ་དཔོན་གྱིས་འབྲུ་གཏོར་ལ། ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔ ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད༔
ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས༔ ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ༔ ཏྲཱྃ་བརྟན་པར་གྱུར་ཅིག་སྨོན་ལམ་མཐུ་བཙན་ཤོག༔ སྐབས་འགར་ཚེ་འགུགས་བྱ་བར་མོས་ན། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིཾ་ཧྲིཾ་ཛཿ བ་སུ་སིདྡྷི་ན་ན་ཁ་དྷི་ཨཱ་ཡུ་པུཎྱེ་སརྦ་བསྡུས་བསྡུས་པཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ མཁའ་མཉམ་ཚེ་བདག་འོད་དཔག་མེད༔ ཆོས་དབྱིངས་ནམ་མཁའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔
འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ ལྷུན་གྲུབ་རིགས་ལྔ་རྡོ་རྗེ་སེམས༔ སྐུ་ལྔ་དབྱིངས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔
འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ རིགས་འདུས་པདྨ་ཐོད་ཕྲེང་རྩལ༔ ཐུགས་རྗེ་ཡེ་ཤེས་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔
བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ དབྱིངས་ཕྱུག་བདེ་ཆེན་མཚོ་རྒྱལ་མ༔ དབང་སྒྱུར་སྟོབས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔
མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ མཚན་བརྒྱད་རིག་འཛིན་རྗེ་འབངས་ཚོགས༔ རྨད་བྱུང་སྤྲུལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ
པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ དངོས་གྲུབ་ཀུན་སྩོལ་ཡི་དམ་ལྷ༔ ཐུགས་རྗེ་རོལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔
ཧཱུྃ༔ བཀའ་སྡོད་མཁའ་འགྲོ་ཆོས་སྲུང་རྣམས༔ དམ་ཚིག་གཉན་པོའི་དཀྱིལ་འཁོར་དུ༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔
བསྐུལ་ལོ་རིག་འཛིན་སྙིང་ནས་བསྐུལ༔ སྐྱེད་ཅིག་ཐུགས་དམ་དབྱིངས་ནས་སྐྱེད༔ བདག་ཅག་རིག་འཛིན་སྒྲུབ་པ་པོར༔ ཚེ་དང་ཡེ་ཤེས་ཆར་ཆེན་ཕོབ༔ ཕྱི་སྣོད་འབྱུང་བའི་ཚེ་བཀྲག་མདངས༔ རྣལ་འབྱོར་བདག་གི་ལུས་ལ་སྟིམས༔ སྒྲུབ་རྫས་ཡེ་ཤེས་བདུད་རྩིར་བསྐྱིལ༔ བཀྲག་དང་གཟི་མདངས་ཡ་ལ་ལ༔ རིག་རྩལ་ཡེ་ཤེས་སྟོབས་སྐྱེད་ལ༔ འཆི་མེད་རིག་འཛིན་འགྲུབ་པར་སྩོལ༔
མདའ་དར་གཡོབ་སྒྲུབ་རྫས་ལྷ་ཉིད་དངོས་སུ་མོས་པར་བསྐྱེད། བཅོ་ལྔ་པ་དངོས་གྲུབ་བླངས་པ་ནི། སྒྲུབ་ཆེན་དང་སྒྲུབ་མཆོད་སྐབས་ཡིན་ན་ཉིན་ཐ་མ་ལྟ་བུ་ལས་རྒྱུན་དུ་མི་དགོས། ཧཱུྃ༔ བདེ་མཆོག་ངོ་བོ་ལྷུན་གྲུབ་ཀ་དག་ལས༔ ལེགས་རྩལ་སྤྲུལ་པའི་རྣམ་རོལ་ཆེར་སྟོན་པ༔ བདེར་འདུས་རིག་འཛིན་རྩ་གསུམ་དཀྱིལ་འཁོར་ལྷ༔ སངས་རྒྱས་སྐུ་དངོས་པད་འབྱུང་མཁའ་འགྲོས་བསྐོར༔ རྩ་བརྒྱུད་བླ་མ་ཐུགས་རྗེའི་གཏེར་ཆེན་པོ༔ སྒྲུབ་པའི་རིག་འཛིན་རྣལ་འབྱོར་བདག་ཅག་ལ༔
ཚེ་ཆོས་ཟས་ནོར་གོས་དང་སྙན་གྲགས་སྟོབས༔ ཀུན་ལ་དབང་བསྒྱུར་འཁོར་འབངས་མངའ་ཐང་རྒྱས༔ སྲིད་སྤེལ་ལོངས་སྤྱོད་འདོད་པའི་ཡོན་ཏན་རྣམས༔ སྐད་ཅིག་ཉིད་ལ་དེང་འདིར་ཐོབ་གྱུར་ཅིག༔ ཨོཾ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ དབང་བཞི་བླངས་ཤིང་དངོས་གྲུབ་ཀྱི་རྫས་ལ་རོལ། གསུམ་པ་རྗེས་ཆོག་ལ། དང་པོ་མཆོད་བསྟོད་ནི། ཨོཾ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་ སོགས? ཤབྡ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔
ཧྲཱིཿ མ་བཅོས་སྤྲོས་བྲལ་ཀ་དག་ངོ་བོ་ཉིད༔ ཟང་ཐལ་འགགས་མེད་ཐུགས་རྗེས་སོ་སོར་སྟོན༔ འགྲོ་བའི་དོན་ཕྱིར་ཐུགས་རྗེ་སྒྱུ་མའི་གར༔ ཨོ་རྒྱན་གུ་རུ་པད་འབྱུང་སྐུ་ལ་བསྟོད༔ བསྟོད་པར་འོས་པ? གཉིས་པ་བཤགས་པ་ནི། མ་འབྱོར་པ? སོགས་ཡིག་བརྒྱ་དབྱངས་གསལ་རྟེན་འབྲེལ་སྙིང་པོ་བཟླས། གསུམ་པ་བརྟན་བཞུགས་ནི། འདི་ནས་རྟེན་ སོགས་སྤྱི་ལྟར་བྱ། བཞི་པ་རྟག་པའི་མཐའ་བསལ་བའི་སླད་དུ་དཀྱིལ་འཁོར་གྱི་འཁོར་ལོ་མི་དམིགས་པར་བསྡུ་བ་ནི།
ཧོཿ མི་དམིགས་ཀ་དག་ངོ་བོ་དབྱིངས་རིག་གི༔ ཀུན་གསལ་རོལ་པའི་ཆོ་འཕྲུལ་ཞི་ཁྲོའི་ལྷ༔ ལྷན་སྐྱེས་ཡེ་ཤེས་གཉུག་མའི་སྦུབས་སུ་བསྡུ༔ བདེ་གསལ་མི་རྟོག་གནས་ལུགས་ངོ་བོར་ཨཱཿ ཨ་ཨ་ཨཱཿ ཞེས་བསྡུས་ལ་སླར་ཆད་པའི་མུ་སྤང་བའི་ཕྱིར། ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཞེས་བརྗོད་པས་སྐད་ཅིག་ལ་ལྷ་ཡི་སྐུར་ལྡང་ཞིང་རྗེས་ཐོབ་ཀྱི་བྱ་བ་ལ་འཇུག་པར་བྱའོ།
ལྔ་པ་གཞན་དོན་དུ་དགེ་རྩ་བསྔོ་བ་ནི། ཧཱུྃ༔ གདོད་ནས་ཆོས་དབྱིངས་ལྷུན་གྲུབ་ངོ་བོ་ཡང་༔ དེ་དོན་མ་རྟོགས་རྨོངས་འགྱུའི་སེམས་ཅན་རིགས༔ ཨ་འཐས་ཞེན་པའི་གོལ་ལམ་བསལ་མཛད་ཕྱིར༔ ཀུན་རིག་དོན་གཉིས་རྟོགས་ཕྱིར་དགེ་ཚོགས་བསྔོ༔ དྲུག་པ་སྨོན་ལམ་གྱི་མཚམས་སྦྱར་བ་ནི། ཧོཿ བླ་མེད་བདེར་འདུས་རྒྱལ་བའི་དལ་བཟུང་ནས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔
མ་འོངས་འདི་ནས་རྔ་ཡབ་དཔལ་རི་རུ༔ པད་འབྱུང་རྒྱལ་བའི་སྲས་སུ་འཁྲུངས་པར་ཤོག༔ བདུན་པ་བཀྲ་ཤིས་བརྗོད་པ་ནི། ཡེ་དྷརྨཱ? ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ གནས་ལུགས་རྒྱལ་ས་ཟིན་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་དྲུག་པ་རྡོ་རྗེ་འཆང་༔ ཐུགས་རྗེ་ཕྱོགས་བཅུར་ཁྱབ་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ འགྲོ་ཀུན་སྨིན་གྲོལ་འགོད་པའི་བཀྲ་ཤིས་ཤོག༔ སྙན་བརྒྱུད་བཀྲ་ཤིས་མཁའ་འགྲོ་མཚོ་རྒྱལ་མ༔
ཟབ་རྒྱ་མཁའ་ལྟར་བརྟན་པའི་བཀྲ་ཤིས་ཤོག༔ སྨོན་ལམ་བཀྲ་ཤིས་བུདྡྷ་ཛྙཱ་ན་བ༔ ལུང་བསྟན་དུས་ལས་མི་འདའ་བཀྲ་ཤིས་ཤོག༔ བླ་མའི་བཀྲ་ཤིས་རིག་འཛིན་རྩ་གསུམ་གླིང་༔ འགྲོ་དོན་ཕྱོགས་མཐར་ཁྱབ་པའི་བཀྲ་ཤིས་ཤོག༔ གཏེར་གནས་བཀྲ་ཤིས་མཆིམས་ཕུ་ཀེའུ་ཚང་དུ༔ བྱིན་ཆགས་ཡུན་རིང་གནས་པའི་བཀྲ་ཤིས་ཤོག༔ ཟབ་རྒྱའི་བཀྲ་ཤིས་ཟིལ་གནོན་རིག་འཛིན་འདུས༔ མཁའ་ལྟར་མཐའ་ཡས་ཀུན་ཁྱབ་བཀྲ་ཤིས་ཤོག༔ གཏེར་སྲུང་བཀྲ་ཤིས་སྔགས་བདག་རལ་གཅིག་མ༔
ཕྲིན་ལས་གློག་ལྟར་མྱུར་བའི་བཀྲ་ཤིས་ཤོག༔ ཉིན་ཡང་བཀྲ་ཤིས་མཚན་ཡང་བཀྲ་ཤིས་ནས༔ ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག༔ ཅེས་གཞན་ཡང་བསྔོ་བ་དང་སྨོན་ལམ་གྱིས་མཐའ་བརྒྱན་པར་བྱའོ། ཞེས་པའང་ལམ་ཟབ་འདི་ཉིད་ཀྱི་བསྐྱེད་རྫོགས་ཉམས་ལེན་ལ་རྩེ་གཅིག་ཏུ་གཞོལ་བའི་གསང་སྔགས་ཕུར་པ་གླིང་གི་ལོ་གསུམ་སྒྲུབ་སྡེ་སྐབས་གཉིས་པ་ལེགས་པར་གྲུབ་པའི་གཏང་རག་དང་འབྲེལ་གཅུང་གནམ་ལྕགས་མཁན་པོ་ངག་དབང་དགེ་ལེགས་མཆོག་དང་ཨེ་ཝྃ་སྒྲུབ་སྡེ་ཟུང་ནས་ཐུགས་སྒྲུབ་སྒྲུབ་ཆེན་གསར་འཛུགས་མཛད་པའི་སྐབས་ཉེ་བར་མཁོ་བའི་ཆ་རྐྱེན་དང༌། འབྱུང་གྱུར་ཡང་ལམ་འདི་ཉིད་ཀྱི་སྒོ་ནས་རང་དོན་བསྙེན་སྒྲུབ་དང་གཞན་དོན་སྒྲུབ་མཆོད་སྒྲུབ་ཆེན་སོགས་ཉམས་ལེན་དངོས་གཞིའི་མཐུན་གྱུར་རང་ལུགས་ཉམས་པ་སླར་གསོ་རྒྱུན་སྐྱོང་རྒྱུར་འགྱུར་བ་ཙམ་མ་ཟད་དེང་དུས་འཛམ་གླིང་ཤར་ནུབ་ཀྱི་མི་རིགས་འདྲ་མིན་བོད་ཀྱི་སྐད་དང་ཡིག་རིགས་ལ་གོམས་འདྲིས་ཆུང་བའི་གསར་བུ་རྣམས་འཇུག་པ་བདེ་བ་སོགས་དགོས་པ་དུ་མར་མཐོང་བ་དང༌། རང་སློབ་ཨཽ་ཌཱི་སོགས་ཀྱིས་ཆེད་བསྐུལ་བྱུང་བར་བརྟེན། གཏེར་གཞུང་རྩ་བའི་རྒྱུད་ལུང་མན་ངག་གི་གནད་གཅུས་དཀྲུགས་གབ་པའི་ཚུལ་དུ་བཞུགས་པ་འཁྲུགས་བསྡེབས་ལག་ལེན་དཀའ་བས་ཆོ་ག་ནར་འགྲོས་བཀླག་ཆོག་པ་ཞིག་བྱུང་ན་དགེ་མཚན་ཆེ་བར་སྙམ་ཡང༌། བདག་ཀྱང་ཚུལ་འདིའི་མཐོང་རྒྱུན་གྱི་མྱོང་བ་ཕྲ་ཞིང༌། སྔ་རབས་ཀྱི་ཟིན་བྲིས་ཁག་ལ་དཔྱད་པས་གཅིག་ཏུ་ངེས་པར་མ་མཐོང་ལ་གཞན་ཡང་དེང་གི་དུས་རང་ལུགས་གསང་སྔགས་ཀྱི་ཆོ་ག་བསྐྱེད་རྫོགས་སྙིང་པོའི་གོ་དོན་སློང་བ་ནི་ནམ་མཁའི་པདྨོའི་ཟླ་རུ་གྱུར་ཞིང་ཚིག་གྱེར་ཙམ་ལ་ཡང་དཔྱད་པར་མི་བཟོད་པའི་ཆལ་ཆོལ་དུ་གྱུར་བ་མང་ཞིང་ཕལ་ཆེར་ལག་ལེན་གྱི་ཤན་དུ་ཞུགས་པ་དུ་མ་འདོམ་པའི་རྣམ་དཔྱོད་ཀྱི་བློ་རྩལ་བདག་ལྟ་བུར་མི་མངའ་བས།
དེས་ན་སྔ་འགྱུར་རྡོ་རྗེ་ཐེག་པའི་རིང་ལུགས་དྲི་མ་མེད་པ་སོ་ཟུར་གནུབས་གསུམ་གྱི་ཕྱག་བཞེས་སུ་གྲགས་པའི་ཨོ་རྒྱན་སྨིན་གྲོལ་གླིང་གི་ཕྱག་སྲོལ་དང་རང་ལུགས་རིག་འཛིན་ཐུགས་མཆོག་རྡོ་རྗེའི་ཕྱག་བཞེས་ཆོག་ཁྲིགས་རྣམས་ཕལ་ཆེར་མཐུན་པ་སྣང་བས་དེ་གའི་འགྲོས་བསྟུན་གྱི་གབ་བསྡེབས་འཁྲུགས་བསལ་བཅས་ཆུ་བབས་ཀྱི་ཚུལ་དུ་བཀླགས་པས་གྲུབ་པར་བགྱིས་པའི་ཁུལ་ཡིན་ཡང༌། དོན་དུ་མ་འབྲེལ་བ་དང་ཆད་ལྷག་འགལ་འཁྲུལ་རྒྱུན་འབབ་ཀྱི་གཉེར་མ་བཞིན་བགྲངས་ཀྱིས་མི་ལོང་བ་ཡོད་ངེས་པས་ཆོས་སྤྱན་ལྡན་པ་རྣམས་དང་ཆོས་བདག་དམ་ཅན་རྒྱ་མཚོའི་སྤྱན་སྔར་མཐོལ་ཞིང་བཤགས་ལ། འདི་ལས་བྱུང་བའི་རྣམ་དཀར་གྱི་ཆ་ཤས་ཅུང་ཟད་མཆིས་ན་དེའང་པདྨའི་ཕྲིན་ལས་གནུབས་ལུགས་ཟབ་གཏེར་འདི་ཉིད་མི་ཉམས་དར་ཞིང་རྒྱས་ལ་ཡུན་རིང་དུ་གནས་པ་དང༌། འགྲོ་ཀུན་སྨིན་གྲོལ་གྱི་འབྲས་བུ་གཡུར་དུ་ཟ་བའི་རྒྱུར་གྱུར་ཅིག ། ཅེས་རབ་བྱུང་བཅུ་བདུན་པའི་ཤིང་ཕོ་སྤྲེལ་གྱི་ལོར་རྒྱྃལ་ཟླ་བའི་དམར་ཕྱོགས་རྒྱྃལ་བ་དང་པོ་དུས་སྦྱོར་པཽ་ཥའི་ཁྱིམ་དུ་རེས་གཟའ་ངན་ལས་རྒྱྃྃལ་དང༌། རྒྱུ་དཀར་གྱི་བུ་མོ་ལྷ་སྐྱེས་དང་ལྷན་ཅིག་རྩེ་འཇོར་རོལ་བའི་དུས་དང༌། ལྷག་ཏུ་གསང་ཆེན་སྔ་འགྱུར་བསྟན་པའི་མིག་གཅིག་ཀུན་མཁྱེན་ཆོས་ཀྱི་རྒྱྃལ་པོ་རྒྱྃལ་བ་ཀློང་ཆེན་རབ་འབྱམས་ཀྱི་ཕྱི་གསལ་གཟུགས་སྐུའི་བཀོད་པ་ནང་དབྱིངས་གདོད་མའི་གཞི་ཐོག་ཏུ་བསྡུས་པའི་དུས་ཁྱད་པར་ཅན་ལ། རྒྱྃལ་བ་གང་གི་རྗེས་དྲན་མཆོད་སྤྲིན་དུ་དམིགས་ཏེ་ངན་ལམ་རྒྱྃལ་བ་མཆོག་དབྱངས་ཀྱི་སྐྱེ་སྲིད་སྒོ་ཆེན་རྒྱྃལ་བའི་སྤྲུལ་མིང་དུ་སྒྲོ་བཏགས་པ་གསང་སྔགས་བསྟན་འཛིན་གྱིས་བགྱིས་ཤིང་ཡི་གེ་པ་ཡང་བསྐུལ་བ་པོ་ཉིད་ཀྱིས་མཛད་པས་རྒྱྃལ་བའི་བསྟན་པ་སྲིད་པའི་རྩེ་མོར་བསྙེགས་པའི་རྒྱྃལ་མཚན་དུ་གྱུར་ཅིག། །། བ༽ རྩ་གསུམ་བཀའ་འདུས་ཀྱི་གསོལ་འདེབས་བསྡུས་པ་བཞུགས་སོ། ཨེ་མ་ཧོཿ
ཆོས་སྐུ་སྣང་མཐའ་ལོངས་སྐུ་པདྨའི་སྤྱན། ། སངས་རྒྱས་གཉིས་པ་སྤྲུལ་སྐུ་པདྨ་འབྱུང༌། ། གངས་ཅན་སྐྱོབ་པའི་མ་གཅིག་མཚོ་རྒྱལ་ལྕམ། ། སྐུ་གསུམ་བླ་མ་རྣམས་ལ་གསོལ་བ་འདེབས། ། སྤྲུལ་པའི་ཆོས་རྒྱལ་རྗེ་འབངས་ལོ་པཎ་དང༌༑ ཁྱད་པར་ཕུར་ཐོགས་རྒྱལ་པོ་གནུབས་ཆེན་རྗེ། ། ཟབ་གཏེར་བཀའ་བབས་རྩ་གསུམ་གཏེར་བདག་གླིང༌། ། ཡབ་སྲས་བརྒྱུད་པར་བཅས་ལ་གསོལ་བ་འདེབས༑ ༑ པདྨའི་ཐུགས་ཏིག་རྩ་གསུམ་བཀའ་འདུས་ཆེའི། ། རྩ་བརྒྱུད་བླ་མ་ཡི་དམ་མཁའ་འགྲོ་དང༌། །
རྡོ་རྗེ་ཆོས་སྲུང་དམ་ཅན་གཏེར་གྱི་བདག ། མ་ལུས་དཀྱིལ་འཁོར་ལྷ་ལ་གསོལ་བ་འདེབས། ། དེ་ལྟར་གསོལ་བ་བཏབ་པས་བདག་སོགས་ཀུན། ། དབང་བཞིས་རྒྱུད་སྨིན་བསྐྱེད་རིམ་ཚད་དུ་འཁྱོལ། ། རྫོགས་པའི་རིམ་པས་རྩ་རླུང་དབུ་མར་དག ། རྫོགས་པ་ཆེན་པོའི་སྣང་བཞི་མཐར་ཕྱིན་ནས། ། ཚེ་འདིར་འཇའ་ལུས་རྡོ་རྗེའི་སྐུ་འགྲུབ་ཤོག ། ཅེས་པའང་གི་ལི་བནྡེས་བསྐུལ་ངོར་གནམ་ལྕགས་གུ་ཧྱས་སོ། མ༽ ༄༅། །བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས།
རྩ་བ་གཅིག་དྲིལ་གྱི་ལས་རིམ་ཁྲིགས་ཆགས་སུ་བཀོད་པ་དངོས་གྲུབ་ཆར་འབེབས་ཞེས་བྱ་བ་བཞུགས་སོ།། རྩ་གསུམ་ཀུན་འདུས་དཀྱིལ་འཁོར་ལྷ་ལ་འདུད། ། དེ་ཡང་བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། རྩ་བ་གཅིག་དྲིལ་གྱི་གོ་རིམ་ཁྲིགས་ཆགས་སུ་བཀོད་པ་ལ། སྔོན་འགྲོ་དངོས་གཞི་རྗེས་གསུམ་མོ། ། དང་པོ་སྔོན་འགྲོ་ལ་དྲུག་ལས་སྐྱབས་འགྲོ་སེམས་བསྐྱེད་བགེགས་གཏོར་དང༌། མཚམས་གཅོད་མཆོད་རློབ་བྱིན་འབེབས་སོ། དང་པོ་སྐྱབས་སུ་འགྲོ་བ་ནི། ན་མོཿ རྩ་གསུམ་ཀུན་འདུས་བདེ་གཤེགས་རྒྱལ་བའི་ལྷ༔
ཡེ་ཤེས་རོལ་པའི་དཀྱིལ་འཁོར་ལྷ་ཚོགས་ལ༔ སྐྱབས་མཆི་གསོལ་འདེབས་བྱིན་རློབས་ཐུགས་དམ་བསྐུལ༔ ཕྲིན་ལས་འགྲོ་འདུལ་དཔལ་དུ་ཡོངས་སྨིན་ཤོག༔ ལན་གསུམ། གཉིས་པ་སེམས་བསྐྱེད་པ་ནི། ཧོཿ ཁམས་གསུམ་སྲིད་པའི་འཁོར་ལོ་ཤིང་རྟའི་རྒྱུན༔ ཡང་ཡང་དུཿཁའི་སྲིད་པ་ཉེར་ལེན་ཚོགས༔ ཡོངས་སུ་གཞོམ་པར་བདེ་གཤེགས་སྨོན་པའི་མཐུ༔ བདག་གིས་བསྒྲུབ་ཕྱིར་བྱང་ཆུབ་སེམས་བསྐྱེད་དོ༔
ལན་གསུམ། གསུམ་པ་བགེགས་གཏོར་ནི། ཧཱུྃ༔ བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔ གཏོར་མ་ལེན་ཕྱིར་གནས་འདིར་མྱུར་དུ་མཆིས༔ ཨོཾ་བཛྲ་ཨངྐུ་ཤ་ཡ་ཛ་ཛཿ བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ ལན་གསུམ་གྱིས་དགུག
ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་པའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ༔ བཛྲ་ཧཱུྃ༔
རཀྵ་ཧཱུྃ༔ ཡཀྵ་ཧཱུྃ༔ ཨ་ཡ་མ་དུ་རུ་ཙ་ཤ་ན་མཱ་ར་ཡ་གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བྷནྡྷ་བྷནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ བཞི་པ་མཚམས་གཅོད་པ་ནི། ཧཱུྃ༔ ང་ཉིད་གདོད་ནས་རབ་ཁྲོས་ཧེ་རུ་ཀཿ ཀ་དག་ཐུགས་ལས་བརྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་རང་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ བསྲུངས་མཚམས་མེད་པར་དུམ་བུ་གཅིག་པ་ནི༔
ཨེ་ཡི་མཁའ་ལྟར་གནས་པའི་གུར་ཁང་གྱུར༔ ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁྃ་རྃ་ཛྭ་ལ་རཀྵ་ཡེ་སྭཱ་ཧཱ༔ ལྔ་པ་མཆོད་པ་བྱིན་རློབ་ནི། རྃ་ཡྃ་ཁྃ༔ ཨོཾ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཧྲཱིཿ ཕྱི་མཆོད་མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་སིལ་སྙན་དབྱངས་དང་བཅས༔ གཟུགས་སྒྲ་དྲི་རོ་རེག་བྱ་མཆོད་པའི་སྤྲིན༔
བདེ་གཤེགས་རྒྱལ་བ་མཉེས་པའི་རྫས་སུ་སྤེལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ དམ་ཚིག་ཆེན་པོའི་བྷནྡྷ་རུ༔ དགྱེས་པའི་སྨན་ཕུད་ཕྱུ་རུ་རུ༔ རཀྟའི་རྦ་རླབས་གྱ་མ་གྱུ༔ རྨད་བྱུང་བ་ལིཾ་ཡེ་རེ་རེ༔ སྨན་རཀ་གཏོར་མའི་མཆོད་སྤྲིན་འདི༔ རྨད་བྱུང་བླ་མེད་རྫས་སུ་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ
ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ༔ ལན་གསུམ། དྲུག་པ་བྱིན་དབབ་པ་ནི༔ ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔ རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔ འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔
གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ གཉིས་པ་དངོས་གཞི་ལ་དྲུག་ལས། རྟེན་བསྐྱེད་སྤྱན་འདྲེན་བཞུགས་གསོལ་དང༌། མཆོད་བསྟོད་ཛཔ྄་བཟླས་བསྙེན་བསྟོད་དོ། དང་པོ་རྟེན་དང་བརྟེན་པའི་དཀྱིལ་འཁོར་བསྐྱེད་པ་ནི། ཧཱུྃ༔ ཀུན་གཞི་སྐྱེ་མེད་གསལ་སྟོང་ངང་༔ མ་འགགས་སྣ་ཚོགས་འཕྲོ་འདུ་ལས༔
སྤྲོ་བསྒྱུར་འགྱེད་པའི་ས་བོན་གསལ༔ ཨོཾ་བྷྲཱུྃ་ཧཱུྃ༔ ཨེ་སྣང་གསལ་བའི་གཞལ་ཡས་ཁང་༔ མ་བསྐྱེད་ལྷུན་གྲུབ་གསལ་རྫོགས་སུ༔ ཕོ་བྲང་གཞལ་ཡས་གྲུ་བཞི་པ༔ རྩིག་འདོད་མདའ་ཡབ་འོད་ཕྲེང་མཛེས༔ ཆོས་འཁོར་ཟ་རམ་རིན་ཆེན་ཏོག༔ ཕྱི་ནང་དཀྱིལ་འཁོར་རྒྱན་བཀོད་ཚང་༔ སྣང་སྟོང་འོད་ཀྱི་དྲྭ་བར་བསྒོམ༔ ཧཱུྃ༔
དབུས་སུ་ཉི་ཟླ་པདྨའི་སྟེང་༔ གུ་རུ་སྣང་སྲིད་ཟིལ་གནོན་སྐུ༔ དཀར་གསལ་མདངས་ལྡན་ཞི་འཛུམ་མཛེས༔ དབུ་ལ་པད་ཞྭ་མཐོང་གྲོལ་གསོལ༔ སྙན་ཆ་མགུལ་རྒྱན་སེ་མོ་དོ༔ ཕྱག་གཡས་ཟིལ་གནོན་རྡོ་རྗེ་གདེང་༔ གཡོན་པས་བྷནྡྷ་ཚེ་བུམ་བསྣམས༔ ཁ་ཊྭཱཾ་ཡུམ་ཚུལ་འཁྱུད་ཅིང་འགྱིང་༔ ལྷབ་ལྷུབ་བེར་དང་ཆོས་གོས་དམར༔ ཕོད་ཁ་སྟོད་གཡོགས་སྐ་རགས་མཛེས༔
ཞབས་གཉིས་རྒྱལ་པོ་རོལ་སྟབས་བརྗིད༔ གཡས་སུ་ལྷ་ལྕམ་མཁའ་འགྲོ་དམར༔ མདའ་དར་ཚེ་བུམ་རྒྱན་ཆས་མཛེས༔ གཡོན་དུ་མཚོ་རྒྱལ་བཙུན་མོ་དཀར༔ བྷནྡྷ་བདུད་རྩི་བསྐྱིལ་ཞིང་མཆོད༔ ཁོར་ཡུག་རྩ་གསུམ་འདུས་པའི་ལྷ༔ ཚོམ་བུའི་དཀྱིལ་འཁོར་མ་ལུས་ཀུན༔ སྟོང་གསལ་འཛིན་མེད་ཝལ་གྱིས་ཤར༔ ཨོཾ་བཛྲ་གུ་རུ་པདྨ་དྷཱ་ར་ཌཱཀྐི་སིདྡྷི་ཧྲཱིཿ དེ་ལྟར་བསྐྱེད་པའི་ཐུགས་ཀའི་ཧཱུྃ་གི་འོད་ཟེར་གྱི་འཕྲོ་འདུ་ཡིས་རིགས་འདུས་རྒྱལ་བའི་དཀྱིལ་འཁོར་སྤྱན་དྲངས༔
ཨོཾ་བཛྲ་ས་མཱ་ཡ་ཛ་ཛཿ གཉིས་པ་སྤྱན་འདྲེན་པ་ནི། ཧཱུྃ༔ འོག་མིན་ཆོས་དབྱིངས་རང་རྩལ་ལས༔ སྣང་མཐའི་རྣམ་རོལ་པདྨ་འབྱུང་༔ དབྱིངས་ལས་མ་གཡོས་རྩལ་རྫོགས་སུ༔ ཐུགས་རྗེའི་འོད་སྐུར་འདིར་སྣང་སྩོལ༔ ཨོཾ་གུ་རུ་བཛྲ་དྷཱ་ར་ཧཱུྃ་ཛ་ཛཿ གསུམ་པ་བཞུགས་གསོལ་ཕྱག་འཚལ་ནི། ཧཱུྃ༔
ཆགས་མེད་སྐྱོན་བྲལ་རིགས་ཀྱི་བདག༔ པད་འབྱུང་རྒྱལ་བའི་དཀྱིལ་འཁོར་ལྷ༔ ཉི་ཟླ་པདྨའི་གདན་ལ་བཞུགས༔ མ་སྐྱེས་བླ་མེད་དམ་ཕྱག་འཚལ༔ སྒོ་གསུམ་འཁྲུལ་འཛིན་སྒྲིབ་བྲལ་ནས༔ དབང་བཞིས་སྨིན་གྲོལ་དངོས་གྲུབ་སྩོལ༔ ཨོཾ་ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ བཞི་པ་མཆོད་པ་འབུལ་བ་ནི། ཧཱུྃ༔
མེ་ཏོག་མཛེས་པའི་ཕྲེང་བ་ཕྲེང་༔ དྲི་ཞིམ་གཡོ་བའི་བདུག་སྤོས་ཕྱུར༔ སྣང་གསལ་འོད་ཀྱི་སྒྲོན་མེ་གཏམས༔ བཟང་པོའི་དྲི་ཆབ་རབ་ཏུ་བསྟར༔ བཅུད་ལྡན་རོ་བརྒྱའི་ཞལ་ཟས་མཐོ༔ སྣ་ཚོགས་སྙན་པའི་རོལ་མོའི་སྒྲ༔ རེག་འཇམ་ཡུག་གོས་རྒྱན་གྱི་ཚོགས༔ ནང་མཆོད་སྨན་རཀ་གཏོར་གསུམ་དང༔ གསང་མཆོད་སྦྱོར་སྒྲོལ་ཏིང་འཛིན་སོགས༔ བློས་བླངས་དྭང་བས་དགྱེས་བསྐྱེད་ནས༔
རྩ་གསུམ་བཀའ་འདུས་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གུ་ཧྱ་ས་མ་ཡེ་སྭཱ་ཧཱ༔ ལྔ་པ་བསྟོད་པ་ནི། ཧཱུྃ་ཧྲཱིཿ སྐྱེ་འཆི་གཉིས་སྤངས་རྡོ་རྗེའི་གོ་ཆ་ཅན༔ སྣང་མཐའ་བདེ་གཤེགས་རིགས་ལྔའི་སངས་རྒྱས་དང་༔ གྲུབ་པའི་བླ་མ་རྡོར་འཆང་ལོངས་སྤྱོད་རྫོགས༔ སྣང་སྲིད་ཟིལ་གནོན་ཡེ་ཤེས་སྐུ་ལྔ་འཆང་༔
རྡོ་རྗེ་རྣལ་འབྱོར་ཟབ་ལམ་བདེ་ཆེན་དབྱིངས༔ དགྲ་བགེགས་མཐར་བྱེད་དྲེགས་པ་ཀུན་འདུལ་རྩལ༔ བདེ་གཤེགས་རྩ་བའི་ཡི་དམ་རིགས་འདུས་ལྷ༔ གཞན་ཡང་ཕྱི་ནང་གསང་བའི་དཀྱིལ་འཁོར་ཚོགས༔ རབ་འབྱམས་མཁྱེན་བརྩེའི་དཔལ་ཞིང་ལྷ་ལ་བསྟོད༔ དྲུག་པ་ཛཔ྄་ལ་ལྔ་ལས། ཛཔ྄་བསྐུལ་བསྙེན་སྒྲུབ་ལས་སྦྱོར་བསྟོད༑ དང་པོ་ཛཔ྄་བསྐུལ་ནི། ཀྱེ་ཀྱེ་བླ་མ་རིན་པོ་ཆེ༔ སངས་རྒྱས་ཐམས་ཅད་འདུས་པའི་སྐུ༔
འགྲོ་བ་ཀུན་གྱི་གཉེན་གཅིག་པུ༔ མགོན་མེད་བདག་ལ་ཐུགས་རྗེས་ཟུངས༔ བླ་མ་རྡོ་རྗེ་འཛིན་པ་ཆེ༔ རེ་ཞིང་ལྟོས་པའི་གཉེན་གཅིག་པུ༔ བདག་ལ་རེ་ས་གཞན་ན་མེད༔ སྡུག་བསྔལ་འདི་ལས་དྲང་དུ་གསོལ༔ རྗེ་བཙུན་པདྨ་ཐོད་ཕྲེང་རྩལ༔ ཁྱེད་ལ་བདག་ཉིད་བྲན་དུ་འབུལ༔ སྐྱིད་སྡུག་རེ་ལྟོས་ཁྱེད་ཤེས་པས༔ བླ་མེད་མཆོག་གི་དངོས་གྲུབ་སྩོལ༔
བླ་མ་སངས་རྒྱས་ཕྲིན་ལས་མཛད༔ བདག་ལ་དབང་བསྐུར་བྱིན་གྱིས་རློབས༔ མཐའ་ཡས་སེམས་ཅན་མ་ལུས་པ༔ འདྲེན་པའི་བླ་མར་བདག་གྱུར་ཅིག༔ གཉིས་པ་བསྙེན་པ་ནི། དེ་ཡང་གསང་འདུས་ལས། སྣང་སྲིད་གཞལ་ཡས་བླ་མ་ལྷ། ། ཐམས་ཅད་ཕྱག་རྒྱའི་དཀྱིལ་འཁོར་ཆེ། ། དཔེར་ན་ཆུ་ཟླ་འཇའ་ཚོན་ལྟར། ། སྣང་ལ་རང་བཞིན་མེད་པར་བསྒོམ། །
ཞེས་པའི་དགོངས་པ་སྲོག་བཟུང་ནས། སྤྱི་བོའི་བླ་མ་ལ་སེམས་རྩེ་གཅིག་པས་མོས་གུས་གདུང་ཤུགས་དྲག་པོས། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་གསོལ་འདེབས་ཀྱི་ཚུལ་དུ་བཟླའོ། གསུམ་པ་སྒྲུབ་པ་ནི། དབང་བཞི་ལེན་པའི་དམིགས་གནད་དང་སྦྱར་ཏེ། བླ་མ་ཡབ་ཡུམ་སྐུ་ཡི་གནས་བཞི་ནས། ། འོད་ཟེར་བྱུང་བ་བདག་གི་གནས་བཞིར་ཐིམ། ། སྐུ་གསུང་ཐུགས་དང་ཡེ་ཤེས་རྡོ་རྗེ་ཡིས། ། བྱིན་གྱིས་བརླབས་ནས་དབང་བཞི་ཐོབ་པར་གྱུར།
ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ཅི་ནུས་བཟླས་པའི་མཐར་བླ་མ་རང་ལ་ཐིམ་པས། རང་ཉིད་ཐོད་ཕྲེང་རྩལ་གྱི་སྐུ་ཡི་གསལ་སྣང་དང་ང་རྒྱལ་ལ་སེམས་རྩེ་གཅིག་པས་ཀྱང་བཟླ་སྟེ། ཤ་མེད་འོད་ཀྱི་གཟུགས་ཅན་ནི། ། པདྨ་འབྱུང་གནས་སྐུ་རུ་བསྒོམ། ཞེས་སོགས་ཀྱི་དགོངས་པ་སྟེ་སྒྲུབ་པའི་ཚུལ་ལོ། བཞི་པ་ལས་སྦྱོར་ནི། རང་གི་ཐུགས་ཀའི་འོད་ཀྱིས་རིགས་བཞིའི་ཐོད་ཕྲེང་བསྐུལ་བས་དེ་ལས་རང་འདྲའི་སྤྲུལ་པ་མཁའ་ཁྱབ་ཏུ་སྤྲོས་པས་ཕྲིན་ལས་རྣམ་བཞི་གང་འདོད་བསྒྲུབས་པར་ བསམས་ལ། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛ་སརྦ་སིདྡྷི་ཕ་ལ་ཧཱུྃ༔
ཞེས་བཟླས་ཏེ་ལས་སྦྱོར་གྱི་ཚུལ་ལོ། མཐར་ཡིག་བརྒྱ་དབྱངས་གསལ་རྟེན་སྙིང་རྣམས་ལན་གསུམ། ལྔ་པ་ཛཔ྄་ཀྱི་མཆོད་བསྟོད་ནི། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གུ་ཧྱ་ས་མ་ཡེ་སྭཱ་ཧཱ༔ ཧཱུྃ༔ མཉམ་ཉིད་ཆོས་སྐུའི་རང་བཞིན་ནི༔ ཀུན་བཟང་ཟག་པ་མེད་པས་བདེ༔ སེམས་ཅན་དོན་ལ་དེ་བཞིན་གཤེགས༔
ཐུགས་རྗེའི་སྐུ་ལ་ཕྱག་འཚལ་བསྟོད༔ འགགས་མེད་ཡན་ལག་དྲུག་ཅུའི་གསུང་༔ གྲགས་སྟོང་སྙིང་རྗེའི་རང་བཞིན་ཅན༔ འགྲོ་རྣམས་བདུད་རྩིས་ཚིམ་མཛད་པའི༔ རང་བྱུང་གསུང་ལ་ཕྱག་འཚལ་བསྟོད༔ རྩོལ་མེད་རང་བྱུང་ཆོས་ཀྱི་དབྱིངས༔ མ་སྐྱེས་འཇིགས་མེད་རྡོ་རྗེའི་སྐུ༔ བླང་དོར་མེད་པར་ཆོས་དབྱིངས་ངང་༔ འགྱུར་མེད་ཐུགས་ལ་ཕྱག་འཚལ་བསྟོད༔ ཆོས་དབྱིངས་རོལ་པ་ཆེན་པོ་ལས༔
རྩལ་དང་རོལ་པ་མི་དམིགས་ཀྱང་༔ ནམ་མཁའ་མཛོད་ཀྱི་ཆོ་འཕྲུལ་གྱིས༔ ཡོན་ཏན་རེ་སྐོང་ཕྱག་འཚལ་བསྟོད༔ རང་བཞིན་ཅི་ཡང་མ་ངེས་ཏེ༔ དཀྱིལ་འཁོར་ཆེན་པོའི་ཆ་བཟུང་ནས༔ རྟོག་མེད་རྟོག་པ་ངང་གིས་འདུལ༔ ཕྲིན་ལས་མཛད་ལ་ཕྱག་འཚལ་བསྟོད༔ ལྷ་དང་རིག་འཛིན་དྲང་སྲོང་དགོངས༔ འདིར་བཞུགས་རིག་འཛིན་བདག་ཅག་ལ༔ སྨིན་གྲོལ་གཉིས་ཀྱིས་རྒྱུད་སྦྱངས་ཤིང་༔
བསྐྱེད་རྫོགས་གཉིས་ཀྱིས་ལས་གཞུང་བསྲངས༔ ལས་དང་ཐུགས་རྗེ་མཐུན་པ་ཡི༔ ཞི་རྒྱས་དབང་དྲག་ཡིད་བཞིན་གཏེར༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ཨོཾ་ཨཱཿཧཱུྃ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ་ཨཱཿ ཞེས་ཏིང་འཛིན་ཡེ་ཤེས་ཀྱི་དབང་བླང་ངོ༌༑ གསུམ་པ་རྗེས་ཀྱི་རིམ་པ་ལ་གསུམ། དང་པོ་ཚོགས་ཀྱི་ལས་རིམ་ལ་བརྒྱད། སྦྱང་སྤེལ་སྤྱན་འདྲེན་མཆོད་སྐོང་བསྒྲལ། ཚོགས་ལ་རོལ་ཞིང་ལྷག་མའོ།
དང་པོ་ཚོགས་སྦྱང་སྤེལ་བ་ནི། རྃ་ཡྃ་ཁྃ༔ ལན་གསུམ་གྱིས་སྦྱངས༑ ཨོཾ་ཨཱཿཧཱུྃ༔ ལན་གསུམ་གྱིས་བྱིན་བརླབས། ན་མཿསརྦ་ཏ་ཐཱ་ག་ཏ་བྷྱོ? ལན་གསུམ་གྱིས་མང་པོར་སྤེལ། གཉིས་པ་སྤྱན་འདྲེན་པ་ནི། ཧཱུྃ། ལྷུན་གྲུབ་རབ་འབྱམས་ཞིང་ཁམས་རྒྱ་མཚོ་ནས། ། བླ་མ་བདེར་འདུས་སྐུ་གསུམ་ལྷ་ཚོགས་རྣམས། །
ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། རྔ་ཡབ་པདྨ་འོད་ཀྱི་ཕོ་བྲང་ནས། ། ཨོ་རྒྱན་དཔའ་བོ་མཁའ་འགྲོ་ཆོས་སྲུང་རྣམས། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། གནས་འདིར་གཤེགས་ལ་དབང་བསྐུར་བྱིན་ཆེན་ཕོབ༑ ༑ མཆོག་དང་ཐུན་མོང་དངོས་གྲུབ་སྩལ་དུ་གསོལ། གུ་རུ་དེ་ཝ་ཌཱཀྐི་ནཱི་ས་མཱ་ཡ་ཛ་ཛཿ གསུམ་པ་ཚོགས་ཕུད་འབུལ་བ་ནི། ཧཱུྃ༔ བླ་མ་ཡི་དམ་མཁའ་འགྲོ་དང་༔
དམ་ཅན་ཆོས་སྐྱོང་ནོར་གྱི་བདག༔ གཏེར་བདག་གཉན་པོ་སྐྱོང་ལ་སོགས༔ རིག་འཛིན་བདེར་འདུས་དཀྱིལ་འཁོར་ལ༔ ཞལ་ཟས་ཚོགས་ཀྱི་མཆོད་པ་འབུལ༔ ཨོཾ་ཨཱཿཧཱུྃ་གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ བཞི་པ་སྐོང་བ་ནི། ཧཱུྃ༔ ཕྱི་མཆོད་མཛེས་པའི་ལྷ་མོ་སྣ་ཚོགས་དང་༔ ནང་མཆོད་ཤ་ལྔ་བདུད་རྩི་ཨ་མྲྀ་ཏ༔ གསང་མཆོད་བདེ་སྟོང་ཆགས་མེད་ཡེ་ཤེས་རྫས༔
སྨན་གཏོར་རཀྟ་སྦྱོར་སྒྲོལ་དབང་པོ་ལྔ༔ སྤྱན་གཟིགས་དཀོར་ཆ་ཡིད་འོང་མཉེས་པའི་རྟེན༔ རོལ་མོ་སྒྲ་སྙན་གདངས་དབྱངས་དགྱེས་པའི་གླུ༔ ཀུན་ནས་མ་ཚང་མེད་པའི་མཆོད་སྤྲིན་འདིས༔ བླ་མ་རིག་འཛིན་བདེ་གཤེགས་འདུས་པའི་ཚོགས༔ རྩ་གསུམ་རྒྱལ་བའི་དཀྱིལ་འཁོར་ཐུགས་དམ་བསྐང་༔ ཉམས་ཆག་བསྐངས་ཤིང་བར་ཆད་སེལ་གྱུར་ནས༔ མཆོག་ཐུན་འབད་མེད་ལྷུན་གྲུབ་སྩལ་དུ་གསོལ༔ ལྔ་པ་བཤགས་པ་ནི། ཧཱུྃ༔
རྩ་གསུམ་བཀའ་འདུས་ལྷ་ཚོགས་དགོངས་སུ་གསོལ༔ བདག་ཅག་དཀྱིལ་འཁོར་ཟབ་མོའི་སྒོར་ཞུགས་ནས༔ བག་མེད་དབང་གྱུར་དམ་འགལ་ཅི་མཆིས་པ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཡིག་བརྒྱ་བཟླ། དྲུག་པ་བསྒྲལ་བསྟབ་ནི། ཧཱུྃ༔ ཤེས་བྱ་ལྟ་བ་གྱད་ཀྱི་ཕུར་པ་ཡིས༔ ང་བདག་སྲིད་པའི་རུ་ཏྲ་བསྒྲལ་གཏུབས་ནས༔ ཤ་ཁྲག་ཀླད་རུས་ཕུང་པོར་སྤུངས་པ་འདི༔
རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁཱ་རཾ་ཁཱ་ཧི༔ ཞེས་བསྒྲལ་ཞིང་བསྟབ་བོ། བདུན་པ་ཚོགས་ལ་རོལ་པ་ནི། རྡོ་རྗེ་སློབ་དཔོན་དགོངས་སུ་གསོལ༔ བླ་མེད་དཀྱིལ་འཁོར་རྫས་ཆེན་གྱི༔ དངོས་གྲུབ་རྨད་བྱུང་རོ་བརྒྱའི་ཟས༔ དེང་འདིར་སྐལ་ལྡན་རྣམས་ལ་སྩོལ༔ དེ་ནས་སློབ་དཔོན་གྱིས༔ ཧོཿ
འདི་ནི་ལེགས་འོང་ཡ་མཚན་ལྡན༔ འཁོར་འདས་རོ་གཅིག་བླང་དོར་བྲལ༔ གཙང་རྨེ་གཟུང་འཛིན་གདོད་ནས་དག༔ དགེ་བས་དེ་བཞིན་ཨ་ལ་ལ་ཧོཿ ཨེ་མ་ཧོཿ བརྒྱད་པ་ལྷག་མ་ནི། ཧཱུྃ༔ བདེ་གཤེགས་རིག་འཛིན་རྩ་གསུམ་འདུས་པ་ཡི༔ བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔
རྒྱུད་སྲུང་སྒྲུབ་པའི་སྡོངས་གྲོགས་མི་གཡེལ་ཞིང་༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ཨུཙྪིཥྚ་བྷ་ལིངྟ་ཁཱ་ཧི།
གཉིས་པ་ལ་ལྔ་ལས། བསྐུལ་དང་ཆད་བརྟན་རྟ་བྲོ་དང༌། ཚེ་འགུགས་དངོས་གྲུབ་བསྐུལ་བའོ། དང་པོ་ཐུགས་དམ་བསྐུལ་བ་ནི༑ ཧཱུྃ༔ བསྐུལ་ལོ་བཞེངས་ཤིག་རྒྱལ་བ་ཐུགས་དམ་ཅན༔ རྩ་གསུམ་བདེར་འདུས་ལྷ་ཚོགས་མཐུ་མ་ཆུང་༔
ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པ་གཉན་ལ་དགྲ་དར་ན༔ མཐུ་ཆེན་ཁྱོད་ཀྱི་མངོན་སྤྱོད་དུས་ལ་བབ༔ བར་ཆོད་རྩོམ་པའི་ལོག་འདྲེན་རྡུལ་དུ་རློག༔ ཨོཾ་གུ་རུ་དྷཻ་ཝ་ཌཱཀྐི་ནཱི་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གཉིས་པ་ཐ་ཚིག་བསྒྲག་པ་ནི། ཧཱུྃ༔ སྔོན་ཚེ་བར་དང་ཐ་མའི་བསྐལ་པ་ལ༔ བཀའ་འདུས་སྙིང་པོའི་དཀྱིལ་འཁོར་ཞལ་ཕྱེས་ཚེ༔ རྒྱུད་གསུམ་རིག་འཛིན་བླ་མའི་སྤྱན་སྔ་རུ༔
སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བསྟན་སྲུང་ཕྲིན་ལས་བསྒྲུབ་པ་ཁས་བླངས་བཞིན༔ དམ་རྫས་བརྒྱན་པའི་གཏོར་མ་འདི་བཞེས་ལ༔ དངོས་གྲུབ་མཆོག་སྩོལ་བསྟན་པའི་བྱ་ར་མཛོད༔ ཨོཾ་སརྦ་དྷརྨ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གསུམ་པ་བརྟན་མ་སྐྱོང་བ་ནི༑ ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་པ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ སོ་སོའི་བྲན་གཡོག་ཡང་གཡོག་འཁོར་དང་བཅས༔
དམ་རྫས་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མེལ་ཚེ་མཛོད༔ ཨོཾ་མ་མ་ཧྲིང་ཧྲིང་བྷ་ལིངྟ་ཁ་ཁ་ཁཱ་ཧི༔ བཞི་པ་རྟ་བྲོ་ནི། ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ རྩ་གསུམ་འདུས་པས་བྲོ་བརྡུངས་པས༔ རིགས་དྲུག་འཁོར་བའི་རྒྱུན་ལམ་ཆོད༔ ཡེ་ཤེས་ལྔ་རུ་ལྷུན་གྱིས་གྲུབ༔
དེ་ལྟར་བརྡ་དང་རྟེན་འབྲེལ་གྱི༔ སྣ་ཚོགས་ལས་ཀུན་ལྷུན་གྲུབ་ཤོག༔ ཨོཾ་ཨཱཿཧཱུྃ༔ སཏྭཾ་བྷ་ཡ་ནན༔ ལྔ་པ་ཚེ་འགུགས་བྱ་བ་ནི། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིཾ་ཧྲིཾ་ཛཿ བ་སུ་སིདྡྷི་ན་ན་ཁ་དྷི་ཨཱ་ཡུ་པུཎྱེ་སརྦ་བསྡུས་བསྡུས་པཱ་ཤཾ་ཀུ་རུ་ཡེ་སྭཱ་ཧཱ༔ ཞེས་བརྒྱ་རྩ་བཟླས་ལ་མདའ་དར་གཡབ་ཅིང༌། ཧཱུྃ༔ བཅོམ་ལྡན་མགོན་པོ་ཚེ་དཔག་མེད༔
མཁའ་དང་མཉམ་པའི་སྐུ་མངའ་བ༔ སྐུ་ནི་ནམ་མཁའི་རྡུལ་བག་མེད༔ སྐུ་མདོག་དམར་འཚེར་འོད་ཟེར་འབར༔ ལོངས་སྤྱོད་མཚན་དཔེའི་རྒྱན་རྣམས་རྫོགས༔ ཕྱག་ན་ཚེ་ཡི་བུམ་པ་བསྣམས༔ བུམ་པ་འཆི་མེད་ཚེ་ཆུས་བཀང་༔ གསང་བའི་ཡུམ་མཆོག་གོས་དཀར་འཁྲིལ༔ ཕྱག་གཡས་ཚེ་མདའ་ཡབ་ལ་འཁྱུད༔ གཡོན་པས་ཚེ་བུམ་སྙན་ཐད་འཛིན༔ ཞབས་གཉིས་ཡབ་ཀྱི་སྐེད་ལ་འཁྲིལ༔
ཡབ་ཡུམ་ཕྱག་གི་ཚེ་བུམ་དང༌། གཉིས་མེད་སྦྱོར་བའི་མཁའ་གསང་ནས༔ ཚེ་ཡི་འོད་ཟེར་འཕྲོ་འདུ་གསལ༔ བཀྲག་དང་མདངས་ཀྱི་དཔལ་དུ་ཤར༔ ཕྱོགས་བཅུ་ནམ་མཁའི་མཐར་ཐུག་པའི༔ འཁོར་འདས་གཉིས་ཀྱི་ཚེ་བཅུད་བསྡུས༔

བཀྲ་ཤིས་བུམ་པའི་ནང་དུ་བསྐྱིལ༔ སྒྲུབ་མཆོག་རྣལ་འབྱོར་བདག་ཅག་ལ༔ འཆི་མེད་རྡོ་རྗེའི་ཚེ་དབང་བསྐུར༔ སྐྱེ་ཤི་མེད་པའི་དངོས་གྲུབ་སྩོལ༔ འགྱུར་བ་མེད་པའི་དོན་རྟོགས་ཤོག༔ ཅེས་མདའ་དར་གཡབ་སྒྲུབ་རྫས་བདག་ཉིད་དངོས་སུ་མོས་པར་བསྐྱེད། དངོས་གྲུབ་བླང་བ་ནི། ཧཱུྃ༔ བདེ་གཤེགས་ངོ་བོ་ལྷུན་གྲུབ་ཀ་དག་ལ༔ བདེར་འདུས་རིག་འཛིན་རྩ་གསུམ་དཀྱིལ་འཁོར་ལྷ༔ སྒྲུབ་པའི་རིག་འཛིན་རྣལ་འབྱོར་བདག་ཅག་ལ༔
ཚེ་ཆོས་ཟས་ནོར་གོས་དང་སྙན་གྲགས་སྟོབས༔ མཆོག་དང་ཐུན་མོང་དངོས་གྲུབ་མ་ལུས་རྣམས༔ སྐད་ཅིག་ཉིད་ལ་དེང་འདིར་ཐོབ་གྱུར་ཅིག༔ ཨོཾ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཞེས་དབང་བླངས། གསུམ་པ་ལ་དྲུག ། མཆོད་བསྟོད་ནོངས་བཤགས་བསྡུ་ལྡང་དང༌། བསྔོ་བ་སྨོན་ལམ་བཀྲ་ཤིས་སོ། དང་པོ་མཆོད་བསྟོད་ནི། ཨོཾ་གུ་རུ་དཱེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་ སོགས༑
བསྟོད་པ་ནི། ཧཱུྃ༔ ཆོས་སྐུའི་རང་བཞིན་མཐའ་བྲལ་ཡེ་ཤེས་ཀློང་༔ ལོངས་སྐུའི་མཚན་ཉིད་སྣ་ཚོགས་འཛིན་བྲལ་ལ༔ སྤྲུལ་སྐུ་ཇི་སྙེད་འགྲོ་བའི་མགོན་མཆོག་ཆེ༔ བདེ་གཤེགས་རྒྱལ་བའི་ལྷ་ལ་བསྟོད་པར་བགྱི༔ གཉིས་པ་ནོངས་བཤགས་ནི། མ་འབྱོར་པ་དང་ སོགས། ཡིག་བརྒྱ་དབྱངས་གསལ་རྟེན་སྙིང་བརྟན་བཞུགས་བྱ། གསུམ་པ་བསྡུ་ལྡང་ནི།
ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ བཛྲ་ཀཱ་ཝ་ཙི་རཀྵ་ཧཾ། བཞི་པ་བསྔོ་བ་ནི། ཧཱུྃ༔ གདོད་ནས་ལྷུན་གྲུབ་ཆོས་དབྱིངས་ངོ་བོ་ཡང་༔ དེ་དོན་མ་རྟོགས་རྨོངས་ཁྱུའི་སེམས་ཅན་རིགས༔ ཨ་འཐས་ཞན་པའི་འགོགས་ལམ་བསལ་བྱའི་ཕྱིར༔ ཀུན་རིག་དོན་གཉིས་རྟོགས་ཕྱིར་དགེ་ཚོགས་བསྔོ༔ ལྔ་པ་སྨོན་ལམ་ནི།
ཧོཿ བླ་མེད་བདེར་འདུས་རྒྱལ་བའི་དལ་བཟུང་ནས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ མ་འོངས་འདི་ནས་རྔ་ཡབ་དཔལ་རིའི་ཞིང་༔ པད་འབྱུང་རྒྱལ་བའི་སྲས་སུ་འཚོགས་པར་ཤོག༔ དྲུག་པ་བཀྲ་ཤིས་ནི། ཧཱུྃ༔ རྒྱ་གར་ཡུལ་དུ་སྐུ་འཁྲུངས་པ༔ རྗེ་བཙུན་པདྨ་བཛྲ་ཞེས༔ བདེ་ཆེན་ཡུམ་མཆོག་མནྡ་ར༔
པད་འབྱུང་ཡབ་ཡུམ་བཀྲ་ཤིས་ཤོག༔ ཅེས་བཀྲ་ཤིས་དང་བསྔོ་སྨོན་རྒྱས་བསྡུས་ཅི་རིགས་བརྗོད། དེ་ལྟར་རྩ་གསུམ་བཀའ་འདུས་ཀྱི་ལས་བྱང་བསྡུས་པ་ཞིག་དགོས་ཞེས་སྒྲུབ་བརྩོན་ཀརྨ་མཐར་ཕྱིན་ནས་ཡང་ཡང་བསྐུལ་ངོར། གནམ་སྤྲུལ་ལྔ་པ་རིག་འཛིན་ཕྲིན་ལས་ཚེ་དབང་འདུས་པ་རྩལ་གྱིས་རྩ་གསུམ་གྱི་ལྷ་ལ་གསོལ་བ་བཏབ་ཅིང་གནང་བ་ཞུས་ཏེ་གཏེར་གཞུང་རྡོ་རྗེའི་ཚིག་རྐང་ལ་ཕྲི་བསྣན་ཅུང་ཟད་བགྱིས་ཏེ་ཁྲིགས་སུ་བསྡེབས་པ་འདིས་ཀྱང་འོག་མིན་མེ་རི་འབར་བའི་ཞིང་དུ་ཚོམ་བུ་གཅིག་ཏུ་མངོན་པར་སངས་རྒྱས་པའི་རྒྱུར་གྱུར་ཅིག ། སརྦ་མངྒ་ལཾ།། །། ཙ༽ ༄༅། །བླ་མའི་ཐུགས་སྒྲུབ་བདེ་གཤེགས་ཀུན་འདུས་རྩ་གསུམ་བཀའ་འདུས་ཀྱི་བདག་འཇུག་གི་རིམ་པ་དབང་བཞིའི་ཡེ་ཤེས་དཔལ་སྐྱེད་ཅེས་བྱ་བཞུགས་སོ། བདེ་གཤེགས་རྩ་གསུམ་བཀའ་འདུས་དཀྱིལ་འཁོར་ལྷ་ལ་ཕྱག་འཚལ་ལོ། དེ་ལ་གསང་སྔགས་རྡོ་རྗེ་ཐེག་པའི་ལམ་དུ་འཇུག་སྒོ་སྨིན་བྱེད་ཀྱི་དབང་བསྐུར་བ་ཉིད་ཡིན་ལ། དབང་གི་སྲོག་རྒྱུད་ལ་བརྟན་པར་བྱེད་པ་ནི་དམ་ཚིག་ལ་རག་ལས་པ་ཡིན།
དེས་ན་དབང་བཞི་ཐོབ་ནས་ཀྱང་དེ་ཡི་དམ་ཚིག་རྣམས་བསྲུང་དགོས་པ་ཡིན་པས་དེ་ལ་རྟག་ཏུ་ཡེ་ཤེས་གསོ་བ་དང༌། ཉམས་པ་སྦྱོང་བ་གལ་ཆེ་བ་ཡིན། དེ་ཡི་ཐབས་ལམ་དབང་བདག་ཉིད་སློབ་མའི་ཚུལ་དང་དཀྱིལ་འཁོར་གྱི་གཙོ་བོ་སློབ་དཔོན་གྱི་རྣམ་པས་བདག་འཇུག་ལེན་པར་བྱ་བ་ལ། སྦྱོར་དངོས་རྗེས་གསུམ་ལས། སྦྱོར་བ་དབང་ཆོག་ལྟར་བུམ་ཐོད། མེ་ལོང༌། རིག་ཙཀ ། ཤེལ་རྡོ་སོགས་དབང་བཞིའི་དཀྱིལ་འཁོར། ལྷ་ཙཀ ། བགྲང་ཕྲེང༌།
གཏོར་མ། རྡོར་དྲིལ་སོགས་འདུ་བྱའོ། གཉིས་པ་དངོས་གཞི་ལ་སྒྲུབ་ཅིང་འཇུག་པ་གཉིས་ལས། དང་པོ་གསོལ་འདེབས་ནས་བརྩམ་བསྐྱེད་བཟླས་བསྟོད་པའི་བར་བཏང་ལ་ཛཔ྄་ཁང་དབྱེ་ཞིང་བཟླས་པ་གྲུབ་པ་དང་རྣམ་བུམ་གྱི་གཟུང་ཐག་བླངས་ལ། ཕཊ྄་ཛཿ ས་ཕྱེས་ལ། རང་བྱུང་བུམ་པ་གཞལ་མེད་ཁང་ཆེན་པོར། ། སྐད་ཅིག་མཁའ་ལ་གཟའ་སྐར་ཤར་བ་བཞིན། ། དཀྱིལ་འཁོར་རྩ་བའི་ལྷ་ཚོགས་བཀྲ་ལམ་མེར། ། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། །
བྱང་སེམས་བདུད་རྩིས་བུམ་པ་གང་བར ་མོས། ཞེས་གསལ་བརྟན་གྱི་ངང་ནས་རྩ་སྔགས་ཇི་ལྟར་རིགས་པ་བཟླ་ཞིང་མཐར་གཟུང་ཐག་སྤོས་ལ། ལས་བུམ་བསང་སྦྱངས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་རྫོགས་པའི་ནང་དུ་པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་པ་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔ ཁྲོ་བོའི་ཆས་ཐམས་ཅད་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་གཉིས་སུ་མེད་པར་གྱུར༔ བཛྲ་ས་མཱ་ཡ་ཛ་ཛཿཧཱུྃ་བཾ་ཧོཿ ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
རྒྱལ་བ་ཀུན་གྱི་ཕྲིན་ལས་སྐུ༔ འཇིགས་བྱེད་འཇིགས་པའི་མཐུ་སྟོབས་ཅན༔ ཁྲོ་བོ་རྒྱལ་པོ་ཁྱོད་ལ་བསྟོད༔ ལས་རྣམས་འགྲུབ་པར་མཛད་དུ་གསོལ༔ ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར ་མོས་ལ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླས་པའི་རྗེས་ཡིག་བརྒྱ་དབྱངས་གསལ་རྟེན་སྙིང་དང་ཐུན་མཚམས་མཆོད་བསྟོད་མཐར། མཆོད་ཡོན་གྱི་ཆུ་ཕུལ་བས་བུམ་ལྷ་འོད་དུ་ཞུ་ནས་བུམ་ཆུ་དང་དབྱེར་མེད་དུ་གྱུར་པར ་བསམས་ལ་དུང་ཆུས་གཙོ་ལས་བུམ་པ་སོ་སོར་ཕུལ། སྐབས་འདིར་གསོལ་ཁ་ན་རག་སྐོང་བཤགས་དང་ཚོགས་མཆོད་དྲང་བའི་བར་སོང་ནས། ཐོག་མར་ལས་བུམ་གྱི་ཆུས།
ཇི་ལྟར་བལྟམས་པ་ཙམ? སོགས་ཀྱི་ཁྲུས་བྱས་ལ་ཡི་གེ་བརྒྱ་པ་བཟླས། སུམྦྷ་ནི འི་སྔགས་ཀྱིས་བགེགས་བསྐྲད། ས་གཞི་སྤོས་ཆུས་ སོགས་ཀྱིས་མཎྜལ་ཕུལ་ལ། ཨོཾ་ཙཀྵུ་བྷནྡྷ་ཝཱ་ར་མ་ཎ་ཡེ་སྭཱ་ཧཱ ས་མིག་དར་འཆིང༌། ཨཱཿཁཾ་ཝཱི་ར་ཧཱུྃ་ གིས་མེ་ཏོག་བཟུང་ནས། ཐལ་མོ་སྦྱར་བ་བཏུད་དེ། ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་བཀའ་འདུས་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔
རྡོ་རྗེ་རྒྱལ་པོའི་གནང་བ་སྩོལ༔ སློབ་དཔོན་གྱིས༔ ཧོཿ སྐལ་ལྡན་དམ་གཙང་རིགས་ཀྱི་སྲས༔ སྣོད་ཀྱི་དམ་པ་མཆོག་རྣམས་ཉོན༔ དེང་འདིར་བཀའ་འདུས་དཀྱིལ་འཁོར་དུ༔ སྨིན་ཕྱིར་བདག་གིས་དབང་མཆོག་སྦྱིན༔ སྐྱབས་སུ་འགྲོ་བ་ནི། ན་མོ༔ བདེ་གཤེགས་ཀུན་འདུས་གུ་རུ་པདྨ་འབྱུང་༔
ཐུགས་རྗེའི་བདག་ཉིད་ཨོ་རྒྱན་ཆོས་ཀྱི་རྗེ༔ རྩ་བརྒྱུད་བླ་མ་མཆོག་གསུམ་ཀུན་འདུས་ལ༔ བདག་ཡིད་རྩེ་གཅིག་གདུང་བས་སྐྱབས་སུ་མཆི༔ སྨོན་འཇུག་བྱང་ཆུབ་ཏུ་སེམས་བསྐྱེད་པ་ནི། ཧོཿ གདོད་ནས་རང་རིག་རྣམ་དག་སྐུ་ལྔའི་མཆོག༔ ཅི་བཞིན་རྟོགས་པའི་བྱིན་རླབས་ནུས་རྩལ་གྱི༔ འོད་ཟེར་ནར་མ་འགྲོ་ལ་རབ་སྤྲོས་ནས༔ ཡང་དག་སངས་རྒྱས་ལམ་འགོད་སེམས་བསྐྱེད་དོ༔ ཚོགས་བསགས་པ་ཡན་ལག་བཅུ་པ་ནི །
ཧཱུྃ༔ རིགས་ལྔའི་སངས་རྒྱས་དབྱིངས་ནས་གཤེགས༔ ཉི་ཟླ་པདྨའི་གདན་ལ་བཞུགས༔ ཕྱི་ནང་གསང་གསུམ་ཁོ་ན་ཉིད༔ གླིང་བཞི་མཎྜལ་མཆོད་པ་འབུལ༔ གུས་པས་ཕྱག་བགྱི་སྡིག་པ་བཤགས༔ གསོལ་འདེབས་ཆོས་ཀྱི་འཁོར་ལོ་བསྐོར༔ དབང་བསྐུར་སྨིན་གྲོལ་དགེ་བ་བསྔོ༔ ལྷ་ཁྱེད་རྡོ་རྗེ་དབྱིངས་ཀྱི་གཙོ༔ ཉིད་ལྟར་བདག་གཞན་འབྱུང་འགྱུར་ཤོག༔
ཨོཾ་གུ་རུ་བཛྲ་བཻ་རོ་ཙ་ན་བོ་དྷི་ས་ཏྭ་ཧཱུྃ༔ སྡོམ་པ་བཟུང་བ་ནི། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོ་མཆིས་ཀྱི་བར། ། སོ་སོ་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། ལན་གསུམ་གྱིས་སྡོམ་པ་བཟུང༌། ནང་འཇུག་ལ་སྦྱོར་བ་དམ་ལ་བཞག་པ་ནི།
དམ་ཆུ་གཏད་ལ། ཧཱུྃ༔ འདི་ནི་བདེ་གཤེགས་བླ་མེད་ཆུ༔ བསྲུངས་པས་མཆོག་གི་དངོས་གྲུབ་བརྙེས༔ ཉམས་པས་ལྟུང་བའི་ལས་སུ་འགྱུར༔ དེ་བས་དམ་སྲུངས་ཆུ་འདི་འཐུང་༔ ཨོྃ་བཛྲ་ས་མ་ཡ་ཨི་དནྟེ་ན་ར་ཀན༔ ཞེས་དམ་ཆུ་སྦྱིན། དངོས་གཞིར་ཡེ་ཤེས་དབབ་པ་ནི། སྐད་ཅིག་གིས་ཁྱེད་རང་རྣམས་རྟ་མགྲིན་ཡབ་ཡུམ་དུ་གསལ་བའི་སྤྱི་གཙུག་ཏུ༔
པཾ་ལས་པདྨ་ཨ་ལས་ཟླ་བ་རཾ་ལས་ཉི་མའི་གདན་དུ་ཧཱུྃ་མཐིང་ནག་ལས་རྗེ་བཙུན་མ་ཧཱ་གུ་རུ་རིན་པོ་ཆེ་དུས་གསུམ་སངས་རྒྱས་དེ་ཉིད་སྐུ་མདོག་དམར་སྨུག་ཁྲོ་འཛུམ་གྱི་ཉམས་ཅན་ཐུགས་རྗེའི་སྤྱན་གསུམ་ཕྱོགས་བཅུར་འཁྱིལ་ཞིང་གཟིགས་པ༔ ཕྱག་གཡས་རྡོ་རྗེ་རྩེ་ལྔ་པ་ཐུགས་ཀར་འཛིན་ཅིང་གཡོན་ཀ་པཱ་ལ་མཉམ་བཞག་གི་ནང་དུ་འཆི་མེད་བདུད་རྩིའི་བཅུད་ཀྱིས་བཀང་བའི་བུམ་པ་འཛིན་ཅིང་༔ སྐུ་ལ་ཕོད་ཀ་ལྷབ་ལྷུབ་དང་ཆོས་གོས་དམར་པོ་གསེར་གྱི་པ་ཏྲ་རིས་གསོལ་ཞིང་ཟ་འོག་གི་བེར་ཆེན་དམར་སྨུག་བཀླུབས་པ༔ དབུ་ལ་ཤྭ་བའི་སྙན་ཞུ་ལ་རྒོད་སྒྲོ་དར་སྣ་ལྔའི་ཅོད་པན་དང་མེ་ལོང་ཉི་ཟླ་ནོར་བུ་ཁྱུང་གཤོག་ལ་རིན་པོ་ཆེའི་ཚོམ་བུ་བཀོད་པ་གསོལ་བ༔ གྲུ་མོར་ཡུམ་མཚོན་པའི་ཁ་ཊྭཱཾ་ག་དང་དེ་ལ་གཡེར་ཁ་སོགས་རྒྱན་དུ་མས་སྤྲས་པ༔ ཞབས་ལ་རྒྱ་ལྷམ་དར་ཆེན་གསོལ་ནས་སྣང་སྲིད་ཟིལ་གྱིས་གནོན་པར་རོལ་སྟབས་སུ་བཞུགས་པ༔ དེ་ཡི་སྤྱི་བོར་བླ་མ་ཆོས་སྐུ་རྡོ་རྗེ་འཆང་ལ་ཡུམ་རྣལ་འབྱོར་དམར་མོ་འཁྲིལ་བ༔ གུ་རུའི་གནས་ལྔ་རུ་ཐོད་ཕྲེང་སྡེ་ལྔ་ཕྱི་རོལ་རྟ་མགྲིན་འཇམ་དཔལ་སྤྱན་རས་གཟིགས་ཕྱག་ན་རྡོ་རྗེའོ༔ དེ་ཡི་ཕྱི་རོལ་གུ་རུ་མཚན་བརྒྱད་དཔའ་བོ་གིང་བཞི་གསང་བའི་རིག་མ་བཅུ་དྲུག་ལངྐ་གནས་ཉུལ་སྤྲུལ་པ་ཉིད་སྤྲུལ་དང་བཅས་པ༔ གཞན་རྗེ་འབངས་ཉེར་ལྔ་གྲུབ་ཐོབ་བརྒྱ་རྩ་རིག་འཛིན་འདུས་པ་རྒྱ་མཚོའི་ལྷ་ཚོགས་རྣམས་སྣང་ལ་རང་བཞིན་བྲལ་བར་ནམ་མཁའ་ས་གཞི་བར་སྣང་གང་ཞིང་རྔ་ཡབ་དག་པའི་ཞིང་མཆོག་ནས་འཇའ་འོད་གུར་ཁང་འཁྲིགས་ཏེ་སྐད་ཅིག་གིས་བྱོན་ནས་བདག་དང་མོས་པའི་བུ་ལ་ཐུགས་རྗེའི་བྱིན་རླབས་སྤྲིན་ཕུང་ཐིབ་ཐིབ།
འཇའ་འོད་ཐིག་ལེ་ཐིག་ཕྲན་རིག་པ་ལུག་རྒྱུད་སྦྲང་ཆར་ལྟར་ཉི་ལི་ལི་བབས་ནས། ལུས་ཀྱི་བ་སྤུ་བུ་ག་དང་དབང་པོའི་སྒོ་རྣམས་ནས་ཞུགས་སྙིང་དབུས་སུ་ཐིམ་པས་བདེ་བ་ཆེན་པོའི་ཡེ་ཤེས་བཟོད་མེད་དུ་འབར་བར་སྒོམས་ཤིག ། དེ་ནས་སྤྱན་འདྲེན་པའི་རོལ་མོ་དབྱངས་དང་བཅས། ཧཱུྃ༔ སྔོན་གྱི་བསྐལ་པའི་དང་པོ་ལ༔ སོགས་ནས? ཨོཾ་བཛྲ་ས་མ་ཡ་ཏིཥྛ་ལྷན༔ ཏིཥྛ་བཛྲ་ཙཀྲ་བཛྲ་ཨ་བེ་ཤ་ཡ་བཛྲ་ཧོཿ སྤོས་རོལ་བཅས་ཡེ་ཤེས་པ་དབབ། ཏིཥྛ་བཛྲ། མེ་ཏོག་མགོར་བཞག
ཨོཾ་པུཥྤེ་གྷྲྀཧྣ་ཧོཿ ས་མེ་ཏོག་དཀྱིལ་འཁོར་དུ་འདོར། སླར་མེ་ཏོག་སྤྱི་བོར་བཀོད་ལ། པྲ་ཏི་གྷྲྀཧྣ་སིདྡྷི་ཧཱུྃ༔ ཞེས་ལྷ་དེ་སྤྱི་བོར་སྟིམ། མིག་དབྱེ་བ་ནི། ཧཱུྃ༔ ང་ནི་ཟག་བཅས་འཁྲུལ་རྒྱ་ཞིག༔ འཁྲུལ་མེད་ཤེས་རབ་སྤྱན་དང་ལྡན༔ རྩལ་སྤྲོས་ཡེ་ཤེས་ཐུར་མ་ཡིས༔
ཁྱོད་ཀྱི་ཨ་འཐས་སྒྲིབ་མུན་བསལ༔ བཛྲ་ཛྙཱ་ན་ཙཀྵུ་པྲ་བེ་ཤ་ཡ་ཕཊ྄ཿ ཅེས་གདོང་གཡོག་བསལ་ལ། རང་རིག་བླ་མ་རྩ་གསུམ་བཀའ་འདུས་ཀྱི་དཀྱིལ་འཁོར་ལྷ་ཚོགས་རྟེན་དང་བརྟེན་པར་བཅས་པ་མངོན་སུམ་དུ་མཐོང་བར་མོས་མཛོད། གཉིས་པ་དབང་བླང་བ་དངོས་ལ། མཎྜལ་ཕུལ་ནས། བུམ་པ་ཆོས་ཀྱི་དབྱིངས་ཀྱི་ཕོ་བྲང་དུ་བླ་མ་རྩ་གསུམ་བཀའ་འདུས་ལྷ་ཚོགས་ཡུམ་དང་བཅས་པ་སྙོམས་པར་ཞུགས་པ་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པས། རིམ་བཞིན་མགྲིན་པ་སྙིང་ཁ་ལྟེ་བ་གསང་གནས་སོགས་རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་ལས་ཉོན་ཐམས་ཅད་དྲི་མ་མེད་པར་སྦྱངས།
སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར། བུམ་པ་ཐོགས་ལ། ཧཱུྃ༔ བུམ་པ་རང་བྱུང་བླ་མེད་གཞལ་ཡས་ཁང་༔ བུམ་ཆུ་རིགས་འདུས་རྗེ་བཙུན་ངོ་བོ་ཉིད༔ བདེ་གཤེགས་སྒྲུབ་པ་སྐུ་ཡི་ལྷ་ཚོགས་ཀྱིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཨོཾ་བཛྲ་གུ་རུ་པདྨ་ཌཱཀྐི་ཧ་རི་ནི་ས་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་ཉོན་མོངས་པ་ལྔ་ཡི་སྒྲིབ་པ་དག ། ཕུང་པོ་ལྔ་གནས་གྱུར།
ཡེ་ཤེས་ལྔ་ཡི་རྟོགས་པ་མངོན་དུ་བྱས། བདུད་རྩི་ལྷག་མ་ཡར་ལུད་པ་ལས་སྣང་བ་མཐའ་ཡས་ཡབ་ཡུམ་གྱིས་དབུ་བརྒྱན་པར་གྱུར། ཨརྒྷཾ་ སོགས་ཀྱིས་མཆོད། མེ་ཏོག་གཏོར་ཞིང༌། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག ། སེམས་ཅན་མ་ལུས་བསྐྱེད་པའི་བདེ་བ་ཆེན་པོ་སྟེ། ། དེས་ནི་དེང་ཁྱེད་དབང་བསྐུར་མཆོག་ལ་བཀྲ་ཤིས་ཤོག ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ དེ་ནས་སྤྲོས་པ་ལ་དགའ་བའི་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྗེས་སུ་གནང་བ་འདི་རྣམས་སྦྱར་བའི་དབང་དུ་བྱས་པ་ལས།
དབང་བཞི་ཁོ་ན་བླངས་པས་ཀྱང་ཆད་སྐྱོན་མེད། དེ་ལྟར་ན་གཤམ་གསལ།
དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ། བླ་མ་ཐུགས་རྗེ་སྤྲུལ་པའི་སྐུ་མ་ཧཱ་ཡོ་ག་སྤྲོས་བཅས་བུམ་པའི་དབང་ཐོབ་ སོགསདབང་གོང་གསུམ་ལ་རིམ་པར་འཇུག་པས་ཆོག ། སྤྲོས་ན་ཐོག་མར་སྐུ་ཡི་རྗེས་སུ་གནང་བ་ལ། མདུན་བསྐྱེད་གཙོ་བོ་ལས་རང་འདྲ་གཉིས་པ་རེ་འཕྲོས་རང་ལ་ཐིམ་པས་ལྷ་སོ་སོའི་སྐུ་དང་དབྱེར་མེད་པར་བྱིན་གྱིས་བརླབས་པར་གྱུར། རིགས་བདག་རྡོར་འཆང་ཐོགས་ལ། ཧཱུྃ༔ དྲུག་པའི་བདག་ཉིད་རྡོ་རྗེ་འཆང་༔ ཡུམ་མཆོག་སྙེམས་མ་ཟུང་འཇུག་འཁྲིལ༔
ཐབས་ཤེས་དབྱེར་མེད་དབང་བསྐུར་བས༔ རྒྱུད་སྡེའི་གཙོ་བོ་བདག་གྱུར་ཅིག༔ ཨོཾ་བཛྲ་དྷ་ར་པྲཛྙཱ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ སྐུ་གནས་ལྔའི་ཐོད་ཕྲེང་སྡེ་ལྔ་ཐོགས་ལ། ཧཱུྃ༔ བུདྡྷ་བཛྲ་རཏྣ་ཏྲཱྃ༔ པདྨ་ཀརྨ་ལ་སོགས་པ༔ བླ་མ་ཐོད་ཕྲེང་སྡེ་ལྔ་ཡི༔ དབང་བསྐུར་ཡེ་ཤེས་དོན་ལྡན་ཤོག༔
ཨོཾ་བཛྲ་ཀཱ་ཡ་པཉྩ་ཛྙཱ་ན་ཤྲཱི་སྭཱ་ཧཱ༔ ཨ་བྷི་ཥིཉྩ་ཧཱུྃ༔ རྟ་མགྲིན་འཇམ་དཔལ་རིགས་གསུམ་བཅས་ཐོགས་ལ། ཧཱུྃ༔ རྟ་མཆོག་ཁྲོ་རྒྱལ་འཇམ་དཔལ་དཔའ་བོའི་སྐུ༔ སྤྱན་རས་གཟིགས་དབང་གསང་བདག་གཏུམ་པོ་སོགས༔ གོ་ཆ་འཇིག་རྟེན་གསུམ་མགོན་དབང་བསྐུར་བས༔ ལྟ་བ་ཤེས་རབ་སྙིང་པོའི་མཐུ་ལྡན་ཤོག༔ ཨོཾ་བཛྲ་པྲཛྙཱ་མ་ཧཱ་བྷ་ལོ་ཀ་རུ་ཎ་སྭཱ་ཧཱ༔ ཨ་བྷི་ཥིཉྩ་ཧཱུྃ༔
གུ་རུ་མཚན་བརྒྱད་ཐོགས་ལ། ཧཱུྃ༔ པདྨ་འབྱུང་གནས་པདྨ་སམྦྷ་ཝ༔ བློ་ལྡན་མཆོག་སྲེད་པདྨ་རྒྱལ་པོ་སོགས༔ ལྷུན་གྲུབ་རིག་འཛིན་བཞི་ཡི་དབང་བསྐུར་བས༔ ལམ་བཞི་གྲོལ་ནས་རྒྱུད་བཞི་སྨིན་པར་ཤོག༔ ཨོཾ་གུ་རུ་དྷེ་ཝ་ཙ་ཏུར་ཧཱུྃ་སྭཱ་ཧཱ༔ ཨོཾ་ཨ་བྷི་ཥིཉྩ་ཧཱུྃ༔ ཧཱུྃ༔ ཉི་མ་འོད་ཟེར་ཤཱཀྱ་སེངྒེ་དང་༔
སེངྒེ་སྒྲ་སྒྲོགས་རྡོ་རྗེ་གྲོ་བོ་ལོད༔ མུ་སྟེགས་ཚར་གཅོད་བཞི་ཡི་དབང་བསྐུར་བས༔ ཕྲིན་ནས་རྣམ་བཞིས་འགྲོ་བ་འདུལ་བར་ཤོག༔ ཨོཾ་བཛྲ་ཧེ་རུ་ཀ་སརྦ་ཧཱུྃ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དཔའ་བོ་ཡབ་ཡུམ་དང་གིང་ཡབ་ཡུམ་ཐོགས་ལ། ཧཱུྃ༔ རྡོ་རྗེ་རིན་ཆེན་པདྨ་ལས་ཀྱི་རིགས༔ དཔའ་བོ་དཔའ་མོ་གིང་ཆེན་ཡབ་ཡུམ་བཅས༔ ཧེ་རུ་ཀ་ཡི་གནས་བཅུ་བྱིན་བརླབས་པའི༔
དབང་བསྐུར་ཡོན་ཏན་བཅུ་དྲུག་ལ་གནས་ཤོག༔ ཨོཾ་ཚིནྡྷ་ཚིནྡྷ་གྷྲྀ་ཝ་གྷྲྀ་ཝ་ཧཱུྃ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ ལྷ་མོ་བཅུ་དྲུག་ཐོགས་ལ། ཧཱུྃ༔ བཞི་གཉིས་རྣམ་ཤེས་ཚོགས་བརྒྱད་བཅུ་དྲུག་ཁམས༔ གཡོ་བ་རྩ་གཉིས་ཡང་གཡོ་དྲུག་ཅུ་བཞི༔ མཆོད་འཛིན་ལྷ་མོ་རྣམས་ཀྱི་དབང་བསྐུར་བས༔ གསུང་དབྱངས་དྲུག་ཅུས་འགྲོ་བ་སྒྲོལ་བར་ཤོག༔ ཨོཾ་བཛྲ་ཌཱཀྐི་སརྦ་ཨུད་ཏ་རཱ་ག་ཧེ་ཧཱུྃ་སྭཱ་ཧཱ༔
ཨ་བྷི་ཥིཉྩ་ཧཱུྃ༔ དབང་ཕྱུག་ཞིང་སྐྱོང་ལངྐ་ཐོགས་ལ། ཧཱུྃ༔ དབང་ཕྱུག་མ་མཽ་ཞིང་སྐྱོང་ལངྐ་གདོང་༔ གནས་ཉུལ་ཚོགས་ཁང་འགྲིམས་ནས་དྲོད་ཚད་ཉུལ༔ དཀྱིལ་འཁོར་གཉན་པོའི་ལས་བྱེད་དབང་བསྐུར་བས༔ སྐལ་ལྡན་སྒྲུབ་པའི་བར་ཆད་ཞི་བར་ཤོག༔ ཨོཾ་བཛྲ་ཨིཥྚ་དྭ་ར་བྷ་ལ་ཧཱུྃ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ནས་ཆས་དབང་སྦྱིན་པ་ནི།
ཧཱུྃ༔ པད་ཞྭ་ཕོད་ཁ་ཆོས་གོས་བེར་ཆེན་དང་༔ རིན་ཆེན་རྒྱན་མཛེས་སྐུ་རེག་རྒྱ་ལྷམ་སོགས༔ སྐུའི་ཆས་གོས་དུ་མའི་དབང་བསྐུར་བས༔ རིག་འཛིན་རྒྱལ་བའི་སྲས་སུ་མངའ་སྒྱུར་ཅིག༔ ཨོཾ་སརྦ་བྷི་ཤྭ་བྷ་ཏྲ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ ཧཱུྃ༔ རྡོ་རྗེ་རྩེ་ལྔ་བྷནྡྷ་ཚེ་བུམ་དང་༔ ཁ་ཊྭཱཾ་གཡེར་ཁ་ཐོད་པ་གསུམ་གྱིས་མཚན༔
སྐུ་ཡི་རྒྱ་རྟགས་ལས་ཀྱི་ཕྱག་མཚན་གྱི༔ དབང་བསྐུར་རྡོ་རྗེ་འཛིན་པའི་བཀའ་ཐོབ་ཤོག༔ ཨོཾ་བཛྲ་དྷརྨ་ཀོ྅་ཧཾ་ཛྙཱ་ན་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ནས་ཞི་བ་ཡོངས་རྫོགས་ཀྱི་རྒྱན་སྤྱོད་ཐོགས་ལ། ཧཱུྃ༔ རིགས་ལྔ་དར་དཔྱངས་སྟོད་གཡོགས་ག་ཤལ་དང་༔ ཨང་རག་རིན་ཆེན་རྒྱན་ཆ་པདྨའི་ཕྲེང་༔ ཞི་བའི་ལྷ་རྫས་ཡོངས་རྫོགས་དབང་བསྐུར་བས༔ ཞིང་ཁམས་ལྟ་བུར་མཁོ་དགུ་ལོངས་སྤྱོད་ཤོག༔
ཨོཾ་སརྦ་མུ་ཊ་ཀུ་སུ་མེ་ཀུ་སུ་མ་ཎི་ཧཱུྃ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ལྟར་སྐུ་ཕྱག་རྒྱའི་དབང་ཐོབ་པས་ལུས་སུ་འཛིན་པ་རྣམ་པར་དག་ནས་བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང་དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་ཐོབ་པར་འགྱུར་རོ། ཞེས་རྟོགས་པ་བསྐྱེད་ལ། གསུང་སྔགས་ཀྱི་དབང་ནི། སློབ་དཔོན་དཀྱིལ་འཁོར་གྱི་གཙོ་བོའི་ཐུགས་ཀར་ཉི་མའི་གདན་ལ་ཧཱུྃ་དམར་པོའི་མཐར་སྔགས་ཕྲེང་གཡས་བསྐོར་འཁོར་བས་འོད་ཟེར་འཇའ་འོད་ཐིག་ལེའི་རང་བཞིན་རང་སྒྲ་དང་བཅས་འཁོར་བར་གྱུར། ཨོཾ་ཨཱཿཧཱུྃ༔ བཛྲ་གུ་རུ? ཐོད་ཕྲེང་རྩལ? ཧྲི་མ་ཧ་རི? དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་མཁའ་ཁྱབ་ཏུ་འཕྲོས། དོན་གཉིས་བྱས། སླར་འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་གཟི་བརྗིད་རབ་ཏུ་འབར་ཞིང་བརྗོད་མེད་གྲགས་སྟོང་གསུང་རྡོ་རྗེ་མི་ཟད་རྒྱན་གྱི་འཁོར་ལོས་དབང་བསྒྱུར་བར་གྱུར།
དེ་ཉིད་བརྟན་པའི་སླད་དུ་ཕྲེང་བ་ཐོགས་ལ། ཧཱུྃ༔ བླ་མེད་སྔགས་ཀྱི་རྣལ་འབྱོར་པ༔ སྙིང་པོ་འཛབ་དབྱངས་སྒྲོག་པའི་ཕྱིར༔ བཟླས་པ་རྡོ་རྗེའི་ཕྲེང་བ་གཏད༔ དྲི་མེད་པདྨ་ལུག་གུར་རྒྱུད༔ ཨོྃ་བཛྲ་མ་ལི་ཏ་སརྦ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ དེ་ལྟར་གསུང་སྔགས་ཀྱི་དབང་ཐོབ་པས་ངག་ཏུ་འཛིན་པ་རྣམ་པར་དག་ནས། བདེ་བར་གཤེགས་པའི་གསུང་གི་སྙིང་པོ་ལོངས་སྤྱོད་ཅིང་དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ་འབྲས་བུ་ལོངས་སྤྱོད་རྫོགས་པའི་སྐུ་ཐོབ་པར་གྱུར།
ཞེས་རྟོགས་པ་བསྐྱེད། དེ་ནས་ཐུགས་ཀྱི་དབང་བསྐུར་བ་ནི། སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་སྙིང་ཁར་མདུང་ཚུགས་སུ་ཟུག་པས་གཉིས་འཛིན་གྱི་རྟོག་པ་དག་སྟཻ་རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོ་མེ་ལོང་གཡའ་བྲལ་བའི་གཟུགས་སྣང་བཞིན་དབྱིངས་དང་རོལ་རྩལ་ཟུང་དུ་འཇུག་པ་རྒྱལ་བའི་དགོངས་པ་ཇི་བཞིན་མངོན་དུ་གྱུར་ པར་མོས། ཧཱུྃ༔ སྣང་ཞིང་གསལ་ལ་སྟོང་ཞིང་འགག་པ་མེད༔ གསལ་ལ་ནམ་མཁའི་རང་བཞིན་ཁོར་ཡུག་ལྟར༔ ཆོས་སྐུ་རྫོགས་ཆེན་ཐུགས་རྗེའི་ལྷ་ཚོགས་ཀྱིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཨོཾ་བཛྲ་གུ་རུ་པདྨ་ཌཱཀྐི་ཧ་རི་ནི་ས་ཙིཏྟ་ཨ་བྷི་ཥིཉྩ་ཧཱུྃ༔
ཞེས་མེ་ལོང་སྙིང་ཁར་བཞག ། དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ། འབྲས་བུ་ཆོས་ཀྱི་སྐུ་ཐོབ་པར་འགྱུར་རོ། ཞེས་རྟོགས་པ་བསྐྱེད། དེ་ནས་ཡོན་ཏན་གཏོར་མ་ལྟེ་བར་བཞག་ལ། ཧཱུྃ༔ རྨད་བྱུང་གཏོར་མ་བླ་མེད་མཆོག་གི་རྫས༔ ངོ་བོ་འདོད་ཡོན་མཚན་ཉིད་ལྷ་རྣམས་ཀྱི༔ དངོས་གྲུབ་ཀུན་འབྱུང་བླ་མའི་ཡོན་ཏན་གྱིས༔
སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཨོྃ་བཛྲ་གུ་རུ་པདྨ་ཌཱཀྐི་ཧ་རི་ནི་ས་གུ་ན་ཨ་བྷི་ཥིཉྩ་ཧཱུྃ༔ དེ་ལྟར་དངོས་གྲུབ་ཡོན་ཏན་གྱི་དབང་བསྐུར་བས་དབུལ་ཕོངས་འཛིན་པ་རྣམ་པར་དག་ནས། བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པ་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆག་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་ཐོབ་པར་འགྱུར་རོ། ཞེས་རྟོགས་པ་བསྐྱེད། དེ་ནས་ཕྲིན་ལས་རྡོ་རྗེ་དང་དྲིལ་བུ་ལག་ཏུ་གཏད་ལ། ཧཱུྃ༔ རྡོ་རྗེ་རྒྱལ་པོ་ཐབས་ཀྱི་མགོན་མཆོག་ཉིད༔
ཤེས་རབ་དྲུག་ལྡན་ཡན་ལག་བཅུ་གཉིས་སོགས༔ དཀྱིལ་འཁོར་ཆེན་པོའི་དམ་ཚིག་ཕྲིན་ལས་ཀྱིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཨོཾ་བཛྲ་གུ་རུ་པདྨ་ཌཱཀྐི་ཧ་རི་ནི་ས་གུ་ཧྱ་ཨ་བྷི་ཥིཉྩ་ཧཱུྃ༔ དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པས་ཁྱབ་བདག་པདྨ་ཐོད་ཕྲེང་རྩལ་གྱིས་ཆེ་བ་བསྐྱེད་པ་ཙམ་གྱིས་རྣམ་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ་སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས། སྣོད་ཀྱི་འཇིག་རྟེན་ཐམས་ཅད་སྣང་སྟོང་དག་པ་གཞལ་ཡས་ཁང་བཅུད་ཀྱི་སེམས་ཅན་ཐམས་ཅད་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་འབྱུང་བའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་མངོན་དུ་གྱུར་ པར་མོས། མེ་ལོང་དང་ལྷ་སྐུ་ཐོགས་ལ། ཧཱུྃ༔ སྣང་བ་བདེན་མེད་ནམ་མཁའ་བཞིན༔
སྣ་ཚོགས་ཆོ་འཕྲུལ་རང་སར་ཏེ༔ ནམ་མཁའི་དབྱིངས་ཀྱི་འཇའ་ཚོན་བཞིན༔ སྤྲུལ་པ་སྒྱུ་མ་ལྟར་བསྟན་ནོ༔ ཨོཾ་སྭ་བྷཱ་ཀོའུ་ཏ་པཾ་སྭཱ་ཧཱ༔ ཨ་བྷི་ཥིཉྩ་ཧཱུྃ༔ ཞེས་སྤྱི་བོར་བཞག་ལ། དེ་ལྟར་དབང་ཐམས་ཅད་བརྟན་པར་བྱེད་པ་ལ་འཇའ་ལུས་སྣང་སྟོང་བརྡ་ཡི་དབང་ཐོབ་པས་དེང་ཕྱིན་ཆད། སྣོད་བཅུད་གཞལ་ཡས་ལྷའི་རང་བཞིན་དུ་ཡེ་ནས་ཡིན་པ་ངོ་ཤེས་པས་དག་སྣང་དང་མོས་གུས་རྒྱུན་ཆད་མེད་པའི་བཀུར་སྟི་དང༌། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་དྭང་དུ་བླངས་ཤིང་སྒྲུབ་པའི་རྒྱུར་ངོ་ཤེས་པར་གྱིས་ཤིག ། དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ།
བླ་མ་ཐུགས་རྗེ་སྤྲུལ་པའི་སྐུ་མ་ཧཱ་ཡོ་ག་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ལམ་དུས་སུ་བསྐྱེད་པའི་རིམ་པ་བསྒོམ་པ་ལ་དབང༌། སྣོད་བཅུད་བླ་མ་རྩ་གསུམ་ལྷའི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུ་འགྲུབ་པའི་སྐལ་བ་ཅན་དུ་བྱས་སོ། དབང་གོང་མ་གསུམ་ལས་དང་པོ་གསང་དབང་ནི། སློབ་དཔོན་བླ་མ་པདྨ་ཧེ་རུ་ཀའི་རང་འོད་ཀྱི་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བའི་དགའ་བའི་སྒྲ་དང་བདེ་བའི་འོད་ཟེར་གྱིས་འཕྲོ་འདུས་ཕྱོགས་བཅུའི་རྒྱལ་བ་ཐམས་ཅད་སྤྱན་དྲངས་པ་ཡབ་ཀྱི་ཞལ་དུ་ཞུགས། ཐུགས་ཀར་ཆགས་པ་ཆེན་པོའི་མེས་ཞུ་བ་སྐུའི་དབྱིབས་རྒྱུད་རྡོ་རྗེའི་ལམ་ནས་ཡུམ་གྱི་པདྨར་བབས། བྱང་སེམས་དཀར་དམར་རོ་གཅིག་ཏུ་འདྲེས་པའི་རྒྱུན་མུ་ཏིག་གི་མདངས་ཅན་དེ་ཉིད་ལྕེ་ཐོག་ཏུ་སྩལ་བས་ལུས་ཐམས་ཅད་བདེ་བས་ཁྱབ། སྣང་གསུམ་འོད་གསལ་དུ་ཐིམ། རྩ་ཐིག་རླུང་གསུམ་ཡེ་ཤེས་སུ་སྨིན་པར་མོས་མཛོད།
ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ བྷནྡྷ་བདེ་ཆེན་སྣང་སྲིད་འབྱུང་བའི་སྣོད༔ ནང་བཅུད་གསང་བ་ཡེ་ཤེས་ཌཱཀྐི་མཆོག༔ བདེ་གཤེགས་ཀུན་འདུས་ལོངས་སྐུའི་ལྷ་ཚོགས་ཀྱིས༔ སྐལ་ལྡན་རིགས་ཀྱི་བུ་ལ་དབང་བསྐུར་རོ༔ ཨོཾ་བཛྲ་གུ་རུ་ཌཱཀྐི་ཧ་རི་ནི་ས་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་བདུད་རྩི་མྱོང༌། བདུད་རྩི་མྱོང་བའི་རྩ་ཐམས་ཅད་བྱང་སེམས་ཡི་གེའི་སྤྲིན་ཨཱ་ལི་ཀཱ་ལིའི་རྣམ་པས་ཁེངས། འཆིང་བྱེད་ཀྱི་མདུད་པ་བཀྲོལ།
རང་བཞིན་བརྒྱད་ཅུའི་རྟོག་ཚོགས་འགགས། ཐིག་རླུང་འོད་གསལ་ཡེ་ཤེས་ཀྱི་ངོ་བོར་བྱིན་གྱིས་བརླབས། གསལ་སྟོང་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས་པར་མོས་ལ་དེའི་ངང་དུ་ཅུང་ཟད་མཉམ་པར་ཞོག་མཛོད། དེས་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་དབང་ཐོབ། ངག་རླུང་ཐ་མལ་དུ་འཛིན་པའི་ཞེན་རྟོག་དང་ངག་གི་དྲི་མ་སྦྱངས། རྫོགས་རིམ་ཨ་ནུ་ལ་བརྟེན་པའི་སྟེང་སྒོ་རྣམ་གྲོལ་གྱི་རྣལ་འབྱོར་བསྒོམ་པ་ལ་དབང༌། ས་བཅུ་པ་ཚེ་དབང་རིག་འཛིན་གྱི་རིགས་སུ་སྐྱེས། སྒྲ་སྐད་འབྱིན་འཇུག་སྔགས་སུ་དག་ལ་འབྲས་བུ་གསུང་རྡོ་རྗེ་ལོངས་སྐུ་འགྲུབ་པའི་སྐལ་བ་ཅན་དུ་བྱས་སོ། གཉིས་པ་ཤེར་དབང་ནི། རང་ཉིད་བླ་མ་རྡོ་རྗེ་ཧེ་རུ་ཀ་སྣང་སྟོང་སྒྱུ་མ་ལྟ་བུའི་སྐུར་གསལ་བ་ལ།
སློབ་དཔོན་གྱི་ཡུམ་ཡེ་ཤེས་ཀྱི་མཁའ་འགྲོ་མ་ལས་རིགས་མཐུན་གྱི་ཤེས་རབ་མ་གཟུགས་དང་ལང་ཚོ་མཚན་ཉིད་ཕུན་སུམ་ཚོགས་པ་ཞིག་རྣམ་པར་སྤྲོས་ཏེ་ཕྱོགས་བཅུའི་སངས་རྒྱས་དཔང་དུ་བཀོད་དེ་གཏད་པའི་མོས་པ་མཛོད། ཅེས་རིག་མའམ་དྲིལ་བུ་ལག་གཡོན་དུ་ཐོགགས་ལ། ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་ཟུངས༔ དཀྱིལ་འཁོར་བསྒོམ་པའི་དབང་ཐོབ་ཤོག༔ ཨོཾ་ཨ་ནུ་ཏཱ་ར་ཡ་ཧོཿ རཱ་ག་ཡ་སཏྭཾ་པྲ་མོ་ཏི་རི་མི་དྷརྨ་ཧོཿ ཞེས་འཁྱུད་རྒྱ་དང་བཅས།
དེ་ལྟར་ཡབ་ཡུམ་འདུ་ཤེས་གསུམ་གྱིས་སྙོམ་པར་ཞུགས་པས། གཉིས་སྣང་གི་རྟོག་པའི་འཕྲོ་འདུ་བདེ་ཆེན་གྱི་དབྱིངས་སུ་ནུབ་ཏེ། ཡས་བབས་ཀྱི་དགའ་བ་ཉམས་སུ་མྱོང༌། སླར་དམར་ཆ་དང་བཅས་པའི་རླུང་འཕོ་མེད་གྱེན་དུ་དྲངས་པས་མས་བརྟན་གྱི་དགའ་བཞི་ཉམས་སུ་མྱོང་བའི་མཚོན་བྱེད་དཔེའི་ཡེ་ཤེས་ལྷན་སྐྱེས་བདེ་སྟོང་འཕོ་འགྱུར་མེད་པའི་ངང་ལ་མཉམ་པར་ཞོག་ཅིག ། དེ་ལྟར་ཆོས་ཐམས་ཅད་འབྱུང་བའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། རྟོག་ཚོགས་ཐ་མལ་འཛིན་པའི་ཞེན་པ་སྦྱངས་ཡིད་སྒྲིབ་དག ། རྫོགས་རིམ་ཨ་ནུའི་རྡོ་རྗེ་སེམས་དཔའི་གསང་ལམ་ནས་ལམ་ཕོ་ཉ་བསྒོམ་པ་ལ་དབང༌། ས་བཅུ་གཉིས་པ་ཕྱག་རྒྱ་རིག་འཛིན་གྱི་རིགས་སུ་སྐྱེས། བདེ་སྡུག་གང་བྱུང་ལྷན་སྐྱེས་ཡེ་ཤེས་སུ་དག་ཏེ་འབྲས་བུ་ཐུགས་རྡོ་རྗེ་ཆོས་སྐུ་ཐོབ་པའི་སྐལ་བ་ཅན་དུ་བྱས་སོ། གསུམ་པ་ཚིག་དབང་ནི།
བླ་མ་དཀྱིལ་འཁོར་གྱི་གཙོ་བོའི་ཞལ་ནས་སྐྱེ་མེད་རྡོ་རྗེའི་ཚིག་གི་རང་བྱུང་དོན་གྱི་དགོངས་པ་ངོ་སྤྲད་དེ་དབུགས་དབྱུང་བར་མོས་ལ། ཞེས་མེ་ཤེལ་ཐོགས་ལ། ཧཱུྃ༔ ཀུན་གཞི་མ་བཅོས་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔ སྣ་ཚོགས་འཛིན་མེད་དེ་བཞིན་ཉིད༔ ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲཱི་ད་ཧཱུྃ༔ ཞེས་རང་བྱུང་གི་ཡེ་ཤེས་དེ་ཁོ་ན་ཉིད་ཀྱི་ངང་ལ་མཉམ་པར་བཞག ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་རིག་པའི་རྩལ་དབང་ཐོབ།
སྒོ་གསུམ་ཐ་དད་འཛིན་པའི་ཤེས་བྱའི་སྒྲིབ་པ་ཆེས་ཕྲ་བ་སྦྱངས། ལམ་དུས་སུ་ཀ་དག་ལྷུན་གྲུབ་ཟུང་འཇུག་རྫོགས་རིམ་མཐར་ཐུག་པའི་རྣལ་འབྱོར་བསྒོམ་པ་ལ་དབང༌། སྣང་བཞི་ཟད་སར་འཁྱོལ་ཏེ། འབྲས་བུ་ངོ་བོ་ཉིད་སྐུ་ཀུན་བཟང་རྡོ་རྗེ་སེམས་དཔའི་གོ་འཕང་མངོན་དུ་བྱེད་པའི་སྐལ་བ་ཅན་དུ་བྱས་པའོ། ཞེས་རྟོགས་པ་བསྐྱེད་དོ། ཧཱུྃ༔ རྒྱ་གར་ཡུལ་དུ་སྐུ་འཁྲུངས་པའི༔ རྗེ་བཙུན་པདྨ་བཛྲ་ཞེས༔ བདེ་ཆེན་ཡུམ་མཆོག་མནྡ་ར༔ པད་འབྱུང་ཡབ་ཡུམ་བཀྲ་ཤིས་ཤོག༔
ཙན་དན་ནགས་ལ་སྤྱོད་པར་གཤེགས༔ སྟག་ཞོན་རྡོ་རྗེ་གྲོ་བོ་ལོད༔ བཀྲ་ཤིས་ཁྱེའུ་འདྲེན་མཚན་ལྡན་ལྕམ༔ དྲག་པོ་ཡབ་ཡུམ་བཀྲ་ཤིས་ཤོག༔ མཆིམས་ཕུར་བདེ་གཤེགས་སྒྲུབ་པ་མཛད༔ གྲུབ་ཐོབ་རྒྱལ་པོ་ཟིལ་གནོན་ཞབས༔ ཟུང་འཇུག་དབྱིངས་ཕྱུག་མཚོ་རྒྱལ་མ༔ རིག་འཛིན་ཡབ་ཡུམ་བཀྲ་ཤིས་ཤོག༔ ཟབ་རྒྱའི་གནས་མཆོག་གཏེར་གྱི་སྒྲོམ༔ མཆིམས་ཕུ་བྲག་དམར་ཀེའུ་ཚང་༔
དྲེགས་སྡེ་སྲུང་མས་བྱ་ར་མཛོད༔ ཆོས་སྐྱོང་གཏེར་སྲུང་བཀྲ་ཤིས་ཤོག༔ རྗེས་ནི། གཙོ་བོས་ཇི་ལྟར་ སོགས་དང༌། དེང་ནས་བརྩམས་ཏེ་ སོགས་ཀྱིས་དམ་ཚིག་ཁས་བླངས་ཏེ་ལུས་ལོངས་སྤྱོད་དབུལ་ཞིང་གཏང་རག་གི་མཎྜལ་སྔར་ལྟར་ཕུལ། ཆོ་གའི་རྗེས་ཀྱི་བྱ་བ་རྣམས་ལས་བྱང་བཞིན་མཐར་དབྱུང་བར་བྱའོ། ཞེས་པའང་སྒྲུབ་པ་ཆེན་པོ་སྤྲོས་བཅས་དང་དབང་ཆེན་རྒྱས་སྤྲོས་སྐབས་ཉེ་བར་མཁོ་བའི་དབང་དུ་བྱས་ཏེ་ཐུགས་སྒྲུབ་རྩ་བའི་དབང་ཆེན་ཨིནྡྲ་ནཱི་ལའི་མཆོད་སྡོང་ལས་བདག་འཇུག་གི་རིམ་པ་ཅུང་ཟད་བཏུས་པ་ཡིན་ནོ། གསྃང་ཆེན་རྡོ་རྗེ་ཐེག་པའི་བཅུད། ། སྔྃགས་ཀྱི་དམ་གསོ་ཉམ་སྦྱོང་སླད། ། བསྟྃན་ལ་མོས་པའི་སྐྱེ་སྤྲུལ་མིང༌། །
འཛིྃན་དེས་སྤེལ་བས་དོན་ལྡན་ཤོག ། ཅེས་པ་འདིའང་ཤིང་སྤྲེལ་ལོར་རྒྱལ་ཟླ་བའི་དམར་ཕྱོགས་རྒྱལ་བ་གཉིས་པའི་དུས་ཚེས་བཟང་པོར་གུ་ཧྱའི་མིང་གིས་སྨྲས་རིམ་བཞིན་ཨཽ་ཌཱིའི་སོར་མོས་གློག་གི་གར་རྩེད་བཞིན་ཡུད་ཙམ་དུ་གྲུབ་པར་བགྱིས་པའི་དགེ་བས་དབང་བཞི་ཡེ་ཤེས་མ་སྐྱེས་པ་སྐྱེས་ཤིང་སྐྱེས་པ་མི་ཉམས་པར་གོང་ནས་གོང་དུ་འཕེལ་བའི་རྒྱུར་གྱུར་ཅིག། །། ཚ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། ལས་བཞི་ལྷུན་གྲུབ་དང་བཅས་པའི་སྦྱིན་སྲེག་རིགས་ལྔའི་རྒྱན་ཞེས་བྱ་བ་བཞུགས་སོ། བདེ་གཤེགས་ཀུན་འདུས་གུ་རུ་ཡིད་བཞིན་ནོར། ། དྲན་པས་སྲིད་ཞིའི་གདུང་སེལ་མཚན་མཆོག་བརྒྱད། ། འདོད་རྒུའི་དཔལ་སྟེར་རྣམ་འཕྲུལ་བཅུ་གསུམ་སོགས། ། རྩ་གསུམ་བཀའ་འདུས་དཀྱིལ་འཁོར་གཙུག་ན་རྒྱལ། ། ཕྲིན་ལས་རྣམ་བཞིའི་ཁ་ལོ་བསྒྱུར་བ་དང༌། ། མཆོག་ཐུན་དངོས་གྲུབ་ཆར་རྒྱུན་དབབ་པའི་ཕྱིར། །
སྦྱིན་སྲེག་ཆོ་ག་སྤེལ་ལ་བླ་མ་ལྷ། ། རྩ་གསུམ་སྲུང་མས་བཀས་གནང་བྱིན་གྱིས་རློབས། དེ་ལ་བླ་མའི་ཐུགས་སྒྲུབ་བསམ་ལྷུན་གྱི་ཆ་ལག་སྦྱིན་སྲེག་རྩོམ་པ་ལ་གསུམ། སྦྱོར་བ་ཡོ་བྱད་ཀྱི་བཤམ་བཀོད། དངོས་གཞི་ཕྲིན་ལས་ཀྱི་རིམ་པ། རྗེས་ལས་ཀྱི་མཐའ་བསྡུ་བའོ། དང་པོ་སྒྲུབ་མཆོད་སོགས་ཀྱི་དུས་ཉིན་སྔ་མའི་ཐུན་མཚམས་སུ་ས་ཆོག་བྱ་བ་ནི། གང་དུ་བྱ་བའི་གནས་དེར་གཞི་བདག་ལ་གཏོར་མ་བྱིན་ནས་བཀའ་བསྒོ། རྡོ་རྗེ་དང་བཅས་པའི་ལག་གཡས་པ་ས་ལ་བཞག་སྟེ་ལྷ་གང་ཡིན་གྱི་རྩ་སྔགས་བརྒྱ་རྩ་བཟླས་པས་བྱིན་གྱིས་བརླབས་ནས་སྟོང་ཉིད་དུ་རྒྱས་བཏབ། མཇུག་ཆོག་མཆོད་བསྟོད་ཀྱི་གོང་དུ་ཚོམ་བུ་བཅའ་བ་རྣམས་སྔོན་དུ་སོང་སྟེ།
དུས་ནི་ཞི་བར་ཤིས་པའི་ཡར་ཚེས་ལྟ་བུ་ལ་སྔ་དྲོའི་ཆ་དང༌། དཀྱིལ་འཁོར་གྱི་ཤར་ཕྱོགས་སམ་སྤྱི་ལྟར་དུ་ཁ་ཤར་དུ་ཕྱོགས་ལ། ཞི་བའི་ཐབ་སྟེགས་གྲུ་བཞི་པ་བ་བྱུང་གིས་བྱུགས་པའི་ཁར། བྲི་ཐབ་ལ་ཚངས་ཟུར་གྱི་ཐིག་བཏབ། རྒྱར་ཁྲུ་གང༌། མཆུ་དང་ཁ་ཁྱེར་ལ་སོར་བཞི་རེ། ནང་དུ་ཆ་གཅིག་ལ་ནོར་འཛིན་པ་ཏྲ། དེའི་ནང་དུ་ཆ་ཕྲན་གཅིག་པ་ལ་རྡོ་རྗེའི་ཕྲེང་བས་བསྐོར་བའི་པདྨ་འདབ་བརྒྱད་ལྟེ་བར་རྡོ་རྗེ་དཀར་པོ་ཧཱུྃ་གིས་མཚན་པ། ཕྱིའི་ཟུར་བཞིར་ཟླ་ཕྱེད་རྡོ་རྗེས་སྤྲས་པ། ཁ་དོག་ཐམས་ཅད་ཀུན་ནས་དཀར་པོར་བྱས་པའི་ཕྱིར་བ་བྱུང་བདུད་རྩི་ལྔ་དྲི་བཟང་དང་བཅས་པས་བྱུགས།
མེ་ཏོག་དཀར་པོ་བཅལ་དུ་བཀྲམ། དེ་ཡི་སྟེང་ཚེར་མ་དང་སྲོག་ཆགས་མེད་པ་ཞི་བའི་ཐབ་ཤིང་ཟླུམ་བསྐོར་དུ་བརྩེགས། ཤར་ལྷོ་རུ་ཞི་བའི་མེ་དར་དཀར་པོ་འཛུགས། སློབ་དཔོན་གྱི་མདུན་དུ་བསང་ཆུ་རྡོར་དྲིལ་དཀར་བླུགས་ནང་མཆོད་རྣམས་བཤམ། སློབ་དཔོན་ཆས་གོས་དཀར་པོ་དང་རིན་པོ་ཆེའི་རྒྱན་གྱིས་བརྒྱན། འཇམ་པའི་སྟན་ལ་ཐབ་དང་ཞལ་སྤྲོད་བྱས་པས་གཡས་སུ་མཆོད་རྫས་ལ། གཙོ་བོའི་ཞི་གཏོར་མེ་ལྷའི་མཆོད་གཏོར་སོ་སོའི་མདུན་ཉེར་སྤྱོད་དང་སྨན་རཀ་བཅས་བཀོད། གཡོན་དུ་འདས་མ་འདས་སོ་སོར་དབུལ་རྒྱུའི་བསྲེག་རྫས་ཀྱི་གོ་རིམ་ནི། དཔལ་འབར། རླུང་གཡབ་ལྗང་གུ།
མར་ཁུ། ཞི་བའི་ཡམ་ཤིང་སྨན་ཤིང་ངམ་འོ་མ་ཅན་གྱི་ཤིང་སོགས་ལ་རིང་ཐུང་སོར་བཅུ་གཉིས་པ་པད་ཁ་ཅན། ཏིལ་དཀར་ནག ། དཱུརྦ། ཞོ་ཟན། དཀར་གསུམ་མངར་གསུམ་འབྲུ་ཕྱེ་དང་སྦྱར་བའི་ཟས་མཆོག ། འབྲས་དཀར། སྭ་བ། ནས་དཀར། གྲོ་དཀར།
ཡུངས་དཀར། སྲན་དཀར། ཤིང་ཏོག ། མེ་ཏོག་སོགས་རྫས་རྣམས་ཞི་བའི་སྣོད་དུ་སོ་སོར་བཤམས་པའམ་གཅིག་ཏུ་བཤམས་ཀྱང་རུང་ལ། དེ་ཡང་ནད་ཡམས་སྡིག་སྒྲིབ་སོགས་ཞི་ཞིང་བསྙེན་སྒྲུབ་ཀྱི་ཁ་སྐོང་ཁོ་ན་ལ་ཏིལ་དང༌། གདོན་ཞི་བ་ལ་ཡུངས་དཀར། རྟོགས་སྒྲིབ་ཞི་བ་ལ་ཀུ་ཤ་དང་སྐྲ་སེན། ཚེ་ཡི་བར་ཆད་ཞི་བར་དཱུརྦ། རྒྱལ་པོས་ཆད་པ་དང་ཕ་རོལ་གྱི་གདུག་རྩུབ་ཞི་བར་ཟས་མཆོག་སོགས། ལས་རིམ་གང་ཡིན་གཙོ་བོར་སྟོན་པའི་རྫས་རྣམས་ཅི་འབྱོར་དུ་བསགས།
གཞན་ཅི་ལྟར་དགོས་པའི་ཡོ་བྱད་རྣམས་འདུ་བྱའོ། བདག་བསྐྱེད་ཀྱི་ལས་གཞུང་བསྲངས་ཤིང་བཟླས་པའི་མཇུག་ཚོགས་མཆོད་བསྒྲལ་བསྟབ་དང་བཅས་པ་བྱ། གཉིས་པ་དངོས་གཞི་ལ་གསུམ་གྱི་དང་པོ་ལྷའི་ང་རྒྱལ་ལ་གནས་བཞིན་པས་རྡོ་དྲིལ་བསང་སྦྱང་ནི། སྟོང་པའི་ངང་ལས་ཧཱུྃ་ལས་རིགས་ལྔའི་རང་བཞིན་ཐབས་ཀྱི་རྡོ་རྗེ་ལས་སེམས་ཅན་ཐམས་ཅད་སྨིན་པར་བྱེད་པའི་འོད་ཟེར་ཀུན་ཏུ་འཕྲོ་བར་གྱུར༔ ཨོཾ་མ་ཧཱ་བཛྲ་ཧཱུྃ༔ ཞེས་རྡོ་རྗེ་ལན་གསུམ་གསོར། ཨཱཿལས་དབྱིངས་ཕྱུག་ཡུམ་ལྔའི་རང་བཞིན་ཤེས་རབ་དྲིལ་བུའི་རྣམ་པས་སེམས་ཅན་ཐམས་ཅད་རིག་པ་སད་པར་བྱེད་པའི་ཆོས་སྒྲ་རྒྱུན་མི་ཆད་པར་གྱུར༔ ཨོཾ་མ་ཧཱ་གྷཎྜེ་ཧོཿ ཞེས་དྲིལ་བུ་དཀྲོལ། རྡོར་དྲིལ་ཐབས་ཤེས་ཀྱི་ཕྱག་རྒྱས་སྙིང་ཁར་བསྣོལ་ཞིང༌།
ཧཱུྃ༔ ཐབས་ཤེས་ཟུང་འཇུག་ཆོས་ཉིད་མཚོན༔ མ་ལུས་འགྲོ་རྣམས་སད་པ་དང་༔ སེམས་ཅན་སྨིན་པར་བྱ་བའི་ཕྱིར༔ རྡོ་རྗེ་གསོར་ཞིང་དྲིལ་བུ་འཁྲོལ༔ ཨོཾ་བཛྲ་གྷཎྜེ་ཧཱུྃ་ཨཱཿ ཐུགས་ཀར་འཁྱུད་རྒྱ་བྱ་ཞིང༌། རྡོ་རྗེ་ཐུགས་ཀྱི་དམ་ཚིག ། དྲིལ་བུ་གསུང་གི་དམ་ཚིག ། ཕྱག་རྒྱ་སྐུའི་དམ་ཚིག་སྟེ།
གོང་གི་རྡོར་དྲིལ་ཁ་སྦྱོར་བས་བྱུང་བའི་བདེ་བ་ཆེན་པོའི་བདག་ཉིད་ངའོ་སྙམ་པས་དམ་ཚིག་གསུམ་དྲན་པར་བྱས་ལ་འདི་ནས་བཟུང་སྲེག་བླུགས་ཀྱི་བྱ་བ་མཐར་མ་ཕྱིན་བར་རྡོར་དྲིལ་ས་ལ་མི་འཇོག་པ་སྦྱིན་སྲེག་གི་དམ་ཚིག་ཏུ་བཤད་དོ། མཆོད་པ་བྱིན་རློབ་ནི། རྃ་ཡྃ་ཁྃ༔ ཨོཾ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཧྲཱིཿ ཕྱི་མཆོད་མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་སིལ་སྙན་དབྱངས་དང་བཅས༔ གཟུགས་སྒྲ་དྲི་རོ་རེག་བྱ་མཆོད་པའི་སྤྲིན༔ བདེ་གཤེགས་རྒྱལ་བ་མཉེས་པའི་རྫས་སུ་སྤེལ༔
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཞེས་ལྔའམ་བདུན་གྱིས་བརླབ། དགང་བླུགས་དང་སྲེག་རྫས་རྣམས་བསང་སྦྱང་ནི། བླུགས་གཟར་ཐོགས་ལ། ཧཱུྃ༔ ཐབས་ཀྱི་རོལ་པ་ལས་བྱུང་ཏིང་འཛིན་གྱི༔
དཔའ་བོ་རྡོ་རྗེ་སྣོད་མཆོག་གཡས་སུ་ཐོགས༔ ཨོཾ་ཧཱུྃ་ཏྲཱྃ་ཧྲཱི་ཨཱཿ དགང་གཟར་ཐོགས་ལ། ཧཱུྃ༔ ཤེས་རབ་བདེ་སྟོང་དགའ་བཞིའི་སྙོམས་འཇུག་གིས༔ དཔའ་མོ་ཟབ་ལམ་ཆོས་འབྱུང་གཡོན་དུ་ཐོགས༔ མཱུྃ་ལཱྃ་མཱྃ་པཱྃ་ཏཱྃ༔ ཁ་སྦྱོར་ཏེ་རྫས་རྣམས་ལ་གཡས་བསྐོར་དུ་རེག་ཅིང༌། ཧཱུྃ༔ ཆགས་མེད་བདཻ་སྟོང་ཡེ་ཤེས་རྣམ་རོལ་གྱིས༔
སྐྱེ་མེད་སྣ་ཚོགས་རྫས་ཀུན་བྱིན་གྱིས་རློབས༔ ཛཿཧཱུྃ་བཾ་ཧོཿ ཛྙཱ་ན་པཉྩ་ཨ་མྲྀ་ཏ་ཨ་ཝེ་ཤ་ཡ་ཨ་ཨཱཿ དེ་ནས་བསྲེག་རྫས་རྣམས་བདུད་རྩིས་བྲན་ལ། རྡོ་རྗེ་རྩེ་གཅིག་པའི་ཕྱག་རྒྱས་རེག་ལ། ཨོཾ་སྭཱ་ཧཱ ས་རྫས་རྣམས་དཀྲུ། ཡམ་ཤིང་ལ། ཨོཾ་ཨཱཿསྭཱ་ཧཱ། ཞུན་མར་ལ། ཨོཾ་ཤྲཱི་སྭཱ་ཧཱ།
འབྲུ་རྣམས་ལ། ཨོཾ་ཛྲིཾ་སྭཱ་ཧཱ། རྫས་རྣམས་ལ། ཨོཾ་ཀུ་རུ་ཀུ་རུ་སྭཱ་ཧཱ། སྟོང་པའི་ངང་ལས་རྫས་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ལས་བྱུང་བའི་ཡེ་ཤེས་ཀྱི་བདུད་རྩིའི་རང་བཞིན་སྲེག་རྫས་སོ་སོའི་རྣམ་པར་གསལ་བར་གྱུར། ཨོཾ་ཨཱཿཧཱུྃ། ལན་གཅིག་ལ། ཨོཾ་བོ་དྷི་བྲྀཀྵཱ་ཡ་སྭཱ་ཧཱ། ལན་གསུམ་བཏགས་པ་བརྗོད། དེ་བཞིན་དུ།
ཨོཾ་ཨགྣེ་ཡེ་སྭཱ་ཧཱ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། ཨོཾ་སརྦ་སམྦ་དེ་སྭཱ་ཧཱ། ཨོཾ་བཛྲ་པུཥྚཱ་ཡ་སྭཱ་ཧཱ། ཨོཾ་བཛྲ་བཱི་ཛཱ་ཡེ་སྭཱ་ཧཱ། ཨོཾ་མ་ཧཱ་བེ་གཱ་ཡ་སྭཱ་ཧཱ། ཨོཾ་མ་ཧཱ་བ་ལ་ཡ་སྭཱ་ཧཱ། ཨོཾ་བཛྲ་གྷསྨ་རྻཻ་སྭཱ་ཧཱ། ཨོཾ་བཛྲ་ཨ་ཡུ་ཥེ་སྭཱ་ཧཱ། ཨོཾ་ཨ་པྲ་ཏི་ཧ་ན་བཛྲ་ཡ་སྭཱ་ཧཱ།
འབྲུ་གསུམ་དང་རྫས་སྔགས་གསུམ་གསུམ་བརྗོད་པས་བྱིན་གྱིས་བརླབས། གཉིས་པ་འཇིག་རྟེན་པའི་མེ་ལྷ་མཆོད་པ་ནི། དགེ་འདུན་གྱི་ཚང་ངམ་དཀྱིལ་འཁོར་གྱི་མར་མེ་ལས་སྦར་བའི་ལྕེ་ལྡེ་ཐབ་ཏུ་གཞུག་ཅིང༌། ཨོཾ་ཨགྣ་ཡེ་ཛྭ་ལ་རཾ། ཞེས་པས་དུ་བ་མེད་པར་འབར་བའི་མེ་གཡས་སུ་བསྐོར་ནས་ཐབ་ཏུ་བཅུག་ ཧཱུྃ་ བརྗོད་ཅིང་རླུང་གཡབ་ཀྱིས་མེ་སྤར། ཨོཾ་ཨགྣི་སྭཱ་ཧཱ། ཞེས་བླུགས་གཟར་གྱིས་མར་ཁུའི་ཐིགས་པས་གསོ། ཀུ་ཤ་ཐོགས་ལ། ཨོཾ། ཀུ་ཤ་འདི་ནི་གཙང་ཞིང་དགེ །
ཚངས་པ་ལྷ་རྣམས་དག་བྱེད་ཡིན། ། དཀོན་མཆོག་གསུམ་པོ་མཉེས་བྱེད་པ། ། ས་ལས་སྐྱེས་པ་འདབ་མའི་སྙིང༌། ། བདག་གི་བགེགས་རྣམས་ཐམས་ཅད་ནི། ། ཞི་དང་བཀྲ་ཤིས་མཛད་དུ་གསོལ། སྭཱ་ཧཱ། ཞེས་པས་ཐབ་ཀྱི་ཁར་གཡོན་ནས་བརྩམས་ཏེ་གཡས་བསྐོར་དུ་དགྲམ། དེ་ནས་མེ་ཐབ་བསང་སྦྱང་ནི། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌།
སྟོང་པའི་ངང་ལས་རང་གི་ཐུགས་ཀ་ནས་ཨོཾ་ཨཱཿཧཱུྃ་གསུམ་འཕྲོས་མེ་ཐབ་ཀྱི་དབུས་སུ་འཁོད་པ་ལས་སེམས་ཅན་ཐམས་ཅད་ཀྱི་དུག་གསུམ་ཞི་བར་བྱེད་པའི་འོད་ཟེར་ཡེ་ཤེས་ཀྱི་མེ་དཔུང་འབར་བར་གྱུར༔ དེ་ཡི་ངང་ལས་སྐད་ཅིག་གིས། བྷྲཱུྃ་ལས་ཞི་བའི་ཐབ་ཁུང་དཀར༔ རྡོ་རྗེ་མེ་འོད་དཀར་གསལ་ཀློང་༔ ཨོཾ་ལས་ཞི་བའི་མེ་ལྷ་དཀར༔ ཞི་འཛུམ་གྷཎྜེ་བགྲང་ཕྲེང་བསྣམས༔ ཤ་རྒྱས་གཟུགས་ཐུང་ལྟོ་བ་འཁྱིལ༔ ར་སྐྱེས་ཁྲིར་བཞུགས་དྲང་སྲོང་སྐུར༔ འོད་འཕྲོས་རང་འདྲ་སྤྱན་དྲངས་བསྟིམ༔ དེ་ལྟར་དུ་གསལ་བའི་སྤྱི་བོར་ཨོཾ་དཀར་པོ།
མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ་རྣམས་ཀྱིས་མཚན་པར་གྱུར། སྙིང་གའི་ཧཱུྃ་གི་འོད་ཟེར་གྱིས་ཡེ་ཤེས་པ་སྤྱན་དྲངས་པར་ མོས་ལ། སྤྱན་འདྲེན་ནི། མེ་དར་གཡབ་ཅིང༌། ཧཱུྃ༔ དད་པ་དང་ནི་དམ་ཚིག་གིས༔ ཚུར་བྱོན་ཚུར་བྱོན་འབྱུང་པོ་ཆེ༔ མེ་ལྷའི་རྒྱལ་པོ་དྲང་སྲོང་མཆོག༔ འདིར་གཤེགས་འབར་བའི་གདན་ལ་བཞུགས༔
གུས་པའི་ཡིད་ཀྱིས་ཁྱོད་ཕྱག་འཚལ༔ སྲེག་བླུགས་ཞལ་ཟས་ཚོགས་བཞེས་ལ༔ ཞི་བའི་ཕྲིན་ལས་འགྲུབ་པར་མཛོད༔ ལས་སྔགས་ ཨོཾ་པདྨ་ཏ་ཀྲི་ཏ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ སོགས་ཀྱིས་ཕྱི་འབྲང་གི་བགེགས་བསྐྲད། མཆོད་ཡོན་འབུལ་བ་ནི། ཧཱུྃ༔ འཇིག་རྟེན་འདིའམ་གཞན་དག་ན༔ མཆོད་པའི་བྱེ་བྲག་དཔག་མེད་དང་༔ མཆོད་ཡོན་ཞབས་བསིལ་ཞལ་ཆབ་སོགས༔
བདུད་རྩི་དག་པ་ལྷ་མོའི་ཚོགས༔ གླུ་གར་རོལ་མོ་དབྱངས་དང་བཅས༔ བདེ་བའི་ཉམས་དང་ལྡན་ཕྱིར་འབུལ༔ ཨོཾ་ཨགྣེ་དེ་ཝ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ༔ ཨོཾ་ཨགྣི་དཱེ་ཝ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་ཡེ་སྭཱ་ཧཱ༔ ཨོཾ་ཨགྣེ་དཱེ་ཝ་ས་པ་རི་ཝཱ་ར་ཨཉྫ་མ་ནམ་པྲ་ཏཱིཙྪ་ཡེ་སྭཱ་ཧཱ༔ ཨོཾ་ཨགྣེ་ཡེ་ས་མ་ཡ་སཏྭཾ། ཛཿཧཱུྃ་བཾ་ཧོཿ དམ་ཚིག་པ་དང་གཉིས་སུ་མེད་པར་གྱུར། བྱོན་སྐྱེམས་དགང་བླུགས་ཀྱིས་འབུལ་བ་ནི།
ཧཱུྃ༔ ཨ་ཡིག་རང་བྱུང་མེ་ཧོམ་དུ༔ ཧོམ་ཡིག་བྱུང་བ་བདུད་རྩིའི་ཆུ༔ རིགས་ལྔ་ཡབ་ཡུམ་སྙོམས་འཇུག་གིས༔ བདེ་བ་ཆེན་པོའི་མཆོད་པ་འབུལ༔ ཞི་བའི་ལས་ཀུན་འགྲུབ་པར་མཛོད༔ དེ་ནས་མེ་ལྷ་ཅུང་ཟད་འཛུམ་པའི་ལྗགས་དང་གཟར་བུ་གཉིས་ཀྱི་ཁ་ལ་རྃ་ཡིག་གིས་མཚན་པར་ བསམས་ལ། ཨོཾ་ཨགྣ་ཡེ་སྭཱ་ཧཱ༔ ཞེས་བདུན་གྱིས་དགང་བླུགས་མར་ཁུས་བཀང་བ་ཁ་སྦྱོར་ཞིང་གཡས་བསྐོར་གྱིས། ཨོཾ་ཨགྣ་ཡེ་ཨ་ཏི་བྷྱཿཔ་ཏི་བྷྱཿ
ཨ་བེ་ཤ་ཡཿམ་ཧཱ་ཤྲཱི་ཡ་ཧ་བྷྱ་ཀ་བྷྱ་བྷ་ན་ཡེ་སྭཱ་ཧཱ༔ ཞེས་ལན་གསུམ་འབུལ། དེ་ནས་ཉེར་སྤྱོད་འབུལ་བ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་ན༔ མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་ཇི་སྙེད་ཀུན༔ ཡེ་ཤེས་མེ་ལྷའི་ཚོགས་ལ་འབུལ༔ ཕྲིན་ལས་བསྒྲུབ་ཕྱིར་བཞེས་སུ་གསོལ༔ ཨོཾ་ཨགྣེ་དེ་ཝ་ས་པ་རི་ཝཱ་ར་པུཥྤེ་པྲ་ཏཱིཙྪ་ཡེ་སྭཱ་ཧཱ།
དྷཱུ་པེ། ཨཱ་ལོ་ཀེ ། གནྡྷེ། ནེ་ཝི་དྱེ། ཤབྡ་པྲ་ཏཱིཙྪ་ཡེ་སྭཱ་ཧཱ༔ དེ་ནས་འདོད་ཡོན་ལྔ་འབུལ་བ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་ན༔ གཟུགས་སྒྲ་དྲི་རོ་རེག་བྱ་ཆོས༔ འདོད་ཡོན་བླ་མེད་མཆོད་པ་འདི༔
ཡེ་ཤེས་མེ་ལྷའི་ཚོགས་ལ་འབུལ༔ ཕྲིན་ལས་བསྒྲུབ་ཕྱིར་བཞེས་སུ་གསོལ༔ ཨོཾ་ཨགྣེ་དེ་ཝ་ས་པ་རི་ཝཱ་ར་རཱུ་པ?སྤརྴེ་པྲ་ཏཱིཙྪ་ཡེ་སྭཱ་ཧཱ། ནང་མཆོད་འབུལ་བ་ནི། ཧཱུྃ༔ སྟོང་གསུམ་འདིའམ་གཞན་དག་ན༔ བདུད་རྩི་སྨན་གྱི་མཆོད་པ་དང༌། རཀྟ་དམར་མཆོད་ཨརྒྷཾ་དང་༔ བཅུད་ལྡན་མཆོག་གི་གཏོར་མ་རྣམས༔ ཡེ་ཤེས་མེ་ལྷའི་ཚོགས་ལ་འབུལ༔
ཕྲིན་ལས་བསྒྲུབ་ཕྱིར་བཞེས་སུ་གསོལ༔ ཨོཾ་ཨགྣེ་དེ་ཝ་སརྦ་པཉྩ་ཨ་མྲྀ་ཏ་ལ་ཁཱ་ཧི༔ ཨོཾ་ཨགྣེ་དེ་ཝ་མ་ཧཱ་རཀྟ་ལ་ཁཱ་ཧི༔ ཨོཾ་ཨགྣེ་དེ་ཝ་མ་ཧཱ་བ་ལིཾ་ཏ་ཁཱ་ཧི༔ ཞེས་སྨན་རཀ་གཏོར་གསུམ་འབུལ། ཚོགས་མཆོད་འབུལ་བ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་ན༔ ཚོགས་མཆོད་བདུད་རྩིའི་རྒྱ་མཚོ་འདི༔ ཡེ་ཤེས་མེ་ལྷའི་ཚོགས་ལ་འབུལ༔
ཕྲིན་ལས་བསྒྲུབ་ཕྱིར་བཞེས་སུ་གསོལ༔ ཨོཾ་ཨགྣེ་དཱེ་ཝ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི༔ བསྟོད་པ་ནི། ཧཱུྃ༔ མེ་ལྷའི་རྒྱལ་པོ་དྲང་སྲོང་མཆོག༔ འབར་བའི་སྐུ་ལ་སྲེག་པའི་ཞལ༔ ཕྲིན་ལས་བཞི་ཡི་བདག་ཉིད་ཅན༔ ཚངས་སྲས་མཆོག་ལ་ཕྱག་འཚལ་བསྟོད༔ དེ་ནས་རྫས་རྣམས་རིམ་བཞིན་འབུལ་བ་ལས། ཧཱུྃ༔
འབར་བའི་རྡོ་རྗེ་དྲང་སྲོང་ལྷ་ཚོགས་ལ༔ ཏིང་འཛིན་དབང་བསྐུར་དམ་རྫས་བདུད་རྩི་རྣམས༔ དག་ཅིང་གཙང་མར་སྦྱར་ཏེ་འབུལ་ལགས་ན༔ དགྱེས་པའི་ཐུགས་ཀྱིས་དགོངས་ཏེ་བཞེས་སུ་གསོལ༔ ཨོཾ་དཱེ་ཝ་ཛྭ་ལ་ཨགྣ་ཡེ་སྭཱ་ཧཱ། ཞེས་མར་ཁུ་ལན་བདུན་སོགས་ཕུལ་ཞིང་མཐར་ ཨོཾ་དཱེ་བ་ཛྭ་ལ་ཨགྣེ་ཡེ་ནད་གདོན་སྡིག་སྒྲིབ་ཤཱནྟིཾ་ཀུ་རུ་ཡེ་སྭཱ་ཧཱ༔ ཡམ་ཤིང༌། ཨོཾ་བོ་དྷི་བྷྲིཀྵཱ་ཡ་སྭཱ་ཧཱ། གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། མར་ཁུ།
ཨོཾ་ཨགྣེ་ཡེ་སྭཱ་ཧཱ། འབྱོར་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཏིལ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞོ་ཟན། ཨོཾ་སརྦ་སམྦ་དེ་སྭཱ་ཧཱ། བདེ་བ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། འབྲས། ཨོཾ་བཛྲ་པུཥྚཱ་ཡ་སྭཱ་ཧཱ།
བསོད་ནམས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སྭ་བ། ཨོཾ་བཛྲ་བཱི་ཛཱ་ཡེ་སྭཱ་ཧཱ། ནོར་དང་འབྲུ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ནས། ཨོཾ་མ་ཧཱ་བེ་གཱ་ཡེ་སྭཱ་ཧཱ། ཤུགས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སྲན་མ། ཨོཾ་མ་ཧཱ་བ་ལ་ཡ་སྭཱ་ཧཱ། སྟོབས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ།
གྲོ། ཨོཾ་བཛྲ་གྷསྨ་རྻཻ་སྭཱ་ཧཱ། ནད་མེད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དཱུརྦ། ཨོཾ་བཛྲ་ཨ་ཡུ་ཥེ་སྭཱ་ཧཱ། ཚེ་རིང་བ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཀུ་ཤ། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ། སྲུང་བ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་རྫས་རྣམས་སོ་སོར་ཉེར་གཅིག་རེ་སོགས་འབུལ།
གཞན་ཡང་བསྲེག་རྫས་ཅི་འབྱོར་པ ་ཨགྣེ་ཡེ་དཱི་བྱ་བི་ཤུདྡྷེ་མ་ཧཱ་ཤྲཱི་ཧ་བྱ་ཀ་བྱ་བཧྣ་ཡ་ཧཱུྃ་ཕཊ྄ཿསྭཱ་ཧཱ། ཞེས་བསྲེག་རྫས་རྣམས་སྔགས་དེ་ཁོ་ནས་རྫོགས་པར་ཕུལ་ནས་མཐར་འདོད་དོན་གསོལ་བ་ནི། ཧཱུྃ༔ སྲིད་པའི་རང་བཞིན་འདག་པའི་ཕྱིར༔ ངོ་བོ་ཉིད་ཀྱིས་དངོས་མེད་བྱས༔ རང་བཞིན་དག་པའི་དྲང་སྲོང་མཆོག༔ དམ་པའི་སྲིད་པ་བྱེད་པར་ཤོག༔ དེ་ནས་ཡུངས་དཀར་ཐབ་ཏུ་གཏོར་ཏེ། དྲང་སྲོང་ཆེན་པོ་འཁོར་དང་བཅས་པས་བསྲེག་རྫས་ལྷའི་ཞལ་དུ་སྟོབ་པ་དང༌། མེ་ཉིད་ཡེ་ཤེས་ཀྱི་མེར་བྱིན་གྱིས་བརླབས་ཏེ།
བདག་གི་སྡིག་སྒྲིབ་ཐམས་ཅད་ཞི་བའི་ཕྲིན་ལས་མཛད་དུ་གསོལ། ཞེས་གསོལ་ལ། ཨོཾ་བཛྲ་ཛྭ་ལ་རྃ་གྱིས་མེ་ལྷ་འབར་བའི་རྣམ་པར་གྱུར་ པར་བསམ་མོ། གསུམ་པ་འདས་པའི་མེ་ལྷ་མཆོད་པ་ནི། མེ་ཐབ་ཏུ་བུད་ཤིང་ཅུང་ཟད་བསྣན། ལས་བུམ་གྱི་ཆུས་བསང་སྦྱངས་ལ། ཧཱུྃ༔ འབྱུང་བའི་མངའ་བདག་དྲང་སྲོང་མེ་ཡི་ལྷ༔ རབ་འབར་ཆོས་ཀྱི་དབྱིངས་དང་མཉམ་པའི་དབུས༔ མེ་ལོང་ཡེ་ཤེས་རང་བཞིན་ཞི་བའི་ཐབ།
ཡེ་ཤེས་མེ་དཔུང་དཀར་གསལ་འོད་འབར་ཀློང༌། མ་བསྐྱེད་ལྷུན་གྲུབ་གསལ་རྫོགས་སུ༔ ཕོ་བྲང་གཞལ་ཡས་གྲུ་བཞི་པ༔ རྩིག་འདོད་མདའ་ཡབ་འོད་ཕྲེང་མཛེས༔ ཆོས་འཁོར་ཟ་རམ་རིན་ཆེན་ཏོག༔ ཕྱི་ནང་དཀྱིལ་འཁོར་རྒྱན་བཀོད་ཚང་༔ སྣང་སྟོང་འོད་ཀྱི་དྲྭ་བར་བསྒོམ༔ ཧཱུྃ༔ དབུས་སུ་ཉི་ཟླ་པདྨའི་སྟེང་༔ གུ་རུ་སྣང་སྲིད་ཟིལ་གནོན་སྐུ༔
དཀར་གསལ་མདངས་ལྡན་ཞི་འཛུམ་མཛེས༔ དབུ་ལ་པད་ཞྭ་མཐོང་གྲོལ་གསོལ༔ སྙན་ཆ་མགུལ་རྒྱན་སེ་མོ་དོ༔ ཕྱག་གཡས་ཟིལ་གནོན་རྡོ་རྗེ་གདེང་༔ གཡོན་པས་བྷནྡྷ་ཚེ་བུམ་བསྣམས༔ ཁ་ཊྭཱཾ་ཡུམ་ཚུལ་འཁྱུད་ཅིང་འགྱིང་༔ ལྷབ་ལྷུབ་བེར་དང་ཆོས་གོས་དམར༔ ཕོད་ཁ་སྟོད་གཡོགས་སྐ་རགས་མཛེས༔ ཞབས་གཉིས་རྒྱལ་པོ་རོལ་སྟབས་བརྗིད༔ གཡས་སུ་ལྷ་ལྕམ་མཁའ་འགྲོ་དམར༔
མདའ་དར་ཚེ་བུམ་རྒྱན་ཆས་མཛེས༔ གཡོན་དུ་མཚོ་རྒྱལ་བཙུན་མོ་དཀར༔ བྷནྡྷ་བདུད་རྩི་བསྐྱིལ་ཞིང་མཆོད༔ ཁོར་ཡུག་རྩ་གསུམ་འདུས་པའི་ལྷ༔ ཚོམ་བུའི་དཀྱིལ་འཁོར་མ་ལུས་ཀུན༔ སྟོང་གསལ་འཛིན་མེད་ཝལ་གྱིས་ཤར༔ ཨོཾ་བཛྲ་གུ་རུ་པདྨ་དྷཱ་ར་ཌཱཀྐི་སིདྡྷི་ཧྲཱིཿ དེ་ལྟར་བསྐྱེད་པའི་ཐུགས་ཀའི་ཧཱུྃ་གི་འོད་ཟེར་གྱི་འཕྲོ་འདུ་ཡིས་རིགས་འདུས་རྒྱལ་བའི་དཀྱིལ་འཁོར་སྤྱན་དྲངས༔ ཨོཾ་བཛྲ་ས་མཱ་ཡ་ཛ་ཛཿ
གཉིས་པ་སྤྱན་འདྲེན་པ་ནི།
ཧཱུྃ༔ འོག་མིན་ཆོས་དབྱིངས་རང་རྩལ་ལས༔ སྣང་མཐའི་རྣམ་རོལ་པདྨ་འབྱུང་༔ དབྱིངས་ལས་མ་གཡོས་རྩལ་རྫོགས་སུ༔ ཐུགས་རྗེའི་འོད་སྐུར་འདིར་སྣང་སྩོལ༔ ཨོཾ་གུ་རུ་བཛྲ་དྷཱ་ར་ཧཱུྃ་ཛ་ཛཿ ཞེས་དང་སྤྲོ་བར་མོས་ན་བདེར་འདུས་སོགས་སྐབས་དང་བསྟུན་པས་ཆོག ། མཐར་མཆོད་ཡོན་འབུལ་བ་ནི། རྩ་སྔགས་ཀྱི་མཐར། ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ༔
སོགས་དང༌། པཱ་དྱཾ་པྲ་ཏཱིཙྪ་ཡེ་སྭཱ་ཧཱ༔ ས་པ་རི་ཝཱ་ར་ཨཉྫ་མ་ནམ་པྲ་ཏཱིཙྪ་ཡེ་སྭཱ་ཧཱ༔ གོང་ལྟར་འབུལ། གསུམ་པ་བཞུགས་གསོལ་ཕྱག་འཚལ་ནི། ཧཱུྃ༔ ཆགས་མེད་སྐྱོན་བྲལ་རིགས་ཀྱི་བདག༔ པད་འབྱུང་རྒྱལ་བའི་དཀྱིལ་འཁོར་ལྷ༔ ཉི་ཟླ་པདྨའི་གདན་ལ་བཞུགས༔ མ་སྐྱེས་བླ་མེད་དམ་ཕྱག་འཚལ༔
སྒོ་གསུམ་འཁྲུལ་འཛིན་སྒྲིབ་བྲལ་ནས༔ དབང་བཞིས་སྨིན་གྲོལ་དངོས་གྲུབ་སྩོལ༔ ཨོཾ་ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི། ཧཱུྃ༔ མེ་ཏོག་མཛེས་པའི་ཕྲེང་བ་ཕྲེང་༔ དྲི་ཞིམ་གཡོ་བའི་བདུག་སྤོས་ཕྱུར༔ སྣང་གསལ་འོད་ཀྱི་སྒྲོན་མེ་གཏམས༔ བཟང་པོའི་དྲི་ཆབ་རབ་ཏུ་བསྟར༔
བཅུད་ལྡན་རོ་བརྒྱའི་ཞལ་ཟས་མཐོ༔ སྣ་ཚོགས་སྙན་པའི་རོལ་མོའི་སྒྲ༔ རེག་འཇམ་ཡུག་གོས་རྒྱན་གྱི་ཚོགས༔ ནང་མཆོད་སྨན་རཀ་གཏོར་གསུམ་དང་༔ གསང་མཆོད་སྦྱོར་སྒྲོལ་ཏིང་འཛིན་སོགས༔ བློས་བླངས་དྭང་བས་དགྱེས་བསྐྱེད་ནས༔ རྩ་གསུམ་བཀའ་འདུས་ལྷ་ལ་འབུལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་པུཥྤེ་པྲ་ཏཱིཙྪ་ཡེ་སྭཱ་ཧཱ༔ དེ་བཞིན་དུ། དྷཱུ་པེ།
ཨཱ་ལོ་ཀེ ། གནྡྷེ། ནཻ་ཝི་དྱེ། ཤབྡ་པྲ་ཏཱིཙྪ་ཡེ་སྭཱ་ཧཱ༔ རཱུ་པ?སྤརྴེ་པྲ་ཏཱིཙྪ་ཡེ་སྭཱ་ཧཱ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་པཉྩ་ཨ་མྲྀ་ཏ་ལ་ཁཱ་ཧི༔ ཨོཾ་གུ་རུ་དྷེ་ཝ་ཌཱཀྐི་ནཱི་མ་ཧཱ་རཀྟ་ལ་ཁཱ་ཧི༔ ཨོཾ་གུ་རུ་དྷེ་ཝ་ཌཱཀྐི་ནཱི་མ་ཧཱ་བ་ལིཾ་ཏ་ཁཱ་ཧི༔ ཚོགས་འབུལ་བ་ནི། ཧཱུྃ༔
རྩ་གསུམ་དཀྱིལ་འཁོར་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱིས་མཆོད༔ སྐྱེ་མེད་ཆོས་དབྱིངས་ངང་དུ་བཞེས༔ དེང་འདིར་མཆོག་ཐུན་དངོས་གྲུབ་སྩོལ༔ ཨོཾ་ག་ཎ་ཙཀྲ་པཱུ་ཛ་ལ་ཁཱ་ཧི༔ དེ་ནས་བསྟོད་པ་ནི། ཧཱུྃ་ཧྲཱིཿ སྐྱེ་འཆི་གཉིས་སྤངས་རྡོ་རྗེའི་གོ་ཆ་ཅན༔ སྣང་མཐའ་བདེ་གཤེགས་རིགས་ལྔའི་སངས་རྒྱས་དང་༔ གྲུབ་པའི་བླ་མ་རྡོར་འཆང་ལོངས་སྤྱོད་རྫོགས༔
སྣང་སྲིད་ཟིལ་གནོན་ཡེ་ཤེས་སྐུ་ལྔ་འཆང་༔ རྡོ་རྗེ་རྣལ་འབྱོར་ཟབ་ལམ་བདེ་ཆེན་དབྱིངས༔ དགྲ་བགེགས་མཐར་བྱེད་དྲེགས་པ་ཀུན་འདུལ་རྩལ༔ བདེ་གཤེགས་རྩ་བའི་ཡི་དམ་རིགས་འདུས་ལྷ༔ གཞན་ཡང་ཕྱི་ནང་གསང་བའི་དཀྱིལ་འཁོར་ཚོགས༔ རབ་འབྱམས་མཁྱེན་བརྩེའི་དཔལ་ཞིང་ལྷ་ལ་བསྟོད༔ དེ་ནས་དགང་བླུགས་འབུལ་བ་ནི། ལྷ་ཚོགས་ལྗགས་ཧཱུྃ་གཟར་བུ་རྃ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་དཀར་རབ་འཕྲོས་ཏེ༔
ཞི་བའི་ཕྲིན་ལས་རབ་འབྱམས་སྒྲུབ་པར་ བསམ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཞེས་ལན་བདུན་གྱིས་མར་ཁུ་བླུགས་གཟར་གྱིས་བཀང་བའི་དགང་བླུགས་ཁ་སྦྱར་ཏེ་གཡས་སུ་བསྐོར་ནས། དེ་ནས་བསྲེག་རྫས་འབུལ་བ་ནི། རྃ༔ ཡེ་ཤེས་ཀློང་ཡངས་འཁྱིལ་བའི་ཧོཾ་ཁང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོག་མེད་ལས་ཀྱི་འབྲས་བུ་མཆིས་པར་མཛོད༔
ཧོཿ ཐོག་མེད་བསགས་པའི་སྡིག་ལྟུང་ཉམས་ཆག་དང་༔ སྔོན་ལས་འཕྲལ་རྐྱེན་བྱད་ཕུར་རྦོད་གཏོང་སོགས༔ མི་མཐུན་དགྲ་གདོན་རྐྱེན་ངན་བར་ཆད་ཀུན༔ མ་བཅོས་རིག་པའི་ངང་དུ་ཞི་གྱུར་ཅིག༔ ཨོཾ་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ དེ་བཞིན་དུ་བསྲེག་རྫས་གཞན་རྣམས་ཀྱང་རྩ་སྔགས་ཁོ་ནས་ཕུལ་ཞིང་བརྒྱ་རྩ་རེའི་མཚམས་སུ་འདོད་གསོལ་གོང་ལྟར་བྱ་བའམ། བྱེ་བྲག་བསྙེན་སྒྲུབ་ཁ་སྐོང་ལ། བདག་ཅག་མ་རིག་པའི་དབང་གིས་ཏིང་ངེ་འཛིན་མ་གསལ་ཞིང་བཟླས་བརྗོད་ལྷག་ཆད་དུ་གྱུར་པ་སོགས་གནས་སྐབས་དང་མཐར་ཐུག་གི་སྒྲིབ་ཚོགས་ཐམས་ཅད་བྱང་ཞིང་དག་ནས་མཆོག་དང་ཐུན་མོང་གི་དངོས་གྲུབ་མ་ལུས་པ་མྱུར་བ་ཉིད་དུ་ཐོབ་པར་མཛད་དུ་གསོལ། ཞེས་སོགས་གང་ཞི་བའི་འདོད་གསོལ་སྦྱར།
མཐར་མཆོད་པ་ནི། ཧཱུྃ༔ མེ་ཏོག་མཛེས་པའི་ཕྲེང་བ་ཕྲེང་༔ དྲི་ཞིམ་གཡོ་བའི་བདུག་སྤོས་ཕྱུར༔ སྣང་གསལ་འོད་ཀྱི་སྒྲོན་མེ་གཏམས༔ བཟང་པོའི་དྲི་ཆབ་རབ་ཏུ་བསྟར༔ བཅུད་ལྡན་རོ་བརྒྱའི་ཞལ་ཟས་མཐོ༔ སྣ་ཚོགས་སྙན་པའི་རོལ་མོའི་སྒྲ༔ རེག་འཇམ་ཡུག་གོས་རྒྱན་གྱི་ཚོགས༔ ནང་མཆོད་སྨན་རཀ་གཏོར་གསུམ་དང་༔
གསང་མཆོད་སྦྱོར་སྒྲོལ་ཏིང་འཛིན་སོགས༔ བློས་བླངས་དྭང་བས་དགྱེས་བསྐྱེད་ནས༔ རྩ་གསུམ་བཀའ་འདུས་ལྷ་ལ་འབུལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་པུཥྤེ་པྲ་ཏཱིཙྪ་ཡེ་སྭཱ་ཧཱ༔ དེ་བཞིན་དུ། དྷཱུ་པེ། ཨཱ་ལོ་ཀེ ། གནྡྷེ། ནཻ་ཝི་དྱེ། ཤབྡ་པྲ་ཏཱིཙྪ་ཡེ་སྭཱ་ཧཱ༔
རཱུ་པ། ཤབྡ། གནྡྷེ། རཱ་ས། སྤརྴེ་པྲ་ཏཱིཙྪ་ཡེ་སྭཱ་ཧཱ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་པཉྩ་ཨ་མྲྀ་ཏ་ལ་ཁཱ་ཧི༔ ཨོཾ་གུ་རུ་དྷེ་ཝ་ཌཱཀྐི་ནཱི་མ་ཧཱ་རཀྟ་ལ་ཁཱ་ཧི༔ འབུལ་གཏོར་དགང་གཟར་ཁར་བཞག་སྟེ། ཧཱུྃ༔ རྡོ་རྗེ་དབྱིངས་ཀྱི་ཕོ་བྲང་ཆེན་པོ་ནས༔
རྩ་གསུམ་འདུས་པའི་དཀྱིལ་འཁོར་རྒྱ་མཚོ་རྣམས༔ ཐུགས་དམ་དབྱིངས་ནས་བསྐུལ་ལོ་ཐུགས་རྗེ་བསྐྱེད༔ ཉོན་མོངས་སྡུག་བསྔལ་ཞི་བའི་དུས་ལ་བབ༔ ནད་གདོན་རྐྱེན་ངན་ཞི་བའི་དུས་ལ་བབ༔ མི་མཐུན་འཇིགས་བརྒྱད་ཞི་བའི་དུས་ལ་བབ༔ འབྱུང་པོའི་གདུག་རྩུབ་ཞི་བའི་དུས་ལ་བབ༔ དམ་སྲིའི་ཁ་རླངས་ཞི་བའི་དུས་ལ་བབ༔ དུས་ལ་བབ་བོ་རྒྱལ་བ་ཐུགས་རྗེ་ཅན༔ དམ་རྫས་བརྒྱན་པའི་གཏོར་མ་འདི་བཞེས་ལ༔ མ་རུངས་བདུད་དགྲ་ཞི་བའི་ཕྲིན་ལས་མཛོད༔
དེ་ཡིས་ཞི་བར་མ་གྱུར་གང་ཡང་མེད༔ ཞི་མཛད་ལྷ་ཚོགས་རྣམས་ལ་ཕྱག་འཚལ་བསྟོད༔ ཅེས་འབུལ་ལོ། དེ་ནས་བསྟོད་པ་གོང་ལྟར་བྱ། སྨོན་ལམ་ནི། ཧཱུྃ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ ཐུགས་རྗེའི་མེ་སྦར་མཚན་མའི་རྫས་ཕུལ་བས༔ ནད་གདོན་སྡིག་སྒྲིབ་མི་མཐུན་ཕྱོགས་རྣམས་ཀུན༔ རྡོ་རྗེའི་མེས་བསྲེགས་ཡེ་ཤེས་ཆེར་གྱུར་ཤོག༔
ལས་ཀྱི་མཆོད་པ་དམ་པ་འདི་ཕུལ་བས༔ ཕོ་ཉའི་རིགས་ཀྱི་ཐུགས་དམ་བསྐངས་གྱུར་ཅིག༔ འབྲུ་ཐུག་ཕུལ་བས་ཡིད་བཞིན་འདོད་འབྱུང་གཏེར༔ དྲང་སྲོང་འཁོར་བཅས་ཐུགས་དམ་བསྐངས་གྱུར་ཅིག༔ མར་ཁུ་མཆོད་པས་ཁམས་གསུམ་སེམས་ཅན་རྣམས༔ སྐུ་གསུང་ཐུགས་རྫོགས་བྱང་ཆུབ་མཆོག་ཐོབ་ཤོག༔ མེ་ཏོག་བསྲེགས་ཏེ་ཕུལ་བས་ཡོན་ཏན་རྣམས༔ ལྗོན་ཤིང་ལྟ་བུར་ཚེ་དཔལ་རྒྱས་པར་ཤོག༔ འོ་སྐོམ་ཞལ་ཟས་བདུད་རྩིའི་མཆོད་པ་འདིས༔ ཁམས་གསུམ་སེམས་ཅན་མ་ལུས་ཚིམ་པར་ཤོག༔
ཀུ་ཤ་མཆོད་པས་བཀའ་དང་སྔགས་ཀྱི་དབང་༔ དམ་ཚིག་ཚུལ་ཁྲིམས་ཉམས་ཆག་སྐོང་བར་ཤོག༔ ཏིལ་དཀར་བསྲེགས་པས་བདག་སོགས་སེམས་ཅན་གྱི༔ ནད་གདོན་སྡིག་སྒྲིབ་མ་ལུས་ཞི་བར་ཤོག༔ གུ་གུལ་སྦྱར་བའི་ཡུངས་དཀར་བསྲེགས་པ་ཡིས༔ སྟོང་ཕྲག་བརྒྱད་ཅུའི་བགེགས་ཚོགས་ཞི་བར་ཤོག༔ དཀར་གསུམ་བསྲེགས་པས་ཁམས་གསུམ་སེམས་ཅན་རྣམས༔ སྙིང་པོ་བྱང་སེམས་རྒྱུད་ལ་གནས་པར་ཤོག༔ འབྲས་དཀར་བསྲེགས་པས་བདག་དང་འགྲོ་བ་ཀུན༔ རྣམ་དཀར་དགེ་བཅུའི་དཔལ་ལ་སྤྱོད་པར་ཤོག༔
བདུད་རྩི་བསྲེགས་པའི་མཆོད་པ་དམ་པ་འདིས༔ སྐུ་ལྔའི་དངོས་གྲུབ་དེང་འདིར་ཐོབ་པར་ཤོག གཏོར་མ་བསྲེགས་པས་བསོད་ནམས་ཚོགས་རྫོགས་ནས༔ སྦྱིན་པའི་ཕ་རོལ་ཕྱིན་པ་མཐར་ཕྱིན་ཤོག༔ རཀྟ་བསྲེགས་པས་ཁམས་གསུམ་སྲིད་གསུམ་གྱི༔ ལྷ་འདྲེ་མི་ནོར་དབང་དུ་བསྡུས་པར་ཤོག༔ རིག་འཛིན་བདག་གིས་བདེ་གཤེགས་བཀའ་ལུང་བཞིན༔ ཕྲིན་ལས་བཟུང་བའི་སྔགས་ཀྱི་བྱིན་རླབས་དང་༔ ཆོས་ཉིད་བདེན་པ་སངས་རྒྱས་རྣམས་ཀྱི་མཐུས༔ མི་མཐུན་ཕྱོགས་རྣམས་ཀུན་ནས་བཟློག་པ་དང་༔
གནོད་པ་ཀུན་ཞི་ཚོགས་གཉིས་རྫོགས་གྱུར་ཅིག༔ ཅེས་སྨོན་ལམ་བཏབ། བཟོད་གསོལ་ནི། ཧཱུྃ༔ བདེ་གཤེགས་ཀུན་འདུས་དཀྱིལ་འཁོར་དུ༔ སྦྱིན་སྲེག་མཆོད་པ་འདི་འབུལ་གྱིས༔ འགལ་འཁྲུལ་ཉམས་པ་ཅི་མཆིས་པ༔ དེ་དག་ཁྱེད་ཀྱིས་བཟོད་པར་གསོལ༔ རྩ་སྔགས་དང༌། ས་མ་ཡ་ཤུདྡྷེ་ཨཱཿ
ཡིག་བརྒྱ་བཟླས་ཤིང་བཟོད་པར་གསོལ། བདེ་གཤེགས་ཀུན་འདུས་དཀྱིལ་འཁོར་གྱིས༔ ཞི་བར་གྱུར་པའི་ལས་ཀུན་མཛད༔ སྒྲུབ་པའི་འབྲས་བུ་སྩལ་ལགས་པས༔ བདེ་གཤེགས་ཡུལ་དུ་གཤེགས་སླད་དུ༔ སྦྱིན་སྲེག་མཆོད་པ་འདི་འབུལ་གྱི༔ ཅི་བདེ་བར་ནི་གཤེགས་སུ་གསོལ༔ རྩ་སྔགས་དང༌། བཛྲ་མུ་ ཞེས་རྡོ་རྗེ་བསྡུ་བའི་ཕྱག་རྒྱ་དང་བཅས་ ཡེ་ཤེས་པ་གཤེགས། དམ་ཚིག་པ་རང་གི་ལྟེ་བའི་ཨ་ཐུང་ལ་ཐིམ་པར་གྱུར།
གསུམ་པ་རྗེས་ཀྱི་རིམ་པ་ལ་གཉིས་ལས་དང་པོ་མེ་ལྷ་གཤེགས་སུ་གསོལ་བ་ནི། བླུགས་གཟར་གྱིས་མར་ཁུ་དང༌། ཨོཾ་ཨགྣེ་ཡེ་ཛྭ་ལ་ཛྭ་ལ་ཧཱུྃ། ཞེས་བརྗོད་པས་མེ་གསོ་ཞིང༌། སླར་ཡང་མེ་ལྷ་ཆ་བྱད་ཡོངས་སུ་རྫོགས་པ་སྐད་ཅིག་གིས་གསལ་བར་གྱུར། མེ་ལྷ་ཅུང་ཟད་འཛུམ་པའི་ལྗགས་དང་གཟར་བུ་གཉིས་ཀྱི་ཁ་ལ་རྃ་ཡིག་གིས་མཚན་པར་བསམས་ལ། ཨོཾ་ཨགྣ་ཡེ་སྭཱ་ཧཱ༔ ལན་བདུན་འབུལ་ཞིང༌། ཨོཾ༔ ཨགྣེ་ཆེན་པོ་མེ་ཡི་ལྷ༔
འདོད་པའི་དོན་རྣམས་རབ་སྒྲུབ་ཅིང་༔ ཐུགས་རྗེས་སེམས་ཅན་དོན་བྱེད་པ༔ གཏང་རག་མཆོད་པ་བཞེས་སུ་གསོལ༔ ཨོཾ་ཨགྣེ་ཡེ་དཱི་བྱ་དཱི་བྱ་བི་ཤུདྡྷེ་མ་ཧཱ་ཤྲཱི་ཧ་བྱ་ཀ་བྱ་བ་ཧ་ན་ཡ་ཧཱུྃ་ཕཊ་ཿསྭཱ་ཧཱ། དེ་ནས་རྫས་རྣམས་རིམ་བཞིན་འབུལ་བ་ལས། ཡམ་ཤིང༌། ཨོཾ་བོ་དྷི་བྲྀཀྵཱ་ཡ་སྭཱ་ཧཱ། མར་ཁུ། ཨོཾ་ཨགྣེ་ཡེ་སྭཱ་ཧཱ། ཏིལ།
ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། ཞོ་ཟན། ཨོཾ་སརྦ་སམྦ་དེ་སྭཱ་ཧཱ། འབྲས། ཨོཾ་བཛྲ་པུཥྚཱ་ཡ་སྭཱ་ཧཱ། སྭོ་བ། ཨོཾ་བཛྲ་བཱི་ཛཱ་ཡེ་སྭཱ་ཧཱ། ནས། ཨོཾ་མ་ཧཱ་བེ་གཱ་ཡེ་སྭཱ་ཧཱ། སྲན་མ།
ཨོཾ་མ་ཧཱ་བ་ལ་ཡ་སྭཱ་ཧཱ། གྲོ། ཨོཾ་བཛྲ་གྷསྨ་རྻཻ་སྭཱ་ཧཱ། དཱུརྦ། ཨོཾ་བཛྲ་ཨ་ཡུ་ཥེ་སྭཱ་ཧཱ། ཀུ་ཤ། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ། ཞེས་རྫས་རྣམས་སོ་སོར་ཕུལ། སྔར་མཆོད་པའི་སྐབས་མཆོད་རྫས་ལྷག་མ་རྣམས་ཚིག་དང་བསྟུན་ཏེ་ཐབ་ཏུ་དབུལ། ཨོཾ་ཨགྣེ་དེ་ཝ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ༔
པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ ། གནྡྷེ། ནེ་ཝི་དྱེ། ཤབྡ་པྲ་ཏཱིཙྪ་ཡེ་སྭཱ་ཧཱ༔ དེ་ནས་སྨན་རཀ་གཏོར་མ་ཡང་འབུལ་ལ། ཨོཾ་ཨགྣེ་དེ་ཝ་སརྦ་པཉྩ་ཨ་མྲྀ་ཏ་ལ་ཁཱ་ཧི༔ ཨོཾ་ཨགྣེ་དེ་ཝ་མ་ཧཱ་རཀྟ་ལ་ཁཱ་ཧི༔
མེ་ལྷའི་གཏོར་མ་དགང་གཟར་ཁར་བཞག་ལ། ཨོཾ་ཨཱཿཧཱུྃ༔ གིས་བྱིན་བརླབས་ལ། མེ་དེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་མེ་ལྷའི་ཚོགས་བཅས་པ། ། མཆོད་ཅིང་བསྟོད་དོ་ཕྱག་ཀྱང་འཚལ། ། མཆོད་སྦྱིན་གཏོར་མ་འདི་བཞེས་ལ། སོགས་ནས། ཡིད་ལ་འདོད་པ་ཀུན་འགྲུབ་མཛོད།
ཅེས་པས་གཏོར་མ་མེ་ནང་དུ་བཞུ། དེ་ནས་སོ་རྩི་དང་གོས་ཟུང་ཀྱང་འབུལ་བར་སྤྲོ་ན། ཨོཾ་བཛྲ་ཏམྦུ་ལ་ཡེ་སྭཱ་ཧཱ། ཞེས་སོ་རྩི་དང༌། ཨོཾ་བཛྲ་ཝསཏྲ་ཡེ་སྭཱ་ཧཱ། གོས་ཟུང་ཡང་འབུལ། བསྟོད་པ་ནི། ཕྱག་རྒྱ་དྲིལ་སྟབས་དང་བཅས། ཧཱུྃ༔ མེ་ལྷའི་རྒྱལ་པོ་དྲང་སྲོང་མཆོག༔
འབར་བའི་སྐུ་ལ་སྲེག་པའི་ཞལ༔ ཕྲིན་ལས་བཞི་ཡི་བདག་ཉིད་ཅན༔ ཚངས་སྲས་མཆོག་ལ་ཕྱག་འཚལ་བསྟོད༔ བཟོད་གསོལ་ནི། ཧཱུྃ༔ དྲང་སྲོང་མེ་ལྷ་འཁོར་བཅས་ལ༔ སྦྱིན་སྲེག་མཆོད་པ་འདི་འབུལ་གྱི༔ འགལ་འཁྲུལ་ཉམས་པ་གང་མཆིས་པ༔ དེ་དག་ཁྱེད་ཀྱིས་བཟོད་པར་གསོལ༔ ཨོཾ་ཨགྣེ་དཱེ་ཝ་ཏེ་པ་མ་དག་པ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔
གཤེགས་གསོལ་ནི། ཧཱུྃ༔ དྲང་སྲོང་ཆེན་པོ་མེ་ཡི་ལྷ༔ སྦྱིན་སྲེག་མཆོད་པ་འདི་འབུལ་གྱིས༔ ཁྱེད་ཀྱིས་སེམས་ཅན་དོན་མཛད་ནས༔ ཕོ་བྲང་ཉིད་དུ་གཤེགས་སུ་གསོལ༔ བཛྲ་མུ༔ མེ་ལྷ་ཡེ་ཤེས་པ་གཤེགས། དམ་ཚིག་པ་ལྟེ་བའི་ཨ་ཐུང་ལ་ཐིམ་པར་གྱུར། དེ་ནས་རྗེས་ཤུལ་མི་དམིགས་པར་བསྡུ་ལ་མེ་རང་གཞིལ་བཏང༌།
ལོང་ཁྱབ་མེད་ཚེ་འོ་ཆབ་ཀྱིས་མེ་གཞིལ་ཏེ་རི་རྩེར་རླུང་ལ་བསྐུར་རམ་བཙའ་སད་སེར་སྲུང་སོགས་ལ་བེད་སྤྱོད་བྱ་སྲོལ་ཡོད། ནང་དུ་ལོགས་ལ་རྗེས་ཀྱི་བྱ་བ་གཞུང་ལྟར་བྱའོ། དམིགས་བསལ་སྒྲུབ་མཆོད་ལྟ་བུའི་དུས་ཉིན་སྔ་མའི་ཕྱི་ཐུན་གྱི་མཆོད་བསྟོད་སྐབས་ཚོམ་བུ་བཀོད་ལ། དཀྱིལ་འཁོར་དུ་བཞུགས་སུ་གསོལ་ཞིང༌། སྲེག་བླུགས་དངོས་ཀྱི་སྐབས་འཇིག་རྟེན་མེ་ལྷར་བསྲེག་འབུལ་གྲུབ་ནས་འབར་བའི་རང་བཞིན་དུ་མོས་ཏེ་འདས་པའི་མེ་ལྷ་མཆོད་པ་ལ། མེ་ཐབ་ཏུ་བུད་ཤིང་ཅུང་ཟད་བསྣན། ལས་བུམ་ཆུས་བསང་སྦྱངས་བྱས་ནས། ཐོག་མར་ཚོམ་བུ་སྤྱན་འདྲེན་ནི། རང་གི་ཐུགས་ཀའི་ཧཱུྃ་གི་འོད་ཟེར་གྱི་འཕྲོ་འདུ་ཡིས་རིགས་འདུས་རྒྱལ་བའི་དཀྱིལ་འཁོར་སྤྱན་དྲངས༔ ཨོཾ་བཛྲ་ས་མཱ་ཡ་ཛ་ཛཿ
གཉིས་པ་སྤྱན་འདྲེན་པ་ནི་ཚིག་བདུན་གསོལ་འདེབས་སྔོན་དུ་འགྲོ་བས། ཧཱུྃ༔ འོག་མིན་ཆོས་དབྱིངས་རང་རྩལ་ལས༔ སྣང་མཐའི? ལས་གཞུང་སྤྱན་འདྲེན་དང་སྤོས་རོལ་བཅས་ཚོམ་བུ་གདན་དྲངས་ཐབ་ཏུ་བསྐོར་བ་དང་བཅས་སློབ་དཔོན་གྱི་མདུན་དུ་ཕུལ་བས། རྩ་སྔགས་ཀྱིས་ཚོམ་བུའི་རྩེ་མོ་ཐབ་ཏུ་འབུལ་ཞིང་བཞུགས་གསོལ་ནི། ཧཱུྃ༔ མ་ཆགས་སྐྱོན་བྲལ་པདྨ་གེ་སར་དབུས༔ འདབ་སྟོང་ཁྱོན་ཡངས་རིན་ཆེན་སེང་ཁྲིའི་སྟེང་༔ པདྨ་འབྱུང་གནས་རྩ་གསུམ་ངོ་བོ་མཆོག༔ བདེ་གཤེགས་འདུས་པའི་ལྷ་ཚོགས་བཞུགས་སུ་གསོལ༔
ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་སཏྭཾ༔ ཞེས་ཐབ་ཏུ་བཞུགས་སུ་གསོལ། ཧཱུྃ༔ འབྱུང་བའི་མངའ་བདག་དྲང་སྲོང་མེ་ཡི་ལྷ༔ རབ་འབར་ཆོས་ཀྱི་དབྱིངས་དང་མཉམ་པའི་དབུས༔ མ་བསྐྱེད་ལྷུན་གྲུབ་གསལ་རྫོགས་སུ༔ ཕོ་བྲང་གཞལ་ཡས་གྲུ་བཞི་པ༔ རྩིག་འདོད་མདའ་ཡབ་འོད་ཕྲེང་མཛེས༔ ཆོས་འཁོར་ཟ་རམ་རིན་ཆེན་ཏོག༔ ཕྱི་ནང་དཀྱིལ་འཁོར་རྒྱན་བཀོད་ཚང་༔
སྣང་སྟོང་འོད་ཀྱི་དྲྭ་བར་བསྒོམ༔ ཧཱུྃ༔ དབུས་སུ་ སོགས་ནས་ སྟོང་གསལ་འཛིན་མེད་ཝལ་གྱིས་ཤར༔ ཨོཾ་བཛྲ་གུ་རུ་པདྨ་དྷཱ་ར་ཌཱཀྐི་སིདྡྷི་ཧྲཱིཿ བར་བརྗོད། སྤྱན་འདྲེན་བཞུགས་གསོལ་འདིར་མི་དགོས། ཕྱག་འཚལ་ནི། ཧཱུྃ༔ ཀ་དག་ལྷུན་གྲུབ? སོགས་མཆོད་པ་ནས་བཟུང་རྗེས་གཤེགས་གསོལ་བར་གོང་གསལ་སྦྱིན་སྲེག་ཇི་ལྟ་བ་ཡིན་ལ་བཟོད་གསོལ་རྗེས། བཛྲ་མུཿ
ཐབ་ཀྱི་ལྷ་ཚོགས་རྣམས་དཀྱིལ་འཁོར་བའི་ཐུགས་ཀར་གཤེགས་པར་གྱུར། ཅེས་སྤོས་རོལ་བཅས་ཚོམ་བུ་སླར་སྤྱན་དྲངས། དམ་ཚིག་པ་ལྟེ་བའི་ཨ་ཐུང་ལ་ཐིམ་པར་གྱུར་ ཞེས་ཚོམ་བུ་དཀྱིལ་འཁོར་དུ་གདན་འདྲེན་བྱ་བ་ཁྱད་པར་ཡིན་ལ་གཞན་རྣམས་དཀྱུས་དང་མཚུངས་སོ། ལས་བཞི་གཞན་དུ་ཁ་བསྒྱུར་དགོས་ཚེ། ༈ གཉིས་པ་རྒྱས་པའི་མེ་མཆོད་ནི། སྦྱོར་དངོས་ཕལ་ཆེར་ཞི་བ་དང་མཚུངས་ཤིང༌། སྦྱིན་སྲེག་བྱ་བའི་དུས་ཀྱང་ཡར་ཚེས་གཟའ་སྐར་ཤིས་པའི་དུས་ཉིན་གུང་ཆར་རང་ཉིད་ཆས་གོས་སེར་པོར་བསྒྱུར་ལ། ཁ་ལྷོ་རུ་གྱུ། རྒྱས་པའི་གཙོ་གཏོར་དང་འབུལ་གཏོར་སེར་པོ་གྲུ་བཞི། བསྲེག་རྫས་ཀྱི་ཁྱད་པར་དཀར་གསུམ་མངར་གསུམ་དང་མར་ཁུ་གཙོ་བོ་བྱས་ལ་གཞན་སྔ་མ་ལྟར་མཚུངས།
རྒྱས་པའི་དཀྱིལ་འཁོར་སེར་པོ་གྲུ་བཞི་ལྟེ་བར་འདབ་བརྒྱད་ནོར་བུས་མཚན་པ་ཕྱི་རོལ་ནོར་ཕྲེང་ཟུར་བཞིར་ཟླ་ཕྱེད་རྡོ་རྗེས་མཚན་པ་ཐམས་ཅད་ཁ་དོག་སེར་པོར་བསྒྱུར་ལ་མེ་ཏོག་གཅལ་དུ་བཀྲམ། རྒྱས་པར་འོས་པའི་ཡམ་ཤིང་འབྲས་བུ་ཅན་གྱི་ཤིང་སོགས་སེར་པོར་ཁ་བསྒྱུར་ལ་སྦྲང་རྩི་དང་མར་ཁུས་བརླན། ཐབ་གྲུ་བཞིར་བརྩེགས་པ་ཁྱད་པར་རོ། ༈ གསུམ་པ་དབང་གི་སྦྱིན་སྲེག་བྱ་བའི་དུས་ཀྱང་ཟླ་བ་མར་གྱི་ངོ་དང་དུས་ཚེས་ཁྱད་པར་ཅན་མཁའ་འགྲོ་འདུ་བའི་དུས་སོགས་དགོང་མོའི་ཆར་རང་ཉིད་ཆས་གོས་དམར་པོར་བསྒྱུར་ལ། ཁ་ནུབ་ཏུ་གྱུ། དབང་གི་གཙོ་གཏོར་དང་འབུལ་གཏོར་དམར་པོ་ཟླ་གམ་དང༌། བསྲེག་རྫས་ཀྱི་ཁྱད་པར་གླང་སྣ་ཨུག་ཆོས་སོགས་མེ་ཏོག་དམར་པོའི་རིགས་དང་འབྲུ་རིགས་ཤིང་ཏོག་སོགས་མྱོས་བྱེད་ཀྱིས་སྦགས་ལ་མཚལ་དམར་གྱིས་ཁ་བསྒྱུར་བ་གོང་ལྟར་མཚུངས། དབང་གི་དཀྱིལ་འཁོར་དམར་པོ་ཟླ་གམ་ལྟེ་བར་འདབ་བརྒྱད་དང་པདྨའི་ལྕགས་ཀྱུས་མཚན་པ་ཕྱི་རོལ་པད་ཕྲེང་ཟུར་བཞིར་ཟླ་ཕྱེད་རྡོ་རྗེས་མཚན་པ་ཐམས་ཅད་ཁ་དོག་དམར་པོར་བསྒྱུར་ལ་མེ་ཏོག་གཅལ་དུ་བཀྲམ། དབང་ལ་འོས་པའི་ཡམ་ཤིང་ཙནྡན་སོགས་ཁ་དོག་དམར་པོའི་རིགས་དང་ཐབ་ཟླ་གམ་བརྩེགས་པ་སྤོར་བྱེད་ཀྱང་སྨད་འཚོང་མའི་ལག་ནས་བྱུང་བའི་མེ་སོགས་ཁྱད་པར་རོ། ༈ བཞི་པ་དྲག་པོའི་སྦྱིན་སྲེག་བྱ་བའི་དུས་ཀྱང་དྲག་པོ་ལ་ཤིས་པའི་ཟླ་བ་མར་གྱི་ངོ་ཉེར་དགུ་སོགས་འཕྲོད་སྦྱོར་རྩུབ་པའི་དུས་སྲོད་ཀྱི་ཆར་རང་ཉིད་ཆས་གོས་ནག་པོར་བསྒྱུར་ལ།
ཁ་བྱང་དུ་གྱུ། དྲག་པོའི་གཙོ་གཏོར་དང་འབུལ་གཏོར་ནག་པོ་གྲུ་གསུམ་དང༌། ཁྱད་པར་གྱི་རྫས་ཚྭ་སྣ་གསུམ་དང་དུག་སྣ་གསུམ་ལྕགས་ཟངས་ཐལ་བ་ཤ་ཁྲག་སོགས་ལས་སྦྲུས་པའི་རིལ་བུའམ་ཕྱེ་མ་གང་རུང་དང་གཞན་དུ་དགྲ་གཟུགས་ལིངྒ་སོགས་འདུ་བྱ་བའམ། སྤྱི་ལྟར་རྫས་སྤྱི་མཐུན་ལྟར་ལ་དུག་ཁྲག་དང་ནག་པོའི་ཚོན་གྱིས་ཁ་བསྒྱུར་བ་ཙམ་གྱིས་ཀྱང་རུང་ངོ༌། དྲག་པོའི་དཀྱིལ་འཁོར་ནག་པོ་གྲུ་གསུམ་ལྟེ་བ་རལ་གྲིས་མཚན་པ་ཕྱི་རོལ་རལ་གྲིའི་ཕྲེང་བ་ཐམས་ཅད་ཁ་དོག་ནག་པོར་བསྒྱུར། དྲག་པོར་འོས་པའི་ཡམ་ཤིང་དུག་ཤིང་དང་ཚེར་མ་ཅན་སོགས་ནག་པོས་ཁ་བསྒྱུར་བ་དུག་ཁྲག་གིས་ངར་གྱིས་བརླན་པ་ཐབ་གྲུ་གསུམ་བརྩེགས་པ་ཁྱད་པར་རོ། ༈ ལྔ་པ་ལྷུན་གྲུབ་བམ་མཆོག་ལ་དུས་སོགས་ཞི་བ་དང་མཚུངས་ལ་རང་ཉིད་ཆས་གོས་སྔོན་པོར་བསྒྱུར་ལ། གཙོ་གཏོར་དང་འབུལ་གཏོར་ལས་བཞིའི་གདན་ཅན་འབྲང་རྒྱས་སྔོན་པོ་མཆོད་པ་ཞི་བ་དང་མཚུངས་ལ་ཁ་དོག་སྔོན་པོར་བསྒྱུར། བསྲེག་རྫས་ཞི་རྒྱས་བཞིན་གཙོ་བོར་བྱས། དཀྱིལ་འཁོར་དྲག་པོ་དབུས་སུ་བྱས་པའི་ལས་བཞི་ཀ་ཚང་བའི་ལྟེ་བར་འདབ་བརྒྱད་འཁོར་ལོས་མཚན་པ་ཕྱི་རོལ་རྡོ་ར་འོད་ཕྲེང་ཟུར་བཞིར་ཟླ་ཕྱེད་རྡོ་རྗེས་མཚན་པ་ཐམས་ཅད་ཁ་དོག་མཛེས་མཚོན་ལ་གཞི་སྔོན་པོར་བསྒྱུར་ལ་མེ་ཏོག་གཅལ་དུ་བཀྲམ།
མཆོག་གི་ལས་ལ་འོས་པའི་སྨན་ཤིང་སོགས་ལ་ཡམ་ཤིང་དང༌། ཐབ་དབྱིབས་ལས་བཞིའི་རང་གཟུགས་ལྟར་བརྩེགས་པ་ཁྱད་པར་རོ། དེ་ནས་དངོས་གཞི་སྒྲུབ་པའི་སྐབས་བདག་བསྐྱེད་སྔོན་དུ་འགྲོ་བས་རྡོར་དྲིལ་བྱིན་རླབས་ནས་ཐབ་བསྐྱེད་ཀྱི་བར་སྤྱི་དང་མཚུངས་ལ། ཁྱད་པར་ནི། དང་པོ་འཇིག་རྟེན་པའི་མེ་ཐབ་བསང་སྦྱང་སྐབས། ༈ གཉིས་པ་རྒྱས་པ་ལ།
ཨ་མྲྀ་ཏ ས་བསང༌། སྭཱ་བྷཱ་ཝ ས་སྦྱང༌། སྟོང་པའི་ངང་ལས་རང་གི་ཐུགས་ཀ་ནས་ཨོཾ་ཨཱཿཧཱུྃ་གསུམ་འཕྲོས་མེ་ཐབ་ཀྱི་དབུས་སུ་འཁོད་པ་ལས་སེམས་ཅན་ཐམས་ཅད་ཀྱི་ཚེ་བསོད་རྒྱས་པར་བྱེད་པའི་འོད་ཟེར་ཡེ་ཤེས་ཀྱི་མེ་དཔུང་སེར་པོ་འབར་བར་གྱུར། དེ་ཡི་ངང་ལས་སྐད་ཅིག་གིས།
བྷྲཱུྃ་ལས་རྒྱས་པའི་ཐབ་ཁུང་སེར༔ རིན་ཆེན་མེ་འོད་སེར་གསལ་ཀློང་༔ ཏྲཱྃ་ལས་རྒྱས་པའི་མེ་ལྷ་སེར༔ རྒྱས་འཛུམ་གྷཎྜེ? ཞེས་དང༌། ༈ གསུམ་པ་དབང་ལ། ཁམས་སུམ་དབང་དུ་བྱེད་འོད་ཟེར་ཡེ་ཤེས་ཀྱི་མེ་དཔུང་དམར་པོ་འབར་བར་གྱུར། དེ་ཡི་ངང་ལས་སྐད་ཅིག་གིས། བྷྲཱུྃྃ་ལས་དབང་གི་ཐབ་ཁུང་དམར༔ པདྨའི་མེ་འོད་དམར་གསལ་ཀློང་༔ ཧྲཱིཿལས་དབང་གི་མེ་ལྷ་དམར༔
སྒེག་འཛུམ་གྷཎྜེ? ཞེས་དང༌། ༈ བཞི་པ་དྲག་པོ་ལ། དགྲ་གདོན་བརླག་པར་བྱེད་པའི་དྲག་པོའི་འོད་ཟེར་ཡེ་ཤེས་ཀྱི་མེ་དཔུང་ལྗང་ནག་ཏུ་འབར་བར་གྱུར། དེ་ཡི་ངང་ལས་སྐད་ཅིག་གིས། བྷྲཱུྃྃ་ལས་དྲག་པོའི་ཐབ་ཁུང་ནག༔ ལས་ཀྱི་མེ་འོད་ལྗང་ནག་ཀློང་༔ ཨཱཿལས་དྲག་པོའི་མེ་ལྷ་ལྗང་༔ རབ་གཏུམ་གྷཎྜེ? ཞེས་དང༌། ༈ ལྔ་པ་མཆོག་ལ། ལས་བཞི་ལྷུན་གྱིས་གྲུབ་པའི་འོད་ཟེར་ཡེ་ཤེས་ཀྱི་མེ་དཔུང་སྣ་ལྔ་འབར་བར་གྱུར།
དེ་ཡི་ངང་ལས་སྐད་ཅིག་གིས། བྷྲཱུྃ་ལས་ལྷུན་གྲུབ་ཐབ་ཁུང་ནི། ལྷུན་གྲུབ་མེ་འོད་ལྔ་ལྡན་ཀློང་༔ ཧཱུྃ་ལས་ལྷུན་གྲུབ་མེ་ལྷ་མཐིང་༔ ཞི་འཛུམ? སོགས་སོ་སོར་ཁ་བསྒྱུར་བའི་མཐར་ གྷཎྜེ་བགྲང་ཕྲེང་བསྣམས༔ ཤ་རྒྱས་གཟུགས་ཐུང་ལྟོ་བ་འཁྱིལ༔ ར་སྐྱེས་ཁྲིར་བཞུགས་དྲང་སྲོང་སྐུར༔ འོད་འཕྲོས་རང་འདྲ་སྤྱན་དྲངས་བསྟིམ༔ དེ་ལྟར་དུ་གསལ་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ།
སྙིང་གར་ཧཱུྃ་སྔོན་པོ་རྣམས་ཀྱིས་མཚན་པར་གྱུར། སྙིང་གའི་ཧཱུྃ་གི་འོད་ཟེར་གྱིས་ཡེ་ཤེས་པ་སྤྱན་དྲངས་པར་ མོས་ལ། སྤྱན་འདྲེན་ནི། མེ་དར་གཡབ་ཅིང༌། ཧཱུྃ༔ དད་པ་དང་ནི་དམ་ཚིག་གིས༔ ཚུར་བྱོན་ཚུར་བྱོན་འབྱུང་པོ་ཆེ༔ མེ་ལྷའི་རྒྱལ་པོ་དྲང་སྲོང་མཆོག༔ འདིར་གཤེགས་འབར་བའི་གདན་ལ་བཞུགས༔ གུས་པའི་ཡིད་ཀྱིས་ཁྱོད་ཕྱག་འཚལ༔
བསྲེག་བླུགས་ཞལ་ཟས་ཚོགས་བཞེས་ལ༔ རྒྱས་པའི་ ་་་་་ཚབ་ཏུ་དབང་ལ་ དབང་གི? དྲག་པོ་ལ། དྲག་པོའི་ ་་་་་ཞེས་ཁ་བསྒྱུར་བའི་མཐར་ ཕྲིན་ལས་འགྲུབ་པར་མཛོད༔ ལྷུན་གྲུབ་ལ། ཕྲིན་ལས་མ་ལུས་འགྲུབ་པར་མཛོད། ལས་སྔགས་ ཨོཾ་པདྨ་ཏ་ཀྲིཏ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ སོགས་ཀྱིས་ཕྱི་འབྲང་གི་བགེགས་བསྐྲད། མཆོད་ཡོན་འབུལ་བ་ནི། ཧཱུྃ༔ འཇིག་རྟེན་འདིའམ་གཞན་དག་ན༔
མཆོད་པའི་བྱེ་བྲག་དཔག་མེད་དང་༔ མཆོད་ཡོན་ཞབས་བསིལ་ཞལ་ཆབ་སོགས༔ བདུད་རྩི་དག་པ་ལྷ་མོའི་ཚོགས༔ གླུ་གར་རོལ་མོ་དབྱངས་དང་བཅས༔ བདེ་བའི་ཉམས་དང་ལྡན་ཕྱིར་འབུལ༔ ཨོཾ་ཨགྣེ་དེ་ཝ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ༔ ཨོཾ་ཨགྣི་དཱེ་ཝ་ས་པ་རི་ཝཱ་ར་པཱ་དྱཾ་པྲ་ཏཱིཙྪ་ཡེ་སྭཱ་ཧཱ༔ ཨོཾ་ཨགྣེ་དཱེ་ཝ་ས་པ་རི་ཝཱ་ར་ཨཉྫ་མ་ནམ་པྲ་ཏཱིཙྪ་ཡེ་སྭཱ་ཧཱ༔ ཨོཾ་ཨགྣེ་ཡེ་ས་མ་ཡ་སཏྭཾ། ཛཿཧཱུྃ་བཾ་ཧོཿ
དམ་ཚིག་པ་དང་གཉིས་སུ་མེད་པར་གྱུར། བྱོན་སྐྱེམས་དགང་བླུགས་ཀྱིས་འབུལ་བ་ནི། ཧཱུྃ༔ ཨ་ཡིག་རང་བྱུང་མེ་ཧོམ་དུ༔ ཧོཾ་ཡིག་བྱུང་བ་བདུད་རྩིའི་ཆུ༔ རིགས་ལྔ་ཡབ་ཡུམ་སྙོམས་འཇུག་གིས༔ བདེ་བ་ཆེན་པོའི་མཆོད་པ་འབུལ༔ ཞི་བའི་ ་་་་་རྒྱས་པའི། དབང་གི ། དྲག་པོའི།་་་་་
ལས་ཀུན་འགྲུབ་པར་མཛོད༔ ལྷུན་གྲུབ་ལ། ཕྲིན་ལས་མ་ལུས་འགྲུབ་པར་མཛོད། ཅེས་སོ་སོར་ཁ་བསྒྱུར་རོ། དེ་ནས་མེ་ལྷ་ཅུང་ཟད་འཛུམ་པའི་ལྗགས་དང་གཟར་བུ་གཉིས་ཀྱི་ཁ་ལ་རྃ་ཡིག་གིས་མཚན་པར་ བསམས་ལ། ཨོཾ་ཨགྣ་ཡེ་སྭཱ་ཧཱ༔ ཞེས་བདུན་གྱིས་དགང་བླུགས་མར་ཁུས་བཀང་བ་ཁ་སྦྱོར་ཞིང་གཡས་བསྐོར་གྱིས། ཨོཾ་ཨགྣ་ཡེ་ཨ་ཏི་བྷྱཿཔ་ཏི་བྷྱཿ ཨ་བེ་ཤ་ཡཿམ་ཧཱ་ཤྲཱི་ཡ་ཧ་བྷྱ་ཀ་བྷྱ་བྷ་ན་ཡེ་སྭཱ་ཧཱ༔ ཞེས་ལན་གསུམ་འབུལ།
དེ་ནས་ཉེར་སྤྱོད་འབུལ་བ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་ན༔ མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་ཇི་སྙེད་ཀུན༔ ཡེ་ཤེས་མེ་ལྷའི་ཚོགས་ལ་འབུལ༔ ཕྲིན་ལས་བསྒྲུབ་ཕྱིར་བཞེས་སུ་གསོལ༔ ཨོཾ་ཨགྣེ་དེ་ཝ་ས་པ་རི་ཝཱ་ར་པུཥྤེ་པྲ་ཏཱིཙྪ་ཡེ་སྭཱ་ཧཱ། དྷཱུ་པེ། ཨཱ་ལོ་ཀེ །
གནྡྷེ། ནེ་ཝི་དྱེ། ཤབྡ་པྲ་ཏཱིཙྪ་ཡེ་སྭཱ་ཧཱ༔ དེ་ནས་འདོད་ཡོན་ལྔ་འབུལ་བ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་ན༔ གཟུགས་སྒྲ་དྲི་རོ་རེག་བྱ་ཆོས༔ འདོད་ཡོན་བླ་མེད་མཆོད་པ་འདི༔ ཡེ་ཤེས་མེ་ལྷའི་ཚོགས་ལ་འབུལ༔ ཕྲིན་ལས་བསྒྲུབ་ཕྱིར་བཞེས་སུ་གསོལ༔
ཨོཾ་ཨགྣེ་དེ་ཝ་ས་པ་རི་ཝཱ་ར་རཱུ་པ?སྤརྴེ་པྲ་ཏཱིཙྪ་ཡེ་སྭཱ་ཧཱ། ནང་མཆོད་འབུལ་བ་ནི། ཧཱུྃ༔ སྟོང་གསུམ་འདིའམ་གཞན་དག་ན༔ བདུད་རྩི་སྨན་གྱི་མཆོད་པ་དང་༔ རཀྟ་དམར་མཆོད་ཨརྒྷཾ་དང་༔ བཅུད་ལྡན་མཆོག་གི་གཏོར་མ་རྣམས༔ ཡེ་ཤེས་མེ་ལྷའི་ཚོགས་ལ་འབུལ༔ ཕྲིན་ལས་བསྒྲུབ་ཕྱིར་བཞེས་སུ་གསོལ༔ ཨོཾ་ཨགྣེ་དེ་ཝ་སརྦ་པཉྩ་ཨ་མྲྀ་ཏ་ལ་ཁཱ་ཧི༔
ཨོཾ་ཨགྣེ་དེ་ཝ་མ་ཧཱ་རཀྟ་ལ་ཁཱ་ཧི༔ ཨོཾ་ཨགྣེ་དེ་ཝ་མ་ཧཱ་བ་ལིཾ་ཏ་ཁཱ་ཧི༔ ཞེས་སྨན་རཀ་གཏོར་གསུམ་འབུལ། ཚོགས་མཆོད་འབུལ་བ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་ན༔ ཚོགས་མཆོད་བདུད་རྩིའི་རྒྱ་མཚོ་འདི༔ ཡེ་ཤེས་མེ་ལྷའི་ཚོགས་ལ་འབུལ༔ ཕྲིན་ལས་བསྒྲུབ་ཕྱིར་བཞེས་སུ་གསོལ༔ ཨོཾ་ཨགྣེ་དཱེ་ཝ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི༔
བསྟོད་པ་ནི། ཧཱུྃ༔ མེ་ལྷའི་རྒྱལ་པོ་དྲང་སྲོང་མཆོག༔ འབར་བའི་སྐུ་ལ་སྲེག་པའི་ཞལ༔ ཕྲིན་ལས་བཞི་ཡི་བདག་ཉིད་ཅན༔ ཚངས་སྲས་མཆོག་ལ་ཕྱག་འཚལ་བསྟོད༔ དེ་ནས་རྫས་རྣམས་རིམ་བཞིན་འབུལ་བ་ལས། ཧཱུྃ༔ འབར་བའི་རྡོ་རྗེ་དྲང་སྲོང་ལྷ་ཚོགས་ལ༔ ཏིང་འཛིན་དབང་བསྐུར་དམ་རྫས་བདུད་རྩི་རྣམས༔
དག་ཅིང་གཙང་མར་སྦྱར་ཏེ་འབུལ་ལགས་ན༔ དགྱེས་པའི་ཐུགས་ཀྱིས་དགོངས་ཏེ་བཞེས་སུ་གསོལ༔ ཨོཾ་དཱེ་ཝ་ཛྭ་ལ་ཨགྣ་ཡེ་སྭཱ་ཧཱ། ཞེས་མར་ཁུ་ལན་བདུན་སོགས་ཕུལ་ཞིང་མཐར་འདོད་གསོལ་ནི། ༈ རྒྱས་པ་ལ། ཨོཾ་དཱེ་བ་ཛྭ་ལ་ཨགྣེ་ཡེ་བདག་ཅག་སྒྲུབ་པ་པོའི་ཚེ་དང་བསོད་ནམས་ལུང་རྟོགས་ཡོན་ཏན་ཐམས་ཅད་པུཥྚཱིཾ་ཀུ་རུ་ཡེ་སྭཱ་ཧཱ༔ ༈ དབང་ལ། ཨོཾ་དཱེ་བ་ཛྭ་ལ་ཨགྣེ་ཡེ་བདག་ཅག་སྒྲུབ་པ་པོའི་ཁམས་སུམ་སྲིད་གསུམ་སྐྱེ་འགྲོ་སྣང་བ་ཐམས་ཅད་ཝ་ཤཾ་ཀུ་རུ་ཡེ་སྭཱ་ཧཱ། ༈ དྲག་པོར། ཨོཾ་དཱེ་བ་ཛྭ་ལ་ཨགྣེ་ཡེ་བདག་ཅག་སྒྲུབ་པ་པོའི་ནད་གདོན་བར་ཆད་དང་དགྲ་བགེགས་འབྱུང་པོ་ཐམས་ཅད་ཧཱུྃ་མཱ་ར་ཡ་ཕཊ྄ཿ
༈ ལྷུན་གྲུབ་ལ། ཨོཾ་དཱེ་བ་ཛྭ་ལ་ཨགྣེ་ཡེ་བདག་ཅག་སྒྲུབ་པ་པོའི་ཕྲིན་ལས་བཞི་དང་མཆོག་གི་དངོས་གྲུབ་ཐམས་ཅད་འགྲུབ་པར་གྱུར་ཅིག་སརྦ་སིདྡྷི་ཕ་ལ་ཧཱུྃ་ཨཱཿ ཞེས་སོགས་འདོད་གསོལ་ཁ་བསྒྱུར་བར་བྱའོ། ཡམ་ཤིང༌།

ཨོཾ་བོ་དྷི་བྲྀཀྵཱ་ཡ་སྭཱ་ཧཱ། མར་ཁུ། ཨོཾ་ཨགྣེ་ཡེ་སྭཱ་ཧཱ། ཏིལ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། ཞོ་ཟན། ཨོཾ་སརྦ་སམྦ་དེ་སྭཱ་ཧཱ། འབྲས། ཨོཾ་བཛྲ་པུཥྚཱ་ཡ་སྭཱ་ཧཱ། སྭ་བ། ཨོཾ་བཛྲ་བཱི་ཛཱ་ཡེ་སྭཱ་ཧཱ།
ནས། ཨོཾ་མ་ཧཱ་བེ་གཱ་ཡེ་སྭཱ་ཧཱ། སྲན་མ། ཨོཾ་མ་ཧཱ་བ་ལ་ཡ་སྭཱ་ཧཱ། གྲོ། ཨོཾ་བཛྲ་གྷསྨ་རྻཻ་སྭཱ་ཧཱ། དཱུརྦ། ཨོཾ་བཛྲ་ཨ་ཡུ་ཥེ་སྭཱ་ཧཱ། ཀུ་ཤ། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ།
ཞེས་རྫས་རྣམས་སོ་སོའི་མཐར་འདོད་གསོལ་གོང་ལྟར་ཁ་བསྒྱུར་ཤེས་པར་བྱའོ། གཞན་ཡང་བསྲེག་རྫས་ཅི་འབྱོར་པ ་ཨགྣེ་ཡེ་དཱི་བྱ་བི་ཤུདྡྷེ་མ་ཧཱ་ཤྲཱི་ཧ་བྱ་ཀ་བྱ་བཧྣ་ཡ་ཧཱུྃ་ཕཊ྄ཿསྭཱ་ཧཱ། ཞེས་བསྲེག་རྫས་རྣམས་སྔགས་དེ་ཁོ་ནས་རྫོགས་པར་ཕུལ་ནས་མཐར་འདོད་དོན་གསོལ་བ་ནི། ཧཱུྃ༔ སྲིད་པའི་རང་བཞིན་འདག་པའི་ཕྱིར༔ ངོ་བོ་ཉིད་ཀྱིས་དངོས་མེད་བྱས༔ རང་བཞིན་དག་པའི་དྲང་སྲོང་མཆོག༔ དམ་པའི་སྲིད་པ་བྱེད་པར་ཤོག༔ དེ་ནས་ཡུངས་དཀར་ཐབ་ཏུ་གཏོར་ཏེ། དྲང་སྲོང་ཆེན་པོ་འཁོར་དང་བཅས་པས་བསྲེག་རྫས་ལྷའི་ཞལ་དུ་སྟོབ་པ་དང༌།
མེ་ཉིད་ཡེ་ཤེས་ཀྱི་མེར་བྱིན་གྱིས་བརླབས་ཏེ། རྒྱས་པ་ལ། བདག་ཅག་གི་ཚེ་དང་བསོད་ནམས་འབྱོར་དྲུག་ཡོན་ཏན་ཐམས་ཅད་རྒྱས་པའི་ཕྲིན་ལས་མཛད་དུ་གསོལ། དེ་བཞིན་དུ་དབང་ལ། ཕ་རོལ་གྱི་རླུང་སེམས་སྣང་བ་ཐམས་ཅད་བདག་གིས་དབང་དུ་འདུས་པའི? དྲག་པོར། དགྲ་གདོན་བྱད་མ་ཐམས་ཅད་དྲག་པོས་སྒོ་ནས་ཚར་གཅོད་པའི? ཞེས་ཁ་བསྒྱུར་བའི་མཐར་ ཕྲིན་ལས་མཛད་དུ་གསོལ། ་་་་་ ཞེས་སྦྱར། ལྷུན་གྲུབ་ལ། ཕྲིན་ལས་རྣམ་བཞིའི་མཆོག་ཐུན་མ་ལུས་པ་ལྷུན་གྱི་གྲུབ་པར་མཛད་དུ་གསོལ། ཞེས་གསོལ་ལ།
ཨོཾ་བཛྲ་ཛྭ་ལ་རྃ་གྱིས་མེ་ལྷ་འབར་བའི་རྣམ་པར་གྱུར་ པར་བསམ་མོ། ༈ གཉིས་པ་འདས་པའི་ཐབ་བསྐྱེད་ཁ་བསྒྱུར་ནི། ཧཱུྃ༔ འབྱུང་བའི་མངའ་བདག་དྲང་སྲོང་མེ་ཡི་ལྷ༔ རབ་འབར་ཆོས་ཀྱི་དབྱིངས་དང་མཉམ་པའི་དབུས༔ རྒྱས་པར། མཉམ་ཉིད་ཡེ་ཤེས་རང་བཞིན་རྒྱས་པའི་ཐབ། ཡེ་ཤེས་མེ་དཔུང་སེར་གསལ་འོད་འབར་ཀློང༌། མ་བསྐྱེད་ལྷུན་གྲུབ་གསལ་རྫོགས་སུ༔ ཕོ་བྲང་གཞལ་ཡས་གྲུ་བཞི་པ༔
ཞེས་སོགས་རྩ་བ་གཅིག་དྲིལ་ལམ་རྒྱས་པར་སྤྲོ་ན་བདེར་འདུས་སོགས་ལོང་ཁོམ་དང་བསྟུན་པས་ཆོག ། དབང་ལ། སོར་རྟོག་ཡེ་ཤེས་རང་བཞིན་དབང་གི་ཐབ། ། ཡེ་ཤེས་མེ་དཔུང་དམར་གསལ་འོད་འབར་ཀློང༌། མ་བསྐྱེད་ལྷུན་གྲུབ་གསལ་རྫོགས? ཡང་དྲག་པོར། བྱ་གྲུབ་ཡེ་ཤེས་རང་བཞིན་དྲག་པོའི་ཐབ། ཡེ་ཤེས་མེ་དཔུང་ལྗང་ནག་འཁྲུགས་པའི་ཀློང༌། མ་བསྐྱེད་ལྷུན་གྲུབ་གསལ་རྫོགས? དེ་བཞིན་ལྷུན་གྲུབ་ལ། ཆོས་དབྱིངས་ཡེ་ཤེས་རང་བཞིན་ལྷུན་གྲུབ་ཐབ། ཡེ་ཤེས་མེ་དཔུང་སྣ་ལྔ་འབར་བའི་ཀློང༌།
མ་བསྐྱེད་ལྷུན་གྲུབ་གསལ་རྫོགས? ཞེས་བསྒྱུར་བས་འཐུས་སོ། དེ་ནས་སྤྱན་འདྲེན་མཆོད་པ་བསྟོད་པ་བར་སོང་ནས། དགང་བླུགས་འབུལ་སྐབས་དམིགས་པའི་ཁྱད་པར་ནི། ༈ གཉིས་པ་རྒྱས་པ་ལ། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་སེར་རབ་འཕྲོས་ཏེ༔ རྒྱས་པའི་ཕྲིན་ལས་རབ་འབྱམས་སྒྲུབ་པར་ བསམ༔ རྩ་སྔགས་ལན་བདུན་གྱིས་མར་ཁུས་བླུགས་གཟར་བཀང་བ་ཁ་སྦྱར་ཏེ་གཡས་སུ་བསྐོར་ནས་ལན་བདུན་བར་ཕུལ། མཐར་རྩ་སྔགས་དང་གུང་མོ་བསྒྲེངས་པའི་རྒྱ་བཅས།
བདག་ཅག་དཔོན་སློབ་ཡོན་མཆོད་འཁོར་དང་བཅས་པའི་ཚེ་དང་བསོད་ནམས་དཔལ་དང་གྲགས་པ་ལུང་རྟོགས་ཡོན་ཏན་ཐམས་ཅད་ཨོཾ་སརྦ་པུཥྚིཾ་ཀུ་རུ་ཡེ་སྭཱ་ཧཱ། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ཚེ་དང་བསོད་ནམས་དཔལ་དང་འབྱོར་པ་དང་༔ ཉམས་དང་རྟོགས་པ་ས་ལམ་ཡོན་ཏན་རྩལ༔
སྟོབས་དང་སྙན་གྲགས་གདུལ་བྱ་ཕྲིན་ལས་ཀུན༔ རྩོལ་མེད་རིག་པའི་ངང་དུ་རྒྱས་གྱུར་ཅིག༔ བྷྲཱུྃ་པུཥྚིཾ་ཀུ་རུ་ཡེ་སྭཱ་ཧཱ༔ ཞེས་དང༌། ༈ གསུམ་པ་དབང་ལ། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་དམར་རབ་འཕྲོས་ཏེ༔ དབང་གི་ཕྲིན་ལས་རབ་འབྱམས་སྒྲུབ་པར་ བསམ༔ རྩ་སྔགས་ལན་བདུན་གྱིས་མར་ཁུས་བླུགས་གཟར་བཀང་བ་ཁ་སྦྱར་ཏེ་གཡོན་དུ་བསྐོར་ནས་ལན་བདུན་བར་ཕུལ།
མཐར་རྩ་སྔགས་ཁོ་ནས་པདྨའི་རྒྱ་བཅས་གཡོན་པའི་ཀུན་སྤྱོད་ཀྱིས་འབུལ་ལ། ཁམས་གསུམ་སྲིད་གསུམ་རླུང་སེམས་སྣང་བ་ཐམས་ཅད་ཨོཾ་སརྦ་ཝཱ་ཤཾ་ཀུ་རུ་ཡེ་སྭཱ་ཧཱ། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ རྒྱལ་བའི་མཐུ་བྱིན་ལྷ་འདྲེའི་སྲོག་སྙིང་དང་༔
ཆེ་དགུ་གཉན་བཅུ་རྒྱལ་བློན་བཙུན་མོ་སྲས༔ འཁོར་འབངས་ཕོ་མོ་ཟས་ནོར་ལོངས་སྤྱོད་ཚོགས༔ འབད་མེད་རིག་པའི་ངང་དུ་དབང་སྡུད་གྱུར༔ ཧྲཱིཿ ཝཱ་ཤཾ་ཀུ་རུ་ཡེ་སྭཱ་ཧཱ༔ ཞེས་དང༌། ༈ བཞི་པ་དྲག་པོ་ལ། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་ལྗང་རབ་འཕྲོས་ཏེ༔
དྲག་པོས་ཕྲིན་ལས་རབ་འབྱམས་སྒྲུབ་པར ་བསམ༔ རྩ་སྔགས་ལན་བདུན་གྱིས་མར་ཁུས་བླུགས་གཟར་བཀང་བ་ཁ་སྦྱར་ཏེ་གཡོན་དུ་བསྐོར་ནས་ལན་བདུན་བར་ཕུལ། རྩ་སྔགས་དང་མཐེ་ཆུང་བསྒྲེངས་པའི་རྒྱ་གཡོན་ཁོ་ནས་འབུལ་ལ། ཉོན་མོངས་དུག་གསུམ་དང་དགྲ་བགེགས་བྱད་མ་ཐམས་ཅད་སརྦ་མཱ་ར་ཡ་ཕཊ྄། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔
ཧོཿ སྔོན་ལས་འཕྲལ་རྐྱེན་བསྟན་དགྲ་སྒོས་དགྲ་དང་༔ མ་རུངས་སེམས་ཅན་གཟུགས་ཅན་གཟུགས་མེད་དང་༔ བྱད་སྟེམས་རྦོད་གཏོང་ཐན་དང་ལྟས་ངན་བཅས༔ སྐྱེ་མེད་རིག་པའི་ངང་དུ་བརླག་གྱུར་ཅིག༔ ཧཱུྃ་མཱ་ར་ཡ་ཕཊ྄ཿ ཞེས་དང༌། ༈ ལྔ་པ་ལྷུན་གྲུབ་ལ། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔
ནམ་མཁའ་གང་བའི་སྣ་ཚོགས་འོད་འཕྲོས་ཏེ༔ ལྷུན་གྲུབ་རབ་འབྱམས་ཕྲིན་ལས་སྒྲུབ་པར ་བསམ༔ རྩ་སྔགས་ལན་བདུན་གྱིས་མར་ཁུས་བླུགས་གཟར་བཀང་བ་ཁ་སྦྱར་ཏེ་གཡས་བསྐོར་གྱིས་ལན་བདུན་བར་ཕུལ། མཇུག་རྩ་སྔགས་ཀྱི་མཐར་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩིར་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ
ནད་གདོན་འཇིགས་བརྒྱད་སྡིག་སྒྲིབ་ཞི་བ་དང་༔ ཚེ་བསོད་དཔལ་ཡོན་འབྱོར་དྲུག་རྒྱས་པ་དང་༔ འཁོར་འདས་མོས་བཞི་སྣང་སེམས་དབང་དུ་བསྡུས༔ གནོད་བྱེད་ཚར་གཅོད་དྲག་པོའི་ཕྲིན་ལས་མཛོད༔ ཨོཾ་སརྦ་ཤཱནྟིཾ་པུཥྚིཾ་ཝཱ་ཤཾ་མཱ་ར་ཡ་ཕཊ྄་སྭཱ་ཧཱ༔ ཞེས་དང༌། སོ་སོའི་རྫས་རྫོགས་པ་དང༌། མཆོད་བསྟོད་སོགས་སྔ་མ་ལྟར་ལ་རྒྱས་པའི་མེ་རང་ཞི་བཏང་བའམ་ལོང་ཁྱབ་མེད་ན་དྲི་བཟང་གི་ཆུས་བསད་དེ་མེ་ཐལ་རི་རྩེར་རླུང་ལ་བསྐུར་རམ་གཏེར་བུམ་དུ་སྦ། དེ་བཞིན་དབང་གི་མེ་ཐལ་ཆུ་ཀླུང་ཆེན་པོར་འདོར། དྲག་པོའི་མེ་གྲུབ་མ་ཐག་དུག་ཁྲག་གིས་བསད་ལ་ཐལ་བ་ཡང་མནན་པ་བྱ་བ་ནི་ལག་ལེན་གྱི་ཁྱད་པར་ཏེ་སོ་སོའི་སྐབས་ཕྱེད་པར་བྱའོ།
འདི་ཉིད་ཐུགས་སྒྲུབ་ཁོ་ན་ཙམ་མ་ཡིན་པར་གཞན་རང་ལུགས་ལས་བཞིའི་སྦྱིན་སྲེག་མེད་པ་རྣམས་ལའང་ལྷ་མཚན་དང་སོ་སོའི་ཆོ་ག་དང་བསྟུན་ལྷ་སྔགས་ཁ་བསྒྱུར་བས་ཆོག་གོ ། དེ་ལྟར་བླ་མའི་ཐུགས་སྒྲུབ་བདེ་གཤེགས་ཀུན་འདུས་ཀྱི་ལས་བཞི་ལྷུན་གྲུབ་དང་བཅས་པའི་སྦྱིན་སྲེག་རིགས་ལྔའི་རྒྱན་ཞེས་བྱ་བ་འདི་ཡང་ཚུལ་འདིའི་ཚོམ་བུ་ཚོགས་སྒྲུབ་སོགས་བསྙེན་སྒྲུབ་ཉམས་ལེན་པ་རྣམས་ལ་ཉེ་བར་མཁོ་བའི་ཆ་རྐྱེན་དང་སླད་རང་ལུགས་བླ་མ་དྲག་པོའི་ཞི་སྲེག་ཡེ་ཤེས་འོད་དཔུང་ལ་གཞི་བྱས་ཤིང་བདེར་འདུས་སུ་ཁ་བསྒྱུར་བྱས་ལ་ཁ་སྐོང་དགོས་པ་རིགས་མཐུན་གཞན་ནས་ཀྱང་མི་འགལ་བར་བརྒྱན་ཏེ་ཨ་སུ་ར་ཡི་བྲག་ཕུག་དང་ཉེ་བའི་ཨེ་ཝྃ་སྒྲུབ་སྡེ་རུ་རབ་བྱུང་བཅུ་བདུན་པའི་ཤིང་སྤྲེལ་ལོ་རྒྱལ་ཟླ་བའི་དམར་ཕྱོགས་རྒྱལ་བ་གསུམ་པའི་ཚེས་ལ་འཇམ་དབྱངས་འགྲོ་བ་ཀུན་འདུལ་གྱིས་གྲུབ་པར་བགྱིས་པས་ཡི་གེ་པ་ནི་སྒྲུབ་བླ་གསང་སྔགས་འགྲོ་འདུལ་གྱིས་བགྱིས་ཤིང་སླར་ཡང་འབྲོང་སྨད་སྒྲུབ་བླ་ཀརྨའི་མཚན་གྱིས་དག་པར་བསྒྲུབས་པའི་དགེ་བས་འགྲོ་ཀུན་ཚོགས་གཉིས་རྫོགས་ཤིང་སྐུ་གཉིས་ཀྱི་གོ་འཕང་མངོན་དུ་འགྲུབ་པའི་རྒྱུར་གྱུར་ཅིག། །། ཝ༽ ༄༅། །བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྲོས་བཅས་སྒྲུབ་ཆེན་གྱི་སྟོང་ཐུན་རིག་འཛིན་མཁའ་འགྲོ་འདུས་པའི་དགྱེས་དབྱངས་ཞེས་བྱ་བ་བཞུགས་སོ། པདྨའི་རིགས་མཆོག་འདྲེན་པ་འོད་མཐའ་ཡས། ། པདྨའི་སྤྱན་ལྡན་འཕགས་མཆོག་སྙིང་རྗེའི་གཏེར། ། པདྨ་ལས་འཁྲུངས་རྒྱལ་སྲས་སྤྲུལ་པའི་སྐུ། ། སྐུ་གསུམ་དབྱེར་མེད་དྲིན་ཅན་བླ་མར་འདུད། ། བླ་མའི་ཐུགས་སྒྲུབ་རྩ་གསུམ་བཀའ་འདུས་པ། །
ཆོས་ཀྱི་རྒྱ་མཚོའི་སྤྲོས་བཅས་སྒྲུབ་ཆེན་གྱི། ། སྟོང་ཐུན་རིག་འཛིན་མཁའ་འགྲོ་འདུས་པ་ཡི། ། དགྱེས་པའི་གར་གྱི་ཉམས་དབྱངས་འདིར་སྒྲོགས་བྱ། དེ་ལ་ཐོག་མར་མ་ཏྲཾ་བསྒྲལ་ཆོག་གི་གོང་དུ་རྡོ་རྗེ་སློབ་དཔོན་ནམ་རྒྱལ་ཐེབས་ཀྱིས་གཙོས། ཐུགས་ལྟ་དགོངས་ལས་མ་གཡོས་བཞིན་དུ། རྡོ་རྗེ་སློབ་དཔོན་ནམ་རྒྱལ་ཐེབས་ཀྱིས་ཞྭ་ཆོས་དང་བཅས་གསུངས་གསལ་ཞིང་དལ་ལ་གཅོད་མཚམས་ལེགས་ཤིང་བརྗིད་ཅིང་ལྷུན་ཆགས་པའི་ངང་ནས་འདི་སྐད་དོ། ཀྱཻ། རྡོ་རྗེ་འདུས་པ་རྒྱ་མཚོ་གསང་བའི་དཀྱིལ་འཁོར་གཉན་པོ་འདི་ཉིད་ལ་འཇུག་པར་འོས་པའི་ལས་དང་སྐལ་བ་ལྡན་པའི་མཆེད་ལྕམ་རྣམས་ཀྱིས་ཚོམ་བུ་ཚོགས་སུ་སྒྲུབ་པའི་ཕྲིན་ལས་ཀྱི་རིམ་པ་ལ་འཇུག་པའི་ཡན་ལག་ནི། དེའང་ཤིང་རྟ་ཆེན་པོ་སངས་རྒྱས་གསང་བས། ཕྱི་ནང་གསང་བས་བསྲུང་བྱ་སྟེ། །
སྲིན་པོའི་རྒྱལ་པོ་ཚུལ་བཞིན་མནན། ཞེས་གསུངས་པ་ལྟར། ཕྱི་ནང་གསང་བའི་མཚན་འཛིན་རྩད་ནས་གཅོད་པའི་ཕྱིར་དུ། ཐོག་མར་མ་ཏྲཾ་བསྒྲལ་ཆོག་བྱ་བའི་སྐབས་སུ་བབ་པ་ཡིན་པས་སྐལ་ལྡན་རྡོ་རྗེའི་རྣལ་འབྱོར་ལས་སུ་རུང་ཞིང༌། གསང་བའི་དཀྱིལ་འཁོར་གཉན་པོར་འདུ་བར་འོས་པའི་རྡོ་རྗེའི་མཆེད་ལྕམ་རྣམས་ལེགས་པར་གསན་དུ་གསོལ། བདག་ཅག་དཔོན་སློབ་རྣམས་གསང་སྔགས་རྡོ་རྗེ་ཐེག་པ་མཆོག་གི་ལམ་ལ་ཞུགས་པས་གཞི་ལམ་འབྲས་བུ་ཐམས་ཅད་ཀྱི་སྐབས་སུ་ཐབས་སྙིང་རྗེ་ཆེན་པོ་དང༌། ཤེས་རབ་སྟོང་པ་ཉིད་དབྱེར་མི་ཕྱེད་པའི་རྡོ་རྗེ་སྡོམ་པ་ཆེན་པོ་ལས་མི་འདའ་བས་ན་བདག་ཅག་གི་སྟོན་པ་རྣམ་འདྲེན་བཞི་པ་ཆེན་པོ་ཤཱཀྱ་སེངྒེས་ཀྱང་ཐུན་མོང་མ་ཡིན་པའི་རྡོ་རྗེའི་མཛད་པ་ཆེན་པོ་བཅུ་གཉིས་བསྟན་པའི་བྱེ་བྲག་སེར་སྐྱའི་ཁབ་ཏུ་རྡོ་རྗེ་བཙུན་མོའི་སྒྱུ་མ་ཆེན་པོ་འཁོར་བརྒྱད་ཁྲི་དང་བཅས་པ་ལ་ཆགས་ཆེན་རྡོ་རྗེའི་སྒྱུ་རྩལ་གྱི་འདོད་ཡོན་ལ་དགྱེས་དགུར་རོལ་པའི་ཚུལ་གྱིས་ཐབས་ཀྱི་བརྟུལ་ཞུགས་མཐར་ཕྱིན་པར་མཛད་པས་རིགས་བརྒྱའི་ཁྱབ་བདག་དྲུག་པའི་གོ་འཕང་མངོན་དུ་མཛད་པ་དང༌། ཛམྦུ་གླིང་གི་ཡུལ་དབུས་རྡོ་རྗེ་གདན་བྱང་ཆུབ་ཤིང་དྲུང་དུ་མངོན་པར་སངས་རྒྱས་པའི་མཛད་པ་བསྟན་པའི་སྔ་རོལ་དུ་མི་བསྲུན་པའི་བདུད་ཀྱི་ཆོ་འཕྲུལ་གྱི་གཡོ་སྒྱུས་བྲིད་པ་ལ་མཁྱེན་པའི་དབང་ཕྱུག་འཇམ་དཔལ་གཤིན་རྗེའི་གཤེད་ཁྲོ་བོ་དང༌། པདྨའི་ཕོ་ཉ་སྒྲོལ་མ་མྱུར་མ་དཔའ་མོ། སྟོབས་བཅུའི་ནུས་སྟོབས་རྡོ་རྗེའི་ཁྲོ་བོ་མི་གཡོ་བའི་དཔུང་གིས་བདུད་དཔུང་མི་འཁྲུགས་ཕྲག་གཅིག་དཔའ་བཀོང་བས་བར་ཆད་ཀྱི་གཡུལ་ལས་རྒྱལ་ནས་མི་སློབ་པའི་ཟུང་འཇུག་ཆེན་པོ་མངོན་དུ་བསྟན་ནས་རྡོ་རྗེ་ཐེག་པ་བླ་མེད་ཀྱི་རྒྱུད་སྡེ་བསམ་མི་ཁྱབ་པ་རྡོ་རྗེའི་རིགས་ཅན་གྱི་འདུས་པ་ལ་བསྟན་པ་དང༌།
རྡོ་རྗེ་ཐེག་པ་རང་གི་རྒྱུད་ཀྱི་གླེང་གཞི་དང་སྦྱར་ན་གུ་རུའི་ཞལ་ནས། རི་བོ་མ་ལ་ཡ་གནམ་ལྕགས་འབར་བའི་རྩེར༔ བདུད་པོ་མ་ཏྲཾ་རུ་ཏྲ་དྲག་པོས་བསྒྲལ༔ སྲིན་མོ་མ་ཚོགས་རྣམས་ལ་སྦྱོར་བ་མཛད༔ ཞེས་པ་ལྟར། གསང་སྔགས་བསྟན་པ་དང་པོ་དེ་ནས་བྱུང་༔ གསང་སྔགས་བསྟན་པའི་ཆུ་མགོ་བརྡོལ་བའི་གླེང་གཞི་ལྟར། དེའང་མ་ཏྲཾ་ཞེས་བྱ་བ་འདི་ལྷན་སྐྱེས་དང་ཀུན་བརྟགས་ཀྱིས་མ་རིག་པའི་རྩལ་ལས། འཁོར་འདས་ལ་བཟང་ངན་དང་ཡུལ་ཅན་སོགས་གཉིས་འཛིན་དུ་ཤར་བའི་དོན་ཏེ། རུ་ཏྲ་ལ་ལྷན་སྐྱེས་དོན་གྱི་རུ་ཏྲ།
མཚན་མ་བརྡ་ཡི་རུ་ཏྲ། བཏགས་པ་མིང་གི་རུ་ཏྲ་བཅས་གསུམ་ལས། དེ་ལ་ལྷན་སྐྱེས་དོན་གྱི་རུ་ཏྲ་ནི། ཀུན་འདུས་རིག་པའི་མདོ་ལས། བགེགས་ཀྱི་བགེགས་ཏེ་བགེགས་ཆེན་པོ། ། དུག་ལྔའི་རྟོག་པ་ཉིད་ལས་སྐྱེས། ། ཕྱེད་དང་གསུམ་གྱི་དུར་ཁྲོད་ན། ། གཞི་རྩ་ལུས་དང་ངག་སེམས་སོ། ཞེས་གསུངས་པ་ལྟར། ལུས་སྣང་བའི་སྲིད་པ།
ངག་ཕྱེད་སྣང་གི་སྲིད་པ། ཡིད་མི་སྣང་བའི་སྲིད་པས་བསྡུས་པའི་ཆོས་སོ་ཅོག་ལ་ཆོས་དང་གཞན་དུ་བདེན་པར་འཛིན་ནས་གཟུང་བྱར་འཁྲུལ་པ་ཆོས་ཀྱི་བདག་ཏུ་འཛིན་པ་ལ་མ་ཏྲཾ་ཀ་རུ་ཏྲ་ཞེས་སེམས་ཅན་གྱི་ལུས་ལ་གནས། ཡུལ་ཅན་རྣམ་ཤེས་ཚོགས་བརྒྱད་ལ་ང་དང་བདག་ཏུ་ལྟ་བ་གང་ཟག་གི་བདག་འཛིན་ལ་ཁ་ཏྲཾ་ཀ་རུ་ཏྲ་ཞེས་སེམས་ཅན་གྱི་སེམས་ལ་གནས། གཙང་བདེ་རྟག་བདག་སོགས་ཕྱིན་ཅི་ལོག་གི་ལྟ་ངན་གྱིས་རྟག་ཆད་ཀྱི་མཐར་ལྷུང་བ་ལས་དང་འབྲས་བུ་སོགས་མེད་པར་སྨྲ་བ་མི་བདེན་འཁྲུལ་པའི་བདག་འཛིན་ལ་ཨ་ཀརྵ་རུ་ཏྲ་ཞེས་སེམས་ཅན་གྱི་ངག་ལ་གནས་པ་སྟེ། དེ་ལྟ་བུའི་བདག་འཛིན་ལས་གྱེས་པའི་དུག་ལྔའི་རུ་ཏྲ་ཆེན་པོའི་འཁོར་དུ། ཉེ་ཉོན་ཉི་ཤུ་རྟོག་ཚོགས་བརྒྱད་ཁྲི་བཞི་སྟོང་སོགས་བསམ་གྱིས་མི་ཁྱབ་པ་དེ་རྣམས་ཀྱང༌། ཟག་བཅས་ཉེར་ལེན་གྱི་ཕུང་པོ་སྐྱེ་འཆི་བདེ་སྡུག་གི་རྟེན་འཁྲུལ་སྣང་ལུས་ཀྱི་དུར་ཁྲོད་དང་ཁམས་གསུམ་ལ་སྲེད་ལེན་གྱི་གསོས་བཏབ་ནས་ཕྱྀ་མའི་སྐྱེ་སྲིད་ཀྱི་རྒྱུར་གྱུར་པ་ཀུན་གཞི་སེམས་ཀྱི་དུར་ཁྲོད་དེ་གཉིས་ལ་རྟེན་བཅས་ནས་བདག་ཏུ་བཟུང་བའི་བསྒྲལ་བྱ་དྲེགས་པ་ཅན་དེ་དག་དབྱིངས་དང་ཡེ་ཤེས་གཉིས་སུ་མེད་པར་རྟོགས་པ་ལྷ་ཡི་དུར་ཁྲོད་ཆོས་དབྱིངས་ནམ་མཁའ་ཡངས་པའི་ཧོམ་ཁུང་དུ། རང་བྱུང་གཉུག་མའི་ཡེ་ཤེས་ཁྲག་འཐུང་ཁྲོ་བོའི་ཚོགས་ཀྱི་རྣམ་པར་ཤར་བ་རྣམས་ཀྱིས་མི་གསང་བའི་གསང་བ་ཆེན་པོའི་ཐབས་ཁྱད་པར་ཅན་གྱི་ཆོས་ཉིད་དེ་བཞིན་ཉིད་ཀྱི་ཕུར་བུས་བསྒྲལ་ཞིང༌། ནང་གི་རྩ་རླུང་ཐིག་ལེའི་རང་མདངས་ཕྱི་རོལ་དུ་ཤར་བ་ལ། ཡུལ་ཉེར་བཞི་དུར་ཁྲོད་ཆེན་པོ་བརྒྱད་སོགས་སྒྲུབ་པ་གནས་ཀྱི་དུར་ཁྲོད་ཆེན་པོར་བྱིན་གྱིས་བརླབ་པའི་ཕྱིར་གསང་སྔགས་ཐབས་མཁས་རྨད་དུ་བྱུང་བའི་བརྡ་དང་ཐབས་ཀྱིས་བཏུལ་བའི་ཚུལ་ཡང༌།
མཚན་མ་བརྡ་ཡི་རུ་ཏྲ་ནི། སྔོན་འདས་པའི་དུས་དཔག་ཏུ་མེད་པ་ན་བསྐལ་པ་ཀུན་ཏུ་དགའ་བྱ་བར་སངས་རྒྱས་མི་བསྐྱོད་པའི་བསྟན་པ་ལ་དགེ་སློང་ཐུབ་དཀའ་གཞོན་ནུའི་སློབ་མ་ཐར་པ་ནག་པོ་ཞེས་བྱ་བས་སློབ་དཔོན་གྱིས་བསྟན་པའི་གསང་བའི་གནས་ལུགས་དེ་ཁོ་ན་ཉིད་ཀྱི་ལྟ་བ་མ་རྟོགས་པར། སྦས་པའི་གསང་བ་སྦྱོར་སྒྲོལ་བརླང་པོར་སྤྱད་པས་སྤྱོད་པའི་ཕྱོགས་སུ་ལྟ་བ་ཤོར་ཞིང༌། ནག་པོ་ཁ་འབྱམས་ལོག་པར་རྟོག་པའི་དབང་གིས་སྦྱོར་སྒྲོལ་སོགས་ཀྱི་སྤྱོད་པ་རྩིང་པོ་ལ་འཇོལ་ཉོག་ཏུ་སྤྱད་ཅིང་བླ་མ་དང་མཆེད་གྲོགས་རྣམས་ཀྱང་ལྟ་སྤྱོད་མི་མཐུན་པའི་དབང་གིས་ཡུལ་ཁམས་གཞན་ཏུ་སྤྱུགས་ཏེ་གཞན་ཁམས་གསུམ་གྱི་སེམས་ཅན་ཐམས་ཅད་ཀྱང་ལོག་པའི་ལམ་དུ་བསྒྱུར་ནས་ངན་སོང་གསུམ་གྱི་གནས་སུ་སྐྱེས་པ་ཤ་སྟག་སྟེ། དེའི་འབྲས་བུར་རྣམ་སྨིན་གྱི་འབྲས་བུ་དམྱལ་བ་ཚ་གྲང་གི་སྡུག་བསྔལ་བསྐལ་པ་བཅུ་གཉིས་དང༌། ལྷ་སྔགས་རང་རྒྱུད་དུ་བཟླས་སྒོམ་བྱས་པས་རྒྱུ་མཐུན་གྱི་འབྲས་བུས་མཐར་སངས་རྒྱས་མར་མཻ་མཛད་ཀྱི་བསྟན་པའི་མཇུག་ཤཱཀྱ་ཐུབ་པའི་བསྟན་པ་མ་བྱོན་པའི་གོང་སྲིན་ཡུལ་ལངྐ་པུ་རི་ཞེས་པ་ན་སྨད་འཚོང་མ་ཀུན་ཏུ་རྒྱུ་ལ་ལྷ་བདུད་བཙན་གསུམ་བསྡོངས་ནས་བཤོས་པའི་བུ་ཡི་དྭགས་ཀྱི་འགྲོ་བས་བསྡུས་པའི་སྲིན་པོ་བྱའི་གཤོག་པ་ཅན་མགོ་གསུམ་གཤོག་པ་དྲུག་ཡོད་པ་ཞིག་སྐྱེས་མ་ཐག་ནས་ནད་མུག་སོགས་བཀྲ་མི་ཤིས་པའི་ལྟས་ངན་བསམ་གྱིས་མི་ཁྱབ་པས་ཡུལ་ཁམས་ཐམས་ཅད་ནད་མུག་སོགས་ཀྱིས་ཕུང་ཞིང་སྟོང་ལ་ཁད་དུ་སོང༌། ཟླ་བ་དགུ་ནས་མ་ཤི་བའི་རོ་དེ་དང་ལྷན་ཅིག་ཏུ་དུར་ཁྲོད་དུ་བསྐྱལ་བས་ཟས་སུ་རོ་ཟོས་གོས་སུ་རོ་གོས་གྱོན་པས་གཟུགས་ཁམས་ཀྱི་འབྲས་བུ་ཆེ་བ་མན་ཆད་འཇིག་རྟེན་ན་གང་ཆེ་བར་གྲགས་པ་ཐམས་ཅད་མ་ལུས་པར་དབང་དུ་བསྒྱུར་ཞིང་ཕོ་མཐོང་ཐམས་ཅད་བསད་མོ་མཐོང་ཐམས་ཅད་ཆུང་མར་བཀོལ་ནས་དུར་ཁྲོད་ཆས་བརྒྱད་ཀྱི་རྒྱན་ཆ་རང་བྱུང་དུ་གྲུབ་པའི་ཡི་དྭགས་སྲིན་པོ་ཆེན་པོའི་གཟུགས་སུ་སྐྱེས་ནས་གཟུགས་ཁམས་གནས་རིས་བཅུ་བདུན་མན་ཆད་དབང་དུ་བྱས་ཤིང་གདུག་པ་ཅན་མཐའ་དག་བྲན་དུ་བཀོལ་བས་འཇིག་རྟེན་སྟོང་ལ་ཁད་ཀྱི་དུས་སུ་སྔོན་གྱི་དམ་ཚིག་གིས་འབྲེལ་བའི་བཅོམ་ལྡན་འདས་རྡོ་རྗེ་སེམས་དཔའ་དང་ཕྱག་ན་རྡོ་རྗེ་ལ་སོགས་པ་ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་ཚད་མེད་པའི་སྙིང་རྗེ་ཆེན་པོས་ཀུན་ནས་མ་བཟོད་ནས་བཀའ་བགྲོས་ཏེ། དབང་ཆེན་རྟ་ཕག་ཡབ་ཡུམ་གྱིས་འདུལ་བའི་དུས་ལ་བབ་པར་བསྐུལ་བ་བཞིན་དེ་ཉིད་ཀྱིས་རྡོ་རྗེ་ཁྲོ་བོའི་སྤྲིན་ཚོགས་དང་བཅས་པས་དུར་ཁྲོད་ཀྱི་བདག་པོ་མ་ཏྲཾ་རུ་ཏྲ་བསྒྲལ་ཞིང་རྣམ་ཤེས་གནས་སྤར་ཏེ་གཅེར་བུ་བྱང་ཐང་དུ་ལྷུང་བ་བཞིན་དུ་གྱུར་པའི་ཚེ་ན་སྔར་གྱི་ལས་ལ་གནོང་འགྱོད་ཚད་མེད་པ་སྐྱེས་ཏེ་སྨྲེ་ངག་གདུང་འབོད་ཡུས་ཀྱིས་བཤགས་པས་དམ་ཚིག་ཉམས་ཆག་ཐམས་ཅད་ལྷག་མ་མེད་པར་བྱང་ཞིང་སོར་ཆུད་ནས། སངས་རྒྱས་སྟོང་གི་བསྟན་པ་སྐྱོང་བའི་ཆོས་སྐྱོང་བའི་སྲུང་མའི་གཙོ་བོ་ལེགས་ལྡན་ཚོགས་ཀྱི་བདག་པོར་དབང་བསྐུར་ནས་མ་འོངས་ཐལ་བས་ཁེབས་པའི་ཞིང་དུ། བཅོམ་ལྡན་འདས་ཐལ་བའི་དབང་པོ་ཞེས་བྱ་བར་འཚང་རྒྱ་བར་ལུང་བསྟན།
སླད་ཀྱི་འཁོར་བདུད་ཀྱི་བུ་མོ་མྱོས་བྱེད་མ་ལ་སོགས་པ་རྣམས་ལས་ཀཽ་རཱི་མ་བརྒྱད། སིངྷ་མ་བརྒྱད། སྟག་གདོང་སྒོ་མ་བཞི་སོགས་སུ་སྤྲུལ་འཁོར་གྱི་ཡི་དྭགས་ཆེན་པོ་གདུག་པ་ཅན་རྣམས་དང་དབང་ཕྱུག་ཉེར་བརྒྱད་སོགས་དབང་དུ་བསྡུས་ཤིང་བྲན་དུ་བྱས། དཀྱིལ་འཁོར་སྐྱོང་བའི་སྲུང་མར་བསྐོས། རུ་ཏྲའི་ཕུང་པོ་མགོ་བོ་ཡན་ལག་དང་ཉིང་ལག་རྣམས་དུམ་བུ་བརྒྱད་དུ་བགོས་ནས་འཛམ་བུའི་གླིང་དུ་བོར་བ་ལས་ཡུལ་ཆེན་པོ་བརྒྱད་དང༌། དུར་ཁྲོད་ཆེན་པོ་བརྒྱད་དུ་བྱིན་བརླབས་ནས་སྐལ་ལྡན་རྣམས་ཉམས་རྟོགས་སྤེལ། སྐལ་མེད་རྣམས་ཚར་གཅོད་པའི་གནས་སུ་གྱུར་པ་དེ་དག་སྔོན་བྱུང་སྟོན་པའི་རྣམ་ཐར་ཏེ། རྗེས་འཇུག་གདུལ་བྱའི་ཉམས་ལེན་ལ་འཇུག་ཕྱིར་བསྒྲལ་ཆོག་ལ་འཇུག་པ་འདིའང་སྔོན་དཔལ་ཆེན་པོའི་རྣམ་ཐར་གྱི་རྗེས་སུ་འཇུག་པར་འགྱུར་བའི་དགོས་པ་དང༌། ཁམས་གསུམ་གྱི་འབྱུང་པོའི་གཙོ་བོ་དབང་ཕྱུག་ཆེན་པོ་བསྒྲལ་བས་དེའི་བྲན་དུ་གྱུར་པའི་བགེགས་ཕྲན་རྣམས་ཀྱིས་འཚེ་བའི་བསམ་སྦྱོར་རང་ཤུགས་སུ་ཞི་བས་བར་ཆད་མི་ནུས་པ་དང༌། དེའི་ཁོག་པ་དུར་ཁྲོད་ཆེན་པོའི་གཞལ་ཡས་སུ་བྱིན་གྱིས་བརླབས་པ་ལ་ཌཱཀྐི་དམ་ཅན་རྣམས་རང་བཞིན་གྱིས་འདུ་བས་བར་ཆད་ཐམས་ཅད་ཞི་ཞིང་བཀྲ་ཤིས་ཤིང་བྱིན་ཆགས་པས་དངོས་གྲུབ་རྣམ་གཉིས་འབད་མེད་ལྷུན་གྲུབ་ཏུ་འབྱུང་བ་འདི་དགོས་པ་དང་ལྡན་པའོ།
བཏགས་པ་མིང་གི་རུ་ཏྲ་ནི། ནང་གི་རྩ་མདུད་གྲོལ་ཞིང་གསང་བའི་འོག་མིན་ཏུ་བདུད་བཞི་བཅོམ་ནས་མངོན་བྱང་ལྔ་ཡིས་འཚང་རྒྱ་བའི་རྟེན་འབྲེལ་ཁྱད་པར་ཅན་འགྲིགས་པ་སྟེ། དེ་ལྟ་བུའི་ལས་རིམ་ལ་འཇུག་པ་ནི། རྟ་མཆོག་རོལ་པའི་རྒྱུད་ལས། སྲིད་གསུམ་གདུག་ཅིང་གཏུམ་པ་ལ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ངོ་བོ་ལས། ཁྲོ་བོ་དེ་བཞིན་གཤེགས་སྤྲུལ་མཛད། ཅེས་པ་ལྟར་ཆོས་ཉིད་ངང་གི་ཁྲོ་བོ། རང་རིག་ཡེ་ཤེས་ཀྱི་ཁྲོ་བོ།
ཐུགས་རྗེ་ཤུགས་ཀྱི་ཁྲོ་བོ། ཕྲིན་ལས་ཕྱག་རྒྱའི་ཁྲོ་བོ་དང་བཞི་ཡོད་པ་ལས། ད་ལམ་ཕྲིན་ལས་ཕྱག་རྒྱའི་ཁྲོ་བོ་ཉིད་དང་དཔལ་ཆེན་རྔམ་བརྗིད་ཀྱི་ཆ་བྱད་ལྟར་འདུལ་བའི་ཁྲོ་བར་བཅོས་པ་སྟེ། རྒྱུད་ལས། ཁྲོ་བོའི་ཚུལ་ཅན་ཁྲོས་པ་ཡིས། ། འཇིག་རྟེན་གསུམ་དག་སྲེག་བྱེད་ན། ། སངས་རྒྱས་ཐུགས་རྗེ་ཁྲོས་པ་ཡིས། ཁམས་གསུམ་མ་ལུས་སྨོས་ཅི་དགོས། ཞེས་གསུངས་པ་ལྟར། ལྟ་བ་ཆོས་ཉིད་ཀྱི་རྫོང༌།
སྒོམ་པ་ཏིང་འཛིན་གྱི་འཕྲང༌། སྤྱོད་པ་སྙིང་རྗེ་ཆེན་པོའི་ངར་དང་ལྡན་པས། བདག་མེད་རྟོགས་པའི་ལྟ་བ་གྱད་ཀྱི་ལྷ་དེ་ཉིད་གཉེན་པོ་ཏིང་ངེ་འཛིན་གྱི་ལྷ་དབང་ཆེན་རྟ་མཆོག་རོལ་པའི་ཕྱག་རྒྱའི་གསལ་སྣང་དང་ལྡན་པའི་ངང་ནས་བདག་ཏུ་ལྟ་བའི་ངོ་བོ་མ་ཏྲཾ་བཀུག་ཅིང་བསྒྲལ་ཏེ་ཁོག་པ་གཞལ་ཡས་ཁང་དུ་བྱིན་གྱིས་བརླབས་པའི་ནང་དུ་འཇུག་པ་སོགས་གཞུང་གི་ཚིག་དོན་རྣམས་ཀྱི་བསྒོམ་དོན་གསལ་འདེབས་པའི་ངང་ནས་ལས་རིམ་ལ་འཇུག་པར་ཞུ། ༈ སྒྲུབ་པ་པོ་རྣམས་རང་རང་གི་ལས་སྐལ་དུ་འོས་བབ་དང་བསྟུན་པའི་རང་གནས་སུ་འཁོད་པ་ལ་དེ་ལྟར་དུ་མངའ་གསོལ་བའི་སྐབས་རྡོ་རྗེ་རྒྱལ་ཚབ་བམ་རྒྱལ་ཐེབས་ཀྱིས་ཞྭ་ཆོས་བཅས་གྲལ་གཤམ་དུ་བཞེངས་ལ། དེང་བཀྲ་ཤིས་པའི་དགེ་མཚན་བྱེ་བའི་སྣང་བ་གསར་དུ་འཆར་བའི་དུས་འདིར་སྐབས་སུ་བབ་པ་སྟེ། དེའང་གསང་བ་ཡོངས་རྫོགས་ཆེན་པོའི་རྒྱུད་ལས། རྒྱུད་དོན་གསང་བའི་སྒྲུབ་ཆེན་ལ། ། ལྔ་སྟེ་ཕུན་ཚོགས་གཞི་བཟུང་དང༌། ། སྟ་གོན་རིམ་པའི་སྒྲོམ་བུ་གཞུག ། དངོས་གཞི་བསྙེན་སྒྲུབ་གཞུང་བསྲངས་ཏེ། །
མཐའ་ཡི་ཆོ་གའི་རྗེས་བསྐྱང་ངོ༌། ཞེས་གསུངས་པ་ལྟར། ཕུན་སུམ་ཚོགས་པ་ལྔས་སྒྲུབ་པའི་གཞི་བཏིང༌། སྔོན་འགྲོ་སྟ་གོན་གྱི་ཆོ་གས་སྒྲུབ་པ་སྒྲོམ་དུ་གཞུག ། བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང༌། ལས་མཐའ་རྒྱས་ཀྱིས་སྒྲུབ་པའི་རྗེས་བསྐྱང་བར་བྱ་དགོས་པའི་ནང་ནས་དཀྱིལ་འཁོར་བྲི་ཞིང་རྒྱན་བཀོད་ཡན་ཆད་སྔོན་དུ་སོང་ནས་ད་ལམ་སྒྲུབ་པ་པོ་རྣམས་འོས་བབ་དང་བསྟུན་པའི་མངའ་གསོལ་བའི་སྐབས་སུ་བབ་པ་སྟེ། དེ་ཡང་སྦྱང་གཞི་འགྲོ་བ་ཐམས་ཅད་རང་བཞིན་ལྷའི་དཀྱིལ་འཁོར་དུ་གནས་ཀྱང༌། སྦྱང་བྱ་གཉིས་འཛིན་ཆགས་སྡང་གི་རྣམ་པ་བྲལ་བྱའི་ཚུལ་དུ་བསྒྲིབས་པ་ཉིད། སྦྱོང་བྱེད་གྱི་ཆོ་ག་རྣལ་འབྱོར་བླ་ན་མེད་པའི་རྒྱུད་སྡེ། དེ་ལའང་ཕྱི་ནང་གཉིས་ལས་ནང་རྒྱུད་གསང་ཆེན་ཡོ་ག་གསུམ་དུ་གྱུར་པ་དེ་ལ།
རིང་བརྒྱུད་བཀའ་མ་ཉེ་བརྒྱུད་གཏེར་མ་གཉིས་ཀྱི་ཕྱི་མ། རྩ་གསུམ་བཀའ་འདུས་དཀྱིལ་འཁོར་འཁོར་ལོའི་རྣམ་པ་ལམ་དུ་བྱས་པས། སྦྱངས་འབྲས་གདོད་ནས་བཞུགས་པའི་ཟུང་འཇུག་གི་ཕྱག་རྒྱ་མངོན་དུ་བྱེད་པའི་ཐབས་ཁྱད་པར་ཅན་དང་མཐར་ཐུག་གི་ཐེག་པ་གསང་སྔགས་བླ་མེད་ཀྱི་བསྐྱེད་རྫོགས་ཟབ་མོའི་དགོངས་པ་རྗེས་སུ་འབྲེལ་བ་ལྟར་ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་དགོས་པས། ༈ དེ་ལ་ཕྱི་ཡི་གནས་ཕུན་སུམ་ཚོགས་པ་ནི། དུས་གསུམ་རྒྱལ་བའི་ཞབས་ཀྱིས་བཅགས་ཤིང༌། ཐུབ་པའི་དབང་པོ་གང་ལ་སྐུ་བལྟམས་པའི་ལུམྦི་ནི་སོགས་གནས་དང༌། མཆོད་རྟེན་གོ་མ་ས་ལ་སོགས་རྟེན་དང༌། ལྷུན་གྲུབ་བརྩེགས་པ་སོགས་དུར་ཁྲོད་བཀོད་པ་ཡོངས་སུ་ཚང་ལ་ཁྱད་པར་དུ་མ་ཧཱ་གུ་རུ་པདྨ་འབྱུང་གནས་ཡང་དག་བདེ་གཤེགས་སྙིང་པོའི་སྒྲུབ་པ་མཛད་པའི་ཚེ་བདུད་ཀྱིས་བར་ཆད་བརྩམས་པས་རྡོ་རྗེ་ཕུར་པའི་དམ་ལ་བཞག་ཅིང་དེ་ཉིད་དུ་མཆོག་གི་རིག་འཛིན་མངོན་དུ་མཛད་པའི་བལ་ཡུལ་ཡང་ལེ་ཤོད་ཀྱི་ཆར་སྲིད་པའི་ལྷ་ཀླུ་ཆེ་དགུ་བོད་ཁམས་བརྟན་མ་བཅུ་གཉིས་སོགས་བཀའ་དམ་གྱིས་རྩིས་སུ་ཕབ་ཅིང་སྲིད་པ་གསུམ་དུ་ཉི་ཟླ་ལྟར་གྲགས་པར་གྱུར་བའི་ཨ་སུ་ར་རང་བྱུང་རྡོ་རྗེའི་ཀེའུ་ཚང་ཞེས་དཔལ་ཧེ་རུ་ཀའི་ཕོ་བྲང་དང་མི་གཉིས་པ་དེ་ཉིད་དང༌། མྱུར་མ་དཔའ་མོའི་དགྱེས་ཞལ་གྱི་རེ་ཁཱ་བཀྲ་བའི་སྒྲོལ་མ་རང་བྱུང་སོགས་དང་འདབ་འབྲེལ་བའི། གནམ་ལྕགས་སྒྲུབ་སྡེ་གསང་སྔགས་ཕུར་པ་གླིང་ཞེས་ སམ།
ཡང་ན་གཡུ་ལོ་བཀོད་རྗེ་བཙུན་གླིང་ཞེས་ བྱིན་ཆེ་ལ། ལས་བཞི་སྒྲུབ་པའི་མཐུན་རྐྱེན་འཛོམས་པས་བཀྲ་ཤིས་དགེ་བའི་གནས། ལྷུན་གྲུབ་ཡིད་འོང་གི་གནས། འཕྲལ་རྐྱེན་སྒྲུབ་པའི་གནས་རྣམས་ཀྱི་མཚན་ཉིད་ཀུན་ལྡན་དུ། ནང་གི་གནས་ཕྱི་ནང་སྣོད་བཅུད་རང་ལུས་དང་བཅས་པས་གདོད་ནས་གདན་གསུམ་ཚང་བའི་ལྷ་ཡི་འཁོར་ལོའི་རྣམ་པར་དག་པ་ཡིན་པར་ཤེས་པས་དག་མཉམ་བདེན་པ་དབྱེར་མེད་ལྷའི་རང་བཞིན་དུ་ཤེས་པ་དང༌། གསང་བའི་གནས་འཁོར་འདས་ཀྱི་ཆོས་ཐམས་ཅད་ཆོས་ཉིད་དེ་ཁོ་ན་ཉིད་དུ་ལྷུན་གྱིས་གྲུབ་པའི་ངང་ན་གནས་ཀྱང་ཆོས་ཀྱི་དབྱིངས་འགྱུར་བ་མེད་པའི་ཀློང་དུ་གནས་པར་རྟོགས་པ་དང༌། ༈ སྟོན་པ་ཕུན་སུམ་ཚོགས་པ་ནི། ལམ་རིམ་ལས། སྟོན་པ་མཛོད་ལྡན་ཆུ་བོ་རྫོགས། ། གཉེར་ལྡན་རྒྱུད་དང་ལས་ལ་མཁས། །
མན་ངག་དྲོད་འཛིན་བརྒྱད་འཆང་བ། ། རྣལ་འབྱོར་མཐའ་ལྡན་ཤིན་ཏུ་བརྟན། ཞེས་གསུངས་པ་ལྟར། རབ་ལྟ་བའི་གདེང་གིས་འཁོར་འདས་མཉམ་ཉིད་དུ་རྟོགས་པ། སྒོམ་པའི་རྩལ་གྱིས་སྣང་སྲིད་དག་པ་རབ་འབྱམས་སུ་ཤར་བ། སྤྱོད་པའི་རླབས་ཀྱིས་ཅིར་སྣང་ཆོས་ཉིད་ཀྱི་ལམ་དུ་ལྷོང་ཞིང་དེ་ཉིད་བཅུ་དང་ལྡན་པའོ། ཐ་ན་དབང་ལུང་མན་ངག་གིས་རྒྱུད་བརླན་ཅིང་བརྒྱུད་པའི་བྱིན་རླབས་ཀྱི་བག་དང་ལྡན་པ། ཐེག་པ་ཆེ་ཆུང་གི་དོན་ཤེས་པ་ཆོ་གའི་ཕྱག་ལེན་མཁས་ཤིང་བསྐྱེད་རྫོགས་ཀྱི་གནད་བསྲངས་བ། བསྙེན་སྒྲུབ་ཀྱི་དྲོད་རྟགས་ཐོན་པ་གཞན་ཕན་གྱི་སྙིང་རྗེ་ཆེ་བ། དག་སྣང་ཕྱོགས་མེད་དང་ལྡན་པ།
དད་ལྡན་སློབ་མ་རྣམས་སྐྱོང་མཁས་པ་སོགས་ཡོན་ཏན་གྱིས་རྒྱུད་ཕྱུག་པ། ཚོགས་ཀྱི་དཀྱིལ་འཁོར་ཆེན་པོའི་མགོན་དང་དཔུང་གཉེན་དུ་གྱུར་པ་དོན་གྱི་སླད་དུ་མཚན་ནས་སྨོས་ན་་་་་་་་་་་་་་་་་་་་་ཞེས་བྱ་བ་དང༌། ༈ འཁོར་ཕུན་སུམ་ཚོགས་པ་ནི་རྒྱུད་ལས། སྟོན་པ་མཆོག་བརྩོན་རྟོགས་པ་གསལ། ། དམ་ཚིག་སྔགས་དང་ཕྱག་རྒྱ་རྣམས། ། མ་ཉམས་ཤེས་ཤིང་ཡོན་ཏན་ལྡན། ཞེས་གསུངས་པ་བཞིན། བདེ་ཆེན་རྒྱུད་ལ་བསྐྱེད་པའི་གཟུངས་མ་ལུས་ངག་ཡིད་གསུམ་མཚན་ཉིད་དང་ལྡན་པ། རིགས་ལྔའི་དངོས་གྲུབ་སྒྲུབ་པའི་འཁོར་རྡོ་རྗེ་རིན་ཆེན་པདྨ་ལས་ཀྱི་གཙོ་བོ་བཞི་ཡུམ་དང་བཅས་པ། དོན་གཉིས་ཕྲིན་ལས་སྒྲུབ་པའི་འཁོར་རྒྱལ་ཐེབས་ཀྱི་སྟོན་པ་བཞི།
བར་ཆད་དགྲ་བགེགས་སྒྲོལ་བའི་འཁོར་རྡོ་རྗེ་སྤྱན་པ། རྡོ་རྗེ་མཚམས་པ་གིང་དང་བཅས་པ། མཆོད་པའི་ཞལ་ཟས་སྦྱོར་བའི་འཁོར་རྡོ་རྗེ་དྲོད་འཛིན། བྱན་ཕོ་བྱན་མོ་དང་བཅས་པ། དད་འདུས་ཐུགས་རྗེས་བཟུང་བའི་འཁོར་རྡོ་རྗེའི་མཆེད་དང་ལྕམ་དྲལ། ཕྱི་ནང་བརྡ་སྦྱོར་བྱེད་པའི་འཁོར་རྡུལ་ཕྱགས་སྐྱེས་བུ་སྟེ། ཐམས་ཅད་ཀྱང་བསགས་པ་སྔོན་དུ་སོང་བའི་སྐལ་བ་ཅན། ང་རྒྱལ་དང་ཕྲག་དོག་ཆུང་ཞིང་དད་པ་ཆེན་པོས་དཀར་པོ་ཆོས་ལ་འཇུག་ནུས་པ། མོས་གུས་ཆེན་པོས་བླ་མ་སངས་རྒྱས་སུ་མཐོང་བ། དབང་བཞི་ཐོབ་པས་མན་ངག་གི་སྣོད་དུ་རུང་བ།
དམ་ཚིག་ཆེ་བས་སྒྲུབ་པའི་གཞི་འདིང་བ། ཤེས་རབ་ཆེ་བས་ངེས་པའི་དོན་གོ་ནུས་པའི་སྔོན་སྦྱངས་ཀྱི་སྐལ་བ་བཟང་པོ་ཅན་ནོ། ༈ དུས་ཕུན་སུམ་ཚོགས་པ་ནི། ཐོག་མཐའ་དབུས་མེད་དུས་བཞི་མཉམ་པ་ཆེན་པོའི་ངང་ལས་ཐ་དད་དུ་འགྱུར་བ་མེད་ཀྱང༌། རྟོག་པ་མ་ཟད་བར་རྟེན་འབྲེལ་གྱི་ཚུལ་ཡང་མི་བསླུ་བར་འབྱུང་བ་ཆོས་ཉིད་ཡིན་པའི་ཚུལ། རྒྱུད་རྔམ་ཀློང་ལས། རིག་བྱེད་དག་གི་ཡན་ལག་ལས། ། དུས་རྣམས་ཤེས་པར་བྱ་བ་ནི། ། བཀྲ་ཤིས་ལྷ་ཡི་ཉི་མ་དང༌། ། སྦྱོར་དང་དུས་ཚོད་བཟང་བ་ནི། །
མཚན་མའི་རྟོགས་པ་ཡིན་མོད་ཀྱང༌། ། བརྟགས་ན་དངོས་གྲུབ་མཚན་མ་འབྱུང༌། ཞེས་གསུངས་པ་ལྟར། སྐབས་འདིར་དུས་ཁྱད་པར་ཅན་ནི། ་་་་་ བོད་ཟླ་དང་པོ་ལ་མཚོན་ན། གདུལ་བྱའི་སྣང་ངོར་བདག་ཅག་གི་སྟོན་པ་མཉམ་མེད་དོན་ཀུན་གྲུབ་པ། འཕགས་པའི་ཡུལ་མཉན་ཡོད་ཀྱི་ཚལ་དུ་མཉམ་པར་བཞག་པས་བྱང་ཆུབ་ཀྱི་གོ་འཕང་མངོན་དུ་མཛད་པ་ལ། མ་བཟོད་ནས་བདུད་དམག་བྱེ་བ་ཕྲག་ཁྲིག་གིས་དཔུང་ཆེན་གཡོས་ནས་གནམ་ས་གཡོ་བའི་ངར་སྒྲ་དང་མེ་ཆུ་ཐོག་སེར་མཚོན་ཆའི་ཆར་ཕབ་པ་རྣམས། ཅི་མི་སྙམ་པས་བྱམས་པ་ཆེན་པོའི་ཏིང་ངེ་འཛིན་གྱིས་ལྷག་མེད་དུ་བཅོམ་ནས་གདུག་པའི་མཚོན་ཆར་མེ་ཏོག་གི་ཆར་དང་མཆོད་པའི་སྤྲིན་དུ་བསྒྱུར་ཏེ་བདུད་སྡེ་རྣམས་ངོ་ཚ་ཁ་སྐྱེངས་པའི་གནས་སུ་དཔའ་བཀོང་བའི་ངོ་མཚར་རྫུ་འཕྲུལ་ཆེན་པོའི་མཛད་པ་བསྟན་པའི་དུས་ཚེས་གཅིག་ནས་བཅོ་ལྔའི་བར་དང༌། སློབ་དཔོན་སངས་རྒྱས་གཉིས་པས་ཨོ་རྒྱན་གྱི་རྒྱལ་སྲིད་ཀྱང་སྙིང་པོ་མེད་པར་གཟིགས་ནས་མཆིལ་མའི་ཐལ་བ་བཞིན་དུ་སྤངས་ཤིང་དུར་ཁྲོད་བསིལ་བའི་ཚལ་དུ་བརྟུལ་ཞུགས་ཀྱི་སྤྱོད་པས་མ་མོ་མཁའ་འགྲོ་ཐམས་ཅད་དབང་དུ་བསྡུས་ནས་གྲུབ་པ་ཆེན་པོའི་གོ་འཕང་མཐོན་པོར་གཤེགས་ཏེ་གཞན་དོན་རླབས་ཆེན་མཛད་པའི་དུས་ཆེན་ཚེས་བཅུ་སོགས་དུས་འཛོམས་པའི་དབོ་ཟླ་བའི་དཀར་ཕྱོགས་ཀྱི་ཚེས་པ་བརྒྱད་ནས་བཅོ་ལྔའི་བར་ཏེ་གཟའ་སྐར་འཕྲོད་སྦྱོར་སོགས་དུས་ཚེས་དགེ་ཞིང་ཤིས་པར། ་་་་་
སོགས་ཁ་བསྒྱུར། ཟླ་བ་དགུ་པ་ལ་དཔེས་མཚོན་ན། གདུལ་བྱའི་སྣང་ངོར་བདག་ཅག་གི་སྟོན་པ་མཉམ་མེད་དོན་ཀུན་གྲུབ་པས་སུམ་ཅུ་རྩ་གསུམ་གྱི་ལྷ་ཡུལ་དུ་ཡུམ་ལ་དྲིན་ལན་བསབ་པའི་མདོ་གསུངས་ནས་སླར་ཡང་འཛམ་བུ་གླིང་གི་སྐྱེ་དགུའི་བསོད་ནམས་ཀྱི་ཞིང་དུ་རྫུ་འཕྲུལ་གྱིས་བབས་པ་དང༌། སློབ་དཔོན་སངས་རྒྱས་གཉིས་པས་བལ་ཡུལ་ཡང་ལེ་ཤོད་དུ་ཐུགས་དམ་ཡང་ཕུར་གྱི་སྒོ་ནས་ཕྱག་རྒྱ་ཆེན་པོའི་རིག་འཛིན་མངོན་དུ་མཛད་དེ་དུས་ཆེན་ཐ་སྐར་ཟླ་བའི་དཀར་ཕྱོགས་ཀྱི་ཚེས་བཅུར་གཟའ་སྐར་སྦྱོར་བྱེད་སོགས་་་་་་ ལྟ་བུ་ཁ་བསྒྱུར། དུས་ཚེས་དགེ་ཞིང་ཤིས་པར། ༈ ཡོ་བྱད་ཕུན་སུམ་ཚོགས་པ་ནི། ལམ་རིམ་ལས། གོས་རྒྱན་བཟའ་བཏུང་གསང་བ་དང༌། ། སྒྲུབ་པའི་ཡོ་བྱད་ལྔ་རྣམས་དང༌། ། དཀྱིལ་འཁོར་ཡོ་བྱད་མཆོད་པའི་རྫས། །
དངོས་གྲུབ་རྟེན་དང་བར་ཆད་ཟློག ། ཡོ་བྱད་དག་པར་བསྡུ་བྱ་སྟེ། གསུངས་པ་བཞིན་འཚོ་བ་ཟས། ནད་ཟློག་སྨན། དགྲ་ཟློག་མཚོན་སོགས་ཕྱིའི་ཡོ་བྱད། རྟེན་རྫས། སྒྲུབ་རྫས། རྒྱན་རྫས། མཆོད་རྫས། དབང་གི་རྫས་ཏེ་ནང་གི་ཡོ་བྱད།
ཏ་ན་ག་ན། ཤེས་རབ་སྙིང་རྗེ་སྟེ་གསང་བའི་ཡོ་བྱད་དུ་བཤད་པ་སྤྱི་དང༌། ཕོ་བྲང་ནང་རྟེན་ཐུན་མོང་མ་ཡིན་པ། གཞུང་འདི་ཉིད་ལས། སྤྲོས་བཅས་རྟེན་སྒྲུབ་པའི་མཆོད་རྫས་མ་ཚང་བ་མེད་པར་འདུ་བྱས། དཀྱིལ་འཁོར་གྱི་རི་མོ་བཀྲ་ཡལ་ལེ། སྣང་གསལ་གྱི་མར་མེ་འོད་ལྷག་གེ ། བདུག་སྤོས་ཀྱི་དྲི་བཟང་ངད་ཐུལ་ལེ། རྡོ་རྗེའི་མཆེད་ལྕམ་སྤྲོ་དགའ་དང་བྱིན་རླབས་ཐིབས་སེ་འདུ་བའི་སྐབས་འདིར་སྟོན་པ་རྡོ་རྗེ་སློབ་དཔོན་ཉིད་བསྐྱེད་རྫོགས་ཀྱི་དགོངས་པ་མཛད་ཅིང་ཟབ་མོའི་དོན་སྟོན་ཏེ་རྣལ་འབྱོར་ཡོངས་ཀྱི་དཔལ་མགོན་དུ་འདུས་པ་རྒྱ་མཚོའི་དབུས་སུ་རྡོ་རྗེའི་ཁྲི་ཆེན་པོ་ལ་བཞུགས་པར་གསོལ། རིགས་བཞིའི་བསྐྱེད་རྫོགས་དང་ཛཔ྄་བསྙེན་བགྲང་བའི་རྒྱལ་ཚབ་ཆེན་པོ་བཞི་ཕྱོགས་བཞི།
ཡབ་ཀྱི་དགོངས་པ་དང་བསྟུན་ཞིང་སྦྱོར་བའི་སྒྱུ་རྩལ་ཤེས་པའི་གཟུངས་མ་ཀུན་ཏུ་བཟང་མོ་རྣམས་ཡབ་ཀྱི་གཡོན་ཏུ། ཆོས་འཆད་པའི་རྡོ་རྗེ་རྒྱལ་ཐེབས། དངོས་གྲུབ་ཀྱི་རྫས་སྟེར་བའི་རིན་ཆེན་རྒྱལ་ཐེབས། དབང་བསྐུར་བའི་བྱ་བ་བྱེད་པ་དབང་གི་རྒྱལ་ཐེབས། ཕྲིན་ལས་ཀྱི་གཞུང་བསྲང་བ་ལས་ཀྱི་རྒྱལ་ཐེབས་རྣམས་ཀྱང་ཕྱོགས་བཞི། ཕྱི་ནང་བར་ཆད་སྲུང་བའི་བརྟུལ་ཞུགས་ཅན་རྡོ་རྗེ་མཚམས་པ་ནུབ་བྱང༌། སྒྲོལ་བའི་ལས་དང་བརྡ་ལ་མཁས་པ་རྡོ་རྗེའི་ཀིང་ཀ་ར་རྣམས་ལྷོ་ནུབ། གཡོ་སྒྱུ་མེད་པར་མི་མ་ཡིན་མཐོང་ཞིང་ཉུལ་ལེའི་བར་ཆད་བཟློག་ནུས་པའི་མིག་རྣོན་རྡོ་རྗེ་སྤྱན་པ་དང༌། དུས་སྦྱོར་དབྱུག་གུ་སོགས་ལ་མཁས་ཤིང་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་པ་གཉིས་བྱང་ཤར། བག་ལྡན་གཙང་སྦྲ་ཆེ་ཞིང་རྣམ་སྨིན་ལ་འཛེམ་པའི་རྡོ་རྗེ་བྱན་ཕོ་བྱན་མོ་དང༌།
ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་པ་རྣམས་ཤར་ལྷོ། མཆེད་ལྕམ་སྣོད་དང་ལྡན་པ་རིན་པོ་ཆེ་ལྟ་བུའི་གང་ཟག་རྣམས་ཀྱང་གྲལ་གྱི་བར་དུ་བཞུགས་ཏེ། ཐམས་ཅད་ཀྱང་ཆོས་སྤྱོད་ལ་བརྩོན་འགྲུས་ཆུང་བ་ལུས་ཀྱི་སྐྱོན་དང༌། སྨྲ་བ་མང་ཞིང་བཟླས་པ་ལ་མི་བརྩོན་པ་ངག་གི་སྐྱོན་དང༌། ཞེ་སྡང་ཆེ་ཞིང་བྱམས་པ་ཆུང་བ་ཡིད་ཀྱི་སྐྱོན་དང༌། བརྗེད་ངེས་ཆེ་ཞིང་བག་ཟོན་ཆུང་བ་དམ་ཚིག་གི་སྐྱོན་དང༌། ཆང་ལ་དགའ་ཞིང་གཉིད་ཆེ་བ་ཏིང་ངེ་འཛིན་གྱི་སྐྱོན་དང༌། གཡེང་བ་ལ་དགའ་ཞིང་བསྒོམ་སྒྲུབ་ལ་སྐྱོ་བ་དད་པའི་སྐྱོན་ཏེ་དྲུག་པོ་རྣམ་པ་ཐམས་ཅད་དུ་སྤང་ཞིང༌། རྟོགས་པ་ཆེ་བས་ཆོས་ཉིད་དང་མི་ཕྱེད་པ། དད་གུས་ཆེ་བས་བླ་མ་དང་མི་ཕྱེད་པ།
དམ་ཚིག་ཆེ་བས་ཡི་དམ་དང་མི་ཕྱེད་པ། བརྩེ་གདུང་ཆེ་བས་མཆེད་ལྕམ་དང་མི་ཕྱེད་པ། བརྟུལ་ཞུགས་ཆེ་བས་དམ་རྫས་དང་མི་ཕྱེད་པ། སྦྱོར་སྒྲོལ་བརྩོན་པས་གཟུངས་མ་དང་མི་ཕྱེད་པ། སྙིང་རྗེ་ཆེ་བས་སེམས་ཅན་དང་མི་ཕྱེད་པ། ཏིང་ངེ་འཛིན་གསལ་བས་དངོས་གྲུབ་དང་མི་ཕྱེད་པ། སྐྱོན་དང་བྲལ་བས་འབྲས་བུ་སངས་རྒྱས་དང་མི་ཕྱེད་པ་སྟེ་ཡོན་ཏན་དགུ་པོ་ལ་རྣམ་པ་ཀུན་ཏུ་བརྩོན་ཞིང༌། གཞན་ཡང་རྩ་རྒྱུད་ལས། སྙིགས་མའི་དུས་ཀྱི་སྟོན་པ་དང་༔ ད་ལྟ་སངས་རྒྱས་འདི་དག་ལ༔
ཐ་དད་དུ་ནི་ཅུང་མིན་བརྟག༔ རྡོ་རྗེ་གསང་བའི་གྲོགས་དག་ཀྱང་༔ དེ་དང་རྗེས་སུ་མཐུན་པར་བལྟ༔ སྒོ་གསུམ་གུས་པས་བརྩོན་བྱ་ཞིང་༔ དམ་པའི་ཚིག་ལས་འདའ་མི་བྱ༔ ཞེས་སོ། ༈ ཆཽས་ཕུན་སུམ་ཚོགས་པ་ནི། འོ་སྐོལ་གྱི་སྟོན་པ་སྐལ་བཟང་རྣམ་འདྲེན་བཞི་པ་མཉམ་མེད་ཐུབ་པའི་དབང་པོ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་གདུལ་བྱ་མཐའ་ཡས་པའི་ཁམས་དབང་པོ་བསམ་པ་དང་མཚུངས་པའི་ཆོས་ཀྱི་སྒོ་འཕར་གྲངས་མེད་པར་ཕྱེས་པ་ཐམས་ཅད་མདོར་བསྡུས་ན་ཐེག་པ་རྣམ་པ་གསུམ་དང༌། དེ་དག་ཀྱང་རྒྱུ་འབྲས་ཀྱི་ཐེག་པ་གཉིས་སུ་འདུ་བ་ཡིན་ཏེ། ཀུན་བྱེད་རྒྱལ་པོ་ལས།
ཐེག་པ་རྣམ་པ་གཉིས་ཡིན་ཏེ། ། མཚན་ཉིད་རྒྱུ་ཡི་ཐེག་པ་དང༌། ། འབྲས་བུ་སྔགས་ཀྱི་ཐེག་པའོ། ཞེས་ཐེག་པའི་འབྲས་བུ་རྡོ་རྗེ་ཐེག་པ་དེ་ལའང་དབྱེ་ན། རྒྱུད་སྡེ་བཞིར་དབྱེ་བ་ལས་འདི་ནི་རྣལ་འབྱོར་བླ་ན་མེད་པ་ནང་རྒྱུད་ཡོ་ག་གསུམ་ཞེས་ཆེ་བ་དྲུག་གིས་ཁྱད་པར་དུ་འཕགས་པའི་སྔ་འགྱུར་རྙིང་མའི་ཕྱོགས་སུ་གཏོགས་ཤིང་དེ་ལའང་རིང་བརྒྱུད་བཀའ་མ། ཉེ་བརྒྱུད་གཏེར་མ་ཟབ་མོ་དག་སྣང་གི་བབ་སོ་ཆེན་པོ་གསུམ་དུ་མཆིས་པའི་ནང་ཚན། བརྒྱུད་ཐག་ཉེ་ཞིང་དམ་སེལ་གྱིས་མ་བསླད་པའི་བྱིན་རླབས་ཚན་ཁ་ཆེ་བ་སོགས་ཁྱད་པར་བྱས་པའི་ཟབ་མོ་གཏེར་གྱི་ཕྱོགས་སུ་གཏོགས་ལ། ཨོ་རྒྱན་གླིང་པའི་གཏེར་ལུང་ལས། དེ་ཉིད་མི་གནས་མྱ་ངན་འདས་འོག་ཏུ༔ ཆོས་ལོག་ཁྲིམས་རལ་དམ་ཉམས་ལུང་པ་གང་༔
ལྷ་མིའི་གནས་སུ་གཏམ་ངན་གྲགས་པས་ཁྱབ༔ ཤ་འུག་སྟག་སྒོར་སྦས་པའི་གཏེར་ཁ་འདི༔ མི་བཞག་འདོན་པའི་རྟག་དེ་བསྟན་ནས་སུ༔ ཨོ་རྒྱན་གཏེར་བདག་གླིང་པ་ཞེས་སུ་འབྱུང་༔ ཞེས་གསུངས་པ་ལྟར་མ་ཧཱ་གུ་རུ་པདྨ་འབྱུང་གནས་དང་གནུབས་ཆེན་སངས་རྒྱས་ཡེ་ཤེས་ཟུང་གི་རྣམ་འཕྲུལ་སྤྲུལ་པའི་སྐྱེས་མཆོག་པདྨ་གཏེར་བདག་གླིང་པའམ། རིག་འཛིན་གར་གྱི་དབང་ཕྱུག་གནམ་ལྕགས་རྡོ་རྗེ་སོགས་གསང་མཚན་དགུ་དང་ལྡན་པ་དེ་ཉིད་ལ་ཟབ་གཏེར་བདུན་ཅུ་དོན་ལྔའི་བགོ་སྐལ་དུ་བཞུགས་པའི་ནང་གསེས་བླ་རྫོགས་ཐུགས་གསུམ་ལས་འདི་ནི་ཐུགས་སྒྲུབ་ཀྱི་སྐོར་དུ་གཏོགས་ལ། དེ་ཡང་རང་གཞུང་ཀ་ཐོ་རིན་ཆེན་ཕྲེང་བ་ལས། ལྷ་སྲས་རྗེ་འབངས་ལ་གནང་བའི་ཞལ་གདམས་ལས། མངའ་བདག་རྒྱལ་པོ་ཁྲི་སྲོང་ལྡེའུ་བཙན་གྱིས༔ ཟ་ཧོར་རིག་འཛིན་པདྨ་སྤྱན་དྲངས་ནས༔
བྲག་དམར་དཔལ་གྱི་བསམ་ཡས་ཕོ་བྲང་བཞེངས༔ བདེར་འདུས་བཀའ་འདུས་ཆོས་ཀྱི་འཁོར་ལོ་བསྐོར༔ ལས་ཅན་སྐལ་ལྡན་རྗེ་འབངས་སྨིན་པར་མཛད༔ བོད་ལ་མདོ་སྔགས་བསྟན་པའི་ཉི་མ་ཤར༔ བསྐྱེད་རྫོགས་གཉིས་ཀྱིས་སེམས་ཅན་སྨིན་པར་མཛད༔ ལུང་རིགས་གཉིས་ཀྱིས་ཐེག་ཆེན་ཆོས་སྒྲ་སྒྲོགས༔ འཆད་རྩོད་རྩོམ་པས་བསྟན་པའི་རྒྱལ་མཚན་བསྒྲེངས༔ རྩོད་བཟློག་ང་རོས་མུ་སྟེགས་མཐའ་རུ་སྤྱུགས༔ རིམ་གཉིས་སྤོབས་པས་བསྟན་པའི་སྲོག་ཤིང་བཙུགས༔ རྒྱ་ཆེན་རྒྱུན་མི་འཆད་པའི་གཏེར་ཁ་སྦས༔
སྙན་བརྒྱུད་རྒྱ་མཚོ་གངས་ཅན་ལྗོངས་སུ་འཁྱིལ༔ བསྟན་པའི་ས་གནད་མི་འཇིག་མེ་བཙའ་བསྡམས༔ མཐའ་འདུལ་ཡང་འདུལ་གཙུག་ལག་ཆོས་འཁོར་བཞེངས༔ འདི་ཕྱི་བོད་འབངས་སྐྱོབ་པའི་ཞལ་གདམས་བཀོད༔ མན་ངག་རིན་ཆེན་ཕྲེང་བའི་ཚོམ་བུ་བཀྲམ༔ གསང་སྔགས་བསྟན་པ་མཐའ་རུ་རྒྱས་པར་མཛད༔ རྗེ་ལ་ཞུས་པས་བཀའ་གནང་གེགས་མེད་གྲུབ༔ དེ་ནས་ལྷ་སྲས་མུ་ཁྲི་བཙན་པོ་དང་༔ རྗེ་འབངས་རྒྱ་མཚོ་བཀའ་ཡི་འབངས་བཅས་ནས༔ བསམ་ཡས་དམ་པའི་རྒྱ་མཁར་རྩེ་དགུའི་མདུན༔
ཕོ་བྲང་དབུ་རྩེ་རིགས་གསུམ་དག་ལ་ནི༔ མ་འོངས་ལུང་བསྟན་ཞུས་པ་སྔ་མ་དང་༔ མཆིམས་ཕུར་བདེར་འདུས་སྐོར་གསུམ་བར་པའི་སྐབས༔ ཕྱི་མ་ཁྲ་འབྲུག་བཀའ་འདུས་ཞལ་ཕྱེས་ཚེ༔ ཞུས་ལན་ཞལ་གདམས་ལེའུ་བདུན་མ་དང་༔ སྔ་ཕྱི་ཐམས་ཅད་བཀྲ་ཤིས་མཐའ་རྟེན་དུ༔ རྗེ་འབངས་རྒྱལ་བློན་དགོངས་པ་རྫོགས་པ་ཡི༔ སྨོན་ལམ་བསམ་པ་ལྷུན་འགྲུབ་རྒྱབ་ཆོས་བཞག༔ ཞལ་གདམས་གསོལ་འདེབས་ཕྱོགས་གཅིག་བསྒྲིགས་ནས་སུ༔ བསྐྱེད་རྫོགས་གཉིས་བཅས་ལག་ལེན་གདམས་པ་གནང་༔
མན་ངག་བཅུ་གསུམ་ངོ་སྤྲོད་རྣམ་ལྔ་བཞག༔ དེའང་མ་འོངས་བོད་འབངས་ལ་དམིགས་ནས༔ ཞལ་གདམས་སྐོར་རྣམས་བཞེད་དོན་སོ་སོ་ལྟར༔ རིན་ཆེན་གཏེར་ཁ་རྣམས་ལ་བཀྲམ་སྟེ་སྦས༔ ཁ་བྱང་ཡང་བྱང་རྗེ་འབངས་ཉེར་ལྔར་གཏད༔ མ་འོངས་ལུང་བྱང་གུང་ཐང་ལ་ཐོག་ཏུ༔ ལྷ་སྲས་མུ་ཁྲི་བཙན་པོས་དབུ་མཛད་པ༔ ཇོ་མོ་མཚོ་རྒྱལ་ཐུགས་སྲས་བུ་ལྔ་ལ༔ མི་བརྗེད་དྲན་པའི་སྨོན་ལམ་དང་བཅས་གནང་༔ ཞེས་གསུངས་པ་བཞིན།
ཆོས་རྒྱལ་ཁྲི་སྲོང་སོགས་ལས་ཅན་དག་པའི་འཁོར་རྣམས་ལ་ཐོག་མར་བསམ་ཡས་དབུ་རྩེ་རིམ་གསུམ་སོགས་བདེ་གཤེགས་བཀའ་འདུས་ཆོས་ཀྱི་འཁོར་ལོ་བསྐོར་བ་དང༌། བར་དུ་མཆིམས་ཕུའི་བྲག་དམར་ཀེ་ཚང་དུ་ཐུགས་སྲས་སྙིང་གི་བུ་དགུ་ལ་བདེར་འདུས་སྐོར་གསུམ་གྱི་སྨིན་གྲོལ་ཕོག་ཅིང་ཞལ་གདམས་སྩལ། ཐ་མ་ཁྲ་འབྲུག་ཏུ་ལྷ་སྲས་རྗེ་འབངས་ཐུགས་ཀྱི་བུ་ལྔ་ལ་བཀའ་འདུས་ཆོས་ཀྱི་རྒྱ་མཚོའི་སྨིན་གྲོལ་ཞུས་ལེན་ཞལ་གདམས་བཅས་མང་དུ་སྩལ། སྔ་ཕྱི་ཐམས་ཅད་ཀྱི་མཐའ་རྟེན་དུ་རྒྱབ་ཆོས་བསམ་པ་ལྷུན་འགྲུབ་མ་ཞལ་གདམས་མན་ངག་བཅུ་གསུམ་སོགས་རྒྱས་པར་བཀའ་སྩལ། འོན་ཀྱང་ད་ལྟ་སྤེལ་བའི་དུས་མིན་པར་བསྟན་པའང་དེ་ཉིད་ལས། ད་ལྟ་སྤེལ་བའི་དུས་མིན་ཡིག་གེར་གདབ༔ ནམ་ཞིག་སྲིན་ཡུལ་གདུལ་ཞིང་བགྲོད་པའི་ལམ༔ མང་ཡུལ་གུང་ཐང་ལ་ཁ་བྱ་བ་རུ༔ བལ་བོད་མཚམས་དེར་སླེབ་དུས་ཁྱོད་ལ་གཏད༔ གདམས་པ་ཤོག་དྲིལ་རྗེ་ཡི་ཐུགས་དམ་མཛོད༔
སྙན་བརྒྱུད་དབྱངས་ཅན་བརྡ་ཡི་རི་མོར་ཟུང་༔ ད་ལྟའི་རྗེ་འབངས་རྣམས་ཀྱིས་སྨོན་ལམ་ཐོབ༔ དགེ་བསྙེན་ཤནྟ་པུ་རིས་གཏེར་སྲུང་གྱིས༔ མཆིམས་ཕུ་བྲག་བཙན་ཐིག་ལེ་གཉེར་དུ་བསྐོས༔ ཞེས་གསུངས་པ་བཞིན་ཕྱིས་གུ་རུ་གུང་ཐང་ལ་ཐོག་ཏུ་ལྷ་སྲས་མཆོག་དང་སྐྱེལ་ལེན་གྱི་ཚུལ་དུ་གནང༌། མ་འོངས་རྗེ་འབངས་རྣམས་ཀྱི་དོན་དུ་ཟབ་གཏེར་དུ་བཞག་དགོས་པའི་བཀའ་སྩལ་བཞིན། གཏེར་ཁ་ཁག་ཏུ་བཀྲམ་ནས་སྦས་པའི་དུས་རྟགས་ལུང་བསྟན་དང་མཐུན་པར་སྤྲུལ་པའི་གཏེར་ཆེན་རྣམས་ཀྱིས་རིམ་བཞིན་འབྱིན་པར་གསུངས་པ་ཡང༌། འདི་ཉིད་འབྱིན་པའི་དུས་དང་ས་རྟགས་ནི། སུམ་ཅུ་ཁ་དར་ཉི་ཤུའི་དུས་དང་མཚུངས༔ ཁྱད་པར་འདི་ནས་གདུང་རབ་མི་རིང་བར༔
རྣམ་སྨིན་བསྐྱེད་རྒྱལ་ཕྱོགས་དང་ཕྱོགས་ནས་འབྱུང་༔ ལོ་སྐོར་དུས་དང་ཟླ་ཞག་སོ་སོ་རུ༔ གདམས་པ་འདི་ཉིད་ཉེ་བར་མཁོ་བ་འབྱུང་༔ དེ་དུས་ལྷ་སྲས་སྐྱེ་བ་རིམ་བརྒྱུད་དང་༔ ད་ལྟའི་རྗེ་འབངས་གྲོགས་ལྔས་རིམ་པར་འབྱིན༔ ཞེས་གསུངས་པ་བཞིན། ཡར་རྗེ་ཨོ་རྒྱན་གླིང་པ་སོགས་སྤྲུལ་པའི་གཏེར་ཆེན་དུ་མར་བཀའ་བབས་འགའ་ཞིག་གནས་དུས་རྟེན་འབྲེལ་སྐལ་བས་ཕོངས་ནས་ཕྱིས་ཡང་གཏེར་དང་དགོངས་གཏེར་སོགས་སུ་འཕོས་པ་ཡང་བྱུང་ངོ༌། དེ་དག་ལས་ཁྱད་པར་གྱུར་པ་འདི་ཉིད་ནི་ཞལ་གདམས་ལས། དམ་ཆོས་དོན་ཆེན་ཡང་སྙིང་འདུས་པ་ཡི༔ བཀའ་ཡི་ཐེམ་བྱང་འགག་ཏུ་འདྲིལ་བ་འདི༔
འབྱིན་པའི་ས་རྟགས་དབུས་ཡུལ་བདུད་ཀྱིས་འཛིན༔ ས་སྟེང་གཡོ་བའི་མཐའ་དམག་དབུས་སུ་འཁྲིགས༔ བསམ་ཡས་རྟ་མགྲིན་མཁའ་སྤྱོད་གནས་སུ་གཤེགས༔ ཇོ་ཤཱཀ་མདུན་དུ་ཁྲག་གི་རླངས་པ་འཁྲིགས༔ གཙུག་ལག་སྒྲུབ་གནས་བཤིག་ནས་སིལ་བུར་འཐོར༔ བྱང་སེམས་སྐྱེས་བུ་མང་པོ་གྲི་རུ་འཆི༔ བདུད་སྤྲུལ་སྡེ་དཔོན་མང་པོ་སྙིང་ཁྲག་འཕོ༔ ཆོས་སྤྱོད་སྡེ་པ་མང་པོ་དམངས་སུ་འབེབས༔ དམག་འཁྲུག་ནད་ཡམས་མི་ལོ་བཅོ་བརྒྱད་འབྱུང་༔ བདུད་ཀྱིས་མ་བསླུས་ཆོས་བྱེད་ཉིན་སྐར་ཙམ༔
མེ་ཆུ་རླུང་གསུམ་འཁྲུགས་པའི་ན་བུན་བཞིན༔ ཕྱི་དང་ནང་མེད་དབྱར་སོས་རླན་ལྟར་འབྲུབ༔ དེ་དུས་ང་ཉིད་སྐུ་ཡི་སྤྲུལ་པའི་ཆ༔ ལོ་ཙཱ་སངས་རྒྱས་ཡེ་ཤེས་ཁྱོད་ལ་གདམས༔ གསུང་སྤྲུལ་བཻ་རོ་ཙ་ན་ཁྱོད་ལ་གདམས༔ ཐུགས་སྤྲུལ་ལྷ་སྲས་རྗེ་བོ་ཁྱོད་ལ་གདམས༔ ཡོན་ཏན་རྡོ་རྗེ་བདུད་འཇོམས་ཁྱོད་ལ་གདམས༔ ཕྲིན་ལས་དབང་གི་མཚོ་རྒྱལ་ཁྱོད་ལ་གདམས༔ ཤོག་དྲིལ་སྒྲུབ་ཁོག་ལྔ་རུ་བགྱིད་ནས་སུ༔ སྐུ་ཚབ་གཏེར་ལྔ་དབང་བའི་བུ་ལ་བཞག༔
མ་འོངས་སྐལ་ལྡན་གྲོགས་ལྔ་སྔ་ཕྱི་རུ༔ རྟེན་འབྲེལ་དུས་ལས་མ་འདས་འཕྲད་པར་ཤོག༔ ཁྱད་པར་རྩོད་ལྡན་སྙིགས་མ་ལྔ་བདོའི་དུས༔ སངས་རྒྱས་ཡེ་ཤེས་སྐྱེ་བ་རྟགས་རྒྱ་ཅན༔ ལས་ཅན་སྐྱེས་བུ་དེ་ཡིས་འབྱིན་པར་འགྱུར༔ ཞེས་དང༌། ས་སྟེང་ཐོན་པ་ཙམ་གྱིས་སྒོམ་སྒྲུབ་དང་༔ སྤེལ་སྦྱོང་འཛིན་འཆང་ཀློག་ལ་ནན་ཏན་གྱིས༔ ཐུགས་རྗེས་སྐྱོབ་ངེས་ཐེ་ཚོམ་བོར་ལ་སྒྲུབས༔ པད་འབྱུང་ང་ནི་སེམས་ཅན་དོན་ལས་མེད༔
འདི་ཕྱི་དོན་ཡོད་ང་ཕྱིར་འཇུག་རློམ་ན༔ ཉིན་མཚན་དུས་དྲུག་ང་ལ་གསོལ་བ་ཐོབ༔ དད་ལྡན་མདུན་དུ་ང་ཉིད་སྤྲུལ་པ་རེ༔ མོས་གུས་ཅན་ལ་སྒོ་ཉལ་ལྟ་བུ་ཡོད༔ ཁྱད་པར་ཚེས་བཅུའི་དུས་སུ་མངོན་སུམ་མཇལ༔ གསོལ་བཏབ་རབ་གནས་ཐེབས་རྣམས་དག་ཞིང་བགྲོད༔ རྔ་ཡབ་གླིང་དུ་བདག་མཇལ་ཐེ་ཚོམ་མེད༔ ལྷག་པར་སེམས་ཅན་སྡུག་བསྔལ་ཉམ་ཐག་ཚེ༔ བློ་ཡི་གཟུ་དཔང་ང་ཉིད་གཟུ་བོར་ཞོག༔ འདི་ཡི་གོ་རིམ་ཡི་གེ་འཕྲིན་པ་བཅས༔
སྐལ་ལྡན་ཀུན་གྱི་རྣ་བར་སིམ་པར་གྱིས༔ ཞེས་སོགས་ཟབ་ཆོས་འདི་ཉིད་གུ་རུའི་ཐུགས་དམ་མཐར་ཐུག་ཡིན་པའི་ཞལ་གདམས་བཀའ་གཏད་གནང་བ་མ་ཟད་འདི་ནི་དབུས་གཏེར་ཟུག་པ་རྩ་བ་ལྟ་བུའི་ཆོས་སྡེ་ཏེ། སྔར་གུ་རུ་བོད་དུ་བྱོན་ནས་བོད་ཀྱི་ལྷ་སྲིན་མ་རུངས་པ་རྣམས་དམ་ལ་བཏགས། བསམ་ཡས་རྟེན་དང་བརྟེན་པ་རབ་གནས་དང་བཅས་པ་ལེགས་པར་གྲུབ་ནས་སླར་རྒྱ་གར་ལ་ཕེབས་པར་བཞེད་པའི་ཚེ་རྒྱལ་པོས་གསང་སྔགས་གསུངས་པར་ཞུས་པའི་ཚེ། ད་དུང་ཡང་མཐུན་རྐྱེན་མ་ཚང་བར་གསུངས་པས་རྒྱལ་སྲིད་མཚོ་རྒྱལ་དང་བཅས་པ་ལྟོས་མེད་དུ་ཕུལ་ནས་གསོལ་བ་བཏབ་པས་ཞལ་གྱིས་བཞེས་ནས་གསང་ཆེན་རྡོ་རྗེ་ཐེག་པའི་སྨིན་གྲོལ་གྱི་ཆུ་བོ་ཐོག་མར་གང་ལས་བབ་པའི་ཡུལ་བོད་ཀྱི་རྡོ་རྗེ་གདན་ཞེས་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དང་འབྲེལ་བའི་དབུས་ཡུལ་བསམ་ཡས་མཆིམས་ཕུའི་བྲག་དམར་ཀེའུ་ཚང་ཞེས་བདེ་གཤེགས་འདུས་པའི་ཕོ་བྲང་ཆེན་པོ་རང་བྱུང་རྡོ་རྗེའི་བྲག་ལ་བདེར་འདུས་དཀྱིལ་འཁོར་གྱི་རེ་ཁཱ་བཀྲ་ལམ་མེར་གསལ་བའི་གངས་ཅན་སྒྲུབ་གནས་ཡོངས་ཀྱི་རྒྱལ་པོ་ག་ལ་བ་དེར། རྗེ་འབངས་སྙིང་གི་བུ་དགུ་བདེ་གཤེགས་འདུས་པའི་དཀྱིལ་འཁོར་དུ་སྨིན་གྲོལ་གྱི་ལམ་ལ་བཀོད་ཅིང༌། སླར་གནས་མཆོག་དེ་ཉིད་དུ་གུ་རུ་ཡབ་ཡུམ་གྱིས་སྐད་ཅིག་མིག་འཕྲུལ་ལྟར་མི་སྣང་བར་རྒྱ་ཡིས་གདམས་པ་མཛད་པའི་སྐུ་ཚབ་མཐོང་གྲོལ། དམ་རྫས་བདུད་རྩི་ཆོས་སྨན། ཐུགས་སྒྲུབ་བདེ་གཤེགས་འདུས་པ་རྩ་བ་དང་ཡན་ལག་ཞལ་གདམས་བཅུ་གསུམ་ལས་ཕྲན་དང་བཅས་པ། བོད་རབ་བྱུང་བཅུ་གཉིས་ས་ཁྱི་ལོར་ཕྱི་ནང་གི་འབྱིན་པའི་རྟགས་རྣམས་མངོན་དུ་གྱུར་བའི་སྐབས།
ངོ་མཚར་བའི་སྒྱུ་འཕྲུལ་དུ་མ་དང་བཅས་ཁྲོམ་གཏེར་དུ་བཞེས་ནས། ཟབ་གཏེར་ཆོས་བདག་རྣམས་ལ་སྨིན་གྲོལ་ཆིག་རྫོགས་སུ་བསྩལ་བར་མཛད་པས། འདི་ནི་གཏེར་གཞུང་རྒྱས་འབྲིང་བསྡུས་གསུམ་ལས་རྒྱས་པ་དཀྱིལ་འཁོར་བཅུ་གསུམ་གྱི་དགོངས་པ་ཇི་བཞིན་གཏན་ལ་ཕབ་སྟེ། བདེ་གཤེགས་ཀུན་འདུས་རྩ་བའི་ཕྲིན་ལས་འབྲིང་པོ་དཀྱིལ་འཁོར་ལྔ་པའི་ལས་བྱང་ནས་ཀྱང་མི་འགལ་བར་བརྒྱན་ཏེ་སྤྱི་དྲིལ་གསོལ་འདེབས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང་ཞེས། སྲིད་འདིར་འགྲན་པའི་ཟླ་ཐམས་ཅད་དང་བྲལ་བ་འདི་ཉིད་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པའམ་རིག་འཛིན་ཆེན་པོ་ཧཱུྃ་ཆེན་འགྲོ་འདུལ། རིག་འཛིན་ཐུགས་མཆོག་རྡོ་རྗེ་སོགས་མཚན་དུ་མར་བསྔགས་པ་དེ་ཉིད་ཀྱིས་རང་ཉིད་རྗེས་འབྲངས་དང་བཅས་པ་རྣམས་ཀྱིས་ཚེས་བཅུའི་དུས་མཆོད་སོགས་ཉམས་བཞེས་ཀྱི་སླད་དུ་བཀའ་ཡི་བསྡུ་བ་མཛད་ནས་རྒྱ་ཆེར་སྤེལ་བས། ལམ་དེ་ཉིད་བརྟེན་ནས་ཐུགས་སྲས་རིག་འཛིན་བཞི་སོགས་མཆོག་ཐུན་དངོས་གྲུབ་ཐོབ་པ་གྲངས་ལས་འདས་པ་བྱུང་བ་ཡིན་ཏེ། དེ་ཡང་ཀུན་མཁྱེན་འཇིགས་མེད་གླིང་པའི་རྟོགས་པ་བརྗོད་པ་ཌཱཀྐིའི་གསང་གཏམ་ཆེན་མོར། སྤྲེལ་ལོ་སྤྲེལ་ཟླའི་ཚེས་བཅུའི་ཉིན་པདྨ་འོད་གླིང་སིནྡྷུ་རྒྱ་མཚོའི་ཞིང་ཁམས་བཀོད་པར་ཕྱི་ནང་གི་མཆོད་པ་གཟབ་རྒྱས་དང་བཅས་བདག་ཅག་འདུས་པར་བཅས་པས་མན་ངག་བཅུ་གསུམ་སྤྱི་དྲིལ་གསོལ་འདེབས་བསམ་པ་ལྷུན་གྲུབ་མའི་སྒོ་ནས་ཚེས་བཅུའི་ཆོ་ག་བསྟར་བ་ལས། སྤྱན་འདྲེན་གྱི་ཚེ་མོས་གུས་བླ་ན་མེད་པས་རྐྱེན་བྱས་དཔལ་ཨོ་རྒྱན་ཆོས་ཀྱི་རྒྱལ་པོ་མཚན་དཔེའི་ལང་ཚོ་བལྟ་བས་ཆོག་མི་ཤེས་པ་དཔའ་བོ་མཁའ་འགྲོ་ཏིལ་གྱི་གང་བུ་ལྟར་འཁྲིགས་པའི་ཀློང་ནས་རྡོ་རྗེའི་གར་སྟབས་སྲིད་གསུམ་ཟིལ་གྱིས་གནོན་པའི་རང་བཞིན་དུ་སྒྱུར་ཞིང༌།
མནྡ་ར་བའི་མེ་ཏོག་གི་སིལ་མ་ཀུན་ཏུ་འཐོར་བའི་ངང་ཚུལ་ཅན་ཆུ་བུར་མིག་གིས་སྤྱོད་ཡུལ་དུ་གྱུར་པས་མོས་གུས་ཀྱིས་བརྒྱལ་བ་ཙམ་གྱི་ངང་ནས་སྐལ་བ་བཟང་པོའི་དགེ་མཚན་ཅི་ཡང་ཐོབ་བོ། ཞེས་གསུངས་པ་བཞིན་ཐུགས་གཏེར་གྱི་ཀློང་ཆེན་པོ་བརྡོལ་བས་མཚོན་འབྲེལ་ཚད་དོན་དང་ལྡན་པར་གྱུར། དེ་ལྟར་ཟབ་གསང་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པ་དང༌། རྭ་སྟོན་སྟོབས་རྡོ་རྗེ། ཨོ་རྒྱན་དྲི་མེད་གླིང་པ། རྩ་ནང་གཏེར་ཆེན། ལྕགས་ཟམ་མཆོག་སྤྲུལ་བདུན་པ་བསྟན་འཛིན་ཡེ་ཤེས་ལྷུན་གྲུབ། སྔགས་བཙུན་ཀུན་དགའ་བློ་གྲོས། ཨོ་རྒྱན་འགྲོ་འདུལ་གླིང་པ་ནས་རིམ་པར་འཁོར་ལོའི་མགོན་པོ་སཱུརྻ་རསྨིའི་བར་བྱིན་རླབས་ཀྱི་ཚན་ཁ་མ་ཉམས། དམ་སེལ་གྱི་གཡའ་དྲིས་མ་གོས།
དངོས་གྲུབ་ཀྱི་ཆར་རྒྱུན་མ་ཆད། ཉམས་མྱོང་གི་རྟགས་ཚད་མ་ཡལ། མ་དང་མཁའ་འགྲོའི་ཁུ་རླངས་ཐུལ་ལེ་བ་རིག་པ་འཛིན་པའི་སྐྱེས་བུ་རྣམས་ཀྱིས་འཆད་སྤེལ་གྱི་སྒོ་ནས་འགྲོ་དོན་དཔག་མེད་མཛད་ཅིང༌། འོ་སྐོལ་རྣམས་ཀྱི་བསོད་ནམས་ཚོགས་གཉིས་ཀྱི་རྒྱ་མཚོ་སྤེལ་བའི་རྒྱན་དུ་གྱུར་པ་གཞུང་རྩ་བ་ལ་དབྱངས་རོལ་ཆོ་གའི་ལས་འགྲིགས་བཤམ་བཀོད་སོགས་སོ་ཟུར་གནུབས་གསུམ་གྱི་ཕྱག་བཞེས་མ་ཉམས་པར་གྲགས་པའི་ཨོ་རྒྱན་སྨིན་གྲོལ་གླིང་གི་བཀའ་སྲོལ་གྱིས་བརྒྱན་ན། བྱིན་རླབས་ཀྱི་བཀའ་བབ་ཅིང་འབྲེལ་ཤིན་ཏུ་ཆེ་བ་ཉིད་དེ། རྒྱུད་རྒྱལ་གསང་བ་སྙིང་པོ་ལས། གནས་དང་ལོངས་སྤྱོད་ཅི་བདེ་དང༌། ། མ་ཉམས་བློ་ནི་རབ་ལྡན་པའི། ། ལེ་ལོ་སྒྱིད་སྙོམས་མེད་པ་ཡིས། ། ཐེ་ཚོམ་མེད་པར་བསྒྲུབས་བྱས་ན། །
དཀྱིལ་འཁོར་ཐམས་ཅད་འགྲུབ་པར་འགྱུར། ། རྡོ་རྗེའི་གསང་མཆོག་དམ་པ་ཐོབ། ཅེས་གསུངས་པ་ལྟར་གཞུང་ལས་ཇི་སྐད་འབྱུང་བ་ཐམས་ཅད་ལེགས་པར་བསགས་ཏེ། གཞི་མཆོད་དཀྱིལ་འཁོར་གྱི་རྒྱན་བཀོད་བཀྲ་ལམ་མེ། སྣང་གསལ་མར་མེའི་ཕྲེང་བ་རྣམས་འོད་ཕུང་ངེ༌། དྲི་ཞིམ་སྤོས་ཀྱི་ངད་པ་བཟང་ཆིལ་ལེ། ཛཔ྄་བཟླས་སྔགས་ཀྱི་སྙན་དབྱངས་དེ་འུར་དིར་རེ། གདངས་དབྱངས་རྔ་རོལ་འབུད་དཀྲོལ་སྙན་ལྷང་ངེ༌། དཀྱིལ་འཁོར་ལྷ་ཡི་གསལ་སྣང་ཁྲ་སྤུངས་སེ། རྡོ་རྗེའི་མཆེད་ལྕམ་རྣམས་ཐུགས་མཐུན་དམ་གཙང་བྱིན་ཐིབས་སེ་བཞུགས་པའི་སྐབས་འདིར།
བརྒྱུད་པའི་བཀའ་བབ་འཛིན་ཅིང་ཡོན་ཏན་བརྒྱད་དང་ལྡན་པའི་སྟོན་པ་རྡོ་རྗེ་རྒྱལ་པོ་ཉིད་འདུས་པ་རྒྱ་མཚོའི་མགོན་དུ་བཞུགས་པར། ཟབ་མོའི་དོན་སྟོན་ཅིང་གཡོ་མེད་ཆོས་ཉིད་ཀྱི་དགོངས་པས་བྱིན་གྱིས་རླབས་པར་ཞུ། དེ་ཉིད་ལ་ལྟ་སྒོམ་མཉམ་ཞིང་དཀྱིལ་འཁོར་གྱི་ལས་རབ་འབྱམས་སྒྲུབ་པར་ནུས་པའི་རྡོ་རྗེ་རྒྱལ་ཚབ། གཙོ་བོའི་དགོངས་པ་སྐོང་ཞིང་ཏན་གན་གྱི་སྒྱུ་རྩལ་ལ་མཁས་པའི་གཟུངས་མ། ལས་བཞིའི་ཕྲིན་ལས་དང་ལྟ་སྤྱོད་ལ་དབང་བའི་རྒྱལ་ཐེབས་རིགས་བཞི་ནི། ཆོས་འཆད་སྤེལ་དང་གདམས་པའི་གནད་དཀྲོལ་མཁན་རྡོ་རྗེ་རྒྱལ་ཐེབས། དངོས་གྲུབ་ཀྱི་རྫས་སྟེར་བའི་རིན་ཆེན་རྒྱལ་ཐེབས། དབང་བསྐུར་སྦྱིན་སྲེག་གི་ལས་བྱེད་པ་དབང་གི་རྒྱལ་ཐེབས། ཕྲིན་ལས་ཀྱི་གཞུང་བསྲང་བ་ལས་ཀྱི་རྒྱལ་ཐེབས། ཆོ་གའི་བྱ་བ་ལ་མཁས་ཤིང་དབྱངས་དང་རོལ་མོའི་བྱང་འདྲེན་པ་རྡོ་རྗེ་ལས་པ།
དུས་ཚོད་བཅུ་གཉིས་ཀྱི་ཉུལ་ལེ་བསྐྲད་གཟིར་དང་ཚར་གཅོད་པ་ལ་དབང་བའི་རྡོ་རྗེ་གིང་ཆེན་དང་གིང་ཆུང༌། སྒབ་འདྲེ་མནན་ཞིང་ཕྱི་ནང་གི་བར་ཆད་བཟློག་པའི་རྡོ་རྗེ་མཚམས་པ། མིག་མཐོང་མངོན་ཤེས་ཀྱིས་ལེགས་ཉེས་ཀྱི་ལུང་སྟོན་ནུས་པའི་རྡོ་རྗེ་སྤྱན་པ། དུས་དྲུག་གི་ཐུན་ཚོད་བཟུང་ནས་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་ཏེ་དུས་མཚམས་པ། གཙང་སྦྲ་ཆེ་ཞིང་མཆོད་པའི་ལས་ཁྲིག་ལ་མཁས་པ་ལས་ཀྱི་རྡོ་རྗེ། ཕྱི་ནང་གི་བརྡ་སྤྲོད་ཅིང་ཀུན་གྱི་བཀའ་རྣམས་སྒྲུབ་པའི་རྡོ་རྗེ་བྱ་རོགས། བག་ལྡན་གཙང་སྦྲ་ཆེ་ཞིང་གཡོ་གཙང་བསྐོལ་བ་དང་བཟའ་བཏུང་འདྲེན་པ་ལ་མཁས་པའི་རྡོ་རྗེའི་བྱན་ཕོ་མོ། ཡོ་བྱད་ལ་མཁས་ཤིང་མཆེད་ལྕམ་ཚོགས་སུ་འདུ་བའི་ཕྱག་ཚང་སྟེ་ཚོགས་གཉེར་ཆེན་པོ། དཀྱིལ་འཁོར་གཞལ་ཡས་སོགས་ལ་བྱི་དོར་དང་གཙང་སྦྲ་མཁས་ཤིང་ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་པ། ལྷ་སྔགས་ཏིང་འཛིན་དང་བསྙེན་སྒྲུབ་ཀྱི་བྱ་བ་ལ་བརྩོན་པའི་རྡོ་རྗེའི་མཆེད་ལྕམ་འཁོར་ལོའི་ཚོགས་རྣམས་ཐམས་ཅད་རང་དང་གོ་རིམ་ལ་མཐུན་པའི་གྲལ་ལ་བཞུགས་ཤིང༌།
རང་རང་གཉེར་དུ་གཏད་པའི་བྱ་བ་ཐམས་ཅད་ལྟ་དགོངས་ཏིང་འཛིན་གྱི་ངང་ནས་བཀའ་གསང་ཆེན་པོའི་གཞུང་དང་མཐུན་པར་གཡེལ་བ་མེད་པའི་ཐུགས་ཁུར་བཞེས་སྙམ་པའི་ངང་ནས་འདི་ཡི་རྗེས་ཟློས་གནང་བར་ཞུ། ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང?གསོལ་དགྱེས་པར་བཞུགས༔
བར་བརྗོད། ༈ དཔལ་གྱི་རྟགས་གདབ་པའི་སྐབས་སུ། འདིར་འདུས་པའི་རིག་འཛིན་སྒྲུབ་པ་པོ་རྣམས་དོན་གྱི་དག་པ་སྦྱར་བས་ལྷ་དང་གཉིས་སུ་མེད་པར་རྟོགས་པ་དང༌། རྟགས་ཀྱི་ཕྱག་རྒྱ་བཅིངས་པས་མཁའ་འགྲོ་དམ་ཅན་ཕོ་མོ་རྣམས་ཀྱིས་སྒྲུབ་པ་པོར་ཤེས་པ་དང༌། བར་ཆད་ཀྱིས་མི་ཚུགས་ཤིང་ཐབས་ཀྱི་ཐེག་པའི་རིགས་སུ་ངེས་པའི་འབྲས་བུ་མྱུར་དུ་འགྲུབ་པ་སོགས་དགོས་པ་དུ་མ་དང་ལྡན་པའི་ཧེ་རུ་ཀ་རོལ་པ་ཆེན་པོའི་ཆས་སུ་འཇུག་པའི་སྐབས་སུ་བབ་པ་སྟེ། ཆེ་མཆོག་འདུས་པ་རྩ་བའི་རྒྱུད་ལས།
མ་འོངས་དུས་ན་སྐྱེས་བུ་དག༔ དུས་གསུམ་སངས་རྒྱས་ཀུན་ངོ་བོ༔ སྐུ་གསུམ་ཕྲིན་ལས་ཆེ་བའི་མཆོག༔ ཀུན་ཏུ་བཟང་པོ་ཀུན་གྱི་བདག༔ ཧེ་རུ་ཀ་ཡི་ཚུལ་འཆང་བ༔ བརྟུལ་ཞུགས་བཟང་པོ་དེ་ལ་ནི༔ མ་རིག་ལོག་པར་ལྟ་བའི་ཚོགས༔ བདུད་བཞིའི་ཕྱོགས་སུ་གཏོགས་རྣམས་ཀྱིས༔ འཚེ་ཞིང་བར་དུ་གཅོད་པའམ༔ གདུག་ཅིང་འདའ་བར་ནུས་མ་ཡིན༔
ཞེས་གསུངས། དེ་ཡང་རྟགས་ཕྱག་རྒྱའི་དབང་དུ་བྱས་ན། སྔོན་དཔལ་ཆེན་པོས་ཡི་དྭགས་ཀྱི་གཙོ་བོ་དུར་ཁྲོད་བདག་པོ་བརྟུལ་ཞིང་དེའི་ཆས་རྣམས་དཔའ་བའི་རྟགས་སུ་བཞེས་པ་ལས་བྱུང་བ། རུ་ཏྲ་སྡེ་གསུམ་བསྒྲལ་བས་ཚར་གསུམ་གྱི་ཕྲེང་བ། རུ་ཏྲའི་ཆུང་མ་མ་ཆགས་ཐབས་ཀྱིས་རོལ་པས་དབང་དུ་བསྡུས་པ་རཀྟའི་ཐིག་ལེ། ཚངས་པ་ཆེན་པོ་བསྒྲལ་བ་ཞིང་ཆེན་གྱི་གཡང་གཞི། བརྒྱ་བྱིན་དང་དེའི་བཞོན་པ་གླང་པོ་ཆེ་བཏུལ་བ་གླང་ཆེན་གྱི་ཀོ་རློན། གཟའ་ཆེན་ཉི་མའི་བུ་མོ་སྟག་གདོང་སྤྱན་གཅིག་མ་བཏུལ་བ་སྟག་གི་ཤམ་ཐབས། ཀླུ་གདུག་པ་ཅན་བཏུལ་བ་སྦྲུལ་ནག་གི་ཆུན་པ། སྲིན་མོ་ཉེར་བཞི་བཏུལ་བ་ཐལ་ཆེན་གྱི་ཚོམ་བུ།
དབང་མོ་ཉེར་བརྒྱད་དབང་དུ་བསྡུས་པ་ཞག་གི་ཟོ་རིས་ལ་སོགས་པ་བྱུང་བ་ཡིན་ཞིང༌། བརྡ་ཡི་དག་སྦྱོར་གྱི་དོན་ནི། ཡེ་ཤེས་ལྔ་པོ་དོན་དམ་སྤྲོས་བྲལ་གྱི་དབྱིངས་སུ་གཅིག་པས་ཐོད་སྐམ་ལྔའི་དབུ་རྒྱན་རྒྱུ་མའི་ཁོང་སེང་གིས་སྦྲེལ་བ། ཐུགས་རྗེ་ཅི་ཡང་འབྱུང་བ་བཞི་ཡིས་འགྲོ་དོན་མཛད་པའི་གླང་ཀོ ། ཕྱིན་ཅི་ལོག་བཞི་དང་བྲལ་བའི་སྦྲུལ་ཆུན། ཕྲིན་ལས་རྣམ་པ་བཞི་དང་ཚད་མེད་བཞི་ལྷུན་ལ་རྫོགས་པའི་གཡང་གཞི། ཁམས་གསུམ་རྟོག་པ་འཇོམས་པའི་སྟག་ཤམ། མ་རིག་རྣམ་རྟོག་གི་བུད་ཤིང་ཡེ་ཤེས་ཆེན་པོའི་དབྱིངས་སུ་སྦྱངས་པའི་མེ་དཔུང༌། དུག་ལྔ་དབང་དུ་སྡུད་པའི་ཁྲག་ཆེན་གྱི་ཐིག་ལེ། རྒྱུད་དྲུག་འཁོར་བའི་བཅུད་ཚོགས་གཉིས་ཀྱི་གསོས་སུ་བླང་བ་ཞག་ཆེན་གྱི་ཟོ་རིས།
སྐྱེ་ཤི་རྩད་ནས་གཅོད་པ་ཐལ་ཆེན་གྱི་ཚོམ་བུ། དུག་གསུམ་སྐུ་གསུམ་དུ་རྫོགས་པ་ཐོད་ཕྲེང་ཚར་གསུམ། སྟོང་པ་ཉིད་ལ་བདུད་བཞི་བསྐྱོད་དུ་མེད་པའི་རྡོ་རྗེའི་གོ་ཁྲབ་བཅས་དཔལ་གྱི་ཆས་བཅུ་སྟེ། རང་རང་གི་རིགས་དང་མཐུན་པར་དཔལ་པདྨ་ཧེ་རུ་ཀའྀ་དཀྱིལ་འཁོར་འཁོར་ལོའི་གསལ་སྣང་དང་སྙེམས་པས་དཔལ་གྱི་ཆས་རྣམས་མངའ་གསོལ་དུ་བཞེས་ཤིང༌། དོན་གྱི་དག་དྲན་དང་ལྡན་པར་དུག་ལྔ་རྩད་ནས་གཅོད། སྟོབས་བཅུ་དང་མི་འཇིགས་པ་བཞི་དང་ལྡན། མ་མོ་མཁའ་འགྲོ་ཐམས་ཅད་ལ་དབང་བསྐུར། གདུག་པ་ཅན་ཟིལ་གྱིས་མནན། ཡི་གེ་འཁོར་ལོ་ཚོགས་ཆེན་གྱི་ས་ལ་མངའ་མཛད་པ་རྩ་གསུམ་བཀའ་འདུས་ཆོས་ཀྱི་རྒྱ་མཚོ་རྣམ་འཕྲུལ་བཅུ་གསུམ་ཡེ་ཤེས་ལྷའི་ཚོམ་བུའི་དགོངས་པ་ལས་གཡེལ་བ་མེད་པའི་ངང་ནས་འདིའི་རྗེས་ཟློས་གནང་བར་ཞུ། ཧྲཱིཿ
རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔ རྟགས་ཀྱི་ཕྱག་རྒྱ་བདེར?དབང་ཕྱུག་ཆེན་པོའི་སྐུ་ལ་རྒྱན་དུ་བཞེས༔ བར་བརྗོད། ༈ བསྲེ་བསྣན་གྱི་སྐབས་སུ་དམ་ཚིག་བསྒྲགས་པའི་རྗེས། སློབ་དཔོན་ནམ་རྒྱལ་ཚབ་པས། འོ་སྐལ་པ་དང་ལྡན་པའི་རྡོ་རྗེའི་མཆེད་ལྕམ་རྣམས་ཐུགས་མ་ཡེངས་པར་སྙན་ལྷན་ནེར་གསན་འཚལ། དེ་ཡང་གསང་སྔགས་དབང་གི་མཐའ་ཅན། དབང་དམ་ཚིག་གི་མཐའ་ཅན་ཞེས་གསུངས་པ་ལྟར་རྡོ་རྗེ་ཐེག་པའི་ལམ་ཐོག་མཐའ་བར་གསུམ་དམ་ཚིག་ལ་བརྟེན་ནས་བགྲོད་དགོས་ཏེ། ཨ་ཏི་བཀོད་པའི་རྒྱུད་ལས། སྔ་རབས་འདས་པའི་སངས་རྒྱས་ཀྱང༌། །
དམ་ཚིག་འདི་ལ་བརྟེན་ཏེ་བྱུང༌། ། ད་ལྟར་བཞུགས་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་གནས། ། སླད་ནས་འབྱོན་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་བསྒྲུབ། ཅེས་གསུངས་པ་ལྟར་དམ་ཚིག་ནི་སངས་རྒྱས་ཐམས་ཅད་ཀྱི་གཤེགས་ཤུལ་ཡིན་པས་གཅེས་སྤྲས་སུ་བཟུང་འཚལ་ཏེ་གསང་བ་འདུས་པའི་རྒྱུད་ལས། དབང་སྲོག་དམ་ཚིག་རྗེས་སུ་བཟུང༌། ། དབྱེ་ན་ས་ཡ་འབུམ་སྡེ་ལས། ། བསྡུ་ན་ཉི་ཤུ་རྩ་ལྔ་སྟེ། ། རྩ་བ་སྐུ་གསུང་ཐུགས་ལ་འདུ། །
ཉམས་ན་རྡོ་རྗེའི་དམྱལ་བར་འགྲོ། ། དེ་ཕྱིར་མིག་འབྲས་ལྟ་བུར་བཟུང༌། ། ཉམས་ན་སླར་ལ་བཤགས་པར་བྱ། ཞེས་གསུངས་པ་ལྟར་སྨིན་བྱེད་ཀྱི་དབང་སྔོན་དུ་ནོད་ཅིང་དབང་སྲོག་དམ་ཚིག་ལ་གནས་པས་གྲོལ་བྱེད་ཀྱི་ལམ་ལ་འཇུག་དགོས། དམ་ཚིག་ནི་སྲོག་གི་དབང་པོ་དང་མཚུངས་ལ། ལམ་གྱི་རིམ་པ་གཞན་རྣམས་དབང་པོ་ཡན་ལག་གཞན་དང་མཚུངས་པས་འདིར་ཡང༌། སྔགས་ཀྱི་དངོས་གྲུབ་མ་ལུས་པ༔ དམ་ཚིག་ཉིད་ལ་བརྟེན་གྱུར་ཀྱང་༔ ཞེས་གསུངས་པས་དམ་ཚིག་ཁོ་ན་ལ་གཅེས་སྤྲས་སུ་འབད་འཚལ། དམ་ཚིག་གི་ལྷ་ནི་རྡོ་རྗེ་སེམས་དཔའ་ཡིན་ཏེ།
མཉམ་སྦྱོར་ལས། སེམས་ཅན་ཀུན་གྱི་སེམས་གང་ཞིག ། རྡོ་རྗེ་ཞེས་ནི་རབ་ཏུ་བརྗོད། ། རྡོ་རྗེ་སྟོང་པ་ཉིད་དུ་གནས། ། སེམས་དཔའ་ཡེ་ཤེས་ཆེན་པོ་སྟེ། ཞེས་གཞི་རྡོ་རྗེ་སེམས་དཔའི་དམ་ཚིག་མི་ཕྱེད་པ་དེ་ཉིད་ལམ་དུ་མ་ཉམས་པར་སྟོན་པར་བྱེད་པ་དང༌། ཉམས་ན་བཤགས་པའི་ཡུལ་དུ་གྲུབ་ལ། འབྲས་བུའང་དེའི་གོ་འཕང་གྲུབ་པ་སྤྱི་དཔལ་ཆེན་པོ་ཞི་བའི་སྐུར་བསྟན་པ་ལས་གཉིས་སུ་མེད་དེ། དམ་ཚིག་གི་བདག་པོ་དཔལ་ཧེ་རུ་ཀ་སྟེ་དམ་ལས་མི་འདའ་བ་རྣམས་ལ་སྐུ་གསུང་ཐུགས་སུ་བྱིན་གྱིས་བརླབས། ཡིད་ལ་འདོད་པ་ཐམས་ཅད་བསྩལ།
དམ་ལས་འདས་ན་སྙིང་དབུས་རྡོ་རྗེ་གནོད་སྦྱིན་རབ་ཏུ་ཁྲོས་པས་མི་ཟད་པའི་སྡུག་བསྔལ་བསྐྱེད་པར་མཛད། དམ་ཚིག་གི་སྲུང་མ་ཕྲ་མེན་མ་བཅུ་དྲུག ། སྤྱན་པ་དབང་ཕྱུག་ཉེར་བརྒྱད་རྣམས་ཀྱིས་ཀྱང་ལེགས་ཉེས་ཀྱིས་སྟངས་འཛིན་ཅིང་དགེ་སྡིག་གི་ལ་ཤན་འབྱེད་པ་ཡིན་པས་མངོན་ལྐོག་དང་ལེ་ལོ་མེད་པར། དྲན་པ་དང་ཤེས་བཞིན་པའི་བག་ཡོད་པར་བསྲུང་དགོས་ཤིང༌། གང་བསྲུང་བར་བྱ་བ་ནི་ས་མ་ཡ་འབུམ་སྡེ་གསུངས་པའང་ཐུན་མོང་སྤྱིའི་དམ་ཚིག་ཉེར་བརྒྱད། སྒྲུབ་པ་ཁྱད་པར་གྱི་དམ་ཚིག་ཉི་ཤུ་རྩ་གཉིས་རྣམས་སུ་འདུས་ཏེ། དེ་ཡང་རྩ་བ་སྐུའི་དམ་ཚིག་ཏུ་སློབ་དཔོན་རྣམ་པ་བཞི་ཁོང་པའི་སྙིང་ལྟར་བཙའ། རྡོ་རྗེའི་མཆེད་བཞི་པོ་ལུས་དང་མིག་ལྟར་བལྟ། གསུང་གི་དམ་ཚིག་ཏུ་སྔགས་ཀྱི་སྙིང་པོ་ལྔ་དང་ཕྱག་བརྒྱ་བཞི་རྒྱུན་མ་ཆད་པར་ཉམས་སུ་ལེན། ཐུགས་ཀྱི་དམ་ཚིག་ཏུ་སྤྱི་དང་བར་གསང་གསང་འོས་གཉེར་དུ་གཏད་པའི་གསང་བཅུ་སྦས།
ཡན་ལག་གི་སྤྱད་བྱ། མི་སྤང་བ། དྭང་དུ་བླང་བ། ཤེས་བྱ། བསྒྲུབ་བྱའི་དམ་ཚིག་ལྔ་ཚན་ལྔ་ཡལ་བར་མི་འདོར་བ་བསྲུང་བས་ཐུན་མོང་གི་དམ་ཚིག་རྣམ་པར་དག ཁྱད་པར་གྱི་དམ་ཚིག་ཉེར་གཅིག་ལྟེམ་རྐྱང་མེད་པར་ལྷ་ཆོས་མི་ཆོས་བཀའ་ཆོས་གསུམ་གྱི་སྒོ་ནས་བསྲུང་བས་ཁྱད་པར་གྱི་དམ་ཚིག་རྣམ་པར་དག ། འཁོར་གསུམ་བྱང་ཆུབ་སེམས་ཀྱི་ཐིག་ལེ་ཉག་གཅིག་ལས་གུད་ན་མེད་པས་བསྲུང་མཚམས་བྲལ་བའི་ཡེ་བསྲུངས་ཆེན་པོར་རྟོགས་པ་ལྟ་བའི་དམ་ཚིག་ཐུགས་རྗེའི་དཔྱང་ཐག་ལྡན་པས་དམ་ཚིག་ཉམས་སུ་ཡང་མེད་ཅིང༌། ཉམས་པའང་མྱུར་དུ་འཆོས་པར་འགྱུར་རོ། བང་མཛོད་འཕྲུལ་ལྡེ་ལས། སྤྱིར་ནི་གསང་སྔགས་དམ་ཚིག་ནི། །
བསྲུང་ན་བསམ་གྱིས་མི་ཁྱབ་སྟེ། ། ས་མ་ཡ་ནི་འབུམ་སྡེ་ཡོད། ། ཇི་བཞིན་པ་ཡི་ཆོས་ཉིད་ལ། ། མ་བཅོས་པ་ཡི་བློ་བཞག་ན། ། གཉིས་སུ་མེད་པའི་ཡེ་ཤེས་ཏེ། ། མཉམ་ཉིད་གཡོ་བ་མེད་པ་ནི། ། དམ་ཚིག་ཐམས་ཅད་བསྲུང་བ་ཡིན། ། ཉམས་པའི་ཆད་པ་བྱུང་བ་ལ། ། མགོན་སྐྱབས་དེ་ལས་ཆེ་བ་མེད། ཅེས་གསུངས།
ལྟ་བ་མཐར་ཕྱིན་པ་མ་རྟོགས་པའི་གང་ཟག་མོས་སློབ་པས་དམ་ཚིག་ཉམས་ན་མེ་དང་འདྲ་སྟེ་འཚིག ། སོ་མཚམས་ཀྱི་མཁར་དང་འདྲ་སྟེ་རང་གཞན་ཕུང༌། དུག་དང་འདྲ་སྟེ་ཐར་པའི་སྲོག་རྩ་གཅོད། སྙིང་ཕྱུང་ན་སྨན་ཅི་ཙམ་བཏང་ཡང་བདེ་བར་མི་འགྱུར་བ་བཞིན་དུ་སྒོམ་སྒྲུབ་ལེགས་པ་ཅི་བྱས་ཀྱང་དམ་ཚིག་ཉམས་ན་འབྲས་བུ་མི་འབྱུང་བ་ལྷ་རྣམས་ཀྱང་རང་གཤེད་དུ་དབབ་ནས་ཚེ་འདིར་མི་རུང་པ་དུ་མ་འབྱུང་ཞིང༌། ཕྱི་མ་དམྱལ་ཁམས་བཅོ་བརྒྱད་ཐམས་ཅད་ཀྱིས་ཀྱང་སྡུག་བསྔལ་དོ་ཟླ་མེད་པའི་རྡོ་རྗེའི་དམྱལ་བ་ཆེན་པོར་སྐྱེས་ནས་སངས་རྒྱས་ཀུན་གྱི་ཕྲིན་ལས་མཛད་ཀྱང་ཐར་པའི་དུས་མེད་པར་འགྱུར་ལ། ཉམས་པའི་རྒྱུད་ཀྱང་སློབ་དཔོན་གསང་ཞིང་རང་ཆེ་འབྱིན་པ། ། ལུང་མ་ནོས་པ་སློབ་དཔོན་གྱི་ས་བཟུང་བ། ཁ་སྤྱོད་དང་ལྟ་སྤྱོད་མི་མཐུན་པ། གསང་བ་སྨྲ་ཞིང་གསང་བའི་དམ་ཚིག་ཆེར་མི་འཛིན་པ། རྒྱལ་བློན་གྱི་བྱ་བ་སོགས་མི་ཆོས་ལ་གཙོ་བོ་འཛིན་པ།
ང་རྒྱལ་དང་རང་མཐོང་ཆང་དད་ཆེ་བ། ཆོས་ལ་ཕྱོགས་རིས་ཆེ་ཞིང་གཤེ་སྐུར་མང་བ། བདག་བསྟོད་གཞན་སྨོད་ཀྱི་ཟུར་ཟ་བྱེད་པ། གཙང་དམེ་དང་རྟོག་པ་ཤས་ཆེ་བས་དམ་བཅའ་འདོར་ཞིང་གཉེན་པོ་མེད་པ། སྡིག་པའི་གྲོགས་པོ་དང་འགྲོགས་པ། ཐོས་པ་ཆུང་ཞིང་བླ་མ་མཁས་པ་དང་བྲལ་བ། སྤྱོད་པ་ཐོད་རྒལ་དུ་བྱེད་ཅིང་གཅིག་པུར་མི་ཚུགས་པ་སོགས་དམ་ཚིག་ཉམས་པའི་སྔ་རྟགས་དང་བཅས་ཏེ་རྒྱལ་བའི་བཀའ་ཆད་དུ་མ་འབྱུང་བར་གསུངས་པས། སྲོག་དང་མིག་འབྲས་ལྟར་བཙའ་བས་དམ་ཚིག་མི་ཉམས་པ་བསྲུང་ཞིང༌། ཉམས་ཆག་བྱུང་བ་དག་ཀྱང་རབ་ཀྱིས་ལྟ་བ་སྐྱེ་མེད་ཀྱི་ངང་དུ་ལ་བཟླ། འབྲིང་གིས་སྲོག་ལན་གསུམ་བཏང་བ་སོགས་ཐབས་ལ་མཁས་པས་བཤགས།
ཐ་མས་ཀྱང་གནོང་འགྱོད་དྲག་པོའི་སྒོ་ནས་སྟོབས་བཞི་ཚང་བའི་བཤགས་པས་འཆགས་ཤིང་ཕྱིན་ཆད་བསྡོམས་ཏེ་ལེགས་པར་བསྲུངས་པའི་ཕན་ཡོན་ཀྱང༌། ཡིད་བཞིན་གྱི་ནོར་བུ་དང་འདྲ་བར་དགོས་འདོད་འབྱུང༌། ས་གཞི་དང་འདྲ་བར་ཡོན་ཏན་ཐམས་ཅད་སྐྱེད། ནམ་མཁའ་དང་འདྲ་བར་ཐམས་ཅད་ཀྱི་གོ་འབྱེད། ཚེ་འདིར་ཡང་མ་ཉམས་པའི་སྔ་རྟགས་ལེགས་པའི་ཡོན་ཏན་དུ་མ་འབྱུང་ཞིང༌། རིང་པོར་མི་ཐོགས་པར་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྗེའི་རང་གཟུགས་དཔལ་ཧེ་རུ་ཀའི་གོ་འཕང་མངོན་དུ་བྱེད་པར་འགྱུར་ཏེ། བཀོད་པ་ཆེན་པོའི་རྒྱུད་ལས། རྣལ་འབྱོར་དམ་ཚིག་ལྡན་པ་ཡིས། ། དངོས་གྲུབ་ཡ་མཚན་ཆེན་པོ་སྒྲུབ། ། ཕྲིན་ལས་བཞི་པོ་ཐོགས་མེད་ཅིང༌། །
རྟོགས་པ་མཆོག་གིས་གོང་དུ་འཕེལ། ཞེས་གསུངས། འཇམ་དཔལ་གྲགས་པས། ཞིང་གཞན་བསྐལ་མང་སྡོམ་ལ་གནས་པ་བས། ། སྐད་ཅིག་འདིར་གནས་འབྲས་བུ་རྫོགས་པར་བྱེད། ཅེས་གསུངས་པས་བག་ཡོད་དུས་ཐུང་ངུ་རེ་བསྟེན་ཡང་དོན་ཆེན་པོར་འགྱུར་ཞིང༌། དེ་དག་ཀྱང་མདོར་བསྡུ་ན། སེམས་ལ་དགེ་བ་ཆ་དང་བཅས་པ་བསྒྲུབ་ཅིང༌། མི་དགེ་བ་ཆ་དང་བཅས་པ་བསྡོམས་ནས་གཡོ་སྒྱུའི་སྐྱོན་མེད་པ་ལ་འདུས་ཏེ། རྡོ་རྗེ་སྙིང་པོ་ཕྲ་བ་འབྱུང་གནས་ཀྱི་རྒྱུད་ལས།
དམ་ཚིག་སྡོམ་པ་རྣམ་བཤད་པ། ། ཀུན་ཀྱང་རང་གི་སེམས་ལས་སོ། ། དེ་ཡི་འཕེན་པ་བླ་མས་ཤེས། ། དེ་ཕྱིར་སེམས་ལ་འདྲིས་པའི་མིས། ། སངས་རྒྱས་ཞིང་ཁམས་མཐོང་བ་དང༌། ། སྐུ་གསུམ་ཚད་དུ་འབྱོངས་པ་དང༌། ། སངས་རྒྱས་ཡོན་ཏན་མངོན་པར་འགྲུབ། ། བླ་མ་རྟག་ཏུ་བསྟེན་པའི་མིས། ། མཁའ་འགྲོའི་གཟུགས་རྣམས་མཐོང་བ་དང༌། ། དེ་ཡི་བྱིན་རླབས་འཇུག་པ་དང༌། །
དུས་གསུམ་ལུང་ཡང་སྟོན་པ་དང༌། ། སྐྱེ་ཤི་གཉིས་ལ་དབང་ཐོབ་འགྱུར། ། གྲོགས་ལ་བརྩེ་གདུང་ལྡན་པའི་མིས། ། འགྲོ་བ་ཐམས་ཅད་འདུལ་བ་དང༌། ། ཀུན་གྱིས་སྙན་པར་གྲགས་པ་དང༌། ། གཟུགས་ཅན་ཀུན་ཀྱང་བྱམས་པ་དང༌། ། མཁའ་འགྲོ་མ་རྣམས་འདུ་བ་དང༌། ། མ་བསྒྲུབ་དངོས་གྲུབ་འབྱུང་བ་དང༌། ། ངག་ལ་ནུས་པ་འབར་བ་དང༌། ། དེ་བཞིན་མཆོག་དང་ཐུན་མོང་འདིར། །
དངོས་གྲུབ་ཐམས་ཅད་འགྲུབ་པར་འགྱུར། ། རྟག་ཏུ་དགོན་པར་གནས་པའི་མིས། ། རླུང་སེམས་ཚད་མེད་ཟིན་པ་དང༌། ། སྣང་བ་གྲོགས་སུ་འཆར་བ་དང༌། ། རང་གི་སེམས་ལ་དབང་ཐོབ་འགྱུར། ། བླ་མ་བསྙེན་བཀུར་བྱས་པའི་མི། ། ལོངས་སྤྱོད་མཆོག་དང་ལྡན་པ་དང༌། ། འཁོར་འབངས་རྒྱས་ཤིང་བསོད་ནམས་ལྡན། ། འགྲོ་བ་ཡོངས་ལས་རྒྱལ་བར་འགྱུར། ། རྟག་ཏུ་དབང་རྫོགས་བྱས་པའི་མི། །
འགྲོ་བའི་གཙོ་བོར་འགྱུར་བ་དང༌། ། ཀུན་གྱིས་མཐོང་བ་དགའ་བ་དང༌། ། ཡེ་ཤེས་མངོན་སུམ་འབྱོངས་པ་དང༌། ། སངས་རྒྱས་རྣམས་ཀྱིས་བྱིན་བརླབ་འགྱུར། ། རྟག་ཏུ་གཏོར་མའི་ལས་བྱེད་པ། ། བསོད་ནམས་ཚོགས་རྣམས་རྫོགས་པ་དང༌། ། བར་ཆད་མེད་ཅིང་ལས་རྣམས་འགྲུབ། ། འདོད་པ་ཕུན་སུམ་ཚོགས་པ་དང༌། ། མཁའ་འགྲོ་བྲན་བཞིན་ཁོལ་བར་འགྱུར། ཞེས་གསུངས་པས་རྡོ་རྗེའི་མཆེད་ལྕམ་རྣམས་བག་ཡོད་དྲན་ཤེས་དང་ལྡན་པས་རྟག་ཏུ་དམ་ཚིག་སྡོམ་པ་ལ་ནན་ཏན་དུ་བཟུང་བར་མཛོད་ཅིག
༈ བཟླས་དམིགས་སྐབས་སུ་འདི་ལྟར་བཤད་པར་བྱའོ། ད་ལམ། མཆེད་ལྕམ་རྣམས་བསྙེན་པ་མི་བཅད་པར་ཤུབ་བུར་བཟླ་བཞིན་དུ་བསྒོམ་དོན་གསལ་འདེབས་ཅུང་ཟད་ཞུ་བ་ལ་གསན་འཚལ། དེ་ཡང་བདག་ཅག་གི་སྟོན་པས་ཆོས་འཁོར་བསམ་གྱིས་མི་ཁྱབ་པ་བསྐོར་བ་ཐམས་ཅད་བསྡུ་ན་རྒྱུ་འབྲས་ཀྱི་ཐེག་པ་གཉིས་སུ་འདུ། རྒྱུ་མཚན་ཉིད་ཀྱི་ཐེག་པ་ལས་ཁྱད་པར་དུ་མས་འཕགས་པ་འབྲས་བུ་རྡོ་རྗེ་ཐེག་པ་ཡིན། རྡོ་རྗེ་ཐེག་པ་ལ་རྒྱུད་སྡེ་བཞི་དང་སྒོ་དྲུག་ལ་སོགས་པའི་དབྱེ་ན་དུ་མ་ཡོད་པ་རྣམས་རྣལ་འབྱོར་བླ་མེད་ཀྱི་རྒྱུད་ལ་འདུས་ཏེ། དེའང་རྒྱུད་སྡེ་དང་སྒྲུབ་སྡེ་གཉིས་ལས་ཕྱི་མ་ཡིན་ལ། དེ་ལའང་བཀའ་གཏེར་གྱི་བབ་སོ་གཉིས་ལས་ཉེ་བརྒྱུད་ཟབ་མོ་གཏེར་གྱི་ཕྱོགས་སུ་གཏོགས་ཤིང་དེ་ཡང་སློབ་དཔོན་སངས་རྒྱས་གཉིས་པ་བོད་དུ་ཕེབས་ནས་གདུལ་བྱ་དུས་ལ་བབ་པའི་ཚེ། ཆོས་རྒྱལ་ཁྲི་སྲོང་ལྡེའུ་བཙན་གྱིས་རྒྱལ་སྲིད་དང༌། ཡེ་ཤེས་མཚོ་རྒྱལ།
དེ་མཐུན་དམ་རྫས་བཅས་གུ་རུ་ལ་ཕུལ་ནས་གསོལ་བ་བཏབ་པ་བཞིན། བསམ་ཡས་མཆིམས་ཕུ་བྲག་དམར་ཀེའུ་ཚང་དུ་གནུབས་ཆེན་སངས་རྒྱས་ཡེ་ཤེས་སོགས་སྙིང་གི་བུ་དགུ་ལ་སྒྲུབ་པ་བཀའ་བརྒྱད་ཀྱི་དཀྱིལ་འཁོར་ཆེན་པོ་ཞལ་ཕྱེས་ནས་དབང་བསྐུར་བས་སོ་སོའི་མེ་ཏོག་ཇི་ལྟར་ཕོག་པའི་དཀྱིལ་འཁོར་གྱི་ཞལ་མཐོང་ཞིང་ཐུན་མོང་གི་སྤྲུལ་བསྒྱུར་ཉི་ཟླ་གདན་དུ་བཏིང་བ་བྲག་ལ་ཕུར་པ་འདེབས་པ་སོགས། སྐུ་ཚེ་དེ་ཉིད་ཀྱི་རིགས་ཀྱི་བདག་པོ་དང་གཉིས་སུ་མེད་པའི་གོ་འཕང་བརྙེས་པས་ཐོག་དྲངས། རྗེ་འབངས་ཉེར་ལྔ། ཡེར་པའི་གྲུབ་ཐོབ་བརྒྱ་རྩ། ཤེལ་བྲག་གི་སྔགས་པ་སུམ་ཅུ། ཡང་རྫོང་རྟོགས་ལྡན་ང་ལྔ། རང་གྲོལ་གྱི་རྣལ་འབྱོར་མ་ཉེར་ལྔ་སོགས་གྲུབ་ཐོབ་ཀྱི་ཚང་ཆེན་པོ་བརྡོལ་བ་ཡིན་ལ། དེ་ལྟ་བུ་གུ་རུ་པདྨ་དང་རྗེ་འབངས་ཉེར་ལྔའི་རྣམ་འཕྲུལ་གཏེར་སྟོན་བརྒྱ་རྩ་བཅས་མང་དུ་བྱོན་པ་སོ་སོ་ལ་ཡང༌། བཀའ་དགོངས་ཕུར་གསུམ་བླ་རྫོགས་ཐུགས་གསུམ་སོགས་མང་དུ་བཞུགས་པ་ལས།
དགོངས་འདུས་ལྟ་བུར་མཚོན་ན་གཏེར་ཆེན་སངས་རྒྱས་གླིང་པ་ལ་བླ་མ་དགོངས་འདུས། བསམ་གཏན་གླིང་པ་ལ་ཡི་དམ་དགོངས་འདུས་སོགས་བཀའ་བབ་ལ། མཁའ་འགྲོ་དགོངས་འདུས་ནི་གཏེར་སྟོན་འགའ་ཞིག་ལ་བཀའ་བབ་ཀྱང་ཆ་ཤས་ཙམ་ལས་ཕབ་མ་ཐུབ་པར་གྲགས་ཤིང༌། འདི་ནི་གནུབས་ཆེན་སངས་རྒྱས་ཡེ་ཤེས་ཀྱི་སྐུ་ཡི་སྐྱེ་བ་བཅུ་གསུམ་པ་པདྨ་གཏེར་བདག་གླིང་པའམ་རིག་འཛིན་རྩ་གསུམ་གླིང་པའི་ཟབ་གཏེར་རྩ་གསུམ་བཀའ་འདུས་ཆོས་ཀྱི་རྒྱ་མཚོའམ། རྩ་གསུམ་དགོངས་འདུས་ཀྱི་ཆོས་སྐོར་ཡིན་པར་བཞེད་ལ་དེ་ཡང་ཚེ་གཅིག་ལ་འོད་སྐུར་གྲུབ་པ་ཉག་བླ་པདྨ་བདུད་འདུལ་གྱི་མཛད་པའི་གསོལ་བསྡུས་ལས་ཀྱང༌། རྩ་གསུམ་དགོངས་པ་འདུས་པའི་ཀློང་ཡངས་ནས། ། རྩ་གསུམ་རྡོ་རྗེ་འཆང་དང་དབྱེར་མེད་པ། ། རིག་འཛིན་གར་དབང་རྩ་གསུམ་གླིང་པ་ལ། ། གསོལ་བ་འདེབས་སོ་བྱིན་རླབས་དབང་བསྐུར་སྩོལ། ཞེས་གསུངས་པའི་མཚོན་དམ་པ་དུ་མའི་ཞལ་གྱི་བཞེས་པ་བཞིན་རྩ་གསུམ་དགོངས་འདུས་བཀའ་འདུས་ཆོས་ཀྱི་རྒྱ་མཚོའམ།
བླ་རྫོགས་ཐུགས་གསུམ་གྱི་ནང་གསེས་བླ་མའི་ཐུགས་སྒྲུུབ་ཀྱི་ཚོམ་བུ་ཚོགས་སུ་སྒྲུབ་པ་རྩ་གསུམ་ཀུན་འདུས་དཀྱིལ་འཁོར་འདི་ལྟ་བུའི་ལྷ་སྔགས་ལ་བསྟེན་པ་སྐལ་བ་རེ་བཟང་སྙམ་པས། བླ་མ་ལ་མོས་གུས། ཡི་དམ་ལ་དད་སྤྲོ། མཆེད་ལྕམ་ལ་གདུང་ཤུགས། ལེ་ལོ་སྤང་བའི་བརྩོན་འགྲུས་བརྟན་པོའི་སྒོ་ནས། ཕྱི་མ་ཧཱ་ཡོ་ག་ལྟར་ཐབས་ཀྱི་བརྗོད་བྱ་ཐམས་ཅད་རྡུལ་ཚོན་དང་རས་བྲིས་ཀྱི་དཀྱིལ་འཁོར་སྟེང་དུ་གཏན་ལ་ཕབ་སྟེ་བསྒྲུབ་པ་དང༌། ནང་ཨ་ནུ་ཡོ་ག་ལྟར་ཤེས་རབ་རྒྱུད་ཀྱི་བརྗོད་བྱ་ཐམས་ཅད་ཕུང་ཁམས་སྐྱེ་མཆེད་རྩ་རླུང་ཐིག་ལེའི་དཀྱིལ་འཁོར་དུ་གཏན་ལ་ཕབ་སྟེ་བསྒྲུབ་པ་དང༌། གསང་བ་ཨ་ཏི་ཡོ་ག་ལྟར་བསྐྱེད་རྫོགས་རྫོགས་ཆེན་ཐམས་ཅད་ཀྱི་རིམ་པ་རྣམས་གཉིས་མེད་ཟུང་འཇུག་ཏུ་གཏན་ལ་ཕབ་ཅིང༌། དེ་གསུམ་པོ་རེ་རེ་ལ་ཡང་ཐག་བཅད་པ། ལ་དོར་བ།
ས་བཟུང་བ་གསུམ་བསྐྱེད་རྫོགས་གོང་ཤིང་དགུ་ལ་བརྟེན་ནས་ཉམས་སུ་ལེན་ཚུལ་རྒྱ་ཆེར་གསུངས་པ་ལས། ད་ལམ་ཕྱིའི་དཀྱིལ་འཁོར་ལ་གཙོ་ཆེར་བརྟེན་ཏེ་སྒྲུབ་པ་ཆེན་པོའི་རིམ་པ་ཉམས་སུ་ལེན་པའི་སྐབས་འདིར། བསྙེན་སྒྲུབ་བརྩོན་པ་ཡོངས་ཀྱི་རྣམ་པ་གསལ་བ། ང་རྒྱལ་བརྟན་པ། རྣམ་དག་དྲན་པའི་སྒོ་ནས་ཡུལ་གསུམ་རབ་ཏུ་གསལ་ནས་ལྷ་གྱད་དུ་གྱུར་པའི་སྐུ་ཡི་སྒྲུབ་ལུགས། ལུས་ཀྱིས་ཕྲེང་བ། ངག་གིས་སྙིང་པོ། ཡིད་ཀྱིས་ལྷ་སྔགས་ཏིང་ངེ་འཛིན་ཏེ་བཟླ་ཚུལ་གསུམ་གྱི་སྒོ་ནས། སྔགས་དང་སྔགས་ཀྱི་གཞི། གཟུངས་དང་གཟུངས་ཀྱི་སྒོ།
རིག་པ་དང་རིགས་སྔགས་ཀྱི་དོན་ཤེས་པས་འཕྲོ་འདུའི་ཕྲེང་བ་དང་བཅས་གསུང་གི་སྒྲུབ་ལུགས། རྡོ་རྗེ་དབྱིངས་ཀྱི་དགོངས་པ་ཐིག་ལེ་ཉག་གཅིག་ངང་རིམ་གཉིས་ཀྱི་ཏིང་འཛིན་ལ་མ་ཡེངས་པའི་གནད་མེད་ན་འབྲས་བུ་འབྱིན་མི་ནུས་པས། རྣལ་འབྱོར་པ་རྣམས་སེམས་སངས་རྒྱས་སུ་ཤར་བས་ལམ་ལ་བགྲོད་དུ་མེད་པར་ཤེས། སྣོད་བཅུད་དཀྱིལ་འཁོར་དུ་ཤར་བས་འབྲས་བུ་རང་བྱུང་ལྷུན་རྫོགས་སུ་ཤེས། སྡུག་བསྔལ་བདེ་ཆེན་དུ་ཤར་བས་སྣང་བ་སྣ་ཚོགས་ཆོས་ཉིད་དུ་ཁྱེར་ཤེས། ཉོན་མོངས་ཡེ་ཤེས་སུ་ཤར་བས་སྤང་བླང་དགག་སྒྲུབ་རང་སར་གྲོལ་བའི་གནད་ཤེས། རྣམ་རྟོག་ཆོས་ཉིད་དུ་ཤར་བས་ཆོས་སྐུ་རང་ལ་ཡེ་ནས་གནས་པའི་དོན་ཤེས་པ་སྟེ་ཤེས་པ་རྣམ་པ་ལྔ་དང་ལྡན་པ། རྣལ་འབྱོར་འབྲིང་རྣམས། སྟོང་གསུམ་ལྷའི་གཞལ་ཡས་སུ་གསལ་བས་དཀྱིལ་འཁོར་ལ་ཆེ་ཆུང་དང་ཡངས་དོགས་མེད། ཕུང་ཁམས་ལྷ་རུ་གསལ་བས་བར་ཆད་གདོན་བགེགས་ཀྱི་ཡུལ་དང་བྲལ།
སྣོད་ཀྱི་འཇིག་རྟེན་གཏོར་སྣོད་དུ་གསལ་བས་མཆོད་གཏོར་ལ་བཟང་ངན་གྱི་མཚན་འཛིན་མེད། སྣང་སྲིད་ཐམས་ཅད་རྫས་སུ་གསལ་བས་སྲུང་མ་དམ་ཅན་མི་དགྱེས་པའམ་མི་སྐོང་བའི་སྐྱོན་ཟད། གནས་ལུགས་སྟོང་པ་ཉིད་དུ་གསལ་བ་ལ་སངས་རྒྱས་ཀྱི་ཆོས་མ་ལུས་པ་རང་སེམས་སུ་རྫོགས་པ་སྟེ། གསལ་བ་རྣམ་པ་ལྔ་དང་ལྡན་པ་ཞིག་ངེས་པར་དགོས་ལ། བསྐྱེད་རིམ་རྟག་བརྟན་ཐེར་ཟུག་ཏུ་བཟུང་བས་ལྷ་འགྲུབ་པའི་དུས་མེད། ཕྲིན་ལས་གྱེར་ལ་སྒོམ་མེད་དུ་བཟུང་བས་གསང་སྔགས་དམ་མེད་ལྟོ་ཕྱིར་བོན་གྱེར་དུ་སོང༌། སྔགས་དང་སྙིང་པོ་རང་རྒྱུད་པར་བཟུང་བས་བྱིན་རླབས་དང་ནུས་པའི་རྒྱུ་མེད། རྫས་དང་གཏོར་ཆུང་བཤོས་བུར་བཟུང་ཞིང་ཟ་འདོད་དང་བརྣབ་སེམས་ཀྱི་འབྲས་བུའི་དཀོར་དང་རྣམ་སྨིན་གྱི་འདམ་དུ་ཚུད། འབྲས་བུས་འཇིག་རྟེན་རྟག་ཆད་དུ་བཟུང་བས་རུ་ཏྲའི་གོལ་སར་ལྟུང་བ་སྟེ་སྔགས་པ་ཐ་མ་བཟུང་བ་ལྔས་མ་བཅིངས་བ་ནི་གལ་ཆེ། མདོར་ན་གསང་སྔགས་བླ་མེད་ལ་ཞུགས་པའི་རྣལ་འབྱོར་པ་ནི།
ལྟ་བའི་གདེང་གིས་འཁོར་འདས་རང་སེམས་སུ་ཐག་ཆོད་པ། སྒོམ་པའི་ཉམས་ཀྱིས་སྣང་སྲིད་དག་པ་རབ་འབྱམས་སུ་ཤར་བ། སྤྱོད་པ་བརྟུལ་ཞུགས་ཀྱིས་གང་བྱུང་ལམ་དུ་ལོངས་པ་ཞིག་དགོས་ཤིང༌། དེ་ཡང་བསྐྱེད་རྫོགས་གང་གི་སྐབས་སུ་ཡང་བློས་བཅོས་ནས་བསྒོམ་པ་ནི་དཔེྃ། གདོད་ནས་རང་བཞིན་གྱིས་གྲུབ་པ་ནི་དོྃན་ཏེ། སེམས་ཉིད་འགག་མེད་ཀྱི་འཆར་སྒོ་ཐམས་ཅད་བསྐྱེད་རིམ། ངོ་བོ་སྟོང་ཉིད་དུ་ཁྲིག་གེར་གནས་པ་རྫོགས་རིམ། དེ་གཉིས་གསར་དུ་བསྲེ་མ་དགོས་པ། གདོད་ནས་ཙནྡན་དང་དྲི། ཉི་མ་དང་འོད་ཟེར་གྱི་ཚུལ་དུ་འབྲལ་མེད་ཟུང་འཇུག་ཏུ་གནས་པ།
ངོ་བོ་གསལ་སྟོང་གཉིས་སུ་མེད་པ་ནི་དོྃན། རང་བཞིན་ཕུང་ཁམས་སྐྱེ་མཆེད་དུ་ཤར་བ་གདོད་ནས་ལྷའི་འཁོར་ལོར་དག་པའི་བརྡྃ། དེ་ཉིད་མངོན་དུ་གྱུར་པའི་ཕྱིར་ལྷ་སྔགས་ཡེ་ཤེས་ཀྱི་རྣམ་པ་ལམ་དུ་ཕྱེད་པ་གཞི་རྟགྃས་ཏེ།

སྣང་སྲིད་གཞིར་བཞེངས་སུ་རང་བྱུང་གི་དཀྱིལ་འཁོར་ཞེས་མངོན་སུམ་གྱི་རིམ་གཉིས་ཐམས་ཅད་དེའི་ཁོངས་སུ་མ་འདུས་པ་གཅིག་ཀྱང་མེད་པས་བསྐྱེད་རྫོགས་ཀྱི་གནད་དེ་ལྟར་ངེས་པ་དང༌། རྒྱུད་ལས། དོན་གྲུབ་དངོས་གྲུབ་ཐོབ་པ་ནི། ། སྔགས་ཀྱི་བཟླས་པས་འགྲུབ་པ་ཡིན། ཞེས་གསུངས་པ་གཙོ་ཆེར་སྔགས་བཟླ་བ་ལའང༌། བུམ་དབང་དང་མཐུན་པར་ཕྱི་རྩོལ་བཅས་ཚིག་འབྲུའི་སྔགས། གསང་དབང་དང་མཐུན་པར་ནང་ལྷུན་གྲུབ་རང་བྱུང་གི་སྔགས། ཤེར་དབང་དང་མཐུན་པར་གསང་བ་སྐྱེ་མེད་རྡོ་རྗེའི་སྔགས། དབང་བཞི་པ་དང་མཐུན་པར་དེ་ཁོ་ན་ཉིད་སྤྲོས་བྲལ་བརྗོད་མེད་ཀྱི་སྔགས་རྣམས་དབང་པོ་དང་མཐུན་པར་ཉམས་སུ་ལེན་པར་གསུངས་ཤིང༌། རྩོལ་བཅས་ཀྱི་སྔགས་ལའང་སྤྲོ་བསྡུས་བཟླས་པ། རྡོ་རྗེའི་བཟླས་པ།
འགོག་བཟླས་སོགས་ཡོད་དེ། ཇི་སྐད་དུ། ཏིང་འཛིན་མེ་དང་འདྲ་བ་ལ། ། བཟླས་བརྗོད་རླུང་དང་འདྲ་བས་བསྐུལ། ཞེས་ཏིང་ངེ་འཛིན་གསལ་ཞིང་བརྟན་པ་ནི་བུད་ཤིང་དང་མེའི་ས་བོན་རྒྱུ་རྐྱེན་འཛོམས་པ་ལ། གསང་སྔགས་སྐྱོན་དང་བྲལ་བའི་བཟླས་བརྗོད་བྱེད་པ་ནི་རླུང་གི་དཔེར་མཛད་པས་མེ་དང་བུད་ཤིང་འཛོམས་པར་རླུང་གིས་བསྐུལ་ན་ལྷག་པར་འབར་བ་བཞིན་ཏིང་ངེ་འཛིན་དང་སྔགས་བཟླ་བ་འཛོམས་པས་བསྒྲུབ་བྱའི་འབྲས་བུ་ཤིན་ཏུ་མྱུར་བའི་ཐབས་ཀྱི་མཆོག་ཡིན་ཞིང༌། དེ་ཡང་ངག་བཟླས་སྐབས་རིན་ཆེན་ཕྲེང་བ་ལས། བཟླས་པ་བྱེད་ཚེ་ལོང་གཏམ་ཀྱལ་ཀ་དང༌། ཁྲོ་དང་འཐབ་དང་ཤགས་དང་འཇུག་འཛིན་དང༌། ། ཞུམ་དང་ལྷག་པའི་ང་རྒྱལ་རྣམ་པར་སྤངས། །
སྨྲ་དང་རྣམ་རྟོག་སྤྲོས་པ་རྣམ་པར་བཅད། ། ལྷ་དང་སྔགས་ལས་གཞན་ལ་མི་བསམ་མོ། ཞེས་པ་ལྟར་བཟླས་པའི་ཕན་ཡོན་ཀྱང་དེ་ཉིད་ལས། ལན་གཅིག་ཙམ་ལ་སྔགས་བརྗོད་ན། ། འདས་དང་འབྱུང་དང་འབྱུང་གང་ཡིན། ། གང་གི་ལྕེ་ལ་སྨྲ་འགྱུར་བ། ། དེ་དབང་བདེན་པ་ཐོབ་པར་འགྱུར། ཞེས་སྔགས་ཀྱི་བདེན་པ་འགྲུབ་པས་བསྟན་སྲུང་མཐུ། ཚེ་མཐུད་བུ། ཟང་ཟིང་ནོར།
མཆོག་གི་དངོས་གྲུབ་ཕུན་སུམ་ཚོགས་པ་འགྲུབ་པར་གསུངས་ལ། བསྐྱེད་རྫོགས་ཀྱི་རྣལ་འབྱོར་ལ་བརྩོན་པས་དགྲ་གསུམ་སོད། བདུད་བཞི་ཆོམས། འགྲོ་དྲུག་གི་གཡང་ས་ཆོད། མི་སློབ་པའི་ཟུང་འཇུག་སྐུ་བཞི་ཡེ་ཤེས་ལྔ་མངོན་དུ་འགྱུར་བས་དད་བརྩོན་དྲག་པོས་གཞན་དུ་མ་ཡེངས་པར། སྣང་བ་ལྷ། ལྷ་རང་སེམས། སེམས་སྟོང་ཉིད། གྲགས་སྟོང་སྔགས་ཀྱི་རོལ་པར་ཤེས་པའི་ངང་གཞུང་ནས་འབྱུང་བའི་བསྙེན་སྒྲུབ་ལས་གསུམ་དམིགས་པའི་འཕྲོ་འདུ་ལ་རྩེ་གཅིག་ཉམས་སུ་ལེན་པར་ཞུ། ༈ སྒྲུབ་པ་གྲོལ་སྐབས་ཕན་ཡོན་དང་འབྲེལ་བའི་མར་མེའི་སྨོན་ལམ་ནི།
དེ་ལྟར་བླ་མའི་ཐུགས་སྒྲུབ་བདེ་གཤེགས་ཀུན་འདུས་རྩ་གསུམ་བཀའ་འདུས་ཀྱི་སྤྲོས་བཅས་སྒྲུབ་པ་ཆེན་པོ་ཚོམ་བུ་ཚོགས་སུ་སྒྲུབ་པ་སྦྱོར་དངོས་རྗེས་གསུམ་རིག་འཛིན་གོང་མའི་ཕྱག་བཞེས་བཞིན་ཚང་ལ་བར་ཆད་མེད་པར་མཐའ་རྒྱས་སུ་གྲུབ་སྟེ། དེ་ཡང་སྤྱིར་ཨོ་རྒྱན་སངས་རྒྱས་གཉིས་པའི་བསྟན་པའི་སྙིང་པོ་གཏེར་གྱི་ཆོས་ལ་དད་པ་ཐམས་ཅད། གུ་རུ་ཉིད་བོད་དུ་ཕེབས་པའི་སྐབས་སུ་ཞལ་གྱི་དཀྱིལ་འཁོར་མཐོང་བའི་སྐལ་བ་དང་ལྡན་པར་གསུངས་ཏེ། ཡེ་ཤེས་མཚོ་རྒྱལ་གྱི་ཞལ་ནས། མ་འོངས་པདྨའི་ཆོས་ལ་དད་པ་ཀུན༔ དེང་སང་གུ་རུའི་ཞལ་མཐོང་སྨོན་ལམ་བཏབ༔ ཐམས་ཅད་ལས་ཅན་ཡིན་པས་དགའ་བ་སྒོམས༔ ཁོ་མོའི་ཚིག་འདི་རིན་ཆེན་གསེར་ལས་དཀོན༔ ཞེས་གསུངས་པས་གཞུང་ཚད་ལྡན་ནས་གསུངས་པ་ཚུལ་བཞིན་ཉམས་སུ་ལེན་པ་རྣམས་གུ་རུ་ཉིད་ཀྱི་བྱིན་རླབས་ཀྱི་རོལ་རྩལ་ཡིན་པའང་གསུངས་ཏེ། དགོངས་འདུས་ལུང་བསྟན་བཀའ་རྒྱ་མ་ལས།
མདོར་ན་ཨོ་རྒྱན་ངས་བསྟན་ཆོས་རྣམས་ལ༔ གཞུང་བཞིན་སུ་དང་སུ་ཡིས་སྤྱོད་པ་ཀུན༔ ཐམས་ཅད་ང་ཡི་སྤྲུལ་པ་ཡིན་པར་ངེས༔ མ་འོངས་ཀུན་གྱིས་ཡིད་གཉིས་ཐེ་ཚོམ་སྤོངས༔ གུས་པས་བཀུར་བསྟི་ཕུ་དུད་འབྲེལ་པ་ཞོག༔ ཅེས་དང༌། ཨོ་རྒྱན་རིན་པོ་ཆེའི་ཞལ་ནས། གསང་སྔགས་དོན་གྱི་སྙིང་པོ་འདི་ཁོ་ན༔ སྒྲུབ་ཆེན་འདི་ཡི་མིང་ཙམ་སུ་གང་འཛིན༔ ཨོ་རྒྱན་ང་དང་སྙིང་ཁྲག་གཅིག་ཏུ་འདྲེས༔
ཞེས་དང༌། པདྨ་ང་ཡི་སྲོག་གི་དྭངས་མ་སྟེ༔ དུས་གསུམ་རྒྱལ་བའི་སྲོག་སྙིང་འདི་ཁོ་ན༔ དུས་གསུམ་རྒྱལ་བ་སྤྱི་སྒྲུབ་འདི་ཀ་ཟབ༔ འདི་འཆང་ཨོ་རྒྱན་ང་དང་འབྲལ་བ་མེད༔ རིག་འཛིན་བརྒྱད་འདུས་དམ་ཅན་བྲན་དུ་ཁོལ༔ ཡང་ཟབ་སྙིང་པོ་མར་གྱི་ཉིང་ཁུ་དང་༔ དུས་གསུམ་བདེ་གཤེགས་རྒྱལ་བ་མ་ལུས་པ༔ ཐམས་ཅད་ཐམས་ཅད་མ་ལུས་འདིས་འགྲུབ་སྟེ༔ དེ་ལ་དུས་གསུམ་རྒྱལ་བ་སྤྱི་སྒྲུབ་ཡིན༔
ཚིག་ཚོགས་མང་བས་མི་ཟབ་དོན་ལ་འདི༔ ཨོ་རྒྱན་ང་ཡིས་ཐུགས་བཅུད་མིན་རེ་ཀན༔ ཞེས་དང༌། ཡང་གུ་རུའི་ཞལ་ནས། ང་མཐོང་སངས་རྒྱས་ཐམས་ཅད་མཐོང༌། ། ང་སྒྲུབ་སངས་རྒྱས་ཐམས་ཅད་འགྲུབ། ། ང་ཉིད་སངས་རྒྱས་ཀུན་འདུས་ཡིན། ཞེས་གསུངས་པས་ན་ཐེ་ཚོམ་དང་ཡིད་གཉིས་མ་བྱེད་པར་བསྒྲུབས་ན་སྨོས་ཅི། ཐ་ན་གླེགས་བམ་ཙམ་དད་པའི་རྟེན་དུ་བཟུང་ཡང༌། གསང་བའི་རྒྱུད་ཆེན་སྒྲུབ་ཡིག་གང་སུས་འཛིན། །
དེ་ཕྱོགས་ཐམས་ཅད་བདེ་གཤེགས་ཀུན་འདུས་ཏེ། ། ཤ་རུལ་དག་ལ་སྦྲང་མ་ཇི་བཞིན་ནོ། ཞེས་གསུངས་པ་བཞིན་ཡི་དམ་སྒྲུབ་སྡེ་བརྒྱད་སོགས་ཐམས་ཅད་འདིར་མ་འདུས་པ་མེད་ཅིང་བླ་མ་ཡི་དམ་ཀུན་འདུས་འདི་ལྟ་བུའི་སྒྲུབ་པ་ནི། རྣལ་འབྱོར་པ་རང་གིས་ལོ་གསུམ་མཚམས་དམ་དུ་བཅད་པ་ལས་ཀྱང་ཚོམ་བུ་ཚོགས་སྒྲུབ་ཞག་བདུན་ཕན་ཡོན་ཆེ་སྟེ། རྒྱུད་ཆེན་གསང་བ་འདུས་པ་ལས། དད་བརྩོན་དྲག་པོས་སྒྲུབ་གྱུར་ན། ། མཚམས་མེད་ལྔ་པོ་སྤྱད་པས་ཀྱང༌། ། དངོས་གྲུབ་ཐོབ་པ་གསང་སྔགས་ཁྱད། ། དམ་ལྡན་རྣམས་ལ་སྨོས་ཅི་དགོས། ཞེས་གསུངས།
འདི་ལྟ་བུའི་ཕན་ཡོན་འབྱུང་བ་མི་བདེན་སོགས་བསམ་མི་རུང་སྟེ། འདི་ཕྱོགས་ཐེ་ཚོམ་ཟ་བའི་མི་གང་སུ། ། ཚེ་འདིར་ཡིད་དུ་མི་འོང་ཀུན་འདུས་ནས། ། མནར་མེད་རྡོ་རྗེའི་དམྱལ་ཏེ་དེར་འགྲོ་བས། ། ཀུན་གྱི་ཐུན་མོང་མ་ཡིན་གསང་དམ་སྲུངས། ཞེས་ཀྱང་གདམས་པར་མཛད་ཅིང༌། མདོར་ན་མཆོག་ཐུན་དངོས་གྲུབ་མ་ལུས་པ་མྱུར་དུ་འགྲུབ་པའི་ཐབས་སུ་ལན་གཅིག་མ་ཡིན་པར་རྡོ་རྗེའི་ལུང་གིས་ཡང་ཡང་བསྔགས་པ་ཡིན་ལ། ཕན་ཡོན་དེ་ལྡན་གྱི་སྒྲུབ་པ་ལེགས་པར་གྲུབ་པ་ལ་དགའ་སྤྲོ་དད་མོས་ཡིད་ཆེས་དང་ལྡན་པས་སླད་ནས་ཀྱང་རྡོ་རྗེ་རྒྱལ་པོ་དང་རྒྱལ་ཐེབས། གཟུངས་མ་མཆེད་ལྕམ་དཀྱིལ་འཁོར་གཅིག་ཏུ་ཚོགས་ཤིང་མར་མེ་གཅིག་ལ་བལྟས་པ་ཐམས་ཅད་གཅིག་གིས་གཅིག་ལ་ཁོང་ཁྲོ་ང་རྒྱལ་སྒྲོ་སྐུར་སོགས་ཀྱིས་དམ་ཚིག་ལ་སེལ་བསླད་མ་ཞུགས་པར་ལྷ་དང་དཀྱིལ་འཁོར་གྱི་ཚུལ་དུ་བལྟ་དགོས་པ་དང༌། འདི་ནས་བྱང་ཆུབ་མ་ཐོབ་བར་དུ་དམ་ཚིག་རྡོ་རྗེའི་ལུ་གུ་རྒྱུད་གཅིག་ཏུ་སྦྲེལ་བ།
རྣམ་ཀུན་འདུ་འབྲལ་མེད་པ་སྲོག་གིས་བསྡུས་པའི་ལྷའི་ཚོམ་བུ་འཁོད་ཅིང༌། ཚོམ་བུ་ཚོགས་སྒྲུབ་ཀྱི་དགེ་བའི་ལས་ཆེན་པོ་བསགས་པའང་དོན་ཡོད་པར་བགྱི་བའི་སླད་མར་མེའི་སྨོན་ལམ་བགྱིད་པའི་སྐབས་སུ་བབ་པ་སྟེ། དེ་ཡང་རྫོང་འཕྲང་ལས། སངས་རྒྱས་ཀུན་གྱི་སྤྲོས་པ་མེད་པའི་དབྱིངས། ། ཐིག་ལེ་ཆེན་པོ་མ་བཅོས་ལྷུན་གྲུབ་ངང༌། ། སྐྱེ་འགག་མེད་པ་བྱང་ཆུབ་སེམས་ཀྱི་དོན། ། ཡེ་ཤེས་མར་མེའི་སྡོང་རྩར་ཤར་བའོ། ཞེས་གསུངས་པ་ལྟར་བྱང་ཆུབ་སེམས་དངོས་པོའི་གཟུགས་དང་བྲལ་བ། ཁྱད་ཆོས་དྲུག་ལྡན་ཡེ་ཤེས་ཀྱི་འོད་ཕུང་དུ་འབར་ཞིང་གཞོན་ནུ་བུམ་པ་སྐུའི་ཚུལ་དུ་བཞུགས་པ་ནི་མཚོན་བྱ་དོན་གྱི་མར་མེ། གཞི་ལས་གཞི་སྣང་དུ་གཡོས་ཏེ།
ལྷུན་གྲུབ་རང་སྣང་གི་སྒོ་ནས་ཤར་ལུགས་ཆེན་པོ་བརྒྱད་ཀྱིས་འཁོར་འདས་སྣ་ཚོགས་སུ་སྣང་བ་མཚོན་པ་བརྡ་ཡི་མར་མེ། འདི་ལ་དབྱེ་བ་སྣང་ཚུལ་སྣོད་ཀུན་གཞིའི་ཀོང་བུ་རུ། བཅུད་རྣམ་ཤེས་ཀྱི་ཕུང་པོའི་སྡོང་བུ་ལ། གནས་ལུགས་ཆོས་དབྱིངས་ཡེ་ཤེས་ཀྱི་མར་ཁུས་གཏམས་ནས་རིག་པ་རང་གསལ་གྱི་སྒྲོན་མེ་སྦར་བས་ལམ་གཞི་སྣང་སྐུ་དང་ཡེ་ཤེས་ཀྱི་འོད་སྣང་འཕྲོ་བས། འབྲས་བུ་ཐུགས་རྡོ་རྗེའི་རིགས་དགྱེས་པ་བསྐང༌། སྣོད་དབྱིངས་རིག་དབྱེར་མེད་ཀྱི་ཀོང་བུ་རུ། བཅུད་གཟུགས་ཕུང་མ་དག་གི་སྡོང་བུ་ལ། མེ་ལོང་ཡེ་ཤེས་ཀྱི་མར་ཁུས་གཏམས་ཏེ་ཤེས་རབ་རང་བྱུང་གི་སྒྲོན་མེ་སྦར་བས་ལམ་ཆོས་ཉིད་མངོན་སུམ་གྱི་སྣང་བས། འབྲས་བུ་རྣམ་སྣང་གི་རིགས་དགྱེས་པ་བསྐང༌། སྣོད་ཀ་ཏི་ཤེལ་གྱི་ཀོང་བུ་རུ།
བཅུད་ཚོར་ཕུང་རྣམ་དག་གི་སྡོང་བུ་ལ། མཉམ་ཉིད་ཡེ་ཤེས་ཀྱི་སྒྲོན་མེས་གཏམས་ཏེ། ལམ་རྒྱང་ཞགས་འོད་གསལ་གྱི་མར་མེ་སྦར་བས་ལམ་ཉམས་སྣང་གོང་འཕེལ་གྱིས། འབྲས་བུ་རིན་ཆེན་གྱི་རིགས་དགྱེས་པ་བསྐང༌། སྣོད་འཇའ་ཟེར་ཐིག་ལེའི་ཀོང་བུ་རུ། བཅུད་འདུ་ཤེས་རྣམ་དག་གི་སྡོང་བུ་ལ། སོར་རྟོག་ཡེ་ཤེས་ཀྱི་མར་ཁུས་གཏམས་ཏེ། དག་པ་དབྱིངས་ཀྱི་སྒྲོན་མེ་སྦར་བས། ལམ་རིག་པ་ཚད་ཕེབས་ཀྱི་སྣང་བས། འབྲས་བུ་གསུང་པདྨའི་རིགས་དགྱེས་པ་བསྐང༌།
སྣོད་གཞོན་ནུའི་བུམ་སྐུའི་ཀོང་བུ་རུ། བཅུད་འདུ་བྱེད་རྣམ་དག་གི་སྡོང་བུ་བཙུགས་ནས། བྱ་གྲུབ་ཡེ་ཤེས་ཀྱི་མར་ཁུས་གཏམས་ཏེ། ཐིག་ལེ་སྟོང་པའི་སྒྲོན་མེ་སྦར་བས། ལམ་ཆོས་ཉིད་ཟད་པའི་སྣང་བས། འབྲས་བུ་ལས་ཀྱི་རིགས་ཀྱི་ཐུགས་དམ་བསྐངས་པས། རྒྱུ་སྐུ་དང་ཡེ་ཤེས། རྐྱེན་འོད་དང་ཁ་དོག ། བྱེད་ལས་སྒྲོན་མ་བཞིར་སྨིན་ཏེ་འཁོར་ལོ་བཞིའི་དབུས་སུ་འོད་གསལ་ཐིག་ལེ་ཆེན་པོ་དང༌། སྤྱི་བོ་ནས་རྟོག་པ་མེད་པའི་སྐུ་འཆར་བ་ནི་མཚོན་བྱེད་རྟགས་ཀྱི་མར་མེ་སྟེ།
དེ་དག་རྟེན་ཅིང་འབྲེལ་འབྱུང་གི་དབང་ལས་སྣང་གསལ་མར་མེ་འདི་ཡིས་མཚོན་བྱེད་དུ་བྱས། ཡེ་ཤེས་ཆེན་པོའི་སྣང་བས་ཉོན་མོངས་ཀྱི་མུན་ཁང་བཅོམ། རྒྱུད་དྲུག་འཁོར་བའི་སྒོ་རྩད་ནས་བཅད། རྡོ་རྗེ་ཁྲོ་རྒྱལ་རྣམས་ཀྱི་ཞལ་མཐོང༌། རང་རྒྱུད་སྣང་བ་བཞི་ཡི་ཤུལ་མཚོན། རིག་སྟོང་ཁྱབ་བརྡལ་ཆེན་པོས་རྒྱབ་སྐྱོར། རང་གྲོལ་སྤྱོད་པ་ཅོག་བཞག་གིས་མཐའ་བརྟེན་ཏེ་བགྲོད་པར་བྱ་བའི་ལམ་ལྔ་དང་ས་བཅུ་བགྲོད་དུ་མེད་པའི་ཚུལ་གྱིས་དྭངས་སྲོག་ཐིག་ལེ་ཆེན་པོར་སྲིད་པ་གསུམ་པོ་ཡོངས་སུ་དག་པ་འོད་ཟེར་འཕྲུལ་བཞད་ཀྱི་ཀློང་དམ་པར་བགྲོད་ནས་ཆོས་ཐམས་ཅད་བྱ་རྩོལ་གཉིས་མེད་ཀྱི་ཀློང་དུ་གདོད་ནས་སྐྱེ་འགག་འཕོ་འགྱུར་བྲལ་བ་གཞི་རྫོགས་ལྷུན་གྲུབ་ཆེན་པོར་གདེང་ཆེན་ཐོབ། དབུགས་ཆེན་འབྱིན། རྩལ་ཆེན་རྫོགས་པའི་ཐུགས་འདུན་རྩེ་གཅིག་པ་མཛད་ནས་སྨོན་ལམ་གྱི་རྗེས་ཟློས་གནང་བར་ཞུ། ཧཱུྃ༔
བླ་མེད་གསང་བ་མཆོག་གི? སོགས་དབྱངས་བོར་ལེན་མཐར་རོལ་མོ་སོགས་རྒྱ་ཆེར་སྤེལ་ཞིང་མཐའ་རྒྱས་སུ་བྱའོ། སླར་སྨྲས་པ། མཁས་གྲུབ་བྱེ་བ་གཤེགས་ཤུལ་ཚོགས་སྒྲུབ་ཀྱི། ཕྱག་བཞེས་རྒྱུད་ལུང་མན་ངག་ངེས་པའི་དོན། ། མཚོན་བྱེད་སྟོང་ཐུན་སྙིང་པོ་ས་བོན་ཙམ། ། དམ་པའི་གསུང་བཞིན་བསྡུས་ལ་འདིར་བཀོད་བྱས། ། དེས་ཀྱང་སྤྲོས་བཅས་ཚོམ་བུ་ཚོགས་སྒྲུབ་ཀྱི། ། ཉམས་ལེན་གོ་དོན་བསྐྱེད་རྫོགས་གནད་མཐོང་ནས། ། རིག་འཛིན་འདུས་མང་འབྲེལ་བཅས་མ་ལུས་པ། ། ཕྱམ་གཅིག་པདྨ་འོད་དུ་སྐྱེ་རྒྱུར་སྨོན།
ཞེས་བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྲོས་བཅས་སྒྲུབ་ཆེན་གྱི་སྟོང་ཐུན་རིག་འཛིན་མཁའ་འགྲོ་འདུས་པའི་དགྱེས་དབྱངས་ཞེས་བྱ་བ་འདི་ཡང་གསང་སྔགས་ཕུར་པ་གླིང་དང་སྐུ་གསུམ་མཁའ་འགྲོ་གླིང་གཉིས་ཀྱི་ལོ་གསུམ་སྒྲུབ་སྡེ་གྲོལ་བའི་སྐབས་དང་བསྟུན་མཁན་རིན་པོ་ཆེ་ངག་དབང་དགེ་ལེགས་བཟང་པོ་མཆོག་ནས་ཚུལ་འདིས་སྒྲུབ་ཆེན་གསར་འཛུགས་ཀྱི་སྦྱིན་བདག་དང་གོ་བསྒྲིགས་གནང་མུས་བཞིན་དེ་སྐབས་སྟོང་ཐུན་དང་སྒྲུབ་པ་ཆེན་པོའི་ཁོག་དབུབ་སོགས་དགོས་པ་གལ་ཆེ་བར་འདུག་པས་ཅིས་ཀྱང་གཟིགས་རོགས་ཞེས་ཚེ་རབས་དུ་མར་ལས་སྨོན་གྱི་འབྲེལ་བའི་མཐུས་བརྟས། ཚུལ་འདིར་མི་འཕྲོག་པའི་དད་མོས་རྡོ་རྗེ་ལྟར་བརྟན་པའི་འབྲོང་པ་རྡོ་ཤུལ་དུ་སྐྱེས་པའི་སྒྲུབ་བརྩོན་བླ་མ་ཨོ་རྒྱན་གསང་སྔགས་འགྲོ་འདུལ་ནས་ནན་བསྐུལ་ངོར། གནམ་ལྕགས་པ་གསང་སྔགས་བསྟན་འཛིན་མིང་པས་རང་ལུགས་འཁོར་འདས་ཟིལ་གནོན་དང་ཁོ་བོའི་སྔར་བྱས་པའི་པདྨ་ཁྲག་འཐུང་སྟོང་ཐུན་སོགས་ལ་གཞི་བྱས་ནས་འཕྲོས་དོན་ཁ་བསྒྱུར་བཅས་རབ་བྱུང་བཅུ་བདུན་པའི་ཤིང་ཕོ་སྤྲེལ་གྱི་ལོ་གྲོ་ཞུན་ཟླ་བའི་ཚེས་༢༢ དམར་ཕྱོགས་མཁའ་འགྲོ་འདུ་བའི་དུས་ཚེས་ལ་མ་ཧཱ་ཙི་ནི་གླིང་ཕྲན་ཐེ་ཝན་ནང་པའི་ལྷན་ཚོགས་རྒྱལ་ཁབ་༡༧ལས་གྲུབ་པའི་འདུས་ཚོགས་སྐབས་མགྲོན་ཁང་ཆེན་མོར་གནས་པའི་བར་གསེང་དུ་གྲུབ་པར་བགྱིས་པ་འདིས་ཀྱང་སྙིང་པོའི་བསྟན་པ་རིང་དུ་གནས་པའི་རྒྱུར་གྱུར་ཅིག། །། ཞ༽བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྱི་དྲིལ་གསོལ་འདེབས་བསམ་པ་ལྷུན་གྲུབ་ཀྱི་སྒྲུབ་པའི་ཁོག་དབུབ་མཆོག་ཐུན་འདོད་རྒུའི་ཆར་འབེབས་ཡིད་བཞིན་ནོར་བུ་ཞེས་བྱ་བ་བཞུགས་སོ། བླ་མ་རྩ་གསུམ་བདེ་གཤེགས་བཀའ་འདུས་དཔལ། ། ཆོས་ཀྱི་རྒྱ་མཚོ་དཀྱིལ་འཁོར་འཁོར་ལོའི་གཏེར། ། ཡིད་བཞིན་ནོར་བུ་གུ་རུ་ཡབ་ཡུམ་དང༌། ། དབྱེར་མེད་དྲིན་ཅན་བླ་མར་གུས་བཏུད་དེ། །
བདེ་གཤེགས་ཀུན་འདུས་ཚོམ་བུ་ཚོགས་སྒྲུབ་ཀྱི། ། སྒྲུབ་པའི་ཁོག་དབུབ་མཆོག་དང་ཐུན་མོང་གི ། དངོས་གྲུབ་འདོད་རྒུའི་ཆར་རྒྱུན་རྟག་དབབ་པའི། ། ཡིད་བཞིན་ནོར་བུའི་དགའ་སྟོན་འདི་ན་དབྱེ། དེ་ཡང་ཐུགས་སྒྲུབ་བདེ་གཤེགས་ཀུན་འདུས་ཀྱི་རྒྱབ་ཆོས་བསམ་ལྷུན་མན་ངག་བཅུ་གསུམ་གྱི་ཕྲིན་ལས་གཅིག་ཏུ་དྲིལ་བ་ལས་བྱང་ཡེ་ཤེས་སྤྲིན་ཕུང་དང་འབྲེལ་བར་ཚོམ་བུ་ཚོགས་སུ་སྒྲུབ་པའི་ལག་ལེན་རང་ལུགས་རྩ་གསུམ་སྤྱིར་འཇུག་འཆི་མེད་བདུད་རྩིའི་བུམ་བཟང་འཁྱེར་བདེ་དོན་གསལ་ཞེས་བླ་རྫོགས་ཐུགས་གསུམ་སོགས་ཞི་དྲག་སྤྱིར་འཇུག་དང༌། ཁྱད་པར་བསམ་ལྷུན་བཛྲ་བུམ་སྒྲུབ་ཀྱི་སྦྱོར་དངོས་རྗེས་གསུམ་ལ་གཅེས་པའི་སྒྲུབ་ཁོག་ཡོན་ཏན་གཏེར་མཛོད་སོགས་བཞུགས་ཀྱང་སྔ་མ་ལྟར་ན་རང་འདྲའི་བློ་རྨོངས་རྣམས་ཀྱི་གཞུང་སོ་སོ་དང་ཞི་དྲག་སོགས་ཁ་བསྒྱུར་ཚུལ་བཞིན་ཤེས་པར་དཀའ་ལ། ཕྱི་མ་ཡང་རིལ་སྒྲུབ་ཁོ་ན་གཙོར་བཟུང་མཛད་པས་སྒྲུབ་ཆེན་རྐྱང་པར་སྦྱར་བ་ལ་དབྱེ་གསལ་མང་བས་མགོ་འཁྲུགས་པར་དོགས་ཏེ་འདིར་གོ་སླ་འཇུག་བདེ་བའི་དབང་དུ་བྱས་ཏེ་ནག་འགྲོས་སུ་བཀོད་པ་ལ། ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ། བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང་བ། རྗེས་ལས་ཀྱི་རིམ་པ་མཐའ་རྒྱས་སུ་བྱ་བའོ།
དང་པོ་ནི་གཏེར་ཁ་ཕལ་མོ་ཆེར། སྟོན་པ་གནས་དང་འཁོར་དང་དུས། ། ཡོ་བྱད་ལ་སོགས་ལྔར་ལྡན་པ། ཞེས་འཆད་པ་མང་ཡང༌། འདིར་གསང་སྔགས་ལམ་རིམ་ལྟར་ན། ཕུན་སུམ་ཚོགས་པ་ལྔ་ནི། དང་པོ་སྒྲུབ་པའི་གནས་ཕུན་སུམ་ཚོགས་པ་ནི། རང་གཞུང་ལས། དེ་ཡང་བླ་མ་སྒྲུབ་པའི་རིམ་པ་ནི༔ བཀྲ་ཤིས་བྱིན་ཆགས་རྒྱལ་བའི་མེ་ཏོག་འཐོར༔
སྨོན་ལམ་མཆོག་ལྡན་དབེན་རི་ཡིད་འོང་འདིར༔ མཁོ་བའི་ཡོ་བྱད་སྒྲུབ་པའི་ཆ་རྐྱེན་བསགས༔ ས་སློང་སྟེགས་བུ་བཅགས་ཏེ་དབུས་མཐོ་བ༔ གསེར་གྱི་མཎྜལ་དང་རྩེའི་དབྱིབས་དག་ལ༔ ཐིག་གདབ་ཚོན་སྤེལ་བཀོད་མཛེས་ལེགས་པར་བྱ༔ ཞེས་གསུངས་པ་བཞིན་གུ་རུ་རིན་པོ་ཆེ་དང་གྲུབ་ཐོབ་དུ་མས་བྱིན་གྱིས་བརླབས་ལ། དབེན་པ་ཉམས་དགའ་ཞིང་དམ་ཉམས་སྡེ་འཁྲུག་སོགས་གྲིབ་ཀྱིས་མ་གོས་པའོ། གཉིས་པ་དུས་ནི། རྒྱལ་བའི་དུས་ཆེན་བཞི། ར་བ་བཞིའི་ཡར་ངོ༌།
ཡར་མར་ཚེས་བཅུ་རྣམས་དང་མ་འཛོམས་ན་གཟའ་སྐར་འཕྲོད་སྦྱོར་དགེ་བ་ལའོ། གསུམ་པ་སྒྲུབ་པ་པོ་ནི། རྡོ་རྗེ་སློབ་དཔོན་རྒྱལ་ཐེབས་གཟུངས་མས་གཙོ་བོར་གྱུར་པའི་སྟོན་འཁོར་ཐམས་ཅད་སོ་སོའི་མཚན་ཉིད་གཞུང་མཐུན་དགོས་པར་གསུངས་ཀྱང༌། སྤྱི་ཙམ་དུ་བླ་མའི་ཐུགས་སྒྲུབ་བདེར་འདུས་ཀྱི་དབང་ལུང་རྫོགས་པར་ཐོབ་ཅིང་བསྙེན་པ་ལས་རུང་དུ་བྱས་པས་བསྒྲུབ་བྱ་ལ་ཐེ་ཚོམ་མེད་ཅིང་དད་པ་རྩེ་གཅིག་དང་ལྡན་པ། སྒྲུབ་པ་པོ་ནང་ཕན་ཚུན་དམ་སེལ་གཏན་ནས་མེད་པ་ཞིག་གལ་ཆེའོ། བཞི་པ་ཡོ་བྱད་ནི། དེ་ཉིད་ལས། བུམ་པ་རྣམ་རྒྱལ་སྨན་སྒྲུབ་བདུད་རྩིས་གཏམས༔ ཁ་རྒྱན་མགུལ་ཆིངས་ལ་སོགས་ཚང་བར་བྱ༔ བྷནྡྷ་མཚན་ལྡན་སྨན་རཀ་ཕུད་ཀྱིས་བཀང་༔
རྩ་གསུམ་གཏོར་མ་རྒྱན་བཟང་ལེགས་པར་བཤམས༔ གཞན་ཡང་སྤྱན་གཟིགས་ཚོགས་གཏོར་ཚང་བར་བསྐོར༔ སོགས་གཞུང་ནས་བཤད་པའི་སྒྲུབ་རྫས། མཆོད་རྫས། རྒྱན་རྫས་ལ་སོགས་ཞིབ་པ་གཤམ་གསལ་རྒྱན་བཀོད་ལས་འབྱུང་བ་ལྟར་དམ་ཚིག་གི་ཡོ་བྱད་ཐམས་ཅད་དང༌། སློབ་དཔོན་གྱི་མདུན་གཡོན་ནས་བརྩམས་ཏེ་ནང་མཆོད། ལས་ཕུར། རྡོར་དྲིལ། དར་དམར་ནག ། མེ་ཏོག་གི་སྣོད།
ཌཱ་མ་རུ། ལས་བུམ་རྣམས་ཚགས་སུ་ཚུད་པར་བྱའོ། ལྔ་པ་སྒྲུབ་པའི་ཐབས་ནི། ཡིད་ཆེས་རྩོད་བྲལ་གྱི་ཟབ་ཆོས་བརྒྱུད་པ་དྲུག་ལྡན་གྱི་ཁྱད་པར་དུ་བྱས་པ་ཟབ་མོ་གཏེར་མ་ལས་བྱོན་ཅིང་དེ་ཡང་དམ་སེལ་འདྲེས་ཁྱེར་གྱིས་མ་བསླད་པའི་རྒྱུད་ལུང་མན་ངག་ཁུངས་བཙུན་གྱི་དགོངས་པ་དང་མཐུན་ཞིང་འཁྲུལ་པ་མེད་པ། བྱིན་རླབས་ཀྱི་གཟི་བྱིན་དང་ལྡན་པ་སྟེ་ཕུན་སུམ་ཚོགས་པ་ལྔའོ། གཉིས་པ་བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང་བ་ལ་གཉིས། སྔོན་འགྲོ་དང་དངོས་གཞིའི་ལས་རིམ་མོ། དང་པོ་ལ་གཉིས། བསོད་ནམས་ཀྱི་དཔུང་བསྐྱེད་པ། ས་ཡི་ཆོ་ག་བྱ་བའོ།
དང་པོ་ལ་རང་རྒྱུད་སྦྱོང་བ། ཆོས་འཁོར་བསྐོར་བ། གཏོར་མ་གཏོང་བ། སྦྱིན་གཏོང་བྱ་བ་བཞི། དེ་རེ་རེ་ལའང་བཞི་བཞིར་འབྱུང་སྟེ། དང་པོ་ནི་ལུས་ཀྱི་སྒྲིབ་པ་སྦྱང་ཕྱིར་སཱཙྪ་གདབ་པ། ཉེའུ་འདོན་པ། སྲོག་བསླུ། རྣམ་འཇོམས་སྨེ་བརྩེགས་ཀྱི་ཁྲུས་བྱ་བ། ངག་སྒྲིབ་སྦྱང་ཕྱིར།
ན་རཀ་དོང་སྤྲུགས་དང་ཡིག་བརྒྱ་བཟླས་པ། ཡིད་སྒྲིབ་སྦྱང་ཕྱིར་སེམས་བསྐྱེད་བླང་བ་དང༌། བླ་མའི་རྣལ་འབྱོར་བསྒོམ་པ། གཞན་ཡང་ཞི་བའི་སྦྱིན་སྲེག་བླུགས་པ། ལུས་ངག་ཡིད་གསུམ་ཀའི་ཕྱིར་དུ་ཕྱག་སྐོར་དང་མཁའ་འགྲོ་ཆོས་སྐྱོང་ལ་ཚོགས་སྐོང་རྒྱ་ཆེར་བྱ། གཉིས་པ་ནི། ཆོས་ཉིད་ཀྱི་དོན་རྟོགས་ཕྱིར་སྒྲུབ་ཁང་གི་ཤར་དུ་ཤེར་ཕྱིན། བདུད་གཞོམ་ཕྱིར་ལྷོར་སྟོབས་པོ་ཆེ། རྒྱུ་འབྲས་གོ་ཕྱིར་ནུབ་ཏུ་ལང་ཀར་གཤེགས་པ། བར་ཆད་ཞི་ཕྱིར་བྱང་དུ་ཏོག་གཟུངས་དང་གྲྭ་ང་བཀླག །
གསུམ་པ་ནི། བྱིན་རླབས་འབྱུང་ཕྱིར་དཀོན་མཆོག་སྲི་ཞུ་ཡི་མགྲོན་དང༌། ཕྲིན་ལས་བཅོལ་ཕྱིར་ཡོན་ཏན། འབྱོར་པ་འཐོབ་ཕྱིར་སྙིང་རྗེ། བུ་ལོན་འཁོར་ཕྱིར་ལན་ཆགས་ཀྱི་མགྲོན་རྣམས་ལ། ཕྱི་ཆུ་གཏོར་དང་མདོས་གླུད། ནང་གཏོར་མ། གསང་བ་ལུས་ཀྱི་མཆོད་སྦྱིན་བྱ་བར་གསུངས་སོ། བཞི་པ་ནི། དངོས་སུ་སྣང་བའི་མགྲོན་ལ་དངོས་འབྱོར་ཅི་རིགས་པས་མཉེས་ཤིང་ཚིམ་པར་བྱེད་པ་སྟེ།
བླ་མ་དང་དགེ་འདུན་རྗེ་དཔོན་དང་ཡོན་ཏན་ཅན་ནད་པ་དང་དབུལ་ཕོངས་བྱ་རིགས་ཆུ་གནས་བུ་ལོན་ལན་ཆགས་པ་དང༌། མི་མཛའ་བ་རྣམས་ཡོན་དང་བཟའ་བཏུང་ཅི་འབྱོར་སྟོབ་ལ་སྒྲུབ་པ་མཐར་ཕྱིན་ཅིང་བར་ཆད་མེད་པའི་སྨོན་ལམ་གདབ། སང་སྒྲུབ་པའི་སྟ་གོན་བྱ་བའི་སྔ་ནུབ་ལྟ་བུར་གྲལ་བཀོད་དང༌། ལིང་ཁྲུས་བྱ་སྲོལ་ལྟར་ན། མནན་བསྲེག་ལིངྒ་གཉིས་ཚད་ལྡན་བྲིས་པ་དང༌། ལིང་ཁྲུས་ལ་མཁོ་བའི་ལམ་རྒྱ་གྲམ་གྱི་ས། ཆུ་མིག་ལྐུག་པའི་ཆུ། རོ་སོལ་གྱི་མེའམ་དུག་ཤིང་ཚེར་མ་ཅན་གྱི་མེ། རླུང་གཡབ་བུམ་སྒྲོ། ལིང་ཕྱིས་ཤ་དམར།
བྱུག་རྫས་དུག་ཁྲག ། བྲབ་རྫས་ཐུན་ཡུངས། གཞན་ཡང་དབྱེ་རྫས་གཡབ་དར་སོགས་བསྒྲལ་ཆས། སྡོམ་བྱེད་བྱད་ཐག་སྔོ་དམར། རེ་ཡུག་གམ་རས་ནག ། རྩང་གཟེར། མནན་སྣོད། ཧོམ་ཁུང་སོགས་འདུ་བྱ་ལ། ལིང་ཁྲུས་གནད་གྱི་མན་ངག་བསྡུས་པ་ནི། ཐོག་མར་སློབ་དཔོན་དང་ལས་རྡོར་གྱིས་ཕྱི་ཁྱམས་ནམ་མཁའ་མཐོང་སར་བཀྲ་ཤིས་བརྒྱད་པ་དང་ཚིག་བདུན་གསོལ་འདེབས་སྔོན་དུ་འགྲོ་བས།
གུ་དྲག་དང་ཕུར་པའི་རྒྱུན་ཁྱེར་གང་རུང་སྔོན་དུ་སོང་ནས། ལམ་རྒྱ་གྲམ་གྱི་ས་གཏོར་ལ།
ལྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཆུ་ལྐུག་པས་བཀྲུས་ལ། བྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ རོ་སོལ་གྱི་མེ་བསྐོར་ལ། རྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ རླུང་ལ་ཕྱར་ཞིང༌། ཡྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ནམ་མཁའ་ལ་གཡུག་ཅིང༌།
ཨེ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཨེ་ཡྃ་རྃ་བྃ་ལྃ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཞེས་དང༌། ཨཱཿ ཀྱང་ཉེར་གཅིག་དབུགས་ཐེངས་གཅིག་བསྒྲགས་ཏེ་ཆུས་བཀྲུས་ལ་རང་གིས་བཏུང་བར་བྱའོ། ཚེ་ཕ་རོལ་གྱི་སྲོག་ཁྲག་སྙིང་ཁྲག་དཔལ་ཆེན་པོས་གསོལ་བར་བསམ། དུག་ཁྲག་གིས་བྱུག ། དགྲ་ལྟེབ་ཏུ་ལྟེབས་ལ། རེ་བ་དང་བྱད་ཐག་སྔོ་དམར་གྱིས་བཅིངས། རྩང་རྒྱ་གྲམ་དུ་གཟིར།
བྲུབ་ཁུང་དུ་གཞུག ། འགུགས་པ་བྱ་ཞིང་ཐུན་གྱིས་བྲབ་པ་སོགས་ལག་ལེན་མ་འཆོལ་བ་བྱ། མཐར་རྫོགས་པའི་བྱང་ཆུབ་སྒྲུབ་པ་ལ?སོགས་བཀྲ་ཤིས་སྨོན་ལམ་མདོར་བསྡུས་བྱས་ཤིང་ནང་དུ་ལོག་ནས་མཐར་དབྱུང་ངོ༌། གཉིས་པ་ས་ཡི་ཆོ་ག་ནི། གཞུང་ལས། སྔོན་འགྲོ་གཙང་མར་སྦྱར་བའི་གསེར་སྐྱེམས་བཏང་༔ གཞི་བདག་རྣམས་ལ་སྒྲུབ་པའི་རོགས་དན་བཅོལ༔ ཞེས་གསུངས་པ་བཞིན་ས་ཆོག་དངོས་ལ་ལྔ། བརྟག་པ། བསླང་བ།
དབང་དུ་བྱ་བ། སྦྱང་བ་བཟུང་ཞིང་བསྲུང་བའོ། དང་པོ་ནི། ས་ཡི་མཚན་ཉིད་དང༌། རྟེན་འབྲེལ། ལྟོ་འཕྱེ་བརྟག་པ་རྣམས་ཏེ། སྒྲུབ་གནས་རྙིང་པ་ལ་མི་དགོས་སོ། གཉིས་པ་སྣང་བ་མི་ལས་བསླངས་ཟིན་པའི་དབང་དུ་བྱས་ཏེ། མི་སྣང་བར་བསླང་བ་ལ་གཉིས། ས་ལྷ་དང་མི་མིན་ཡུལ་བདག་སྤྱི་ལའོ།
དང་པོ་ནི། དཀྱིལ་འཁོར་གང་དུ་བྱ་བའི་གཞི་སྟེགས་བྱི་དོར་བྱས་པར་ཚོམ་བུ་གཅིག་བཀོད་པའི་མདུན་དུ་མཆོད་གཏོར་དཀར་ཟླུམ་མཐེབ་རིལ་གྱིས་མཚན་པ་གཉིས་དང༌། གསེར་སྐྱེམས། མཐའ་སྐོར་བྱང་ཤར་མཚམས་འཛིན་མེ་ཏོག་ནས་བརྩམ་ཆུ་གཉིས་ཉེར་སྤྱོད་གཡས་བསྐོར་དུ་བཀོད། བདག་བསྐྱེད་ལ་མཁོ་བའི་ཕྱི་ནང་གི་མཆོད་གཏོར་གང་དགོས་ཕུག་ལོགས་ལྟ་བུར་བཤམས་ཤིང་འོག་གི་སྐབས་སོ་སོར་དགོས་པའི་ཡཽ་བྱད་རྣམས་ཀྱང་ཚགས་སུ་ཚུད་པར་བྱའོ། དེ་ནས་སྒྲུབ་པ་པོ་རྣམས་སྟན་ལ་འཁོད་དེ་བདག་གི་རྣལ་འབྱོར་བྱ་བ་ལ། ཐོག་མར་ཚིག་བདུན་གསོལ་འདེབས་སྔོན་དུ་འགྲོ་བས་སྐྱབས་སེམས་ཚོགས་བསགས་ཀྱིས་རྒྱུད་སྦྱང་བར་གསུངས་པ་ལྟར། རྡོ་རྗེ་སློབ་དཔོན་སོགས་ཡན་ལག་བདུན་པ་སྔོན་དུ་འགྲོ་བས། ཧཱུྃ། རང་རིག་ཤེས་པ་མ་བཅོས་གཉུག་མའི་ངང༌། །
དྲན་རྟོག་འཛིན་མེད་ངོ་བོ་གཤིས་ལུགས་ཧཱུྃ། ། ཡོངས་གྱུར་བླ་མ་རིག་འཛིན་ཐོད་པ་རྩལ། ། འགགས་མེད་གསལ་སྟོང་གཞོན་ཚུལ་ཞི་མ་ཁྲོ། ། ཟ་བེར་ཕོད་ཀ་རིན་ཆེན་པྲོག་ཞུ་དང༌། ། རྡོ་རྗེ་བྷནྡྷ་ཁ་ཊྭཱཾ་ཤེས་རབ་འཆང༌། ། རྒྱལ་པོ་རོལ་སྟབས་སྣང་སྲིད་ཟིལ་གནོན་ངང༌། ། སྐུ་ཡི་ཆ་དང་བ་སྤུའི་བུ་ག་ནས། ། རིག་འཛིན་འདུས་པའི་དཀྱིལ་འཁོར་འཇའ་ལྟར་ལྷགས། ། སྒྱུ་མའི་གར་ལྟར་ཝལ་གྱིས་གསལ་བ་ཡི། ། ཐུགས་ཀར་ཧཱུྃ་མཐར་སྙིང་པོའི་སྔགས་ཕྲེང་འཁོར། །
འབྱིན་འཇུག་ཐམས་ཅད་རྡོ་རྗེ་གསུམ་གྱི་ངང༌། ། ཕྱོགས་བཅུར་འཕྲོས་པས་བྱིན་བརླབས་ཐུགས་རྒྱུད་བསྐུལ། ། ཡིག་འབྲུ་གསུམ་གྱིས་དབང་བཞི་སྙིང་པོ་ཐོབ། ། རྩ་ཁམས་ཞིང་ཁམས་ལྷ་རུ་རྟག་མངོན་ཏེ། ། འཕྲོ་འགྱུ་ཚོགས་དྲུག་ཀ་དག་དབྱིངས་སུ་གྲོལ། ། སྣང་སྟོང་གསལ་སྟོང་བདེ་སྟོང་རིག་སྟོང་ངང༌། ། གཤིས་ལུགས་ལྟ་བ་བླ་མའི་དོན་རྟོགས་ནས། ། དེ་བཞིན་ཧེ་རུ་ཀ་པར་འགྲུབ་གྱུར་ནས། ། རིག་འཛིན་རྒྱལ་བ་འདུས་པའང་བདག་གྱུར་ཅིག ། ཨོཾ་ཨཱཿཧཱུྃ༔
བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ ཞེས་ཉེར་གཅིག་བཟླས། ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ མཐར་བསྡུ་ལྡང་བྱ། ཕྱག་གཡས་རྡོ་རྗེ་དང་བཅས་གསལ་གདབ་ཅིང༌། ཧ་ཧ༔ ཧཱུྃ་ཧཱུྃ༔ ཧོ་ཧོ༔
ཕཻཾ་ཕཻཾ༔ དེ་ནས་ཁྲོ་བོའི་གད་རྒྱངས་ས་གསུམ་རབ་ཏུ་གཡོ་བ་བསྒྲགས་པར་བསམ། ཧོཿ དེ་རིང་བཀྲ་ཤིས་དུས་ཚེས་བཟང་༔ རྟེན་འབྲེལ་ཀུན་གྱི་མགོ་ཡང་ལེགས༔ གནས་བདག་ཡུལ་འཛིན་ཕུན་སུམ་ཚོགས༔ མི་ཤིགས་ཕོ་བྲང་ས་འདུལ་ལོ༔ མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌།
ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔
ལན་གསུམ་རྒྱ་དང་བཅས་པས་བརླབ༔ ཧཱུྃ༔ མདུན་དུ་རི་རབ་གླིང་བཞིའི་དབུས༔ སྐྱོན་བྲལ་པདྨའི་ལྟེ་བ་ཟླུམ༔ ས་ཡི་ལྷ་མོ་བསྟན་མ་སེར༔ བུམ་འཛིན་པུས་བཙུགས་གུས་པའི་ཚུལ༔ འཁོར་དུ་ས་འཛིན་བཅུ་གཉིས་བཅས༔ རང་མདོག་ཕྱོགས་མཐུན་རྒྱན་ཆས་གསལ༔ ཐུགས་སྲོག་ལཾ་ལས་འོད་འཕྲོས་པས༔ གནས་འདིར་སྤྱན་འདྲེན་གཤེགས་སུ་གསོལ༔
རང་རང་གདན་ལ་དགྱེས་པར་བཞུགས༔ ཨོྃ་བཾ་ལཾ་བྷཱུ་མི་པ་ཏི་བཛྲ་ས་མཱ་ཡ་ཛ་ཛཿ རི་རབ་རོལ་མཚོ་བཅུད་ཀྱི་བདག༔ ས་ལ་གནས་པའི་ལྷ་མོ་ཆེ༔ ས་འཛིན་བཅུ་གཉིས་བྲན་གཡོག་འཁོར༔ མཆོག་གསུམ་རྒྱལ་བའི་བཀའ་ལ་ཉོན༔ རིན་ཆེན་གསེར་སྐྱེམས་འདི་བཞེས་ལ༔ རིན་ཆེན་གསེར་གྱི་ས་མཆོག་སྩོལ༔ དེ་རིང་དབང་ཆེན་དཀྱིལ་འཁོར་འདེབས༔ བདག་གི་ཞི་རྒྱས་དབང་དྲག་གིས༔
ཕྲིན་ལས་བྱ་བ་གང་བཅོལ་ཡང་༔ ཀོ་ལོང་རུ་ང་ཕྲག་དོག་དང་༔ གདུག་པའི་སྡང་སེམས་ཞི་གྱུར་ནས༔ སྒྲུབ་པའི་མཐུན་རྐྱེན་རོགས་དན་དང་༔ ལོ་ལེགས་འབྲུ་འཕེལ་ནད་ཡམས་ཞི༔ ཁྱེད་ཅག་ས་མཆོག་འདི་ཕུལ་མཐུས༔ མངོན་རྫོགས་རྒྱལ་བའི་སྲས་སུ་འགྱུར༔ དེ་ལྟར་བཅོལ་བའི་ཕྲིན་ལས་མཛོད༔ ཅེས་གཏོར་མ་ཕུལ་ལ་ས་གནོན་གྱིས་རྒྱས་གདབ། སྐྱོབ་པ་སངས་རྒྱས་ཐམས་ཅད་ཀྱི། །
སྤྱོད་པའི་ཚུལ་དང་ཁྱད་པར་དུ། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་གྱུར། ཤཱཀྱ་སེངྒེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་ཀྱང་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་གསོལ་བ་བཏབ་པས་རིག་པ་འཛིན་པ་ཁྱོད་ཀྱིས་ཅི་དགའ་བར་སྤྱོད་ཅིག་ཅེས་གནང་བ་བྱིན་ནས་དེ་ཉིད་དུ་ཐིམ་པར་ བསམ། ཞི་རོལ་བཅས་གཏོར་མ་ཕྱིར་ཕུལ། གཉིས་པ་ནི།
བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། སྡྱཱ་ན་པ་ཏི་ཀྵེ་ཊ་པ་ལ་ལཉྩ་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ལན་གསུམ་གྱིས་གཏོར་མ་ཕུལ། ཧཱུྃ༔ ཤར་ལྷོ་ནུབ་བྱང་ལ་གནས་པའི། ། ས་འཛིན་སྡེ་དཔོན་བཅུ་གཉིས་དང༌། ། སྤར་ཁ་སྨེ་བ་ལོ་སྐོར་དང༌། ། གཟའ་ཁྱིམ་དུས་འགྱུ་ཞག་གི་ལྷ། །
ལྷ་ཀླུ་ཕྱོགས་སྐྱོང་སྡེ་བརྒྱད་དང༌། ། འབྱུང་བའི་སྡེ་བརྒྱད་གཞི་བདག་ལ། ། གསེར་སྐྱེམས་གཏོར་མ་འདི་འབུལ་བས། ། རུ་ང་ཕྲག་དོག་མ་མཛད་ཅིག ། ས་རྐོ་རི་བཤིག་བྲག་བསྒྱེལ་ཞིང༌། ། ཆུ་རླུང་མེ་འགྱེད་ཟོར་འཕང་དང༌། ། ཞི་རྒྱས་དབང་དྲག་ལས་གང་ཡང༌། ལེགས་ཉེས་བྱ་བ་གང་བྱས་ཀྱང༌། ཀོ་ལོང་སྤངས་ཤིང་རོགས་དན་མཛོད། ། གལ་ཏེ་ཕྲག་དོག་སྡང་གྱུར་ཚེ། །
བདག་ཉིད་ཁྱུང་ཆེན་ཁྲོ་རྒྱལ་གྱིས། ། རི་རབ་བསྙིལ་ཞིང་རྒྱ་མཚོ་དཀྲུག ། ཀླུ་དང་ས་བདག་དྲེགས་པའི་རིགས། ། རྡུལ་དུ་བརླག་པར་གདོན་མི་ཟ། ། དེ་བས་དམ་སྲུངས་ཕྲིན་ལས་མཛོད། ཨོཾ་བྷཱུ་མི་པ་ཏི་ལོ་ཀ་པཱ་ལ་ས་མ་ཡ་བ་ལིངྟ་ཁ་ཁ་ཁཱ་ཧི། བྷཱུ་མི་པ་ཏི་ས་པ་རི་ཝཱ་ར་གཱཙྪ། གནང་བ་བྱིན་ནས་རང་གནས་སུ་གཤེགས་པར་བསམ་ཞིང༌། འཇམ་རོལ་དང་བཅས་གཏོར་མ་དང་གསེར་སྐྱེམས་ཕྱིར་འབུལ། མཆོད་པ་རྣམས་བསྡུའོ།
གསུམ་པ་དབང་དུ་བྱ་བ་ནི། སྟེགས་ཀྱི་མདུན་ནས་སློབ་དཔོན་གྱིས་དབང་མཆོག་གི་ཕུར་བུ་བཟུང༌། བདག་ཉིད་ལས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པར་གསལ་བའི་ཐུགས་ཀའི་ཧཱུྃ་ལས་འོད་འཕྲོས་ཕུར་བུ་ལ་ཐིམ༔ དེ་ཉིད་དཔལ་རྟ་མགྲིན་གྱི་སྐུར་གྱུར་ པར་བསམས་ལ། ཧྲཱི་པདྨ་ཏ་ཀྲི་ཏ་ཧཱུྃ་ཕཊ྄ཿ ཅེས་བཏབ་སྟེ་ལན་བདུན་བཟླས་པས། ཕུར་བུ་ལས་བྱུང་བའི་འོད་ཟེར་དམར་པོས་ས་གཞི་ཐམས་ཅད་ཁྱབ། བདག་གིས་དབང་དུ་གྱུར་ པར་བསམ་མོ། བཞི་པ་སྦྱང་བ་ལ། སྔགས་དང་ཕྱག་རྒྱ་ཏིང་འཛིན་གྱིས་སྦྱང་བ་ནི།
སློབ་དཔོན་གྱི་ལག་གཡས་རྡོ་རྗེ་རྩེ་ལྔ་སེར་པོར་བསམས་ནས། ཕྱག་གཡས་རྡོ་རྗེ་དང་བཅས་ཏེ་སྟེགས་བུའི་སྟེང་དུ་བཞག ། ཐམས་ཅད་ཀྱི་རྡོ་རྗེ་དང་བཅས་ལག་གཡས་ས་ལ་རེག་པའི་ཚུལ་བྱས་ནས། ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ལན་གསུམ་གྱིས་ས་ལ་བསྣུན། ཏིང་ངེ་འཛིན་གྱིས་སྦྱོང་བ་ནི། བདག་གི་ཐུགས་ཀའི་ཧཱུྃ་ལས་ཧཱུྃ་ཕྲ་མོ་གྲངས་མེད་པ་ཕྱོགས་བཅུར་འཕྲོས༔ འཕགས་པ་མཆོད་སེམས་ཅན་ཐམས་ཅད་ཀྱི་དོན་བྱས། ཚུར་འདུས་ཡེ་ཤེས་ཀྱི་མེ་རླུང་ཆུར་གྱུར་པས་མ་དག་པའི་དངོས་འཛིན་ཐམས་ཅད་བསྲེགས་གཏོར་སྦྱངས༔ རྣམ་དག་ཡེ་ཤེས་ཀྱི་ཞིང་ཁམས་ཆེན་པོར་གྱུར༔
ཅེས་མོས། དོན་དམ་པར་སྣང་སྲིད་འཁོར་འདས་ཀྱི་ཆོས་ཀུན་རང་སེམས་ལས་གུད་དུ་མེད་པའི་སྟོང་ཉིད་ཀྱི་གནས་ལུགས་དྲན་པ་སྦྱང་གཞི་སྦྱོང་བྱེད་མེད་པར་དོན་དམ་གྱི་སྦྱངས་བ་ཡང་བྱ། ལྔ་པ་བཟུང་བ་དང་བསྲུང་བ་གཉིས་ལས། ཐོག་མར་བགེགས་གཏོར་བྱིན་རློབ་པ་ལ། ཨོཾ་སྭ་བྷཱ་ཝ ་སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། ཧཱུྃ༔
བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔ གཏོར་མ་ལེན་ཕྱིར་གནས་འདིར་མྱུར་དུ་མཆིས༔ ཨོཾ་བཛྲ་ཨངྐུ་ཤ་ཛ་ཛཿ བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ དེ་ནས་ཁ་ཕྱིར་བསྟན་ལ༔ ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔ དེང་ནས་ཕན་དགེའི་བྱང་ཆུབ་ལམ་འགོད་ཕྱིར༔
ཡིད་མཐུན་འདོད་ཡོན་མཆོད་སྦྱིན་འདི་བཞེས་ལ༔ གནས་འདིར་མ་འདུག་གཞན་དུ་འགྲོ་བར་གྱིས༔ ཅི་སྟེ་མི་འགྲོ་གདུག་པའི་སེམས་འཆང་ན༔ བདག་ཉིད་དབང་ཆེན་དྲག་སྔགས་ཕྱུང་བརྡེག་གིས༔ ཁྱོད་ཀྱི་ལུས་ངག་ཡིད་གསུམ་རྡུལ་དུ་བརླག༔ དེ་བས་རང་རང་གནས་སུ་ཕྱིར་དེངས་ཤིག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ནས་ཐུན་བརྡེག་ཅིང་༔ ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔
ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་བའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔ ཅི་སྟེ་མི་འགྲོ་འཚེ་བྱེད་ན༔ བདག་ཉིད་དཔལ་ཆེན་ཐུགས་ཁྲོས་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔ སྲས་མཆོག་ཁྲོ་ཆུང་བར་སྣང་གང་༔
མེ་ཡི་བྱ་ཁྱུང་ཕྱོགས་བཅུར་འཁྲིགས༔ དྲྭ་མིག་ལྕགས་སྡིག་གློག་ལྟར་འཁྱུགས༔ འཁོར་ཡུག་མཚོན་ཆ་ཐོག་ལྟར་འབེབས༔ བགེགས་ཚོགས་ཐལ་བ་རྡུལ་དུ་བརླག༔ དེ་བས་བཀའ་ལས་མ་འདའ་ཞིག༔ ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ བཛྲ་ཧཱུྃ༔ རཀྴ་ཧཱུྃ༔ ཡཀྵ་ཧཱུྃ༔
ཨ་ཡ་མ་དུ་རུ་ཙ་ཤ་ན་མཱ་ར་ཡ༔ གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བནྡྷ་བནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ མཚམས་གཅོད་ཅིང་སྲུང་འཁོར་བསྒོམ་པ་ནི། ཧཱུྃ༔ ང་ཉིད་གདོད་ནས་རབ་ཁྲོས་ཧེ་རུ་ཀཿ ཀ་དག་ཐུགས་ལས་བརྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་དྲག་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ བསྲུང་མཚམས་མེད་པ་དུམ་བུ་གཅིག་པ་ནི༔ ཨེ་ཡི་མཁའ་ལྟར་གནས་པའི་གུར་ཁང་གྱུར༔
ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁཾ་རཾ་ཛྭ་ལ་རཀྵ་ཡེ་སྭཱ་ཧཱ༔ དང་པོ་བཟུང་བ་ནི། སློབ་དཔོན་དཀྱིལ་འཁོར་དབུས་སུ་བཞེངས་ཏེ་མཆོག་ཕུར་རམ་ལྕགས་སམ་སེང་ལྡེང་གི་ཕུར་པ་སོར་ལྔ་པ་དར་གྱི་ཅོད་པན་བཏགས་པ་ཞིག་ཐོགས་ཏེ། བསྒྲིལ་བ་ཙམ་གྱི་ཕྱོགས་བཅུར་ཁྲོ་ཚོགས་ཐམས་ཅད་འདུས་ཏེ་ཐིམ་པས། ཕུར་པ་དེ་ཉིད་ཁྲོ་བོ་ཆེན་པོ་ཞལ་གསུམ་ཕྱག་དྲུག་པ་སྨད་གནམ་ལྕགས་འབར་བའི་ཕུར་བུ་དབལ་གསུམ་དུ་མེ་ཡི་ཚྭ་ཚྭ་འཕྲོ་བ་རྣོ་ངར་དང་ལྡན་པ་དཀྱིལ་འཁོར་གྱི་དབུས་སུ་བཏབ་པས། དེ་ལས་བྱུང་བའི་མེ་སོགས་ཀྱིས་དབང་ཆེན་གསེར་གྱི་ས་གཞི་ཚུན་ཁེངས་པས་བར་གཅོད་ཐམས་ཅད་གཞོབ་ཏུ་བསྲེགས་ཤིང་ས་གཞི་དབང་དུ་གྱུར་པར་བསམ། བདག་གི་ཐུགས་ཀ་ནས་ཁྲོ་བོ་བཅུ་སྤྲོས་པའི་ཚོགས་ཀྱིས་ས་གཞི་གང་བར་གྱུར། ཕུར་བུ་རྣམས་སྟོད་ཞལ་གསུམ་ཕྱག་དྲུག་ཕུར་བུ་འདྲིལ་བ། སྨད་ལྕགས་ཕུར་མེ་ཡི་ཚྭ་ཚྭ་འཕྲོ་བར་གྱུར། ཕུར་པ་བསྒྲིལ་ལ།
ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ལན་གསུམ་གྱིས་གདབ་ནས། ཕུར་བུ་ལས་འཕྲོས་པའི་ཁྲོ་ཆུང་དང་མེ་འོད་ཀྱིས་ས་གཞི་ཁེངས་པར་གྱུར༔ སྤྲོ་ན་འདིར་སྟངས་སྟབས་དང་བསྐོར་བ་སོགས་རྒྱས་བསྡུས་གང་རུང་བྱའོ། རྩ་བའི་གཉིས་པ་དངོས་གཞི་ལ་གསུམ། ཡེ་ཤེས་ཀྱི་ལྷ་བསྙེན་པའི་རིམ་པ། ལྷ་དང་དབྱེར་མེད་དུ་བྱེད་པ་སྒྲུབ་པའི་རིམ་པ། གྲུབ་ནས་དངོས་གྲུབ་ལེན་པ་སྒྲུབ་པ་ཆེན་པོའི་རིམ་པའོ། དང་པོ་ལ་བཅུ་སྟེ། མཚམས་གསུམ་རྟེན་བཅའ་སྟ་གོན་བྱ།
རྒྱན་བཀོད་མངའ་གསོལ་བརྡ་སྦྱར་ཞིང༌། སྲི་མནན་བསྐོས་གདབ་བྱིན་འབེབས་སོ། ཞེས་པའི་དང་པོ་ཕྱི་མཚམས་བཅད་པ་ནི། དཀྱིལ་འཁོར་གྱི་ཁང་པའི་ཕྱོགས་བཞིར་ཐོ་བཞི་ལ་རྒྱལ་ཆེན་སོ་སོའི་སྐུའམ་སྔགས་བྱང་རྒྱལ་མཚན་དང་བཅས་པ་བཙུགས་ལ་སོ་སོའི་མདུན་དུ་སྟེགས་གཙང་མར་གཏོར་མ་དཀར་ཟླུམ་མདུན་མཐེབ་སྐྱུ་རིལ་བུས་མཚན་པ་རེ་དང༌། དེ་ཡི་མདུན་དུ་གཡོན་ཕྱོགས་ནས་བརྩམ་པའི་ཆུ་གཉིས་ཉེར་སྤྱོད་ལྔ་བཅས་བཤམས། སྒྲུབ་པ་པོ་རྣམས་རོལ་ཆས་སོགས་སེར་སྦྲེང་གི་ཚུལ་གྱིས་སྒྲུབ་ཁང་ནས་དོན་ཏེ་ཤར་གྱི་ཐོ་མདུན་དུ་འཁོད་ལ། མཆོད་གཏོར་རྣམས། ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔
བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས།
བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་པི་ཝཾ་དུ་གྱུར། དེ་ཡོངས་སུ་གྱུར་པ་ལས་ཡུལ་འཁོར་སྲུང་དཀར་པོ་པི་ཝཾ་འཛིན་པ་དྲི་ཟའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ཤར་ཕྱོགས་ནས་རྒྱལ་པོ་ཆེན་པོ་ཡུལ་འཁོར་སྲུང་འཁོར་དང་བཅས་པ་བཛྲ་ས་མཱ་ཛཿ བསྡུ་རྒྱ་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་ཡུལ་འཁོར་སྲུང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ
ས་སྤྱན་དྲངས། ཛཿཧཱུྃ་བཾ་ཧོཿ ཨོཾ་དྷྲིཥྚ་རཱཥྚཱ་ཡ་སྭཱ་ཧཱ༔ ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ བར་གྱིས་མཆོད།
ཨོཾ་དྷྲིཥྚ་རཱཥྚཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ ཤར་ཕྱོགས་རྒྱལ་པོ་ཡུལ་འཁོར་སྲུང་༔
ལུས་འཕགས་གླིང་ལ་དབང་བསྒྱུར་ཚེ༔ དྲི་ཟ་འབུམ་དང་མེ་ལྷས་བསྐོར༔ འཇིགས་བརྒྱད་ཞི་བའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ཤར་ཕྱོགས་དུང་སྒོ་འདི༔ དཀྱིལ་འཁོར་བྱ་བ་མ་རྫོགས་པར༔ སྲུང་ཞིང་ཤར་གྱི་སྒོ་མཚམས་ཆོད༔ ཨོཾ་བཛྲ་བྷྲཱུྃ་བི་པ་ལ་རཱ་ཛ་བཛྲ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོཾ་དྷྲིཥྚ་རཱཥྚཱ་ཡ་སྭཱ་ཧཱ།
ཏིཥྛ་བཛྲ། ཞེས་བརྟན་བཞུགས་བྱ། ལྷོ་ཡི་ཐོ་རྩར་འཁོད་ལ། མཆོད་གཏོར་རྣམས། ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔
རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་རལ་གྲིར་གྱུར༔ དེ་ཡོངས་སུ་གྱུར་པ་ལས་འཕགས་སྐྱེས་པོ་སྔོན་པོ་རལ་གྲི་འཛིན་པ་གཤིན་རྗེའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ལྷོ་ཕྱོགས་ནས་རྒྱལ་པོ་ཆེན་པོ་འཕགས་སྐྱེས་པོ་འཁོར་དང་བཅས་པ་བཛྲ་ས་མཱ་ཛཿ
རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་འཕགས་སྐྱེས་པོ༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོཾ་བི་རཱུ་དྷ་ཀཱ་ཡ་སྭཱ་ཧཱ༔
ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོཾ་བི་རཱུ་དྷ་ཀཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ ལྷོ་ཕྱོགས་རྒྱལ་པོ་འཕགས་སྐྱེས་པོ༔ འཛམ་བུ་གླིང་ལ་དབང་བསྒྱུར་ཚེ༔ གཤིན་རྗེ་འབུམ་དང་གྲུལ་བུམ་བསྐོར༔ འབྱོར་དྲུག་རྒྱས་པའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔
ཁྱེད་ཀྱིས་ལྷོ་ཕྱོགས་གསེར་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ལྷོ་ཡི་སྒོ་མཚམས་ཆོད༔ ཨོཾ་ཨཱརྻ་གུ་ལི་རཱ་ཛ་རཏྣ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོཾ་བི་རཱུ་དྷ་ཀཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱ། ནུབ་ཀྱི་ཐོ་རྩར་འཁོད་ལ། མཆོད་གཏོར་རྣམས།
ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔
གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་སྦྲུལ་ཞགས་སུ་གྱུར༔ དེ་ཡོངས་སུ་གྱུར་པ་ལས་སྤྱན་མི་བཟང་དམར་པོ་སྦྲུལ་ཞགས་འཛིན་པ་ཀླུ་ཡི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ནུབ་ཕྱོགས་ནས་རྒྱལ་པོ་ཆེན་པོ་སྤྱན་མི་བཟང་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔
རྒྱལ་པོ་ཆེན་པོ་སྤྱན་མི་བཟང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོཾ་བི་རུ་པཱཀྵཱ་ཡ་སྭཱ་ཧཱ༔ ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོཾ་བི་རུ་པཱཀྵཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ།
ཧཱུྃ༔ ནུབ་ཕྱོགས་རྒྱལ་པོ་སྤྱན་མི་བཟང་༔ བ་གླང་སྤྱོད་ལ་དབང་བསྒྱུར་ཚེ༔ ཀླུ་དབང་འབུམ་དང་རླུང་ལྷ་བཅས༔ མོས་བཞི་དབང་སྒྱུར་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ནུབ་ཕྱོགས་ཟངས་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ནུབ་ཀྱི་སྒོ་མཚམས་ཆོད༔ ཨོཾ་ཙཀྵུ་མུ་ཏ་རཱ་ཛ་པདྨ་ཨཱཏྨ་ཀོ྅་ཧཾ༔
ཞེས་བརྗོད་ཅིང་ཕྲིན་ལས་བཅོལ། ཨོཾ་བི་རུ་པཱཀྵཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱ། བྱང་གི་ཐོ་རྩར་འཁོད་ལ། མཆོད་གཏོར་རྣམས། ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔
ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་ནེའུ་ལེར་གྱུར༔
དེ་ཡོངས་སུ་གྱུར་པ་ལས་རྣམ་ཐོས་སྲས་ལྗང་གུ་ནེའུ་ལེ་འཛིན་པ་གནོད་སྦྱིན་གྱི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་བྱང་ཕྱོགས་ནས་རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་རྣམ་ཐོས་སྲས༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས།
ཛཿཧཱུྃ་བཾ་ཧོཿ ཨོཾ་བཻ་ཤྲ་མ་ཎཱ་ཡ་སྭཱ་ཧཱ༔ ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ རྩ་སྔགས་མཐར། ཨོཾ་བཻ་ཤྲ་མ་ཎཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ བྱང་ཕྱོགས་རྒྱལ་པོ་རྣམ་ཐོས་སྲས༔ སྒྲ་མི་སྙན་ལ་དབང་བསྒྱུར་ཚེ༔
གནོད་སྦྱིན་འབུམ་དང་དབང་ལྡན་བཅས༔ དགྲ་བགེགས་ཚར་གཅོད་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་བྱང་ཕྱོགས་ལྕགས་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་བྱང་གི་སྒོ་མཚམས་ཆོད༔ ཨོཾ་བཻ་ཤྲ་མ་ཎཱ་རཱ་ཛ་ཀརྨ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོཾ་བཻ་ཤྲ་མ་ཎཱ་ཡ་སྭཱ་ཧཱ༔ ཏིཥྛ་བཛྲ།
ཞེས་བརྟན་བཞུགས་བྱའོ། གཉིས་པ་བར་མཚམས་ལ་གཉིས། དམ་སྲི་མནན་པ་སྒོ་བྱང་གདབ་པའོ། དང་པོ་ནི། སྟོབས་ཆེན་མ་ཧཱ་བ་ལའི་ལྟོ་བར་ཁྲོ་ཞལ་ནང་དུ་ལིངྒ་བྲི་བ་དང་བསྐྱེད་པ་སོགས་གསུངས་ཀྱང་སྤྱིར་བཏང་དུ་དུག་ཤོག་ལ་དམ་སྲི་ལིངྒ་བྱ་མཆུ་ཅན་ཡན་ལག་ལྕགས་སྒྲོག་གིས་བསྡམས་པའི་སྙིང་ཁར་ཛ་ཏྲི་ན ཏྲི་ཛ ཁ་སྤྲོད་མཐར་མགྲིན་པ་ནས་བརྩམས་ཏེ་ཡིག་མགོ་ཕྱིར་བསྟན་པ། ཡམདམསྲིཡམཔརིམཱརཛཛཿ ནནནན། ཏྲིའུཏྲིའུམཱརཡནམཤོཛཿ ཁུགནན། ཞེས་དང་གཟུགས་ཀྱི་མཐར་ཡིག་མགོ་ནང་དུ་བསྟན་ལ།
དུསདྲུགདངབཅུརརྒྱུབའིཉུལལེདམསྲིརྒྱལའགོངའབྱུངཔོའིཚོགསདངབཅསཔའིལུསངགཡིདགསུམམཐུསྟོབསཐམསཅདནོནཅིག བསྐལཔསྟོངགིབརདུམལྡངཞིག ཨོྃལྃཧཱུྃལྃསཏྭཾབྷཡནན། ཞེས་པ་རྣམས་ཀྱི་མཐར་ཛ་ཁྲམ་གྱིས་བསྐོར་བ་བྲིས་ལ། འགུགས་སྟིམ་ལིང་ཁྲུས་སོགས་བྱ་ཚུལ་གོང་དུ་བསལ་བ་ལྟར་སྔོན་དུ་སོང་ནས་འདྲེ་ལྟེབ་ཏུ་བཅག་ཅིང་ཚོན་སྐུད་ཀྱིས་བཅིངས། ཐོད་ངན་ནམ་ཁྱི་ཐོད་ལྟ་བུར་བཅུག་ཕུང་རས་ཀྱིས་དྲིལ་ལ་རྩང་གིས་གཟིར་བའི་མནན་ཆས་བྱ། སྒོ་དྲུང་དུ་དོང་གྲུ་གསུམ་བྲུས་པ་ལ་བཀོད། སློབ་དཔོན་གྱིས་གསེར་སྐྱེམས་ཐོགས་ལ། རྃ་ཡྃ་ཁྃ༔ ཨོཾ་ཨཱཿཧཱུྃ་ཧ་ཧོ་ཧྲཱིཿ
ལན་གསུམ་གྱིས་བྱིན་བརླབས་ལ། ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་བདེ་གཤེགས་བཀའ་འདུས་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་སུམ་ཅུ་ཡབ་ཡུམ་སྲས༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔
སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདི་ཡི་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་ལ་གསེར་སྐྱེམས་ཕུལ། དེ་ནས་པདྨ་དྲག་པོར་གསལ་གདབ་ལ། ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཕཊ྄ཿཨཱཿཧཱུྃ༔ ཕཊ྄ཿ ཨེ་ཡཾ་རཾ་ཛྭ་ལ་རཾ།
མདུན་དུ་ལས་ཀྱི་གཤིན་རྗེ་ཁ་ཐམ་ནག་པོ་ས་རིམ་པ་དགུའི་བདག་པོ་ནག་ལ་འཇིགས་ཤིང་སྲོག་ལ་རྔམ་ཚུལ་ཅན། འཆི་བདག་ཁ་ཤིན་ཏུ་གདངས་པའི་ནང་དུ་ན་ནག་པོ་ཡོངས་སུ་གྱུར་པ་ལས་དུག་གི་རུས་སྦལ་ནག་པོ་ཁང་སྒྲོམ་གྱི་དབྱིབས་ཅན། དེའི་དབུས་སུ་ཏྲི་ནག་པོ་ལས་དམ་སྲི་ཕོ་མོ་མདོག་མི་སྡུག་ཅིང་སྔོ་ཧམ་པ་མྱ་ངན་གྱི་གཟུགས་ཅན་རིད་ཅིང་ཉམ་ཐག་པའི་གཟུགས་ཅན་དུ་གྱུར། ན་མོ། དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི? ཁྱད་པར་བླ་མ་བདེ་གཤེགས་རྩ་གསུམ་བཀའ་འདུས་ཀྱི་ལྷ་ཚོགས་རྣམས་ཀྱི་བདེན་པ་དང༌། སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་དངོས་གྲུབ་ལ་བར་དུ་གཅོད་པའི་ཡ་མ་དམ་སྲི་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག ཏྲི་ཡཾ་ཛཿཏྲི་བཛྲ་ཨཾ་ཀུ་ཤ་ཛཿ
ཛཿཧཱུྃ་བཾ་ཧོཿ ལན་གསུམ་གྱིས་འགུགས་གཞུག་བྱས་ལ། འོག་གི་འདོན་ཚིག་དང་བསྟུན་ཏེ་སྐྱེར་ཕུར་སོར་བཞི་པ་གདབ། ཐུན་རྫས་བྲབ། གུ་གུལ་བདུག ། དུར་རྡོ་ལ་རི་རབ་གླིང་བཞི་དང་རྒྱ་གྲམ་བྲིས་པས་མནན་ལ། ཧཱུྃ༔ དམ་སྲི་བྱ་བའི་ལས་ངན་འདིས༔ རྡོ་རྗེ་སློབ་དཔོན་སྐུ་ལ་བསྡོས༔ མཆེད་ལྕམ་རྣམས་ལ་གནོད་ཅིང་བསྐྱལ༔
རྒྱལ་ཁམས་ཀུན་ཏུ་མི་དགེ་བཏང་༔ གསང་སྔགས་ལམ་གྱི་སྒོ་ཡང་བཀག༔ བཀའ་འདས་ནམ་ཡང་མ་བཏང་བས༔ ད་ནི་ཁྲོ་བོའི་ཕུར་ཚོགས་གདབ༔ ཐུན་ཚོགས་གདབ་སྟེ་དུད་ཚོགས་གཏིབས༔ གཏུབ་ཅིང་སྲིན་པོའི་ཞལ་དུ་བསྟབ༔ རི་རབ་བརྗིད་པའི་འོག་ཏུ་མནན༔ ཞེས་མཐར་འབེབས་རིང་འོག་ཏུ་ས་ཆུ་མེ་རླུང་རིམ་པ་བཅུ་གསུམ་རེ་དང་སཱཙྪ་ནག་པོས་མནན། ཧཱུྃ༔ གཅིག་ནི་བརྗོད་མེད་ཉག་གཅིག་རྒྱ༔
གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཕྱག་རྒྱ་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་ཕ་རོལ་ཕྱིན་དྲུག་རྒྱ༔ བདུན་པ་ཡན་ལག་བདུན་གྱི་རྒྱ༔ བརྒྱད་པ་རྣམ་ཐར་བརྒྱད་ཀྱི་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཁྲོ་རྒྱལ་བཅུ་ཡི་རྒྱ༔ ཁྱོད་ལ་རྒྱ་བཅུས་བཅིངས་ཏེ་གདབ༔
རི་རབ་བརྗིད་པས་སྟེང་ནས་མནན༔ དཔའ་བོའི་བྲོ་ར་བྱས་ཏེ་བརྡུངས༔ བསྐལ་པ་བྱེ་སྙེད་མཐའ་རུ་མནན༔ ཨོཾ་ལཾ་ཧཱུྃ་ལཾ་སཏྭཾ་བྷ་ཡ་ནན༔ འབྱུང་བཞི་རི་རབ་དང་བཅས་པའི་སྟེང་དུ་ཁྲོ་རྒྱལ་འཁོར་བཅས་བཞུགས་པར་བསམས་ལ། ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ གྲུབ་ཐོབ་རྒྱ་མཚོའི་བྲོ་བརྡུངས་པས༔ ཡེ་ཤེས་ལྔ་རུ་ལྷུན་གྱིས་གྲུབ༔
མུ་ཁ་ཆོས་འབྱུང་ཁྲི་རྐང་དུ༔ རྡོ་རྗེ་མཆུ་ཡི་བྲོ་བརྡུངས་པས༔ རིགས་དྲུག་འཁོར་བའི་རྒྱུད་ལམ་གཅོད༔ ལས་མཐའ་རྣམ་བཞིའི་དལ་དབུས་སུ༔ སོ་སོའི་ཕྲིན་ལས་བྲོ་བརྡུངས་པས༔ རང་རང་གཞུང་བཞིན་ལྷུན་གྱི་གྲུབ༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་ཕྱག་རྒྱ་དྲུག་གི་གར༔ གདངས་ཡང་མ་འགགས་རིག་པའི་སྒྲ༔
དེ་ལྟར་བརྡ་དང་རྟེན་འབྲེལ་གྱིས༔ སྣ་ཚོགས་ལས་ཀུན་ལྷུན་གྲུབ་ཤོག༔ ཨོཾ་ཨཱཿནན༔ ཧཱུྃ་ནན༔ སྒབ་འདྲེ་འབྱུང་པོ་ཐམས་ཅད་སཏྭཾ་བྷ་ཡ་ནན༔ མཆེད་ལྕམ་རྣམས་མཐེབ་ཆུང་ལུ་གུ་རྒྱུད་དུ་སྦྲེལ་ཏེ་བྲོ་བརྡུང་ཧཱུྃ་བཞིའི་སྔགས་བརྗོད་དོ། གཉིས་པ་སྒོ་བྱང་ཕྱི་ནང་གཉིས་ལས། ཕྱིའི་སྒོ་གོང་དུ་ར་ཡི་སོག་པའམ་རོ་རས་ལ་སོགས་པར་དབང་ཆེན་རྟ་མགྲིན་ཡབ་ཡུམ་ལ་བྱ་ཁྱུང་སྡེ་ལྔས་བསྐོར་བ་སྙིང་པོ་འདོད་གསོལ་བྲིས་པ་དང་སྐྱེར་ཕུར་ལ་སྙིང་པོ་བྲིས་ཏེ་རྒྱབ་ཏུ་བཏགས་པ་བཀོད། དམར་གཏོར་དང་མཆོད་ཡོན་སོགས་བཤམས་ལ། རྃ་ཡྃ་ཁྃ༔
སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོའི་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བར་གཏོར་སྣོད་བྷནྡྷ་འབར་བར་གཏོར་རྫས་ཨོཾ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར༔ ཨོཾ་ཨཱཿཧཱུྃ༔ ལན་གསུམ་གྱིས་བྱིན་གྱིས་བརླབས། སོ་སོའི་ལས་སྔགས་ཀྱིས་བསང༌། ཨོཾ་ཧྱ་གྷྲྀ་ཝ་ཧཱུྃ་ཕཊ྄ཿ སྭ་བྷཱ་ཝ ས་སྦྱང༌། སྟོང་པའི་ངང་ལས་དབང་ཆེན་རྟ་མཆོག་པདྨ་ཧེ་རུ་ཀ་སྐུ་མདོག་དམར་ནག་ཞལ་གཅིག་ཕྱག་གཉིས་ཕྱག་གཡས་རྡོ་རྗེ་ནམ་མཁར་གདེང་ཞིང་གཡོན་པས་ལྕགས་སྒྲོག་ཐུགས་ཀར་འཛིན་པ། དབུ་སྐྲ་དམར་སེར་གྱི་གསེབ་ནས་རྟ་སྐད་འཚེར་བས་སྣང་སྲིད་ལྷ་སྲིན་སྡེ་བརྒྱད་དབང་དུ་སྡུད་ཅིང་ཞལ་གདངས་ཤིང་ལྗགས་འདྲིལ་བས་ཕུང་འདྲེ་དམ་སྲི་རྒྱལ་འགོང་གི་སྙིང་ཁྲག་གསོལ་བ། ཞབས་གྱད་ཀྱི་དོར་སྟབས་ཀྱིས་དམ་སྲི་ཕོ་མོ་མནན་ཅིང༌། ཡུམ་ཕག་མོ་གྲི་ཐོད་འཛིན་པ་མགུལ་ནས་འཁྱུད་པ།
འཇིགས་བྱེད་བྱ་ཁྱུང་རིགས་ལྔས་དབུར་བརྒྱན་ཅིང༌། ས་བདག་ཀླུ་གཉན་ཟིལ་གྱིས་གནོན་པ། སྐུ་ལ་དུར་ཁྲོད་ཆས་ཀྱིས་བརྒྱན་ཅིང་མེ་དཔུང་འབར་བའི་ཀློང་ན་འགྱིངས་པའི་གནས་གསུམ་ཨོཾ་ཨཱཿཧཱུྃ་གིས་མཚན་པ་ལས་འོད་འཕྲོས་རང་འདྲའི་ཡེ་ཤེས་པ་བཛྲ་ས་མ་ཛཿ ཛཿཧཱུྃ་བཾ་ཧོཿ ཨོཾ་ཧྲཱིཿཔདྨ་ཀྲོ་ཏ་ཧྱ་གྷྲྀ་བ་ཧཱུྃ༔ ལན་བདུན། ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ སོགས་ཀྱིས་མཆོད། ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་ཕུལ།
ཧཱུྃ༔ དཔལ་ཆེན་པདྨ་དབང་གི་ལྷ༔ ཆེ་མཆོག་ཡོངས་འདུས་གཙོ་བོ་ཆེ༔ ལས་ཀྱི་ཁྲོ་བོ་མི་བཟད་པ༔ བདུད་བཞིའི་དཔུང་འཇོམས་ཁྲག་འཐུང་སྐུ༔ དམར་ནག་རྡོ་རྗེ་ལྕགས་སྒྲོག་འཛིན༔ ཞལ་གདངས་ལྗགས་འདྲིལ་སྲིད་གསུམ་གཡོ༔ རབ་འཇིགས་གྱད་ཀྱིས་དོར་སྟབས་ཚུལ༔ དབང་སྡུད་དམར་མོ་གྲི་ཐོད་འཛིན༔ འཇིགས་བྱེད་བྱ་ཁྱུང་སྡེ་ལྔས་བསྐོར༔
གསེར་མིག་ཟངས་རྭ་ལྕགས་སྡེར་བགྲད༔ ཀླུ་གཉན་ས་བདག་གཉེན་པོ་ཆེ༔ རྒྱལ་འགོང་དམ་སྲིའི་སྙིང་ཁྲག་འཐུང་༔ དབང་ཆེན་དྲེགས་པ་ཁྲོ་ཆེན་ཚོགས༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མ་རྫོགས་བར༔ བར་སྒོ་སྲུང་ཞིང་གཤེགས་མཚམས་ཆོད༔ ཨོཾ་པདྨ་ཏ་ཀྲི་ཏ་ཧྱ་གྷྲྀ་ཝ་བཛྲ་ཝཱ་ར་ཧཱི་ག་རུ་ཊ་ཡཀྴ་བཛྲ་ཀྲོ་ཏ་ཧུ་ལུ་ཧུ་ལུ་ཧཱུྃ་ཕཊ྄ཿ གནོད་བྱེད་དམ་སྲི་ཨུ་ཙ་ཏ་ཡ་ཕཊ྄ཿ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ས་མ་ཡ་སཏྭཾ༔
ཞེས་ལན་གསུམ་བཟླས་ནས་མེ་ཏོག་འཐོར་ཞིང༌། ཏིཥྛ་བཛྲཿ ས་བརྟན་བཞུགས་བྱ། ཞེས་ཕྱིའི་སྒོ་སྲུང་གི་གཟུགས་ཅིང་སྒྲུབ་ཁང་སྒོ་ཡི་ཡ་ཐེམ་ལ་ཟླ་བ། མ་ཐེམ་ལ་ཉི་མ། གཡས་སུ་གཡུང་དྲུང༌། གཡོན་དུ་འཁོར་ལོ་བྲིས་ཏེ་བཀོད་ལ། ཧཱུྃ༔ སྟེང་ཕྱོགས་ཟླ་བའི་དཀྱིལ་འཁོར་ལ༔ འོག་ཏུ་ཉི་མའི་ས་གཞི་བདལ༔
གཡས་སུ་རླུང་གི་གཡུང་དྲུང་ལ༔ གཡོན་དུ་ས་ཡི་འཁོར་ལོ་སྟེ༔ འབྱུང་བའི་ཁ་སྦྱོར་སྲུང་བའི་གུར༔ སུ་ཡང་བགྲོད་པར་མི་ནུས་སོ༔ དམ་སྲི་འབྱུང་པོ་མཚམས་ཆོད་ཅིག༔
དེ་ནས་ནང་སྒོའི་ཤིང་བྱང་ལ། བདུད་རྩི་འཁྱིལ་བའི་སྐུ་སྔགས་འདོད་གསོལ་སྐྱེར་ཕུར་སྔགས་ལྡན་བཅས་བཀོད་ལ། རྃ་ཡྃ་ཁྃ། སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོ་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བ་གཏོར་སྣོད་བྷནྡྷ་འབར་བར་གཏོར་རྫས་ཨོཾ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར། ཨོཾ་ཨཱཿཧཱུྃ༔
ལན་གསུམ་གྱིས་བྱིན་བརླབ། སོ་སོའི་ལས་སྔགས་ཀྱིས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་པད་ཉིའི་གདན་ལ་བདུད་རྩི་འཁྱིལ་བ་ལྗང་ནག་གཡས་བུམ་པ་འཁོར་ལོ་གཡོན་རྒྱ་གྲམ་ཐོགས་པ་ཡུམ་གྲི་ཐོད་འཛིན་པ་སྦྱོར་ཏེ་བཞེངས་པའི་གནས་གསུམ་དུ་ཨོཾ་ཨཱཿཧཱུྃ་གིས་མཚན་པ་ལས་འོད་ཟེར་འཕྲོས་རང་འདྲའི་ཡེ་ཤེས་པ་བཛྲ་ས་མཱ་ཛ༔ ཛཿཧཱུྃ་བཾ་ཧོཿ ཨོཾ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཧཱུྃ༔ ལན་བདུན། ཨརྒྷཾ? སོགས། ཨོཾ་བཛྲ་ཀྲོ་ཏ་ཨ་མྲྀ་ཏ་ཀུནྜ་ལི་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་ཕུལ།
ཧཱུྃ༔ ཁྲོ་ཆེན་འབར་བ་བདུད་རྩི་འཁྱིལ༔ དཔལ་ཆེན་ལས་ཀྱི་ཧེ་རུ་ཀཿ སྔོ་སངས་ཐབས་ཤེས་ཕྱག་རྒྱ་ཡིས༔ བུམ་པ་འཁོར་ལོ་རྒྱ་གྲམ་འཛིན༔ མི་བཟད་ཟད་མེད་བདུད་རྩི་འཁྱིལ༔ དམ་ཚིག་ཡུམ་ཆེན་གྲི་ཐོད་སྦྱོར༔ ཁྲོ་བོའི་རོལ་སྟབས་སྟངས་སྟབས་བརྗིད༔ ཡེ་ཤེས་དམ་ཚིག་མཁའ་འགྲོས་བསྐོར༔ གསེར་སྐྱེམས་གཉན་པོ་འདི་བཞེས་ལ༔
ཁྱེད་ཀྱིས་སྒོ་མཚམས་འདི་སྲུང་ཞིང་༔ དངོས་གྲུབ་ཕྱི་རུ་མ་གཏོང་ཞིག༔ སྒྲུབ་པའི་བར་ཆད་ཞི་མཛད་ཅིང་༔ ལས་ཀྱི་རྟགས་རྒྱ་འདི་སྲུངས་ཤིག༔ ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་རི་ནི་ས་བཾ་ཧ་ན་ཧ་ན་ཧཱུྃ་ཕཊ྄ཿ བཛྲ་རཀྵ་རཀྵ༔ ཞེས་དང་ ཏིཥྛ་བཛྲཿ ས་བརྟན་བཞུགས་བྱའོ། སྒོ་བྱང་གཉིས་མ་འཛོམས་པའམ་བསྡུ་ན་ཕྱི་སྒོའི་རྟ་མགྲིན་ཁོ་ནས་ཆོག་གོ ། སྒོ་ཐེམ་གྱི་ནང་དུ་བྲུབ་ཁུང་ཞིག་གི་ནང་དུ་ཟན་ལིང་ལ་སེང་ལྡེང་ངམ་སྐྱེར་པའི་ཕུར་བུའི་དབལ་ལ་མི་གཡོ་བའི་སྔགས་དང༌།
མགུལ་དུ་རྒྱ་ཤོག་ལ་སྒོ་འདིའི་ཡན་ཆད་སུ་ཡང་མ་འདའ་ཞིག་ཅེས་བྲིས་ཏེ་བཏགས་པས་རྒྱས་བཏབ། སྒོ་འདིའི་ཡན་ཆད་སུ་ཡང་མ་འདའ་ཞིག༔ ཅེས་བརྗོད། གསུམ་པ་གསང་མཚམས་ལ་གཉིས། མ་ཏྲཾ་བསྒྲལ་བ་དང་ཁྲོ་བཅུའི་ཕུར་གདབ་བོ། དང་པོ་རང་རྒྱུད་ཀྱི་མ་ཏྲཾ་བདག་འཛིན་གྱིས་འཁོར་བར་འཁྱམས་པའི་ང་བདག་བསྒྲལ་བ་ནི། དཀྱིལ་འཁོར་གྱི་གཞིར་མ་ཏྲཾ་གི་གཟུགས་བརྙན་མགོ་ལྷོ་ནུབ་ཏུ་བསྟན་པ་གན་རྐྱལ་དུ་བཞག ། སྟེགས་བུའི་ཤར་ངོས་སློབ་དཔོན་ཞལ་ནུབ་ཏུ་ཕྱོགས་ཏེ་ཕྱག་ཏུ་གཡབ་དར་དྲིལ་བུ་བསྣམས་ནས་སྟོང་ཐུན་ཟུར་གསལ་ལྟར་བཤད་པའི་རྗེས་སུ་ལས་སྔགས། ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿཨཱཿཧཱུྃ༔
ཅེས་བརྗོད་ལ། བདག་ཉིད་ལས་ཀྱི་ཧེ་རུ་ཀ་ཁྲོ་གཏུམ་བཟོད་པར་དཀའ་བའི་གཟི་བརྗིད་བསྐལ་པའི་མེ་ལྟར་འབར་བའི་སྐུར་གྱུར་ པར་བསམ། མ་ཏྲཾ་ཀ་རུ་ཏྲ་ཛཿ ལན་བདུན་བརྗོད། ན་མོ༔ དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང༌། ཁྱད་པར་དུ་བླ་མ་བདེ་གཤེགས་རྩ་གསུམ་བཀའ་འདུས་ཀྱི་དཀྱིལ་འཁོར་ལྷ་ཚོགས་རྣམས་ཀྱི་བདེན་པ་དང༌།
སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས། རྣམ་པ་མ་ཏྲཾ་རུ་ཏྲ། ངོ་བོ་དངོས་གྲུབ་ལ་བར་དུ་གཅོད་པའི་བདུད་དང་ལོག་འདྲེན་ཐམས་ཅད་མ་ཏྲཾ་རུ་ཏྲ་ཨ་ཀརྵ་ཡ་ཛཿ ཏྲི་ཡཾ་ཛཿ ཛཿཧཱུྃ་བཾ་ཧོཿ ཞེས་བཀུག་སྟེ་གཟུགས་ལ་བསྟིམས་ནས། ཧཱུྃ༔ མ་ཏྲཾ་བྱ་བའི་སྡིག་ཅན་ཁྱོད༔ སྔོན་ཡང་སྒྲུབ་པ་ཀུན་ལ་བསྒྲིབས༔
སྔོན་ཚེ་དཔལ་ཆེན་ཧེ་རུ་ཀས༔ བསྒྲལ་ནས་དུར་ཁྲོད་ཆེན་པོར་བྱས༔ ཁུངས་དང་རྫས་བཅས་གང་ལས་བྱུང་༔ ཁུངས་དང་རྫས་བཅས་བདག་ལས་བྱུང་༔ བདག་མེད་སྟོང་པའི་ཐོ་བས་གཞོམ༔ ཨོཾ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀཽ྅་ཧཾ༔ མ་ཏྲཾ་རུ་དྲ་ཛཿ ཨཱ་ཀརྴ་རུ་དྲ་ཛཿ ཁ་ཏྲཾ་རུ་དྲ་ཛཿ ཞེས་པས་ཆོས་དང་གང་ཟག་གི་བདག་ཆད་པར་ལྟ་བ་རྣམས་གཞོམ་པའི་དོན་དུ།
མ་ཏྲཾ་གི་གཟུགས་དེ་ཉིད་སློབ་དཔོན་གྱི་ཞབས་གཡས་པའི་དོར་སྟབས་ཀྱིས་མནན་ལ། ཧཱུྃ༔ མ་ཏྲཾ་བྱ་བའི་སྡིག་ཅན་ཁྱོད༔ རོལ་པའི་སྟབས་ཀྱིས་མནན་པ་ནི༔ འཇིགས་བྱེད་ཆེན་པོ་ཧེ་རུ་ཀས༔ མགོ་ནི་ལྷོ་ནུབ་མཚམས་སུ་བསྟན༔ རྐང་པ་བྱང་ཤར་མཚམས་སུ་བསྟན༔ ཁྲོ་རྒྱལ་ཞབས་ནི་གཡས་གཡོན་གྱིས༔ གྱད་ཀྱི་དོར་སྟབས་ཚུལ་དུ་མནན༔ ཨོཾ་མ་ཧཱ་ཤྲཱི་ཧེ་རུ་ཀ་དྲྀ་ཤྱ་ཧོཿ
ས་མ་ཡ་སཏྭཾ༔ མ་ཧཱ་དེ་བ་རུ་ཏྲ་ཛ་ཛཿཧཱུྃ༔ ཞེས་ལན་བདུན་བཟླ་ཞིང་ཐམས་ཅད་ཀྱི་ལག་གཡས་ཀྱི་སོར་མོ་གསུམ་སྦྲེང་བ་ཁ་ཊྭཱཾ་གྱི་རྒྱས་སྙིང་ཁར་བསྣུན་ཚུལ་བྱས་ལ། གཟུགས་ཕུང་ཧྲུལ་གྱིས་ཞིག༔ མ་རིག་སྒོ་ལྔའི་སྦུབས་དང་བྲལ༔ རྣམ་ཤེས་ཏྲི་ནག་པོར་གནས་པའི་ཐུགས་ཀའི་འོད་ཀྱིས་སྦྱངས་པས་ཧཱུྃ་ཡིག་དཀར་པོར་གྱུར་བདག་གི་ཐུགས་ཀར་ཐིམ་ནས་གཉིས་སུ་མེད་པར་གྱུར ་པར་བསམ་ཞིང༌། ལས་ཀྱི་རྡོ་རྗེས་མ་ཏྲཾ་གི་ལྷུ་ཚིགས་སོ་སོར་ཕྲལ་ནས་སྙིང་ཤར། མགོ་བོ་ལྷོ། ནང་ཁྲོལ་ནུབ། མཚན་མ་བྱང༌།
ལག་གཡས་ཤར་ལྷོ། ལག་གཡོན་ལྷོ་ནུབ། རྐང་གཡོན་ནུབ་བྱང༌། རྐང་གཡས་བྱང་ཤར་བཅས་སྟེགས་འོག་ཕྱོགས་མཚམས་སོ་སོར་བཀོད་ལ། ཧཱུྃ༔ མ་ཏྲཾ་བསྒྲལ་བའི་ཕུང་པོ་ནི༔ གཉིས་མེད་རལ་གྲིས་དུམ་བུར་གཏུབ༔ ཆ་བརྒྱད་བགོས་པའི་དུར་ཁྲོད་བརྒྱད༔ སྙིང་ཤར་དུར་ཁྲོད་བསིལ་བ་ཚལ༔ མགོ་ལྷོ་དུར་ཁྲོད་སྐུ་ལ་རྫོགས༔
ནང་རོལ་ནུབ་ཏུ་པདྨ་བརྩེགས༔ མཚན་མ་བྱང་དུ་ལངྐ་བརྩེགས༔ ལག་གཡས་ཤར་ལྷོ་ལྷུན་གྲུབ་བརྩེགས༔ ལག་གཡོན་ལྷོ་ནུབ་གསང་ཆེན་རོལ༔ རྐང་གཡོན་ནུབ་བྱང་ཧེ་ཆེན་བརྡལ༔ རྐང་གཡས་བྱང་ཤར་འཇིག་རྟེན་བརྩེགས༔ མ་ཏྲཾ་བསྒྲལ་བའི་རྫས་བརྒྱད་ལ༔ དུར་ཁྲོད་ཆེན་པོའི་གནས་བརྒྱད་བསྒོམ༔ ཁོག་པ་གཞལ་ཡས་ཁང་དུ་བསྐྱེད༔ སྲོག་རྩ་རྣལ་འབྱོར་བཞུགས་པར་བསྒོམ༔
སློབ་དཔོན་ཤར་དུ་གནས་པས ་བྷྲཱུྃ་ཛྙཱ་ན་མཎྜལ་བྷྲཱུྃ༔ ཐུགས་ཀ་ནས་བྷྲཱུྃ་འཕྲོས་ཁོག་པ་ལ་ཐིམ་པས་ཁོག་པ་དུར་ཁྲོད་རོལ་པའི་གཞལ་ཡས་ཁང་དུར་ཁྲོད་བརྒྱད་རྭ་བ་མེ་དང་བཅས་པས་བསྐོར་བར་གྱུར༔ ཐམས་ཅད་ཀྱི་ལག་གཡས་ཕྱི་དང་ལག་གཡོན་ནང་དུ་བྱས་པའི་ཁུ་ཚུར་དཔུང་མགོར་བསྣོལ་ཞིང༌། ཧཱུྃ་པྲ་བེ་ཤ་ཡ་ཕཊ྄ཿ ཅེས་ལན་བདུན་བཟླས་ནས་རྒྱ་བཀྲོལ་ཏེ། དཀྱིལ་འཁོར་གྱི་སྒོ་ཤག་གིས་ཕྱེ་བར་གྱུར ་པར་བསམས་ལ། དེ་ནས་རྡོ་རྗེ་སློབ་དཔོན་འགྲོས་གར་གྱིས། ཧཱུྃ་ཧཱུྃ་ཧཱུྃ༔ ཧ་ཧ་ཧ༔ ཕཊ྄་ཕཊ྄་ཕཊ྄ཿ
ཅེས་བརྗོད་ནས་དཀྱིལ་འཁོར་གཡས་སུ་ལན་གསུམ་བསྐོར་ནས། དཀྱིལ་འཁོར་གྱི་ནང་དུ་ཚུད་པར་གྱུར༔ ཞེས་བརྗོད་ལ་སྟེགས་བུའི་དབུས་ཀྱི་ཁྲིའི་ཁར་སློབ་དཔོན་ཞལ་ཤར་དུ་ཕྱོགས་པར་བཞུགས་པའི་མདུན་དུ་སེང་ལྡེང་གི་ཕུར་བུ་ཙན་དན་དམར་པོས་ཁ་བསྒྱུར་ཞིང་རྩེ་མོར་མེ་ཏོག་ཕྲེང་བ་བཅིངས་པ་བཅུ་བཤམས། དཀྱིལ་འཁོར་གྱི་ཕྱོགས་མཚམས་བརྒྱད་དང་ཤར་ནུབ་རྣམས་སུ་ཕུར་གདན་བཅུ་བཀོད་ལ། རང་གི་ཐུགས་ཀ་ནས་ཧཱུྃ་ཡིག་བཅུ་སྤྲོས་ཕུར་བུ་རྣམས་ལ་ཐིམ་པ་ཡོངས་སུ་གྱུར་པ་ལས་སྟོད་ཁྲོ་བོའི་གཟུགས་ཅན་སྨད་ཕུར་བུ་འབར་བའི་རྣམ་པ་ཅན་དུ་གྱུར་ པར་བསམས་ལ། ཐམས་ཅད་ཧཱུྃ་མཛད་ཀྱི་ཕྱག་རྒྱ་དང༌། སུམྦྷ་ན ིའི་སྔགས་ཀྱིས་ཕྱོགས་བཅུའི་བགེགས་རྣམས་བཀུག་པ་ལ་སློབ་དཔོན་གྱིས་ལག་གཡས་ཐོ་བ་དང་གཡོན་པས་ཕུར་བུ་བཟུང་ལ། ཧཱུྃ༔ སྟེང་འོག་ཕྱོགས་མཚམས་འཇིག་རྟེན་ཀུན༔ ཞེ་སྡང་རྡོ་རྗེ་བླ་ན་མེད༔
སྐུ་གསུང་ཐུགས་སྤྲུལ་སྟོབས་དང་ལྡན༔ ཏ་ཀྲིཏ་ཁྲག་འཐུང་ཁྲོ་རྒྱལ་བཅུ༔ འཇིགས་ཚུལ་རྔམ་པའི་སྟངས་སྟབས་ཀྱིས༔ གདུག་པའི་ཚོགས་རྣམས་བརླག་པར་མཛོད༔ དུར་ཁྲོད་གསང་བའི་གནས་མཆོག་འདིར༔ རང་བྱུང་ཁྲོ་རྒྱལ་ཆེན་པོ་བཅུ༔ ལོག་འདྲེན་བདུད་བགེགས་མཚམས་གཅོད་ཕྱིར༔ ཁྲོ་བཅུའི་ཕུར་པ་གདབ་པར་བྱ༔ སྟེང་གི་ཕུར་བུ་ཤར་གྱི་ཤར་ནས་བརྩམ་གཡས་སུ་རིམ་པར། ཨོཾ་བཛྲ་ཀཱི་ལི་ཀཱི་ལ་ཡ༔
མ་ཧཱ་ཀྲོ་ཏ་ཧཱུྃ་ཀ་ར་ཧཱུྃ༔ གནོད་བྱེད་འབྱུང་པོ་གརྫ་གརྫ་ཧཱུྃ་ཕཊ྄ཿ ཤར། ཨོཾ་བཛྲ་ཀཱི་ལི་ཀཱི་ལ༔ མ་ཧཱ་ཀྲོ་ཏ་བི་ཛ་ཡ་ཧཱུྃ༔ གནོད་བྱེད་འབྱུང་པོ་ཧ་ན་ཧ་ན་ཧཱུྃ་ཕཊ྄ཿ ཤར་ལྷོ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ནཱི་ལ་དཎྜ་ཧཱུྃ༔ གནོད་བྱེད་འབྱུང་པོ་ད་ཧ་ད་ཧ་ཧཱུྃ་ཕཊ྄ཿ
ལྷོ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཡ་མཱནྟ་ཀ་ཧཱུྃ༔ གནོད་བྱེད་འབྱུང་པོ་པ་ཙ་པ་ཙ་ཧཱུྃ་ཕཊ྄ཿ ལྷོ་ནུབ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨཱརྻ་ཨ་ཙ་ལེ་ཧཱུྃ༔ གནོད་བྱེད་འབྱུང་པོ་བྷནྡྷ་བྷནྡྷ་ཧཱུྃ་ཕཊ྄ཿ ནུབ། ཨོཾ་བཛྲ་ཀཱི་ལི་ཀཱི་ལ་ཡ༔
མ་ཧཱ་ཀྲོ་ཏ་ཧྱ་གྷྲི་ཝ་ཧཱུྃ༔ གནོད་བྱེད་འབྱུང་པོ་ཧུ་ལུ་ཧུ་ལུ་ཧཱུྃ་ཕཊ྄ཿ ནུབ་བྱང༌། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨ་པ་རཱ་ཛི་ཏ་ཧཱུྃ༔ གནོད་བྱེད་འབྱུང་པོ་ཏིཥྛ་ཏིཥྛ་ཧཱུྃ་ཕཊ྄ཿ བྱང༌། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨ་མྲྀ་ཏ་ཀུནྜ་ལི་ཧཱུྃ༔ གནོད་བྱེད་འབྱུང་པོ་ཚིནྡྷ་ཚིནྡྷ་ཧཱུྃ་ཕཊ྄ཿ
བྱང་ཤར། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཏྲཻ་ལོཀྱ་བི་ཛ་ཡ་ཧཱུྃ༔ གནོད་བྱེད་འབྱུང་པོ་བྷནྡྷ་བྷནྡྷ་ཧཱུྃ་ཕཊ྄ཿ འོག་གི་ཕུར་བུ་ནུབ་ཀྱི་མདུན་དུ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་མ་ཧཱ་བཱ་ལ་ཧཱུྃ༔ གནོད་བྱེད་འབྱུང་པོ་སྥོ་ཊ་སྥོ་ཊ་ཧཱུྃ་ཕཊ྄ཿ ཅེས་འབར་བའི་སྟངས་སྟབས་དང་བཅས་སྟེང་གི་ཕུར་བུ་ཤར་གྱི་ཤར། ཤར་ནས་ཤར་ལྷོ་སོགས་རིམ་གྱིས་བྱང་ཤར་བར་གཡས་བསྐོར་དང༌།
འོག་གི་ཕུར་བུ་ནུབ་ཀྱི་ནུབ་ཏུ་གདབ་པས། བགེགས་རྣམས་ཀྱི་སྙིང་ཕུག་ནས་གཡོ་འགུལ་མེད་ཅིང་འོད་གསལ་བར་གྱུར ་པར་བསམ་ཞིང༌། ཕུར་བུ་ལས་བྱུང་བའི་འོད་ཟེར་སྲུང་བའི་འཁོར་ལོ་འཁྲིགས་པས་ཕྱོགས་མཚམས་ཐམས་ཅད་ཁྱབ་པར ་བསམ། ཞེས་དང༌། སྤྲོ་ན་ལས་གཞུང་ནས་འབྱུང་བའི་སྲུང་འཁོར་གྱི་ཚིག་བརྗོད་ཅིང་བསྲུང་བྱ་སྲུང་བྱེད་ཐམས་ཅད་ལས་འདས་པ་དེ་ཁོ་ན་ཉིད་ཀྱི་སྲུང་འཁོར་ཡང་བྱ། བཞི་པ་རྟེན་གྱི་དཀྱིལ་འཁོར་བཅའ་བ་ལ། ཐོག་མར་ཆག་ཆག་གདབ་པ་ནི། དུང་ཕོར་རམ་ཀ་པཱ་ལར་བདུད་རྩི་རྣམ་པ་ལྔར་སྦྱར་བའི་དྲི་བཟང་གི་ཆུས་དཀྱིལ་འཁོར་གྱི་གཞི་ལ་རྡོ་རྗེ་ཁུ་ཚུར་གྱིས་བྱང་ཤར་ནས་གཡས་བསྐོར་དུ་ཁྱབ་པར་ཁྱམས་མེད་པར་བྱུགས་ཤིང༌། ཧཱུྃ༔ དམ་ཚིག་རྡོ་རྗེ་ཡེ་ཤེས་གསང་བའི་ཆུ༔
རྣམ་དག་ཡོན་ཏན་དྲི་མ་མེད་པའི་རྫས༔ སྨོན་ལམ་དབང་གིས་བྱང་ཆུབ་སེམས་བསྐྱེད་མཆོག༔ དེང་འདིར་དཀྱིལ་འཁོར་ས་གཞིར་ཆག་ཆག་འདེབས༔ ཨོཾ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ ཞེས་བརྗོད་ཅིང་ཞི་རོལ་བྱ། དེ་ནས་ཐིག་ཚོན་བྱ་བ་ལ། རྒྱས་པ་རྡུལ་ཚོན་གྱི་དཀྱིལ་འཁོར་སོགས་སྤྲོས་བཅས་བྱ་ཚུལ་གཞན་དུ་ཤེས་པར་བྱའོ། འདིར་རས་བྲིས་ཙམ་དུ་རྟེན་འབྲེལ་མཚོན་པའི་ཐིག་ཆེན་བརྒྱད་སོགས་མདོར་བསྡུས་ཕྱག་ལེན་མཛད་སྲོལ་ལྟར་ས་གཞི་འཇམ་ཞིང་ལག་མཐིལ་ལྟར་མཉམ་པར་བྱ། ཧཱུྃ༔ བཀྲ་ཤིས་ལྷ་མོ་དགེ་བའི་གྲོགས༔
མཉེན་ལྕུག་འཁྲིལ་ལྡེམ་ཚེ་འཛིན་མ༔ ཀུན་གཞི་ལྷུན་གྲུབ་དཀྱིལ་འཁོར་ལ༔ རིག་པ་རྡོ་རྗེའི་ཐིག་ཐོབ་ཅིག༔ ཨོཾ་བྷྲཱུྃ་ཛྙཱ་ན་སཾ་ཏྲི་ཏ་དྷ་ར་སྭཱ་ཧཱ༔ ཞེས་སློབ་དཔོན་ནུབ་དང་རིག་མ་ཤར་དུ་བྱས་ལ་རྡོར་དྲིལ་དང་བཅས་པའི་ངང་ནས་གུང་མོས་ཐིག་སྐུད་བཟུང༌། འོག་ནས་གྱེན་དུ་གཅུས་ཏེ་སེ་གོལ་གཏོག་པ་དང་བཅས། བྷྲཱུྃ་ཛྙཱ་ན་མཎྜལ་ལ་ཕཊཿ ཞེས་བརྗོད། དང་པོ་སློབ་དཔོན་ནུབ། རིག་མ་ཤར་བྱས་པས་ཚངས་ཐིག་དང་པོ་གདབ།
གཉིས་པ་སློབ་དཔོན་ལྷོ་རུ་གནས་པ་ལ། རིག་མ་རྒྱབ་འགྲོས་དང་བཅས་བྱང་དུ་འཁོད་པས་ཚངས་ཐིག་གཉིས་པ་གདབ། གསུམ་པ་སློབ་དཔོན་གཡས་བསྐོར་གྱིས་ཤར་ལྷོ་དང་རིག་མ་ནུབ་བྱང་ལ་འཁོད་པས་ཟུར་ཐིག་དང་པོ་གདབ། བཞི་པ་སློབ་དཔོན་ལྷོ་ནུབ་དང་རིག་མ་བྱང་ཤར་ལ་གནས་པས་ཟུར་ཐིག་གཉིས་པ་གདབ་པ་སྟེ་རྒྱབ་འགྲོས་སྤངས་ཏེ་གཡས་བསྐོར་གོང་དང་མཚུངས། ལྔ་པ་ལོག་ཐིག་བཞི་ལས་སློབ་དཔོན་རྒྱབ་འགྲོས་དང་བཅས་ཤར་ལྷོའི་ཕྱོགས་སུ་བཞེངས་ལ། རིག་མ་བྱང་ཤར་དུ་གནས་བཞིན་པས་ཤར་གྱི་ལོག་ཐིག་དང་པོ་གདབ། དྲུག་པ་རིག་མ་སྔོན་དང་སློབ་དཔོན་གཉིས་ཀའི་རྒྱབ་འགྲོས་ཀྱིས་སློབ་དཔོན་ནུབ་བྱང་དང་རིག་མ་ལྷོ་ནུབ་ཏུ་འཁོད་པས་ནུབ་ཀྱི་ལོག་ཐིག་གཉིས་པ་གདབ། བདུན་པ་སློབ་དཔོན་ནུབ་བྱང་དུ་གནས་བཞིན་རིག་མ་རྒྱབ་འགྲོས་ཀྱིས་བྱང་ཤར་དུ་འཁོད་ནས་བྱང་གི་ལོག་ཐིག་གདབ། བརྒྱད་པ་སློབ་དཔོན་སྔོན་དུ་རྒྱབ་འགྲོས་ཀྱིས་ཤར་ལྷོ་དང་རིག་མའང་དེ་བཞིན་རྒྱབ་འགྲོས་ཀྱིས་ལྷོ་ནུབ་ཏུ་འཁོད་དེ་བྱང་གི་ལོག་ཐིག་བཏབ་ལ། མཐར་སློབ་དཔོན་ནུབ་དང་རིག་མ་ཤར་དུ་འཁོད་པས་ཐིག་སྐུད་སློབ་དཔོན་གྱི་ཕྱོགས་སུ་བསྡུ་བར་བྱའོ།
ལྔ་པ་སྟ་གོན་ལ་བཞི། ལྷ་ཡོ་བྱད་བུམ་པ་སློབ་མ་སྟ་གོན་ལ་གནས་པའོ། དེའང་སློབ་མ་ལ་དབང་བསྐུར་དང་འབྲེལ་ན་དེ་རྣམས་སྐབས་དང་སྦྱར། མ་འབྲེལ་ན་མི་དགོས་མོད། འོན་ཀྱང་ཡོ་བྱད་སྟ་གོན་ནི་ནམ་དུའང་དགོས་པས་སྒྲུབ་རྫས་ཚང་བར་བསགས་ལ་ཐམས་ཅད་ཀྱང་ཡེ་ཤེས་ཀྱི་རྣམ་རོལ་འབའ་ཞིག་ཏུ་མོས་པས་བྱིན་གྱིས་བརླབ་པ་ཡིན་པས་གཞུང་ལྟར་དུ་བྱས་པས་ཚང་ལ་སྐབས་འདིར། དང་པོ་ལྷ་སྟ་གོན་ནི་གཙོ་བོར་དཀྱིལ་འཁོར་བྲི་བར་གནང་བ་ཞུ་བའི་དོན་ཡིན་པས་གྲུབ་ན་ལེགས་པ་ལས་ལྷག་སྐྱོན་དུ་མི་འགྱུར་བས་དེ་ལྟར་ན། དཀྱིལ་འཁོར་བྱ་བའི་སྟེགས་བུའི་དབུས་གཙོ་བོའི་གནས་སུ་བདུད་རྩི་དྲི་བཟང་སྦྱར་བའི་ཆབ་ཀྱིས་ཐིག་ལེ་བྱས་ལ། ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་ས་མ་ཡ་སཏྭཾ༔
ཞེས་དབུས་དང་ཕྱོགས་བཞི་མཚམས་བཞི་ཟུར་བཞི་བཅས་ཚོམ་བུ་བཅུ་གསུམ་བཀོད། ཕྱི་ནང་གི་མཆོད་གཏོར་བཤམས་ལ། ལས་བྱང་འབྲིང་པོ་བདེར་འདུས་སམ་བསྡུས་པ་རྩ་བ་གཅིག་དྲིལ་ལྟར་མཆོད་པ་བྱིན་བརླབས་ནས་དམ་ཚིག་པ་བསྐྱེད། ཕྱག་མཆོད་བསྟོད་པའི་བར་དུ་སོང་ནས་ཐམས་ཅད་ཀྱིས་ཐལ་མོ་སྦྱར་ཏེ། ཧོཿ དུས་གསུམ་བླ་མ་ཡི་དམ་ལྷ༔ ཡི་དམ་རྒྱལ་བ་རྒྱ་མཚོའི་ཚོགས༔ མཁའ་འགྲོ་དམ་ཅན་མ་ལུས་དགོངས༔ དཀྱིལ་འཁོར་བཟང་པོ་ལེགས་བྲིས་ནས༔ བདག་ཅག་བསྙེན་སྒྲུབ་ལས་གཞུང་བསྲང་༔
སྟ་གོན་ལ་ནི་གནས་པར་མཛོད༔ ལན་གསུམ་བརྗོད། རྡོ་རྗེ་སློབ་དཔོན་གྱིས་སེ་གོལ་གསུམ་བྱས་ལ། ལྷ་རྣམས་བར་སྣང་འོད་ཀྱི་དྲྭ་བར་བཞུགས་པར ་བསམ། ཚོམ་བུ་མཆོད་གཏོར་རྣམས་བསྡུའོ། འདིར་ཡང་ལས་བྱང་གི་མངོན་རྟོགས་རྒྱས་པ་མི་ལྕོགས་པ་ལྟ་བུ་ལ། སྒྲུབ་པའི་གཞིར་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོར་ལྷ་ཚོགས་དྭངས་པའི་མཁའ་ལ་འཇའ་ཚོན་ཤར་བ་ལྟར་སྐད་ཅིག་གིས་གསལ་བར་གྱུར། ཅེས་གདོད་ནས་གྲུབ་པའི་སེམས་ཀྱི་དཀྱིལ་འཁོར་གསལ་བཏབ་ལ་མཆོད་བསྟོད་བྱས་པས་ཀྱང་ཆོག་གོ ། གཉིས་པ་བུམ་པ་སྟ་གོན་ནི། སྒྲུབ་པའི་མཐར་སློབ་མ་ལ་དབང་བསྐུར་མིན་གང་ལྟར་ཡང༌།
བུམ་པ་སྟ་གོན་དགོས་པས། བུམ་པ་ལྷ་གྲངས་སམ་རྣམ་བུམ་དང་ལས་བུམ་ཙམ་འདུ་བྱ། དྲག་སྔགས་ཡུངས་ཐུན་གྱི་བྲབ། གུ་གུལ་གྱི་དུད་པས་བདུག་ལ་བགེགས་བསྐྲད། ཁྲུས་ཀྱིས་སྦྱངས། གཙོ་བོའི་སྙིང་པོ་བརྗོད་ལ་ནང་བཅུད་མགུལ་ཆིངས་ཁ་རྒྱན་ལྡན་པ་བཀོད། མཆོད་པ་བཤམས་ཤིང་བྱིན་གྱིས་བརླབ། བུམ་པ་བསང་སྦྱང༌། ཨོཾ་བྷྲཱུྃ་པཾ་ཧོཿ ཞེས་བརྗོད་པས་ཡི་གེ་ཡོངས་སུ་གྱུར་པ་ལས༔
བུམ་པ་མཚན་ཉིད་བཞི་དང་ལྡན་པ༔ ལྟོ་བ་ཆེ་ཞིང་ལྷུན་རྒྱས་པ༔ ཁ་གཡེར་ལ་བཀྲ་ཤིས་པའི་རྫས་རྟགས་མཚན་པ༔ མཆུར་འདོད་ཡོན་ནར་མའི་བུ་ག་རབ་ཏུ་འཕྱང་བ༔ ཞབས་བདེ་བའི་བཅུད་ཆགས་འཛག་མེད་གཞུམ་ཞིང་མཛེས་པ༔ ཁ་རྒྱན་དཔག་བསམ་ཤིང་དང་སྒྲོ་ཕོད་ལྔ་ལྡན་མཚན་པའི་ཚོམ་བུས་རྣམ་པར་སྤྲས་པ༔ དེ་ཡི་ནང་དུ་བྷྲཱུྃ་དང་ཧྲཱིཿ ཨོཾ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ཛཿ ཛཿཧཱུྃ་བཾ་ཧོཿ
ཞེས་ཡིག་འབྲུ་ས་བོན་ཕྱག་མཚན་ཡོངས་སུ་གྱུར་པ་ལས༔ པདྨ་ཉི་ཟླའི་གདན་ལ་གུ་རུ་བླ་མ་རྡོ་རྗེ་འཆང་གི་ཆ་ལུགས་རྫོགས་པ༔ ཡུམ་གསང་བ་ཡེ་ཤེས་འཁྲིལ་ཞིང་ལོངས་སྐུའི་མཚན་དཔེས་རབ་ཏུ་བརྒྱན་པའོ༔ དེ་ཡི་ཕྱོགས་བཞིར་སྒོ་མ་རིགས་བཞིའི་བརྡས་བསྐུལ་བ་ལས༔ ཨོཾ་ས་མ་ཡ་ཧོཿ ཨོཾ་ས་མ་ཡ་སཏྭཾ༔ རཱ་ག་ཡ་ཧོཿ རཱ་ག་ཡ་མི༔ ཛཿཧཱུྃ་བཾ་ཧོཿ ཞེས་པས་ཡབ་ཡུམ་སྦྱོར་བ་མཛད་པས་ཐུགས་དམ་བསྐུལ༔
དགའ་ཆེན་ཁྱབ་བརྡལ་གྱི་ཕྲིན་ལས་རྩལ་དུ་མངོན༔ ཧཱུྃ་ཧཱུྃ་ཧཱུྃ་ཞེས་པས་རྒྱལ་བ་རྩ་གསུམ་བཀའ་འདུས་ཀྱི་དཀྱིལ་འཁོར་བ་སྤུའི་བུ་ག་ནས་ཕྱིར་འཕྲོས་པ་ཝལ་གྱིས་གསལ་བར་གྱུར༔ ཨོཾ་གུ་རུ་ཛྙཱ་ན་དྷེ་ཝ་ཌཱཀྐི་ནཱི་ཡེ་སརྦ་དྷ་ར་ཧོཿ ཞེས་ཐུགས་དམ་གྱི་རྒྱུད་བསྐུལ་བས་སློབ་དཔོན་ཡབ་ཡུམ་ལས་མཆོད་པའི་དཀྱིལ་འཁོར་ལྷ་ཚོགས་རྣམས་རང་བཞིན་གསལ་བའོ༔ སླར་ཡང་རང་གི་ཐུགས་ཀ་ནས་འོད་ཟེར་འཕྲོས་ཕྱོགས་བཅུའི་སངས་རྒྱས་ལ་ཕོག༔ ཕྱོགས་བཅུའི་རིགས་ལྔ་ལྷ་ཡི་གཙོ་བོ་འོད་དཔག་མེད་བཅས་ཞིང་ཁམས་ལྷ་རྣམས་ཀྱིས་དབང་བསྐུར་ཁྲུས་བསྩལ་སྐུ་གང་དྲི་མ་དག༔ ཆུ་ཡི་ལྷག་མ་ཡར་ལུད་པ་ལས༔ སྣང་བ་མཐའ་ཡས་ཀྱིས་དབུ་བརྒྱན་པར་གྱུར༔ ཨོཾ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ཛཿ
ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཞེས་ལྷ་ཚོགས་དེ་རྣམས་གསལ་བ་དང་༔ བདག་མདུན་གཉིས་སུ་མཆེད་པའི་ཐུགས་ཀ་ནས་འོད་ཟེར་སྣ་ཚོགས་སྤྲོས་པས་རྒྱལ་བ་ཡེ་ཤེས་ཀྱི་ཐུགས་དམ་བསྐུལ༔ རྩ་བའི་སྔགས་ཕྲེང་འཕྲོས་པས་གཟུང་ཐག་གི་ལམ་དུ་བརྒྱུད༔ བུམ་ལྷའི་ཞལ་དུ་ཞུགས༔ ཐུགས་ཀར་ཐིམ་པས་སྔགས་ཕྲེང་རྣམས་འོད་ཟེར་ཆ་ཚང་འཁོར༔ གཉིས་མཆེད་པའི་གཙོ་འཁོར་ཐམས་ཅད་མཉམ་དུ་འཁོར༔ དཀྱིལ་འཁོར་ཕྱི་ནང་མུ་མཐའ་ཐམས་ཅད་ཡོངས་སུ་ཁྱབ་སྣང་སྲིད་ལ་ཕོག༔ སྐྱེ་འགྲོ་སྤྱི་དང་བྱེ་བྲག་ཐམས་ཅད་ཚེ་རབས་ནས་བསགས་པའི་རྣམ་སྨིན་ཐམས་ཅད་བསྲེགས༔ ལུས་ཤེལ་སྒོང་ལྟར་གྱུར༔
ཕྱོགས་བཅུའི་སངས་རྒྱས་ཀྱི་ཐུགས་རྗེའི་བྱིན་བརླབ་པར་གྱུར་པས་ཡེ་ཤེས་ལྔ་ཡི་ཡོན་ཏན་ཅིག་ཅར་དུ་རྫོགས༔ སླར་ཡང་ཐུགས་རྗེའི་ཤུགས་དང་བྱིན་རླབས་ཀྱི་དངོས་གྲུབ་ཐམས་ཅད་ཚུར་འདུས་བུམ་པའི་དཀྱིལ་འཁོར་ལ་ཐིམ་པས་གཟི་བརྗིད་འོད་དུ་འབར་བར་བསྒོམ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་ས་མ་ཡ་ཛཿསིདྡྷི་ཕ་ལ་ཧཱུྃ༔ ཧྲཱིཿམ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིང་ཧྲིང་ཛཿསིདྡྷི་ཕ་ལ་ཧཱུྃ༔
བུམ་སྒྲུབ་སྔགས་ནི༔ ཨོཾ་གུ་རུ་ཌཱཀྐི་པདྨ་དྷ་ར་ཧ་རི་ནི་ས་ཧཱུྃ༔ ཡང་དྲིལ༔
ཨོྃ་གུ་རུ་ཌཱཀྐི་ཀ་ལཀྵ་ཧཱུྃ་ཧྲཱིཿ ཞེས་པའི་སྔགས་བརྒྱ་ཕྲག་རེ་ལ་དུང་ཞལ་རྡོ་རྗེའི་ཁ་ཆོད་ཅན་གྱི་རྫས་རྣམ་བུམ་གྱི་ལྷ་ལ་དབྱེར་མེད་བསྟིམ༔ ཧཱུྃ༔ དམ་ཚིག་ཡེ་ཤེས་ཆེན་པོ་བརྟན་པའི་ཕྱིར༔ ཨ་ཧཾ་རང་སྒྲས་བསྐུལ་བའི་སྙིང་པོ་སྔགས༔ ཟུང་འཇུག་ཟག་མེད་ལྷ་ཡི་ངོ་བོར་གསལ༔ མཆོད་འབུལ་བདེ་སྟོང་དགའ་བཞིའི་དགྱེས་གྱུར་ཅིག༔ ཨོཾ་ཨ་ཧཾ་ཀུ་མུ་ཊ་ལ་ཧོཿ ཞེས་པས་བསྟིམ༔ མཐར་དབྱངས་གསལ་དང་ཡིག་བརྒྱ་རྟེན་སྙིང་བཅས་བཟླས།
མཆོད་པ་ཁ་གསོ། གཏང་རག་བགྱི་བ་ནི། ཧཱུྃ༔ དྲི་མེད་དག་པ་གཙང་མའི་ཆབ༔ རྒྱལ་བའི་སྐུ་ལ་བྱི་དོར་ཕྱིར༔ ལྷ་ཡི་ཁྲུས་གསོལ་ཅི་བཞིན་འབུལ༔ དེ་བཞིན་ལེགས་གཙང་ཞབས་བསིལ་པ༔ ཡན་ལག་བརྒྱད་ལྡན་དྲི་མེད་འབུལ༔ ས་གཞི་སྲིད་པ་མེད་པའི་ཁྱོན༔ ལྗན་ལྗིན་ལ་སོགས་བྲལ་བའི་ཕྱིར༔
དེ་བཞིན་ཞབས་བསིལ་ལེགས་པར་འབུལ༔ རྒྱལ་བ་ཡེ་ཤེས་ལྔ་ལྡན་ཕྱིར༔ གང་གིས་སྲིད་པ་འཆིང་བྲལ་བ༔ དྲི་སྤོས་རང་བཞིན་རྒྱུད་ལྡན་ཀྱང་༔ བྱུགས་པ་དམ་པ་འབུལ་བར་བགྱིད༔ དེ་བཞིན་ཞིང་དང་ཞིང་ཁམས་སུ༔ ཇི་སྙེད་བདེ་བས་རབ་གཡོ་བས༔ མཆོག་དང་ཐུན་མོང་ཞིང་ཁམས་སུ༔ རྣམ་པར་བཀོད་པས་ཡོངས་སུ་བརྒྱན༔ མེ་ཏོག་བདུག་སྤོས་ཕྱེ་མ་ཕུར༔
མར་མེའི་ཕྲེང་བ་ཡོལ་བས་བརྒྱན༔ ཇི་སྙེད་ཞིང་རྡུལ་བརྩེགས་པའི་ཁྱོན༔ དེ་སྙེད་བདག་གིས་འབུལ་ལགས་ཀྱིས༔ སྔོན་ཚེ་རྒྱལ་བའི་སྤྱི་དཔལ་གསོལ༔ ཨོཾ་སརྦ་ཀུ་མུ་ཊ་གནྡྷེ་བྷ་ཏྲ་སརྦ་མེ་གྷ་ལ་ཡེ་ཤྲཱི་ཧོཿ རིགས་ལྔའི་དབྱངས་བསྟོད་ནི༔ ཧཱུྃ༔ ཆོས་སྐུའི་རང་བཞིན་མཐའ་བྲལ་ཡེ་ཤེས་ཀློང་༔

ལོངས་སྐུའི་མཚན་ཉིད་སྣ་ཚོགས་འཛིན་བྲལ་པོ༔ སྤྲུལ་སྐུ་ཇི་སྙེད་འགྲོ་བའི་མགོན་མཆོག་ཆེ༔ བདེ་གཤེགས་རྒྱལ་བའི་ལྷ་ལ་བསྟོད་པར་བགྱི༔ སརྦ་པུ་རུ་ཤ་ཡ་ཧོཿ ཞེས་བསྟོད་ལ། ཨོཾ་ཨཱཿཧཱུྃ་གིས་བདུད་རྩིའི་མཆོད་ཡོན་ཕུལ་བས་ལྷ་རྣམས་འོད་དུ་ཞུ་བ་བུམ་པའི་ཆུ་དང་རོ་གཅིག་ཏུ་གྱུར༔ ལས་བུམ་ནི། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་རིན་པོ་ཆེ་ལས་གྲུབ་པའི་བུམ་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་པདྨར་གནས་པའི་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བུམ་པ་བསྣམས་པ་ཁྲོ་བོའི་ཆས་ཐམས་ཅད་ཀྱིས་བརྒྱན་པར་གསལ་བའི་སྤྱི་བོར་ཨོཾ༔ མགྲིན་པར་ཨཱཿ
ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༔ བཛྲ་ས་མཱ་ཛཿ ཛཿཧཱུྃ་བཾ་ཧོཿ ཨརྒྷཾ? སོགས་ཀྱིས་མཆོད། ཧྃའུ༔ འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། བགེགས་རྣམས་མ་ལུས་འཇོམས་བྱེད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད།
ཅེས་བསྟོད། རང་གི་ཐུགས་ཀ་ནས་འོད་ཟེར་འཕྲོས་པས་ཐུགས་རྒྱུད་བསྐུལ་ཞིང༌། སྐུ་ལུས་ལས་བདུད་རྩིའི་རྒྱུན་བབས་ཏེ་བུམ་པ་གང་བར་ མོས་ལ། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ྄ཿ ཅི་ནུས་བཟླས་མཐར། ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་ཏེ་ཕྲིན་ལས་མཛད་པར་ མོས་ལ། གསུམ་པ་སློབ་མ་སྟ་གོན་ནི་གཤམ་དུ་གསལ། དྲུག་པ་རྒྱན་འགོད་པ་ནི། དཀྱིལ་འཁོར་སྒྲོམ་གཞི་བཙུགས་པའི་བང་རིམ་གོང་མར་གུ་རུའི་སྐུ་ཚབ་མཐོང་གྲོལ་དང་སྐུ་གསུང་ཐུགས་རྟེན་བྱིན་རླབས་ཅན་དང༌། བར་མའི་དབུས་སུ་དབང་བཞིའི་རྟེན་རྣམ་རྒྱལ་བུམ་པ་མགུལ་ཆིངས་དམར་པོ་ཁ་རྒྱན་ཅན།
དེ་དག་གི་མཐའ་བསྐོར་དུ་དབུ་རྒྱན། རྡོར་དྲིལ་དང་རྡོར་དྲིལ་བསྣོལ་མ། གསང་ཤེར་གྱི་རྟེན་ཐོད་པ་བདུད་རྩིས་བཀང་བའི་ཁར་ཆོས་འབྱུང་དར་དམར་བརྒྱད་ལྟེབས་ཁར་མེ་ལོང་སིནྡྷུ་ར་བྱུགས་པ་ལ་ཆོས་འབྱུང་བསྣོལ་མའི་དབུས་སུ་མཱུྃཿཡིག་དང་ཟུར་བཞིར་ཐིག་ལེ་དགའ་འཁྱིལ་གྱིས་མཚན་པ། དེའི་སྟེང་ཚིག་དབང་ངོ་སྤྲོད་ཀྱི་རྟེན་རང་བྱུང་ཤེལ་རྡོ་ཟུར་དྲུག་པ། སྨན་སྒྲུབ་དང་འབྲེལ་ན་སྨན་གྱི་ཕོ་བྲང་ཕོ་མོའི་ཐོད་པ་ཁ་སྤྲོད་དམ་མ་རྙེད་ན་པར་བུ་ཁེབ་ལྡན་དབུ་རྒྱན་དང་རྡོར་དྲིལ་སོགས་ཀྱི་ཆས་སུ་བཅུག་སྟེ་བཞག ། གཞན་ཡང་དབང་ཆེན་ཨིནྡྲ་ནཱི་ལ་ལྟར་གྱི་ལྷ་ཚོམ་ཡོངས་རྫོགས་སམ། བསྡུ་ན་བུམ་དབང་ཡེ་ཤེས་འོད་ཀྱི་དྲྭ་བའི་ལྷ་ཙཀ་རྒྱས་བསྡུས་རབ་གནས་ལྡན་པ་དང༌། གསུང་རྟེན་སྔགས་བྱང་གསེར་རམ་མཚལ་གྱིས་བྲིས་པའི་བྱང་བུ། ཐུགས་རྟེན་ཕྱག་མཚན་སོགས་དབང་ཆས་ཆ་ཚང་ཚེ་འབྲང་ཚེ་རིལ་ཚེ་ཆང་མདའ་དར་བཅས་བཞུགས་སུ་གསོལ་ལ་གཟུང་ཐག་གིས་བསྒྲིལ། རྒྱབ་ངོས་སུ་དབང་གཏོར།
བང་རིམ་འོག་མའི་དབུས་སུ་རས་བྲིས་ཀྱི་དཀྱིལ་འཁོར་དཀྲམ་པའི་མཐའ་བསྐོར་ཤར་དུ་མཆོད་ཡོན་ནས་བརྩམ་སྟེ་ཉེར་སྤྱོད། རྡོ་རྭའི་སྟེང་ཁྲོ་བཅུའི་ཕུར་པ། སྒྲོམ་ངོས་བཞིར་ཕྱི་ནས་རིམ་པ་བཞིན་དུ་ཡེ་ཤེས་ལྔ་མཚོན་བྱེད་དཀར་སེར་དམར་ལྗང་སྔོ་བའི་ཡོལ་བ་བྲིས་པའམ། ཡང་ན་སྐུ་གསུམ་མཚོན་བྱེད་དཀར་མར་མཐིང་གསུམ་དང༌། ཐ་མ་གང་ཡང་རུང་བ་གཅིག་གིས་དཀྲིས་ཤིང་ཡོལ་བའི་ཕྱི་ཐམས་ཅད་དར་སྣ་ལྔའི་དྲྭ་ཕྱེད་བར་བར་དུ་གསང་སྔགས་བླ་མེད་ཀྱི་དམ་རྫས་ཀྱི་མཚོན་ཕྱིར་རུས་རྒྱན་ཞིང་ཆུང་གི་འཕེན། རྒྱུ་རློན་ལྡ་ལྡི་མི་མགོའི་དྲྭ་བ་སོགས་ཐུན་མོང་མ་ཡིན་པའི་རྫས་ཀྱིས་ཀྱང་བརྒྱན། སྟག་ཤམ་གྱི་སྒབ་སྐོར་རྡུལ་ལེན་ཟུར་བཞི་མདའ་དར་སྣ་ལྔ་དངུལ་དཀར་མེ་ལོང་བརྒྱན་པ་དང༌། ཕྱོགས་བཞིར་རལ་གྲི་བཞི། སྟེང་དུ་ཟུར་བཞིར་རྒྱལ་མཚན། ལོགས་བཞིར་འཕན་བཞི།
སྟེང་ན་དར་གྱི་གདུགས་ཕུབ། ཕྱི་རོལ་བང་རིམ་ཐོག་མའི་མདུན་ངོས་སུ། དབུས་སུ་བླ་མ། གཡས་སུ་ཡི་དམ། གཡོན་དུ་མཁའ་འགྲོ། མཚམས་བཞིར་ལས་བཞི་གཏོར་མ། བང་རིམ་བར་མའི་ཁར་ཕྱོགས་བཞིར་དབུས་སུ་རྨད་བྱུང་བསྐང་བའི་གཏོར་མ་དང༌། ཆོས་སྲུང་གཞི་བདག་རྣམས་ཀྱི་གཏོར་མ་དཀྱིལ་འཁོར་གྱི་གཡས་གཡོན་རྒྱབ་རྣམས་གང་བདེར་བཤམ། གཡས་སུ་བདུད་རྩི་དང་བསྐུལ་གཏོར་དང་ཆད་ཐོ། གཡོན་དུ་བརྟན་སྐྱོང་དང་རཀྟ་རྣམས་བཤམ།
སྤྲོ་ན་སྦྱོར་བ་མཚོན་བྱེད་ཟན་ལ་ཉི་ཟླ་ཁ་སྦྱོར་གྱི་རྣམ་པ་སྟེང་མ་དཀར་པོ་དང༌། འོག་དམར་པོ་བགྱིས་པ་དང༌། དཀར་ཡོལ་ལ་སོགས་བཟང་པོའི་སྣོད་འབྲི་མོག་གི་ཁ་བསྒྱུར་བ། བྱང་སེམས་དཀར་དམར་གྱི་རྣམ་པ་དང༌། བང་རིམ་གསུམ་པ་ལ་ཕྱོགས་སོ་སོར་ཕྱི་ནང་གི་མཆོད་པ་ཉེར་སྤྱོད་སྣ་བདུན་སྨན་རཀ ། བཀྲ་ཤིས་རྫས་རྟགས་རྒྱལ་སྲིད་སྣ་བདུན། སྐྱེམས་ཀྱི་བྱེ་བྲག་དང༌། ཚོགས་ཀྱི་ཡོ་བྱད་ཀྱིས་མཚོན་ཕྲིན་ལས་ལ་དགོས་པ་རྣམས་དང༌། དཀྱིལ་འཁོར་གྱི་བྱང་ཕྱོགས་སུ་ལྕགས་ཧོམ་དུ་ཉུལ་ལེའི་ལིངྒ། ལས་ཕུར་བསྒྲལ་ཆས་ཡུངས་དཀར་སོགས་ཐུན་རྫས་རྣམས་ཀྱང་འདུ་བྱ།
དེ་དག་གི་བཤམ་བཀོད་ཀྱི་ཚེ་སྒྲུབ་རྟེན་རྣམས་རྒྱན་བཀོད་ཚིག་དང་བསྟུན་ཏེ་འགོད་ཅིང༌། རྡོ་རྗེ་སློབ་དཔོན་ཡབ་ཡུམ་དང་རྒྱལ་ཚབ། རིགས་བཞིའི་རྒྱལ་ཐེབ་བཅས་པ་རྣམས་ཀྱི་སྒྲུབ་རྟེན་དང༌། དབང་རྫས་རྣམས་དང༌། གཞན་རྣམས་ཀྱིས་རྒྱན་བཀོད་མཆོད་གཏོར་ལ་སོགས་ཐོགས་ཏེ། རྡོ་རྗེ་སློབ་དཔོན་གྱིས་དྲིལ་སྤོས་འཛིན་པས་ཐོག་དྲངས་སེར་སྦྲེང་གིས་དཀྱིལ་འཁོར་ལ་གཡས་བསྐོར་ལན་གསུམ་བྱས་ཏེ། མདུན་དུ་འཁོད་ལ་དབྱངས་དང་བཅས་ཏེ་ཚིག་དང་མཐུན་པར་ཕུལ་ལ་རང་གནས་སུ་བཀོད། ཧཱུྃ༔ བཀྲ་ཤིས་ཕོ་བྲང་བུམ་པའི་གཞལ་ཡས་ཁང་༔ མི་འགྱུར་རྣམ་དག་རྒྱལ་བའི་གནས་སུ་གསལ༔
ཞི་ཁྲོའི་ལྷ་དང་དབྱེར་མེད་བཞུགས་སུ་གསོལ༔ མེ་ལོང་བདུད་རྩི་དྲི་མེད་དག་པའི་རྫས༔ དམ་རྫས་གཏོར་ཆེན་རྒྱལ་བའི་ཐུགས་དམ་བསྐང་༔ ཕྱི་ནང་གསང་བའི་མཆོད་རྫས་སྤྲིན་ལྟར་གཏིབ༔ རྡོ་རྗེ་དྲིལ་བུ་ཐབས་ཤེས་གཉིས་སུ་མེད༔ རྔ་དང་ཌཱ་རུ་དཀྱིལ་འཁོར་མཆོད་པའི་རྫས༔ ཕུར་པ་རལ་གྲིའི་བར་ཆད་སྲུང་བར་བྱེད༔ མདའ་དར་མེ་ལོང་ལོངས་སྤྱོད་རྒྱན་རྣམས་རྫོགས༔ ཚོན་སྐུད་སྣ་ལྔའི་དྲྭ་བ་དྲྭ་ཕྱེད་སྦྲེལ༔ ཡོལ་བ་བླ་བྲེ་འཕེན་གདུགས་ཅོད་པན་དང་༔
བདུད་རྩི་སྨན་རཀ་དངོས་གྲུབ་འབྱུང་བའི་རྫས༔ ཡིད་འོང་རིག་མ་མཚན་ལྡན་བདེ་བའི་ལམ༔ གིང་ཕོ་གིང་མོ་བར་ཆད་སྲུང་བའི་ཆས༔ སྤོས་དང་མར་མེ་ཞལ་ཟས་ཡོ་བྱད་རྣམས༔ ཐམས་ཅད་ཡོངས་རྫོགས་ལྷུན་གྲུབ་ཆེན་པོར་ཤར༔ ཕོ་བྲང་གཞལ་ཡས་རབ་ཏུ་རྒྱན་བཀོད་པའི༔ ཕྲིན་ལས་རྣམ་བཞིའི་ཡོན་ཏན་རབ་རྫོགས་ཤོག༔ ཅེས་དབྱངས་དང་ཞི་རོལ་བཅས་བྱ་ཞིང་སྒྲུབ་རྫས་རྣམས། ལས་རྡོར་སོགས་ཀྱིས་ནོར་འཁྲུལ་མེད་ཅིང་བག་དྲོ་ལྷུན་ཆགས་དྭང་བ་འདྲེན་པར་བཀོད། མཆོད་པ་རྣམས་ལ་སྤྱི་ཁྱབ་ཏུ།
བླ་མེད་མཆོག་གི་མཆོད་པ་དམ་པ་ནི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོས། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། དམ་ཚིག་བཞིན་ལས་ཅི་བདེར་བཞེས་སུ་གསོལ། ན་མ་སརྦ་ཏ་ཐཱ་ག་ཏ་བྷྱོ? ཞེས་ནམ་མཁའ་མཛོད་ཀྱི་སྔགས་རྒྱས་མཁའ་ཁྱབ་ཏུ་སྤེལ་བར་བྱའོ། རྟེན་རྣམས་སྦྱང་བ་ནི། སྦྱང་ཆས་བྲན་ལ། ཨ་ཀཱ་རོ་མུ? གསུམ་གྱིས་བྱིན་བརླབས་ལ། གཏོར་མ་གཡས་སུ་བསྐོར་ཞིང༌། སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་གྷྲྀཧྣ་དཾ་བྷ་ལིངྟ་ཡེ་སྭཱ་ཧཱ༔
ཏིང་ལོ་གཡོན་དུ་བསྐོར་ཞིང༌། ཨོཾ་སུམྦྷ་ནི་སུམྦྷ་ནི? སོགས་ཀྱི་སྣོད་དུ་དོར་ལ། ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱི༔ དངོས་གྲུབ་བར་ཆད་བྱེད་པའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔ ན་མོ༔
དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་རིགས་སྔགས་གཟུང་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་གྱི་བཀའ་བདེན་པ་དང་༔ ཁྱད་པར་དུ་བླ་མ་བདེ་གཤེགས་རྩ་གསུམ་བཀའ་འདུས་ཀྱི་དཀྱིལ་འཁོར་ཆེན་པོའི་ལྷ་ཚོགས་འཁོར་དང་བཅས་པའི་བཀའ་བདེན་པ་དང་༔ བདེན་པ་ཆེན་པོའི་མཐུས་སྒྲུབ་པ་ལ་བར་དུ་གཅོད་པའི་ལོག་འདྲེན་ཐམས་ཅད་གཏོར་མས་ལམ་རྒྱག་ཏིང་ལོ་ལམ་གྲོན་གྱིས་ལ་དཔག་ཚད་རྒྱང་གྲགས་སུ་མ་ཉེ་བར་དེངས་ཤིག༔ གལ་ཏེ་མི་འགྲོ་ན་ཡེ་ཤེས་རྡོ་རྗེ་མེ་རབ་ཏུ་འབར་བས་བསྲེགས་ཤིང་བརླག་པར་གདོན་མི་ཟའོ༔ ཞེས་ཧཱུྃ་བཞིའི་སྔགས་བརྗོད་རོལ་མོ་བསྒྲགས་ཡུངས་ཐུན་བྲབ་གུ་གུལ་གྱིས་བདུག་གཏོར་མ་ཕྱིར་དོར། མེ་ལོང་དུ་བུམ་པ་ཤར་བ་ལ་ལས་བུམ་གྱི་ཆུས་ཁྲུས་གསོལ་ཞིང༌།
འདི་ལྟར་སངས་རྒྱས་བཅོམ་ལྡན་འདས་དེ་ནི། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམས་ལ་ཡོ་བྱད་ཐམས་ཅད་དང་ལྡན་པས་སྐུ་ཁྲུས་གསོལ་བར་བགྱིའོ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར།
རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འཽད་ཆགས་བླ་རེས་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུས། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ཇི་ལྟར་བལྟམ་པ་ཙམ་གྱིས་ཀྱང༌། སོགས? ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ༔ འདི་ནི་ཁྲུས་མཆོག་དཔལ་དང་ལྡན༔ ཐུགས་རྗེའི་ཆུ་ནི་བླ་ན་མེད༔
བྱིན་རླབས་ཡེ་ཤེས་ཆུ་ཡིན་ཏེ༔ ཅི་འདོད་དངོས་གྲུབ་སྩལ་དུ་གསོལ༔ ཨོཾ་ན་མཿསརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ? སོགས། ཧཱུྃ༔ རིག་འཛིན་རྒྱལ་བ་བདེར་འདུས་ཐོད་ཕྲེང་རྩལ༔ མཚན་བརྒྱད་རྗེ་འབངས་དུས་གསུམ་གཏེར་སྟོན་སོགས༔ དངོས་སུ་ཟུང་འཇུག་སྤྲུལ་པའི་འཁོར་ལོ་ལ༔ སྣོད་བཅུད་བག་སྒྲིབ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔
བདེར་འདུས་རིག་འཛིན་ཡེ་ཤེས་ཀློང་དགུའི་གར༔ ཀུན་བཟང་རིགས་ལྔ་ཞི་ཁྲོ་དཔལ་ཆེན་ལྷ༔ རྒྱུད་སྡེ་རྒྱ་མཚོའི་དཀྱིལ་འཁོར་ཐམས་ཅད་ལ༔ སྲིད་གསུམ་སྣང་བ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ རྒྱལ་བ་ཀུན་འདུས་བདེ་ཆེན་འོད་ཀྱི་རྩལ༔ སྐུ་གསུམ་མཁའ་འགྲོ་ཞིང་སྐྱོང་ཌཱཀྐིའི་ཚོགས༔ སྣོད་བཅུད་ཞིང་ཁམས་གཅིག་ཏུ་རྫོགས་པ་ལས༔ འབྱུང་འཁྲུག་རྟེན་འབྲེལ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔
ཧཱུྃ༔ རིག་འཛིན་རྒྱལ་བའི་ཕྲིན་ལས་ཐོགས་མེད་ཤུགས༔ མཐུ་སྟོབས་གཟི་འབར་མ་མགོན་ལྕམ་དྲལ་སོགས༔ དམ་ཅན་ཆོས་སྲུང་རྒྱ་མཚོའི་དཀྱིལ་འཁོར་ལ༔ དུག་ལྔ་དགྲ་གདོན་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་དག་སྐུ་ལ་མཚུངས་པ་མེད་པའི་གོས༔ གཙང་ལ་དྲི་རབ་གུས་པས་སྐུ་ཕྱིའོ༔ ཨོཾ་ཧཱུྃ་ཏྲཱྃ་ཧྲཱིཿཨཱཿ ཀཱ་ཡ་བི་ཤྭ་དྷ་ན་ཡེ་སྭཱ་ཧཱ༔
བདུན་པ་ཚོགས་སྒྲུབ་ཀྱི་ལས་ལ་འཇུག་རུང་གི་བྱ་བ་སྒྲུབ་པ་པོ་རྣམས་མངའ་གསོལ་ཞིང་གནས་སུ་དགོད་པ་ནི། ལས་ཀྱི་རྡོ་རྗེས་ཐོད་ཆང་ཡར་བཟེད་ནས་ཚིག་དང་བསྟུན་ནས་སོ་སོ་ལ་བདུད་རྩི་དྲང་བ་སོགས་ལག་ལེན་ལྟར་བྱས་ལ། ཐོག་མར་རྒྱལ་ཐེབས་ཀྱིས་སྟོང་ཐུན་ཟུར་གསལ་ལྟར་སྔོན་དུ་འགྲོ་བས་དབྱངས་བོར་ལེན་གྱིས། ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང་ཡོན་ཏན་ཕྲིན་ལས་རྫོགས༔ དུག་ལྔ་རྩད་གཅོད་དངོས་གྲུབ་ཀུན་འབྱུང་གནས༔ སྟོན་པའི་སྒྲོན་མེར་མངའ་གསོལ་དགྱེས་པར་བཞུགས༔ ཞེས་དང་རྒྱལ་ཚབ་ལ། ཧཱུྃ༔
བླ་མའི་གདུང་འཚོབ་སྐུ་གསུང་ཐུགས་ཀྱི་སྲས༔ དམ་ཆོས་ཆར་འབེབས་ཚེ་དང་དངོས་གྲུབ་སྤེལ༔ དབང་བསྐུར་ཕྲིན་ལས་རྣམ་བཞི་མཐར་ཕྱིན་པ༔ རྒྱལ་ཚབ་སྟོན་པར་མངའ་གསོལ་དགྱེས་པར་བཞུགས༔ ཡུམ་ལ། གཉིས་མེད་བདེ་སྐྱེད་མཚན་ཉིད་རབ་ཏུ་བཟང་༔ ཀུན་བཟང་ཡུམ་དུ་མངའ་གསོལ་དགྱེས་པར་བཞུགས༔ རྡོ་རྗེ་ལས་སར། ཕྲིན་ལས་གཞུང་བསྲང་བསྙེན་སྒྲུབ་མཐར་ཕྱིན་མཛད༔ རྡོ་རྗེ་ཀརྨ་མངའ་གསོལ་དགྱེས་པར་བཞུགས༔
གིང་ལ། བར་གཅོད་བགེགས་བསྒྲལ་གཟུགས་ཕུང་ལྷ་ལ་སྟོབ༔ རྡོ་རྗེ་གིང་མཆོག་མངའ་གསོལ་དགྱེས་པར་བཞུགས༔ མཚམས་པར། ཕྱི་ནང་མཚམས་གཅོད་བར་ཆད་ཐམས་ཅད་སྲུངས༔ རྡོ་རྗེ་མཚམས་པར་མངའ་གསོལ་དགྱེས་པར་བཞུགས༔ སྤྱན་པ། དངོས་གྲུབ་བགེགས་གཉིས་དུས་དང་དྲོད་ཚད་མཁྱེན༔ རྡོ་རྗེ་སྤྱན་པ་མངའ་གསོལ་དགྱེས་པར་བཞུགས༔ དུས་མཚམས་པར།
ཕྲིན་ལས་སྐབས་སྦྱོར་དུས་འཛིན་ནམ་ཚོད་མཁས༔ རྡོ་རྗེ་དུས་མཚམས་མངའ་གསོལ་དགྱེས་པར་བཞུགས༔ ཕྱག་ཚང་པར། ཕུད་གཙང་གཡོས་མཁས་ཕྱི་ནང་བྱ་བྱེད་མཁས༔ རྡོ་རྗེ་ཕྱག་ཚང་མངའ་གསོལ་དགྱེས་པར་བཞུགས༔ བྱན་པ་ཕོ་མོར། གསལ་དག་ཛཔ྄་མཁས་དད་ལྡན་བརྩོན་པར་བཞུགས༔ གསེར་ཕྲེང་མཆེད་ལྕམ་མངའ་གསོལ་དགྱེས་པར་བཞུགས༔ རྡུལ་ཕྱགས་པ་ལ། ཀུན་གྱི་བཀའ་སྒྲུབ་ཕྱི་ཡི་ཉུལ་ལེ་སྐྲོད༔
རྡུལ་ཕྱགས་སྐྱེས་བུ་མངའ་གསོལ་དགྱེས་པར་བཞུགས༔ ཞེས་སོ་སོར་མངའ་གསོལ་ཞིང་རང་གྲལ་དུ་འཁོད་པ་ལས་ནམ་ཡང་མ་འཁྲུགས་པར་བྱའོ། དེའི་རྗེས་འབྲེལ་དུ་ཆས་སུ་ཞུགས་ཤིང་རྟགས་གདབ་དགོས་པས་ཆས་རྣམས་ལས་རྡོར་སོགས་ཀྱིས་ཐོགས། རྒྱལ་ཚབ་པས་གཏོང་ཐུན་སྔོན་དུ་འགྲོ་བའི་དབྱངས་བོར་ལེན་ཚུལ་གྱིས་ཞི་ཆས་ལ། ཧྲཱིཿ རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔ རྟགས་ཀྱི་ཕྱག་རྒྱ་བདེར་གཤེགས་དངོས་སུ་གསལ༔ དབུ་རྒྱན་ཅོད་པན་ཕྲེང་བ་དང་༔ དོ་ཤལ་དཔུང་རྒྱན་སེ་མོ་དོ༔ སྟོད་གཡོགས་སྨད་དཀྲིས་ཤམ་བུར་ལྡན༔
ཕྱག་གདུབ་ཞབས་གདུབ་རབ་ཏུ་སྤྲས༔ དྲི་མཆོག་ངད་ལྡན་བརྒྱན་པ་པོ༔ འདོད་ཡོན་མ་སྤངས་རང་གྲོལ་རྒྱན་དུ་བཞེས༔
ཁྲོ་ཆས་ལ༔ ཧཱུྃ༔ དོན་དམ་སྤྲོས་མེད་སྒྱུ་མའི་ཁོང་གསེང་ནས༔ ཡེ་ཤེས་ལྔ་ལྡན་ཐོད་པའི་དབུ་རྒྱན་གསོལ༔ འཁོར་བ་མ་སྤངས་མི་ལྤགས་གཡང་གཞི་གསོལ༔ སྐྱེ་འཆི་རྩད་གཅོད་ཐལ་ཆེན་ཚོམ་བུ་གསོལ༔ སྐུ་གསུམ་ལྷུན་གྲུབ་ཐོད་ཕྲེང་ཚར་གསུམ་གསོལ༔
ཅིས་ཀྱང་མི་ཤིགས་རྡོ་རྗེའི་གོ་ཁྲབ་གསོལ༔ མ་རིག་ནགས་སྲེག་ཡེ་ཤེས་མེ་དཔུང་གསོལ༔ ཞིང་བཅུ་ཡོངས་སྒྲོལ་དཔལ་གྱི་ཆས་བཅུ་འདི༔ དབང་ཕྱུག་ཆེན་པོའི་སྐུ་ལ་རྒྱན་དུ་བཞེས༔ ཞེས་རྗེས་ཟློས་བཅས་ཚིག་དང་བསྟུན་ནས་དཔལ་གྱི་ཆས་རྣམས་ལས་ཀྱི་རྡོ་རྗེས་རྒྱལ་ཚབ་པར་རིམ་པར་ཕུལ་ལ་རྡོ་རྗེ་སློབ་དཔོན་སོགས་ཐམས་ཅད་ཀྱི་གནས་སོ་སོར་བགོ་ཞིང་རྒྱན་པའི་ཚུལ་བྱའོ། བརྒྱད་པ་བརྡ་སྦྱར་བ་ལ། བརྡ་སྒོ་དབྱེ་ཞིང་བརྡ་ཕྱག་འཚལ་བ་ནི། ཧཱུྃ༔ རང་རིག་གདོད་ནས་ཀུན་འདུས་རྩ་བ་གསུམ༔ སྐུ་ལྔ་ལྷུན་གྲུབ་འདུ་འབྲལ་མི་དམིགས་ཀྱང་༔
བར་དུ་ཤེས་བྱ་ཕྲ་མོ་ཀུན་བསླང་ཚོགས༔ ད་ནི་རྨོངས་གཞོམ་རང་རིག་བརྡ་སྒོ་ཕྱེས༔ གདོད་ནས་རང་བྱུང་ལྷུན་གྱིས་གྲུབ་པའི་དཀྱིལ་འཁོར་མཇལ་བའི་སྒོ་གློ་བུར་འཁྲུལ་པའི་དྲི་མས་བཅད་པ་རིག་པ་ཡེ་ཤེས་ཀྱི་བརྡ་མཇལ་བས་ལྷག་གེ་ཕྱེ་བར་བསམས་ལ། ཨོཾ་བཛྲ་པྲ་བེ་ཤ་ཡ་ཕཊ྄ཿ ཅེས་བརྡ་སྒོ་དབྱེ། རང་སྣང་ཡེ་ཤེས་ཀྱི་དཀྱིལ་འཁོར་ཅི་ལྟར་ཤར་ཡང་རང་རིག་ལས་གུད་དུ་མེད་པའི་གནས་ལུགས་ཆུ་ལ་ཆུ་བཞག་པ་ལྟ་བུར་རྟོགས་པས་བརྡ་བསྟོད་ནི། ཧཱུྃ༔ མ་རིག་ཀ་དག་ཀློང་ཐིམ་གཡའ་བྲལ་ཕྱིར༔ ཚེ་རབས་གཉུག་མའི་རང་རིག་ལྷ་ཞལ་མཇལ༔ འདུས་མ་བྱས་འདི་གཤིས་ལུགས་མཆོད་སྤྲིན་བསྟོད༔
ནམ་ཡང་བག་ཡོད་མི་འདའ་ཆོས་འཁོར་བསྐོར༔ ཨོཾ་བཛྲ་དྷརྨ་ཤཱུ་ནྱ་ཏ་ཛྙཱ་ན་ཙཀྲ་ཧཱུྃ༔ དགུ་པ་བསྲེ་བསྣན་བྱ་བ་ནི། སྐབས་འདིར་དབང་མ་ཐོབ་པའི་མཆེད་གསར་བུ་རྣམས་དཀྱིལ་འཁོར་བྱང་ཤར་ལྟ་བུ་ལོགས་སུ་ཕྱེ། སློབ་དཔོན་གྱི་མདུན་རྡོར་དྲིལ་བདུད་རྩི་ཡུངས་ཐུན་སོགས་བཀོད་ནས། བདུད་རྩི་སྨན་མཆོད་ནི། ཨོཾ་ཨཱཿཧཱུྃ། ཀུན་བཟང་ཡབ་ཡུམ་རྡོ་རྗེ་འཆང་ཆེན་དང༌། ། སྣང་བ་མཐའ་ཡས་དགོངས་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ།
སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། རྡོ་རྗེ་སེམས་དཔའ་རྒྱལ་བ་རིགས་ལྔ་སོགས། ། རིག་འཛིན་བརྡ་བརྒྱུད་བླ་མ་ཐམས་ཅད་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། དགའ་རབ་ཤྲཱི་སིང་རིག་འཛིན་པདྨ་འབྱུང༌། ། བཀའ་བབ་ལུང་ཆེན་ཚིག་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མཁའ་འགྲོ་མཚོ་རྒྱལ་སངས་རྒྱས་ཡེ་ཤེས་དང༌། །
རྩ་གསུམ་གླིང་པ་གཏེར་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཐུགས་མཆོག་རྡོ་རྗེ་དཀོན་མཆོག་སེངྒེ་དང༌། ཡེ་ཤེས་རྒྱལ་མཚན་མི་འཇིགས་རྡོ་རྗེ་སོགས། ། དབང་ལུང་མན་ངག་དོན་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཐོད་ཕྲེང་སྡེ་ལྔ་ལྷ་ལྕམ་མཚོ་རྒྱལ་དང༌། ། རྣམ་རོལ་མཚན་བརྒྱད་རིག་འཛིན་འདུས་པ་ལ། །
དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཡི་དམ་རྟ་ཕག་རིགས་གསུམ་མགོན་པོ་དང༌། ། དངོས་གྲུབ་སྩལ་བ་ཡི་དམ་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། གིང་དང་དཔའ་བོ་ལངྐ་གནས་ཉུལ་སོགས། ། གྲུབ་གཉིས་ཆར་འབེབས་དཔའ་བོ་མཁའ་འགྲོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
མགོན་པོ་སྡེ་ལྔ་དྲེགས་སྡེ་ས་ཡ་དང༌། ། བཀའ་གཏེར་སྲུང་མ་དམ་ཅན་རྒྱ་མཚོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། སྐུ་གསུམ་མི་ཤིགས་རྡོ་རྗེའི་ཀློང༌། ། མ་བཅོས་མཆོག་གི་དངོས་གྲུབ་ཀྱིས། ། བདག་རྒྱུད་སྐུ་གསུམ་སྙིང་པོར་གྲོལ། ། བདེ་གཤེགས་གོ་འཕང་མྱུར་ཐོབ་ཤོག ། ཅེས་དང༌། སློབ་དཔོན་གྱིས།
བདག་ཉིད་ལས་ཀྱི་དཔལ་ཆེན་ཧེ་རུ་ཀར་གསལ་བའི་ཐུགས་ཀ་ནས་ཡ་ལས་ལྕགས་ཀྱི་སྡིག་པ་མགོ་དགུ་རྭ་བཅོ་བརྒྱད་པ་འཕྲོས༔ དེ་ལས་ཡེ་ཤེས་ཀྱི་མེ་འབར་བས་སློབ་བུའི་སྡིག་སྒྲིབ་ཐམས་ཅད་སྲེག་པར་གྱུར༔ པར་བསམ་ཞིང༌། ཨོཾ་ཨཱཿཧཱུྃ་བཛྲ་ཡཀྴ་ཀྲོ་དྷ་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ་ཞིང་ཡུངས་ཐུན་གྱིས་བྲབ། དྲག་སྔགས་ཡུངས་ཐུན་གུ་གུལ་དུད་པ་རོལ་མོ་སོགས་འཚམ་རྔམ་གྱིས་བགེགས་བསྐྲད། གསར་བུ་རྣམས་ཀྱི་རྒྱུད་སྦྱང་བའི་ཕྱིར་རྗེས་ཟློས་བྱར་གཞུག་སྟེ། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བརྟེན་པའི་ཞིང་གྱུར་ལ། །
གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུ་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། །
དག་པ་གསུམ་གྱི་ལུས་འབུལ་ལོ། ཚེ་རབས་བགྲང་བའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། སློབ་མ་རྣམས་ཀྱིས་སྙིང་གར་ཡེ་ཤེས་སེམས་དཔའ་ཚོན་གང་བ་རེ་ཡོད་པར་བསྒོམ༔ བྱིན་གྱིས་བརླབས་པའི་བདུད་རྩི་རྡོ་རྗེའི་ལྕེ་ཐོག་ཏུ་ལན་གསུམ་བཞག་ནས། ཧཱུྃ༔ ཇི་སྙེད་སངས་རྒྱས་ཐམས་ཅད་དང་༔ བྱང་ཆུབ་སེམས་དང་རྡོ་རྗེ་འཛིན༔ དེ་བཞིན་སྒྲུབ་པའི་རྣལ་འབྱོར་པ༔ དེ་དག་ལ་ནི་སྙིང་རིང་ན༔
རྡོ་རྗེ་ཡཀྴ་གནོད་སྦྱིན་གྱིས༔ ཁྱོད་ཀྱི་སྙིང་ལ་ཞུགས་ཏེ་འཐུང་༔ སྙིང་ལ་ཡང་དག་གནས་པའོ༔ འདི་ནི་སེམས་ཅན་དམྱལ་བའི་ཆུ༔ དམ་ཚིག་ཉམས་ན་སྲེག་པར་བྱེད༔ དམ་ཚིག་བསྲུངས་ན་དངོས་གྲུབ་ནི༔ རྡོ་རྗེ་བདུད་རྩིའི་ཆུ་འདིས་འགྲུབ༔ ཅེས་བདུད་རྩི་བྱིན་པས་སློབ་མས་ཀྱང༌། ཨི་དནྟེ་ན་ར་ཀན་ས་མ་ཡ་ཡཀྴ་ཧཱུྃ༔ ཞེས་མྱོང་ལ་སྙིང་གའི་ཡེ་ཤེས་སེམས་དཔའ་ལ་ཐིམ་ནས་དབྱེར་མེད་དུ་གྱུར་པར་བསམ་མོ།
འདྲེས་གྲལ་བསྣན་པའི་རྒྱལ་ཚབ་པས་བདུད་རྩི་གཡོན་བསྐོར་དུ་གསར་རྙིང་ཐམས་ཅད་ལ་བྲན་ཞིང༌། གཙོ་སྔགས་ཛཔ྄་དབྱངས་ལན་གསུམ་མཇུག་ཏུ་འཇམ་རོལ་དང་བཅས་པས་བདུད་རྩི་མྱོང་ནས་ཐམས་ཅད་ཀྱིས། ཨོཾ༔ དཔལ་ལྡན་སངས་རྒྱས་སྐུ་འཆང་བ༔ རྡོ་རྗེ་མི་ཕྱེད་སྐུ་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་སྐུ་ཡི་དངོས་གྲུབ་སྩོལ༔ ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨཱཿ དཔལ་ལྡན་སངས་རྒྱས་གསུང་འཆང་བ༔
རྡོ་རྗེ་མི་ཕྱེད་གསུང་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་གསུང་གི་དངོས་གྲུབ་སྩོལ༔ ཨཱཿསརྦ་ཏ་ཐཱ་ག་ཏ་ཝཱཀྐ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔ དཔལ་ལྡན་སངས་རྒྱས་ཐུགས་འཆང་བ༔ རྡོ་རྗེ་མི་ཕྱེད་ཐུགས་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་ཐུགས་ཀྱི་དངོས་གྲུབ་སྩོལ༔ ཧཱུྃ༔
སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་དང་སློབ་དཔོན་གྱིས། དེང་ཕྱིན་ཆད་མཆེད་གསར་རྙིང་ཐམས་ཅད་སྐལ་བ་མཉམ་ཞིང་དམ་ཚིག་གཅིག་ཏུ་འདུས་པ་ཡིན་པས་དམ་ཚིག་གཞུང་བཞིན་དུ་བསྲུང་བར་གྱིས་ཤིག༔ ཅེས་བསྒོ། ཐམས་ཅད་ཀྱི་ཕྱག་ཐལ་སྦྱར་གྱི་བར་མེ་ཏོག་བཟུང་ནས། སྐུ་གསུང་ཐུགས་ཀྱི་རྡོ་རྗེ་སློབ་དཔོན་དང་༔ དམ་ཚིག་འབྲེལ་བའི་མཆེད་དང་ལྕམ་དྲལ་གྱིས༔ སྒྲུབ་མཆོག་རྣམས་སུ་བྱིན་གྱིས་བརླབས་པ་ཡི༔ བཀའ་དྲིན་རྗེས་སུ་དྲན་ཕྱིར་གཏང་རག་གཏོང་༔ ཞེས་དྲིན་ལན་གྱི་མེ་ཏོག་འཐོར།
དེ་ནས་རྡོ་རྗེའི་གྲལ་དུ་བཞག་པ་ནི། མཆེད་གསར་པ་རྣམས་རང་རང་གྲལ་དུ་འཁོད་ནས། རྡོ་རྗེ་སློབ་དཔོན་གྱིས། ཧཱུྃ༔ རྡོ་རྗེ་འདུ་འབྲལ་མེད་པའི་གཟུང་ཐག་ལ༔ དམ་ཚིག་སྲོག་གིས་བསྡུས་པའི་མཆེད་དང་ལྕམ༔ སྐུ་གསུང་ཐུགས་ཀྱི་དངོས་གྲུབ་འཐོབ་བྱའི་ཕྱིར༔ ཐམས་ཅད་དཀྱིལ་འཁོར་གཅིག་ཏུ་འགྲུབ་པར་ཤོག༔ ཅེས་བརྗོད་དེ་དམ་ཚིག་གི་བསླབ་བྱ་རྒྱས་པར་བྱ། དེ་ནས་ཐམས་ཅད་ལྷའི་ང་རྒྱལ་དང་ལྡན་པས།
ཨོཾ་མ་ཧཱ་བཛྲ་ཧཱུྃ༔ ཞེས་རྡོ་རྗེ་ཐུགས་ཀར་གསོར་བ་དང༌། ཨོཾ་བཛྲ་གྷཎྜེ་ཧཱུྃ༔ ཞེས་དྲིལ་བུ་དཀྲོལ་ཞིང་དཀུར་བརྟེན། ཨོཾ་སརྦ་ཏ་ཐཱ་ག་ཏ་མ་ཧཱ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་ཐུགས་ཀར་འཁྱུད་རྒྱ་བྱས་ལ་དྲིལ་བུ་དཀྲོལ་བ་དང༌། རོལ་ཆེན་བརྒྱ་བརྡུང་སོགས། རོལ་མོ་སྒྲ་ཆེར་བསྒྲག་གོ ། བཅུ་པ་ལྷ་བསྟིམ་ཞིང་བྱིན་དབབ་པ་ནི། རང་གྲལ་ནས་དཀྱིལ་འཁོར་ལ་ཕྱོགས་པར་བཞེངས་ལ།
བདག་ཉིད་ལྷར་གསལ་བའི་ཐུགས་ཀ་ནས་འོད་ཟེར་འཕྲོས་པས་ཡེ་ཤེས་ཀྱི་ལྷ་ཚོགས་རྣམས་སྤྲིན་གཏིབས་པ་བཞིན་བྱོན་ནས་རང་རང་གི་གནས་སུ་བཞུགས་པར ་བསམ་ཞིང་རོལ་མོ་བཅས་པས། ཧཱུྃ༔ སྤྲོས་མེད་རྟོག་བྲལ་མཁའ་དབྱིངས་དག་པ་ནས༔ སྐྱེ་མེད་རྡོ་རྗེའི་སྐུ་གསུང་ཐུགས་མངའ་བ༔ འགྲོ་དོན་རང་བྱུང་བཅོམ་ལྡན་ཐུགས་རྗེའི་ལྷ༔ དཀྱིལ་འཁོར་ལྷ་ཚོགས་ཡབ་ཡུམ་སྲས་འཁོར་བཅས༔ སྟོང་ཉིད་དབྱིངས་ནས་ཐུགས་དམ་རྒྱུད་བསྐུལ་གྱི༔ སྤྲུལ་པ་དབྱིངས་ནས་རོལ་ཞིང་གཤེགས་སུ་གསོལ༔ ཅེས་དང་གཙོ་འཁོར་སྔགས་མཐར། ས་མ་ཡ་ཏིཥྛ་ལྷནཿ
ཞེས་བཏགས་པ་བརྗོད། གོང་དུ་སྟ་གོན་བྱས་ནས་ནམ་མཁར་བཞུགས་པ་དེ་ཉིད་དཀྱིལ་འཁོར་ལ་བསྟིམས་པར་མོས། བསྡུ་ན་སྤྱན་འདྲེན་བསྐོས་གདབ་འདིར་མ་བྱས་ཀྱང་ཆོག་གོ ། བྱིན་དབབ་པ་ནི། འབྲེལ་དང་བྱིན་རླབས་ཆེ་བ་ཉང་གཏེར་བདེ་འདུས་ལས་འབྱུང་བ་ལྟར་ན། སྒྲུབ་པ་པོ་རྣམས་ཞྭ་ཆོས་སོགས་གཟི་བྱིན་བསྐྱེད་དེ་དཀྱིལ་འཁོར་ལ་བསྐོར། དར་སྣའི་གཡབ་མོ་སོགས་དང་སྤོས་དུད་དབྱངས་རོལ་བཅས། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔
པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔ རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔
འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔ ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔
ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔ དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔
གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔ ཐུགས་དམ་གཉན་པོའི་དུས་ལ་བབ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ སྤྲོ་ན་བྱིན་འབེབས་ཚངས་པའི་གཎྜི་འདིར་བྱ། མཐར་རོལ་འོག་དཀྱིལ་འཁོར་ལ་བསྐོར་བ་ལན་གསུམ་བྱས་ཏེ་གནས་དང་སྒྲུབ་པ་པོ་དཀྱིལ་འཁོར་ཡོ་བྱད་དང་བཅས་པ་ལ་བྱིན་ཕབ་ནས་སྐུ་གསུང་ཐུགས་ཡེ་ཤེས་ཆེན་པོའི་རོལ་པར་གྱུར་བར་བསམས་ལ་རང་གྲལ་དུ་འཁོད་དེ་འཛབ་དབྱངས་ལན་གསུམ་དང༌། སྟ་དངོས་མ་སྦྲེལ་ན་བདག་བསྐྱེད་བསྡུ་ལྡང་བསྔོ་སྨོན་རྒྱུན་སྤྱོད་སོགས་བྱས་པས་གྲུབ་བོ། དེ་ནས་སྟ་དངོས་ཉིན་གཅིག་ལ་སྦྲེལ་བའི་དབང་དུ་བྱས་ན་ལས་བྱང་བདེར་འདུས་ཀྱི་ཏིང་འཛིན་རྣམ་གསུམ་ནས་བརྩམ་བསྟོད་པའི་མཐར། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ
ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་བསམ་མོ། ཞེས་སེ་གོལ་གཏོགས་པས་གསལ་གདབ་ལ་བདག་མདུན་དབྱེར་མེད་དུ་དམིགས་ནས་ཛཔ྄་བསྐུལ་དང་ཛཔ྄་དགོངས་གཞུང་བཞིན་བྱས་ལ་བཟླས་པར་འཇུག ། བསྙེན་སྒྲུབ་ལས་གསུམ་གྱི་མཐར་བསྙེན་བསྟོད་མདོར་བསྡུས་བྱ། དེ་རྗེས་ཨཱ་ལི་ཀཱ་ལིའི་ཡིག་བརྒྱ་བཅས་ཀྱི་ལྷག་ཆད་ཁ་བཀང༌། དེ་ནས་སྤྱི་དང་བྱེ་བྲག་ཆོས་སྲུང་གི་གསོལ་ཁ་གྲུབ་ནས། བཤགས་སྐོང་རིག་འཛིན་སྲོག་སྒྲུབ་སོགས་ནས་ལས་གཞུང་གི་ཚོགས་ལ་འཇུག ། འདི་ནས་བཟུང་མ་གྲོལ་བར་ལྷག་མ་བཙོན་དུ་འཛིན།
ཚོགས་སྨོན་གྱི་མཐར་གཏོར་འབུལ་དང་ཆད་བརྟན་རྟ་བྲོ་མཆོད་བསྟོད་བཟོད་གསོལ་གྲུབ་ནས་བརྟན་བཞུགས་བསྡུ་ལྡང་བསྔོ་སྨོན་ཤིས་བརྗོད་བར་བྱ། སྐབས་འདིར་ཉུལ་ལེ་བསྐྲད་པ་དང་བྱིན་འབེབས་རྣམས་གཤམ་གསལ་བཞིན་བྱ་ཞིང་འཛབ་དབྱངས་བཅས་ཚོགས་མང་གྲོལ། འདི་ནས་བཟུང་ཐུན་བཞི་མ་ཆག་པར་བྱེད་དགོས་པས་མཚན་ཐུན་བཟུང་བ་སོགས་གཤམ་གསལ་ལྟར་ཤེས་པར་བྱའོ། དེ་དག་ནི་དམིགས་བསལ་དངོས་སྟ་སྦྲགས་མའི་དབང་དུ་བྱས་པ་ཡིན་ནོ། ༈ གཉིས་པ་ལྷ་དང་དབྱེར་མེད་དུ་བྱེད་པ་སྒྲུབ་པ་དངོས་ལ་གསུམ། འཛབ་དགོངས་བཟླས་པས་དངོས་གྲུབ་སྒྲུབ་པ་དེའི་བར་གཅོད་བསལ་བ། དུས་གྲངས་རྟགས་ཚད་ཀྱི་རིམ་པའོ། དང་པོ་ནི། ཕྲིན་ལས་དང་འབྲེལ་དགོས་པས་ལས་གཞུང་ཉིད་ཉིན་ལན་གསུམ་མཚན་ལན་གསུམ་སྟེ་དུས་དྲུག ། འབྲིང་ཉིན་ལན་གཉིས་མཚན་ལན་གཉིས་ཏེ་དུས་བཞི།
ཐ་མས་ཀྱང་ཉིན་མཚན་གཉིས་ལ་ཚར་རེ་བསྲང་དགོས་པས། ཐུན་དང་པོ་ལ་རྣམ་འཇོམས་ནས་བཟུང༌། ཚིག་བདུན་གསོལ་འདེབས། སྐུ་གསུམ་གསོལ་འདེབས་སོགས་ནས་ཐེག་ཆེན་དགུ་ལྡན། གནས་རི་སོ་དགུ་བཅས་ཆོས་སྤྱོད་ཟུར་གསལ་ལྟར་བྱས་ལ། ལས་གཞུང་གསོལ་འདེབས་མཐར་སྐྱེ་བ་ཀུན་ཏུ?མྱུར་ཐོབ་ཤོག་ནས་སྙན་གསན་རོལ་མོ་བརྡུང༌། དེ་ནས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང་སྐྱབས་སེམས་ནས་བརྩམ་སྔོན་འགྲོ་རྣམས་རྒྱས་པར་བཏང༌། དངོས་གཞི་ཏིང་འཛིན་གསུམ་གྱིས་བདག་མདུན་དབྱེར་མེད་དུ་བསྒོམས་ལ་ཡེ་ཤེས་འཁོར་ལོར་བསྟིམ་ཞིང་མཆོད་བསྟོད་བྱ། བཟླས་པའི་མགོར་ཛཔ྄་ཁང་ཕྱེས་ཏེ་ཛཔ྄་དབྱངས་ལན་གསུམ་བཅས་གཟུང་ཐག་བླངས། དེ་ཡང་ཉིན་དང་པོར་གཟུང་ཐག་གཉིས་ཀ་སློབ་དཔོན་ལ་ཕུལ་ནས་མཐར་བསྡུ་བའི་སྐབས་ལས་རྡོར་གྱིས་ལས་ཀྱི་གཟུང་ཐག་བསྙེན་རྒྱུན་པར་གནང་སྲོལ་འདུག །
བདག་མདུན་གཉིས་ཀར་སྤྲོ་བསྡུའི་དམིགས་པ་དང་བཟླས་པ་རྒྱུན་མི་ཆད་པར་བྱ་དགོས་པས། བསྙེན་རྒྱུན་པ་རྣམས་ཀྱིས་ཀྱང་འདི་ནས་བཟུང་མཐར་མ་གྲོལ་གྱི་བར་དུ་བསྙེན་པའི་རྒྱུན་མི་གཅོད། གྲུབ་ན་ཐུན་རེར་ལྷའི་རྒྱུན་ཁྱེར་ལྟ་བུའི་མངོན་རྟོགས་གསལ་གདབ་ལ་སྔགས་རྒྱུན་བླང༌། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ཀྱིས་ལྷག་ཆད་ཁ་བཀང་ཞིང་ནུས་པ་བརྟན་པར་བྱས་ལ་སྟོང་ཚིག་ཕུལ་ནས་ཉུལ་ལེ་བསྐྲད་གཟིར་དང་བྱིན་འབེབས་མཐར་རོལ་འོག་དཀྱིལ་འཁོར་ལ་བསྐོར་བ་ལན་གསུམ་བྱས་ཏེ་གནས་དང་སྒྲུབ་པ་པོ་དཀྱིལ་འཁོར་ཡོ་བྱད་དང་བཅས་པ་ལ་བྱིན་ཕབ་ནས་སྐུ་གསུང་ཐུགས་ཡེ་ཤེས་ཆེན་པོའི་རོལ་པར་གྱུར་བར་བསམས་ལ་རང་གྲལ་དུ་འཁོད་དེ་འཛབ་དབྱངས་ལན་གསུམ་མཐར་གྲོལ་ལོ། དེ་དག་གིས་ཐུན་དང་པོ་གྲུབ། ཐུན་གཉིས་པ་ལ་མཆོད་ཁ་གསོས་ཏེ་མཆོད་པ་བྱིན་རླབས་ནས་བསྙེན་པ་ཡན་ལས་བྱང་བདེར་འདུས་ལྟར་མཐར་ཆགས་སུ་བཏང༌། སྟོང་ཚིག་ཕུལ། རྒྱལ་ཆེན་ཁ་གསོ་ཟུར་གསལ་ལྟར་བྱ། ཉུལ་ལེ་བསྐྲད་གཟིར་དང་བྱིན་འབེབས་པ་སོགས་སྔར་ལྟར་རམ་སྟབས་བདེ་བྱེད་ན། རྡོ་རྗེ་མཚམས་པས་གུ་གུལ་དུད་པ་དང་ཐུན་བྲབ་སྟེ་དཀྱིལ་འཁོར་བསྐོར་ལ་དྲག་སྔགས་སོ་ལྔ་པ་དང༌།
ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ ཅེས་སྡེར་མོའི་སྔགས་དྲག་ཏུ་བརྗོད་པས་ཚར་བཅད་ལ་སྲུང་འཁོར་གསལ་གདབ་པས་དོན་འཐུས་སོ། མཐར་བྱིན་འབེབས་རྒྱས་པའམ་བསྡུས་པ་ནི། འཕགས་མཆོག་ཐུགས་རྗེའི་དུས་ལ་བབ། ཁྱད་པར་བསྟན་པའི་དུས་ལ་བབ། ། མཐུ་རྩལ་དབྱུང་བའི་དུས་ལ་བབ། ། བྱིན་གྱིས་རློབས་པའི་དུས་ལ་བབ། ། དབང་མཆོག་བསྐུར་བའི་དུས་ལ་བབ། ། དངོས་གྲུབ་སྩོལ་བའི་དུས་ལ་བབ། ། མཐུ་ཆེན་བདུད་འདུལ་བཅོམ་ལྡན་འདས། །
བྱིན་ཆེན་བྱིན་ཕོབ་བཅོམ་ལྡན་འདས། ། དབང་ཆེན་དབང་བསྐུར་བཅོམ་ལྡན་འདས། ། དངོས་གྲུབ་མཆོག་སྩོལ་བཅོམ་ལྡན་འདས། ། བདག་ཅག་ལས་འབྲས་མཆིས་པར་མཛོད། ཨོཾ་ཛྙཱ་ན་ཨ་བེ་ཤ་ཡ་ཨཱཿ ར་ར་ར་ར་ཙ་ལ་ཡ་ཙ་ལ་ཡ་ཧཱུྃ་ཨ་ཧ་ཛྷཻཾཿ དེས་ཐུན་གཉིས་པ་གྲུབ། ཆོས་སྐྱོང་སྡེ་ལྔ་སོགས་རང་ལུགས་བཀའ་གཏེར་སྲུང་མའི་གཏོར་ཆོག་སོགས་རྒྱུན་ལྟར་བྱའོ། ཐུན་གསུམ་པ་ཡང་དེ་དང་མཚུངས་ལ་ལས་བྱང་བསྡུས་པ་རྩ་བ་གཅིག་དྲིལ་བཟླས་པ་སྟོང་ཚིག་བཅས་གྲུབ་པ་དང༌། དེ་ནས་ན་རཀ་སྐོང་བཤགས་དང་གཏོར་བསྔོ་རིག་འཛིན་སྲོག་སྒྲུབ་སྤྱན་འདྲེན་བར་སོང་ནས།
ཚོགས་བྱིན་མཆོད་ནས་ཕྱི་སྣོད་སྲིད་གསུམ་སོགས་གཏོར་བསྔོས་མཐར་དབྱུང༌། སྐོང་བ་རྒྱས་བསྡུས་ནས་ཚོགས་ལ་རོལ་ཞིང་ལྷག་མ་བཙོན་དུ་འཛིན། བསྐུལ་ཆོས་སྐྱོང་གཏོར་འབུལ་དང་ལས་གཞུང་ཆད་བརྟན་རྟ་བྲོ་བྱ།་་་་་ སྐབས་འདི་ཙམ་ནས་རྒྱལ་ཐེབས་པ་དང་གིང་པ་སོགས་ཀྱིས་བསྒྲལ་བའི་བྱ་བ་ལ་འཇུག་པའི་ཕྱིར་ཞྭ་ཕོད་སོགས་བཞེས་པར་ཕེབས། མཆོད་བསྟོད་གཞུང་ལྟར་བྱ། ནོངས་བཤགས་དབྱངས་གསལ་ཡིག་བརྒྱ་རྟེན་སྙིང་ལན་གསུམ་གསུམ་བརྗོད་བརྟན་བཞུགས་བྱ་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་ཆེན་པོ་བཞིའི་གནོད་པས་མ་ཞིག་གི་བར་དུ་ རྡུལ་ཚོན་ཡིན་ན། རྡུལ་ཚོན་གྱི་དཀྱིལ་འཁོར་ལ་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་་་་་་མཆན།
དེ་སྲིད་དུ་བརྟན་པར་བཞུགས་ནས་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་འབྲུ་འཐོར། བསྔོ་སྨོན་རྒྱས་བསྡུས་ཅི་རིགས་པ་དང༌། ཡེ་དྷཱར་ཤིས་བརྗོད་བཅས་གྲུབ་ནས་རོལ་མོ་རྒྱ་ཆེར་བྱའོ། གཉིས་པ་དངོས་གྲུབ་ལ་བར་དུ་གཅོད་པ་བསལ་ཅིང་བྱིན་རླབས་གཟི་བྱིན་དབབ་པ་ནི། སློབ་དཔོན་ནམ་རྒྱལ་ཐེབས་བཞེངས་མདུན་དུ་ཧོམ་ཁུང་དུ། ཉུལ་ལེའི་ལིངྒ་བཅས་པ་དང༌། ལས་ཕུར་ཐུན་རྫས་རྣམས་དགོད་ལ། རྟེན་བསྐྱེད་པ་ནི།
ཨེ་ཡཾ་ཛྭ་ལ་རཾ༔ བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དངོས་གྲུབ་ལ་བར་དུ་གཅོད་པའི་ལོག་པར་ལྟ་བའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་རིད་ཀྱང་ཉམ་ཐག་པའི་ལུས་ཅན་དུ་གྱུར་ པར་བསམས་ལ༔ ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་དང་རིག་སྔགས་གཟུངས་སྔགས་དང་སྙིང་པོ་དང་ཕྱག་རྒྱ་དང་༔ ཏིང་ངེ་འཛིན་གྱི་བདེན་པ་དང་༔ ཆོས་ཉིད་གདོད་ནས་སྟོང་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔
ཁྱད་པར་བླ་མ་བདེ་གཤེགས་རྩ་གསུམ་བཀའ་འདུས་དཀྱིལ་འཁོར་གྱི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བདེན་པ་དང་༔ བདེན་པ་ཆེན་པོའི་མཐུ་ལ་རྟེན་ནས་དངོས་གྲུབ་ལ་བར་དུ་གཅོད་ཅིང་ལོག་པར་འདྲེན་པའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག༔ ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ཞེས་ལན་གསུམ་གྱིས་འགུགས་གཞུག་བྱས་ལ། ཕུར་ཐུན་ཚོམ་བུར་བསྐོར་བ་ནི། ཧཱུྃ༔ ཆོས་ཀྱི་དབྱིངས་ནས་རང་བྱུང་གྲུབ་པའི་ལྷ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔
ཤིན་ཏུ་མི་བཟད་ཁྲོ་གཏུམ་སྐུར་བསྟན་པ༔ དཔལ་ཆེན་ཡོངས་རྫོགས་དྲག་པོའི་ཕྲིན་ལས་མཛོད༔ ཧཱུྃ༔ ང་ནི་དཔལ་ཆེན་ཧེ་རུ་ཀཿ སྲས་འཁོར་སྤྲུལ་པ་བྱེ་བ་འབུམ༔ བཀའ་སྡོད་རབ་འཇིགས་ཕོ་ཉར་བཅས༔ དྲག་པོའི་ལྷ་ཚོགས་དུས་ལ་བབ༔ གཡས་ཀྱི་ཕྱག་ན་ཕུར་པ་འདྲིལ༔ གཡོན་གྱི་ཕྱག་ན་ལྕགས་ཀྱུ་འགུགས༔ ལྕགས་ཀྱུས་ཟུངས་ལ་ཕུར་པ་ཐོབ༔
གནོད་བྱེད་དགྲ་བགེགས་རྡུལ་དུ་རློག༔ ཨོཾ་བཛྲ་མ་ཧཱ་ཀྲོ་ཏ་ ་་་་་རང་ཉིད་སྲུང་ཕྱིར་སྤྱི་བོར་ལན་གསུམ་བསྐོར། པདྨ་ཀྲོ་ཏི་ཤྭ་རཱི་ ་་་་་བྱད་ཕུར་བཟློག་ཕྱིར་སྐེད་ལ་ལན་གསུམ་བསྐོར་ བཛྲ་ཀཱི་ལི་ཀཱི་ལ་ཡ་ ་་་་་དགྲ་བགེགས་སྒྲོལ་ཕྱིར་མདུན་དུ་ལན་གསུམ་བསྒྲིལ་ མ་ཧཱ་ཡཀྴ་ ་་་་་ཕོ་རྒྱུད་ཟིལ་གནོན་གཡས་སུ་ལན་གསུམ་ཕྱར་ ཀཱ་ལ་རཱུ་པ་ ་་་་་གཡས་སུ་ལན་གསུམ་བསྒྲིལ་ ཀརྨ་རཾ་རཾ་ ་་་་་མོ་རྒྱུད་དབང་སྡུད་གཡོན་དུ་ལན་གསུམ་ཕྱར་ ཛྭ་ལ་རཾ་ ་་་་་གཡོན་དུ་ལན་གསུམ་བསྒྲིལ་ ཧཱུྃ་ཕཊ྄ཿ གནོད་བྱེད་དགྲ་བགེགས་འབྱུང་པོ་ཐམས་ཅད་མཱ་ར་ ་་་་་ལག་གཡས་རྡོ་རྗེ་གཡབ་དར་དང་བཅས་པའི་དབྱེ་བསྐྲད་ཀྱི་རྒྱ་དང་ལྡན་པས་ ཡ་ཧཱུྃ་ཕཊ྄ཿ ་་་་་ ཚེ་ཁྲུས་ལུང་གསུམ་གྱི་དམིགས་པ་དང་ལྡན་པས་ཕུར་བུ་དགྲ་བགེགས་ཀྱི་སྙིང་ཁར་གདབ་བོ། ཅེས་དྲག་སྔགས་ཕུར་སྐོར་བྱས་པས་གདབ་ཅིང་ཐུན་གྱིས་བྲབ། ཁྱད་པར་དཔལ་གྱི་ཕོ་ཉ་ཀུན་ཐབས་རྒྱལ་མོ་བསྐུལ་བ་ནི༔ ཧཱུྃ༔ ཤར་ཕྱོགས་དཀར་མོ་དུང་གི་གཞལ་ཡས་ནས༔ ཁྲག་མདོག་དམར་མོ་བསྭེ་ཡི་ལན་ཕྲན་ཅན༔
སྤྱན་རྩ་དམར་ཟླུམ་ཉི་མའི་ཟེར་ལྟར་འཕྲོ༔ སྨིན་མ་གློག་འཁྱུག་བར་སྣང་གོ་སྐབས་འགྱེད༔ བུ་ཡུག་ཐོག་འབེབས་ཤངས་ནས་རྡོ་རྗེ་འཁྲུག༔ བཞད་པ་ཧེ་དང་དཔལ་གྱི་སྤུ་གྲིས་གཏམས༔ རྔམ་པའི་ལྗགས་འདྲིལ་བསྐལ་པའི་མེ་ཆེན་འབར༔ ཨག་ཚོམ་མེ་འབར་རབ་འབྱམས་སྲིད་པ་སྲེག༔ བསྐལ་པའི་འབྲུག་སྒྲ་སྙན་ནས་འབྲུག་སྟོང་སྒྲོགས༔ ལག་པ་དམར་པོ་སྤུ་གྲི་འབུམ་གྱིས་གཏམས༔ སེན་མོ་ལྕགས་ཀྱུའི་རྩེ་ལ་མེ་ཆེན་འབར༔ བ་སྤུ་གནམ་ལྕགས་ཞུན་མའི་རྡོ་རྗེ་འཁྲུག༔
སྨིན་མཚམས་ལྕགས་ཀྱི་ཁྲོ་ཆུང་ཆར་འབེབས་ཤིང་༔ ཞབས་ཀྱི་ཕུར་པས་སྲིན་མོ་ལྔ་བརྒྱ་གཟིར༔ རལ་པའི་གསེབ་ནས་ཁྲག་གི་ཆར་པ་འབེབས༔ ཤིན་ཏུ་མི་བཟོད་གཏུམ་ཆེན་ཁྲག་འཐུང་མ༔ སྲིན་མོའི་སྙིང་འབྱིན་ཆངས་པར་བཅུག་ནས་གསོལ༔ ཤིན་ཏུ་མི་བཟད་འབར་བའི་སྐུ་གཅིག་མ༔ དཔག་ཚད་ལྔ་བརྒྱར་རྒྱུག་ཅིང་ཀླུ་སྲིན་སྒྲོལ༔ ཁྲོས་པའི་ཞལ་མདོག་ཁྲག་གི་མཆིན་པ་ཁ༔ ན་བཟའ་དམར་པོ་སྲིན་གྱི་གཡང་གཞི་གསོལ༔ ཕྱོགས་བཅུར་ཁ་བལྟས་ཕྱོགས་སྐྱོང་ཞབས་ཀྱིས་མནན༔
བདུད་ལ་བབ་ན་སྙིང་ཁྲག་དྲོན་མོ་གསོལ༔ སྲིན་ལ་བབ་ན་སྲོག་རྩ་དམར་པོ་གཅོད༔ དགྲ་ལ་བབ་ན་དུག་གི་ཁ་ཆུ་འདེབས༔ བགེགས་ལ་བབ་ན་རཱུ་པ་རྡུལ་དུ་རློག༔ དཔལ་གྱི་ཕོ་ཉ་དཔལ་གྱི་ཐུགས་ལས་སྤྲུལ༔ དམ་ཉམས་དགྲ་དང་འབྱུང་པོ་བགེགས་ལ་སོགས༔ ཕུང་པོ་དུམ་བུར་གཏུབས་ལ་དོན་སྙིང་སྲེགས༔ དམ་ཉམས་ཉུལ་ལེའི་བར་ཆད་རྡུལ་དུ་རློག༔ ཧཱུྃ་གྲུ་བུ་གྲུ་བུ་ཨ་པ་ཙེ༔ རུ་པ་ཙེ༔
ན་ར་ཙེ༔ ཙ་མེ་ཐུན་ཐུན༔ ནཱ་ཤ་ཡ༔ ན་ཤ་སཏྭཾ་བྷ་ཡ༔ ཡཀྴ་བྱི་ན༔ ཡཀྴ་བྱི་ན༔ ཕྱེ་མ་ཕྱེ་མ༔ རྡུལ་ཕྲན་རྡུལ་ཕྲན༔ ཙིཏྟ་རྦད་ནན༔ ཨོཾ་སུམྦྷ་ནི? ཨོཾ་བཛྲ་ཀཱི་ལི་ཀཱི་ལ་ཡ་པྲཱ་མ་རཱ་ཛ་ཏྲིག་ནན༔
དྷ་ན་རཀྴ་རྦུད་ལིང་༔ ཏྲིའུ་ཏྲིའུ་མ་མ་ན་ཡ་ཤོ་ན་ཛ་མཱ་ར་ཡ་རྦད་རྦད༔ དྲག་སྔགས་སྤོས་རོལ་དང་ཁྱད་པར་གྱི་དབྱུག་པས་བརྡེག་ཅིང་ཐུན་གྱིས་བྲབ་ལ་སྲུང་འཁོར་གསལ་གདབ་པས་དོན་འཐུས་སོ། དེ་མ་ཐག་དངོས་གྲུབ་སྟེར་བའི་ལྟས་འབྱུང་བས་བྱིན་རླབས་དགོས་པར་གསུངས་པས་ཆས་སོགས་སྔོན་བཤད་ལྟར་བྱས་ལ་ཐོག་མར། ཧཱུྃ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔ དགོངས་ཤིག་ཕྱོགས་བཅུ་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔ རིག་འཛིན་མཁའ་འགྲོའི་གནས་ནས་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔
རིན་ཆེན་རྒྱན་ཆ་མང་པོ་སི་ལི་ལི༔ དུར་ཁྲོད་རུས་པའི་རྒྱན་ཆ་ཁྲོ་ལོ་ལོ༔ སྒྲ་དང་རོལ་མོ་མང་པོ་འུ་རུ་རུ༔ ཡི་དམ་ལྷ་ཚོགས་ཧཱུྃ་སྒྲ་དི་རི་རི༔ མཁའ་འགྲོ་སྡེ་ལྔས་གར་བྱེད་ཤིགས་སེ་ཤིག༔ གིང་ཆེན་དཔའ་བོས་བྲོ་རྡུང་ཁྲབས་སེ་ཁྲབ༔ མ་མོ་མཁའ་འགྲོ་སྤྲིན་ལྟར་ཐིབས་སེ་ཐིབ༔ ཆོས་སྐྱོང་སྡེ་བརྒྱད་ལས་བྱེད་ཁྱུགས་སེ་ཁྱུག༔ ཞུབ་ཆེན་སྟོང་གི་སྒྲ་སྐད་སི་ལི་ལི༔ གཡས་ན་ཕོ་རྒྱུད་ཐམས་ཅད་ཤ་ར་ར༔
གཡོན་ན་མོ་རྒྱུད་ཐམས་ཅད་ཤ་ར་ར༔ བར་སྣང་ཐམས་ཅད་དར་གདུགས་ལྷབས་སེ་ལྷབ༔ དྲི་ཞིམ་སྤོས་ཀྱི་ངད་ལྡང་ཐུ་ལུ་ལུ༔ མཁའ་འགྲོ་གསང་བའི་བརྡ་སྐད་དི་རི་རི༔ གིང་ཆེན་དཔའ་བོའི་བཤུག་གླུ་ཀྱུ་རུ་རུ༔ ཧཱུྃ་གི་སྣང་གླུ་མང་པོ་དི་རི་རི༔ ཕཊ྄་ཀྱི་བརྡ་སྐད་དྲག་པོ་སངས་སེ་སང་༔ བདག་དང་འགྲོ་དྲུག་སེམས་ཅན་ཐམས་ཅད་ལ༔ ཐུགས་རྗེས་གཟིགས་ལ་གནས་འདིར་གཤེགས་སུ་གསོལ༔ གནས་འདིར་ཐུགས་རྗེས་དགོངས་ཏེ་གཤེགས་ནས་ཀྱང་༔
བདག་གིས་བྱང་ཆུབ་སྙིང་པོ་མ་ཐོབ་པར༔ བགེགས་དང་ལོག་འདྲེན་བར་ཆད་འདུལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཞེས་སྔོན་དུ་འགྲོ་ལ་བྱིན་འབེབས་པ་ནི། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔
འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔
ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔ དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔
གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔ ཐུགས་དམ་གཉན་པོའི་དུས་ལ་བབ༔ ས་མ་ཡ་ཨ་བེ་ཤ་ཡ་ཧཱུྃ་ཧཱུྃ་ཨ་ཨཱཿ སྤྲོ་བར་མོས་ན་གཞུང་གི་བྱིན་འབེབས་ཚངས་པའི་གཎྜི་འདིར་བྱས་ལ་དཔོན་སློབ་རྣམས་ཀྱིས་རོལ་འོག་ཏུ་དཀྱིལ་འཁོར་ལ་ལན་གསུམ་བསྐོར་ཞིང་ཛཔ྄་དབྱངས་ལན་གསུམ་དུ་གྱེར་རོ། ཡེ་ཤེས་པ་བརྟན་པའི་ཕྱིར་མེ་ཏོག་འཐོར་བ་ནི། ཧཱུྃ༔ བླ་མ་ཡི་དམ་མཁའ་འགྲོ་ཆོས་སྐྱོང་ཚོགས༔ རྟེན་འབྲེལ་དམ་ཚིག་རྫས་ཀྱི་དཀྱིལ་འཁོར་ལ༔
བརྟན་པར་བཞུགས་ཀྱང་བྱིན་གྱིས་བརླབ་ཏུ་གསོལ༔ འགྲུབ་པར་གྱུར་ཅིག་བཛྲ་ས་མ་ཡ༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ མཚན་ཐུན་གསུམ་པོར་འདོན་འགྲིག་ཉིན་ཐུན་གཉིས་པ་དང་མཚུངས་ལ་ཐུན་མཇུག་སོ་སོར་ཉུལ་ལེ་བསྐྲད་གཟིར་དང་བྱིན་འབེབས་པ་མ་ཆད་པར་བྱ་ལ་མཇུག་ཏུ་ཛཔ྄་དབྱངས་བཅས་གྲོལ་ལོ། སྤྲོ་ན་ཤར་ཕྱོགས་དཀར་མོའི་གོང་དུ་གསང་ཟིལ་ལས་བྱུང་བའི་གནས་ཉུལ་རང་ལུགས་ལྟར་ན། ཕཻཾ་ཕཻཾ་ཕཻཾ༔ ཧཱུྃ༔ མ་འདི་ནས་གནས་ཆེན་བྱེ་བ་སྟོང་དང་ཕྲག༔ རྩུབ་འགྱུར་མེ་རི་རབ་ཏུ་འབར་བ་ཡི༔ ཟླ་བ་དཀར་མོ་ཁྲོ་ཆུ་ཁོལ་མའི་ཀློང་༔
ཉི་མ་དམར་སེར་རཀྟ་འཁྲིགས་པའི་དབུས༔ ལྗང་ནག་རླུང་རི་བུ་ཡུག་འཚུབས་པའི་དཀྱིལ༔ ཏི་ར་ཕོ་མོ་བསྣོལ་བའི་གདན་སྟེང་དུ༔ ལས་ཀྱི་གིང་ཆེན་ཡབ་ཡུམ་བཅུ་གཉིས་ཏེ༔ ཡེ་ཤེས་གིང་ཆེན་དཀར་གསལ་དྲག་ཏུ་འཁྲོས༔ གཡས་གཡོན་ཕྱག་ན་གྲི་གུག་ཐོད་ཁྲག་བསྣམས༔ རྡོ་རྗེ་གིང་མོ་མྱུར་མགྱོགས་ཆུ་ཤེལ་མདོག༔ ཕྱག་ན་གཡང་གཞི་བྷནྡྷ་རློན་པ་ཐོགས༔ ཐོ་རངས་ནམ་ལངས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔
ཧཱུྃ༔ མཉམ་ཉིད་གིང་ཆེན་སེར་ནག་མི་སྡུག་གཟུགས༔ གཡས་གཡོན་ཕྱག་ན་འཁོར་ལོ་ཐོད་ཁྲག་དཀྲུགས༔ རིན་ཆེན་གིང་མོ་གསེར་མདོག་འོད་ཀྱིས་འགེངས༔ གཡང་གཞི་བྷནྡྷ་ཐོགས་ཤིང་སྟོང་ཁམས་འགྲིམ༔ ཉི་ཤར་ཉི་དྲོས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ སོར་རྟོག་གིང་ཆེན་དམར་ནག་སྲིན་པོའི་གཟུགས༔ གཡས་གཡོན་ཕྱག་ན་མེ་ཐུན་བྷན་དམར་ཐོགས༔
པདྨ་གིང་མོ་ཟངས་མདོག་མཆེ་བ་གཙིགས༔ གཡང་གཞི་བྷན་དམར་འཛིན་ཅིང་ཚོགས་ཁང་ཉུལ༔ ཉིན་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ བྱ་གྲུབ་གིང་ཆེན་ལྗང་ནག་ཁྲག་འཐུང་གཟུགས༔ རྡོ་རྗེ་ཕུར་པ་འཛིན་ཅིང་ཉོན་མོངས་བསྒྲལ༔ ལས་ཀྱི་གིང་མོ་རླུང་མདོག་ཤུགས་ལྡན་མ༔ གཡང་གཞི་བྷན་དམར་རཀྟ་དཀྲུག་ཅིང་འཐུང་༔ ཉི་ཐལ་མུན་འཚུབ་རྣལ་འབྱོར་དྲོད་ཚད་ཉུལ༔
རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ ཆོས་དབྱིངས་གིང་ཆེན་མཐིང་ནག་གཏུམ་པའི་གཟུགས༔ གཡས་གཡོན་ཕྱག་ན་གྲི་ཐུན་གྲི་ཟོར་འཛིན༔ བུདྡྷ་གིང་མོ་ལྕགས་མདོག་འཁྲུལ་སྣང་གཞོམ༔ གཡང་གཞི་བྷན་དམར་འཛིན་ཅིང་སྟོང་གསུམ་གཡོ༔ སྲོད་དང་སྲོད་འཁོར་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ འགྱུ་བྱེད་གིང་ཆེན་ནག་པོ་དུག་གི་གདོང་༔
གཡས་གཡོན་ཕྱག་ན་སྤུ་གྲི་ལྕགས་ཀྱུ་འཛིན༔ ཤ་ཟ་གིང་མོ་མུན་པའི་ཟུག་རྔུ་ཅན༔ གཡང་གཞི་བྷན་དམར་འཛིན་ཅིང་དཔག་ཚད་ཁྱབ༔ ནམ་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ གནས་བཟང་དུར་ཁྲོད་འགྲིམ་ཕྱིར་གཤེགས་སུ་གསོལ༔ ཤ་ཁྲག་གསུར་མཆོད་བཞེས་ཕྱིར་གཤེགས་སུ་གསོལ༔ ཨོཾ་གྷྲྀ་ཝ་ཥ་ཊ་ཀྲོ་ཏ་ཛ་ཛཿ ཧཱུྃ༔ བསྐུལ་ལོ་གིང་ཆེན་ཕོ་མོ་རྣམས༔
མཛོད་ཅིག་ཉོན་མོངས་བདུད་བཞི་ཐུལ༔ རྦད་དོ་རྣལ་འབྱོར་ཉམས་གྲིབ་སོལ༔ བརྟེན་ནོ་ཉོན་མོངས་ཟུག་ངུ་སྲེགས༔ འབོད་དོ་དཀྱིལ་འཁོར་མུ་རན་སྐྱོངས༔ རྣལ་འབྱོར་དམ་ཚིག་ཆག་ཉམས་རྣམས༔ བཤགས་སོ་རྐྱེན་ངན་བར་ཆད་སོལ༔ ཧཱུྃ༔ གིང་ཆེན་ལྷ་ཚོགས་དུས་ལ་བབ༔ ཉོན་མོངས་ལྷོང་གསུམ་དགྲ་དར་ན༔ གིང་ཆེན་ཐུགས་དམ་དུས་ལ་བབ༔
དམ་ཚིག་གནས་ནས་བསྐུལ་བའི་ཚེ༔ གིང་ཕོས་རྡོ་ཐུན་ཤ་ར་ར༔ གིང་མོས་མེ་ཟོར་ཝ་ལ་ལ༔ དམར་ནག་རལ་པ་ས་ལ་གཞོལ༔ མི་ལྤགས་གཡང་གཞི་ཤམས་སེ་ཤམ༔ རྒྱུ་མའི་ཞགས་པ་ན་ར་ར༔ སྟག་ལྤགས་ཤམ་ཐབས་ཁྲིགས་སེ་ཁྲིག༔ རྔམ་རྒྱུག་གར་སྟབས་ལིངས་སེ་ལང་༔ རྐང་གླིང་ཕཊ྄་སྒྲ་འུ་རུ་རུ༔ བཤུགས་སྒྲ་ལྗགས་གླུ་ཀྱུ་རུ་རུ༔
བགེགས་བསྐྲད་གད་མོ་ལྷངས་སེ་ལྷང་༔ ཕྱི་ཡི་རྣམ་རྟོག་བདུད་དགྲ་ཆོམ༔ ནང་གི་ཉོན་མོངས་བདུད་དགྲ་ཆོམ༔ གསང་བའི་ན་ཚ་རྐྱེན་ངན་ཕྲོལ༔ དུག་ལྔའི་འཁྲུལ་པ་ད་ཤིགས་ལ༔ ང་བདག་འགོང་པོ་དབྱིངས་སུ་སྒྲོལ༔ དམ་སྲི་གནོད་བྱེད་རྨང་ནས་ཕྱུངས༔ དམར་གྱི་གཏོར་མ་འདི་བཞེས་ལ༔ སྒྲུབ་པའི་བར་ཆད་ཐལ་བར་རློག༔ ཨོཾ་ཀྲོ་ཏ་གྷྲྀ་ཝ་ཧཱུྃ་ཧཱུྃ་གནོད་བྱེད་ཉོན་མོངས་བདུད་ཐམས་ཅད་གརྫ་གརྫ་ཕཊ྄ཿ
ཨོཾ་ཀྲོ་ཏི་ཤྭ་རཱི་གྷྲྀ་ནི་བྷྱོཿ ཕྱི་ནང་གསང་བའི་རྟེན་འབྲེལ་ངན་པ་ཐམས་ཅད་ད་ཧ་ད་ཧ་ཛྭ་ལ་རཾ༔ ཞེས་ཐུན་བརྡེག་ཅིང་མེ་ཟོར་རམ་མེ་བཤུར་བཏང༌། དེ་ནས་སྒྲུབ་པ་མ་གྲོལ་བར་བགེགས་ཆེ་ན། དུས་བཅུ་གཉིས་སམ། དྲུག་ཏུ་ཆ་ཡང་གསལ་འབུད་པ་རེ་རེ་བཏང་བས་གེགས་སེལ་ལོ། དེ་བཞིན་ཚོགས་སྒྲུབ་ཀྱི་སྐབས་འབྱོར་མཁོས་ཅན་གྱི་སྤྲོས་པ་རྒྱས་པར་བྱེད་ན་ཉམས་ཆག་བསྐང་བའི་ཕྱིར་རྡོར་སེམས་འཁོར་འདས་རང་གྲོལ་དང༌། བར་ཆད་བསལ་བའི་ཕྱིར་རྡོ་རྗེ་མཚམས་པ་རྣམས་ཟུར་དུ་བཞག་ནས་ཡང་ཕུར་ལས་བྱང་རྒྱས་བསྡུས་གང་རུང་གི་དཀྱིལ་འཁོར་ཟུར་དུ་བསྒྲུབ་ལ་སོ་སོའི་ཁྲུས་དང་བགེགས་བསྐྲད་པའི་ལས་དང་རྒྱལ་ཐོ་གསོ་བ་རྣམས་མཛད་སྲོལ་ཡོད་པ་ལྟར་གྲུབ་ན་ལེགས་སོ། རྒྱུད་ལས། འཁོར་ལ་བཀའ་བསྒོ་དགེ་སྦྱོང་བསྐུལ།
ཞེས་ཁྱད་པར་དུ་གསུངས་པས། རྡོ་རྗེ་སློབ་དཔོན་གྱིས་སྒྲུབ་མཆེད་རྣམས་ལ་སྐབས་སྐབས་སུ་བླང་དོར་གྱི་བསླབ་བྱ་དང་དམ་ཚིག་བཤད་ནས། བསྐྱེད་བཟླས་ཀྱི་དམིགས་པ་གོ་སླ་དོན་འདུས་བཤད་གྲུབ་ན་ལེགས་པའི་ཡན་ལག་གོ ། གསུམ་པ་ནི། དུས་གྲངས་རྟགས་གསུམ་ལས། དུས་ནི་སྨིན་སློབ་ལ་ཟླ་བ་དྲུག ། མོས་སློབ་ཀྱི་དབང་དུ་བྱས་ན་ཟླ་བ་གཅིག་གམ། ཞག་པོ་བདུན་ནམ་ཉིན་ཞག་གསུམ་གྱི་མཐར་བརྟེན་པར་བསྒྲུབས་པས་ཀྱང༌། དུས་དང་དབང་པོ་དང་མཐུན་པར་དངོས་གྲུབ་ཅི་རིགས་པ་ཐོབ་པར་འགྱུར་བར་གསུངས་སོ། དེང་སང་ཕྱག་ལེན་དུ་སྤྲོས་བཅས་སྒྲུབ་ཆེན་རྒྱས་པའི་དབང་དུ་བྱས་ན་ས་ཆོག་ཉིན་གཅིག །
སྟ་གོན་ཉིན་གཅིག་དངོས་གཞི་ཉིན་བདུན། རྡུལ་ཚོན་ཆུར་གཤེགས་ཉིན་གཅིག་བཅས་ཉིན་བཅུའམ་གཞན་དུ་སྟ་གོན་ཉིན་གཅིག ། དངོས་གཞི་ཉིན་བདུན་ཏེ་ཉིན་ཞག་བརྒྱད་ལ་གྲངས་བཟུང་སྲོལ་ཡང་ཡོད། རྟགས་ནི་གསང་བ་སྤྱི་དང་སོ་སོའི་གཞུང་ལས་འབྱུང་བ་ལྟར་ཡིན་ལ། གལ་ཏེ་རྟགས་ཚད་ངན་པ་བྱུང་ན་ཉུལ་ལེ་སྤྲད། རྟ་བྲོ་བརྡུང་དམ་སེལ་ལྟས་བྱུང་ན་ཡིག་བརྒྱ་བཟླ་ཞིང་བཤགས་རྒྱུད་བཀླག ། གྲིབ་མི་གཙང་པ་ལ་རྣམ་འཇོམས་སྨེ་བརྩེགས་སཽགས་ཀྱི་བུམ་ཁྲུས་བྱ། རྟགས་ཚད་བཟང་ངན་གང་ལ་ཡང་རེ་དོགས་དགག་སྒྲུབ་མེད་པར་དབྱིངས་སུ་བསྲེ་བ་གནད་ཡིན། དངོས་གྲུབ་ཀྱི་ལྟས་བཟང་ངེས་པ་ཅན་བྱུང་ན་དེ་ཉིད་དུ་རྒྱུན་གྱི་དངོས་གྲུབ་ལེན་པ་གནད་དུ་ཆེ་བས། ཐོད་པ་མཚན་ལྡན་ཆང་དང་ཆོས་སྨན་སྦྱར་བས་བཀང་བ་མདུན་དུ་བཞག
ཧཱུྃ༔ བདེ་གཤེགས་རྒྱལ་བ་མ་ལུས་དགོངས་སུ་གསོལ༔ རིག་འཛིན་མཁའ་འགྲོ་དམ་ཅན་སྲུང་མའི་ཚོགས༔ ལྷ་ཡི་དགེ་བསྙེན་དམ་ལྡན་ཐམས་ཅད་ཀྱིས༔ ཚུལ་བཞིན་སྒྲུབ་པའི་རྣལ་འབྱོར་བདག་ཅག་ལ༔ ཚེ་དང་ཆོས་དང་ཕྲིན་ལས་རྣམ་བཞི་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ མཐུ་དང་རྫུ་འཕྲུལ་མངོན་ཤེས་ནུས་མཐུ་དང་༔ སྲིད་ནོར་ཟས་དང་འདོད་རྒུའི་དངོས་གྲུབ་སྩོལ༔ ཨ་ལ་ལ་ཧོཿ
ཞེས་བརྗོད་ལ་བདུད་རྩི་མྱང་ངོ་ཞེས་གསུངས་པ་འདི་བཞིན་རྒྱུན་དུ་ཕྱག་ལེན་གནང་སྲོལ་ཉུང་བས་མ་བྱས་ཀྱང་ཆོག་གོ ། གསུམ་པ་བསྒྲུབས་ནས་དངོས་གྲུབ་བླང་བ་སྒྲུབ་པ་ཆེན་པོའི་ལས་རིམ་ནི། དང་པོ་སྦྱོར་སྒྲོལ་ལ་བསྟེན་པ་ཡིན་ཀྱང་ད་ལྟ་མོས་སློབ་ཙམ་གྱི་སྐབས་སུ་རྫས་ལ་བསྟེན་ནས་བླང་བ་ལ་གསུམ། དངོས་གྲུབ་ཀྱི་རྫས་བཤམ་པ། ཆོ་གའི་སྔོན་འགྲོ། ཆོ་ག་དངོས་སོ། དང་པོ་སྒྲུབ་པ་སང་གྲོལ་རྒྱུའི་དེ་རིང་དགོང་ཐུན་ནས་དངོས་གྲུབ་བླང་བའི་རྫས་བཤམས་ཏེ། དཀྱིལ་འཁོར་གྱི་མདུན་དུ་གཞི་དཀར་པོའི་སྟེང་དུ་གྲོ་ཡི་གཡུང་དྲུང་གཡས་འཁྱིལ་བྲིས་པའི་དབུས་སུ་རིན་པོ་ཆེའི་སྣོད་འབྲུ་བཟང་གི་ཕྱེ་མ་མངར་གསུམ་དང༌། ཞོ་མར་འོ་མས་སྦྲུས་པའི་འབྲང་རྒྱས་ནོར་བུ་འབར་བའི་གཟུགས་དང༌། ཕྱོགས་བཞི་ལས་བཞིའི་འབྲང་རྒྱས་བཟའ་བཅའ་སྣ་ཚོགས་པས་བསྐོར་བ་གཡས་སུ་མངར་གསུམ་ཐུད་དང་བསྲེས་པའི་རིལ་བུ་དང༌།
གཡོན་དུ་བྷནྡྷ་བཟང་པོར་འབྲུ་བཅུད་བདུད་རྩི་ཨ་མྲྀ་ཏ་བཏབ་པའང་བཤམ། དགོང་ཐུན་བཟླས་པའི་གཤམ་དུ། སླར་ཡང་རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས་མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་སྣ་ལྔའི་རྣམ་པས་བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབེབས་པར་གྱུར། བསྙེན་སྒྲུབ་སྔགས། ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ཀཱ་ཡ་ཝཱཀྐ་ཙིཏྟ་གུ་ཎ་ཀརྨ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་ཙམ་བཟླ། ཡང་ཕྱག་ལེན་ཕལ་མོ་ཆེར་དངོས་གྲུབ་ཀྱི་རྫས་དེ་ནངས་རང་དུ་བཤམ།
སྔ་ནུབ་དམིགས་བཟླས་འདི་མི་བྱེད་པའང་ཡོད་པས་ལོང་སྐབས་དང་བསྟུན་ཆོག ། ཕྱིར་ནངས་ཐོར་ཐུན་ཕྲིན་ལས་གཞུང་བསྲངས་ཏེ་བསྙེན་པའི་མཐར་གོང་གསལ་ལྟར་དངོས་གྲུབ་ཀྱི་དམིགས་པ་འདིར་འབོག་ལ་དངོས་གྲུབ་བླང་བའི་སྔགས་བཏགས་པ་བསྙེན་རྒྱུན་བསྲང༌། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བཅས་བྱ། དེ་ནས་གཏོར་བསྔོ་ཚོགས་མཆོད་སོགས་བསྡུས་ཙམ་བྱེད་ལ་ཚོགས་ཐ་མའི་སྐབས་ཉུལ་ལེའི་ལིངྒ་མེར་བསྲེགས་ཤིང་ཆོས་སྐྱོང་གི་གཏོར་མར་བསྟབ། གཉིས་པ་དངོས་གྲུབ་ལ་མི་དབང་བའི་བལྟ་ཉན་གྱི་བགེགས་ཚར་གཅོད་པའི་ཕྱིར། ལས་བྱང་ལྟར་བགེགས་བསྐྲད་ཅིང་རྒྱལ་ཐེབས་པས་དཀྱིལ་འཁོར་དང་སྒྲུབ་པ་པོ་རྣམས་བསྐོར་བཞིན་དྲག་སྔགས་བཟླས་ཤིང་ཐུན་གྱིས་བྲབ་ལ་སྲུང་འཁོར་བསྒོམ། ལས་ཀྱི་རྡོ་རྗེས་སྤོས་འདྲེན་གྱིས་སྣ་དྲངས་སློབ་དཔོན་ནམ་རྒྱལ་ཐེབས་ཀྱིས་ཞྭ་ཆོས་གཡབ་དྲིལ་བཅས་དཀྱིལ་འཁོར་ལ་བསྐོར་ཞིང་བྱིན་ཆེན་དབབ། སྤྱི་བཤགས་ཡེ་ཤེས་སྐུ་མཆོག་ལྟ་བུ་བརྗོད་ལ་འཁོན་བཅུགས་སྦྱང༌། གསུམ་པ་དངོས་གྲུབ་བསྐུལ་བ་ནི། ལྷ་དང་རིག་འཛིན་མཁའ་འགྲོ་དགོངས༔
འདིར་འདུས་རིག་འཛིན་བདག་ཅག་རྣམས༔ སྨིན་གྲོལ་གཉིས་ཀྱིས་རྒྱུད་སྦྱངས་ཤིང་༔ བསྐྱེད་རྫོགས་གཉིས་ཀྱིས་ལས་གཞུང་བསྲངས༔ བསྙེན་སྒྲུབ་རྣམ་བཞི་མཐའ་རུ་ཕྱིན༔ ལས་དང་ཐུགས་རྗེ་མཐུན་པ་ཡིས༔ ཞི་རྒྱས་དབང་དྲག་ཡིད་བཞིན་གཏེར༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ཨོཾ་ཨཱཿཧཱུྃ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ་ཨཱཿ ཧཱུྃ༔ དངོས་གྲུབ་བསྩལ་དང་སྩོལ་བར་མི་དམིགས་ཀྱང་༔
བདེ་གཤེགས་རྒྱལ་བ་རྣམས་ཀྱི་བྱིན་གྱིས་བརླབས༔ བླ་མ་ཡི་དམ་མཁའ་འགྲོའི་ཐུགས་རྗེ་དང་༔ ཚོགས་ལམ་སྦྱོར་ལམ་གནས་པའི་རིག་འཛིན་དང་༔ བདེ་གཤེགས་ཡོངས་རྫོགས་རྣམས་ཀྱིས་ཞལ་བཞེས་ལྟར༔ སྒྲུབ་མཆོག་བདག་ལ་སྔོན་གྱི་སྨོན་ལམ་མཐུས༔ ཚེ་དང་ཆོས་དང་ལས་བཞི་ལྷུན་གྲུབ་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ སྲིད་དང་ཟས་ནོར་མཐུ་རྩལ་དངོས་གྲུབ་སྩོལ༔ སརྦ་སིདྡྷི་ཕ་ལ་ཧཱུྃ་ཨཱཿ དེ་ལྟར་རྩེ་གཅིག་ཐུགས་དམ་རྒྱུད་བསྐུལ་བས༔
རྩ་བའི་དཀྱིལ་འཁོར་ལྷ་རྣམས་མཉམ་སྦྱོར་བའི༔ སྦྱོར་མཚམས་འོད་ཟེར་དམར་པོ་ཕྱོགས་བཅུར་འཕྲོས༔ འགྲོ་དྲུག་སེམས་ཅན་རྒྱུད་སྦྱངས་མཁའ་ཁྱབ་ཀྱི༔ བདེ་བར་གཤེགས་པ་རྣམས་ལ་དགྱེས་པར་བསྐྱེད༔ སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔ དངོས་གྲུབ་ཚུར་བསྡུས་བདག་དང་སྒྲུབ་རྫས་ལ༔ ཐིམ་པས་འཆི་མེད་བདུད་རྩི་དྭངས་མ་ཆེ༔ དངོས་གྲུབ་ཀུན་གྱི་སྙིང་པོ་འཁྱིལ་བར་གྱུར༔ ཞེས་གསལ་བཏབ་ལ་བསྙེན་རྒྱུན་པའི་གཟུང་ཐག་བསྡུས་ཏེ་དངོས་གྲུབ་ཀྱི་གཟུང་ཐག་དང་ལྷན་དུ་སློབ་དཔོན་ལ་ཕུལ། བསྙེན་སྒྲུབ་ལྷ་སྔགས་ནི།
ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ཤམ་བུར། ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ གུ་ཎ་སིདྡྷི་ཏྲཱྃ༔ ཀརྨ་སིདྡྷི་ཧྲཱིཿ སརྦ་ལོ་ཀ་ཛྙཱ་ན་སིདྡྷི་ཕ་ལ་ཧཱུྃ༔ ཞེས་བཏགས་པ་སྟོང་ཕྲག་གམ་བརྒྱ་རྩ་ལས་མི་ཉུང་བ་བཟླས་ལ།
དངོས་གྲུབ་ཐམས་ཅད་འོད་ཟེར་འཇའ་ཚོན་ལྟ་བུའི་རྣམ་པ་བདག་ཉིད་གནས་ལྔར་ཐིམ་པར་གྱུར། སྐྱ་རེངས་འཆར་ཁ་དང་བསྟུན་སྐུ་གསུང་ཐུགས་རྟེན་རྣམ་རྒྱལ་བུམ་པ་སོགས་སྒྲུབ་རྫས་ལས་རྡོར་གྱིས་བཏེགས་ལ་དངོས་གྲུབ་ལེན་པ་ནི། ཧྲཱིཿ ཡེ་ཤེས་ལུས་ཅན་འགྲན་དུ་མེད་པ་ཡི༔ གཟི་བརྗིད་སྐུ་ཡི་དངོས་གྲུབ་བསྩལ་དུ་གསོལ༔ ཚངས་པའི་དབྱངས་ལ་ཆོས་ཀྱི་ཆར་ཆེན་འབེབས༔ ནུས་པ་སྔགས་ཀྱི་དངོས་གྲུབ་བསྩལ་དུ་གསོལ༔ གཟུངས་དྲན་ཏིང་འཛིན་མཁྱེན་བརྩེ་ཡོངས་ཀྱི་གཞི༔ འོད་གསལ་སྙིང་པོའི་དངོས་གྲུབ་བསྩལ་དུ་གསོལ༔ ཡིད་བཞིན་ནོར་བུ་དཔག་བསམ་བུམ་པ་བཟང་༔
འདོད་འབྱུང་གཏེར་གྱི་དངོས་གྲུབ་བསྩལ་དུ་གསོལ༔ གདུལ་བྱ་སོ་སོའི་མོས་པ་ཇི་བཞིན་དུ༔ ཐོགས་མེད་འཇུག་པའི་དངོས་གྲུབ་བསྩལ་དུ་གསོལ༔ སྲུང་དང་ཞི་རྒྱས་དབང་དང་མངོན་སྤྱོད་སོགས༔ ཐུན་མོང་ལས་ཀྱི་དངོས་གྲུབ་བསྩལ་དུ་གསོལ༔ མཁའ་སྤྱོད་རིལ་བུ་མིག་སྨན་རྐང་མགྱོགས་སོགས༔ ཁྱད་པར་གྲུབ་པའི་དངོས་གྲུབ་བསྩལ་དུ་གསོལ༔ ཚེ་དང་ཡོ་བྱད་འདོད་རྒུ་བསྒྱུར་ལ་སོགས༔ ཕྱི་ནང་དབང་བཅུའི་དངོས་གྲུབ་བསྩལ་དུ་གསོལ༔ མཐོང་ཐོས་དྲན་རིག་གདུལ་བྱ་སྨིན་ཅིང་གྲོལ༔
བླ་མེད་མཆོག་གི་དངོས་གྲུབ་བསྩལ་དུ་གསོལ༔ ཞེས་དང་རང་གཞུང་གི་དངོས་གྲུབ་བསྐུལ་ཚིག་ནི། ཧཱུྃ༔ བསྟན་པ་འདི་ལ་ངོ་མཚར་རྨད་བྱུང་བའི༔ འཇིག་རྟེན་དབང་བསྒྱུར་པདྨ་རྒྱལ་པོ་ནི༔ རིགས་ནི་ཟ་ཧོར་རྒྱལ་པོའི་སྲས་སུ་འཁྲུངས༔ ཨོ་རྒྱན་ཡུལ་དུ་སྒྲོ་འདོགས་མ་ལུས་བཅད༔ བསིལ་བ་ཚལ་དུ་དངོས་གྲུབ་སྣ་ཚོགས་བརྙེས༔ ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར༔ རྒྱ་གར་ཡུལ་དུ་བསྟན་པ་རྒྱས་པར་མཛད༔
འཇིག་རྟེན་ཁམས་ཀྱི་གདུག་པ་ཐམས་ཅད་བཏུལ༔ བོད་ཡུལ་དབུས་སུ་རྒྱལ་པོའི་ཐུགས་དམ་བསྐངས༔ ཁ་བ་ཅན་དུ་བསྟན་པ་རྒྱས་པར་མཛད༔ ལྷོ་ནུབ་མཚམས་སུ་འགྲོ་བའི་དོན་དུ་དགོངས༔ སྐུ་ཚབ་ལུང་བསྟན་གསུང་ཚབ་གཏེར་དུ་སྦས༔ ལྷོ་ནུབ་མཚམས་སུ་འགྲོ་བའི་དོན་ལ་དགོངས༔ སྐལ་ལྡན་རྣམས་ལ་ཟབ་གསང་བརྡ་ཆོས་སྟོན༔ ཟངས་མདོག་དཔལ་རིར་རིག་འཛིན་གཙོ་འཁོར་བཞུགས༔ རྔ་ཡབ་གླིང་དུ་སྲིན་པོའི་ཁ་གནོན་མཛད༔ འཇིག་རྟེན་འཁོར་བ་མ་སྟོངས་དེ་སྲིད་བར༔
མྱ་ངན་མི་འདའ་ཐུགས་རྗེ་སྤྱན་གཅིག་པོ༔ སྐུ་གསུམ་དབྱེར་མེད་ཆེ་མཆོག་ཧེ་རུ་ཀཿ མཉམ་མེད་བླ་མ་མཆོག་ཁྱོད་དུས་འདིར་དྲན༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཁམས་གསུམ་འཁོར་བ་དོང་ནས་སྤྲུགས༔ ཁྱད་པར་བདག་སོགས་བོད་ཀྱི་རྗེ་འབངས་རྣམས༔ རྩེ་གཅིག་ཕ་ཁྱོད་ཡོན་ཏན་དྲན་པ་ཡིས༔ མོ་གུས་གདུང་བས་འབོད་པ་ཅང་གསན་ནམ༔ བརྩེ་ཆེན་ཐུགས་རྗེ་སྐྱེད་ཅིག་མཐུ་མ་ཆུང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
སྐུ་ལྔ་རིགས་འདུས་གུ་རུ་ཟིལ་གནོན་ལ༔ མཆོག་དང་ཐུན་མོང་དངོས་གྲུབ་མ་ལུས་ཞུ༔ སྐྱེ་ཤི་བྲལ་བའི་བདེ་ཆེན་རྒྱལ་པོ་ལ༔ ལྟ་བའི་གཞི་རྩ་ཆོད་པའི་དངོས་གྲུབ་ཞུ༔ ཀ་དག་མངོན་རྫོགས་དཔའ་བོ་གྱད་ཀྱི་སྐུར༔ གཡོ་མེད་དགོངས་པ་རང་གསལ་དངོས་གྲུབ་ཞུ༔ ཚོགས་དྲུག་ཞེན་བྲལ་དུས་གསུམ་མཁྱེན་པ་ལ༔ སྤྱོད་པ་བླང་དོར་བྲལ་བའི་དངོས་གྲུབ་ཞུ༔ འབྱུང་ལྔ་རང་གྲོལ་རྡོ་རྗེ་རྣལ་འབྱོར་མར༔ བློ་བྲལ་ཆོས་ཟད་འབྲས་བུའི་དངོས་གྲུབ་ཞུ༔
འཆི་མེད་མགོན་པོ་འཕགས་མཆོག་སྨན་གྱི་ལྷར༔ ཚེ་རིང་ནད་མེད་བདེ་སྐྱིད་དངོས་གྲུབ་ཞུ༔ འདོད་རྒུའི་སྲིད་རྗེ་པདྨ་རྒྱལ་པོ་ལ༔ དགོས་འབྱུང་ལྷུན་གྱིས་གྲུབ་པའི་དངོས་གྲུབ་ཞུ༔ གསང་སྔགས་རིག་སྔགས་ཁྱབ་བདག་གུར་གྱི་ལྷར༔ ལོག་འདྲེན་བདུད་བཞི་ཚར་གཅོད་དངོས་གྲུབ་ཞུ༔ དྲག་སྔགས་རྩལ་འབྱིན་སྟོབས་ལྡན་ཀཱི་ལ་ཡར༔ ཤུགས་སྒྲོལ་ཕྲིན་ལས་མཐར་ཕྱིན་དངོས་གྲུབ་ཞུ༔ བདུད་བཞིའི་འཇིགས་པ་བརྒྱད་སྐྱོབ་ཟིལ་གནོན་ལྷར༔ སྐྱེ་འགྲོ་བདེ་ལ་འགོད་པའི་དངོས་གྲུབ་ཞུ༔
སྣང་སྲིད་དབང་བསྒྱུར་སྟག་ཞོན་ཡི་དམ་ལྷར༔ ཆོས་ལྟར་ཕྱོགས་མེད་ཐོབ་པའི་དངོས་གྲུབ་ཞུ༔ ལྷ་འདྲེ་མི་གསུམ་འདུལ་མཛད་ཉི་མ་འོད༔ བཟང་ངན་འབྲེལ་ཚད་དོན་ལྡན་དངོས་གྲུབ་ཞུ༔ ཚད་མེད་བཞི་ལྡན་དྲེགས་པ་ཟིལ་གནོན་ལྷར༔ དམོད་པའི་ལས་ཀུན་གདུང་མཆོག་དངོས་གྲུབ་ཞུ༔ བླ་མ་རིག་འཛིན་ཞི་ཁྲོ་རབ་འབྱམས་ལྷར༔ མངོན་སྤྱོད་རྫུ་འཕྲུལ་ཐོགས་མེད་དངོས་གྲུབ་ཞུ༔ གནས་ཡུལ་སྐྱོང་ཞིང་དཔའ་བོ་ཌཱཀྐི་ལ༔ རྟེན་འབྲེལ་ཕྱོགས་མེད་འཆར་བའི་དངོས་གྲུབ་ཞུ༔
བཀའ་ཉན་ལས་བྱེད་ཆོས་སྐྱོང་སྲུང་མ་ལ༔ ལས་བཞི་ཐོགས་མེད་འགྲུབ་པའི་དངོས་གྲུབ་ཞུ༔ ཡེ་ཤེས་ལས་གྲུབ་དཀྱིལ་འཁོར་ཐམས་ཅད་ལ༔ སྣང་སྲིད་ཆོས་སྐུར་འཆར་བའི་དངོས་གྲུབ་ཞུ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ མོས་པས་གསོལ་བ་སྙིང་ནས་བཏབ་པའི་མོད༔ བདེ་གཤེགས་སྒྱུ་འཕྲུལ་དགོངས་པ་གཅིག་ཏུ་དྲིལ༔ སྐུ་ཡི་གཟི་བརྗིད་ཉི་མ་འབུམ་དུ་འཆར༔
གསུང་གི་གདངས་སྒྲ་འབྲུག་སྟོང་ལྡིར་བའི་ཆེ༔ ཐུགས་ཀྱི་དགོངས་པ་ནམ་མཁའི་གློག་བས་མྱུར༔ ཡོན་ཏན་གདུལ་བྱའི་རོལ་པ་མ་འདྲེས་གསལ༔ ཕྲིན་ལས་ནམ་མཁའི་མཐའ་མཉམ་རིས་མེད་བརྡལ༔ འགྱུར་མེད་རྡོ་རྗེ་སྐུ་ཡི་དངོས་གྲུབ་སྩོལ༔ ནད་གདོན་སྡིག་སྒྲིབ་རྐྱེན་ངན་བྲལ་བའི་ཚེ༔ མི་འགྱུར་གཡུང་དྲུང་ལྟ་བུར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀཱ་ཡ་ཨ་བྷི་ཥིཉྩ་ཨོཾ༔ འགག་མེད་རྡོ་རྗེ་གསུང་གི་དངོས་གྲུབ་སྩོལ༔
ངག་གི་སྒྲིབ་དག་བརྒྱད་ཁྲི་བཞི་སྟོང་སྒོ༔ གདུལ་བྱ་སོ་སོའི་སྐད་དུ་ཆོས་སྟོན་པས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཝཱཀྐ་ཨ་བྷི་ཥིཉྩ་ཨཱཿ འཁྲུལ་མེད་རྡོ་རྗེ་ཐུགས་ཀྱི་དངོས་གྲུབ་སྩོལ༔ ཡིད་ཀྱི་སྒྲིབ་དག་ཆོས་ཉིད་བདེ་བ་ཆེ༔ དུས་གསུམ་བསྟན་པའི་བདག་པོར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཙིཏྟ་ཨ་བྷི་ཥིཉྩ་ཧཱུྃ༔ ཡོན་ཏན་རྡོ་རྗེ་གཟི་བརྗིད་དངོས་གྲུབ་སྩོལ༔
ཤེས་བྱའི་སྒྲིབ་དག་སངས་རྒྱས་ཐུགས་རྗེ་རྫོགས༔ འཁོར་འདས་ལྷུན་འབྱམས་ཟད་མེད་གཏེར་མངའ་བ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་གུ་ན་ཨ་བྷི་ཥིཉྩ་ཏྲཱྃ༔ ཕྲིན་ལས་རྡོ་རྗེ་མཐུ་སྟོབས་དངོས་གྲུབ་སྩོལ༔ རྟོག་སྒྲིབ་དག་ནས་ཐབས་ཤེས་དངོས་གྲུབ་སྩོལ༔ དགོངས་པས་རྒྱས་ཐེབས་གདུལ་བྱ་མཐར་ཕྱིན་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀརྨ་ཨ་བྷི་ཥིཉྩ་ཧོཿ ཧཱུྃ༔
བླ་མ་རིག་འཛིན་བདེ་གཤེགས་འདུས༔ དཀྱིལ་འཁོར་ལྷ་ཡི་ཚོགས་རྣམས་ཀྱི༔ བསྙེན་སྒྲུབ་བཟླས་བརྗོད་མཐའ་རུ་ཕྱིན༔ རང་ཉིད་ལྷ་ལ་ལྷ་ཉིད་རང་༔ རང་བྱུང་ལྷན་སྐྱེས་ངོ་བོ་འཕྲོས༔ བསྐྱེད་དང་རྫོགས་པའི་བྱེ་བྲག་རྣམས༔ སྒྱུ་མ་ཙམ་དུ་སྤྲུལ་བསྒྱུར་ཉིད༔ དོན་མཐོང་ཅི་བཞིན་ལམ་དུ་ལྷོང་༔ དེང་སང་སྐྱ་རེངས་དང་པོ་ཤར༔ རྡོ་རྗེ་སྲིན་པོ་ནམ་ལངས་ཉེ༔
དངོས་གྲུབ་འགུགས་པའི་དུས་ལ་བབ༔ རྒྱལ་བའི་ཐུགས་དམ་གནས་ནས་བསྐུལ༔ སྒྲུབ་པའི་རིག་འཛིན་བདག་ཅག་ལ༔ སྐུ་གསུང་ཐུགས་ཀྱི་དབང་བཞི་སྩོལ༔ རྩ་གསུམ་ལྷ་དངོས་བདག་གྱུར་ཅིག༔ ཨོཾ་ཀཱ་ཡ་སིདྡྷི༔ ཝཱཀྐ་སིདྡྷི༔ ཙིཏྟ་སིདྡྷི༔ གུ་ན་སིདྡྷི༔ གུ་ཧྱ་སིདྡྷི༔
སརྦ་སིདྡྷི་ཨཱ་བྷི་ཥིཉྩ་ཧཱུྃ༔ ཞེས་བརྗོད་པས་སྒྲུབ་རྫས་བུམ་པ་བྷནྡྷ་སོགས་དབང་བཞིའི་རྫས་དང་སྐུ་གསུང་ཐུགས་རྟེན་རྣམས་ཐོག་མར་སློབ་དཔོན་ལ་ཕུལ་ཞིང་དེ་ནས་ཀུན་ལ་བྲིམ། དངོས་གྲུབ་ཀྱི་རྫས་རྣམས་བཟའ་བཏུང་བྱས་ཏེ་ལོངས་སྤྱོད། སྟན་ཐོག་དེ་ཉིད་དུ་དངོས་གྲུབ་རྣམ་གཉིས་བདེ་བླག་གི་ཚུལ་དུ་ཐོབ་པར་ བསམས་ལ། དགོངས་པའི་གདེང་བཟུང་ངོ༌། གཞན་དོན་དུ་དབང་བསྐུར་ན་གཏོར་དབང་ཡེ་ཤེས་སྙིང་པོ་ཙམ་མམ་རྒྱས་བསྡུས་གང་ཡིན་པ་སྐབས་འདིར་སྦྲེལ་ལོ། རྩ་བའི་གསུམ་པ་མཐའ་རྒྱས་རྗེས་ཀྱི་རིམ་པ་ལ་གསུམ། དཀྱིལ་འཁོར་དང་འབྲེལ་བའི་རྗེས་ཆོག་ཕྱི་མཚམས་བཀྲོལ་བ་སློབ་དཔོན་ལ་སྐུ་དྲིན་གསོལ་ཞིང་སྨོན་ལམ་དང་ཤིས་བརྗོད་བྱ་བའོ། དང་པོ་ནི། དངོས་གྲུབ་བླང་བ་ཁོ་ནའམ་དབང་བསྐུར་གྲུབ་པའི་རྗེས་སུ།
རྙིང་མ་སྤྱི་ཡི་ཕྱག་བཞེས་ལྟར་བསྙེན་པའི་ཁ་སྐོང་དང་ལས་ཐམས་ཅད་མྱུར་དུ་འགྲུབ་པའི་ཕྱིར་ཞི་རྒྱས་ཀྱི་སྦྱིན་སྲེག་སྐབས་འདིར་བྱ་སྲོལ་ཡོད་པས་གྲུབ་ན་གལ་ཆེའོ། ཡང་སྤྲོས་པས་ལྕོག་ན་ཐོག་མར་སྟ་གོན་གྱི་སྐབས་དྲག་པོའི་སྦྱིན་སྲེག་དང་སྒྲུབ་པ་ཉིན་གསུམ་པར་ཞི་བའི་སྦྱིན་སྲེག ། དྲུག་པར་དབང་གི་སྦྱིན་སྲེག་དངོས་གྲུབ་བླངས་གྲུབ་པའི་རྗེས་རྒྱས་པའི་སྦྱིན་སྲེག་བཅས་གནང་སྲོལ་ཡོད་ལ། ཁག་གཅིག་དངོས་གྲུབ་རྗེས་ལས་བཞི་མཆོག་དང་བཅས་པའི་སྦྱིན་སྲེག་ལྔ་དུས་གཅིག་ཏུ་གནང་སྲོལ་ཡང་འདུག ། མི་ནུས་པ་རྣམས་ཐ་མ་རྒྱས་པའི་སྦྱིན་སྲེག་གཅིག་ཁོ་ནར་མཛད་པས་འཐུས་པར་བྱེད་པའང་ཡོད་པས་སྤྲོ་བསྡུས་སོ་སོའི་ནུས་ཚོད་དང་བསྟུན་པས་ཆོག་གོ ། ལྷག་ཆོག་བཏང་ཞིང་སྔར་བཙོན་དུ་བཟུང་བའི་ལྷག་མ་དང་ལྷན་ཅིག་སྒྲུབ་ཁང་ལྷོ་ནུབ་གོམ་པ་བདུན་ཅུའི་སར་བསྐྱལ། ཆོས་སྐྱོང་གཏོར་འབུལ་སྐབས་སུ་དེ་དག་གི་གཏོར་མ་རྣམས་ཡང་ཐོག་ལྟ་བུར་འབུལ། ཆད་བརྟན་ལ་རྒྱུན་བཞག་གི་གཏོར་མ་ཕྱིར་བསྐྱང་ཞིང་རྟ་བྲོ་བརྡུང༌། གཏང་རག་གི་མཆོད་བསྟོད་རྒྱས་པར་བྱས་ལ་ནོངས་པ་བཤགས། རས་བྲིས་ཀྱི་དཀྱིལ་འཁོར་ཡིན་ན་བརྟན་བཞུགས་བྱ།
དམ་ཚིག་པ་རང་ལ་བསྡུ། བདག་གི་རྣལ་འབྱོར་ཡང་འོད་གསལ་དུ་བསྡུ་ཞིང་རྒྱུན་སྤྱོད་གོ་བགོ་བ་ནི། ཧཱུྃ༔ ངར་འཛིན་རྣམ་དག་སྒྱུ་ལུས་འཇའ་འདྲ་འདི༔ བླ་མེད་སྐུ་གསུང་ཐུགས་སུ་རྒྱས་བཏབ་ནས༔ བདེན་པ་དབྱེར་མེད་ལྟ་སྤྱོད་ཟུང་འབྲེལ་ཏེ༔ རྒྱུན་དུ་འགྲོ་བ་འདྲེན་པའི་སྤྱོད་ལམ་བྱའོ༔ ཨོཾ་ཨཱཿཧཱུྃ་བཛྲ་ཧྲཱིཿཨཱཿ མི་འགྱུར་མི་ཤིགས་རྡོ་རྗེའི་གུར༔ སྟོང་པའི་གོ་ཆ་བླ་ན་མེད༔
ཆོས་སྐུ་སྐྱེ་མེད་རྡོ་རྗེ་ཡིན༔ མཚན་མའི་སྤྱོད་ཡུལ་ཀུན་བཅོམ་ནས༔ ཆོས་ཀྱི་དབྱིངས་སུ་རྒྱས་བཏབ་པས༔ སངས་རྒྱས་ཀྱིས་ཀྱང་མི་གཟིགས་ན༔ གནོད་བྱེད་བགེགས་ཀྱིས་ག་ལ་མཐོང་༔ ཧཱུྃ་ཧཱུྃ་ཧཱུྃ༔ བཛྲ་རཀྵ་རཀྵ༔ ཨོཾ་བཛྲ་ཀཱ་ཡ་ཝཱཀྐ་ཙིཏྟ་ཧཱུྃ༔ ཞེས་རྒྱས་གདབ་བོ། གཉིས་པ་མཚམས་བཀྲོལ་ཞིང་དཀྱིལ་འཁོར་བསྡུ་བ་ནི།
རྒྱལ་ཐོ་བཞི་ལ་ཟླུམ་གཏོར་བཞི་སྒོ་བྱང་གཉིས་ལ་དམར་གཏོར་རེ་རེ་དང༌། ཕྱི་མཆོད་བཅས་བཤམ། ཕྱི་རོལ་ཤར་གྱི་ཐོ་རྩར་ཕྱིན་ཏེ། མཆོད་པ་བྱིན་རློབ་པ་ནི། མཆོད་གཏོར་རྣམས།
ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔
སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས། ཨོཾ་དྷྲིཥྚ་རཱཥྚཱ་ཡ་མ་ཧཱ་བྷ་ལིངྟ་ཁཱ་ཧི་ཁཱ་ཧི༔ ལན་གསུམ་གྱི་གཏོར་མ་འབུལ།
ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ ཧཱུྃ༔ རྒྱལ་པོ་ཆེན་པོ་ཡུལ་འཁོར་སྲུང་༔ དྲི་ཟ་གྲུལ་བུམ་ཚོགས་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔ ཤར་ཕྱོགས་ཕྱི་ཡི་དུང་སྒོ་ཕྱེས༔ དཀྱིལ་འཁོར་བྱ་བ་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་བཞེས༔ ཞི་བའི་ལས་རྣམས་མཐར་ཕྱིན་ཤོག༔
བཛྲ་མུཿ ས་གཤེགས། དེ་ནས་ལྷོ་ཡི་ཐོ་རྩར་ཕྱིན་ལ་མཆོད་གཏོར་རྣམས། བྱིན་བརླབ་སྔར་ལྟར་རམ་བསྡུ་ན། རྃ་ཡྃ་ཁྃ་ གིས་བསངས་ལ། ཨོཾ་ཨཱཿཧཱུྃ༔ གིས་བྱིན་གྱིས་བརླབས་ལ། ཨོཾ་བཻ་རཱུ་དྷ་ཀཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས།
ཧཱུྃ༔ རྒྱལ་པོ་ཆེན་པོ་འཕགས་སྐྱེས་པོ༔ གཤིན་རྗེ་མེ་ལྷའི་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ ལྷོ་ཕྱོགས་ཕྱི་ཡི་གསེར་སྒོ་ཕྱེས༔ རྒྱས་པའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ རྒྱས་པའི་ལས་རྣམས་མཐར་ཕྱིན་ཤོག༔ བཛྲ་མུཿ
ས་གཤེགས། དེ་ནས་ནུབ་ཀྱི་ཐོ་རྩར་འཁོད་ལ། རྃ་ཡྃ་ཁྃ་ གིས་བསངས་ལ། ཨོཾ་ཨཱཿཧཱུྃ༔ ལན་གསུམ། ཨོཾ་བི་རུ་པཱཀྵཱ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་སྤྱན་མི་བཟང་༔
སྲིན་པོ་ཀླུ་ཡི་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ ནུབ་ཕྱོགས་ཕྱི་ཡི་ཟངས་སྒོ་ཕྱེས༔ དབང་གི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ དབང་གི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་བྱང་གི་ཐོ་རྩར་འཁོད་ལ།
རྃ་ཡྃ་ཁྃ ་གིས་བསངས་ལ། ཨོཾ་ཨཱཿཧཱུྃ༔ ལན་གསུམ། ཨོཾ་བཻ་ཤྲ་མ་ཎཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་རྣམ་ཐོས་སྲས༔ རླུང་ལྷ་དབང་ལྡན་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔
བྱང་ཕྱོགས་ཕྱི་ཡི་ལྕགས་སྒོ་ཕྱེས༔ དྲག་པོའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ དྲག་པོའི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་སྒོ་བྱང་ཕྱི་ནང་བཀྲོལ་བ་ནི། ཕྱི་སྒོར་མཆོད་གཏོར་བཤམས། རྃ་ཡྃ་ཁྃ་ གིས་བསང༌།
ཨོཾ་ཨཱཿཧཱུྃ༔ ལན་གསུམ། ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཨརྒྷཾ? སོགས་ཀྱིས་མཆོད། ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀཿ ཡབ་ཡུམ་སྤྲུལ་པ་འཁོར་དང་བཅས༔ གསེར་སྐྱེམས་གཉན་པོ་འདི་བཞེས་ལ༔
དཀྱིལ་འཁོར་བྱ་བ་མཐར་ཡང་ཕྱིན༔ བར་གྱི་སྒོ་མཚམས་ཕྱེས་སུ་གསོལ༔ རྟོག་མེད་ཆོས་དབྱིངས་ངང་ལ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔ བཛྲ་མུཿ ཞེས་ལྷ་གཤེགས་སྒོ་བྱང་བསྡུའོ། འབྱུང་བ་རྣམས་བསྡུ་བ་ནི། ཧཱུྃ༔ ཉི་ཟླ་རླུང་ས་འབྱུང་བ་བཞི༔ དེ་རིང་དཀྱིལ་འཁོར་མཐའ་རུ་ཕྱིན༔
རྒྱ་ཡི་གདམས་པ་དཀྲོལ་དུ་གསོལ༔ འབྱུང་བ་རང་བྱུང་མཁའ་ལ་ཐིམ༔ ཞེས་རྒྱ་བཀྲོལ་ལ་གསེར་སྐྱེམས་མཆོད། དེ་ནས་ནང་སྒོར་མཆོད་གཏོར་བཤམས་ལ། རྃ་ཡྃ་ཁྃ ་གིས་བསང༌། ཨོཾ་ཨཱཿཧཱུྃ༔ ལན་གསུམ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས་མཆོད།
ཧཱུྃ༔ ཁྲོ་རྒྱལ་དམ་ཚིག་བདུད་རྩིའི་མཆོག༔ ཡབ་ཡུམ་སྤྲུལ་པ་འཁོར་བཅས་རྣམས༔ གསེར་སྐྱེམས་གཉན་པོ་འདི་བཞེས་ལ༔ དེ་རིང་དཀྱིལ་འཁོར་མཐར་ཕྱིན་པས༔ ནང་གི་སྲུང་འཁོར་བཀྲོལ་དུ་གསོལ༔ དམ་ཚིག་ཡེ་ཤེས་དབྱིངས་སུ་གཤེགས༔ བཀྲ་ཤིས་དགེ་ལེགས་བརྟན་དུ་གསོལ༔ ཨོཾ་བཛྲ་མུཿ ས་གཤེགས།
མེ་ཏོག་དང་གསེར་སྐྱེམས་དང་བཅས་སྒོ་བྱང་བསྡུའོ། དེ་ཡང་ཁྲོ་བཅུའི་ཕུར་པ་བསྡུ་བ་ནི། ནང་དུ་སླེབ་མ་ཐག་སློབ་དཔོན་ནམ་རྒྱལ་ཚབ་པ་དཀྱིལ་འཁོར་ནུབ་ཏུ་འཁོད་ལ་འོག་གི་ཕུར་བུའམ་ནུབ་ཀྱི་ཕུར་བུ་ཕྱི་མ་ལག་གཉིས་སྐམ་པའི་རྒྱ་དང་བཅས། ཨོཾ་བཛྲ་ཀཱི་ལ་ཡ་ཨུཏྐཱི་ལ་ཡ་བཛྲ་དྷ་རོད་ཨ་ཛྙཱ་པ་ཡ་ཏེ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ༔ བླངས་ཏེ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་སཱ་དྷ་ནི་སྭཱ་ཧཱ༔ ཞེས་ཕུར་རྩེ་འོ་མས་བཀྲུ། ཆོས་ཐམས་ཅད་སྐྱེ་བ་མེད་པའི་དོན་ཡིད་ལ་བྱས་ཏེ་དྲིལ་བུ་དཀྲོལ་ཞིང༌། ཨཱ་ཀཱ་རོ? སོགས་སྔགས་བརྗོད་བཞིན་འཇམ་རོལ་བཅས་རྡུལ་ཚོན་གྱི་དཀྱིལ་འཁོར་ཡིན་ན་སློབ་དཔོན་གྱི་རྡོ་རྗེས་རེ་ཁཱ་ནང་དུ་བསྐོར་ཞིང་ལས་རྡོར་པས་རྡུལ་ཚོན་དབུས་སུ་བསྡུས་ལ་སློབ་དཔོན་གྱིས་དངོས་གྲུབ་སྤྱི་བོར་བཀོད། རས་བྲིས་དཀྱིལ་འཁོར་ཡིན་ན་བསྡུའོ།
གསུམ་པ་ཐོག་མར་ནོངས་བཤགས་བྱ་བ་ནི། མཆེད་ལྕམ་རྣམས་ཕན་ཚུན་དུ་ཕྱག་བྱས་ལ་རེས་མོས་ཚུལ་གྱིས། ཧོཿ ཐམས་ཅད་རྡོ་རྗེ་མཆེད་དང་ལྕམ་དྲལ་ཏེ༔ བདེ་བར་གཤེགས་པའི་སློབ་མ་དམ་མནོས་ནས༔ ཀུན་ཀྱང་མཐུན་པར་སྤྱོད་པའི་དམ་ཚིག་ལ༔ མཉམ་ཉིད་ངང་ལས་ལེགས་ཉེས་དབྱེར་མེད་ཀྱང་༔ ལུས་ངག་རྣམ་པར་དག་པའི་ཚུལ་ཙམ་དུ༔ གཞུང་ལས་ཉམས་ཤིང་ཐུགས་དང་འགལ་བ་རྣམས༔ རྣམ་དག་བསམ་པས་མི་གནས་ཚིག་འདིས་བཤགས༔
འཛིན་མེད་ངང་དུ་བཟོད་པར་བཞེས་མཛོད་ལ༔ རང་བཞིན་དག་པའི་ཚངས་པ་བསྩལ་དུ་གསོལ༔ ཨ་ཨ་ཨཱཿ དེ་ན་རྡོ་རྗེ་སློབ་དཔོན་ལ་གཏང་རག་འབུལ་ཞིང་བཟོད་པར་གསོལ་བ་ནི། ཐམས་ཅད་ཀྱི་ཕྱག་བྱ་ལུས་ལོངས་སྤྱོད་འབུལ་བའི་བློས། ཧོཿ རྡོ་རྗེ་སློབ་དཔོན་ཆེན་པོ་དཔལ་མཆོག་ལྡན༔ གསུང་རབ་རྒྱ་མཚོས་ལྷ་མིའི་འདྲེན་པའི་དཔལ༔ ཡང་དག་དོན་སྟོན་འཁོར་བའི་སྡུག་བསྔལ་སྐྱོབ༔ འཇིག་རྟེན་འདི་ན་ཕ་མའི་ཚུལ་དུ་གནས༔
བཀའ་དྲིན་བཟང་ཡང་བསྙེན་བཀུར་རྔོ་མ་ཐོགས༔ སྡོམ་གསུམ་བསྲུང་བྱ་དམ་ཚིག་གང་ཉམས་ཀྱང་༔ ཉེས་ལྟུང་སྒྲིབ་པར་མི་འགྱུར་འདག་བྱའི་ཕྱིར༔ མཐོལ་བཤགས་བཟོད་པར་གསོལ་གྱིས་ཚངས་པར་སྩོལ༔ ཞེས་ཞབས་སྤྱི་བོར་བླངས་ཤིང་བླ་མ་སྤྱི་གཙུག་ཏུ་འབྲལ་མེད་བཟུང་ངོ༌། ནོངས་བཤགས་དང་བཀའ་དྲིན་གསོལ་བ་གཉིས་སོ། སྤྲོས་མེད་སྐབས་མ་བྱས་ཀྱང་ཆོག་གོ ། དེ་ནས་སྨོན་ལམ་སྤྱི་ལྟར་གདབ་པ་ནི་ཐལ་མོ་སྦྱར་ལ། ཀྱེ་ཧོཿ མི་གནས་ཡེ་ཤེས་ཆོས་ཀྱི་དཀྱིལ་འཁོར་དུ༔
མ་བཅོས་ལྷུན་གྲུབ་ཡོན་ཏན་རྫོགས་པའི་དཔལ༔ རབ་འབྱམས་རྒྱལ་བའི་བཀའ་ལུང་ཡོངས་རྫོགས་ནས༔ འགྲོ་བ་ཡོངས་ཀྱི་དཔལ་དུ་འགྱུར་བར་ཤོག༔ འདི་ལྟ་བུ་ཡི་དཀྱིལ་འཁོར་རྟག་ཏུ་བརྩོན༔ བཀའ་དྲིན་ཆེ་བའི་རྡོ་རྗེ་སློབ་དཔོན་དང་༔

ལུ་གུ་རྒྱུད་ཀྱིས་འབྲེལ་བའི་མཆེད་ལྕམ་རྣམས༔ འབྲལ་མེད་དག་པའི་ཞིང་དུ་འཚོགས་པར་སྨོན༔ བླ་མེད་སྒྲུབ་པའི་དཀྱིལ་འཁོར་ཆེན་པོ་འདིར༔ སྐུ་གསུང་ཐུགས་ཀྱི་དངོས་གྲུབ་མ་ཐོབ་བར༔ ས་ལམ་མཐར་ཕྱིན་འགྲོ་བ་ཐབས་ཀྱིས་སྒྲོལ༔ སྐུ་གསུམ་ཡེ་ཤེས་ལྔ་ལ་སྤྱོད་པར་ཤོག༔ ཅེས་རྩེ་གཅིག་པའི་ཡིད་ཀྱིས་སྨོན་ལམ་གདབ། ཁྱད་པར་མར་མེའི་སྨོན་ལམ་བྱ་བ་ནི། ཐམས་ཅད་ཀྱིས་ལག་གཡས་སུ་མར་མེ་དང་གཡོན་དུ་སྤོས་རིང་ཐོགས་ལ། རྒྱལ་ཐེབས་པས་སྟོང་ཐུན་ཟུར་གསལ་ལྟར་སྔོན་དུ་འགྲོ་བས་དབྱངས་བོར་ལེན་བྱས་ཏེ། ཧཱུྃ༔
བླ་མེད་གསང་བ་མཆོག་གི་དཀྱིལ་འཁོར་འདིར༔ རྡོ་རྗེ་སློབ་དཔོན་གཉན་གྱི་དབུ་མཛད་ནས༔ དམ་ཚིག་ལྡན་པའི་མཆེད་དང་ལྕམ་དྲལ་རྣམས༔ དེང་ནས་བྱང་ཆུབ་སྙིང་པོ་མ་ཐོབ་བར༔ འཁོར་བའི་གཡང་ས་ཆེན་པོར་མི་ལྟུང་ཞིང་༔ མ་རིག་མུན་པའི་ནང་དུ་མི་འཁྱམས་ཤོག༔ གཅོང་རོང་ཟབ་མོའི་གནས་སུ་མི་སྐྱེ་དང་༔ དམྱལ་བའི་ཟངས་ཁར་གནས་སུ་མི་ལྟུང་ཞིང་༔ གཅན་གཟན་གདུག་པའི་སྒྲ་སྐད་མི་གྲགས་ཤིང་༔ མཚོན་ཆ་གདུག་པའི་དབལ་གྱིས་མི་ཕོག་ཤོག༔
རྡོ་རྗེ་སློབ་དཔོན་བཀའ་དྲིན་ཆེ་བ་དང་༔ མཚན་ལྡན་གཟུངས་མ་རྡོ་རྗེ་མཆེད་ལྕམ་རྣམས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ ས་བཅུ་རིམ་གྱིས་ཁྱད་པར་བགྲོད་པར་ཤོག༔ ནམ་ཞིག་ཚེ་འཕོས་འཆི་བའི་དུས་བཟུང་ཚེ༔ མ་རིག་དབང་གིས་འཁོར་བར་ལྟུང་སྲིད་ན༔ སྣང་གསལ་མར་མེས་མ་རིག་སྡུག་བསྔལ་སེལ༔ ཉོན་མོངས་དབང་གིས་རིགས་དྲུག་གནས་འཁྱམས་ན༔ སྣང་གསལ་མར་མེས་འགྲོ་དྲུག་སྡུག་བསྔལ་སེལ༔ རྒྱུ་མཆོག་འདི་ཡིས་ས་བཅུ་ཡོངས་སྒྲོལ་ཏེ༔
ཤེས་བྱའི་སྒྲིབ་སྦྱངས་ཕྱིར་མི་ལྡོག་པར་ཤོག༔ སྣང་གསལ་གོ་འབྱེད་ཞུན་མར་མདངས་ལྡན་འདི༔ བདེ་གཤེགས་ཡོངས་ལ་ཕུལ་བའི་མཐུ་བྱིན་གྱིས༔ ས་བཅུ་འདས་ཏེ་ས་རྣམས་ཡོངས་ནོན་ཤོག༔ ཀུན་ཏུ་འོད་དང་མ་ཆགས་པདྨའི་སྤྱན༔ འཁོར་ལོ་ཚོགས་ཆེན་སྟུག་པོ་བཀོད་པའི་ས༔ དེ་ཝ་ཀོ་ཤ་ཀུན་བཟང་དབྱེར་མེད་ས༔ རྡོ་རྗེ་སེམས་མིང་ལྕང་ལོ་ཅན་གྱི་གནས༔ བླ་མའི་ས་དང་སྲིད་གསུམ་གཞིར་རྫོགས་ས༔ རྩོད་བྲལ་ལྷུན་པོའི་ས་ལ་ཐིག་ལེ་ཡི༔
ས་ལམ་འགྲོ་རྣམས་མ་ལུས་ལྷུན་བགྲོད་ནས༔ གཟུགས་སྐུ་གཉིས་ཀྱིས་འགྲོ་དོན་ཡོངས་རྫོགས་ཤོག༔ ཅེས་དང་རང་ལུགས་བཀའ་བརྒྱད་ཀྱི་མར་མེའི་སྨོན་ལམ་གཉིས་གང་བདེར་བྱའོ། གཞན་ཡང་སྤྲོ་ན་ཐེག་པ་ཆེན་པོ་སྤྱི་དང་ཁྱད་པར་གྱི་སྨོན་ལམ་རྒྱ་ཆེར་གདབ་པས། དུས་གཉན་པའི་ཕྱིར་འགྲུབ་པར་འགྱུར་རོ། གཞན་དུ་སྤྲོས་བཅས་རྡུལ་ཚོན་གྱི་དཀྱིལ་འཁོར་དག་ལ་རྡུལ་ཚོན་ཆུར་གཤེགས་སོགས་བྱ་བ་གཞན་དུ་ཤེས་པར་བྱའོ། དེ་ནས་བཀྲ་ཤིས་སྤོས་བསྐོར་རྒྱས་སྤྲོས་ལ་ཞལ་ནས་གསུངས་པའི་བཀྲ་ཤིས་ཚིགས་སུ་བཅད་པས་ཐོག་དྲངས། གཞན་སོ་སོར་འབྱུང་བའི་ཤིས་བརྗོད་རྒྱས་པར་སྤེལ་ལ། མེ་ཏོག་གི་ཆར་དུ་བསྙིལ་ཏེ། རོལ་མོ་སྙན་པར་འཁྲོལ་བ་སོགས་ཀྱིས་དགེ་ལེགས་སུ་བྱའོ།
ཁ་སྐོང་དང་ལས་མྱུར་དུ་འགྲུབ་པའི་སྦྱིན་སྲེག་གྲུབ་ན་མཆོག་ཏུ་འགྱུར་ཞིང་གནས་སྲུང་དང་དགའ་སྟོན་སོགས་མཐའ་རྒྱས་གཞན་དུ་བཤད་པ་ལྟར་ཅི་འགྲུབ་བྱས་པས་ཕྱིན་ཆད་ལེགས་ཚོགས་རྒྱ་ཆེར་འཕེལ་བར་འགྱུར་རོ། དེ་ལྟར་བོད་ཡུལ་རྡོ་རྗེ་གདན་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དང་འདབ་འབྲེལ་བའི་བསམ་ཡས་མཆིམས་ཕུའི་བྲག་དམར་ཀེའུ་ཚང་ཞེས་བདེ་གཤེགས་འདུས་པའི་ཕོ་བྲང་ཆེན་པོ་རང་བྱུང་རྡོ་རྗེའི་བྲག་ལ་བདེར་འདུས་དཀྱིལ་འཁོར་གྱི་རེ་ཁཱ་བཀྲ་ལམ་མེར་གསལ་བའི་གངས་ཅན་སྒྲུབ་གནས་ཡོངས་ཀྱི་རྒྱལ་པོ་ག་ལ་བ་དེར་མ་ཧཱ་གུ་རུ་ཡབ་ཡུམ་གྱིས་ལས་ཅན་རྗེ་འབངས་གྲོགས་ལྔ་སོགས་སྨིན་གྲོལ་གྱི་ལམ་ལ་བཀོད་ཅིང་གནས་མཆོག་དེ་ཉིད་དུ་མི་སྣང་བར་རྒྱ་ཡིས་བཏབ་པའི་བླ་གཏེར་ཐུགས་སྒྲུབ་བདེ་གཤེགས་འདུས་པ་ཞེས་ཨོ་རྒྱན་རྩ་གསུམ་གླིང་པའི་གཏེར་གཞུང་རྒྱས་འབྲིང་བསྡུས་གསུམ་ལས་འདི་ཉིད་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པའམ་རིག་འཛིན་ཆེན་པོ་ཧཱུྃ་ཆེན་འགྲོ་འདུལ། རིག་འཛིན་ཐུགས་མཆོག་རྡོ་རྗེ་སོགས་མཚན་དུ་མར་བསྔགས་པ་དེ་ཉིད་ཀྱིས་རྒྱས་པ་དཀྱིལ་འཁོར་བཅུ་གསུམ་གྱི་དགོངས་པ་ཇི་བཞིན་གཏན་ལ་ཕབ་སྟེ། བདེ་གཤེགས་ཀུན་འདུས་རྩ་བའི་ཕྲིན་ལས་འབྲིང་པོ་དཀྱིལ་འཁོར་ལྔ་པའི་ལས་བྱང་ནས་ཀྱང་མི་འགལ་བར་བརྒྱན་ཏེ་སྤྱི་དྲིལ་གསོལ་འདེབས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་གྱི་ཕུང་པོ་ཞེས་བྱ་བ་འདི་ཉིད་ཀྱི་སྒོ་ནས་ཚོམ་བུ་ཚོགས་སུ་སྒྲུབ་པའི་ཐབས་ལ་ཉེ་བར་མཁོ་བའི་ཁོག་དབུབ་མཆོག་ཐུན་འདོད་རྒུའི་ཆར་འབེབས་ཡིད་བཞིན་ནོར་བུ་ཞེས་བྱ་བ་འདིའང་རིང་ལུགས་འདི་ཉིད་ཀྱི་བསྐྱེད་རྫོགས་རིམ་གཉིས་རྣལ་འབྱོར་ལ་བརྩོན་པའི་བལ་ཡུལ་ཡང་ལེ་ཤོད་གསང་སྔགས་ཕུར་པ་གླིང་གནམ་ལྕགས་སྒྲུབ་སྡེ་སྒྲུབ་ཐེང་གཉིས་པ་ཐེམས་པའི་དགའ་སྟོན་གཏང་རག་དང་འབྲེལ་གཅུང་མཁན་པོ་ངག་དབང་དགེ་ལེགས་བཟང་པོ་མཆོག་གིས་རྩ་བའི་སྦྱིན་བདག་མཛད་ཅིང་ཨེ་ཝྃ་སྒྲུབ་སྡེ་ཟུང་དང་གཡུ་ལོ་བཀོད་བཙུན་དགོན་བཅས་ཐུན་མོང་ནས་འདི་གའི་སྒོ་ནས་སྨན་སྒྲུབ་དང་བཅས་པའི་སྒྲུབ་པ་ཆེན་པོ་གསར་འཛུགས་སྐབས་དགོས་མཁོ་གཞིར་བཟུང་རང་ལུགས་རྩ་གསུམ་སྤྱིར་འཇུག་འཆི་མེད་བདུད་རྩིའི་བུམ་བཟང་དང༌། བསམ་ལྷུན་བཛྲ་བུམ་སྒྲུབ་ཀྱི་སྒྲུབ་ཁོག་ཡོན་ཏན་གཏེར་མཛོད་སོགས་གུང་བསྟུན། རྩ་བའི་སྒྲུབ་ཆེན་ཕྱག་ལེན་སྔ་འགྱུར་སྤྱི་འགྲོས་བཞིན་གོ་སླ་འཇུག་བདེ་བའི་དབང་དུ་བྱས་ཏེ་ཆུ་བབས་ཀྱི་ཚུལ་དུ་སྒོ་ཆེན་སྤྲུལ་མིང་དུ་འབོད་པ་གནམ་ལྕགས་པ་མནྟྲ་ཤཱ་ས་དྷཱ་རས་རབ་བྱུང་བཅུ་བདུན་པ་ཤིང་ཕོ་སྤྲེལ་གྱི་ལོ་དཀར་ཕྱོགས་རྒྱལ་བ་གསུམ་པ་རེས་གཟའ་ཉི་མའི་དབང་ཕྱུག་དང་རི་དྭགས་མོ་ལྷན་ཅིག་པཽ་ཥའི་ཁྱིམ་དུ་རྩེད་འཇོ་ལ་རོལ་བའི་དུས་ཚེས་དགེ་བར། རྫོགས་པའི་སངས་རྒྱས་པདྨར་སྐྱེས་ཀྱིས་བོད་སྐྱོང་བརྟན་མ་བཅུ་གཉིས་སོགས་སྲིད་པའི་ལྷ་འདྲེ་ཆེ་དགུ་རྣམས་བཀའ་དམ་གྱིས་རྩིས་སུ་ཕབ་ཅིང་ཕྱོགས་ལས་རྣམ་པར་རྒྱལ་བའི་ཕྲིན་ལས་ཀྱི་རྒྱལ་རྔ་ས་གསུམ་དུ་ལྡིར་བའི་གནས་མཆོག་ཨ་སུ་རའི་བྲག་ཕུག་གི་ཉེ་འདབ་གནམ་ལྕགས་སྒྲུབ་སྡེ་རུ་སྦྱར་བས་ཡི་གེ་པ་ནི་སྒྲུབ་བརྩོན་པ་ཨཽ་ཌཱིའི་མཚན་ཅན་གྱིས་མཛད་པས་འདིས་ཀྱང་བསྟན་པ་རིན་པོ་ཆེ་ཕྱོགས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། ཛ༽བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། གཤིན་པོ་རྗེས་འཛིན་མཁའ་སྤྱོད་ཟབ་ལམ་གྱི་ཆོག་ཁྲིགས་ཐར་ལམ་འདྲེན་པའི་ཤིང་རྟ་ཞེས་བྱ་བ་བཞུགས་སོ། སྣང་མཐའ་འོད་མའི་འགྱུར་བ་ལ་ཕྱག་འཚལ་ལོ།
དེ་ཡང་གཤིན་པོ་རྗེས་སུ་འཛིན་པ་ལ། སྦྱོར་བ་དཀྱིལ་འཁོར་མཆོད་རྫས་ཅི་འབྱོར་ལེགས་པར་བཤམ་པའི་གུང་དུ་རྣམ་བུམ་ཁ་རྒྱན་མགུལ་ཆིངས་དང་བཅས་པ་མདུན་དུ་མིང་བྱང་གཟུགས་སམ་པདྨའི་གདན་ལ་ནྲྀ་ཡིག་བྲིས་པ་གཡས་སུ་སྦྱོང་བྱེད་ཀྱི་འཿཨཿཤཿསཿམཿཧཿདང་གཡོན་དུ་སྦྱང་བྱ་རིགས་དྲུག་གི་ས་བོན་ཨ་ཏྲི་ནྲྀ་སུ་པྲེ་དུ་བྲིས་པའི་གཤམ་དུ་ན་མོ་མཆོག་གསུམ་རྩ་བ་གསུམ་དང་ཁྱད་པར་དུ་ཐུགས་རྗེ་ཆེན་པོ་བདེ་གཤེགས་འདུས་པའི་དཀྱིལ་འཁོར་གྱི་ལྷ་ཚོགས་ལ་ཚེ་ལས་འདས་པ་ཆཻ་མོའི་ཕྱག་འཚལ་ཞིང་སྐྱབས་སུ་མཆིའོ། སྒྲིབ་པ་སྦྱང་དུ་གསོལ། དབང་བསྐུར་དུ་གསོལ། ལམ་བསྟན་དུ་གསོལ། མཐར་ཐུག་བྱང་ཆུབ་ཀྱི་གོ་འཕང་ཐོབ་པར་མཛད་དུ་གསོལ་ལོ། ཞེས་བྲིས་པའི་གཡས་སུ་བཟའ་བ། གཡོན་དུ་བཏུང་བ། གཞན་ཡང་སྦྱངས་ཆས་སོགས་མཁོ་བའི་ཡོ་བྱད་རྣམས་འདུ་བྱའོ། ཐོག་མར་བདེ་གཤེགས་ཀུན་འདུས་ལས་བྱང་ངམ་བདེ་ཆེན་ཞིང་སྒྲུབ་གང་རུང་སྔོན་དུ་འགྲོ་དགོས་པས་འདིར་བདེར་འདུས་ཀྱི་དབང་དུ་བྱས་ན།
ཐོག་མར་གསོལ་འདེབས་ནས་བརྩམ་བསྟོད་པའི་བར་སོང་ནས་ཛཔ྄་ཁང་དབྱེ་ཞིང་ཛཔ྄་དགོངས་གསལ་གདབ་ལ་བསྙེན་སྒྲུབ་ལས་གསུམ་མཐར་བུམ་སྒྲུབ་ནི། གཟུང་ཐག་འཇུས་ཏེ། ཕཊ྄་ཛཿ ས་ཕྱེས་ལ། རང་བྱུང་བུམ་པ་གཞལ་མེད་ཁང་ཆེན་པོར། ། སྐད་ཅིག་མཁའ་ལ་གཟའ་སྐར་ཤར་བ་བཞིན། ། དཀྱིལ་འཁོར་རྩ་བའི་ལྷ་ཚོགས་བཀྲ་ལམ་མེར། ། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། ། བྱང་སེམས་བདུད་རྩིས་བུམ་པ་གང་བར ་མོས། ཞེས་གསལ་བརྟན་གྱི་ངང་ནས་རྩ་སྔགས་ཇི་ལྟར་རིགས་པ་བཟླ་ཞིང༌།
དེ་ནས་གཟུངས་བུམ་སྒྲུབ་པ་ནི།
ལས་བུམ་ནང་དུ་པད་ཟླའི་གདན་ལ་ཧྲཱིཿཡིག་གི་མཐར་སྔགས་ཕྲེང་འཁོར་བ་ལས་བདུད་རྩིའི་རྒྱུན་བབས་པས་བུམ་པ་གང་བར་ བསམས་ལ། ཨོཾ་ཨ་མི་དྷེ་ཝ་ཧྲཱིཿ ཨོཾ་མ་ཎི་པདྨེ་ཧཱུྃ་ཧྲཱིཿ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧྃའུ༔ མཐར་ཡིག་བརྒྱ་དབྱངས་གསལ་རྟེན་སྙིང་བཟླས་ཤིང་ཐུན་མཚམས་མཆོད་བསྟོད་ནི། ཡེ་ཤེས་ལྷ་ཚོགས་སྤྱན་འདྲེན་གཤེགས༔ ཕྱི་ནང་གསང་བའི་མཆོད་པ་འབུལ༔ སྐུ་གསུང་ཐུགས་ཡོན་ཕྲིན་ལས་བསྟོད༔
ལྷག་ཆད་འགལ་འཁྲུལ་ཉམས་ཆག་བཤགས༔ མཆོག་དང་ཐུན་མོང་དངོས་གྲུབ་སྩོལ༔ མཆོད་ཅིང་བསྟོད་ལ། མཆོད་ཡོན་གྱི་ཆུ་ཕུལ་བས་བུམ་ལྷ་འོད་དུ་ཞུ་ནས་བུམ་ཆུ་དང་དབྱེར་མེད་དུ་གྱུར་ པར་བསམ། དེ་ནས་རིག་མེ་དོར་བ་ནི། ཨོྃ་བཛྲ་ས་མ་ཡ་ཨོྃ། ཨཱཿབཛྲ་ས་མ་ཡ་ཨཱཿ ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ།
ཞེས་མེ་ཏོག་ཕུལ་བས། བདག་དང་དཀྱིལ་འཁོར་བའི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར ་བསམ་ཞིང༌། ཨོྃ། ཡེ་ཤེས་རྒྱལ་པོ་སྐུ་གསུང་ཐུགས། ། ཡོན་ཏན་ཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བས། ། ཕྱག་རྒྱ་ཆེན་པོར་བདག་གྱུར་ཅིག ། ཨོྃ་བཛྲ་ས་མ་ཡ་ཧཱུྃ། ཨོྃ་བཛྲ་ས་མ་ཡ་སཏྭཾ། ཨོྃ་བཛྲ་ས་མ་ཡ་ཧོ།
ཞེས་དངོས་གྲུབ་བསྐུལ་ཞིང་བསྟིམ་མོ། གནང་བ་ཞུ་བ་ནི། ཐལ་མོ་སྦྱར་བས་བཏུད་དེ། ཨོྃ། རྡོ་རྗེ་ཡེ་ཤེས་ཐོབ་བྱེད་པའི། ། དེ་བཞིན་གཤེགས་པ་ཐམས་ཅད་ཀྱི། ། སྙིང་པོའི་དཀྱིལ་འཁོར་ཆེན་པོ་འདིར། ། བདག་གི་སློབ་མར་འཇུག་པར་འཚལ། ཞེས་གསོལ་བས་གནང་བ་བྱིན་པར་བསམ་མོ། སྐབས་འདིར་གསོལ་ཁ་ན་རག་སྐོང་བཤགས་དང་མ་ལྕོགས་ན་གཤམ་གསལ་ཡེ་ཤེས་སྐུ་མཆོག་དང་སྨན་རཀ་གཏོར་མའི་སྐོང་བསྡུས་ཙམ་སྦྱར་བས་ཀྱང་རུང་ངོ༌།
དེ་ནས་ཚོགས་མཆོད་དྲངས་པའི་བར་སོང༌། སྐབས་འདིར་ལྟུང་བཤགས་བྱ་སྲོལ་འདུག ། དེ་ནས་གཤིན་དོན་བག་ཆགས་སྦྱང་བ་ལས། ཐོག་མར་རྟེན་བསྐྱེད་པ་ནི། ཨོཾ་སྭ་བྷཱ་ཝ ས་སྦྱང་༔ སྟོང་པའི་ངང་ལས༔ རང་ཉིད་སྐད་ཅིག་གིས་རིགས་འདུས་མ་ཧཱ་གུ་རུ་ཐོད་ཕྲེང་རྩལ་དུ་གསལ་བའི་མདུན་དུ༔ གདན་པདྨའི་སྟེང་དུ་ཚེ་ལས་འདས་པའི་ ཆཻ་མོའི ་ཕུང་པོ་ཁམས་དང་སྐྱེ་མཆེད་རྣམ་ཤེས་ཐམས་ཅད་གསལ་ཞིང་ཡོངས་སུ་རྫོགས་པར་གྱུར༔ ཨོཾ་བཛྲ་ས་ཏྭ་ཧཱུྃ་ཛ་ཛཿ དང་པོ་ཚེ་འདས་རྣམ་ཤེས་འགུགས་པ་ནི༔
ན་མོ༔ སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔ དགེ་འདུན་གྱི་བདཻན་པ་དང་༔ སྙིང་པོ་སྔགས་དང་ཕྱག་རྒྱ་ཏིང་འཛིན་རྣམས་ཀྱི་བདེན་པ་དང་༔ བཅོམ་ལྡན་འདས་མགོན་པོ་འོད་མི་འགྱུར་བ་རིགས་ལྔའི་སངས་རྒྱས་དང་བྱང་སེམས་རྣམས་ཀྱི་བདེན་པ་དང་༔ ཁྱད་པར་འཇིག་རྟེན་དབང་ཕྱུག་ཐུགས་རྗེའི་བདག་ཉིད་རིག་འཛིན་ཐོད་ཕྲེང་སྡེ་ལྔ་ལ་སོགས་པའི་བདེན་པ་དང་༔ བདེན་པ་ཆེན་པོའི་མཐུས་འཇིག་རྟེན་འདི་ནས་ཕ་རོལ་དུ་འཕོས་ཤིང་ཚེ་དུས་ལས་འདས་པའི་རྣམ་པར་ཤེས་པ་སྲིད་པ་རིགས་དྲུག་གང་དུ་གནས་ཀྱང་སྐད་ཅིག་གིས་རྟེན་འདི་ལ་མཆིས་པར་གྱུར་ཅིག༔ ཨོཾ་བཛྲ་ཨངྐུ་ཤ་ཛ་ཛཿ ཞེས་ལན་གསུམ་གྱིས་རྟེན་ལ་བཀུག །
དེ་ནས་མདུན་རྟེན་བསྐྱེད་པ་ལ། ཧོཿ འཇིག་རྟེན་འདི་ནས་འཕོས་ཤིང་ཕ་རོལ་དུ་སོང་བ་ ཆཻག་མོ་ ཁྱོད་དེང་འདིར་དཀྱིལ་འཁོར་ཟབ་མོའི་སྒོར་ཞུགས་ཏེ་ཚེ་རབས་ནས་ལས་དང་ཉོན་མོངས་པའི་དུཿཁ་སྦྱང་བ་ལ་མོས་གུས་དང་གདུང་བ་དྲག་པོའི་ཤུགས་སྐྱེད་ཅིག༔ དེ་ནས་ཞིང་ཁམས་བཀོད་པ་ནི༔ ཧོཿ ཚེ་ལས་འདས་པའི་སྣང་ཡུལ་མདུན་གྱི་ནམ་མཁའི་གནས་སུ་ཞིང་ཁམས་བཀོད་པ་འདི་བཞིན་གསལ་ཐོབ༔ དེ་ཡང་དབུས་སུ་སེངྒེའི་ཁྲི་དང་པདྨ་ཉི་ཟླའི་གདན་ལ་ཐོག་མའི་སངས་རྒྱས་མགོན་པོ་འོད་མི་འགྱུར་བ༔ མདུན་དུ་སྤྱན་རས་གཟིགས༔ ཤར་དུ་རྡོ་རྗེ་སེམས་དཔའ༔ ལྷོར་རིན་ཆེན་འབྱུང་ལྡན༔
ནུབ་ཏུ་སྣང་བ་མཐའ་ཡས༔ བྱང་དུ་དོན་ཡོད་གྲུབ་པ་སྟེ༔ ཐམས་ཅད་ཀྱང་ཡབ་ཡུམ་ཟུང་འཇུག་གི་སྐུ་འོད་ཀྱི་རང་བཞིན་དུ་འབར་བར་ མོས་མཛོད། ཅེས་བརྡ་སྤྲད་ལ། བདག་ཉིད་ཀྱི་ཐུགས་ཀའི་ཧཱུྃ་གི་འོད་ཟེར་གྱིས་རིགས་ལྔ་དྲུག་པའི་བདག་ཉིད་སྤྱན་དྲངས་ཏེ༔ ཚེ་ལས་འདས་པ་ ཆཻག་མོའ ི་མགོན་སྐྱབས་དང་དཔུང་གཉེན་དུ་བཞུགས་པར་གྱུར༔ ཨོཾ་བཛྲ་པདྨ་དྷ་ར་ཨཱ་ཝ་ལོ་ཀི་ཏེ་བཛྲ་རཏྣ་པདྨ་ཀརྨ་པཉྩ་ཀུ་ལ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཞེས་གསོལ་བ་བཏབ་པས་དབང་བསྐུར་སྐུ་གང་དྲི་མ་དག༔ ཆུ་ཡི་ལྷག་མ་ཡར་ལུད་པ་ལས༔
འོད་དཔག་མེད་ཀྱིས་དབུ་བརྒྱན་པར་གྱུར༔ ཨོཾ་ན་མཿསརྦ་ཏ་ཐཱ་ག་ཏ་བཛྲ་པདྨ་དྷ་ར་ཨཱ་ཝ་ལོ་ཀི་ཏེ་བཛྲ་རཏྣ་པདྨ་ཀརྨ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཞེས་མཆོད་པ་འབུལ༔ ཧཱུྃ༔ བདེ་གཤེགས་གཙོ་བོ་མགོན་པོ་འོད་མི་འགྱུར༔ རང་བཞིན་འཇིག་རྟེན་དབང་ཕྱུག་དྲུག་པའི་བདག༔ རྒྱལ་སྲས་བྱང་སེམས་ཚོགས་དང་བཅས་པ་ལ༔ བདེ་ཆེན་དག་ཞིང་བགྲོད་ཕྱིར་ཕྱག་བགྱིའོ༔ དེ་ནས་སྦྱངས་བ་ནི། གཏོར་མ་མར་མེ་ཆངས་བུ་བཅས་འདུ་བྱ་ལ།
ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། ན་མོ་སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔ དགེ་འདུན་གྱི་བདེན་པ་དང་༔ རྡོ་རྗེ་དང་༔ རིན་ཆེན་དང་༔
པདྨ་དང་༔ ལས་ཀྱི་རིགས་སུ་གྱུར་པ་དང་༔ སྙིང་པོ་དང་༔ ཕྱག་རྒྱ་ཏིང་འཛིན་རྣམས་ཀྱི? ཁྱད་པར་འཇིག་རྟེན་དབང་ཕྱུག་ཐུགས་རྗེའི་བདག་ཉིད་རིག་འཛིན་ཐོད་ཕྲེང་སྡེ་ལྔ་ལ་སོགས་པའི་བདེན་པ་དང་༔ བདེན་པ་ཆེན་པོའི་མཐུས་འཇིག་རྟེན་འདི་ནས་ཕ་རོལ་ཏུ་སོང་བ་ ཆཻག་མོ ་ལ་གསོན་གྱི་དུས་སུ་ཚེ་སྲོག་ལ་བར་དུ་གཅོད་པ༔ གཤིན་གྱི་དུས་སུ་སྒྲིབ་པ་སྦྱོང་བ་ལ་བར་དུ་གཅོད་ཅིང་༔ གཉེན་འབྲེལ་གྱི་ཆས་སུ་ཞུགས་ནས་ངན་སོང་དུ་འཁྲིད་པའི་གཤེད་མ་བྱེད་པ༔ གནས་སྐབས་སུ་གསོན་པོ་ཉེ་འབྲེལ་རྣམས་ལ་འཚེ་བར་བྱེད་པ་ཐམས་ཅད་ལན་ཆགས་གཏོར་མ་ལེན་པའི་ཆེད་དུ་འདིར་མཆིས་པར་གྱུར་ཅིག༔ ཨོྃ་བཛྲ་ཊཱཀྐི་རཱ་ཛ་ཧཱུྃ་ཛཿ ཞེས་ལན་གསུམ་གྱིས་དགུག་ལ།
སརྦ་བྷིགྷྣཱན་ན་མཿ སརྦ་ཏ་ཐཱ་ག་ཏ་བྷྱོ?ཁཾ་གྷྲྀ་ཧྣ་དཾ་བ་ལིཾ་དྱེ་སྭཱ་ཧཱ། གསུམ་གྱི་གཏོར་མ་གཡས་སུ་བསྐོར་ལ་ཞི་བར་སྦྱང༌། སླར་ཡང་ སུམྦྷ་ནི? ཧཱུྃ་བཞིའི་སྔགས་ཀྱིས་མར་མེ་དང་ཆང་བུ་གཡོན་དུ་བསྐོར་ཞིང་དྲག་པོར་སྦྱོང༌། དེ་ནས་ཕྱེད་མའི་སྦྱངས་བ་ནི། ན་མོ་སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔ དགེ་འདུན་གྱི་བདེན་པ་དང་༔ རྡོ་རྗེ་དང་༔ རིན་ཆེན་དང་༔
པདྨ་དང་༔ ལས་ཀྱི་རིགས་སུ་གྱུར་པ་དང་༔ སྙིང་པོ་དང་༔ ཕྱག་རྒྱ་ཏིང་འཛིན་རྣམས་ཀྱི? ཁྱད་པར་འཇིག་རྟེན་དབང་ཕྱུག་ཐུགས་རྗེའི་བདག་ཉིད་རིག་འཛིན་ཐོད་ཕྲེང་སྡེ་ལྔ་ལ་སོགས་པའི་བདེན་པ་དང་༔ བདེན་པ་ཆེན་པོའི་མཐུས་འཇིག་རྟེན་འདི་ནས་ཕ་རོལ་ཏུ་སོང་བ་ ཆཻག་མོ ་ལ་གསོན་གྱི་དུས་སུ་ཚེ་སྲོག་ལ་བར་དུ་གཅོད་པ༔ གཤིན་གྱི་དུས་སུ་སྒྲིབ་པ་སྦྱོང་བ་ལ་བར་དུ་གཅོད་པའི་ལན་ཆགས་བགེགས་ཀྱི་ཚོགས་ཐམས་ཅད་མཆོད་སྦྱིན་གྱིས་གཏོར་མ་འདིའི་ཚིམ་པར་གྱིས་ལ་ས་ཡི་ཕྱོགས་འདིར་མ་གནས་པར་ཕྱིར་དེངས་ཤིག ཧཱུྃ༔ ཉོན་ཅིག་ལོག་འདྲེན་བགེགས་ཀྱི་ཚོགས༔ གསོན་ལ་བདུད་དང་གཤིན་ལ་ལྕགས༔ མཐོ་རིས་བདེ་འགྲོའི་བགེགས་བྱེད་རྣམས༔
གཏོར་ཆུ་ཆངས་བུ་མར་མེ་དང་༔ འདོད་ཡོན་གླུད་གཏོར་འདི་ཁྱེར་ལ༔ འདི་རུ་མ་འདུག་གཞན་དུ་དེངས༔ ཅི་སྟེ་འཚེ་ཞིང་སྡང་བ་དང་༔ ཚེ་འདས་ཐར་པའི་བགེགས་བྱེད་ན༔ རབ་ཏུ་གཞོམ་པར་གདོན་མི་ཟ༔ ཧཱུྃ༔ ཡེ་ཤེས་འབར་བ་མེ་ཡི་ཚྭ་ཚྭ་གཡོ༔ སྡང་མིག་ཉི་ཟླ་ལྟར་བགྲད་གློག་ལྟར་འཁྱུགས༔ འདེབས་པའི་ཕྱག་མཚན་རྡོ་རྗེའི་མཚོན་ཆར་གདེངས༔
དེ་བས་སོ་སོ་རང་རང་གནས་སུ་དེངས༔ ཉོན་མོངས་བདུད་དང་འབྱུང་པོ་རབ་ཏུ་གཞོམ༔ ཨོྃ་བཛྲ་ཀྲོ་ཏ་ཧེ་ཀཱ་ལ་ཀྲོ་ཏི་ལི་ཧཱུྃ་གནོད་བྱེད་འབྱུང་པོ་ཐམས་ཅད་མཱ་ར་ཡ་ཕཊ྄ཿ ཞེས་རོལ་མོའི་འཚམ་རྔམ་དང་བཅས་ཐུན་གྱིས་བྲབ་གུ་གུལ་བདུག་ཅིང་ཕྱིར་བསྐྲད། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོྃ་བཛྲ་རཀྵ་རཀྵ་ཡེ་སྭཱ་ཧཱ༔ དེ་ནས་རྟེན་ཁྲུས་གསོལ་བ་ནི། འདི་ལྟར་སངས་རྒྱས་བཅོམ་ལྡན་འདས་དེ་ནི། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ།
འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམས་ལ་ཡོ་བྱད་ཐམས་ཅད་དང་ལྡན་པས་སྐུ་ཁྲུས་གསོལ་བར་བགྱིའོ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འཽད་ཆགས་བླ་རེས་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། །
རིན་ཆེན་བུམ་པ་མང་པོ་སྤོས་ཀྱི་ཆུས། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་གསོལ་ལོ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨ་ཧཱུྃ། ཧཱུྃ༔ ཡེ་ཤེས་སྐུ་ལྔ་ལྷུན་གྲུབ་བུམ་པ་རུ༔
རྣམ་དག་དམ་ཚིག་ཆུ་བོ་དྲུག་གིས་བཀང་༔ དེང་འདིར་རྒྱལ་བའི་སྐུ་ལ་ཁྲུས་འབུལ་ན༔ ཚེ་འདས་སྒྲིབ་གཉིས་བག་ཆགས་སྦྱངས་ནས་ནི༔ ཚོགས་གཉིས་འབྲས་བུ་ཡོངས་སུ་སྨིན་གྱུར་ཅིག༔ ཨོྃ་སརྦ་ཏ་ཐཱ་ག་ཏ་ཨཱ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ ཡེ་ཤེས་སྐུ་ལ་སྐྱེ་འཆི་མི་མངའ་ཡང་༔ ཚེ་འདས་དག་ཞིང་པདྨོར་སྐྱེ་བའི་ཕྱིར༔ རྒྱལ་བའི་སྐུ་ལ་ཁྲུས་ཆབ་འདི་འབུལ་བས༔ ཚེ་འདས་ལུས་ཀྱི་སྒྲིབ་པ་དག་གྱུར་ཅིག༔
ཨོྃ་ན་མ་སརྦ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ ཡེ་ཤེས་གསུང་ལ་འགགས་མེད་སྒྲ་ལྡན་ཡང་༔ ཚེ་འདས་གསུང་དབྱངས་དྲུག་ཅུ་འཐོབ་པའི་ཕྱིར༔ རྒྱལ་བའི་གསུང་ལ་ཁྲུས་ཆབ་འདི་ཕུལ་བས༔ ཚེ་འདས་ངག་གི་སྒྲིབ་པ་དག་གྱུར་ཅིག༔ ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ ཡེ་ཤེས་ཐུགས་ལ་ཀ་དག་སྒྲིབ་བྲལ་ཡང་༔ ཚེ་འདས་རང་རིག་ཡེ་ཤེས་དོན་རྟོགས་ཕྱིར༔
རྒྱལ་བའི་ཐུགས་ལ་ཁྲུས་ཆབ་འདི་ཕུལ་བས༔ ཚེ་འདས་ཡིད་ཀྱི་སྒྲིབ་པ་དག་གྱུར་ཅིག༔ ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ ཡེ་ཤེས་ཡོན་ཏན་ཕྲིན་ལས་གཞན་མེད་ཀྱང་༔ ཚེ་འདས་དུག་ལྔ་དབྱིངས་སུ་དག་པའི་ཕྱིར༔ ཡོན་ཏན་ཕྲིན་ལས་ཁྲུས་ཆབ་འདི་ཕུལ་བས༔ ཚེ་འདས་ཐ་མལ་སྒྲིབ་པ་དག་གྱུར་ཅིག༔ ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ སྐུ་ཕྱི་བ་ནི།
ཧཱུྃ༔ གཙང་ཞིང་དགེ་བ་རླུང་གཡབ་ལས་བྱུང་བས༔ མ་དག་འཁྲུལ་བ་དག་པར་བྱི་དོར་ཞིང་༔ ཀུ་ཤས་ས་བོན་བགྱིད་ལ་སྨན་སྤོས་བྱུག༔ དྲི་མེད་པཉྩ་ལི་ཀས་སྐུ་ཕྱིའོ༔ ཨོྃ་ཧཱུྃ་ཏྲཱྃ་ཧྲཱིཿཨཱཿསརྦ་བི་ཤུདྡྷེ་བི་ཤོ་དྷ་ཡ་སྭཱ་ཧཱ༔ དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། ། གོས་བཟང་སྲབ་ལ་འཇམ་པ་སྣ་ཚོགས་དང༌། ། རྒྱན་མཆོག་བརྒྱ་ཕྲག་དག་ཀྱང་དབུལ་བར་བགྱི།
ཨོཾ་བཛྲ་ཝསཏྲ་ཡེ་སྭཱ་ཧཱ། དེ་ནས་རིགས་ལྔའི་ཁྲུས་ཆབ་ཀྱིས་མིང་བྱང་བཀྲུ་བ་ནི། ཧཱུྃ༔ འདི་ནི་མེ་ལོང་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ ཞེ་སྡང་སྒྲིབ་པ་དག་གྱུར་ནས༔ དམྱལ་བའི་ས་བོན་སྟོང་གྱུར་ཅིག༔ ཨོྃ་བཛྲ་ས་ཏྭ་ཧཱུྃ༔ ཚེ་ལས་འདས་པའི་ཞེ་སྡང་གི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་བཛྲ་མ་ཧཱ་དུཿཁ་བི་ཤོ་དྷ་ན་ཡེ་སྭཱ་ཧཱ༔
ཧཱུྃ༔ འདི་ནི་སོར་རྟོག་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ འདོད་ཆགས་སྒྲིབ་པ་དག་གྱུར་ནས༔ ཡི་དྭགས་ས་བོན་སྟོང་གྱུར་ཅིག༔ ཨོྃ་ཨ་མི་དྷེ་ཝ་ཧྲཱིཿ ཚེ་ལས་འདས་པའི་འདོད་ཆགས་ཀྱི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་པདྨ་པྲེ་ཏ་རཱ་ག་པྲེ་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་ཆོས་དབྱིངས་ཡེ་ཤེས་ཆུ༔
ཚེ་འདས་ཁྱོད་ལ་ཁྲུས་བགྱིས་པས༔ གཏི་མུག་སྒྲིབ་པ་དག་གྱུར་ནས༔ བྱོལ་སོང་ས་བོན་སྟོང་གྱུར་ཅིག༔ ཨོྃ་བཱཻ་རོ་ཙ་ན་ཧཱུྃ༔ ཚེ་ལས་འདས་པའི་གཏི་མུག་གི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་བུདྡྷ་པཱ་པཾ་ཏིརྻ་ཀ་སུ་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་བླ་མེད་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ ལས་ཀྱི་སྒྲིབ་པ་དག་གྱུར་ནས༔
བག་ཆགས་ས་བོན་སྟོང་གྱུར་ཅིག༔ ཨོྃ་གུ་རུ་པདྨ་དྷ་ར་ཧྲཱི༔ ཚེ་ལས་འདས་པའི་མིར་སྐྱེ་རྒ་ན་འཆིའི་སྡུག་བསྔལ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་དྷརྨ་རཱ་ག་ཧེ་ཤ་ནི་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་བྱ་གྲུབ་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ ཕྲག་དོག་སྒྲིབ་པ་དག་གྱུར་ནས༔ ལྷ་མིན་ས་བོན་སྟོང་གྱུར་ཅིག༔ ཨོྃ་ཨཱཿཡོ་གྷ་ཧཱུྃ༔
ཚེ་ལས་འདས་པའི་ཕྲག་དོག་གི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་ཀརྨ་ཨ་རི་ཤ་ཏྲི་ཏ་ཏྲི་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ འདི་ནི་མཉམ་ཉིད་ཡེ་ཤེས་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ ང་རྒྱལ་སྒྲིབ་པ་དག་གྱུར་ནས༔ ལྷ་ཡི་ས་བོན་སྟོང་གྱུར་ཅིག༔ ཨོྃ་རཏྣ་སམྦྷ་ཝ་ཏྲཱྃ་ཧཱུྃ༔ ཚེ་ལས་འདས་པའི་ང་རྒྱལ་གྱི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཨོྃ་རཏྣ་ཨཎྜ་ཁ་ཨ་བི་ཤོ་དྷ་ན་ཡེ་སྭཱ་ཧཱ༔
ཧཱུྃ༔ འདི་ནི་ཕ་རོལ་ཕྱིན་དྲུག་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ རྣམ་ཤེས་ཚོགས་དྲུག་གནས་དག་ནས༔ རིགས་དྲུག་སྐྱེ་བའི་སྒོ་ཆོད་ཅིག༔ ཨོཾ་དཱ་ན་ཤྲཱི་ལ་ཀནྟི་ནིདྱ་ས་མ་དྷི་པྲ་ཛྙཱ་ཡེ་སྭཱ་ཧཱ༔ ཚེ་ལས་འདས་པ་རིགས་དྲུག་གི་སྡུག་བསྔལ་ལས་གྲོལ་ཏེ་ཕ་རོལ་ཏུ་ཕྱིན་པ་དྲུག་གི་གོ་འཕང་ཐོབ་པར་གྱུར་ཅིག༔ ཨོྃ་སརྦ་པཱ་པཾ་བི་ཤྭ་དྷ་ཡེ་ཀཱ་ཡ་ཝཱཀྐ་ཙིཏྟ་བི་ཤྭ་དྷ་ན་ཡེ་སྭཱ་ཧཱ༔ དེ་ལྟར་དུག་ལྔ་ཡེ་ཤེས་ལྔ་ཡི་སྦྱང་ཟིན་པས་འབྱུང་བའི་དུག་སྦྱོང་སོགས་ཟུར་དུ་མི་དགོས་ཞེས་གསུངས་སོ། དེ་ནས་རྟེན་བཅའ་ཞིང་ཕྱག་འཚལ་བ་ནི།
ཧཱུྃ༔ ཉོན་ཅིག་ཚེ་འདས་ཡིད་ལུས་རིགས་ཀྱི་བུ༔ ཞིང་ཁམས་འདི་ཉིད་རིགས་ལྔའི་སངས་རྒྱས་ཞིང་༔ ཕྱག་འཚལ་སྐྱབས་མཆིས་གུས་པས་གསོལ་བ་ཐོབ༔ ཧོཿ འཇིག་རྟེན་ཕ་རོལ་སོང་བའི་བུ་ཁྱོད་ཉོན༔ མཚན་བྱང་འདི་ནི་ལུས་ཀྱི་བླ་རྟེན་ཡིན༔ སྙུག་མ་ཚིགས་དྲུག་སྲོག་གི་བླ་རྟེན་ཡིན༔ གདུགས་དང་ཅོད་པན་གོས་ཀྱི་བླ་རྟེན་ཡིན༔ མེ་ལོང་འདི་ནི་སེམས་ཀྱི་བླ་རྟེན་ཡིན༔
མར་མེ་འདི་ནི་མཐོང་བའི་བླ་རྟེན་ཡིན༔ རིན་ཆེན་འདི་ནི་རྒྱན་གྱི་བླ་རྟེན་ཡིན༔ དར་ཐག་འདི་ནི་ལམ་གྱི་བླ་རྟེན་ཡིན༔ པདྨ་འདི་ནི་སྡོད་པའི་བླ་རྟེན་ཡིན༔ མཚན་བྱང་འདི་ལ་རྣམ་ཤེས་རྟེན་ཆོས་ལ༔ དཀྱིལ་འཁོར་ལྷ་ལ་ཕྱག་འཚལ་སྡིག་པ་བཤགས༔ འདིའི་སྐབས་ཕྱག་འཚལ་བཤགས་པ་ལས་གཞུང་ནས་བླང་གསུངས་པས། ན་མོ་ཧཱུྃ༔ ཕྱོགས་བཅུ་དུས་བཞིར་བཞུགས་པའི་སངས་རྒྱས་དང་༔ བྱང་སེམས་རིག་འཛིན་འཕགས་ཚོགས་འདུས་སྡེ་ལ༔
བདག་ཅག་གུས་པས་སྐྱབས་མཆིས་ཕྱག་འཚལ་ལོ༔ ན་མོ་ཧཱུྃ༔ ཆོས་སྐུ་སྐྱེ་བ་མེད་པའི་ངང་ཉིད་ལས༔ སངས་རྒྱས་ཐམས་ཅད་ཐུགས་ལས་སྐྱེས་པའི་ཡབ༔ སྣང་མཐའ་འོད་དཔག་མེད་ལ་ཕྱག་འཚལ་ལོ༔ ཆོས་ཀྱི་སྐུ་ཡིས་བྱམས་པའི་སྤྱན་གྱིས་གཟིགས༔ སྙིང་རྗེ་ཐུགས་ཀྱིས་འགྲོ་དྲུག་གནས་ནས་འདྲེན༔ འཕགས་མཆོག་ནམ་མཁའི་རྒྱལ་པོར་ཕྱག་འཚལ་ལོ༔ སྣང་སྟོང་སྐུ་ལ་ཡེ་ཤེས་རྒྱུན་ཆད་མེད༔ ཆོས་སྒོ་བརྒྱད་ཁྲི་བཞི་སྟོང་འབྱུང་བའི་ཡུམ༔
དབྱིངས་ཕྱུག་ཕ་རོལ་ཕྱིན་མར་ཕྱག་འཚལ་ལོ༔ ཤར་ཕྱོགས་མངོན་པར་དགའ་བའི་ཞིང་ཁམས་སུ༔ རྡོ་རྗེ་སེམས་དཔའ་ལོངས་སྤྱོད་རྫོགས་པའི་ཆས༔ ཞི་བའི་རིག་འཛིན་རྣམས་ལ་ཕྱག་འཚལ་ལོ༔ བྱང་ཆུབ་སེམས་མ་ས་ཁམས་རྣམ་པར་དག༔ མེ་ལོང་ཡེ་ཤེས་སངས་རྒྱས་བྱང་སེམས་ཡུམ༔ སངས་རྒྱས་སྤྱན་མའི་སྐུ་ལ་ཕྱག་འཚལ་ལོ༔ ལྷོ་ཕྱོགས་དཔལ་དང་ལྡན་པའི་ཞིང་ཁམས་སུ༔ རིན་ཆེན་འབྱུང་ལྡན་ལོངས་སྤྱོད་རྫོགས་པའི་ཆས༔ རྒྱས་པའི་རིག་འཛིན་རྣམས་ལ་ཕྱག་འཚལ་ལོ༔
བྱང་ཆུབ་སེམས་མ་ཆུ་ཁམས་རྣམ་པར་དག༔ མཉམ་ཉིད་ཡེ་ཤེས་སངས་རྒྱས་བྱང་སེམས་ཡུམ༔ མཱ་མ་ཀཱི་ཡི་སྐུ་ལ་ཕྱག་འཚལ་ལོ༔ ནུབ་ཕྱོགས་བདེ་བ་ཅན་གྱི་ཞིང་ཁམས་སུ༔ རྣམ་པར་སྣང་མཛད་ལོངས་སྤྱོད་རྫོགས་པའི་ཆས༔ དབང་གི་རིག་འཛིན་རྣམས་ལ་ཕྱག་འཚལ་ལོ༔ བྱང་ཆུབ་སེམས་མ་མེ་ཁམས་རྣམ་པར་དག༔ སོར་རྟོག་ཡེ་ཤེས་སངས་རྒྱས་བྱང་སེམས་ཡུམ༔ གོས་དཀར་མོ་ཡྀ་སྐུ་ལ་ཕྱག་འཚལ་ལོ༔ བྱང་ཕྱོགས་ལས་རབ་རྫོགས་པའི་ཞིང་ཁམས་སུ༔
དོན་ཡོད་གྲུབ་པ་ལོངས་སྤྱོད་རྫོགས་པའི་ཆས༔ དྲག་པོའི་རིག་འཛིན་རྣམས་ལ་ཕྱག་འཚལ་ལོ༔ བྱང་ཆུབ་སེམས་མ་རླུང་ཁམས་རྣམ་པར་དག༔ བྱ་གྲུབ་ཡེ་ཤེས་སངས་རྒྱས་བྱང་སེམས་ཡུམ༔ དམ་ཚིག་སྒྲོལ་མའི་སྐུ་ལ་ཕྱག་འཚལ་ལོ༔ འཕགས་པའི་ཞིང་ཁམས་འོག་མིན་འཐུག་པོ་བཀོད༔ སངས་རྒྱས་བྱང་སེམས་རིག་འཛིན་འདུས་སྡེ་ལ༔ ལུས་ངག་ཡིད་གསུམ་གུས་པས་ཕྱག་འཚལ་ལོ༔ སོ་སོར་ཐར་པ་རྣམས་ཀྱི་སྡོམ་པ་དང་༔ བྱང་ཆུབ་སེམས་དཔའ་རྣམས་ཀྱི་བསླབ་པ་དང་༔
རྡོ་རྗེ་སྔགས་ཀྱི་དམ་ཚིག་ཉམས་པ་དང་༔ དབང་བསྐུར་དཀྱིལ་འཁོར་དམ་ཚིག་ཉམས་པ་སོགས༔ ངན་སོང་སྒོ་བཞི་བསགས་པ་མཐོལ་ལོ་བཤགས༔ བག་མེད་ལས་ཀྱིས་མནར་མེད་རྒྱུ་བསགས་དང་༔ ཕྱི་ནང་དམ་ཚིག་འགལ་བ་ཅི་མཆིས་པ༔ ཞིང་ཁམས་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་བདེ་ཆེན་ཞིང་ཁམས་བགྲོད་པར་ཤོག༔
དེ་ནས་དབང་བསྐུར་བ་ནི། ཆབ་བླང་ཁྲུས་སྩལ་ལྷ་བསྐྱེད་ལ༔ ཞེས་གསུངས་པ་བཞིན།
མཎྜལ་ཕུལ་ལ། སྐྱབས་སེམས་ནི། ན་མོ༔ ཕྱོགས་བཅུའི་ཞིང་ཁམས་རབ་འབྱམས་ཇི་སྙེད་དུ༔ བཞུགས་པའི་རིག་འཛིན་རྒྱལ་བའི་ལྷ་ཚོགས་ལ༔ སྒོ་གསུམ་མི་ཕྱེད་དད་གུས་དྲག་པོ་ཡིས༔ སྐྱབས་སུ་མཆིའོ་ཐུགས་རྗེའི་ཡེ་ཤེས་བསྐུལ༔ རྩ་གསུམ་བཀའ་འདུས་ལྷ་ཚོགས་བསྒྲུབས་ནས་ནི༔ གང་ལ་གང་འདུལ་ཐུགས་རྗེའི་ཕྲིན་ལས་ཀྱིས༔ འགྲོ་དྲུག་འཁྲུལ་སྣང་བསྒྲལ་བར་དམ་བཅའོ༔
ལན་གསུམ་གྱིས་སྐྱབས་སུ་འགྲོ་བ་དང་བྱང་ཆུབ་མཆོག་ཏུ་སེམས་བསྐྱེད་ནས། ཚོགས་བསགས་པ་ནི། ཧཱུྃ༔ རིག་འཛིན་རྒྱལ་བ་དབྱིངས་ནས་གཤེགས༔ ཉི་ཟླ་པདྨའི་གདན་ལ་བཞུགས༔ ལུས་ངག་ཡིད་གསུམ་གུས་ཕྱག་འཚལ༔ ཕྱི་ནང་གསང་གསུམ་མཆོད་པ་འབུལ༔ སྒོ་གསུམ་དམ་ཚིག་ཉམས་ཆག་བཤགས༔ འགྲོ་དོན་ཆོས་འཁོར་བསྐོར་བར་བསྐུལ༔ མྱ་ངན་མི་འདའ་རྟག་བཞུགས་གསོལ༔
དགེ་ཚོགས་མཁའ་མཉམ་འགྲོ་ལ་བསྔོ༔ ཀུན་ཀྱང་སངས་རྒྱས་མྱུར་འགྲུབ་ཤོག༔ དེ་ནས་སོ་བྱང་སྔགས་གསུམ་གྱི་སྡོམ་བཟུང་ནི། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོ་མཆིས་ཀྱི་བར། ། སོ་སོ་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། དེ་ནས་དམ་ཆུ་བཏང་བ་ནི།
ཧཱུྃ༔ འདི་ནི་བདེ་གཤེགས་བླ་མེད་ཆུ༔ བསྲུངས་པས་མཆོག་གི་དངོས་གྲུབ་བརྙེས༔ ཉམས་པས་ལྟུང་བའི་ལས་སུ་འགྱུར༔ དེ་བས་དམ་སྲུངས་ཆུ་འདི་འཐུང་༔ ཨོྃ་བཛྲ་ས་མ་ཡ་ཨི་དནྟེ་ན་ར་ཀན༔ ཡེ་ཤེས་པ་དབབ་པ་ནི། ཨོཾ་བཛྲ་ཨ་མྲྀ་ཏ་ཀུཎྜ་ལི? ཨོཾ་སྭ་བྷཱ་ཝ་ཤུདྡྷོ? སློབ་མ་མི་དམིགས་པར་སྟོང་པར་གྱུར། སྟོང་པའི་ངང་ལས་འོག་མིན་བདེ་བ་ཅན་གྱི་ཞིང་ཁམས་བཀོད་པ་ཕུན་སུམ་ཚོགས་པའི་དབུས་སུ། པདྨ་དང་ཉི་ཟླའི་སྟེང་དུ་རང་གི་སེམས་ཉིད་ཧྲཱིཿཡིག་དམར་པོ་འོད་འབར་བར་གྱུར།
དེ་ཉིད་ཡོངས་སུ་གྱུར་པ་ལས། བདེ་གཤེགས་ཀུན་འདུས་གུ་རུ་ཡིད་བཞིན་ནོར་བུ་སྐུར་གསལ་བའི་སྤྱི་བོའི་མཁའ་རུ་ཐོག་མའི་སངས་རྒྱས་འོད་མི་འགྱུར་བ་ལ་བདེ་གཤེགས་རིགས་ལྔའི་ཞིང་ཁམས་ཀྱི་ལྷར་བཅས་གསལ་བའི་གནས་གསུམ་ལས་འོད་ཟེར་འཕྲོས་པས༔ བདེ་གཤེགས་སྒྲུབ་པ་བཀའ་འདུས་ཀྱི་དཀྱིལ་འཁོར་ལྷ་ཚོགས་རྣམས་ཁ་བ་བུ་ཡུག་འཚུབས་པ་ལྟར་སྤྱན་དྲངས་ཏེ་སྐལ་ལྡན་སློབ་མ་རྣམས་ལ་ཐིམ་པའི་མོས་པ་མཛོད༔ ཨོྃ་གུ་རུ་དྷེ་ཝ་ཌཱཀྐི་ནཱི་སརྦ་ས་མ་ཡ་ཨ་བེ་ཤ་ཡ་ཨ་ཨཱཿ ཛཿཧཱུྃ་བཾ་ཧོཿ ཞེས་ཡེ་ཤེས་པ་སྤྱན་དྲངས། བརྟན་པར་བྱས་པའི་མོས་པ་མཛོད། ཏིཥྛ་བཛྲ་ཡེ་སྭཱ་ཧཱ༔ ཐོག་མར་བུམ་དབང་གི་སླད་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། དབང་གི་ལྷ་ནམ་མཁའ་གང་བར་སྤྱན་དྲངས་པ་དང་ལྷན་ཅིག་བཀྲ་ཤིས་པའི་རྣམ་པ་དུ་མ་དང་ལྡན་པའི་རིན་པོ་ཆེ་བུམ་པ་བདུད་རྩི་ཆུ་རྒྱུན་གྱིས་གང་བ་གནས་གསུམ་དུ་བཞག་ཅིང་ཚིག་དོན་ངོ་སྤྲོད་པའི་མོས་པ་མཛོད།
ཧཱུྃ༔ ཡེ་ཤེས་ལྔ་ཡི་གཞལ་ཡས་བུམ་པ་རུ༔ བུམ་ཆུ་དམ་ཚིག་ཡི་དམ་ལྷ་ཡི་དངོས༔ དེ་རིང་ཚེ་འདས་ཁྱོད་ལ་དབང་བསྐུར་བས༔ ལུས་ངག་ཡིད་གསུམ་ལས་ཉོན་ཀུན་བྱང་ནས༔ རྣམ་དག་ཞིང་དུ་སྐྱེ་བར་མཛད་དུ་གསོལ༔ ཨོྃ་བཛྲ་རཏྣ་པདྨ་ཀརྨ་གུ་རུ་བུདྡྷ་སརྦ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་དབང་བསྐུར་བས་ལུས་ངག་ཡིད་གསུམ་གྱི་སྒྲིབ་པ་སྦྱངས། སྐུ་གསུང་ཐུགས་ཀྱི་དབང་ཐོབ། འབྲས་བུ་སྐུ་གསུམ་གྱི་ས་བོན་རྒྱུད་ལ་བཞག །
མཐར་དབང་གི་ལྷ་རྣམས་ཀྱང་ཁྱེད་རང་ལ་དབྱེར་མེད་དུ་ཐིམ་པའི་མོས་པ་མཛོད། སུ་པྲ་ཏིཥྠ་བཛྲ་ཡེ་སྭཱ་ཧཱ། ཧཱུྃ༔ རྒྱ་གར་ཡུལ་དུ་སྐུ་འཁྲུངས་པ༔ སྐྱེ་འཆི་གཉིས་སྤངས་འཇའ་ལུས་བརྙེས༔ བཀའ་འདུས་གཙོ་བོ་ཟིལ་གནོན་ཞབས༔ མཚོ་སྐྱེས་རྡོ་རྗེ་བསྟན་པའི་བདག༔ སྐུ་གསུང་ཐུགས་ཀྱི་བཀྲ་ཤིས་ཤོག༔ ཅེས་མེ་ཏོག་འཐོར། མཐར་མཎྜལ་ཕུལ།
དབང་གི་སྨིན་ཅིང་དམ་ཚིག་སྡོམ་པ་དག ། རིམ་གཉིས་ལམ་ལ་བསྙེན་སྒྲུབ་མཐར་ཕྱིན་ནས། ། དཀའ་བ་མེད་པར་རིག་འཛིན་གོ་འཕང་ཐོབ། ། དངོས་གྲུབ་རྣམ་གཉིས་བདེ་བླག་འགྲུབ་གྱུར་ཅིག ། ཚེ་ལས་འདས་པ་བདེ་གཤེགས་གཙོ་བོ་འོད་མི་འགྱུར་དང་གཉིས་སུ་མེད་པའི་སྐུར་གྱུར། དེ་ནས་སྲེག་རྫས་རྣམས་བསྲེགས་ཤིང་ཆུ་གཙང་གིས་བྲན་ལ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ༔ ཧོཿ སྟོང་པའི་ངང་ལས༔ རིན་པོ་ཆེ་ཞི་བའི་མེ་ཐབ་དཀར་པོ་ཡངས་ཤིང་རྒྱ་ཆེ་བའི་ནང་དུ་མེ་གསུར་འདོད་པའི་ཡོན་ཏན་ལྔ་དང་ལྡན་པར་གྱུར་ཅིག༔
ཨོྃ་སརྦ་བིད་པཱུ་ར་པཱུ་ར་སུ་ར་སུ་ར་ཨ་ཝཱརྟ་ཨ་ཝཱརྟ་ཡ་ཧོཿ ན་མཿསརྦ་ཏ་ཐཱ་ག་ཏ་བྷྱོ?ཁཾ་སྭཱ་ཧཱ། བཛྲ་སྥ་ར་ཎ་ཁཾ། ཐོག་མར་དཀྱིལ་འཁོར་གྱི་ལྷ་ལ་མཆོད་པ་འབུལ་བ་ནི། ཧཱུྃ༔ གཟུགས་ཀྱི་ལྷ་མོའི་མེ་ལོང་འཛིན༔ དཀྱིལ་འཁོར་ལྷ་ཡི་སྤྱན་ལ་འབུལ༔ སྣང་སྟོང་མཆོད་པས་དགྱེས་གྱུར་ཅིག༔ ཚེ་འདས་བླ་མེད་ཐོབ་པར་ཤོག༔ ཨོྃ་རཱུ་པ་པྲ་ཏཱིཙྪ་ཡེ་སྭཱ་ཧཱ༔
ཧཱུྃ༔ སྒྲ་ཡི་ལྷ་མོས་པི་ཝཾ་འཛིན༔ དཀྱིལ་འཁོར་ལྷ་ཡི་སྙན་ལ་འབུལ༔ གྲགས་སྟོང་མཆོད་པས་དགྱེས་གྱུར་ནས༔ ཚེ་འདས་བླ་མེད་ཐོབ་པར་ཤོག༔ ཨོྃ་ཤབྡ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ དྲི་ཡི་ལྷ་མོས་དུང་ཆོས་འཛིན༔ དཀྱིལ་འཁོར་ལྷ་ཡི་སྐུ་ལ་འབུལ༔ གསལ་སྟོང་མཆོད་པས་དགྱེས་གྱུར་ནས༔
ཚེ་འདས་བླ་མེད་ཐོབ་པར་ཤོག༔ ཨོྃ་གནྡྷེ་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ རོ་ཡི་ལྷ་མོས་ཞལ་ཟས་ཐོགས༔ དཀྱིལ་འཁོར་ལྷ་ཡི་ལྗགས་ལ་འབུལ༔ བདེ་སྟོང་མཆོད་པས་དགྱེས་གྱུར་ནས༔ ཚེ་འདས་བླ་མེད་ཐོབ་པར་ཤོག༔ ཨོྃ་རཱ་ས་པྲ་ཏཱིཙྪ་ཡེ་སྭཱ་ཧཱ༔ ཧཱུྃ༔ རེག་བྱ་ལྷ་མོས་ན་བཟའ་འཛིན༔
དཀྱིལ་འཁོར་ལྷ་ལ་འཇམ་མཉེན་འབུལ༔ ཚོར་སྟོང་མཆོད་པས་དགྱེས་གྱུར་ནས༔ ཚེ་འདས་བླ་མེད་ཐོབ་པར་ཤོག༔ ཨོྃ་སྤརྴེ་པྲ་ཏཱིཙྪ་སྭཱ་ཧཱ༔ ཞེས་རྒྱལ་བའི་དཀྱིལ་འཁོར་དུ་མཆོད་པ་རྒྱ་ཆེན་པོ་ཕུལ་བའི་དགེ་བའི་རྩ་བ་ལ་བརྟེན་ནས་དམིགས་ཡུལ་ཚེ་ལས་འདས་པའི་རྒྱུ་ཚོགས་རྫོགས་ལམ་སྒྲིབ་པ་སྦྱངས་ནས༔ འབྲས་བུ་རྣམ་མཁྱེན་སངས་རྒྱས་ཀྱི་གོ་འཕང་ཐོབ་པའི་སྐལ་པ་དང་ལྡན་པར་གྱུར་ཅིག༔ དེ་ནས་ཡིད་ལུས་བར་དོའི་མགྲོན་ལ་བསྔོ་བ་ནི། ཨོྃ་ཨཱཿཧུ་ཏི་སྭཱ་ཧཱ༔ དྲི་གསུར་འདོད་པའི་ཡོན་ཏན་ལྔ་དང་ལྡན་པ་འདི་ཉིད་བསྔོ་བའི་གནས་སུ་གྱུར་པ་ནི༔ མདངས་ད་ནང་ཤི་བ་ལུས་སྔ་ལུས་བོར་ཕྱི་ལུས་མ་ཐོབ་པར༔
རིག་པ་གཏད་མེད་དུ་འཁྱམས་པའི་སེམས་ཅན་ཐམས་ཅད་ལ་བསྔོའོ༔ འབུལ་ལོ༔ མིག་གི་ཡུལ་དུ་གཟུགས་མཛེས་པར་གྱུར་ཅིག༔ རྣ་བའི་ཡུལ་དུ་སྒྲ་སྙན་པར་གྱུར་ཅིག༔ སྣ་ཡི་ཡུལ་དུ་དྲི་ཞིམ་པར་གྱུར་ཅིག༔ ལྕེ་ཡི་ཡུལ་དུ་རོ་མངར་བར་གྱུར་ཅིག༔ ལུས་ཀྱི་ཡུལ་དུ་རེག་བྱ་འཇམ་པར་གྱུར་ཅིག༔ ཡིད་ཀྱི་ཡུལ་དུ་རིག་ཤེས་ཕུན་སུམ་ཚོགས་པར་གྱུར་ཅིག༔ ཧོཿ ཐམས་ཅད་ནམ་མཁའི་མཛོད་བཞིན་དུ༔
ལོངས་སྤྱོད་ཟད་པ་མེད་པ་ཡི༔ རྩོད་པ་མེད་ཅིང་འཚེ་མེད་པ༔ རང་དབང་དུ་ནི་སྤྱོད་པར་ཤོག༔ དེ་ནས་རྣམ་ཤེས་སྤར་བ་ནི། ངོ་སྤྲོད་བྱ་བ། ཧོཿ ཉོན་ཅིག་ཚེ་འདས་ཡིད་ལུས་རིགས་ཀྱི་བུ༔ འཇིག་རྟེན་ཚེ་འདིར་རེ་བའི་ཉི་མ་ནུབ༔ གནས་ཁང་ལུས་ཀྱི་སྒྲོམ་བུ་འབྱུང་བཞི་འཐོར༔ དགའ་བའི་གྲོགས་དང་བྲལ་ནས་གཅིག་པུར་འཁྱམས༔
དབང་མེད་བྱ་སྒྲོ་རླུང་ཁྱེར་ལྟ་བུའི་དུས༔ ཕ་མ་སྤུན་ཟླ་མཐོང་ཡང་འགྲོགས་དབང་མེད༔ འཇིག་རྟེན་སྣང་བ་ནུབ་པའི་བར་དོ་འདིར༔ སྐྱབས་མེད་མགོན་མེད་དཔུང་གཉེན་ཟད་པའི་ཚེ༔ དཀྱིལ་འཁོར་གཙོ་བོ་བླ་མར་འདུན་པ་བསྐྱེད༔ ཡི་དམ་ལྷ་ཡི་གསང་མཚན་དྲན་པར་གྱིས༔ སྣང་བ་གང་ཤར་བསམ་བློ་བྲལ་བར་ཞོག༔ དྲན་རིག་རྒྱང་སོ་རྒྱལ་བའི་ཐུགས་ཀར་གཏོད༔ མོས་གུས་དག་སྣང་བགྱིས་པའི་དུས་གཅིག་པོ༔ བླ་མའི་གདམས་ངག་སྙིང་ལ་མ་འཆང་ན༔
རང་གིས་རང་ཉིད་བསླུ་བར་མི་འགྱུར་རམ༔ རང་སེམས་དྲི་མེད་རྣམ་ཤེས་ཨཱཿདཀར་དེ༔ སྣང་མཐའ་ཀ་དག་རྒྱལ་བའི་ཐུགས་ཀ་རུ༔ བློ་བུར་ཕཊ྄་ཀྱིས་གདབ་ཚེ་ཡར་འཕོས་ཤིག༔ ཕཊ྄ཿ ཕཊ྄ཿ ཕཊ྄ཿ ཞེས་སྤར་ཞིང་མཐར་སྨོན་ལམ་གདབ་པ་ནི། ཨེ་མ་ཧོཿ ཞིང་ཁམས་མཆོག་རབ་བདེ་བ་ཅན་གྱི་གླིང་༔
དེ་རུ་སངས་རྒྱས་འོད་དཔག་མེད་པ་བཞུགས༔ གཞན་ཡང་ཕྱོགས་བཅུའི་སངས་རྒྱས་འཁོར་གྱིས་བསྐོར༔ གཡས་སུ་ཐུགས་རྗེའི་བདག་པོ་སྤྱན་རས་གཟིགས༔ གཡོན་དུ་སྤྲུལ་སྐུའི་གཙོ་བོ་པདྨ་འབྱུང་༔ བྱང་སེམས་རིག་འཛིན་བདེ་གཤེགས་རྒྱལ་བ་ཡི༔ ཞིང་ཁམས་ཁོར་ཡུག་བཀོད་པའི་ཁྱོན་གྱིས་གང་༔ དག་ཞིང་གཙང་མའི་མངོན་པར་བཀོད་པའི་གནས༔ བདག་སོགས་འདི་ནས་ཚེ་འཕོས་གྱུར་མ་ཐག༔ རབ་ཏུ་དགའ་བའི་ས་དེར་བགྲོད་པར་ཤོག༔ བདེ་གཤེགས་འོད་དཔག་མེད་ཀྱིས་མདུན་ནས་བསུས༔
འཕགས་མཆོག་སྤྱན་རས་གཟིགས་ཀྱིས་ལམ་སྣ་དྲོངས༔ རྗེ་བཙུན་པད་འབྱུང་དམ་པས་ཞིང་དུ་སྐྱོལ༔ བདེ་གཤེགས་རྒྱལ་བ་རྒྱ་མཚོའི་འཕྲུལ་གྱིས་ཕུལ༔ སྐྱོན་མེད་པདྨའི་སྦུབས་སུ་འཁྲུངས་ནས་སུ༔ མངོན་ཤེས་དྲུག་ལྡན་འཇའ་ལུས་ཐོབ་པར་ཤོག༔ མཚན་དཔེས་བརྒྱན་པའི་ལུས་བཟང་ཐོབ་ནས་སུ༔ སྣ་ཚོགས་མཆོད་པས་རྟག་ཏུ་མཆོད་པར་ཤོག༔ སྲེད་པ་བྲལ་ཞིང་ཚིམས་པའི་དགའ་བདེར་གནས༔ ཞིང་ཁམས་སྤྱོད་པའི་གོ་འཕང་ཐོབ་ནས་སུ༔ ཕྱོགས་བཞིར་བདེ་གཤེགས་རིགས་ལྔའི་ཞིང་ཁམས་དང་༔
མཚམས་བཞིར་སྤྲུལ་སྐུ་རིག་འཛིན་ཞིང་ཁམས་དང་༔ དག་པའི་ཞིང་ནས་དག་པའི་ཞིང་དུ་གཟིགས༔ གཟིགས་སྟངས་གསུམ་གྱི་ཐུགས་རྗེས་འགྲོ་ལ་སྐྱོངས༔ རང་དབང་ཐོབ་པའི་རྒྱལ་ས་ཟིན་པའི་ཚེ༔ གདོད་མའི་མགོན་པོ་ཆོས་སྐུའི་ཀློང་དུ་བཞུགས༔ ལོངས་སྐུའི་རྩལ་ལས་འགྲོ་བའི་དོན་ཕྱིར་འགྱེད༔ ཐབས་ཀྱི་སྤྲུལ་སྐུས་སེམས་ཅན་དག་ཞིང་སྟོན༔ དཔེར་ན་རིག་འཛིན་གྲུབ་ཐོབ་ལྡན་པ་ཞིག༔ ཅིག་ཅར་གཉིས་སྤྲུལ་མཁའ་ལ་བསྐྱོད་པ་བཞིན༔ བདེན་པའི་ས་ཐོབ་བདེན་པ་དེ་ལྟར་རིག༔
དེ་ལྟར་དེ་བཞིན་ཤིན་ཏུ་རེག་གྱུར་ཅིག༔ དེ་ནས་བྱང་བུ་བསྲེག་པ་ནི། ཧོཿ སྟོང་པའི་ངང་ལས་ཁྲོ་བོ་ཟན་ཟ་རྡོ་རྗེ་ཞལ་གྲུ་གསུམ་དུ་གདངས་པའི་ཧོམ་དུ་ཚེ་ལས་འདས་པའི་རྣམ་པར་ཤེས་པའི་ཕུང་པོ་ལས་ཀྱི་སྒྲིབ་པ་ཤེས་བྱའི་སྒྲིབ་པ༔ ཉོན་མོངས་པའི་སྒྲིབ་པས་ཀུན་ནས་བསླངས་པའི་བག་ཆགས་ཀྱི་སྒྲིབ་པ་ཐམས་ཅད་ཡེ་ཤེས་ཀྱི་མེ་ཡིས་བསྲེགས་པས་སྐུ་ལྔའི་ས་བོན་ཐོབ་པར ་བསམ༔ ཧཱུྃ༔ ཡེ་ཤེས་མཆེད་པའི་ཧོམ་ཡངས་སུ༔ དེ་རིང་ཚེ་འདས་འདི་ཉིད་ཀྱི༔ ལས་དང་ཉོན་མོངས་བསྲེག་པའི་ཕྱིར༔ སྟོང་ཉིད་བདེན་པའི་མེ་སྦར་རོ༔
ཧཱུྃ༔ ཕུང་པོ་ལྔ་ཡི་བུད་ཤིང་ལ༔ རྒྱལ་བ་རིགས་ལྔའི་མེ་སྦར་རོ༔ འབྱུང་བ་ལྔ་ཡི་བུད་ཤིང་ལ༔ ཡུམ་ཆེན་ལྔ་ཡི་མེ་སྦར་རོ༔ རྣམ་ཤེས་དྲུག་གི་བུད་ཤིང་ལ༔ ཕ་རོལ་ཕྱིན་དྲུག་མེ་སྦར་རོ༔ སྐྱེ་མཆེད་བཅུ་གཉིས་བུད་ཤིང་ལ༔ རྣམ་ཐར་བཅུ་གཉིས་མེ་སྦར་རོ༔ སྲོག་འཛིན་བཅུ་དྲུག་བུད་ཤིང་ལ༔
སྟོང་ཉིད་བཅུ་དྲུག་མེ་སྦར་རོ༔ དུག་ལྔ་མ་རིག་བུད་ཤིང་ལ༔ སྐུ་ལྔ་ཡེ་ཤེས་མེ་སྦར་རོ༔ ཨོྃ་ཨ་མི་དྷེ་ཝ་ཧྲཱིཿ གུ་རུ་བོ་དྷི་ས་ཏྭ་ཡ་མ་ཧཱ་ས་ཏྭ་ཡ༔ མ་ཧཱ་ཀ་རུ་ཎི་ཀ་པ་རི་ཤོ་དྷ་ཡ་རཱ་ཛ་བཛྲ་ཡ་བྷ་ག་ཝ་ཏི་སརྦ་དུརྒ་ཏེ་པ་རི་ཤོ་དྷ་ན་ཡེ་སྭཱ་ཧཱ༔ ཨོཾ་བཛྲ་ཛྭ་ལ་རྃ་སརྦ་པཱ་པཾ་ད་ཧ་ན་བྷསྨིཾ་ཀུ་རུ་བི་ཤྭོ་དྷ་ན་ཡེ་སྭཱ་ཧཱ༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོཿ
སརྦ་བི་ཤྭ་དྷ་ན་ཡེ་སྭཱ་ཧཱ༔ ཞེས་བྱང་བུ་བསྲེགས་པའི་ཐལ་བ་ཆུ་བོར་དོར་རམ་སཱཙྪ་བཏབ་སྟེ་ཆུར་གཤེགས། རྗེས་བསྔོ་བ་དང་སྨོན་ལམ་གྱིས་རྒྱས་གདབ་པར་བྱའོ། དེ་ལྟར་བླ་མའི་ཐུགས་སྒྲུབ་བདེ་གཤེགས་ཀུན་འདུས་ཀྱི་གཤིན་པོ་རྗེས་འཛིན་མཁའ་སྤྱོད་ཟབ་ལམཁྲིགས་སུ་བསྡེབས་པ་ཐར་ལམ་འདྲེན་པའི་ཤིང་རྟ་ཞེས་བྱ་བ་འདི་ཡང་འབྲེལ་ཐོགས་བདེ་ཆེན་ཞིང་དུ་བགྲོད་པའི་ཆ་རྐྱེན་དུ་དམིགས་ཏེ་རབ་བྱུང་བཅུ་བདུན་པའི་ཤིང་སྤྲེལ་ཟླ་བ་བཅུ་གཉིས་པའི་ཚེས་པ་ཉི་ཤུ་ཉིན་གསང་སྔགས་ཕུར་པ་གླིང་དུ་གསང་སྔགས་བསྟན་འཛིན་པས་སྦྱར་བས་ཡི་གེ་པ་ཡང་མཚམས་ནག་རལ་པ་ཅན་ཨོ་རྒྱན་གསང་སྔགས་ཀྱིས་བགྱིས་པ་འདིས་ཀྱང་གསང་སྔགས་བསྟན་པ་དར་ཞིང་རྒྱས་ལ་ཡུན་རིང་དུ་གནས་པ་དང་ཕ་མས་གཙོར་བྱས་འབྲེལ་ཐོགས་སེམས་ཅན་རྣམས་བྱང་ཆུབ་འཐོབ་པའི་རྒྱུར་གྱུར་ཅིག། །། ཝ༽བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྲོས་བཅས་སྒྲུབ་ཆེན་གྱི་སྟོང་ཐུན་རིག་འཛིན་མཁའ་འགྲོ་འདུས་པའི་དགྱེས་དབྱངས་ཞེས་བྱ་བ་བཞུགས་སོ། པདྨའི་རིགས་མཆོག་འདྲེན་པ་འོད་མཐའ་ཡས། ། པདྨའི་སྤྱན་ལྡན་འཕགས་མཆོག་སྙིང་རྗེའི་གཏེར། ། པདྨ་ལས་འཁྲུངས་རྒྱལ་སྲས་སྤྲུལ་པའི་སྐུ། ། སྐུ་གསུམ་དབྱེར་མེད་དྲིན་ཅན་བླ་མར་འདུད། །
བླ་མའི་ཐུགས་སྒྲུབ་རྩ་གསུམ་བཀའ་འདུས་པ། ། ཆོས་ཀྱི་རྒྱ་མཚོའི་སྤྲོས་བཅས་སྒྲུབ་ཆེན་གྱི། ། སྟོང་ཐུན་རིག་འཛིན་མཁའ་འགྲོ་འདུས་པ་ཡི། ། དགྱེས་པའི་གར་གྱི་ཉམས་དབྱངས་འདིར་སྒྲོགས་བྱ། དེ་ལ་ཐོག་མར་མ་ཏྲཾ་བསྒྲལ་ཆོག་གི་གོང་དུ་རྡོ་རྗེ་སློབ་དཔོན་ནམ་རྒྱལ་ཐེབས་ཀྱིས་གཙོས། ཐུགས་ལྟ་དགོངས་ལས་མ་གཡོས་བཞིན་དུ། རྡོ་རྗེ་སློབ་དཔོན་ནམ་རྒྱལ་ཐེབས་ཀྱིས་ཞྭ་ཆོས་དང་བཅས་གསུངས་གསལ་ཞིང་དལ་ལ་གཅོད་མཚམས་ལེགས་ཤིང་བརྗིད་ཅིང་ལྷུན་ཆགས་པའི་ངང་ནས་འདི་སྐད་དོ། ཀྱཻ། རྡོ་རྗེ་འདུས་པ་རྒྱ་མཚོ་གསང་བའི་དཀྱིལ་འཁོར་གཉན་པོ་འདི་ཉིད་ལ་འཇུག་པར་འོས་པའི་ལས་དང་སྐལ་བ་ལྡན་པའི་མཆེད་ལྕམ་རྣམས་ཀྱིས་ཚོམ་བུ་ཚོགས་སུ་སྒྲུབ་པའི་ཕྲིན་ལས་ཀྱི་རིམ་པ་ལ་འཇུག་པའི་ཡན་ལག་ནི། དེའང་ཤིང་རྟ་ཆེན་པོ་སངས་རྒྱས་གསང་བས།
ཕྱི་ནང་གསང་བས་བསྲུང་བྱ་སྟེ། ། སྲིན་པོའི་རྒྱལ་པོ་ཚུལ་བཞིན་མནན། ཞེས་གསུངས་པ་ལྟར། ཕྱི་ནང་གསང་བའི་མཚན་འཛིན་རྩད་ནས་གཅོད་པའི་ཕྱིར་དུ། ཐོག་མར་མ་ཏྲཾ་བསྒྲལ་ཆོག་བྱ་བའི་སྐབས་སུ་བབ་པ་ཡིན་པས་སྐལ་ལྡན་རྡོ་རྗེའི་རྣལ་འབྱོར་ལས་སུ་རུང་ཞིང༌། གསང་བའི་དཀྱིལ་འཁོར་གཉན་པོར་འདུ་བར་འོས་པའི་རྡོ་རྗེའི་མཆེད་ལྕམ་རྣམས་ལེགས་པར་གསན་དུ་གསོལ། བདག་ཅག་དཔོན་སློབ་རྣམས་གསང་སྔགས་རྡོ་རྗེ་ཐེག་པ་མཆོག་གི་ལམ་ལ་ཞུགས་པས་གཞི་ལམ་འབྲས་བུ་ཐམས་ཅད་ཀྱི་སྐབས་སུ་ཐབས་སྙིང་རྗེ་ཆེན་པོ་དང༌། ཤེས་རབ་སྟོང་པ་ཉིད་དབྱེར་མི་ཕྱེད་པའི་རྡོ་རྗེ་སྡོམ་པ་ཆེན་པོ་ལས་མི་འདའ་བས་ན་བདག་ཅག་གི་སྟོན་པ་རྣམ་འདྲེན་བཞི་པ་ཆེན་པོ་ཤཱཀྱ་སེངྒེས་ཀྱང་ཐུན་མོང་མ་ཡིན་པའི་རྡོ་རྗེའི་མཛད་པ་ཆེན་པོ་བཅུ་གཉིས་བསྟན་པའི་བྱེ་བྲག་སེར་སྐྱའི་ཁབ་ཏུ་རྡོ་རྗེ་བཙུན་མོའི་སྒྱུ་མ་ཆེན་པོ་འཁོར་བརྒྱད་ཁྲི་དང་བཅས་པ་ལ་ཆགས་ཆེན་རྡོ་རྗེའི་སྒྱུ་རྩལ་གྱི་འདོད་ཡོན་ལ་དགྱེས་དགུར་རོལ་པའི་ཚུལ་གྱིས་ཐབས་ཀྱི་བརྟུལ་ཞུགས་མཐར་ཕྱིན་པར་མཛད་པས་རིགས་བརྒྱའི་ཁྱབ་བདག་དྲུག་པའི་གོ་འཕང་མངོན་དུ་མཛད་པ་དང༌། ཛམྦུ་གླིང་གི་ཡུལ་དབུས་རྡོ་རྗེ་གདན་བྱང་ཆུབ་ཤིང་དྲུང་དུ་མངོན་པར་སངས་རྒྱས་པའི་མཛད་པ་བསྟན་པའི་སྔ་རོལ་དུ་མི་བསྲུན་པའི་བདུད་ཀྱི་ཆོ་འཕྲུལ་གྱི་གཡོ་སྒྱུས་བྲིད་པ་ལ་མཁྱེན་པའི་དབང་ཕྱུག་འཇམ་དཔལ་གཤིན་རྗེའི་གཤེད་ཁྲོ་བོ་དང༌། པདྨའི་ཕོ་ཉ་སྒྲོལ་མ་མྱུར་མ་དཔའ་མོ།
སྟོབས་བཅུའི་ནུས་སྟོབས་རྡོ་རྗེའི་ཁྲོ་བོ་མི་གཡོ་བའི་དཔུང་གིས་བདུད་དཔུང་མི་འཁྲུགས་ཕྲག་གཅིག་དཔའ་བཀོང་བས་བར་ཆད་ཀྱི་གཡུལ་ལས་རྒྱལ་ནས་མི་སློབ་པའི་ཟུང་འཇུག་ཆེན་པོ་མངོན་དུ་བསྟན་ནས་རྡོ་རྗེ་ཐེག་པ་བླ་མེད་ཀྱི་རྒྱུད་སྡེ་བསམ་མི་ཁྱབ་པ་རྡོ་རྗེའི་རིགས་ཅན་གྱི་འདུས་པ་ལ་བསྟན་པ་དང༌། རྡོ་རྗེ་ཐེག་པ་རང་གི་རྒྱུད་ཀྱི་གླེང་གཞི་དང་སྦྱར་ན་གུ་རུའི་ཞལ་ནས། རི་བོ་མ་ལ་ཡ་གནམ་ལྕགས་འབར་བའི་རྩེར༔ བདུད་པོ་མ་ཏྲཾ་རུ་ཏྲ་དྲག་པོས་བསྒྲལ༔ སྲིན་མོ་མ་ཚོགས་རྣམས་ལ་སྦྱོར་བ་མཛད༔ ཞེས་པ་ལྟར། གསང་སྔགས་བསྟན་པ་དང་པོ་དེ་ནས་བྱུང་༔ གསང་སྔགས་བསྟན་པའི་ཆུ་མགོ་བརྡོལ་བའི་གླེང་གཞི་ལྟར། དེའང་མ་ཏྲཾ་ཞེས་བྱ་བ་འདི་ལྷན་སྐྱེས་དང་ཀུན་བརྟགས་ཀྱིས་མ་རིག་པའི་རྩལ་ལས། འཁོར་འདས་ལ་བཟང་ངན་དང་ཡུལ་ཅན་སོགས་གཉིས་འཛིན་དུ་ཤར་བའི་དོན་ཏེ།
རུ་ཏྲ་ལ་ལྷན་སྐྱེས་དོན་གྱི་རུ་ཏྲ། མཚན་མ་བརྡ་ཡི་རུ་ཏྲ། བཏགས་པ་མིང་གི་རུ་ཏྲ་བཅས་གསུམ་ལས། དེ་ལ་ལྷན་སྐྱེས་དོན་གྱི་རུ་ཏྲ་ནི། ཀུན་འདུས་རིག་པའི་མདོ་ལས། བགེགས་ཀྱི་བགེགས་ཏེ་བགེགས་ཆེན་པོ། ། དུག་ལྔའི་རྟོག་པ་ཉིད་ལས་སྐྱེས། ། ཕྱེད་དང་གསུམ་གྱི་དུར་ཁྲོད་ན། ། གཞི་རྩ་ལུས་དང་ངག་སེམས་སོ། ཞེས་གསུངས་པ་ལྟར།
ལུས་སྣང་བའི་སྲིད་པ། ངག་ཕྱེད་སྣང་གི་སྲིད་པ། ཡིད་མི་སྣང་བའི་སྲིད་པས་བསྡུས་པའི་ཆོས་སོ་ཅོག་ལ་ཆོས་དང་གཞན་དུ་བདེན་པར་འཛིན་ནས་གཟུང་བྱར་འཁྲུལ་པ་ཆོས་ཀྱི་བདག་ཏུ་འཛིན་པ་ལ་མ་ཏྲཾ་ཀ་རུ་ཏྲ་ཞེས་སེམས་ཅན་གྱི་ལུས་ལ་གནས། ཡུལ་ཅན་རྣམ་ཤེས་ཚོགས་བརྒྱད་ལ་ང་དང་བདག་ཏུ་ལྟ་བ་གང་ཟག་གི་བདག་འཛིན་ལ་ཁ་ཏྲཾ་ཀ་རུ་ཏྲ་ཞེས་སེམས་ཅན་གྱི་སེམས་ལ་གནས། གཙང་བདེ་རྟག་བདག་སོགས་ཕྱིན་ཅི་ལོག་གི་ལྟ་ངན་གྱིས་རྟག་ཆད་ཀྱི་མཐར་ལྷུང་བ་ལས་དང་འབྲས་བུ་སོགས་མེད་པར་སྨྲ་བ་མི་བདེན་འཁྲུལ་པའི་བདག་འཛིན་ལ་ཨ་ཀརྵ་རུ་ཏྲ་ཞེས་སེམས་ཅན་གྱི་ངག་ལ་གནས་པ་སྟེ། དེ་ལྟ་བུའི་བདག་འཛིན་ལས་གྱེས་པའི་དུག་ལྔའི་རུ་ཏྲ་ཆེན་པོའི་འཁོར་དུ། ཉེ་ཉོན་ཉི་ཤུ་རྟོག་ཚོགས་བརྒྱད་ཁྲི་བཞི་སྟོང་སོགས་བསམ་གྱིས་མི་ཁྱབ་པ་དེ་རྣམས་ཀྱང༌། ཟག་བཅས་ཉེར་ལེན་གྱི་ཕུང་པོ་སྐྱེ་འཆི་བདེ་སྡུག་གི་རྟེན་འཁྲུལ་སྣང་ལུས་ཀྱི་དུར་ཁྲོད་དང་ཁམས་གསུམ་ལ་སྲེད་ལེན་གྱི་གསོས་བཏབ་ནས་ཕྱྀ་མའི་སྐྱེ་སྲིད་ཀྱི་རྒྱུར་གྱུར་པ་ཀུན་གཞི་སེམས་ཀྱི་དུར་ཁྲོད་དེ་གཉིས་ལ་རྟེན་བཅས་ནས་བདག་ཏུ་བཟུང་བའི་བསྒྲལ་བྱ་དྲེགས་པ་ཅན་དེ་དག་དབྱིངས་དང་ཡེ་ཤེས་གཉིས་སུ་མེད་པར་རྟོགས་པ་ལྷ་ཡི་དུར་ཁྲོད་ཆོས་དབྱིངས་ནམ་མཁའ་ཡངས་པའི་ཧོམ་ཁུང་དུ། རང་བྱུང་གཉུག་མའི་ཡེ་ཤེས་ཁྲག་འཐུང་ཁྲོ་བོའི་ཚོགས་ཀྱི་རྣམ་པར་ཤར་བ་རྣམས་ཀྱིས་མི་གསང་བའི་གསང་བ་ཆེན་པོའི་ཐབས་ཁྱད་པར་ཅན་གྱི་ཆོས་ཉིད་དེ་བཞིན་ཉིད་ཀྱི་ཕུར་བུས་བསྒྲལ་ཞིང༌། ནང་གི་རྩ་རླུང་ཐིག་ལེའི་རང་མདངས་ཕྱི་རོལ་དུ་ཤར་བ་ལ།
ཡུལ་ཉེར་བཞི་དུར་ཁྲོད་ཆེན་པོ་བརྒྱད་སོགས་སྒྲུབ་པ་གནས་ཀྱི་དུར་ཁྲོད་ཆེན་པོར་བྱིན་གྱིས་བརླབ་པའི་ཕྱིར་གསང་སྔགས་ཐབས་མཁས་རྨད་དུ་བྱུང་བའི་བརྡ་དང་ཐབས་ཀྱིས་བཏུལ་བའི་ཚུལ་ཡང༌། མཚན་མ་བརྡ་ཡི་རུ་ཏྲ་ནི། སྔོན་འདས་པའི་དུས་དཔག་ཏུ་མེད་པ་ན་བསྐལ་པ་ཀུན་ཏུ་དགའ་བྱ་བར་སངས་རྒྱས་མི་བསྐྱོད་པའི་བསྟན་པ་ལ་དགེ་སློང་ཐུབ་དཀའ་གཞོན་ནུའི་སློབ་མ་ཐར་པ་ནག་པོ་ཞེས་བྱ་བས་སློབ་དཔོན་གྱིས་བསྟན་པའི་གསང་བའི་གནས་ལུགས་དེ་ཁོ་ན་ཉིད་ཀྱི་ལྟ་བ་མ་རྟོགས་པར། སྦས་པའི་གསང་བ་སྦྱོར་སྒྲོལ་བརླང་པོར་སྤྱད་པས་སྤྱོད་པའི་ཕྱོགས་སུ་ལྟ་བ་ཤོར་ཞིང༌། ནག་པོ་ཁ་འབྱམས་ལོག་པར་རྟོག་པའི་དབང་གིས་སྦྱོར་སྒྲོལ་སོགས་ཀྱི་སྤྱོད་པ་རྩིང་པོ་ལ་འཇོལ་ཉོག་ཏུ་སྤྱད་ཅིང་བླ་མ་དང་མཆེད་གྲོགས་རྣམས་ཀྱང་ལྟ་སྤྱོད་མི་མཐུན་པའི་དབང་གིས་ཡུལ་ཁམས་གཞན་ཏུ་སྤྱུགས་ཏེ་གཞན་ཁམས་གསུམ་གྱི་སེམས་ཅན་ཐམས་ཅད་ཀྱང་ལོག་པའི་ལམ་དུ་བསྒྱུར་ནས་ངན་སོང་གསུམ་གྱི་གནས་སུ་སྐྱེས་པ་ཤ་སྟག་སྟེ། དེའི་འབྲས་བུར་རྣམ་སྨིན་གྱི་འབྲས་བུ་དམྱལ་བ་ཚ་གྲང་གི་སྡུག་བསྔལ་བསྐལ་པ་བཅུ་གཉིས་དང༌། ལྷ་སྔགས་རང་རྒྱུད་དུ་བཟླས་སྒོམ་བྱས་པས་རྒྱུ་མཐུན་གྱི་འབྲས་བུས་མཐར་སངས་རྒྱས་མར་མཻ་མཛད་ཀྱི་བསྟན་པའི་མཇུག་ཤཱཀྱ་ཐུབ་པའི་བསྟན་པ་མ་བྱོན་པའི་གོང་སྲིན་ཡུལ་ལངྐ་པུ་རི་ཞེས་པ་ན་སྨད་འཚོང་མ་ཀུན་ཏུ་རྒྱུ་ལ་ལྷ་བདུད་བཙན་གསུམ་བསྡོངས་ནས་བཤོས་པའི་བུ་ཡི་དྭགས་ཀྱི་འགྲོ་བས་བསྡུས་པའི་སྲིན་པོ་བྱའི་གཤོག་པ་ཅན་མགོ་གསུམ་གཤོག་པ་དྲུག་ཡོད་པ་ཞིག་སྐྱེས་མ་ཐག་ནས་ནད་མུག་སོགས་བཀྲ་མི་ཤིས་པའི་ལྟས་ངན་བསམ་གྱིས་མི་ཁྱབ་པས་ཡུལ་ཁམས་ཐམས་ཅད་ནད་མུག་སོགས་ཀྱིས་ཕུང་ཞིང་སྟོང་ལ་ཁད་དུ་སོང༌། ཟླ་བ་དགུ་ནས་མ་ཤི་བའི་རོ་དེ་དང་ལྷན་ཅིག་ཏུ་དུར་ཁྲོད་དུ་བསྐྱལ་བས་ཟས་སུ་རོ་ཟོས་གོས་སུ་རོ་གོས་གྱོན་པས་གཟུགས་ཁམས་ཀྱི་འབྲས་བུ་ཆེ་བ་མན་ཆད་འཇིག་རྟེན་ན་གང་ཆེ་བར་གྲགས་པ་ཐམས་ཅད་མ་ལུས་པར་དབང་དུ་བསྒྱུར་ཞིང་ཕོ་མཐོང་ཐམས་ཅད་བསད་མོ་མཐོང་ཐམས་ཅད་ཆུང་མར་བཀོལ་ནས་དུར་ཁྲོད་ཆས་བརྒྱད་ཀྱི་རྒྱན་ཆ་རང་བྱུང་དུ་གྲུབ་པའི་ཡི་དྭགས་སྲིན་པོ་ཆེན་པོའི་གཟུགས་སུ་སྐྱེས་ནས་གཟུགས་ཁམས་གནས་རིས་བཅུ་བདུན་མན་ཆད་དབང་དུ་བྱས་ཤིང་གདུག་པ་ཅན་མཐའ་དག་བྲན་དུ་བཀོལ་བས་འཇིག་རྟེན་སྟོང་ལ་ཁད་ཀྱི་དུས་སུ་སྔོན་གྱི་དམ་ཚིག་གིས་འབྲེལ་བའི་བཅོམ་ལྡན་འདས་རྡོ་རྗེ་སེམས་དཔའ་དང་ཕྱག་ན་རྡོ་རྗེ་ལ་སོགས་པ་ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་ཚད་མེད་པའི་སྙིང་རྗེ་ཆེན་པོས་ཀུན་ནས་མ་བཟོད་ནས་བཀའ་བགྲོས་ཏེ། དབང་ཆེན་རྟ་ཕག་ཡབ་ཡུམ་གྱིས་འདུལ་བའི་དུས་ལ་བབ་པར་བསྐུལ་བ་བཞིན་དེ་ཉིད་ཀྱིས་རྡོ་རྗེ་ཁྲོ་བོའི་སྤྲིན་ཚོགས་དང་བཅས་པས་དུར་ཁྲོད་ཀྱི་བདག་པོ་མ་ཏྲཾ་རུ་ཏྲ་བསྒྲལ་ཞིང་རྣམ་ཤེས་གནས་སྤར་ཏེ་གཅེར་བུ་བྱང་ཐང་དུ་ལྷུང་བ་བཞིན་དུ་གྱུར་པའི་ཚེ་ན་སྔར་གྱི་ལས་ལ་གནོང་འགྱོད་ཚད་མེད་པ་སྐྱེས་ཏེ་སྨྲེ་ངག་གདུང་འབོད་ཡུས་ཀྱིས་བཤགས་པས་དམ་ཚིག་ཉམས་ཆག་ཐམས་ཅད་ལྷག་མ་མེད་པར་བྱང་ཞིང་སོར་ཆུད་ནས། སངས་རྒྱས་སྟོང་གི་བསྟན་པ་སྐྱོང་བའི་ཆོས་སྐྱོང་བའི་སྲུང་མའི་གཙོ་བོ་ལེགས་ལྡན་ཚོགས་ཀྱི་བདག་པོར་དབང་བསྐུར་ནས་མ་འོངས་ཐལ་བས་ཁེབས་པའི་ཞིང་དུ།
བཅོམ་ལྡན་འདས་ཐལ་བའི་དབང་པོ་ཞེས་བྱ་བར་འཚང་རྒྱ་བར་ལུང་བསྟན། སླད་ཀྱི་འཁོར་བདུད་ཀྱི་བུ་མོ་མྱོས་བྱེད་མ་ལ་སོགས་པ་རྣམས་ལས་ཀཽ་རཱི་མ་བརྒྱད། སིངྷ་མ་བརྒྱད། སྟག་གདོང་སྒོ་མ་བཞི་སོགས་སུ་སྤྲུལ་འཁོར་གྱི་ཡི་དྭགས་ཆེན་པོ་གདུག་པ་ཅན་རྣམས་དང་དབང་ཕྱུག་ཉེར་བརྒྱད་སོགས་དབང་དུ་བསྡུས་ཤིང་བྲན་དུ་བྱས། དཀྱིལ་འཁོར་སྐྱོང་བའི་སྲུང་མར་བསྐོས། རུ་ཏྲའི་ཕུང་པོ་མགོ་བོ་ཡན་ལག་དང་ཉིང་ལག་རྣམས་དུམ་བུ་བརྒྱད་དུ་བགོས་ནས་འཛམ་བུའི་གླིང་དུ་བོར་བ་ལས་ཡུལ་ཆེན་པོ་བརྒྱད་དང༌། དུར་ཁྲོད་ཆེན་པོ་བརྒྱད་དུ་བྱིན་བརླབས་ནས་སྐལ་ལྡན་རྣམས་ཉམས་རྟོགས་སྤེལ། སྐལ་མེད་རྣམས་ཚར་གཅོད་པའི་གནས་སུ་གྱུར་པ་དེ་དག་སྔོན་བྱུང་སྟོན་པའི་རྣམ་ཐར་ཏེ། རྗེས་འཇུག་གདུལ་བྱའི་ཉམས་ལེན་ལ་འཇུག་ཕྱིར་བསྒྲལ་ཆོག་ལ་འཇུག་པ་འདིའང་སྔོན་དཔལ་ཆེན་པོའི་རྣམ་ཐར་གྱི་རྗེས་སུ་འཇུག་པར་འགྱུར་བའི་དགོས་པ་དང༌། ཁམས་གསུམ་གྱི་འབྱུང་པོའི་གཙོ་བོ་དབང་ཕྱུག་ཆེན་པོ་བསྒྲལ་བས་དེའི་བྲན་དུ་གྱུར་པའི་བགེགས་ཕྲན་རྣམས་ཀྱིས་འཚེ་བའི་བསམ་སྦྱོར་རང་ཤུགས་སུ་ཞི་བས་བར་ཆད་མི་ནུས་པ་དང༌།
དེའི་ཁོག་པ་དུར་ཁྲོད་ཆེན་པོའི་གཞལ་ཡས་སུ་བྱིན་གྱིས་བརླབས་པ་ལ་ཌཱཀྐི་དམ་ཅན་རྣམས་རང་བཞིན་གྱིས་འདུ་བས་བར་ཆད་ཐམས་ཅད་ཞི་ཞིང་བཀྲ་ཤིས་ཤིང་བྱིན་ཆགས་པས་དངོས་གྲུབ་རྣམ་གཉིས་འབད་མེད་ལྷུན་གྲུབ་ཏུ་འབྱུང་བ་འདི་དགོས་པ་དང་ལྡན་པའོ། བཏགས་པ་མིང་གི་རུ་ཏྲ་ནི། ནང་གི་རྩ་མདུད་གྲོལ་ཞིང་གསང་བའི་འོག་མིན་ཏུ་བདུད་བཞི་བཅོམ་ནས་མངོན་བྱང་ལྔ་ཡིས་འཚང་རྒྱ་བའི་རྟེན་འབྲེལ་ཁྱད་པར་ཅན་འགྲིགས་པ་སྟེ། དེ་ལྟ་བུའི་ལས་རིམ་ལ་འཇུག་པ་ནི། རྟ་མཆོག་རོལ་པའི་རྒྱུད་ལས། སྲིད་གསུམ་གདུག་ཅིང་གཏུམ་པ་ལ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ངོ་བོ་ལས། ཁྲོ་བོ་དེ་བཞིན་གཤེགས་སྤྲུལ་མཛད། ཅེས་པ་ལྟར་ཆོས་ཉིད་ངང་གི་ཁྲོ་བོ།
རང་རིག་ཡེ་ཤེས་ཀྱི་ཁྲོ་བོ། ཐུགས་རྗེ་ཤུགས་ཀྱི་ཁྲོ་བོ། ཕྲིན་ལས་ཕྱག་རྒྱའི་ཁྲོ་བོ་དང་བཞི་ཡོད་པ་ལས། ད་ལམ་ཕྲིན་ལས་ཕྱག་རྒྱའི་ཁྲོ་བོ་ཉིད་དང་དཔལ་ཆེན་རྔམ་བརྗིད་ཀྱི་ཆ་བྱད་ལྟར་འདུལ་བའི་ཁྲོ་བར་བཅོས་པ་སྟེ། རྒྱུད་ལས། ཁྲོ་བོའི་ཚུལ་ཅན་ཁྲོས་པ་ཡིས། ། འཇིག་རྟེན་གསུམ་དག་སྲེག་བྱེད་ན། ། སངས་རྒྱས་ཐུགས་རྗེ་ཁྲོས་པ་ཡིས། ཁམས་གསུམ་མ་ལུས་སྨོས་ཅི་དགོས། ཞེས་གསུངས་པ་ལྟར།
ལྟ་བ་ཆོས་ཉིད་ཀྱི་རྫོང༌། སྒོམ་པ་ཏིང་འཛིན་གྱི་འཕྲང༌། སྤྱོད་པ་སྙིང་རྗེ་ཆེན་པོའི་ངར་དང་ལྡན་པས། བདག་མེད་རྟོགས་པའི་ལྟ་བ་གྱད་ཀྱི་ལྷ་དེ་ཉིད་གཉེན་པོ་ཏིང་ངེ་འཛིན་གྱི་ལྷ་དབང་ཆེན་རྟ་མཆོག་རོལ་པའི་ཕྱག་རྒྱའི་གསལ་སྣང་དང་ལྡན་པའི་ངང་ནས་བདག་ཏུ་ལྟ་བའི་ངོ་བོ་མ་ཏྲཾ་བཀུག་ཅིང་བསྒྲལ་ཏེ་ཁོག་པ་གཞལ་ཡས་ཁང་དུ་བྱིན་གྱིས་བརླབས་པའི་ནང་དུ་འཇུག་པ་སོགས་གཞུང་གི་ཚིག་དོན་རྣམས་ཀྱི་བསྒོམ་དོན་གསལ་འདེབས་པའི་ངང་ནས་ལས་རིམ་ལ་འཇུག་པར་ཞུ། ༈ སྒྲུབ་པ་པོ་རྣམས་རང་རང་གི་ལས་སྐལ་དུ་འོས་བབ་དང་བསྟུན་པའི་རང་གནས་སུ་འཁོད་པ་ལ་དེ་ལྟར་དུ་མངའ་གསོལ་བའི་སྐབས་རྡོ་རྗེ་རྒྱལ་ཚབ་བམ་རྒྱལ་ཐེབས་ཀྱིས་ཞྭ་ཆོས་བཅས་གྲལ་གཤམ་དུ་བཞེངས་ལ། དེང་བཀྲ་ཤིས་པའི་དགེ་མཚན་བྱེ་བའི་སྣང་བ་གསར་དུ་འཆར་བའི་དུས་འདིར་སྐབས་སུ་བབ་པ་སྟེ། དེའང་གསང་བ་ཡོངས་རྫོགས་ཆེན་པོའི་རྒྱུད་ལས། རྒྱུད་དོན་གསང་བའི་སྒྲུབ་ཆེན་ལ། ། ལྔ་སྟེ་ཕུན་ཚོགས་གཞི་བཟུང་དང༌། ། སྟ་གོན་རིམ་པའི་སྒྲོམ་བུ་གཞུག །
དངོས་གཞི་བསྙེན་སྒྲུབ་གཞུང་བསྲངས་ཏེ། ། མཐའ་ཡི་ཆོ་གའི་རྗེས་བསྐྱང་ངོ༌། ཞེས་གསུངས་པ་ལྟར། ཕུན་སུམ་ཚོགས་པ་ལྔས་སྒྲུབ་པའི་གཞི་བཏིང༌། སྔོན་འགྲོ་སྟ་གོན་གྱི་ཆོ་གས་སྒྲུབ་པ་སྒྲོམ་དུ་གཞུག ། བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང༌། ལས་མཐའ་རྒྱས་ཀྱིས་སྒྲུབ་པའི་རྗེས་བསྐྱང་བར་བྱ་དགོས་པའི་ནང་ནས་དཀྱིལ་འཁོར་བྲི་ཞིང་རྒྱན་བཀོད་ཡན་ཆད་སྔོན་དུ་སོང་ནས་ད་ལམ་སྒྲུབ་པ་པོ་རྣམས་འོས་བབ་དང་བསྟུན་པའི་མངའ་གསོལ་བའི་སྐབས་སུ་བབ་པ་སྟེ། དེ་ཡང་སྦྱང་གཞི་འགྲོ་བ་ཐམས་ཅད་རང་བཞིན་ལྷའི་དཀྱིལ་འཁོར་དུ་གནས་ཀྱང༌། སྦྱང་བྱ་གཉིས་འཛིན་ཆགས་སྡང་གི་རྣམ་པ་བྲལ་བྱའི་ཚུལ་དུ་བསྒྲིབས་པ་ཉིད། སྦྱོང་བྱེད་གྱི་ཆོ་ག་རྣལ་འབྱོར་བླ་ན་མེད་པའི་རྒྱུད་སྡེ།
དེ་ལའང་ཕྱི་ནང་གཉིས་ལས་ནང་རྒྱུད་གསང་ཆེན་ཡོ་ག་གསུམ་དུ་གྱུར་པ་དེ་ལ། རིང་བརྒྱུད་བཀའ་མ་ཉེ་བརྒྱུད་གཏེར་མ་གཉིས་ཀྱི་ཕྱི་མ། རྩ་གསུམ་བཀའ་འདུས་དཀྱིལ་འཁོར་འཁོར་ལོའི་རྣམ་པ་ལམ་དུ་བྱས་པས། སྦྱངས་འབྲས་གདོད་ནས་བཞུགས་པའི་ཟུང་འཇུག་གི་ཕྱག་རྒྱ་མངོན་དུ་བྱེད་པའི་ཐབས་ཁྱད་པར་ཅན་དང་མཐར་ཐུག་གི་ཐེག་པ་གསང་སྔགས་བླ་མེད་ཀྱི་བསྐྱེད་རྫོགས་ཟབ་མོའི་དགོངས་པ་རྗེས་སུ་འབྲེལ་བ་ལྟར་ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་དགོས་པས། ༈ དེ་ལ་ཕྱི་ཡི་གནས་ཕུན་སུམ་ཚོགས་པ་ནི། དུས་གསུམ་རྒྱལ་བའི་ཞབས་ཀྱིས་བཅགས་ཤིང༌། ཐུབ་པའི་དབང་པོ་གང་ལ་སྐུ་བལྟམས་པའི་ལུམྦི་ནི་སོགས་གནས་དང༌། མཆོད་རྟེན་གོ་མ་ས་ལ་སོགས་རྟེན་དང༌། ལྷུན་གྲུབ་བརྩེགས་པ་སོགས་དུར་ཁྲོད་བཀོད་པ་ཡོངས་སུ་ཚང་ལ་ཁྱད་པར་དུ་མ་ཧཱ་གུ་རུ་པདྨ་འབྱུང་གནས་ཡང་དག་བདེ་གཤེགས་སྙིང་པོའི་སྒྲུབ་པ་མཛད་པའི་ཚེ་བདུད་ཀྱིས་བར་ཆད་བརྩམས་པས་རྡོ་རྗེ་ཕུར་པའི་དམ་ལ་བཞག་ཅིང་དེ་ཉིད་དུ་མཆོག་གི་རིག་འཛིན་མངོན་དུ་མཛད་པའི་བལ་ཡུལ་ཡང་ལེ་ཤོད་ཀྱི་ཆར་སྲིད་པའི་ལྷ་ཀླུ་ཆེ་དགུ་བོད་ཁམས་བརྟན་མ་བཅུ་གཉིས་སོགས་བཀའ་དམ་གྱིས་རྩིས་སུ་ཕབ་ཅིང་སྲིད་པ་གསུམ་དུ་ཉི་ཟླ་ལྟར་གྲགས་པར་གྱུར་བའི་ཨ་སུ་ར་རང་བྱུང་རྡོ་རྗེའི་ཀེའུ་ཚང་ཞེས་དཔལ་ཧེ་རུ་ཀའི་ཕོ་བྲང་དང་མི་གཉིས་པ་དེ་ཉིད་དང༌། མྱུར་མ་དཔའ་མོའི་དགྱེས་ཞལ་གྱི་རེ་ཁཱ་བཀྲ་བའི་སྒྲོལ་མ་རང་བྱུང་སོགས་དང་འདབ་འབྲེལ་བའི།
གནམ་ལྕགས་སྒྲུབ་སྡེ་གསང་སྔགས་ཕུར་པ་གླིང་ཞེས་ སམ། ཡང་ན་གཡུ་ལོ་བཀོད་རྗེ་བཙུན་གླིང་ཞེས་ བྱིན་ཆེ་ལ། ལས་བཞི་སྒྲུབ་པའི་མཐུན་རྐྱེན་འཛོམས་པས་བཀྲ་ཤིས་དགེ་བའི་གནས། ལྷུན་གྲུབ་ཡིད་འོང་གི་གནས། འཕྲལ་རྐྱེན་སྒྲུབ་པའི་གནས་རྣམས་ཀྱི་མཚན་ཉིད་ཀུན་ལྡན་དུ། ནང་གི་གནས་ཕྱི་ནང་སྣོད་བཅུད་རང་ལུས་དང་བཅས་པས་གདོད་ནས་གདན་གསུམ་ཚང་བའི་ལྷ་ཡི་འཁོར་ལོའི་རྣམ་པར་དག་པ་ཡིན་པར་ཤེས་པས་དག་མཉམ་བདེན་པ་དབྱེར་མེད་ལྷའི་རང་བཞིན་དུ་ཤེས་པ་དང༌། གསང་བའི་གནས་འཁོར་འདས་ཀྱི་ཆོས་ཐམས་ཅད་ཆོས་ཉིད་དེ་ཁོ་ན་ཉིད་དུ་ལྷུན་གྱིས་གྲུབ་པའི་ངང་ན་གནས་ཀྱང་ཆོས་ཀྱི་དབྱིངས་འགྱུར་བ་མེད་པའི་ཀློང་དུ་གནས་པར་རྟོགས་པ་དང༌། ༈ སྟོན་པ་ཕུན་སུམ་ཚོགས་པ་ནི། ལམ་རིམ་ལས། སྟོན་པ་མཛོད་ལྡན་ཆུ་བོ་རྫོགས། །
གཉེར་ལྡན་རྒྱུད་དང་ལས་ལ་མཁས། ། མན་ངག་དྲོད་འཛིན་བརྒྱད་འཆང་བ། ། རྣལ་འབྱོར་མཐའ་ལྡན་ཤིན་ཏུ་བརྟན། ཞེས་གསུངས་པ་ལྟར། རབ་ལྟ་བའི་གདེང་གིས་འཁོར་འདས་མཉམ་ཉིད་དུ་རྟོགས་པ། སྒོམ་པའི་རྩལ་གྱིས་སྣང་སྲིད་དག་པ་རབ་འབྱམས་སུ་ཤར་བ། སྤྱོད་པའི་རླབས་ཀྱིས་ཅིར་སྣང་ཆོས་ཉིད་ཀྱི་ལམ་དུ་ལྷོང་ཞིང་དེ་ཉིད་བཅུ་དང་ལྡན་པའོ། ཐ་ན་དབང་ལུང་མན་ངག་གིས་རྒྱུད་བརླན་ཅིང་བརྒྱུད་པའི་བྱིན་རླབས་ཀྱི་བག་དང་ལྡན་པ། ཐེག་པ་ཆེ་ཆུང་གི་དོན་ཤེས་པ་ཆོ་གའི་ཕྱག་ལེན་མཁས་ཤིང་བསྐྱེད་རྫོགས་ཀྱི་གནད་བསྲངས་བ། བསྙེན་སྒྲུབ་ཀྱི་དྲོད་རྟགས་ཐོན་པ་གཞན་ཕན་གྱི་སྙིང་རྗེ་ཆེ་བ།
དག་སྣང་ཕྱོགས་མེད་དང་ལྡན་པ། དད་ལྡན་སློབ་མ་རྣམས་སྐྱོང་མཁས་པ་སོགས་ཡོན་ཏན་གྱིས་རྒྱུད་ཕྱུག་པ། ཚོགས་ཀྱི་དཀྱིལ་འཁོར་ཆེན་པོའི་མགོན་དང་དཔུང་གཉེན་དུ་གྱུར་པ་དོན་གྱི་སླད་དུ་མཚན་ནས་སྨོས་ན་་་་་་་་་་་་་་་་་་་་་ཞེས་བྱ་བ་དང༌། ༈ འཁོར་ཕུན་སུམ་ཚོགས་པ་ནི་རྒྱུད་ལས། སྟོན་པ་མཆོག་བརྩོན་རྟོགས་པ་གསལ། ། དམ་ཚིག་སྔགས་དང་ཕྱག་རྒྱ་རྣམས། ། མ་ཉམས་ཤེས་ཤིང་ཡོན་ཏན་ལྡན། ཞེས་གསུངས་པ་བཞིན། བདེ་ཆེན་རྒྱུད་ལ་བསྐྱེད་པའི་གཟུངས་མ་ལུས་ངག་ཡིད་གསུམ་མཚན་ཉིད་དང་ལྡན་པ། རིགས་ལྔའི་དངོས་གྲུབ་སྒྲུབ་པའི་འཁོར་རྡོ་རྗེ་རིན་ཆེན་པདྨ་ལས་ཀྱི་གཙོ་བོ་བཞི་ཡུམ་དང་བཅས་པ།
དོན་གཉིས་ཕྲིན་ལས་སྒྲུབ་པའི་འཁོར་རྒྱལ་ཐེབས་ཀྱི་སྟོན་པ་བཞི། བར་ཆད་དགྲ་བགེགས་སྒྲོལ་བའི་འཁོར་རྡོ་རྗེ་སྤྱན་པ། རྡོ་རྗེ་མཚམས་པ་གིང་དང་བཅས་པ། མཆོད་པའི་ཞལ་ཟས་སྦྱོར་བའི་འཁོར་རྡོ་རྗེ་དྲོད་འཛིན། བྱན་ཕོ་བྱན་མོ་དང་བཅས་པ། དད་འདུས་ཐུགས་རྗེས་བཟུང་བའི་འཁོར་རྡོ་རྗེའི་མཆེད་དང་ལྕམ་དྲལ། ཕྱི་ནང་བརྡ་སྦྱོར་བྱེད་པའི་འཁོར་རྡུལ་ཕྱགས་སྐྱེས་བུ་སྟེ། ཐམས་ཅད་ཀྱང་བསགས་པ་སྔོན་དུ་སོང་བའི་སྐལ་བ་ཅན། ང་རྒྱལ་དང་ཕྲག་དོག་ཆུང་ཞིང་དད་པ་ཆེན་པོས་དཀར་པོ་ཆོས་ལ་འཇུག་ནུས་པ། མོས་གུས་ཆེན་པོས་བླ་མ་སངས་རྒྱས་སུ་མཐོང་བ།
དབང་བཞི་ཐོབ་པས་མན་ངག་གི་སྣོད་དུ་རུང་བ། དམ་ཚིག་ཆེ་བས་སྒྲུབ་པའི་གཞི་འདིང་བ། ཤེས་རབ་ཆེ་བས་ངེས་པའི་དོན་གོ་ནུས་པའི་སྔོན་སྦྱངས་ཀྱི་སྐལ་བ་བཟང་པོ་ཅན་ནོ། ༈ དུས་ཕུན་སུམ་ཚོགས་པ་ནི། ཐོག་མཐའ་དབུས་མེད་དུས་བཞི་མཉམ་པ་ཆེན་པོའི་ངང་ལས་ཐ་དད་དུ་འགྱུར་བ་མེད་ཀྱང༌། རྟོག་པ་མ་ཟད་བར་རྟེན་འབྲེལ་གྱི་ཚུལ་ཡང་མི་བསླུ་བར་འབྱུང་བ་ཆོས་ཉིད་ཡིན་པའི་ཚུལ། རྒྱུད་རྔམ་ཀློང་ལས། རིག་བྱེད་དག་གི་ཡན་ལག་ལས། ། དུས་རྣམས་ཤེས་པར་བྱ་བ་ནི། ། བཀྲ་ཤིས་ལྷ་ཡི་ཉི་མ་དང༌། །
སྦྱོར་དང་དུས་ཚོད་བཟང་བ་ནི། ། མཚན་མའི་རྟོགས་པ་ཡིན་མོད་ཀྱང༌། ། བརྟགས་ན་དངོས་གྲུབ་མཚན་མ་འབྱུང༌། ཞེས་གསུངས་པ་ལྟར། སྐབས་འདིར་དུས་ཁྱད་པར་ཅན་ནི། ་་་་་ བོད་ཟླ་དང་པོ་ལ་མཚོན་ན། གདུལ་བྱའི་སྣང་ངོར་བདག་ཅག་གི་སྟོན་པ་མཉམ་མེད་དོན་ཀུན་གྲུབ་པ། འཕགས་པའི་ཡུལ་མཉན་ཡོད་ཀྱི་ཚལ་དུ་མཉམ་པར་བཞག་པས་བྱང་ཆུབ་ཀྱི་གོ་འཕང་མངོན་དུ་མཛད་པ་ལ། མ་བཟོད་ནས་བདུད་དམག་བྱེ་བ་ཕྲག་ཁྲིག་གིས་དཔུང་ཆེན་གཡོས་ནས་གནམ་ས་གཡོ་བའི་ངར་སྒྲ་དང་མེ་ཆུ་ཐོག་སེར་མཚོན་ཆའི་ཆར་ཕབ་པ་རྣམས། ཅི་མི་སྙམ་པས་བྱམས་པ་ཆེན་པོའི་ཏིང་ངེ་འཛིན་གྱིས་ལྷག་མེད་དུ་བཅོམ་ནས་གདུག་པའི་མཚོན་ཆར་མེ་ཏོག་གི་ཆར་དང་མཆོད་པའི་སྤྲིན་དུ་བསྒྱུར་ཏེ་བདུད་སྡེ་རྣམས་ངོ་ཚ་ཁ་སྐྱེངས་པའི་གནས་སུ་དཔའ་བཀོང་བའི་ངོ་མཚར་རྫུ་འཕྲུལ་ཆེན་པོའི་མཛད་པ་བསྟན་པའི་དུས་ཚེས་གཅིག་ནས་བཅོ་ལྔའི་བར་དང༌།
སློབ་དཔོན་སངས་རྒྱས་གཉིས་པས་ཨོ་རྒྱན་གྱི་རྒྱལ་སྲིད་ཀྱང་སྙིང་པོ་མེད་པར་གཟིགས་ནས་མཆིལ་མའི་ཐལ་བ་བཞིན་དུ་སྤངས་ཤིང་དུར་ཁྲོད་བསིལ་བའི་ཚལ་དུ་བརྟུལ་ཞུགས་ཀྱི་སྤྱོད་པས་མ་མོ་མཁའ་འགྲོ་ཐམས་ཅད་དབང་དུ་བསྡུས་ནས་གྲུབ་པ་ཆེན་པོའི་གོ་འཕང་མཐོན་པོར་གཤེགས་ཏེ་གཞན་དོན་རླབས་ཆེན་མཛད་པའི་དུས་ཆེན་ཚེས་བཅུ་སོགས་དུས་འཛོམས་པའི་དབོ་ཟླ་བའི་དཀར་ཕྱོགས་ཀྱི་ཚེས་པ་བརྒྱད་ནས་བཅོ་ལྔའི་བར་ཏེ་གཟའ་སྐར་འཕྲོད་སྦྱོར་སོགས་དུས་ཚེས་དགེ་ཞིང་ཤིས་པར། ་་་་་ སོགས་ཁ་བསྒྱུར། ཟླ་བ་དགུ་པ་ལ་དཔེས་མཚོན་ན། གདུལ་བྱའི་སྣང་ངོར་བདག་ཅག་གི་སྟོན་པ་མཉམ་མེད་དོན་ཀུན་གྲུབ་པས་སུམ་ཅུ་རྩ་གསུམ་གྱི་ལྷ་ཡུལ་དུ་ཡུམ་ལ་དྲིན་ལན་བསབ་པའི་མདོ་གསུངས་ནས་སླར་ཡང་འཛམ་བུ་གླིང་གི་སྐྱེ་དགུའི་བསོད་ནམས་ཀྱི་ཞིང་དུ་རྫུ་འཕྲུལ་གྱིས་བབས་པ་དང༌། སློབ་དཔོན་སངས་རྒྱས་གཉིས་པས་བལ་ཡུལ་ཡང་ལེ་ཤོད་དུ་ཐུགས་དམ་ཡང་ཕུར་གྱི་སྒོ་ནས་ཕྱག་རྒྱ་ཆེན་པོའི་རིག་འཛིན་མངོན་དུ་མཛད་དེ་དུས་ཆེན་ཐ་སྐར་ཟླ་བའི་དཀར་ཕྱོགས་ཀྱི་ཚེས་བཅུར་གཟའ་སྐར་སྦྱོར་བྱེད་སོགས་་་་་་ ལྟ་བུ་ཁ་བསྒྱུར། དུས་ཚེས་དགེ་ཞིང་ཤིས་པར། ༈ ཡོ་བྱད་ཕུན་སུམ་ཚོགས་པ་ནི། ལམ་རིམ་ལས། གོས་རྒྱན་བཟའ་བཏུང་གསང་བ་དང༌། ། སྒྲུབ་པའི་ཡོ་བྱད་ལྔ་རྣམས་དང༌། །
དཀྱིལ་འཁོར་ཡོ་བྱད་མཆོད་པའི་རྫས། ། དངོས་གྲུབ་རྟེན་དང་བར་ཆད་ཟློག ། ཡོ་བྱད་དག་པར་བསྡུ་བྱ་སྟེ། གསུངས་པ་བཞིན་འཚོ་བ་ཟས། ནད་ཟློག་སྨན། དགྲ་ཟློག་མཚོན་སོགས་ཕྱིའི་ཡོ་བྱད། རྟེན་རྫས། སྒྲུབ་རྫས། རྒྱན་རྫས། མཆོད་རྫས།
དབང་གི་རྫས་ཏེ་ནང་གི་ཡོ་བྱད། ཏ་ན་ག་ན། ཤེས་རབ་སྙིང་རྗེ་སྟེ་གསང་བའི་ཡོ་བྱད་དུ་བཤད་པ་སྤྱི་དང༌། ཕོ་བྲང་ནང་རྟེན་ཐུན་མོང་མ་ཡིན་པ། གཞུང་འདི་ཉིད་ལས། སྤྲོས་བཅས་རྟེན་སྒྲུབ་པའི་མཆོད་རྫས་མ་ཚང་བ་མེད་པར་འདུ་བྱས། དཀྱིལ་འཁོར་གྱི་རི་མོ་བཀྲ་ཡལ་ལེ། སྣང་གསལ་གྱི་མར་མེ་འོད་ལྷག་གེ ། བདུག་སྤོས་ཀྱི་དྲི་བཟང་ངད་ཐུལ་ལེ། རྡོ་རྗེའི་མཆེད་ལྕམ་སྤྲོ་དགའ་དང་བྱིན་རླབས་ཐིབས་སེ་འདུ་བའི་སྐབས་འདིར་སྟོན་པ་རྡོ་རྗེ་སློབ་དཔོན་ཉིད་བསྐྱེད་རྫོགས་ཀྱི་དགོངས་པ་མཛད་ཅིང་ཟབ་མོའི་དོན་སྟོན་ཏེ་རྣལ་འབྱོར་ཡོངས་ཀྱི་དཔལ་མགོན་དུ་འདུས་པ་རྒྱ་མཚོའི་དབུས་སུ་རྡོ་རྗེའི་ཁྲི་ཆེན་པོ་ལ་བཞུགས་པར་གསོལ།
རིགས་བཞིའི་བསྐྱེད་རྫོགས་དང་ཛཔ྄་བསྙེན་བགྲང་བའི་རྒྱལ་ཚབ་ཆེན་པོ་བཞི་ཕྱོགས་བཞི། ཡབ་ཀྱི་དགོངས་པ་དང་བསྟུན་ཞིང་སྦྱོར་བའི་སྒྱུ་རྩལ་ཤེས་པའི་གཟུངས་མ་ཀུན་ཏུ་བཟང་མོ་རྣམས་ཡབ་ཀྱི་གཡོན་ཏུ། ཆོས་འཆད་པའི་རྡོ་རྗེ་རྒྱལ་ཐེབས། དངོས་གྲུབ་ཀྱི་རྫས་སྟེར་བའི་རིན་ཆེན་རྒྱལ་ཐེབས། དབང་བསྐུར་བའི་བྱ་བ་བྱེད་པ་དབང་གི་རྒྱལ་ཐེབས། ཕྲིན་ལས་ཀྱི་གཞུང་བསྲང་བ་ལས་ཀྱི་རྒྱལ་ཐེབས་རྣམས་ཀྱང་ཕྱོགས་བཞི། ཕྱི་ནང་བར་ཆད་སྲུང་བའི་བརྟུལ་ཞུགས་ཅན་རྡོ་རྗེ་མཚམས་པ་ནུབ་བྱང༌། སྒྲོལ་བའི་ལས་དང་བརྡ་ལ་མཁས་པ་རྡོ་རྗེའི་ཀིང་ཀ་ར་རྣམས་ལྷོ་ནུབ། གཡོ་སྒྱུ་མེད་པར་མི་མ་ཡིན་མཐོང་ཞིང་ཉུལ་ལེའི་བར་ཆད་བཟློག་ནུས་པའི་མིག་རྣོན་རྡོ་རྗེ་སྤྱན་པ་དང༌། དུས་སྦྱོར་དབྱུག་གུ་སོགས་ལ་མཁས་ཤིང་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་པ་གཉིས་བྱང་ཤར།
བག་ལྡན་གཙང་སྦྲ་ཆེ་ཞིང་རྣམ་སྨིན་ལ་འཛེམ་པའི་རྡོ་རྗེ་བྱན་ཕོ་བྱན་མོ་དང༌། ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་པ་རྣམས་ཤར་ལྷོ། མཆེད་ལྕམ་སྣོད་དང་ལྡན་པ་རིན་པོ་ཆེ་ལྟ་བུའི་གང་ཟག་རྣམས་ཀྱང་གྲལ་གྱི་བར་དུ་བཞུགས་ཏེ། ཐམས་ཅད་ཀྱང་ཆོས་སྤྱོད་ལ་བརྩོན་འགྲུས་ཆུང་བ་ལུས་ཀྱི་སྐྱོན་དང༌། སྨྲ་བ་མང་ཞིང་བཟླས་པ་ལ་མི་བརྩོན་པ་ངག་གི་སྐྱོན་དང༌། ཞེ་སྡང་ཆེ་ཞིང་བྱམས་པ་ཆུང་བ་ཡིད་ཀྱི་སྐྱོན་དང༌། བརྗེད་ངེས་ཆེ་ཞིང་བག་ཟོན་ཆུང་བ་དམ་ཚིག་གི་སྐྱོན་དང༌། ཆང་ལ་དགའ་ཞིང་གཉིད་ཆེ་བ་ཏིང་ངེ་འཛིན་གྱི་སྐྱོན་དང༌། གཡེང་བ་ལ་དགའ་ཞིང་བསྒོམ་སྒྲུབ་ལ་སྐྱོ་བ་དད་པའི་སྐྱོན་ཏེ་དྲུག་པོ་རྣམ་པ་ཐམས་ཅད་དུ་སྤང་ཞིང༌། རྟོགས་པ་ཆེ་བས་ཆོས་ཉིད་དང་མི་ཕྱེད་པ།
དད་གུས་ཆེ་བས་བླ་མ་དང་མི་ཕྱེད་པ། དམ་ཚིག་ཆེ་བས་ཡི་དམ་དང་མི་ཕྱེད་པ། བརྩེ་གདུང་ཆེ་བས་མཆེད་ལྕམ་དང་མི་ཕྱེད་པ། བརྟུལ་ཞུགས་ཆེ་བས་དམ་རྫས་དང་མི་ཕྱེད་པ། སྦྱོར་སྒྲོལ་བརྩོན་པས་གཟུངས་མ་དང་མི་ཕྱེད་པ། སྙིང་རྗེ་ཆེ་བས་སེམས་ཅན་དང་མི་ཕྱེད་པ། ཏིང་ངེ་འཛིན་གསལ་བས་དངོས་གྲུབ་དང་མི་ཕྱེད་པ། སྐྱོན་དང་བྲལ་བས་འབྲས་བུ་སངས་རྒྱས་དང་མི་ཕྱེད་པ་སྟེ་ཡོན་ཏན་དགུ་པོ་ལ་རྣམ་པ་ཀུན་ཏུ་བརྩོན་ཞིང༌། གཞན་ཡང་རྩ་རྒྱུད་ལས། སྙིགས་མའི་དུས་ཀྱི་སྟོན་པ་དང་༔
ད་ལྟ་སངས་རྒྱས་འདི་དག་ལ༔ ཐ་དད་དུ་ནི་ཅུང་མིན་བརྟག༔ རྡོ་རྗེ་གསང་བའི་གྲོགས་དག་ཀྱང་༔ དེ་དང་རྗེས་སུ་མཐུན་པར་བལྟ༔ སྒོ་གསུམ་གུས་པས་བརྩོན་བྱ་ཞིང་༔ དམ་པའི་ཚིག་ལས་འདའ་མི་བྱ༔ ཞེས་སོ། ༈ ཆཽས་ཕུན་སུམ་ཚོགས་པ་ནི། འོ་སྐོལ་གྱི་སྟོན་པ་སྐལ་བཟང་རྣམ་འདྲེན་བཞི་པ་མཉམ་མེད་ཐུབ་པའི་དབང་པོ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་གདུལ་བྱ་མཐའ་ཡས་པའི་ཁམས་དབང་པོ་བསམ་པ་དང་མཚུངས་པའི་ཆོས་ཀྱི་སྒོ་འཕར་གྲངས་མེད་པར་ཕྱེས་པ་ཐམས་ཅད་མདོར་བསྡུས་ན་ཐེག་པ་རྣམ་པ་གསུམ་དང༌། དེ་དག་ཀྱང་རྒྱུ་འབྲས་ཀྱི་ཐེག་པ་གཉིས་སུ་འདུ་བ་ཡིན་ཏེ།
ཀུན་བྱེད་རྒྱལ་པོ་ལས། ཐེག་པ་རྣམ་པ་གཉིས་ཡིན་ཏེ། ། མཚན་ཉིད་རྒྱུ་ཡི་ཐེག་པ་དང༌། ། འབྲས་བུ་སྔགས་ཀྱི་ཐེག་པའོ། ཞེས་ཐེག་པའི་འབྲས་བུ་རྡོ་རྗེ་ཐེག་པ་དེ་ལའང་དབྱེ་ན། རྒྱུད་སྡེ་བཞིར་དབྱེ་བ་ལས་འདི་ནི་རྣལ་འབྱོར་བླ་ན་མེད་པ་ནང་རྒྱུད་ཡོ་ག་གསུམ་ཞེས་ཆེ་བ་དྲུག་གིས་ཁྱད་པར་དུ་འཕགས་པའི་སྔ་འགྱུར་རྙིང་མའི་ཕྱོགས་སུ་གཏོགས་ཤིང་དེ་ལའང་རིང་བརྒྱུད་བཀའ་མ། ཉེ་བརྒྱུད་གཏེར་མ་ཟབ་མོ་དག་སྣང་གི་བབ་སོ་ཆེན་པོ་གསུམ་དུ་མཆིས་པའི་ནང་ཚན། བརྒྱུད་ཐག་ཉེ་ཞིང་དམ་སེལ་གྱིས་མ་བསླད་པའི་བྱིན་རླབས་ཚན་ཁ་ཆེ་བ་སོགས་ཁྱད་པར་བྱས་པའི་ཟབ་མོ་གཏེར་གྱི་ཕྱོགས་སུ་གཏོགས་ལ། ཨོ་རྒྱན་གླིང་པའི་གཏེར་ལུང་ལས། དེ་ཉིད་མི་གནས་མྱ་ངན་འདས་འོག་ཏུ༔
ཆོས་ལོག་ཁྲིམས་རལ་དམ་ཉམས་ལུང་པ་གང་༔ ལྷ་མིའི་གནས་སུ་གཏམ་ངན་གྲགས་པས་ཁྱབ༔ ཤ་འུག་སྟག་སྒོར་སྦས་པའི་གཏེར་ཁ་འདི༔ མི་བཞག་འདོན་པའི་རྟག་དེ་བསྟན་ནས་སུ༔ ཨོ་རྒྱན་གཏེར་བདག་གླིང་པ་ཞེས་སུ་འབྱུང་༔ ཞེས་གསུངས་པ་ལྟར་མ་ཧཱ་གུ་རུ་པདྨ་འབྱུང་གནས་དང་གནུབས་ཆེན་སངས་རྒྱས་ཡེ་ཤེས་ཟུང་གི་རྣམ་འཕྲུལ་སྤྲུལ་པའི་སྐྱེས་མཆོག་པདྨ་གཏེར་བདག་གླིང་པའམ། རིག་འཛིན་གར་གྱི་དབང་ཕྱུག་གནམ་ལྕགས་རྡོ་རྗེ་སོགས་གསང་མཚན་དགུ་དང་ལྡན་པ་དེ་ཉིད་ལ་ཟབ་གཏེར་བདུན་ཅུ་དོན་ལྔའི་བགོ་སྐལ་དུ་བཞུགས་པའི་ནང་གསེས་བླ་རྫོགས་ཐུགས་གསུམ་ལས་འདི་ནི་ཐུགས་སྒྲུབ་ཀྱི་སྐོར་དུ་གཏོགས་ལ། དེ་ཡང་རང་གཞུང་ཀ་ཐོ་རིན་ཆེན་ཕྲེང་བ་ལས། ལྷ་སྲས་རྗེ་འབངས་ལ་གནང་བའི་ཞལ་གདམས་ལས། མངའ་བདག་རྒྱལ་པོ་ཁྲི་སྲོང་ལྡེའུ་བཙན་གྱིས༔
ཟ་ཧོར་རིག་འཛིན་པདྨ་སྤྱན་དྲངས་ནས༔ བྲག་དམར་དཔལ་གྱི་བསམ་ཡས་ཕོ་བྲང་བཞེངས༔ བདེར་འདུས་བཀའ་འདུས་ཆོས་ཀྱི་འཁོར་ལོ་བསྐོར༔ ལས་ཅན་སྐལ་ལྡན་རྗེ་འབངས་སྨིན་པར་མཛད༔ བོད་ལ་མདོ་སྔགས་བསྟན་པའི་ཉི་མ་ཤར༔ བསྐྱེད་རྫོགས་གཉིས་ཀྱིས་སེམས་ཅན་སྨིན་པར་མཛད༔ ལུང་རིགས་གཉིས་ཀྱིས་ཐེག་ཆེན་ཆོས་སྒྲ་སྒྲོགས༔ འཆད་རྩོད་རྩོམ་པས་བསྟན་པའི་རྒྱལ་མཚན་བསྒྲེངས༔ རྩོད་བཟློག་ང་རོས་མུ་སྟེགས་མཐའ་རུ་སྤྱུགས༔ རིམ་གཉིས་སྤོབས་པས་བསྟན་པའི་སྲོག་ཤིང་བཙུགས༔
རྒྱ་ཆེན་རྒྱུན་མི་འཆད་པའི་གཏེར་ཁ་སྦས༔ སྙན་བརྒྱུད་རྒྱ་མཚོ་གངས་ཅན་ལྗོངས་སུ་འཁྱིལ༔ བསྟན་པའི་ས་གནད་མི་འཇིག་མེ་བཙའ་བསྡམས༔ མཐའ་འདུལ་ཡང་འདུལ་གཙུག་ལག་ཆོས་འཁོར་བཞེངས༔ འདི་ཕྱི་བོད་འབངས་སྐྱོབ་པའི་ཞལ་གདམས་བཀོད༔ མན་ངག་རིན་ཆེན་ཕྲེང་བའི་ཚོམ་བུ་བཀྲམ༔ གསང་སྔགས་བསྟན་པ་མཐའ་རུ་རྒྱས་པར་མཛད༔ རྗེ་ལ་ཞུས་པས་བཀའ་གནང་གེགས་མེད་གྲུབ༔ དེ་ནས་ལྷ་སྲས་མུ་ཁྲི་བཙན་པོ་དང་༔ རྗེ་འབངས་རྒྱ་མཚོ་བཀའ་ཡི་འབངས་བཅས་ནས༔
བསམ་ཡས་དམ་པའི་རྒྱ་མཁར་རྩེ་དགུའི་མདུན༔ ཕོ་བྲང་དབུ་རྩེ་རིགས་གསུམ་དག་ལ་ནི༔ མ་འོངས་ལུང་བསྟན་ཞུས་པ་སྔ་མ་དང་༔ མཆིམས་ཕུར་བདེར་འདུས་སྐོར་གསུམ་བར་པའི་སྐབས༔ ཕྱི་མ་ཁྲ་འབྲུག་བཀའ་འདུས་ཞལ་ཕྱེས་ཚེ༔ ཞུས་ལན་ཞལ་གདམས་ལེའུ་བདུན་མ་དང་༔ སྔ་ཕྱི་ཐམས་ཅད་བཀྲ་ཤིས་མཐའ་རྟེན་དུ༔ རྗེ་འབངས་རྒྱལ་བློན་དགོངས་པ་རྫོགས་པ་ཡི༔ སྨོན་ལམ་བསམ་པ་ལྷུན་འགྲུབ་རྒྱབ་ཆོས་བཞག༔ ཞལ་གདམས་གསོལ་འདེབས་ཕྱོགས་གཅིག་བསྒྲིགས་ནས་སུ༔
བསྐྱེད་རྫོགས་གཉིས་བཅས་ལག་ལེན་གདམས་པ་གནང་༔ མན་ངག་བཅུ་གསུམ་ངོ་སྤྲོད་རྣམ་ལྔ་བཞག༔ དེའང་མ་འོངས་བོད་འབངས་ལ་དམིགས་ནས༔ ཞལ་གདམས་སྐོར་རྣམས་བཞེད་དོན་སོ་སོ་ལྟར༔ རིན་ཆེན་གཏེར་ཁ་རྣམས་ལ་བཀྲམ་སྟེ་སྦས༔ ཁ་བྱང་ཡང་བྱང་རྗེ་འབངས་ཉེར་ལྔར་གཏད༔ མ་འོངས་ལུང་བྱང་གུང་ཐང་ལ་ཐོག་ཏུ༔ ལྷ་སྲས་མུ་ཁྲི་བཙན་པོས་དབུ་མཛད་པ༔ ཇོ་མོ་མཚོ་རྒྱལ་ཐུགས་སྲས་བུ་ལྔ་ལ༔ མི་བརྗེད་དྲན་པའི་སྨོན་ལམ་དང་བཅས་གནང་༔
ཞེས་གསུངས་པ་བཞིན། ཆོས་རྒྱལ་ཁྲི་སྲོང་སོགས་ལས་ཅན་དག་པའི་འཁོར་རྣམས་ལ་ཐོག་མར་བསམ་ཡས་དབུ་རྩེ་རིམ་གསུམ་སོགས་བདེ་གཤེགས་བཀའ་འདུས་ཆོས་ཀྱི་འཁོར་ལོ་བསྐོར་བ་དང༌། བར་དུ་མཆིམས་ཕུའི་བྲག་དམར་ཀེ་ཚང་དུ་ཐུགས་སྲས་སྙིང་གི་བུ་དགུ་ལ་བདེར་འདུས་སྐོར་གསུམ་གྱི་སྨིན་གྲོལ་ཕོག་ཅིང་ཞལ་གདམས་སྩལ། ཐ་མ་ཁྲ་འབྲུག་ཏུ་ལྷ་སྲས་རྗེ་འབངས་ཐུགས་ཀྱི་བུ་ལྔ་ལ་བཀའ་འདུས་ཆོས་ཀྱི་རྒྱ་མཚོའི་སྨིན་གྲོལ་ཞུས་ལེན་ཞལ་གདམས་བཅས་མང་དུ་སྩལ། སྔ་ཕྱི་ཐམས་ཅད་ཀྱི་མཐའ་རྟེན་དུ་རྒྱབ་ཆོས་བསམ་པ་ལྷུན་འགྲུབ་མ་ཞལ་གདམས་མན་ངག་བཅུ་གསུམ་སོགས་རྒྱས་པར་བཀའ་སྩལ། འོན་ཀྱང་ད་ལྟ་སྤེལ་བའི་དུས་མིན་པར་བསྟན་པའང་དེ་ཉིད་ལས། ད་ལྟ་སྤེལ་བའི་དུས་མིན་ཡིག་གེར་གདབ༔ ནམ་ཞིག་སྲིན་ཡུལ་གདུལ་ཞིང་བགྲོད་པའི་ལམ༔ མང་ཡུལ་གུང་ཐང་ལ་ཁ་བྱ་བ་རུ༔ བལ་བོད་མཚམས་དེར་སླེབ་དུས་ཁྱོད་ལ་གཏད༔
གདམས་པ་ཤོག་དྲིལ་རྗེ་ཡི་ཐུགས་དམ་མཛོད༔ སྙན་བརྒྱུད་དབྱངས་ཅན་བརྡ་ཡི་རི་མོར་ཟུང་༔ ད་ལྟའི་རྗེ་འབངས་རྣམས་ཀྱིས་སྨོན་ལམ་ཐོབ༔ དགེ་བསྙེན་ཤནྟ་པུ་རིས་གཏེར་སྲུང་གྱིས༔ མཆིམས་ཕུ་བྲག་བཙན་ཐིག་ལེ་གཉེར་དུ་བསྐོས༔ ཞེས་གསུངས་པ་བཞིན་ཕྱིས་གུ་རུ་གུང་ཐང་ལ་ཐོག་ཏུ་ལྷ་སྲས་མཆོག་དང་སྐྱེལ་ལེན་གྱི་ཚུལ་དུ་གནང༌། མ་འོངས་རྗེ་འབངས་རྣམས་ཀྱི་དོན་དུ་ཟབ་གཏེར་དུ་བཞག་དགོས་པའི་བཀའ་སྩལ་བཞིན། གཏེར་ཁ་ཁག་ཏུ་བཀྲམ་ནས་སྦས་པའི་དུས་རྟགས་ལུང་བསྟན་དང་མཐུན་པར་སྤྲུལ་པའི་གཏེར་ཆེན་རྣམས་ཀྱིས་རིམ་བཞིན་འབྱིན་པར་གསུངས་པ་ཡང༌། འདི་ཉིད་འབྱིན་པའི་དུས་དང་ས་རྟགས་ནི། སུམ་ཅུ་ཁ་དར་ཉི་ཤུའི་དུས་དང་མཚུངས༔
ཁྱད་པར་འདི་ནས་གདུང་རབ་མི་རིང་བར༔ རྣམ་སྨིན་བསྐྱེད་རྒྱལ་ཕྱོགས་དང་ཕྱོགས་ནས་འབྱུང་༔ ལོ་སྐོར་དུས་དང་ཟླ་ཞག་སོ་སོ་རུ༔ གདམས་པ་འདི་ཉིད་ཉེ་བར་མཁོ་བ་འབྱུང་༔ དེ་དུས་ལྷ་སྲས་སྐྱེ་བ་རིམ་བརྒྱུད་དང་༔ ད་ལྟའི་རྗེ་འབངས་གྲོགས་ལྔས་རིམ་པར་འབྱིན༔ ཞེས་གསུངས་པ་བཞིན། ཡར་རྗེ་ཨོ་རྒྱན་གླིང་པ་སོགས་སྤྲུལ་པའི་གཏེར་ཆེན་དུ་མར་བཀའ་བབས་འགའ་ཞིག་གནས་དུས་རྟེན་འབྲེལ་སྐལ་བས་ཕོངས་ནས་ཕྱིས་ཡང་གཏེར་དང་དགོངས་གཏེར་སོགས་སུ་འཕོས་པ་ཡང་བྱུང་ངོ༌། དེ་དག་ལས་ཁྱད་པར་གྱུར་པ་འདི་ཉིད་ནི་ཞལ་གདམས་ལས། དམ་ཆོས་དོན་ཆེན་ཡང་སྙིང་འདུས་པ་ཡི༔
བཀའ་ཡི་ཐེམ་བྱང་འགག་ཏུ་འདྲིལ་བ་འདི༔ འབྱིན་པའི་ས་རྟགས་དབུས་ཡུལ་བདུད་ཀྱིས་འཛིན༔ ས་སྟེང་གཡོ་བའི་མཐའ་དམག་དབུས་སུ་འཁྲིགས༔ བསམ་ཡས་རྟ་མགྲིན་མཁའ་སྤྱོད་གནས་སུ་གཤེགས༔ ཇོ་ཤཱཀ་མདུན་དུ་ཁྲག་གི་རླངས་པ་འཁྲིགས༔ གཙུག་ལག་སྒྲུབ་གནས་བཤིག་ནས་སིལ་བུར་འཐོར༔ བྱང་སེམས་སྐྱེས་བུ་མང་པོ་གྲི་རུ་འཆི༔ བདུད་སྤྲུལ་སྡེ་དཔོན་མང་པོ་སྙིང་ཁྲག་འཕོ༔ ཆོས་སྤྱོད་སྡེ་པ་མང་པོ་དམངས་སུ་འབེབས༔ དམག་འཁྲུག་ནད་ཡམས་མི་ལོ་བཅོ་བརྒྱད་འབྱུང་༔
བདུད་ཀྱིས་མ་བསླུས་ཆོས་བྱེད་ཉིན་སྐར་ཙམ༔ མེ་ཆུ་རླུང་གསུམ་འཁྲུགས་པའི་ན་བུན་བཞིན༔ ཕྱི་དང་ནང་མེད་དབྱར་སོས་རླན་ལྟར་འབྲུབ༔ དེ་དུས་ང་ཉིད་སྐུ་ཡི་སྤྲུལ་པའི་ཆ༔ ལོ་ཙཱ་སངས་རྒྱས་ཡེ་ཤེས་ཁྱོད་ལ་གདམས༔ གསུང་སྤྲུལ་བཻ་རོ་ཙ་ན་ཁྱོད་ལ་གདམས༔ ཐུགས་སྤྲུལ་ལྷ་སྲས་རྗེ་བོ་ཁྱོད་ལ་གདམས༔ ཡོན་ཏན་རྡོ་རྗེ་བདུད་འཇོམས་ཁྱོད་ལ་གདམས༔ ཕྲིན་ལས་དབང་གི་མཚོ་རྒྱལ་ཁྱོད་ལ་གདམས༔ ཤོག་དྲིལ་སྒྲུབ་ཁོག་ལྔ་རུ་བགྱིད་ནས་སུ༔
སྐུ་ཚབ་གཏེར་ལྔ་དབང་བའི་བུ་ལ་བཞག༔ མ་འོངས་སྐལ་ལྡན་གྲོགས་ལྔ་སྔ་ཕྱི་རུ༔ རྟེན་འབྲེལ་དུས་ལས་མ་འདས་འཕྲད་པར་ཤོག༔ ཁྱད་པར་རྩོད་ལྡན་སྙིགས་མ་ལྔ་བདོའི་དུས༔

སངས་རྒྱས་ཡེ་ཤེས་སྐྱེ་བ་རྟགས་རྒྱ་ཅན༔ ལས་ཅན་སྐྱེས་བུ་དེ་ཡིས་འབྱིན་པར་འགྱུར༔ ཞེས་དང༌། ས་སྟེང་ཐོན་པ་ཙམ་གྱིས་སྒོམ་སྒྲུབ་དང་༔ སྤེལ་སྦྱོང་འཛིན་འཆང་ཀློག་ལ་ནན་ཏན་གྱིས༔ ཐུགས་རྗེས་སྐྱོབ་ངེས་ཐེ་ཚོམ་བོར་ལ་སྒྲུབས༔ པད་འབྱུང་ང་ནི་སེམས་ཅན་དོན་ལས་མེད༔ འདི་ཕྱི་དོན་ཡོད་ང་ཕྱིར་འཇུག་རློམ་ན༔ ཉིན་མཚན་དུས་དྲུག་ང་ལ་གསོལ་བ་ཐོབ༔ དད་ལྡན་མདུན་དུ་ང་ཉིད་སྤྲུལ་པ་རེ༔ མོས་གུས་ཅན་ལ་སྒོ་ཉལ་ལྟ་བུ་ཡོད༔
ཁྱད་པར་ཚེས་བཅུའི་དུས་སུ་མངོན་སུམ་མཇལ༔ གསོལ་བཏབ་རབ་གནས་ཐེབས་རྣམས་དག་ཞིང་བགྲོད༔ རྔ་ཡབ་གླིང་དུ་བདག་མཇལ་ཐེ་ཚོམ་མེད༔ ལྷག་པར་སེམས་ཅན་སྡུག་བསྔལ་ཉམ་ཐག་ཚེ༔ བློ་ཡི་གཟུ་དཔང་ང་ཉིད་གཟུ་བོར་ཞོག༔ འདི་ཡི་གོ་རིམ་ཡི་གེ་འཕྲིན་པ་བཅས༔ སྐལ་ལྡན་ཀུན་གྱི་རྣ་བར་སིམ་པར་གྱིས༔ ཞེས་སོགས་ཟབ་ཆོས་འདི་ཉིད་གུ་རུའི་ཐུགས་དམ་མཐར་ཐུག་ཡིན་པའི་ཞལ་གདམས་བཀའ་གཏད་གནང་བ་མ་ཟད་འདི་ནི་དབུས་གཏེར་ཟུག་པ་རྩ་བ་ལྟ་བུའི་ཆོས་སྡེ་ཏེ། སྔར་གུ་རུ་བོད་དུ་བྱོན་ནས་བོད་ཀྱི་ལྷ་སྲིན་མ་རུངས་པ་རྣམས་དམ་ལ་བཏགས། བསམ་ཡས་རྟེན་དང་བརྟེན་པ་རབ་གནས་དང་བཅས་པ་ལེགས་པར་གྲུབ་ནས་སླར་རྒྱ་གར་ལ་ཕེབས་པར་བཞེད་པའི་ཚེ་རྒྱལ་པོས་གསང་སྔགས་གསུངས་པར་ཞུས་པའི་ཚེ།
ད་དུང་ཡང་མཐུན་རྐྱེན་མ་ཚང་བར་གསུངས་པས་རྒྱལ་སྲིད་མཚོ་རྒྱལ་དང་བཅས་པ་ལྟོས་མེད་དུ་ཕུལ་ནས་གསོལ་བ་བཏབ་པས་ཞལ་གྱིས་བཞེས་ནས་གསང་ཆེན་རྡོ་རྗེ་ཐེག་པའི་སྨིན་གྲོལ་གྱི་ཆུ་བོ་ཐོག་མར་གང་ལས་བབ་པའི་ཡུལ་བོད་ཀྱི་རྡོ་རྗེ་གདན་ཞེས་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དང་འབྲེལ་བའི་དབུས་ཡུལ་བསམ་ཡས་མཆིམས་ཕུའི་བྲག་དམར་ཀེའུ་ཚང་ཞེས་བདེ་གཤེགས་འདུས་པའི་ཕོ་བྲང་ཆེན་པོ་རང་བྱུང་རྡོ་རྗེའི་བྲག་ལ་བདེར་འདུས་དཀྱིལ་འཁོར་གྱི་རེ་ཁཱ་བཀྲ་ལམ་མེར་གསལ་བའི་གངས་ཅན་སྒྲུབ་གནས་ཡོངས་ཀྱི་རྒྱལ་པོ་ག་ལ་བ་དེར། རྗེ་འབངས་སྙིང་གི་བུ་དགུ་བདེ་གཤེགས་འདུས་པའི་དཀྱིལ་འཁོར་དུ་སྨིན་གྲོལ་གྱི་ལམ་ལ་བཀོད་ཅིང༌། སླར་གནས་མཆོག་དེ་ཉིད་དུ་གུ་རུ་ཡབ་ཡུམ་གྱིས་སྐད་ཅིག་མིག་འཕྲུལ་ལྟར་མི་སྣང་བར་རྒྱ་ཡིས་གདམས་པ་མཛད་པའི་སྐུ་ཚབ་མཐོང་གྲོལ། དམ་རྫས་བདུད་རྩི་ཆོས་སྨན། ཐུགས་སྒྲུབ་བདེ་གཤེགས་འདུས་པ་རྩ་བ་དང་ཡན་ལག་ཞལ་གདམས་བཅུ་གསུམ་ལས་ཕྲན་དང་བཅས་པ། བོད་རབ་བྱུང་བཅུ་གཉིས་ས་ཁྱི་ལོར་ཕྱི་ནང་གི་འབྱིན་པའི་རྟགས་རྣམས་མངོན་དུ་གྱུར་བའི་སྐབས། ངོ་མཚར་བའི་སྒྱུ་འཕྲུལ་དུ་མ་དང་བཅས་ཁྲོམ་གཏེར་དུ་བཞེས་ནས། ཟབ་གཏེར་ཆོས་བདག་རྣམས་ལ་སྨིན་གྲོལ་ཆིག་རྫོགས་སུ་བསྩལ་བར་མཛད་པས། འདི་ནི་གཏེར་གཞུང་རྒྱས་འབྲིང་བསྡུས་གསུམ་ལས་རྒྱས་པ་དཀྱིལ་འཁོར་བཅུ་གསུམ་གྱི་དགོངས་པ་ཇི་བཞིན་གཏན་ལ་ཕབ་སྟེ། བདེ་གཤེགས་ཀུན་འདུས་རྩ་བའི་ཕྲིན་ལས་འབྲིང་པོ་དཀྱིལ་འཁོར་ལྔ་པའི་ལས་བྱང་ནས་ཀྱང་མི་འགལ་བར་བརྒྱན་ཏེ་སྤྱི་དྲིལ་གསོལ་འདེབས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང་ཞེས།
སྲིད་འདིར་འགྲན་པའི་ཟླ་ཐམས་ཅད་དང་བྲལ་བ་འདི་ཉིད་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པའམ་རིག་འཛིན་ཆེན་པོ་ཧཱུྃ་ཆེན་འགྲོ་འདུལ། རིག་འཛིན་ཐུགས་མཆོག་རྡོ་རྗེ་སོགས་མཚན་དུ་མར་བསྔགས་པ་དེ་ཉིད་ཀྱིས་རང་ཉིད་རྗེས་འབྲངས་དང་བཅས་པ་རྣམས་ཀྱིས་ཚེས་བཅུའི་དུས་མཆོད་སོགས་ཉམས་བཞེས་ཀྱི་སླད་དུ་བཀའ་ཡི་བསྡུ་བ་མཛད་ནས་རྒྱ་ཆེར་སྤེལ་བས། ལམ་དེ་ཉིད་བརྟེན་ནས་ཐུགས་སྲས་རིག་འཛིན་བཞི་སོགས་མཆོག་ཐུན་དངོས་གྲུབ་ཐོབ་པ་གྲངས་ལས་འདས་པ་བྱུང་བ་ཡིན་ཏེ། དེ་ཡང་ཀུན་མཁྱེན་འཇིགས་མེད་གླིང་པའི་རྟོགས་པ་བརྗོད་པ་ཌཱཀྐིའི་གསང་གཏམ་ཆེན་མོར། སྤྲེལ་ལོ་སྤྲེལ་ཟླའི་ཚེས་བཅུའི་ཉིན་པདྨ་འོད་གླིང་སིནྡྷུ་རྒྱ་མཚོའི་ཞིང་ཁམས་བཀོད་པར་ཕྱི་ནང་གི་མཆོད་པ་གཟབ་རྒྱས་དང་བཅས་བདག་ཅག་འདུས་པར་བཅས་པས་མན་ངག་བཅུ་གསུམ་སྤྱི་དྲིལ་གསོལ་འདེབས་བསམ་པ་ལྷུན་གྲུབ་མའི་སྒོ་ནས་ཚེས་བཅུའི་ཆོ་ག་བསྟར་བ་ལས། སྤྱན་འདྲེན་གྱི་ཚེ་མོས་གུས་བླ་ན་མེད་པས་རྐྱེན་བྱས་དཔལ་ཨོ་རྒྱན་ཆོས་ཀྱི་རྒྱལ་པོ་མཚན་དཔེའི་ལང་ཚོ་བལྟ་བས་ཆོག་མི་ཤེས་པ་དཔའ་བོ་མཁའ་འགྲོ་ཏིལ་གྱི་གང་བུ་ལྟར་འཁྲིགས་པའི་ཀློང་ནས་རྡོ་རྗེའི་གར་སྟབས་སྲིད་གསུམ་ཟིལ་གྱིས་གནོན་པའི་རང་བཞིན་དུ་སྒྱུར་ཞིང༌། མནྡ་ར་བའི་མེ་ཏོག་གི་སིལ་མ་ཀུན་ཏུ་འཐོར་བའི་ངང་ཚུལ་ཅན་ཆུ་བུར་མིག་གིས་སྤྱོད་ཡུལ་དུ་གྱུར་པས་མོས་གུས་ཀྱིས་བརྒྱལ་བ་ཙམ་གྱི་ངང་ནས་སྐལ་བ་བཟང་པོའི་དགེ་མཚན་ཅི་ཡང་ཐོབ་བོ། ཞེས་གསུངས་པ་བཞིན་ཐུགས་གཏེར་གྱི་ཀློང་ཆེན་པོ་བརྡོལ་བས་མཚོན་འབྲེལ་ཚད་དོན་དང་ལྡན་པར་གྱུར། དེ་ལྟར་ཟབ་གསང་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པ་དང༌། རྭ་སྟོན་སྟོབས་རྡོ་རྗེ།
ཨོ་རྒྱན་དྲི་མེད་གླིང་པ། རྩ་ནང་གཏེར་ཆེན། ལྕགས་ཟམ་མཆོག་སྤྲུལ་བདུན་པ་བསྟན་འཛིན་ཡེ་ཤེས་ལྷུན་གྲུབ། སྔགས་བཙུན་ཀུན་དགའ་བློ་གྲོས། ཨོ་རྒྱན་འགྲོ་འདུལ་གླིང་པ་ནས་རིམ་པར་འཁོར་ལོའི་མགོན་པོ་སཱུརྻ་རསྨིའི་བར་བྱིན་རླབས་ཀྱི་ཚན་ཁ་མ་ཉམས། དམ་སེལ་གྱི་གཡའ་དྲིས་མ་གོས། དངོས་གྲུབ་ཀྱི་ཆར་རྒྱུན་མ་ཆད། ཉམས་མྱོང་གི་རྟགས་ཚད་མ་ཡལ། མ་དང་མཁའ་འགྲོའི་ཁུ་རླངས་ཐུལ་ལེ་བ་རིག་པ་འཛིན་པའི་སྐྱེས་བུ་རྣམས་ཀྱིས་འཆད་སྤེལ་གྱི་སྒོ་ནས་འགྲོ་དོན་དཔག་མེད་མཛད་ཅིང༌། འོ་སྐོལ་རྣམས་ཀྱི་བསོད་ནམས་ཚོགས་གཉིས་ཀྱི་རྒྱ་མཚོ་སྤེལ་བའི་རྒྱན་དུ་གྱུར་པ་གཞུང་རྩ་བ་ལ་དབྱངས་རོལ་ཆོ་གའི་ལས་འགྲིགས་བཤམ་བཀོད་སོགས་སོ་ཟུར་གནུབས་གསུམ་གྱི་ཕྱག་བཞེས་མ་ཉམས་པར་གྲགས་པའི་ཨོ་རྒྱན་སྨིན་གྲོལ་གླིང་གི་བཀའ་སྲོལ་གྱིས་བརྒྱན་ན།
བྱིན་རླབས་ཀྱི་བཀའ་བབ་ཅིང་འབྲེལ་ཤིན་ཏུ་ཆེ་བ་ཉིད་དེ། རྒྱུད་རྒྱལ་གསང་བ་སྙིང་པོ་ལས། གནས་དང་ལོངས་སྤྱོད་ཅི་བདེ་དང༌། ། མ་ཉམས་བློ་ནི་རབ་ལྡན་པའི། ། ལེ་ལོ་སྒྱིད་སྙོམས་མེད་པ་ཡིས། ། ཐེ་ཚོམ་མེད་པར་བསྒྲུབས་བྱས་ན། ། དཀྱིལ་འཁོར་ཐམས་ཅད་འགྲུབ་པར་འགྱུར། ། རྡོ་རྗེའི་གསང་མཆོག་དམ་པ་ཐོབ། ཅེས་གསུངས་པ་ལྟར་གཞུང་ལས་ཇི་སྐད་འབྱུང་བ་ཐམས་ཅད་ལེགས་པར་བསགས་ཏེ། གཞི་མཆོད་དཀྱིལ་འཁོར་གྱི་རྒྱན་བཀོད་བཀྲ་ལམ་མེ།
སྣང་གསལ་མར་མེའི་ཕྲེང་བ་རྣམས་འོད་ཕུང་ངེ༌། དྲི་ཞིམ་སྤོས་ཀྱི་ངད་པ་བཟང་ཆིལ་ལེ། ཛཔ྄་བཟླས་སྔགས་ཀྱི་སྙན་དབྱངས་དེ་འུར་དིར་རེ། གདངས་དབྱངས་རྔ་རོལ་འབུད་དཀྲོལ་སྙན་ལྷང་ངེ༌། དཀྱིལ་འཁོར་ལྷ་ཡི་གསལ་སྣང་ཁྲ་སྤུངས་སེ། རྡོ་རྗེའི་མཆེད་ལྕམ་རྣམས་ཐུགས་མཐུན་དམ་གཙང་བྱིན་ཐིབས་སེ་བཞུགས་པའི་སྐབས་འདིར། བརྒྱུད་པའི་བཀའ་བབ་འཛིན་ཅིང་ཡོན་ཏན་བརྒྱད་དང་ལྡན་པའི་སྟོན་པ་རྡོ་རྗེ་རྒྱལ་པོ་ཉིད་འདུས་པ་རྒྱ་མཚོའི་མགོན་དུ་བཞུགས་པར། ཟབ་མོའི་དོན་སྟོན་ཅིང་གཡོ་མེད་ཆོས་ཉིད་ཀྱི་དགོངས་པས་བྱིན་གྱིས་རླབས་པར་ཞུ། དེ་ཉིད་ལ་ལྟ་སྒོམ་མཉམ་ཞིང་དཀྱིལ་འཁོར་གྱི་ལས་རབ་འབྱམས་སྒྲུབ་པར་ནུས་པའི་རྡོ་རྗེ་རྒྱལ་ཚབ། གཙོ་བོའི་དགོངས་པ་སྐོང་ཞིང་ཏན་གན་གྱི་སྒྱུ་རྩལ་ལ་མཁས་པའི་གཟུངས་མ།
ལས་བཞིའི་ཕྲིན་ལས་དང་ལྟ་སྤྱོད་ལ་དབང་བའི་རྒྱལ་ཐེབས་རིགས་བཞི་ནི། ཆོས་འཆད་སྤེལ་དང་གདམས་པའི་གནད་དཀྲོལ་མཁན་རྡོ་རྗེ་རྒྱལ་ཐེབས། དངོས་གྲུབ་ཀྱི་རྫས་སྟེར་བའི་རིན་ཆེན་རྒྱལ་ཐེབས། དབང་བསྐུར་སྦྱིན་སྲེག་གི་ལས་བྱེད་པ་དབང་གི་རྒྱལ་ཐེབས། ཕྲིན་ལས་ཀྱི་གཞུང་བསྲང་བ་ལས་ཀྱི་རྒྱལ་ཐེབས། ཆོ་གའི་བྱ་བ་ལ་མཁས་ཤིང་དབྱངས་དང་རོལ་མོའི་བྱང་འདྲེན་པ་རྡོ་རྗེ་ལས་པ། དུས་ཚོད་བཅུ་གཉིས་ཀྱི་ཉུལ་ལེ་བསྐྲད་གཟིར་དང་ཚར་གཅོད་པ་ལ་དབང་བའི་རྡོ་རྗེ་གིང་ཆེན་དང་གིང་ཆུང༌། སྒབ་འདྲེ་མནན་ཞིང་ཕྱི་ནང་གི་བར་ཆད་བཟློག་པའི་རྡོ་རྗེ་མཚམས་པ། མིག་མཐོང་མངོན་ཤེས་ཀྱིས་ལེགས་ཉེས་ཀྱི་ལུང་སྟོན་ནུས་པའི་རྡོ་རྗེ་སྤྱན་པ། དུས་དྲུག་གི་ཐུན་ཚོད་བཟུང་ནས་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་ཏེ་དུས་མཚམས་པ།
གཙང་སྦྲ་ཆེ་ཞིང་མཆོད་པའི་ལས་ཁྲིག་ལ་མཁས་པ་ལས་ཀྱི་རྡོ་རྗེ། ཕྱི་ནང་གི་བརྡ་སྤྲོད་ཅིང་ཀུན་གྱི་བཀའ་རྣམས་སྒྲུབ་པའི་རྡོ་རྗེ་བྱ་རོགས། བག་ལྡན་གཙང་སྦྲ་ཆེ་ཞིང་གཡོ་གཙང་བསྐོལ་བ་དང་བཟའ་བཏུང་འདྲེན་པ་ལ་མཁས་པའི་རྡོ་རྗེའི་བྱན་ཕོ་མོ། ཡོ་བྱད་ལ་མཁས་ཤིང་མཆེད་ལྕམ་ཚོགས་སུ་འདུ་བའི་ཕྱག་ཚང་སྟེ་ཚོགས་གཉེར་ཆེན་པོ། དཀྱིལ་འཁོར་གཞལ་ཡས་སོགས་ལ་བྱི་དོར་དང་གཙང་སྦྲ་མཁས་ཤིང་ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་པ། ལྷ་སྔགས་ཏིང་འཛིན་དང་བསྙེན་སྒྲུབ་ཀྱི་བྱ་བ་ལ་བརྩོན་པའི་རྡོ་རྗེའི་མཆེད་ལྕམ་འཁོར་ལོའི་ཚོགས་རྣམས་ཐམས་ཅད་རང་དང་གོ་རིམ་ལ་མཐུན་པའི་གྲལ་ལ་བཞུགས་ཤིང༌། རང་རང་གཉེར་དུ་གཏད་པའི་བྱ་བ་ཐམས་ཅད་ལྟ་དགོངས་ཏིང་འཛིན་གྱི་ངང་ནས་བཀའ་གསང་ཆེན་པོའི་གཞུང་དང་མཐུན་པར་གཡེལ་བ་མེད་པའི་ཐུགས་ཁུར་བཞེས་སྙམ་པའི་ངང་ནས་འདི་ཡི་རྗེས་ཟློས་གནང་བར་ཞུ། ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང?གསོལ་དགྱེས་པར་བཞུགས༔
བར་བརྗོད། ༈ དཔལ་གྱི་རྟགས་གདབ་པའི་སྐབས་སུ། འདིར་འདུས་པའི་རིག་འཛིན་སྒྲུབ་པ་པོ་རྣམས་དོན་གྱི་དག་པ་སྦྱར་བས་ལྷ་དང་གཉིས་སུ་མེད་པར་རྟོགས་པ་དང༌། རྟགས་ཀྱི་ཕྱག་རྒྱ་བཅིངས་པས་མཁའ་འགྲོ་དམ་ཅན་ཕོ་མོ་རྣམས་ཀྱིས་སྒྲུབ་པ་པོར་ཤེས་པ་དང༌། བར་ཆད་ཀྱིས་མི་ཚུགས་ཤིང་ཐབས་ཀྱི་ཐེག་པའི་རིགས་སུ་ངེས་པའི་འབྲས་བུ་མྱུར་དུ་འགྲུབ་པ་སོགས་དགོས་པ་དུ་མ་དང་ལྡན་པའི་ཧེ་རུ་ཀ་རོལ་པ་ཆེན་པོའི་ཆས་སུ་འཇུག་པའི་སྐབས་སུ་བབ་པ་སྟེ། ཆེ་མཆོག་འདུས་པ་རྩ་བའི་རྒྱུད་ལས། མ་འོངས་དུས་ན་སྐྱེས་བུ་དག༔ དུས་གསུམ་སངས་རྒྱས་ཀུན་ངོ་བོ༔ སྐུ་གསུམ་ཕྲིན་ལས་ཆེ་བའི་མཆོག༔ ཀུན་ཏུ་བཟང་པོ་ཀུན་གྱི་བདག༔
ཧེ་རུ་ཀ་ཡི་ཚུལ་འཆང་བ༔ བརྟུལ་ཞུགས་བཟང་པོ་དེ་ལ་ནི༔ མ་རིག་ལོག་པར་ལྟ་བའི་ཚོགས༔ བདུད་བཞིའི་ཕྱོགས་སུ་གཏོགས་རྣམས་ཀྱིས༔ འཚེ་ཞིང་བར་དུ་གཅོད་པའམ༔ གདུག་ཅིང་འདའ་བར་ནུས་མ་ཡིན༔ ཞེས་གསུངས། དེ་ཡང་རྟགས་ཕྱག་རྒྱའི་དབང་དུ་བྱས་ན། སྔོན་དཔལ་ཆེན་པོས་ཡི་དྭགས་ཀྱི་གཙོ་བོ་དུར་ཁྲོད་བདག་པོ་བརྟུལ་ཞིང་དེའི་ཆས་རྣམས་དཔའ་བའི་རྟགས་སུ་བཞེས་པ་ལས་བྱུང་བ། རུ་ཏྲ་སྡེ་གསུམ་བསྒྲལ་བས་ཚར་གསུམ་གྱི་ཕྲེང་བ།
རུ་ཏྲའི་ཆུང་མ་མ་ཆགས་ཐབས་ཀྱིས་རོལ་པས་དབང་དུ་བསྡུས་པ་རཀྟའི་ཐིག་ལེ། ཚངས་པ་ཆེན་པོ་བསྒྲལ་བ་ཞིང་ཆེན་གྱི་གཡང་གཞི། བརྒྱ་བྱིན་དང་དེའི་བཞོན་པ་གླང་པོ་ཆེ་བཏུལ་བ་གླང་ཆེན་གྱི་ཀོ་རློན། གཟའ་ཆེན་ཉི་མའི་བུ་མོ་སྟག་གདོང་སྤྱན་གཅིག་མ་བཏུལ་བ་སྟག་གི་ཤམ་ཐབས། ཀླུ་གདུག་པ་ཅན་བཏུལ་བ་སྦྲུལ་ནག་གི་ཆུན་པ། སྲིན་མོ་ཉེར་བཞི་བཏུལ་བ་ཐལ་ཆེན་གྱི་ཚོམ་བུ། དབང་མོ་ཉེར་བརྒྱད་དབང་དུ་བསྡུས་པ་ཞག་གི་ཟོ་རིས་ལ་སོགས་པ་བྱུང་བ་ཡིན་ཞིང༌། བརྡ་ཡི་དག་སྦྱོར་གྱི་དོན་ནི། ཡེ་ཤེས་ལྔ་པོ་དོན་དམ་སྤྲོས་བྲལ་གྱི་དབྱིངས་སུ་གཅིག་པས་ཐོད་སྐམ་ལྔའི་དབུ་རྒྱན་རྒྱུ་མའི་ཁོང་སེང་གིས་སྦྲེལ་བ། ཐུགས་རྗེ་ཅི་ཡང་འབྱུང་བ་བཞི་ཡིས་འགྲོ་དོན་མཛད་པའི་གླང་ཀོ །
ཕྱིན་ཅི་ལོག་བཞི་དང་བྲལ་བའི་སྦྲུལ་ཆུན། ཕྲིན་ལས་རྣམ་པ་བཞི་དང་ཚད་མེད་བཞི་ལྷུན་ལ་རྫོགས་པའི་གཡང་གཞི། ཁམས་གསུམ་རྟོག་པ་འཇོམས་པའི་སྟག་ཤམ། མ་རིག་རྣམ་རྟོག་གི་བུད་ཤིང་ཡེ་ཤེས་ཆེན་པོའི་དབྱིངས་སུ་སྦྱངས་པའི་མེ་དཔུང༌། དུག་ལྔ་དབང་དུ་སྡུད་པའི་ཁྲག་ཆེན་གྱི་ཐིག་ལེ། རྒྱུད་དྲུག་འཁོར་བའི་བཅུད་ཚོགས་གཉིས་ཀྱི་གསོས་སུ་བླང་བ་ཞག་ཆེན་གྱི་ཟོ་རིས། སྐྱེ་ཤི་རྩད་ནས་གཅོད་པ་ཐལ་ཆེན་གྱི་ཚོམ་བུ། དུག་གསུམ་སྐུ་གསུམ་དུ་རྫོགས་པ་ཐོད་ཕྲེང་ཚར་གསུམ། སྟོང་པ་ཉིད་ལ་བདུད་བཞི་བསྐྱོད་དུ་མེད་པའི་རྡོ་རྗེའི་གོ་ཁྲབ་བཅས་དཔལ་གྱི་ཆས་བཅུ་སྟེ། རང་རང་གི་རིགས་དང་མཐུན་པར་དཔལ་པདྨ་ཧེ་རུ་ཀའྀ་དཀྱིལ་འཁོར་འཁོར་ལོའི་གསལ་སྣང་དང་སྙེམས་པས་དཔལ་གྱི་ཆས་རྣམས་མངའ་གསོལ་དུ་བཞེས་ཤིང༌།
དོན་གྱི་དག་དྲན་དང་ལྡན་པར་དུག་ལྔ་རྩད་ནས་གཅོད། སྟོབས་བཅུ་དང་མི་འཇིགས་པ་བཞི་དང་ལྡན། མ་མོ་མཁའ་འགྲོ་ཐམས་ཅད་ལ་དབང་བསྐུར། གདུག་པ་ཅན་ཟིལ་གྱིས་མནན། ཡི་གེ་འཁོར་ལོ་ཚོགས་ཆེན་གྱི་ས་ལ་མངའ་མཛད་པ་རྩ་གསུམ་བཀའ་འདུས་ཆོས་ཀྱི་རྒྱ་མཚོ་རྣམ་འཕྲུལ་བཅུ་གསུམ་ཡེ་ཤེས་ལྷའི་ཚོམ་བུའི་དགོངས་པ་ལས་གཡེལ་བ་མེད་པའི་ངང་ནས་འདིའི་རྗེས་ཟློས་གནང་བར་ཞུ། ཧྲཱིཿ རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔ རྟགས་ཀྱི་ཕྱག་རྒྱ་བདེར?དབང་ཕྱུག་ཆེན་པོའི་སྐུ་ལ་རྒྱན་དུ་བཞེས༔ བར་བརྗོད། ༈ བསྲེ་བསྣན་གྱི་སྐབས་སུ་དམ་ཚིག་བསྒྲགས་པའི་རྗེས།
སློབ་དཔོན་ནམ་རྒྱལ་ཚབ་པས། འོ་སྐལ་པ་དང་ལྡན་པའི་རྡོ་རྗེའི་མཆེད་ལྕམ་རྣམས་ཐུགས་མ་ཡེངས་པར་སྙན་ལྷན་ནེར་གསན་འཚལ། དེ་ཡང་གསང་སྔགས་དབང་གི་མཐའ་ཅན། དབང་དམ་ཚིག་གི་མཐའ་ཅན་ཞེས་གསུངས་པ་ལྟར་རྡོ་རྗེ་ཐེག་པའི་ལམ་ཐོག་མཐའ་བར་གསུམ་དམ་ཚིག་ལ་བརྟེན་ནས་བགྲོད་དགོས་ཏེ། ཨ་ཏི་བཀོད་པའི་རྒྱུད་ལས། སྔ་རབས་འདས་པའི་སངས་རྒྱས་ཀྱང༌། ། དམ་ཚིག་འདི་ལ་བརྟེན་ཏེ་བྱུང༌། ། ད་ལྟར་བཞུགས་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་གནས། ། སླད་ནས་འབྱོན་པའི་སངས་རྒྱས་ཀྱང༌། །
དམ་ཚིག་འདི་ལ་རབ་ཏུ་བསྒྲུབ། ཅེས་གསུངས་པ་ལྟར་དམ་ཚིག་ནི་སངས་རྒྱས་ཐམས་ཅད་ཀྱི་གཤེགས་ཤུལ་ཡིན་པས་གཅེས་སྤྲས་སུ་བཟུང་འཚལ་ཏེ་གསང་བ་འདུས་པའི་རྒྱུད་ལས། དབང་སྲོག་དམ་ཚིག་རྗེས་སུ་བཟུང༌། ། དབྱེ་ན་ས་ཡ་འབུམ་སྡེ་ལས། ། བསྡུ་ན་ཉི་ཤུ་རྩ་ལྔ་སྟེ། ། རྩ་བ་སྐུ་གསུང་ཐུགས་ལ་འདུ། ། ཉམས་ན་རྡོ་རྗེའི་དམྱལ་བར་འགྲོ། ། དེ་ཕྱིར་མིག་འབྲས་ལྟ་བུར་བཟུང༌། ། ཉམས་ན་སླར་ལ་བཤགས་པར་བྱ། ཞེས་གསུངས་པ་ལྟར་སྨིན་བྱེད་ཀྱི་དབང་སྔོན་དུ་ནོད་ཅིང་དབང་སྲོག་དམ་ཚིག་ལ་གནས་པས་གྲོལ་བྱེད་ཀྱི་ལམ་ལ་འཇུག་དགོས།
དམ་ཚིག་ནི་སྲོག་གི་དབང་པོ་དང་མཚུངས་ལ། ལམ་གྱི་རིམ་པ་གཞན་རྣམས་དབང་པོ་ཡན་ལག་གཞན་དང་མཚུངས་པས་འདིར་ཡང༌། སྔགས་ཀྱི་དངོས་གྲུབ་མ་ལུས་པ༔ དམ་ཚིག་ཉིད་ལ་བརྟེན་གྱུར་ཀྱང་༔ ཞེས་གསུངས་པས་དམ་ཚིག་ཁོ་ན་ལ་གཅེས་སྤྲས་སུ་འབད་འཚལ། དམ་ཚིག་གི་ལྷ་ནི་རྡོ་རྗེ་སེམས་དཔའ་ཡིན་ཏེ། མཉམ་སྦྱོར་ལས། སེམས་ཅན་ཀུན་གྱི་སེམས་གང་ཞིག ། རྡོ་རྗེ་ཞེས་ནི་རབ་ཏུ་བརྗོད། ། རྡོ་རྗེ་སྟོང་པ་ཉིད་དུ་གནས། །
སེམས་དཔའ་ཡེ་ཤེས་ཆེན་པོ་སྟེ། ཞེས་གཞི་རྡོ་རྗེ་སེམས་དཔའི་དམ་ཚིག་མི་ཕྱེད་པ་དེ་ཉིད་ལམ་དུ་མ་ཉམས་པར་སྟོན་པར་བྱེད་པ་དང༌། ཉམས་ན་བཤགས་པའི་ཡུལ་དུ་གྲུབ་ལ། འབྲས་བུའང་དེའི་གོ་འཕང་གྲུབ་པ་སྤྱི་དཔལ་ཆེན་པོ་ཞི་བའི་སྐུར་བསྟན་པ་ལས་གཉིས་སུ་མེད་དེ། དམ་ཚིག་གི་བདག་པོ་དཔལ་ཧེ་རུ་ཀ་སྟེ་དམ་ལས་མི་འདའ་བ་རྣམས་ལ་སྐུ་གསུང་ཐུགས་སུ་བྱིན་གྱིས་བརླབས། ཡིད་ལ་འདོད་པ་ཐམས་ཅད་བསྩལ། དམ་ལས་འདས་ན་སྙིང་དབུས་རྡོ་རྗེ་གནོད་སྦྱིན་རབ་ཏུ་ཁྲོས་པས་མི་ཟད་པའི་སྡུག་བསྔལ་བསྐྱེད་པར་མཛད། དམ་ཚིག་གི་སྲུང་མ་ཕྲ་མེན་མ་བཅུ་དྲུག ། སྤྱན་པ་དབང་ཕྱུག་ཉེར་བརྒྱད་རྣམས་ཀྱིས་ཀྱང་ལེགས་ཉེས་ཀྱིས་སྟངས་འཛིན་ཅིང་དགེ་སྡིག་གི་ལ་ཤན་འབྱེད་པ་ཡིན་པས་མངོན་ལྐོག་དང་ལེ་ལོ་མེད་པར། དྲན་པ་དང་ཤེས་བཞིན་པའི་བག་ཡོད་པར་བསྲུང་དགོས་ཤིང༌།
གང་བསྲུང་བར་བྱ་བ་ནི་ས་མ་ཡ་འབུམ་སྡེ་གསུངས་པའང་ཐུན་མོང་སྤྱིའི་དམ་ཚིག་ཉེར་བརྒྱད། སྒྲུབ་པ་ཁྱད་པར་གྱི་དམ་ཚིག་ཉི་ཤུ་རྩ་གཉིས་རྣམས་སུ་འདུས་ཏེ། དེ་ཡང་རྩ་བ་སྐུའི་དམ་ཚིག་ཏུ་སློབ་དཔོན་རྣམ་པ་བཞི་ཁོང་པའི་སྙིང་ལྟར་བཙའ། རྡོ་རྗེའི་མཆེད་བཞི་པོ་ལུས་དང་མིག་ལྟར་བལྟ། གསུང་གི་དམ་ཚིག་ཏུ་སྔགས་ཀྱི་སྙིང་པོ་ལྔ་དང་ཕྱག་བརྒྱ་བཞི་རྒྱུན་མ་ཆད་པར་ཉམས་སུ་ལེན། ཐུགས་ཀྱི་དམ་ཚིག་ཏུ་སྤྱི་དང་བར་གསང་གསང་འོས་གཉེར་དུ་གཏད་པའི་གསང་བཅུ་སྦས། ཡན་ལག་གི་སྤྱད་བྱ། མི་སྤང་བ། དྭང་དུ་བླང་བ། ཤེས་བྱ།
བསྒྲུབ་བྱའི་དམ་ཚིག་ལྔ་ཚན་ལྔ་ཡལ་བར་མི་འདོར་བ་བསྲུང་བས་ཐུན་མོང་གི་དམ་ཚིག་རྣམ་པར་དག ཁྱད་པར་གྱི་དམ་ཚིག་ཉེར་གཅིག་ལྟེམ་རྐྱང་མེད་པར་ལྷ་ཆོས་མི་ཆོས་བཀའ་ཆོས་གསུམ་གྱི་སྒོ་ནས་བསྲུང་བས་ཁྱད་པར་གྱི་དམ་ཚིག་རྣམ་པར་དག ། འཁོར་གསུམ་བྱང་ཆུབ་སེམས་ཀྱི་ཐིག་ལེ་ཉག་གཅིག་ལས་གུད་ན་མེད་པས་བསྲུང་མཚམས་བྲལ་བའི་ཡེ་བསྲུངས་ཆེན་པོར་རྟོགས་པ་ལྟ་བའི་དམ་ཚིག་ཐུགས་རྗེའི་དཔྱང་ཐག་ལྡན་པས་དམ་ཚིག་ཉམས་སུ་ཡང་མེད་ཅིང༌། ཉམས་པའང་མྱུར་དུ་འཆོས་པར་འགྱུར་རོ། བང་མཛོད་འཕྲུལ་ལྡེ་ལས། སྤྱིར་ནི་གསང་སྔགས་དམ་ཚིག་ནི། ། བསྲུང་ན་བསམ་གྱིས་མི་ཁྱབ་སྟེ། ། ས་མ་ཡ་ནི་འབུམ་སྡེ་ཡོད། ། ཇི་བཞིན་པ་ཡི་ཆོས་ཉིད་ལ། ། མ་བཅོས་པ་ཡི་བློ་བཞག་ན། །
གཉིས་སུ་མེད་པའི་ཡེ་ཤེས་ཏེ། ། མཉམ་ཉིད་གཡོ་བ་མེད་པ་ནི། ། དམ་ཚིག་ཐམས་ཅད་བསྲུང་བ་ཡིན། ། ཉམས་པའི་ཆད་པ་བྱུང་བ་ལ། ། མགོན་སྐྱབས་དེ་ལས་ཆེ་བ་མེད། ཅེས་གསུངས། ལྟ་བ་མཐར་ཕྱིན་པ་མ་རྟོགས་པའི་གང་ཟག་མོས་སློབ་པས་དམ་ཚིག་ཉམས་ན་མེ་དང་འདྲ་སྟེ་འཚིག ། སོ་མཚམས་ཀྱི་མཁར་དང་འདྲ་སྟེ་རང་གཞན་ཕུང༌། དུག་དང་འདྲ་སྟེ་ཐར་པའི་སྲོག་རྩ་གཅོད། སྙིང་ཕྱུང་ན་སྨན་ཅི་ཙམ་བཏང་ཡང་བདེ་བར་མི་འགྱུར་བ་བཞིན་དུ་སྒོམ་སྒྲུབ་ལེགས་པ་ཅི་བྱས་ཀྱང་དམ་ཚིག་ཉམས་ན་འབྲས་བུ་མི་འབྱུང་བ་ལྷ་རྣམས་ཀྱང་རང་གཤེད་དུ་དབབ་ནས་ཚེ་འདིར་མི་རུང་པ་དུ་མ་འབྱུང་ཞིང༌།
ཕྱི་མ་དམྱལ་ཁམས་བཅོ་བརྒྱད་ཐམས་ཅད་ཀྱིས་ཀྱང་སྡུག་བསྔལ་དོ་ཟླ་མེད་པའི་རྡོ་རྗེའི་དམྱལ་བ་ཆེན་པོར་སྐྱེས་ནས་སངས་རྒྱས་ཀུན་གྱི་ཕྲིན་ལས་མཛད་ཀྱང་ཐར་པའི་དུས་མེད་པར་འགྱུར་ལ། ཉམས་པའི་རྒྱུད་ཀྱང་སློབ་དཔོན་གསང་ཞིང་རང་ཆེ་འབྱིན་པ། ། ལུང་མ་ནོས་པ་སློབ་དཔོན་གྱི་ས་བཟུང་བ། ཁ་སྤྱོད་དང་ལྟ་སྤྱོད་མི་མཐུན་པ། གསང་བ་སྨྲ་ཞིང་གསང་བའི་དམ་ཚིག་ཆེར་མི་འཛིན་པ། རྒྱལ་བློན་གྱི་བྱ་བ་སོགས་མི་ཆོས་ལ་གཙོ་བོ་འཛིན་པ། ང་རྒྱལ་དང་རང་མཐོང་ཆང་དད་ཆེ་བ། ཆོས་ལ་ཕྱོགས་རིས་ཆེ་ཞིང་གཤེ་སྐུར་མང་བ། བདག་བསྟོད་གཞན་སྨོད་ཀྱི་ཟུར་ཟ་བྱེད་པ། གཙང་དམེ་དང་རྟོག་པ་ཤས་ཆེ་བས་དམ་བཅའ་འདོར་ཞིང་གཉེན་པོ་མེད་པ།
སྡིག་པའི་གྲོགས་པོ་དང་འགྲོགས་པ། ཐོས་པ་ཆུང་ཞིང་བླ་མ་མཁས་པ་དང་བྲལ་བ། སྤྱོད་པ་ཐོད་རྒལ་དུ་བྱེད་ཅིང་གཅིག་པུར་མི་ཚུགས་པ་སོགས་དམ་ཚིག་ཉམས་པའི་སྔ་རྟགས་དང་བཅས་ཏེ་རྒྱལ་བའི་བཀའ་ཆད་དུ་མ་འབྱུང་བར་གསུངས་པས། སྲོག་དང་མིག་འབྲས་ལྟར་བཙའ་བས་དམ་ཚིག་མི་ཉམས་པ་བསྲུང་ཞིང༌། ཉམས་ཆག་བྱུང་བ་དག་ཀྱང་རབ་ཀྱིས་ལྟ་བ་སྐྱེ་མེད་ཀྱི་ངང་དུ་ལ་བཟླ། འབྲིང་གིས་སྲོག་ལན་གསུམ་བཏང་བ་སོགས་ཐབས་ལ་མཁས་པས་བཤགས། ཐ་མས་ཀྱང་གནོང་འགྱོད་དྲག་པོའི་སྒོ་ནས་སྟོབས་བཞི་ཚང་བའི་བཤགས་པས་འཆགས་ཤིང་ཕྱིན་ཆད་བསྡོམས་ཏེ་ལེགས་པར་བསྲུངས་པའི་ཕན་ཡོན་ཀྱང༌། ཡིད་བཞིན་གྱི་ནོར་བུ་དང་འདྲ་བར་དགོས་འདོད་འབྱུང༌། ས་གཞི་དང་འདྲ་བར་ཡོན་ཏན་ཐམས་ཅད་སྐྱེད། ནམ་མཁའ་དང་འདྲ་བར་ཐམས་ཅད་ཀྱི་གོ་འབྱེད།
ཚེ་འདིར་ཡང་མ་ཉམས་པའི་སྔ་རྟགས་ལེགས་པའི་ཡོན་ཏན་དུ་མ་འབྱུང་ཞིང༌། རིང་པོར་མི་ཐོགས་པར་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྗེའི་རང་གཟུགས་དཔལ་ཧེ་རུ་ཀའི་གོ་འཕང་མངོན་དུ་བྱེད་པར་འགྱུར་ཏེ། བཀོད་པ་ཆེན་པོའི་རྒྱུད་ལས། རྣལ་འབྱོར་དམ་ཚིག་ལྡན་པ་ཡིས། ། དངོས་གྲུབ་ཡ་མཚན་ཆེན་པོ་སྒྲུབ། ། ཕྲིན་ལས་བཞི་པོ་ཐོགས་མེད་ཅིང༌། ། རྟོགས་པ་མཆོག་གིས་གོང་དུ་འཕེལ། ཞེས་གསུངས། འཇམ་དཔལ་གྲགས་པས། ཞིང་གཞན་བསྐལ་མང་སྡོམ་ལ་གནས་པ་བས། །
སྐད་ཅིག་འདིར་གནས་འབྲས་བུ་རྫོགས་པར་བྱེད། ཅེས་གསུངས་པས་བག་ཡོད་དུས་ཐུང་ངུ་རེ་བསྟེན་ཡང་དོན་ཆེན་པོར་འགྱུར་ཞིང༌། དེ་དག་ཀྱང་མདོར་བསྡུ་ན། སེམས་ལ་དགེ་བ་ཆ་དང་བཅས་པ་བསྒྲུབ་ཅིང༌། མི་དགེ་བ་ཆ་དང་བཅས་པ་བསྡོམས་ནས་གཡོ་སྒྱུའི་སྐྱོན་མེད་པ་ལ་འདུས་ཏེ། རྡོ་རྗེ་སྙིང་པོ་ཕྲ་བ་འབྱུང་གནས་ཀྱི་རྒྱུད་ལས། དམ་ཚིག་སྡོམ་པ་རྣམ་བཤད་པ། ། ཀུན་ཀྱང་རང་གི་སེམས་ལས་སོ། ། དེ་ཡི་འཕེན་པ་བླ་མས་ཤེས། ། དེ་ཕྱིར་སེམས་ལ་འདྲིས་པའི་མིས། །
སངས་རྒྱས་ཞིང་ཁམས་མཐོང་བ་དང༌། ། སྐུ་གསུམ་ཚད་དུ་འབྱོངས་པ་དང༌། ། སངས་རྒྱས་ཡོན་ཏན་མངོན་པར་འགྲུབ། ། བླ་མ་རྟག་ཏུ་བསྟེན་པའི་མིས། ། མཁའ་འགྲོའི་གཟུགས་རྣམས་མཐོང་བ་དང༌། ། དེ་ཡི་བྱིན་རླབས་འཇུག་པ་དང༌། ། དུས་གསུམ་ལུང་ཡང་སྟོན་པ་དང༌། ། སྐྱེ་ཤི་གཉིས་ལ་དབང་ཐོབ་འགྱུར། ། གྲོགས་ལ་བརྩེ་གདུང་ལྡན་པའི་མིས། ། འགྲོ་བ་ཐམས་ཅད་འདུལ་བ་དང༌། །
ཀུན་གྱིས་སྙན་པར་གྲགས་པ་དང༌། ། གཟུགས་ཅན་ཀུན་ཀྱང་བྱམས་པ་དང༌། ། མཁའ་འགྲོ་མ་རྣམས་འདུ་བ་དང༌། ། མ་བསྒྲུབ་དངོས་གྲུབ་འབྱུང་བ་དང༌། ། ངག་ལ་ནུས་པ་འབར་བ་དང༌། ། དེ་བཞིན་མཆོག་དང་ཐུན་མོང་འདིར། ། དངོས་གྲུབ་ཐམས་ཅད་འགྲུབ་པར་འགྱུར། ། རྟག་ཏུ་དགོན་པར་གནས་པའི་མིས། ། རླུང་སེམས་ཚད་མེད་ཟིན་པ་དང༌། ། སྣང་བ་གྲོགས་སུ་འཆར་བ་དང༌། །
རང་གི་སེམས་ལ་དབང་ཐོབ་འགྱུར། ། བླ་མ་བསྙེན་བཀུར་བྱས་པའི་མི། ། ལོངས་སྤྱོད་མཆོག་དང་ལྡན་པ་དང༌། ། འཁོར་འབངས་རྒྱས་ཤིང་བསོད་ནམས་ལྡན། ། འགྲོ་བ་ཡོངས་ལས་རྒྱལ་བར་འགྱུར། ། རྟག་ཏུ་དབང་རྫོགས་བྱས་པའི་མི། ། འགྲོ་བའི་གཙོ་བོར་འགྱུར་བ་དང༌། ། ཀུན་གྱིས་མཐོང་བ་དགའ་བ་དང༌། ། ཡེ་ཤེས་མངོན་སུམ་འབྱོངས་པ་དང༌། ། སངས་རྒྱས་རྣམས་ཀྱིས་བྱིན་བརླབ་འགྱུར། །
རྟག་ཏུ་གཏོར་མའི་ལས་བྱེད་པ། ། བསོད་ནམས་ཚོགས་རྣམས་རྫོགས་པ་དང༌། ། བར་ཆད་མེད་ཅིང་ལས་རྣམས་འགྲུབ། ། འདོད་པ་ཕུན་སུམ་ཚོགས་པ་དང༌། ། མཁའ་འགྲོ་བྲན་བཞིན་ཁོལ་བར་འགྱུར། ཞེས་གསུངས་པས་རྡོ་རྗེའི་མཆེད་ལྕམ་རྣམས་བག་ཡོད་དྲན་ཤེས་དང་ལྡན་པས་རྟག་ཏུ་དམ་ཚིག་སྡོམ་པ་ལ་ནན་ཏན་དུ་བཟུང་བར་མཛོད་ཅིག ༈ བཟླས་དམིགས་སྐབས་སུ་འདི་ལྟར་བཤད་པར་བྱའོ། ད་ལམ། མཆེད་ལྕམ་རྣམས་བསྙེན་པ་མི་བཅད་པར་ཤུབ་བུར་བཟླ་བཞིན་དུ་བསྒོམ་དོན་གསལ་འདེབས་ཅུང་ཟད་ཞུ་བ་ལ་གསན་འཚལ། དེ་ཡང་བདག་ཅག་གི་སྟོན་པས་ཆོས་འཁོར་བསམ་གྱིས་མི་ཁྱབ་པ་བསྐོར་བ་ཐམས་ཅད་བསྡུ་ན་རྒྱུ་འབྲས་ཀྱི་ཐེག་པ་གཉིས་སུ་འདུ།
རྒྱུ་མཚན་ཉིད་ཀྱི་ཐེག་པ་ལས་ཁྱད་པར་དུ་མས་འཕགས་པ་འབྲས་བུ་རྡོ་རྗེ་ཐེག་པ་ཡིན། རྡོ་རྗེ་ཐེག་པ་ལ་རྒྱུད་སྡེ་བཞི་དང་སྒོ་དྲུག་ལ་སོགས་པའི་དབྱེ་ན་དུ་མ་ཡོད་པ་རྣམས་རྣལ་འབྱོར་བླ་མེད་ཀྱི་རྒྱུད་ལ་འདུས་ཏེ། དེའང་རྒྱུད་སྡེ་དང་སྒྲུབ་སྡེ་གཉིས་ལས་ཕྱི་མ་ཡིན་ལ། དེ་ལའང་བཀའ་གཏེར་གྱི་བབ་སོ་གཉིས་ལས་ཉེ་བརྒྱུད་ཟབ་མོ་གཏེར་གྱི་ཕྱོགས་སུ་གཏོགས་ཤིང་དེ་ཡང་སློབ་དཔོན་སངས་རྒྱས་གཉིས་པ་བོད་དུ་ཕེབས་ནས་གདུལ་བྱ་དུས་ལ་བབ་པའི་ཚེ། ཆོས་རྒྱལ་ཁྲི་སྲོང་ལྡེའུ་བཙན་གྱིས་རྒྱལ་སྲིད་དང༌། ཡེ་ཤེས་མཚོ་རྒྱལ། དེ་མཐུན་དམ་རྫས་བཅས་གུ་རུ་ལ་ཕུལ་ནས་གསོལ་བ་བཏབ་པ་བཞིན། བསམ་ཡས་མཆིམས་ཕུ་བྲག་དམར་ཀེའུ་ཚང་དུ་གནུབས་ཆེན་སངས་རྒྱས་ཡེ་ཤེས་སོགས་སྙིང་གི་བུ་དགུ་ལ་སྒྲུབ་པ་བཀའ་བརྒྱད་ཀྱི་དཀྱིལ་འཁོར་ཆེན་པོ་ཞལ་ཕྱེས་ནས་དབང་བསྐུར་བས་སོ་སོའི་མེ་ཏོག་ཇི་ལྟར་ཕོག་པའི་དཀྱིལ་འཁོར་གྱི་ཞལ་མཐོང་ཞིང་ཐུན་མོང་གི་སྤྲུལ་བསྒྱུར་ཉི་ཟླ་གདན་དུ་བཏིང་བ་བྲག་ལ་ཕུར་པ་འདེབས་པ་སོགས། སྐུ་ཚེ་དེ་ཉིད་ཀྱི་རིགས་ཀྱི་བདག་པོ་དང་གཉིས་སུ་མེད་པའི་གོ་འཕང་བརྙེས་པས་ཐོག་དྲངས། རྗེ་འབངས་ཉེར་ལྔ།
ཡེར་པའི་གྲུབ་ཐོབ་བརྒྱ་རྩ། ཤེལ་བྲག་གི་སྔགས་པ་སུམ་ཅུ། ཡང་རྫོང་རྟོགས་ལྡན་ང་ལྔ། རང་གྲོལ་གྱི་རྣལ་འབྱོར་མ་ཉེར་ལྔ་སོགས་གྲུབ་ཐོབ་ཀྱི་ཚང་ཆེན་པོ་བརྡོལ་བ་ཡིན་ལ། དེ་ལྟ་བུ་གུ་རུ་པདྨ་དང་རྗེ་འབངས་ཉེར་ལྔའི་རྣམ་འཕྲུལ་གཏེར་སྟོན་བརྒྱ་རྩ་བཅས་མང་དུ་བྱོན་པ་སོ་སོ་ལ་ཡང༌། བཀའ་དགོངས་ཕུར་གསུམ་བླ་རྫོགས་ཐུགས་གསུམ་སོགས་མང་དུ་བཞུགས་པ་ལས། དགོངས་འདུས་ལྟ་བུར་མཚོན་ན་གཏེར་ཆེན་སངས་རྒྱས་གླིང་པ་ལ་བླ་མ་དགོངས་འདུས། བསམ་གཏན་གླིང་པ་ལ་ཡི་དམ་དགོངས་འདུས་སོགས་བཀའ་བབ་ལ། མཁའ་འགྲོ་དགོངས་འདུས་ནི་གཏེར་སྟོན་འགའ་ཞིག་ལ་བཀའ་བབ་ཀྱང་ཆ་ཤས་ཙམ་ལས་ཕབ་མ་ཐུབ་པར་གྲགས་ཤིང༌། འདི་ནི་གནུབས་ཆེན་སངས་རྒྱས་ཡེ་ཤེས་ཀྱི་སྐུ་ཡི་སྐྱེ་བ་བཅུ་གསུམ་པ་པདྨ་གཏེར་བདག་གླིང་པའམ་རིག་འཛིན་རྩ་གསུམ་གླིང་པའི་ཟབ་གཏེར་རྩ་གསུམ་བཀའ་འདུས་ཆོས་ཀྱི་རྒྱ་མཚོའམ།
རྩ་གསུམ་དགོངས་འདུས་ཀྱི་ཆོས་སྐོར་ཡིན་པར་བཞེད་ལ་དེ་ཡང་ཚེ་གཅིག་ལ་འོད་སྐུར་གྲུབ་པ་ཉག་བླ་པདྨ་བདུད་འདུལ་གྱི་མཛད་པའི་གསོལ་བསྡུས་ལས་ཀྱང༌། རྩ་གསུམ་དགོངས་པ་འདུས་པའི་ཀློང་ཡངས་ནས། ། རྩ་གསུམ་རྡོ་རྗེ་འཆང་དང་དབྱེར་མེད་པ། ། རིག་འཛིན་གར་དབང་རྩ་གསུམ་གླིང་པ་ལ། ། གསོལ་བ་འདེབས་སོ་བྱིན་རླབས་དབང་བསྐུར་སྩོལ། ཞེས་གསུངས་པའི་མཚོན་དམ་པ་དུ་མའི་ཞལ་གྱི་བཞེས་པ་བཞིན་རྩ་གསུམ་དགོངས་འདུས་བཀའ་འདུས་ཆོས་ཀྱི་རྒྱ་མཚོའམ། བླ་རྫོགས་ཐུགས་གསུམ་གྱི་ནང་གསེས་བླ་མའི་ཐུགས་སྒྲུུབ་ཀྱི་ཚོམ་བུ་ཚོགས་སུ་སྒྲུབ་པ་རྩ་གསུམ་ཀུན་འདུས་དཀྱིལ་འཁོར་འདི་ལྟ་བུའི་ལྷ་སྔགས་ལ་བསྟེན་པ་སྐལ་བ་རེ་བཟང་སྙམ་པས། བླ་མ་ལ་མོས་གུས། ཡི་དམ་ལ་དད་སྤྲོ། མཆེད་ལྕམ་ལ་གདུང་ཤུགས།
ལེ་ལོ་སྤང་བའི་བརྩོན་འགྲུས་བརྟན་པོའི་སྒོ་ནས། ཕྱི་མ་ཧཱ་ཡོ་ག་ལྟར་ཐབས་ཀྱི་བརྗོད་བྱ་ཐམས་ཅད་རྡུལ་ཚོན་དང་རས་བྲིས་ཀྱི་དཀྱིལ་འཁོར་སྟེང་དུ་གཏན་ལ་ཕབ་སྟེ་བསྒྲུབ་པ་དང༌། ནང་ཨ་ནུ་ཡོ་ག་ལྟར་ཤེས་རབ་རྒྱུད་ཀྱི་བརྗོད་བྱ་ཐམས་ཅད་ཕུང་ཁམས་སྐྱེ་མཆེད་རྩ་རླུང་ཐིག་ལེའི་དཀྱིལ་འཁོར་དུ་གཏན་ལ་ཕབ་སྟེ་བསྒྲུབ་པ་དང༌། གསང་བ་ཨ་ཏི་ཡོ་ག་ལྟར་བསྐྱེད་རྫོགས་རྫོགས་ཆེན་ཐམས་ཅད་ཀྱི་རིམ་པ་རྣམས་གཉིས་མེད་ཟུང་འཇུག་ཏུ་གཏན་ལ་ཕབ་ཅིང༌། དེ་གསུམ་པོ་རེ་རེ་ལ་ཡང་ཐག་བཅད་པ། ལ་དོར་བ། ས་བཟུང་བ་གསུམ་བསྐྱེད་རྫོགས་གོང་ཤིང་དགུ་ལ་བརྟེན་ནས་ཉམས་སུ་ལེན་ཚུལ་རྒྱ་ཆེར་གསུངས་པ་ལས། ད་ལམ་ཕྱིའི་དཀྱིལ་འཁོར་ལ་གཙོ་ཆེར་བརྟེན་ཏེ་སྒྲུབ་པ་ཆེན་པོའི་རིམ་པ་ཉམས་སུ་ལེན་པའི་སྐབས་འདིར། བསྙེན་སྒྲུབ་བརྩོན་པ་ཡོངས་ཀྱི་རྣམ་པ་གསལ་བ། ང་རྒྱལ་བརྟན་པ།
རྣམ་དག་དྲན་པའི་སྒོ་ནས་ཡུལ་གསུམ་རབ་ཏུ་གསལ་ནས་ལྷ་གྱད་དུ་གྱུར་པའི་སྐུ་ཡི་སྒྲུབ་ལུགས། ལུས་ཀྱིས་ཕྲེང་བ། ངག་གིས་སྙིང་པོ། ཡིད་ཀྱིས་ལྷ་སྔགས་ཏིང་ངེ་འཛིན་ཏེ་བཟླ་ཚུལ་གསུམ་གྱི་སྒོ་ནས། སྔགས་དང་སྔགས་ཀྱི་གཞི། གཟུངས་དང་གཟུངས་ཀྱི་སྒོ། རིག་པ་དང་རིགས་སྔགས་ཀྱི་དོན་ཤེས་པས་འཕྲོ་འདུའི་ཕྲེང་བ་དང་བཅས་གསུང་གི་སྒྲུབ་ལུགས། རྡོ་རྗེ་དབྱིངས་ཀྱི་དགོངས་པ་ཐིག་ལེ་ཉག་གཅིག་ངང་རིམ་གཉིས་ཀྱི་ཏིང་འཛིན་ལ་མ་ཡེངས་པའི་གནད་མེད་ན་འབྲས་བུ་འབྱིན་མི་ནུས་པས། རྣལ་འབྱོར་པ་རྣམས་སེམས་སངས་རྒྱས་སུ་ཤར་བས་ལམ་ལ་བགྲོད་དུ་མེད་པར་ཤེས། སྣོད་བཅུད་དཀྱིལ་འཁོར་དུ་ཤར་བས་འབྲས་བུ་རང་བྱུང་ལྷུན་རྫོགས་སུ་ཤེས།
སྡུག་བསྔལ་བདེ་ཆེན་དུ་ཤར་བས་སྣང་བ་སྣ་ཚོགས་ཆོས་ཉིད་དུ་ཁྱེར་ཤེས། ཉོན་མོངས་ཡེ་ཤེས་སུ་ཤར་བས་སྤང་བླང་དགག་སྒྲུབ་རང་སར་གྲོལ་བའི་གནད་ཤེས། རྣམ་རྟོག་ཆོས་ཉིད་དུ་ཤར་བས་ཆོས་སྐུ་རང་ལ་ཡེ་ནས་གནས་པའི་དོན་ཤེས་པ་སྟེ་ཤེས་པ་རྣམ་པ་ལྔ་དང་ལྡན་པ། རྣལ་འབྱོར་འབྲིང་རྣམས། སྟོང་གསུམ་ལྷའི་གཞལ་ཡས་སུ་གསལ་བས་དཀྱིལ་འཁོར་ལ་ཆེ་ཆུང་དང་ཡངས་དོགས་མེད། ཕུང་ཁམས་ལྷ་རུ་གསལ་བས་བར་ཆད་གདོན་བགེགས་ཀྱི་ཡུལ་དང་བྲལ། སྣོད་ཀྱི་འཇིག་རྟེན་གཏོར་སྣོད་དུ་གསལ་བས་མཆོད་གཏོར་ལ་བཟང་ངན་གྱི་མཚན་འཛིན་མེད། སྣང་སྲིད་ཐམས་ཅད་རྫས་སུ་གསལ་བས་སྲུང་མ་དམ་ཅན་མི་དགྱེས་པའམ་མི་སྐོང་བའི་སྐྱོན་ཟད། གནས་ལུགས་སྟོང་པ་ཉིད་དུ་གསལ་བ་ལ་སངས་རྒྱས་ཀྱི་ཆོས་མ་ལུས་པ་རང་སེམས་སུ་རྫོགས་པ་སྟེ། གསལ་བ་རྣམ་པ་ལྔ་དང་ལྡན་པ་ཞིག་ངེས་པར་དགོས་ལ།
བསྐྱེད་རིམ་རྟག་བརྟན་ཐེར་ཟུག་ཏུ་བཟུང་བས་ལྷ་འགྲུབ་པའི་དུས་མེད། ཕྲིན་ལས་གྱེར་ལ་སྒོམ་མེད་དུ་བཟུང་བས་གསང་སྔགས་དམ་མེད་ལྟོ་ཕྱིར་བོན་གྱེར་དུ་སོང༌། སྔགས་དང་སྙིང་པོ་རང་རྒྱུད་པར་བཟུང་བས་བྱིན་རླབས་དང་ནུས་པའི་རྒྱུ་མེད། རྫས་དང་གཏོར་ཆུང་བཤོས་བུར་བཟུང་ཞིང་ཟ་འདོད་དང་བརྣབ་སེམས་ཀྱི་འབྲས་བུའི་དཀོར་དང་རྣམ་སྨིན་གྱི་འདམ་དུ་ཚུད། འབྲས་བུས་འཇིག་རྟེན་རྟག་ཆད་དུ་བཟུང་བས་རུ་ཏྲའི་གོལ་སར་ལྟུང་བ་སྟེ་སྔགས་པ་ཐ་མ་བཟུང་བ་ལྔས་མ་བཅིངས་བ་ནི་གལ་ཆེ། མདོར་ན་གསང་སྔགས་བླ་མེད་ལ་ཞུགས་པའི་རྣལ་འབྱོར་པ་ནི། ལྟ་བའི་གདེང་གིས་འཁོར་འདས་རང་སེམས་སུ་ཐག་ཆོད་པ། སྒོམ་པའི་ཉམས་ཀྱིས་སྣང་སྲིད་དག་པ་རབ་འབྱམས་སུ་ཤར་བ། སྤྱོད་པ་བརྟུལ་ཞུགས་ཀྱིས་གང་བྱུང་ལམ་དུ་ལོངས་པ་ཞིག་དགོས་ཤིང༌། དེ་ཡང་བསྐྱེད་རྫོགས་གང་གི་སྐབས་སུ་ཡང་བློས་བཅོས་ནས་བསྒོམ་པ་ནི་དཔེྃ།
གདོད་ནས་རང་བཞིན་གྱིས་གྲུབ་པ་ནི་དོྃན་ཏེ། སེམས་ཉིད་འགག་མེད་ཀྱི་འཆར་སྒོ་ཐམས་ཅད་བསྐྱེད་རིམ། ངོ་བོ་སྟོང་ཉིད་དུ་ཁྲིག་གེར་གནས་པ་རྫོགས་རིམ། དེ་གཉིས་གསར་དུ་བསྲེ་མ་དགོས་པ། གདོད་ནས་ཙནྡན་དང་དྲི། ཉི་མ་དང་འོད་ཟེར་གྱི་ཚུལ་དུ་འབྲལ་མེད་ཟུང་འཇུག་ཏུ་གནས་པ། ངོ་བོ་གསལ་སྟོང་གཉིས་སུ་མེད་པ་ནི་དོྃན། རང་བཞིན་ཕུང་ཁམས་སྐྱེ་མཆེད་དུ་ཤར་བ་གདོད་ནས་ལྷའི་འཁོར་ལོར་དག་པའི་བརྡྃ། དེ་ཉིད་མངོན་དུ་གྱུར་པའི་ཕྱིར་ལྷ་སྔགས་ཡེ་ཤེས་ཀྱི་རྣམ་པ་ལམ་དུ་ཕྱེད་པ་གཞི་རྟགྃས་ཏེ། སྣང་སྲིད་གཞིར་བཞེངས་སུ་རང་བྱུང་གི་དཀྱིལ་འཁོར་ཞེས་མངོན་སུམ་གྱི་རིམ་གཉིས་ཐམས་ཅད་དེའི་ཁོངས་སུ་མ་འདུས་པ་གཅིག་ཀྱང་མེད་པས་བསྐྱེད་རྫོགས་ཀྱི་གནད་དེ་ལྟར་ངེས་པ་དང༌།
རྒྱུད་ལས། དོན་གྲུབ་དངོས་གྲུབ་ཐོབ་པ་ནི། ། སྔགས་ཀྱི་བཟླས་པས་འགྲུབ་པ་ཡིན། ཞེས་གསུངས་པ་གཙོ་ཆེར་སྔགས་བཟླ་བ་ལའང༌། བུམ་དབང་དང་མཐུན་པར་ཕྱི་རྩོལ་བཅས་ཚིག་འབྲུའི་སྔགས། གསང་དབང་དང་མཐུན་པར་ནང་ལྷུན་གྲུབ་རང་བྱུང་གི་སྔགས། ཤེར་དབང་དང་མཐུན་པར་གསང་བ་སྐྱེ་མེད་རྡོ་རྗེའི་སྔགས། དབང་བཞི་པ་དང་མཐུན་པར་དེ་ཁོ་ན་ཉིད་སྤྲོས་བྲལ་བརྗོད་མེད་ཀྱི་སྔགས་རྣམས་དབང་པོ་དང་མཐུན་པར་ཉམས་སུ་ལེན་པར་གསུངས་ཤིང༌། རྩོལ་བཅས་ཀྱི་སྔགས་ལའང་སྤྲོ་བསྡུས་བཟླས་པ། རྡོ་རྗེའི་བཟླས་པ།
འགོག་བཟླས་སོགས་ཡོད་དེ། ཇི་སྐད་དུ། ཏིང་འཛིན་མེ་དང་འདྲ་བ་ལ། ། བཟླས་བརྗོད་རླུང་དང་འདྲ་བས་བསྐུལ། ཞེས་ཏིང་ངེ་འཛིན་གསལ་ཞིང་བརྟན་པ་ནི་བུད་ཤིང་དང་མེའི་ས་བོན་རྒྱུ་རྐྱེན་འཛོམས་པ་ལ། གསང་སྔགས་སྐྱོན་དང་བྲལ་བའི་བཟླས་བརྗོད་བྱེད་པ་ནི་རླུང་གི་དཔེར་མཛད་པས་མེ་དང་བུད་ཤིང་འཛོམས་པར་རླུང་གིས་བསྐུལ་ན་ལྷག་པར་འབར་བ་བཞིན་ཏིང་ངེ་འཛིན་དང་སྔགས་བཟླ་བ་འཛོམས་པས་བསྒྲུབ་བྱའི་འབྲས་བུ་ཤིན་ཏུ་མྱུར་བའི་ཐབས་ཀྱི་མཆོག་ཡིན་ཞིང༌། དེ་ཡང་ངག་བཟླས་སྐབས་རིན་ཆེན་ཕྲེང་བ་ལས། བཟླས་པ་བྱེད་ཚེ་ལོང་གཏམ་ཀྱལ་ཀ་དང༌། ཁྲོ་དང་འཐབ་དང་ཤགས་དང་འཇུག་འཛིན་དང༌། ། ཞུམ་དང་ལྷག་པའི་ང་རྒྱལ་རྣམ་པར་སྤངས། །
སྨྲ་དང་རྣམ་རྟོག་སྤྲོས་པ་རྣམ་པར་བཅད། ། ལྷ་དང་སྔགས་ལས་གཞན་ལ་མི་བསམ་མོ། ཞེས་པ་ལྟར་བཟླས་པའི་ཕན་ཡོན་ཀྱང་དེ་ཉིད་ལས། ལན་གཅིག་ཙམ་ལ་སྔགས་བརྗོད་ན། ། འདས་དང་འབྱུང་དང་འབྱུང་གང་ཡིན། ། གང་གི་ལྕེ་ལ་སྨྲ་འགྱུར་བ། ། དེ་དབང་བདེན་པ་ཐོབ་པར་འགྱུར། ཞེས་སྔགས་ཀྱི་བདེན་པ་འགྲུབ་པས་བསྟན་སྲུང་མཐུ། ཚེ་མཐུད་བུ། ཟང་ཟིང་ནོར།
མཆོག་གི་དངོས་གྲུབ་ཕུན་སུམ་ཚོགས་པ་འགྲུབ་པར་གསུངས་ལ། བསྐྱེད་རྫོགས་ཀྱི་རྣལ་འབྱོར་ལ་བརྩོན་པས་དགྲ་གསུམ་སོད། བདུད་བཞི་ཆོམས། འགྲོ་དྲུག་གི་གཡང་ས་ཆོད། མི་སློབ་པའི་ཟུང་འཇུག་སྐུ་བཞི་ཡེ་ཤེས་ལྔ་མངོན་དུ་འགྱུར་བས་དད་བརྩོན་དྲག་པོས་གཞན་དུ་མ་ཡེངས་པར། སྣང་བ་ལྷ། ལྷ་རང་སེམས། སེམས་སྟོང་ཉིད། གྲགས་སྟོང་སྔགས་ཀྱི་རོལ་པར་ཤེས་པའི་ངང་གཞུང་ནས་འབྱུང་བའི་བསྙེན་སྒྲུབ་ལས་གསུམ་དམིགས་པའི་འཕྲོ་འདུ་ལ་རྩེ་གཅིག་ཉམས་སུ་ལེན་པར་ཞུ། ༈ སྒྲུབ་པ་གྲོལ་སྐབས་ཕན་ཡོན་དང་འབྲེལ་བའི་མར་མེའི་སྨོན་ལམ་ནི།
དེ་ལྟར་བླ་མའི་ཐུགས་སྒྲུབ་བདེ་གཤེགས་ཀུན་འདུས་རྩ་གསུམ་བཀའ་འདུས་ཀྱི་སྤྲོས་བཅས་སྒྲུབ་པ་ཆེན་པོ་ཚོམ་བུ་ཚོགས་སུ་སྒྲུབ་པ་སྦྱོར་དངོས་རྗེས་གསུམ་རིག་འཛིན་གོང་མའི་ཕྱག་བཞེས་བཞིན་ཚང་ལ་བར་ཆད་མེད་པར་མཐའ་རྒྱས་སུ་གྲུབ་སྟེ། དེ་ཡང་སྤྱིར་ཨོ་རྒྱན་སངས་རྒྱས་གཉིས་པའི་བསྟན་པའི་སྙིང་པོ་གཏེར་གྱི་ཆོས་ལ་དད་པ་ཐམས་ཅད། གུ་རུ་ཉིད་བོད་དུ་ཕེབས་པའི་སྐབས་སུ་ཞལ་གྱི་དཀྱིལ་འཁོར་མཐོང་བའི་སྐལ་བ་དང་ལྡན་པར་གསུངས་ཏེ། ཡེ་ཤེས་མཚོ་རྒྱལ་གྱི་ཞལ་ནས། མ་འོངས་པདྨའི་ཆོས་ལ་དད་པ་ཀུན༔ དེང་སང་གུ་རུའི་ཞལ་མཐོང་སྨོན་ལམ་བཏབ༔ ཐམས་ཅད་ལས་ཅན་ཡིན་པས་དགའ་བ་སྒོམས༔ ཁོ་མོའི་ཚིག་འདི་རིན་ཆེན་གསེར་ལས་དཀོན༔ ཞེས་གསུངས་པས་གཞུང་ཚད་ལྡན་ནས་གསུངས་པ་ཚུལ་བཞིན་ཉམས་སུ་ལེན་པ་རྣམས་གུ་རུ་ཉིད་ཀྱི་བྱིན་རླབས་ཀྱི་རོལ་རྩལ་ཡིན་པའང་གསུངས་ཏེ། དགོངས་འདུས་ལུང་བསྟན་བཀའ་རྒྱ་མ་ལས།
མདོར་ན་ཨོ་རྒྱན་ངས་བསྟན་ཆོས་རྣམས་ལ༔ གཞུང་བཞིན་སུ་དང་སུ་ཡིས་སྤྱོད་པ་ཀུན༔ ཐམས་ཅད་ང་ཡི་སྤྲུལ་པ་ཡིན་པར་ངེས༔ མ་འོངས་ཀུན་གྱིས་ཡིད་གཉིས་ཐེ་ཚོམ་སྤོངས༔ གུས་པས་བཀུར་བསྟི་ཕུ་དུད་འབྲེལ་པ་ཞོག༔ ཅེས་དང༌། ཨོ་རྒྱན་རིན་པོ་ཆེའི་ཞལ་ནས། གསང་སྔགས་དོན་གྱི་སྙིང་པོ་འདི་ཁོ་ན༔ སྒྲུབ་ཆེན་འདི་ཡི་མིང་ཙམ་སུ་གང་འཛིན༔ ཨོ་རྒྱན་ང་དང་སྙིང་ཁྲག་གཅིག་ཏུ་འདྲེས༔
ཞེས་དང༌། པདྨ་ང་ཡི་སྲོག་གི་དྭངས་མ་སྟེ༔ དུས་གསུམ་རྒྱལ་བའི་སྲོག་སྙིང་འདི་ཁོ་ན༔ དུས་གསུམ་རྒྱལ་བ་སྤྱི་སྒྲུབ་འདི་ཀ་ཟབ༔ འདི་འཆང་ཨོ་རྒྱན་ང་དང་འབྲལ་བ་མེད༔ རིག་འཛིན་བརྒྱད་འདུས་དམ་ཅན་བྲན་དུ་ཁོལ༔ ཡང་ཟབ་སྙིང་པོ་མར་གྱི་ཉིང་ཁུ་དང་༔ དུས་གསུམ་བདེ་གཤེགས་རྒྱལ་བ་མ་ལུས་པ༔ ཐམས་ཅད་ཐམས་ཅད་མ་ལུས་འདིས་འགྲུབ་སྟེ༔ དེ་ལ་དུས་གསུམ་རྒྱལ་བ་སྤྱི་སྒྲུབ་ཡིན༔
ཚིག་ཚོགས་མང་བས་མི་ཟབ་དོན་ལ་འདི༔ ཨོ་རྒྱན་ང་ཡིས་ཐུགས་བཅུད་མིན་རེ་ཀན༔ ཞེས་དང༌། ཡང་གུ་རུའི་ཞལ་ནས། ང་མཐོང་སངས་རྒྱས་ཐམས་ཅད་མཐོང༌། ། ང་སྒྲུབ་སངས་རྒྱས་ཐམས་ཅད་འགྲུབ། ། ང་ཉིད་སངས་རྒྱས་ཀུན་འདུས་ཡིན། ཞེས་གསུངས་པས་ན་ཐེ་ཚོམ་དང་ཡིད་གཉིས་མ་བྱེད་པར་བསྒྲུབས་ན་སྨོས་ཅི། ཐ་ན་གླེགས་བམ་ཙམ་དད་པའི་རྟེན་དུ་བཟུང་ཡང༌། གསང་བའི་རྒྱུད་ཆེན་སྒྲུབ་ཡིག་གང་སུས་འཛིན། །
དེ་ཕྱོགས་ཐམས་ཅད་བདེ་གཤེགས་ཀུན་འདུས་ཏེ། ། ཤ་རུལ་དག་ལ་སྦྲང་མ་ཇི་བཞིན་ནོ། ཞེས་གསུངས་པ་བཞིན་ཡི་དམ་སྒྲུབ་སྡེ་བརྒྱད་སོགས་ཐམས་ཅད་འདིར་མ་འདུས་པ་མེད་ཅིང་བླ་མ་ཡི་དམ་ཀུན་འདུས་འདི་ལྟ་བུའི་སྒྲུབ་པ་ནི། རྣལ་འབྱོར་པ་རང་གིས་ལོ་གསུམ་མཚམས་དམ་དུ་བཅད་པ་ལས་ཀྱང་ཚོམ་བུ་ཚོགས་སྒྲུབ་ཞག་བདུན་ཕན་ཡོན་ཆེ་སྟེ། རྒྱུད་ཆེན་གསང་བ་འདུས་པ་ལས། དད་བརྩོན་དྲག་པོས་སྒྲུབ་གྱུར་ན། ། མཚམས་མེད་ལྔ་པོ་སྤྱད་པས་ཀྱང༌། ། དངོས་གྲུབ་ཐོབ་པ་གསང་སྔགས་ཁྱད། ། དམ་ལྡན་རྣམས་ལ་སྨོས་ཅི་དགོས། ཞེས་གསུངས།
འདི་ལྟ་བུའི་ཕན་ཡོན་འབྱུང་བ་མི་བདེན་སོགས་བསམ་མི་རུང་སྟེ། འདི་ཕྱོགས་ཐེ་ཚོམ་ཟ་བའི་མི་གང་སུ། ། ཚེ་འདིར་ཡིད་དུ་མི་འོང་ཀུན་འདུས་ནས། ། མནར་མེད་རྡོ་རྗེའི་དམྱལ་ཏེ་དེར་འགྲོ་བས། ། ཀུན་གྱི་ཐུན་མོང་མ་ཡིན་གསང་དམ་སྲུངས། ཞེས་ཀྱང་གདམས་པར་མཛད་ཅིང༌། མདོར་ན་མཆོག་ཐུན་དངོས་གྲུབ་མ་ལུས་པ་མྱུར་དུ་འགྲུབ་པའི་ཐབས་སུ་ལན་གཅིག་མ་ཡིན་པར་རྡོ་རྗེའི་ལུང་གིས་ཡང་ཡང་བསྔགས་པ་ཡིན་ལ། ཕན་ཡོན་དེ་ལྡན་གྱི་སྒྲུབ་པ་ལེགས་པར་གྲུབ་པ་ལ་དགའ་སྤྲོ་དད་མོས་ཡིད་ཆེས་དང་ལྡན་པས་སླད་ནས་ཀྱང་རྡོ་རྗེ་རྒྱལ་པོ་དང་རྒྱལ་ཐེབས། གཟུངས་མ་མཆེད་ལྕམ་དཀྱིལ་འཁོར་གཅིག་ཏུ་ཚོགས་ཤིང་མར་མེ་གཅིག་ལ་བལྟས་པ་ཐམས་ཅད་གཅིག་གིས་གཅིག་ལ་ཁོང་ཁྲོ་ང་རྒྱལ་སྒྲོ་སྐུར་སོགས་ཀྱིས་དམ་ཚིག་ལ་སེལ་བསླད་མ་ཞུགས་པར་ལྷ་དང་དཀྱིལ་འཁོར་གྱི་ཚུལ་དུ་བལྟ་དགོས་པ་དང༌། འདི་ནས་བྱང་ཆུབ་མ་ཐོབ་བར་དུ་དམ་ཚིག་རྡོ་རྗེའི་ལུ་གུ་རྒྱུད་གཅིག་ཏུ་སྦྲེལ་བ།
རྣམ་ཀུན་འདུ་འབྲལ་མེད་པ་སྲོག་གིས་བསྡུས་པའི་ལྷའི་ཚོམ་བུ་འཁོད་ཅིང༌། ཚོམ་བུ་ཚོགས་སྒྲུབ་ཀྱི་དགེ་བའི་ལས་ཆེན་པོ་བསགས་པའང་དོན་ཡོད་པར་བགྱི་བའི་སླད་མར་མེའི་སྨོན་ལམ་བགྱིད་པའི་སྐབས་སུ་བབ་པ་སྟེ། དེ་ཡང་རྫོང་འཕྲང་ལས། སངས་རྒྱས་ཀུན་གྱི་སྤྲོས་པ་མེད་པའི་དབྱིངས། ། ཐིག་ལེ་ཆེན་པོ་མ་བཅོས་ལྷུན་གྲུབ་ངང༌། ། སྐྱེ་འགག་མེད་པ་བྱང་ཆུབ་སེམས་ཀྱི་དོན། ། ཡེ་ཤེས་མར་མེའི་སྡོང་རྩར་ཤར་བའོ། ཞེས་གསུངས་པ་ལྟར་བྱང་ཆུབ་སེམས་དངོས་པོའི་གཟུགས་དང་བྲལ་བ། ཁྱད་ཆོས་དྲུག་ལྡན་ཡེ་ཤེས་ཀྱི་འོད་ཕུང་དུ་འབར་ཞིང་གཞོན་ནུ་བུམ་པ་སྐུའི་ཚུལ་དུ་བཞུགས་པ་ནི་མཚོན་བྱ་དོན་གྱི་མར་མེ། གཞི་ལས་གཞི་སྣང་དུ་གཡོས་ཏེ།
ལྷུན་གྲུབ་རང་སྣང་གི་སྒོ་ནས་ཤར་ལུགས་ཆེན་པོ་བརྒྱད་ཀྱིས་འཁོར་འདས་སྣ་ཚོགས་སུ་སྣང་བ་མཚོན་པ་བརྡ་ཡི་མར་མེ། འདི་ལ་དབྱེ་བ་སྣང་ཚུལ་སྣོད་ཀུན་གཞིའི་ཀོང་བུ་རུ། བཅུད་རྣམ་ཤེས་ཀྱི་ཕུང་པོའི་སྡོང་བུ་ལ། གནས་ལུགས་ཆོས་དབྱིངས་ཡེ་ཤེས་ཀྱི་མར་ཁུས་གཏམས་ནས་རིག་པ་རང་གསལ་གྱི་སྒྲོན་མེ་སྦར་བས་ལམ་གཞི་སྣང་སྐུ་དང་ཡེ་ཤེས་ཀྱི་འོད་སྣང་འཕྲོ་བས། འབྲས་བུ་ཐུགས་རྡོ་རྗེའི་རིགས་དགྱེས་པ་བསྐང༌། སྣོད་དབྱིངས་རིག་དབྱེར་མེད་ཀྱི་ཀོང་བུ་རུ། བཅུད་གཟུགས་ཕུང་མ་དག་གི་སྡོང་བུ་ལ། མེ་ལོང་ཡེ་ཤེས་ཀྱི་མར་ཁུས་གཏམས་ཏེ་ཤེས་རབ་རང་བྱུང་གི་སྒྲོན་མེ་སྦར་བས་ལམ་ཆོས་ཉིད་མངོན་སུམ་གྱི་སྣང་བས། འབྲས་བུ་རྣམ་སྣང་གི་རིགས་དགྱེས་པ་བསྐང༌། སྣོད་ཀ་ཏི་ཤེལ་གྱི་ཀོང་བུ་རུ།
བཅུད་ཚོར་ཕུང་རྣམ་དག་གི་སྡོང་བུ་ལ། མཉམ་ཉིད་ཡེ་ཤེས་ཀྱི་སྒྲོན་མེས་གཏམས་ཏེ། ལམ་རྒྱང་ཞགས་འོད་གསལ་གྱི་མར་མེ་སྦར་བས་ལམ་ཉམས་སྣང་གོང་འཕེལ་གྱིས། འབྲས་བུ་རིན་ཆེན་གྱི་རིགས་དགྱེས་པ་བསྐང༌། སྣོད་འཇའ་ཟེར་ཐིག་ལེའི་ཀོང་བུ་རུ། བཅུད་འདུ་ཤེས་རྣམ་དག་གི་སྡོང་བུ་ལ། སོར་རྟོག་ཡེ་ཤེས་ཀྱི་མར་ཁུས་གཏམས་ཏེ། དག་པ་དབྱིངས་ཀྱི་སྒྲོན་མེ་སྦར་བས། ལམ་རིག་པ་ཚད་ཕེབས་ཀྱི་སྣང་བས། འབྲས་བུ་གསུང་པདྨའི་རིགས་དགྱེས་པ་བསྐང༌།
སྣོད་གཞོན་ནུའི་བུམ་སྐུའི་ཀོང་བུ་རུ། བཅུད་འདུ་བྱེད་རྣམ་དག་གི་སྡོང་བུ་བཙུགས་ནས། བྱ་གྲུབ་ཡེ་ཤེས་ཀྱི་མར་ཁུས་གཏམས་ཏེ། ཐིག་ལེ་སྟོང་པའི་སྒྲོན་མེ་སྦར་བས། ལམ་ཆོས་ཉིད་ཟད་པའི་སྣང་བས། འབྲས་བུ་ལས་ཀྱི་རིགས་ཀྱི་ཐུགས་དམ་བསྐངས་པས། རྒྱུ་སྐུ་དང་ཡེ་ཤེས། རྐྱེན་འོད་དང་ཁ་དོག ། བྱེད་ལས་སྒྲོན་མ་བཞིར་སྨིན་ཏེ་འཁོར་ལོ་བཞིའི་དབུས་སུ་འོད་གསལ་ཐིག་ལེ་ཆེན་པོ་དང༌། སྤྱི་བོ་ནས་རྟོག་པ་མེད་པའི་སྐུ་འཆར་བ་ནི་མཚོན་བྱེད་རྟགས་ཀྱི་མར་མེ་སྟེ།
དེ་དག་རྟེན་ཅིང་འབྲེལ་འབྱུང་གི་དབང་ལས་སྣང་གསལ་མར་མེ་འདི་ཡིས་མཚོན་བྱེད་དུ་བྱས། ཡེ་ཤེས་ཆེན་པོའི་སྣང་བས་ཉོན་མོངས་ཀྱི་མུན་ཁང་བཅོམ། རྒྱུད་དྲུག་འཁོར་བའི་སྒོ་རྩད་ནས་བཅད། རྡོ་རྗེ་ཁྲོ་རྒྱལ་རྣམས་ཀྱི་ཞལ་མཐོང༌། རང་རྒྱུད་སྣང་བ་བཞི་ཡི་ཤུལ་མཚོན། རིག་སྟོང་ཁྱབ་བརྡལ་ཆེན་པོས་རྒྱབ་སྐྱོར། རང་གྲོལ་སྤྱོད་པ་ཅོག་བཞག་གིས་མཐའ་བརྟེན་ཏེ་བགྲོད་པར་བྱ་བའི་ལམ་ལྔ་དང་ས་བཅུ་བགྲོད་དུ་མེད་པའི་ཚུལ་གྱིས་དྭངས་སྲོག་ཐིག་ལེ་ཆེན་པོར་སྲིད་པ་གསུམ་པོ་ཡོངས་སུ་དག་པ་འོད་ཟེར་འཕྲུལ་བཞད་ཀྱི་ཀློང་དམ་པར་བགྲོད་ནས་ཆོས་ཐམས་ཅད་བྱ་རྩོལ་གཉིས་མེད་ཀྱི་ཀློང་དུ་གདོད་ནས་སྐྱེ་འགག་འཕོ་འགྱུར་བྲལ་བ་གཞི་རྫོགས་ལྷུན་གྲུབ་ཆེན་པོར་གདེང་ཆེན་ཐོབ། དབུགས་ཆེན་འབྱིན། རྩལ་ཆེན་རྫོགས་པའི་ཐུགས་འདུན་རྩེ་གཅིག་པ་མཛད་ནས་སྨོན་ལམ་གྱི་རྗེས་ཟློས་གནང་བར་ཞུ། ཧཱུྃ༔
བླ་མེད་གསང་བ་མཆོག་གི? སོགས་དབྱངས་བོར་ལེན་མཐར་རོལ་མོ་སོགས་རྒྱ་ཆེར་སྤེལ་ཞིང་མཐའ་རྒྱས་སུ་བྱའོ། སླར་སྨྲས་པ། མཁས་གྲུབ་བྱེ་བ་གཤེགས་ཤུལ་ཚོགས་སྒྲུབ་ཀྱི། ཕྱག་བཞེས་རྒྱུད་ལུང་མན་ངག་ངེས་པའི་དོན། ། མཚོན་བྱེད་སྟོང་ཐུན་སྙིང་པོ་ས་བོན་ཙམ། ། དམ་པའི་གསུང་བཞིན་བསྡུས་ལ་འདིར་བཀོད་བྱས། ། དེས་ཀྱང་སྤྲོས་བཅས་ཚོམ་བུ་ཚོགས་སྒྲུབ་ཀྱི། ། ཉམས་ལེན་གོ་དོན་བསྐྱེད་རྫོགས་གནད་མཐོང་ནས། ། རིག་འཛིན་འདུས་མང་འབྲེལ་བཅས་མ་ལུས་པ། ། ཕྱམ་གཅིག་པདྨ་འོད་དུ་སྐྱེ་རྒྱུར་སྨོན།
ཞེས་བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྲོས་བཅས་སྒྲུབ་ཆེན་གྱི་སྟོང་ཐུན་རིག་འཛིན་མཁའ་འགྲོ་འདུས་པའི་དགྱེས་དབྱངས་ཞེས་བྱ་བ་འདི་ཡང་གསང་སྔགས་ཕུར་པ་གླིང་དང་སྐུ་གསུམ་མཁའ་འགྲོ་གླིང་གཉིས་ཀྱི་ལོ་གསུམ་སྒྲུབ་སྡེ་གྲོལ་བའི་སྐབས་དང་བསྟུན་མཁན་རིན་པོ་ཆེ་ངག་དབང་དགེ་ལེགས་བཟང་པོ་མཆོག་ནས་ཚུལ་འདིས་སྒྲུབ་ཆེན་གསར་འཛུགས་ཀྱི་སྦྱིན་བདག་དང་གོ་བསྒྲིགས་གནང་མུས་བཞིན་དེ་སྐབས་སྟོང་ཐུན་དང་སྒྲུབ་པ་ཆེན་པོའི་ཁོག་དབུབ་སོགས་དགོས་པ་གལ་ཆེ་བར་འདུག་པས་ཅིས་ཀྱང་གཟིགས་རོགས་ཞེས་ཚེ་རབས་དུ་མར་ལས་སྨོན་གྱི་འབྲེལ་བའི་མཐུས་བརྟས། ཚུལ་འདིར་མི་འཕྲོག་པའི་དད་མོས་རྡོ་རྗེ་ལྟར་བརྟན་པའི་འབྲོང་པ་རྡོ་ཤུལ་དུ་སྐྱེས་པའི་སྒྲུབ་བརྩོན་བླ་མ་ཨོ་རྒྱན་གསང་སྔགས་འགྲོ་འདུལ་ནས་ནན་བསྐུལ་ངོར། གནམ་ལྕགས་པ་གསང་སྔགས་བསྟན་འཛིན་མིང་པས་རང་ལུགས་འཁོར་འདས་ཟིལ་གནོན་དང་ཁོ་བོའི་སྔར་བྱས་པའི་པདྨ་ཁྲག་འཐུང་སྟོང་ཐུན་སོགས་ལ་གཞི་བྱས་ནས་འཕྲོས་དོན་ཁ་བསྒྱུར་བཅས་རབ་བྱུང་བཅུ་བདུན་པའི་ཤིང་ཕོ་སྤྲེལ་གྱི་ལོ་གྲོ་ཞུན་ཟླ་བའི་ཚེས་༢༢ དམར་ཕྱོགས་མཁའ་འགྲོ་འདུ་བའི་དུས་ཚེས་ལ་མ་ཧཱ་ཙི་ནི་གླིང་ཕྲན་ཐེ་ཝན་ནང་པའི་ལྷན་ཚོགས་རྒྱལ་ཁབ་༡༧ལས་གྲུབ་པའི་འདུས་ཚོགས་སྐབས་མགྲོན་ཁང་ཆེན་མོར་གནས་པའི་བར་གསེང་དུ་གྲུབ་པར་བགྱིས་པ་འདིས་ཀྱང་སྙིང་པོའི་བསྟན་པ་རིང་དུ་གནས་པའི་རྒྱུར་གྱུར་ཅིག། །། ཞ༽བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྱི་དྲིལ་གསོལ་འདེབས་བསམ་པ་ལྷུན་གྲུབ་ཀྱི་སྒྲུབ་པའི་ཁོག་དབུབ་མཆོག་ཐུན་འདོད་རྒུའི་ཆར་འབེབས་ཡིད་བཞིན་ནོར་བུ་ཞེས་བྱ་བ་བཞུགས་སོ། བླ་མ་རྩ་གསུམ་བདེ་གཤེགས་བཀའ་འདུས་དཔལ། ། ཆོས་ཀྱི་རྒྱ་མཚོ་དཀྱིལ་འཁོར་འཁོར་ལོའི་གཏེར། ། ཡིད་བཞིན་ནོར་བུ་གུ་རུ་ཡབ་ཡུམ་དང༌། ། དབྱེར་མེད་དྲིན་ཅན་བླ་མར་གུས་བཏུད་དེ། །
བདེ་གཤེགས་ཀུན་འདུས་ཚོམ་བུ་ཚོགས་སྒྲུབ་ཀྱི། ། སྒྲུབ་པའི་ཁོག་དབུབ་མཆོག་དང་ཐུན་མོང་གི ། དངོས་གྲུབ་འདོད་རྒུའི་ཆར་རྒྱུན་རྟག་དབབ་པའི། ། ཡིད་བཞིན་ནོར་བུའི་དགའ་སྟོན་འདི་ན་དབྱེ། དེ་ཡང་ཐུགས་སྒྲུབ་བདེ་གཤེགས་ཀུན་འདུས་ཀྱི་རྒྱབ་ཆོས་བསམ་ལྷུན་མན་ངག་བཅུ་གསུམ་གྱི་ཕྲིན་ལས་གཅིག་ཏུ་དྲིལ་བ་ལས་བྱང་ཡེ་ཤེས་སྤྲིན་ཕུང་དང་འབྲེལ་བར་ཚོམ་བུ་ཚོགས་སུ་སྒྲུབ་པའི་ལག་ལེན་རང་ལུགས་རྩ་གསུམ་སྤྱིར་འཇུག་འཆི་མེད་བདུད་རྩིའི་བུམ་བཟང་འཁྱེར་བདེ་དོན་གསལ་ཞེས་བླ་རྫོགས་ཐུགས་གསུམ་སོགས་ཞི་དྲག་སྤྱིར་འཇུག་དང༌། ཁྱད་པར་བསམ་ལྷུན་བཛྲ་བུམ་སྒྲུབ་ཀྱི་སྦྱོར་དངོས་རྗེས་གསུམ་ལ་གཅེས་པའི་སྒྲུབ་ཁོག་ཡོན་ཏན་གཏེར་མཛོད་སོགས་བཞུགས་ཀྱང་སྔ་མ་ལྟར་ན་རང་འདྲའི་བློ་རྨོངས་རྣམས་ཀྱི་གཞུང་སོ་སོ་དང་ཞི་དྲག་སོགས་ཁ་བསྒྱུར་ཚུལ་བཞིན་ཤེས་པར་དཀའ་ལ། ཕྱི་མ་ཡང་རིལ་སྒྲུབ་ཁོ་ན་གཙོར་བཟུང་མཛད་པས་སྒྲུབ་ཆེན་རྐྱང་པར་སྦྱར་བ་ལ་དབྱེ་གསལ་མང་བས་མགོ་འཁྲུགས་པར་དོགས་ཏེ་འདིར་གོ་སླ་འཇུག་བདེ་བའི་དབང་དུ་བྱས་ཏེ་ནག་འགྲོས་སུ་བཀོད་པ་ལ། ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ། བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང་བ། རྗེས་ལས་ཀྱི་རིམ་པ་མཐའ་རྒྱས་སུ་བྱ་བའོ།
དང་པོ་ནི་གཏེར་ཁ་ཕལ་མོ་ཆེར། སྟོན་པ་གནས་དང་འཁོར་དང་དུས། ། ཡོ་བྱད་ལ་སོགས་ལྔར་ལྡན་པ། ཞེས་འཆད་པ་མང་ཡང༌། འདིར་གསང་སྔགས་ལམ་རིམ་ལྟར་ན། ཕུན་སུམ་ཚོགས་པ་ལྔ་ནི། དང་པོ་སྒྲུབ་པའི་གནས་ཕུན་སུམ་ཚོགས་པ་ནི། རང་གཞུང་ལས། དེ་ཡང་བླ་མ་སྒྲུབ་པའི་རིམ་པ་ནི༔ བཀྲ་ཤིས་བྱིན་ཆགས་རྒྱལ་བའི་མེ་ཏོག་འཐོར༔
སྨོན་ལམ་མཆོག་ལྡན་དབེན་རི་ཡིད་འོང་འདིར༔ མཁོ་བའི་ཡོ་བྱད་སྒྲུབ་པའི་ཆ་རྐྱེན་བསགས༔ ས་སློང་སྟེགས་བུ་བཅགས་ཏེ་དབུས་མཐོ་བ༔ གསེར་གྱི་མཎྜལ་དང་རྩེའི་དབྱིབས་དག་ལ༔ ཐིག་གདབ་ཚོན་སྤེལ་བཀོད་མཛེས་ལེགས་པར་བྱ༔ ཞེས་གསུངས་པ་བཞིན་གུ་རུ་རིན་པོ་ཆེ་དང་གྲུབ་ཐོབ་དུ་མས་བྱིན་གྱིས་བརླབས་ལ། དབེན་པ་ཉམས་དགའ་ཞིང་དམ་ཉམས་སྡེ་འཁྲུག་སོགས་གྲིབ་ཀྱིས་མ་གོས་པའོ། གཉིས་པ་དུས་ནི། རྒྱལ་བའི་དུས་ཆེན་བཞི། ར་བ་བཞིའི་ཡར་ངོ༌།
ཡར་མར་ཚེས་བཅུ་རྣམས་དང་མ་འཛོམས་ན་གཟའ་སྐར་འཕྲོད་སྦྱོར་དགེ་བ་ལའོ། གསུམ་པ་སྒྲུབ་པ་པོ་ནི། རྡོ་རྗེ་སློབ་དཔོན་རྒྱལ་ཐེབས་གཟུངས་མས་གཙོ་བོར་གྱུར་པའི་སྟོན་འཁོར་ཐམས་ཅད་སོ་སོའི་མཚན་ཉིད་གཞུང་མཐུན་དགོས་པར་གསུངས་ཀྱང༌། སྤྱི་ཙམ་དུ་བླ་མའི་ཐུགས་སྒྲུབ་བདེར་འདུས་ཀྱི་དབང་ལུང་རྫོགས་པར་ཐོབ་ཅིང་བསྙེན་པ་ལས་རུང་དུ་བྱས་པས་བསྒྲུབ་བྱ་ལ་ཐེ་ཚོམ་མེད་ཅིང་དད་པ་རྩེ་གཅིག་དང་ལྡན་པ། སྒྲུབ་པ་པོ་ནང་ཕན་ཚུན་དམ་སེལ་གཏན་ནས་མེད་པ་ཞིག་གལ་ཆེའོ། བཞི་པ་ཡོ་བྱད་ནི། དེ་ཉིད་ལས། བུམ་པ་རྣམ་རྒྱལ་སྨན་སྒྲུབ་བདུད་རྩིས་གཏམས༔ ཁ་རྒྱན་མགུལ་ཆིངས་ལ་སོགས་ཚང་བར་བྱ༔ བྷནྡྷ་མཚན་ལྡན་སྨན་རཀ་ཕུད་ཀྱིས་བཀང་༔
རྩ་གསུམ་གཏོར་མ་རྒྱན་བཟང་ལེགས་པར་བཤམས༔ གཞན་ཡང་སྤྱན་གཟིགས་ཚོགས་གཏོར་ཚང་བར་བསྐོར༔ སོགས་གཞུང་ནས་བཤད་པའི་སྒྲུབ་རྫས། མཆོད་རྫས། རྒྱན་རྫས་ལ་སོགས་ཞིབ་པ་གཤམ་གསལ་རྒྱན་བཀོད་ལས་འབྱུང་བ་ལྟར་དམ་ཚིག་གི་ཡོ་བྱད་ཐམས་ཅད་དང༌། སློབ་དཔོན་གྱི་མདུན་གཡོན་ནས་བརྩམས་ཏེ་ནང་མཆོད། ལས་ཕུར། རྡོར་དྲིལ། དར་དམར་ནག ། མེ་ཏོག་གི་སྣོད།
ཌཱ་མ་རུ། ལས་བུམ་རྣམས་ཚགས་སུ་ཚུད་པར་བྱའོ། ལྔ་པ་སྒྲུབ་པའི་ཐབས་ནི། ཡིད་ཆེས་རྩོད་བྲལ་གྱི་ཟབ་ཆོས་བརྒྱུད་པ་དྲུག་ལྡན་གྱི་ཁྱད་པར་དུ་བྱས་པ་ཟབ་མོ་གཏེར་མ་ལས་བྱོན་ཅིང་དེ་ཡང་དམ་སེལ་འདྲེས་ཁྱེར་གྱིས་མ་བསླད་པའི་རྒྱུད་ལུང་མན་ངག་ཁུངས་བཙུན་གྱི་དགོངས་པ་དང་མཐུན་ཞིང་འཁྲུལ་པ་མེད་པ། བྱིན་རླབས་ཀྱི་གཟི་བྱིན་དང་ལྡན་པ་སྟེ་ཕུན་སུམ་ཚོགས་པ་ལྔའོ། གཉིས་པ་བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང་བ་ལ་གཉིས། སྔོན་འགྲོ་དང་དངོས་གཞིའི་ལས་རིམ་མོ། དང་པོ་ལ་གཉིས། བསོད་ནམས་ཀྱི་དཔུང་བསྐྱེད་པ། ས་ཡི་ཆོ་ག་བྱ་བའོ།
དང་པོ་ལ་རང་རྒྱུད་སྦྱོང་བ། ཆོས་འཁོར་བསྐོར་བ། གཏོར་མ་གཏོང་བ། སྦྱིན་གཏོང་བྱ་བ་བཞི། དེ་རེ་རེ་ལའང་བཞི་བཞིར་འབྱུང་སྟེ། དང་པོ་ནི་ལུས་ཀྱི་སྒྲིབ་པ་སྦྱང་ཕྱིར་སཱཙྪ་གདབ་པ། ཉེའུ་འདོན་པ། སྲོག་བསླུ། རྣམ་འཇོམས་སྨེ་བརྩེགས་ཀྱི་ཁྲུས་བྱ་བ། ངག་སྒྲིབ་སྦྱང་ཕྱིར།
ན་རཀ་དོང་སྤྲུགས་དང་ཡིག་བརྒྱ་བཟླས་པ། ཡིད་སྒྲིབ་སྦྱང་ཕྱིར་སེམས་བསྐྱེད་བླང་བ་དང༌། བླ་མའི་རྣལ་འབྱོར་བསྒོམ་པ། གཞན་ཡང་ཞི་བའི་སྦྱིན་སྲེག་བླུགས་པ། ལུས་ངག་ཡིད་གསུམ་ཀའི་ཕྱིར་དུ་ཕྱག་སྐོར་དང་མཁའ་འགྲོ་ཆོས་སྐྱོང་ལ་ཚོགས་སྐོང་རྒྱ་ཆེར་བྱ། གཉིས་པ་ནི། ཆོས་ཉིད་ཀྱི་དོན་རྟོགས་ཕྱིར་སྒྲུབ་ཁང་གི་ཤར་དུ་ཤེར་ཕྱིན། བདུད་གཞོམ་ཕྱིར་ལྷོར་སྟོབས་པོ་ཆེ། རྒྱུ་འབྲས་གོ་ཕྱིར་ནུབ་ཏུ་ལང་ཀར་གཤེགས་པ། བར་ཆད་ཞི་ཕྱིར་བྱང་དུ་ཏོག་གཟུངས་དང་གྲྭ་ང་བཀླག །
གསུམ་པ་ནི། བྱིན་རླབས་འབྱུང་ཕྱིར་དཀོན་མཆོག་སྲི་ཞུ་ཡི་མགྲོན་དང༌། ཕྲིན་ལས་བཅོལ་ཕྱིར་ཡོན་ཏན། འབྱོར་པ་འཐོབ་ཕྱིར་སྙིང་རྗེ། བུ་ལོན་འཁོར་ཕྱིར་ལན་ཆགས་ཀྱི་མགྲོན་རྣམས་ལ། ཕྱི་ཆུ་གཏོར་དང་མདོས་གླུད། ནང་གཏོར་མ། གསང་བ་ལུས་ཀྱི་མཆོད་སྦྱིན་བྱ་བར་གསུངས་སོ། བཞི་པ་ནི། དངོས་སུ་སྣང་བའི་མགྲོན་ལ་དངོས་འབྱོར་ཅི་རིགས་པས་མཉེས་ཤིང་ཚིམ་པར་བྱེད་པ་སྟེ།
བླ་མ་དང་དགེ་འདུན་རྗེ་དཔོན་དང་ཡོན་ཏན་ཅན་ནད་པ་དང་དབུལ་ཕོངས་བྱ་རིགས་ཆུ་གནས་བུ་ལོན་ལན་ཆགས་པ་དང༌། མི་མཛའ་བ་རྣམས་ཡོན་དང་བཟའ་བཏུང་ཅི་འབྱོར་སྟོབ་ལ་སྒྲུབ་པ་མཐར་ཕྱིན་ཅིང་བར་ཆད་མེད་པའི་སྨོན་ལམ་གདབ། སང་སྒྲུབ་པའི་སྟ་གོན་བྱ་བའི་སྔ་ནུབ་ལྟ་བུར་གྲལ་བཀོད་དང༌། ལིང་ཁྲུས་བྱ་སྲོལ་ལྟར་ན། མནན་བསྲེག་ལིངྒ་གཉིས་ཚད་ལྡན་བྲིས་པ་དང༌། ལིང་ཁྲུས་ལ་མཁོ་བའི་ལམ་རྒྱ་གྲམ་གྱི་ས། ཆུ་མིག་ལྐུག་པའི་ཆུ། རོ་སོལ་གྱི་མེའམ་དུག་ཤིང་ཚེར་མ་ཅན་གྱི་མེ། རླུང་གཡབ་བུམ་སྒྲོ། ལིང་ཕྱིས་ཤ་དམར།
བྱུག་རྫས་དུག་ཁྲག ། བྲབ་རྫས་ཐུན་ཡུངས། གཞན་ཡང་དབྱེ་རྫས་གཡབ་དར་སོགས་བསྒྲལ་ཆས། སྡོམ་བྱེད་བྱད་ཐག་སྔོ་དམར། རེ་ཡུག་གམ་རས་ནག ། རྩང་གཟེར། མནན་སྣོད། ཧོམ་ཁུང་སོགས་འདུ་བྱ་ལ། ལིང་ཁྲུས་གནད་གྱི་མན་ངག་བསྡུས་པ་ནི། ཐོག་མར་སློབ་དཔོན་དང་ལས་རྡོར་གྱིས་ཕྱི་ཁྱམས་ནམ་མཁའ་མཐོང་སར་བཀྲ་ཤིས་བརྒྱད་པ་དང་ཚིག་བདུན་གསོལ་འདེབས་སྔོན་དུ་འགྲོ་བས།
གུ་དྲག་དང་ཕུར་པའི་རྒྱུན་ཁྱེར་གང་རུང་སྔོན་དུ་སོང་ནས། ལམ་རྒྱ་གྲམ་གྱི་ས་གཏོར་ལ།
ལྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཆུ་ལྐུག་པས་བཀྲུས་ལ། བྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ རོ་སོལ་གྱི་མེ་བསྐོར་ལ། རྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ རླུང་ལ་ཕྱར་ཞིང༌། ཡྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ནམ་མཁའ་ལ་གཡུག་ཅིང༌།
ཨེ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཨེ་ཡྃ་རྃ་བྃ་ལྃ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཞེས་དང༌། ཨཱཿ ཀྱང་ཉེར་གཅིག་དབུགས་ཐེངས་གཅིག་བསྒྲགས་ཏེ་ཆུས་བཀྲུས་ལ་རང་གིས་བཏུང་བར་བྱའོ། ཚེ་ཕ་རོལ་གྱི་སྲོག་ཁྲག་སྙིང་ཁྲག་དཔལ་ཆེན་པོས་གསོལ་བར་བསམ། དུག་ཁྲག་གིས་བྱུག ། དགྲ་ལྟེབ་ཏུ་ལྟེབས་ལ། རེ་བ་དང་བྱད་ཐག་སྔོ་དམར་གྱིས་བཅིངས། རྩང་རྒྱ་གྲམ་དུ་གཟིར།
བྲུབ་ཁུང་དུ་གཞུག ། འགུགས་པ་བྱ་ཞིང་ཐུན་གྱིས་བྲབ་པ་སོགས་ལག་ལེན་མ་འཆོལ་བ་བྱ། མཐར་རྫོགས་པའི་བྱང་ཆུབ་སྒྲུབ་པ་ལ?སོགས་བཀྲ་ཤིས་སྨོན་ལམ་མདོར་བསྡུས་བྱས་ཤིང་ནང་དུ་ལོག་ནས་མཐར་དབྱུང་ངོ༌། གཉིས་པ་ས་ཡི་ཆོ་ག་ནི། གཞུང་ལས། སྔོན་འགྲོ་གཙང་མར་སྦྱར་བའི་གསེར་སྐྱེམས་བཏང་༔ གཞི་བདག་རྣམས་ལ་སྒྲུབ་པའི་རོགས་དན་བཅོལ༔ ཞེས་གསུངས་པ་བཞིན་ས་ཆོག་དངོས་ལ་ལྔ། བརྟག་པ། བསླང་བ།
དབང་དུ་བྱ་བ། སྦྱང་བ་བཟུང་ཞིང་བསྲུང་བའོ། དང་པོ་ནི། ས་ཡི་མཚན་ཉིད་དང༌། རྟེན་འབྲེལ། ལྟོ་འཕྱེ་བརྟག་པ་རྣམས་ཏེ། སྒྲུབ་གནས་རྙིང་པ་ལ་མི་དགོས་སོ། གཉིས་པ་སྣང་བ་མི་ལས་བསླངས་ཟིན་པའི་དབང་དུ་བྱས་ཏེ། མི་སྣང་བར་བསླང་བ་ལ་གཉིས། ས་ལྷ་དང་མི་མིན་ཡུལ་བདག་སྤྱི་ལའོ།
དང་པོ་ནི། དཀྱིལ་འཁོར་གང་དུ་བྱ་བའི་གཞི་སྟེགས་བྱི་དོར་བྱས་པར་ཚོམ་བུ་གཅིག་བཀོད་པའི་མདུན་དུ་མཆོད་གཏོར་དཀར་ཟླུམ་མཐེབ་རིལ་གྱིས་མཚན་པ་གཉིས་དང༌། གསེར་སྐྱེམས། མཐའ་སྐོར་བྱང་ཤར་མཚམས་འཛིན་མེ་ཏོག་ནས་བརྩམ་ཆུ་གཉིས་ཉེར་སྤྱོད་གཡས་བསྐོར་དུ་བཀོད། བདག་བསྐྱེད་ལ་མཁོ་བའི་ཕྱི་ནང་གི་མཆོད་གཏོར་གང་དགོས་ཕུག་ལོགས་ལྟ་བུར་བཤམས་ཤིང་འོག་གི་སྐབས་སོ་སོར་དགོས་པའི་ཡཽ་བྱད་རྣམས་ཀྱང་ཚགས་སུ་ཚུད་པར་བྱའོ། དེ་ནས་སྒྲུབ་པ་པོ་རྣམས་སྟན་ལ་འཁོད་དེ་བདག་གི་རྣལ་འབྱོར་བྱ་བ་ལ། ཐོག་མར་ཚིག་བདུན་གསོལ་འདེབས་སྔོན་དུ་འགྲོ་བས་སྐྱབས་སེམས་ཚོགས་བསགས་ཀྱིས་རྒྱུད་སྦྱང་བར་གསུངས་པ་ལྟར། རྡོ་རྗེ་སློབ་དཔོན་སོགས་ཡན་ལག་བདུན་པ་སྔོན་དུ་འགྲོ་བས། ཧཱུྃ། རང་རིག་ཤེས་པ་མ་བཅོས་གཉུག་མའི་ངང༌། །
དྲན་རྟོག་འཛིན་མེད་ངོ་བོ་གཤིས་ལུགས་ཧཱུྃ། ། ཡོངས་གྱུར་བླ་མ་རིག་འཛིན་ཐོད་པ་རྩལ། ། འགགས་མེད་གསལ་སྟོང་གཞོན་ཚུལ་ཞི་མ་ཁྲོ། ། ཟ་བེར་ཕོད་ཀ་རིན་ཆེན་པྲོག་ཞུ་དང༌། ། རྡོ་རྗེ་བྷནྡྷ་ཁ་ཊྭཱཾ་ཤེས་རབ་འཆང༌། ། རྒྱལ་པོ་རོལ་སྟབས་སྣང་སྲིད་ཟིལ་གནོན་ངང༌། ། སྐུ་ཡི་ཆ་དང་བ་སྤུའི་བུ་ག་ནས། ། རིག་འཛིན་འདུས་པའི་དཀྱིལ་འཁོར་འཇའ་ལྟར་ལྷགས། ། སྒྱུ་མའི་གར་ལྟར་ཝལ་གྱིས་གསལ་བ་ཡི། ། ཐུགས་ཀར་ཧཱུྃ་མཐར་སྙིང་པོའི་སྔགས་ཕྲེང་འཁོར། །
འབྱིན་འཇུག་ཐམས་ཅད་རྡོ་རྗེ་གསུམ་གྱི་ངང༌། ། ཕྱོགས་བཅུར་འཕྲོས་པས་བྱིན་བརླབས་ཐུགས་རྒྱུད་བསྐུལ། ། ཡིག་འབྲུ་གསུམ་གྱིས་དབང་བཞི་སྙིང་པོ་ཐོབ། ། རྩ་ཁམས་ཞིང་ཁམས་ལྷ་རུ་རྟག་མངོན་ཏེ། ། འཕྲོ་འགྱུ་ཚོགས་དྲུག་ཀ་དག་དབྱིངས་སུ་གྲོལ། ། སྣང་སྟོང་གསལ་སྟོང་བདེ་སྟོང་རིག་སྟོང་ངང༌། ། གཤིས་ལུགས་ལྟ་བ་བླ་མའི་དོན་རྟོགས་ནས། ། དེ་བཞིན་ཧེ་རུ་ཀ་པར་འགྲུབ་གྱུར་ནས། ། རིག་འཛིན་རྒྱལ་བ་འདུས་པའང་བདག་གྱུར་ཅིག ། ཨོཾ་ཨཱཿཧཱུྃ༔
བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ ཞེས་ཉེར་གཅིག་བཟླས། ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ མཐར་བསྡུ་ལྡང་བྱ། ཕྱག་གཡས་རྡོ་རྗེ་དང་བཅས་གསལ་གདབ་ཅིང༌། ཧ་ཧ༔ ཧཱུྃ་ཧཱུྃ༔ ཧོ་ཧོ༔
ཕཻཾ་ཕཻཾ༔ དེ་ནས་ཁྲོ་བོའི་གད་རྒྱངས་ས་གསུམ་རབ་ཏུ་གཡོ་བ་བསྒྲགས་པར་བསམ། ཧོཿ དེ་རིང་བཀྲ་ཤིས་དུས་ཚེས་བཟང་༔ རྟེན་འབྲེལ་ཀུན་གྱི་མགོ་ཡང་ལེགས༔ གནས་བདག་ཡུལ་འཛིན་ཕུན་སུམ་ཚོགས༔ མི་ཤིགས་ཕོ་བྲང་ས་འདུལ་ལོ༔ མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌།
ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔
ལན་གསུམ་རྒྱ་དང་བཅས་པས་བརླབ༔ ཧཱུྃ༔ མདུན་དུ་རི་རབ་གླིང་བཞིའི་དབུས༔ སྐྱོན་བྲལ་པདྨའི་ལྟེ་བ་ཟླུམ༔ ས་ཡི་ལྷ་མོ་བསྟན་མ་སེར༔ བུམ་འཛིན་པུས་བཙུགས་གུས་པའི་ཚུལ༔ འཁོར་དུ་ས་འཛིན་བཅུ་གཉིས་བཅས༔ རང་མདོག་ཕྱོགས་མཐུན་རྒྱན་ཆས་གསལ༔ ཐུགས་སྲོག་ལཾ་ལས་འོད་འཕྲོས་པས༔ གནས་འདིར་སྤྱན་འདྲེན་གཤེགས་སུ་གསོལ༔
རང་རང་གདན་ལ་དགྱེས་པར་བཞུགས༔ ཨོྃ་བཾ་ལཾ་བྷཱུ་མི་པ་ཏི་བཛྲ་ས་མཱ་ཡ་ཛ་ཛཿ རི་རབ་རོལ་མཚོ་བཅུད་ཀྱི་བདག༔ ས་ལ་གནས་པའི་ལྷ་མོ་ཆེ༔ ས་འཛིན་བཅུ་གཉིས་བྲན་གཡོག་འཁོར༔ མཆོག་གསུམ་རྒྱལ་བའི་བཀའ་ལ་ཉོན༔ རིན་ཆེན་གསེར་སྐྱེམས་འདི་བཞེས་ལ༔ རིན་ཆེན་གསེར་གྱི་ས་མཆོག་སྩོལ༔ དེ་རིང་དབང་ཆེན་དཀྱིལ་འཁོར་འདེབས༔ བདག་གི་ཞི་རྒྱས་དབང་དྲག་གིས༔
ཕྲིན་ལས་བྱ་བ་གང་བཅོལ་ཡང་༔ ཀོ་ལོང་རུ་ང་ཕྲག་དོག་དང་༔ གདུག་པའི་སྡང་སེམས་ཞི་གྱུར་ནས༔ སྒྲུབ་པའི་མཐུན་རྐྱེན་རོགས་དན་དང་༔ ལོ་ལེགས་འབྲུ་འཕེལ་ནད་ཡམས་ཞི༔ ཁྱེད་ཅག་ས་མཆོག་འདི་ཕུལ་མཐུས༔ མངོན་རྫོགས་རྒྱལ་བའི་སྲས་སུ་འགྱུར༔ དེ་ལྟར་བཅོལ་བའི་ཕྲིན་ལས་མཛོད༔ ཅེས་གཏོར་མ་ཕུལ་ལ་ས་གནོན་གྱིས་རྒྱས་གདབ། སྐྱོབ་པ་སངས་རྒྱས་ཐམས་ཅད་ཀྱི། །
སྤྱོད་པའི་ཚུལ་དང་ཁྱད་པར་དུ། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་གྱུར། ཤཱཀྱ་སེངྒེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་ཀྱང་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་གསོལ་བ་བཏབ་པས་རིག་པ་འཛིན་པ་ཁྱོད་ཀྱིས་ཅི་དགའ་བར་སྤྱོད་ཅིག་ཅེས་གནང་བ་བྱིན་ནས་དེ་ཉིད་དུ་ཐིམ་པར་ བསམ། ཞི་རོལ་བཅས་གཏོར་མ་ཕྱིར་ཕུལ། གཉིས་པ་ནི།
བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། སྡྱཱ་ན་པ་ཏི་ཀྵེ་ཊ་པ་ལ་ལཉྩ་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ལན་གསུམ་གྱིས་གཏོར་མ་ཕུལ། ཧཱུྃ༔ ཤར་ལྷོ་ནུབ་བྱང་ལ་གནས་པའི། ། ས་འཛིན་སྡེ་དཔོན་བཅུ་གཉིས་དང༌། ། སྤར་ཁ་སྨེ་བ་ལོ་སྐོར་དང༌། ། གཟའ་ཁྱིམ་དུས་འགྱུ་ཞག་གི་ལྷ། །
ལྷ་ཀླུ་ཕྱོགས་སྐྱོང་སྡེ་བརྒྱད་དང༌། ། འབྱུང་བའི་སྡེ་བརྒྱད་གཞི་བདག་ལ། ། གསེར་སྐྱེམས་གཏོར་མ་འདི་འབུལ་བས། ། རུ་ང་ཕྲག་དོག་མ་མཛད་ཅིག ། ས་རྐོ་རི་བཤིག་བྲག་བསྒྱེལ་ཞིང༌། ། ཆུ་རླུང་མེ་འགྱེད་ཟོར་འཕང་དང༌། ། ཞི་རྒྱས་དབང་དྲག་ལས་གང་ཡང༌། ལེགས་ཉེས་བྱ་བ་གང་བྱས་ཀྱང༌། ཀོ་ལོང་སྤངས་ཤིང་རོགས་དན་མཛོད། ། གལ་ཏེ་ཕྲག་དོག་སྡང་གྱུར་ཚེ། །
བདག་ཉིད་ཁྱུང་ཆེན་ཁྲོ་རྒྱལ་གྱིས། ། རི་རབ་བསྙིལ་ཞིང་རྒྱ་མཚོ་དཀྲུག ། ཀླུ་དང་ས་བདག་དྲེགས་པའི་རིགས། ། རྡུལ་དུ་བརླག་པར་གདོན་མི་ཟ། ། དེ་བས་དམ་སྲུངས་ཕྲིན་ལས་མཛོད། ཨོཾ་བྷཱུ་མི་པ་ཏི་ལོ་ཀ་པཱ་ལ་ས་མ་ཡ་བ་ལིངྟ་ཁ་ཁ་ཁཱ་ཧི། བྷཱུ་མི་པ་ཏི་ས་པ་རི་ཝཱ་ར་གཱཙྪ། གནང་བ་བྱིན་ནས་རང་གནས་སུ་གཤེགས་པར་བསམ་ཞིང༌། འཇམ་རོལ་དང་བཅས་གཏོར་མ་དང་གསེར་སྐྱེམས་ཕྱིར་འབུལ། མཆོད་པ་རྣམས་བསྡུའོ།
གསུམ་པ་དབང་དུ་བྱ་བ་ནི། སྟེགས་ཀྱི་མདུན་ནས་སློབ་དཔོན་གྱིས་དབང་མཆོག་གི་ཕུར་བུ་བཟུང༌། བདག་ཉིད་ལས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པར་གསལ་བའི་ཐུགས་ཀའི་ཧཱུྃ་ལས་འོད་འཕྲོས་ཕུར་བུ་ལ་ཐིམ༔ དེ་ཉིད་དཔལ་རྟ་མགྲིན་གྱི་སྐུར་གྱུར་ པར་བསམས་ལ། ཧྲཱི་པདྨ་ཏ་ཀྲི་ཏ་ཧཱུྃ་ཕཊ྄ཿ ཅེས་བཏབ་སྟེ་ལན་བདུན་བཟླས་པས། ཕུར་བུ་ལས་བྱུང་བའི་འོད་ཟེར་དམར་པོས་ས་གཞི་ཐམས་ཅད་ཁྱབ། བདག་གིས་དབང་དུ་གྱུར་ པར་བསམ་མོ། བཞི་པ་སྦྱང་བ་ལ། སྔགས་དང་ཕྱག་རྒྱ་ཏིང་འཛིན་གྱིས་སྦྱང་བ་ནི།
སློབ་དཔོན་གྱི་ལག་གཡས་རྡོ་རྗེ་རྩེ་ལྔ་སེར་པོར་བསམས་ནས། ཕྱག་གཡས་རྡོ་རྗེ་དང་བཅས་ཏེ་སྟེགས་བུའི་སྟེང་དུ་བཞག ། ཐམས་ཅད་ཀྱི་རྡོ་རྗེ་དང་བཅས་ལག་གཡས་ས་ལ་རེག་པའི་ཚུལ་བྱས་ནས། ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ལན་གསུམ་གྱིས་ས་ལ་བསྣུན། ཏིང་ངེ་འཛིན་གྱིས་སྦྱོང་བ་ནི། བདག་གི་ཐུགས་ཀའི་ཧཱུྃ་ལས་ཧཱུྃ་ཕྲ་མོ་གྲངས་མེད་པ་ཕྱོགས་བཅུར་འཕྲོས༔ འཕགས་པ་མཆོད་སེམས་ཅན་ཐམས་ཅད་ཀྱི་དོན་བྱས། ཚུར་འདུས་ཡེ་ཤེས་ཀྱི་མེ་རླུང་ཆུར་གྱུར་པས་མ་དག་པའི་དངོས་འཛིན་ཐམས་ཅད་བསྲེགས་གཏོར་སྦྱངས༔ རྣམ་དག་ཡེ་ཤེས་ཀྱི་ཞིང་ཁམས་ཆེན་པོར་གྱུར༔
ཅེས་མོས། དོན་དམ་པར་སྣང་སྲིད་འཁོར་འདས་ཀྱི་ཆོས་ཀུན་རང་སེམས་ལས་གུད་དུ་མེད་པའི་སྟོང་ཉིད་ཀྱི་གནས་ལུགས་དྲན་པ་སྦྱང་གཞི་སྦྱོང་བྱེད་མེད་པར་དོན་དམ་གྱི་སྦྱངས་བ་ཡང་བྱ། ལྔ་པ་བཟུང་བ་དང་བསྲུང་བ་གཉིས་ལས། ཐོག་མར་བགེགས་གཏོར་བྱིན་རློབ་པ་ལ། ཨོཾ་སྭ་བྷཱ་ཝ ་སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། ཧཱུྃ༔
བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔ གཏོར་མ་ལེན་ཕྱིར་གནས་འདིར་མྱུར་དུ་མཆིས༔ ཨོཾ་བཛྲ་ཨངྐུ་ཤ་ཛ་ཛཿ བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ དེ་ནས་ཁ་ཕྱིར་བསྟན་ལ༔ ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔ དེང་ནས་ཕན་དགེའི་བྱང་ཆུབ་ལམ་འགོད་ཕྱིར༔
ཡིད་མཐུན་འདོད་ཡོན་མཆོད་སྦྱིན་འདི་བཞེས་ལ༔ གནས་འདིར་མ་འདུག་གཞན་དུ་འགྲོ་བར་གྱིས༔ ཅི་སྟེ་མི་འགྲོ་གདུག་པའི་སེམས་འཆང་ན༔ བདག་ཉིད་དབང་ཆེན་དྲག་སྔགས་ཕྱུང་བརྡེག་གིས༔ ཁྱོད་ཀྱི་ལུས་ངག་ཡིད་གསུམ་རྡུལ་དུ་བརླག༔ དེ་བས་རང་རང་གནས་སུ་ཕྱིར་དེངས་ཤིག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ནས་ཐུན་བརྡེག་ཅིང་༔ ཧཱུྃ་ཧྲཱིཿ བླ་མ་རྣམས་ཀྱི་བྱིན་རླབས་དང་༔
ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་བའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔ ཅི་སྟེ་མི་འགྲོ་འཚེ་བྱེད་ན༔ བདག་ཉིད་དཔལ་ཆེན་ཐུགས་ཁྲོས་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔ སྲས་མཆོག་ཁྲོ་ཆུང་བར་སྣང་གང་༔
མེ་ཡི་བྱ་ཁྱུང་ཕྱོགས་བཅུར་འཁྲིགས༔ དྲྭ་མིག་ལྕགས་སྡིག་གློག་ལྟར་འཁྱུགས༔ འཁོར་ཡུག་མཚོན་ཆ་ཐོག་ལྟར་འབེབས༔ བགེགས་ཚོགས་ཐལ་བ་རྡུལ་དུ་བརླག༔ དེ་བས་བཀའ་ལས་མ་འདའ་ཞིག༔ ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ བཛྲ་ཧཱུྃ༔ རཀྴ་ཧཱུྃ༔ ཡཀྵ་ཧཱུྃ༔
ཨ་ཡ་མ་དུ་རུ་ཙ་ཤ་ན་མཱ་ར་ཡ༔ གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བནྡྷ་བནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ མཚམས་གཅོད་ཅིང་སྲུང་འཁོར་བསྒོམ་པ་ནི། ཧཱུྃ༔ ང་ཉིད་གདོད་ནས་རབ་ཁྲོས་ཧེ་རུ་ཀཿ ཀ་དག་ཐུགས་ལས་བརྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་དྲག་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ བསྲུང་མཚམས་མེད་པ་དུམ་བུ་གཅིག་པ་ནི༔ ཨེ་ཡི་མཁའ་ལྟར་གནས་པའི་གུར་ཁང་གྱུར༔
ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁཾ་རཾ་ཛྭ་ལ་རཀྵ་ཡེ་སྭཱ་ཧཱ༔ དང་པོ་བཟུང་བ་ནི། སློབ་དཔོན་དཀྱིལ་འཁོར་དབུས་སུ་བཞེངས་ཏེ་མཆོག་ཕུར་རམ་ལྕགས་སམ་སེང་ལྡེང་གི་ཕུར་པ་སོར་ལྔ་པ་དར་གྱི་ཅོད་པན་བཏགས་པ་ཞིག་ཐོགས་ཏེ། བསྒྲིལ་བ་ཙམ་གྱི་ཕྱོགས་བཅུར་ཁྲོ་ཚོགས་ཐམས་ཅད་འདུས་ཏེ་ཐིམ་པས། ཕུར་པ་དེ་ཉིད་ཁྲོ་བོ་ཆེན་པོ་ཞལ་གསུམ་ཕྱག་དྲུག་པ་སྨད་གནམ་ལྕགས་འབར་བའི་ཕུར་བུ་དབལ་གསུམ་དུ་མེ་ཡི་ཚྭ་ཚྭ་འཕྲོ་བ་རྣོ་ངར་དང་ལྡན་པ་དཀྱིལ་འཁོར་གྱི་དབུས་སུ་བཏབ་པས། དེ་ལས་བྱུང་བའི་མེ་སོགས་ཀྱིས་དབང་ཆེན་གསེར་གྱི་ས་གཞི་ཚུན་ཁེངས་པས་བར་གཅོད་ཐམས་ཅད་གཞོབ་ཏུ་བསྲེགས་ཤིང་ས་གཞི་དབང་དུ་གྱུར་པར་བསམ། བདག་གི་ཐུགས་ཀ་ནས་ཁྲོ་བོ་བཅུ་སྤྲོས་པའི་ཚོགས་ཀྱིས་ས་གཞི་གང་བར་གྱུར། ཕུར་བུ་རྣམས་སྟོད་ཞལ་གསུམ་ཕྱག་དྲུག་ཕུར་བུ་འདྲིལ་བ། སྨད་ལྕགས་ཕུར་མེ་ཡི་ཚྭ་ཚྭ་འཕྲོ་བར་གྱུར། ཕུར་པ་བསྒྲིལ་ལ།
ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ལན་གསུམ་གྱིས་གདབ་ནས། ཕུར་བུ་ལས་འཕྲོས་པའི་ཁྲོ་ཆུང་དང་མེ་འོད་ཀྱིས་ས་གཞི་ཁེངས་པར་གྱུར༔ སྤྲོ་ན་འདིར་སྟངས་སྟབས་དང་བསྐོར་བ་སོགས་རྒྱས་བསྡུས་གང་རུང་བྱའོ། རྩ་བའི་གཉིས་པ་དངོས་གཞི་ལ་གསུམ། ཡེ་ཤེས་ཀྱི་ལྷ་བསྙེན་པའི་རིམ་པ། ལྷ་དང་དབྱེར་མེད་དུ་བྱེད་པ་སྒྲུབ་པའི་རིམ་པ། གྲུབ་ནས་དངོས་གྲུབ་ལེན་པ་སྒྲུབ་པ་ཆེན་པོའི་རིམ་པའོ། དང་པོ་ལ་བཅུ་སྟེ། མཚམས་གསུམ་རྟེན་བཅའ་སྟ་གོན་བྱ།
རྒྱན་བཀོད་མངའ་གསོལ་བརྡ་སྦྱར་ཞིང༌། སྲི་མནན་བསྐོས་གདབ་བྱིན་འབེབས་སོ། ཞེས་པའི་དང་པོ་ཕྱི་མཚམས་བཅད་པ་ནི། དཀྱིལ་འཁོར་གྱི་ཁང་པའི་ཕྱོགས་བཞིར་ཐོ་བཞི་ལ་རྒྱལ་ཆེན་སོ་སོའི་སྐུའམ་སྔགས་བྱང་རྒྱལ་མཚན་དང་བཅས་པ་བཙུགས་ལ་སོ་སོའི་མདུན་དུ་སྟེགས་གཙང་མར་གཏོར་མ་དཀར་ཟླུམ་མདུན་མཐེབ་སྐྱུ་རིལ་བུས་མཚན་པ་རེ་དང༌། དེ་ཡི་མདུན་དུ་གཡོན་ཕྱོགས་ནས་བརྩམ་པའི་ཆུ་གཉིས་ཉེར་སྤྱོད་ལྔ་བཅས་བཤམས། སྒྲུབ་པ་པོ་རྣམས་རོལ་ཆས་སོགས་སེར་སྦྲེང་གི་ཚུལ་གྱིས་སྒྲུབ་ཁང་ནས་དོན་ཏེ་ཤར་གྱི་ཐོ་མདུན་དུ་འཁོད་ལ། མཆོད་གཏོར་རྣམས། ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔
བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས།
བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་པི་ཝཾ་དུ་གྱུར། དེ་ཡོངས་སུ་གྱུར་པ་ལས་ཡུལ་འཁོར་སྲུང་དཀར་པོ་པི་ཝཾ་འཛིན་པ་དྲི་ཟའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ཤར་ཕྱོགས་ནས་རྒྱལ་པོ་ཆེན་པོ་ཡུལ་འཁོར་སྲུང་འཁོར་དང་བཅས་པ་བཛྲ་ས་མཱ་ཛཿ བསྡུ་རྒྱ་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་ཡུལ་འཁོར་སྲུང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ
ས་སྤྱན་དྲངས། ཛཿཧཱུྃ་བཾ་ཧོཿ ཨོཾ་དྷྲིཥྚ་རཱཥྚཱ་ཡ་སྭཱ་ཧཱ༔ ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ བར་གྱིས་མཆོད།
ཨོཾ་དྷྲིཥྚ་རཱཥྚཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ ཤར་ཕྱོགས་རྒྱལ་པོ་ཡུལ་འཁོར་སྲུང་༔
ལུས་འཕགས་གླིང་ལ་དབང་བསྒྱུར་ཚེ༔ དྲི་ཟ་འབུམ་དང་མེ་ལྷས་བསྐོར༔ འཇིགས་བརྒྱད་ཞི་བའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ཤར་ཕྱོགས་དུང་སྒོ་འདི༔ དཀྱིལ་འཁོར་བྱ་བ་མ་རྫོགས་པར༔ སྲུང་ཞིང་ཤར་གྱི་སྒོ་མཚམས་ཆོད༔ ཨོཾ་བཛྲ་བྷྲཱུྃ་བི་པ་ལ་རཱ་ཛ་བཛྲ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོཾ་དྷྲིཥྚ་རཱཥྚཱ་ཡ་སྭཱ་ཧཱ།
ཏིཥྛ་བཛྲ། ཞེས་བརྟན་བཞུགས་བྱ། ལྷོ་ཡི་ཐོ་རྩར་འཁོད་ལ། མཆོད་གཏོར་རྣམས། ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔
རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་རལ་གྲིར་གྱུར༔ དེ་ཡོངས་སུ་གྱུར་པ་ལས་འཕགས་སྐྱེས་པོ་སྔོན་པོ་རལ་གྲི་འཛིན་པ་གཤིན་རྗེའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ལྷོ་ཕྱོགས་ནས་རྒྱལ་པོ་ཆེན་པོ་འཕགས་སྐྱེས་པོ་འཁོར་དང་བཅས་པ་བཛྲ་ས་མཱ་ཛཿ
རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་འཕགས་སྐྱེས་པོ༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོཾ་བི་རཱུ་དྷ་ཀཱ་ཡ་སྭཱ་ཧཱ༔
ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོཾ་བི་རཱུ་དྷ་ཀཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ ལྷོ་ཕྱོགས་རྒྱལ་པོ་འཕགས་སྐྱེས་པོ༔ འཛམ་བུ་གླིང་ལ་དབང་བསྒྱུར་ཚེ༔ གཤིན་རྗེ་འབུམ་དང་གྲུལ་བུམ་བསྐོར༔ འབྱོར་དྲུག་རྒྱས་པའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔
ཁྱེད་ཀྱིས་ལྷོ་ཕྱོགས་གསེར་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ལྷོ་ཡི་སྒོ་མཚམས་ཆོད༔ ཨོཾ་ཨཱརྻ་གུ་ལི་རཱ་ཛ་རཏྣ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོཾ་བི་རཱུ་དྷ་ཀཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱ། ནུབ་ཀྱི་ཐོ་རྩར་འཁོད་ལ། མཆོད་གཏོར་རྣམས།
ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔
གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་སྦྲུལ་ཞགས་སུ་གྱུར༔ དེ་ཡོངས་སུ་གྱུར་པ་ལས་སྤྱན་མི་བཟང་དམར་པོ་སྦྲུལ་ཞགས་འཛིན་པ་ཀླུ་ཡི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ནུབ་ཕྱོགས་ནས་རྒྱལ་པོ་ཆེན་པོ་སྤྱན་མི་བཟང་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔
རྒྱལ་པོ་ཆེན་པོ་སྤྱན་མི་བཟང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོཾ་བི་རུ་པཱཀྵཱ་ཡ་སྭཱ་ཧཱ༔ ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོཾ་བི་རུ་པཱཀྵཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ།
ཧཱུྃ༔ ནུབ་ཕྱོགས་རྒྱལ་པོ་སྤྱན་མི་བཟང་༔ བ་གླང་སྤྱོད་ལ་དབང་བསྒྱུར་ཚེ༔ ཀླུ་དབང་འབུམ་དང་རླུང་ལྷ་བཅས༔ མོས་བཞི་དབང་སྒྱུར་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ནུབ་ཕྱོགས་ཟངས་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ནུབ་ཀྱི་སྒོ་མཚམས་ཆོད༔ ཨོཾ་ཙཀྵུ་མུ་ཏ་རཱ་ཛ་པདྨ་ཨཱཏྨ་ཀོ྅་ཧཾ༔
ཞེས་བརྗོད་ཅིང་ཕྲིན་ལས་བཅོལ། ཨོཾ་བི་རུ་པཱཀྵཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱ། བྱང་གི་ཐོ་རྩར་འཁོད་ལ། མཆོད་གཏོར་རྣམས། ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔
ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་ནེའུ་ལེར་གྱུར༔
དེ་ཡོངས་སུ་གྱུར་པ་ལས་རྣམ་ཐོས་སྲས་ལྗང་གུ་ནེའུ་ལེ་འཛིན་པ་གནོད་སྦྱིན་གྱི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་བྱང་ཕྱོགས་ནས་རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་རྣམ་ཐོས་སྲས༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས།
ཛཿཧཱུྃ་བཾ་ཧོཿ ཨོཾ་བཻ་ཤྲ་མ་ཎཱ་ཡ་སྭཱ་ཧཱ༔ ལན་བདུན། ཨོཾ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ རྩ་སྔགས་མཐར། ཨོཾ་བཻ་ཤྲ་མ་ཎཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ བྱང་ཕྱོགས་རྒྱལ་པོ་རྣམ་ཐོས་སྲས༔ སྒྲ་མི་སྙན་ལ་དབང་བསྒྱུར་ཚེ༔
གནོད་སྦྱིན་འབུམ་དང་དབང་ལྡན་བཅས༔

དགྲ་བགེགས་ཚར་གཅོད་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་བྱང་ཕྱོགས་ལྕགས་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་བྱང་གི་སྒོ་མཚམས་ཆོད༔ ཨོཾ་བཻ་ཤྲ་མ་ཎཱ་རཱ་ཛ་ཀརྨ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོཾ་བཻ་ཤྲ་མ་ཎཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱའོ། གཉིས་པ་བར་མཚམས་ལ་གཉིས།
དམ་སྲི་མནན་པ་སྒོ་བྱང་གདབ་པའོ། དང་པོ་ནི། སྟོབས་ཆེན་མ་ཧཱ་བ་ལའི་ལྟོ་བར་ཁྲོ་ཞལ་ནང་དུ་ལིངྒ་བྲི་བ་དང་བསྐྱེད་པ་སོགས་གསུངས་ཀྱང་སྤྱིར་བཏང་དུ་དུག་ཤོག་ལ་དམ་སྲི་ལིངྒ་བྱ་མཆུ་ཅན་ཡན་ལག་ལྕགས་སྒྲོག་གིས་བསྡམས་པའི་སྙིང་ཁར་ཛ་ཏྲི་ན ཏྲི་ཛ ཁ་སྤྲོད་མཐར་མགྲིན་པ་ནས་བརྩམས་ཏེ་ཡིག་མགོ་ཕྱིར་བསྟན་པ། ཡམདམསྲིཡམཔརིམཱརཛཛཿ ནནནན། ཏྲིའུཏྲིའུམཱརཡནམཤོཛཿ ཁུགནན། ཞེས་དང་གཟུགས་ཀྱི་མཐར་ཡིག་མགོ་ནང་དུ་བསྟན་ལ། དུསདྲུགདངབཅུརརྒྱུབའིཉུལལེདམསྲིརྒྱལའགོངའབྱུངཔོའིཚོགསདངབཅསཔའིལུསངགཡིདགསུམམཐུསྟོབསཐམསཅདནོནཅིག བསྐལཔསྟོངགིབརདུམལྡངཞིག
ཨོྃལྃཧཱུྃལྃསཏྭཾབྷཡནན། ཞེས་པ་རྣམས་ཀྱི་མཐར་ཛ་ཁྲམ་གྱིས་བསྐོར་བ་བྲིས་ལ། འགུགས་སྟིམ་ལིང་ཁྲུས་སོགས་བྱ་ཚུལ་གོང་དུ་བསལ་བ་ལྟར་སྔོན་དུ་སོང་ནས་འདྲེ་ལྟེབ་ཏུ་བཅག་ཅིང་ཚོན་སྐུད་ཀྱིས་བཅིངས། ཐོད་ངན་ནམ་ཁྱི་ཐོད་ལྟ་བུར་བཅུག་ཕུང་རས་ཀྱིས་དྲིལ་ལ་རྩང་གིས་གཟིར་བའི་མནན་ཆས་བྱ། སྒོ་དྲུང་དུ་དོང་གྲུ་གསུམ་བྲུས་པ་ལ་བཀོད། སློབ་དཔོན་གྱིས་གསེར་སྐྱེམས་ཐོགས་ལ། རྃ་ཡྃ་ཁྃ༔ ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་བརླབས་ལ། ཧཱུྃ༔
རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་བདེ་གཤེགས་བཀའ་འདུས་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་སུམ་ཅུ་ཡབ་ཡུམ་སྲས༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདི་ཡི་ཡུལ་གཞི་གནས་ཀྱི་བདག༔
ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་ལ་གསེར་སྐྱེམས་ཕུལ། དེ་ནས་པདྨ་དྲག་པོར་གསལ་གདབ་ལ། ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཕཊ྄ཿཨཱཿཧཱུྃ༔ ཕཊ྄ཿ ཨེ་ཡཾ་རཾ་ཛྭ་ལ་རཾ། མདུན་དུ་ལས་ཀྱི་གཤིན་རྗེ་ཁ་ཐམ་ནག་པོ་ས་རིམ་པ་དགུའི་བདག་པོ་ནག་ལ་འཇིགས་ཤིང་སྲོག་ལ་རྔམ་ཚུལ་ཅན། འཆི་བདག་ཁ་ཤིན་ཏུ་གདངས་པའི་ནང་དུ་ན་ནག་པོ་ཡོངས་སུ་གྱུར་པ་ལས་དུག་གི་རུས་སྦལ་ནག་པོ་ཁང་སྒྲོམ་གྱི་དབྱིབས་ཅན།
དེའི་དབུས་སུ་ཏྲི་ནག་པོ་ལས་དམ་སྲི་ཕོ་མོ་མདོག་མི་སྡུག་ཅིང་སྔོ་ཧམ་པ་མྱ་ངན་གྱི་གཟུགས་ཅན་རིད་ཅིང་ཉམ་ཐག་པའི་གཟུགས་ཅན་དུ་གྱུར། ན་མོ། དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི? ཁྱད་པར་བླ་མ་བདེ་གཤེགས་རྩ་གསུམ་བཀའ་འདུས་ཀྱི་ལྷ་ཚོགས་རྣམས་ཀྱི་བདེན་པ་དང༌། སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་དངོས་གྲུབ་ལ་བར་དུ་གཅོད་པའི་ཡ་མ་དམ་སྲི་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག ཏྲི་ཡཾ་ཛཿཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ལན་གསུམ་གྱིས་འགུགས་གཞུག་བྱས་ལ།
འོག་གི་འདོན་ཚིག་དང་བསྟུན་ཏེ་སྐྱེར་ཕུར་སོར་བཞི་པ་གདབ། ཐུན་རྫས་བྲབ། གུ་གུལ་བདུག ། དུར་རྡོ་ལ་རི་རབ་གླིང་བཞི་དང་རྒྱ་གྲམ་བྲིས་པས་མནན་ལ། ཧཱུྃ༔ དམ་སྲི་བྱ་བའི་ལས་ངན་འདིས༔ རྡོ་རྗེ་སློབ་དཔོན་སྐུ་ལ་བསྡོས༔ མཆེད་ལྕམ་རྣམས་ལ་གནོད་ཅིང་བསྐྱལ༔ རྒྱལ་ཁམས་ཀུན་ཏུ་མི་དགེ་བཏང་༔ གསང་སྔགས་ལམ་གྱི་སྒོ་ཡང་བཀག༔
བཀའ་འདས་ནམ་ཡང་མ་བཏང་བས༔ ད་ནི་ཁྲོ་བོའི་ཕུར་ཚོགས་གདབ༔ ཐུན་ཚོགས་གདབ་སྟེ་དུད་ཚོགས་གཏིབས༔ གཏུབ་ཅིང་སྲིན་པོའི་ཞལ་དུ་བསྟབ༔ རི་རབ་བརྗིད་པའི་འོག་ཏུ་མནན༔ ཞེས་མཐར་འབེབས་རིང་འོག་ཏུ་ས་ཆུ་མེ་རླུང་རིམ་པ་བཅུ་གསུམ་རེ་དང་སཱཙྪ་ནག་པོས་མནན། ཧཱུྃ༔ གཅིག་ནི་བརྗོད་མེད་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔
བཞི་པ་ཕྱག་རྒྱ་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་ཕ་རོལ་ཕྱིན་དྲུག་རྒྱ༔ བདུན་པ་ཡན་ལག་བདུན་གྱི་རྒྱ༔ བརྒྱད་པ་རྣམ་ཐར་བརྒྱད་ཀྱི་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཁྲོ་རྒྱལ་བཅུ་ཡི་རྒྱ༔ ཁྱོད་ལ་རྒྱ་བཅུས་བཅིངས་ཏེ་གདབ༔ རི་རབ་བརྗིད་པས་སྟེང་ནས་མནན༔ དཔའ་བོའི་བྲོ་ར་བྱས་ཏེ་བརྡུངས༔
བསྐལ་པ་བྱེ་སྙེད་མཐའ་རུ་མནན༔ ཨོཾ་ལཾ་ཧཱུྃ་ལཾ་སཏྭཾ་བྷ་ཡ་ནན༔ འབྱུང་བཞི་རི་རབ་དང་བཅས་པའི་སྟེང་དུ་ཁྲོ་རྒྱལ་འཁོར་བཅས་བཞུགས་པར་བསམས་ལ། ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ གྲུབ་ཐོབ་རྒྱ་མཚོའི་བྲོ་བརྡུངས་པས༔ ཡེ་ཤེས་ལྔ་རུ་ལྷུན་གྱིས་གྲུབ༔ མུ་ཁ་ཆོས་འབྱུང་ཁྲི་རྐང་དུ༔ རྡོ་རྗེ་མཆུ་ཡི་བྲོ་བརྡུངས་པས༔
རིགས་དྲུག་འཁོར་བའི་རྒྱུད་ལམ་གཅོད༔ ལས་མཐའ་རྣམ་བཞིའི་དལ་དབུས་སུ༔ སོ་སོའི་ཕྲིན་ལས་བྲོ་བརྡུངས་པས༔ རང་རང་གཞུང་བཞིན་ལྷུན་གྱི་གྲུབ༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་ཕྱག་རྒྱ་དྲུག་གི་གར༔ གདངས་ཡང་མ་འགགས་རིག་པའི་སྒྲ༔ དེ་ལྟར་བརྡ་དང་རྟེན་འབྲེལ་གྱིས༔ སྣ་ཚོགས་ལས་ཀུན་ལྷུན་གྲུབ་ཤོག༔
ཨོཾ་ཨཱཿནན༔ ཧཱུྃ་ནན༔ སྒབ་འདྲེ་འབྱུང་པོ་ཐམས་ཅད་སཏྭཾ་བྷ་ཡ་ནན༔ མཆེད་ལྕམ་རྣམས་མཐེབ་ཆུང་ལུ་གུ་རྒྱུད་དུ་སྦྲེལ་ཏེ་བྲོ་བརྡུང་ཧཱུྃ་བཞིའི་སྔགས་བརྗོད་དོ། གཉིས་པ་སྒོ་བྱང་ཕྱི་ནང་གཉིས་ལས། ཕྱིའི་སྒོ་གོང་དུ་ར་ཡི་སོག་པའམ་རོ་རས་ལ་སོགས་པར་དབང་ཆེན་རྟ་མགྲིན་ཡབ་ཡུམ་ལ་བྱ་ཁྱུང་སྡེ་ལྔས་བསྐོར་བ་སྙིང་པོ་འདོད་གསོལ་བྲིས་པ་དང་སྐྱེར་ཕུར་ལ་སྙིང་པོ་བྲིས་ཏེ་རྒྱབ་ཏུ་བཏགས་པ་བཀོད། དམར་གཏོར་དང་མཆོད་ཡོན་སོགས་བཤམས་ལ། རྃ་ཡྃ་ཁྃ༔ སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོའི་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བར་གཏོར་སྣོད་བྷནྡྷ་འབར་བར་གཏོར་རྫས་ཨོཾ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར༔ ཨོཾ་ཨཱཿཧཱུྃ༔
ལན་གསུམ་གྱིས་བྱིན་གྱིས་བརླབས། སོ་སོའི་ལས་སྔགས་ཀྱིས་བསང༌། ཨོཾ་ཧྱ་གྷྲྀ་ཝ་ཧཱུྃ་ཕཊ྄ཿ སྭ་བྷཱ་ཝ ས་སྦྱང༌། སྟོང་པའི་ངང་ལས་དབང་ཆེན་རྟ་མཆོག་པདྨ་ཧེ་རུ་ཀ་སྐུ་མདོག་དམར་ནག་ཞལ་གཅིག་ཕྱག་གཉིས་ཕྱག་གཡས་རྡོ་རྗེ་ནམ་མཁར་གདེང་ཞིང་གཡོན་པས་ལྕགས་སྒྲོག་ཐུགས་ཀར་འཛིན་པ། དབུ་སྐྲ་དམར་སེར་གྱི་གསེབ་ནས་རྟ་སྐད་འཚེར་བས་སྣང་སྲིད་ལྷ་སྲིན་སྡེ་བརྒྱད་དབང་དུ་སྡུད་ཅིང་ཞལ་གདངས་ཤིང་ལྗགས་འདྲིལ་བས་ཕུང་འདྲེ་དམ་སྲི་རྒྱལ་འགོང་གི་སྙིང་ཁྲག་གསོལ་བ། ཞབས་གྱད་ཀྱི་དོར་སྟབས་ཀྱིས་དམ་སྲི་ཕོ་མོ་མནན་ཅིང༌། ཡུམ་ཕག་མོ་གྲི་ཐོད་འཛིན་པ་མགུལ་ནས་འཁྱུད་པ། འཇིགས་བྱེད་བྱ་ཁྱུང་རིགས་ལྔས་དབུར་བརྒྱན་ཅིང༌། ས་བདག་ཀླུ་གཉན་ཟིལ་གྱིས་གནོན་པ།
སྐུ་ལ་དུར་ཁྲོད་ཆས་ཀྱིས་བརྒྱན་ཅིང་མེ་དཔུང་འབར་བའི་ཀློང་ན་འགྱིངས་པའི་གནས་གསུམ་ཨོཾ་ཨཱཿཧཱུྃ་གིས་མཚན་པ་ལས་འོད་འཕྲོས་རང་འདྲའི་ཡེ་ཤེས་པ་བཛྲ་ས་མ་ཛཿ ཛཿཧཱུྃ་བཾ་ཧོཿ ཨོཾ་ཧྲཱིཿཔདྨ་ཀྲོ་ཏ་ཧྱ་གྷྲྀ་བ་ཧཱུྃ༔ ལན་བདུན། ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ སོགས་ཀྱིས་མཆོད། ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་ཕུལ། ཧཱུྃ༔ དཔལ་ཆེན་པདྨ་དབང་གི་ལྷ༔
ཆེ་མཆོག་ཡོངས་འདུས་གཙོ་བོ་ཆེ༔ ལས་ཀྱི་ཁྲོ་བོ་མི་བཟད་པ༔ བདུད་བཞིའི་དཔུང་འཇོམས་ཁྲག་འཐུང་སྐུ༔ དམར་ནག་རྡོ་རྗེ་ལྕགས་སྒྲོག་འཛིན༔ ཞལ་གདངས་ལྗགས་འདྲིལ་སྲིད་གསུམ་གཡོ༔ རབ་འཇིགས་གྱད་ཀྱིས་དོར་སྟབས་ཚུལ༔ དབང་སྡུད་དམར་མོ་གྲི་ཐོད་འཛིན༔ འཇིགས་བྱེད་བྱ་ཁྱུང་སྡེ་ལྔས་བསྐོར༔ གསེར་མིག་ཟངས་རྭ་ལྕགས་སྡེར་བགྲད༔ ཀླུ་གཉན་ས་བདག་གཉེན་པོ་ཆེ༔
རྒྱལ་འགོང་དམ་སྲིའི་སྙིང་ཁྲག་འཐུང་༔ དབང་ཆེན་དྲེགས་པ་ཁྲོ་ཆེན་ཚོགས༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མ་རྫོགས་བར༔ བར་སྒོ་སྲུང་ཞིང་གཤེགས་མཚམས་ཆོད༔ ཨོཾ་པདྨ་ཏ་ཀྲི་ཏ་ཧྱ་གྷྲྀ་ཝ་བཛྲ་ཝཱ་ར་ཧཱི་ག་རུ་ཊ་ཡཀྴ་བཛྲ་ཀྲོ་ཏ་ཧུ་ལུ་ཧུ་ལུ་ཧཱུྃ་ཕཊ྄ཿ གནོད་བྱེད་དམ་སྲི་ཨུ་ཙ་ཏ་ཡ་ཕཊ྄ཿ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ས་མ་ཡ་སཏྭཾ༔ ཞེས་ལན་གསུམ་བཟླས་ནས་མེ་ཏོག་འཐོར་ཞིང༌། ཏིཥྛ་བཛྲཿ
ས་བརྟན་བཞུགས་བྱ། ཞེས་ཕྱིའི་སྒོ་སྲུང་གི་གཟུགས་ཅིང་སྒྲུབ་ཁང་སྒོ་ཡི་ཡ་ཐེམ་ལ་ཟླ་བ། མ་ཐེམ་ལ་ཉི་མ། གཡས་སུ་གཡུང་དྲུང༌། གཡོན་དུ་འཁོར་ལོ་བྲིས་ཏེ་བཀོད་ལ། ཧཱུྃ༔ སྟེང་ཕྱོགས་ཟླ་བའི་དཀྱིལ་འཁོར་ལ༔ འོག་ཏུ་ཉི་མའི་ས་གཞི་བདལ༔ གཡས་སུ་རླུང་གི་གཡུང་དྲུང་ལ༔ གཡོན་དུ་ས་ཡི་འཁོར་ལོ་སྟེ༔
འབྱུང་བའི་ཁ་སྦྱོར་སྲུང་བའི་གུར༔ སུ་ཡང་བགྲོད་པར་མི་ནུས་སོ༔ དམ་སྲི་འབྱུང་པོ་མཚམས་ཆོད་ཅིག༔
དེ་ནས་ནང་སྒོའི་ཤིང་བྱང་ལ། བདུད་རྩི་འཁྱིལ་བའི་སྐུ་སྔགས་འདོད་གསོལ་སྐྱེར་ཕུར་སྔགས་ལྡན་བཅས་བཀོད་ལ། རྃ་ཡྃ་ཁྃ། སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོ་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བ་གཏོར་སྣོད་བྷནྡྷ་འབར་བར་གཏོར་རྫས་ཨོཾ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར། ཨོཾ་ཨཱཿཧཱུྃ༔ ལན་གསུམ་གྱིས་བྱིན་བརླབ། སོ་སོའི་ལས་སྔགས་ཀྱིས་བསང༌།
སྭ་བྷཱ་ཝ ས་སྦྱང༌། སྟོང་པའི་ངང་ལས་པད་ཉིའི་གདན་ལ་བདུད་རྩི་འཁྱིལ་བ་ལྗང་ནག་གཡས་བུམ་པ་འཁོར་ལོ་གཡོན་རྒྱ་གྲམ་ཐོགས་པ་ཡུམ་གྲི་ཐོད་འཛིན་པ་སྦྱོར་ཏེ་བཞེངས་པའི་གནས་གསུམ་དུ་ཨོཾ་ཨཱཿཧཱུྃ་གིས་མཚན་པ་ལས་འོད་ཟེར་འཕྲོས་རང་འདྲའི་ཡེ་ཤེས་པ་བཛྲ་ས་མཱ་ཛ༔ ཛཿཧཱུྃ་བཾ་ཧོཿ ཨོཾ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཧཱུྃ༔ ལན་བདུན། ཨརྒྷཾ? སོགས། ཨོཾ་བཛྲ་ཀྲོ་ཏ་ཨ་མྲྀ་ཏ་ཀུནྜ་ལི་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་ཕུལ། ཧཱུྃ༔ ཁྲོ་ཆེན་འབར་བ་བདུད་རྩི་འཁྱིལ༔
དཔལ་ཆེན་ལས་ཀྱི་ཧེ་རུ་ཀཿ སྔོ་སངས་ཐབས་ཤེས་ཕྱག་རྒྱ་ཡིས༔ བུམ་པ་འཁོར་ལོ་རྒྱ་གྲམ་འཛིན༔ མི་བཟད་ཟད་མེད་བདུད་རྩི་འཁྱིལ༔ དམ་ཚིག་ཡུམ་ཆེན་གྲི་ཐོད་སྦྱོར༔ ཁྲོ་བོའི་རོལ་སྟབས་སྟངས་སྟབས་བརྗིད༔ ཡེ་ཤེས་དམ་ཚིག་མཁའ་འགྲོས་བསྐོར༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་སྒོ་མཚམས་འདི་སྲུང་ཞིང་༔ དངོས་གྲུབ་ཕྱི་རུ་མ་གཏོང་ཞིག༔
སྒྲུབ་པའི་བར་ཆད་ཞི་མཛད་ཅིང་༔ ལས་ཀྱི་རྟགས་རྒྱ་འདི་སྲུངས་ཤིག༔ ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་རི་ནི་ས་བཾ་ཧ་ན་ཧ་ན་ཧཱུྃ་ཕཊ྄ཿ བཛྲ་རཀྵ་རཀྵ༔ ཞེས་དང་ ཏིཥྛ་བཛྲཿ ས་བརྟན་བཞུགས་བྱའོ། སྒོ་བྱང་གཉིས་མ་འཛོམས་པའམ་བསྡུ་ན་ཕྱི་སྒོའི་རྟ་མགྲིན་ཁོ་ནས་ཆོག་གོ ། སྒོ་ཐེམ་གྱི་ནང་དུ་བྲུབ་ཁུང་ཞིག་གི་ནང་དུ་ཟན་ལིང་ལ་སེང་ལྡེང་ངམ་སྐྱེར་པའི་ཕུར་བུའི་དབལ་ལ་མི་གཡོ་བའི་སྔགས་དང༌། མགུལ་དུ་རྒྱ་ཤོག་ལ་སྒོ་འདིའི་ཡན་ཆད་སུ་ཡང་མ་འདའ་ཞིག་ཅེས་བྲིས་ཏེ་བཏགས་པས་རྒྱས་བཏབ། སྒོ་འདིའི་ཡན་ཆད་སུ་ཡང་མ་འདའ་ཞིག༔
ཅེས་བརྗོད། གསུམ་པ་གསང་མཚམས་ལ་གཉིས། མ་ཏྲཾ་བསྒྲལ་བ་དང་ཁྲོ་བཅུའི་ཕུར་གདབ་བོ། དང་པོ་རང་རྒྱུད་ཀྱི་མ་ཏྲཾ་བདག་འཛིན་གྱིས་འཁོར་བར་འཁྱམས་པའི་ང་བདག་བསྒྲལ་བ་ནི། དཀྱིལ་འཁོར་གྱི་གཞིར་མ་ཏྲཾ་གི་གཟུགས་བརྙན་མགོ་ལྷོ་ནུབ་ཏུ་བསྟན་པ་གན་རྐྱལ་དུ་བཞག ། སྟེགས་བུའི་ཤར་ངོས་སློབ་དཔོན་ཞལ་ནུབ་ཏུ་ཕྱོགས་ཏེ་ཕྱག་ཏུ་གཡབ་དར་དྲིལ་བུ་བསྣམས་ནས་སྟོང་ཐུན་ཟུར་གསལ་ལྟར་བཤད་པའི་རྗེས་སུ་ལས་སྔགས། ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿཨཱཿཧཱུྃ༔ ཅེས་བརྗོད་ལ། བདག་ཉིད་ལས་ཀྱི་ཧེ་རུ་ཀ་ཁྲོ་གཏུམ་བཟོད་པར་དཀའ་བའི་གཟི་བརྗིད་བསྐལ་པའི་མེ་ལྟར་འབར་བའི་སྐུར་གྱུར་ པར་བསམ།
མ་ཏྲཾ་ཀ་རུ་ཏྲ་ཛཿ ལན་བདུན་བརྗོད། ན་མོ༔ དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང༌། ཁྱད་པར་དུ་བླ་མ་བདེ་གཤེགས་རྩ་གསུམ་བཀའ་འདུས་ཀྱི་དཀྱིལ་འཁོར་ལྷ་ཚོགས་རྣམས་ཀྱི་བདེན་པ་དང༌། སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས།
རྣམ་པ་མ་ཏྲཾ་རུ་ཏྲ། ངོ་བོ་དངོས་གྲུབ་ལ་བར་དུ་གཅོད་པའི་བདུད་དང་ལོག་འདྲེན་ཐམས་ཅད་མ་ཏྲཾ་རུ་ཏྲ་ཨ་ཀརྵ་ཡ་ཛཿ ཏྲི་ཡཾ་ཛཿ ཛཿཧཱུྃ་བཾ་ཧོཿ ཞེས་བཀུག་སྟེ་གཟུགས་ལ་བསྟིམས་ནས། ཧཱུྃ༔ མ་ཏྲཾ་བྱ་བའི་སྡིག་ཅན་ཁྱོད༔ སྔོན་ཡང་སྒྲུབ་པ་ཀུན་ལ་བསྒྲིབས༔ སྔོན་ཚེ་དཔལ་ཆེན་ཧེ་རུ་ཀས༔ བསྒྲལ་ནས་དུར་ཁྲོད་ཆེན་པོར་བྱས༔
ཁུངས་དང་རྫས་བཅས་གང་ལས་བྱུང་༔ ཁུངས་དང་རྫས་བཅས་བདག་ལས་བྱུང་༔ བདག་མེད་སྟོང་པའི་ཐོ་བས་གཞོམ༔ ཨོཾ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀཽ྅་ཧཾ༔ མ་ཏྲཾ་རུ་དྲ་ཛཿ ཨཱ་ཀརྴ་རུ་དྲ་ཛཿ ཁ་ཏྲཾ་རུ་དྲ་ཛཿ ཞེས་པས་ཆོས་དང་གང་ཟག་གི་བདག་ཆད་པར་ལྟ་བ་རྣམས་གཞོམ་པའི་དོན་དུ། མ་ཏྲཾ་གི་གཟུགས་དེ་ཉིད་སློབ་དཔོན་གྱི་ཞབས་གཡས་པའི་དོར་སྟབས་ཀྱིས་མནན་ལ། ཧཱུྃ༔
མ་ཏྲཾ་བྱ་བའི་སྡིག་ཅན་ཁྱོད༔ རོལ་པའི་སྟབས་ཀྱིས་མནན་པ་ནི༔ འཇིགས་བྱེད་ཆེན་པོ་ཧེ་རུ་ཀས༔ མགོ་ནི་ལྷོ་ནུབ་མཚམས་སུ་བསྟན༔ རྐང་པ་བྱང་ཤར་མཚམས་སུ་བསྟན༔ ཁྲོ་རྒྱལ་ཞབས་ནི་གཡས་གཡོན་གྱིས༔ གྱད་ཀྱི་དོར་སྟབས་ཚུལ་དུ་མནན༔ ཨོཾ་མ་ཧཱ་ཤྲཱི་ཧེ་རུ་ཀ་དྲྀ་ཤྱ་ཧོཿ ས་མ་ཡ་སཏྭཾ༔ མ་ཧཱ་དེ་བ་རུ་ཏྲ་ཛ་ཛཿཧཱུྃ༔
ཞེས་ལན་བདུན་བཟླ་ཞིང་ཐམས་ཅད་ཀྱི་ལག་གཡས་ཀྱི་སོར་མོ་གསུམ་སྦྲེང་བ་ཁ་ཊྭཱཾ་གྱི་རྒྱས་སྙིང་ཁར་བསྣུན་ཚུལ་བྱས་ལ། གཟུགས་ཕུང་ཧྲུལ་གྱིས་ཞིག༔ མ་རིག་སྒོ་ལྔའི་སྦུབས་དང་བྲལ༔ རྣམ་ཤེས་ཏྲི་ནག་པོར་གནས་པའི་ཐུགས་ཀའི་འོད་ཀྱིས་སྦྱངས་པས་ཧཱུྃ་ཡིག་དཀར་པོར་གྱུར་བདག་གི་ཐུགས་ཀར་ཐིམ་ནས་གཉིས་སུ་མེད་པར་གྱུར ་པར་བསམ་ཞིང༌། ལས་ཀྱི་རྡོ་རྗེས་མ་ཏྲཾ་གི་ལྷུ་ཚིགས་སོ་སོར་ཕྲལ་ནས་སྙིང་ཤར། མགོ་བོ་ལྷོ། ནང་ཁྲོལ་ནུབ། མཚན་མ་བྱང༌། ལག་གཡས་ཤར་ལྷོ། ལག་གཡོན་ལྷོ་ནུབ།
རྐང་གཡོན་ནུབ་བྱང༌། རྐང་གཡས་བྱང་ཤར་བཅས་སྟེགས་འོག་ཕྱོགས་མཚམས་སོ་སོར་བཀོད་ལ། ཧཱུྃ༔ མ་ཏྲཾ་བསྒྲལ་བའི་ཕུང་པོ་ནི༔ གཉིས་མེད་རལ་གྲིས་དུམ་བུར་གཏུབ༔ ཆ་བརྒྱད་བགོས་པའི་དུར་ཁྲོད་བརྒྱད༔ སྙིང་ཤར་དུར་ཁྲོད་བསིལ་བ་ཚལ༔ མགོ་ལྷོ་དུར་ཁྲོད་སྐུ་ལ་རྫོགས༔ ནང་རོལ་ནུབ་ཏུ་པདྨ་བརྩེགས༔ མཚན་མ་བྱང་དུ་ལངྐ་བརྩེགས༔
ལག་གཡས་ཤར་ལྷོ་ལྷུན་གྲུབ་བརྩེགས༔ ལག་གཡོན་ལྷོ་ནུབ་གསང་ཆེན་རོལ༔ རྐང་གཡོན་ནུབ་བྱང་ཧེ་ཆེན་བརྡལ༔ རྐང་གཡས་བྱང་ཤར་འཇིག་རྟེན་བརྩེགས༔ མ་ཏྲཾ་བསྒྲལ་བའི་རྫས་བརྒྱད་ལ༔ དུར་ཁྲོད་ཆེན་པོའི་གནས་བརྒྱད་བསྒོམ༔ ཁོག་པ་གཞལ་ཡས་ཁང་དུ་བསྐྱེད༔ སྲོག་རྩ་རྣལ་འབྱོར་བཞུགས་པར་བསྒོམ༔ སློབ་དཔོན་ཤར་དུ་གནས་པས ་བྷྲཱུྃ་ཛྙཱ་ན་མཎྜལ་བྷྲཱུྃ༔ ཐུགས་ཀ་ནས་བྷྲཱུྃ་འཕྲོས་ཁོག་པ་ལ་ཐིམ་པས་ཁོག་པ་དུར་ཁྲོད་རོལ་པའི་གཞལ་ཡས་ཁང་དུར་ཁྲོད་བརྒྱད་རྭ་བ་མེ་དང་བཅས་པས་བསྐོར་བར་གྱུར༔
ཐམས་ཅད་ཀྱི་ལག་གཡས་ཕྱི་དང་ལག་གཡོན་ནང་དུ་བྱས་པའི་ཁུ་ཚུར་དཔུང་མགོར་བསྣོལ་ཞིང༌། ཧཱུྃ་པྲ་བེ་ཤ་ཡ་ཕཊ྄ཿ ཅེས་ལན་བདུན་བཟླས་ནས་རྒྱ་བཀྲོལ་ཏེ། དཀྱིལ་འཁོར་གྱི་སྒོ་ཤག་གིས་ཕྱེ་བར་གྱུར ་པར་བསམས་ལ། དེ་ནས་རྡོ་རྗེ་སློབ་དཔོན་འགྲོས་གར་གྱིས། ཧཱུྃ་ཧཱུྃ་ཧཱུྃ༔ ཧ་ཧ་ཧ༔ ཕཊ྄་ཕཊ྄་ཕཊ྄ཿ ཅེས་བརྗོད་ནས་དཀྱིལ་འཁོར་གཡས་སུ་ལན་གསུམ་བསྐོར་ནས། དཀྱིལ་འཁོར་གྱི་ནང་དུ་ཚུད་པར་གྱུར༔
ཞེས་བརྗོད་ལ་སྟེགས་བུའི་དབུས་ཀྱི་ཁྲིའི་ཁར་སློབ་དཔོན་ཞལ་ཤར་དུ་ཕྱོགས་པར་བཞུགས་པའི་མདུན་དུ་སེང་ལྡེང་གི་ཕུར་བུ་ཙན་དན་དམར་པོས་ཁ་བསྒྱུར་ཞིང་རྩེ་མོར་མེ་ཏོག་ཕྲེང་བ་བཅིངས་པ་བཅུ་བཤམས། དཀྱིལ་འཁོར་གྱི་ཕྱོགས་མཚམས་བརྒྱད་དང་ཤར་ནུབ་རྣམས་སུ་ཕུར་གདན་བཅུ་བཀོད་ལ། རང་གི་ཐུགས་ཀ་ནས་ཧཱུྃ་ཡིག་བཅུ་སྤྲོས་ཕུར་བུ་རྣམས་ལ་ཐིམ་པ་ཡོངས་སུ་གྱུར་པ་ལས་སྟོད་ཁྲོ་བོའི་གཟུགས་ཅན་སྨད་ཕུར་བུ་འབར་བའི་རྣམ་པ་ཅན་དུ་གྱུར་ པར་བསམས་ལ། ཐམས་ཅད་ཧཱུྃ་མཛད་ཀྱི་ཕྱག་རྒྱ་དང༌། སུམྦྷ་ན ིའི་སྔགས་ཀྱིས་ཕྱོགས་བཅུའི་བགེགས་རྣམས་བཀུག་པ་ལ་སློབ་དཔོན་གྱིས་ལག་གཡས་ཐོ་བ་དང་གཡོན་པས་ཕུར་བུ་བཟུང་ལ། ཧཱུྃ༔ སྟེང་འོག་ཕྱོགས་མཚམས་འཇིག་རྟེན་ཀུན༔ ཞེ་སྡང་རྡོ་རྗེ་བླ་ན་མེད༔ སྐུ་གསུང་ཐུགས་སྤྲུལ་སྟོབས་དང་ལྡན༔ ཏ་ཀྲིཏ་ཁྲག་འཐུང་ཁྲོ་རྒྱལ་བཅུ༔
འཇིགས་ཚུལ་རྔམ་པའི་སྟངས་སྟབས་ཀྱིས༔ གདུག་པའི་ཚོགས་རྣམས་བརླག་པར་མཛོད༔ དུར་ཁྲོད་གསང་བའི་གནས་མཆོག་འདིར༔ རང་བྱུང་ཁྲོ་རྒྱལ་ཆེན་པོ་བཅུ༔ ལོག་འདྲེན་བདུད་བགེགས་མཚམས་གཅོད་ཕྱིར༔ ཁྲོ་བཅུའི་ཕུར་པ་གདབ་པར་བྱ༔ སྟེང་གི་ཕུར་བུ་ཤར་གྱི་ཤར་ནས་བརྩམ་གཡས་སུ་རིམ་པར། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཧཱུྃ་ཀ་ར་ཧཱུྃ༔ གནོད་བྱེད་འབྱུང་པོ་གརྫ་གརྫ་ཧཱུྃ་ཕཊ྄ཿ
ཤར། ཨོཾ་བཛྲ་ཀཱི་ལི་ཀཱི་ལ༔ མ་ཧཱ་ཀྲོ་ཏ་བི་ཛ་ཡ་ཧཱུྃ༔ གནོད་བྱེད་འབྱུང་པོ་ཧ་ན་ཧ་ན་ཧཱུྃ་ཕཊ྄ཿ ཤར་ལྷོ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ནཱི་ལ་དཎྜ་ཧཱུྃ༔ གནོད་བྱེད་འབྱུང་པོ་ད་ཧ་ད་ཧ་ཧཱུྃ་ཕཊ྄ཿ ལྷོ། ཨོཾ་བཛྲ་ཀཱི་ལི་ཀཱི་ལ་ཡ༔
མ་ཧཱ་ཀྲོ་ཏ་ཡ་མཱནྟ་ཀ་ཧཱུྃ༔ གནོད་བྱེད་འབྱུང་པོ་པ་ཙ་པ་ཙ་ཧཱུྃ་ཕཊ྄ཿ ལྷོ་ནུབ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨཱརྻ་ཨ་ཙ་ལེ་ཧཱུྃ༔ གནོད་བྱེད་འབྱུང་པོ་བྷནྡྷ་བྷནྡྷ་ཧཱུྃ་ཕཊ྄ཿ ནུབ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཧྱ་གྷྲི་ཝ་ཧཱུྃ༔ གནོད་བྱེད་འབྱུང་པོ་ཧུ་ལུ་ཧུ་ལུ་ཧཱུྃ་ཕཊ྄ཿ
ནུབ་བྱང༌། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨ་པ་རཱ་ཛི་ཏ་ཧཱུྃ༔ གནོད་བྱེད་འབྱུང་པོ་ཏིཥྛ་ཏིཥྛ་ཧཱུྃ་ཕཊ྄ཿ བྱང༌། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨ་མྲྀ་ཏ་ཀུནྜ་ལི་ཧཱུྃ༔ གནོད་བྱེད་འབྱུང་པོ་ཚིནྡྷ་ཚིནྡྷ་ཧཱུྃ་ཕཊ྄ཿ བྱང་ཤར། ཨོཾ་བཛྲ་ཀཱི་ལི་ཀཱི་ལ་ཡ༔
མ་ཧཱ་ཀྲོ་ཏ་ཏྲཻ་ལོཀྱ་བི་ཛ་ཡ་ཧཱུྃ༔ གནོད་བྱེད་འབྱུང་པོ་བྷནྡྷ་བྷནྡྷ་ཧཱུྃ་ཕཊ྄ཿ འོག་གི་ཕུར་བུ་ནུབ་ཀྱི་མདུན་དུ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་མ་ཧཱ་བཱ་ལ་ཧཱུྃ༔ གནོད་བྱེད་འབྱུང་པོ་སྥོ་ཊ་སྥོ་ཊ་ཧཱུྃ་ཕཊ྄ཿ ཅེས་འབར་བའི་སྟངས་སྟབས་དང་བཅས་སྟེང་གི་ཕུར་བུ་ཤར་གྱི་ཤར། ཤར་ནས་ཤར་ལྷོ་སོགས་རིམ་གྱིས་བྱང་ཤར་བར་གཡས་བསྐོར་དང༌། འོག་གི་ཕུར་བུ་ནུབ་ཀྱི་ནུབ་ཏུ་གདབ་པས། བགེགས་རྣམས་ཀྱི་སྙིང་ཕུག་ནས་གཡོ་འགུལ་མེད་ཅིང་འོད་གསལ་བར་གྱུར ་པར་བསམ་ཞིང༌།
ཕུར་བུ་ལས་བྱུང་བའི་འོད་ཟེར་སྲུང་བའི་འཁོར་ལོ་འཁྲིགས་པས་ཕྱོགས་མཚམས་ཐམས་ཅད་ཁྱབ་པར ་བསམ། ཞེས་དང༌། སྤྲོ་ན་ལས་གཞུང་ནས་འབྱུང་བའི་སྲུང་འཁོར་གྱི་ཚིག་བརྗོད་ཅིང་བསྲུང་བྱ་སྲུང་བྱེད་ཐམས་ཅད་ལས་འདས་པ་དེ་ཁོ་ན་ཉིད་ཀྱི་སྲུང་འཁོར་ཡང་བྱ། བཞི་པ་རྟེན་གྱི་དཀྱིལ་འཁོར་བཅའ་བ་ལ། ཐོག་མར་ཆག་ཆག་གདབ་པ་ནི། དུང་ཕོར་རམ་ཀ་པཱ་ལར་བདུད་རྩི་རྣམ་པ་ལྔར་སྦྱར་བའི་དྲི་བཟང་གི་ཆུས་དཀྱིལ་འཁོར་གྱི་གཞི་ལ་རྡོ་རྗེ་ཁུ་ཚུར་གྱིས་བྱང་ཤར་ནས་གཡས་བསྐོར་དུ་ཁྱབ་པར་ཁྱམས་མེད་པར་བྱུགས་ཤིང༌། ཧཱུྃ༔ དམ་ཚིག་རྡོ་རྗེ་ཡེ་ཤེས་གསང་བའི་ཆུ༔ རྣམ་དག་ཡོན་ཏན་དྲི་མ་མེད་པའི་རྫས༔ སྨོན་ལམ་དབང་གིས་བྱང་ཆུབ་སེམས་བསྐྱེད་མཆོག༔
དེང་འདིར་དཀྱིལ་འཁོར་ས་གཞིར་ཆག་ཆག་འདེབས༔ ཨོཾ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ ཞེས་བརྗོད་ཅིང་ཞི་རོལ་བྱ། དེ་ནས་ཐིག་ཚོན་བྱ་བ་ལ། རྒྱས་པ་རྡུལ་ཚོན་གྱི་དཀྱིལ་འཁོར་སོགས་སྤྲོས་བཅས་བྱ་ཚུལ་གཞན་དུ་ཤེས་པར་བྱའོ། འདིར་རས་བྲིས་ཙམ་དུ་རྟེན་འབྲེལ་མཚོན་པའི་ཐིག་ཆེན་བརྒྱད་སོགས་མདོར་བསྡུས་ཕྱག་ལེན་མཛད་སྲོལ་ལྟར་ས་གཞི་འཇམ་ཞིང་ལག་མཐིལ་ལྟར་མཉམ་པར་བྱ། ཧཱུྃ༔ བཀྲ་ཤིས་ལྷ་མོ་དགེ་བའི་གྲོགས༔ མཉེན་ལྕུག་འཁྲིལ་ལྡེམ་ཚེ་འཛིན་མ༔ ཀུན་གཞི་ལྷུན་གྲུབ་དཀྱིལ་འཁོར་ལ༔
རིག་པ་རྡོ་རྗེའི་ཐིག་ཐོབ་ཅིག༔ ཨོཾ་བྷྲཱུྃ་ཛྙཱ་ན་སཾ་ཏྲི་ཏ་དྷ་ར་སྭཱ་ཧཱ༔ ཞེས་སློབ་དཔོན་ནུབ་དང་རིག་མ་ཤར་དུ་བྱས་ལ་རྡོར་དྲིལ་དང་བཅས་པའི་ངང་ནས་གུང་མོས་ཐིག་སྐུད་བཟུང༌། འོག་ནས་གྱེན་དུ་གཅུས་ཏེ་སེ་གོལ་གཏོག་པ་དང་བཅས། བྷྲཱུྃ་ཛྙཱ་ན་མཎྜལ་ལ་ཕཊཿ ཞེས་བརྗོད། དང་པོ་སློབ་དཔོན་ནུབ། རིག་མ་ཤར་བྱས་པས་ཚངས་ཐིག་དང་པོ་གདབ། གཉིས་པ་སློབ་དཔོན་ལྷོ་རུ་གནས་པ་ལ། རིག་མ་རྒྱབ་འགྲོས་དང་བཅས་བྱང་དུ་འཁོད་པས་ཚངས་ཐིག་གཉིས་པ་གདབ།
གསུམ་པ་སློབ་དཔོན་གཡས་བསྐོར་གྱིས་ཤར་ལྷོ་དང་རིག་མ་ནུབ་བྱང་ལ་འཁོད་པས་ཟུར་ཐིག་དང་པོ་གདབ། བཞི་པ་སློབ་དཔོན་ལྷོ་ནུབ་དང་རིག་མ་བྱང་ཤར་ལ་གནས་པས་ཟུར་ཐིག་གཉིས་པ་གདབ་པ་སྟེ་རྒྱབ་འགྲོས་སྤངས་ཏེ་གཡས་བསྐོར་གོང་དང་མཚུངས། ལྔ་པ་ལོག་ཐིག་བཞི་ལས་སློབ་དཔོན་རྒྱབ་འགྲོས་དང་བཅས་ཤར་ལྷོའི་ཕྱོགས་སུ་བཞེངས་ལ། རིག་མ་བྱང་ཤར་དུ་གནས་བཞིན་པས་ཤར་གྱི་ལོག་ཐིག་དང་པོ་གདབ། དྲུག་པ་རིག་མ་སྔོན་དང་སློབ་དཔོན་གཉིས་ཀའི་རྒྱབ་འགྲོས་ཀྱིས་སློབ་དཔོན་ནུབ་བྱང་དང་རིག་མ་ལྷོ་ནུབ་ཏུ་འཁོད་པས་ནུབ་ཀྱི་ལོག་ཐིག་གཉིས་པ་གདབ། བདུན་པ་སློབ་དཔོན་ནུབ་བྱང་དུ་གནས་བཞིན་རིག་མ་རྒྱབ་འགྲོས་ཀྱིས་བྱང་ཤར་དུ་འཁོད་ནས་བྱང་གི་ལོག་ཐིག་གདབ། བརྒྱད་པ་སློབ་དཔོན་སྔོན་དུ་རྒྱབ་འགྲོས་ཀྱིས་ཤར་ལྷོ་དང་རིག་མའང་དེ་བཞིན་རྒྱབ་འགྲོས་ཀྱིས་ལྷོ་ནུབ་ཏུ་འཁོད་དེ་བྱང་གི་ལོག་ཐིག་བཏབ་ལ། མཐར་སློབ་དཔོན་ནུབ་དང་རིག་མ་ཤར་དུ་འཁོད་པས་ཐིག་སྐུད་སློབ་དཔོན་གྱི་ཕྱོགས་སུ་བསྡུ་བར་བྱའོ། ལྔ་པ་སྟ་གོན་ལ་བཞི། ལྷ་ཡོ་བྱད་བུམ་པ་སློབ་མ་སྟ་གོན་ལ་གནས་པའོ།
དེའང་སློབ་མ་ལ་དབང་བསྐུར་དང་འབྲེལ་ན་དེ་རྣམས་སྐབས་དང་སྦྱར། མ་འབྲེལ་ན་མི་དགོས་མོད། འོན་ཀྱང་ཡོ་བྱད་སྟ་གོན་ནི་ནམ་དུའང་དགོས་པས་སྒྲུབ་རྫས་ཚང་བར་བསགས་ལ་ཐམས་ཅད་ཀྱང་ཡེ་ཤེས་ཀྱི་རྣམ་རོལ་འབའ་ཞིག་ཏུ་མོས་པས་བྱིན་གྱིས་བརླབ་པ་ཡིན་པས་གཞུང་ལྟར་དུ་བྱས་པས་ཚང་ལ་སྐབས་འདིར། དང་པོ་ལྷ་སྟ་གོན་ནི་གཙོ་བོར་དཀྱིལ་འཁོར་བྲི་བར་གནང་བ་ཞུ་བའི་དོན་ཡིན་པས་གྲུབ་ན་ལེགས་པ་ལས་ལྷག་སྐྱོན་དུ་མི་འགྱུར་བས་དེ་ལྟར་ན། དཀྱིལ་འཁོར་བྱ་བའི་སྟེགས་བུའི་དབུས་གཙོ་བོའི་གནས་སུ་བདུད་རྩི་དྲི་བཟང་སྦྱར་བའི་ཆབ་ཀྱིས་ཐིག་ལེ་བྱས་ལ། ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ་ས་མ་ཡ་སཏྭཾ༔ ཞེས་དབུས་དང་ཕྱོགས་བཞི་མཚམས་བཞི་ཟུར་བཞི་བཅས་ཚོམ་བུ་བཅུ་གསུམ་བཀོད། ཕྱི་ནང་གི་མཆོད་གཏོར་བཤམས་ལ།
ལས་བྱང་འབྲིང་པོ་བདེར་འདུས་སམ་བསྡུས་པ་རྩ་བ་གཅིག་དྲིལ་ལྟར་མཆོད་པ་བྱིན་བརླབས་ནས་དམ་ཚིག་པ་བསྐྱེད། ཕྱག་མཆོད་བསྟོད་པའི་བར་དུ་སོང་ནས་ཐམས་ཅད་ཀྱིས་ཐལ་མོ་སྦྱར་ཏེ། ཧོཿ དུས་གསུམ་བླ་མ་ཡི་དམ་ལྷ༔ ཡི་དམ་རྒྱལ་བ་རྒྱ་མཚོའི་ཚོགས༔ མཁའ་འགྲོ་དམ་ཅན་མ་ལུས་དགོངས༔ དཀྱིལ་འཁོར་བཟང་པོ་ལེགས་བྲིས་ནས༔ བདག་ཅག་བསྙེན་སྒྲུབ་ལས་གཞུང་བསྲང་༔ སྟ་གོན་ལ་ནི་གནས་པར་མཛོད༔ ལན་གསུམ་བརྗོད།
རྡོ་རྗེ་སློབ་དཔོན་གྱིས་སེ་གོལ་གསུམ་བྱས་ལ། ལྷ་རྣམས་བར་སྣང་འོད་ཀྱི་དྲྭ་བར་བཞུགས་པར ་བསམ། ཚོམ་བུ་མཆོད་གཏོར་རྣམས་བསྡུའོ། འདིར་ཡང་ལས་བྱང་གི་མངོན་རྟོགས་རྒྱས་པ་མི་ལྕོགས་པ་ལྟ་བུ་ལ། སྒྲུབ་པའི་གཞིར་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོར་ལྷ་ཚོགས་དྭངས་པའི་མཁའ་ལ་འཇའ་ཚོན་ཤར་བ་ལྟར་སྐད་ཅིག་གིས་གསལ་བར་གྱུར། ཅེས་གདོད་ནས་གྲུབ་པའི་སེམས་ཀྱི་དཀྱིལ་འཁོར་གསལ་བཏབ་ལ་མཆོད་བསྟོད་བྱས་པས་ཀྱང་ཆོག་གོ ། གཉིས་པ་བུམ་པ་སྟ་གོན་ནི། སྒྲུབ་པའི་མཐར་སློབ་མ་ལ་དབང་བསྐུར་མིན་གང་ལྟར་ཡང༌། བུམ་པ་སྟ་གོན་དགོས་པས། བུམ་པ་ལྷ་གྲངས་སམ་རྣམ་བུམ་དང་ལས་བུམ་ཙམ་འདུ་བྱ།
དྲག་སྔགས་ཡུངས་ཐུན་གྱི་བྲབ། གུ་གུལ་གྱི་དུད་པས་བདུག་ལ་བགེགས་བསྐྲད། ཁྲུས་ཀྱིས་སྦྱངས། གཙོ་བོའི་སྙིང་པོ་བརྗོད་ལ་ནང་བཅུད་མགུལ་ཆིངས་ཁ་རྒྱན་ལྡན་པ་བཀོད། མཆོད་པ་བཤམས་ཤིང་བྱིན་གྱིས་བརླབ། བུམ་པ་བསང་སྦྱང༌། ཨོཾ་བྷྲཱུྃ་པཾ་ཧོཿ ཞེས་བརྗོད་པས་ཡི་གེ་ཡོངས་སུ་གྱུར་པ་ལས༔ བུམ་པ་མཚན་ཉིད་བཞི་དང་ལྡན་པ༔ ལྟོ་བ་ཆེ་ཞིང་ལྷུན་རྒྱས་པ༔
ཁ་གཡེར་ལ་བཀྲ་ཤིས་པའི་རྫས་རྟགས་མཚན་པ༔ མཆུར་འདོད་ཡོན་ནར་མའི་བུ་ག་རབ་ཏུ་འཕྱང་བ༔ ཞབས་བདེ་བའི་བཅུད་ཆགས་འཛག་མེད་གཞུམ་ཞིང་མཛེས་པ༔ ཁ་རྒྱན་དཔག་བསམ་ཤིང་དང་སྒྲོ་ཕོད་ལྔ་ལྡན་མཚན་པའི་ཚོམ་བུས་རྣམ་པར་སྤྲས་པ༔ དེ་ཡི་ནང་དུ་བྷྲཱུྃ་དང་ཧྲཱིཿ ཨོཾ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ཛཿ ཛཿཧཱུྃ་བཾ་ཧོཿ ཞེས་ཡིག་འབྲུ་ས་བོན་ཕྱག་མཚན་ཡོངས་སུ་གྱུར་པ་ལས༔ པདྨ་ཉི་ཟླའི་གདན་ལ་གུ་རུ་བླ་མ་རྡོ་རྗེ་འཆང་གི་ཆ་ལུགས་རྫོགས་པ༔
ཡུམ་གསང་བ་ཡེ་ཤེས་འཁྲིལ་ཞིང་ལོངས་སྐུའི་མཚན་དཔེས་རབ་ཏུ་བརྒྱན་པའོ༔ དེ་ཡི་ཕྱོགས་བཞིར་སྒོ་མ་རིགས་བཞིའི་བརྡས་བསྐུལ་བ་ལས༔ ཨོཾ་ས་མ་ཡ་ཧོཿ ཨོཾ་ས་མ་ཡ་སཏྭཾ༔ རཱ་ག་ཡ་ཧོཿ རཱ་ག་ཡ་མི༔ ཛཿཧཱུྃ་བཾ་ཧོཿ ཞེས་པས་ཡབ་ཡུམ་སྦྱོར་བ་མཛད་པས་ཐུགས་དམ་བསྐུལ༔ དགའ་ཆེན་ཁྱབ་བརྡལ་གྱི་ཕྲིན་ལས་རྩལ་དུ་མངོན༔ ཧཱུྃ་ཧཱུྃ་ཧཱུྃ་ཞེས་པས་རྒྱལ་བ་རྩ་གསུམ་བཀའ་འདུས་ཀྱི་དཀྱིལ་འཁོར་བ་སྤུའི་བུ་ག་ནས་ཕྱིར་འཕྲོས་པ་ཝལ་གྱིས་གསལ་བར་གྱུར༔
ཨོཾ་གུ་རུ་ཛྙཱ་ན་དྷེ་ཝ་ཌཱཀྐི་ནཱི་ཡེ་སརྦ་དྷ་ར་ཧོཿ ཞེས་ཐུགས་དམ་གྱི་རྒྱུད་བསྐུལ་བས་སློབ་དཔོན་ཡབ་ཡུམ་ལས་མཆོད་པའི་དཀྱིལ་འཁོར་ལྷ་ཚོགས་རྣམས་རང་བཞིན་གསལ་བའོ༔ སླར་ཡང་རང་གི་ཐུགས་ཀ་ནས་འོད་ཟེར་འཕྲོས་ཕྱོགས་བཅུའི་སངས་རྒྱས་ལ་ཕོག༔ ཕྱོགས་བཅུའི་རིགས་ལྔ་ལྷ་ཡི་གཙོ་བོ་འོད་དཔག་མེད་བཅས་ཞིང་ཁམས་ལྷ་རྣམས་ཀྱིས་དབང་བསྐུར་ཁྲུས་བསྩལ་སྐུ་གང་དྲི་མ་དག༔ ཆུ་ཡི་ལྷག་མ་ཡར་ལུད་པ་ལས༔ སྣང་བ་མཐའ་ཡས་ཀྱིས་དབུ་བརྒྱན་པར་གྱུར༔ ཨོཾ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ཛཿ ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཞེས་ལྷ་ཚོགས་དེ་རྣམས་གསལ་བ་དང་༔
བདག་མདུན་གཉིས་སུ་མཆེད་པའི་ཐུགས་ཀ་ནས་འོད་ཟེར་སྣ་ཚོགས་སྤྲོས་པས་རྒྱལ་བ་ཡེ་ཤེས་ཀྱི་ཐུགས་དམ་བསྐུལ༔ རྩ་བའི་སྔགས་ཕྲེང་འཕྲོས་པས་གཟུང་ཐག་གི་ལམ་དུ་བརྒྱུད༔ བུམ་ལྷའི་ཞལ་དུ་ཞུགས༔ ཐུགས་ཀར་ཐིམ་པས་སྔགས་ཕྲེང་རྣམས་འོད་ཟེར་ཆ་ཚང་འཁོར༔ གཉིས་མཆེད་པའི་གཙོ་འཁོར་ཐམས་ཅད་མཉམ་དུ་འཁོར༔ དཀྱིལ་འཁོར་ཕྱི་ནང་མུ་མཐའ་ཐམས་ཅད་ཡོངས་སུ་ཁྱབ་སྣང་སྲིད་ལ་ཕོག༔ སྐྱེ་འགྲོ་སྤྱི་དང་བྱེ་བྲག་ཐམས་ཅད་ཚེ་རབས་ནས་བསགས་པའི་རྣམ་སྨིན་ཐམས་ཅད་བསྲེགས༔ ལུས་ཤེལ་སྒོང་ལྟར་གྱུར༔ ཕྱོགས་བཅུའི་སངས་རྒྱས་ཀྱི་ཐུགས་རྗེའི་བྱིན་བརླབ་པར་གྱུར་པས་ཡེ་ཤེས་ལྔ་ཡི་ཡོན་ཏན་ཅིག་ཅར་དུ་རྫོགས༔ སླར་ཡང་ཐུགས་རྗེའི་ཤུགས་དང་བྱིན་རླབས་ཀྱི་དངོས་གྲུབ་ཐམས་ཅད་ཚུར་འདུས་བུམ་པའི་དཀྱིལ་འཁོར་ལ་ཐིམ་པས་གཟི་བརྗིད་འོད་དུ་འབར་བར་བསྒོམ༔
ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་ཐོད་ཕྲེང་རྩལ་ས་མ་ཡ་ཛཿསིདྡྷི་ཕ་ལ་ཧཱུྃ༔ ཧྲཱིཿམ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིང་ཧྲིང་ཛཿསིདྡྷི་ཕ་ལ་ཧཱུྃ༔
བུམ་སྒྲུབ་སྔགས་ནི༔ ཨོཾ་གུ་རུ་ཌཱཀྐི་པདྨ་དྷ་ར་ཧ་རི་ནི་ས་ཧཱུྃ༔ ཡང་དྲིལ༔ ཨོྃ་གུ་རུ་ཌཱཀྐི་ཀ་ལཀྵ་ཧཱུྃ་ཧྲཱིཿ ཞེས་པའི་སྔགས་བརྒྱ་ཕྲག་རེ་ལ་དུང་ཞལ་རྡོ་རྗེའི་ཁ་ཆོད་ཅན་གྱི་རྫས་རྣམ་བུམ་གྱི་ལྷ་ལ་དབྱེར་མེད་བསྟིམ༔
ཧཱུྃ༔ དམ་ཚིག་ཡེ་ཤེས་ཆེན་པོ་བརྟན་པའི་ཕྱིར༔ ཨ་ཧཾ་རང་སྒྲས་བསྐུལ་བའི་སྙིང་པོ་སྔགས༔ ཟུང་འཇུག་ཟག་མེད་ལྷ་ཡི་ངོ་བོར་གསལ༔ མཆོད་འབུལ་བདེ་སྟོང་དགའ་བཞིའི་དགྱེས་གྱུར་ཅིག༔ ཨོཾ་ཨ་ཧཾ་ཀུ་མུ་ཊ་ལ་ཧོཿ ཞེས་པས་བསྟིམ༔ མཐར་དབྱངས་གསལ་དང་ཡིག་བརྒྱ་རྟེན་སྙིང་བཅས་བཟླས། མཆོད་པ་ཁ་གསོ། གཏང་རག་བགྱི་བ་ནི།
ཧཱུྃ༔ དྲི་མེད་དག་པ་གཙང་མའི་ཆབ༔ རྒྱལ་བའི་སྐུ་ལ་བྱི་དོར་ཕྱིར༔ ལྷ་ཡི་ཁྲུས་གསོལ་ཅི་བཞིན་འབུལ༔ དེ་བཞིན་ལེགས་གཙང་ཞབས་བསིལ་པ༔ ཡན་ལག་བརྒྱད་ལྡན་དྲི་མེད་འབུལ༔ ས་གཞི་སྲིད་པ་མེད་པའི་ཁྱོན༔ ལྗན་ལྗིན་ལ་སོགས་བྲལ་བའི་ཕྱིར༔ དེ་བཞིན་ཞབས་བསིལ་ལེགས་པར་འབུལ༔ རྒྱལ་བ་ཡེ་ཤེས་ལྔ་ལྡན་ཕྱིར༔
གང་གིས་སྲིད་པ་འཆིང་བྲལ་བ༔ དྲི་སྤོས་རང་བཞིན་རྒྱུད་ལྡན་ཀྱང་༔ བྱུགས་པ་དམ་པ་འབུལ་བར་བགྱིད༔ དེ་བཞིན་ཞིང་དང་ཞིང་ཁམས་སུ༔ ཇི་སྙེད་བདེ་བས་རབ་གཡོ་བས༔ མཆོག་དང་ཐུན་མོང་ཞིང་ཁམས་སུ༔ རྣམ་པར་བཀོད་པས་ཡོངས་སུ་བརྒྱན༔ མེ་ཏོག་བདུག་སྤོས་ཕྱེ་མ་ཕུར༔ མར་མེའི་ཕྲེང་བ་ཡོལ་བས་བརྒྱན༔ ཇི་སྙེད་ཞིང་རྡུལ་བརྩེགས་པའི་ཁྱོན༔
དེ་སྙེད་བདག་གིས་འབུལ་ལགས་ཀྱིས༔ སྔོན་ཚེ་རྒྱལ་བའི་སྤྱི་དཔལ་གསོལ༔ ཨོཾ་སརྦ་ཀུ་མུ་ཊ་གནྡྷེ་བྷ་ཏྲ་སརྦ་མེ་གྷ་ལ་ཡེ་ཤྲཱི་ཧོཿ རིགས་ལྔའི་དབྱངས་བསྟོད་ནི༔ ཧཱུྃ༔ ཆོས་སྐུའི་རང་བཞིན་མཐའ་བྲལ་ཡེ་ཤེས་ཀློང་༔ ལོངས་སྐུའི་མཚན་ཉིད་སྣ་ཚོགས་འཛིན་བྲལ་པོ༔ སྤྲུལ་སྐུ་ཇི་སྙེད་འགྲོ་བའི་མགོན་མཆོག་ཆེ༔ བདེ་གཤེགས་རྒྱལ་བའི་ལྷ་ལ་བསྟོད་པར་བགྱི༔ སརྦ་པུ་རུ་ཤ་ཡ་ཧོཿ
ཞེས་བསྟོད་ལ། ཨོཾ་ཨཱཿཧཱུྃ་གིས་བདུད་རྩིའི་མཆོད་ཡོན་ཕུལ་བས་ལྷ་རྣམས་འོད་དུ་ཞུ་བ་བུམ་པའི་ཆུ་དང་རོ་གཅིག་ཏུ་གྱུར༔ ལས་བུམ་ནི། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་རིན་པོ་ཆེ་ལས་གྲུབ་པའི་བུམ་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་པདྨར་གནས་པའི་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བུམ་པ་བསྣམས་པ་ཁྲོ་བོའི་ཆས་ཐམས་ཅད་ཀྱིས་བརྒྱན་པར་གསལ་བའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༔ བཛྲ་ས་མཱ་ཛཿ
ཛཿཧཱུྃ་བཾ་ཧོཿ ཨརྒྷཾ? སོགས་ཀྱིས་མཆོད། ཧྃའུ༔ འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། བགེགས་རྣམས་མ་ལུས་འཇོམས་བྱེད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ཅེས་བསྟོད། རང་གི་ཐུགས་ཀ་ནས་འོད་ཟེར་འཕྲོས་པས་ཐུགས་རྒྱུད་བསྐུལ་ཞིང༌། སྐུ་ལུས་ལས་བདུད་རྩིའི་རྒྱུན་བབས་ཏེ་བུམ་པ་གང་བར་ མོས་ལ།
ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ྄ཿ ཅི་ནུས་བཟླས་མཐར། ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་ཏེ་ཕྲིན་ལས་མཛད་པར་ མོས་ལ། གསུམ་པ་སློབ་མ་སྟ་གོན་ནི་གཤམ་དུ་གསལ། དྲུག་པ་རྒྱན་འགོད་པ་ནི། དཀྱིལ་འཁོར་སྒྲོམ་གཞི་བཙུགས་པའི་བང་རིམ་གོང་མར་གུ་རུའི་སྐུ་ཚབ་མཐོང་གྲོལ་དང་སྐུ་གསུང་ཐུགས་རྟེན་བྱིན་རླབས་ཅན་དང༌། བར་མའི་དབུས་སུ་དབང་བཞིའི་རྟེན་རྣམ་རྒྱལ་བུམ་པ་མགུལ་ཆིངས་དམར་པོ་ཁ་རྒྱན་ཅན། དེ་དག་གི་མཐའ་བསྐོར་དུ་དབུ་རྒྱན། རྡོར་དྲིལ་དང་རྡོར་དྲིལ་བསྣོལ་མ། གསང་ཤེར་གྱི་རྟེན་ཐོད་པ་བདུད་རྩིས་བཀང་བའི་ཁར་ཆོས་འབྱུང་དར་དམར་བརྒྱད་ལྟེབས་ཁར་མེ་ལོང་སིནྡྷུ་ར་བྱུགས་པ་ལ་ཆོས་འབྱུང་བསྣོལ་མའི་དབུས་སུ་མཱུྃཿཡིག་དང་ཟུར་བཞིར་ཐིག་ལེ་དགའ་འཁྱིལ་གྱིས་མཚན་པ།
དེའི་སྟེང་ཚིག་དབང་ངོ་སྤྲོད་ཀྱི་རྟེན་རང་བྱུང་ཤེལ་རྡོ་ཟུར་དྲུག་པ། སྨན་སྒྲུབ་དང་འབྲེལ་ན་སྨན་གྱི་ཕོ་བྲང་ཕོ་མོའི་ཐོད་པ་ཁ་སྤྲོད་དམ་མ་རྙེད་ན་པར་བུ་ཁེབ་ལྡན་དབུ་རྒྱན་དང་རྡོར་དྲིལ་སོགས་ཀྱི་ཆས་སུ་བཅུག་སྟེ་བཞག ། གཞན་ཡང་དབང་ཆེན་ཨིནྡྲ་ནཱི་ལ་ལྟར་གྱི་ལྷ་ཚོམ་ཡོངས་རྫོགས་སམ། བསྡུ་ན་བུམ་དབང་ཡེ་ཤེས་འོད་ཀྱི་དྲྭ་བའི་ལྷ་ཙཀ་རྒྱས་བསྡུས་རབ་གནས་ལྡན་པ་དང༌། གསུང་རྟེན་སྔགས་བྱང་གསེར་རམ་མཚལ་གྱིས་བྲིས་པའི་བྱང་བུ། ཐུགས་རྟེན་ཕྱག་མཚན་སོགས་དབང་ཆས་ཆ་ཚང་ཚེ་འབྲང་ཚེ་རིལ་ཚེ་ཆང་མདའ་དར་བཅས་བཞུགས་སུ་གསོལ་ལ་གཟུང་ཐག་གིས་བསྒྲིལ། རྒྱབ་ངོས་སུ་དབང་གཏོར། བང་རིམ་འོག་མའི་དབུས་སུ་རས་བྲིས་ཀྱི་དཀྱིལ་འཁོར་དཀྲམ་པའི་མཐའ་བསྐོར་ཤར་དུ་མཆོད་ཡོན་ནས་བརྩམ་སྟེ་ཉེར་སྤྱོད། རྡོ་རྭའི་སྟེང་ཁྲོ་བཅུའི་ཕུར་པ། སྒྲོམ་ངོས་བཞིར་ཕྱི་ནས་རིམ་པ་བཞིན་དུ་ཡེ་ཤེས་ལྔ་མཚོན་བྱེད་དཀར་སེར་དམར་ལྗང་སྔོ་བའི་ཡོལ་བ་བྲིས་པའམ།
ཡང་ན་སྐུ་གསུམ་མཚོན་བྱེད་དཀར་མར་མཐིང་གསུམ་དང༌། ཐ་མ་གང་ཡང་རུང་བ་གཅིག་གིས་དཀྲིས་ཤིང་ཡོལ་བའི་ཕྱི་ཐམས་ཅད་དར་སྣ་ལྔའི་དྲྭ་ཕྱེད་བར་བར་དུ་གསང་སྔགས་བླ་མེད་ཀྱི་དམ་རྫས་ཀྱི་མཚོན་ཕྱིར་རུས་རྒྱན་ཞིང་ཆུང་གི་འཕེན། རྒྱུ་རློན་ལྡ་ལྡི་མི་མགོའི་དྲྭ་བ་སོགས་ཐུན་མོང་མ་ཡིན་པའི་རྫས་ཀྱིས་ཀྱང་བརྒྱན། སྟག་ཤམ་གྱི་སྒབ་སྐོར་རྡུལ་ལེན་ཟུར་བཞི་མདའ་དར་སྣ་ལྔ་དངུལ་དཀར་མེ་ལོང་བརྒྱན་པ་དང༌། ཕྱོགས་བཞིར་རལ་གྲི་བཞི། སྟེང་དུ་ཟུར་བཞིར་རྒྱལ་མཚན། ལོགས་བཞིར་འཕན་བཞི། སྟེང་ན་དར་གྱི་གདུགས་ཕུབ། ཕྱི་རོལ་བང་རིམ་ཐོག་མའི་མདུན་ངོས་སུ། དབུས་སུ་བླ་མ།
གཡས་སུ་ཡི་དམ། གཡོན་དུ་མཁའ་འགྲོ། མཚམས་བཞིར་ལས་བཞི་གཏོར་མ། བང་རིམ་བར་མའི་ཁར་ཕྱོགས་བཞིར་དབུས་སུ་རྨད་བྱུང་བསྐང་བའི་གཏོར་མ་དང༌། ཆོས་སྲུང་གཞི་བདག་རྣམས་ཀྱི་གཏོར་མ་དཀྱིལ་འཁོར་གྱི་གཡས་གཡོན་རྒྱབ་རྣམས་གང་བདེར་བཤམ། གཡས་སུ་བདུད་རྩི་དང་བསྐུལ་གཏོར་དང་ཆད་ཐོ། གཡོན་དུ་བརྟན་སྐྱོང་དང་རཀྟ་རྣམས་བཤམ། སྤྲོ་ན་སྦྱོར་བ་མཚོན་བྱེད་ཟན་ལ་ཉི་ཟླ་ཁ་སྦྱོར་གྱི་རྣམ་པ་སྟེང་མ་དཀར་པོ་དང༌། འོག་དམར་པོ་བགྱིས་པ་དང༌། དཀར་ཡོལ་ལ་སོགས་བཟང་པོའི་སྣོད་འབྲི་མོག་གི་ཁ་བསྒྱུར་བ།
བྱང་སེམས་དཀར་དམར་གྱི་རྣམ་པ་དང༌། བང་རིམ་གསུམ་པ་ལ་ཕྱོགས་སོ་སོར་ཕྱི་ནང་གི་མཆོད་པ་ཉེར་སྤྱོད་སྣ་བདུན་སྨན་རཀ ། བཀྲ་ཤིས་རྫས་རྟགས་རྒྱལ་སྲིད་སྣ་བདུན། སྐྱེམས་ཀྱི་བྱེ་བྲག་དང༌། ཚོགས་ཀྱི་ཡོ་བྱད་ཀྱིས་མཚོན་ཕྲིན་ལས་ལ་དགོས་པ་རྣམས་དང༌། དཀྱིལ་འཁོར་གྱི་བྱང་ཕྱོགས་སུ་ལྕགས་ཧོམ་དུ་ཉུལ་ལེའི་ལིངྒ། ལས་ཕུར་བསྒྲལ་ཆས་ཡུངས་དཀར་སོགས་ཐུན་རྫས་རྣམས་ཀྱང་འདུ་བྱ། དེ་དག་གི་བཤམ་བཀོད་ཀྱི་ཚེ་སྒྲུབ་རྟེན་རྣམས་རྒྱན་བཀོད་ཚིག་དང་བསྟུན་ཏེ་འགོད་ཅིང༌། རྡོ་རྗེ་སློབ་དཔོན་ཡབ་ཡུམ་དང་རྒྱལ་ཚབ། རིགས་བཞིའི་རྒྱལ་ཐེབ་བཅས་པ་རྣམས་ཀྱི་སྒྲུབ་རྟེན་དང༌།
དབང་རྫས་རྣམས་དང༌། གཞན་རྣམས་ཀྱིས་རྒྱན་བཀོད་མཆོད་གཏོར་ལ་སོགས་ཐོགས་ཏེ། རྡོ་རྗེ་སློབ་དཔོན་གྱིས་དྲིལ་སྤོས་འཛིན་པས་ཐོག་དྲངས་སེར་སྦྲེང་གིས་དཀྱིལ་འཁོར་ལ་གཡས་བསྐོར་ལན་གསུམ་བྱས་ཏེ། མདུན་དུ་འཁོད་ལ་དབྱངས་དང་བཅས་ཏེ་ཚིག་དང་མཐུན་པར་ཕུལ་ལ་རང་གནས་སུ་བཀོད། ཧཱུྃ༔ བཀྲ་ཤིས་ཕོ་བྲང་བུམ་པའི་གཞལ་ཡས་ཁང་༔ མི་འགྱུར་རྣམ་དག་རྒྱལ་བའི་གནས་སུ་གསལ༔ ཞི་ཁྲོའི་ལྷ་དང་དབྱེར་མེད་བཞུགས་སུ་གསོལ༔ མེ་ལོང་བདུད་རྩི་དྲི་མེད་དག་པའི་རྫས༔ དམ་རྫས་གཏོར་ཆེན་རྒྱལ་བའི་ཐུགས་དམ་བསྐང་༔
ཕྱི་ནང་གསང་བའི་མཆོད་རྫས་སྤྲིན་ལྟར་གཏིབ༔ རྡོ་རྗེ་དྲིལ་བུ་ཐབས་ཤེས་གཉིས་སུ་མེད༔ རྔ་དང་ཌཱ་རུ་དཀྱིལ་འཁོར་མཆོད་པའི་རྫས༔ ཕུར་པ་རལ་གྲིའི་བར་ཆད་སྲུང་བར་བྱེད༔ མདའ་དར་མེ་ལོང་ལོངས་སྤྱོད་རྒྱན་རྣམས་རྫོགས༔ ཚོན་སྐུད་སྣ་ལྔའི་དྲྭ་བ་དྲྭ་ཕྱེད་སྦྲེལ༔ ཡོལ་བ་བླ་བྲེ་འཕེན་གདུགས་ཅོད་པན་དང་༔ བདུད་རྩི་སྨན་རཀ་དངོས་གྲུབ་འབྱུང་བའི་རྫས༔ ཡིད་འོང་རིག་མ་མཚན་ལྡན་བདེ་བའི་ལམ༔ གིང་ཕོ་གིང་མོ་བར་ཆད་སྲུང་བའི་ཆས༔
སྤོས་དང་མར་མེ་ཞལ་ཟས་ཡོ་བྱད་རྣམས༔ ཐམས་ཅད་ཡོངས་རྫོགས་ལྷུན་གྲུབ་ཆེན་པོར་ཤར༔ ཕོ་བྲང་གཞལ་ཡས་རབ་ཏུ་རྒྱན་བཀོད་པའི༔ ཕྲིན་ལས་རྣམ་བཞིའི་ཡོན་ཏན་རབ་རྫོགས་ཤོག༔ ཅེས་དབྱངས་དང་ཞི་རོལ་བཅས་བྱ་ཞིང་སྒྲུབ་རྫས་རྣམས། ལས་རྡོར་སོགས་ཀྱིས་ནོར་འཁྲུལ་མེད་ཅིང་བག་དྲོ་ལྷུན་ཆགས་དྭང་བ་འདྲེན་པར་བཀོད། མཆོད་པ་རྣམས་ལ་སྤྱི་ཁྱབ་ཏུ། བླ་མེད་མཆོག་གི་མཆོད་པ་དམ་པ་ནི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོས། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། །
དམ་ཚིག་བཞིན་ལས་ཅི་བདེར་བཞེས་སུ་གསོལ། ན་མ་སརྦ་ཏ་ཐཱ་ག་ཏ་བྷྱོ? ཞེས་ནམ་མཁའ་མཛོད་ཀྱི་སྔགས་རྒྱས་མཁའ་ཁྱབ་ཏུ་སྤེལ་བར་བྱའོ། རྟེན་རྣམས་སྦྱང་བ་ནི། སྦྱང་ཆས་བྲན་ལ། ཨ་ཀཱ་རོ་མུ? གསུམ་གྱིས་བྱིན་བརླབས་ལ། གཏོར་མ་གཡས་སུ་བསྐོར་ཞིང༌། སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་གྷྲྀཧྣ་དཾ་བྷ་ལིངྟ་ཡེ་སྭཱ་ཧཱ༔ ཏིང་ལོ་གཡོན་དུ་བསྐོར་ཞིང༌། ཨོཾ་སུམྦྷ་ནི་སུམྦྷ་ནི? སོགས་ཀྱི་སྣོད་དུ་དོར་ལ། ཧཱུྃ་ཧྲཱིཿ
བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱི༔ དངོས་གྲུབ་བར་ཆད་བྱེད་པའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔
དགེ་འདུན་གྱི་བཀའ་བདེན་པ་དང་༔ གསང་སྔགས་རིགས་སྔགས་གཟུང་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་གྱི་བཀའ་བདེན་པ་དང་༔ ཁྱད་པར་དུ་བླ་མ་བདེ་གཤེགས་རྩ་གསུམ་བཀའ་འདུས་ཀྱི་དཀྱིལ་འཁོར་ཆེན་པོའི་ལྷ་ཚོགས་འཁོར་དང་བཅས་པའི་བཀའ་བདེན་པ་དང་༔ བདེན་པ་ཆེན་པོའི་མཐུས་སྒྲུབ་པ་ལ་བར་དུ་གཅོད་པའི་ལོག་འདྲེན་ཐམས་ཅད་གཏོར་མས་ལམ་རྒྱག་ཏིང་ལོ་ལམ་གྲོན་གྱིས་ལ་དཔག་ཚད་རྒྱང་གྲགས་སུ་མ་ཉེ་བར་དེངས་ཤིག༔ གལ་ཏེ་མི་འགྲོ་ན་ཡེ་ཤེས་རྡོ་རྗེ་མེ་རབ་ཏུ་འབར་བས་བསྲེགས་ཤིང་བརླག་པར་གདོན་མི་ཟའོ༔ ཞེས་ཧཱུྃ་བཞིའི་སྔགས་བརྗོད་རོལ་མོ་བསྒྲགས་ཡུངས་ཐུན་བྲབ་གུ་གུལ་གྱིས་བདུག་གཏོར་མ་ཕྱིར་དོར། མེ་ལོང་དུ་བུམ་པ་ཤར་བ་ལ་ལས་བུམ་གྱི་ཆུས་ཁྲུས་གསོལ་ཞིང༌། འདི་ལྟར་སངས་རྒྱས་བཅོམ་ལྡན་འདས་དེ་ནི། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ།
འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རྣམས་ལ་ཡོ་བྱད་ཐམས་ཅད་དང་ལྡན་པས་སྐུ་ཁྲུས་གསོལ་བར་བགྱིའོ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འཽད་ཆགས་བླ་རེས་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། །
རིན་ཆེན་བུམ་པ་མང་པོ་སྤོས་ཀྱི་ཆུས། ཡིད་འོང་ལེགས་པར་བཀང་བ་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ཇི་ལྟར་བལྟམ་པ་ཙམ་གྱིས་ཀྱང༌། སོགས? ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ༔ འདི་ནི་ཁྲུས་མཆོག་དཔལ་དང་ལྡན༔ ཐུགས་རྗེའི་ཆུ་ནི་བླ་ན་མེད༔ བྱིན་རླབས་ཡེ་ཤེས་ཆུ་ཡིན་ཏེ༔ ཅི་འདོད་དངོས་གྲུབ་སྩལ་དུ་གསོལ༔ ཨོཾ་ན་མཿསརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ? སོགས།
ཧཱུྃ༔ རིག་འཛིན་རྒྱལ་བ་བདེར་འདུས་ཐོད་ཕྲེང་རྩལ༔ མཚན་བརྒྱད་རྗེ་འབངས་དུས་གསུམ་གཏེར་སྟོན་སོགས༔ དངོས་སུ་ཟུང་འཇུག་སྤྲུལ་པའི་འཁོར་ལོ་ལ༔ སྣོད་བཅུད་བག་སྒྲིབ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ བདེར་འདུས་རིག་འཛིན་ཡེ་ཤེས་ཀློང་དགུའི་གར༔ ཀུན་བཟང་རིགས་ལྔ་ཞི་ཁྲོ་དཔལ་ཆེན་ལྷ༔ རྒྱུད་སྡེ་རྒྱ་མཚོའི་དཀྱིལ་འཁོར་ཐམས་ཅད་ལ༔
སྲིད་གསུམ་སྣང་བ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ རྒྱལ་བ་ཀུན་འདུས་བདེ་ཆེན་འོད་ཀྱི་རྩལ༔ སྐུ་གསུམ་མཁའ་འགྲོ་ཞིང་སྐྱོང་ཌཱཀྐིའི་ཚོགས༔ སྣོད་བཅུད་ཞིང་ཁམས་གཅིག་ཏུ་རྫོགས་པ་ལས༔ འབྱུང་འཁྲུག་རྟེན་འབྲེལ་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རིག་འཛིན་རྒྱལ་བའི་ཕྲིན་ལས་ཐོགས་མེད་ཤུགས༔ མཐུ་སྟོབས་གཟི་འབར་མ་མགོན་ལྕམ་དྲལ་སོགས༔
དམ་ཅན་ཆོས་སྲུང་རྒྱ་མཚོའི་དཀྱིལ་འཁོར་ལ༔ དུག་ལྔ་དགྲ་གདོན་སྦྱང་ཕྱིར་ཁྲུས་གསོལ་ལོ༔ གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་དག་སྐུ་ལ་མཚུངས་པ་མེད་པའི་གོས༔ གཙང་ལ་དྲི་རབ་གུས་པས་སྐུ་ཕྱིའོ༔ ཨོཾ་ཧཱུྃ་ཏྲཱྃ་ཧྲཱིཿཨཱཿ ཀཱ་ཡ་བི་ཤྭ་དྷ་ན་ཡེ་སྭཱ་ཧཱ༔ བདུན་པ་ཚོགས་སྒྲུབ་ཀྱི་ལས་ལ་འཇུག་རུང་གི་བྱ་བ་སྒྲུབ་པ་པོ་རྣམས་མངའ་གསོལ་ཞིང་གནས་སུ་དགོད་པ་ནི། ལས་ཀྱི་རྡོ་རྗེས་ཐོད་ཆང་ཡར་བཟེད་ནས་ཚིག་དང་བསྟུན་ནས་སོ་སོ་ལ་བདུད་རྩི་དྲང་བ་སོགས་ལག་ལེན་ལྟར་བྱས་ལ། ཐོག་མར་རྒྱལ་ཐེབས་ཀྱིས་སྟོང་ཐུན་ཟུར་གསལ་ལྟར་སྔོན་དུ་འགྲོ་བས་དབྱངས་བོར་ལེན་གྱིས།
ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང་ཡོན་ཏན་ཕྲིན་ལས་རྫོགས༔ དུག་ལྔ་རྩད་གཅོད་དངོས་གྲུབ་ཀུན་འབྱུང་གནས༔ སྟོན་པའི་སྒྲོན་མེར་མངའ་གསོལ་དགྱེས་པར་བཞུགས༔ ཞེས་དང་རྒྱལ་ཚབ་ལ། ཧཱུྃ༔ བླ་མའི་གདུང་འཚོབ་སྐུ་གསུང་ཐུགས་ཀྱི་སྲས༔ དམ་ཆོས་ཆར་འབེབས་ཚེ་དང་དངོས་གྲུབ་སྤེལ༔ དབང་བསྐུར་ཕྲིན་ལས་རྣམ་བཞི་མཐར་ཕྱིན་པ༔
རྒྱལ་ཚབ་སྟོན་པར་མངའ་གསོལ་དགྱེས་པར་བཞུགས༔ ཡུམ་ལ། གཉིས་མེད་བདེ་སྐྱེད་མཚན་ཉིད་རབ་ཏུ་བཟང་༔ ཀུན་བཟང་ཡུམ་དུ་མངའ་གསོལ་དགྱེས་པར་བཞུགས༔ རྡོ་རྗེ་ལས་སར། ཕྲིན་ལས་གཞུང་བསྲང་བསྙེན་སྒྲུབ་མཐར་ཕྱིན་མཛད༔ རྡོ་རྗེ་ཀརྨ་མངའ་གསོལ་དགྱེས་པར་བཞུགས༔ གིང་ལ། བར་གཅོད་བགེགས་བསྒྲལ་གཟུགས་ཕུང་ལྷ་ལ་སྟོབ༔ རྡོ་རྗེ་གིང་མཆོག་མངའ་གསོལ་དགྱེས་པར་བཞུགས༔
མཚམས་པར། ཕྱི་ནང་མཚམས་གཅོད་བར་ཆད་ཐམས་ཅད་སྲུངས༔ རྡོ་རྗེ་མཚམས་པར་མངའ་གསོལ་དགྱེས་པར་བཞུགས༔ སྤྱན་པ། དངོས་གྲུབ་བགེགས་གཉིས་དུས་དང་དྲོད་ཚད་མཁྱེན༔ རྡོ་རྗེ་སྤྱན་པ་མངའ་གསོལ་དགྱེས་པར་བཞུགས༔ དུས་མཚམས་པར། ཕྲིན་ལས་སྐབས་སྦྱོར་དུས་འཛིན་ནམ་ཚོད་མཁས༔ རྡོ་རྗེ་དུས་མཚམས་མངའ་གསོལ་དགྱེས་པར་བཞུགས༔ ཕྱག་ཚང་པར།
ཕུད་གཙང་གཡོས་མཁས་ཕྱི་ནང་བྱ་བྱེད་མཁས༔ རྡོ་རྗེ་ཕྱག་ཚང་མངའ་གསོལ་དགྱེས་པར་བཞུགས༔ བྱན་པ་ཕོ་མོར། གསལ་དག་ཛཔ྄་མཁས་དད་ལྡན་བརྩོན་པར་བཞུགས༔ གསེར་ཕྲེང་མཆེད་ལྕམ་མངའ་གསོལ་དགྱེས་པར་བཞུགས༔ རྡུལ་ཕྱགས་པ་ལ། ཀུན་གྱི་བཀའ་སྒྲུབ་ཕྱི་ཡི་ཉུལ་ལེ་སྐྲོད༔ རྡུལ་ཕྱགས་སྐྱེས་བུ་མངའ་གསོལ་དགྱེས་པར་བཞུགས༔ ཞེས་སོ་སོར་མངའ་གསོལ་ཞིང་རང་གྲལ་དུ་འཁོད་པ་ལས་ནམ་ཡང་མ་འཁྲུགས་པར་བྱའོ། དེའི་རྗེས་འབྲེལ་དུ་ཆས་སུ་ཞུགས་ཤིང་རྟགས་གདབ་དགོས་པས་ཆས་རྣམས་ལས་རྡོར་སོགས་ཀྱིས་ཐོགས།
རྒྱལ་ཚབ་པས་གཏོང་ཐུན་སྔོན་དུ་འགྲོ་བའི་དབྱངས་བོར་ལེན་ཚུལ་གྱིས་ཞི་ཆས་ལ། ཧྲཱིཿ རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔ རྟགས་ཀྱི་ཕྱག་རྒྱ་བདེར་གཤེགས་དངོས་སུ་གསལ༔ དབུ་རྒྱན་ཅོད་པན་ཕྲེང་བ་དང་༔ དོ་ཤལ་དཔུང་རྒྱན་སེ་མོ་དོ༔ སྟོད་གཡོགས་སྨད་དཀྲིས་ཤམ་བུར་ལྡན༔ ཕྱག་གདུབ་ཞབས་གདུབ་རབ་ཏུ་སྤྲས༔ དྲི་མཆོག་ངད་ལྡན་བརྒྱན་པ་པོ༔ འདོད་ཡོན་མ་སྤངས་རང་གྲོལ་རྒྱན་དུ་བཞེས༔
ཁྲོ་ཆས་ལ༔ ཧཱུྃ༔ དོན་དམ་སྤྲོས་མེད་སྒྱུ་མའི་ཁོང་གསེང་ནས༔ ཡེ་ཤེས་ལྔ་ལྡན་ཐོད་པའི་དབུ་རྒྱན་གསོལ༔ འཁོར་བ་མ་སྤངས་མི་ལྤགས་གཡང་གཞི་གསོལ༔ སྐྱེ་འཆི་རྩད་གཅོད་ཐལ་ཆེན་ཚོམ་བུ་གསོལ༔ སྐུ་གསུམ་ལྷུན་གྲུབ་ཐོད་ཕྲེང་ཚར་གསུམ་གསོལ༔ ཅིས་ཀྱང་མི་ཤིགས་རྡོ་རྗེའི་གོ་ཁྲབ་གསོལ༔ མ་རིག་ནགས་སྲེག་ཡེ་ཤེས་མེ་དཔུང་གསོལ༔ ཞིང་བཅུ་ཡོངས་སྒྲོལ་དཔལ་གྱི་ཆས་བཅུ་འདི༔
དབང་ཕྱུག་ཆེན་པོའི་སྐུ་ལ་རྒྱན་དུ་བཞེས༔ ཞེས་རྗེས་ཟློས་བཅས་ཚིག་དང་བསྟུན་ནས་དཔལ་གྱི་ཆས་རྣམས་ལས་ཀྱི་རྡོ་རྗེས་རྒྱལ་ཚབ་པར་རིམ་པར་ཕུལ་ལ་རྡོ་རྗེ་སློབ་དཔོན་སོགས་ཐམས་ཅད་ཀྱི་གནས་སོ་སོར་བགོ་ཞིང་རྒྱན་པའི་ཚུལ་བྱའོ། བརྒྱད་པ་བརྡ་སྦྱར་བ་ལ། བརྡ་སྒོ་དབྱེ་ཞིང་བརྡ་ཕྱག་འཚལ་བ་ནི། ཧཱུྃ༔ རང་རིག་གདོད་ནས་ཀུན་འདུས་རྩ་བ་གསུམ༔ སྐུ་ལྔ་ལྷུན་གྲུབ་འདུ་འབྲལ་མི་དམིགས་ཀྱང་༔ བར་དུ་ཤེས་བྱ་ཕྲ་མོ་ཀུན་བསླང་ཚོགས༔ ད་ནི་རྨོངས་གཞོམ་རང་རིག་བརྡ་སྒོ་ཕྱེས༔ གདོད་ནས་རང་བྱུང་ལྷུན་གྱིས་གྲུབ་པའི་དཀྱིལ་འཁོར་མཇལ་བའི་སྒོ་གློ་བུར་འཁྲུལ་པའི་དྲི་མས་བཅད་པ་རིག་པ་ཡེ་ཤེས་ཀྱི་བརྡ་མཇལ་བས་ལྷག་གེ་ཕྱེ་བར་བསམས་ལ།
ཨོཾ་བཛྲ་པྲ་བེ་ཤ་ཡ་ཕཊ྄ཿ ཅེས་བརྡ་སྒོ་དབྱེ། རང་སྣང་ཡེ་ཤེས་ཀྱི་དཀྱིལ་འཁོར་ཅི་ལྟར་ཤར་ཡང་རང་རིག་ལས་གུད་དུ་མེད་པའི་གནས་ལུགས་ཆུ་ལ་ཆུ་བཞག་པ་ལྟ་བུར་རྟོགས་པས་བརྡ་བསྟོད་ནི། ཧཱུྃ༔ མ་རིག་ཀ་དག་ཀློང་ཐིམ་གཡའ་བྲལ་ཕྱིར༔ ཚེ་རབས་གཉུག་མའི་རང་རིག་ལྷ་ཞལ་མཇལ༔ འདུས་མ་བྱས་འདི་གཤིས་ལུགས་མཆོད་སྤྲིན་བསྟོད༔ ནམ་ཡང་བག་ཡོད་མི་འདའ་ཆོས་འཁོར་བསྐོར༔ ཨོཾ་བཛྲ་དྷརྨ་ཤཱུ་ནྱ་ཏ་ཛྙཱ་ན་ཙཀྲ་ཧཱུྃ༔ དགུ་པ་བསྲེ་བསྣན་བྱ་བ་ནི།
སྐབས་འདིར་དབང་མ་ཐོབ་པའི་མཆེད་གསར་བུ་རྣམས་དཀྱིལ་འཁོར་བྱང་ཤར་ལྟ་བུ་ལོགས་སུ་ཕྱེ། སློབ་དཔོན་གྱི་མདུན་རྡོར་དྲིལ་བདུད་རྩི་ཡུངས་ཐུན་སོགས་བཀོད་ནས། བདུད་རྩི་སྨན་མཆོད་ནི། ཨོཾ་ཨཱཿཧཱུྃ། ཀུན་བཟང་ཡབ་ཡུམ་རྡོ་རྗེ་འཆང་ཆེན་དང༌། ། སྣང་བ་མཐའ་ཡས་དགོངས་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། རྡོ་རྗེ་སེམས་དཔའ་རྒྱལ་བ་རིགས་ལྔ་སོགས། ། རིག་འཛིན་བརྡ་བརྒྱུད་བླ་མ་ཐམས་ཅད་ལ། །
དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། དགའ་རབ་ཤྲཱི་སིང་རིག་འཛིན་པདྨ་འབྱུང༌། ། བཀའ་བབ་ལུང་ཆེན་ཚིག་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མཁའ་འགྲོ་མཚོ་རྒྱལ་སངས་རྒྱས་ཡེ་ཤེས་དང༌། ། རྩ་གསུམ་གླིང་པ་གཏེར་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི།
ཐུགས་མཆོག་རྡོ་རྗེ་དཀོན་མཆོག་སེངྒེ་དང༌། ཡེ་ཤེས་རྒྱལ་མཚན་མི་འཇིགས་རྡོ་རྗེ་སོགས། ། དབང་ལུང་མན་ངག་དོན་བརྒྱུད་བླ་མ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཐོད་ཕྲེང་སྡེ་ལྔ་ལྷ་ལྕམ་མཚོ་རྒྱལ་དང༌། ། རྣམ་རོལ་མཚན་བརྒྱད་རིག་འཛིན་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། ཡི་དམ་རྟ་ཕག་རིགས་གསུམ་མགོན་པོ་དང༌། །
དངོས་གྲུབ་སྩལ་བ་ཡི་དམ་འདུས་པ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། གིང་དང་དཔའ་བོ་ལངྐ་གནས་ཉུལ་སོགས། ། གྲུབ་གཉིས་ཆར་འབེབས་དཔའ་བོ་མཁའ་འགྲོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ། སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། མགོན་པོ་སྡེ་ལྔ་དྲེགས་སྡེ་ས་ཡ་དང༌། ། བཀའ་གཏེར་སྲུང་མ་དམ་ཅན་རྒྱ་མཚོ་ལ། ། དམ་རྫས་བདུད་རྩི་མཆོག་གི་མཉེས་མཆོད་འབུལ།
སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི། སྐུ་གསུམ་མི་ཤིགས་རྡོ་རྗེའི་ཀློང༌། ། མ་བཅོས་མཆོག་གི་དངོས་གྲུབ་ཀྱིས། ། བདག་རྒྱུད་སྐུ་གསུམ་སྙིང་པོར་གྲོལ། ། བདེ་གཤེགས་གོ་འཕང་མྱུར་ཐོབ་ཤོག ། ཅེས་དང༌། སློབ་དཔོན་གྱིས། བདག་ཉིད་ལས་ཀྱི་དཔལ་ཆེན་ཧེ་རུ་ཀར་གསལ་བའི་ཐུགས་ཀ་ནས་ཡ་ལས་ལྕགས་ཀྱི་སྡིག་པ་མགོ་དགུ་རྭ་བཅོ་བརྒྱད་པ་འཕྲོས༔ དེ་ལས་ཡེ་ཤེས་ཀྱི་མེ་འབར་བས་སློབ་བུའི་སྡིག་སྒྲིབ་ཐམས་ཅད་སྲེག་པར་གྱུར༔ པར་བསམ་ཞིང༌།
ཨོཾ་ཨཱཿཧཱུྃ་བཛྲ་ཡཀྴ་ཀྲོ་དྷ་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ་ཞིང་ཡུངས་ཐུན་གྱིས་བྲབ། དྲག་སྔགས་ཡུངས་ཐུན་གུ་གུལ་དུད་པ་རོལ་མོ་སོགས་འཚམ་རྔམ་གྱིས་བགེགས་བསྐྲད། གསར་བུ་རྣམས་ཀྱི་རྒྱུད་སྦྱང་བའི་ཕྱིར་རྗེས་ཟློས་བྱར་གཞུག་སྟེ། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བརྟེན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། །
དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུ་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ཚེ་རབས་བགྲང་བའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ།
སློབ་མ་རྣམས་ཀྱིས་སྙིང་གར་ཡེ་ཤེས་སེམས་དཔའ་ཚོན་གང་བ་རེ་ཡོད་པར་བསྒོམ༔ བྱིན་གྱིས་བརླབས་པའི་བདུད་རྩི་རྡོ་རྗེའི་ལྕེ་ཐོག་ཏུ་ལན་གསུམ་བཞག་ནས། ཧཱུྃ༔ ཇི་སྙེད་སངས་རྒྱས་ཐམས་ཅད་དང་༔ བྱང་ཆུབ་སེམས་དང་རྡོ་རྗེ་འཛིན༔ དེ་བཞིན་སྒྲུབ་པའི་རྣལ་འབྱོར་པ༔ དེ་དག་ལ་ནི་སྙིང་རིང་ན༔ རྡོ་རྗེ་ཡཀྴ་གནོད་སྦྱིན་གྱིས༔ ཁྱོད་ཀྱི་སྙིང་ལ་ཞུགས་ཏེ་འཐུང་༔ སྙིང་ལ་ཡང་དག་གནས་པའོ༔
འདི་ནི་སེམས་ཅན་དམྱལ་བའི་ཆུ༔ དམ་ཚིག་ཉམས་ན་སྲེག་པར་བྱེད༔ དམ་ཚིག་བསྲུངས་ན་དངོས་གྲུབ་ནི༔ རྡོ་རྗེ་བདུད་རྩིའི་ཆུ་འདིས་འགྲུབ༔ ཅེས་བདུད་རྩི་བྱིན་པས་སློབ་མས་ཀྱང༌། ཨི་དནྟེ་ན་ར་ཀན་ས་མ་ཡ་ཡཀྴ་ཧཱུྃ༔ ཞེས་མྱོང་ལ་སྙིང་གའི་ཡེ་ཤེས་སེམས་དཔའ་ལ་ཐིམ་ནས་དབྱེར་མེད་དུ་གྱུར་པར་བསམ་མོ། འདྲེས་གྲལ་བསྣན་པའི་རྒྱལ་ཚབ་པས་བདུད་རྩི་གཡོན་བསྐོར་དུ་གསར་རྙིང་ཐམས་ཅད་ལ་བྲན་ཞིང༌། གཙོ་སྔགས་ཛཔ྄་དབྱངས་ལན་གསུམ་མཇུག་ཏུ་འཇམ་རོལ་དང་བཅས་པས་བདུད་རྩི་མྱོང་ནས་ཐམས་ཅད་ཀྱིས། ཨོཾ༔
དཔལ་ལྡན་སངས་རྒྱས་སྐུ་འཆང་བ༔ རྡོ་རྗེ་མི་ཕྱེད་སྐུ་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་སྐུ་ཡི་དངོས་གྲུབ་སྩོལ༔ ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨཱཿ དཔལ་ལྡན་སངས་རྒྱས་གསུང་འཆང་བ༔ རྡོ་རྗེ་མི་ཕྱེད་གསུང་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་གསུང་གི་དངོས་གྲུབ་སྩོལ༔
ཨཱཿསརྦ་ཏ་ཐཱ་ག་ཏ་ཝཱཀྐ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔ དཔལ་ལྡན་སངས་རྒྱས་ཐུགས་འཆང་བ༔ རྡོ་རྗེ་མི་ཕྱེད་ཐུགས་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་ཐུགས་ཀྱི་དངོས་གྲུབ་སྩོལ༔ ཧཱུྃ༔ སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་དང་སློབ་དཔོན་གྱིས། དེང་ཕྱིན་ཆད་མཆེད་གསར་རྙིང་ཐམས་ཅད་སྐལ་བ་མཉམ་ཞིང་དམ་ཚིག་གཅིག་ཏུ་འདུས་པ་ཡིན་པས་དམ་ཚིག་གཞུང་བཞིན་དུ་བསྲུང་བར་གྱིས་ཤིག༔
ཅེས་བསྒོ། ཐམས་ཅད་ཀྱི་ཕྱག་ཐལ་སྦྱར་གྱི་བར་མེ་ཏོག་བཟུང་ནས། སྐུ་གསུང་ཐུགས་ཀྱི་རྡོ་རྗེ་སློབ་དཔོན་དང་༔ དམ་ཚིག་འབྲེལ་བའི་མཆེད་དང་ལྕམ་དྲལ་གྱིས༔ སྒྲུབ་མཆོག་རྣམས་སུ་བྱིན་གྱིས་བརླབས་པ་ཡི༔ བཀའ་དྲིན་རྗེས་སུ་དྲན་ཕྱིར་གཏང་རག་གཏོང་༔ ཞེས་དྲིན་ལན་གྱི་མེ་ཏོག་འཐོར། དེ་ནས་རྡོ་རྗེའི་གྲལ་དུ་བཞག་པ་ནི། མཆེད་གསར་པ་རྣམས་རང་རང་གྲལ་དུ་འཁོད་ནས། རྡོ་རྗེ་སློབ་དཔོན་གྱིས།
ཧཱུྃ༔ རྡོ་རྗེ་འདུ་འབྲལ་མེད་པའི་གཟུང་ཐག་ལ༔ དམ་ཚིག་སྲོག་གིས་བསྡུས་པའི་མཆེད་དང་ལྕམ༔ སྐུ་གསུང་ཐུགས་ཀྱི་དངོས་གྲུབ་འཐོབ་བྱའི་ཕྱིར༔ ཐམས་ཅད་དཀྱིལ་འཁོར་གཅིག་ཏུ་འགྲུབ་པར་ཤོག༔ ཅེས་བརྗོད་དེ་དམ་ཚིག་གི་བསླབ་བྱ་རྒྱས་པར་བྱ། དེ་ནས་ཐམས་ཅད་ལྷའི་ང་རྒྱལ་དང་ལྡན་པས། ཨོཾ་མ་ཧཱ་བཛྲ་ཧཱུྃ༔ ཞེས་རྡོ་རྗེ་ཐུགས་ཀར་གསོར་བ་དང༌། ཨོཾ་བཛྲ་གྷཎྜེ་ཧཱུྃ༔
ཞེས་དྲིལ་བུ་དཀྲོལ་ཞིང་དཀུར་བརྟེན། ཨོཾ་སརྦ་ཏ་ཐཱ་ག་ཏ་མ་ཧཱ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་ཐུགས་ཀར་འཁྱུད་རྒྱ་བྱས་ལ་དྲིལ་བུ་དཀྲོལ་བ་དང༌། རོལ་ཆེན་བརྒྱ་བརྡུང་སོགས། རོལ་མོ་སྒྲ་ཆེར་བསྒྲག་གོ ། བཅུ་པ་ལྷ་བསྟིམ་ཞིང་བྱིན་དབབ་པ་ནི། རང་གྲལ་ནས་དཀྱིལ་འཁོར་ལ་ཕྱོགས་པར་བཞེངས་ལ། བདག་ཉིད་ལྷར་གསལ་བའི་ཐུགས་ཀ་ནས་འོད་ཟེར་འཕྲོས་པས་ཡེ་ཤེས་ཀྱི་ལྷ་ཚོགས་རྣམས་སྤྲིན་གཏིབས་པ་བཞིན་བྱོན་ནས་རང་རང་གི་གནས་སུ་བཞུགས་པར ་བསམ་ཞིང་རོལ་མོ་བཅས་པས། ཧཱུྃ༔ སྤྲོས་མེད་རྟོག་བྲལ་མཁའ་དབྱིངས་དག་པ་ནས༔
སྐྱེ་མེད་རྡོ་རྗེའི་སྐུ་གསུང་ཐུགས་མངའ་བ༔ འགྲོ་དོན་རང་བྱུང་བཅོམ་ལྡན་ཐུགས་རྗེའི་ལྷ༔ དཀྱིལ་འཁོར་ལྷ་ཚོགས་ཡབ་ཡུམ་སྲས་འཁོར་བཅས༔ སྟོང་ཉིད་དབྱིངས་ནས་ཐུགས་དམ་རྒྱུད་བསྐུལ་གྱི༔ སྤྲུལ་པ་དབྱིངས་ནས་རོལ་ཞིང་གཤེགས་སུ་གསོལ༔ ཅེས་དང་གཙོ་འཁོར་སྔགས་མཐར། ས་མ་ཡ་ཏིཥྛ་ལྷནཿ ཞེས་བཏགས་པ་བརྗོད། གོང་དུ་སྟ་གོན་བྱས་ནས་ནམ་མཁར་བཞུགས་པ་དེ་ཉིད་དཀྱིལ་འཁོར་ལ་བསྟིམས་པར་མོས། བསྡུ་ན་སྤྱན་འདྲེན་བསྐོས་གདབ་འདིར་མ་བྱས་ཀྱང་ཆོག་གོ །
བྱིན་དབབ་པ་ནི། འབྲེལ་དང་བྱིན་རླབས་ཆེ་བ་ཉང་གཏེར་བདེ་འདུས་ལས་འབྱུང་བ་ལྟར་ན། སྒྲུབ་པ་པོ་རྣམས་ཞྭ་ཆོས་སོགས་གཟི་བྱིན་བསྐྱེད་དེ་དཀྱིལ་འཁོར་ལ་བསྐོར། དར་སྣའི་གཡབ་མོ་སོགས་དང་སྤོས་དུད་དབྱངས་རོལ་བཅས། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔
འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔ རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔ འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔
ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔ ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔
དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔ གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔
ཐུགས་དམ་གཉན་པོའི་དུས་ལ་བབ༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ སྤྲོ་ན་བྱིན་འབེབས་ཚངས་པའི་གཎྜི་འདིར་བྱ། མཐར་རོལ་འོག་དཀྱིལ་འཁོར་ལ་བསྐོར་བ་ལན་གསུམ་བྱས་ཏེ་གནས་དང་སྒྲུབ་པ་པོ་དཀྱིལ་འཁོར་ཡོ་བྱད་དང་བཅས་པ་ལ་བྱིན་ཕབ་ནས་སྐུ་གསུང་ཐུགས་ཡེ་ཤེས་ཆེན་པོའི་རོལ་པར་གྱུར་བར་བསམས་ལ་རང་གྲལ་དུ་འཁོད་དེ་འཛབ་དབྱངས་ལན་གསུམ་དང༌། སྟ་དངོས་མ་སྦྲེལ་ན་བདག་བསྐྱེད་བསྡུ་ལྡང་བསྔོ་སྨོན་རྒྱུན་སྤྱོད་སོགས་བྱས་པས་གྲུབ་བོ། དེ་ནས་སྟ་དངོས་ཉིན་གཅིག་ལ་སྦྲེལ་བའི་དབང་དུ་བྱས་ན་ལས་བྱང་བདེར་འདུས་ཀྱི་ཏིང་འཛིན་རྣམ་གསུམ་ནས་བརྩམ་བསྟོད་པའི་མཐར། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ།
བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་བསམ་མོ། ཞེས་སེ་གོལ་གཏོགས་པས་གསལ་གདབ་ལ་བདག་མདུན་དབྱེར་མེད་དུ་དམིགས་ནས་ཛཔ྄་བསྐུལ་དང་ཛཔ྄་དགོངས་གཞུང་བཞིན་བྱས་ལ་བཟླས་པར་འཇུག ། བསྙེན་སྒྲུབ་ལས་གསུམ་གྱི་མཐར་བསྙེན་བསྟོད་མདོར་བསྡུས་བྱ། དེ་རྗེས་ཨཱ་ལི་ཀཱ་ལིའི་ཡིག་བརྒྱ་བཅས་ཀྱི་ལྷག་ཆད་ཁ་བཀང༌། དེ་ནས་སྤྱི་དང་བྱེ་བྲག་ཆོས་སྲུང་གི་གསོལ་ཁ་གྲུབ་ནས། བཤགས་སྐོང་རིག་འཛིན་སྲོག་སྒྲུབ་སོགས་ནས་ལས་གཞུང་གི་ཚོགས་ལ་འཇུག ། འདི་ནས་བཟུང་མ་གྲོལ་བར་ལྷག་མ་བཙོན་དུ་འཛིན། ཚོགས་སྨོན་གྱི་མཐར་གཏོར་འབུལ་དང་ཆད་བརྟན་རྟ་བྲོ་མཆོད་བསྟོད་བཟོད་གསོལ་གྲུབ་ནས་བརྟན་བཞུགས་བསྡུ་ལྡང་བསྔོ་སྨོན་ཤིས་བརྗོད་བར་བྱ། སྐབས་འདིར་ཉུལ་ལེ་བསྐྲད་པ་དང་བྱིན་འབེབས་རྣམས་གཤམ་གསལ་བཞིན་བྱ་ཞིང་འཛབ་དབྱངས་བཅས་ཚོགས་མང་གྲོལ། འདི་ནས་བཟུང་ཐུན་བཞི་མ་ཆག་པར་བྱེད་དགོས་པས་མཚན་ཐུན་བཟུང་བ་སོགས་གཤམ་གསལ་ལྟར་ཤེས་པར་བྱའོ།
དེ་དག་ནི་དམིགས་བསལ་དངོས་སྟ་སྦྲགས་མའི་དབང་དུ་བྱས་པ་ཡིན་ནོ། ༈ གཉིས་པ་ལྷ་དང་དབྱེར་མེད་དུ་བྱེད་པ་སྒྲུབ་པ་དངོས་ལ་གསུམ། འཛབ་དགོངས་བཟླས་པས་དངོས་གྲུབ་སྒྲུབ་པ་དེའི་བར་གཅོད་བསལ་བ། དུས་གྲངས་རྟགས་ཚད་ཀྱི་རིམ་པའོ། དང་པོ་ནི། ཕྲིན་ལས་དང་འབྲེལ་དགོས་པས་ལས་གཞུང་ཉིད་ཉིན་ལན་གསུམ་མཚན་ལན་གསུམ་སྟེ་དུས་དྲུག ། འབྲིང་ཉིན་ལན་གཉིས་མཚན་ལན་གཉིས་ཏེ་དུས་བཞི། ཐ་མས་ཀྱང་ཉིན་མཚན་གཉིས་ལ་ཚར་རེ་བསྲང་དགོས་པས། ཐུན་དང་པོ་ལ་རྣམ་འཇོམས་ནས་བཟུང༌། ཚིག་བདུན་གསོལ་འདེབས།
སྐུ་གསུམ་གསོལ་འདེབས་སོགས་ནས་ཐེག་ཆེན་དགུ་ལྡན། གནས་རི་སོ་དགུ་བཅས་ཆོས་སྤྱོད་ཟུར་གསལ་ལྟར་བྱས་ལ། ལས་གཞུང་གསོལ་འདེབས་མཐར་སྐྱེ་བ་ཀུན་ཏུ?མྱུར་ཐོབ་ཤོག་ནས་སྙན་གསན་རོལ་མོ་བརྡུང༌། དེ་ནས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང་སྐྱབས་སེམས་ནས་བརྩམ་སྔོན་འགྲོ་རྣམས་རྒྱས་པར་བཏང༌། དངོས་གཞི་ཏིང་འཛིན་གསུམ་གྱིས་བདག་མདུན་དབྱེར་མེད་དུ་བསྒོམས་ལ་ཡེ་ཤེས་འཁོར་ལོར་བསྟིམ་ཞིང་མཆོད་བསྟོད་བྱ། བཟླས་པའི་མགོར་ཛཔ྄་ཁང་ཕྱེས་ཏེ་ཛཔ྄་དབྱངས་ལན་གསུམ་བཅས་གཟུང་ཐག་བླངས། དེ་ཡང་ཉིན་དང་པོར་གཟུང་ཐག་གཉིས་ཀ་སློབ་དཔོན་ལ་ཕུལ་ནས་མཐར་བསྡུ་བའི་སྐབས་ལས་རྡོར་གྱིས་ལས་ཀྱི་གཟུང་ཐག་བསྙེན་རྒྱུན་པར་གནང་སྲོལ་འདུག ། བདག་མདུན་གཉིས་ཀར་སྤྲོ་བསྡུའི་དམིགས་པ་དང་བཟླས་པ་རྒྱུན་མི་ཆད་པར་བྱ་དགོས་པས། བསྙེན་རྒྱུན་པ་རྣམས་ཀྱིས་ཀྱང་འདི་ནས་བཟུང་མཐར་མ་གྲོལ་གྱི་བར་དུ་བསྙེན་པའི་རྒྱུན་མི་གཅོད། གྲུབ་ན་ཐུན་རེར་ལྷའི་རྒྱུན་ཁྱེར་ལྟ་བུའི་མངོན་རྟོགས་གསལ་གདབ་ལ་སྔགས་རྒྱུན་བླང༌།
ཐུན་མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ཀྱིས་ལྷག་ཆད་ཁ་བཀང་ཞིང་ནུས་པ་བརྟན་པར་བྱས་ལ་སྟོང་ཚིག་ཕུལ་ནས་ཉུལ་ལེ་བསྐྲད་གཟིར་དང་བྱིན་འབེབས་མཐར་རོལ་འོག་དཀྱིལ་འཁོར་ལ་བསྐོར་བ་ལན་གསུམ་བྱས་ཏེ་གནས་དང་སྒྲུབ་པ་པོ་དཀྱིལ་འཁོར་ཡོ་བྱད་དང་བཅས་པ་ལ་བྱིན་ཕབ་ནས་སྐུ་གསུང་ཐུགས་ཡེ་ཤེས་ཆེན་པོའི་རོལ་པར་གྱུར་བར་བསམས་ལ་རང་གྲལ་དུ་འཁོད་དེ་འཛབ་དབྱངས་ལན་གསུམ་མཐར་གྲོལ་ལོ། དེ་དག་གིས་ཐུན་དང་པོ་གྲུབ། ཐུན་གཉིས་པ་ལ་མཆོད་ཁ་གསོས་ཏེ་མཆོད་པ་བྱིན་རླབས་ནས་བསྙེན་པ་ཡན་ལས་བྱང་བདེར་འདུས་ལྟར་མཐར་ཆགས་སུ་བཏང༌། སྟོང་ཚིག་ཕུལ། རྒྱལ་ཆེན་ཁ་གསོ་ཟུར་གསལ་ལྟར་བྱ། ཉུལ་ལེ་བསྐྲད་གཟིར་དང་བྱིན་འབེབས་པ་སོགས་སྔར་ལྟར་རམ་སྟབས་བདེ་བྱེད་ན། རྡོ་རྗེ་མཚམས་པས་གུ་གུལ་དུད་པ་དང་ཐུན་བྲབ་སྟེ་དཀྱིལ་འཁོར་བསྐོར་ལ་དྲག་སྔགས་སོ་ལྔ་པ་དང༌།
ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ ཅེས་སྡེར་མོའི་སྔགས་དྲག་ཏུ་བརྗོད་པས་ཚར་བཅད་ལ་སྲུང་འཁོར་གསལ་གདབ་པས་དོན་འཐུས་སོ། མཐར་བྱིན་འབེབས་རྒྱས་པའམ་བསྡུས་པ་ནི།
འཕགས་མཆོག་ཐུགས་རྗེའི་དུས་ལ་བབ། ཁྱད་པར་བསྟན་པའི་དུས་ལ་བབ། ། མཐུ་རྩལ་དབྱུང་བའི་དུས་ལ་བབ། ། བྱིན་གྱིས་རློབས་པའི་དུས་ལ་བབ། ། དབང་མཆོག་བསྐུར་བའི་དུས་ལ་བབ། ། དངོས་གྲུབ་སྩོལ་བའི་དུས་ལ་བབ། ། མཐུ་ཆེན་བདུད་འདུལ་བཅོམ་ལྡན་འདས། ། བྱིན་ཆེན་བྱིན་ཕོབ་བཅོམ་ལྡན་འདས། ། དབང་ཆེན་དབང་བསྐུར་བཅོམ་ལྡན་འདས། ། དངོས་གྲུབ་མཆོག་སྩོལ་བཅོམ་ལྡན་འདས། །
བདག་ཅག་ལས་འབྲས་མཆིས་པར་མཛོད། ཨོཾ་ཛྙཱ་ན་ཨ་བེ་ཤ་ཡ་ཨཱཿ ར་ར་ར་ར་ཙ་ལ་ཡ་ཙ་ལ་ཡ་ཧཱུྃ་ཨ་ཧ་ཛྷཻཾཿ དེས་ཐུན་གཉིས་པ་གྲུབ། ཆོས་སྐྱོང་སྡེ་ལྔ་སོགས་རང་ལུགས་བཀའ་གཏེར་སྲུང་མའི་གཏོར་ཆོག་སོགས་རྒྱུན་ལྟར་བྱའོ། ཐུན་གསུམ་པ་ཡང་དེ་དང་མཚུངས་ལ་ལས་བྱང་བསྡུས་པ་རྩ་བ་གཅིག་དྲིལ་བཟླས་པ་སྟོང་ཚིག་བཅས་གྲུབ་པ་དང༌། དེ་ནས་ན་རཀ་སྐོང་བཤགས་དང་གཏོར་བསྔོ་རིག་འཛིན་སྲོག་སྒྲུབ་སྤྱན་འདྲེན་བར་སོང་ནས། ཚོགས་བྱིན་མཆོད་ནས་ཕྱི་སྣོད་སྲིད་གསུམ་སོགས་གཏོར་བསྔོས་མཐར་དབྱུང༌། སྐོང་བ་རྒྱས་བསྡུས་ནས་ཚོགས་ལ་རོལ་ཞིང་ལྷག་མ་བཙོན་དུ་འཛིན། བསྐུལ་ཆོས་སྐྱོང་གཏོར་འབུལ་དང་ལས་གཞུང་ཆད་བརྟན་རྟ་བྲོ་བྱ།་་་་་
སྐབས་འདི་ཙམ་ནས་རྒྱལ་ཐེབས་པ་དང་གིང་པ་སོགས་ཀྱིས་བསྒྲལ་བའི་བྱ་བ་ལ་འཇུག་པའི་ཕྱིར་ཞྭ་ཕོད་སོགས་བཞེས་པར་ཕེབས། མཆོད་བསྟོད་གཞུང་ལྟར་བྱ། ནོངས་བཤགས་དབྱངས་གསལ་ཡིག་བརྒྱ་རྟེན་སྙིང་ལན་གསུམ་གསུམ་བརྗོད་བརྟན་བཞུགས་བྱ་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་ཆེན་པོ་བཞིའི་གནོད་པས་མ་ཞིག་གི་བར་དུ་ རྡུལ་ཚོན་ཡིན་ན། རྡུལ་ཚོན་གྱི་དཀྱིལ་འཁོར་ལ་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་་་་་་མཆན། དེ་སྲིད་དུ་བརྟན་པར་བཞུགས་ནས་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་འབྲུ་འཐོར།
བསྔོ་སྨོན་རྒྱས་བསྡུས་ཅི་རིགས་པ་དང༌། ཡེ་དྷཱར་ཤིས་བརྗོད་བཅས་གྲུབ་ནས་རོལ་མོ་རྒྱ་ཆེར་བྱའོ། གཉིས་པ་དངོས་གྲུབ་ལ་བར་དུ་གཅོད་པ་བསལ་ཅིང་བྱིན་རླབས་གཟི་བྱིན་དབབ་པ་ནི། སློབ་དཔོན་ནམ་རྒྱལ་ཐེབས་བཞེངས་མདུན་དུ་ཧོམ་ཁུང་དུ། ཉུལ་ལེའི་ལིངྒ་བཅས་པ་དང༌། ལས་ཕུར་ཐུན་རྫས་རྣམས་དགོད་ལ། རྟེན་བསྐྱེད་པ་ནི། ཨེ་ཡཾ་ཛྭ་ལ་རཾ༔ བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དངོས་གྲུབ་ལ་བར་དུ་གཅོད་པའི་ལོག་པར་ལྟ་བའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་རིད་ཀྱང་ཉམ་ཐག་པའི་ལུས་ཅན་དུ་གྱུར་ པར་བསམས་ལ༔ ན་མོ༔
རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་དང་རིག་སྔགས་གཟུངས་སྔགས་དང་སྙིང་པོ་དང་ཕྱག་རྒྱ་དང་༔ ཏིང་ངེ་འཛིན་གྱི་བདེན་པ་དང་༔ ཆོས་ཉིད་གདོད་ནས་སྟོང་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་བླ་མ་བདེ་གཤེགས་རྩ་གསུམ་བཀའ་འདུས་དཀྱིལ་འཁོར་གྱི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བདེན་པ་དང་༔ བདེན་པ་ཆེན་པོའི་མཐུ་ལ་རྟེན་ནས་དངོས་གྲུབ་ལ་བར་དུ་གཅོད་ཅིང་ལོག་པར་འདྲེན་པའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག༔ ཏྲི་ཡཾ་ཛཿ
ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ཞེས་ལན་གསུམ་གྱིས་འགུགས་གཞུག་བྱས་ལ། ཕུར་ཐུན་ཚོམ་བུར་བསྐོར་བ་ནི། ཧཱུྃ༔ ཆོས་ཀྱི་དབྱིངས་ནས་རང་བྱུང་གྲུབ་པའི་ལྷ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ ཤིན་ཏུ་མི་བཟད་ཁྲོ་གཏུམ་སྐུར་བསྟན་པ༔ དཔལ་ཆེན་ཡོངས་རྫོགས་དྲག་པོའི་ཕྲིན་ལས་མཛོད༔ ཧཱུྃ༔
ང་ནི་དཔལ་ཆེན་ཧེ་རུ་ཀཿ སྲས་འཁོར་སྤྲུལ་པ་བྱེ་བ་འབུམ༔ བཀའ་སྡོད་རབ་འཇིགས་ཕོ་ཉར་བཅས༔ དྲག་པོའི་ལྷ་ཚོགས་དུས་ལ་བབ༔ གཡས་ཀྱི་ཕྱག་ན་ཕུར་པ་འདྲིལ༔ གཡོན་གྱི་ཕྱག་ན་ལྕགས་ཀྱུ་འགུགས༔ ལྕགས་ཀྱུས་ཟུངས་ལ་ཕུར་པ་ཐོབ༔ གནོད་བྱེད་དགྲ་བགེགས་རྡུལ་དུ་རློག༔ ཨོཾ་བཛྲ་མ་ཧཱ་ཀྲོ་ཏ་ ་་་་་རང་ཉིད་སྲུང་ཕྱིར་སྤྱི་བོར་ལན་གསུམ་བསྐོར། པདྨ་ཀྲོ་ཏི་ཤྭ་རཱི་ ་་་་་བྱད་ཕུར་བཟློག་ཕྱིར་སྐེད་ལ་ལན་གསུམ་བསྐོར་ བཛྲ་ཀཱི་ལི་ཀཱི་ལ་ཡ་ ་་་་་དགྲ་བགེགས་སྒྲོལ་ཕྱིར་མདུན་དུ་ལན་གསུམ་བསྒྲིལ་ མ་ཧཱ་ཡཀྴ་ ་་་་་ཕོ་རྒྱུད་ཟིལ་གནོན་གཡས་སུ་ལན་གསུམ་ཕྱར་ ཀཱ་ལ་རཱུ་པ་ ་་་་་གཡས་སུ་ལན་གསུམ་བསྒྲིལ་ ཀརྨ་རཾ་རཾ་ ་་་་་མོ་རྒྱུད་དབང་སྡུད་གཡོན་དུ་ལན་གསུམ་ཕྱར་ ཛྭ་ལ་རཾ་ ་་་་་གཡོན་དུ་ལན་གསུམ་བསྒྲིལ་ ཧཱུྃ་ཕཊ྄ཿ
གནོད་བྱེད་དགྲ་བགེགས་འབྱུང་པོ་ཐམས་ཅད་མཱ་ར་ ་་་་་ལག་གཡས་རྡོ་རྗེ་གཡབ་དར་དང་བཅས་པའི་དབྱེ་བསྐྲད་ཀྱི་རྒྱ་དང་ལྡན་པས་ ཡ་ཧཱུྃ་ཕཊ྄ཿ ་་་་་ ཚེ་ཁྲུས་ལུང་གསུམ་གྱི་དམིགས་པ་དང་ལྡན་པས་ཕུར་བུ་དགྲ་བགེགས་ཀྱི་སྙིང་ཁར་གདབ་བོ། ཅེས་དྲག་སྔགས་ཕུར་སྐོར་བྱས་པས་གདབ་ཅིང་ཐུན་གྱིས་བྲབ། ཁྱད་པར་དཔལ་གྱི་ཕོ་ཉ་ཀུན་ཐབས་རྒྱལ་མོ་བསྐུལ་བ་ནི༔ ཧཱུྃ༔ ཤར་ཕྱོགས་དཀར་མོ་དུང་གི་གཞལ་ཡས་ནས༔ ཁྲག་མདོག་དམར་མོ་བསྭེ་ཡི་ལན་ཕྲན་ཅན༔ སྤྱན་རྩ་དམར་ཟླུམ་ཉི་མའི་ཟེར་ལྟར་འཕྲོ༔ སྨིན་མ་གློག་འཁྱུག་བར་སྣང་གོ་སྐབས་འགྱེད༔ བུ་ཡུག་ཐོག་འབེབས་ཤངས་ནས་རྡོ་རྗེ་འཁྲུག༔
བཞད་པ་ཧེ་དང་དཔལ་གྱི་སྤུ་གྲིས་གཏམས༔ རྔམ་པའི་ལྗགས་འདྲིལ་བསྐལ་པའི་མེ་ཆེན་འབར༔ ཨག་ཚོམ་མེ་འབར་རབ་འབྱམས་སྲིད་པ་སྲེག༔ བསྐལ་པའི་འབྲུག་སྒྲ་སྙན་ནས་འབྲུག་སྟོང་སྒྲོགས༔ ལག་པ་དམར་པོ་སྤུ་གྲི་འབུམ་གྱིས་གཏམས༔ སེན་མོ་ལྕགས་ཀྱུའི་རྩེ་ལ་མེ་ཆེན་འབར༔ བ་སྤུ་གནམ་ལྕགས་ཞུན་མའི་རྡོ་རྗེ་འཁྲུག༔ སྨིན་མཚམས་ལྕགས་ཀྱི་ཁྲོ་ཆུང་ཆར་འབེབས་ཤིང་༔ ཞབས་ཀྱི་ཕུར་པས་སྲིན་མོ་ལྔ་བརྒྱ་གཟིར༔ རལ་པའི་གསེབ་ནས་ཁྲག་གི་ཆར་པ་འབེབས༔
ཤིན་ཏུ་མི་བཟོད་གཏུམ་ཆེན་ཁྲག་འཐུང་མ༔ སྲིན་མོའི་སྙིང་འབྱིན་ཆངས་པར་བཅུག་ནས་གསོལ༔ ཤིན་ཏུ་མི་བཟད་འབར་བའི་སྐུ་གཅིག་མ༔ དཔག་ཚད་ལྔ་བརྒྱར་རྒྱུག་ཅིང་ཀླུ་སྲིན་སྒྲོལ༔ ཁྲོས་པའི་ཞལ་མདོག་ཁྲག་གི་མཆིན་པ་ཁ༔ ན་བཟའ་དམར་པོ་སྲིན་གྱི་གཡང་གཞི་གསོལ༔ ཕྱོགས་བཅུར་ཁ་བལྟས་ཕྱོགས་སྐྱོང་ཞབས་ཀྱིས་མནན༔ བདུད་ལ་བབ་ན་སྙིང་ཁྲག་དྲོན་མོ་གསོལ༔ སྲིན་ལ་བབ་ན་སྲོག་རྩ་དམར་པོ་གཅོད༔ དགྲ་ལ་བབ་ན་དུག་གི་ཁ་ཆུ་འདེབས༔
བགེགས་ལ་བབ་ན་རཱུ་པ་རྡུལ་དུ་རློག༔ དཔལ་གྱི་ཕོ་ཉ་དཔལ་གྱི་ཐུགས་ལས་སྤྲུལ༔ དམ་ཉམས་དགྲ་དང་འབྱུང་པོ་བགེགས་ལ་སོགས༔ ཕུང་པོ་དུམ་བུར་གཏུབས་ལ་དོན་སྙིང་སྲེགས༔ དམ་ཉམས་ཉུལ་ལེའི་བར་ཆད་རྡུལ་དུ་རློག༔ ཧཱུྃ་གྲུ་བུ་གྲུ་བུ་ཨ་པ་ཙེ༔ རུ་པ་ཙེ༔ ན་ར་ཙེ༔ ཙ་མེ་ཐུན་ཐུན༔ ནཱ་ཤ་ཡ༔
ན་ཤ་སཏྭཾ་བྷ་ཡ༔ ཡཀྴ་བྱི་ན༔ ཡཀྴ་བྱི་ན༔ ཕྱེ་མ་ཕྱེ་མ༔ རྡུལ་ཕྲན་རྡུལ་ཕྲན༔ ཙིཏྟ་རྦད་ནན༔ ཨོཾ་སུམྦྷ་ནི? ཨོཾ་བཛྲ་ཀཱི་ལི་ཀཱི་ལ་ཡ་པྲཱ་མ་རཱ་ཛ་ཏྲིག་ནན༔ དྷ་ན་རཀྴ་རྦུད་ལིང་༔ ཏྲིའུ་ཏྲིའུ་མ་མ་ན་ཡ་ཤོ་ན་ཛ་མཱ་ར་ཡ་རྦད་རྦད༔ དྲག་སྔགས་སྤོས་རོལ་དང་ཁྱད་པར་གྱི་དབྱུག་པས་བརྡེག་ཅིང་ཐུན་གྱིས་བྲབ་ལ་སྲུང་འཁོར་གསལ་གདབ་པས་དོན་འཐུས་སོ།
དེ་མ་ཐག་དངོས་གྲུབ་སྟེར་བའི་ལྟས་འབྱུང་བས་བྱིན་རླབས་དགོས་པར་གསུངས་པས་ཆས་སོགས་སྔོན་བཤད་ལྟར་བྱས་ལ་ཐོག་མར། ཧཱུྃ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔ དགོངས་ཤིག་ཕྱོགས་བཅུ་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔ རིག་འཛིན་མཁའ་འགྲོའི་གནས་ནས་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ རིན་ཆེན་རྒྱན་ཆ་མང་པོ་སི་ལི་ལི༔ དུར་ཁྲོད་རུས་པའི་རྒྱན་ཆ་ཁྲོ་ལོ་ལོ༔ སྒྲ་དང་རོལ་མོ་མང་པོ་འུ་རུ་རུ༔
ཡི་དམ་ལྷ་ཚོགས་ཧཱུྃ་སྒྲ་དི་རི་རི༔ མཁའ་འགྲོ་སྡེ་ལྔས་གར་བྱེད་ཤིགས་སེ་ཤིག༔ གིང་ཆེན་དཔའ་བོས་བྲོ་རྡུང་ཁྲབས་སེ་ཁྲབ༔ མ་མོ་མཁའ་འགྲོ་སྤྲིན་ལྟར་ཐིབས་སེ་ཐིབ༔ ཆོས་སྐྱོང་སྡེ་བརྒྱད་ལས་བྱེད་ཁྱུགས་སེ་ཁྱུག༔ ཞུབ་ཆེན་སྟོང་གི་སྒྲ་སྐད་སི་ལི་ལི༔ གཡས་ན་ཕོ་རྒྱུད་ཐམས་ཅད་ཤ་ར་ར༔ གཡོན་ན་མོ་རྒྱུད་ཐམས་ཅད་ཤ་ར་ར༔ བར་སྣང་ཐམས་ཅད་དར་གདུགས་ལྷབས་སེ་ལྷབ༔ དྲི་ཞིམ་སྤོས་ཀྱི་ངད་ལྡང་ཐུ་ལུ་ལུ༔
མཁའ་འགྲོ་གསང་བའི་བརྡ་སྐད་དི་རི་རི༔ གིང་ཆེན་དཔའ་བོའི་བཤུག་གླུ་ཀྱུ་རུ་རུ༔ ཧཱུྃ་གི་སྣང་གླུ་མང་པོ་དི་རི་རི༔ ཕཊ྄་ཀྱི་བརྡ་སྐད་དྲག་པོ་སངས་སེ་སང་༔ བདག་དང་འགྲོ་དྲུག་སེམས་ཅན་ཐམས་ཅད་ལ༔ ཐུགས་རྗེས་གཟིགས་ལ་གནས་འདིར་གཤེགས་སུ་གསོལ༔ གནས་འདིར་ཐུགས་རྗེས་དགོངས་ཏེ་གཤེགས་ནས་ཀྱང་༔ བདག་གིས་བྱང་ཆུབ་སྙིང་པོ་མ་ཐོབ་པར༔ བགེགས་དང་ལོག་འདྲེན་བར་ཆད་འདུལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔
ཞེས་སྔོན་དུ་འགྲོ་ལ་བྱིན་འབེབས་པ་ནི། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔
ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔ ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔
དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔ གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔
ཐུགས་དམ་གཉན་པོའི་དུས་ལ་བབ༔ ས་མ་ཡ་ཨ་བེ་ཤ་ཡ་ཧཱུྃ་ཧཱུྃ་ཨ་ཨཱཿ སྤྲོ་བར་མོས་ན་གཞུང་གི་བྱིན་འབེབས་ཚངས་པའི་གཎྜི་འདིར་བྱས་ལ་དཔོན་སློབ་རྣམས་ཀྱིས་རོལ་འོག་ཏུ་དཀྱིལ་འཁོར་ལ་ལན་གསུམ་བསྐོར་ཞིང་ཛཔ྄་དབྱངས་ལན་གསུམ་དུ་གྱེར་རོ། ཡེ་ཤེས་པ་བརྟན་པའི་ཕྱིར་མེ་ཏོག་འཐོར་བ་ནི། ཧཱུྃ༔ བླ་མ་ཡི་དམ་མཁའ་འགྲོ་ཆོས་སྐྱོང་ཚོགས༔ རྟེན་འབྲེལ་དམ་ཚིག་རྫས་ཀྱི་དཀྱིལ་འཁོར་ལ༔ བརྟན་པར་བཞུགས་ཀྱང་བྱིན་གྱིས་བརླབ་ཏུ་གསོལ༔ འགྲུབ་པར་གྱུར་ཅིག་བཛྲ་ས་མ་ཡ༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔
མཚན་ཐུན་གསུམ་པོར་འདོན་འགྲིག་ཉིན་ཐུན་གཉིས་པ་དང་མཚུངས་ལ་ཐུན་མཇུག་སོ་སོར་ཉུལ་ལེ་བསྐྲད་གཟིར་དང་བྱིན་འབེབས་པ་མ་ཆད་པར་བྱ་ལ་མཇུག་ཏུ་ཛཔ྄་དབྱངས་བཅས་གྲོལ་ལོ།

སྤྲོ་ན་ཤར་ཕྱོགས་དཀར་མོའི་གོང་དུ་གསང་ཟིལ་ལས་བྱུང་བའི་གནས་ཉུལ་རང་ལུགས་ལྟར་ན། ཕཻཾ་ཕཻཾ་ཕཻཾ༔ ཧཱུྃ༔ མ་འདི་ནས་གནས་ཆེན་བྱེ་བ་སྟོང་དང་ཕྲག༔ རྩུབ་འགྱུར་མེ་རི་རབ་ཏུ་འབར་བ་ཡི༔ ཟླ་བ་དཀར་མོ་ཁྲོ་ཆུ་ཁོལ་མའི་ཀློང་༔ ཉི་མ་དམར་སེར་རཀྟ་འཁྲིགས་པའི་དབུས༔ ལྗང་ནག་རླུང་རི་བུ་ཡུག་འཚུབས་པའི་དཀྱིལ༔ ཏི་ར་ཕོ་མོ་བསྣོལ་བའི་གདན་སྟེང་དུ༔ ལས་ཀྱི་གིང་ཆེན་ཡབ་ཡུམ་བཅུ་གཉིས་ཏེ༔ ཡེ་ཤེས་གིང་ཆེན་དཀར་གསལ་དྲག་ཏུ་འཁྲོས༔
གཡས་གཡོན་ཕྱག་ན་གྲི་གུག་ཐོད་ཁྲག་བསྣམས༔ རྡོ་རྗེ་གིང་མོ་མྱུར་མགྱོགས་ཆུ་ཤེལ་མདོག༔ ཕྱག་ན་གཡང་གཞི་བྷནྡྷ་རློན་པ་ཐོགས༔ ཐོ་རངས་ནམ་ལངས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ མཉམ་ཉིད་གིང་ཆེན་སེར་ནག་མི་སྡུག་གཟུགས༔ གཡས་གཡོན་ཕྱག་ན་འཁོར་ལོ་ཐོད་ཁྲག་དཀྲུགས༔ རིན་ཆེན་གིང་མོ་གསེར་མདོག་འོད་ཀྱིས་འགེངས༔ གཡང་གཞི་བྷནྡྷ་ཐོགས་ཤིང་སྟོང་ཁམས་འགྲིམ༔
ཉི་ཤར་ཉི་དྲོས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ སོར་རྟོག་གིང་ཆེན་དམར་ནག་སྲིན་པོའི་གཟུགས༔ གཡས་གཡོན་ཕྱག་ན་མེ་ཐུན་བྷན་དམར་ཐོགས༔ པདྨ་གིང་མོ་ཟངས་མདོག་མཆེ་བ་གཙིགས༔ གཡང་གཞི་བྷན་དམར་འཛིན་ཅིང་ཚོགས་ཁང་ཉུལ༔ ཉིན་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔
བྱ་གྲུབ་གིང་ཆེན་ལྗང་ནག་ཁྲག་འཐུང་གཟུགས༔ རྡོ་རྗེ་ཕུར་པ་འཛིན་ཅིང་ཉོན་མོངས་བསྒྲལ༔ ལས་ཀྱི་གིང་མོ་རླུང་མདོག་ཤུགས་ལྡན་མ༔ གཡང་གཞི་བྷན་དམར་རཀྟ་དཀྲུག་ཅིང་འཐུང་༔ ཉི་ཐལ་མུན་འཚུབ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ ཆོས་དབྱིངས་གིང་ཆེན་མཐིང་ནག་གཏུམ་པའི་གཟུགས༔ གཡས་གཡོན་ཕྱག་ན་གྲི་ཐུན་གྲི་ཟོར་འཛིན༔ བུདྡྷ་གིང་མོ་ལྕགས་མདོག་འཁྲུལ་སྣང་གཞོམ༔
གཡང་གཞི་བྷན་དམར་འཛིན་ཅིང་སྟོང་གསུམ་གཡོ༔ སྲོད་དང་སྲོད་འཁོར་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ འགྱུ་བྱེད་གིང་ཆེན་ནག་པོ་དུག་གི་གདོང་༔ གཡས་གཡོན་ཕྱག་ན་སྤུ་གྲི་ལྕགས་ཀྱུ་འཛིན༔ ཤ་ཟ་གིང་མོ་མུན་པའི་ཟུག་རྔུ་ཅན༔ གཡང་གཞི་བྷན་དམར་འཛིན་ཅིང་དཔག་ཚད་ཁྱབ༔ ནམ་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔
གནས་བཟང་དུར་ཁྲོད་འགྲིམ་ཕྱིར་གཤེགས་སུ་གསོལ༔ ཤ་ཁྲག་གསུར་མཆོད་བཞེས་ཕྱིར་གཤེགས་སུ་གསོལ༔ ཨོཾ་གྷྲྀ་ཝ་ཥ་ཊ་ཀྲོ་ཏ་ཛ་ཛཿ ཧཱུྃ༔ བསྐུལ་ལོ་གིང་ཆེན་ཕོ་མོ་རྣམས༔ མཛོད་ཅིག་ཉོན་མོངས་བདུད་བཞི་ཐུལ༔ རྦད་དོ་རྣལ་འབྱོར་ཉམས་གྲིབ་སོལ༔ བརྟེན་ནོ་ཉོན་མོངས་ཟུག་ངུ་སྲེགས༔ འབོད་དོ་དཀྱིལ་འཁོར་མུ་རན་སྐྱོངས༔ རྣལ་འབྱོར་དམ་ཚིག་ཆག་ཉམས་རྣམས༔
བཤགས་སོ་རྐྱེན་ངན་བར་ཆད་སོལ༔ ཧཱུྃ༔ གིང་ཆེན་ལྷ་ཚོགས་དུས་ལ་བབ༔ ཉོན་མོངས་ལྷོང་གསུམ་དགྲ་དར་ན༔ གིང་ཆེན་ཐུགས་དམ་དུས་ལ་བབ༔ དམ་ཚིག་གནས་ནས་བསྐུལ་བའི་ཚེ༔ གིང་ཕོས་རྡོ་ཐུན་ཤ་ར་ར༔ གིང་མོས་མེ་ཟོར་ཝ་ལ་ལ༔ དམར་ནག་རལ་པ་ས་ལ་གཞོལ༔ མི་ལྤགས་གཡང་གཞི་ཤམས་སེ་ཤམ༔
རྒྱུ་མའི་ཞགས་པ་ན་ར་ར༔ སྟག་ལྤགས་ཤམ་ཐབས་ཁྲིགས་སེ་ཁྲིག༔ རྔམ་རྒྱུག་གར་སྟབས་ལིངས་སེ་ལང་༔ རྐང་གླིང་ཕཊ྄་སྒྲ་འུ་རུ་རུ༔ བཤུགས་སྒྲ་ལྗགས་གླུ་ཀྱུ་རུ་རུ༔ བགེགས་བསྐྲད་གད་མོ་ལྷངས་སེ་ལྷང་༔ ཕྱི་ཡི་རྣམ་རྟོག་བདུད་དགྲ་ཆོམ༔ ནང་གི་ཉོན་མོངས་བདུད་དགྲ་ཆོམ༔ གསང་བའི་ན་ཚ་རྐྱེན་ངན་ཕྲོལ༔ དུག་ལྔའི་འཁྲུལ་པ་ད་ཤིགས་ལ༔
ང་བདག་འགོང་པོ་དབྱིངས་སུ་སྒྲོལ༔ དམ་སྲི་གནོད་བྱེད་རྨང་ནས་ཕྱུངས༔ དམར་གྱི་གཏོར་མ་འདི་བཞེས་ལ༔ སྒྲུབ་པའི་བར་ཆད་ཐལ་བར་རློག༔ ཨོཾ་ཀྲོ་ཏ་གྷྲྀ་ཝ་ཧཱུྃ་ཧཱུྃ་གནོད་བྱེད་ཉོན་མོངས་བདུད་ཐམས་ཅད་གརྫ་གརྫ་ཕཊ྄ཿ ཨོཾ་ཀྲོ་ཏི་ཤྭ་རཱི་གྷྲྀ་ནི་བྷྱོཿ ཕྱི་ནང་གསང་བའི་རྟེན་འབྲེལ་ངན་པ་ཐམས་ཅད་ད་ཧ་ད་ཧ་ཛྭ་ལ་རཾ༔ ཞེས་ཐུན་བརྡེག་ཅིང་མེ་ཟོར་རམ་མེ་བཤུར་བཏང༌། དེ་ནས་སྒྲུབ་པ་མ་གྲོལ་བར་བགེགས་ཆེ་ན། དུས་བཅུ་གཉིས་སམ།
དྲུག་ཏུ་ཆ་ཡང་གསལ་འབུད་པ་རེ་རེ་བཏང་བས་གེགས་སེལ་ལོ། དེ་བཞིན་ཚོགས་སྒྲུབ་ཀྱི་སྐབས་འབྱོར་མཁོས་ཅན་གྱི་སྤྲོས་པ་རྒྱས་པར་བྱེད་ན་ཉམས་ཆག་བསྐང་བའི་ཕྱིར་རྡོར་སེམས་འཁོར་འདས་རང་གྲོལ་དང༌། བར་ཆད་བསལ་བའི་ཕྱིར་རྡོ་རྗེ་མཚམས་པ་རྣམས་ཟུར་དུ་བཞག་ནས་ཡང་ཕུར་ལས་བྱང་རྒྱས་བསྡུས་གང་རུང་གི་དཀྱིལ་འཁོར་ཟུར་དུ་བསྒྲུབ་ལ་སོ་སོའི་ཁྲུས་དང་བགེགས་བསྐྲད་པའི་ལས་དང་རྒྱལ་ཐོ་གསོ་བ་རྣམས་མཛད་སྲོལ་ཡོད་པ་ལྟར་གྲུབ་ན་ལེགས་སོ། རྒྱུད་ལས། འཁོར་ལ་བཀའ་བསྒོ་དགེ་སྦྱོང་བསྐུལ། ཞེས་ཁྱད་པར་དུ་གསུངས་པས། རྡོ་རྗེ་སློབ་དཔོན་གྱིས་སྒྲུབ་མཆེད་རྣམས་ལ་སྐབས་སྐབས་སུ་བླང་དོར་གྱི་བསླབ་བྱ་དང་དམ་ཚིག་བཤད་ནས། བསྐྱེད་བཟླས་ཀྱི་དམིགས་པ་གོ་སླ་དོན་འདུས་བཤད་གྲུབ་ན་ལེགས་པའི་ཡན་ལག་གོ ། གསུམ་པ་ནི། དུས་གྲངས་རྟགས་གསུམ་ལས།
དུས་ནི་སྨིན་སློབ་ལ་ཟླ་བ་དྲུག ། མོས་སློབ་ཀྱི་དབང་དུ་བྱས་ན་ཟླ་བ་གཅིག་གམ། ཞག་པོ་བདུན་ནམ་ཉིན་ཞག་གསུམ་གྱི་མཐར་བརྟེན་པར་བསྒྲུབས་པས་ཀྱང༌། དུས་དང་དབང་པོ་དང་མཐུན་པར་དངོས་གྲུབ་ཅི་རིགས་པ་ཐོབ་པར་འགྱུར་བར་གསུངས་སོ། དེང་སང་ཕྱག་ལེན་དུ་སྤྲོས་བཅས་སྒྲུབ་ཆེན་རྒྱས་པའི་དབང་དུ་བྱས་ན་ས་ཆོག་ཉིན་གཅིག ། སྟ་གོན་ཉིན་གཅིག་དངོས་གཞི་ཉིན་བདུན། རྡུལ་ཚོན་ཆུར་གཤེགས་ཉིན་གཅིག་བཅས་ཉིན་བཅུའམ་གཞན་དུ་སྟ་གོན་ཉིན་གཅིག ། དངོས་གཞི་ཉིན་བདུན་ཏེ་ཉིན་ཞག་བརྒྱད་ལ་གྲངས་བཟུང་སྲོལ་ཡང་ཡོད། རྟགས་ནི་གསང་བ་སྤྱི་དང་སོ་སོའི་གཞུང་ལས་འབྱུང་བ་ལྟར་ཡིན་ལ། གལ་ཏེ་རྟགས་ཚད་ངན་པ་བྱུང་ན་ཉུལ་ལེ་སྤྲད།
རྟ་བྲོ་བརྡུང་དམ་སེལ་ལྟས་བྱུང་ན་ཡིག་བརྒྱ་བཟླ་ཞིང་བཤགས་རྒྱུད་བཀླག ། གྲིབ་མི་གཙང་པ་ལ་རྣམ་འཇོམས་སྨེ་བརྩེགས་སཽགས་ཀྱི་བུམ་ཁྲུས་བྱ། རྟགས་ཚད་བཟང་ངན་གང་ལ་ཡང་རེ་དོགས་དགག་སྒྲུབ་མེད་པར་དབྱིངས་སུ་བསྲེ་བ་གནད་ཡིན། དངོས་གྲུབ་ཀྱི་ལྟས་བཟང་ངེས་པ་ཅན་བྱུང་ན་དེ་ཉིད་དུ་རྒྱུན་གྱི་དངོས་གྲུབ་ལེན་པ་གནད་དུ་ཆེ་བས། ཐོད་པ་མཚན་ལྡན་ཆང་དང་ཆོས་སྨན་སྦྱར་བས་བཀང་བ་མདུན་དུ་བཞག
ཧཱུྃ༔ བདེ་གཤེགས་རྒྱལ་བ་མ་ལུས་དགོངས་སུ་གསོལ༔ རིག་འཛིན་མཁའ་འགྲོ་དམ་ཅན་སྲུང་མའི་ཚོགས༔ ལྷ་ཡི་དགེ་བསྙེན་དམ་ལྡན་ཐམས་ཅད་ཀྱིས༔ ཚུལ་བཞིན་སྒྲུབ་པའི་རྣལ་འབྱོར་བདག་ཅག་ལ༔
ཚེ་དང་ཆོས་དང་ཕྲིན་ལས་རྣམ་བཞི་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ མཐུ་དང་རྫུ་འཕྲུལ་མངོན་ཤེས་ནུས་མཐུ་དང་༔ སྲིད་ནོར་ཟས་དང་འདོད་རྒུའི་དངོས་གྲུབ་སྩོལ༔ ཨ་ལ་ལ་ཧོཿ ཞེས་བརྗོད་ལ་བདུད་རྩི་མྱང་ངོ་ཞེས་གསུངས་པ་འདི་བཞིན་རྒྱུན་དུ་ཕྱག་ལེན་གནང་སྲོལ་ཉུང་བས་མ་བྱས་ཀྱང་ཆོག་གོ ། གསུམ་པ་བསྒྲུབས་ནས་དངོས་གྲུབ་བླང་བ་སྒྲུབ་པ་ཆེན་པོའི་ལས་རིམ་ནི། དང་པོ་སྦྱོར་སྒྲོལ་ལ་བསྟེན་པ་ཡིན་ཀྱང་ད་ལྟ་མོས་སློབ་ཙམ་གྱི་སྐབས་སུ་རྫས་ལ་བསྟེན་ནས་བླང་བ་ལ་གསུམ། དངོས་གྲུབ་ཀྱི་རྫས་བཤམ་པ། ཆོ་གའི་སྔོན་འགྲོ།
ཆོ་ག་དངོས་སོ། དང་པོ་སྒྲུབ་པ་སང་གྲོལ་རྒྱུའི་དེ་རིང་དགོང་ཐུན་ནས་དངོས་གྲུབ་བླང་བའི་རྫས་བཤམས་ཏེ། དཀྱིལ་འཁོར་གྱི་མདུན་དུ་གཞི་དཀར་པོའི་སྟེང་དུ་གྲོ་ཡི་གཡུང་དྲུང་གཡས་འཁྱིལ་བྲིས་པའི་དབུས་སུ་རིན་པོ་ཆེའི་སྣོད་འབྲུ་བཟང་གི་ཕྱེ་མ་མངར་གསུམ་དང༌། ཞོ་མར་འོ་མས་སྦྲུས་པའི་འབྲང་རྒྱས་ནོར་བུ་འབར་བའི་གཟུགས་དང༌། ཕྱོགས་བཞི་ལས་བཞིའི་འབྲང་རྒྱས་བཟའ་བཅའ་སྣ་ཚོགས་པས་བསྐོར་བ་གཡས་སུ་མངར་གསུམ་ཐུད་དང་བསྲེས་པའི་རིལ་བུ་དང༌། གཡོན་དུ་བྷནྡྷ་བཟང་པོར་འབྲུ་བཅུད་བདུད་རྩི་ཨ་མྲྀ་ཏ་བཏབ་པའང་བཤམ། དགོང་ཐུན་བཟླས་པའི་གཤམ་དུ། སླར་ཡང་རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས་མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་སྣ་ལྔའི་རྣམ་པས་བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབེབས་པར་གྱུར། བསྙེན་སྒྲུབ་སྔགས། ཨོཾ་ཨཱཿཧཱུྃ༔
བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ཀཱ་ཡ་ཝཱཀྐ་ཙིཏྟ་གུ་ཎ་ཀརྨ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་ཙམ་བཟླ། ཡང་ཕྱག་ལེན་ཕལ་མོ་ཆེར་དངོས་གྲུབ་ཀྱི་རྫས་དེ་ནངས་རང་དུ་བཤམ། སྔ་ནུབ་དམིགས་བཟླས་འདི་མི་བྱེད་པའང་ཡོད་པས་ལོང་སྐབས་དང་བསྟུན་ཆོག ། ཕྱིར་ནངས་ཐོར་ཐུན་ཕྲིན་ལས་གཞུང་བསྲངས་ཏེ་བསྙེན་པའི་མཐར་གོང་གསལ་ལྟར་དངོས་གྲུབ་ཀྱི་དམིགས་པ་འདིར་འབོག་ལ་དངོས་གྲུབ་བླང་བའི་སྔགས་བཏགས་པ་བསྙེན་རྒྱུན་བསྲང༌། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བཅས་བྱ། དེ་ནས་གཏོར་བསྔོ་ཚོགས་མཆོད་སོགས་བསྡུས་ཙམ་བྱེད་ལ་ཚོགས་ཐ་མའི་སྐབས་ཉུལ་ལེའི་ལིངྒ་མེར་བསྲེགས་ཤིང་ཆོས་སྐྱོང་གི་གཏོར་མར་བསྟབ། གཉིས་པ་དངོས་གྲུབ་ལ་མི་དབང་བའི་བལྟ་ཉན་གྱི་བགེགས་ཚར་གཅོད་པའི་ཕྱིར།
ལས་བྱང་ལྟར་བགེགས་བསྐྲད་ཅིང་རྒྱལ་ཐེབས་པས་དཀྱིལ་འཁོར་དང་སྒྲུབ་པ་པོ་རྣམས་བསྐོར་བཞིན་དྲག་སྔགས་བཟླས་ཤིང་ཐུན་གྱིས་བྲབ་ལ་སྲུང་འཁོར་བསྒོམ། ལས་ཀྱི་རྡོ་རྗེས་སྤོས་འདྲེན་གྱིས་སྣ་དྲངས་སློབ་དཔོན་ནམ་རྒྱལ་ཐེབས་ཀྱིས་ཞྭ་ཆོས་གཡབ་དྲིལ་བཅས་དཀྱིལ་འཁོར་ལ་བསྐོར་ཞིང་བྱིན་ཆེན་དབབ། སྤྱི་བཤགས་ཡེ་ཤེས་སྐུ་མཆོག་ལྟ་བུ་བརྗོད་ལ་འཁོན་བཅུགས་སྦྱང༌། གསུམ་པ་དངོས་གྲུབ་བསྐུལ་བ་ནི། ལྷ་དང་རིག་འཛིན་མཁའ་འགྲོ་དགོངས༔ འདིར་འདུས་རིག་འཛིན་བདག་ཅག་རྣམས༔ སྨིན་གྲོལ་གཉིས་ཀྱིས་རྒྱུད་སྦྱངས་ཤིང་༔ བསྐྱེད་རྫོགས་གཉིས་ཀྱིས་ལས་གཞུང་བསྲངས༔ བསྙེན་སྒྲུབ་རྣམ་བཞི་མཐའ་རུ་ཕྱིན༔ ལས་དང་ཐུགས་རྗེ་མཐུན་པ་ཡིས༔
ཞི་རྒྱས་དབང་དྲག་ཡིད་བཞིན་གཏེར༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ཨོཾ་ཨཱཿཧཱུྃ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ་ཨཱཿ ཧཱུྃ༔ དངོས་གྲུབ་བསྩལ་དང་སྩོལ་བར་མི་དམིགས་ཀྱང་༔ བདེ་གཤེགས་རྒྱལ་བ་རྣམས་ཀྱི་བྱིན་གྱིས་བརླབས༔ བླ་མ་ཡི་དམ་མཁའ་འགྲོའི་ཐུགས་རྗེ་དང་༔ ཚོགས་ལམ་སྦྱོར་ལམ་གནས་པའི་རིག་འཛིན་དང་༔ བདེ་གཤེགས་ཡོངས་རྫོགས་རྣམས་ཀྱིས་ཞལ་བཞེས་ལྟར༔ སྒྲུབ་མཆོག་བདག་ལ་སྔོན་གྱི་སྨོན་ལམ་མཐུས༔
ཚེ་དང་ཆོས་དང་ལས་བཞི་ལྷུན་གྲུབ་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ སྲིད་དང་ཟས་ནོར་མཐུ་རྩལ་དངོས་གྲུབ་སྩོལ༔ སརྦ་སིདྡྷི་ཕ་ལ་ཧཱུྃ་ཨཱཿ དེ་ལྟར་རྩེ་གཅིག་ཐུགས་དམ་རྒྱུད་བསྐུལ་བས༔ རྩ་བའི་དཀྱིལ་འཁོར་ལྷ་རྣམས་མཉམ་སྦྱོར་བའི༔ སྦྱོར་མཚམས་འོད་ཟེར་དམར་པོ་ཕྱོགས་བཅུར་འཕྲོས༔ འགྲོ་དྲུག་སེམས་ཅན་རྒྱུད་སྦྱངས་མཁའ་ཁྱབ་ཀྱི༔ བདེ་བར་གཤེགས་པ་རྣམས་ལ་དགྱེས་པར་བསྐྱེད༔ སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔
དངོས་གྲུབ་ཚུར་བསྡུས་བདག་དང་སྒྲུབ་རྫས་ལ༔ ཐིམ་པས་འཆི་མེད་བདུད་རྩི་དྭངས་མ་ཆེ༔ དངོས་གྲུབ་ཀུན་གྱི་སྙིང་པོ་འཁྱིལ་བར་གྱུར༔ ཞེས་གསལ་བཏབ་ལ་བསྙེན་རྒྱུན་པའི་གཟུང་ཐག་བསྡུས་ཏེ་དངོས་གྲུབ་ཀྱི་གཟུང་ཐག་དང་ལྷན་དུ་སློབ་དཔོན་ལ་ཕུལ། བསྙེན་སྒྲུབ་ལྷ་སྔགས་ནི། ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ཤམ་བུར། ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ
ཙིཏྟ་སིདྡྷི་ཧཱུྃ༔ གུ་ཎ་སིདྡྷི་ཏྲཱྃ༔ ཀརྨ་སིདྡྷི་ཧྲཱིཿ སརྦ་ལོ་ཀ་ཛྙཱ་ན་སིདྡྷི་ཕ་ལ་ཧཱུྃ༔ ཞེས་བཏགས་པ་སྟོང་ཕྲག་གམ་བརྒྱ་རྩ་ལས་མི་ཉུང་བ་བཟླས་ལ། དངོས་གྲུབ་ཐམས་ཅད་འོད་ཟེར་འཇའ་ཚོན་ལྟ་བུའི་རྣམ་པ་བདག་ཉིད་གནས་ལྔར་ཐིམ་པར་གྱུར། སྐྱ་རེངས་འཆར་ཁ་དང་བསྟུན་སྐུ་གསུང་ཐུགས་རྟེན་རྣམ་རྒྱལ་བུམ་པ་སོགས་སྒྲུབ་རྫས་ལས་རྡོར་གྱིས་བཏེགས་ལ་དངོས་གྲུབ་ལེན་པ་ནི། ཧྲཱིཿ ཡེ་ཤེས་ལུས་ཅན་འགྲན་དུ་མེད་པ་ཡི༔ གཟི་བརྗིད་སྐུ་ཡི་དངོས་གྲུབ་བསྩལ་དུ་གསོལ༔
ཚངས་པའི་དབྱངས་ལ་ཆོས་ཀྱི་ཆར་ཆེན་འབེབས༔ ནུས་པ་སྔགས་ཀྱི་དངོས་གྲུབ་བསྩལ་དུ་གསོལ༔ གཟུངས་དྲན་ཏིང་འཛིན་མཁྱེན་བརྩེ་ཡོངས་ཀྱི་གཞི༔ འོད་གསལ་སྙིང་པོའི་དངོས་གྲུབ་བསྩལ་དུ་གསོལ༔ ཡིད་བཞིན་ནོར་བུ་དཔག་བསམ་བུམ་པ་བཟང་༔ འདོད་འབྱུང་གཏེར་གྱི་དངོས་གྲུབ་བསྩལ་དུ་གསོལ༔ གདུལ་བྱ་སོ་སོའི་མོས་པ་ཇི་བཞིན་དུ༔ ཐོགས་མེད་འཇུག་པའི་དངོས་གྲུབ་བསྩལ་དུ་གསོལ༔ སྲུང་དང་ཞི་རྒྱས་དབང་དང་མངོན་སྤྱོད་སོགས༔ ཐུན་མོང་ལས་ཀྱི་དངོས་གྲུབ་བསྩལ་དུ་གསོལ༔
མཁའ་སྤྱོད་རིལ་བུ་མིག་སྨན་རྐང་མགྱོགས་སོགས༔ ཁྱད་པར་གྲུབ་པའི་དངོས་གྲུབ་བསྩལ་དུ་གསོལ༔ ཚེ་དང་ཡོ་བྱད་འདོད་རྒུ་བསྒྱུར་ལ་སོགས༔ ཕྱི་ནང་དབང་བཅུའི་དངོས་གྲུབ་བསྩལ་དུ་གསོལ༔ མཐོང་ཐོས་དྲན་རིག་གདུལ་བྱ་སྨིན་ཅིང་གྲོལ༔ བླ་མེད་མཆོག་གི་དངོས་གྲུབ་བསྩལ་དུ་གསོལ༔ ཞེས་དང་རང་གཞུང་གི་དངོས་གྲུབ་བསྐུལ་ཚིག་ནི། ཧཱུྃ༔ བསྟན་པ་འདི་ལ་ངོ་མཚར་རྨད་བྱུང་བའི༔ འཇིག་རྟེན་དབང་བསྒྱུར་པདྨ་རྒྱལ་པོ་ནི༔
རིགས་ནི་ཟ་ཧོར་རྒྱལ་པོའི་སྲས་སུ་འཁྲུངས༔ ཨོ་རྒྱན་ཡུལ་དུ་སྒྲོ་འདོགས་མ་ལུས་བཅད༔ བསིལ་བ་ཚལ་དུ་དངོས་གྲུབ་སྣ་ཚོགས་བརྙེས༔ ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར༔ རྒྱ་གར་ཡུལ་དུ་བསྟན་པ་རྒྱས་པར་མཛད༔ འཇིག་རྟེན་ཁམས་ཀྱི་གདུག་པ་ཐམས་ཅད་བཏུལ༔ བོད་ཡུལ་དབུས་སུ་རྒྱལ་པོའི་ཐུགས་དམ་བསྐངས༔ ཁ་བ་ཅན་དུ་བསྟན་པ་རྒྱས་པར་མཛད༔ ལྷོ་ནུབ་མཚམས་སུ་འགྲོ་བའི་དོན་དུ་དགོངས༔ སྐུ་ཚབ་ལུང་བསྟན་གསུང་ཚབ་གཏེར་དུ་སྦས༔
ལྷོ་ནུབ་མཚམས་སུ་འགྲོ་བའི་དོན་ལ་དགོངས༔ སྐལ་ལྡན་རྣམས་ལ་ཟབ་གསང་བརྡ་ཆོས་སྟོན༔ ཟངས་མདོག་དཔལ་རིར་རིག་འཛིན་གཙོ་འཁོར་བཞུགས༔ རྔ་ཡབ་གླིང་དུ་སྲིན་པོའི་ཁ་གནོན་མཛད༔ འཇིག་རྟེན་འཁོར་བ་མ་སྟོངས་དེ་སྲིད་བར༔ མྱ་ངན་མི་འདའ་ཐུགས་རྗེ་སྤྱན་གཅིག་པོ༔ སྐུ་གསུམ་དབྱེར་མེད་ཆེ་མཆོག་ཧེ་རུ་ཀཿ མཉམ་མེད་བླ་མ་མཆོག་ཁྱོད་དུས་འདིར་དྲན༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཁམས་གསུམ་འཁོར་བ་དོང་ནས་སྤྲུགས༔
ཁྱད་པར་བདག་སོགས་བོད་ཀྱི་རྗེ་འབངས་རྣམས༔ རྩེ་གཅིག་ཕ་ཁྱོད་ཡོན་ཏན་དྲན་པ་ཡིས༔ མོ་གུས་གདུང་བས་འབོད་པ་ཅང་གསན་ནམ༔ བརྩེ་ཆེན་ཐུགས་རྗེ་སྐྱེད་ཅིག་མཐུ་མ་ཆུང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་ལྔ་རིགས་འདུས་གུ་རུ་ཟིལ་གནོན་ལ༔ མཆོག་དང་ཐུན་མོང་དངོས་གྲུབ་མ་ལུས་ཞུ༔ སྐྱེ་ཤི་བྲལ་བའི་བདེ་ཆེན་རྒྱལ་པོ་ལ༔ ལྟ་བའི་གཞི་རྩ་ཆོད་པའི་དངོས་གྲུབ་ཞུ༔ ཀ་དག་མངོན་རྫོགས་དཔའ་བོ་གྱད་ཀྱི་སྐུར༔
གཡོ་མེད་དགོངས་པ་རང་གསལ་དངོས་གྲུབ་ཞུ༔ ཚོགས་དྲུག་ཞེན་བྲལ་དུས་གསུམ་མཁྱེན་པ་ལ༔ སྤྱོད་པ་བླང་དོར་བྲལ་བའི་དངོས་གྲུབ་ཞུ༔ འབྱུང་ལྔ་རང་གྲོལ་རྡོ་རྗེ་རྣལ་འབྱོར་མར༔ བློ་བྲལ་ཆོས་ཟད་འབྲས་བུའི་དངོས་གྲུབ་ཞུ༔ འཆི་མེད་མགོན་པོ་འཕགས་མཆོག་སྨན་གྱི་ལྷར༔ ཚེ་རིང་ནད་མེད་བདེ་སྐྱིད་དངོས་གྲུབ་ཞུ༔ འདོད་རྒུའི་སྲིད་རྗེ་པདྨ་རྒྱལ་པོ་ལ༔ དགོས་འབྱུང་ལྷུན་གྱིས་གྲུབ་པའི་དངོས་གྲུབ་ཞུ༔ གསང་སྔགས་རིག་སྔགས་ཁྱབ་བདག་གུར་གྱི་ལྷར༔
ལོག་འདྲེན་བདུད་བཞི་ཚར་གཅོད་དངོས་གྲུབ་ཞུ༔ དྲག་སྔགས་རྩལ་འབྱིན་སྟོབས་ལྡན་ཀཱི་ལ་ཡར༔ ཤུགས་སྒྲོལ་ཕྲིན་ལས་མཐར་ཕྱིན་དངོས་གྲུབ་ཞུ༔ བདུད་བཞིའི་འཇིགས་པ་བརྒྱད་སྐྱོབ་ཟིལ་གནོན་ལྷར༔ སྐྱེ་འགྲོ་བདེ་ལ་འགོད་པའི་དངོས་གྲུབ་ཞུ༔ སྣང་སྲིད་དབང་བསྒྱུར་སྟག་ཞོན་ཡི་དམ་ལྷར༔ ཆོས་ལྟར་ཕྱོགས་མེད་ཐོབ་པའི་དངོས་གྲུབ་ཞུ༔ ལྷ་འདྲེ་མི་གསུམ་འདུལ་མཛད་ཉི་མ་འོད༔ བཟང་ངན་འབྲེལ་ཚད་དོན་ལྡན་དངོས་གྲུབ་ཞུ༔ ཚད་མེད་བཞི་ལྡན་དྲེགས་པ་ཟིལ་གནོན་ལྷར༔
དམོད་པའི་ལས་ཀུན་གདུང་མཆོག་དངོས་གྲུབ་ཞུ༔ བླ་མ་རིག་འཛིན་ཞི་ཁྲོ་རབ་འབྱམས་ལྷར༔ མངོན་སྤྱོད་རྫུ་འཕྲུལ་ཐོགས་མེད་དངོས་གྲུབ་ཞུ༔ གནས་ཡུལ་སྐྱོང་ཞིང་དཔའ་བོ་ཌཱཀྐི་ལ༔ རྟེན་འབྲེལ་ཕྱོགས་མེད་འཆར་བའི་དངོས་གྲུབ་ཞུ༔ བཀའ་ཉན་ལས་བྱེད་ཆོས་སྐྱོང་སྲུང་མ་ལ༔ ལས་བཞི་ཐོགས་མེད་འགྲུབ་པའི་དངོས་གྲུབ་ཞུ༔ ཡེ་ཤེས་ལས་གྲུབ་དཀྱིལ་འཁོར་ཐམས་ཅད་ལ༔ སྣང་སྲིད་ཆོས་སྐུར་འཆར་བའི་དངོས་གྲུབ་ཞུ༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ མོས་པས་གསོལ་བ་སྙིང་ནས་བཏབ་པའི་མོད༔ བདེ་གཤེགས་སྒྱུ་འཕྲུལ་དགོངས་པ་གཅིག་ཏུ་དྲིལ༔ སྐུ་ཡི་གཟི་བརྗིད་ཉི་མ་འབུམ་དུ་འཆར༔ གསུང་གི་གདངས་སྒྲ་འབྲུག་སྟོང་ལྡིར་བའི་ཆེ༔ ཐུགས་ཀྱི་དགོངས་པ་ནམ་མཁའི་གློག་བས་མྱུར༔ ཡོན་ཏན་གདུལ་བྱའི་རོལ་པ་མ་འདྲེས་གསལ༔ ཕྲིན་ལས་ནམ་མཁའི་མཐའ་མཉམ་རིས་མེད་བརྡལ༔ འགྱུར་མེད་རྡོ་རྗེ་སྐུ་ཡི་དངོས་གྲུབ་སྩོལ༔
ནད་གདོན་སྡིག་སྒྲིབ་རྐྱེན་ངན་བྲལ་བའི་ཚེ༔ མི་འགྱུར་གཡུང་དྲུང་ལྟ་བུར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀཱ་ཡ་ཨ་བྷི་ཥིཉྩ་ཨོཾ༔ འགག་མེད་རྡོ་རྗེ་གསུང་གི་དངོས་གྲུབ་སྩོལ༔ ངག་གི་སྒྲིབ་དག་བརྒྱད་ཁྲི་བཞི་སྟོང་སྒོ༔ གདུལ་བྱ་སོ་སོའི་སྐད་དུ་ཆོས་སྟོན་པས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཝཱཀྐ་ཨ་བྷི་ཥིཉྩ་ཨཱཿ འཁྲུལ་མེད་རྡོ་རྗེ་ཐུགས་ཀྱི་དངོས་གྲུབ་སྩོལ༔
ཡིད་ཀྱི་སྒྲིབ་དག་ཆོས་ཉིད་བདེ་བ་ཆེ༔ དུས་གསུམ་བསྟན་པའི་བདག་པོར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཙིཏྟ་ཨ་བྷི་ཥིཉྩ་ཧཱུྃ༔ ཡོན་ཏན་རྡོ་རྗེ་གཟི་བརྗིད་དངོས་གྲུབ་སྩོལ༔ ཤེས་བྱའི་སྒྲིབ་དག་སངས་རྒྱས་ཐུགས་རྗེ་རྫོགས༔ འཁོར་འདས་ལྷུན་འབྱམས་ཟད་མེད་གཏེར་མངའ་བ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་གུ་ན་ཨ་བྷི་ཥིཉྩ་ཏྲཱྃ༔ ཕྲིན་ལས་རྡོ་རྗེ་མཐུ་སྟོབས་དངོས་གྲུབ་སྩོལ༔
རྟོག་སྒྲིབ་དག་ནས་ཐབས་ཤེས་དངོས་གྲུབ་སྩོལ༔ དགོངས་པས་རྒྱས་ཐེབས་གདུལ་བྱ་མཐར་ཕྱིན་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀརྨ་ཨ་བྷི་ཥིཉྩ་ཧོཿ ཧཱུྃ༔ བླ་མ་རིག་འཛིན་བདེ་གཤེགས་འདུས༔ དཀྱིལ་འཁོར་ལྷ་ཡི་ཚོགས་རྣམས་ཀྱི༔ བསྙེན་སྒྲུབ་བཟླས་བརྗོད་མཐའ་རུ་ཕྱིན༔ རང་ཉིད་ལྷ་ལ་ལྷ་ཉིད་རང་༔ རང་བྱུང་ལྷན་སྐྱེས་ངོ་བོ་འཕྲོས༔
བསྐྱེད་དང་རྫོགས་པའི་བྱེ་བྲག་རྣམས༔ སྒྱུ་མ་ཙམ་དུ་སྤྲུལ་བསྒྱུར་ཉིད༔ དོན་མཐོང་ཅི་བཞིན་ལམ་དུ་ལྷོང་༔ དེང་སང་སྐྱ་རེངས་དང་པོ་ཤར༔ རྡོ་རྗེ་སྲིན་པོ་ནམ་ལངས་ཉེ༔ དངོས་གྲུབ་འགུགས་པའི་དུས་ལ་བབ༔ རྒྱལ་བའི་ཐུགས་དམ་གནས་ནས་བསྐུལ༔ སྒྲུབ་པའི་རིག་འཛིན་བདག་ཅག་ལ༔ སྐུ་གསུང་ཐུགས་ཀྱི་དབང་བཞི་སྩོལ༔ རྩ་གསུམ་ལྷ་དངོས་བདག་གྱུར་ཅིག༔
ཨོཾ་ཀཱ་ཡ་སིདྡྷི༔ ཝཱཀྐ་སིདྡྷི༔ ཙིཏྟ་སིདྡྷི༔ གུ་ན་སིདྡྷི༔ གུ་ཧྱ་སིདྡྷི༔ སརྦ་སིདྡྷི་ཨཱ་བྷི་ཥིཉྩ་ཧཱུྃ༔ ཞེས་བརྗོད་པས་སྒྲུབ་རྫས་བུམ་པ་བྷནྡྷ་སོགས་དབང་བཞིའི་རྫས་དང་སྐུ་གསུང་ཐུགས་རྟེན་རྣམས་ཐོག་མར་སློབ་དཔོན་ལ་ཕུལ་ཞིང་དེ་ནས་ཀུན་ལ་བྲིམ། དངོས་གྲུབ་ཀྱི་རྫས་རྣམས་བཟའ་བཏུང་བྱས་ཏེ་ལོངས་སྤྱོད། སྟན་ཐོག་དེ་ཉིད་དུ་དངོས་གྲུབ་རྣམ་གཉིས་བདེ་བླག་གི་ཚུལ་དུ་ཐོབ་པར་ བསམས་ལ། དགོངས་པའི་གདེང་བཟུང་ངོ༌།
གཞན་དོན་དུ་དབང་བསྐུར་ན་གཏོར་དབང་ཡེ་ཤེས་སྙིང་པོ་ཙམ་མམ་རྒྱས་བསྡུས་གང་ཡིན་པ་སྐབས་འདིར་སྦྲེལ་ལོ། རྩ་བའི་གསུམ་པ་མཐའ་རྒྱས་རྗེས་ཀྱི་རིམ་པ་ལ་གསུམ། དཀྱིལ་འཁོར་དང་འབྲེལ་བའི་རྗེས་ཆོག་ཕྱི་མཚམས་བཀྲོལ་བ་སློབ་དཔོན་ལ་སྐུ་དྲིན་གསོལ་ཞིང་སྨོན་ལམ་དང་ཤིས་བརྗོད་བྱ་བའོ། དང་པོ་ནི། དངོས་གྲུབ་བླང་བ་ཁོ་ནའམ་དབང་བསྐུར་གྲུབ་པའི་རྗེས་སུ། རྙིང་མ་སྤྱི་ཡི་ཕྱག་བཞེས་ལྟར་བསྙེན་པའི་ཁ་སྐོང་དང་ལས་ཐམས་ཅད་མྱུར་དུ་འགྲུབ་པའི་ཕྱིར་ཞི་རྒྱས་ཀྱི་སྦྱིན་སྲེག་སྐབས་འདིར་བྱ་སྲོལ་ཡོད་པས་གྲུབ་ན་གལ་ཆེའོ། ཡང་སྤྲོས་པས་ལྕོག་ན་ཐོག་མར་སྟ་གོན་གྱི་སྐབས་དྲག་པོའི་སྦྱིན་སྲེག་དང་སྒྲུབ་པ་ཉིན་གསུམ་པར་ཞི་བའི་སྦྱིན་སྲེག ། དྲུག་པར་དབང་གི་སྦྱིན་སྲེག་དངོས་གྲུབ་བླངས་གྲུབ་པའི་རྗེས་རྒྱས་པའི་སྦྱིན་སྲེག་བཅས་གནང་སྲོལ་ཡོད་ལ། ཁག་གཅིག་དངོས་གྲུབ་རྗེས་ལས་བཞི་མཆོག་དང་བཅས་པའི་སྦྱིན་སྲེག་ལྔ་དུས་གཅིག་ཏུ་གནང་སྲོལ་ཡང་འདུག ། མི་ནུས་པ་རྣམས་ཐ་མ་རྒྱས་པའི་སྦྱིན་སྲེག་གཅིག་ཁོ་ནར་མཛད་པས་འཐུས་པར་བྱེད་པའང་ཡོད་པས་སྤྲོ་བསྡུས་སོ་སོའི་ནུས་ཚོད་དང་བསྟུན་པས་ཆོག་གོ །
ལྷག་ཆོག་བཏང་ཞིང་སྔར་བཙོན་དུ་བཟུང་བའི་ལྷག་མ་དང་ལྷན་ཅིག་སྒྲུབ་ཁང་ལྷོ་ནུབ་གོམ་པ་བདུན་ཅུའི་སར་བསྐྱལ། ཆོས་སྐྱོང་གཏོར་འབུལ་སྐབས་སུ་དེ་དག་གི་གཏོར་མ་རྣམས་ཡང་ཐོག་ལྟ་བུར་འབུལ། ཆད་བརྟན་ལ་རྒྱུན་བཞག་གི་གཏོར་མ་ཕྱིར་བསྐྱང་ཞིང་རྟ་བྲོ་བརྡུང༌། གཏང་རག་གི་མཆོད་བསྟོད་རྒྱས་པར་བྱས་ལ་ནོངས་པ་བཤགས། རས་བྲིས་ཀྱི་དཀྱིལ་འཁོར་ཡིན་ན་བརྟན་བཞུགས་བྱ། དམ་ཚིག་པ་རང་ལ་བསྡུ། བདག་གི་རྣལ་འབྱོར་ཡང་འོད་གསལ་དུ་བསྡུ་ཞིང་རྒྱུན་སྤྱོད་གོ་བགོ་བ་ནི། ཧཱུྃ༔ ངར་འཛིན་རྣམ་དག་སྒྱུ་ལུས་འཇའ་འདྲ་འདི༔ བླ་མེད་སྐུ་གསུང་ཐུགས་སུ་རྒྱས་བཏབ་ནས༔
བདེན་པ་དབྱེར་མེད་ལྟ་སྤྱོད་ཟུང་འབྲེལ་ཏེ༔ རྒྱུན་དུ་འགྲོ་བ་འདྲེན་པའི་སྤྱོད་ལམ་བྱའོ༔ ཨོཾ་ཨཱཿཧཱུྃ་བཛྲ་ཧྲཱིཿཨཱཿ མི་འགྱུར་མི་ཤིགས་རྡོ་རྗེའི་གུར༔ སྟོང་པའི་གོ་ཆ་བླ་ན་མེད༔ ཆོས་སྐུ་སྐྱེ་མེད་རྡོ་རྗེ་ཡིན༔ མཚན་མའི་སྤྱོད་ཡུལ་ཀུན་བཅོམ་ནས༔ ཆོས་ཀྱི་དབྱིངས་སུ་རྒྱས་བཏབ་པས༔ སངས་རྒྱས་ཀྱིས་ཀྱང་མི་གཟིགས་ན༔ གནོད་བྱེད་བགེགས་ཀྱིས་ག་ལ་མཐོང་༔
ཧཱུྃ་ཧཱུྃ་ཧཱུྃ༔ བཛྲ་རཀྵ་རཀྵ༔ ཨོཾ་བཛྲ་ཀཱ་ཡ་ཝཱཀྐ་ཙིཏྟ་ཧཱུྃ༔ ཞེས་རྒྱས་གདབ་བོ། གཉིས་པ་མཚམས་བཀྲོལ་ཞིང་དཀྱིལ་འཁོར་བསྡུ་བ་ནི། རྒྱལ་ཐོ་བཞི་ལ་ཟླུམ་གཏོར་བཞི་སྒོ་བྱང་གཉིས་ལ་དམར་གཏོར་རེ་རེ་དང༌། ཕྱི་མཆོད་བཅས་བཤམ། ཕྱི་རོལ་ཤར་གྱི་ཐོ་རྩར་ཕྱིན་ཏེ། མཆོད་པ་བྱིན་རློབ་པ་ནི། མཆོད་གཏོར་རྣམས།
ཨོཾ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོཾ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔
གཏོར་མ་འདོད་ཡོན་ཕུང་པོར་སྤུངས༔ ཨོཾ་ཨཱཿཧཱུྃ༔ ལན་གསུམ་དང་བཅས་པས་བརླབས། ཨོཾ་དྷྲིཥྚ་རཱཥྚཱ་ཡ་མ་ཧཱ་བྷ་ལིངྟ་ཁཱ་ཧི་ཁཱ་ཧི༔ ལན་གསུམ་གྱི་གཏོར་མ་འབུལ། ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ ཧཱུྃ༔ རྒྱལ་པོ་ཆེན་པོ་ཡུལ་འཁོར་སྲུང་༔ དྲི་ཟ་གྲུལ་བུམ་ཚོགས་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔
ཤར་ཕྱོགས་ཕྱི་ཡི་དུང་སྒོ་ཕྱེས༔ དཀྱིལ་འཁོར་བྱ་བ་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་བཞེས༔ ཞི་བའི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་ལྷོ་ཡི་ཐོ་རྩར་ཕྱིན་ལ་མཆོད་གཏོར་རྣམས། བྱིན་བརླབ་སྔར་ལྟར་རམ་བསྡུ་ན། རྃ་ཡྃ་ཁྃ་ གིས་བསངས་ལ།
ཨོཾ་ཨཱཿཧཱུྃ༔ གིས་བྱིན་གྱིས་བརླབས་ལ། ཨོཾ་བཻ་རཱུ་དྷ་ཀཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་འཕགས་སྐྱེས་པོ༔ གཤིན་རྗེ་མེ་ལྷའི་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ ལྷོ་ཕྱོགས་ཕྱི་ཡི་གསེར་སྒོ་ཕྱེས༔
རྒྱས་པའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ རྒྱས་པའི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་ནུབ་ཀྱི་ཐོ་རྩར་འཁོད་ལ། རྃ་ཡྃ་ཁྃ་ གིས་བསངས་ལ། ཨོཾ་ཨཱཿཧཱུྃ༔ ལན་གསུམ།
ཨོཾ་བི་རུ་པཱཀྵཱ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་སྤྱན་མི་བཟང་༔ སྲིན་པོ་ཀླུ་ཡི་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ ནུབ་ཕྱོགས་ཕྱི་ཡི་ཟངས་སྒོ་ཕྱེས༔ དབང་གི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔
སྐྱེ་མེད་ཆོས་དབྱིངས་ངང་དུ་གཤེགས༔ དབང་གི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་བྱང་གི་ཐོ་རྩར་འཁོད་ལ། རྃ་ཡྃ་ཁྃ ་གིས་བསངས་ལ། ཨོཾ་ཨཱཿཧཱུྃ༔ ལན་གསུམ། ཨོཾ་བཻ་ཤྲ་མ་ཎཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ།
ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་རྣམ་ཐོས་སྲས༔ རླུང་ལྷ་དབང་ལྡན་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ བྱང་ཕྱོགས་ཕྱི་ཡི་ལྕགས་སྒོ་ཕྱེས༔ དྲག་པོའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ དྲག་པོའི་ལས་རྣམས་མཐར་ཕྱིན་ཤོག༔
བཛྲ་མུཿ ས་གཤེགས། དེ་ནས་སྒོ་བྱང་ཕྱི་ནང་བཀྲོལ་བ་ནི། ཕྱི་སྒོར་མཆོད་གཏོར་བཤམས། རྃ་ཡྃ་ཁྃ་ གིས་བསང༌། ཨོཾ་ཨཱཿཧཱུྃ༔ ལན་གསུམ། ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ།
ཨརྒྷཾ? སོགས་ཀྱིས་མཆོད། ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀཿ ཡབ་ཡུམ་སྤྲུལ་པ་འཁོར་དང་བཅས༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མཐར་ཡང་ཕྱིན༔ བར་གྱི་སྒོ་མཚམས་ཕྱེས་སུ་གསོལ༔ རྟོག་མེད་ཆོས་དབྱིངས་ངང་ལ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔ བཛྲ་མུཿ
ཞེས་ལྷ་གཤེགས་སྒོ་བྱང་བསྡུའོ། འབྱུང་བ་རྣམས་བསྡུ་བ་ནི། ཧཱུྃ༔ ཉི་ཟླ་རླུང་ས་འབྱུང་བ་བཞི༔ དེ་རིང་དཀྱིལ་འཁོར་མཐའ་རུ་ཕྱིན༔ རྒྱ་ཡི་གདམས་པ་དཀྲོལ་དུ་གསོལ༔ འབྱུང་བ་རང་བྱུང་མཁའ་ལ་ཐིམ༔ ཞེས་རྒྱ་བཀྲོལ་ལ་གསེར་སྐྱེམས་མཆོད། དེ་ནས་ནང་སྒོར་མཆོད་གཏོར་བཤམས་ལ། རྃ་ཡྃ་ཁྃ ་གིས་བསང༌།
ཨོཾ་ཨཱཿཧཱུྃ༔ ལན་གསུམ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས་མཆོད། ཧཱུྃ༔ ཁྲོ་རྒྱལ་དམ་ཚིག་བདུད་རྩིའི་མཆོག༔ ཡབ་ཡུམ་སྤྲུལ་པ་འཁོར་བཅས་རྣམས༔ གསེར་སྐྱེམས་གཉན་པོ་འདི་བཞེས་ལ༔ དེ་རིང་དཀྱིལ་འཁོར་མཐར་ཕྱིན་པས༔
ནང་གི་སྲུང་འཁོར་བཀྲོལ་དུ་གསོལ༔ དམ་ཚིག་ཡེ་ཤེས་དབྱིངས་སུ་གཤེགས༔ བཀྲ་ཤིས་དགེ་ལེགས་བརྟན་དུ་གསོལ༔ ཨོཾ་བཛྲ་མུཿ ས་གཤེགས། མེ་ཏོག་དང་གསེར་སྐྱེམས་དང་བཅས་སྒོ་བྱང་བསྡུའོ། དེ་ཡང་ཁྲོ་བཅུའི་ཕུར་པ་བསྡུ་བ་ནི། ནང་དུ་སླེབ་མ་ཐག་སློབ་དཔོན་ནམ་རྒྱལ་ཚབ་པ་དཀྱིལ་འཁོར་ནུབ་ཏུ་འཁོད་ལ་འོག་གི་ཕུར་བུའམ་ནུབ་ཀྱི་ཕུར་བུ་ཕྱི་མ་ལག་གཉིས་སྐམ་པའི་རྒྱ་དང་བཅས། ཨོཾ་བཛྲ་ཀཱི་ལ་ཡ་ཨུཏྐཱི་ལ་ཡ་བཛྲ་དྷ་རོད་ཨ་ཛྙཱ་པ་ཡ་ཏེ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ༔ བླངས་ཏེ།
ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་སཱ་དྷ་ནི་སྭཱ་ཧཱ༔ ཞེས་ཕུར་རྩེ་འོ་མས་བཀྲུ། ཆོས་ཐམས་ཅད་སྐྱེ་བ་མེད་པའི་དོན་ཡིད་ལ་བྱས་ཏེ་དྲིལ་བུ་དཀྲོལ་ཞིང༌། ཨཱ་ཀཱ་རོ? སོགས་སྔགས་བརྗོད་བཞིན་འཇམ་རོལ་བཅས་རྡུལ་ཚོན་གྱི་དཀྱིལ་འཁོར་ཡིན་ན་སློབ་དཔོན་གྱི་རྡོ་རྗེས་རེ་ཁཱ་ནང་དུ་བསྐོར་ཞིང་ལས་རྡོར་པས་རྡུལ་ཚོན་དབུས་སུ་བསྡུས་ལ་སློབ་དཔོན་གྱིས་དངོས་གྲུབ་སྤྱི་བོར་བཀོད། རས་བྲིས་དཀྱིལ་འཁོར་ཡིན་ན་བསྡུའོ། གསུམ་པ་ཐོག་མར་ནོངས་བཤགས་བྱ་བ་ནི། མཆེད་ལྕམ་རྣམས་ཕན་ཚུན་དུ་ཕྱག་བྱས་ལ་རེས་མོས་ཚུལ་གྱིས། ཧོཿ ཐམས་ཅད་རྡོ་རྗེ་མཆེད་དང་ལྕམ་དྲལ་ཏེ༔ བདེ་བར་གཤེགས་པའི་སློབ་མ་དམ་མནོས་ནས༔
ཀུན་ཀྱང་མཐུན་པར་སྤྱོད་པའི་དམ་ཚིག་ལ༔ མཉམ་ཉིད་ངང་ལས་ལེགས་ཉེས་དབྱེར་མེད་ཀྱང་༔ ལུས་ངག་རྣམ་པར་དག་པའི་ཚུལ་ཙམ་དུ༔ གཞུང་ལས་ཉམས་ཤིང་ཐུགས་དང་འགལ་བ་རྣམས༔ རྣམ་དག་བསམ་པས་མི་གནས་ཚིག་འདིས་བཤགས༔ འཛིན་མེད་ངང་དུ་བཟོད་པར་བཞེས་མཛོད་ལ༔ རང་བཞིན་དག་པའི་ཚངས་པ་བསྩལ་དུ་གསོལ༔ ཨ་ཨ་ཨཱཿ དེ་ན་རྡོ་རྗེ་སློབ་དཔོན་ལ་གཏང་རག་འབུལ་ཞིང་བཟོད་པར་གསོལ་བ་ནི། ཐམས་ཅད་ཀྱི་ཕྱག་བྱ་ལུས་ལོངས་སྤྱོད་འབུལ་བའི་བློས།
ཧོཿ རྡོ་རྗེ་སློབ་དཔོན་ཆེན་པོ་དཔལ་མཆོག་ལྡན༔ གསུང་རབ་རྒྱ་མཚོས་ལྷ་མིའི་འདྲེན་པའི་དཔལ༔ ཡང་དག་དོན་སྟོན་འཁོར་བའི་སྡུག་བསྔལ་སྐྱོབ༔ འཇིག་རྟེན་འདི་ན་ཕ་མའི་ཚུལ་དུ་གནས༔ བཀའ་དྲིན་བཟང་ཡང་བསྙེན་བཀུར་རྔོ་མ་ཐོགས༔ སྡོམ་གསུམ་བསྲུང་བྱ་དམ་ཚིག་གང་ཉམས་ཀྱང་༔ ཉེས་ལྟུང་སྒྲིབ་པར་མི་འགྱུར་འདག་བྱའི་ཕྱིར༔ མཐོལ་བཤགས་བཟོད་པར་གསོལ་གྱིས་ཚངས་པར་སྩོལ༔ ཞེས་ཞབས་སྤྱི་བོར་བླངས་ཤིང་བླ་མ་སྤྱི་གཙུག་ཏུ་འབྲལ་མེད་བཟུང་ངོ༌།
ནོངས་བཤགས་དང་བཀའ་དྲིན་གསོལ་བ་གཉིས་སོ། སྤྲོས་མེད་སྐབས་མ་བྱས་ཀྱང་ཆོག་གོ ། དེ་ནས་སྨོན་ལམ་སྤྱི་ལྟར་གདབ་པ་ནི་ཐལ་མོ་སྦྱར་ལ། ཀྱེ་ཧོཿ མི་གནས་ཡེ་ཤེས་ཆོས་ཀྱི་དཀྱིལ་འཁོར་དུ༔ མ་བཅོས་ལྷུན་གྲུབ་ཡོན་ཏན་རྫོགས་པའི་དཔལ༔ རབ་འབྱམས་རྒྱལ་བའི་བཀའ་ལུང་ཡོངས་རྫོགས་ནས༔ འགྲོ་བ་ཡོངས་ཀྱི་དཔལ་དུ་འགྱུར་བར་ཤོག༔ འདི་ལྟ་བུ་ཡི་དཀྱིལ་འཁོར་རྟག་ཏུ་བརྩོན༔ བཀའ་དྲིན་ཆེ་བའི་རྡོ་རྗེ་སློབ་དཔོན་དང་༔
ལུ་གུ་རྒྱུད་ཀྱིས་འབྲེལ་བའི་མཆེད་ལྕམ་རྣམས༔ འབྲལ་མེད་དག་པའི་ཞིང་དུ་འཚོགས་པར་སྨོན༔ བླ་མེད་སྒྲུབ་པའི་དཀྱིལ་འཁོར་ཆེན་པོ་འདིར༔ སྐུ་གསུང་ཐུགས་ཀྱི་དངོས་གྲུབ་མ་ཐོབ་བར༔ ས་ལམ་མཐར་ཕྱིན་འགྲོ་བ་ཐབས་ཀྱིས་སྒྲོལ༔ སྐུ་གསུམ་ཡེ་ཤེས་ལྔ་ལ་སྤྱོད་པར་ཤོག༔ ཅེས་རྩེ་གཅིག་པའི་ཡིད་ཀྱིས་སྨོན་ལམ་གདབ། ཁྱད་པར་མར་མེའི་སྨོན་ལམ་བྱ་བ་ནི། ཐམས་ཅད་ཀྱིས་ལག་གཡས་སུ་མར་མེ་དང་གཡོན་དུ་སྤོས་རིང་ཐོགས་ལ། རྒྱལ་ཐེབས་པས་སྟོང་ཐུན་ཟུར་གསལ་ལྟར་སྔོན་དུ་འགྲོ་བས་དབྱངས་བོར་ལེན་བྱས་ཏེ།
ཧཱུྃ༔ བླ་མེད་གསང་བ་མཆོག་གི་དཀྱིལ་འཁོར་འདིར༔ རྡོ་རྗེ་སློབ་དཔོན་གཉན་གྱི་དབུ་མཛད་ནས༔ དམ་ཚིག་ལྡན་པའི་མཆེད་དང་ལྕམ་དྲལ་རྣམས༔ དེང་ནས་བྱང་ཆུབ་སྙིང་པོ་མ་ཐོབ་བར༔ འཁོར་བའི་གཡང་ས་ཆེན་པོར་མི་ལྟུང་ཞིང་༔ མ་རིག་མུན་པའི་ནང་དུ་མི་འཁྱམས་ཤོག༔ གཅོང་རོང་ཟབ་མོའི་གནས་སུ་མི་སྐྱེ་དང་༔ དམྱལ་བའི་ཟངས་ཁར་གནས་སུ་མི་ལྟུང་ཞིང་༔ གཅན་གཟན་གདུག་པའི་སྒྲ་སྐད་མི་གྲགས་ཤིང་༔
མཚོན་ཆ་གདུག་པའི་དབལ་གྱིས་མི་ཕོག་ཤོག༔ རྡོ་རྗེ་སློབ་དཔོན་བཀའ་དྲིན་ཆེ་བ་དང་༔ མཚན་ལྡན་གཟུངས་མ་རྡོ་རྗེ་མཆེད་ལྕམ་རྣམས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ ས་བཅུ་རིམ་གྱིས་ཁྱད་པར་བགྲོད་པར་ཤོག༔ ནམ་ཞིག་ཚེ་འཕོས་འཆི་བའི་དུས་བཟུང་ཚེ༔ མ་རིག་དབང་གིས་འཁོར་བར་ལྟུང་སྲིད་ན༔ སྣང་གསལ་མར་མེས་མ་རིག་སྡུག་བསྔལ་སེལ༔ ཉོན་མོངས་དབང་གིས་རིགས་དྲུག་གནས་འཁྱམས་ན༔ སྣང་གསལ་མར་མེས་འགྲོ་དྲུག་སྡུག་བསྔལ་སེལ༔
རྒྱུ་མཆོག་འདི་ཡིས་ས་བཅུ་ཡོངས་སྒྲོལ་ཏེ༔ ཤེས་བྱའི་སྒྲིབ་སྦྱངས་ཕྱིར་མི་ལྡོག་པར་ཤོག༔ སྣང་གསལ་གོ་འབྱེད་ཞུན་མར་མདངས་ལྡན་འདི༔ བདེ་གཤེགས་ཡོངས་ལ་ཕུལ་བའི་མཐུ་བྱིན་གྱིས༔ ས་བཅུ་འདས་ཏེ་ས་རྣམས་ཡོངས་ནོན་ཤོག༔ ཀུན་ཏུ་འོད་དང་མ་ཆགས་པདྨའི་སྤྱན༔ འཁོར་ལོ་ཚོགས་ཆེན་སྟུག་པོ་བཀོད་པའི་ས༔ དེ་ཝ་ཀོ་ཤ་ཀུན་བཟང་དབྱེར་མེད་ས༔ རྡོ་རྗེ་སེམས་མིང་ལྕང་ལོ་ཅན་གྱི་གནས༔ བླ་མའི་ས་དང་སྲིད་གསུམ་གཞིར་རྫོགས་ས༔
རྩོད་བྲལ་ལྷུན་པོའི་ས་ལ་ཐིག་ལེ་ཡི༔ ས་ལམ་འགྲོ་རྣམས་མ་ལུས་ལྷུན་བགྲོད་ནས༔ གཟུགས་སྐུ་གཉིས་ཀྱིས་འགྲོ་དོན་ཡོངས་རྫོགས་ཤོག༔ ཅེས་དང་རང་ལུགས་བཀའ་བརྒྱད་ཀྱི་མར་མེའི་སྨོན་ལམ་གཉིས་གང་བདེར་བྱའོ། གཞན་ཡང་སྤྲོ་ན་ཐེག་པ་ཆེན་པོ་སྤྱི་དང་ཁྱད་པར་གྱི་སྨོན་ལམ་རྒྱ་ཆེར་གདབ་པས། དུས་གཉན་པའི་ཕྱིར་འགྲུབ་པར་འགྱུར་རོ། གཞན་དུ་སྤྲོས་བཅས་རྡུལ་ཚོན་གྱི་དཀྱིལ་འཁོར་དག་ལ་རྡུལ་ཚོན་ཆུར་གཤེགས་སོགས་བྱ་བ་གཞན་དུ་ཤེས་པར་བྱའོ། དེ་ནས་བཀྲ་ཤིས་སྤོས་བསྐོར་རྒྱས་སྤྲོས་ལ་ཞལ་ནས་གསུངས་པའི་བཀྲ་ཤིས་ཚིགས་སུ་བཅད་པས་ཐོག་དྲངས། གཞན་སོ་སོར་འབྱུང་བའི་ཤིས་བརྗོད་རྒྱས་པར་སྤེལ་ལ། མེ་ཏོག་གི་ཆར་དུ་བསྙིལ་ཏེ།
རོལ་མོ་སྙན་པར་འཁྲོལ་བ་སོགས་ཀྱིས་དགེ་ལེགས་སུ་བྱའོ། ཁ་སྐོང་དང་ལས་མྱུར་དུ་འགྲུབ་པའི་སྦྱིན་སྲེག་གྲུབ་ན་མཆོག་ཏུ་འགྱུར་ཞིང་གནས་སྲུང་དང་དགའ་སྟོན་སོགས་མཐའ་རྒྱས་གཞན་དུ་བཤད་པ་ལྟར་ཅི་འགྲུབ་བྱས་པས་ཕྱིན་ཆད་ལེགས་ཚོགས་རྒྱ་ཆེར་འཕེལ་བར་འགྱུར་རོ། དེ་ལྟར་བོད་ཡུལ་རྡོ་རྗེ་གདན་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དང་འདབ་འབྲེལ་བའི་བསམ་ཡས་མཆིམས་ཕུའི་བྲག་དམར་ཀེའུ་ཚང་ཞེས་བདེ་གཤེགས་འདུས་པའི་ཕོ་བྲང་ཆེན་པོ་རང་བྱུང་རྡོ་རྗེའི་བྲག་ལ་བདེར་འདུས་དཀྱིལ་འཁོར་གྱི་རེ་ཁཱ་བཀྲ་ལམ་མེར་གསལ་བའི་གངས་ཅན་སྒྲུབ་གནས་ཡོངས་ཀྱི་རྒྱལ་པོ་ག་ལ་བ་དེར་མ་ཧཱ་གུ་རུ་ཡབ་ཡུམ་གྱིས་ལས་ཅན་རྗེ་འབངས་གྲོགས་ལྔ་སོགས་སྨིན་གྲོལ་གྱི་ལམ་ལ་བཀོད་ཅིང་གནས་མཆོག་དེ་ཉིད་དུ་མི་སྣང་བར་རྒྱ་ཡིས་བཏབ་པའི་བླ་གཏེར་ཐུགས་སྒྲུབ་བདེ་གཤེགས་འདུས་པ་ཞེས་ཨོ་རྒྱན་རྩ་གསུམ་གླིང་པའི་གཏེར་གཞུང་རྒྱས་འབྲིང་བསྡུས་གསུམ་ལས་འདི་ཉིད་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པའམ་རིག་འཛིན་ཆེན་པོ་ཧཱུྃ་ཆེན་འགྲོ་འདུལ། རིག་འཛིན་ཐུགས་མཆོག་རྡོ་རྗེ་སོགས་མཚན་དུ་མར་བསྔགས་པ་དེ་ཉིད་ཀྱིས་རྒྱས་པ་དཀྱིལ་འཁོར་བཅུ་གསུམ་གྱི་དགོངས་པ་ཇི་བཞིན་གཏན་ལ་ཕབ་སྟེ། བདེ་གཤེགས་ཀུན་འདུས་རྩ་བའི་ཕྲིན་ལས་འབྲིང་པོ་དཀྱིལ་འཁོར་ལྔ་པའི་ལས་བྱང་ནས་ཀྱང་མི་འགལ་བར་བརྒྱན་ཏེ་སྤྱི་དྲིལ་གསོལ་འདེབས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་གྱི་ཕུང་པོ་ཞེས་བྱ་བ་འདི་ཉིད་ཀྱི་སྒོ་ནས་ཚོམ་བུ་ཚོགས་སུ་སྒྲུབ་པའི་ཐབས་ལ་ཉེ་བར་མཁོ་བའི་ཁོག་དབུབ་མཆོག་ཐུན་འདོད་རྒུའི་ཆར་འབེབས་ཡིད་བཞིན་ནོར་བུ་ཞེས་བྱ་བ་འདིའང་རིང་ལུགས་འདི་ཉིད་ཀྱི་བསྐྱེད་རྫོགས་རིམ་གཉིས་རྣལ་འབྱོར་ལ་བརྩོན་པའི་བལ་ཡུལ་ཡང་ལེ་ཤོད་གསང་སྔགས་ཕུར་པ་གླིང་གནམ་ལྕགས་སྒྲུབ་སྡེ་སྒྲུབ་ཐེང་གཉིས་པ་ཐེམས་པའི་དགའ་སྟོན་གཏང་རག་དང་འབྲེལ་གཅུང་མཁན་པོ་ངག་དབང་དགེ་ལེགས་བཟང་པོ་མཆོག་གིས་རྩ་བའི་སྦྱིན་བདག་མཛད་ཅིང་ཨེ་ཝྃ་སྒྲུབ་སྡེ་ཟུང་དང་གཡུ་ལོ་བཀོད་བཙུན་དགོན་བཅས་ཐུན་མོང་ནས་འདི་གའི་སྒོ་ནས་སྨན་སྒྲུབ་དང་བཅས་པའི་སྒྲུབ་པ་ཆེན་པོ་གསར་འཛུགས་སྐབས་དགོས་མཁོ་གཞིར་བཟུང་རང་ལུགས་རྩ་གསུམ་སྤྱིར་འཇུག་འཆི་མེད་བདུད་རྩིའི་བུམ་བཟང་དང༌། བསམ་ལྷུན་བཛྲ་བུམ་སྒྲུབ་ཀྱི་སྒྲུབ་ཁོག་ཡོན་ཏན་གཏེར་མཛོད་སོགས་གུང་བསྟུན། རྩ་བའི་སྒྲུབ་ཆེན་ཕྱག་ལེན་སྔ་འགྱུར་སྤྱི་འགྲོས་བཞིན་གོ་སླ་འཇུག་བདེ་བའི་དབང་དུ་བྱས་ཏེ་ཆུ་བབས་ཀྱི་ཚུལ་དུ་སྒོ་ཆེན་སྤྲུལ་མིང་དུ་འབོད་པ་གནམ་ལྕགས་པ་མནྟྲ་ཤཱ་ས་དྷཱ་རས་རབ་བྱུང་བཅུ་བདུན་པ་ཤིང་ཕོ་སྤྲེལ་གྱི་ལོ་དཀར་ཕྱོགས་རྒྱལ་བ་གསུམ་པ་རེས་གཟའ་ཉི་མའི་དབང་ཕྱུག་དང་རི་དྭགས་མོ་ལྷན་ཅིག་པཽ་ཥའི་ཁྱིམ་དུ་རྩེད་འཇོ་ལ་རོལ་བའི་དུས་ཚེས་དགེ་བར། རྫོགས་པའི་སངས་རྒྱས་པདྨར་སྐྱེས་ཀྱིས་བོད་སྐྱོང་བརྟན་མ་བཅུ་གཉིས་སོགས་སྲིད་པའི་ལྷ་འདྲེ་ཆེ་དགུ་རྣམས་བཀའ་དམ་གྱིས་རྩིས་སུ་ཕབ་ཅིང་ཕྱོགས་ལས་རྣམ་པར་རྒྱལ་བའི་ཕྲིན་ལས་ཀྱི་རྒྱལ་རྔ་ས་གསུམ་དུ་ལྡིར་བའི་གནས་མཆོག་ཨ་སུ་རའི་བྲག་ཕུག་གི་ཉེ་འདབ་གནམ་ལྕགས་སྒྲུབ་སྡེ་རུ་སྦྱར་བས་ཡི་གེ་པ་ནི་སྒྲུབ་བརྩོན་པ་ཨཽ་ཌཱིའི་མཚན་ཅན་གྱིས་མཛད་པས་འདིས་ཀྱང་བསྟན་པ་རིན་པོ་ཆེ་ཕྱོགས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
