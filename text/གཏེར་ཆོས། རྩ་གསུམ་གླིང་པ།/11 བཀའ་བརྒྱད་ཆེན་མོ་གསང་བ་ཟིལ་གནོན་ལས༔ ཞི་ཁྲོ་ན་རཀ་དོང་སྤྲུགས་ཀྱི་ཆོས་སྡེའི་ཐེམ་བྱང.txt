གཏེར་ཆོས། རྩ་གསུམ་གླིང་པ།
པོད ༡༡
བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོ་ན་རཀ་དོང་སྤྲུགས་ཀྱི་ཆོས་སྡེའི་ཐེམ་བྱང་།
༈ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོ་ན་རཀ་དོང་སྤྲུགས་ཀྱི་ཆོས་སྡེའི་ཐེམ་བྱང་བཞུགས་སོ།། ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། པདྨ་སྦས་ཚལ་ལས་བྱོན་ཞི་ཁྲོ་རྨད། ། ན་རཀ་དོང་སྤྲུགས་ཆོས་སྡེའི་ཐེམ་བྱང་འགོད། དེ་ཡང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་ཡི་དམ་བཀའ་བརྒྱད་ཆེན་མོ་གསང་བ་ཟིལ་གནོན་གྱི་རྩ་བའི་ཆོས་སྡེ་ལས་འཕྲོས་པའི་ཞི་ཁྲོ་ན་རཀ་དོངས་སྤྲུགས་ཀྱི་སྒྲུབ་སྐོར་ཡིན་ནོ། ། དེའང་རབ་འབྱམས་ཞི་དང་ཁྲོ་བོ་མ་ལུས་པ་ཡོངས་སུ་འདུས་པའི་སྒྲུབ་སྡེ་རྩ་བ་ལྟ་བུ་ཡིན་ཏེ།
དེའང་གཏེར་གཞུང་ལས། ཁྱད་པར་ལྔ་བརྒྱ་དུས་ཀྱི་ཐ་མ་ལ༔ མཐའ་མེད་འཁོར་བའི་སེམས་ཅན་ལས་ངན་རིགས༔ མི་དགེའི་དབང་གིས་སྡུག་བསྔལ་ཟད་མཐའ་མེད༔ རིགས་དྲུག་གང་ཡང་དུཿཁའི་རང་བཞིན་ཉིད༔ མི་བཟོད་སྲིད་པའི་མེ་འོབས་དོང་ཆེན་དུ༔ ལྷུང་སྟེ་ཡུན་རིང་མནར་མེད་མྱོང་བ་རྣམས༔ མཐོང་ཐོས་དྲན་རིག་ཐུགས་རྗེ་ལྕགས་ཀྱུ་ཡིས༔ བཟོད་གླགས་མེད་པར་སྙིང་རྗེའི་རྩལ་ཕྱུང་བས༔ བརྩེ་ཆེན་རྒྱལ་བའི་ཞིང་ཁམས་འདྲེན་པའི་ཐབས༔
ན་རཀ་དོང་སྤྲུགས་ཆོ་ག་འདི་ཁོ་ན༔ ཆོ་གའི་གསལ་འདེབས་ཚིག་ཙམ་ཐོས་པས་གྲོལ༔ དཀྱིལ་འཁོར་ངོ་སྤྲོད་རྒྱུད་ཙམ་མཐོང་བས་གྲོལ༔ བསྐྱེད་རྫོགས་གནས་ལུགས་དོན་ཙམ་བསྒོམས་པས་གྲོལ༔ གཟུངས་སྔགས་སྙིང་པོ་ལུས་ལ་བཏགས་ན་གྲོལ༔ བྱིན་རླབས་བདུད་རྩིའི་རོ་བཅུད་མྱོང་ཙམ་གྲོལ༔ ཐེག་ཆེན་ལྟ་བའི་དགོངས་པ་གཏད་ཙམ་གྲོལ༔ འཁོར་འདས་ཆོས་སྐུའི་རང་བཞིན་ཡེ་ནས་གྲོལ༔ འདི་ནི་ཐོག་མའི་ཀུན་བཟང་དགོངས་བཞེད་དེ༔ མ་བསྒོམས་སངས་རྒྱས་ལམ་ཉིད་རྟེན་འབྲེལ་གནད༔
སྡིག་ཅན་བཙན་ཐབས་མངོན་སངས་རྒྱས་པའི་ཆོས༔ ཞི་ཁྲོ་འདུས་པའི་ཆོ་ག་འདི་ཡིན་པས༔ ཞེས་གསུངས་པ་བཞིན། གྲོལ་བ་དྲུག་ལྡན་ཟབ་ཁྱད་རྨད་དུ་བྱུང་བའི་ཆོས་སྡེ་ཡོངས་རྫོགས་ཀྱི་ཐེམ་བྱང་འགོད་པ་ལ། ཀ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོ་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོ། ཁ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཀུན་བཟང་ཞི་བའི་སྔོན་འགྲོ་བླ་སྒྲུབ་བྱིན་རླབས་གཏེར་ཆེན། ག༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཀུན་བཟང་ཞི་བའི་ཆོ་ག་ན་རཀ་དོང་སྤྲུགས་ཀྱི་ལས་བྱང་ཐོས་གྲོལ་བླ་མེད།
ང༽ བཀའ་བརྒྱད་ཆེན་མོ་གསང་བ་ཟིལ་གནོན་ལས། ཀུན་བཟང་ཞི་བའི་འཛབ་བསྐུལ། ཅ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དཀར་གཏོར་འདོད་ཡོན་ཆར་འབེབས། ཆ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོ་ན་རཀ་དོང་སྤྲུགས་ཀྱི་ཆོ་ག་བླ་མེད་སྙིང་པོ། ཇ༽ བདུད་རྩི་ལག་མཆོད། ཉ༽ བུམ་སྒྲུབ། ཏ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ཕྱག་རབས་དུག་ལྔ་རང་གྲོལ་ཡེ་ཤེས།
ཐ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ཐུན་མོང་སྤྱིའི་བཤགས་པ། ད༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ལྟ་བའི་ཀློང་བཤགས་ཡེ་ཤེས་ཟང་ཐལ། ན༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་སྨྲེ་བཤགས་བག་ཆགས་དབྱིངས་གྲོལ། པ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བསྐང་མཆོད་བྱིན་རླབས་ཀྱི་པྲ་ཁྲིད། ཕ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་རྒྱུད་བསྐང་ཀ་དག་རང་གྲོལ།
བ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བརྡ་བསྐང་ཆེན་མོ། མ༽ བཀའ་བརྒྱད་ཆེན་མོ་གསང་བ་ཟིལ་ནོན་ལས༔ ཞི་ཁྲོའི་མར་མེའི་སྨོན་ལམ་ཡེ་ཤེས་རབ་འབར། ཙ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བར་དོ་དྲུག་གི་རྩ་ཐོ། ཚ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བར་དོའི་ཐོས་གྲོལ། ཛ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ཆོས་སྤྱོད་ན་རཀ་མཚོ་སྐེམ།
ཝ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཏེར་བདག་གཏེར་སྲུང་ཀྱི་ལས་བྱང་དྲེགས་དཔུང་ནག་པོ་དགྲ་སྙིང་དམར་འབྱིན། ཞ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཤིན་པོ་རྗེས་འཛིན་མཁའ་སྤྱོད་མྱུར་ལམ། ཟ༽ ཞི་ཁྲོ་ན་རཀ་དོང་སྤྲུགས་ལས། གཤིན་པོ་རྗེས་འཛིན་གྱི་ཆོ་ག་བཀླག་ཆོག་ཏུ་བཀོད་པ་འབྲེལ་ཚད་རང་གྲོལ། འ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ལས་མཐའ་གཤིན་པོའི་སྦྱིན་སྲེག ཡ༽ བཀའ་བརྒྱད་ཆེན་མོ་གསང་བ་ཟིལ་གནོན་གྱི། ཞི་ཁྲོའི་ལས་མཐའ་གཤིན་པོའི་སྦྱིན་སྲེག་གི་ཟིན་བྲིས་སྔོན་མེད་གསར་དུ་བསྐྲུན་པ་ཐུགས་རྗེ་ལྕགས་ཀྱུའི་ལྡེ་མིག
ར༽ བཀའ་བརྒྱད་ཆེན་མོ་གསང་བ་ཟིལ་གནོན་ལས། ཞི་ཁྲོ་ན་རཀ་དོང་སྤྲུགས་ཀྱི་ཟིན་བྲིས་འདོན་སྒྲིགས། ལ༽ བཀའ་བརྒྱད་གསང་བ་ཟིལ་གནོན་གྱི་ལས་ཚོགས་སྣང་བརྒྱད་ཀྱི་ཆོ་ག་ལྷ་འདྲེ་དགྱེས་པའི་མཆོད་སྤྲིན། ཤ༽ ཕྱག་རྒྱ་ཆེན་པོ་ཡེ་ཤེས་མཐོང་གྲོལ་ལས༔ བདུན་ཚིག་གནས་ལུང་གི་ཆོ་ག་ཡེ་ཤེས་འོད་ཕུང༌། བཅས་ད་ལམ་རྙེད་སོན་བྱུང་རིགས་ཆོས་ཚན་བཞུགས་སོ། ། སླར་སྨྲས་པ། པདྨའི་བཀའ་སྲོལ་སྒྲུབ་སྡེ་བཀའ་བརྒྱད་ཀྱི། ། བཅུད་ཕུལ་གསང་བ་ཟིལ་གནོན་ཆོས་སྡེ་ཆེའི། ། ཆ་ལག་ཞི་ཁྲོ་ན་རཀ་དོང་སྤྲུགས་ཞེས། །
གྲོལ་བ་དྲུག་ལྡན་ངོ་མཚར་བླ་མེད་ཟབ། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་ཕྱིར་དང༌། ། གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀྃའ་གཏེྃར་སྲིྃ་ཞུྃ་རུ། ། ཨེྃ་ཝཾྃ་དཔེྃ་སྐྲུནྃ་ཁྃང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདིའི། །
བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང༌། གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ཀ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོ་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོ་བཞུགས་སོ༔ བདེ་གཤེགས་ཡེ་ཤེས་ཀྱི་སྙིང་པོ་ཞི་ཁྲོ་དམ་པ་རིགས་བརྒྱའི་ལྷ་ལ་ཕྱག་འཚལ་ལོ༔ ཨེ་མཿ ཀུན་མཁྱེན་ཉིན་མོའི་བྱང་ཆུབ་ཀློང་ཆེན་པོས༔
རང་བཞིན་ལྟར་ཁྱབ་མགོན་པོ་རིགས་ཀྱི་བདག༔ བསྟན་གཉིས་འོད་སྟོང་རབ་འཁྱིལ་རྒྱ་གར་པ༔ མཚུངས་མེད་རྒྱལ་དབང་མཚོ་སྐྱེས་རྡོ་རྗེ་འཆང་༔ ཟབ་ཡངས་ནམ་མཁའ་འཐུག་པོའི་གཏེར་ཁྱིམ་ནས༔ ཀུན་གསལ་ཐུགས་རྗེའི་འཕྲུལ་ཆེན་གཟི་འོད་ཆེ༔ མི་ཟད་ནར་མར་འགྲོ་ལ་གཡོ་བྱེད་པ༔ འདའ་དཀའ་ཡེ་ཤེས་འབར་བའི་རྒྱུན་བཟང་པོ༔ ཀུན་སྨིན་དབང་གི་ཤེས་རབ་མཛོད་ཆེན་བསྟན༔ གཞོན་ནུ་དབྱངས་ཅན་མཚོ་རྒྱལ་སྒེག་མོས་ཟུངས༔ རབ་འབྱམས་འདུས་སྡེའི་ཤོག་སེར་དཔེའུ་བྲིས༔
བདེར་གཤེགས་མཐའ་ཡས་ཀུན་གྲོལ་ཀློང་དུ་སྦོས༔ མ་འོངས་ཁོ་བོའི་ཟེར་གྱི་རྣམ་རོལ་བ༔ མཚན་ཉིད་དཔག་དཀའི་ལུང་རིགས་རྩ་གསུམ་གླིང༔ རྒྱས་མཛད་མི་ཕམ་མཛོད་འཛིན་མགོན་དེར་སྤྲོད༔ བཀའ་ཡི་རྒྱ་འདི་གཉེར་ཅིག་ལེགས་ལྡན་གཟུགས༔ ཆོས་ཅན་བདག་མེད་ཐ་དད་གཏད་པའི་རྒྱ༔ ག་ག་མེ་གྷ་སོ་རི་ལི་ཁི་ཏི༔ ཤམཐ། ཉྱཉྱཉྱ༔ ཆ།
ཁ། གྷགྷརྒྱ༔ ག། ཁཛབ། ༔ ༔ ཞི་ཁྲོ་དམ་པ་རིགས་བརྒྱའི་དབང་བསྐུར་བྱ་བའི་རིམ་པ་ནི༔ མཆོད་རྫས་དགྲམ་པ་དབང་གི་ཆས་ལ་སོགས་གང་དགོས་རྒྱུད་བཀའ་བརྒྱད་ལྟར་ལག་ལེན་ཕྲ་ཞིབ་བྱས་ནས་དབང་ལ་འཇུག༔ འདི་རུ་པྲ་ཁྲིད་ཡིག་ཆུང་མ་བགྱིས་པ་ཟུར་བཀོད་དུ་གསལ༔ ད་ནི་སྣོད་ལྡན་སློབ་མ་ལ་བཀའ་ཡི་ལུང་འབོག་པའམ༔ བསྟན་འགྲོ་སྤྱིའི་ཆོས་སྦྱིན་རིས་སུ་མ་ཆད་པའི་དོན་བརྩོན་པ་སོགས་དགོས་ཆེད་གང་དུ་མཆིས་པ་དེ་ལ་བསྐུར་བ་ནི༔ སློབ་མ་ཐམས་ཅད་མེ་ཆུས་སྦྱངས་ཏེ་དག་པར་བྱ༔
དང་པོ་དཀྱིལ་འཁོར་སྒྲུབ་ཁང་ཤར་སྒོ་ནས༔ ཕྱག་རྒྱ་དང་བཅས་ནས་འདི་སྐད་ཞུ༔ ཧོཿ སྒོ་བ་ཆེན་པོས་དགོངས་སུ་གསོལ༔ བདེ་གཤེགས་ཞི་ཁྲོའི་དཀྱིལ་འཁོར་དུ༔ སྣོད་ལྡན་བདག་ཅག་འཇུག་པའི་སླད༔ ལྟ་བས་རང་རིག་འཆར་སྒོ་ཕྱེས༔ སྒོ་བ་རྣམས་ཀྱིས༔ ཧོཿ ངེད་རྣམས་ལས་ཀྱི་ཕོ་ཉའི་རིགས༔
སྣོད་ངན་མ་རུངས་འཇོམས་བྱེད་པ༔ མ་དག་སྲིད་འཁྲུལ་རབ་ཏུ་མཐར༔ དེ་བས་ཁྱེད་རྣམས་སྣོད་ལྡན་ནམ༔ ཕྱི་ནས༔ ཧོཿ ངེད་རྣམས་དམ་ཚིག་ལས་འཕྲོ་ཅན༔ མོས་གུས་དྭང་འདུན་སྣོད་དང་ལྡན༔ དེ་ཕྱིར་སྒོ་སྐྱོང་ཆེ་རྣམས་ཀྱིས༔ ཤེས་རབ་རང་ལ་སྒོ་ཕྱེས་འཚལ༔ མི་འདའ་རྡོ་རྗེའི་བཀར་གནས་སོ༔
དེ་ནས་གིང་དཀར་ནག་གིས་རྡོ་ཐུན་བརྡེག་ཅིང་བགེགས་བསྐྲད༔ རོལ་མོའི་གདངས་ཀྱང་དྲག་ཏུ་བགྱིས༔ སློབ་བུ་རྣམས་རིམ་གྱིས་ནང་དུ་ཞུགས་ཤིང༔ ཧཱུྃ༔ དམ་ཚིག་ཆེན་པོའི་དཀྱིལ་འཁོར་དུ༔ སྐལ་ལྡན་འཇུག་ཅིང་སྨིན་གྲོལ་ལ༔ གནོད་པའི་ལོག་འདྲེན་གང་ཡིན་པ༔ ཕྱུང་བརྡེག་ཐུན་གྱིས་ཚར་ཆོད་ཅིག༔ ཨོྃ་ཀྲོ་ཏ་ཀྲོ་ཏི་ཧཱུྃ་ཧཱུྃ་གྷྲྀ་ཝ་གིང་ཀ་ར་ཡ་གནོད་བྱེད་འབྱུང་པོ་འཚེ་བར་བྱེད་པའི་བགེགས་ཚོགས་རཾ་རཾ་ཛྭ་ལ་རཾ་ཧཱུྃ་ཕཊ྄ཿ ཅེས་པས་གིང་ཆེན་བཅོ་བརྒྱད་ཀྱིས་ཐུན་བརྡེག་ཅིང་དཀྱིལ་འཁོར་བསྒྲུབ་པའི་བགེགས་བཅོམ༔
གང་ཕྱིར་དཀྱིལ་འཁོར་རྒྱས་པ་འདིར་འཇུག་པ་རྣམས་བགེགས་བསྐྲད་པ་དམ་ཚིག་མ་བླང་བར་གདོང་གསར་མི་འཇུག༔ དེ་ནས་ཡོལ་བའི་ཕྱི་ནས་ལས་ཀྱི་སློབ་དཔོན་ལ་ཞུ་བ་ནི༔ ཧོཿ རིག་འཛིན་སློབ་དཔོན་དགོངས་སུ་གསོལ༔ བདེ་གཤེགས་ཞི་ཁྲོའི་དཀྱིལ་འཁོར་དུ༔ སྐལ་ལྡན་ལས་ཅན་འཇུག་པའི་ཕྱིར༔ དཔའ་བོ་ཆེན་པོའི་བཀའ་སྩལ་འཚལ༔ རྡོ་རྗེ་སློབ་དཔོན་གྱིས༔ ཧོཿ འདི་ནི་ཀ་དག་ཡེ་ཤེས་དབྱིངས༔
བདེ་གཤེགས་ཞི་ཁྲོའི་ཕོ་བྲང་སྟེ༔ ཁྱེད་རྣམས་སྣོད་མཆོག་ལྡན་ལགས་ན༔ ཁས་ལོངས་བདག་གིས་དབང་མཆོག་སྦྱིན༔ སློབ་མས༔ ཀྱཻཿ གསང་སྔགས་རླབས་ཆེན་དཀྱིལ་འཁོར་ལ༔ མོས་པའི་བདག་ཅག་ཅིས་མི་དད༔ སྐལ་ལྡན་བདག་ལ་གནང་བར་སྩོལ༔ ཕྱིན་ཆད་དམ་ཚིག་སྲོག་ལྟར་བཟུང༔ དེ་ནས་རྡོ་རྗེ་སློབ་དཔོན་གྱིས་ཡེ་ཤེས་ལྔའི་དར་ཐག་དཔྱངས་ལ༔
སློབ་མ་རྣམས་ཀྱིས་འཇུ་ཞིང་ཐར་པའི་ལམ་དུ་འཁྲིད༔ རོལ་མོ་དབྱངས་སྙན་བཏང་ཞིང་ལེགས་པར་བསུ༔ ཨེ་མ་ང་ནི་བདེ་གཤེགས་ཧེ་རུ་ཀཿ བཅོམ་ལྡན་ཞི་ཁྲོ་རབ་འབྱམས་དཀྱིལ་འཁོར་དུ༔ སྐལ་ལྡན་འཇུག་ཕྱིར་ཡེ་ཤེས་ལམ་དུ་ཤོག༔ མ་དག་ཐེ་ཚོམ་མཆིས་རྣམས་ཕྱིར་དེངས་ཤིག༔ ཨོྃ་མ་མ་རུ་ཏྲ་ཤག་པྲ་བེ་ཤ་ཡ་ཕཊ྄ཿ ཅེས་གྲལ་དུ་འགོད་ནས་དམ་ཆུ་སྦྱིན༔ ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔
འཐུང་ཞིང་བསྲུངས་པས་དངོས་གྲུབ་བརྙེས༔ མ་བསྲུང་ཉམས་ན་དམྱལ་བར་ལྟུང༔ དེ་བས་མ་འདའ་ས་མ་ཡ༔ ཨོྃ་ན་ར་ཀན་ཨི་དནྟེ་སྭཱ་ཧཱ༔ དེ་ནས་སློབ་མ་རྣམས་ལ་དབང་ཆེན་གྱི་དཀྱིལ་འཁོར་གྱི་བྱ་བ་མ་རྫོགས་ཀྱི་བར་དུ་ལོག་འདྲེན་བགེགས་ཚོགས་བསྲུང་བའི་ཕྱིར༔ སྔགས་ཀྱི་རྒྱ་ཆིངས་འདོགས་པ་ནི༔ སྙིང་པོ་ལན་བརྒྱད་བཟླས་ཤིང་སྲུང་སྐུད་ལ་བསྟིམ༔ ཨོྃ་བོ་དྷི་ཙིཏྟ་མ་ཧཱ་སུ་ཥ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ
དེ་ནས་ཕོའི་ལག་པ་གཡས་མོའི་ལག་པ་གཡོན་དུ་འདོགས་པ་ནི༔ ཧཱུྃ༔ དཀྱིལ་འཁོར་བསྟེན་པར་བྱ་བ་དང༔ སྒྲུབ་པའི་བར་ཆད་བསྲུང་བའི་ཕྱིར༔ ཡེ་ཤེས་ལྔ་ཡི་གུར་ཁང་གིས༔ རྟེན་འབྲེལ་ལེགས་པར་སྔགས་རྒྱས་བཏབ༔ ཨོྃ་ཨོྃ་ཨོྃ༔ ཧཱུྃ་ཧཱུྃ་ཧཱུྃ༔ ཙཀྲ་ཙཀྲ་ཡེ་སྭཱ་ཧཱ༔ དེས་སྙིང་པོ་མི་འགྱུར་བར་བརྟན་པ་དང་ལུས་ཡི་དམ་ལྷའི་དཀྱིལ་འཁོར་དུ་བརྟན་པའི་ཕྱིར༔
གནས་ལྔར༔ ཨོྃ་ཧཱུྃ་ཏྲཱྃ་ཧྲཱིཿཨཱཿ བྲིས་ལ༔ ཧཱུྃ༔ རྟེན་འབྲེལ་ཆེན་པོ་རྒྱུ་ཡི་མཆོག༔ རང་བྱུང་ལྔ་ལྡན་ཕོ་བྲང་དུ༔ ཕུང་པོ་བྱིན་རླབས་སྟོན་པ་ཡི༔ སྐུ་ལྔ་འབྲས་བུ་ཡེ་ཤེས་སྒོམས༔ ཨོྃ་ཧཱུྃ་ཏྲཱྃ་ཧྲཱིཿཨཱ་ཏིཥྛ་བཛྲ་ཡེ་སྭཱ་ཧཱ༔ ཞེས་པའི་ཡི་གེ་རིན་པོ་ཆེའི་ཞུན་ཁུས་བྱུགས༔
དེ་ནས་ཀུ་ཤ་གཏད་པ་ནི༔ ཧཱུྃ༔ སྔོན་ཚེ་རྒྱལ་བ་རིག་འཛིན་གྱིས༔ རྩྭ་མཆོག་འདི་ལ་གདན་བྱས་ཏེ༔ རྟེན་འབྲེལ་མངོན་འབྱུང་བརྟག་པ་ཡིས༔ ཀུན་ཀྱང་འགྲུབ་པས་རྫས་འདི་ཟུངས༔ ཨོྃ་སརྦ་ཏྲི་ཎ་ཨུ་ཏ་དྷ་ར་སྭཱ་ཧཱ༔ ཞེས་པས་བསྣོལ་ཐབས་གཏད༔ དེ་ནས་རྟེན་འབྲེལ་བརྟག་པ་ནི༔ མཎྜལ་སྟེང་དུ་རིགས་ལྔ་བཞག་པའམ་རས་བྲིས་དཀྱིལ་འཁོར་ཞིག་གི་ཁར༔
སོ་ཤིང་དོར་བ་ནི༔ བདེན་ཚིག་དང་བཅས་ཏེ་འཕང༔ དེའི་ཚེ་སྐལ་བ་དང་ལྡན་ན་སོ་ཤིང་མེ་ཏོག་གྱེན་དུ་ཕྱོགས་པར་འགྱུར༔ ལས་དང་མི་ལྡན་ན་སོ་ཤིང་རང་རང་ལ་མགོ་ལྡོག་པར་འགྱུར༔ སྐལ་དང་ལྡན་པར་གྱུར་ན་དཀྱིལ་འཁོར་དུ་བཅུག་ནས་དབང་བསྐུར༔ མི་ལྡན་ན་དཀྱིལ་འཁོར་ལ་བཤགས་པ་འབུང་ཞིང་ཚོགས་འཁོར་བཏང༔ རྡོ་རྗེ་སློབ་དཔོན་གྱི་སྐུ་ལ་བཟོད་གསོལ་འབུལ༔ དེ་ནས་སོ་ཤིང་འཕེན་པ་ནི༔ ཧཱུྃ༔ འབྱུང་ལྔ་དབང་པོའི་སོ་ཤིང་ལ༔
ལས་འཕྲོ་ཅི་མཆིས་མེ་ཏོག་བརྒྱན༔ དེ་རིང་རྟེན་འབྲེལ་འབྱུང་གྱུར་ཚོགས༔ བདེན་ཚིག་དོན་བཞིན་རྟགས་ལ་ཕོབ༔ ཨོྃ་མུ་ལ་དནྟ་ས་མ་ཡེ་སྭཱ་ཧཱ༔ སོ་ཤིང་རྟེན་འབྲེལ་བརྟག་པ་གོང་བཞིན་ལ༔ རྩྭ་མཆོག་དེ་དུམ་བུ་གཉིས་བྱ་ཞིང་སྔས་ཁ་དང་མཇུག་ཏུ་བཞག༔ ནུབ་མོ་སེངྒེའི་ཉལ་སྟབས་ཀྱིས་དཀྱིལ་འཁོར་ལ་མགོ་བསྟན་ནས་གསོལ་བ་བཏབ་སྟེ་གཉིད་ལོག༔ དེ་ནས་སྒྲིབ་སྦྱོང་སྔོན་འགྲོའི་ལུང་འབོག་པ་ནི༔ ཧོཿ དཀོན་མཆོག་རྩ་གསུམ་འདུས་པ་ཡི༔
དཀྱིལ་འཁོར་ལྷ་ལ་བདག་སྐྱབས་མཆི༔ འགྲོ་བའི་དོན་ཕྱིར་དབྱིངས་ནས་བཞེངས༔ མོས་པའི་སྙིང་ཁར་རྟག་ཏུ་བཞུགས༔ ཕྱི་ནང་གསང་གསུམ་མཆོད་པ་འབུལ༔ སྡིག་པ་མི་དགེ་སོ་སོར་བཤགས༔ མྱ་ངན་མི་འདའ་ཆོས་འཁོར་བསྐོར༔ དགེ་བ་བྱང་ཆུབ་ཆེན་པོར་བསྔོ༔ དེ་ནས་རྡོ་རྗེ་སེམས་དཔའི་སྒོམ་ལུང་འབོག་པ་ནི༔ ཧོཿ རང་རིག་སྤྱི་བོར་ཉི་ཟླ་སེང་ཁྲིའི་སྟེང༔
བཅོམ་ལྡན་རྡོར་སེམས་ཤེལ་སྒོང་དྭངས་མའི་མདོག༔ རྡོ་རྗེས་བསྣོལ་ཐབས་སྙེམས་མ་ཡུམ་དང་སྦྱོར༔ རྡོ་རྗེའི་སྐྱིལ་ཀྲུང་ལོངས་སྤྱོད་ཕྲིན་ལས་རྫོགས༔ ཐུགས་ཀའི་ཧཱུྃ་མཐར་ཡིག་བརྒྱ་གཡས་གཡོན་འཁོར༔ བདུད་རྩིའི་རྒྱུན་བབས་བདག་ལུས་ལྟེམ་གྱིས་གང༔ ཚེ་རབས་བག་ཆགས་ཀུན་དག་འོད་ལུས་བསྒོམ༔ ཨོྃ་བཛྲ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡཿ སོགས? བཛྲི་བྷཱ་ཝ་མ་ཧཱ་ས་མ་ཡ་ས་ཏྭ་ཨཱཿ
ཞེས་མཎྜལ་འབུལ་བ་ནི༔ ཧོཿ བདག་ལུས་ལོངས་སྤྱོད་དགེ་རྩ་དཔལ་ཡོན་གྱིས༔ རབ་ཏུ་བརྒྱན་པ་རིག་པའི་ཚོམ་བུ་འདི༔ ཀུན་བཟང་ཞི་ཁྲོ་རབ་འབྱམས་ལྷ་ལ་འབུལ༔ བཞེས་ནས་མཆོག་དང་ཐུན་མོང་དངོས་གྲུབ་སྩོལ༔ ཨོྃ་ཨི་དཾ་གུ་རུ་མཎྜལ་ཀཾ་ནིརྻ་ཏ་ཡ་མི༔ ཞེས་རྡོ་རྗེ་སེམས་དཔའི་སྒོམ་བཟླས་རྒྱུད་ལྟར་བྱ༔ དམིགས་པ་ནི༔ ནུབ་མོར་རང་ཉིད་རྡོ་རྗེ་སེམས་དཔའ་གསལ་གདབ་ཅིང༔
བྱོལ་སོང་བཞིས་ཁྲི་བཏེགས་པར་བསམ༔ མགོ་བོ་སྔས་ཁར་བཏེགས་པའི་ཚེ༔ སྤྱི་བོར་ཟླ་བ་དང་ཧཱུྃ༔ རྐང་མཐིལ་ཉི་མ་དང་རཾ་བཅས་བསྒོམ༔ རླུང་རོ་ལན་གསུམ་བསལ་ནས་རཾ་ལ་མེ་སྦར་བས་ལུས་ཀུན་ཁྱབ༔ ཧཱུྃ་ཡིག་ཞུ་ནས་མེ་ཆེན་མཆེད༔ ཕུང་པོ་སྒྱུ་ལུས་བག་ཆགས་དང་བཅས་པ་ཚིག་སྟེ༔ སྣང་སྟོང་འཇའ་ལྟར་གསལ་བར་བསྒོམ༔ དེའི་ངང་ལ་བཟང་ངན་གྱི་འཕྲོ་མི་མཐུད་ཏེ་ཉལ༔ རྨི་ལམ་བཟང་རྟགས་བྱུང་ན་ལས་དང་ལྡན་ཞིང་འཕྲོ་བཟང་བའི་བརྡ༔
རྨི་ལམ་ངན་ན་ལས་འཕྲོ་མེད་པའམ༔ ཆོས་སྐྱོང་གི་འཁུ་བ་ཡིན་པས༔ ཚོགས་བརྒྱ་ཙམ་དང་བཤགས་ཚན་ལེགས་པར་མ་བྱས་ན༔ དབང་བསྐུར་བགྱིས་ཀྱང་བྱིན་རླབས་མི་འཇུག༔ དེས་ན་རྟེན་འབྲེལ་རྨི་ལམ་བརྟག་པ་ཡང་ཤིན་ཏུ་གཙོ༔ ས་མ་ཡ༔ རྒྱ་རྒྱ་རྒྱ༔ དེ་ནས་ཞག་ཕྱི་མའི་སྐབས་སུ་དངོས་གཞི་དབང་ལ་འཇུག་པར་བྱེད་པ་ནི༔ བགེགས་བསྐྲད་དེ་སྲུང་འཁོར་བསྒོམ༔ སློབ་མ་སགོས་དཀར་གྱོན་ཞིང་ཁྲུས་བསྩལ་ཏེ་གྲལ་དུ་འཁོད༔
དྲི་བཟང་གི་དུད་པ་བཏང་ཞིང་མཎྜལ་འབུལ་བ་ནི༔ ཚོམ་བུ་དང་བཅས་པ་རྒྱས་ཤིང་ཡིད་དུ་འོང་བ་དགོད༔ ཨོཾ་བཛྲ་བྷཱུ་མི་ཨཱཿཧཱུྃ༔ གཞི་རྣམ་པར་དག་པ་དབང་ཆེན་གསེར་གྱི་ས་གཞི༔ ཨོཾ་བཛྲ་རེ་ཁེ་ཨཱཿཧཱུྃ༔ ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ་ལས་རིའི་རྒྱལ་པོ་རི་རབ༔ ཤར་ལུས་འཕགས་པོ༔ ལྷོ་འཛམ་བུ་གླིང༔ ནུབ་བ་ལང་སྤྱོད༔ བྱང་སྒྲ་མི་སྙན༔
ཤར་དུ་ལུས་དང་ལུས་འཕགས༔ ལྷོར་རྔ་ཡབ་དང་རྔ་ཡབ་གཞན༔ ནུབ་ཏུ་གཡོ་ལྡན་དང་ལམ་མཆོག་འགྲོ༔ བྱང་དུ་སྒྲ་མི་སྙན་དང་སྒྲ་མི་སྙན་གྱི་ཟླ༔ རིན་པོ་ཆེའི་རི་བོ༔ དཔག་བསམ་གྱི་ཤིང་༔ འདོད་འཇོའི་བ༔ མ་རྨོས་པའི་ལོ་ཏོག༔ འཁོར་ལོ་རིན་པོ་ཆེ༔ ནོར་བུ་རིན་པོ་ཆེ༔
བཙུན་མོ་རིན་པོ་ཆེ༔ བློན་པོ་རིན་པོ་ཆེ༔ གླང་པོ་རིན་པོ་ཆེ༔ རྟ་མཆོག་རིན་པོ་ཆེ༔ དམག་དཔོན་རིན་པོ་ཆེ༔ གཏེར་ཆེན་པོའི་བུམ་པ༔ སྒེག་པ་མ༔ ཕྲེང་བ་མ༔ གླུ་མ༔ གར་མ༔
མེ་ཏོག་མ༔ བདུག་སྤོས་མ༔ སྣང་གསལ་མ༔ དྲི་ཆབ་མ༔ ཉི་མ༔ ཟླ་བ༔ རིན་པོ་ཆེའི་གདུགས༔ ཕྱོགས་ལས་རྣམ་པར་རྒྱལ་བའི་རྒྱལ་མཚན༔ དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ༔ ཚང་ཞིང་ཡིད་དུ་འོང་བ་བདག་གཞན་ལུས་ལོངས་སྤྱོད་དགེ་རྩ་དང་བཅས་པ༔
ཞིང་ཁམས་རྒྱ་མཚོའི་མཆོད་སྤྲིན་དང་ལྡན་པ་འདི་ཉིད༔ མཚུངས་མེད་འགྲོ་བའི་མགོན་པོ་པདྨ་འབྱུང་གནས་ཡབ་ཡུམ་དང༔ དྲིན་ཅན་རྩ་བའི་བླ་མ་དམ་པ་མཆོག་གསུམ་རིག་འཛིན་རྒྱལ་བ་འདུས་པའི་ལྷ་ཚོགས་ཁྱད་པར་བདེ་གཤེགས་ཞི་ཁྲོ་རབ་འབྱམས་ཀྱི་དཀྱིལ་འཁོར་ལྷ་ཚོགས་རྣམས་ལ་དབུལ་བར་བགྱིའོ༔ ཐུགས་རྗེས་འགྲོ་བའི་དོན་དུ་བཞེས་སུ་གསོལ༔ བཞེས་ནས་བྱིན་གྱིས་བརླབ་ཏུ་གསོལ༔ ཨོྃ་ཨི་དཾ་གུ་རུ་རཏྣ་མཎྜལ་ཀཾ་ནིརྻ་ཏ་ཡ་མི༔ དེ་ནས་དམ་ཆུ་སྦྱིན་པ་ནི༔ ཧཱུྃ༔ འདི་ནི་བླ་མེད་བྱང་ཆུབ་ཆུ༔ མྱང་ཞིང་དཀྱིལ་འཁོར་སྲོག་ལྟར་ཟུངས༔
ཉམས་ན་མནར་མེད་དུཿཁ་མྱོང༔ དམ་བསྲུངས་དངོས་གྲུབ་སྣ་ཚོགས་ཐོབ༔ ཨོྃ་བཛྲ་ས་མ་ཡ་ཁཾ་ཨི་དནྟེ་ན་ར་ཀན༔ དེ་ནས་མཎྜལ་འབུལ་ཞིང་སློབ་མས༔ ཧོཿ རིགས་ཀྱི་ཁྱབ་བདག་རྡོ་རྗེ་འཛིན༔ བདེ་གཤེགས་ཞི་ཁྲོའི་དཀྱིལ་འཁོར་ཚོགས༔ འཁོར་དང་བཅས་ལ་བདག་ལུས་ཀྱི༔ དབང་པོའི་མཎྜལ་འབུལ་ལགས་ན༔ བདག་ཅག་འཇུག་སྨིན་གནང་བར་སྩོལ༔
ཨོྃ་བཛྲ་བྷི་དྷོ་བི་ཤྭ་མཎྜ་ལ་བྷྲཱུྃ༔ རྡོ་རྗེ་སློབ་དཔོན་གྱིས༔ ཧོཿ ཁྱེད་རྣམས་ཡང་དག་སྐལ་བར་ལྡན༔ འདི་ནི་འདའ་ཀ་རྡོ་རྗེ་ཡི༔ དཀྱིལ་འཁོར་ངོ་མཚར་བླ་ན་མེད༔ གདུང་བའི་ཡིད་ཀྱིས་འདུན་པ་བསྐྱེད༔ ཨོྃ་བཛྲ་ཙིཏྟ་ཨཤྩ་ཏྟྱ་ཧོཿ སློབ་མས༔ ཧོཿ
བླ་མ་སངས་རྒྱས་ཉིད་མཆོག་རིག༔ དམ་ཆོས་ཡེ་ཤེས་ལྔ་རུ་མྱོང༔ སྙིང་པོ་དྭངས་མའི་སྲོག་ལྟར་བསྲུང༔ དགེ་དང་སྨོན་འདུན་མི་འབྲལ་གནས༔ བླ་མས༔ ཧོཿ ཁྱེད་རྣམས་སྣོད་ལྡན་ཡ་མཚན་ཅན༔ སྔོན་དབང་བག་ཆགས་སད་པའི་བུ༔ བདག་གིས་ངོ་སྤྲོད་དལ་དུ་འཇུག༔ དབང་བསྐུར་ཡོངས་རྫོགས་སྨིན་པར་བསྐུར༔
ཨོྃ་མ་ཧཱ་ཨ་ནུ་བྷཱ་ཝ་ཡེ་སྭཱ་ཧཱ༔ སློབ་མས༔ ཧོཿ ས་མཁན་ཆེན་པོ་འགྲོ་བའི་མགོན༔ བདག་གི་རབ་རིབ་མུན་པའི་ཚོགས༔ དེང་འདིར་གཙོ་བོས་བསལ་བར་སྩོལ༔ དེ་ནས་མིག་དར་ཕྱེ་བ་ནི༔ གསེར་ཐུར་རམ་དམ་ཚིག་གི་རྡོ་རྗེ་ཐོགས་ལ༔ ཧོཿ ང་ནི་ཡེ་ཤེས་སྨན་པའི་རྒྱལ༔
ཁྱོད་ཀྱི་མ་རིག་ལིང་ཐོག་ཚོགས༔ ཤེས་རབ་ལྟ་བའི་ཐུར་མས་བསལ༔ ཕྱིན་ཆད་ཟང་ཐལ་ལ་གནས་ཤོག༔ ཨོྃ་བཛྲ་ཙཀྵུ་པྲ་བེ་ཤ་ཡ་ཕཊ྄ཿ ཐུར་མས་མིག་དར་བསལ་ཏེ་སློབ་མས་མོས་པའི་འདུན་པ་དང་བཅས་ནས་ཕྱག་འཚལ་ཏེ༔ འདི་སྐད་ཞུ༔ ཀྱཻཿ བླ་མེད་གསང་སྔགས་དཀྱིལ་འཁོར་འདི༔ ཡ་མཚན་ཆེ་བའི་ཕོ་བྲང་སྟེ༔ མཇལ་བས་སྤྲོ་ཞིང་ཐུགས་དྲིན་བསྩལ༔
འདི་དོན་ངོ་སྤྲོད་གནང་བར་སྩོལ༔ སློབ་དཔོན་གྱིས༔ ཧོཿ བླ་མེད་གསང་བའི་དཀྱིལ་འཁོར་འདི༔ ཡེ་ཤེས་ནམ་མཁའི་མཛོད་དང་ལྡན༔ ཡེ་ནས་རང་བྱུང་ལྟ་བའི་ཀློང༔ རང་གསལ་ངོ་མཚར་ཆེར་བསྟན་ནོ༔ ཨོྃ་ཛྙཱ་ན་མཎྜ་ལ་ཤཱུ་ནྱ་ཏ་ཨཱཏྨ་ཀོ྅་ཧཾ༔ དེ་ནས་དཀྱིལ་འཁོར་གྱི་རྣམ་བཤད་ཆེན་མོ་བྱ་བ་ནི༔ ཧོཿ
བླ་མེད་གསང་བའི་ཕོ་བྲང་ཆེན་པོ་འདི༔ ཐོག་མར་རླུང་ལྔའི་སྟེང་དུ་ཆགས་པ་ནི༔ ཕུང་པོ་ལྔ་པོ་གནས་སུ་དག་པའི་བརྡ༔ སྣ་ཚོགས་རྡོ་རྗེའི་རྒྱ་གྲམ་རབ་ཏུ་བརྟན་པ་ནི༔ ཏིང་འཛིན་དབྱིངས་ལ་འགུལ་བསྐྱོད་མེད་པའི་བརྡ༔ བྷྲཱུྃ་ཡིག་གནས་གྱུར་ཞིང་རང་བྱུང་ཤུགས་ལས་གྲུབ་པ་ནི༔ ཆོས་དབྱིངས་ཀྱི་བཞིན་མདངས་ལ་རང་རྩལ་མ་འགགས་པའི་བརྡ༔ གྲུ་བཞི་སྒོ་བཞི་དང་ལྡན་པ་ནི༔ ཚད་མེད་བཞི་མངོན་དུ་གྱུར་པའི་བརྡ༔ རིན་པོ་ཆེའི་རྩིག་པ་སྣ་ལྔ་ནི༔
ཡེ་ཤེས་ལྔ་དང་ལྡན་པའི་བརྡ༔ འདོད་སྣམ་དམར་པོ་ལྷ་མོས་བརྒྱན་པ་ནི༔ ཚོགས་དྲུག་སྒྱུ་མར་རྟོགས་པའི་བརྡ༔ ཕ་གུ་སེར་ལ་དྲྭ་བ་དཀར་བ་ནི༔ ཉོན་མོངས་པ་དག་ནས་མ་རིག་པའི་བདུད་བཞི་བཅོམ་པའི་བརྡ༔ ཤར་བུ་བསྐྱོད་ཅིང་མདའ་ཡབ་དཀར་བ་ནི༔ དབྱིངས་རིག་འདུ་འབྲལ་མེད་པའི་བརྡ༔ འཕན་དར་འཕྱང་ཞིང་གཡེར་ཁའི་སྒྲ་སྒྲོགས་པ་ནི༔ གསུང་དབྱངས་དྲུག་ཅུའི་སྒྲ་གྲགས་སྟོང་ཡིན་པའི་བརྡ༔ ཀ་བ་བརྒྱད་དང་ཀ་ཞུ་ལྡན་པ་ནི༔
རྣམ་པར་ཐར་པ་བརྒྱད་དང་ཐབས་ཤེས་ཟུང་དུ་འབྲེལ་བའི་བརྡ༔ གདུང་མ་བཅུ་དྲུག་བྲེས་པ་ནི༔ སྟོང་ཉིད་སྙིང་རྗེ་བཅུ་དྲུག་དང་ལྡན་པའི་བརྡ༔ མུ་མེན་གྱི་དྲལ་ལྕམ་བཏགས་པ་ནི༔ རྟེན་འབྲེལ་བཅུ་གཉིས་གནས་སུ་དག་པའི་བརྡ༔ ཐོག་སྟེང་ཐམས་ཅད་བརྡལ་ཁྱབ་ཏུ་ཕུབ་པ་ནི༔ རིམ་དགུའི་ལྟ་བ་ཡེ་ནས་རྫོགས་པའི་བརྡ༔ རྟ་བབས་རིམ་པ་བཞི་དང་ལྡན་པ་ནི༔ བྱང་ཆུབ་ཀྱི་ལམ་བཞི་མངོན་དུ་གྱུར་པའི་བརྡ༔ རི་དྭགས་ཀྱིས་ཆོས་སྒྲ་ཉན་པ་ནི༔
ཀུན་ཏུ་སྣང་བའི་ཆོས་ཐམས་ཅད་བརྡར་བདེན་པའི་བརྡ༔ མཐོངས་སྐར་ཉི་མ་དང་ཟླ་བས་བརྒྱན་པ་ནི༔ དབང་པོའི་སྒོ་དགུ་ཤར་གྲོལ་ཡིན་པའི་བརྡ༔ ཆོས་འཁོར་བཅུ་གསུམ་ལ་གདུགས་ཏོག་གིས་མཛེས་པ་ནི༔ རྡོ་རྗེ་ཐེག་ཆེན་ས་མཆོག་རྒྱུན་གྱི་རྩེ་མོ་ཡིན་པའི་བརྡ༔ ཐོག་སྟེང་འཕན་དང་གདུགས་ཀྱིས་བརྒྱན་པ་ནི༔ སྣ་ཚོགས་མ་འགགས་ཤིང་སྒྱུ་མའི་གར་དང་ལྡན་པའི་བརྡ༔ ཕྱི་རོལ་དུར་ཁྲོད་རྡོ་རྭ་མེ་རིས་བསྐོར་བ་ནི༔ ཕྲིན་ལས་བཞིས་མཛད་པ་སོ་སོར་སྟོན་པའི་བརྡ༔ གཏེར་བུམ་ཆེན་པོ་བཞི་དང་ལྡན་པ་ནི༔
གནས་ལུགས་འོད་གསལ་གྱི་དབྱིངས་ནས་དགོས་འདོད་འབྱུང་བའི་བརྡ༔ ཕོ་བྲང་གི་དབུས་སུ་བྱོལ་སོང་བཞི་དང་ཉི་ཟླ་པདྨའི་གདན་སྤེལ་ནས་བརྩེགས་པ་ནི༔ སྲིད་པའི་རྒྱ་མཚོ་སྐེམས་ཤིང་མ་རིག་པའི་མུན་པ་སེལ་བའི་བརྡ༔ དེའི་སྟེང་ཧཱུྃ་ཡིག་གནས་གྱུར་ཏེ་ཐོག་མའི་མགོན་པོ་ཆོས་སྐུ་ཀུན་བཟང་ཝལ་གྱིས་གསལ་བ་ནི༔ ཀ་དག་ཐིག་ལེ་ཆེན་པོར་བྱ་རྩོལ་དང་བྲལ་ཡང་ཡེ་ཤེས་ཀྱི་རང་རྩལ་མ་འགགས་པའི་བརྡ༔ སྐུ་མདོག་མཐིང་ག་རུ་བཞུགས་པ་ནི༔ ཀུན་གཞི་སྐྱེ་བ་མེད་པའི་བརྡ༔ ཞལ་རས་འཛུམ་པའི་མདངས་དང་ལྡན་པ་ནི༔ སྣང་སྲིད་ཀུན་ལ་ཐུགས་རྗེ་སྙོམས་པར་གནས་པའི་བརྡ༔ སྤྱན་གཉིས་ཟིམ་བུས་ཕྱོགས་བཅུར་གཤིས་ལུགས་ཀྱིས་གཟིགས་པ་ནི༔
དབྱིངས་རིག་ཐུགས་ལ་མཐའ་དབུས་བྲལ་བའི་བརྡ༔ སྤྱི་བོར་འོད་དང་ལྡན་ཞིང་གཙུག་ཏོར་མཐོ་བ་ནི༔ མཁའ་དབྱིངས་ཞིང་ཁམས་ཡེ་ནས་རྫོགས་པའི་བརྡ༔ སྙན་གཤོག་རྒྱས་ལ་སྙན་ལམ་ཡངས་པ་ནི༔ གྲགས་སྟོང་གི་སྒྲ་རྣམས་སྒྲ་ཚིག་གཅིག་ལ་རྫོགས་པའི་བརྡ༔ ཕྱག་གཉིས་མཉམ་པར་བཞག་ཅིང་མཐེབ་མོས་སྲིན་རྩ་མནན་པ་ནི༔ ཀ་དག་གི་དགོངས་པ་གདོད་ནས་ལྷུན་གྲུབ་ཏུ་གནས་ཤིང་སྲིད་པའི་འཁྲུལ་འཁོར་རྩོལ་མེད་དུ་གཞོམ་པའི་བརྡ༔ ཞབས་གཉིས་རྡོ་རྗེའི་སྐྱིལ་མོ་ཀྲུང་དུ་བཞུགས་པ་ནི༔ ལྟ་བ་ཁྲེགས་ཆོད་གཅིག་ལ་སངས་རྒྱས་ཀུན་གྱི་དགོངས་པ་རྫོགས་པའི་བརྡ༔ ཀུན་ཏུ་བཟང་མོ་དཀར་གསལ་གྱིས་པང་དུ་འཁྱུད་པ་ནི༔
ཆོས་རྣམས་ངོ་སྤྲོད་ཀྱི་བརྡར་དྲང་དོན་ཕྱིའི་ཐེག་པ་ཐམས་ཅད་ལམ་ཕོ་ཉ་བགྲོད་པའི་ཐེམ་སྐས་མཚོན་བྱེད་རྣམས་ཐབས་ལ་བརྟེན་དགོས་པའི་བརྡའོ༔ རང་བཞིན་གསལ་སྟོང་ཡིན་ཅིང་བྱེད་ལས་གཉིས་སུ་མེད་པར་སྟོན་པ་ནི༔ ཀུན་གཞི་རང་ཤར་ཡིན་པས་ཤེས་རབ་ཡུམ་ལ་དཀྱིལ་འཁོར་གྱི་དབང་བཞིའི་མཚན་ཉིད་ཀུན་རྫོགས་པའི་བརྡ༔ ཕྱག་གཉིས་ཡབ་ཀྱི་མགུལ་ནས་འཁྱུད་པ་ནི༔ རང་རིག་འོད་གསལ་ལྷན་ཅིག་སྐྱེས་མོས་ཡེ་ནས་འཁྱུད་ཏེ་འབྲལ་བླག་མེད་པའི་བརྡ༔ ཡབ་ཡུམ་གྱི་ཞལ་སྦྱོར་ཏེ་རླུང་གི་འགྲོ་འོང་བསྲེ་བ་ནི༔ འཁོར་འདས་གཉིས་མེད་རོ་གཅིག་ཏུ་སྟོན་པའི་བརྡ༔ ནུ་མ་འབུར་ཞིང་རྒྱས་པ་ནི༔ ཤེས་རབ་ཀྱི་ཡེ་ཤེས་ཡེ་ནས་བདེ་སྟོང་དང་ལྡན་པའི་བརྡ༔ མཉེན་ཅིང་ལྕུག་ལ་འཇམ་པ་ནི༔
ཆགས་མེད་བདེ་བ་ཆེན་པོར་གནས་ཤིང་ཁེངས་སེམས་བྲལ་བའི་བརྡ༔ ཞབས་གཉིས་སྐེད་ལ་མདུད་ཐབས་སུ་འཁྲིལ་བ་ནི༔ ཕྱག་རྒྱ་དྲུག་གི་འཁྲུལ་འཁོར་ལ་སྐྱེ་མེད་ཀྱི་གར་ཐམས་ཅད་ཡོངས་སུ་རྫོགས་པའི་བརྡ༔ བྷ་ག་རྒྱས་ཤིང་ནོར་བུའི་ཏོག་གིས་བཀག་པ་ནི༔ གཏུམ་མོ་ཙཎྜ་ལཱི་བདེ་ཤས་ཆེ་ཞིང་འཁྲུལ་འཁོར་བཞིའི་རང་རྩལ་གྱིས་དགའ་བ་མངོན་དུ་ཕྱུང་སྟེ་ཡེ་ཤེས་ཆེན་པོ་མི་རྟོག་པའི་བདག་ཉིད་ཡིན་པའི་བརྡ༔ ཡུམ་གྱི་སྐུ་ལ་འོད་ཟེར་ཆེར་འབར་བ་ནི༔ ལྷུན་གྲུབ་དབྱིངས་ཀྱི་དཀྱིལ་འཁོར་ཐམས་ཅད་རྫོགས་པའི་བརྡ༔ ཀུན་ཏུ་བཟང་པོའི་སྤྱི་བོ་བདེ་ཆེན་གྱི་ཕོ་བྲང་ཀློང་དུ་འབར་བར་ཁྲག་འཐུང་ལྔ་བཅུ་བཞུགས་པ་ནི༔ སྤྱི་བོའི་གནས་སུ་ཧཾ་སྤྲུལ་སྐུའི་ཞིང་ཁམས་ཡིན་པས༔ བསྐྱེད་རིམ་རོལ་པའི་ཁྲོ་ཚོགས་སྒྱུ་མའི་སྤྲུལ་སྐུར་བཞེངས་པའི་བརྡ༔
མགྲིན་པ་ལོངས་སྤྱོད་ཀྱི་འཁོར་ལོར་དག་པ་རིག་འཛིན་ཡབ་ཡུམ་ཤར་བ་ནི༔ གསང་བ་སྒྲ་སྐད་གྲགས་སྟོང་གི་ངོ་བོར་གཉིས་མེད་དབྱིངས་རིག་བརྡའི་གར་རང་བཞིན་སྒྱུར་བ་ཙམ་ཡིན་པས༔ ཟུང་འཇུག་དག་སྣང་དུ་གནས་པའི་བརྡ༔ ཐུགས་ཀར་ཞི་བ་དབྱིངས་ཀྱི་ལྷ་ཚོགས་གསལ་བ་ནི༔ དྲན་རིག་ཀུན་གྱི་འཆར་སྒོ་སྙིང་ཁ་ཡིན་ཞིང་ཀུན་གཞི་ལ་བདེ་སྡུག་དང་བྲལ་བའི་ཕྱིར་ཞི་བར་མཚོན་པའི་བརྡ༔ ལྟེ་བར་མཁའ་འགྲོ་སྡེ་ལྔ་གསལ་བ་ནི༔ རླུང་ལྔའི་རང་བཞིན་རྣམ་ཤེས་ལ་གནས་ཤིང་ཐོག་མར་སྲིད་པར་འཇུག་ཀྱང་ལྟེ་བའི་ཕོ་བྲང་དུ་ཆགས༔ དེའང་དོན་ལ་ཤེས་རབ་ཀྱི་རང་རྩལ་ཆགས་མེད་དེ་ཙཎྜ་ལཱིར་གནས་པའི་བརྡ༔ གསང་བར་ཕུར་པ་ཕྲིན་ལས་ཀྱི་ལྷ་ཚོགས་གསལ་བ་ནི༔ ཡེ་ནས་རང་བྱུང་གི་ཕུར་བུ་ཡིན་ཞིང༔
འཁོར་འདས་ཀུན་གྱི་སྒྱུ་མའི་ལམ་སྲིད་པའི་རྡོ་རྗེར་མཚོན་པའི་བརྡ༔ འཁོར་ཡང་ཕྲ་མེན་གྱིས་བསྐོར་བ་ནི༔ མཚན་མོར་རབ་རྒྱུ་འཚོགས་པའི་དུར་ཁྲོད་ཡིན་པས༔ ལས་ཀྱི་མ་མོ་གནས་པའི་བརྡ༔ སྤྲུལ་པ་ཡང་སྤྲུལ་ཞི་བ་ཁྲོ་བོ་གྲངས་མེད་པའི་འཁོར་དང་ལྡན་པ་ནི༔ བསྐྱེད་རིམ་སྒྱུ་མ་མཁན་གྱི་ཁྱད་ཆོས་སུ་མཚོན་པའི་བརྡ༔ ཞི་བའི་ལྷ་རྣམས་ཞི་འཛུམ་མཛེས་ལྡན་མཉེན་ལྕུག་འཁྲིལ་བ་ནི༔ ཀུན་གཞིའི་རིག་པ་ཤེས་རབ་མའི་ཀློང་ཡིན་ཞིང་༔ བུ་གསལ་སྟོང་འཛིན་མེད་ཀྱི་ཁྱེའུ་ཆུང་གཞོན་ནུ་ཡོན་ཏན་ཀུན་ལྡན་གྱི་ལང་ཚོ་རྒྱས་པའི་བརྡ༔ ཁྲོ་བོའི་ལྷ་རྣམས་རྔམ་གཤེ་གཏུམ་ལ་དཔའ་བའི་སྟོབས་རྩལ་གྱི་ཤུགས་དང་ལྡན་པ་ནི༔
ཆོས་སྐུ་ལྷུན་གྲུབ་རང་བྱུང་བདེ་ཆེན་རྒྱལ་པོ་འཁོར་འདས་ཀུན་ལ་དབང་བསྒྱུར་ནུས་ཤིང་ཐུགས་རྗེའི་རྩལ་དང་ནུས་ཤུགས༔ བྱིན་རླབས་ཀྱི་སྟོབས༔ གཟི་བྱིན་གྱི་རྔམ༔ ཟིལ་གནོན་གྱི་གཏུམ༔ ཀུན་འདུས་ཀྱི་མཐུ་ཆེན་པོ་སྟེ་ཉོན་མོངས་པའི་ཚོགས་རྣམས་བདེ་སྟོང་རོལ་པའི་ཧེ་རུ་ཀས་རབ་ཏུ་གཤེ་བའི་བརྡ༔ གདན་ཡང་བྱོལ་སོང་ནི་འཁོར་འདས་གཉིས་སུ་མེད་པའི་བརྡ༔ པདྨ་ནི་སྐྱོན་གྱིས་མ་གོས་པའི་བརྡ༔ ཉི་མ་ནི་རང་བཞིན་འོད་གསལ་བའི་བརྡ༔ ཟླ་བ་ནི་དྲི་མ་མེད་པའི་བརྡ༔ བམ་རོ་ནི་བདག་འཛིན་གྱི་རུ་ཏྲ་བསྒྲལ་བའི་བརྡ༔
དབུགས་སོང་ཞིང་དྲོད་དང་མ་བྲལ་བ་ནི༔ ཆོས་ཐམས་ཅད་དངོས་པོ་དང་མཚན་ཉིད་བརྗོད་བྱ་མཐའ་ལས་འདས་པའི་བརྡ༔ ཞི་བའི་ལྷ་ཚོགས་འཇའ་འོད་ལུག་གུ་རྒྱུད་དུ་གཏིབས་པ་ནི༔ ཡེ་ཤེས་ལྔའི་རང་མདངས་ཡེ་ནས་རྫོགས་པའི་བརྡ༔ ཁྲོ་བོའི་ཚོགས་རྣམས་མེ་འོད་འཁྲུགས་པ་ནི༔ ཤེས་བྱའི་བུད་ཤིང་གདོད་མ་ནས་བསྲེགས་པའི་བརྡ༔ སྔགས་རྣམས་སྐྱེ་མེད་ཀྱི་སྒྲ་སྒྲོགས་པ་ནི༔ རླུང་འབྱུང་འཇུག་ཐམས་ཅད་རྡོ་རྗེའི་བཟླས་པ་ཡིན་པའི་བརྡ༔ སྲོག་ཡིག་མི་འགུལ་ཞིང་སྔགས་རྣམས་འཁོར་བ་ནི༔ ཆོས་སྐུ་ལ་གཡོ་འགུལ་མེད་ཅིང་མཐའ་དབུས་དང་བྲལ་ཡང༔
རང་རྩལ་མ་འགགས་པའི་ངོ་བོ་ཀུན་ཏུ་རྒྱུ་ཞིང་སྙོམས་པར་མི་སྡོད་པའི་བརྡ༔ སྔགས་སྒྲ་རིང་བ་དང་ཐུང་བ་དགོས་པ་ནི༔ ཡེ་ཤེས་ཀྱི་རླུང་དང་ཉོན་མོངས་ཀྱི་རླུང་ཟུང་འཇུག་ཏུ་གནས་པས་འཕར་བསྐྱེད་ཆེ་ཆུང་གི་བརྡ༔ གཞན་ཡང་དཀྱིལ་འཁོར་གྱི་མཐའ་རུ་མཆོད་པ་སྣ་ཚོགས་བཀྲམ་པ་ནི༔ རྒྱུ་བསོད་ནམས་ཀྱི་ཚོགས་དང་འབྲས་བུ་ཡེ་ཤེས་ཀྱི་ཚོགས་དོན་གཉིས་ཟུང་འཇུག་ཏུ་རྫོགས་པའི་བརྡ༔ དྲྭ་བ་དང་༔ རལ་གྲི༔ ཕུར་བུ༔ མེ་ལོང་༔ མདའ་དར༔
ཉི་ཟླ༔ འཕན་གདུགས༔ ཅོད་པན༔ སྟག་ཤམ༔ རུས་རྒྱན་རྣམས་ཀྱིས་བརྒྱན་ཞིང་རྡོ་རྗེ་ལ་སོགས་པ་ཀུན་ཚང་བ་ནི༔ ཟབ་གསང་རྡོ་རྗེ་ཐེག་པའི་དཀྱིལ་འཁོར་རྒྱུད་སྡེ་ཀུན་གྱི་འབྱུང་གནས་ཡིན་ཞིང་ཀུན་རྟོག་བརྒྱད་བཅུའམ་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་སྒྱུ་མ་ཙམ་དུ་སྟོན་པའི་བརྡ༔ དེ་ལ་སོགས་པ་རང་གཞུང་ཆེན་པོ་འདིར་སོ་སོར་ངོ་སྤྲད་ན་ནམ་མཁའི་མཐའ་དང་མཉམ་པའི་རྒྱུད་ལུང་སོགས་གནས་ཀྱང་འདི་ཉིད་བསྡུས་པའི་དཀྱིལ་འཁོར་ཚོམ་བུའི་ངོ་སྤྲོད་ཅེས་བྱ་བ་ཡིན་པས༔ དེང་ཕྱིན་ཆད་ཕོ་བྲང་དགུ་ལྡན་སྤེལ་སྒྲུབ་བརྩོན་གསུམ་བྱེད་དུ་རུང་བའི་སྐལ་བ་དང་ལྡན་པར་བྱས་སོ༔
ཞེས་ངོ་སྤྲོད་རྒྱས་པར་བྱ༔ དེ་ནས་དར་ཚོན་གང་རུང་གི་མེ་ཏོག་དང་ཙམ་པ་ཀའི་མེ་ཏོག་སོགས་ཐོག་མར་སྲིན་མཛུབ་ཀྱི་བར་དུ་འཛིན་ནས༔
སྒོ་སྐྱོང་རྣམས་དང་དཀྱིལ་འཁོར་རྣམས་ལ་བདེན་ཚིག་བརྗོད་པ་ནི༔ ལངས་ཏེ༔ ཧོཿ ཆེ་བའི་མཆོག་དག་འགྲོ་བའི་མགོན༔ བླ་མེད་དཀྱིལ་འཁོར་འདུས་པའི་གཙོ༔ རྩ་གསུམ་ལྷ་ཚོགས་བདག་ལ་དགོངས༔ བདག་ནི་ཚེ་རབས་ལྷ་བཙལ་ལོ༔ ཞེས་དུང་དུང་གིས་བརྗོད༔ དེ་ནས་ཕོ་བྲང་ལ་བསྐོར་བ་ཞིག་བརྒྱབ་ནས༔ ཧོཿ
ཤར་ཕྱོགས་སྒོ་བ་སྒོ་མ་རྣམས༔ ཞི་ཞིང་བྱམས་པའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་བཛྲ་པྲ་བེ་ཤ་ཡ་ཕཊ྄ཿ ཧོཿ ལྷོ་ཕྱོགས་སྒོ་བ་སྒོ་མ་རྣམས༔ རྒྱས་ཤིང་སྙིང་རྗེའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་རཏྣ་པྲ་བེ་ཤ་ཡ་ཕཊ྄ཿ ཧོཿ
ནུབ་ཕྱོགས་སྒོ་བ་སྒོ་མ་རྣམས༔ དབང་དང་དགའ་བའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་པདྨ་པྲ་བེ་ཤ་ཡ་ཕཊ྄ཿ ཧོཿ བྱང་ཕྱོགས་སྒོ་བ་སྒོ་མ་རྣམས༔ བཏང་སྙོམས་དྲག་པོའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་ཀརྨ་པྲ་བེ་ཤ་ཡ་ཕཊ྄ཿ ཧོཿ
ཕོ་བྲང་དཀྱིལ་འཁོར་ཆེན་པོ་ཡིས༔ དབུས་སུ་འཁོད་པའི་ལྷ་ཡི་ཚོགས༔ བདག་གི་ཚེ་རབས་བསྒྲུབ་པ་ཡི༔ ཡི་དམ་གང་ཡིན་དེ་དང་སྤྲོད༔ ཨོཾ་བཛྲ་པུཥྤེ་དྷ་ར་ཨ་ལི་ཀཱ་ལི་ཡེ་སྭཱ་ཧཱ༔ ཞེས་དཀྱིལ་འཁོར་ལ་མེ་ཏོག་འཐོར་ཞིང་ལྷ་གང་ལ་ཕོག་པའི་མིང་དང་གསང་མཚན་སྦྱིན༔ དེ་ནས་ཅོད་པན་སྤྱི་བོར་བཏགས་པ་ནི༔ ཧཱུྃ༔ ཡེ་ཤེས་ལྔ་ཡི་དབང་རྟགས་ཕྱིར༔ སྣ་ལྔའི་ཅོད་པན་སྤྱི་བོར་བརྒྱན༔
དེང་ནས་ལྷག་པའི་ལྷ་འདི་ཉིད༔ ཡང་དག་མཆོག་རེག་འཛིན་པར་གྱིས༔ ཨོཾ་གུ་རུ་བི་དྷོ་དྷེ་ཝ་དྷ་ར་ནི༔ ཨུ་ཏ་ར་བཛྲ་ཙིཏྟ་ཧཱུྃ༔ དེ་ནས་ཁྱེད་མ་འོངས་པའི་དུས་མིང་གང་ཡིན་ཟེར་ན༔ ཧོཿ སངས་རྒྱས་པདྨའི་སྙིང་པོ་ཡེ་ཤེས་གསལ་བྱེད་བྱ་བའོ༔ ཞེས་ལན་དུ་གདབ༔ དེ་ནས་ཕུར་པ་གཏད་དེ༔ ཧོཿ
བླ་མེད་སྙིང་པོའི་གསང་ཕུར་འདི༔ ཡང་དག་དཀྱིལ་འཁོར་འཛིན་པའི་ཕྱིར༔ ཕྲིན་ལས་ལྔའི་རྟེན་དུ་འཆང་༔ དེང་ནས་སྲོག་ལྟར་སྒྲུབ་བརྩོན་ཟུངས༔ ཨོཾ་བཛྲ་ཀཱི་ལི་ཀཱི་ལ་ཡ་ཨ་ནུ་ཏ་ར་མཎྜ་ལ་གྷནྡྷ་ཧཱུྃ༔ དེ་ནས་མེ་ཏོག་འཐོར་ཞིང༔ ཧཱུྃ༔ ཚེ་རབས་ལས་སད་སྨོན་ལམ་ལྡན༔ དེང་འདིར་ཞི་ཁྲོ་རབ་འབྱམས་ཀྱི༔ ཡི་དམ་ལྷ་དང་སྐལ་པར་མཉམ༔
ནམ་ཡང་དེ་དག་ལ་གནས་ཤོག༔ ཨོྃ་བཛྲ་པུཥྤེ་དྷཱུ་པེ་ཡེ་སུ་པྲ་ཏིཥྛ་བཛྲ་སཏྭཾ༔ དེ་ནས་ཤེས་བྱའི་བག་ཆགས་རང་རྒྱུད་ལ་མ་དག་པ་རྣམས་སྦྱངས་ཤིང་དག་པ་ཡེ་ཤེས་སུ་འཆར་བའི་ཕྱིར༔ ཡི་དམ་ལྷའི་བསྐྱེད་རིམ་འབོག་པ་ནི༔ བསང་ཆུ་འཐོར་ཞིང༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས་སྣང་སྲིད་འཁོར་འདས་ཐམས་ཅད་ཡེ་ཤེས་ཟང་ཐལ་རྒྱ་ཡན་ལྷུན་གྲུབ་ཏུ་གནས་པ༔ དེའི་རང་དབྱིངས་ཀྱི་དབུས་སུ་པཾ་ལས་པདྨ་དང་རཾ་ལས་ཉི་མ་ཨ་ལས་ཟླ་བ་སྟེ༔
གདན་སུམ་བརྩེགས་སྤེལ་མའི་སྟེང་དུ་ཧཱུྃ་ཡིག་མཐིང་ག་ཉི་མ་འབུམ་གྱི་མདངས་དང་ལྡན་པ༔ དེ་ལས་འོད་ཟེར་ཕྱོགས་བཅུར་འཕྲོས་པས༔ བདེ་གཤེགས་རྒྱལ་བ་རྣམས་ལ་མཉེས་པའི་མཆོད་སྤྲིན་སྤྲོས༔ ཚུར་འདུས་པས་རྒྱལ་བ་ཀུན་གྱི་ཐུགས་རྗེ་གཅིག་ཏུ་འདུས་པའི་ངོ་བོ༔ བཅོམ་ལྡན་འདས་དཔལ་ཀུན་ཏུ་བཟང་པོ་སྐུ་མདོག་མཐིང་འོད་བཻཌཱུརྻའི་མདངས་དང་ལྡན་པ༔ ཞལ་རབ་ཏུ་འཛུམ་ལ་ཐུགས་རྗེའི་སྤྱན་གྱིས་ཕྱོགས་བཅུར་གཟིགས་པ༔ དབུའི་གཙུག་ཏོར་མཐོ་ཞིང་ནོར་བུ་ལྟར་འཕགས་པ༔ ཕྱག་གཉིས་རྡོ་རྗེ་ལྟ་བུའི་ཏིང་འཛིན་གྱིས་མཉམ་པར་བཞག་ཅིང༔ ཞབས་བདེ་སྟོང་སྐྱིལ་མོ་ཀྲུང་གིས་འཁྲུལ་འཁོར་དང་བཅས་པ༔ དེའི་པང་དུ་དབྱིངས་ཕྱུག་ཀུན་ཏུ་བཟང་མོ་སྐུ་མདོག་དཀར་གསལ་ཤེལ་སྒོང་དྭངས་མའི་མདངས་བཟང་ལྟར་ཆེར་འབར་ཞིང་མཛེས་འཛུམ་ཆགས་པ༔
ཕྱག་གཉིས་ཡབ་ཀྱི་མགུལ་ནས་འཁྱུད་ཅིང༔ ཞབས་གཉིས་ཟུང་འཇུག་སྐེད་ལ་འཁྲིལ་བ༔ མཁའ་གསང་ཡེ་ཤེས་ཀྱི་ཕྱག་རྒྱས་བདེ་གཤེགས་ཞི་ཁྲོའི་ལྷ་ཚོགས་བསྐུལ་བའོ༔ ཆོས་སྐུ་ཀུན་ཏུ་བཟང་པོའི་སྤྱི་བོ་བདེ་ཆེན་གྱི་འཁོར་ལོར་འབར་བ་ཁྲག་འཐུང་གི་ལྷ་ཚོགས༔ མགྲིན་པ་ལོངས་སྤྱོད་ཀྱི་འཁོར་ལོར་དག་པ་རིག་འཛིན་གྱི་ལྷ་ཚོགས༔ སྙིང་ཁ་ཆོས་ཀྱི་འཁོར་ལོར་ཞི་བ་རྡོ་རྗེ་དབྱིངས་ཀྱི་ལྷ་ཚོགས༔ ལྟེ་བ་སྤྲུལ་པའི་འཁོར་ལོར་ཡེ་ཤེས་མཁའ་འགྲོའི་ལྷ་ཚོགས༔ གསང་གནས་བདེ་སྐྱོང་གི་འཁོར་ལོར་ཕུར་པ་ཕྲིན་ལས་ཀྱི་ལྷ་ཚོགས༔ བ་སྤུའི་བུ་ག་རྣམས་སུ་སྤྲུལ་པ་དང་ཉིད་སྤྲུལ་ཞི་བ་དང་ཁྲོ་བོ་ཉི་ཟེར་གྱི་རྡུལ་ལྟར་འཁྲིགས་པ༔ ཞི་བའི་ལྷ་ཚོགས་རྣམས་གསལ་འཚེར་མཛེས་པ༔
ཁྲོ་བོའི་ལྷ་ཚོགས་རྣམས་སྒེག་བཞད་དགྱེས་ལ་རྔམ་པ༔ དེ་ལྟར་བཅོམ་ལྡན་ཞི་ཁྲོ་རབ་འབྱམས་ཀྱི་ལྷ་ཚོགས་ཐམས་ཅད་འཇའ་འོད་མེ་དཔུང་ཐིག་ལེའི་ཀློང་དུ་ཡེ་ཤེས་གར་དགུ་རོལ་པའི་ཆོ་འཕྲུལ་དང་བཅས་ཏེ་གསལ་བའི་དཔྲལ་བར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ ལྟེ་བར་སྭཱཿ གསང་བར་ཧཱཿ སྟེ་སྐུ་གསུང་ཐུགས་ཀྱི་ཡིག་འབྲུ་རྣམས་ལས་འོད་ཟེར་འཕྲོས་པས༔ རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་ཏེ་ཁྱེད་རང་རྣམས་ལ་ཐིམ་པའི་མོས་པ་མཛོད༔ དེ་ནས་རོལ་མོ་བྱ་ཞིང་སྤྱན་དྲང་བ་ནི༔ ཧཱུྃ༔
འོག་མིན་ཆོས་དབྱིངས་ལྷུན་གྲུབ་བདེ་ཆེན་དུ༔ རང་སྣང་མ་འགགས་རྩལ་བཅུའི་ཕོ་བྲང་ནས༔ བདེ་གཤེགས་ཞི་ཁྲོ་རབ་འབྱམས་ལྷ་ཚོགས་རྣམས༔ ཐུགས་རྗེའི་ཀློང་ཡངས་ཤུགས་ཀྱིས་གཤེགས་སུ་གསོལ༔ གནས་འདིར་དབང་བསྐུར་སྩོལ་ལ་བྱིན་ཆེན་ཕོབ༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔
ཞེས་པས་རྡོ་རྗེ་རྒྱ་གྲམ་སྤྱི་བོར་བཞག་སྟེ་བརྟན་པར་བྱ༔ དེ་ནས་གསོལ་བ་འདེབས་པ་འདིའི་རྗེས་ཟློས་མཛོད༔ ཧཱུྃ༔ ཆོས་སྐུའི་བླ་མ་དབྱིངས་ནས་གཤེགས༔ ཨཱཿ རྟོག་མེད་རང་བྱུང་གདན་ལ་བཞུགས༔ ཨོྃ་གཉིས་མེད་སྤྲུལ་སྐུ་ལ་ཕྱག་འཚལ༔ ཧྲཱིཿ ཕྱི་ནང་ཡིད་སྤྱོད་མཆོད་པ་འབུལ༔ ཧོཿ
ལུས་ངག་ཡིད་གསུམ་སྡིག་པ་བཤགས༔ ཏྲཱཾཿ ཆོས་འཁོར་བསྐོར་ཞིང་དབང་བསྐུར་སྩོལ༔ དེ་ནས་མཎྜལ་འབུལ་ཞིང་དངོས་གཞི་དབང་ལ་འཇུག་པ་ནི༔ ངོ་སྤྲོད་ཅིང་དང་པོ་བུམ་པ་ཐོགས་ལ༔ ཧཱུྃ༔ ཆོས་དབྱིངས་སྐྱེ་མེད་བུམ་པ་རུ༔ བླ་མེད་དམ་ཚིག་བདུད་རྩིས་བཀང༔ སྐལ་ལྡན་སྤྱི་བོར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ བཛྲ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་འབུལ༔ གཉིས་པ་གསུང་གི་དབང་བསྐུར་བ་ནི༔ ངོ་སྤྲོད་ཅིང་བྷནྡྷ་ཐོགས་ལ༔ ཧཱུྃ༔ ལྷུན་གྲུབ་རང་བྱུང་བྷནྡྷ་རུ༔ སྐུ་ལྔ་ཡེ་ཤེས་རྫས་ཀྱིས་བཀང༔ སྐལ་ལྡན་མགྲིན་པར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨོྃ་པདྨ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་འབུལ༔ གསུམ་པ་ཐུགས་ཀྱི་དབང་བསྐུར་བ་ནི༔ ངོ་སྤྲོད་ཅིང་ཤེལ་གྱི་མཆོད་རྟེན་མེ་ལོང་ཐོགས་ལ༔ ཧཱུྃ༔ ཀ་དག་ཡེ་ཤེས་སྙིང་པོའི་མདངས༔ རོལ་རྩལ་ཤར་བའི་དཀྱིལ་འཁོར་ཉིད༔ སྐལ་ལྡན་སྙིང་ཁར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ བུདྡྷ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་འབུལ༔ བཞི་པ་ཡོན་ཏན་གྱི་དབང་བསྐུར་བ་ནི༔ ངོ་སྤྲོད་བྱ་ཞིང་གཏོར་མ་ཐོགས་ལ༔ ཧཱུྃ༔ རྨད་བྱུང་བླ་མེད་དམ་ཚིག་རྫས༔ སྐུ་ལྔ་ལྷུན་གྲུབ་ངོ་བོ་ཉིད༔ སྐལ་ལྡན་ལྟེ་བར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ རཏྣ་གྷུ་ཡ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་འབུལ༔ ལྔ་པ་ཕྲིན་ལས་ཀྱི་དབང་བསྐུར་བ་ནི༔ ངོ་སྤྲོད་ཅིང་སྐུ་འབག་ཐོགས་ལ༔ ཧཱུྃ༔ བཅོམ་ལྡན་མགོན་པོ་ཀུན་ཏུ་བཟང༔ དབྱིངས་ཕྱུག་ཤེས་རབ་པང་དུ་འཁྲིལ༔ སྐལ་ལྡན་གསང་བར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཀརྨ་གུ་ཧྱ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་འབུལ༔ དེ་ནས་ཕྱག་མཚན་གྱི་དབང་བསྐུར་བ་ནི༔ ཧཱུྃ༔ ཐབས་མཆོག་ངོ་བོ་བདེ་ཞིང་སྟོང༔ བསྐྱེད་རིམ་སྤྲུལ་སྐུ་སྒྱུ་མའི་ངང༔ སྐལ་ལྡན་ལག་གཡས་རྡོ་རྗེ་གཏད༔ དྲང་དོན་བཤད་པའི་དབང་ཐོབ་ཤོག༔ ཨོྃ་བཛྲ་ཛྙཱ་ན་དྷརྨ་ཙཀྲ་དྷ་ར་ཨ་བྷི་ཥིཉྩ་ཧཱུྃ༔
བྷནྡྷ་གཡོན་དུ་གཏད་ལ༔ ཧཱུྃ༔ ཤེས་རབ་ངོ་བོ་གསལ་ཞིང་སྟོང༔ ཡེ་རྫོགས་ཆོས་རྣམས་མཐའ་བྲལ་ངང༔ སྐལ་ལྡན་ལག་གཡོན་བྷནྡྷ་གཏད༔ ངེས་དོན་བསྒོམ་པའི་དབང་ཐོབ་ཤོག༔ ཨོྃ་དྷརྨ་གརྦྷ་བྷནྡྷ་དྷ་ར་ཨ་བྷི་ཥིཉྩ་ཧཱུྃ༔ དེ་ནས་ཞི་བའི་ཆས་པྲོག་ཞུ་ཐོགས་ལ༔ ཧཱུྃ༔ ཡེ་ཤེས་ལྔ་ཡི་དབང་རྟགས་ཕྱིར༔
རིན་ཆེན་འབར་བའི་པྲོག་ཞུ་འདི༔ དེ་རིང་སྐལ་ལྡན་སྤྱི་བོར་བརྒྱན༔ ལྟ་བ་ཡེ་གྲོལ་དབང་ཐོབ་ཤོག༔ ཨོྃ་བཛྲ་རཏྣ་ཏེ་སི་དྷ་ར་ཨ་བྷི་ཥིཉྩ་ཧཱུྃ༔ ཅོད་པན་ཐོགས་ལ༔ ཧཱུྃ༔ སྐུ་ལྔ་ལྷུན་གྲུབ་དབང་རྟགས་ཕྱིར༔ དར་ཚོན་ལྔ་ཡི་ཅོད་པན་འདི༔ སྐལ་ལྡན་ཁྱོད་ཀྱི་སྤྱི་བོར་བརྒྱན༔ སྒོམ་པ་རྒྱ་ཡན་དབང་ཐོབ་ཤོག༔
ཨོྃ་བཛྲ་མུ་ཀུ་ཊ་དྷ་རི་ཨ་བྷི་ཥིཉྩ་ཧཱུྃ༔ སྟོད་གཡོགས་ཐོགས་ལ༔ ཧཱུྃ༔ ཚད་མེད་བཞི་ཡི་དབང་རྟགས་ཕྱིར༔ སྣ་ཚོགས་སྤེལ་བའི་སྟོད་གཡོགས་འདི༔ སྐལ་ལྡན་ཁྱོད་ཀྱི་དཔུང་པར་བརྒྱན༔ སྤྱོད་པ་འཛིན་མེད་དབང་ཐོབ་ཤོག༔ ཨོྃ་བྷི་ཛ་ཡ་ཨརྦྷ་ཨ་བྷི་ཥིཉྩ་ཧཱུྃ༔ ག་ཤལ་ཐོགས་ཏེ༔ ཧཱུྃ༔
བདེ་སྟོང་ཟག་མེད་དབང་རྟགས་ཕྱིར༔ དྲྭ་བ་འཕྲུལ་གྱི་ག་ཤལ་འདི༔ སྐལ་ལྡན་ཁྱོད་ཀྱི་སྟོད་དུ་བརྒྱན༔ ཨོྃ་རུ་པ་ཀནྠི་ཀ་ཨ་བྷི་ཥིཉྩ་ཧཱུྃ༔ རུས་རྒྱན་ཐོགས་ལ༔ ཧཱུྃ༔ ཕར་ཕྱིན་དྲུག་གི་དབང་རྟགས་ཏེ༔ དུར་ཁྲོད་རུས་པའི་རྒྱན་ཆ་འདི༔ སྐལ་ལྡན་ཁྱོད་ཀྱི་ཆས་སུ་བརྒྱན༔ གྲོལ་བ་བཞི་ཡི་དབང་ཐོབ་ཤོག༔
ཨོྃ་གོ་རོ་ཙ་ཡ་མ་ལི་ཨ་བྷི་ཥིཉྩ་ཧཱུྃ༔ དེ་ནས་སྙན་རྒྱན་སོགས་གདུབ་བུ་རྣམས་ཐོགས་ལ༔ ཧཱུྃ༔ རྟེན་འབྲེལ་སྣ་ཚོགས་དབང་རྟགས་ཕྱིར༔ རིན་ཆེན་སྣ་ཚོགས་རྒྱན་ཆ་འདི༔ སྐལ་ལྡན་ཁྱོད་ཀྱི་གཟུགས་སུ་བརྒྱན༔ ས་ལམ་རབ་རྫོགས་དབང་ཐོབ་ཤོག༔ ཨོཾ་བྷི་ཤྭ་རཏྣ་ཨ་བྷི་ཥིཉྩ་ཧཱུྃ༔ སྨད་དཀྲིས་ཐོགས་ལ༔ ཧཱུྃ༔
འཁོར་འདས་ཟིལ་གནོན་དབང་རྟགས་ཕྱིར༔ བདེ་ཆེན་བཀླུབས་པའི་ཨང་རག་འདི༔ སྐལ་ལྡན་ཁྱོད་ཀྱི་སྨད་དུ་དཀྲི༔ འབྲས་བུ་ཀ་དག་དབང་ཐོབ་ཤོག༔ ཨོྃ་ཨ་ཏྲི་ཝསཏྲ་པྲ་ཨ་བྷི་ཥིཉྩ་ཧཱུྃ༔ དེ་ནས་རྒྱས་པ་ལྟར་ན་སྐབས་འདིར་དམ་པ་རིགས་བརྒྱའི་ཙཀླི་སོ་སོར་ཕྲལ་ཏེ་དབང་བསྐུར༔ དུར་ཁྲོད་ཆས་བརྒྱད་ཀྱང་སོ་སོར་ཕྲལ་ཏེ་བསྐུར༔ འབྲིང་པོ་ལྟར་ན་ལྷ་གྲངས་ཚོམ་བུས་བསྐུར་བ་ནི༔ དང་པོ་རིགས་ལྔ་ཐོགས་ལ༔ ཧཱུྃ༔
བདེ་གཤེགས་ཐོག་མའི་སངས་རྒྱས་ལྔ༔ འབྱུང་ལྔའི་གསང་ཡེ་པང་དུ་འཁྱུད༔ སྐལ་ལྡན་བུ་ལ་དབང་བསྐུར་བས༔ ཡེ་ཤེས་ལྔ་ཡི་དབང་ཐོབ་ཤོག༔ ཨོྃ་ཛྙཱ་ན་པཉྩ་ཨ་བྷི་ཥིཉྩ་ཧཱུྃ༔ སེམས་དཔའ་ཡབ་ཡུམ་བརྒྱད་ཐོགས་ལ༔ ཧཱུྃ༔ འཕགས་མཆོག་འགྲོ་དོན་བྱང་སེམས་བརྒྱད༔ ལམ་བརྒྱད་མཐར་ཕྱིན་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་བས༔
རྣམ་ཐར་བརྒྱད་ལྡན་དབང་ཐོབ་ཤོག༔ ཨོྃ་སརྦ་ས་ཏྭ་མུྃ་དཱ་ཤ་ཥ་ཊ་ཨ་བྷི་ཥིཉྩ་ཧཱུྃ༔ ཐུབ་པ་རིགས་དྲུག་ཐོགས་ལ༔ ཧཱུྃ༔ བླ་མེད་བཅོམ་ལྡན་ཐུབ་པ་དྲུག༔ སྡེ་སྣོད་རྒྱ་མཚོའི་ལུང་རིགས་འཛིན༔ སྐལ་ལྡན་བུ་ལ་དབང་བསྐུར་རོ༔ ཕར་ཕྱིན་དྲུག་ལྡན་དབང་ཐོབ་ཤོག༔ ཨོྃ་མུ་ནེ་མུ་ནེ་མ་ཧཱ་མུ་ནེ་ཤཱཀྱ་མུ་ན་ཡེ་སྭཱ་ཧཱ༔ སྒོ་བ་བཞི་ཐོགས་ལ༔
ཧཱུྃ༔ ཆོས་ཀྱི་འཁོར་ལོའི་སྒོ་སྐྱོང་བ༔ ཐབས་ཤེས་ཡབ་ཡུམ་གཉིས་སུ་མེད༔ སྐལ་ལྡན་བུ་ལ་དབང་བསྐུར་བས༔ ཐེག་པ་རྣམ་བཞིའི་དབང་ཐོབ་ཤོག༔ ཨོྃ་བཛྲ་དྷ་ར་ཝ་ལ་ཨ་བྷི་ཥིཉྩ་ཧཱུྃ༔ དག་པ་རིག་འཛིན་ཡབ་ཡུམ་བཅུ་ཐོགས་ལ༔ ཧཱུྃ༔ དག་པ་རིག་འཛིན་ཡབ་ཡུམ་བཅུ༔ བདེ་སྟོང་ཡེ་ཤེས་ངོ་བོ་ཉིད༔
སྐལ་ལྡན་བུ་ལ་དབང་བསྐུར་རོ༔ ས་བཅུ་ཐེག་རྩེའི་དབང་ཐོབ་ཤོག༔ ཨོྃ་གུ་རུ་བྷི་དྷོ་དྷ་ར་མུཾ་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔ ལོངས་སྤྱོད་འཁོར་ལོའི་སྒོ་སྐྱོང་མ༔ གྲགས་སྟོང་ངོ་བོ་གཉིས་མེད་སྐུས༔ སྐལ་ལྡན་བུ་ལ་དབང་བསྐུར་རོ༔ གྲོལ་བཞི་དགའ་ཆེན་དབང་ཐོབ་ཤོག༔ ཨོྃ་པྲ་མོ་ཏི་རི་ཨ་བྷི་ཥིཉྩ་ཧཱུྃ༔
ཧེ་རུ་ཀ་ཡབ་ཡུམ་རྣམས་ཐོགས་ལ༔ ཧཱུྃ༔ ཁྲོ་རྒྱལ་ཆེན་པོ་ཡབ་ཡུམ་བཅུ༔ སྣང་སྟོང་ཡེ་ཤེས་ངོ་བོ་ཉིད༔ སྐལ་ལྡན་བུ་ལ་དབང་བསྐུར་རོ༔ དུག་ལྔ་རྣམ་དག་དབང་ཐོབ་ཤོག༔ ཨོྃ་ཧེ་རུ་ཀ་ཀྲོ་ཏ་ཀྲོ་ཏི་ཨ་བྷི་ཥིཉྩ་ཧཱུྃ༔ ཀཽ་རཱི་མ་བརྒྱད་ཐོགས་ལ༔ ཧཱུྃ༔ ཀཽ་རཱི་མ་མོ་ཆེན་མོ་བརྒྱད༔
ཀུན་ཏུ་ཁྱབ་པའི་ངོ་བོ་ཉིད༔ སྐལ་ལྡན་བུ་ལ་དབང་བསྐུར་རོ༔ གནས་བརྒྱད་རྣམ་དག་དབང་ཐོབ་ཤོག༔ ཨོྃ་མ་མ་དྷེ་ཝི་ཨ་བྷི་ཥིཉྩ་ཧཱུྃ༔ སིཾ་ཧ་མ་བརྒྱད་ཐོགས་ལ༔ ཧཱུྃ༔ སིཾ་ཧ་མ་མོ་ཆེན་མོ་བརྒྱད༔ རང་བཞིན་ཀློང་ལས་འགྱུ་བའི་ངང༔ སྐལ་ལྡན་བུ་ལ་དབང་བསྐུར་རོ༔ ཡུལ་བརྒྱད་རྣམ་དག་དབང་ཐོབ་ཤོག༔
ཨོྃ་མ་ཏྲི་མ་ཎི་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔ བདེ་ཆེན་འཁོར་ལོའི་སྒོ་སྐྱོང་མ༔ ཐུགས་རྗེའི་དབང་མོ་ལས་བྱེད་མས༔ སྐལ་ལྡན་བུ་ལ་དབང་བསྐུར་རོ༔ བསྐྱེད་པ་ལས་བཞིའི་དབང་ཐོབ་ཤོག༔ ཨོྃ་ཛྙཱ་ན་ཨུ་ཏ་ཨ་བྷི་ཥིཉྩ་ཧཱུྃ༔ མཁའ་འགྲོ་སྡེ་ལྔ་ཐོགས་ལ༔ ཧཱུྃ༔
གསང་བ་ཡེ་ཤེས་མཁའ་འགྲོ་ལྔ༔ ཟག་མེད་བསྐྱེད་པའི་ལས་བྱེད་མས༔ སྐལ་ལྡན་བུ་ལ་དབང་བསྐུར་རོ༔ ཙཎྜ་འབར་བའི་དབང་ཐོབ་ཤོག༔ ཨོྃ་ཌཱཀྐི་ཧ་རི་ནི་ས་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔ སྤྲུལ་པའི་འཁོར་ལོའི་སྒོ་སྐྱོང་མ༔ སྐྱེ་གནས་བཞི་ཡི་སྒོ་གཅད་ཕྱིར༔ སྐལ་ལྡན་བུ་ལ་དབང་བསྐུར་རོ༔
རྫོགས་པ་གནད་བཞིའི་དབང་ཐོབ་ཤོག༔ ཨོྃ་དྷརྨ་རཱ་ག་ཧོ་ཨ་བྷི་ཥིཉྩ་ཧཱུྃ༔ རྡོ་རྗེ་གཞོན་ནུ་ཡབ་ཡུམ་ཐོགས་ལ༔ ཧཱུྃ༔ བླ་མེད་དཔལ་ཆེན་ཧེ་རུ་ཀཿ རྡོ་རྗེ་གཞོན་ནུ་ཡབ་ཡུམ་གྱིས༔ སྐལ་ལྡན་བུ་ལ་དབང་བསྐུར་རོ༔ ཕྲིན་ལས་ལྷུན་གྲུབ་དབང་ཐོབ་ཤོག༔ ཨོྃ་བཛྲ་ཀུ་མཱ་ར་བཾ་ཨ་བྷི་ཥིཉྩ་ཧཱུྃ༔ དབང་ཕྱུག་ཉེར་བརྒྱད་ཐོགས་ལ༔
ཧཱུྃ༔ དབང་ཕྱུག་ཆེན་མོ་ཉི་ཤུ་བརྒྱད༔ ལས་རྣམས་ཀུན་གྱི་མཐའ་སྡུད་མས༔ སྐལ་ལྡན་བུ་ལ་དབང་བསྐུར་རོ༔ སྤྲོ་བསྡུ་སྦྱང་བའི་དབང་ཐོབ་ཤོག༔ ཨོྃ་བཛྲ་ཤྭ་རི་མ་སཏྭཾ་ཛ་ལ་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔ བདེ་སྐྱོང་འཁོར་ལོའི་སྒོ་སྐྱོང་མ༔ སྣ་ཚོགས་འགྱུར་བའི་དབང་མོ་ཆེས༔
སྐལ་ལྡན་བུ་ལ་དབང་བསྐུར་རོ༔ ལས་བཞི་མཐར་ཕྱིན་དབང་ཐོབ་ཤོག༔ ཨོྃ་བཛྲ་རཏྣ་པདྨ་ཀརྨ་ཨ་བྷི་ཥིཉྩ་ཧཱུྃ༔ ཞེས་པས་ཞི་ཁྲོ་རིགས་བརྒྱའི་ཐོ་གྲངས་ཙམ་དབང་ཁྲིད་འབྲིང་པོའི་སྐབས་འདིར་ཚང་བ་ཡིན༔ ས་མ་ཡ༔ དེ་ནས་ཡེ་ཤེས་བཞི་སྦྱོར་ངེས་དོན་སྙིང་པོའི་དབང་བསྐུར་བ་ནི༔ ཐོག་མར་མེ་ལོང་ངམ་འཇའ་འོད་གུར་ཁྱིམ་ཐོགས་ལ༔ ཧཱུྃ༔ སྒྱུ་མ་ལྟ་བུ་སྣང་བ་བཞི༔ འཇའ་ལུས་ཡེ་ཤེས་དྲྭ་བའི་གཟུགས༔
བསྐྱེད་རིམ་སྐུ་ཡི་དབང་བསྐུར་རོ༔ འཇའ་ལུས་ཆོས་སྐུའི་དབང་ཐོབ་ཤོག༔ ཨོྃ་དྷརྨ་ཤཱུ་ནྱ་ཏ་ཨ་བྷི་ཥིཉྩ་ཧཱུྃ༔ ཧོཿ དེས་སྣང་ཞིང་བདག་མེད་པའི་ཆོས་ཐམས་ཅད་སྟོང་པའི་རང་རྩལ་ཏེ་མཚོན་བྱེད་ཀྱི་སྒྲོ་བཏགས་པ་ཙམ་ལས་དོན་ལ་བདེན་པར་མ་གྲུབ་པར་ངོ་འཕྲོད་ནས་གཟུགས་སུ་ཆགས་པའི་ཨ་འཐས་གྲོལ་ཏེ་བསྐྱེད་རིམ་སྒྱུ་མ་ལྟ་བུའི་སྤྲུལ་བསྒྱུར་བསྒོམ་པ་ལ་དབང་བར་བྱས་སོ༔
ཞེས་མཎྜལ་འབུལ༔ དེ་ནས་མགྲིན་པར་པད་ཕྲེང་ངམ་བསྙེན་པ་བཞག་ལ༔ ཧཱུྃ༔ ཟབ་ལམ་བརྡ་ཡི་མཁའ་དབྱིངས་སུ༔ དགྱེས་པའི་གསང་བ་སྔགས་སྡེར་མོ༔
ཁྱེར་ཅིག་བདེ་སྟོང་དགའ་བཞི་རོལ༔ ཕོ་ཉ་ཟུང་འཇུག་དབང་ཐོབ་ཤོག༔ ཨོྃ་གུ་ཧྱ་མུ་ཊ་ཧ་ས་ཨ་བྷི་ཥིཉྩ་ཧཱུྃ༔ ཧོཿ དེས་གྲགས་སྟོང་སྐྱེ་མེད་ཟང་ཐལ་གྱི་སྒྲ་ཐམས་ཅད་བྲག་ཆ་ལྟ་བུར་ཤེས་ཤིང་ཁྱད་པར་ལམ་རྩ་རླུང་ཕོ་ཉའི་དབང་བཞི་མངོན་དུ་གྱུར་ཏེ་ལྷན་སྐྱེས་ཀྱི་རང་བཞིན་མངོན་དུ་གྱུར༔ དེང་ཕྱིན་ཆད་བསྙེན་སྒྲུབ་བཟླས་བརྗོད་ཀུན་ཏུ་རུང་ཞིང་དབང་ལ་ཤེས་རབ་གསང་བ་དབྱིངས་རིག་མངོན་དུ་བྱས་སོ༔ ཞེས་མཎྜལ་འབུལ༔ དེ་ནས་ཤེལ་རྡོ་དང་མེ་ལོང་ཐོགས་ལ༔ ཧཱུྃ༔ ཀ་དག་བདེ་ཆེན་འདུས་མ་བྱས༔
ཀུན་གཞི་གསལ་སྟོང་འཛིན་མེད་ངང༔ ཡེ་གྲོལ་ལྟ་བའི་མཆོག་དེ་ཡི༔ ངོ་སྤྲོད་དབང་བསྐུར་སྩལ་དུ་གསོལ༔ ཨོྃ་བཛྲ་ཛྙཱ་ན་སྭ་བྷཱ་དྷརྨ་དྷཱ་ཏུ་ཨཱཿཧཱུྃ༔ ཧོཿ དེས་གསལ་སྟོང་རིག་པ་གཡའ་བྲལ་རྗེན་ནེ་བ༔ སུས་ཀྱང་མ་བཅོས་གང་དུ་མི་གནས་མེད་དུ་མི་རུང་སྨྲ་བའི་ཁ་ལས་འདས་པ་ཇི་བཞིན་ངོ་བོ་ཁྱབ་བརྡལ་ལྷུན་གྲུབ་འོད་གསལ་རྡོ་རྗེའི་སྙིང་པོ་ཅན་དེའི་ངོ་སྤྲོད་ཐོབ་སྟེ༔ དེང་ཕྱིན་ཆད་རྫོགས་རིམ་འོད་གསལ་དྲི་མེད་ལ་གནས་པའི་སྐལ་ལྡན་དུ་བྱས་སོ༔ ཞེས་མཎྜལ་འབུལ༔ དེ་ནས་མངོན་སུམ་རིག་པའི་རྩལ་དབང་བསྐུར་བ་ནི༔
སྒྲོ་མདངས་ཐིག་ལེ་ཚོམ་བུ་ཐོགས་ལ༔ ཧཱུྃ༔ ངོ་བོ་གསལ་ལ་རང་བཞིན་སྟོང༔ རྣམ་པ་བྱེད་ལས་དབྱིབས་སུ་འདས༔ བདག་མེད་ཐིག་ལེ་སྟོང་པ་ཡིས༔ ངོ་སྤྲོད་དབང་བསྐུར་སྩལ་དུ་གསོལ༔ ཨོྃ་ཨཱ་ལི་ཀཱ་ལི་དྷ་ར་ཧཾ་ག་ག་གརྦྷ་སཏྭཾ༔ ཧོཿ དེས་ཚིག་དབང་ཡེ་ཤེས་གསལ་འདེབས༔ མ་བསྒོམས་གནས་ལུགས་རང་ཤར༔
བརྡལ་ཁྱབ་ཆོས་སྐུའི་མཚན་ཉིད༔ གནས་ལུགས་རིག་པའི་འདུ་ཚན༔ གཅིག་ཤེས་ལྟ་བའི་མཐར་ཐུག༔ འཁོར་འདས་ཉག་གཅིག་ཀུན་ཏུ་བརྗོད་མེད་ཤེས་པ་རྟག་ཆད་རིས་སུ་མེད་པའི་བྱ་རྩོལ་གདོད་ནས་རྫོགས་ཏེ་ལྷུན་གྲུབ་འདུས་མ་བྱས་གང་དེའི་ངོ་སྤྲོད་ཐོབ་པ་ཡིན་པས༔ དེང་ཕྱིན་ཆད་མ་བསྒོམ༔ མ་ཡེངས༔ མ་འབྱམས༔ མ་བཀུག༔ མ་ལྟ༔ མ་སྤྱད༔
བྱེད་ལས་བསྲུང་སྦྱང་གི་ཞག་ཕྱལ་བར་སློད་ཤར་གྲོལ་དུ་འབད་པར་བྱོས་ཤིག༔ ཞེས་མཎྜལ་འབུལ༔ གསང་དབང་སོགས་མོས་ན་ཟུར་དུ་གསལ༔ དེ་ནས་གསེར་གྱི་འཁོར་ལོ་ཐོགས་ལ༔ ཧཱུྃ༔ དེང་ནས་བརྩམ་སྟེ་བུ་ཁྱོད་ཀྱིས༔ དབང་བསྐུར་ཆོས་ཀྱི་འཁོར་ལོ་བསྐོར༔ འགྲོ་ལ་ཐུགས་རྗེས་སྨིན་པར་གྱིས༔ བླ་མེད་ཡང་དག་དོན་སྟོན་འཚལ༔ ཨོྃ་དྷརྨ་ཙཀྲ་ཧྲཱིཿཨཱཿཧཱུྃ༔
དེ་ནས་དུང་ཐོགས་ལ༔ ཧོཿ སྐྱེ་མེད་གྲགས་སྟོང་ཆོས་ཀྱི་སྒྲ༔ ཆེས་ཆེར་ལྷ་མིའི་རང་སྐད་དུ༔ སྟོན་ཅིང་སྤེལ་སྐྱོང་སྤྱོད་པར་གྱིས༔ ཀུན་ལ་དབང་བསྐུར་དོན་སྟོན་ཤོག༔ ཨོྃ་དྷརྨ་གྷཎྜེ་ཤང་ཁ་ཨཱཿཧཱུྃ༔ རྡོ་རྗེ་རྒྱ་གྲམ་ཐོགས་ལ༔ ཧོཿ ཡང་དག་ཐབས་མཆོག་བདེ་བ་ཆེ༔
འཁོར་ལོའི་དབང་ཕྱུག་རབ་མྱོས་པ༔ ཆེས་ཆེར་སྤྱོད་པའི་ལས་སྒྱུར་བ༔ རྡོ་རྗེ་དགའ་བས་དོན་སྟོན་སྩོལ༔ ཨོྃ་བཛྲ་པྲ་མོ་ཏི་ཧ་ར་ག་དྷ་ར་ཧོཿ དྲིལ་བུ་ཐོགས་ལ༔ ཧོཿ སྙན་མའི་བརྡ་སྐད་རབ་བསྐྱེད་པ༔ ཆེས་ཆེར་དབང་མོའི་ལས་བརྩམ་པའི༔ མཁའ་ཡི་པདྨོའི་སྤུན་དུ་སྙེག༔ གཡོ་ཞིང་གཡོ་བ་ཁྱབ་སྟོན་ཤོག༔
ཨོྃ་པྲཛྙཱ་པྲ་མོ་ཏི་རི་ཨ་ཤ་སུ་ར་ཧཱུྃ༔ ཧོམ་གཟར་བླུགས་ཐོགས་ལ༔ ཧོཿ ཟླ་བའི་སྣོད་བཟང་ནོར་བུའི་རྩེ༔ མུ་ཁ་ཙཎྜ་མོས་བྱུང་སྟོན༔ བསྐུར་བས་ལས་བཞི་ལྷུན་གྱིས་གྲུབ༔ ཀུན་ཀྱང་བྱེད་ལས་དབང་ཐོབ་ཤོག༔ ཨོྃ་ཨ་ཧཾ་ཨ་ཧུ་རྃ་ས་མ་ཡ་དྷ་ར་ཧཱུྃ་སྭཱ་ཧཱ༔ གཏོར་མ་ཐོགས་ལ༔ ཧོཿ
རྒྱུ་གཅིག་འབྲས་བུ་གཉིས་རྫོགས་རྫས༔ དེ་རིང་སྐལ་ལྡན་ཁྱོད་ལ་གཏད༔ དོན་གཉིས་ཡང་དག་ལྡན་པའི་ངང༔ དུས་མཆོད་ལ་སོགས་བརྩོན་པར་གྱིས༔ ཨོྃ་ག་ཎ་ཙཀྲ་བྷ་ལིངྟ་ཨཤྩ་ཏྱ་དྷ་ར་ཧཱུྃ༔ བཀྲ་ཤིས་རྫས་བརྒྱད་ཐོགས་ལ༔ ཨོྃ༔ དགེ་བར་གྱུར་ཅིག་བདེན་པའི་ཚིག༔ གང་ཞིག་བཀྲ་ཤིས་དཔལ་འབར་བ༔ དེང་འདིར་སྩོལ་ཏེ་རབ་གནས་ཤིང༔
ཀུན་ནས་ཀུན་ཏུ་འབྱུང་བར་ཤོག༔ ཨོྃ་མངྒ་ལཾ་ཤྲཱི་ཡེ་སྭཱ་ཧཱ༔ དེ་ནས་གཟུང་ཐག་རྡོ་རྗེ་གཏད་ཅིང༔ ཧོཿ དེང་ནས་བརྩམ་སྟེ་བུ་ཁྱོད་ཉིད༔ བླ་མེད་ཞི་ཁྲོ་རབ་འབྱམས་ཀྱི༔ དཀྱིལ་འཁོར་སྙིང་པོ་འདི་ཟུངས་ཤིག༔ དམ་མེད་རྣམས་ལ་བསྟན་མི་བྱ༔ ཨོྃ་བཛྲ་མཎྚ་ཙཀྲ་ས་མ་ཡ་ཙིཏྟ་གརྦྷ་དྷ་ར་ཧཱུྃ༔ ཞེས་རྒྱས་གདབ་བྱ་ཞིང་མཎྜལ་འབུལ༔
གཙོ་བོས་ཇི་ལྟར་བཀའ་བསྩལ་པ? དེ་ནས་དམ་ཚིག་བསྟན་པ་ནི༔ ཧོཿ དེ་ལྟར་བཅོམ་ལྡན་འདས་དཔལ་ཀུན་ཏུ་བཟང་པོ་ཆེ་མཆོག་ཧེ་རུ་ཀ་སྟེ་ཉིད་ཞི་རོལ་བའི་ཆོ་འཕྲུལ་གྱི་རང་རྩལ་ཞི་ཁྲོ་དམ་པ་རིགས་བརྒྱའི་དབང་ཆེན་ལེགས་པར་ཐོབ་པ་ཡིན་ཏེ༔ གསང་སྔགས་ཀྱི་དམ་ཚིག་སྦ་བར་འོས་པ་རྣམས་གནས་ཁང་གི་ཕྱི་རོལ་དུའང་མི་ཚོར་བར་བྱ༔ སྐུའི་དམ་ཚིག་ཡི་དམ་ལྷའི་བསྐྱེད་རིམ་དང་མི་འབྲལ༔ གསུང་གི་དམ་ཚིག་བཟླས་བརྗོད་བསྙེན་ལ་རབ་ཏུ་བརྩོན༔ ཐུགས་ཀྱི་དམ་ཚིག་རྫོགས་རིམ་འོད་གསལ་གྱི་རང་མདངས་དྲན་ཤེས་དང་བག་ཡོད་ཀྱིས་རྒྱུན་དུ་གནས་པར་བྱ༔ ཡོན་ཏན་གྱི་དམ་ཚིག་སྦྱང་སྤེལ་སྤྲོ་བསྡུ་ལ་སོགས་གེགས་སེལ་བོགས་འདོན་གྱི་ཉམས་ལེན་བྱ་ཞིང་རྒྱུན་དུ་དབེན་པའི་གནས་སུ་འགྲིམ་པར་བྱ༔ ཕྲིན་ལས་ཀྱི་དམ་ཚིག་ཉ་སྟོང་དུས་དྲུག་ལ་སོགས་སུ་འོས་པའི་མཆོད་ཚོགས་སྐོང་བཤགས་རྒྱུན་དུ་མ་ཆག་པར་བྱ༔ གསང་བའི་དམ་ཚིག་ནི༔
དབང་རྟགས་ཀྱི་མཚན་གཞན་དུ་མི་བསྟན༔ དཀྱིལ་འཁོར་གྱི་ལྷའང་གསང་དབང་བདེ་སྟོང་ཡེ་ཤེས་གུད་དུ་སྦས་ཏེ༔ ཐ་མལ་གྱི་ལམ་ལོག་ལྟ་ཅན་ལ་ཟུར་ཙམ་ཡང་མི་བཤད༔ ཚོགས་གཏོར་དང་དམ་རྫས་སྒྲུབ་པའི་ཆ་རྐྱེན་ཐམས་ཅད་དབུལ་པོ་དང་བྱ་ཁྱིས་མི་མཐོང་བར་བྱ༔ སྒྲུབ་པའི་ཚེ་གཞན་ལ་གདོང་མི་བསྟན༔ ལྷ་འདི་བསྒྲུབ་ཅེས་ཚད་མི་བོར༔ བསྙེན་སྒྲུབ་ལ་དུམ་བུ་མི་བགོ༔ སྒྲུབ་པ་ཀུན་གྱི་མཇུག་ཚང་ལ་མཐའ་དྲིལ་བར་བྱ༔ རྗེས་བསྔོ་སྨོན་ཁྱད་འཕགས་ཀྱིས་མཚམས་སྦྱར༔ ཁྱད་པར་གྱི་དམ་ཚིག་ནི༔
དབང་ལུང་ཁྲིད་གསུམ་ཞུས་ཏེ་དམ་རྫས་ལྕེ་རུ་མྱང་བས༔ རྡོ་རྗེ་སློབ་དཔོན་དེ་སངས་རྒྱས་དངོས་ཀྱི་འདུ་ཤེས་བསྐྱེད༔ སྐྱོན་མཚང་གང་ལྟར་འདུག་ཀྱང་འབར་ཤ་མི་སྐུར༔ སྲས་དང་བརྒྱུད་འཛིན་ལའང་དམ་ཚིག་བསྲུང༔ དམ་ཚིག་དུས་གཅིག་བསྒོམས་པའི་རྡོ་རྗེ་མཆེད་ལྕམ་ཀུན་ལ་དག་སྣང་སྦྱང༔ ཐ་ན་སྲོག་ལ་བབ་ཀྱང་ཆོས་སྤང་གི་ལས་མི་བྱ༔ དབང་ཁྲིད་ཞུ་བའི་ཚེ་རིན་པོ་ཆེ་སྣ་ཚོགས་ཀྱི་མཎྜལ་དབུལ༔ བླ་མ་མཉེས་པའི་རྫས་དང་ཡོ་བྱད་དགྲམ༔ ཡི་དམ་དགྱེས་པའི་ཚོགས་མཆོད་རྒྱས་པར་དགོད༔ མཁའ་འགྲོ་ཆོས་སྐྱོང་ལ་གཏོར་མ་གཙང་བར་བཤམ༔
རྣམ་པ་ཀུན་ཏུ་དམ་ཚིག་གསུམ་དང་མི་འབྲལ་བར་བྱ༔ གཞན་ཡང་དགེ་རྩ་རྒྱ་ཆེ་བར་ཁས་ལེན་བྱའོ༔ ས་མ་ཡ༔ ཨེ་མཿ ཡང་ཟབ་སྙིང་ཐིག་བཅུད་ཀྱི་དྭངས་མ་ལས༔ བླ་མེད་སྙན་བརྒྱུད་མ་བསྒོམས་སངས་རྒྱས་ལམ༔ ཇི་བཞིན་རྒྱུད་ལུང་རྒྱ་མཚོའི་རང་གཞུང་ཉིད༔ ན་རཀ་དོང་སྤྲུགས་གསང་སྔགས་ཁྱད་ཅན་གྱི༔ སྨིན་གྲོལ་གདམས་པ་དབང་མཆོག་ཐོབ་གྲོལ་བཞག༔ མ་འོངས་ལྔ་བརྒྱ་དུས་ཀྱི་ཐ་མ་རུ༔
སྐལ་ལྡན་ཐུགས་སྲས་དེ་དང་འཕྲད་པར་ཤོག༔ བཀའ་ཡི་རྒྱ་འདི་ལེགས་ལྡན་མགོན་པོས་སྲུངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་བྱི་ལོར་སྦས་ཡུལ་ཡང་ལེ་འབྲོག་གི་མཚོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། ། བཀྲ་ཤིས།། །།
ཁ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཀུན་བཟང་ཞི་བའི་སྔོན་འགྲོ་བླ་སྒྲུབ་བྱིན་རླབས་གཏེར་ཆེན་ཞེས་བྱ་བ་བཞུགས་སོ།། ཀུན་བཟང་ཡབ་ཡུམ་ཐོག་མའི་མགོན། ། བརྒྱུད་གསུམ་བཀའ་བབ་གཅིག་བསྡུས་པའི། ། རིག་འཛིན་པདྨ་སཾ་བྷ་ཝ། ། དངོས་གྲུབ་གཏེར་ཆེན་སྐྱབས་གྱུར་འདུད། དེ་ལ་ལས་རིམ་ཀུན་གྱི་སྔོན་དུ་བྱིན་རླབས་བླ་མ་བསྒྲུབ་པའི་བརྟེན་བསྐྱེད་ལ། སྐྱབས་སུ་འགྲོ་བ་དང་སེམས་བསྐྱེད་པ་ཡན་ལག་བདུན་པ་རྡོ་རྗེ་སེམས་དཔའི་སྒོམ་བཟླས། མཎྜལ་འབུལ་བ་བླ་མ་སྒྲུབ་པ་དང་བདུན་གྱི། དང་པོ་བརྟེན་བསྐྱེད་སྔོན་འགྲོ་ཐེག་ཆེན་དགུ་ལྡན་སོང་བ་དེ་ཀས་ཁྱབ།
བསྡུ་ན་ཚོགས་ཞིང་ནི། ན་མོ། མདུན་གྱི་ནམ་མཁའི་གནས་སུ་དྲིན་ཅན་རྩ་བའི་བླ་མ་ལ། ། བརྒྱུད་པ་དྲུག་ལྡན་གྱི་བླ་མ་དམ་པ་རྣམས་དང་བཅོམ་ལྡན་འདས་དཔལ་ཀུན་ཏུ་བཟང་པོ་ཞི་བ་དབྱིངས་ཀྱི་དཀྱིལ་འཁོར་གྱི་ལྷ་ཚོགས་ལ། གཞན་ཡང་ཕྱོགས་དུས་ཕྱི་ནང་གསང་བའི་སྐྱབས་ཡུལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་བཛྲ་ས་མཱ་ཛཿ གཉིས་པ་སྐྱབས་སུ་འགྲོ་བ་ནི། ཁྱེད་ཤེས་ཀྱི་འདུན་པ་དྲག་པོའི་ངང་ནས། ཧོ། སངས་རྒྱས་ཀུན་གྱི་བླ་མ་རྒྱུ་དང་བྲལ། ། ཕྲ་ཞིབ་བག་ཡོད་བསྟན་པའི་སྒྲ་གྲགས་ཆོས། །
མི་གཏོང་ཡིད་ཀྱིས་དྲན་པའི་དགེ་འདུན་ཚོགས། ། དབྱིངས་རིག་འདུ་འབྲལ་མེད་པར་སྐྱབས་སུ་མཆི། ལན་གསུམ། གསུམ་པ་སེམས་བསྐྱེད་པ་ལ་མར་གྱུར་རྣམས་ཕན་བདེར་འགོད་ཕྱིར་སྙིང་རྗེ་དྲག་པོས་ཀུན་ནས་བསླང་སྟེ། ཧོ། སྣོད་བཅུད་འཁོར་འདས་ཡེ་ནས་རིས་མེད་ངང༌། ། མ་འགགས་ཤར་བའི་སྤངས་རྟོགས་བླང་དོར་རྣམས། ། མཚན་འཛིན་སྐྱེ་མེད་རང་བཞིན་ཅི་ལྟ་བུར། ། སྣོད་བཅུད་སྐྱེ་འགག་བྲལ་ཕྱིར་སེམས་བསྐྱེད་དོ། ། ལན་གསུམ་བྱའོ། །
བཞི་པ་ཡན་ལག་བདུན་པ་ནི། ཧཱུྃ། ཀུན་བཟང་མཁའ་དབྱིངས་ལྷུན་གྲུབ་ཕོ་བྲང་ནས། ། མ་འགགས་རང་ཤར་ཞི་བ་དབྱིངས་ཀྱི་ལྷ། ། སྣོད་བཅུད་ཐོབ་པ་བྲལ་ཕྱིར་གནས་འདིར་གཤེགས། ། མ་ཆགས་ཞེན་པ་བྲལ་བའི་གདན་ལ་བཞུགས། ། རང་སེམས་ཀློང་གྱུར་ངང་གིས་ཕྱག་འཚལ་ལོ། ། ཚོགས་དྲུག་ཤར་གྲོལ་རྣམ་དག་མཆོད་པ་འབུལ། ། བདག་གཞན་ངོས་བཟུང་ལྟ་བས་མཐོལ་ལོ་བཤགས། ། བརྡལ་ཁྱབ་ཆོས་དབྱིངས་སྐུ་ལ་གསོལ་བ་འདེབས། །
མཐའ་ཡས་སེམས་ཅན་སངས་རྒྱས་མི་འབྲལ་བསྔོ། ། གཉུག་མ་ལྷན་སྐྱེས་འཕྲོད་ཕྱིར་སྨོན་པར་བགྱི། ལན་གསུམ་བྱའོ། ། ལྔ་པ་སྡིག་སྒྲིབ་སྦྱོང་བ་རྡོ་རྗེ་སེམས་དཔའི་སྒོམ་བཟླས་བསྟན་པ་ལ་གསུམ་ལས། དང་པོ་ནི། ཨེ་མ་ཧོ། རང་ལུས་ཐ་མལ་སྤྱི་གཙུག་ཉི་ཟླའི་སྟེང༌། ། རྡོ་རྗེ་སེམས་དཔའ་གསལ་སྟོང་རྡོར་དྲིལ་བསྣོལ། ། དབྱིངས་ཕྱུག་ཡུམ་གྱུར་བདེ་སྟོང་སྐྱིལ་ཀྲུང་བཞུགས། ། སྐྱབས་ཡུལ་ལྷ་ཚོགས་ཡེ་ཤེས་ལྔ་ལྡན་བསྐོར། །
ཐུགས་ཀའི་ཧཱུྃ་མཐར་ཡིག་བརྒྱས་གཡས་གཡོན་འཁོར། ། བདུད་རྩིའི་རྒྱུན་བབས་བདག་གཞན་སྡིག་སྒྲིབ་སྦྱངས། ། སླར་ཡང་འོད་འཕྲོས་ཕྱོགས་བཅུའི་རབ་འབྱམས་ནས། ། སངས་རྒྱས་བྱང་སེམས་དཀྱིལ་འཁོར་ཕྱི་ནང་ལྷ། ། སྤྱན་དྲངས་དམ་ཡེ་དབྱེར་མེད་སྐྱབས་ཡུལ་ཚོགས། ། བྱིན་རླབས་ཁྲུས་རྒྱུན་སྤྱི་གཙུག་ནས་ཞུགས་ཏེ། ། ལུས་ཀུན་ལྟེམ་གང་དུག་གསུམ་སྒྲིབ་གཉིས་སོགས། ། འོག་སྒོ་ནས་ཐོན་ས་གཞིར་ཐིམ་པར་གྱུར། གཉིས་པ་བཟླས་པ་ནི། ཐུགས་ཀར་ཟླ་དཀྱིལ་ཧཱུྃ་མཐར་སྔགས་ཕྲེང་འཁོར་བས་ཚེ་རབས་ཐོག་མ་མེད་པ་ནས་ད་ལྟ་ཡན་ཆད་དུ་བསགས་པའི་སྡིག་སྒྲིབ་དག་པར་བསམ་ཞིང༌།
ཨོྃ་བཛྲ་ས་ཏྭ་ས་མ་ཡ? སོགས་བརྗོད། ཁྲི་འབུམ་སོགས་རྟགས་མ་ཐོན་བར་དུ་བཟླའོ། ། གསུམ་པ་ལ་གཉིས་ལས་གསོལ་བ་འདེབས་པ་སྟེ་དང་པོ། བདག་ནི་མི་ཤེས་རྨོངས་པ་ཡིས། ། དམ་ཚིག་ལ་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་དོན་ལ་བདག་སྐྱབས་མཆི། ། རྩ་བ་སྐུ་གསུང་ཐུགས་ཀྱི་དམ་ཚིག་ཉམས་ཆག་ཐམས་ཅད་བྱང་ཞིང་དག་པར་གྱུར་ཅིག །
གཉིས་པ་ནི། རིགས་བདག་རྡོ་རྗེ་སེམས་དཔའི་ཞལ་ནས་བུ་ཁྱོད་ཀྱི་སྡིག་སྒྲིབ་དག་གོ་གསུངས་ཏེ་དགྱེས་བཞིན་འོད་དུ་ཞུ་ནས་རང་ཉིད་ལ་ཐིམ་པར་ བསམས་ལ། དལ་གཅིག་མི་དམིགས་པའི་ངང་ལ་བཞག ། དྲུག་པ་ཚོགས་གཉིས་རྫོགས་པར་བྱེད་པའི་མཎྜལ་སྤྱི་དང་བྱེ་བྲག་ལས། དང་པོ་ནི་སོ་བདུན་མའམ་གཞུང་ལས་བདག་འཇུག་གི་སྐབས་ཀྱི་མཎྜལ་ཚོམ་བུ་མ་འཆོལ་བར་བཀོད་དེ་འབུལ། གཉིས་པ་ནི། ཧོ། གཞི་ཁྲེགས་ཆོད་ཀ་དག་མཎྜ་ལར། ། ལམ་ཡེ་ཤེས་ལྔ་ལྡན་ཚོམ་བུས་སྤྲས། ། དོན་ཆོས་ཉིད་ལྟ་བའི་ངང་ལ་འབུལ། །
གཞི་ཟང་ཐལ་རྒྱ་ཡན་མཎྜ་ལར། ལམ་གང་ཤར་རིག་པའི་ཚོམ་བུས་བརྒྱན། ། རྒྱུ་མ་འགགས་ལོངས་སྐུའི་ངང་དུ་འབུལ། ། གཞི་བློ་འདས་རོ་གཅིག་མཎྜ་ལར། ། ལམ་བྱ་རྩོལ་བྲལ་བའི་ཚོམ་བུས་བརྒྱན། ། དོན་ཉག་གཅིག་སྤྲུལ་སྐུའི་ངང་ལ་འབུལ། ། དབྱིངས་སྣང་བ་སྣོད་ཀྱི་མཎྜ་ལར། ། ནང་བཅུད་ཀྱི་སེམས་ཅན་ཚོམ་བུས་བརྒྱན། ། དེ་ངོས་བཟུང་བྲལ་བའི་ངང་ལ་འབུལ། ། ལུས་འདུས་བྱས་ཕུང་པོའི་མཎྜ་ལར། །
རླུང་རྩ་ཐིག་སྲོག་འཛིན་ཚོམ་བུས་བརྒྱན། ། དེ་བདག་འཛིན་བྲལ་བའི་ངང་ལ་འབུལ། ། གཞི་སེམས་བསྐྱེད་བསོད་ནམས་མཎྜ་ལར། ། ལམ་རྒྱུ་ཚོགས་དགེ་བའི་ཚོམ་བུས་བརྒྱན། ། དེ་དགག་སྒྲུབ་དངོས་རྟོག་མེད་པར་འབུལ། ། བདག་འཁོར་འདས་གཉིས་མེད་མཎྜ་ལར། ། བློ་སེམས་བསྐྱེད་དགེ་བཅུའི་ཚོམ་བུས་བརྒྱན། ། ཞིང་སྐྱབས་ཡུལ་དཀྱིལ་འཁོར་ལྷ་ལ་འབུལ། ། ལྷ་འོད་ཞུ་བདག་ཐིམ་དབང་རྫོགས་ནས། ། དོན་ཚོགས་རྫོགས་མངོན་གྱུར་མཐར་ཕྱིན་ཤོག
ཨོྃ་བཛྲ་བྷྲཱུྃ་ལཱ་སྱེ་ན་མཎྜལ་མུ་ཏྲི་སཾ་བྷཱ་སྭ་བྷཱ་ཝ་དྷརྨ་ཀོ྅་ཧཾ་ནིརྻཱ་མི། ཞེས་པས་འབུལ་ལོ། ། བདུན་པ་བྱིན་རླབས་བླ་མའི་སྒྲུབ་པ་ལས་བསྐྱེད་པ་གདབ་པ་ལེན་པ་བསྲེ་བ་བཞི་ལས། དང་པོ་ནི། ཨོྃ་ཨཱཿཧཱུྃ། རང་ལུས་འོད་ཕུང་སྣང་སྟོང་ཆུ་ཟླའི་དབྱིབས། ། དྲེགས་པ་རུ་ཏྲ་སྡེ་བརྒྱད་བསྣོལ་བའི་ཁྲིར། ། ཧཱུྃ་ཡིག་ཡོངས་གྱུར་ཆེ་མཆོག་དཔའ་གཅིག་སྐུ། ། རྡོ་རྗེ་བྷན་དམར་འཛིན་ཅིང་གནམ་ཞལ་འཁྲིལ། ། ཡབ་ཡུམ་དུར་ཁྲོད་ཆས་བརྒྱད་སྣང་སྟོང་གསལ། །
དེ་ཡི་སྤྱི་བོར་རྩ་བའི་བླ་མ་ནི། ། རིག་འཛིན་བཅུ་དང་བཀའ་བབ་ལས་དབང་སོགས། ། ཐོག་མའི་མགོན་པོའི་བར་དུ་ཐོ་བརྩེགས་བཞུགས། ། བར་དུ་ཡི་དམ་བཀའ་བརྒྱད་དཔལ་དགུའི་ལྷ། ། འོག་ཏུ་དཔའ་བོ་མཁའ་འགྲོ་ཆོས་སྲུང་ཚོགས། ། ནམ་མཁའི་མཐའ་ཀླས་མི་ཟད་ནོར་བུའི་མཛོད། ། རྩེ་གཅིག་མོས་གུས་གདུང་བས་གསོལ་བ་འདེབས། གཉིས་པ་དེང་ནས་བཟུང་སྟེ་བྱང་ཆུབ་མ་ཐོབ་ཀྱི་བར་དུ་བླ་མ་མ་གཏོགས་རེ་ས་གཞན་མེད་པ་ཐག་ཆོད་ནས་གསོལ་བ་འདེབས་པ་ནི། ན་མོ་ཧཱུྃ། ཀ་དག་ཐོག་མའི་སངས་རྒྱས་ཀུན་ཏུ་བཟང༌། །
གསོལ་བ་འདེབས་སོ་རང་རིག་མངོན་གྱུར་ནས། ། ཚེ་གཅིག་སངས་རྒྱས་འགྲུབ་པར་བྱིན་གྱིས་རློབས། ། ཟང་ཐལ་གཏད་མེད་ལོངས་སྐུ་རྡོ་རྗེ་སེམས། ། གསོལ་བ་འདེབས་སོ་བདག་འཛིན་གཡའ་བྲལ་ནས། ། ཆོས་ཉིད་མངོན་སུམ་མཐོང་བར་བྱིན་གྱིས་རློབས། ། གསང་མཛོད་རྒྱུད་འཛིན་ལས་ཀྱི་དབང་མོ་ལ། ། གསོལ་བ་འདེབས་སོ་རླུང་སེམས་དབང་ཐོབ་ནས། ། ཉམས་རྟོགས་གོང་དུ་འཕེལ་བར་བྱིན་གྱིས་རློབས། ། སྤྲུལ་སྐུའི་བདག་ཉིད་རིག་འཛིན་འདུས་པ་བཅུར། ། གསོལ་བ་འདེབས་སོ་དབྱིངས་རིག་མངོན་གྱུར་ནས། །
སྣང་བཞི་ཚད་ལ་ཕེབས་པར་བྱིན་གྱིས་རློབས། ། ཀུན་བཟང་ཞི་བ་དབྱིངས་ཀྱི་ལྷ་ཚོགས་ལ། ། གསོལ་བ་འདེབས་སོ་སྣང་སྟོང་ཟུང་འཇུག་ནས། ཁྱབ་བརྡལ་ལྷུན་གྲུབ་རྟོགས་པར་བྱིན་གྱིས་རློབས། ། ཟིལ་གནོན་ཀུན་འདུས་བཀའ་བརྒྱད་ཞི་ཁྲོའི་ལྷ། ། གསོལ་བ་འདེབས་སོ་ཁྲེགས་ཆོད་དོན་རྟོགས་ནས། ། ཆོས་ཉིད་ཟད་སར་འཁྱོལ་བར་བྱིན་གྱིས་རློབས། ། བཀའ་བབ་བརྒྱུད་འཛིན་སངས་རྒྱས་ཡེ་ཤེས་ལ། ། གསོལ་བ་འདེབས་སོ་རིམ་གཉིས་མངོན་གྱུར་ནས། ། གདོས་བཅས་འོད་སྐུར་གྲོལ་བར་བྱིན་གྱིས་རློབས། །
ལས་འཕྲོ་གཏེར་འབྱིན་རྩ་གསུམ་གླིང་པ་ལ། ། གསོལ་བ་འདེབས་སོ་དབང་བཞི་ཡོངས་རྫོགས་ནས། ། འཇའ་ལུས་ཆོས་སྐུར་འགྲུབ་པར་བྱིན་གྱིས་རློབས། ། རྩ་བརྒྱུད་བླ་མ་སྐྱབས་ཡུལ་ཀུན་འདུས་ལ། ། གསོལ་བ་འདེབས་སོ་བདེན་གཉིས་མཐར་ཕྱིན་ནས། ། འོད་གསལ་ཆོས་སྐུར་འགྲུབ་པར་བྱིན་གྱིས་རློབས། ། གསང་སྔགས་བཀའ་ཡི་གཉེར་གཏད་བསྟན་སྲུང་ལ། ། གསོལ་བ་འདེབས་སོ་བར་ཆད་བགེགས་ཞི་ནས། ། མཆོག་དང་ཐུན་མོང་དངོས་གྲུབ་སྩལ་དུ་གསོལ།
གསུམ་པ་ཚོགས་བསྡུ་ཞིང་དབང་བཞི་བླང་བ་ནི།
ཧོ། ཚོགས་ཞིང་འོད་ཞུ་རྩ་བའི་བླ་མར་ཐིམ། ། བླ་མའི་སྐུ་གསུང་ཐུགས་ལས་འོད་ལྔ་འཕྲོས། ། རང་རིག་གནས་ལྔར་ཐིམ་པས་དབང་བཞི་ཐོབ། ། ཆུ་ལ་ཆུ་བཞག་མ་བཅོས་སོ་མར་གནས། ། ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ། བཞི་པ་དབྱིངས་རིག་མཉམ་པར་འཇོག་པ་ནི། ན་མོ། བསྒོམ་བྱ་སེམས་ཀྱི་འདུ་ཤེས་ཞིག ། ཀུན་གཞི་བློ་འདས་དེ་ཡི་ངང༌། །
ཤེས་ཤིང་རིག་པས་མཉམ་པར་བཞག ། ངོ་བོ་དབྱིངས་ལྟར་ཁྱབ་པ་དེ། ། དགག་སྒྲུབ་བྲལ་བར་མཉམ་པར་བཞག ། ཚོགས་དྲུག་གནས་འགྱུའི་འགྲོ་འོང་དེ། ། ཤར་གྲོལ་ཐུག་ཕྲད་མཉམ་པར་བཞག ། གྲགས་སྟོང་དྲན་སྟོང་རིག་སྟོང་དེ། ། གསལ་ལེ་ཧྲིག་གེར་མཉམ་པར་བཞག ། བཟང་ངན་བློ་དང་བྲལ་བ་དེ། ། རྟོག་གཞི་མེད་པར་མཉམ་པར་བཞག ། མཁའ་ལ་བྱ་ཁྱུང་འཕུར་བ་བཞིན། །
བྱ་རྩོལ་མེད་པར་མཉམ་པར་བཞག ། རང་རིག་བླ་མ་འགྲུབ་གྱུར་ཅིག ། ཅེས་དམིགས་མེད་ངང་དུ་བཞག ། རྒྱུན་ཁྱེར་ངག་འདོན་བདེ་བར་གཏེར་ཆེན་གྱི་བཀའ་ཡི་ཅོད་པན་སྤྱི་བོར་འཆང་བ་གཏེར་བློན་སེངྒེས་དམར་ཕྱོགས་ཀྱི་དུས་ཆེན་དུ་བྲིས་པའོ། ། བདག་རིག་འཛིན་པདྨའི་རྒྱལ་སྲས་སུ་ནམ་ཡང་སྨོན་འབྲེལ་ཙམ་མོ། ། བཀྲ་ཤིས།། །། ག༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཀུན་བཟང་ཞི་བའི་ཆོ་ག་ན་རཀ་དོང་སྤྲུགས་ཀྱི་ལས་བྱང་ཐོས་གྲོལ་བླ་མེད་བཞུགས་སོ༔ ཀུན་བཟང་ཞི་བ་དབྱིངས་ཀྱི་ལྷ་ལ་འདུད༔ ས་མ་ཡ༔
བདག་འདྲ་པདྨ་འབྱུང་གནས་ཀྱིས༔ འགྲོ་ཀུན་ངན་སོང་ལས་གྲོལ་ཕྱིར༔ འཁོར་བ་དོང་སྤྲུགས་གདམས་པ་བསྟན༔ ཐོས་གྲོལ་བླ་མེད་གསང་སྔགས་ཆོས༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་དཀྱིལ་འཁོར་རྫས་རིམ་ནི༔ མཐིང་ཀ་དལ་ཐིག་ལེགས་པར་གདབ༔
ཚོམ་བུ་ལྷ་གྲངས་འདི་ལྟར་དགོད༔ རིན་ཆེན་བུམ་པ་ཁ་རྒྱན་ཅན༔ མགུལ་ཆིངས་གཟུང་ཐག་དུང་བཅས་ཚང་༔ ནང་དུ་བུམ་རྫས་ཆུ་ཡིས་བཀང་༔ བགྲང་ཕྲེང་རིགས་ལྔ་ཙཀླི་ཡི༔ བཏགས་གྲོལ་དབང་གི་ཆས་རྣམས་དང་༔ བྷ་ལིང་རྒྱན་ལྡན་དང་བཅས་བཤམ༔ གཞན་ཡང་སྤྱན་གཟིགས་ཚོགས་བསྐང་སོགས༔ ལས་གཞུང་ལྟ་བུར་བཤམ་པར་བྱ༔ བདེ་བའི་གདན་ལ་སྐྱིལ་ཀྲུང་བཞུགས༔
རྣམ་སྣང་ལྡན་པའི་ངང་ཉིད་ལས༔ ཟང་ཐལ་མ་བཅོས་སྤྲོ་བསྡུ་བྱེད༔ སྔོན་འགྲོ་གཏོང་བའི་རིམ་པ་ནི༔ དང་པོ་སྐྱབས་སུ་འགྲོ་བ་ནི༔ ན་མོ༔ གདོད་ནས་རང་བྱུང་ཀ་དག་གདོད་མའི་དབྱིངས༔ བྱ་རྩོལ་བྲལ་བ་ཟང་ཐལ་ཤར་བའི་ལྷ༔ ཀུན་ཏུ་རོལ་པ་ཆོ་འཕྲུལ་ཞི་ཁྲོའི་དབྱིངས༔ མ་འགགས་ཀློང་ཡངས་ཤུགས་ཀྱིས་བདག་སྐྱབས་མཆི༔ གཉིས་པ་སེམས་བསྐྱེད་ནི༔
ན་མོ༔ བསམ་བརྗོད་བྲལ་བ་བློ་བྲལ་ངང་ཉིད་ལས༔ འཁོར་འདས་ཆོས་རྣམས་རྨི་ལམ་སྒྱུ་མ་ཉིད༔ བདག་མེད་གཟུགས་བརྙན་ཆུ་ཟླའི་སྣང་ཚུལ་བཞིན༔ ཡེ་ནས་གཤིས་ལུགས་དེ་བཞིན་སེམས་བསྐྱེད་དོ༔ གསུམ་པ་བགེགས་གཏོར་བྲན་ལ༔ ཨོྃ་ཨཱཿཧཱུྃ་ གིས་བྱིན་རླབས༔ ཆོས་དབྱིངས་རང་བྱུང་ཀློང་ཡངས་ནས༔ མ་འགགས་སྙིང་རྗེའི་འོད་ཟེར་གྱིས༔ ལྷུན་གྲུབ་ལྟ་བའི་དཀྱིལ་འཁོར་ལ༔
གནོད་པའི་ཉོན་མོངས་བར་ཆད་བགེགས༔ གཉིས་མེད་གཏོར་མ་ལེན་ཕྱིར་འདུས༔ ཨོྃ་མ་ཧཱ་ཛྙཱ་ན་གནོད་བྱེད་ཨངྐུ་ཤ་ཡ་ཛ་ཛཿ བཞི་པ་བཀའ་བསྒོ་བ་ནི༔ ཧཱུྃ༔ ཉོན་ཅིག་ང་བདག་མ་རིག་བགེགས༔ སྔོན་ཚེ་ལས་རླུང་རྐྱེན་གྱིས་བསྒྱུར༔ རེ་དོགས་ངར་འཛིན་འབྱུང་པོ་ཁུག༔ བག་ཆགས་འཁོར་བའི་སྲིད་མཚོར་ཞེན༔ སྙིང་རྗེའི་ཞིང་གྱུར་བགེགས་རིགས་རྣམས༔
འཁོར་འདས་བློ་བྲལ་གཏོར་མ་བསྔོ༔ ཤར་གྲོལ་བདེན་གཉིས་དོན་རྟོགས་ནས༔ ལྡོག་མེད་ཆོས་ཀྱི་དབྱིངས་སུ་དེངས༔ བག་ཆགས་བླང་དོར་ཨ་འཐས་ན༔ རིག་པ་ཤེས་རབ་རལ་གྲི་ཡིས༔ ཉོན་མོངས་མགོ་ལུས་ཚལ་པར་འགས༔ ངན་སོང་ས་བོན་མིང་མེད་བརླག༔ དེ་བས་བདག་འཛིན་རང་སར་དེངས༔ ཨོྃ་སརྦ་དྷརྨ་ཀཱ་ཡ་སྭ་བྷཱ་བཛྲ་མུ༔ གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ
ལྔ་པ་མཚམས་གཅོད་པ་ནི༔ ཧཱུྃ༔ ཡེ་ནས་སྣོད་བཅུད་གཞལ་ཡས་ཁང་༔ གཟུགས་རྣམས་བུདྡྷ་ཞི་ཁྲོའི་ལྷ༔ སྒྲ་རྣམས་ཆོས་ཉིད་མ་འགགས་གདངས༔ དྲན་རིག་མཐའ་དབུས་ངོ་བོ་སྟོང་༔ ཡེ་ཤེས་ལྔ་ལྡན་ཕྱི་ནང་གཏིབས༔ བརྡལ་ཁྱབ་ཙཀྲས་མཚམས་ཆོད་ཅིག༔ ཨོྃ་བཛྲ་དྷརྨ་སྭ་བྷཱ་ཨཱཏྨ་ཀོ྅་ཧཾ་ཛྙཱ་ན་ཙཀྲ་རཀྵ་ཧཱུྃ༔ དྲུག་པ་བརྡ་སྒོ་དབྱེ་བ་ནི༔
ཧཱུྃ༔ ཡེ་ནས་སྣང་སྲིད་ཞི་ཁྲོའི་ལྷ༔ དེ་དོན་ལྟ་བའི་ལྷ་མཇལ་ཕྱིར༔ མ་རིག་འཁྲུལ་པའི་སྒོ་བཅད་ནས༔ རང་བྱུང་ཡེ་ཤེས་འཆར་སྒོ་ཕྱེས༔ བྷྲཱུྃ་བི་ཤྭ་བི་ཤུདྡྷེ་ཛྙཱ་ན་པཉྩ་པྲ་བེ་ཤ་ཡ་ཕཊ྄ཿ བདུན་པ་བརྡ་ཕྱག་འཚལ་བ་ནི༔ ཧཱུྃ༔ ཀ་དག་ཆོས་དབྱིངས་རོལ་པ་ལས༔ ཀུན་བཟང་སྒྱུ་མའི་སྣ་ཚོགས་ལྷ༔
རང་བྱུང་ཡེ་ཤེས་ཞལ་མཐོང་ཕྱིར༔ ཀུན་ཁྱབ་ཐིག་ལེས་བརྡ་ཕྱག་འཚལ༔ ཨོྃ་ན་མོ་པཱུ་རུ་ཤ་ཡ་ཧོ༔ བརྒྱད་པ་བརྡ་བཤགས་བྱ་བ་ནི༔ ཧཱུྃ༔ ཡེ་ནས་བློ་བྲལ་འཁོར་འདས་མཉམ༔ བཟང་ངན་རྟག་ཆད་འཛིན་པ་ཉིད༔ ཕྲ་རགས་སྦོམ་གསུམ་ཚོགས་དྲུག་རྣམས༔ ཡེ་ཤེས་ཟང་ཐལ་ངང་ལ་བཤགས༔ ཨོྃ་ན་མོ་བཛྲ་ཤུདྡྷེ་ཨཱཿ
དགུ་པ་བརྡའི་མཆོད་པ་ནི༔ བྷྲཱུྃ༔ གཉིས་མེད་རང་བྱུང་ངོ་བོ་ཉིད༔ བདེ་སྟོང་སྐྱེ་མེད་མཆོད་པའི་སྤྲིན༔ མ་འགགས་ཏིང་འཛིན་འོད་ཟེར་གྱིས༔ ཀུན་བཟང་དཀྱིལ་འཁོར་མཉེས་ཕྱིར་འབུལ༔ ཨོྃ་ན་མོ་བཛྲ་པཱུ་ཛ་ཧོ༔ བཅུ་པ་བརྡའི་བསྟོད་པ་ནི༔ ཧཱུྃ༔ གདོད་ནས་ཀློང་ཡངས་ཞི་བའི་ལྷ༔
ཀ་དག་རང་བྱུང་ཆོ་འཕྲུལ་ཏེ༔ དབྱིངས་རིག་འོད་གསལ་དཀྱིལ་འཁོར་ལ༔ འདུ་འབྲལ་མེད་པའི་ངང་ནས་བསྟོད༔ ཨོྃ་བཛྲ་ན་མོ་ཨ་ཏི་པཱུ་ཧོཿ བཅུ་གཅིག་པ་དམ་བཅའ་བཟུང་བ་ནི༔ ཧཱུྃ༔ ཐོག་མའི་ཆོས་དབྱིངས་ཀུན་ཏུ་བཟང་༔ མ་འགགས་ཡེ་ཤེས་ཆོ་འཕྲུལ་གྱིས༔ རང་བྱུང་ཞི་གར་དཀྱིལ་འཁོར་གྲུབ༔ དེ་དོན་དྲན་པས་མི་བཏང་བཟུང་༔
ཨོྃ་ན་མོ་བཛྲ་ཙིཏྟ་ཧཱུྃ༔ བཅུ་གཉིས་པ་བྱིན་འབེབས་པ་ནི༔ ཧཱུྃ༔ ཀ་དག་ཆོས་ཀྱི་ཀློང་ཡངས་ནས༔ ཁྲེགས་ཆོད་ལྟ་བས་བྱིན་ཕོབ་ཅིག༔ ཟང་ཐལ་མ་འགགས་ཕོ་བྲང་ནས༔ སྣ་ཚོགས་འཛིན་མེད་བྱིན་ཕོབ་ཅིག༔ ལྷུན་གྲུབ་བདེ་སྟོང་ཕོ་བྲང་ནས༔ རང་བྱུང་རང་ཤར་བྱིན་ཕོབ་ཅིག༔ བློ་འདས་རྒྱ་ཡན་ཕོ་བྲང་ནས༔
བླ་མེད་ཨ་ཏིས་བྱིན་ཕོབ་ཅིག༔ ཡེ་ཤེས་ལྔ་ལྡན་ཕོ་བྲང་ནས༔ རང་རིག་བླ་མས་བྱིན་ཕོབ་ཅིག༔ དམ་ཚིག་རྟེན་འབྲེལ་འཁོར་ལོ་ནས༔ རྩ་རླུང་མཁའ་འགྲོས་བྱིན་ཕོབ་ཅིག༔ བསྡུས་བྱ་རྣམ་དག་ཕོ་བྲང་ནས༔ དམ་ཅན་སྲུང་མས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་ཆེན་བསྐུར༔ རང་བྱུང་ཡེ་ཤེས་དེ་དོན་སྩོལ༔ ཨོྃ་བཛྲ་ཛྙཱ་ན་བོ་དྷི་ཧཱུྃ༔
བཅུ་གསུམ་པ་མཆོད་པ་བྱིན་གྱིས་བརླབ་པ་ནི༔ ཧཱུྃ༔ ཕྱི་ཡུལ་ཚོགས་དྲུག་དག་པའི་སྣོད་མཆོག་ཏུ༔ རང་བྱུང་དབང་པོ་རྣམ་ལྔ་ལྷ་མོའི་ཚོགས༔ འཁྲུལ་འཛིན་འཁྲི་བ་གཅོད་པའི་གར་སྒྱུར་མ༔ སྣ་ཚོགས་གཡོ་བའི་མཆོད་རྫས་ཟག་མེད་སྤེལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་བཛྲ་རཱུ་པ་ཤབྡ་གནྡྷེ་ སོགས་ སྤརྴེ་ཨཱཿཧཱུྃ༔ ཨོྃ་བཛྲ་ལཱ་སྱེ་མཱ་ལྱེ་གཱིརྟི་ནཱིརྟི་ཨཱཿཧཱུྃ༔ བཅུ་བཞི་པ་ནང་མཆོད་བྱིན་གྱིས་བརླབ་པ་ནི༔
ཧཱུྃ༔ རྩ་གསུམ་འཁོར་ལོ་ལྔ་ཡི་བྷནྡྷ་རུ༔ ཨ་ཧཾ་བྱང་སེམས་དཀར་དམར་བདུད་རྩིའི་མཆོད༔ རང་བྱུང་རླུང་ལྔས་བསྲུབས་བསྐྱེད་སྤེལ་བ་ཡི༔ རྣམ་དག་ཡེ་ཤེས་ཡེ་ནས་བདུད་རྩིར་གྱུར༔ ཨོྃ་ཨ་ཧཾ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ བཅོ་ལྔ་པ་རཀྟ་བྱིན་གྱིས་བརླབ་པ་ནི༔ ཧཱུྃ༔ མུ་ཁ་བྷནྡྷ་ཡངས་པའི་སྣོད་མཆོག་ཏུ༔ བླ་མེད་ཐབས་ཀྱི་རྡོ་རྗེས་བསྐུལ་བ་ཡིས༔
དབྱིངས་ཕྱུག་བཟང་མོའི་བྷ་གའི་རཀྟའི་རྒྱུན༔ ལེགས་བྱུང་དམར་ཆེན་ཡེ་ནས་བདུད་རྩིར་གྱུར༔ ཨོྃ་མ་ཧཱ་རཀྟ་ཨ་མྲྀ་ཏ་ཧཱུྃ་ཧྲཱིཿཋཿ བཅུ་དྲུག་པ་གཏོར་མ་བྱིན་གྱིས་བརླབ་པ་ནི༔ ཧཱུྃ༔ ཕུང་པོ་བཾ་ཤུན་བྷནྡྷའི་སྣོད་ནང་དུ༔ ཙིཏྟས་བྷ་ལིང་བརྒྱན་པའི་དཔལ་བཤོས་བཙུགས༔ མཱཾ་ས་གོ་རོ་ཙ་ནའི་མཐེབ་སྐྱུས་བསྐོར༔ སྦྱོར་བ་བླ་མེད་ཡེ་ནས་བདུད་རྩིར་གྱུར༔ ཨོྃ་མ་ཧཱ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་ཨོྃ་ཨཱཿཧཱུྃ༔
བཅུ་བདུན་པ་བུམ་པ་བྱིན་གྱིས་བརླབ་པ་ནི༔ ཧཱུྃ༔ རང་བྱུང་བདེ་བ་ཆེན་པོའི་བུམ་པ་རུ༔ སྟོང་པ་ཡེ་ཤེས་ཆེན་པོའི་བདུད་རྩིས་བཀང་༔ གསལ་བ་བུདྡྷའི་ཞིང་ཁམས་ཡེ་ནས་གྲུབ༔ བླ་མེད་ཕོ་བྲང་མ་བསྒོམས་ལྷུན་གྱིས་གྲུབ༔ ཨོྃ་དྷརྨ་རཱ་ག་ལཀྵ་ཨ་མྲྀ་ཏ་ཨཱཿཧཱུྃ༔ ཞེས་མཆོད་རྫས་རང་བྱུང་ལྟར་བྱིན་གྱིས་བརླབ༔ ས་མ་ཡ༔ དང་པོ་ཏིང་འཛིན་རྣམ་གསུམ་ནི༔
ཀུན་ཏུ་གནས་པའི་ཏིང་ངེ་འཛིན༔ ཀུན་ཏུ་སྣང་བའི་ཏིང་ངེ་འཛིན༔ ཀུན་ཏུ་རྒྱུ་བའི་ཏིང་ངེ་འཛིན་ལས་དང་པོ་ནི༔ ཧཱུྃ༔ ཡེ་ནས་རང་བྱུང་བརྡལ་ཁྱབ་ཀློང་༔ ཀ་དག་མ་བཅོས་དབྱེར་མེད་ངང་༔ གསལ་སྟོང་འཁོར་འདས་ཀུན་ལ་གནས༔ ཀུན་ཏུ་བཟང་པོས་དེ་ལྟར་སྨྲས༔ ཨོྃ་དྷརྨ་ཛྙཱ་ན་ས་མནྟ་བྷ་དྲ་ཧཱུྃ༔ གཉིས་པ་ཀུན་ཏུ་སྣང་བའི་ཏིང་ངེ་འཛིན་ནི༔
ཨཱཿ མ་འགགས་ཟང་ཐལ་ཀུན་ཏུ་རྒྱུ༔ དབྱིངས་རིག་དྲན་རྫོགས་ལྷང་ངེ་བ༔ རང་རྩལ་ཡེ་ཤེས་ལྔ་དང་ལྡན༔ འཁོར་འདས་ཀུན་གྱི་བསྐྱེད་པའི་ལམ༔ ཨོྃ་དྷརྨ་སྭ་བྷཱ་ཧྲྀ་ད་ཧཱུྃ༔ གསུམ་པ་ཀུན་ཏུ་རྒྱུ་བའི་ཏིང་ངེ་འཛིན་ནི༔ ཨོྃ༔ སྣ་ཚོགས་རང་བྱུང་ངོ་བོ་ཉིད༔ ཀུན་ཏུ་སྤྲུལ་པའི་ས་བོན་ཧཱུྃ༔
རང་བྱུང་སྤྲུལ་པའི་དབྱིངས་སུ་ཤར༔ འབྱུང་ལྔ་རྣམ་དག་བཛྲ་བྷྲཱུྃ༔ ཨོྃ་ཧཱུྃ་བྷྲཱུྃ་བཛྲ་དྷརྨ་ཀོ྅་ཧཾཿ ཧཱུྃ༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཨེ་ལས་ནམ་མཁའ་ཆོས་དབྱིངས་སྟོང་པའི་ཀློང་༔ ཡྃ་ལས་གཡོ་བྱེད་རླུང་གི་རྒྱ་གྲམ་ཆགས༔ རྃ་ལས་ཡེ་ཤེས་བསྐལ་པའི་མེ་རི་འབར༔ ཁྃ་ལས་དྭངས་མའི་འབྱུང་བ་བདུད་རྩི་ཁོལ༔ སུྃ་ལས་བརྡལ་ཁྱབ་ལྷུན་གྲུབ་དབང་ཆེན་གཞི༔
ཀེཾ་ལས་རུས་པའི་རི་རབ་ཕུང་པོ་བརྗིད༔ བྷྲཱུྃ་ལས་ཡེ་ཤེས་ཕོ་བྲང་གཞལ་ཡས་ཁང་༔ གྲུ་བཞི་སྒོ་བཞི་ཚད་མེད་བཞི་དང་ལྡན༔ དབང་པོ་རྣམ་ལྔ་དག་པའི་རྩིག་པ་མཛེས༔ ཡུལ་བརྒྱད་མ་སྤངས་རྣམ་དག་ཀ་བ་ལ༔ སྟོང་ཉིད་བཅུ་དྲུག་མི་ཤིགས་གདུང་མ་བྲེས༔ སྐྱེ་མཆེད་བཅུ་གཉིས་རྣམ་དག་དྲལ་ལྕམ་གཏིབས༔ ལྷུན་གྲུབ་རང་གསལ་བརྡལ་ཁྱབ་ཐོག་སྟེང་ཕུབ༔ རྒྱུ་འབྲས་དཀར་ནག་ཕྲ་ཞིབ་ཟ་ར་ཚགས༔ ཀུན་རྫོབ་དོན་དམ་དབྱེར་མེད་ཀ་གཞུ་ལ༔
ཀུན་གཞི་འགྱུར་བ་མེད་པའི་ཀ་གདན་བཙུགས༔ ཚོགས་དྲུག་སྣང་བ་མ་འགགས་ཤར་བུ་ལ༔ ཤེས་རིག་དྲྭ་བའི་ལྷ་མོའི་མཆོད་སྤྲིན་གཏིབས༔

ལྟ་བ་མི་ཤིགས་རིན་ཆེན་ཕ་གུ་སྟེ༔ སྣ་ཚོགས་འགྱུ་བ་རྣམ་དག་དྲྭ་ཕྱེད་བརྒྱན༔ རླུང་ལྔ་འགྲོ་འོང་བྲལ་བའི་ཤར་བུ་བསྐྱོད༔ བདེ་སྟོང་སྐྱེ་མེད་མདའ་ཡབ་པུ་ཤུ་ལྡན༔ དགའ་བཞི་ལྷུན་གྲུབ་ངོ་བོ་རྟ་བབས་སྤྲས༔ རྣམ་ཐར་བརྒྱད་ལྡན་ཆོས་འཁོར་ཉི་ཤུ་ལ༔ མ་སྐྱེས་སྙིང་རྗེའི་རི་དྭགས་ཆོས་སྒྲ་ཉན༔ ཡུལ་བརྒྱད་ཀུན་བརྟགས་བྲལ་བའི་རྒྱན་གྱིས་མཛེས༔ ཕྱི་རོལ་དུག་ལྔ་རྣམ་དག་དུར་ཁྲོད་བརྒྱད༔ སྐྱོན་བྲལ་རྡོ་རྭ་པད་ཕྲེང་ཡོན་ཏན་རྫོགས༔ ཡེ་ཤེས་མེ་དཔུང་ལྔ་ལྡན་བག་ཆགས་སྲེག༔
དཀྱིལ་འཁོར་ཕྱི་ནང་མ་བཅོས་ཟང་ཐལ་ཀློང་༔ ལྟ་བ་ཡེ་གྲོལ་ཏོག་དང་སྣམ་བུས་བརྒྱན༔ རྣམ་ཐར་བཀོད་པ་མཚན་ཉིད་ཡོངས་སུ་རྫོགས༔ རང་བྱུང་ཕོ་བྲང་སྟོང་གསལ་འཛིན་མེད་བསྒོམ༔ ཧཱུྃ༔ དེ་དབུས་སེང་ཁྲི་ཉི་ཟླ་པདྨའི་གདན༔ གདོད་མའི་གཤིས་ལུགས་ཇི་བཞིན་བསྟན་པའི་ཕྱིར༔ རང་རིག་ཀ་དག་ངོ་བོ་ཡོངས་གྱུར་ལས༔ ཧཱུྃ་ཡིག་མཐིང་ཁ་དྲི་མེད་ནམ་མཁའི་མདོག༔ འོད་ལྔའི་མདངས་ལྡན་གནས་འགྱུར་དྲན་རྫོགས་སུ༔
མ་བཅོས་ལྷུན་གྲུབ་ཆོས་སྐུ་ཀུན་ཏུ་བཟང་༔ ཞལ་གཅིག་ཕྱག་གཉིས་མཉམ་བཞག་སྐྱིལ་ཀྲུང་ཅན༔ ཡུམ་མཆོག་བཟང་མོ་དཀར་གསལ་པང་དུ་འཁྱུད༔ བདེ་སྟོང་སྣང་ལ་རང་བཞིན་མེད་པ་ཡི༔ སྒྱུ་མ་ཆུ་ཟླའི་ངང་ཚུལ་ཅི་བཞིན་བསྒོམ༔ ཨོྃ་ས་མནྟ་བྷ་དྲ་སམྦྷ་ཧཱུྃ༔ ཧཱུྃ༔ ཐུགས་དབུས་སྣ་ཚོགས་ཡེ་ཤེས་འཁོར་ལོ་ཡི༔ ཙིཏྟ་ལོངས་སྤྱོད་རྫོགས་པའི་ཕོ་བྲང་དབུས༔ རླུང་ལྔ་རྣམ་དག་མི་ཤིགས་བསྣོལ་བའི་སྟེང་༔
ཐོག་མའི་སངས་རྒྱས་ཆོས་སྐུ་ཀུན་ཏུ་བཟང་༔ སྐུ་མདོག་མཐིང་ནག་མཉམ་བཞག་སྐྱིལ་ཀྲུང་བཞུགས༔ དབྱིངས་ཕྱུག་དཀར་མོ་བདེ་སྟོང་སྐུ་ལ་འཁྲིལ༔ ཡེ་ཤེས་ལྔ་ལྡན་ཟུང་འཇུག་ལྡན་པར་བསྒོམ༔ ཙིཏྟའི་ཕོ་བྲང་ཕྱོགས་བཞིའི་རྩ་འདབ་ལ༔ མི་བསྐྱོད་མཐིང་ནག་རྡོ་རྗེ་དྲིལ་བུ་བསྣམས༔ རིན་འབྱུང་སེར་པོ་རིན་ཆེན་དྲིལ་བུ་བསྣམས༔ མཐའ་ཡས་དམར་པོ་པདྨ་དྲིལ་བུ་འཛིན༔ དོན་གྲུབ་ལྗང་གུ་རྒྱ་གྲམ་དྲིལ་བུ་འཛིན༔ མཚམས་བཞིར་སྤྱན་མ་མཱ་ཀཱི་གོས་དཀར་སྒྲོལ༔
སྤོས་སྒྲོམ་ཆུ་སྐྱེས་ཞུན་མེ་དུང་ཆོས་འཛིན༔ ཧཱུྃ༔ དེ་ཡི་ཕྱི་རོལ་རྩ་འདབ་བརྒྱད་རྣམས་ལ༔ ས་སྙིང་དཀར་པོ་རིན་ཆེན་མྱུ་གུ་འཛིན༔ ནམ་སྙིང་སེར་པོ་རལ་གྲི་ཨུཏྤལ་བསྣམས༔ སྤྱན་གཟིགས་དམར་པོ་པདྨ་དྲིལ་བུ་འཛིན༔ ཕྱག་རྡོར་ལྗང་གུ་རྡོ་རྗེ་སྡིགས་མཛུབ་མཛད༔ བྱམས་པ་དཀར་སེར་ཀླུ་ཤིང་དྲིལ་བུ་འཛིན༔ སྒྲིབ་སེལ་དམར་ལྗང་པོ་ཏི་ཕྲེང་བ་བསྣམས༔ ཀུན་བཟང་དམར་སེར་སྙེ་མ་དྲིལ་བུ་བསྣམས༔
འཇམ་དཔལ་ལྗང་གུ་ཨུཏྤལ་དྲིལ་བུ་བསྣམས༔ མཚམས་བརྒྱད་ཡིད་འོང་མཛེས་པའི་གར་ལྡན་མ༔ ལཱ་སྱེ་མཱ་ལྱེ་གཱིརྟི་ནཱིརྟི་མ༔ མེ་ལོང་ཕྲེང་བ་གླིང་བུ་པི་ཝཾ་བསྣམས༔ མེ་ཏོག་བདུག་སྤོས་མར་མེ་དྲི་ཆབ་མ༔ སྤོས་སྒྲོམ་ཆུ་སྐྱེས་ཞུན་མེ་དུང་ཆོས་བསྣམས༔ ཧཱུྃ༔ དེ་ཡི་ཕྱི་རིམ་རྩ་འདབ་བཅུ་དྲུག་ལ༔ བདེ་བ་ཆེན་པོའི་རིག་འཛིན་སྐུ་མདོག་སྨུག༔ རྣམ་པར་སྨིན་པའི་རིག་འཛིན་སྐུ་མདོག་དཀར༔
ཕྱག་རྒྱ་ཆེན་པོའི་རིག་འཛིན་སྐུ་མདོག་སེར༔ ཚེ་ལ་དབང་བའི་རིག་འཛིན་སྐུ་མདོག་དམར༔ ལྷུན་གྱིས་གྲུབ་པའི་རིག་འཛིན་སྐུ་མདོག་ལྗང་༔ གར་སྟབས་ཁྲོ་འཛུམ་རྡོ་རྗེ་དྲིལ་བུ་བསྣམས༔ བུདྡྷ་གར་དབང་འཁོར་ལོ་བྷནྡྷ་བསྣམས༔ རྡོ་རྗེ་གར་དབང་རྡོ་རྗེ་བྷནྡྷ་བསྣམས༔ རིན་ཆེན་གར་དབང་ནོར་བུ་བྷནྡྷ་བསྣམས༔ པདྨ་གར་དབང་པདྨ་བྷནྡྷ་བསྣམས༔ ལས་ཀྱི་གར་དབང་རྒྱ་གྲམ་བྷནྡྷ་བསྣམས༔ ཐམས་ཅད་ཁྲོ་འཛུམ་བརྐྱང་བསྐུམ་ཚུལ་གྱིས་གསལ༔
ལྷ་དབང་བརྒྱ་བྱིན་དཀར་པོ་པི་ཝཾ་བསྣམས༔ ཐག་བཟང་སྔོན་པོའི་ཕྱག་ན་གོ་མཚོན་བསྣམས༔ ཤཱཀ་ཐུབ་སེར་པོའི་ཕྱག་ན་པར་བུ་བསྣམས༔ སེང་གེ་རབ་བརྟན་མཐིང་ག་པུ་ཏི་བསྣམས༔ ཐུབ་པ་ཁ་འབར་དམར་པོ་སྒྲོམ་བུ་བསྣམས༔ ཆོས་ཀྱི་རྒྱལ་པོ་མཐིང་ནག་མེ་ཆུ་བསྣམས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ ཙིཏྟའི་ཕོ་བྲང་སྒོ་བཞི་སྐྱོང་མཛད་པ༔ གཤིན་རྗེ་མཐིང་ནག་རལ་གྲི་ལྕགས་ཀྱུ་བསྣམས༔
སྟོབས་ཆེན་སེར་པོ་རྡོ་རྗེ་ཞགས་པ་བསྣམས༔ རྟ་མགྲིན་དམར་པོ་དབྱུག་པ་ལྕགས་སྒྲོག་བསྣམས༔ བདུད་རྩི་ལྗང་གུ་རྒྱ་གྲམ་དྲིལ་བུ་བསྣམས༔ སྒོ་མ་རིགས་བཞི་རང་མདོག་ཡབ་ལ་འཁྲིལ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ དེ་ལྟར་ཕྱི་ནང་དཀྱིལ་འཁོར་ལྷ་ཡི་ཚོགས༔ སྣང་སྟོང་ཆུ་ཟླ་ལྟ་བུར་གསལ་བ་ཡི༔ གནས་ཀྱི་ཡིག་འབྲུ་ལྔ་ཡི་འོད་ཟེར་གྱིས༔ ཀུན་བཟང་ཞི་བའི་ལྷ་ཚོགས་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཛ་ཛཿཕཻཾ་ཕཻཾ་ཨ་བེ་ཤ་ཡ་ཛ་ཛཿ
ཛཿཧཱུྃ་བཾ་ཧོཿ དེ་ནས་སྤྱན་འདྲེན་པ་ནི༔ ཧཱུྃ༔ ཆོས་དབྱིངས་ལྷུན་གྲུབ་རང་བྱུང་ཕོ་བྲང་ནས༔ ཆོས་སྐུ་ཡེ་ཤེས་ལྷ་ཚོགས་གཤེགས་སུ་གསོལ༔ ཟང་ཐལ་ལོངས་སྤྱོད་རྫོགས་པའི་ཕོ་བྲང་ནས༔ ལོངས་སྐུ་རང་བྱུང་ལྷ་ཚོགས་གཤེགས་སུ་གསོལ༔ མ་སྐྱེས་ལྷུན་གྲུབ་དག་པའི་ཕོ་བྲང་ནས༔ སྤྲུལ་སྐུ་ཞི་བའི་ལྷ་ཚོགས་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ
དེ་ནས་བཞུགས་སུ་གསོལ་བ་ནི༔ ཧཱུྃ༔ མ་ཆགས་སྐྱོན་བྲལ་སྣ་ཚོགས་ཁྲིའི་སྟེང་དུ༔ ཀུན་བཟང་ཞི་བ་དབྱིངས་ཀྱི་ལྷ་ཚོགས་རྣམས༔ མི་གཡོ་གསལ་སྟོང་གཉིས་མེད་ངང་ཉིད་དུ༔ འགྲོ་ཀུན་ཐུགས་རྗེས་སྐྱོང་ཕྱིར་བཞུགས་སུ་གསོལ༔ ཨོྃ་བཛྲ་ས་མ་ཡ་ཏིཥྛ་ལྷན༔
དེ་ནས་ཕྱག་འཚལ་བ་ནི༔ ཧཱུྃ༔ ཀུན་བཟང་ཞི་བ་དབྱིངས་ཀྱི་ལྷ་ཚོགས་ལ༔
མོས་གུས་འདུན་པའི་ཡིད་ཀྱི་ལྕགས་ཀྱུ་ཡིས༔ མི་ཕྱེད་གདུང་ཤུགས་དྲག་པོས་གུས་བཏུད་ནས༔ སྒོ་གསུམ་རྩོལ་བྲལ་ངང་གིས་ཕྱག་འཚལ་ལོ༔ ཨོྃ་ན་མོ་པཱུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔ མིག་གི་རྣམ་ཤེས་མ་སྤངས་གནས་སུ་དག༔ པུཥྤེ་དཀར་མོས་མེ་ཏོག་སྣ་ཚོགས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔
ཨོྃ་དྷརྨ་པུཥྤེ་པཱུ་ཛ་ཧོཿ ཧཱུྃ༔ སྣ་ཡི་རྣམ་ཤེས་མ་སྤངས་གནས་སུ་དག༔ དྷཱུ་པེ་སེར་མོས་སྤོས་སྒྲོམ་སྣ་ཚོགས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་དྷཱུ་པེ་པཱུ་ཛ་ཧོཿ ལུས་ཀྱི་རྣམ་ཤེས་མ་སྤངས་གནས་སུ་དག༔ ཨཱ་ལོ་དམར་མོས་མར་མེ་སྣ་ཚོགས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔
བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་ཨཱ་ལོ་ཀེ་པཱུ་ཛ་ཧོཿ ཧཱུྃ༔ ཚོར་བའི་རྣམ་ཤེས་མ་སྤངས་གནས་སུ་དག༔ གནྡྷེ་ལྗང་མོས་དྲི་ཆབ་སྣ་ཚོགས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་གནྡྷེ་པཱུ་ཛ་ཧོཿ ཧཱུྃ༔ ལྕེ་ཡི་རྣམ་ཤེས་མ་སྤངས་གནས་སུ་དག༔
རོ་ཡི་ལྷ་མོས་ཞལ་ཟས་སྣ་ཚོགས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་ནཻ་ཝི་དྱེ་པཱུ་ཛ་ཧོཿ ཧཱུྃ༔ རྣ་བའི་རྣམ་ཤེས་མ་སྤངས་གནས་སུ་དག༔ ཤབྡ་སྔོན་མོས་རོལ་མོ་སྣ་ཚོགས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་ཤབྡ་པཱུ་ཛ་ཧོཿ
ཧཱུྃ༔ གཟུགས་ཀྱི་འཛིན་པ་མ་སྤངས་གནས་སུ་དག༔ རཱུ་པ་དཀར་མོའི་ཕྱག་ན་མེ་ལོང་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་རཱུ་པ་པཱུ་ཛ་ཧོཿ ཧཱུྃ༔ སྒྲ་ཡི་འཛིན་པ་མ་སྤངས་གནས་སུ་དག༔ ཤབྡ་སེར་མོའི་ཕྱག་ན་གྷཎྜེ་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔
བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་ཤབྡ་པཱུ་ཛ་ཧོཿ ཧཱུྃ༔ དྲི་ཡི་རྟོག་པ་མ་སྤངས་གནས་སུ་དག༔ གནྡྷེ་ལྗང་མོའི་ཕྱག་ན་དྲི་ཆབ་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་གནྡྷེ་པཱུ་ཛ་ཧོཿ ཧཱུྃ༔ རོ་ཡི་ཞེན་པ་མ་སྤངས་གནས་སུ་དག༔
རཱ་ས་དམར་པོ་ཕྱག་ན་ཞལ་ཟས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་རཱ་ས་པཱུ་ཛ་ཧོཿ ཧཱུྃ༔ རེག་བྱའི་རྟོག་པ་མ་སྤངས་གནས་སུ་དག༔ སྤརྴེ་སྔོན་མོའི་ཕྱག་ན་རྒྱན་གོས་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་སྤརྴེ་པཱུ་ཛ་ཧོཿ
ཧཱུྃ༔ ཞེ་སྡང་ངོ་བོ་མ་སྤངས་གནས་སུ་དག༔ ལཱ་སྱེ་དཀར་མོའི་ཕྱག་ན་མེ་ཏོག་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་ལཱ་སྱེ་པཱུ་ཛ་ཧོཿ ཧཱུྃ༔ འདོད་ཆགས་རྟོག་པ་མ་སྤངས་གནས་སུ་དག༔ གཱིརྟི་དམར་མོའི་ཕྱག་ན་པི་ཝཾ་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔
བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་གཱིརྟི་པཱུ་ཛ་ཧོཿ ཧཱུྃ༔ གཏི་མུག་རྟོག་པ་མ་སྤངས་གནས་སུ་དག༔ བྷི་དྷོྃ་སྔོན་མོས་ཤེལ་གྱི་ཕྲེང་བ་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་བྷི་དྷོྃ་པཱུ་ཛ་ཧོཿ ཧཱུྃ༔ ང་རྒྱལ་རྟོག་པ་མ་སྤངས་གནས་སུ་དག༔
ནཱིརྟི་ལྗང་མོའི་ཕྱག་ན་གླིང་བུ་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་ཝཾ་སེ་པཱུ་ཛ་ཧོཿ ཧཱུྃ༔ ཕྲག་དོག་རྟོག་པ་མ་སྤངས་གནས་སུ་དག༔ གུ་ཧྱ་ལྗང་མོའི་ཕྱག་ན་པུ་ཏི་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་སུ་ཁཾ་པཱུ་ཛ་ཧོཿ
ཧཱུྃ༔ འགྱུ་བ་སྣ་ཚོགས་མ་སྤངས་གནས་སུ་དག༔ སྣ་ཚོགས་ལྷ་མོས་བཀྲ་ཤིས་རྟགས་བརྒྱད་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་བི་ཤྭ་མངྒ་ལཾ་པཱུ་ཛ་ཧོཿ ཧཱུྃ༔ རྩ་མདུད་རྒྱ་མཚོ་མ་སྤངས་གནས་སུ་དག༔ གྲོལ་ལམ་མཁའ་འགྲོས་རྒྱལ་སྲིད་སྣ་བདུན་བསྣམས༔ བླ་མ་ཀུན་བཟང་ཞི་བའི་ལྷ་ལ་འབུལ༔
བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་པུཎྱེ་སྭ་བྷཱ་ཝ་པཱུ་ཛ་ཧོཿ དེ་ནས་ནང་མཆོད་འབུལ་བ་ནི༔ ཧཱུྃ༔ རྐྱང་མ་བདེ་བ་ཆེན་པོའི་བྷནྡྷ་རུ༔ ཨ་ཧཾ་བྱང་ཆུབ་སེམས་ཀྱི་ཐིག་ལེས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་སུ་ཁཾ་པཱུ་ཛ་ཧོཿ ཧཱུྃ༔
རོ་མ་སྟོང་པ་ཆེན་པོའི་བྷནྡྷ་རུ༔ ཤེས་རབ་ཆགས་པ་མེད་པའི་རཀྟས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་པཉྩ་རཀྟ་པཱུ་ཛ་ཧོཿ ཧཱུྃ༔ དབུ་མ་ཡེ་ཤེས་ཆེན་པོའི་བྷནྡྷ་རུ༔ བླ་མེད་དབྱིངས་རིག་སྦྱོར་བའི་རཀྟས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔
ཨོྃ་དྷརྨ་བཛྲ་ཛྙཱ་ན་སྭ་བྷཱ་པཱུ་ཛ་ཧོཿ ཧཱུྃ༔ རྩ་ཁམས་འཁོར་ལོ་ལྔ་ཡི་བྷནྡྷ་རུ༔ ཉོན་མོངས་དུག་ལྔ་བསྒྲལ་བའི་བྷ་ལིང་བཙུགས༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་བྷ་ལིངྟ་པཱུ་ཛ་ཧོཿ ཧཱུྃ༔ འབྱུང་ལྔ་ཕུང་ཁམས་དག་པའི་བྷནྡྷ་རུ༔ སྟོང་ཉིད་བཅུ་དྲུག་གསང་བའི་མཆོད་པས་བཀང་༔
བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་གུ་ཧྱ་པཱུ་ཛ་ཧོཿ ཧཱུྃ༔ སེམས་ཉིད་ཀུན་ཏུ་བཟང་པོའི་བྷནྡྷ་རུ༔ རིག་པ་ཀུན་བཟང་དགྱེས་པའི་རྫས་ཀྱིས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་སུ་ཁཾ་སྭ་བྷཱ་ཧཱུྃ༔ ཧཱུྃ༔
རང་བྱུང་སྐྱེ་བ་མེད་པའི་བྷནྡྷ་རུ༔ རིག་པ་ཡེ་ཤེས་བླ་མེད་རྫས་ཀྱིས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་དྷརྨ་བཛྲ་ཛྙཱ་ན་པཉྩ་ཧཱུྃ༔ ཧཱུྃ༔ རྣམ་དག་མ་བཅོས་ཁྱབ་བརྡལ་བྷནྡྷ་རུ༔ གསལ་སྟོང་སྐྱེ་འགག་བྲལ་བའི་རྫས་ཀྱིས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔
ཨོྃ་དྷརྨ་བཛྲ་སྭ་བྷཱ་པཱུ་ཛ་ཧོཿ དེ་ནས་བསྟོད་པ་བྱ་བ་ནི༔ ཧཱུྃ༔ ཀ་དག་སྐྱེ་བ་མེད་པའི་ཕོ་བྲང་ནས༔ གང་འདུལ་ཐབས་ཀྱིས་འགྲོ་དོན་སྐུར་སྣང་བ༔ ཀུན་བཟང་ཆོས་ཉིད་མི་འགྱུར་སྐུ་མདོག་མཐིང་༔ གསལ་སྟོང་གཉིས་མེད་མཉམ་བཞག་སྐྱིལ་ཀྲུང་ཅན༔ དབྱིངས་ཕྱུག་དཀར་མོར་ཟུང་འཇུག་པང་དུ་འཁྲིལ༔ འགྲོ་བའི་དོན་དུ་རང་བྱུང་ལམ་མེ་བ༔ ཀུན་བཟང་ཡབ་ཡུམ་སྐུ་ལ་ཕྱག་འཚལ་བསྟོད༔
ཧཱུྃ༔ སྣ་ཚོགས་མ་འགགས་རང་བྱུང་ཕོ་བྲང་ནས༔ སྒྱུ་མ་ཆུ་ཟླ་བཞིན་དུ་སྤྲུལ་པའི་ལྷ༔ ཞི་བ་ཡེ་ཤེས་དབྱིངས་ཀྱི་ལྷ་ཚོགས་རྣམས༔ ཞི་འཛུམ་མཛེས་པའི་གར་ལྡན་བཞད་པ་པོ༔ མཉེན་ལྕུག་འཁྲིལ་ལྡེམ་ལང་ཚོ་མདངས་ལྡན་མ༔ ཡབ་ཡུམ་དཀྱིལ་འཁོར་ཚོགས་ལ་ཕྱག་འཚལ་བསྟོད༔ ཧཱུྃ༔ ཚད་མེད་བཞི་ལྡན་རྣམ་ཐར་སྒོ་བཞི་སྲུང་༔ བཞད་གཤེ་ཁྲོ་ལ་གར་སྒྱུར་དགྱེས་པར་བྱེད༔
སྒོ་བ་ཡབ་ཡུམ་རྣམས་ལ་ཕྱག་འཚལ་བསྟོད༔ ཧཱུྃ༔ ཞི་བ་དབྱིངས་ཀྱི་དཀྱིལ་འཁོར་ལྷ་ཡི་ཚོགས༔ མཛེས་པའི་རྒྱན་ལྡན་ཅོད་པན་དུ་མ་འཕུར༔ རིན་པོ་ཆེ་དང་མུ་ཏིག་རྒྱན་གྱིས་སྤྲས༔ ཞི་བའི་ཚུལ་དགུ་རྫོགས་ཅིང་ཡོན་ཏན་ལྡན༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ བསྟོད་པ་རྒྱས་པ་བྱེད་ན་འདི་ལྟར་མཛོད༔ ཧཱུྃ༔ སངས་རྒྱས་ཀུན་གྱི་ཐུགས་ལས་བསྐྱེད་པའི་ཡབ༔
ཆོས་སྐུ་ཀུན་ཏུ་བཟང་པོར་ཕྱག་འཚལ་བསྟོད༔ བདེ་སྟོང་ཡེ་ཤེས་དབྱེར་མེད་བསྐྱེད་པའི་ཡུམ༔ དབྱིངས་ཕྱུག་ཀུན་ཏུ་བཟང་མོར་ཕྱག་འཚལ་བསྟོད༔ ཞེ་སྡང་རྟོག་པ་མ་སྤངས་གནས་སུ་དག༔ རྡོར་སེམས་མི་བསྐྱོད་སྐུ་ལ་ཕྱག་འཚལ་བསྟོད༔ ང་རྒྱལ་རྟོག་པ་མ་སྤངས་གནས་སུ་དག༔ རིན་འབྱུང་སེར་པོའི་སྐུ་ལ་ཕྱག་འཚལ་བསྟོད༔ འདོད་ཆགས་རྟོག་པ་མ་སྤངས་གནས་སུ་དག༔ མཐའ་ཡས་དམར་པོའི་སྐུ་ལ་ཕྱག་འཚལ་བསྟོད༔ ཕྲག་དོག་རྟོག་པ་མ་སྤངས་གནས་སུ་དག༔
དོན་གྲུབ་ལྗང་གུའི་སྐུ་ལ་ཕྱག་འཚལ་བསྟོད༔ ཤ་ཡི་ཁམས་རྣམས་མ་སྤངས་གནས་སུ་དག༔ སངས་རྒྱས་སྤྱན་མའི་སྐུ་ལ་ཕྱག་འཚལ་བསྟོད༔ ཁྲག་གི་ཁམས་རྣམས་མ་སྤངས་གནས་སུ་དག༔ མཱ་མ་ཀཱི་ཡི་སྐུ་ལ་ཕྱག་འཚལ་བསྟོད༔ དྲོད་ཀྱི་ཁམས་རྣམས་མ་སྤངས་གནས་སུ་དག༔ གོས་དཀར་མོ་ཡི་སྐུ་ལ་ཕྱག་འཚལ་བསྟོད༔ དབུགས་ཀྱི་ཁམས་རྣམས་མ་སྤངས་གནས་སུ་དག༔ དམ་ཚིག་སྒྲོལ་མའི་སྐུ་ལ་ཕྱག་འཚལ་བསྟོད༔ མིག་གི་ཁམས་རྣམས་མ་སྤངས་གནས་སུ་དག༔
ས་ཡི་སྙིང་པོའི་སྐུ་ལ་ཕྱག་འཚལ་བསྟོད༔ ཡིད་ཀྱི་རྣམ་ཤེས་མ་སྤངས་གནས་སུ་དག༔ ཀུན་ཏུ་བཟང་པོའི་སྐུ་ལ་ཕྱག་འཚལ་བསྟོད༔ ཀུན་ཏུ་རྟོག་པ་མ་སྤངས་གནས་སུ་དག༔ འཇམ་དཔལ་དབྱངས་ཀྱི་སྐུ་ལ་ཕྱག་འཚལ་བསྟོད༔ སྣ་ཡི་རྣམ་ཤེས་མ་སྤངས་གནས་སུ་དག༔ ཕྱག་ན་རྡོ་རྗེའི་སྐུ་ལ་ཕྱག་འཚལ་བསྟོད༔ ལྕེ་ཡི་རྣམ་ཤེས་མ་སྤངས་གནས་སུ་དག༔ སྤྱན་རས་གཟིགས་དབང་སྐུ་ལ་ཕྱག་འཚལ་བསྟོད༔ ལུས་ཀྱི་རྣམ་ཤེས་མ་སྤངས་གནས་སུ་དག༔
བྱམས་པ་མཻ་ཏྲིའི་སྐུ་ལ་ཕྱག་འཚལ་བསྟོད༔ ངག་གི་རྣམ་ཤེས་མ་སྤངས་གནས་སུ་དག༔ སྒྲིབ་པ་རྣམ་སེལ་སྐུ་ལ་ཕྱག་འཚལ་བསྟོད༔ ཡིད་ཀྱི་རྣམ་ཤེས་མ་སྤངས་གནས་སུ་དག༔ ནམ་མཁའི་སྙིང་པོའི་སྐུ་ལ་ཕྱག་འཚལ་བསྟོད༔ ཤེས་བྱའི་སྒྲིབ་པ་མ་སྤངས་གནས་སུ་དག༔ ལཱ་སྱེ་དཀར་མོའི་སྐུ་ལ་ཕྱག་འཚལ་བསྟོད༔ ཉོན་མོངས་སྒྲིབ་པ་མ་སྤངས་གནས་སུ་དག༔ མཱ་ལྱེ་སེར་མོའི་སྐུ་ལ་ཕྱག་འཚལ་བསྟོད༔ བག་ཆགས་སྒྲིབ་པ་མ་སྤངས་གནས་སུ་དག༔
གཱིརྟི་དམར་མོའི་སྐུ་ལ་ཕྱག་འཚལ་བསྟོད༔ ལུས་ཀྱི་སྒྲིབ་པ་མ་སྤངས་གནས་སུ་དག༔ ནཱིརྟི་ལྗང་མོའི་སྐུ་ལ་ཕྱག་འཚལ་བསྟོད༔ གཟུགས་ཀྱི་ཕུང་པོ་མ་སྤངས་གནས་སུ་དག༔ པུཥྤེ་དཀར་མོའི་སྐུ་ལ་ཕྱག་འཚལ་བསྟོད༔ དྲི་ཡི་འཛིན་པ་མ་སྤངས་གནས་སུ་དག༔ དྷཱུ་པེ་སེར་མོའི་སྐུ་ལ་ཕྱག་འཚལ་བསྟོད༔ སྒྲ་ཡི་འཛིན་པ་མ་སྤངས་གནས་སུ་དག༔ ཨཱ་ལོ་དམར་མོའི་སྐུ་ལ་ཕྱག་འཚལ་བསྟོད༔ རོ་ཡི་འཛིན་པ་མ་སྤངས་གནས་སུ་དག༔
གནྡྷེ་ལྗང་མོའི་སྐུ་ལ་ཕྱག་འཚལ་བསྟོད༔ གཟུགས་ཀྱི་འཛིན་པ་མ་སྤངས་གནས་སུ་དག༔ བདེ་བ་རིག་འཛིན་སྐུ་ལ་ཕྱག་འཚལ་བསྟོད༔ ཚོར་བའི་ཕུང་པོ་མ་སྤངས་གནས་སུ་དག༔ རྣམ་པར་སྨིན་པའི་རིག་འཛིན་སྐུ་ལ་བསྟོད༔ འདུ་ཤེས་ཕུང་པོ་མ་སྤངས་གནས་སུ་དག༔ ཕྱག་རྒྱ་རིག་འཛིན་སྐུ་ལ་ཕྱག་འཚལ་བསྟོད༔ འདུ་བྱེད་ཕུང་པོ་མ་སྤངས་གནས་སུ་དག༔ ཚེ་དབང་རིག་འཛིན་སྐུ་ལ་ཕྱག་འཚལ་བསྟོད༔ རྣམ་ཤེས་ཕུང་པོ་མ་སྤངས་གནས་སུ་དག༔
ལྷུན་གྲུབ་རིག་འཛིན་སྐུ་ལ་ཕྱག་འཚལ་བསྟོད༔ སྲིད་པར་འཇུག་པ་མ་སྤངས་གནས་སུ་དག༔ བུདྡྷ་གར་དབང་སྐུ་ལ་ཕྱག་འཚལ་བསྟོད༔ སྐྱེ་བ་ལེན་པ་མ་སྤངས་གནས་སུ་དག༔ རྡོ་རྗེ་གར་དབང་སྐུ་ལ་ཕྱག་འཚལ་བསྟོད༔ རྒ་བའི་འཛིན་པ་མ་སྤངས་གནས་སུ་དག༔ རིན་ཆེན་གར་དབང་སྐུ་ལ་ཕྱག་འཚལ་བསྟོད༔ ན་བའི་རྣམ་རྟོག་མ་སྤངས་གནས་སུ་དག༔ པདྨ་གར་དབང་སྐུ་ལ་ཕྱག་འཚལ་བསྟོད༔ འཆི་བའི་ཀུན་རྟོག་མ་སྤངས་གནས་སུ་དག༔
ལས་ཀྱི་གར་དབང་སྐུ་ལ་ཕྱག་འཚལ་བསྟོད༔ ལྷ་ཡི་སྡུག་བསྔལ་མ་སྤངས་གནས་སུ་དག༔ ལྷ་དབང་བརྒྱ་བྱིན་སྐུ་ལ་ཕྱག་འཚལ་བསྟོད༔ ལྷ་མིན་སྡུག་བསྔལ་མ་སྤངས་གནས་སུ་དག༔ ཐག་བཟང་རིས་ཀྱི་སྐུ་ལ་ཕྱག་འཚལ་བསྟོད༔ མི་ཡི་སྡུག་བསྔལ་མ་སྤངས་གནས་སུ་དག༔ ཤཱཀྱ་ཐུབ་པའི་སྐུ་ལ་ཕྱག་འཚལ་བསྟོད༔ བྱོལ་སོང་སྡུག་བསྔལ་མ་སྤངས་གནས་སུ་དག༔ སེངྒེ་རབ་བརྟན་སྐུ་ལ་ཕྱག་འཚལ་བསྟོད༔ ཡི་དྭགས་སྡུག་བསྔལ་མ་སྤངས་གནས་སུ་དག༔
ཐུབ་པ་ཁ་འབར་སྐུ་ལ་ཕྱག་འཚལ་བསྟོད༔ དམྱལ་བའི་སྡུག་བསྔལ་མ་སྤངས་གནས་སུ་དག༔ ཆོས་ཀྱི་རྒྱལ་པོའི་སྐུ་ལ་ཕྱག་འཚལ་བསྟོད༔ རྟག་པར་ལྟ་བ་མ་སྤངས་གནས་སུ་དག༔ གཤིན་རྗེ་གཤེད་ཀྱི་སྐུ་ལ་ཕྱག་འཚལ་བསྟོད༔ དངོས་པོར་ལྟ་བ་མ་སྤངས་གནས་སུ་དག༔ སྟོབས་པོ་ཆེ་ཡི་སྐུ་ལ་ཕྱག་འཚལ་བསྟོད༔ ཆད་པར་ལྟ་བ་མ་སྤངས་གནས་སུ་དག༔ རྟ་མགྲིན་རྒྱལ་པོའི་སྐུ་ལ་ཕྱག་འཚལ་བསྟོད༔ སྟོང་པར་ལྟ་བ་མ་སྤངས་གནས་སུ་དག༔
བདུད་རྩི་འཁྱིལ་བའི་སྐུ་ལ་ཕྱག་འཚལ་བསྟོད༔ རྣམ་ཐར་སྒོ་བཞི་མ་འགགས་ཟང་ཐལ་ངང་༔ སྒོ་མ་རིགས་བཞིའི་སྐུ་ལ་ཕྱག་འཚལ་བསྟོད༔ བསྐྱེད་རྫོགས་ཟུང་འཇུག་བདེ་སྟོང་ཡེ་ཤེས་ངང་༔ ཞི་བ་ཡོངས་རྫོགས་ལྷ་ལ་ཕྱག་འཚལ་བསྟོད༔ ཞི་བ་ཡེ་ཤེས་དབྱིངས་ཀྱི་ལྷ་ཚོགས་རྣམས༔ ཐུགས་རྗེའི་ཀློང་ཡངས་འགགས་མེད་ཤུགས་འབྱུང་བས༔ ཡེ་ཤེས་སྐུ་ལྔའི་འོད་ཟེར་ལྕགས་ཀྱུ་འགྱེད༔ མ་རིག་རྨོངས་པའི་སེམས་ཅན་སྡུག་བསྔལ་ཅན༔ འཁོར་བའི་རྒྱ་མཚོ་ཆེ་ལ་བྱིང་བ་རྣམས༔
རང་བྱུང་ལྷ་མཆོག་བདེ་ཆེན་ལྷ་རུ་དྲོངས༔ བདག་གིས་རྩེ་གཅིག་ཐུགས་དམ་རྒྱུད་བསྐུལ་མཐུས༔ མངོན་རྫོགས་བླ་མེད་བྱང་ཆུབ་རེག་གྱུར་ཅིག༔ དེ་ནས་བསྙེན་པ་བྱ་བ་ནི༔ ཨོྃ་དྷརྨ་ས་མནྟ་བྷ་དྲ་ཛྙཱ་ན་ཧཱུྃ༔ རིགས་ལྔ་ཡབ་ཡུམ་ལ༔ ཨོྃ་ཧཱུྃ་ཏྲཱྃ་ཧྲཱིཿཨཱཿམཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོཿ སེམས་དཔའ་ཡབ་ཡུམ་རྣམས་ལ༔ ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ༔
སྤྱིའི་བསྙེན་པ་བྱ་བ་ནི༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ གཟུངས་སྔགས་རྣམས་ཅི་འགྲུབ་བཟླ༔ ཤམ་བུར་སྡིག་སྦྱོང་སྔགས་ནི༔ ཨོྃ་སརྦ་པཱ་པཾ་བཛྲ་བི་ཤྭ་དྷ་ཡེ་སྭཱ་ཧཱ༔ བུམ་པ་སྒྲུབ་པའི་སྔགས་ནི༔ ཨོྃ་དྷརྨ་བཛྲ་ཧྲི་ད་ཡ་ག་ལཀྵ་པ་ད་ར་ད་ར་ཧཱུྃ་བྷྲཱུྃ༔ ཞེས་བུམ་པ་བསྒྲུབ༔ དེ་ནས་དམ་ཚིག་སྐུ་གསུམ་གནས་པའི་ཏིང་ངེ་འཛིན་གྱི་དབང་བསྐུར་བ་ནི༔ དང་པོ་རང་ལུས་བསང་སྦྱང་༔
གཉིས་པ་མཎྜལ་འབུལ་བ༔ གསུམ་པ་དབང་བསྐུར་བ༔ བཞི་པ་ངོ་བོ་སྐྱོང་བའོ༔ དང་པོ་རང་ལུས་བསང་སྦྱང་ནི ༔ རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་ལྷ་རྒྱལ་བ་རིགས་ལྔ་སྤྱན་དྲངས༔ ཨོྃ་བཛྲ་ས་མཱ་ཡ་ཛ་ཛ་ཕཻཾ་ཕཻཾ་ཛཿཧཱུྃ་བྃ་ཧོཿ ཁྱེད་རང་རྣམས་ཀྱིས་བདག་ལ་དབང་བསྐུར་དུ་གསོལ༔ ཞེས་གསོལ་བ་བཏབ་པས་བུམ་པའི་ཆུས་དབང་བསྐུར་སྐུ་གང་དྲི་མ་དག་ཆུའི་ལྷག་མ་ཡར་ལུད་པ་ལས་ཀུན་བཟང་ཡབ་ཡུམ་གྱིས་དབུ་བརྒྱན་པར་གྱུར༔ ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་ཁྲུས་བྱ་བ་ནི༔
ཧཱུྃ༔ བུམ་པ་བཟང་པོ་ཡེ་ཤེས་དབྱིངས་ཀྱི་མཁའ༔ བཅུད་ནི་ཀ་དག་རང་བྱུང་དྲི་མེད་ཆུས༔ ཀུན་བཟང་ཞི་བའི་ལྷ་ལ་ཁྲུས་འབུལ་བགྱི༔ བདག་གཞན་སྒོ་གསུམ་བག་ཆགས་སྦྱང་དུ་གསོལ༔ ཨོྃ་ན་མཿསརྦ་ཏ་ཐཱ་ག་ཏ་ཨ་བྷི? ཞེས་ཁྲུས་གསོལ་བས་ཀུན་རྟོག་ཤེས་བྱའི་སྒྲིབ་གཡོགས་དང་བྲལ་ཏེ༔ ཡེ་ཤེས་ལྔའི་ངོ་བོ་མངོན་དུ་གྱུར་ནས་རིག་པ་གསལ་སྟོང་སྐྱེ་བ་མེད་པའི་སྐལ་ལྡན་དུ་བྱས་སོ༔ ཞེས་ཁྲུས་བྱ་ན༔ དེ་ནས་དཀྱིལ་འཁོར་གྱི་ལྷ་ལ་མཎྜལ་འབུལ་བ་ནི༔ ཟབ་གསང་ཞི་བ་དབྱིངས་ཀྱི་དཀྱིལ་འཁོར་གྱི་ལྷ་ཚོགས་རྣམས་ཀྱི་དྲུང་དུ་མཎྜལ་འབུལ་བར་བགྱིའོ༔
ཨོྃ་བཛྲ་ཨ་མྲྀ་ཏ? སོགས༔ ཡེ་ཤེས་ལྔའི་དབང་བསྐུར་བ་ནི༔ རང་གི་སྤྱི་གཙུག་ཏུ་ཀུན་བཟང་ཡབ་ཡུམ་བདེ་སྟོང་སྦྱོར་བ་མཛད་པས་སྦྱོར་མཚམས་ནས་བདུད་རྩིའི་རྒྱུན་བབས་ཏེ༔ སྤྱི་བོ་བདེ་ཆེན་གྱི་འཁོར་ལོ་ལྟེམ་གྱིས་གང་བར་ བསམས་ལ༔ དེ་ནས་བུམ་པ་ཐོགས་ལ༔ ཧཱུྃ༔ བདེ་སྟོང་ཡེ་ཤེས་དབྱེར་མེད་ཀྱི༔ ཟུང་འཇུག་བླ་མེད་བདུད་རྩི་ཡི༔ རྒྱུན་མཆོག་སྤྱི་བོའི་གཙུག་ནས་བབས༔ འཇའ་ལུས་བུམ་དབང་ཐོབ་པར་ཤོག༔
ཨོྃ་བཛྲ་དྷརྨ་ཀཱ་ཡ་ཨ་བྷི་ཥིཉྩ་ཧཱུྃ༔ འོ་དེས་བསྐྱེད་རིམ་སྒྱུ་མ་ལྟ་བུར་འཇའ་ལུས་སྣང་སྟོང་སྤྲུལ་སྒྱུར་བསྒོམ་པ་ལ་དབང་བར་བྱས་སོ༔ མཎྜལ་འབུལ༔ དེ་ནས་གཟུངས་མའམ༔ ཤེལ་གྱི་ཕྲེང་བ་ཐོགས་ལ༔ བདུད་རྩིའི་རྒྱུན་བབས་པས་མགྲིན་པ་ལོངས་སྤྱོད་ཀྱི་འཁོར་ལོ་ལྟེམ་གྱིས་གང་བར་ བསམ༔ ཧཱུྃ༔ གྲགས་སྟོང་ཡེ་ཤེས་དབྱེར་མེད་ཀྱི༔ ཤེས་རབ་གསང་བ་ཟུང་འཇུག་ཉིད༔ གཉིས་མེད་ཟུང་འཇུག་དཀྱིལ་འཁོར་མཆོག༔
གསང་བ་ཤེས་རབ་དབང་ཐོབ་ཤོག༔ ཨོྃ་སམྦྷ་པྲ་ཛྙཱ་ཝཱཀྐ་ཨ་བྷི་ཥིཉྩ་ཧཱུྃ༔ འོ་དེས་ཟུང་འཇུག་བླ་མེད་རང་བྱུང་གི་ཡེ་ཤེས་ལྔ་རོ་གཅིག་ཏུ་རྟོགས་པའི་གསང་བའི་དཀྱིལ་འཁོར་བསྒོམ་པའི་དབང་དང་ལྡན་པར་བྱས་སོ༔ མཎྜལ་ཕུལ་ལ༔ དེ་ནས་བདུད་རྩིའི་རྒྱུན་བབས་ཏེ་སྙིང་ག་ཆོས་ཀྱི་འཁོར་ལོ་ལྟེམ་གྱིས་གང་བར་ བསམ༔ དེ་ནས་ཤེལ་རྡོ་ཐོགས་ལ༔ ཧཱུྃ༔ གསལ་སྟོང་ཡེ་ཤེས་དབྱེར་མེད་ཀྱི༔ རྒྱུ་འབྱུང་ཀ་དག་རང་བཞིན་ངང་༔ དབྱིངས་རིག་མ་བཅོས་བླ་མེད་ཀྱི༔
མངོན་སུམ་རིག་པའི་དབང་ཐོབ་ཤོག༔ ཨོྃ་སྭ་བྷཱ་བོ་དྷི་ཙིཏྟ་ཨ་བྷི་ཥིཉྩ་ཧཱུྃ༔ འོ་དེས་རྫོགས་རིམ་འོད་གསལ་ཆོས་སྐུ་རང་བྱུང་གི་རིག་པ་མ་འགགས་ཟང་ཐལ་རྗེན་ནེ་བ༔ མངོན་སུམ་རིག་པ་ཡེ་ཤེས་ཀྱི་དབང་ཐོབ་པ་ཡིན་ནོ༔ སླར་མཎྜལ་འབུལ༔ དེ་ནས་བདུད་རྩིའི་རྒྱུན་བབས་པས་ལུས་ཀུན་ལྟེམ་གྱིས་གང་བར་ བསམ༔ ལྷུན་གྲུབ་དབྱེར་མེད་ཀྱི་དབང་ནི༔ ཧོ༔ སྣང་ཞིང་སྟོང་པ་ཆོས་སྐུའི་ངོ་བོ༔ གྲགས་ཤིང་སྟོང་པ་ཆོས་སྐུའི་རང་རྩལ༔
གསལ་ཞིང་སྟོང་པ་ཆོས་སྐུའི་ངེས་ཚིག༔ དྲན་ཅིང་མ་འགགས་སྟོང་པ་ཆོས་སྐུའི་ངང་ཚུལ༔ ཤེས་རིག་ཀུན་ཁྱབ་ཆོས་སྐུའི་གནས་ལུགས༔ ལྷུན་གྲུབ་ཀུན་ཁྱབ་ཆོས་སྐུའི་འབྲས་བུའོ༔ དེ་ཡང་ངོ་བོ་སྟོང་པ་ཆོས་སྐུ༔ རང་བཞིན་གསལ་བ་ལོངས་སྐུ༔ ཐུགས་རྗེ་འགགས་མེད་སྤྲུལ་སྐུའོ༔ འོད་གསལ་དག་པ་ཆོས་སྐུ༔ སྒྱུ་མ་རྨི་ལམ་ལོངས་སྐུ༔ སྣ་ཚོགས་རང་གསལ་སྤྲུལ་སྐུ༔
དེ་ཡང་ངེས་པར་གསལ་བཞག་དྲན་པ་མངོན་སུམ་གྱི་ཚིག་དབང་ཐོབ་པ་ཡིན་ནོ༔ ཞེས་མཎྜལ་འབུལ༔ དེ་ནས་ཆས་ཀྱིས་བརྒྱན་པ་ནི༔ ཅོད་པན་ཐོགས་ལ་འདི་སྐད་དོ༔ ཧཱུྃ༔ ཅོད་པན་ཡེ་ཤེས་ལྔ་ལྡན་འདི༔ བསྐྱེད་རིམ་བསྒོམ་པའི་དབང་རྟགས་ཟུངས༔ ཀུན་བཟང་མི་བསྐྱོད་སྤྱི་བོར་བསྒོམ༔ རང་བྱུང་རིགས་ཀྱི་བདག་པོར་ཤོག༔ ཨོྃ་ས་མནྟ་བྷ་ཏྲ་མུ་ཀུ་ཊ་ཨ་བྷི་ཥིཉྩ་ཧཱུྃ༔
དེ་ནས་རིགས་ལྔ་ཐོགས་ལ༔ ཧཱུྃ༔ སྐུ་ལྔ་ཡེ་ཤེས་ངོ་བོ་ཉིད༔ ལོངས་སྐུའི་དཀྱིལ་འཁོར་འཛིན་པའི་མཆོག༔ ཡེ་ཤེས་རིགས་ལྔས་དབུ་ལ་བརྒྱན༔ དུག་ལྔ་མ་སྤངས་དབང་ཐོབ་ཤོག༔ ཨོྃ་ཛྙཱ་ན་པཉྩ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་སྟོད་གཡོགས་ཐོགས་ལ༔ ཧཱུྃ༔ སྟོང་ཉིད་བླ་མེད་སྙིང་པོ་ཅན༔
མཚན་དཔེས་རབ་བརྒྱན་མཛེས་པའི་མཆོག༔ ལྷ་རྫས་ན་བཟའ་སྟོད་ལ་གཡོགས༔ གསང་མཚན་བརྡ་ཡི་དབང་ཐོབ་ཤོག༔ ཨོྃ་དྷེ་ཝ་བྷུ་ཛ་ཡ་ཨརྦ་ཨ་བྷི་ཥིཉྩ་ཧཱུྃ༔ དེ་ནས་ག་ཤལ་གྱིས་བརྒྱན་པ་ནི༔ ཧཱུྃ༔ གསང་སྔགས་བླ་མེད་ཐེག་ཆེན་གྱི༔ ཤེས་རབ་རང་བཞིན་འཁྲིལ་བ་ཡི༔ ག་ཤའི་ཕྲེང་བས་གཡོན་དུ་བརྒྱན༔ དཔེ་བྱད་འཁོར་ལོའི་དབང་ཐོབ་ཤོག༔
ཨོྃ་བ་མེ་ཨརྦ་མ་ལི་ཨརྦ་ཨ་བྷི་ཥིཉྩ་ཧཱུྃ༔ དེ་ནས་རིན་པོ་ཆེ་ཕྱག་གདུབ་ཞབས་གདུབ་སྙན་རྒྱན་རྣམས་ཐོགས་ལ༔ ཧཱུྃ༔ རྣམ་ཐར་བརྒྱད་ཀྱི་སྒོ་འབྱེད་ཅིང་༔ ཤེས་བརྒྱད་ངོ་བོ་གནས་སུ་དག༔ རང་བྱུང་རིན་ཆེན་བདུན་གྱིས་བརྒྱན༔ རྒྱུད་སྡེའི་རྟགས་རྒྱན་དབང་ཐོབ་ཤོག༔ ཨོྃ་རཏྣ་བི་ཤྭ་ཨརྦ་ཨ་བྷི་ཥིཉྩ་ཧཱུྃ༔ དེ་ནས་སྨད་དཀྲིས་ཐོགས་ལ༔ ཧཱུྃ༔
རིམ་དགུ་བླ་མེད་ཐེག་པའི་མཆོག༔ དཀྱིལ་འཁོར་ཀུན་གྱི་གཙོ་བོ་སྟེ༔ ཡང་དག་མངོན་གསལ་རྫས་ཀྱི་མཆོག༔ རྒྱན་ཀླུབ་བརྡ་ཡི་དབང་ཐོབ་ཤོག༔ ཨོྃ་ཀུཎྜ་ལི་ཨརྦ་ཨ་བྷི་ཥིཉྩ་ཧཱུྃ༔ དེ་ནས་སྐུ་གསུང་ཐུགས་ཀྱི་ཕྱག་རྒྱ་འདི་ལ་བསྟོད་པ་བྱ་ཞིང་མཆོད་པ་འབུལ༔ རྡོ་རྗེ་གཡས་སུ་གཏད་ལ༔ ཧཱུྃ༔ ཐབས་མཆོག་བདེ་བ་ཆེན་པོའི་རྫས༔ རང་བྱུང་སྣ་ཚོགས་རྡོ་རྗེ་འདི༔
ཕྱག་རྒྱའི་འཁྲུལ་འཁོར་གཡས་སུ་ཟུངས༔ རྡོ་རྗེ་འཛིན་པའི་དབང་ཐོབ་ཤོག༔ ཨོྃ་བཛྲ་བྷི་ཤྭ་བཛྲ་ཀ་ར་དྷ་ར་ཨ་བྷི་ཥིཉྩ་ཧཱུྃ༔ དྲིལ་བུ་གཡོན་དུ་གཏད་ལ༔ ཧཱུྃ༔ ཤེས་རབ་སྟོང་པ་ཆེན་པོའི་རྫས༔ དབྱིངས་ཕྱུག་གསང་བའི་སྒྲ་ཆེ་བ༔ ཕྱག་རྒྱའི་འཁྲུལ་འཁོར་གཡོན་དུ་ཟུངས༔ ཟབ་གསང་སྔགས་ཀྱི་དབང་ཐོབ་ཤོག༔ ཨོྃ་ཤབྡ་བ་མེ་དྷ་ར་ཨ་བྷི་ཥིཉྩ་ཧཱུྃ༔
དེ་ནས་མཎྜལ་འབུལ་ཞིང་དཀྱིལ་འཁོར་ལྷ་ལ་བསྟོད་པ་ནི༔ ཕྱག་རྒྱ་དང་བཅས་ཏེ༔ ཧཱུྃ༔ རྡོ་རྗེ་ཆོས་དབྱིངས་ངོ་བོ་ཉིད༔ རྡོ་རྗེའི་ཐབས་མཆོག་བདེ་སྟོང་པ༔ རྡོ་རྗེའི་སྐྱིལ་ཀྲུང་ཟུང་འཇུག་དང་༔ རྡོ་རྗེ་རྒྱལ་པོ་ཐོག་མའི་མགོན༔ ཕྱག་འཚལ་ཀུན་བཟང་ཡབ་ཡུམ་ལའོ༔ ཧཱུྃ༔ རྡོ་རྗེ་དགའ་བ་དགའ་བ་ཆེ༔
རྡོ་རྗེ་མི་བསྐྱོད་གསུམ་དང་ལྡན༔ རྡོ་རྗེའི་ཕྱག་རྒྱ་བསྣོལ་ཐབས་ཅན༔ ཕྱག་འཚལ་རྡོ་རྗེ་འཆང་ཆེན་ལའོ༔ ཧཱུྃ༔ རྡོ་རྗེ་རིན་ཆེན་པདྨ་ལས༔ རྡོ་རྗེའི་ཁ་དོག་རང་བཞིན་ཅན༔ རྡོ་རྗེའི་རང་རྟགས་རྒྱན་ལྡན་པ༔ ཕྱག་འཚལ་རིགས་ལྔ་ཡབ་ཡུམ་ལའོ༔ ཧཱུྃ༔ རྡོ་རྗེ་བྱ་གྲུབ་ཤེས་པ་བརྒྱད༔
རྡོ་རྗེ་མི་གཡོ་རྣམ་པ་ཅན༔ རྡོ་རྗེའི་ཕྱག་མཚན་འཁྲུལ་འཁོར་སྒྱུར༔ ཕྱག་འཚལ་སེམས་དཔའ་ཡབ་ཡུམ་བརྒྱད་ལའོ༔ ཧཱུྃ༔ རྡོ་རྗེ་བདེ་བ་དགྱེས་པའི་ཡབ༔ རྡོ་རྗེ་གསང་བ་ལས་འཛིན་མ༔ རྡོ་རྗེ་བརྡ་སྒྱུར་བརྡ་འཆང་བ༔ ཕྱག་འཚལ་རིགས་ལྔ་ཡབ་ཡུམ་ལའོ༔ ཧཱུྃ༔ རྡོ་རྗེ་ཐེག་པ་བླ་ན་མེད༔
རྡོ་རྗེ་སྟོན་པས་ཕུང་པོ་བཅོམ༔ རྡོ་རྗེ་ཕར་ཕྱིན་དྲུག་འཆང་བ༔ ཕྱག་འཚལ་ཐུབ་པ་རིགས་དྲུག་ལའོ༔ ཧཱུྃ༔ རྡོ་རྗེ་ཞི་བྱེད་བཞད་གཤེ་ཁྲོ༔ རྡོ་རྗེའི་གྱད་འགྲོས་ས་གསུམ་གནོན༔ རྡོ་རྗེ་ཚད་མེད་གྲུབ་པ་བཞི༔ ཕྱག་འཚལ་སྒོ་བ་ཡབ་ཡུམ་བརྒྱད་ལའོ༔ ཧཱུྃ༔ རྡོ་རྗེའི་དྲྭ་བ་སྒྱུ་འཕྲུལ་ཅན༔
རྡོ་རྗེ་ཀུན་གཞི་སྙིང་པོ་འཆང་༔ རྡོ་རྗེ་ལས་བྱུང་འདོད་ནས་འདུལ༔ ཕྱག་འཚལ་ཞི་བའི་དཀྱིལ་འཁོར་ལའོ༔ ཞེས་བསྟོད་ཅིང་ཕྱག་འཚལ་ནས་ཡེ་ཤེས་པ་བརྟན་ཕྱིར་རབ་ཏུ་གནས་པར་བྱ༔ འདི་ཉིད་དཀྱིལ་འཁོར་གྱི་ལས་སོགས་དང་༔ དུས་ཀྱི་མཆོད་པ་ཡིན་ན༔ ཐམས་ཅད་རིགས་ལྔའི་རྒྱན་བཅས་ཚང་བར་བསགས༔ ཚོགས་ལ་མ་རོལ་བར་རྒྱན་མི་དཀྲོལ༔ ས་མ་ཡ༔ དེ་ནས་ཚོགས་བྱ་བ་ནི༔
ཆུ་གཙང་གིས་བྲན་ལ༔ ཧཱུྃ༔ བདག་ཉིད་ཀུན་བཟང་ཐུགས་ཀ་ནས༔ ཚོགས་འཁོར་སྦྱང་ཕྱིར་ཡི་གེ་འཕྲོས༔ རྃ་ཡྃ་ཁྃ་ལས་མེ་རླུང་ཆུས༔ དངོས་འཛིན་བསྲེགས་གཏོར་བདུད་རྩིར་བསྒྱུར༔ ཧཱུྃ༔ ཕྱི་སྣོད་འཇིག་རྟེན་ཚོགས་གཞོང་དུ༔ ནང་བཅུད་སེམས་ཅན་ཚོགས་སུ་གྱུར༔ འཁོར་འདས་གཉིས་མེད་མཆོད་པའི་སྤྲིན༔
ཨོྃ་ཨཱཿཧཱུྃ་གིས་བདུད་རྩིར་བསྒྱུར༔ ཨོྃ་ག་ཎ་ཙཀྲ་པཱུ་ཛ་ཨོྃ་ཨཱཿཧཱུྃ༔ དེ་ནས་ཚོགས་སྤྱན་འདྲེན་པ་ནི༔ ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཐོག་མའི་སངས་རྒྱས་ཀུན་བཟང་ཡབ་ཡུམ་ལ༔ ཞི་བ་སངས་རྒྱས་བྱང་སེམས་འཁོར་གྱིས་བསྐོར༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ དར་དཔྱངས་ཅོད་པན་སྣ་ཚོགས་པུ་རུ་རུ༔
རིན་ཆེན་སྙན་ཆ་རྒྱན་གདུབ་ཁྲོ་ལོ་ལོ༔ ཞི་འཛུམ་མདངས་ལྡན་དགའ་བྲོ་ཡ་ལ་ལ༔ གླུ་ལེན་གར་བྱེད་བྲོ་རྡུང་ཁྲིགས་སེ་ཁྲིག༔ བརྡ་འགྲོས་མཉེན་ལྕུག་འཁྲིལ་ལྡེམ་ཁྱུགས་སེ་ཁྱུག༔ བདེ་སྟོང་ཉམས་དབྱངས་སྣ་ཚོགས་ལྷངས་སེ་ལྷང་༔ བཀྲག་མདངས་གཟི་བརྗིད་འོད་དཔུང་ཀྱི་ལི་ལི༔ བྱིན་རླབས་ཐུགས་རྗེའི་ནུས་རྩལ་ཤ་ར་ར༔ གནས་འདིར་སྤྱན་འདྲེན་བྱིན་ཆེན་མྱུར་དུ་ཕོབ༔ ཚོགས་མཆོད་རྫས་ལ་བཅུད་ཆེན་སྣ་ཚོགས་ཕོབ༔ དཀྱིལ་འཁོར་འདི་ལ་གཟི་བརྗིད་བཀྲག་མདངས་བསྐྱེད༔
གནས་ཁང་འདི་ལ་འོད་ཕུང་འཇའ་གུར་འཁྱིལ༔ འདིར་ཚོགས་སྐལ་ལྡན་ཕོ་མོའི་ཉམས་རྟོགས་སྤེལ༔ རྟེན་འབྲེལ་ཕུན་ཚོགས་དགའ་སྟོན་བསྐྱེད་དུ་གསོལ༔ ཨོྃ་བཛྲ་ས་མ་ཡ་ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ དེ་ནས་ཚོགས་མཆོད་པ་ནི༔ ཧཱུྃ༔ བླ་མ་ཀུན་བཟང་ཞི་བའི་ལྷ་ཚོགས་ལ༔ དུག་ལྔ་རྣམ་དག་ཡེ་ཤེས་ཚོགས་ཀྱིས་མཆོད༔ སྐུ་ལྔ་ལྷུན་གྲུབ་བདེ་ཆེན་ངང་དུ་བཞེས༔ གཉིས་མེད་ངོ་བོ་མཆོད་པས་དགྱེས་གྱུར་ཅིག༔
ཨོཾ་གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ཁཱ་ཧི༔ དེ་ནས་ཚོགས་ཀྱི་སྐོང་བ་ནི༔ ཧཱུྃ༔ མཆོད་སྤྲིན་ལྷ་མོ་ནམ་མཁའི་གར་སྒྱུར་ལ༔ སྣ་ཚོགས་དབང་པོ་ཚིམ་བྱེད་མཆོད་སྤྲིན་ཚོགས༔ བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྤྱི་བོ་བདེ་ཆེན་འཁོར་ལོའི་བྷནྡྷ་རུ༔ བྱང་སེམས་བདེ་བ་ཆེན་པོའི་བདུད་རྩིས་བཀང་༔
བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ མགྲིན་པ་ལོངས་སྤྱོད་འཁོར་ལོའི་བྷནྡྷ་རུ༔ ཤེས་རབ་སྐྱེ་མེད་གསང་བའི་རྫས་ཀྱིས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྙིང་ཁ་ཆོས་ཀྱི་འཁོར་ལོའི་བྷནྡྷ་རུ༔ གསལ་སྟོང་གཉིས་མེད་སྦྱོར་བའི་མཆོད་པས་བཀང་༔
བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ལྟེ་བ་སྤྲུལ་པའི་འཁོར་ལོའི་བྷནྡྷ་རུ༔ དུག་ལྔ་བསྒྲལ་བའི་ཤ་ཁྲག་གཏོར་མས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ གསང་གནས་བདེ་སྐྱོང་འཁོར་ལོའི་བྷནྡྷ་རུ༔ ཉོན་མོངས་རྩ་མདུད་གྲོལ་བའི་རཀྟས་བཀང་༔
བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཕུང་པོ་འབྱུང་ལྔ་དག་པའི་བྷནྡྷ་རུ༔ དབང་པོ་རྣམ་ལྔ་མཆོད་རྫས་བཅུད་ཀྱིས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ རྣམ་ཤེས་ཚོགས་བརྒྱད་དག་པའི་བྷནྡྷ་རུ༔ མ་འགགས་ལྷུན་གྲུབ་རང་བྱུང་རྫས་ཀྱིས་བཀང་༔
བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཡེ་ཤེས་ལྔ་ལྡན་ལྷུན་གྲུབ་བྷནྡྷ་རུ༔ དུག་ལྔ་རྣམ་དག་སྐུ་ལྔའི་རྫས་ཀྱིས་བཀང་༔ བླ་མ་ཀུན་བཟང་ཞི་བའི་ལྷ་ལ་འབུལ༔ དཀྱིལ་འཁོར་ཡོངས་རྫོགས་ཐུགས་དམ་བསྐང་དུ་གསོལ༔ དམ་ཚིག་སོར་ཆུད་ཉམས་ཆག་བསྐང་གྱུར་ཅིག༔ རྟོག་སྒྲིབ་བག་ཆགས་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་མ་ལུས་བྲལ་གྱུར་ཅིག༔
ཁམས་གསུམ་འཁོར་བ་སྟོངས་པའི་ཕྲིན་ལས་མཛོད༔ དེ་ནས་བཤགས་པ་བྱ་བ་ནི༔ ཧཱུྃ༔ བླ་མ་ཀུན་བཟང་ཞི་བ་དབྱིངས་ཀྱི་ལྷ༔ ཐུགས་རྗེ་བརྩེ་བའི་ལྕགས་ཀྱུས་དགོངས་སུ་གསོལ༔ བདག་ཅག་མ་རིག་བག་མེད་དབང་གྱུར་ནས༔ ཕྱི་ནང་འཁྲུལ་པ་བློ་རྟོག་ཅི་མཆིས་པ༔ དཀྱིལ་འཁོར་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཨོྃ་བུདྡྷ་སཏྭ་ཧཱུྃ༔
ཨོྃ་བཛྲ་སཏྭ་ཧཱུྃ༔ ཨོྃ་རཏྣ་སཏྭ་ཧཱུྃ༔ ཨོྃ་པདྨ་སཏྭ་ཧཱུྃ༔ ཨོྃ་ཀརྨ་སཏྭ་ཧཱུྃ༔ ཞེས་ཡི་གེ་བརྒྱ་པ་བཟླ་ཞིང་ལྷག་ཆད་བཀང་༔ དེ་ནས་ཐ་མ་བསྒྲལ་བ་ནི༔ ལན་གསུམ་གྱིས་གནོད་བྱེད་འགུགས་ལ༔ ཧཱུྃ༔ ང་ནི་རིག་པ་ཧེ་རུ་ཀ༔ རོ་གཅིག་ལྟ་བ་ཁྲོས་པའི་སྐུ༔
ཕྱག་གཡས་ཐབས་ཀྱི་རྡོ་རྗེ་གསོལ༔ གཡོན་པས་ཤེས་རབ་ཕུར་པ་བསྒྲིལ༔ མ་རིག་གཉིས་འཛིན་དགྲ་བོ་རྣམས༔ སྙིང་རྗེའི་ཕུར་བུས་འདེབས་ཤིང་བསྒྲལ༔ ཀ་དག་མངོན་རྫོགས་སངས་རྒྱས་ཤོག༔ ཨོྃ་བཛྲ་དྷརྨ་ཀཱི་ལ་ཡ་ཧཱུྃ་ཕཊ྄ཿ ཅེས་བསྒྲལ་ལོ༔ དེ་ནས་གཏུབ་ཅིང་འབུལ་བ་ནི༔ ཧཱུྃ༔ བླ་མ་ཀུན་བཟང་ཞི་བའི་ལྷ་ཚོགས་རྣམས༔
ཆོས་ཉིད་ཀློང་ཡངས་དགྱེས་པའི་ཞལ་ཕྱེས་ཤིག༔ དུག་ལྔ་མ་རིག་བསྒྲལ་བའི་ཤ་ཁྲག་འབུལ༔ རང་གྲོལ་བདེ་བ་ཆེན་པོར་དགྱེས་གྱུར་ཅིག༔ ཨོྃ་ཨཱཿཧཱུྃ་དགྲ་བགེགས་ཀྱི་མཱཾ་ས་རཀྟ་ཙིཏྟ་གོ་རོ་ཙ་ན་ཁཱ་ཧི༔ དེ་ནས་ཚོགས་ལ་རོལ༔ ལྷག་མ་འབུལ་བ་ནི༔ ཧཱུྃ༔ དཔལ་གྱི་བཀའ་ཉན་རོལ་པའི་ལྷག་སྡུད་མ༔ ལངྐ་གིང་དང་གནས་ཉུལ་དབང་ཕྱུག་འབུམ༔ གོས་སུ་མི་སྡུག་གཡང་གཞི་སྣ་ཚོགས་གྱོན༔
ལས་སུ་དགྲ་བགེགས་གསོད་དང་གཅོད་ལ་བརྩོན༔ ཟས་སུ་ཉམས་པའི་ཤ་དང་ཁྲག་ལ་ཟ༔ དུར་ཁྲོད་གནས་ཉུལ་རྣལ་འབྱོར་ཚོགས་ཁང་འགྲིམས༔ ཕྱག་ན་བྷནྡྷ་ལྕང་ལོའི་གཏོར་གཞོང་ཐོགས༔ མི་བཟད་རྔམ་པ་ཤ་ཟ་ཕོ་མོའི་གཟུགས༔ ལྷག་གཏོར་བཀའ་ཡི་ཕ་འབབ་འདི་བཞེས་ལ༔ སངས་རྒྱས་བསྟན་པའི་བྱ་རར་མ་གཡེལ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་ཡོ་ག་ཡོ་གི་དྷརྨ་པཱ་ལ་ཨི་དཾ་བྷ་ལིངྟ་ཁཱ་ཧི༔ དེ་ནས་ཐུགས་དམ་བསྐུལ་བ་ནི༔
ཧཱུྃ༔ ཆོས་དབྱིངས་སྐྱེ་བ་མེད་པའི་ཕོ་བྲང་ནས༔ ཀུན་ཏུ་བཟང་པོ་ཞི་བ་དབྱིངས་ཀྱི་ལྷ༔ རང་བྱུང་ཡེ་ཤེས་དབྱིངས་ནས་སྐུར་བཞེངས་ཤིག༔ ཉོན་མོངས་དུག་ལྔ་འདུལ་བའི་དུས་ལ་བབ༔ མཐའ་ཡས་སེམས་ཅན་འདྲེན་པའི་དུས་ལ་བབ༔ འཁོར་བའི་རྒྱ་མཚོ་སྐེམ་པའི་དུས་ལ་བབ༔ རིགས་དྲུག་ས་བོན་སྟོངས་པའི་དུས་ལ་བབ༔ གཟུང་འཛིན་ཕྲ་རགས་བཅོམ་པའི་དུས་ལ་བབ༔ དུག་གསུམ་ཤ་ཁྲག་གཏོར་མ་འདི་བཞེས་ལ༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་ཆད་མདོ་ནི༔ ཧཱུྃ༔ སྔོན་ཚེ་འོག་མིན་ཆོས་དབྱིངས་ཕོ་བྲང་ནས༔ ཐོག་མའི་མགོན་པོ་ཀུན་བཟང་ཡབ་ཡུམ་གྱིས༔ ཡེ་ཤེས་ཀློང་དགུའི་དཀྱིལ་འཁོར་ཞལ་ཕྱེས་ཚེ༔ སྣ་ཚོགས་འགྱུ་བས་ཁས་བླངས་དམ་བཅས་བཞིན༔ ཡེ་གྲོལ་ཤེས་པའི་གཏོར་མ་འདི་བཞེས་ལ༔ ཁས་བླངས་བཞིན་དུ་བཅོལ་བའི་ཕྲིན་ལས་མཛོད༔ དེ་འོག་དབྱིངས་ཀྱི་ཐ་ཚིག་གཉིས་པ་ལ༔
རིགས་འདུས་དྲུག་པ་རྡོར་སེམས་ཡབ་ཡུམ་གྱིས༔ ཞི་བ་ལྷུན་གྲུབ་དཀྱིལ་འཁོར་ཞལ་ཕྱེས་ཚེ༔ དབྱིངས་ཀྱི་མཁའ་འགྲོས་ཁས་བླངས་དམ་བཅས་བཞིན༔ ཤར་གྲོལ་ལྟ་བའི་གཏོར་མ་འདི་བཞེས་ལ༔ ཁས་བླངས་བཞིན་དུ་བཅོལ་བའི་ཕྲིན་ལས་མཛོད༔ དེ་འོག་རི་རྒྱལ་མེ་རི་འབར་བ་རུ༔ དགའ་རབ་རྡོ་རྗེ་མཁའ་འགྲོ་ཞི་མཚོ་གཉིས༔ ཡང་གསང་རྒྱུད་དགུའི་དཀྱིལ་འཁོར་ཞལ་ཕྱེས་ཚེ༔ ལས་ཀྱི་དབང་ཕྱུག་ཁས་བླངས་དམ་བཅས་བཞིན༔ དུག་ལྔ་རང་གྲོལ་གཏོར་མ་འདི་བཞེས་ལ༔
ཁས་བླངས་བཞིན་དུ་བཅོལ་བའི་ཕྲིན་ལས་མཛོད༔ དེ་འོག་བྲག་དམར་བསམ་ཡས་མཆིམས་ཕུ་རུ༔ པདྨ་འབྱུང་གནས་མཁའ་འགྲོ་མཚོ་རྒྱལ་གཉིས༔ གསང་བ་ཟིལ་གནོན་དཀྱིལ་འཁོར་ཞལ་ཕྱེས་ཚེ༔ ཆོས་སྐྱོང་དམ་ཅན་ཁས་བླངས་དམ་བཅས་བཞིན༔ ཤ་ཁྲག་བརྒྱན་པའི་གཏོར་མ་འདི་བཞེས་ལ༔ ཁས་བླངས་བཞིན་དུ་བཅོལ་བའི་ཕྲིན་ལས་མཛོད༔ དེ་འོག་སྦས་ཡུལ་པདྨ་བཀོད་པ་རུ༔ རྩ་གསུམ་གླིང་པ་གདོང་ཅན་མཁའ་འགྲོ་གཉིས༔ རྒྱ་མཚོའི་གླིང་ནས་གཏེར་སྒྲོམ་གདན་དྲངས་ཚེ༔
གཏེར་སྲུང་ཕོ་ཉས་ཁས་བླངས་དམ་བཅས་བཞིན༔ ཤ་ཁྲག་བརྒྱན་པའི་གཏོར་མ་འདི་བཞེས་ལ༔ ཁས་བླངས་བཞིན་དུ་བཅོལ་བའི་ཕྲིན་ལས་མཛོད༔ གདུག་པའི་དམ་ཉམས་དགྲ་དང་བགེགས༔ གཏོར་ཟོར་དྲག་པོའི་དབལ་གྱིས་སྒྲོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་ཀྲོ་ཏ་ཀྲོ་ཏི་ཌཱཀྐ་ཌཱཀྐི་ནཱི་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁཱ་ཧི༔ དེ་ནས་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བའི་བརྟན་མ་མ་བདུན་སྨན༔
སྐྱེ་མཆེད་བཅུ་གཉིས་གནས་བདག་མཁའ་འགྲོའི་ཚོགས༔ ལྷབ་ལྷུབ་དར་གྱི་ན་བཟའ་སྤུངས་སེ་སྤུང་༔ གླུ་ལེན་བྲོ་གར་བཤུགས་གླུ་ཀྱུ་རུ་རུ༔ གཡེར་ཁ་སྒྲ་སྙན་དྲིལ་བུ་སི་ལི་ལི༔ ཤ་ཁྲག་བརྒྱན་པའི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་མ་མོ་ཏིང་ཏིང་ཤག་ཤག་ལེ་ལེ་མ་མ་ཁཱ་ཧི༔ དེ་ནས་རྟ་བྲོ་ནི༔ ཧཱུྃ༔ ང་ནི་རྟོག་མེད་ཧེ་རུ་ཀཿ
དུག་ལྔ་བསྒྲལ་བའི་འཇིག་རྟེན་དུ༔ རིག་རྩལ་སྟོབས་ཀྱིས་བྲོ་བརྡུངས་པས༔ ནམ་ཡང་ཉོན་མོངས་མ་ལྡང་ཞིག༔ ཨོྃ་ནན༔ ཨཱཿནན༔ ཧཱུྃ་ནན༔ སཏྭཾ་བྷ་ཡ་ནན༔
ཞེས་གཏོར་གཞོང་ཁ་ཡར་བསླངས་ལ་མཆོད་པ་འབུལ༔ དེ་ནས་དངོས་གྲུབ་བླང་བ་ནི༔ ཧཱུྃ༔
མ་བཅོས་ལྷུན་གྲུབ་གནས་ལུགས་ལྟ་བའི་ངང་༔ ཀ་དག་དབྱིངས་རིག་འོད་གསལ་སྙིང་པོ་ཅན༔ ནམ་ཡང་བསྟན་པའི་རྒྱལ་ས་ཟིན་པ་ཡི༔ འདོད་རྒུའི་ཡེ་ཤེས་དངོས་གྲུབ་དེང་འདིར་སྩོལ༔ ཨོྃ་སརྦ་སིདྡྷི་ཕ་ལ་ཧཱུྃ༔ དེ་ནས་དཀྱིལ་འཁོར་བསྡུ་བ་ནི༔ ཧཱུྃ༔ ཀུན་བཟང་མ་བཅོས་དབྱིངས་ཀྱི་ལྷ་ཚོགས་རྣམས༔ མ་སྐྱེས་མི་འགགས་རང་བྱུང་རང་ཤར་ངང་༔ གསལ་སྟོང་དྲན་རིག་གཉུག་མ་ཨ་ལ་བསྡུ༔
ཨ་དོན་ཟང་ཐལ་རྒྱ་ཡན་ཨེ་མ་ཧོཿ ཞེས་མ་བཅོས་ལྟ་བའི་དཀྱིལ་འཁོར་ལྟར་བསྡུའོ༔ དེ་ནས་བསྔོ་བ་བྱ་བ་ནི༔ ཧཱུྃ༔ བསྔོ་བྱ་བྲལ་བ་ཀུན་གཞི་ཡེ་ནས་གཅིག༔ བསྔོ་བྱེད་བྲལ་བ་ཀུན་ཏུ་འགྱུ་བ་ཙམ༔ བསྔོ་མཁན་ཤེས་པ་སྨྲ་བརྗོད་ཁ་ལས་འདས༔ སངས་རྒྱས་སེམས་ཅན་གཞི་གཅིག་འབྲས་བུར་བསྔོ༔ དེ་ནས་སྨོན་ལམ་བྱ་བ་ནི༔ ཧོཿ
དམིགས་གཏད་བློ་སྨོན་བྲལ་བ་ཀུན་ཏུ་བཟང་༔ སྣོད་བཅུད་ཡེ་ནས་མ་བཅོས་སངས་རྒྱས་ཞིང་༔ དགག་སྒྲུབ་འཁྲི་བ་གཞི་ཐོག་གཅེར་བཞག་ངང་༔ བག་ཆགས་འཁྲུལ་གཟུགས་འཛིན་མེད་སྨོན་ལམ་ཤོག༔ ཅེས་སྨོན་ལམ་གྱིས་རྒྱས་གདབ་པ་ནི༔ དོན་དུ་དམིགས་བཅས་སྨོན་ལམ་བགྱིས༔ དེ་ནས་བཀྲ་ཤིས་བརྗོད་པ་ནི༔ ཧཱུྃ༔ གཞི་ཡི་བཀྲ་ཤིས་ཟབ་མོ་ལྟ་བའི་དབྱིངས༔ ལམ་གྱི་བཀྲ་ཤིས་སྣ་ཚོགས་དྲྭ་བའི་གར༔
འབྲས་བུའི་བཀྲ་ཤིས་དོན་དམ་མངོན་གྱུར་པ༔ དྲན་རིག་ཐོག་མའི་མགོན་པོའི་བཀྲ་ཤིས་ཤོག༔ ས་མ་ཡ༔ རྒྱ་རྒྱ་རྒྱ༔ ཨེ་མ་བདག་འདྲ་ཁོ་བོ་པདྨ་འབྱུང་གནས་ཀྱིས༔ མ་འོངས་མཐའ་ཡས་འགྲོ་འདྲེན་ཕྱིར༔ ཡང་ཟབ་གསང་བ་ཐིག་ལེའི་ཆོས༔ ཨ་ཏི་ཀུན་བཟང་བླ་མ་འདི༔ ངེས་དོན་གསང་བ་མཁའ་འགྲོར་གཅིག་བརྒྱུད་མ༔ ཐུགས་རྗེ་མི་ཟད་འབྱིན་པའི་གཏེར་ཆེན་པོ༔
ཚེ་གཅིག་སངས་རྒྱས་འགྲུབ་པའི་ལམ་ཟབ་འདི༔ མ་འོངས་འཕྲད་པའི་སྐལ་ལྡན་ལས་ཅན་རྣམས༔ ཚེ་འདིར་འཇའ་ལུས་ཡི་དམ་ལྷའི་ཞིང་དུ༔ མངོན་རྫོགས་ཐོག་མའི་མགོན་པོ་དེ་དང་མཉམ༔ འདི་ཉིད་ཉམས་ལེན་སྒྲུབ་བརྩོན་བགྱིས་ཙམ་གྱིས༔ སྡིག་ཅན་ཤན་པ་ལས་ངན་ཡིན་གྱུར་ཀྱང་༔ མཐོ་རིས་གནས་སུ་བགྲོད་པ་ཐེ་ཚོམ་མེད༔ དེ་ཕྱིར་རྒྱུ་འབྲས་མེད་པའི་ཡིད་ཆེས་རྣམས༔ ལས་འབྲས་བསླུ་མེད་ཁོ་བོ་པད་འབྱུང་ཚིམ༔ འདི་ཉིད་མ་འོངས་ཡང་མཐའི་ཆོས་སྐལ་ཏེ༔
དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡང་གསང་ཤོག་དྲིལ་སྨུག་པོའི་ལོགས་སུ་བྲིས༔ རླུང་འཁོར་རཀྟ་ཅན་གྱི་མཚོ་ལ་སྦོས༔ ཟང་ཐལ་འགྱུ་ལམ་ཅན་གྱི་ཀླུ་ལ་བཅོལ༔ སྙིགས་དུས་ཡང་མཐའ་ཉི་ཤུ་མགོ་ཚུགས་དུས༔ ཨོ་རྒྱན་རྩ་གསུམ་གླིང་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ སྤེལ་རྒྱ༔ རྩ་གསུམ་གླིང་པས་ལྕགས་བྱའི་ལོར་པདྨ་སྦས་ཚལ་ནས་གངས་རི་ལྷ་བཙན་འདྲ་བའི་མདུན་ཕ་བོང་རྔམ་འདྲའི་མགུལ་མཚོ་འཁོར་རྦ་རླབས་དྲག་ཏུ་འཕྱོ་བ་རུ། ཀླུ་བདུད་ནཱ་ག་རཀྴའི་ལག་ནས་ཁྲོམ་གཏེར་དུ་བགྱིས་ཏེ་གདན་དྲངས་ཤིང་ཁོ་བོས་གསང་སྔགས་ཆོས་གླིང་དུ་ཞལ་བཤུས་པའོ།། །། ང༽ བཀའ་བརྒྱད་ཆེན་མོ་གསང་བ་ཟིལ་གནོན་ལས། ཀུན་བཟང་ཞི་བའི་འཛབ་བསྐུལ་བཞུགས་སོ།། བླ་མ་ཀུན་བཟང་པད་འབྱུང་དབྱེར་མེད་ལ། ། བློ་བྲལ་ཆོས་ཉིད་ཀློང་ནས་ཕྱག་བགྱིའོ། ། དེ་ནས་འཛབ་བསྐུལ་གྱི་བཟླས་པ་ཕྲིན་ལས་མཆོད་བསྟོད་ལ་ལྔ་ལས།
དང་པོ་ལྷ་ཚོགས་རྣམས་ཐུགས་དམ་གནད་ནས་བསྐུལ་བ་ནི། སྤོས་རོལ་སྙན་དབྱངས་དང་ལྡན་པས་འདི་སྐད་དོ། ། ཧཱུྃ། ཡེ་རྫོགས་འཁོར་འདས་མཉམ་ཉིད་དཀྱིལ་འཁོར་ནས། ། མ་བྱས་ལྷུན་གྱིས་གྲུབ་པའི་གཞལ་ཡས་སུ། ། མ་ཆགས་སྐྱོན་བྲལ་བདེ་སྟོང་པད་ཟླའི་སྟེང༌། ། མ་བཅོས་ཀ་དག་ཀུན་བཟང་ཡབ་ཡུམ་དང༌། ། མ་སྐྱེས་རང་ཤར་ཞི་བ་དབྱིངས་ཀྱི་ལྷ། ། སྐུ་ནི་མི་གཡོ་ཟང་ཐལ་ཕྱི་ནང་བྲལ། ། གསུང་ནི་མི་འགགས་འཛབ་དབྱངས་རྒྱུན་ཆད་མེད། །
ཐུགས་རྗེའི་ཀློང་ཡངས་འགགས་མེད་ཤུགས་འབྱུང་གིས། ། ཡེ་ཤེས་སྐུ་ལྔའི་འོད་ཟེར་ལྕགས་ཀྱུ་འགྱེད། ། མ་རིག་རྨོངས་པའི་སེམས་ཅན་སྡུག་བསྔལ་ཅན། ། འཁོར་བའི་རྒྱ་མཚོ་ཆེ་ལ་བྱིང་བ་རྣམས། ། རང་བྱུང་ལྷ་མཆོག་བདེ་ཆེན་ལྷ་རུ་དྲོངས། ། བདག་གིས་རྩེ་གཅིག་ཐུགས་དམ་བསྐུལ་བའི་མཐུས། ། མངོན་རྫོགས་བླ་མེད་བྱང་ཆུབ་རེག་གྱུར་ཅིག ། གཉིས་པ་བཟླས་པ་ནི། བདག་མདུན་དམ་ཡེ་དབྱེར་མ་མཆིས་པའི་ཆོས་ཉིད་ཀྱི་ཀློང་གཅིག་ཏུ་སྣང་སྟོང་ཀུན་བཟང་ཡབ་ཡུམ་དུ་གསལ་བའི་ཐུགས་ཀའི་པད་འདབ་བརྒྱད་ཀྱི་ལྟེ་བར། ཐིག་ལེ་འོད་མི་འགྱུར་བའི་དབུས་སུ་ཧཱུྃ་ཡིག་གི་མཐར་སྔགས་ཕྲེང་འཁོར་བས་འོད་ཟེར་སྣ་ཚོགས་ཕྱོགས་བཅུར་འཕྲོས་པས་རྒྱལ་བ་ཐམས་ཅད་ལ་མཉེས་མཆོད་འབུལ།
བྱིན་རླབས་དང་དངོས་གྲུབ་རྣམ་གཉིས་བདག་དང་རྫས་ལ་ཐིག་ལེ་དང་ཐིག་ཕྲན་འོད་ཟེར་གྱི་ཚུལ་དུ་ཐིམ་པས། སྣང་སྲིད་རབ་འབྱམས་ཐམས་ཅད་ཀུན་བཟང་འོད་མི་འགྱུར་བའི་སྐུར་གྱུར་ཏེ་བདག་གཞན་འོད་གསལ་ཆོས་ཉིད་བདེ་ཆེན་འཕོ་འགྱུར་མེད་པ་མངོན་དུ་གྱུར་པར་བསམ། ཨོྃ་དྷརྨ་ས་མནྟ་བྷ་དྲ་ཛྙཱ་ན་ཧཱུྃ༔ ཞེས་བརྒྱ་སྟོང་དུ་བཟླའོ། ། གསུམ་པ་ཕྲིན་ལས་བཅོལ་བ་ནི༔ བདག་སོགས་ལས་ཉོན་འཁྲུལ་འབྱམས་རྣམས། ། ཐོག་མའི་མགོན་པོའི་དཀྱིལ་འཁོར་འདིར། ། ཀ་དག་ཆོས་ཉིད་ལྷུན་གྲུབ་དབྱིངས། ། གཞོན་ནུ་བུམ་སྐུར་སངས་རྒྱས་ཤོག ། བཞི་པ་མཆོད་པ་ནི།
ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་སརྦ་པཉྩ་ཨ་མྲྀ་ཏ་མ་ཧཱ་བ་ལིངྟ་རཀྟ་སརྦ་པཱུ་ཛ་ཁཱ་ཧི། ལྔ་པ་བསྟོད་པ་ནི། ཧཱུྃ༔ ཀ་དག་སྐྱེ་བ་མེད་པའི་ཕོ་བྲང་ནས། ། གང་འདུལ་ཐབས་ཀྱིས་འགྲོ་དོན་སྐུར་སྣང་བ། ། ཀུན་བཟང་ཆོས་ཉིད་མི་འགྱུར་སྐུ་མདོག་མཐིང༌། ། གསལ་སྟོང་གཉིས་མེད་མཉམ་བཞག་སྐྱིལ་ཀྲུང་ཅན། ། དབྱིངས་ཕྱུག་དཀར་མོ་ཟུང་འཇུག་པང་དུ་འཁྲིལ། ། འགྲོ་བའི་དོན་དུ་ངང་གྱུར་ལམ་མེ་བ། ། ཀུན་བཟང་ཡབ་ཡུམ་སྐུ་ལ་ཕྱག་འཚལ་བསྟོད།
བཟླས་པ་གཉིས་པ་རིགས་ལྔ་ཡབ་ཡུམ་ལ། དང་པོ་ནི། གཙོ་བོའི་ཐུགས་ཀར་འདབ་བརྒྱད་ཀྱི་ལྟེ་བའི་རིགས་ལྔ་ཡབ་ཡུམ་གྱི་ཐུགས་ཀར་རང་རང་ཐུགས་སྲོག་གི་མཐར་སྔགས་ཕྲེང་འཁོར་བས་ཡེ་ཤེས་ལྔ་པོ་ལྷུན་གྲུབ་མི་ཟད་རྒྱན་གྱི་འཁོར་ལོ་རྣམས་བདག་ལ་ཐོབ་པར་ བསམ། གཉིས་པ་ནི། ཨོྃ་ཧཱུྃ་ཏྲཱྃ་ཧྲཱི་ཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོཿ གསུམ་པ། བདག་སོགས་དུག་ལྔའི་དབང་གྱུར་ཀུན། ། རིགས་ལྔ་ཡབ་ཡུམ་དཀྱིལ་འཁོར་དུ། །
ཡེ་ཤེས་ལྔ་པོ་ལྷུན་གྲུབ་ནས། ། སྐུ་ལྔ་མངོན་གྱུར་སངས་རྒྱས་ཤོག ། བཞི་པ་ནི། ཨོྃ་བཛྲ་ཨརྒྷཾ་ སོགས་ནས་ ཤབྡ་པཱུ་ཛ་ཁཱ་ཧི། ལྔ་པ། ཡེ་ཤེས་ལྔ་ལྡན་ལོངས་སྤྱོད་རྫོགས་སྐུ་ཡབ། ། འབྱུང་ལྔ་རྣམ་དག་རྒྱལ་བ་བསྐྱེད་པའི་ཡུམ། ། མ་འགགས་རྒྱན་རྫོགས་སྣ་ཚོགས་སྒྱུ་མའི་འཕྲུལ། ། རིགས་ལྔ་ཡབ་ཡུམ་རྣམས་ལ་ཕྱག་འཚལ་བསྟོད། བཟླས་པ་གསུམ་པ་སེམས་དཔའ་ལ་སོགས་རོལ་པ་ནི།
དང་པོ་ནི། ཕྱི་རོལ་རྩ་འདབ་ཀྱི་སེམས་དཔའ་སེམས་མ་ཐུབ་པ་དྲུག་སོགས་ཀྱི་ཐུགས་ཀའི་ས་བོན་གྱི་མཐར་སྔགས་ཕྲེང་སྤྲོ་བསྡུའི་ཚུལ་གྱིས་འཁོར་བས་མཆོག་ཐུན་དངོས་གྲུབ་ཐོབ་པར་གྱུར། གཉིས་པ་ནི། ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ། ཞེས་བཟླའོ། ། གསུམ་པ་ནི། བདག་སོགས་ཕུང་ཁམས་སྐྱེ་མཆེད་རྣམས། ། ཡོངས་གྲོལ་སེམས་དཔའི་དཀྱིལ་འཁོར་དུ། ། རང་སྣང་སྤྲོས་བྲལ་ཆོས་ཀྱི་དབྱིངས། ། རྒྱལ་བའི་སྲས་སུ་སངས་རྒྱས་ཤོག །
བཞི་པ་ནི། ཨོྃ་བཛྲ་ཨརྒྷཾ་ སོགས?ནས་ ཤབྡ་པཱུ་ཛ་ཁཱ་ཧི། ལྔ་པ་ནི། ཧཱུྃ། སྣ་ཚོགས་མ་འགགས་རང་བྱུང་ཕོ་བྲང་ནས། ། སྒྱུ་མ་ཆུ་ཟླ་བཞིན་དུ་སྤྲུལ་པའི་ལྷ། ། ཞི་བ་ཡེ་ཤེས་དབྱིངས་ཀྱི་ལྷ་ཚོགས་རྣམས། ། ཞི་འཛུམ་མཛེས་ལྡན་གར་སྒྱུར་བཞད་པའོ། ། མཉེན་ལྕུག་འཁྲིལ་ལྡེམ་ལང་ཚོའི་མདངས་དང་ལྡན། ། ཡབ་ཡུམ་དཀྱིལ་འཁོར་ཚོགས་ལ་ཕྱག་འཚལ་བསྟོད།
ཧཱུྃ། ཚད་མེད་བཞི་ལྡན་རྣམ་ཐར་སྒོ་བཞི་སྐྱོང༌། ། བཞད་གཤེ་ཁྲོ་ལ་གར་སྒྱུར་དགྱེས་པར་བྱེད། ། སྒོ་བ་ཡབ་ཡུམ་རྣམས་ལ་ཕྱག་འཚལ་བསྟོད། བསྡུས་པ་ལྟར་སྤྱི་དྲིལ་གྱི་བཟླས་པ་ནི། དང་པོ་ནི། བདག་མདུན་གཙོ་བོའི་ཐུགས་སྲོག་དང་སྔགས་ཕྲེང་ལས་འོད་ཟེར་སྣ་ཚོགས་འཕྲོས་པས་འཁོར་ཚོགས་ཞི་བ་རྡོ་རྗེ་དབྱིངས་ཀྱི་ལྷ་ཚོགས་རྣམས་ཀྱི་ཐུགས་རྒྱུད་བསྐུལ། མར་མེ་གཅིག་ལས་གཉིས་མཆེད་ཀྱི་ཚུལ་དུ་རང་སྲོག་སྔགས་ཀྱི་འཕྲོ་འདུའི་འོད་ཀྱིས་སྣོད་བཅུད་སྦྱང༌། ། བདག་གཞན་གྱི་འཁྲུལ་རྟོག་བག་སྒྲིབ་ཉམས་ཆག་ཐམས་ཅད་སྦྱངས། སྣང་གྲགས་རིགས་གསུམ་ལྷ་སྔགས་ཆོས་ཉིད་ཀྱི་རོལ་པ་ཟག་མེད་བདེ་ཆེན་ཀུན་ཏུ་བཟང་པོའི་གསང་གསུམ་མི་ཟད་བ་བརྒྱན་གྱི་འཁོར་ལོར་འབྱམས་སུ་ཀླས་པར་གྱུར་ པར་བསམ་མོ། །
གཉིས་པ། ཨོྃ་བྷོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ། ཞེས་བཟླས་སྔགས་ཅི་འགྲུབ་བཟླ། ཤམ་བུ་སྡིག་སྦྱོང་ནི། རྩ་སྔགས་ཀྱི་མཐར། བདག་སོགས་ཀྱིས་བསྐལ་པ་སྟོང་དུ་བསགས་པའི་སྡིག་སྒྲིབ་སྦྱོང་དཀའ་བ་ཨོྃ་སརྦ་པཱ་པཾ་བཛྲ་བི་ཤྭ་དྷ་ཡེ་སྭཱ་ཧཱ། གཞན་ཡང་ལས་བཞིའི་འདོད་གསོལ་བྱ། གསུམ་པ་ནི། བདག་སོགས་དུག་གསུམ་སྦྱོང་དཀའི་དྲི་མ་ཀུན། །
ཞི་བ་རྡོ་རྗེ་དབྱིངས་ཀྱི་དཀྱིལ་འཁོར་འདིར། ། དམིགས་མེད་རིམ་གཉིས་སྔགས་ཀྱི་འཕྲོ་འདུ་ཡིས། ། ཡང་དག་སྐུ་གསུམ་ཞིང་དུ་ཡེ་རྫོགས་ཤོག ། བཞི་པ་ནི། ཨོྃ་བཛྲ་ཨརྒྷཾ་ སོགས་ནས་ ཤབྡ་སརྦ་པཉྩ་ཨ་མྲྀ་ཏ་མ་ཧཱ་བྷ་ལིངྟ་རཀྟ་སརྦ་པཱུ་ཛ་ཧོ། ལྔ་པ་ནི། ཧཱུྃ། ཞི་བ་དབྱིངས་ཀྱི་དཀྱིལ་འཁོར་ལྷ་ཡི་ཚོགས། ། མཛེས་པའི་རྒྱན་དང་ཅོད་པན་དུ་མ་འཕུར༔ རིན་པོ་ཆེ་དང་མུ་ཏིག་རྒྱན་གྱིས་སྤྲས༔
ཞི་བའི་ཚུལ་དགུ་རྫོགས་ཤིང་ཡོན་ཏན་ལྡན༔ དཀྱིལ་འཁོར་ཡོངས་རྫོགས་ལྷ་ལ་ཕྱག་འཚལ་བསྟོད༔ ཅེས་པས་བསྟོད༔ དེ་ནས་བུམ་པ་བདུད་རྩི་སྒྲུབ་པ་བསྐྱེད་པ་བཟླས་པ་ཁྲུས་གསོལ་བ་གསུམ་ལས། དང་པོ་ནི། ཨོྃ་སྭ་བྷཱ་ཝ? སོགས་ཀྱིས་སྦྱངས། བུམ་པ་མི་དམིགས་པ་སྟོང་པ་ཉིད་ཀྱི་ངང་ལས་རྒྱ་མཚོ་དྭངས་བའི་དབུས་སུ་རྒྱུ་སྐར་ལྷགས་པའི་རང་བཞིན་ལྟར་བུམ་པ་མཚན་ཉིད་ཚང་བའི་གཞལ་ཡས་ཁང་གི་དབུས་སུ། རྟེན་བཅུད་དཀྱིལ་འཁོར་གྱི་ལྷ་ཚོགས་སྣང་ལ་རང་བཞིན་མེད་པར་གསལ་བའི་ཐུགས་ཀར་སོ་སོའི་སྔགས་ཀྱིས་བསྐོར་བའི་འོད་ཟེར་གྱིས་ཡེ་ཤེས་ཀྱི་བདུད་རྩི་ཟག་མེད་བཅུད་ཀྱིས་གང་བར ་མོས། ཨོྃ་ཨཱཿཧཱུྃ་བོ་དྷི་ཙིཏྟ་མ་ཧཱ? སོགས་ནས་ དྷརྨཱ་བཛྲ་ཧྲི་ད་ཡ་ག་ལཀྵ་པ་ད་ར་ད་ར་ཧཱུྃ་བྷྲཱུྃ༔ ཞེས་པས་བསྒྲུབ་ཅིང་ལས་བུམ་བདུད་རྩི་དང་ཁྲུས་ཆབ་སོགས་ཁ་བསྒྱུར་བྱའོ། །
མཆོད་པ་ནི། ཨརྒྷཾ? སོགས་ནས་ ཤབྡ་སརྦ་པཉྩ་ཨ་མྲྀ་ཏ་མཱཾ་ས་རཀྟ་བ་ལིངྟ་ཁཱ་ཧི་ཁཱ་ཧི༔ གསུམ་པ་ལས་བུམ་ཐོགས་ཏེ། ཧཱུྃ༔ གདོད་ནས་རྣམ་དག་ཁྱབ་བརྡལ་དཀྱིལ་འཁོར་ལྷ༔ སྦྱང་དང་དག་པར་ཡེ་ནས་མི་དམིགས་ཀྱང་༔ འགྲོ་ཀུན་སྒོ་གསུམ་སྒྲིབ་གཉིས་འདག་བྱའི་ཕྱིར༔ ལྷ་ལ་ཁྲུས་གསོལ་སྤྱན་འདྲེན་མཆོད་པར་བགྱི༔ ཨོྃ་ན་མཿ སརྦ་ཏ་ཐཱ་ག་ཏ་ཨ་བྷི་ཥེ? སོགས་ནས།
ཧཱུྃ། བུམ་པ་བཟང་པོ? སོགས་ཀྱིས་ལྷ་ལ་ཁྲུས་གསོལ། དེ་ནས་བདག་འཇུག་ལ་ཁྲུས་དང་མཎྜལ་བསང་སྦྱང་སོགས་རིམ་འཇུག་ལྟར་བྱའོ། ། ཞེས་པའི་མཚམས་སྦྱོར་འདི་གཏེར་ཆེན་གྱི་དགོངས་པ་ལྟར་སིངྷས་སྦྱར་བའོ། ། སརྦ་མངྒ་ལཾ།། དགེའོ། ། དགེའོ། ། དགེའོ།། །། ཅ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དཀར་གཏོར་འདོད་ཡོན་ཆར་འབེབས་བཞུགས་སོ༔
གསང་བ་ཟིལ་གནོན་ལ་ལྷ་ལ་འདུད༔ ས་མ་ཡ༔ དཀར་གཏོར་བྱ་བའི་རིམ་པ་ནི༔ བསེ་ཕོར་ཟངས་སྣོད་རིན་ཆེན་སྣོད༔ འབྲུ་བཅུད་གསེར་སྐྱེམས་དཀར་གཏོར་བཅས༔ ཆུ་གཙང་བྲན་ལ་འདི་སྐད་དོ༔ ཨོྃ་ཨཱཿཧཱུྃ༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་ཨཱ་ཀཱ་རོ་མུ་ཁཾ་སརྦ་དྷརྨ་ནཱཾ་ཨཱདྱ་ནུཏྤནྣ་ན་ཏྭཏ་ཨོྃ་ཨཱཿཧཱུྃ་ཕཊ྄་སྭཱ་ཧཱ༔ ཨོྃ་བཛྲ་ཡཀྵ་ཧཱུྃ༔
ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ སྔོན་འགྲོའི་གཏོར་མ་གསེར་སྐྱེམས་མི་དམིགས་པ་སྟོང་པ་ཉིད་དུ་གྱུར༔ སྟོང་པའི་ངང་ལས་ཨོྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ༔ ཨོྃ་ན་མཿ སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱ༔ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ཨོྃ་བཛྲ་ཨ་མྲྀ་ཏ? སོགས༔ ཨོྃ་ན་མཿསརྦ་ཏ་ཐཱ་ག་ཏ་ཨཱ་ཝ་ལོ་ཀི་ཏེ་ཨོཾ་སཾ་བྷ་ར་སཾ་བྷ་ར་ཧཱུྃ༔ ཨོྃ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་ཧཱུྃ༔ ཨོྃ་ན་མཿ
ས་མནྟ་བུདྡྷ་ནམ་གྲ་ཧེ་ཤྭ་རི་པྲ་བྷཉྫ་ཏེ་མ་ཧཱ་ས་མ་ཡ་སྭཱ་ཧཱའ༔ ཨོྃ་ཧཱུྃ་བྷྲཱུྃ་ཏྲཱྃ་ཧྲཱི་ཨཱཿ ཨོྃ་ལས་འདོད་པའི་ཡོན་ཏན་ལྔ༔ བྷྲཱུྃ་ལས་རིན་ཆེན་གཞལ་ཡས་ཁང་༔ ཏྲཱྃ་ལས་སྣ་ཚོགས་རཏྣའི་སྣོད༔ ཧྲཱིཿལས་གསུང་དབྱངས་དྲུག་ཅུར་ལྡན༔ ཨཱཿལས་ཅི་འདོད་ཕུན་སུམ་ཚོགས༔ སོ་སོའི་དགའ་མགུ་ཚིམ་བྱེད་པ༔ འདོད་པའི་ཡོ་བྱད་ཆེན་པོར་གྱུར༔ ཧཱུྃ༔
སློབ་དཔོན་ཆེན་པོ་པདྨ་འབྱུང་གནས་དང་༔ གྲུབ་པ་ཐོབ་པའི་རིག་འཛིན་རྣམ་བརྒྱད་ཀྱི༔ བཀའ་དང་དམ་ཚིག་གཉན་ལ་གནས་པ་ཡི༔ ལྷ་བརྒྱད་ཀླུ་བརྒྱད་གཟའ་བརྒྱད་རྒྱུ་སྐར་བརྒྱད༔ སྡེ་བརྒྱད་སྡེ་དཔོན་སུམ་ཅུ་རྩ་གཉིས་དང་༔ ཕྱོགས་སྐྱོང་བཅུ་དང་ས་བདག་དམུ་སྨན་དང་༔ ཕྱི་ནང་གསང་བའི་དྲེགས་པ་སྡེ་བཅུ་གཉིས༔ དཔལ་གྱི་མགོན་པོ་ཆེན་པོ་བདུན་ཅུ་ལྔ༔ རྒྱལ་ཆེན་བཞི་དང་དུས་ཀྱི་སྐྱོང་མ་འབུམ༔ མཁའ་ལ་རྒྱུ་བའི་ཡིད་གཟུགས་གཞི་བདག་དང་༔
ལོ་ཟླ་ཞག་དུས་ཆུ་ཚོད་དབང་བའི་ལྷ༔ སྐྱེས་ལྷ་ཡུལ་ལྷ་གཞི་བདག་འགོ་བའི་ལྷ༔ ཁྱད་པར་རིན་ཆེན་གཏེར་གྱི་སྲུང་མ་དང་༔ ཕ་རི་ཚུར་ཁ་གཡས་གཡོན་མདུན་རྒྱབ་རི༔ སྟེང་འོག་ཕྱོགས་བཞི་མཚམས་བརྒྱད་གནས་པའི་ཚོགས༔ བཀའ་དང་དམ་ལ་གནས་པའི་གཞི་བདག་རྣམས༔ འདིར་གཤེགས་གསེར་སྐྱེམས་ཕུད་དང་གཏོར་མ་བཞེས༔ བདག་གི་ལེགས་ཉེས་བྱ་བ་ཅི་ལ་ཡང་༔ ཀོ་ལོང་རུ་ང་ཕྲག་དོག་མ་མཛད་པར༔ རིན་ཆེན་གཏེར་གྱི་ས་འདི་མྱུར་དུ་སྩོལ༔
སློབ་དཔོན་པདྨའི་བཀའ་ལས་མ་འདའ་བར༔ བདག་གི་བསམ་པ་སྒྲུབས་ལ་རེ་བ་སྐོངས༔ ལས་བཞིའི་ཕྲིན་ལས་གང་བཅོལ་མྱུར་དུ་སྒྲུབས༔ ལོ་ལེགས་ནད་ཞི་ས་ཕྱོགས་བཀྲ་ཤིས་ནས༔ དཀར་པོ་དགེ་བཅུ་སྒྲུབ་པའི་རོགས་དན་སྒྲུབས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་བྷཱུ་མི་པ་ཏི་ལོ་ཀ་པ་ལ་སརྦ་དྷརྨ་པཱ་ལ་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧིཿ ཞེས་དཀར་གཏོར་ཕྱོགས་གཙང་སར་འབུལ་ཞིང་༔ བཀྲ་ཤིས་པའི་ཕྲིན་ལས་བཅོལ༔ ས་མ་ཡ༔
གཏེར་རྒྱ༔ སྦས་རྒྱ༔ གསང་རྒྱ༔ ཟབ་རྒྱ༔ གཏད་རྒྱ༔ པདྨ་གཏེར་བདག་གླིང་པས་སྦས་ཚལ་ནས་གདན་དྲངས་ཏེ་ཤོག་སེར་ནས་ཞལ་བཤུས་སོ།། །། ཆ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོ་ན་རཀ་དོང་སྤྲུགས་ཀྱི་ཆོ་ག་བླ་མེད་སྙིང་པོ་བཞུགས་སོ༔ ཀུན་བཟང་ཆེ་མཆོག་ཧེ་རུ་ཀ་ལ་འདུད༔ ས་མ་ཡ༔
རྒྱ་རྒྱ་རྒྱ༔ ཨེ་མ་རྒྱ་གར་མཁས་པ་པདྨ་འབྱུང་གནས་ངས༔ ཡང་ཟབ་བཅུད་མཆོག་སྙིང་གི་ཐིག་ལེ་ལས༔ ན་རཀ་དོང་སྤྲུགས་ཞི་ཁྲོའི་གདམས་པ་བསྟན༔ དབྱངས་ཅན་མཚོ་རྒྱལ་མི་བརྗེད་བརྡ་ཡིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཐུགས་ཀྱི་སྲས་དང་སྨོན་ལམ་ཐོབ༔ ཁྱད་པར་ལྔ་བརྒྱ་དུས་ཀྱི་ཐ་མ་ལ༔ མཐའ་མེད་འཁོར་བའི་སེམས་ཅན་ལས་ངན་རིགས༔ མི་དགེའི་དབང་གིས་སྡུག་བསྔལ་ཟད་མཐའ་མེད༔
རིགས་དྲུག་གང་ཡང་དུཿཁའི་རང་བཞིན་ཉིད༔ མི་བཟོད་སྲིད་པའི་མེ་འོབས་དོང་ཆེན་དུ༔ ལྷུང་སྟེ་ཡུན་རིང་མནར་མེད་མྱོང་བ་རྣམས༔ མཐོང་ཐོས་དྲན་རིག་ཐུགས་རྗེ་ལྕགས་ཀྱུ་ཡིས༔ བཟོད་གླགས་མེད་པར་སྙིང་རྗེའི་རྩལ་ཕྱུང་བས༔ བརྩེ་ཆེན་རྒྱལ་བའི་ཞིང་ཁམས་འདྲེན་པའི་ཐབས༔ ན་རཀ་དོང་སྤྲུགས་ཆོ་ག་འདི་ཁོ་ན༔ ཆོ་གའི་གསལ་འདེབས་ཚིག་ཙམ་ཐོས་པས་གྲོལ༔ དཀྱིལ་འཁོར་ངོ་སྤྲོད་རྒྱུད་ཙམ་མཐོང་བས་གྲོལ༔ བསྐྱེད་རྫོགས་གནས་ལུགས་དོན་ཙམ་བསྒོམས་པས་གྲོལ༔
གཟུངས་སྔགས་སྙིང་པོ་ལུས་ལ་བཏགས་ན་གྲོལ༔ བྱིན་རླབས་བདུད་རྩིའི་རོ་བཅུད་མྱོང་ཙམ་གྲོལ༔ ཐེག་ཆེན་ལྟ་བའི་དགོངས་པ་གཏད་ཙམ་གྲོལ༔ འཁོར་འདས་ཆོས་སྐུའི་རང་བཞིན་ཡེ་ནས་གྲོལ༔ འདི་ནི་ཐོག་མའི་ཀུན་བཟང་དགོངས་བཞེད་དེ༔ མ་བསྒོམས་སངས་རྒྱས་ལམ་ཉིད་རྟེན་འབྲེལ་གནད༔ སྡིག་ཅན་བཙན་ཐབས་མངོན་སངས་རྒྱས་པའི་ཆོས༔ ཞི་ཁྲོ་འདུས་པའི་ཆོ་ག་འདི་ཡིན་པས༔ མ་འོངས་སྐལ་ལྡན་རྣམས་ཀྱིས་ཉམས་སུ་ལོངས༔ ཁྱད་པར་སྡིག་ཅན་རྣམས་ལ་འདི་ཉིད་ཟབ༔
ཡང་མཐའ་ལོང་མེད་སྐྱེ་འཆི་དབང་གྱུར་ཚེ༔ ངེས་དོན་གཤིས་ལུགས་རྟོགས་པའི་སློབ་དཔོན་གྱིས༔ འདི་ཡི་ཆོ་གའི་དཀྱིལ་འཁོར་ཆ་ཚང་རྣམས༔ ཚར་གཅིག་བསགས་པའི་བསོད་ནམས་དགེ་ཚོགས་ནི༔ རྒྱ་ཆེ་ནམ་མཁའི་གཏིང་དཔག་གཞལ་དང་མཚུངས༔ རྒྱ་ཆེའི་ཐེག་པ་གངྒཱའི་བྱེ་མ་ཡང་༔ སྨོད་པའི་གྲངས་ནི་བརྩི་བར་ཚད་ཀྱིས་རིགས༔ འདི་ཡི་ཕན་ཡོན་བརྗོད་པར་མི་ནུས་ཏེ༔ འདི་ནི་ལྔ་བརྒྱ་ཐ་མར་དམིགས་གཏད་ནས༔ བཅུད་ཀྱི་ཡང་སྙིང་གདམས་པ་སྦས་པ་ཡིན༔
འདི་དང་འབྲེལ་ཚད་སངས་རྒྱས་ཐོབ་པ་ནི༔ རྒྱུད་སྡེ་རྒྱ་མཚོའི་དགོངས་པས་ལུང་ཡང་བསྟན༔ དེ་བས་ཡང་མཐའ་ཉི་ཤུའི་བསྐལ་པ་རུ༔ ལོ་ཙཱའི་མཆོག་གྱུར་སངས་རྒྱས་ཡེ་ཤེས་ཀྱི༔ སྐྱེ་བ་རིགས་ལྡན་ཨོ་རྒྱན་རྩ་གསུམ་གླིང་༔ རིག་འཛིན་ཐུགས་སྲས་དེ་ལ་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ དེ་ཡང་ལས་རིམ་གྱི་སྒྲིག་ཆག་འགོད་པ་ནི༔ དཀྱིལ་འཁོར་སོགས་ནི་སྤྱི་དང་མཐུན་པར་བྱ༔
བསྐང་རྫས་མཆོད་པ་ཆ་ཚང་གཞུང་བཞིན་བཤམ༔ དང་པོ་སྔོན་འགྲོ་དག་གི་རིམ་པ་ནི༔ རྡོ་རྗེ་སློབ་དཔོན་ཞལ་ཁ་ཤར་དུ་གྱུ༔ དཀྱིལ་འཁོར་ཞལ་ཡང་གྱུ་ལུགས་གཉིས་འདོད་དེ༔ རྒྱུད་སྡེའི་ལུགས་སུ་ཞལ་ཁ་བདག་ལ་གྱུ༔ ཀུན་གྲོལ་ལུགས་སུ་ཞལ་ཁ་ཅི་བདེར་བསྟན༔ བདག་མདུན་ལ་ཡང་དབྱེ་བ་གཉིས་ཡིན་ཏེ༔ བླ་མེད་ལུགས་ལ་དུས་གཅིག་བདག་མདུན་ཚང་༔ གསར་མ་བྱ་རྒྱུད་བདག་མདུན་ཚར་གཉིས་ཏེ༔ འདི་ནི་སྔ་འགྱུར་ཐེག་ཆེན་གཤའ་མི་ལུགས༔
བདག་མདུན་ཆོ་ག་དུས་གཅིག་བསྐྱེད་པས་ཆོག༔ ས་མ་ཡ༔ དང་པོ་སྔོན་དུ་འགྲོ་བའི་རིམ་པ་ནི༔ སྐྱབས་སུ་འགྲོ་བ་ནི༔ ན་མོ༔ གདོད་ནས་རང་བྱུང་ཀ་དག་གདོད་མའི་དབྱིངས༔ བྱ་རྩོལ་བྲལ་བ་ཟང་ཐལ་ཤར་བའི་ལྷ༔ ཀུན་ཏུ་རོལ་པ་ཆོ་འཕྲུལ་ཞི་ཁྲོའི་དབྱིངས༔ མ་འགགས་ཀློང་ཡངས་ཤུགས་ཀྱིས་བདག་སྐྱབས་མཆི༔ གཉིས་པ་སེམས་བསྐྱེད་ནི༔
ན་མོ༔ བསམ་བརྗོད་བྲལ་བ་བློ་བྲལ་ངང་ཉིད་ལས༔ འཁོར་འདས་ཆོས་རྣམས་རྨི་ལམ་སྒྱུ་མ་ཉིད༔ བདག་མེད་གཟུགས་བརྙན་ཆུ་ཟླའི་སྣང་ཚུལ་བཞིན༔ ཡེ་ནས་གཤིས་ལུགས་དེ་བཞིན་སེམས་བསྐྱེད་དོ༔ གསུམ་པ་བགེགས་གཏོར་ནི༔ ཧཱུྃ༔ ང་ཉིད་ཡེ་ཤེས་རོལ་པའི་སྐུ༔ མ་བཅོས་དཔལ་ཆེན་ཧེ་རུ་ཀའི༔ ཐུགས་ལས་སྙིང་རྗེའི་ས་བོན་འཕྲོས༔
བར་མེད་འོད་ཟེར་ལྕགས་ཀྱུས་གང་༔ མཚན་མར་བལྟ་བའི་བག་ཆགས་བགེགས༔ ང་བདག་རུ་ཏྲའི་ཚོགས་རྣམས་ཀུན༔ ཡེ་གྲོལ་མཆོད་སྦྱིན་ལེན་པའི་སླད༔ བརྡལ་ཁྱབ་དབང་གིས་འདིར་འདུས་ཤིག༔ ཨོྃ་བཛྲ་ཛྙཱ་ན་རོ་ཥ་ན་ཧཱུྃ༔ མཚན་འཛིན་བགེགས་ཚོགས་ཨ་ཀརྵ་ཡ་ཛཿ ཐུན་བརྡེག་ཅིང་༔ ཧཱུྃ༔ ཉོན་ཅིག་མ་རིག་ཉོན་མོངས་བདུད༔
སྣང་བ་བདག་བཟུང་བགེགས་ཀྱི་ཚོགས༔ གང་ཤར་འཛིན་མེད་གཏོར་མ་ལོངས༔ བདག་མེད་ཆོས་སྐུའི་ཀློང་དུ་དེངས༔ ཅི་སྟེ་དགག་སྒྲུབ་འགོག་སྲིད་ན༔ བདག་ཉིད་འོད་གསལ་སྙིང་པོ་ཡིས༔ ཡེ་ཤེས་ལྔ་ཡི་རྩལ་ཆེན་འགྱེད༔ ཀུན་བརྟགས་ཕུང་པོར་ཐུག་ཕྲད་གཏོར༔ གཉུག་མ་རོ་གཅིག་གདམས་ངག་འདེབས༔ ཐ་མལ་ཤེས་པའི་ཞེན་པ་བཅོམ༔ དེ་བས་ཨ་འཐས་ཕྱིར་དེངས་ཤིག༔
ཨོྃ་སརྦ་ཨེ་ཧཾ་སྭ་བྷཱ་དྷརྨ་དྷཱ་ཏུ་ཨརྦྷེ་བཛྲ་ཛྙཱ་ན་ཧཱུྃ་ཕཊ྄ཿ ཉོན་མོངས་ཤེས་སྒྲིབ་ཨུ་ཙ་ཏ་ཡ་ཕཊ྄ཿ བཞི་པ་མཚམས་གཅོད་པ་ནི༔ ཧཱུྃ༔ བཟང་ངན་ལྟ་བ་མ་རིག་ཚོགས༔ ཡེ་ནས་གཉིས་མེད་གཤིས་ལུགས་གཅིག༔ ང་བདག་རེ་དོགས་ལས་རླུང་ཀུན༔ དབྱིངས་རིག་ལྟ་བས་མཚམས་ཆོད་ཅིག༔ ཨོྃ་བཛྲ་ཙཀྲ་རཀྵ་ཧཱུྃ༔ ལྔ་པ་སྲུང་འཁོར་བསྒོམ་པ་ནི༔
ཧཱུྃ༔ སྣང་སྲིད་རྣམ་དག་གཞལ་ཡས་ཁང་༔ གཟུགས་སྣང་བུདྡྷ་ཞི་ཁྲོའི་ལྷ༔ ཕྱི་ནང་བར་མེད་མུ་མཐའ་ཁྱབ༔ གདོད་ནས་རང་བྱུང་ཀློང་དགུར་གསལ༔ ཨོྃ་བཛྲ་ཤཱནྟིཾ་ཙཀྲ་དྷེ་ཝ་མ་ཧཱ་དྷརྨ་རཀྵ་ཧཱུྃ་ཕཊ྄ཿ དྲུག་པ་ཕྱི་མཆོད་བྱིན་གྱིས་བརླབ་པ་ནི༔ ཧཱུྃ༔ སྣ་ཚོགས་དབང་པོའི་ཡུལ་ལ་ལེགས་ཤར་བའི༔ གཟུང་འཛིན་ཚོགས་དྲུག་སྒྱུ་མ་སྦྱང་བའི་ཕྱིར༔
བདེ་ཆེན་རིག་མ་བཅུ་དྲུག་མཆོད་སྤྲིན་གཏིབས༔ སྣང་སྟོང་ཟག་མེད་དགའ་བཞིའི་རྫས་སུ་གྱུར༔ ཨོྃ་བཛྲ་པུཥྤེ་ཨཱཿཧཱུྃ༔ སོགས་ ཤབྡ་ཨཱཿཧཱུྃ༔ ཨོྃ་རཱུ་པ་ཤབྡ་གནྡྷེ་རཱ་ས་ལཱ་སྱེ་མཱ་ལྱེ་གཱིརྟི་ནཱིརྟི་པཱུ་ཛ་ཨཱཿཧཱུྃ༔ བདུན་པ་ནང་མཆོད་བྱིན་གྱིས་བརླབ་པ་ནི༔ ཧཱུྃ༔ བློ་འདས་ཡངས་པ་ཀུན་གཞི་བྷནྡྷ་རུ༔ ཤ་ལྔ་བདུད་རྩི་ཡེ་ཤེས་བླ་མེད་རྫས༔ སྐུ་ལྔ་ལྷུན་གྲུབ་རང་བྱུང་དོན་སྟོན་ཕྱིར༔
ནང་གི་མཆོད་པ་ཡེ་ནས་བདུད་རྩིར་གྱུར༔ ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ བརྒྱད་པ་གསང་བའི་མཆོད་པ་བྱིན་གྱིས་བརླབ་པ་ནི༔ ཧཱུྃ༔ ཨ་ཧཾ་འཁོར་ལོ་ལྔ་ཡི་བྷནྡྷ་རུ༔ བདེ་སྟོང་སྦྱོར་བས་ཟུང་འཇུག་རླུང་གིས་བསྲུབས༔ བསྐུལ་བས་ཆགས་མེད་ཐབས་ཤེས་དཀར་དམར་བབས༔ བྱང་སེམས་རྫས་མཆོག་ཡེ་ནས་བདུད་རྩིར་གྱུར༔ ཨ་ཧཾ་པཉྩ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ དགུ་པ་གཏོར་མ་བྱིན་གྱིས་བརླབ་པ་ནི༔
ཧཱུྃ༔ འདུས་བྱས་ཕུང་པོ་དག་པའི་གཏོར་གཞོང་དུ༔ ཚོགས་བརྒྱད་དོན་སྣོད་ལྔ་ཡི་གཏོར་མ་བཤམ༔ སྒོ་དགུ་དབང་པོའི་གཏོར་ཀྱུས་རྒྱན་གྱིས་སྤྲས༔ བྷ་ལིང་རྨད་བྱུང་ཡེ་ནས་བདུད་རྩིར་གྱུར༔ ཨོྃ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ བཅུ་པ་སྒྲོལ་མཆོད་བྱིན་གྱིས་བརླབ་པ་ནི༔ ཧཱུྃ༔ དྲན་རིག་ལྟ་བ་གཉུག་མའི་བྷནྡྷ་རུ༔ ང་བདག་མཚན་མའི་རུ་ཏྲ་བསྒྲལ་བ་ཡི༔
དུག་ལྔ་རྣམ་དག་ཡེ་ཤེས་རྫས་ཀྱིས་བཀང་༔ སྒྲོལ་མཆོད་བཅུད་ལྡན་ཡེ་ནས་བདུད་རྩིར་གྱུར༔ ཨོྃ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཀེཾ་ནི་རི་ཏི་ཨོྃ་ཨཱཿཧཱུྃ༔ བཅུ་གཅིག་པ་བྱིན་དབབ་པ་ནི༔ ཧཱུྃ༔ ཆོས་དབྱིངས་ཀློང་ནས་སྒྱུ་མར་བཞེངས་པའི་ཐུགས༔ ཀུན་བཟང་འོད་མི་འགྱུར་བས་བྱིན་ཕོབ་ཅིག༔ ལོངས་སྐུའི་མཁའ་ལས་ཆུ་ཟླའི་དྲྭ་བ་ཅན༔ རྡོར་སེམས་ཡེ་ཤེས་ལྔ་ལྡན་བྱིན་ཕོབ་ཅིག༔ སྤྲུལ་སྐུའི་ཟེར་ལས་འགྲོ་བའི་དཔལ་དུ་ཤར༔
རིག་འཛིན་པད་འབྱུང་ཡབ་ཡུམ་བྱིན་ཕོབ་ཅིག༔ སྣ་ཚོགས་ཆོ་འཕྲུལ་སྲིད་པའི་དྲྭ་བ་བཅོམ༔ རྒྱལ་བ་ཞི་ཁྲོའི་ལྷ་ཚོགས་བྱིན་ཕོབ་ཅིག༔ རྒྱུད་སྡེ་རྒྱ་མཚོའི་དགོངས་བརྡ་དཀྱིལ་འཁོར་རྒྱས༔ དྲིན་ཅན་རྩ་བའི་བླ་མས་བྱིན་ཕོབ་ཅིག༔ ཨོྃ་སརྦ་དྷརྨ་ཀཱ་ཡ་བཛྲ་ས་ཏྭ་གུ་རུ་པདྨ་ཀཱ་ར་ཛི་ཝན་ཛ་ཡ་ཨ་བེ་ཤ་ཡ་ཨ་དྷིཥྛ་ན་ཕཻཾ་ཕཻཾ༔ བཅུ་གཉིས་པ་བརྡ་སྒོ་དབྱེ་བ་ནི༔ ཧཱུྃ༔ རིག་པ་ཀུན་བཟང་ཀློང་ལས་མ་གཡོས་ཀྱང་༔ དེ་དོན་མ་རྟོགས་སེམས་ཅན་མ་རིག་ཚོགས༔
རྨོངས་པའི་ཉོན་མོངས་ཤེས་སྒྲིབ་སྒོ་བཅད་ནས༔ དྲན་རིག་གཉུག་མ་ཡིད་ཀྱི་འཆར་སྒོ་ཕྱེས༔ ཨོྃ་བཛྲ་བྷི་དྷོ་པྲ་ཝེ་ཤ་ཡ་ཕཊ྄ཿ བཅུ་གསུམ་པ་བརྡ་ཕྱག་བྱ་བ་ནི༔ ཧཱུྃ༔ སྔོན་ཆད་མ་རིག་གཉིས་འཛིན་དབང་གིས་བསྒྲིབས༔ ད་ནི་རང་བྱུང་ལྟ་བའི་ལྷ་ཞལ་མཇལ༔ བརྡ་མཆོད་བསྟོད་དེ་སྒྱུ་མར་རྟོགས་པའི་ཕྱིར༔ ཕྱིན་ཆད་མི་བགྱིད་བརྡ་ཡིས་བཤགས་པར་བགྱི༔ ཨོྃ་བཛྲ་དྷརྨ་ཧོ་ཤུདྡྷེ་ཨཱཿ
བཅུ་བཞི་པ་དམ་བཅའ་བཟུང་བ་ནི༔ ཧཱུྃ༔ ཀུན་སྣང་ཐམས་ཅད་རང་རིག་ཞི་ཁྲོའི་ལྷ༔ འབྱུང་འཇུག་འཕྲོ་འདུ་བསྐྱེད་རྫོགས་སྒྱུ་མའི་ངང་༔ དེ་དོན་རྟོགས་པས་སྒོ་གསུམ་རྩོལ་མེད་ཀྱིས༔ དམ་ཚིག་སྙིང་པོ་མི་གཡེལ་སྲོག་ལྟར་བསྒྲུབ༔ ཨོྃ་བཛྲ་ས་མ་ཡ་ཙིཏྟ་ཧཱུྃ༔ དེ་ནི་ཏིང་འཛིན་རྣམ་གསུམ་ལ༔ ཀུན་རྒྱུ་རོལ་པའི་རྟེན་འབྲེལ་ཉིད༔ སྐྱེ་མེད་ངང་ནས་གསལ་ཡང་བཏབ༔
ས་མ་ཡ༔ དང་པོ་ཀུན་གཞི་མ་བཅོས་པའི་ཏིང་ངེ་འཛིན་ནི༔ ཧཱུྃ༔ བློ་འདས་ཆེན་པོ་ཆོས་ཀྱི་དབྱིངས༔ རང་བཞིན་མཐའ་དབུས་མེད་པར་ཁྱབ༔ གཤིས་ལུགས་སྙིང་པོ་ཀུན་ལ་གནས༔ ཐོག་མའི་མགོན་པོས་དེ་ལྟར་སྨྲས༔ ཨོྃ་དྷརྨ་ཛྙཱ་ན་བཛྲ་ཙིཏྟ་ཧཱུྃ༔ གཉིས་པ་སྣང་ཞིང་བདག་མེད་པའི་ཏིང་འཛིན་ནི༔ ཨཱཿ
ཟང་ཐལ་རླུང་གིས་ཤུགས་འབྱུང་བ༔ དངོས་དང་དངོས་མེད་དེ་བཞིན་ཉིད༔ འོད་གསལ་སྙིང་པོ་འདུས་མ་བྱས༔ ལོངས་སྐུ་སེམས་དཔས་དེ་ལྟར་སྨྲས༔ ཨོྃ་བཛྲ་ས་ཏྭ་ཛྙཱ་ན་ཙིཏྟ་ཧཱུྃ༔ གསུམ་པ་ཤེས་རིག་རྒྱུའི་ཏིང་འཛིན་ནི༔ ཧཱུྃ༔ རྒྱུ་ལས་བསྐྱེད་པའི་འོད་ཟེར་ཤར༔ ལྔ་ལྡན་ལམ་ལ་སོ་སོར་གྲུབ༔ སྟོང་པའི་ཆོ་འཕྲུལ་སྣ་ཚོགས་གསལ༔
དགའ་རབ་དགོངས་པས་དེ་ལྟར་སྨྲས༔ ཨོྃ་བཛྲ་སུ་ཁཾ་ཛྙཱ་ན་ཤྲཱི་ཙིཏྟ་ཧཱུྃ༔ བཞི་པ་འབྱུང་བ་རིམ་པར་བརྩེགས་པ་ནི༔ ཧཱུྃ༔ སྟོང་གསུམ་འཇིག་རྟེན་སྣོད་བཅུད་ཀྱི༔ བསྡུས་བྱར་སྣང་བ་འབྱུང་བའི་ཚོགས༔ རང་བྱུང་རླུང་གི་ས་བོན་ལས༔ སྟོང་པའི་མཁའ་ནས་རིམ་པར་ཤར༔ ཨོྃ་བཛྲ་ཨེ་ཁཾ་ག་གཱ་སྭ་བྷཱ་ཧཱུྃ༔ ཨོྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔
པདྨ་ཏི་ར་བཾ་ཛྙཱ་ན་ཧཱུྃ་ཧོཿ ལྔ་པ་རྒྱུའི་ཧེ་རུ་ཀ་བསྐྱེད་པ་ནི༔ ཧཱུྃ༔ ཨེ་ལས་ཆོས་དབྱིངས་སྟོང་པའི་མཁའ༔ ཡྃ་ལས་ཡེ་ཤེས་རླུང་ཆེན་གཡོས༔ རྃ་ལས་གཏུམ་མོའི་མེ་ཆེན་འབར༔ ཁྃ་ལས་བྱང་སེམས་བདེ་བ་རྒྱས༔ སུྃ་ལས་བརྡལ་ཁྱབ་མཱཾ་ས་གཞི༔ ཀེཾ་ལས་རུས་པའི་ཁྲོལ་བུ་ལྡེམ༔ བྷྲཱུྃ་ལས་འཁོར་ལོའི་གཞལ་ཡས་ཁང་༔
པཾ་ལས་པདྨ་ཉི་ཟླའི་གདན༔ ཏི་ལས་བདག་མེད་བམ་རོ་སྨུག༔ ཧཱུྃ་ལས་ཀུན་བཟང་ཡབ་ཡུམ་སྦྱོར༔ ཧོ་ལས་སྲས་འཁོར་ལ་སོགས་བསྐྱེད༔ ཨོྃ་ཨེ་སྥ་ར་ཎ་མཱུྃ༔ ཡྃ་ཧ་ར་ན་ཏཱྃ༔ རྃ་ཛྙཱ་ན་ཡ་པཱྃ༔ ཁྃ་ས་ར་ཎ་མཱྃ༔ ཀེཾ་ཀ་ར་ཎ་ལཱྃ༔ བྷྲཱུྃ་ཨཱཏྨ་ཎ་ཕཊཿ
པཾ་པདྨ་ཎ་ཏི༔ ཧཱུྃ་རཱ་ག་ཡ་ཛཿ བཾ་ས་མ་ཡ་ཧོཿ ཨོྃ་ཧཱུྃ་ཏྲཱྃ་ཧྲཱིཿཨཱཿ ཧྲཱི་ཧྲཱི་ཧྲཱི་ཧྲིའཿ མཱུྃ་ལཱྃ་མཱྃ་པཱྃ་ཏཱྃ༔ བཾ་བཾ་བཾ་བཾཿ ཨོྃ་དྷརྨ་ཛྙཱ་ན་བཛྲ་ས་མ་ཡ་ཨ་ཧོ་བྷྲཱུྃ༔ དྲུག་པ་གཞལ་ཡས་བསྐྱེད་པ་ནི༔ ཧཱུྃ༔
སྣང་སྲིད་རྣམ་དག་ཡེ་ནས་གཞལ་ཡས་ཁང་༔ མི་ཤིགས་རྡོ་རྗེའི་རྨང་གཞི་རྒྱ་གྲམ་བསྣོལ༔ ཚད་མེད་བཞི་ལྡན་གྲུ་བཞི་སྒོ་བཞིར་ལྡན༔ ཡེ་ཤེས་ལྔ་ལྡན་རྩིག་པ་རིམ་པ་བཞིན༔ ཚོགས་དྲུག་རྣམ་དག་འདོད་སྣམ་ལྷ་མོ་འཕྲོ༔ ཉོན་མོངས་ཚོགས་འཇོམས་ཕ་གུ་དྲྭ་བས་མཛེས༔ ཤེས་བྱས་མ་གོས་མདའ་ཡབ་ཤར་བུ་བསྐྱོད༔ གསུང་དབྱངས་དྲུག་ཅུའི་གཡེར་ཁའི་འཕན་དར་འཕྱངས༔ རྣམ་ཐར་བརྒྱད་ལྡན་ཀ་བ་ཐབས་ཤེས་གཞུ༔ སྟོང་ཉིད་བཅུ་དྲུག་གཤིས་ལུགས་གདུང་མ་བྲེས༔
བསླབ་པ་བཅུ་གཉིས་རྣམ་དག་དྲལ་ལྕམ་གཏིབས༔ རིམ་དགུ་ཐེག་པའི་བརྡལ་ཁྱབ་ཐོག་སྟེང་ཕུབ༔ ལམ་བཞི་མཐར་ཕྱིན་རྟ་བབས་རིམ་པར་བརྩེགས༔ དབང་པོ་སྒོ་དགུའྀ་མཐོངས་སྐར་ཉི་ཟླས་བརྒྱན༔ ས་མཆོག་བཅུ་གསུམ་ཆོས་འཁོར་གདུགས་དང་ཏོག༔ གཡུལ་ལས་རྣམ་རྒྱལ་ཐོག་སྟེང་འཕན་གདུགས་མཛེས༔ ཚོགས་དྲུག་སྒྱུ་མར་རྟོགས་པའི་ཅོད་པན་འཕུར༔ དུག་ལྔ་རྣམ་དག་དུར་ཁྲོད་རྡོ་རྭས་བསྐོར༔ མ་རིག་ཚོགས་འཇོམས་མེ་དཔུང་འཁོར་ཡུག་མཆེད༔ འབྱུང་ལྔ་རྣམ་དག་གཏེར་བུམ་རིན་ཆེན་བཞི༔
མཚན་ཉིད་ཀུན་ཚང་ཕོ་བྲང་གདོད་མའི་དབྱིངས༔ ལོངས་སྐུའི་མཁའ་ལ་སྒྱུ་མའི་ཞིང་ཁམས་ལྟར༔ འཇའ་ཚོན་ཆུ་ཟླའི་སྣང་ཚུལ་ཇི་བཞིན་གསལ༔ ཨོྃ་དྷརྨ་ཛྙཱ་ན་ཨེ་ཁཾ་ག་གཱ་སྭ་བྷཱ་ཙིཏྟ་ཧཱུྃ༔ བདུན་པ་ལྷ་ཚོགས་གསལ་གདབ་པ་ནི༔ ཧཱུྃ༔ དེ་དབུས་སེང་ཁྲི་ཉི་ཟླ་པདྨའི་གདན༔ གདོད་མའི་གཤིས་ལུགས་ཇི་བཞིན་བསྟན་པའི་ཕྱིར༔ རང་རིག་ཀ་དག་ངོ་བོ་ཡོངས་གྱུར་ལས༔ ཧཱུྃ་ཡིག་མཐིང་ཁ་དྲི་མེད་ནམ་མཁའི་མདོག༔
འོད་ལྔའི་མདངས་ལྡན་གནས་འགྱུར་དྲན་རྫོགས་སུ༔ མ་བཅོས་ལྷུན་གྲུབ་ཆོས་སྐུ་ཀུན་ཏུ་བཟང་༔ ཞལ་གཅིག་ཕྱག་གཉིས་མཉམ་བཞག་སྐྱིལ་ཀྲུང་ཅན༔ ཡུམ་མཆོག་བཟང་མོ་དཀར་གསལ་པང་དུ་འཁྱུད༔ བདེ་སྟོང་སྣང་ལ་རང་བཞིན་མེད་པ་ཡི༔ སྒྱུ་མ་ཆུ་ཟླའི་ངང་ཚུལ་ཅི་བཞིན་བསྒོམ༔ ཨོྃ་ས་མནྟ་བྷ་དྲ་སམྦྷ་ཧཱུྃ༔ ཧཱུྃ༔ རང་ཉིད་ཀུན་བཟང་ཡབ་ཡུམ་གསལ་བ་ཡི༔ ཙིཏྟ་དྲྭ་བ་སྨུག་པོའི་འོད་ཀློང་དབུས༔
ཡེ་ཤེས་ལྔ་ཡི་ཟེར་ཐག་དང་བཅས་པ༔ ཚོམ་བུ་ཉི་མ་འབུམ་གྱིས་འཁྱུད་པ་ཡི༔ དབུས་སུ་དྲན་རིག་སྲོག་རླུང་ལྗང་གུ་རུ༔ གཏི་མུག་རྣམ་དག་རིན་ཆེན་སེང་ཁྲིའི་སྟེང་༔ རྣམ་སྣང་དཀར་པོ་འཁོར་ལོ་དྲིལ་བུ་འཛིན༔ དབྱིངས་ཕྱུག་དམར་མོ་བདེ་སྟོང་ཡུམ་དང་སྦྱོར༔ གཤིས་ལུགས་ངོ་བོ་མ་བཅོས་སོ་མར་བསྒོམ༔ ཧཱུྃ༔ ཙིཏྟ་གསལ་བའི་སྒྲོན་མེ་འོད་ལྔའི་ཀློང་༔ ཤར་ཕྱོགས་རྩ་འདབ་འཁོར་ལོའི་ལྟེ་བ་རུ༔
ཞེ་སྡང་རྣམ་དག་གླང་ཆེན་ཁྲི་སྟེང་དུ༔ མེ་ལོང་ཡེ་ཤེས་བཅོམ་ལྡན་རྡོ་རྗེ་སེམས༔ དུང་མདོག་ཕྱག་ན་རྡོ་རྗེ་དྲིལ་བུ་འཛིན༔ སངས་རྒྱས་སྤྱན་མ་མཐིང་སྐྱ་སྐུ་ལ་འཁྲིལ༔ གཡས་སུ་ས་སྙིང་མྱུ་གུ་དྲིལ་བུ་འཛིན༔ གཡོན་དུ་བྱམས་པས་ཀླུ་ཤིང་དྲིལ་བུ་འཛིན༔ མདུན་དུ་ལཱ་སྱེ་དཀར་མོས་མེ་ལོང་འཛིན༔ རྒྱབ་ཏུ་པུཥྤེ་དཀར་མོས་མེ་ཏོག་འཛིན༔ ཐམས་ཅད་དཀར་གསལ་སྣང་སྟོང་ཡེ་ཤེས་ངང་༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔
ཧཱུྃ༔ ལྷོ་ཕྱོགས་རྩ་འདབ་འཁོར་ལོའི་ལྟེ་བ་རུ༔ ང་རྒྱལ་རྣམ་དག་རྟ་མཆོག་ཁྲི་སྟེང་དུ༔ མཉམ་ཉིད་ཡེ་ཤེས་བཅོམ་ལྡན་རིན་ཆེན་འབྱུང་༔ གསེར་མདོག་ཕྱག་ན་རིན་ཆེན་དྲིལ་བུ་འཛིན༔ ཡུམ་ཆེན་མཱ་ཀཱི་སེར་སྐྱ་སྐུ་ལ་འཁྲིལ༔ གཡས་སུ་ཀུན་བཟང་སྙེམས་མས་དྲིལ་བུ་འཛིན༔ གཡོན་དུ་ནམ་སྙིང་རལ་གྲི་དྲིལ་བུ་འཛིན༔ མདུན་དུ་མཱ་ལྱེ་སེར་མོས་ཕྲེང་བ་འཛིན༔ རྒྱབ་ཏུ་དྷཱུ་པེ་སེར་མོས་སྤོས་ཕོར་འཛིན༔
ཐམས་ཅད་སེར་གསལ་བདེ་སྟོང་ཡེ་ཤེས་ངང་༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ ནུབ་ཕྱོགས་རྩ་འདབ་འཁོར་ལོའི་ལྟེ་བ་རུ༔ འདོད་ཆགས་རྣམ་དག་རྨ་བྱའི་ཁྲི་སྟེང་དུ༔ སོར་རྟོགས་ཡེ་ཤེས་བཅོམ་ལྡན་སྣང་མཐའ་ཡས༔ ཟངས་མདོག་ཕྱག་ན་པདྨ་དྲིལ་བུ་འཛིན༔ ཡུམ་ཆེན་གོས་དཀར་དམར་སྐྱ་སྐུ་ལ་འཁྲིལ༔ གཡས་སུ་སྤྱན་གཟིགས་པདྨ་དྲིལ་བུ་འཛིན༔ གཡོན་དུ་འཇམ་དཔལ་རལ་གྲི་དྲིལ་བུ་འཛིན༔
མདུན་དུ་གཱིརྟི་དམར་མོས་པི་ཝཾ་འཛིན༔ རྒྱབ་ཏུ་ཨཱ་ལོ་དམར་མོས་མར་མེ་འཛིན༔ ཐམས་ཅད་དམར་གསལ་གྲགས་སྟོང་ཡེ་ཤེས་ངང་༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ བྱང་ཕྱོགས་རྩ་འདབ་འཁོར་ལོའི་ལྟེ་བ་རུ༔ ཕྲག་དོག་རྣམ་དག་ཤང་ཤང་ཁྲི་སྟེང་དུ༔ བྱ་གྲུབ་ཡེ་ཤེས་བཅོམ་ལྡན་དོན་ཡོད་གྲུབ༔ མར་གད་མདོག་ཅན་རྒྱ་གྲམ་དྲིལ་བུ་འཛིན༔ ཡུམ་ཆེན་སྒྲོལ་མ་ལྗང་སྐྱ་སྐུ་ལ་འཁྲིལ༔
གཡས་སུ་སྒྲིབ་སེལ་པོ་ཏི་དྲིལ་བུ་འཛིན༔ གཡོན་དུ་ཕྱག་རྡོར་རྡོ་རྗེ་དྲིལ་བུ་འཛིན༔ མདུན་དུ་གནྡྷེ་ལྗང་མོས་དུང་ཕོར་འཛིན༔ རྒྱབ་ཏུ་ནཱིརྟི་ལྗང་མོས་ཞལ་ཟས་འཛིན༔ ཐམས་ཅད་ལྗང་གསལ་ཚོར་སྟོང་ཡེ་ཤེས་ངང་༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ ཙིཏྟ་ཕྱི་ཡི་རྩ་འདབ་རིམ་པ་བཞིན༔ ལྷ་ཡི་ཐུབ་པ་བརྒྱ་བྱིན་པི་ཝཾ་དཀར༔ ལྷ་མིན་ཐུབ་པ་ཐག་བཟང་གོ་མཚོན་ལྗང་༔
མི་ཡི་ཐུབ་པ་ཤཱཀ་ཐུབ་གསེག་ཤང་སེར༔ བྱོལ་སོང་ཐུབ་པ་སེངྒེ་པོ་ཏི་མཐིང་༔ ཡི་དྭགས་ཐུབ་པ་ཁ་འབར་སྒྲོམ་བུ་དམར༔ དམྱལ་བའི་ཐུབ་པ་ཆོས་རྒྱལ་མེ་ཆུ་ནག༔ ཐམས་ཅད་ཕར་ཕྱིན་དྲུག་ལྡན་བཞེངས་པའི་སྟབས༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ ཙིཏྟ་ཕྱི་ཡི་ཕྱོགས་བཞིར་སྒོ་སྐྱོང་བ༔ རྣམ་རྒྱལ་དཀར་མོ་ལྕགས་ཀྱུ་དྲིལ་བུ་འཛིན༔ གཤིན་རྗེ་སེར་པོ་དབྱུག་ཏོ་དྲིལ་བུ་འཛིན༔
རྟ་མགྲིན་དམར་པོ་ལྕགས་སྒྲོག་དྲིལ་བུ་འཛིན༔ བདུད་རྩི་ལྗང་གུ་རྒྱ་གྲམ་དྲིལ་བུ་འཛིན༔ ཐམས་ཅད་རང་རང་རིགས་མཐུན་ཡུམ་དང་སྦྱོར༔ ཚད་མེད་རྣམ་བཞི་སྒོ་སྐྱོང་ཁྲོ་བོ་རྔམ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ རང་རིག་ཀུན་བཟང་ཡབ་ཡུམ་གསལ་བ་ཡི༔ མགྲིན་པ་ལོངས་སྤྱོད་འཁོར་ལོ་ལྔ་ཡི་ཀློང་༔ འཇའ་འོད་ཐིག་ལེ་ལུ་གུ་རྒྱུད་ཀྱི་དབུས༔ ཟག་མེད་དགའ་བཞིའི་ཡེ་ཤེས་ངོ་བོའི་སྟེང་༔
རྣམ་པར་སྨིན་པའི་རིག་འཛིན་འོད་ལྔའི་མདངས༔ ཤར་དུ་ས་ལ་གནས་པའི་རིག་འཛིན་དཀར༔ ལྷོ་རུ་ཚེ་ལ་དབང་བའི་རིག་འཛིན་སེར༔ ནུབ་ཏུ་ཕྱག་རྒྱ་ཆེན་པོའི་རིག་འཛིན་དམར༔ བྱང་དུ་ལྷུན་གྱིས་གྲུབ་པའི་རིག་འཛིན་ལྗང་༔ ཐམས་ཅད་ཁྲོ་འཛུམ་མཛེས་ལྡན་གྲི་ཐོད་འཛིན༔ རང་འདྲའི་ཡུམ་འཁྱུད་བརྐྱང་བསྐུམ་ལིང་ངེ་བ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ ལོངས་སྤྱོད་འཁོར་ལོ་ཕྱོགས་བཞིའི་སྒོ་སྐྱོང་མ༔
རྡོ་རྗེ་གར་མོས་ལྕགས་ཀྱུ་བྷནྡྷ་འཛིན༔ རིན་ཆེན་གར་མོས་ཞགས་པ་བྷནྡྷ་འཛིན༔ པདྨ་གར་མོས་ལྕགས་སྒྲོག་བྷནྡྷ་འཛིན༔ ལས་ཀྱི་གར་མོས་དྲིལ་བུ་བྷནྡྷ་འཛིན༔ མཛེས་པའི་རྒྱན་ལྡན་སྒོ་སྐྱོང་ཆེན་མོ་བཞི༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ རང་ཉིད་ཀུན་བཟང་ཡབ་ཡུམ་གསལ་བ་ཡི༔ སྤྱི་བོ་བདེ་ཆེན་ཕོ་བྲང་འཁོར་ལོ་ཡི༔ ཀླད་པ་དུང་ཁང་འབར་བའི་གཞལ་ཡས་སུ༔
འཇའ་འོད་མེ་དཔུང་ཐིག་ལེའི་འོད་ཀློང་སྟེང་༔ དཔལ་ཆེན་ཆེ་མཆོག་མཐིང་ནག་དཀར་དམར་ཞལ༔ ཕྱག་དྲུག་གཡས་གསུམ་རྡོ་རྗེ་ཁ་ཊྭཱཾ་རྔ༔ གཡོན་གསུམ་དྲིལ་བུ་བྷན་དམར་རྒྱུ་ཞགས་བསྣམས༔ ཀྲོ་ཏི་ཤྭ་རི་ཁྲོ་མོས་སྐུ་ལ་འཁྲིལ༔ དཔལ་ཆེན་ཡབ་ཡུམ་གསལ་བའི་ཐུགས་ཀ་རུ༔ ཧཱུྃ༔ བུདྡྷ་ཁྲག་འཐུང་སྨུག་ནག་དཀར་དམར་ཞལ༔ གཡས་གསུམ་འཁོར་ལོ་རལ་གྲི་དགྲ་སཏྭ་བསྣམས༔ གཡོན་གསུམ་དྲིལ་བུ་བྷན་དམར་ཐོང་གཤོལ་བསྣམས༔
བུདྡྷ་ཀྲོ་ཏི་ཤྭ་རིས་སྐུ་ལ་འཁྲིལ༔ ཀླད་པ་དུང་ཁང་ཤར་ལྷོ་ནུབ་བྱང་བཞིར༔ འཇའ་འོད་མེ་དཔུང་ཐིག་ལེའི་འོད་ཀློང་དུ༔ ཧཱུྃ༔ བཛྲ་ཁྲག་འཐུང་མཐིང་ནག་དཀར་དམར་ཞལ༔ གཡས་གསུམ་རྡོ་རྗེ་བྷནྡྷ་དགྲ་སཏྭ་དང་༔ གཡོན་གསུམ་དྲིལ་བུ་བྷན་དམར་ཐོང་གཤོལ་བསྣམས༔ བཛྲ་ཀྲོ་ཏི་ཤྭ་རིས་སྐུ་ལ་འཁྲིལ༔ ཧཱུྃ༔ རཏྣ་ཁྲག་འཐུང་སེར་ནག་དཀར་དམར་ཞལ༔
གཡས་གསུམ་རིན་ཆེན་ཁ་ཊྭཱཾ་བེ་ཅོན་དང་༔ གཡོན་གསུམ་དྲིལ་བུ་བྷན་དམར་ཏྲི་ཤུལ་བསྣམས༔ རཏྣ་ཀྲོ་ཏི་ཤྭ་རིས་སྐུ་ལ་འཁྲིལ༔ ཧཱུྃ༔ པདྨ་ཁྲག་འཐུང་དམར་ནག་དཀར་སྔོན་ཞལ༔ གཡས་གསུམ་པདྨ་ཁ་ཊྭཱཾ་དབྱུག་ཏོ་དང་༔ གཡོན་གསུམ་དྲིལ་བུ་བྷན་དམར་རྔེའུ་ཆུང་དང་༔ པདྨ་ཀྲོ་ཏི་ཤྭ་རིས་སྐུ་ལ་འཁྲིལ༔ ཧཱུྃ༔ ཀརྨ་ཁྲག་འཐུང་ལྗང་ནག་དཀར་དམར་ཞལ༔
གཡས་གསུམ་རལ་གྲི་ཁ་ཊྭཱཾ་དབྱུག་ཏོ་དང་༔ གཡོན་གསུམ་རྔེའུ་ཆུང་བྷན་དམར་ཐོང་གཤོལ་བསྣམས༔ ཀརྨ་ཀྲོ་ཏི་ཤྭ་རིས་ཡུམ་དང་སྦྱོར༔ ཁྲག་འཐུང་དཔའ་བོ་གར་དགུའི་ཆ་བྱད་ཅན༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔

ཀླད་པ་དུང་ཁང་འབར་བའི་རྩ་འདབས་སུ༔ ཡུལ་བརྒྱད་རྟོག་པ་རྣམ་དག་ངང་ཉིད་ལས༔ ཕྱོགས་དང་ཕྱོགས་མཚམས་རང་རང་གདན་གྱི་སྟེང་༔ ཀཽ་རཱི་དམར་མོས་ཞིང་དབྱུག་བྷནྡྷ་འཛིན༔ ཙཽ་རི་སེར་མོས་མདའ་གཞུ་འགེངས་ཤིང་འཕེན༔ པྲ་མོ་དམར་མོས་ཆུ་སྲིན་རྒྱལ་མཚན་ཕྱར༔ བཻ་ཏ་ལྗང་མོས་རྡོ་རྗེ་བྷནྡྷ་བསྣམས༔ པུཀྐ་དམར་སེར་རྒྱུ་མ་འདྲེན་ཞིང་གསོལ༔ གྷསྨ་ལྗང་ནག་རྡོ་རྗེས་བྷནྡྷ་དཀྲུགས༔ ཙཎྜ་སེར་སྐྱས་ཙིཏྟ་བཾ་ཆེན་ཟ༔ སྨེ་ཤ་མཐིང་སྐྱས་བམ་རོ་མགོ་ལུས་ཕྲལ༔
ཀཽ་རཱི་གནས་ཀྱི་མ་མོ་ཆེན་མོ་བརྒྱད༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ ཀླད་པ་དུང་ཁང་ཕྱི་ཡི་རྩ་འདབས་སུ༔ ཤེས་པ་བརྒྱད་ཀྱི་ངོ་བོ་རྣམ་པར་དག༔ ཕྱོགས་དང་ཕྱོགས་མཚམས་རང་རང་གདན་གྱི་སྟེང་༔ སིཾ་ཧ་སྨུག་ནག་སེང་གདོང་ཁ་རོ་ཐོགས༔ བྱཱ་གྲྀ་དམར་མོ་སྟག་གདོང་ལག་གཉིས་བསྣོལ༔ སྲི་ལ་ནག་མོ་ཝ་གདོང་རྒྱུ་མ་ཟ༔ ཤྭ་ན་མཐིང་ནག་སྤྱང་གདོང་བམ་རོ་འདྲད༔
ཀྲི་ཏ་དཀར་སེར་རྒོད་མགོས་ཞིང་ཕྲག་གཟེར༔ ཀངྐ་དམར་ནག་ཀང་མགོས་ཞིང་ཆེན་ཁུར༔ ཁཱ་ཁ་ནག་མོ་བྱ་རོག་བྷན་གྲི་གདེངས༔ ཧུ་ལུ་མཐིང་སྐྱ་འུག་གདོང་རྡོ་རྗེ་འཛིན༔ སིཾ་ཧ་མ་བརྒྱད་རྔམ་པའི་སྐུར་སྟོན་པ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ ཀླད་པ་དུང་ཁང་ཕྱི་ཡི་སྒོ་སྐྱོང་མ༔ ཤར་ལྷོ་ནུབ་བྱང་ཕྱོགས་བཞིར་རིམ་པ་བཞིན༔ སྟག་གདོང་དཀར་མོས་ལྕགས་ཀྱུ་བྷནྡྷ་བསྣམས༔
ཕག་གདོང་སེར་མོས་ཞགས་པ་བྷནྡྷ་འཛིན༔ སེང་གདོང་དམར་མོས་ལྕགས་སྒྲོག་བྷནྡྷ་འཛིན༔ སྦྲུལ་གདོང་ལྗང་གུས་དྲིལ་བུ་བྷནྡྷ་འཛིན༔ སྒོ་མ་རིགས་བཞི་གར་སྒེག་གཤེ་བའི་ཚུལ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ རང་ཉིད་ཀུན་བཟང་ཡབ་ཡུམ་གསལ་བ་ཡི༔ ལྟེ་བ་སྤྲུལ་པའི་འཁོར་ལོའི་རྩ་འདབས་སུ༔ གསང་བ་ཡེ་ཤེས་དབྱིངས་ཀྱི་ཌཱཀྐི་མ༔ དམར་གསལ་མདངས་ལྡན་དྲི་མེད་རཱ་གའི་མདོག༔
ཕྱག་གཡས་གྲི་གུག་གཡོན་པས་བྷནྡྷ་འཛིན༔ ཁྲོ་གཏུམ་མཛེས་ལྡན་ཁ་ཊྭཱཾ་གྲུ་མོར་བརྟེན༔ ཤར་ལྷོ་ནུབ་བྱང་ཕྱོགས་བཞིའི་རྩ་འདབས་སུ༔ རྡོ་རྗེ་མཁའ་འགྲོ་རིན་ཆེན་མཁའ་འགྲོ་དང་༔ པདྨ་མཁའ་འགྲོ་ལས་ཀྱི་མཁའ་འགྲོ་མ༔ ཐམས་ཅད་རང་མདོག་གཙོ་མོའི་ཆ་ལུགས་ཅན༔ མཛེས་པའི་རྒྱན་ལྡན་བརྐྱང་བསྐུམ་གར་སྟབས་བསྒྱུར༔ དྲུག་ཅུ་རྩ་བཞི་གསང་བའི་མཁའ་འགྲོ་མ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔
ལྟེ་བ་སྤྲུལ་པའི་འཁོར་ལོའི་སྒོ་སྐྱོང་མ༔ སེང་གདོང་དཀར་མོའི་ཕྱག་ན་ལྕགས་ཀྱུ་བསྣམས༔ དོམ་གདོང་སེར་མོའི་ཕྱག་ན་ཞགས་པ་བསྣམས༔ དྲེད་གདོང་དམར་མོའི་ཕྱག་ན་ལྕགས་སྒྲོག་བསྣམས༔ སྤྱང་གདོང་ལྗང་གུའི་ཕྱག་ན་དྲིལ་བུ་བསྣམས༔ ཐམས་ཅད་ཕྲ་མེན་ཤུགས་འགྲོ་མ་མོའི་ཚུལ༔ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ ཧཱུྃ༔ གསང་གནས་བདེ་སྐྱོང་འཁོར་ལོའི་མཁའ་ཀློང་དུ༔ སྟོང་གསལ་རྩ་ཁམས་རྣམ་དག་ལྟེ་བའི་དབུས༔
རྣལ་འབྱོར་ཆེན་པོ་གར་གྱི་དབང་ཕྱུག་སྐུ༔ མཐིང་ནག་ཕྱག་ན་རྡོ་རྗེ་དྲིལ་བུ་བསྣམས༔ གར་སྟབས་བརྐྱང་བསྐུམ་རྣལ་འབྱོར་དམར་མོ་འཁྲིལ༔ ཕྲིན་ལས་དཔའ་བོ་རྡོ་རྗེ་ཧེ་རུ་ཀཿ མ་ཡེངས་ཏིང་འཛིན་ཡིད་ཡུལ་གསལ་བར་བསྒོམ༔ བདེ་སྐྱོང་འཁོར་ལོའི་ཤར་གྱི་རྩ་འདབས་སུ༔ ཞི་བའི་ལས་མཛད་རྣལ་འབྱོར་དབང་ཕྱུག་བདུན༔ སྲིན་མོ་དཀར་མོ་གཡག་གདོང་རྡོ་རྗེ་བསྣམས༔ ཚངས་པ་དཀར་སེར་སྦྲུལ་གདོང་པདྨ་བསྣམས༔ ལྷ་ཆེན་དཀར་ལྗང་གཟིག་མགོ་ཏྲི་ཤུལ་བསྣམས༔
རྟོག་འདོད་དཀར་སྔོན་སྲེ་གདོང་འཁོར་ལོ་བསྣམས༔ གཞོན་ནུ་དཀར་དམར་དྲེད་གདོང་མདུང་ཐུང་བསྣམས༔ བརྒྱ་བྱིན་དཀར་མོ་དོམ་མགོ་རྒྱུ་ཞགས་བསྣམས༔ ཞི་བའི་མ་བདུན་ཡིད་ཡུལ་གསལ་བར་བསྒོམ༔ ཧཱུྃ༔ བདེ་སྐྱོང་འཁོར་ལོའི་ལྷོ་ཡི་རྩ་འདབས་སུ༔ རྒྱས་པའི་ལས་བྱེད་རྣལ་འབྱོར་དབང་ཕྱུག་བདུན༔ རྡོ་རྗེ་སེར་མོ་ཕ་ཝཾ་སྤུ་གྲི་བསྣམས༔ ཞི་བ་དམར་སེར་ཆུ་སྲིན་བུམ་པ་བསྣམས༔ བདུད་རྩི་དམར་སེར་སྡིག་གདོང་པདྨ་བསྣམས༔
ཟླ་བ་དཀར་སེར་ཁྲ་མགོ་རྡོ་རྗེ་བསྣམས༔ བེ་ཅོན་ལྗང་ནག་ཝ་གདོང་དབྱུག་ཐོ་བསྣམས༔ སྲིན་མོ་སེར་ནག་སྟག་གདོང་ཐོད་ཁྲག་བསྣམས༔ རྒྱས་པའི་མ་བདུན་ཡིད་ཡུལ་གསལ་བར་བསྒོམ༔ ཧཱུྃ༔ བདེ་སྐྱོང་འཁོར་ལོའི་ནུབ་ཀྱི་རྩ་འདབས་སུ༔ དབང་གི་ལས་མཛད་རྣལ་འབྱོར་དབང་ཕྱུག་བདུན༔ ཟ་བ་དམར་མོ་རྒོད་མགོ་བེ་ཅོན་བསྣམས༔ དགའ་བ་དམར་མོ་རྟ་གདོང་ཁོག་ཆེན་ཐོགས༔ སྟོབས་ཆེན་དམར་སྐྱ་ཁྱུང་གདོང་དབྱུག་ཐོ་བསྣམས༔
སྲིན་མོ་དམར་མོ་ཁྱི་གདོང་རྡོ་རྗེ་བསྣམས༔ འདོད་པ་དམར་མོ་པུ་ཤུད་མདའ་གཞུ་འགེངས༔ ནོར་སྲུང་དམར་མོ་ཤྭ་མགོ་བུམ་པ་འཛིན༔ དབང་གི་མ་བདུན་ཡིད་ཡུལ་གསལ་བར་བསྒོམ༔ ཧཱུྃ༔ བདེ་སྐྱོང་འཁོར་ལོའི་བྱང་གི་རྩ་འདབས་སུ༔ དྲག་པོའི་ལས་མཛད་རྣལ་འབྱོར་དབང་ཕྱུག་བདུན༔ རླུང་ལྷ་ལྗང་སྔོན་སྤྱང་གདོང་བ་དན་འཕྱར༔ མི་མོ་དམར་མོ་སྐྱིན་མགོ་གསལ་ཤིང་འཛིན༔ ཕག་མོ་ལྗང་ནག་ཕག་གདོང་མཆེ་ཞགས་བསྣམས༔
དགའ་བྱེད་ལྗང་ནག་ཁྭ་གདོང་བཾ་རོ་བསྣམས༔ སྣ་ཆེན་གླང་གདོང་ལྗང་ནག་བམ་ཆེན་བསྣམས༔ ཆུ་ལྷ་ལྗང་སྔོན་སྦྲུལ་གདོང་ཞགས་པ་བསྣམས༔ དྲག་པོའི་མ་བདུན་ཡིད་ཡུལ་གསལ་བར་བསྒོམ༔ ཧཱུྃ༔ བདེ་སྐྱོང་འཁོར་ལོའི་རྩ་འདབས་སྒོ་སྐྱོང་མ༔ ཤར་ལྷོ་ནུབ་བྱང་ཕྱོགས་བཞིར་རིམ་པ་བཞིན༔ ཁུ་བྱུག་མགོ་ཅན་དཀར་མོས་ལྕགས་ཀྱུ་འཛིན༔ ར་ཡི་མགོ་ཅན་སེར་མོས་ཞགས་པ་འཛིན༔ སེངྒེའི་མགོ་ཅན་དམར་མོས་ལྕགས་སྒྲོག་འཛིན༔
སྦྲུལ་གྱི་མགོ་ཅན་ལྗང་གུས་དྲིལ་བུ་འཛིན༔ སྒོ་སྐྱོང་རིམ་བཞིན་ཡིད་ཡུལ་གསལ་བར་བསྒོམ༔ ཧཱུྃ༔ ཞི་བའི་ལྷ་ཚོགས་གསལ་འཚེར་མཛེས་ཤིང་འཛུམ༔ མཉེན་ལྕུག་འཁྲིལ་ལྡེམ་ལང་འཚོ་རབ་ཏུ་རྒྱས༔ རིགས་ལྔའི་ཅོད་པན་སྟོད་གཡོགས་དཔུང་རྒྱན་དང་༔ སྙན་རྒྱན་མགུལ་རྒྱན་ཕྱག་གདུབ་སེ་མོ་དོ༔ དར་དཔྱངས་སྐུ་རེག་ལྷ་རྫས་སྨད་གཡོགས་དཀྲིས༔ ཞི་བའི་ལྷ་ཚོགས་མཛེས་པའི་ཚུལ་དགུ་ལྡན༔ ཧཱུྃ༔
ཁྲོ་བོའི་ལྷ་ཚོགས་ཁྲག་འཐུང་མི་བཟད་པ༔ རྔམ་གཤེ་གཏུམ་ལ་འཇིགས་པའི་གད་མོ་སྒྲོག༔ སྟོབས་དང་རྩལ་ཆེན་ཤུགས་འཆང་དཔའ་བར་འགྲོ༔ དུར་ཁྲོད་ཆས་བརྒྱད་འབར་བའི་གར་དགུ་ལྡན༔ མེ་འོད་འཁྲུག་ཅིང་དགྱེས་པའི་ཆས་རྣམས་རྫོགས༔ ཧཱུྃ༔ གཞན་ཡང་བར་ཁྱམས་འཁོར་ཡུག་རྩ་གནས་སུ༔ འཁོད་པའི་ཞིང་སྐྱོང་ཕྲ་མེན་སྤྲུལ་འཁོར་ཚོགས༔ འབུམ་ཕྲག་ཞི་ཁྲོ་རབ་འབྱམས་ལྷ་ཚོགས་རྣམས༔ སྟོང་པའི་དབྱིངས་ལ་འཇའ་ཤར་ཅི་བཞིན་དུ༔
གནས་ལུགས་ལྟ་བས་མི་དམིགས་ཀློང་དུ་གསལ༔ དེ་ལྟར་བསྐྱེད་པའི་གཙོ་འཁོར་ལྷ་ཚོགས་ཀྱི༔ སྐུ་གསུང་ཐུགས་ཡོན་གནས་ལྔའི་འོད་ཟེར་གྱིས༔ ཀ་དག་དབྱིངས་ནས་གནས་འདིར་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ
དང་པོ་སྤྱན་འདྲེན་པ་ནི༔ ཚངས་པའི་གདུང་དབྱངས་དག་ལས་འདི་སྐད་དོ༔ ཧཱུྃ༔ བསམ་བརྗོད་བྲལ་བའི་གཤིས་ལུགས་ལྟ་བའི་ཀློང་༔
ཕྱོགས་ལྷུང་རིས་མེད་བརྡལ་ཁྱབ་ཕོ་བྲང་ནས༔ ཀུན་བཟང་ཞི་ཁྲོའི་ལྷ་ཚོགས་གཤེགས་སུ་གསོལ༔ ཟང་ཐལ་ཀློང་ལས་འགྱུ་བའི་དྲྭ་བ་རིས༔ ཤེས་རིག་གར་གྱི་ཉམས་འགྱུར་ཕོ་བྲང་ནས༔ ཆེ་མཆོག་ཞི་ཁྲོའི་ལྷ་ཚོགས་གཤེགས་སུ་གསོལ༔ མ་འགགས་ཟེར་ལས་ཆོ་རོལ་སྟོབས་བཅུའི་རྩལ༔ དཔའ་འབར་བརྒྱན་ཅིང་ཤར་བའི་ཕོ་བྲང་ནས༔ བཀའ་གཏེར་སྐྱོང་བ་ཡོངས་རྫོགས་གཤེགས་སུ་གསོལ༔ ཨོྃ་བཛྲ་དྷེ་ཝ་ཤཱནྟིཾ་དྷེ་ཝ་ཀྲོ་ཏ་དྷརྨ་པཱ་ལ་ཡ་ཛ་ཛཿ ཛ་ཧཱུྃ་བཾ་ཧོཿ
གཉིས་པ་བཞུགས་སུ་གསོལ་བ་ནི༔ ཧཱུྃ༔ ལྟ་བའི་རྒྱ་མཚོ་མཁའ་དབྱིངས་གདོད་མའི་ཀློང་༔ སྒོམ་པའི་མཚན་མ་རིས་སུ་མ་ཆད་པའི༔ སྤྱོད་པ་འཁོར་གསུམ་ཡོངས་དག་བག་ཡོད་ཅན༔ འབྲས་བུ་གདེང་ལྡན་དྲན་རིག་ཞི་ཁྲོའི་ལྷ༔ ནམ་ཡང་རྣམ་རྟོག་རླུང་གིས་མི་བསྐྱོད་པར༔ རོ་གཅིག་ཏིང་འཛིན་དེ་བཞིན་བཞུགས་སུ་གསོལ༔ ཨོྃ་བཛྲ་རཱ་ས་ཨེ་ཀ་དྷརྨ་ཏིཥྛ་ལྷན༔ གསུམ་པ་ཕྱག་འཚལ་བ་ནི༔
ཧཱུྃ༔ ཀུན་གཞི་མ་བཅོས་འགགས་མེད་ཀློང་ཡངས་ནས༔ སྣ་ཚོགས་དབང་པོའི་ལམ་ལ་ཤར་བ་ཡི༔ བདེ་ཆེན་རྒྱལ་པོ་ལྷན་སྐྱེས་འདུས་མ་བྱས༔ སྟོང་གསལ་འཛིན་མེད་ནམ་མཁའི་འཁོར་ལོ་ཅན༔ མི་རྟོག་ཡེ་ཤེས་ཀུན་བཟང་ཞི་ཁྲོའི་ལྷ༔ ངོ་བོ་རང་བཞིན་ཐུགས་རྗེ་གཅིག་འདུས་ཕྱིར༔ དབྱིངས་རིག་འདུ་འབྲལ་མེད་པར་ཕྱག་འཚལ་ལོ༔ ཨོྃ་བཛྲ་བྷི་དྷོ་དྷརྨ་སྭ་བྷཱ་ཨེ་ཧཾ་ན་མོ་པཱུ་རུ་ཤ་ཡ་ཧོ༔ བཞི་པ་ཕྱི་མཆོད་འབུལ་བ་ནི༔
ཧཱུྃ༔ སྣ་ཚོགས་དབང་པོ་ཡིད་འཛིན་གར་མོའི་གཟུགས༔ ལང་ལིང་གང་བ་མཛེས་པའི་རྒྱན་ལྡན་མ༔ མཉེས་པའི་སྤྱན་གཟིགས་མཆོད་སྤྲིན་ཐོགས་པའི་ཚོགས༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ལྔ་པ་ནང་མཆོད་ལས་བདུད་རྩི་འབུལ་བ་ནི༔ ཧཱུྃ༔ རྟོག་མེད་བྷནྡྷ་ལྕང་ལོ་ཡངས་པའི་ནང་༔
ཤ་ཆེན་རྫས་ཆེན་སྣ་ཚོགས་ལེགས་སྦྱར་ནས༔ སྦྱངས་ཤིང་སྤེལ་བའི་བླ་མེད་བདུད་རྩི་འདི༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་སརྦ་པཉྩ་ཨ་མྲྀ་ཏ་ལ་ཁ་རཾ་ཁཱ་ཧི༔ སྨན་མཆོད་སྦྱར་་་་་ མཆན། དྲུག་པ་རཀྟའི་མཆོད་པ་འབུལ་བ་ནི༔ ཧཱུྃ༔ ཉོན་མོངས་རྩ་མདུད་གསུམ་གྱི་འཁོར་ལོ་རུ༔ མཻ་ཏྲི་བྷ་ཝའི་རླུང་གིས་རབ་བསྐུལ་བའི༔
འཁོར་འདས་གཉིས་མེད་ཟུང་འཇུག་རཀྟ་འདི༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་མ་ཧཱ་རཀྟ་ཛྭ་ལ་ཁ་རཾ་ཁཱ་ཧི༔ བདུན་པ་གཏོར་མཆོད་འབུལ་བ་ནི༔ ཧཱུྃ༔ ཕུང་ཁམས་འདུས་བྱས་དག་པའི་གཏོར་གཞོང་དུ༔ ཞེན་མེད་འཁོར་འདས་རོ་གཅིག་གཏོར་མ་བཤམ༔ ཚོགས་བརྒྱད་དབང་པོ་རྣམ་དག་བཀོད་པ་འདི༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔
བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་བཛྲ་བྷ་ལིངྟ་ལ་ཁ་ཁ་ཁཱ་ཧི༔ བརྒྱད་པ་གསང་མཆོད་འབུལ་པ་ནི༔ ཧཱུྃ༔ ཆ་ཤས་ཤེས་རབ་ལང་ཚོ་རྒྱས་པ་ཡི༔ ཆོས་འབྱུང་ཁ་ལ་ཐབས་ཀྱིས་བསྲུབས་བསྐྱེད་ནས༔ དཀར་དམར་བབས་པའི་བྱང་སེམས་གསང་མཆོད་འདི༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་བཛྲ་ཨ་ཧཾ་པཉྩ་ཨཱཿཧཱུྃ༔
དགུ་པ་སྒྲོལ་བའི་མཆོད་པ་འབུལ་བ་ནི༔ ཧཱུྃ༔ རིག་པ་ཤེས་རབ་རྡོ་རྗེ་ཕུར་པ་ཡིས༔ ང་བདག་མཚན་མའི་རུ་ཏྲ་བསྒྲལ་གཏུབས་ནས༔ དུག་ལྔའི་ཤ་ཁྲག་ཡེ་ཤེས་བསྒྱུར་བའི་ཚོགས༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་ཨཱཿཧཱུྃ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁ་རཾ་ཁཱ་ཧི༔ བཅུ་པ་ཡེ་སྦྱོར་ཆེན་པོའི་མཆོད་པ་ནི༔ ཧཱུྃ༔
ཡེ་ནས་དབྱིངས་རིག་འདུ་འབྲལ་མེད་པ་ཡི༔ འཁོར་འདས་ཉག་གཅིག་མཆོད་ཡུལ་སྐོང་བྱེད་བྲལ༔ གདོད་ནས་འཁོར་གསུམ་ཡོངས་དག་མཆོད་པ་འདི༔ བླ་མ་ཀུན་བཟང་ཞི་ཁྲོའི་ལྷ་ལ་འབུལ༔ བཞེས་ནས་ཁམས་གསུམ་འཁོར་བ་སྟོངས་པར་མཛོད༔ ཨོྃ་སྭ་བྷཱ་དྷརྨ་ཨེ་ཧཾ་བྷི་དྷོ་པཱུ་ཛ་ཧཱུྃ༔ བཅུ་གཅིག་པ་བསྟོད་པ་བྱ་བ་ནི༔ ཧཱུྃ༔ ཆོས་ཀྱི་སྐུ་ལ་མཚན་མ་མི་མངའ་ཡང་༔ ཨཱཿ
འགྲོ་བའི་དོན་ལ་སོ་སོའི་སྐུར་སྟོན་པ༔ ཨོྃ༔ ཆུ་ཟླ་བཞིན་དུ་མི་དམིགས་དབྱིངས་ལ་ཤར༔ ཧྲཱིཿ བླ་མ་ཆོས་སྐུ་བདེ་ཆེན་འདུས་མ་བྱས༔ སྭཱཿ སྐྱོན་གྱིས་མ་གོས་ཡོན་ཏན་ཀུན་རྫོགས་པ༔ ཧཱཿ ཀུན་བཟང་ཆོས་ཀྱི་སྐུ་ལ་ཕྱག་འཚལ་བསྟོད༔ ཧཱུྃ༔
སྣང་སྲིད་ཀློང་ཀུན་ཆོས་འབྱུང་མཁའ་ལ་ཤར༔ དབྱིངས་ཀྱི་བདག་མོ་དབྱིངས་ཕྱུག་གསང་བའི་མཛོད༔ ནམ་མཁའི་གོས་ཅན་གང་ལ་མི་དམིགས་པའི༔ ཆོས་རྣམས་ཀུན་གྱི་འབྱུང་གནས་འཕྲུལ་མོ་ཆེ༔ ཡོན་ཏན་མི་ཟད་གཏེར་ཆེན་རྒྱ་མཚོའི་དཔལ༔ དབྱིངས་ཕྱུག་ཀུན་ཏུ་བཟང་མོར་ཕྱག་འཚལ་བསྟོད༔ ཧཱུྃ༔ ཆོས་དབྱིངས་ཡེ་ཤེས་རྣམ་པར་སྣང་མཛད་སྐུ༔ མེ་ལོང་ཡེ་ཤེས་རྡོ་རྗེ་སེམས་དཔའི་སྐུ༔ མཉམ་ཉིད་ཡེ་ཤེས་རིན་ཆེན་འབྱུང་ལྡན་སྐུ༔
སོར་རྟོགས་ཡེ་ཤེས་སྣང་བ་མཐའ་ཡས་སྐུ༔ བྱ་གྲུབ་ཡེ་ཤེས་དོན་ཡོད་གྲུབ་པའི་སྐུ༔ ཐོག་མའི་སངས་རྒྱས་ལྔ་ལ་ཕྱག་འཚལ་བསྟོད༔ ཧཱུྃ༔ བདེ་ཆེན་དབྱིངས་ཕྱུག་ནམ་མཁའ་རྣམ་པར་དག༔ སངས་རྒྱས་སྤྱན་མ་ས་ཁམས་རྣམ་པར་དག༔ མཱ་མ་ཀཱི་ནི་ཆུ་ཁམས་རྣམ་པར་དག༔ གོས་དཀར་མོ་ནི་མེ་ཁམས་རྣམ་པར་དག༔ དམ་ཚིག་སྒྲོལ་མ་རླུང་ཁམས་རྣམ་པར་དག༔ རིགས་ཀྱི་ཡུམ་གྱུར་ལྔ་ལ་ཕྱག་འཚལ་བསྟོད༔
ཧཱུྃ༔ ས་ཡི་སྙིང་པོ་གཏི་མུག་རྣམ་པར་དག༔ ཤེས་རབ་བྱམས་པ་ཞེ་སྡང་རྣམ་པར་དག༔ ཀུན་ཏུ་བཟང་པོ་ང་རྒྱལ་རྣམ་པར་དག༔ ནམ་མཁའི་སྙིང་པོ་འདོད་ཆགས་རྣམ་པར་དག༔ སྤྱན་རས་གཟིགས་དབང་ཕྲག་དོག་རྣམ་པར་དག༔ འཇམ་དཔལ་དབྱངས་ནི་ཉོན་མོངས་རྣམ་པར་དག༔ སྒྲིབ་པ་རྣམ་སེལ་སྡུག་བསྔལ་རྣམ་པར་དག༔ ཕྱག་ན་རྡོ་རྗེ་འཁོར་བ་རྣམ་པར་དག༔ བྱང་ཆུབ་སེམས་དཔའ་བརྒྱད་ལ་ཕྱག་འཚལ་བསྟོད༔
ཧཱུྃ༔ ལཱ་སྱེ་པུཥྤེ་མཱ་ལྱེ་དྷཱུ་པེ་མ༔ གཱིརྟི་ཨཱ་ལོ་གནྡྷེ་ནཱིརྟི་མ༔ ཚོགས་བརྒྱད་རྟོག་པ་མ་སྤངས་གནས་སུ་དག༔ སེམས་མ་བརྒྱད་ཀྱི་སྐུ་ལ་ཕྱག་འཚལ་བསྟོད༔ ཧཱུྃ༔ ཐུབ་པ་བརྒྱ་བྱིན་ཐག་བཟང་ཤཱཀྱ་ཐུབ༔ སེངྒེ་རབ་བརྟན་ཁ་འབར་ཆོས་ཀྱི་རྒྱལ༔ རིགས་དྲུག་གནས་དག་ཐུབ་པ་ཆེན་པོ་དྲུག༔ ཕ་རོལ་ཕྱིན་པ་དྲུག་ལ་ཕྱག་འཚལ་བསྟོད༔
ཧཱུྃ༔ རྣམ་རྒྱལ་གཤིན་རྗེ་རྟ་མགྲིན་བདུད་རྩི་འཁྱིལ༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་འཁྲོལ༔ རྟག་ཆད་མུ་བཞི་རྣམ་དག་ངོ་བོ་ཉིད༔ སྒོ་བ་ཆེན་པོ་བཞི་ལ་ཕྱག་འཚལ་བསྟོད༔ ཧཱུྃ༔ རྣམ་པར་སྨིན་དང་ས་གནས་ཚེ་ལ་དབང་༔ ཕྱག་རྒྱ་ཆེ་དང་ལྷུན་གྲུབ་རིག་འཛིན་ལྔ༔ ཕུང་པོ་ལྔ་ཉིད་རྣམ་དག་ངོ་བོ་སྟེ༔ རིག་འཛིན་ཆེན་པོ་ལྔ་ལ་ཕྱག་འཚལ་བསྟོད༔
ཧཱུྃ༔ རྡོ་རྗེ་སྐྱོད་བྱེད་བསྐུལ་བྱེད་བདེ་བྱེད་མ༔ རྡོ་རྗེ་བརྡ་འབྱིན་རྡོ་རྗེ་འབེབས་བྱེད་མ༔ ཁམས་ལྔ་རྣམ་དག་གསང་བའི་མཁའ་འགྲོ་ལྔ༔ དཔའ་མོ་ཆེན་མོ་ལྔ་ལ་ཕྱག་འཚལ་བསྟོད༔ ཧཱུྃ༔ རྡོ་རྗེ་གར་མོ་རིན་ཆེན་གར་མོ་དང་༔ པདྨ་གར་མོ་ལས་ཀྱི་གར་མོ་དང་༔ ལམ་བཞི་གྲོལ་མཛད་དགྱེས་པའི་དཔའ་མོ་བཞི༔ སྒོ་མ་མཁའ་འགྲོ་བཞི་ལ་ཕྱག་འཚལ་བསྟོད༔
ཧཱུྃ༔ སྐྱེ་མེད་ངང་ལས་ཤར་བའི་ཧེ་རུ་ཀཿ འགགས་མེད་རྩལ་གྱི་ཆོ་འཕྲུལ་འབར་བའི་སྐུས༔ ཉོན་མོངས་བསྒྲལ་ནས་རཀྟ་ཞལ་དུ་གསོལ༔ ཆེ་མཆོག་ཧེ་རུ་ཀ་ལ་ཕྱག་འཚལ་བསྟོད༔ ཧཱུྃ༔ བྷ་གའི་ཀློང་ནས་སྣང་སྲིད་ཆོ་འཕྲུལ་ཤར༔ འཁོར་འདས་ཀུན་གྱི་རྒྱས་འདེབས་བཞད་པ་མོས༔ འཁོར་བ་བསྒྲལ་ནས་རཀྟ་ཞལ་དུ་གསོལ༔ གནམ་ཞལ་དབྱིངས་ཕྱུག་མ་ལ་ཕྱག་འཚལ་བསྟོད༔
ཧཱུྃ༔ གཏི་མུག་ཁྲག་འཐུང་བུདྡྷ་ཧེ་རུ་ཀཿ ཞེ་སྡང་ཁྲག་འཐུང་བཛྲ་ཧེ་རུ་ཀཿ ང་རྒྱལ་ཁྲག་འཐུང་རཏྣ་ཧེ་རུ་ཀཿ འདོད་ཆགས་ཁྲག་འཐུང་པདྨ་ཧེ་རུ་ཀཿ ཕྲག་དོག་ཁྲག་འཐུང་ཀརྨ་ཧེ་རུ་ཀཿ ཁྲག་འཐུང་ཁྲོ་བོ་ལྔ་ལ་ཕྱག་འཚལ་བསྟོད༔ ཧཱུྃ༔ བུདྡྷ་ཀྲོ་ཏིས་མ་རིག་ཁྲག་ལ་འཐུང་༔ བཛྲ་ཀྲོ་ཏིས་བག་ཆགས་ཁྲག་ལ་འཐུང་༔
རཏྣ་ཀྲོ་ཏིས་ཕུང་པོའི་ཁྲག་ལ་འཐུང་༔ པདྨ་ཀྲོ་ཏིས་རྒྱུད་དྲུག་ཁྲག་ལ་འཐུང་༔ ཀརྨ་ཀྲོ་ཏིས་འཁོར་བའི་ཁྲག་ལ་འཐུང་༔ ཁྲག་འཐུང་ཁྲོ་མོ་རིགས་བཞིར་ཕྱག་འཚལ་བསྟོད༔ ཧཱུྃ༔ ཀཽ་རཱི་ཙཽ་རི་པྲ་མོ་བཻ་ཏ་ལཱི༔ པུཀྐ་གྷསྨ་ཙཎྜ་སྨེ་ཤ་ལཱི༔ ཡུལ་བརྒྱད་འཛིན་པ་འཇོམས་པའི་ཁྲག་འཐུང་མ༔ ཀཽ་རཱི་མ་མོ་བརྒྱད་ལ་ཕྱག་འཚལ་བསྟོད༔ ཧཱུྃ༔
སིཾ་ཧ་བྱཱ་གྲྀ་སྲི་ལ་ཤྭ་ན་མ༔ ཀྲི་ཏ་ཀངྐ་ཁཱ་ཁ་ཧུ་ལུ་མ༔ ཤེས་བརྒྱད་འཛིན་པ་འཇོམས་པའི་ཁྲག་འཐུང་མ༔ སིཾ་ཧ་མ་མོ་བརྒྱད་ལ་ཕྱག་འཚལ་བསྟོད༔ ཧཱུྃ༔ སྟག་གདོང་ཕག་གདོང་སེང་གདོང་སྦྲུལ་གདོང་མ༔ སྙིང་རྗེ་བྱམས་པ་དགའ་བ་བཏང་སྙོམས་ཚུལ༔ ཚད་མེད་བཞི་ལྡན་འགྲོ་བའི་དོན་མཛད་མ༔ སྒོ་མ་ཆེན་མོ་བཞི་ལ་ཕྱག་འཚལ་བསྟོད༔ ཧཱུྃ༔
སངས་རྒྱས་མཁའ་འགྲོ་དགའ་བ་མཐར་རུ་ཕྱིན༔ རྡོ་རྗེ་མཁའ་འགྲོ་མཆོག་དགའ་མཐའ་རུ་ཕྱིན༔ རིན་ཆེན་མཁའ་འགྲོ་དགའ་བྲལ་མཐའ་རུ་ཕྱིན༔ པདྨ་མཁའ་འགྲོ་དགའ་ཆེན་མཐའ་རུ་ཕྱིན༔ ལས་ཀྱི་མཁའ་འགྲོ་དགའ་བྲལ་མཐའ་རུ་ཕྱིན༔ དྲུག་ཅུ་རྩ་བཞི་གསང་བའི་མཁའ་འགྲོ་མ༔ གཙོ་མོ་ལྔ་ཡི་སྐུ་ལ་ཕྱག་འཚལ་བསྟོད༔ ཧཱུྃ༔ སེང་གདོང་སྤྱང་གདོང་དོམ་གདོང་དྲེད་གདོང་མ༔ རྣམ་ཐར་ལམ་བཞིའི་སྒོ་དབྱེ་ཕོ་ཉ་མོ༔
སྒོ་སྐྱོང་ཆེན་མོ་བཞི་ལ་ཕྱག་འཚལ་བསྟོད༔ ཧཱུྃ༔ སངས་རྒྱས་ཀུན་གྱི་ཕྲིན་ལས་འདུས་པའི་དཔལ༔ ནམ་མཁའི་མདོག་ཅན་དཔའ་བོ་ཧེ་རུ་ཀཿ ཕྲིན་ལས་རྡོ་རྗེ་གཞོན་ནུར་ཕྱག་འཚལ་བསྟོད༔ ཧཱུྃ༔ ཤེས་རབ་ཀུན་གྱི་ལས་བདག་བསྐྱེད་པ་ཡི༔ མས་བརྟན་འཁོར་ལོ་གསུམ་གྱི་གཙོ་མོ་སྟེ༔ རྒྱས་འདེབས་ཡུམ་ཆེན་སྐུ་ལ་ཕྱག་འཚལ་བསྟོད༔ ཧཱུྃ༔
གཡག་གདོང་སྦྲུལ་གདོང་གཟིག་གདོང་སྲེ་མོང་གདོང་༔ དྲེད་གདོང་དོམ་གདོང་ལ་སོགས་མ་མོ་བདུན༔ ཞི་བའི་རྣལ་འབྱོར་ཚོགས་ལ་ཕྱག་འཚལ་བསྟོད༔ ཧཱུྃ༔ ཕ་ཝཾ་ཆུ་སྲིན་སྡིག་གདོང་ཁྲ་ཡི་གདོང་༔ ཝ་གདོང་སྟག་གདོང་ལ་སོགས་མ་མོ་བདུན༔ རྒྱས་པའི་རྣལ་འབྱོར་ཚོགས་ལ་ཕྱག་འཚལ་བསྟོད༔ ཧཱུྃ༔ རྒོད་གདོང་རྟ་གདོང་ཁྱུང་གདོང་ཁྱི་ཡི་གདོང་༔ པུ་ཤུད་གདོང་དང་ཤྭ་གདོང་མ་མོ་བདུན༔
དབང་གི་རྣལ་འབྱོར་ཚོགས་ལ་ཕྱག་འཚལ་བསྟོད༔ ཧཱུྃ༔ སྤྱང་གདོང་སྐྱིན་གདོང་ཕག་གདོང་ཁྭ་གདོང་དང་༔ གླང་ཆེན་གདོང་དང་སྦྲུལ་གདོང་མ་མོ་བདུན༔ དྲག་པོའི་རྣལ་འབྱོར་ཚོགས་ལ་ཕྱག་འཚལ་བསྟོད༔ ཧཱུྃ༔ ཁུ་བྱུག་ར་གདོང་སེང་གདོང་སྦྲུལ་གདོང་མ༔ སྐྱེ་གནས་རྣམ་བཞིའི་སྒོ་གཅོད་ལས་བྱེད་མ༔ ལས་ཀྱི་སྒོ་མ་བཞི་ལ་ཕྱག་འཚལ་བསྟོད༔ ཧཱུྃ༔
གཞན་ཡང་ཡེ་ཤེས་རོལ་པའི་ཆོ་འཕྲུལ་ལས༔ སྣ་ཚོགས་མ་ངེས་སྣང་ཚུལ་ཅིར་ཡང་སྟོན༔ དམ་ཚིག་ལས་ཀྱི་མཐའ་སྡུད་སྲུང་མའི་ཚོགས༔ ཡོངས་རྫོགས་བཀའ་སྐྱོང་བཅས་ལ་ཕྱག་འཚལ་བསྟོད༔ ཧཱུྃ༔ དེ་ལྟར་བསྟོད་ཅིང་ཐུགས་དམ་རྒྱུད་བསྐུལ་བས༔ ཡང་གསང་བླ་མེད་ཞི་ཁྲོ་རབ་འབྱམས་ཀྱི༔ ཐུགས་རྗེ་མི་ཟད་ཤུགས་ཀྱི་རྩལ་ཕྱུངས་ལ༔ འཁོར་བ་ན་རཀ་དོང་ནས་སྤྲུགས་པ་ཡི༔ སྙིང་རྗེ་སྨོན་ལམ་ལྷུན་གྱིས་འགྲུབ་པར་མཛོད༔
ཛཔ྄་བསྐུལ་དང་བསྙེན་དམིགས་ཟུར་གསལ་ལྟར་བྱ། ཀུན་བཟང་ཡབ་ཡུམ་གྱི་བསྙེན་པ་ནི༔ ཨོྃ་ས་མནྟ་བྷ་དྲ་མུཾ་ཧྲི་སྭཱ་ཧཱ༔ རིགས་ལྔ་ལ༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོ༔ སེམས་དཔའ་ཡབ་ཡུམ་དང་ཐུབ་པ་ལ༔ ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཨཥྚ་ཀྲོ་ཏ་མུཾ་མུ་ནེ་ཡེ་སྭཱ་ཧཱ༔ ཆེ་མཆོག་ཁྲོ་བོ་རྣམས་ལ༔
ཨོྃ་བཛྲ་ཤྲཱི་ཧེ་རུ་ཀ་ཀྲོ་ཏི་ཤྭ་རི་ཏཱཾ་ཧཱུྃ་ཕཊ྄ཿ ༈ སྐབས་སུ་འཛབ་དབྱངས་བྱ་ཏེ་རོལ་མོ་འཁྲོལ༔ ཧཱུྃ༔ རང་རིག་ཀུན་ཏུ་བཟང་པོའི་སྐུ༔ ཁ་དོག་བྲལ་བའི་སེམས་ལ་ལྟོས༔ སྣ་ཚོགས་འགྱུ་བ་སྟོང་པ་ཉིད༔ ཨཱཿ རང་རིག་ལོངས་སྤྱོད་རྫོགས་པའི་སྐུ༔ ཟང་ཐལ་འགགས་མེད་སེམས་ལ་ལྟོས༔ ཅིར་སྣང་གཟུགས་ཚོགས་སྒྱུ་མའི་ངང་༔
ཨོྃ༔ རང་རིག་ཆེ་མཆོག་ཧེ་རུ་ཀཿ བདག་མེད་ཆོ་འཕྲུལ་སེམས་ལ་ལྟོས༔ རྟོག་མེད་ཞི་ཁྲོ་དངོས་འཛིན་བྲལ༔ རང་བྱུང་འཛབ་ཀྱི་སྔགས་སྒྲ་སྒྲོག༔ ཀ་དག་ཡེ་ཤེས་དབྱིངས་ནས་བསྐུལ༔ སྤྲོ་བསྡུའི་འཁོར་བ་དོང་ནས་སྤྲུགས༔ བླ་མེད་བྱང་ཆུབ་སྩལ་དུ་གསོལ༔ ཨོྃ་ཨཱཿཧཱུྃ༔ བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ
ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཞེས་ཛཔ་྄དབྱངས་བྱ༔ སྤྱིའི་བསྙེན་པ་ནི༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ལས་ཀྱི་སྒྲིབ་པ་སྦྱོང་བའི་སྔགས་ནི༔ ཨོྃ་སརྦ་དུརྒ་ཏི་པ་རི་ཤྭ་དྷ་རཱ་ཛ་ཡ་སརྦ་དུཿཁ་ཚིནྡྷ་ཚིནྡྷ་ཤུདྡྷེ་ཤུདྡྷེ་བི་ཤུདྡྷེ་ཡེ་སྭཱ་ཧཱ༔ ཉོན་མོངས་པའི་སྒྲིབ་པ་སྦྱོང་བའི་སྔགས་ནི༔ ཨོྃ་སརྦ་པཱ་པཾ་ཤྭ་དྷ་ཡ་ཨཱ་ཝ་ར་ཎ་བི་ཤྭ་དྷ་ཡེ་སྭཱ་ཧཱ༔ ཤེས་བྱའི་སྒྲིབ་པ་སྦྱོང་བའི་སྔགས་ནི༔
ཨོྃ་སརྦ་མ་མ་ཧྲི་ཋཱ་བི་ཤུདྡྷེ་མོ་ཧ་མོ་ཧ་ཨ་ཝ་ར་ཎ་བི་ཤུདྡྷེ་ཡེ་སྭཱ་ཧཱ༔ ཞེས་ལས་སྔགས་དང་སྒྲིབ་སྦྱོང་རྣམས་ཅི་འགྲུབ་ཏུ་བཟླ་བར་བྱའོ༔་་་་་ དེ་ནས་བཀའ་གཏེར་སྲུང་གང་དགོས་འདོན་སྲོལ་ཡོད་མཐར་ཧཱུྃ་བྷྱོ་བཀའ་སྲུང་དམ་ཅན་རྒྱ་མཚོ་ སོགས། དེ་ནས་ཕྱག་རབས་དུག་ལྔ་རང་གྲོལ། ཞི་ཁྲོའི་ཐུན་མོང་སྤྱིའི་བཤགས་པ། ལྟ་བའི་ཀློང་བཤགས། རུ་ཏྲའི་སྨྲེ་བཤགས་བཅས་འདོན། དེ་ནས་ཚོགས་གཏོང་བ་ནི༔ རྃ་ཡྃ་ཁྃ༔ གྱིས་ལན་གསུམ་སྦྱང་༔
ཨོྃ་ཨཱཿཧཱུྃ༔ གིས་རྒྱས་པར་སྤེལ༔ འདི་ཉིད་ཏིང་འཛིན་བླ་མེད་ལུགས་ལྟར་ན༔ ཕྱི་ནང་དགོས་པ་དོན་བཞི་ཤེས་སོ༔ ཧཱུྃ༔ སྟོང་ཉིད་ཡེ་ཤེས་སྙིང་པོ་ལས༔ ཚོགས་གཉིས་རྒྱུ་འབྲས་མཐའ་ལས་འདས༔ བཟང་ངན་ལྷ་འདྲེ་མི་དམིགས་ཤིང་༔ ཆོས་རྣམས་སྒྱུ་མར་སྟོན་པར་ངེས༔ མཆོད་ཡུལ་སྦྱིན་མཁན་སྟོང་པ་ཉིད༔
བློ་འདས་ཚོགས་ཀྱི་འཁོར་ལོ་བསྐོར༔ ཨོྃ་དྷརྨ་དྷཱ་ཏུ་ག་ཎ་ཙཀྲ་ཨོྃ་ཨཱཿཧཱུྃ༔ ཧྲཱིཿབཛྲ་གུ་ཧྱ་ཛྙཱ་ན་པཉྩ་ཧཱུྃ༔ གཉིས་པ་ཚོགས་སྦྱང་བ་ནི༔ ཧཱུྃ༔ སྟོང་གསུམ་ཁྱོན་ལྟར་ཡངས་པའི་བྷནྡྷ་རུ༔ སྣོད་བཅུད་སྲིད་པའི་གཟུགས་སྣང་ཚོགས་སུ་བཤམས༔ འཁོར་འདས་མི་དམིགས་ཡིག་འབྲུས་བྱིན་གྱིས་རློབས༔ བདེ་སྟོང་བླ་མེད་ཡེ་ཤེས་ཆེན་པོར་གྱུར༔ ཨོྃ་ཨཱཿཧཱུྃ༔
ལན་གསུམ་གྱིས་སྦྱངས༔ གསུམ་པ་ཚོགས་སྤྱན་འདྲེན་པ་ནི༔ ཧཱུྃ༔ ཆོས་དབྱིངས་ཀློང་ཆེན་རབ་འབྱམས་ཕོ་བྲང་ནས༔ ཀུན་བཟང་ཞི་ཁྲོའི་ལྷ་ཚོགས་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ མ་འགགས་སྟོབས་བཅུའི་རྩལ་འགྱེད་ཕོ་བྲང་ནས༔ ཆེ་མཆོག་ཁྲག་འཐུང་ལྷ་ཚོགས་འཁོར་བཅས་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ གཟི་བྱིན་མེ་ལྟར་འབར་བའི་ཕོ་བྲང་ནས༔
བཀའ་སྡོད་གཏེར་སྲུང་དམ་ཅན་རྒྱ་མཚོ་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཧཱུྃ༔ ཞི་བའི་ལྷ་ཚོགས་གཟི་བརྗིད་སྤུངས་སེ་སྤུང་༔ ཁྲོ་བོའི་ལྷ་ཚོགས་གད་མོ་ཡ་ལ་ལ༔ མ་སྲིང་མཁའ་འགྲོའི་གླུ་གར་ཁྱུགས་སེ་ཁྱུག༔ ཆོས་སྐྱོང་དམ་ཅན་ལས་བྱེད་ཤ་ར་ར༔ གནས་འདིར་གཤེགས་ལ་དབང་བསྐུར་བྱིན་ཆེན་ཕོབ༔ དམ་རྫས་ཚོགས་ལ་ཏིང་འཛིན་བཅུད་མཆོག་སྤེལ༔ འདིར་འདུས་དཔའ་བོ་མཁའ་འགྲོར་བྱིན་གྱིས་རློབས༔
མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོྃ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ བཞི་པ་ཚོགས་ཕུད་འབུལ་བ་ནི༔ ཧཱུྃ༔ མཆོད་པའི་ལྷ་མོ་ནམ་མཁའ་འགེངས་པའི་ཚོགས༔ གར་མོ་བརྡ་སྒྱུར་ལང་ལིང་མཛེས་མ་འཕྲོ༔ ལ་ལའི་ཕྱག་ན་ཉི་ཟླའི་སྣོད་མཆོག་ཐོགས༔ ལ་ལའི་ཕྱག་ན་གསེར་དངུལ་སྣོད་མཆོག་ཐོགས༔ ལ་ལའི་ཕྱག་ན་ཟངས་ལྕགས་བྷནྡྷ་ཐོགས༔ ཐམས་ཅད་འདོད་ཡོན་ཚོགས་ཀྱི་དབང་པོས་བཀང་༔
དཀྱིལ་འཁོར་དགྱེས་ཕྱིར་ཕྱག་རྒྱ་གར་གྱིས་མཆོད༔ ཨོྃ་ཨཱཿཧཱུྃ༔
ལྔ་པ་མཆོད་པ་འབུལ་བ་ནི༔ ཧཱུྃ༔ ཞལ་ཟས་ཚོགས་ཀྱི་མཆོད་པ་འབུལ༔ བླ་མ་ཡི་དམ་མཁའ་འགྲོ་དང་༔ དམ་ཅན་ཆོས་སྐྱོང་སྲུང་མའི་ཚོགས༔ བཅོམ་ལྡན་ཞི་ཁྲོ་རབ་འབྱམས་ཀྱི༔ དཀྱིལ་འཁོར་ལྷ་ཚོགས་རྣམས་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔
ཨོྃ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ ་་་་་ དེ་ནས་ཞི་ཁྲོའི་བསྐང་མཆོད་བྱིན་རླབས་ཀྱི་པྲ་ཁྲིད་དང༌། རྒྱུད་བསྐང་ཀ་དག་རང་གྲོལ། བརྡ་བསྐང་ཆེན་མོ་བཅས་འདོན་་་་་་མཆན། དྲུག་པ་བསྐང་བ་ནི༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ དངོས་འབྱོར་ཡིད་སྤྲུལ་ལས་བྱུང་བས༔ ཕྱི་ནང་གསང་བའི་མཆོད་སྤྲིན་ཚོགས༔ དཔག་མེད་བློ་ཡིས་བླངས་པ་ཡིས༔
བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ བདུན་པ་བཤགས་པ་ནི༔ ཧཱུྃ༔
ལྟ་བ་ཀློང་ཡངས་ཆེན་པོའི་ངང་དུ་བཤགས༔ སྒོམ་པ་འཁོར་འདས་རིས་མེད་ཀློང་དུ་བཤགས༔ སྤྱོད་པ་རྒྱ་ཡན་ཤར་གྲོལ་ཀློང་དུ་བཤགས༔ རྣམ་རྟོག་ཐམས་ཅད་ཆོས་སྐུའི་ཀློང་དུ་བཤགས༔ འཁོར་བ་ཐམས་ཅད་མྱ་ངན་འདས་པར་བཤགས༔ སྡུག་བསྔལ་ཐམས་ཅད་བདེ་བ་ཆེན་པོར་བཤགས༔ དུག་ལྔ་ཐམས་ཅད་ཡེ་ཤེས་རོལ་པར་བཤགས༔ མ་རིག་ཉོན་མོངས་ཀ་དག་ངང་དུ་བཤགས༔ རེ་དོགས་སྤང་བླང་ཡེ་གྲོལ་ངང་དུ་བཤགས༔ བཟང་ངན་བག་ཆགས་དུ་མ་རོ་གཅིག་བཤགས༔
བཤགས་དང་བཤགས་ཡུལ་གཉིས་མེད་ཀློང་དུ་ཧོཿ ཨོྃ་བཛྲ་ས་ཏྭ་ཧཱུྃ༔ ཨོྃ་བུདྡྷ་ས་ཏྭ་ཧཱུྃ༔ ཨོྃ་དྷརྨ་ས་ཏྭ་ཧཱུྃ༔ ཨོྃ་སཾ་གྷ་ས་ཏྭ་ཧཱུྃ༔ ཨོྃ་བོ་དྷི་ས་ཏྭ་ཧཱུྃ༔ ཨོྃ་མ་ཧཱ་ས་ཏྭ་ཧཱུྃ༔ ཨོྃ་མ་ཧཱ་ཀ་རུ་ཎི་ཀ་ཛྙཱ་ན་ས་ཏྭ་ཧཱུྃ༔ བརྒྱད་པ་ཐ་མ་ལིངྒ་བསྒྲལ་བ་ནི༔ ན་མོ༔
རྩ་བརྒྱུད་བླ་མ་རིག་འཛིན་བརྒྱུད་པར་བཅས༔ བཅོམ་ལྡན་ཞི་ཁྲོ་རབ་འབྱམས་དཀྱིལ་འཁོར་གྱི༔ ལྷ་ཚོགས་དམ་ཅན་ཆོས་སྐྱོང་སྲུང་མ་ཡི༔ བདེན་པ་ཆེན་པོའི་མཐུ་སྟོབས་ནུས་རྩལ་གྱིས༔ བླ་མའི་སྐུ་དགྲ་སངས་རྒྱས་བསྟན་པའི་དགྲ༔ རྣལ་འབྱོར་སྒོས་དགྲ་སེམས་ཅན་ཡོངས་ལ་འཚེ༔ མ་ཉེས་བདག་ལ་སྡང་བའི་དགྲ་བགེགས་དང་༔ ཁྱད་པར་ངན་སོང་གཡང་དུ་འཁྲིད་པ་ཡི༔ ཚེ་རབས་སྔ་ཕྱིའི་ལན་ཆགས་ཉོན་མོངས་བདུད༔ ཐར་ལམ་དཀར་པོའི་ཆོས་ལ་བར་གཅོད་པའི༔
སྨོན་ལམ་ངན་པས་འབྲེལ་བའི་བདུད་རིགས་རྣམས༔ གནམ་ས་གླིང་བཞི་རི་རབ་སྟེང་འོག་བཅུ༔ གྲུ་ཆད་བར་ཁྱམས་འཁོར་ཡུག་གར་གནས་ཀྱང་༔ སྙིང་ནས་ཟུངས་ཤིག་སྟག་གདོང་ལྕགས་ཀྱུ་མ༔ སྐེ་ནས་ཆིངས་ཤིག་ཕག་གདོང་ཞགས་པ་མ༔ ཡན་ལག་སྡོམས་ཤིག་སེང་གདོང་ལྕགས་སྒྲོག་མ༔ མྱོས་པར་གྱིས་ཤིག་སྦྲུལ་གདོང་དྲིལ་བུ་མ༔ དབང་པོ་བཅོམ་ཞིག་མ་མོ་ཀཽ་རཱི་མ༔ གཟུགས་ཕུང་སྟོར་ཅིག་མ་མོ་ཙཽ་རི་མ༔ སྙིང་ཁྲག་དྲོངས་ཤིག་མ་མོ་པྲ་མོ་ཧཿ
བླ་ཚེ་ཕྲོལ་ཅིག་མ་མོ་བཻ་ཏ་ལཱི༔ འདུས་བྱས་གཏོར་ཅིག་མ་མོ་པུཀྐ་སི༔ ཕྱེ་མར་རློག་ཅིག་མ་མོ་གྷསྨ་རི༔ ལྷག་མེད་གཞོམས་ཤིག་མ་མོ་སྨེ་ཤ་ལཱི༔ ཨོྃ་མ་མོ་ཡ་མ་ཏྲི་ཤག་ཛ་ཛཿ ནྲྀ་ཏྲི་ཨ་ཀརྵ་ཡ་ཛཿ དགུ་པ་དགྲ་བོ་ལྷ་དང་ཕྱེ་ཞིང་རོལ་སྟོབས་རྔམ་སྟབས་ནི༔ ཧཱུྃ༔ སྡིག་ཅན་བདུད་དགྲ་དམ་ཉམས་ལས་ངན་འདི༔ ལྷ་དང་ཕྱེས་ཤིག་མ་མོ་སིཾ་ཧ་མ༔
བདུད་དང་སྤྲོད་ཅིག་མ་མོ་བྱཱ་གྲྀ་མ༔ བྱད་དུ་ཆུགས་ཤིག་མ་མོ་སྲི་ལ་མ༔ རྨུག་པར་གྱིས་ཤིག་མ་མོ་ཤྭ་ན་མ༔ རེངས་པར་གྱིས་ཤིག་མ་མོ་ཀྲི་ཏ་མ༔ བསྒྲལ་བར་གྱིས་ཤིག་མ་མོ་ཀངྐ་མ༔ སྐེམ་པར་གྱིས་ཤིག་མ་མོ་ཁཱ་ཁ་མ༔ རྒྱལ་བར་གྱིས་ཤིག་མ་མོ་ཧུ་ལུ་མ༔ དུས་ལ་བབ་བོ་གནས་ཀྱི་མ་སྲིང་ཚོགས༔ ད་ལྟ་ཉིད་དུ་ཕྲིན་ལས་འགྲུབ་པར་མཛོད༔ ཨོྃ་མ་ཏྲི་ཡ་མུ་ཁ་ལི་ཨཥྚ་ཡ་དགྲ་བོ་ཕྱེས་རྦད་ནན་ནན༔
བཅུ་པ་བསྒྲལ་བ་ནི༔ ཧཱུྃ༔ དཔལ་ཆེན་ཁྲོ་རྒྱལ་བཛྲ་ཀཱི་ལ་ཡ༔ རབ་འཇིགས་ཕྱག་ན་རྡོ་རྗེ་ཕུར་པ་འདྲིལ༔ ཉོན་མོངས་དགྲ་བགེགས་དུག་ལྔ་རུ་ཏྲ་ཡི༔ དཀར་ནག་སྙིང་གི་མཚམས་སུ་ཀཱི་ལ་ཡ༔ བསྒྲལ་ཞིང་གཏུབས་ནས་མིང་ཡང་མེད་པར་མཛོད༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ གནོད་བྱེད་རུ་ཏྲ་ཡ་མ་དུ་ན་མྱོག་ཐུམ་རྦད་རྦད༔ ཅེས་གཏུབ་ཅིང་འབུལ་བ་ནི༔
ཧཱུྃ༔ བཅོམ་ལྡན་དཔལ་ཆེན་ཞི་ཁྲོ་རབ་འབྱམས་ཀྱི༔ དཀྱིལ་འཁོར་ལྷ་ཚོགས་རྣམས་ཀྱི་ཞལ་ཕྱེས་ཤིག༔ ཉོན་མོངས་དུག་ལྔ་བསྒྲལ་བའི་ཤ་ཁྲག་འབུལ༔ བཞེས་ནས་རིགས་དྲུག་ས་བོན་སྟོངས་པར་མཛོད༔ ཨོྃ་ཨཱཿཧཱུྃ༔ སརྦ་ཨི་དཾ་བྷ་ལིངྟ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔ ཞེས་དཀྱིལ་འཁོར་ལ་འབུལ་ཞིང་བདུད་རྩིས་བྲན༔་་་་་ མར་མེའི་སྨོན་ལམ་བར་དོའི་རྩ་ཐོ་ཐོས་གྲོལ་ཆོས་སྤྱོད་ན་རཀ་མཚོ་སྐེམ་སོགས་འདོན། བཅུ་གཅིག་པ་དངོས་གྲུབ་རོལ་པ་ནི༔
ཧོཿ རྡོ་རྗེ་སློབ་དཔོན་དགོངས་སུ་གསོལ༔ དམ་ཚིག་འདོད་རྒུ་འབྱུང་བ་ཡི༔ ཟབ་མོ་ཏིང་འཛིན་དངོས་གྲུབ་འདི༔ རྩ་བ་དོན་ཆེན་གནང་བར་སྩོལ༔ རྡོ་རྗེ་སློབ་དཔོན་གྱིས༔ ཧོཿ འདི་ནི་ཡ་མཚན་རྨད་བྱུང་རྫས༔ གནས་ལུགས་བདག་འཛིན་བྲལ་བའི་ཕྱིར༔ བྲམ་ཟེ་ཁྱི་ཕག་གདོལ་པ་བཞིན༔
རང་བཞིན་གཅིག་ཏུ་དགོངས་ཏེ་རོལ༔ ཨ་ལ་ལ་ཧོཿ པཱུ་ཛ་ཧོཿ བླ་མ་ཐུགས་དྲིན་ཆེ༔ ཚོགས་འཁོར་ཡ་མཚན་ཆེ༔ འདིར་ཚོགས་སྨོན་ལམ་ལྡན༔ སྦྱིན་བདག་སྐལ་བ་བཟང་༔ ཞེས་པས་དགའ་སྟོན་དང་བཅས་ནས་རོལ༔ བཅུ་གཅིག་པ་ལྷག་མ་འབུལ་བ་ནི༔ ཧཱུྃ༔
དང་པོ་ཕུད་ཀྱིས་མི་མཆོད་རྒྱུ༔ བླ་མ་རིག་འཛིན་ཕུད་ལ་མཉེས༔ བར་དུ་ཚོགས་ལ་མི་རོལ་རྒྱུ༔ ཡི་དམ་ཆེ་མཆོག་ཚོགས་ལ་དགྱེས༔ མཐའ་མ་ལྷག་མས་མི་བརྔན་རྒྱུ༔ དབང་ཕྱུག་ལངྐ་ལྷག་མ་ཉུལ༔ བཟང་ངན་གཅིག་ཏུ་མི་བསྲེ་རྒྱུ༔ ཆོས་ཉིད་དོན་ལ་རྒྱུ་འབྲས་གཅིག༔ བྱིན་རླབས་ཁ་ཕྲུས་མི་བྲན་རྒྱུ༔ སྔོན་ནས་འདའ་ཀའི་དམ་ཚིག་གཅིག༔
དཀྱིལ་འཁོར་མཐའ་ལ་མི་བཞག་རྒྱུ༔ ལས་བྱེད་ཕོ་ཉའི་ཚུལ་དུ་གནས༔ ཧཱུྃ༔ དཔལ་གྱི་བཀའ་ཉན་རོལ་པའི་ལྷག་སྡུད་མ༔ ཤར་ནས་གཤེགས་པའི་རྣལ་འབྱོར་དབང་ཕྱུག་བདུན༔ ཡེ་ཤེས་ཌཱཀྐི་ཆོས་ཀྱི་དབྱིངས་སུ་བཞུགས༔ མ་མོ་དྲུག་ནི་ཐབས་ཀྱི་སྐུ་རུ་ཤར༔ དཀར་མོ་དུང་གི་ཐོར་ཚུགས་ལྡེམས་སེ་ལྡེམ༔ སོ་སོའི་གཡོག་འཁོར་མ་མོ་བྱེ་བ་འབུམ༔ ཕྱག་ན་བྷནྡྷའི་གཞོང་ཐོགས་གཏོར་ལེན་མས༔
ལྷག་གཏོར་འདི་བཞེས་བཅོལ་བའི་ཕྲིན་ལས་མཛོད༔ ཧཱུྃ༔ ལྷོ་ནས་གཤེགས་པའི་རྣལ་འབྱོར་དབང་ཕྱུག་བདུན༔ ཡེ་ཤེས་ཌཱཀྐི་ཆོས་ཀྱི་དབྱིངས་སུ་བཞུགས༔ མ་མོ་དྲུག་ནི་ཐབས་ཀྱི་སྐུ་རུ་ཤར༔ སེར་མོ་གསེར་གྱི་ཐོར་ཚུགས་ལྡེམས་སེ་ལྡེམ༔ སོ་སོའི་གཡོག་འཁོར་མ་མོ་བྱེ་བ་འབུམ༔ ཕྱག་ན་བྷནྡྷའི་གཞོང་ཐོགས་གཏོར་ལེན་མས༔ ལྷག་གཏོར་འདི་བཞེས་བཅོལ་བའི་ཕྲིན་ལས་མཛོད༔ ཧཱུྃ༔
ནུབ་ནས་གཤེགས་པའི་རྣལ་འབྱོར་དབང་ཕྱུག་བདུན༔ ཡེ་ཤེས་ཌཱཀྐི་ཆོས་ཀྱི་དབྱིངས་སུ་བཞུགས༔ མ་མོ་དྲུག་ནི་ཐབས་ཀྱི་སྐུ་རུ་ཤར༔ དམར་མོ་བྱི་རུའི་ཐོར་ཚུགས་ལྡེམས་སེ་ལྡེམ༔ སོ་སོའི་གཡོག་འཁོར་མ་མོ་བྱེ་བ་འབུམ༔ ཕྱག་ན་བྷནྡྷའི་གཞོང་ཐོགས་གཏོར་ལེན་མས༔ ལྷག་གཏོར་འདི་བཞེས་བཅོལ་བའི་ཕྲིན་ལས་མཛོད༔ ཧཱུྃ༔ བྱང་ནས་གཤེགས་པའི་རྣལ་འབྱོར་དབང་ཕྱུག་བདུན༔ ཡེ་ཤེས་ཌཱཀྐི་ཆོས་ཀྱི་དབྱིངས་སུ་བཞུགས༔
མ་མོ་དྲུག་ནི་ཐབས་ཀྱི་སྐུ་རུ་ཤར༔ ལྗང་མོ་གཡུ་ཡི་ཐོར་ཚུགས་ལྡེམས་སེ་ལྡེམ༔ སོ་སོའི་གཡོག་འཁོར་མ་མོ་བྱེ་བ་འབུམ༔ ཕྱག་ན་བྷནྡྷའི་གཞོང་ཐོགས་གཏོར་ལེན་མས༔ ལྷག་གཏོར་འདི་བཞེས་བཅོལ་བའི་ཕྲིན་ལས་མཛོད༔ ཧཱུྃ༔ གཞན་ཡང་གནས་ཉུལ་ལངྐ་ཕྲ་མེན་མ༔ གནས་བཟང་དུར་ཁྲོད་འགྲིམ་ཞིང་ཚོགས་ཁང་ཉུལ༔ གོས་བཟང་གཡང་གཞི་གྱོན་ཞིང་རོ་ལ་ཟ༔ སྐྱོགས་བཟང་བྷནྡྷ་ཐོགས་ཤིང་རཀྟ་འཐུང་༔
ཟས་བཟང་ཤ་ཆེན་ཟ་ཞིང་སྲོད་ལ་ཉུལ༔ དམ་ཚིག་བཀའ་བཞིན་བསྒྲུབ་ཕྱིར་མཁའ་ལ་འགྲོ༔ དོན་ལ་ཆོས་དབྱིངས་ཌཱཀྐིའི་སྤྲུལ་པ་ཡང་༔ ཐབས་ཀྱིས་ཆོ་འཕྲུལ་གདུག་པའི་དགྲ་བགེགས་སྒྲོལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་སརྦ་མ་ཏྲི་མ་ཏྲི་ཡ་ཏྲི་ཡ་ཏྲི་ཨི་དཾ་བྷ་ལིངྟ་ལ་ཁཱ་ཧི༔ དང་པོ་ཐུགས་དམ་བསྐུལ་བ་ནི༔ ཧཱུྃ༔ རང་བཞིན་དབྱིངས་ནས་ཆོ་འཕྲུལ་སྒྱུ་མའི་སྐུ༔ བཅོམ་ལྡན་ཞི་ཁྲོ་རབ་འབྱམས་ལྷ་ཚོགས་རྣམས༔
ཐུགས་རྗེའི་ཀློང་ནས་བརྩེ་བས་སྐུར་བཞེངས་ཤིག༔ སྙིང་རྗེ་དྲག་པོའི་རྩལ་ཆེན་ཐོགས་མེད་ཀྱིས༔ གཟི་བྱིན་འགྲོ་བའི་དོན་དུ་དཔལ་འགྱེད་ལ༔ མཐའ་ཡས་སེམས་ཅན་འདྲེན་པའི་དུས་ལ་བབ༔ ཧཱུྃ༔ རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ནས༔ ཀུན་བཟང་ཞི་བའི་ལྷ་ཚོགས་སྐུར་བཞེངས་ཤིག༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ འབར་བ་ཁྲག་འཐུང་ལྷ་ཚོགས་སྐུར་བཞེངས་ཤིག༔ ཐུགས་རྗེ་འགྲོ་བའི་དོན་དུ་སྐུར་བཞེངས་ནས༔
ཡེ་ཤེས་ལྔ་ཡི་ནུས་རྩལ་དེང་འདིར་ཕྱུངས༔ རྣལ་འབྱོར་རྟོགས་པའི་ཤུགས་འཆང་སྟོབས་བཅུ་བསྐྱེད༔ ཏིང་འཛིན་གར་དགུ་རོལ་པའི་རྫུ་འཕྲུལ་སྟོན༔ མི་བཟོད་སྙིང་རྗེ་ལྕགས་ཀྱུས་འགྲོ་བ་དྲོངས༔ འཁོར་བའི་རྒྱ་མཚོ་སྐེམ་པའི་དུས་ལ་བབ༔ གནས་ངན་རིགས་དྲུག་སྟོང་པའི་དུས་ལ་བབ༔ ཉོན་མོངས་ཚད་གདུང་སེལ་བའི་དུས་ལ་བབ༔ སྲིད་པའི་ས་བོན་གཞོམ་པའི་དུས་ལ་བབ༔ ལས་ངན་དུཿཁ་སྦྱོང་བའི་དུས་ལ་བབ༔ བག་ཆགས་འཁྲི་བ་གཅོད་པའི་དུས་ལ་བབ༔
མ་དག་སྐྱེ་སྒོ་ཁེགས་པའི་དུས་ལ་བབ༔ དུས་ལ་བབ་བོ་རྒྱལ་བ་ཐུགས་རྗེ་ཅན༔ བྱམས་མགོན་ཁྱེད་ཀྱིས་ཐུགས་རྗེ་མ་འབྱིན་ན༔ མཐའ་ཡས་སེམས་ཅན་བློ་གཏད་གང་ཞིག་བགྱི༔ དེ་བས་བྱིན་རླབས་དུས་ལས་མ་འདའ་བར༔ ད་ལྟ་ཉིད་དུ་སྙིང་རྗེའི་ཤུགས་ཕྱུངས་ལ༔ རིགས་དྲུག་ལས་ངན་དབང་དུ་ཤོར་ར་རེ༔ གནས་ངན་དུཿཁའི་ཡུལ་དུ་གཏོང་ར་རེ༔ ཡེ་གྲོལ་གཤིས་ལུགས་གཏོར་མ་འདི་བཞེས་ལ༔ ཁམས་གསུམ་འཁོར་བ་སྟོངས་པའི་ཕྲིན་ལས་མཛོད༔
ཨོྃ་སརྦ་དྷརྨ་དྷཱ་ཏུ་གྷརྦྷེ་ཧཱུྃ་ཨཱཿཨི་དཾ་བྷ་ལིངྟ་ཁཱ་ཧི༔ ་་་་་ ཆོས་སྐྱོང་གཏོར་འབུལ་མཐར་དབྱུང༌། གཉིས་པ་ཆད་མདོ་བྱ་བ་ནི༔ ཧཱུྃ༔ སྔོན་ཚེ་འོག་མིན་མཁའ་སྤྱོད་མངོན་དགའ་རུ༔ ཐོག་མའི་སངས་རྒྱས་ཀུན་བཟང་ཡབ་ཡུམ་གྱིས༔ འཁོར་འདས་རིས་མེད་དཀྱིལ་འཁོར་ཞལ་ཕྱེས་ཚེ༔ རྟོག་པ་སྔ་མའི་རང་གཟུགས་འགྱུ་ནས་སུ༔ རྟོག་པ་ཕྱི་མས་ཁས་བླངས་དམ་བཅས་བཞིན༔ རོ་གཅིག་ལྟ་བའི་གཏོར་མ་འདི་བཞེས་ལ༔
གཤིས་ལུགས་གང་ཤར་བཟོ་མེད་མ་ཆད་དམ༔ ཅིར་སྣང་ཆོས་སྐུར་བལྟ་བར་མ་ཆད་དམ༔ རིག་པ་རང་ཚོ་ཟིན་པར་མ་ཆད་དམ༔ སྔོན་ཚེ་ཞལ་བཞེས་དམ་ལས་མ་འདའ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ དེ་འོག་ལོངས་སྐུའི་ཐ་ཚིག་གཉིས་པ་རུ༔ རྣམ་པར་སྣང་མཛད་རྡོར་སེམས་ཡབ་ཡུམ་གྱིས༔ རྩལ་སྣང་འགྱུ་བའི་དཀྱིལ་འཁོར་ཞལ་ཕྱེས་ཚེ༔ ཡེ་ཤེས་རིགས་ལྔའི་རང་རྩལ་ཤར་བ་ལས༔
ཞི་བའི་ཚོགས་གྱུར་ཁས་བླངས་དམ་བཅས་བཞིན༔ གཉིས་བསྡུས་སྒྱུ་མའི་གཏོར་མ་འདི་བཞེས་ལ༔ ཚོགས་དྲུག་གང་ཤར་འཛིན་མེད་མ་ཆད་དམ༔ སྤྱོད་པ་རྒྱ་ཡན་ལྷུག་བཞག་མ་ཆད་དམ༔ འབྲས་བུ་འཁོར་གསུམ་ཡོངས་དག་མ་ཆད་དམ༔ སྔོན་ཚེ་ཞལ་བཞེས་དམ་ལས་མ་འདའ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ དེ་འོག་གསང་ཆེན་མེ་རི་འབར་བ་རུ༔ ཡང་དག་ཆེ་མཆོག་ཁྲོ་བོ་ཡབ་ཡུམ་གྱིས༔
ཁྲག་འཐུང་རོལ་པའི་དཀྱིལ་འཁོར་ཞལ་ཕྱེས་ཚེ༔ ཁྲོ་བོའི་ལྷ་ཚོགས་འཇའ་ལྟར་ཤར་ནས་ཀྱང་༔ རོལ་པའི་འཁོར་ཚོགས་རྣམས་ཀྱིས་ཁས་བླངས་བཞིན༔ ཟུང་འཇུག་བདེན་གཉིས་གཏོར་མ་འདི་བཞེས་ལ༔ བསྐྱེད་རྫོགས་སྒྱུ་མར་སྦྱོང་བར་མ་ཆད་དམ༔ རང་ལུས་དཀྱིལ་འཁོར་ངོ་སྤྲོད་མ་ཆད་དམ༔ སྣང་སྲིད་ཞིང་ཁམས་ཤེས་པར་མ་ཆད་དམ༔ སྔོན་ཚེ་ཞལ་བཞེས་དམ་ལས་མ་འདའ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔
དེ་འོག་བྲག་དམར་བསམ་ཡས་མཆིམས་ཕུ་རུ༔ སློབ་དཔོན་ཆེན་པོ་པད་འབྱུང་ཡབ་ཡུམ་དང་༔ སངས་རྒྱས་ཡེ་ཤེས་ལ་སོགས་གྲོགས་གསུམ་གྱིས༔ ཀུན་བཟང་ཞི་ཁྲོའི་དཀྱིལ་འཁོར་ཞལ་ཕྱེས་ཚེ༔ ཆོས་སྐྱོང་གཉེར་གཏད་རང་གཟུགས་བསྟན་ནས་སུ༔ བསྟན་པ་བསྲུང་བར་ཁས་བླངས་དམ་བཅས་བཞིན༔ དམ་རྫས་བརྒྱན་པའི་གཏོར་མ་འདི་བཞེས་ལ༔ བཀའ་ཡི་བསྟན་པ་བསྲུང་བར་མ་ཆད་དམ༔ རྣལ་འབྱོར་ཚེ་སྲོག་བསྲིང་བར་མ་ཆད་དམ༔ གཉེར་གཏད་ཐ་ཚིག་སྐྱོང་བར་མ་ཆད་དམ༔
སྔོན་ཚེ་ཞལ་བཞེས་དམ་ལས་མ་འདའ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་རུ༔ པདྨ་བཀོད་ཀྱི་ཡ་འབྲོག་མཚོ་གླིང་དུ༔ རིག་འཛིན་པདྨ་གཏེར་བདག་གླིང་པ་དང་༔ གསང་བའི་རིག་མ་སེང་གདོང་མཁའ་འགྲོ་གཉིས༔ རྒྱ་མཚོའི་ཀློང་ནས་གཏེར་སྒྲོམ་བཏོན་པའི་ཚེ༔ གཏེར་སྲུང་ཕོ་ཉས་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔
ཟབ་གཏེར་གཉན་གྱི་བྱ་རར་མ་ཆད་དམ༔ མ་རུངས་བདུད་རིགས་བསྒྲལ་བར་མ་ཆད་དམ༔ ལས་ཀྱི་བཀའ་སྐྱོང་མེལ་ཚེར་མ་ཆད་དམ༔ སྔོན་ཚེ་ཞལ་བཞེས་དམ་ལས་མ་འདའ་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་སརྦ་དྷརྨ་པཱ་ལ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གསུམ་པ་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བའི་བརྟན་མ་བཅུ་གཉིས་ཚོགས༔ མ་མོ་ཆེན་མོ་མི་བཟད་འཇིགས་པ་བཞི༔
གནོད་སྦྱིན་ཆེན་མོ་མ་མོ་དགྱེས་པ་བཞི༔ སྨན་མོ་ཆེན་མོ་ན་ཆུང་མཛེས་མ་བཞི༔ ལྷབ་ལྷུབ་དར་གྱི་ན་བཟའ་སྐུ་ལ་གསོལ༔ གཡེར་ཁ་སིལ་སྙན་རོལ་མོའི་སྒྲ་དང་བཅས༔ སྣ་ཚོགས་དར་དཔྱངས་ཅོད་པན་པུ་རུ་རུ༔ ཕྱག་མཚན་རྒྱན་ལྡན་མང་པོ་ཁྲོ་ལོ་ལོ༔ གླུ་ལེན་གར་མོའི་བཤུགས་སྒྲ་ཙེ་རེ་རེ༔ ཡང་འཁོར་སྤྲུལ་པ་མ་སྲིང་བྱེ་བ་འབུམ༔ སོ་སོའི་གཟུགས་དང་ཆ་ལུགས་མ་ངེས་འཁོར༔ རྫུ་འཕྲུལ་སྣ་ཚོགས་འགྱེད་པའི་ལས་བྱེད་ཚོགས༔
ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་ཟབ་ཆོས་གཉན་གྱི་མེལ་ཚེ་གྱིས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོྃ་མ་མོ་ཏིང་ཏིང་ཤག་དུཾ་པ་ལེ་ས་མ་ཡ་ཨི་དཾ་བྷ་ལིངྟ་ལ་ཁཱ་ཧི༔ བཞི་པ་རྟ་བྲོ་བྱ་བ་ནི༔ ཧཱུྃ༔ ཕྱོགས་བཅུ་ནམ་མཁའ་ཡངས་པའི་དཀྱིལ་འཁོར་དུ༔ བླ་མེད་གདོད་མའི་རིག་པས་བྲོ་བརྡུངས་པས༔ བདག་ཏུ་ལྟ་བའི་བག་ཆགས་རང་སར་གྲོལ༔ ཕྱོགས་མེད་ཁྲི་རྐང་ཟླུམ་པའི་དཀྱིལ་འཁོར་དུ༔
རང་སྣང་དྲན་རིག་འགྱུ་བས་བྲོ་བརྡུངས་པས༔ རྣམ་རྟོག་ཕྲ་རགས་སྦོམ་གསུམ་རང་སར་གྲོལ༔ ཞི་ཁྲོ་འདུས་པའི་ཕོ་བྲང་དཀྱིལ་འཁོར་དུ༔ གསང་བ་ཀུན་འདུས་ལྷ་ཚོགས་བྲོ་བརྡུངས་པས༔ ཉོན་མོངས་རིགས་དྲུག་དུཿཁ་ཀ་ནས་དག༔ རྡོ་རྗེ་མཆེད་ལྕམ་འདུས་པའི་དཀྱིལ་འཁོར་དུ༔ རིག་འཛིན་རྣམས་ཀྱིས་གླུ་བླངས་བྲོ་བརྡུངས་པས༔ མ་དག་འཁོར་བའི་གནས་ངན་རང་སར་གྲོལ༔ བྲོ་ནི་བདེ་སྟོང་ཡེ་ཤེས་ཆེན་པོའི་བྲོ༔ གླུ་ནི་མ་འགགས་གསུངས་དབྱངས་དྲུག་ཅུའི་གླུ༔
ཀ་དག་རང་བྱུང་གླུ་བླང་བྲོ་བརྡུངས་པས༔ མཚན་མའི་དགྲ་བགེགས་སངས་རྒྱས་མྱུར་ཐོབ་ཤོག༔ ཨོྃ་ནན༔ ཨཱཿནན༔ ཧཱུྃ་ནན༔ སཏྭཾ་བྷ་ཡ་ནན༔ ས་མ་ཡ་ནན༔ ཞེས་གཏོར་གཞོང་གྱེན་དུ་ཕྱོགས་ལ་མེ་ཏོག་འཐོར༔ ལྔ་པ་དངོས་གྲུབ་བླང་བ་ནི༔ ཧཱུྃ༔
བདེ་ཆེན་མཁའ་དབྱིངས་ཀློང་ཡངས་དཀྱིལ་འཁོར་ནས༔ ཞི་ཁྲོ་རབ་འབྱམས་འདུས་པའི་ལྷ་ཚོགས་རྣམས༔ དེང་འདིར་ཐུགས་དམ་གཉན་པོའི་རྒྱུད་བསྐུལ་ལ༔ དབང་དང་དངོས་གྲུབ་མཆོག་གཉིས་སྩལ་དུ་གསོལ༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨོྃ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་པས་དབང་བཞི་བླང་༔་་་་་ མཆོད་བསྟོད་དང་བརྟན་བཞུགས་བྱ། དྲུག་པ་ དཀྱིལ་འཁོར་བསྡུ་བ་ནི༔
ཧོཿ ཞི་ཁྲོ་འདུས་པའི་དཀྱིལ་འཁོར་རྒྱ་མཚོའི་ཚོགས༔ སྣང་སྟོང་གྲགས་སྟོང་བདེ་སྟོང་ངང་ཉིད་ལས༔ དགོངས་པ་ཟང་ཐལ་ཡེ་ཤེས་དབྱིངས་སུ་ཧོཿ མ་སྐྱེས་མི་འགགས་གདོད་མའི་ཀློང་དུ་ཨཱཿ ཨ་ཨ་ཨཱཿ
ཞེས་པས་ཀ་དག་རང་བྱུང་གི་དབྱིངས་སུ་བསྡུ༔ བདུན་པ་བསྔོ་བ་ནི༔ ཧོཿ སྣོད་བཅུད་ཐམས་ཅད་རང་རིག་དཀྱིལ་འཁོར་ལྷ༔
འཁོར་འདས་སེམས་ཅན་མཐའ་ཡས་སངས་རྒྱས་ཤིང་༔ གང་ཤར་ངོ་བོ་དྲན་རིག་ཆོས་སྐུའི་ངང་༔ མ་བཅོས་སོ་མ་ཤེས་པ་བུན་ནེ་བ༔ ཇི་བཞིན་ལྟ་བ་རྡོ་རྗེའི་ཏིང་འཛིན་གྱིས༔ སྒྱུ་མ་ལྟ་བུའི་བྱ་རྩོལ་རབ་རྫོགས་ནས༔ བརྩོན་འགྲུས་རླུང་གིས་ལེ་ལོ་མི་འབྱུང་ཞིང་༔ ཀུན་བརྟགས་མ་རིག་སྲིད་པའི་མཚོ་སྒྲོལ་ཏེ༔ ཐ་སྙད་བསྡུ་བྱའི་བག་ཆགས་གཡའ་བྲལ་ཏེ༔ མཐའ་ཡས་འགྲོ་ཀུན་དྲན་ཤེས་བག་ཡོད་བསྟེན༔ ཀུན་ཏུ་འོད་ཀྱི་ས་མཆོག་འཐོབ་བྱའི་ཕྱིར༔
བགྲང་ཡས་བསགས་པའི་དགེ་ཚོགས་ནམ་མཁའི་ཁྱོན༔ རབ་འབྱམས་ཞིང་གི་རྡུལ་སྙེད་རྒྱ་མཚོ་འདི༔ འཁོར་གསུམ་ཡོངས་དག་ཆེན་པོའི་ངང་དུ་བསྔོ༔ བརྒྱད་པ་སྨོན་ལམ་ནི༔ ཧོཿ ཀློང་ཡངས་རིག་པ་ནམ་མཁའི་མཛོད་ཆེན་གྱི༔ དགོངས་པ་ཟབ་མོས་གདུལ་བྱའི་སེམས་ཅན་རྣམས༔ ནམ་ཡང་མི་འཁྲུལ་ཏིང་འཛིན་གཟུངས་ཐོབ་ནས༔ འོད་གསལ་ཆེན་པོའི་ཡེ་ཤེས་རྩལ་རྫོགས་ནས༔ ཉོན་མོངས་རླུང་གིས་རྟག་ཏུ་མི་བསྐྱོད་པར༔
ཐེག་ཆེན་ཟབ་མོའི་ཉམས་ལེན་མཐར་ཕྱིན་ཞིང་༔ ཀུན་རྟོག་མ་རིག་བུད་ཤིང་ཀ་དག་པས༔ ཐོག་མའི་མགོན་པོའི་དགོངས་པ་དེར་རྫོགས་ཤོག༔ ཅེས་སྨོན་ལམ་བཟང་པོའི་མཚམས་སྦྱར་བྱ༔ དགུ་པ་བཀྲ་ཤིས་བརྗོད་པ་ནི༔ ཧཱུྃ༔ ཆོས་སྐུའི་བཀྲ་ཤིས་ཀུན་བཟང་འོད་མི་འགྱུར༔ གནས་ལུགས་ཡེ་གྲོལ་མཐར་ཕྱིན་བཀྲ་ཤིས་ཤོག༔ ལོངས་སྐུའི་བཀྲ་ཤིས་རིགས་ལྔ་བདེ་བར་གཤེགས༔ གང་ཤར་བདེ་སྟོང་རོལ་པའི་བཀྲ་ཤིས་ཤོག༔
སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ བརྒྱུད་འཛིན་སྨིན་ཅིང་གྲོལ་བའི་བཀྲ་ཤིས་ཤོག༔ བརྡ་བརྒྱུད་བཀྲ་ཤིས་དབྱངས་ཅན་མཚོ་རྒྱལ་མས༔ གསང་མཛོད་སྙིང་པོ་མངོན་པའི་བཀྲ་ཤིས་ཤོག༔ བླ་མའི་བཀྲ་ཤིས་རིག་འཛིན་འདུས་པ་རྩལ༔ སྙན་བརྒྱུད་བསྟན་པ་རྒྱས་པའི་བཀྲ་ཤིས་ཤོག༔ ཡི་དམ་བཀྲ་ཤིས་ཆེ་མཆོག་ཧེ་རུ་ཀས༔ མངོན་གྱུར་ཏིང་འཛིན་འཆར་བའི་བཀྲ་ཤིས་ཤོག༔ མཁའ་འགྲོའི་བཀྲ་ཤིས་གནམ་ཞལ་དབྱིངས་ཕྱུག་མས༔ དཀྱིལ་འཁོར་འཁོར་ལོས་དབང་བསྒྱུར་བཀྲ་ཤིས་ཤོག༔
ཆོས་སྐྱོང་བཀྲ་ཤིས་ལེགས་ལྡན་ཕྱག་བཞི་པས༔ བསྟན་པའི་བྱ་ར་འགྲུབ་པའི་བཀྲ་ཤིས་ཤོག༔ གཏེར་སྲུང་བཀྲ་ཤིས་མ་གཟའ་རྡོ་རྗེ་ལེགས༔ ཟབ་ཆོས་བསྟན་པ་རྒྱས་པའི་བཀྲ་ཤིས་ཤོག༔ གཏེར་གནས་བཀྲ་ཤིས་སྦས་ཡུལ་ཡར་འབྲོག་མཚོས༔ ཡུལ་གྲུ་བཀྲ་ཤིས་དགེ་ལེགས་འགྲུབ་པར་ཤོག༔ ཅེས་བཀྲ་ཤིས་ཀྱིས་མཚམས་སྦྱར་བ་གང་ཡང་བྱ་ཆོག༔ ས་མ་ཡ༔ ཨེ་མཿ ཁོ་བོ་བདག་འདྲ་པདྨ་འབྱུང་གནས་ཀྱིས༔
ཡང་སྙིང་ཀུན་གྱི་གདམས་པ་གཅིག་དྲིལ་ལས༔ ཞི་ཁྲོའི་ཆོ་ག་ན་རཀ་དོང་སྤྲུགས་བཞག༔ དབྱངས་ཅན་མཚོ་རྒྱལ་ཡི་གེའི་བརྡ་རུ་གཟུགས༔ སངས་རྒྱས་ཡེ་ཤེས་མི་བརྗེད་ཡིད་ལ་ཟུངས༔ མ་འོངས་ཡང་མཐའ་སྙིགས་མ་ལྔ་ཡི་དུས༔ མི་རྣམས་བློ་སེམས་བདུད་དང་རྐྱེན་གྱིས་གཡེང་༔ དེ་ཡི་ཤུགས་ལས་རྣམ་སྨིན་རང་སར་འཁོར༔ སྡིག་སྤྱོད་རྣམས་ལ་བསྟོད་པའི་རྒྱན་བཟང་འདོགས༔ ཆོས་བཞིན་སྤྱོད་པར་དམའ་འབབ་ཞན་པོར་མཐོང་༔ དམ་ཚིག་ཅན་ལ་འདུན་པའི་སེམས་ལྡན་དམན༔
མོས་གུས་ས་བོན་ཞེ་སྡང་མེ་ཡིས་བསྲེག༔ ཐར་པའི་འཇུ་ཐག་ཆགས་སྡང་སྤུ་གྲིས་གཅོད༔ ཚེ་རབས་རྟེན་མཁར་ཉོན་མོངས་ཐོག་གིས་བཤིག༔ དགེ་མེད་སྡིག་ཅན་ལས་ཀྱི་སེམས་ཅན་རྣམས༔ རིགས་དྲུག་མནར་མེད་ན་རཀ་འདམ་དུ་ཚུད༔ དེ་ཕྱིར་དོང་ནས་སྤྲུགས་པའི་གདམས་ངག་མཆོག༔ སྐོང་བཤགས་ཆོ་ག་ཟབ་མོ་འདི་ཉིད་གཅེས༔ འདི་ཉིད་མཐོང་ཐོས་དྲན་པའི་སེམས་ཅན་རྣམས༔ སྡིག་ཅན་མ་བསྒོམས་སངས་རྒྱས་གདམས་པ་སྟེ༔ ཀུན་གྱི་ནང་ནས་ཞི་ཁྲོ་འདི་ཉིད་གཙོ༔
འབྲེལ་ཚད་སངས་རྒྱས་ཐོབ་པར་ལུང་ཡང་བསྟན༔ འདི་ཉིད་ཡེ་ནས་རང་ལ་གནས་པའི་ཕྱིར༔ ངོ་སྤྲོད་ཙམ་གྱིས་རང་རིག་ངོ་ཤེས་ནས༔ སྣང་སྲིད་ཐམས་ཅད་བུདྡྷའི་ཞིང་དུ་འཆར༔ ནམ་ཡང་དྲན་པ་མི་བརྗེད་གཟུངས་ཐོབ་སྟེ༔ སངས་རྒྱས་ཞིང་དུ་ཕྱིར་མི་ལྡོག་པར་འགྱུར༔ དེ་བས་ཟབ་པའི་མཐར་ཐུག་མན་ངག་འདི༔ མ་འོངས་ཡང་མཐའ་དུས་ཀྱི་ཐ་མ་ལ༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ བཀའ་ཡི་རྒྱ་འདི་ལེགས་ལྡན་མགོན་པོས་སྲུངས༔
བདུད་རིགས་དམ་ཉམས་ལག་ཏུ་མ་ཤོར་རྒྱ༔ སྲོག་བདག་ཀི་ཀང་གཟའ་བདུད་རཱ་ཧུ་ལས༔ ཟབ་ཆོས་འདི་ཡི་བྱ་ར་ལྷང་ལྷང་གྱིས༔ སྦས་ཡུལ་ཡ་འབྲོག་གཡུ་མཚོརྀ་ཨཚ་རྒྱ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ ཐེམ་རྒྱ༔ མི་ནུབ་རྒྱ༔ བདག་འདྲ་པདྨ་གཏེར་བདག་གླིང་པས། ལྕགས་བྱི་ལོར་སྦས་ཡུལ་པདྨ་བཀོད་ཀྱི་བྱང་སྒོ་སྦས་ཡུལ་ཡ་འབྲོག་མཚོ་ནས་ཁྲོམ་གཏེར་ཡ་མཚན་ཅན་དུ་བགྱིས་ཏེ། ཆུ་ཕོ་སྟག་གི་ལོར་ཟླ་བ་དང་པོའི་ཚེས་ལ་ཤོག་སེར་ནས་དག་པར་རྟེན་འབྲེལ་དང་བཅས་ནས་གྲུབ་པའོ།། །། ནང་གི་མཆན་བུ་རྣམས་གཏེར་སློབ་ཀུན་དགའ་བློ་གྲོས་ཀྱི་འདོན་ཟིན་ལྟར་བཀོད་ལ་གོ་རིམ་གཅུས་དཀྲུག་འགའ་ཞིག་བསྲངས་ཏེ། ལེགས་པར་བསྡེབས་ནས་འདོན་བདེ་བར་བྱེད་པོ་གུ་ཧྱའོ།། །། ཇ༽ བདུད་རྩི་ལག་མཆོད་ནི༔ ཨོྃ་ཨཱཿཧཱུྃ༔
ཆོས་སྐུ་ཀུན་ཏུ་བཟང་པོ་དེ་མཆོད་དོ་ཨོྃ་ཨཱ་ཧཱུྃ༔ སྟོན་པ་རྡོ་རྗེ་སེམས་དཔའ་དེ་མཆོད་དོ་ཨོྃ་ཨཱཿཧཱུྃ༔ རིག་འཛིན་དགའ་རབ་རྡོ་རྗེ་དེ་མཆོད་དོ་ཨོྃ་ཨཱཿཧཱུྃ༔ མཁས་པ་ཤྲཱི་སིངྷ་དེ་མཆོད་དོ་ཨོྃ་ཨཱཿཧཱུྃ༔ སློབ་དཔོན་འཇམ་དཔལ་བཤེས་གཉེན་དེ་མཆོད་དོ་ཨོྃ་ཨཱཿཧཱུྃ༔ བཀའ་བབ་རིག་འཛིན་རྣམ་བརྒྱད་དེ་མཆོད་དོ་ཨོྃ་ཨཱཿཧཱུྃ༔ འཆི་མེད་པདྨ་འབྱུང་གནས་དེ་མཆོད་དོ་ཨོྃ་ཨཱཿཧཱུྃ༔ མཁའ་འགྲོ་ཡེ་ཤེས་མཚོ་རྒྱལ་དེ་མཆོད་དོ་ཨོྃ་ཨཱཿཧཱུྃ༔ གནུབས་སྟོན་སངས་རྒྱས་ཡེ་ཤེས་དེ་མཆོད་དོ་ཨོྃ་ཨཱཿཧཱུྃ༔ རིག་འཛིན་རྩ་གསུམ་གླིང་པ་དེ་མཆོད་དོ་ཨོྃ་ཨཱཿཧཱུྃ༔
རྒྱལ་སྲས་དབང་ཆེན་རྡོ་རྗེ་མཆོད་དོ་ཨོྃ་ཨཱཿཧཱུྃ༔ སྤྲུལ་སྐུ་ཨོ་རྒྱན་རིག་འཛིན་དེ་མཆོད་དོ་ཨོྃ་ཨཱཿཧཱུྃ༔ དྲིན་ཅན་རྩ་བའི་བླ་མ་དེ་མཆོད་དོ་ཨོྃ་ཨཱཿཧཱུྃ༔ བདེ་གཤེགས་སྒྲུབ་པ་བཀའ་བརྒྱད་དེ་མཆོད་དོ་ཨོྃ་ཨཱཿཧཱུྃ༔ ཞི་བ་བཞི་བཅུ་རྩ་གཉིས་དེ་མཆོད་དོ་ཨོྃ་ཨཱཿཧཱུྃ༔ དག་པ་རིག་འཛིན་ལྷ་ཚོགས་དེ་མཆོད་དོ་ཨོྃ་ཨཱཿཧཱུྃ༔ འབར་བ་ཁྲག་འཐུང་ལྔ་བཅུ་དེ་མཆོད་དོ་ཨོྃ་ཨཱཿཧཱུྃ༔ ཆོས་སྐྱོང་མགོན་པོ་ཕྱག་བཞི་དེ་མཆོད་དོ་ཨོྃ་ཨཱཿཧཱུྃ༔ ལས་མགོན་བྱ་རོག་གདོང་ཅན་དེ་མཆོད་དོ་ཨོྃ་ཨཱཿཧཱུྃ༔ ཞིང་སྐྱོང་སེང་གདོང་ཡབ་ཡུམ་དེ་མཆོད་དོ་ཨོྃ་ཨཱཿཧཱུྃ༔
མ་མོ་སྔགས་ཀྱི་བདག་མོ་དེ་མཆོད་དོ་ཨོྃ་ཨཱཿཧཱུྃ༔ བཀའ་སྲུང་དམ་ཅན་རྒྱ་མཚོ་དེ་མཆོད་དོ་ཨོྃ་ཨཱཿཧཱུྃ༔ བསྟན་སྲུང་གཟའ་བདུད་འབར་བ་དེ་མཆོད་དོ་ཨོྃ་ཨཱཿཧཱུྃ༔ སྐྱེས་བུ་དམ་ཅན་རྡོར་ལེགས་དེ་མཆོད་དོ་ཨོྃ་ཨཱཿཧཱུྃ༔ ཀླུ་སྨན་གསང་བ་འོད་ལྡན་དེ་མཆོད་དོ་ཨོྃ་ཨཱཿཧཱུྃ༔ སྐུ་གསུང་ཐུགས་ཀྱི་དངོས་གྲུབ་དེ༔ སྐལ་ལྡན་བདག་ལ་སྩལ་དུ་གསོལ༔ ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ རྒྱས་པ་བླ་མ་རིག་འཛིན་ནང་དུ་ཤེས་སོ།། །། ཉ༽ ཞི་ཁྲོ་ན་རཀ་དོང་སྤྲུགས་ཀྱི་ཆོ་ག་བླ་མེད་སྙིང་པོའི་ཛཔ྄་ལ།
ཐོག་མར་ཛཔ྄་ཁང་དབྱེ་བ་ནི། བརྒྱུད་འདེབས་ནས་བསྟོད་པའི་བར་གཏོང༌། བདག་མདུན་འཇུག་པ་གཅིག་བསྐྱེད་ལ། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་ བསམ་མོ། ། ཞེས་སེ་གོལ་གཏོག ། དེ་ནས་ཛཔ྄་བསྐུལ་བ་ནི།
སྤོས་རོལ་སྙན་དབྱངས་དང་ལྡན་པས་འདི་སྐད་དོ། ། ཧཱུྃ། ཡེ་རྫོགས་འཁོར་འདས་མཉམ་ཉིད་དཀྱིལ་འཁོར་ནས། ། མ་བྱས་ལྷུན་གྱིས་གྲུབ་པའི་གཞལ་ཡས་སུ། ། མ་ཆགས་སྐྱོན་བྲལ་བདེ་སྟོང་པད་ཟླའི་སྟེང༌། ། མ་བཅོས་ཀ་དག་ཀུན་བཟང་ཡབ་ཡུམ་དང༌། ། མ་སྐྱེས་རང་ཤར་ཞི་བ་དབྱིངས་ཀྱི་ལྷ། ། རོལ་རྩལ་འབར་བ་ཁྲག་འཐུང་སྤྲུལ་འཁོར་བཅས། ། སྐུ་ནི་མི་གཡོ་ཟང་ཐལ་ཕྱི་ནང་བྲལ། ། གསུང་ནི་མི་འགགས་འཛབ་དབྱངས་རྒྱུན་ཆད་མེད། །
ཐུགས་རྗེའི་ཀློང་ཡངས་འགགས་མེད་ཤུགས་འབྱུང་གིས། ། ཡེ་ཤེས་སྐུ་ལྔའི་འོད་ཟེར་ལྕགས་ཀྱུ་འགྱེད། ། མ་རིག་རྨོངས་པའི་སེམས་ཅན་སྡུག་བསྔལ་ཅན། ། འཁོར་བའི་རྒྱ་མཚོ་ཆེ་ལ་བྱིང་བ་རྣམས། ། རང་བྱུང་ཆོས་དབྱིངས་བདེ་ཆེན་ཞིང་དུ་དྲོངས། ། བདག་གིས་རྩེ་གཅིག་ཐུགས་དམ་བསྐུལ་བའི་མཐུས། ། མངོན་རྫོགས་བླ་མེད་བྱང་ཆུབ་རེག་གྱུར་ཅིག ། བསྙེན་དམིགས་ནི། བདག་ཉིད་ཀུན་ཏུ་བཟང་པོའི་ཐུགས་ཀར་ཟླ་བའི་སྟེང་དུ་ཡེ་ཤེས་སེམས་དཔའ་རྣམ་སྣང་གི་ཐུགས་ཀར་ཧཱུྃ་མཐིང་ཁ་དང༌། དུང་ཁང་དུ་ཆེ་མཆོག་ཧེ་རུ་ཀའི་ཐུགས་ཀར་ཉི་མའི་སྟེང་དུ་ཧཱུྃ་མཐིང་ནག་གི་མཐར།
ཞི་ཁྲོ་སོ་སོའི་སྔགས་ཀྱིས་བསྐོར་བ་ལས་འོད་ཟེར་ནམ་མཁའ་གང་བར་འཕྲོས། བདག་དང་མདུན་བསྐྱེད་དཀྱིལ་འཁོར་གྱི་ལྷ་ལ་ཕོག་པས་ཐུགས་དམ་གྱི་རྒྱུད་བསྐུལ། གཉིས་ཀའི་ཐུགས་སྲོག་དང་སྔགས་ཕྲེང་ལས་འོད་ཟེར་སྣ་ཚོགས་ཕྱོགས་བཅུར་འཕྲོས། རྒྱལ་བ་མཆོད། འོད་ཟེར་ཚུར་འདུས་པས་བྱིན་རླབས་དང་དངོས་གྲུབ་ཐམས་ཅད་སྐུ་དང་ཡིག་འབྲུ་ཕྱག་མཚན་གྱི་རྣམ་པར་ཆར་བབས་པ་ལྟར་བྱུང༌། བདག་མདུན་རྟེན་རྫས་ལ་ཐིམ། སླར་ཡང་འོད་ཟེར་འཕྲོས་པས་སྣོད་བཅུད་སྦྱངས། ཐམས་ཅད་དམ་པ་རིགས་བརྒྱའི་ལྷ་སྔགས་ཡེ་ཤེས་ཀྱི་རོལ་པར་གྱུར་ནས་འཁོར་བ་དོང་ནས་སྤྲུགས་པར་ བསམས་ལ། དམིགས་པའི་འཁྲུལ་འཁོར་དང་སྦྱར་ཏེ་བཟླ། ཀུན་བཟང་ཡབ་ཡུམ་གྱི་བསྙེན་པ་ནི༔
ཨོྃ་ས་མནྟ་བྷ་དྲ་མུཾ་ཧྲི་སྭཱ་ཧཱ༔ རིགས་ལྔ་ལ༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོ༔ སེམས་དཔའ་ཡབ་ཡུམ་དང་ཐུབ་པ་ལ༔ ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཨཥྚ་ཀྲོ་ཏ་མུཾ་མུ་ནེ་ཡེ་སྭཱ་ཧཱ༔ ཆེ་མཆོག་ཁྲོ་བོ་རྣམས་ལ༔ ཨོྃ་བཛྲ་ཤྲཱི་ཧེ་རུ་ཀ་ཀྲོ་ཏི་ཤྭ་རི་ཏཱཾ་ཧཱུྃ་ཕཊ྄ཿ ཅེས་སོགས་ཅི་ནུས་དང་གཙོ་བོ་སྤྱི་དྲིལ་གྱི་སྔགས་ནི།
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཞེས་པའི་རྩ་བསྙེན་འདི་གཙོ་བོར་བཟླ་བར་བྱའོ། ། དེ་ནས་ལས་སྦྱོར་ཤམ་བུ་རྣམས་འདོགས་མོས་ན་ཞི་རྒྱས་དབང་དྲག་གི་ཤམ་བུ་ཁ་བསྒྱུར་བ་ནི༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ འཇིགས་པ་བརྒྱད་ལ་སོགས་པའི་སྡིག་སྒྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་དང་དེ་བཞིན་དུ་འོག་མ་ལའང་འགྲེ་སྦྱར། ཚེ་དང་བསོད་ནམས་དཔལ་དང་འབྱོར་དྲུག་ཐམས་ཅད་པུཥྚིཾ་ཀུ་རུ་ཡེ་སྭཱ་ཧཱ༔ ཁམས་གསུམ་སྲིད་གསུམ་གྱི་ཡོན་ཏན་ཐམས་ཅད་དབང་དུ་འདུས་པར་གྱུར་ཅིག་པ་ཤཾ་ཀུ་རུ་ཡེ་སྭཱ་ཧཱ༔
དགྲ་བགེགས་དང་གནོད་བྱེད་དུག་ལྔ་ཐམས་ཅད་མཱ་ར་ཡ་ཕཊ྄ཿ ཅེས་བཟླ། དམིགས་བསལ་གཞན་དོན་གནས་ལུང་སོགས་ལས་ལ་སྦྱོར་ཚེ། དཀྱིལ་འཁོར་གྱི་ལྷ་རྣམས་ཀྱི་ཞལ་ནས་སྔགས་ཀྱི་སྒྲ་དང་ཐུགས་རྗེའི་འོད་ཟེར་འཕྲོས་པས་ཁམས་གསུམ་ཐམས་ཅད་སྣང་བར་བྱས། ངན་སོང་རྣམས་སྦྱངས། བདག་གཞན་གྱི་དམིགས་ཡུལ་གཙོ་བོར་གྱུར་པའི་སེམས་ཅན་ཐམས་ཅད་སངས་རྒྱས་ཀྱི་ཞིང་དུ་བསྒྲལ་བར་གྱུར། ལས་ཀྱི་སྒྲིབ་པ་སྦྱོང་བའི་སྔགས་ནི། ཡི་གེ་བརྒྱ་པའི་ཤམ། ཨོྃ་སརྦ་དུརྒ་ཏི་པ་རི་ཤྭ་དྷ་རཱ་ཛ་ཡ་སརྦ་དུཿཁ་ཚིནྡྷ་ཚིནྡྷ་ཤུདྡྷེ་ཤུདྡྷེ་བི་ཤུདྡྷེ་ཡེ་སྭཱ་ཧཱ༔ ཉོན་མོངས་པའི་སྒྲིབ་པ་སྦྱོང་བའི་སྔགས་ནི༔
ཨོྃ་སརྦ་པཱ་པཾ་ཤྭ་དྷ་ཡ་ཨཱ་ཝ་ར་ཎ་བི་ཤྭ་དྷ་ཡེ་སྭཱ་ཧཱ༔ ཤེས་བྱའི་སྒྲིབ་པ་སྦྱོང་བའི་སྔགས་ནི༔ ཨོྃ་སརྦ་མ་མ་ཧྲི་ཋཱ་བི་ཤུདྡྷེ་མོ་ཧ་མོ་ཧ་ཨ་ཝ་ར་ཎ་བི་ཤུདྡྷེ་ཡེ་སྭཱ་ཧཱ༔ ཞེས་ལས་སྔགས་དང་སྒྲིབ་སྦྱོང་རྣམས་ཅི་འགྲུབ་བཟླ་ཞིང་བྱེ་ཡུང་ལ་ཕུས་གདབ། དེ་ནས་བུམ་པ་སྒྲུབ་པ་ནི། ཨོྃ་བྷྲཱུྃ་ཡཾ་ཧཱུྃ༔ ཧོ་པཾ་ལས་པདྨ་འདབ་མ་བརྒྱད་པ་རིན་པོ་ཆེ་སྣ་ཚོགས་ལས་གྲུབ་པ༔ དེའི་སྟེང་དུ་བྷྲཱུྃ་ལས་བུམ་པ་གཞལ་ཡས་ཁང་ཕྱི་ནང་ཟང་ཐལ་མཐའ་དབུས་ཚད་དང་བྲལ་བར༔ ལྟོ་བ་ཆེ་ཞིང་ཟླུམ་པ༔ མཆུ་འཕྱང་ལ་གཡེལ་བ༔
ཞབས་ཞུམ་ལ་མཛེས་པ༔ ཁ་རྒྱན་དཔག་བསམ་གྱི་ཤིང་དང་སྒྲོ་མདངས་མེ་ལོང་རྡོ་རྗེ་གཟུང་གི་ཐག་པ་དུང་དམར་བདུད་རྩི་དང་ལྡན་པ༔ དེའི་དབུས་སུ་པདྨ་དང་ཉི་ཟླའི་གདན་ལ༔ ཆོས་སྐུ་ཀུན་ཏུ་བཟང་པོ་སྐུ་མདོག་མཐིང་ཀ༔ ཞལ་གཅིག་ཕྱག་གཉིས་མཉམ་བཞག་མཛད་པའི་པང་དུ་ཡུམ་ཀུན་ཏུ་བཟང་མོས་གཉིས་མེད་འཁྲིལ་བ༔ རྒྱལ་བ་ཞི་ཁྲོ་དམ་པ་རིགས་བརྒྱ་ཡབ་ཡུམ་འཁོར་དང་བཅས་པ༔ ཕྱིའི་སྒོ་སྲུང་བདུད་རྩི་འཁྱིལ་བ་ཧཱུྃ་མཛད་དམ་ཚིག་གི་ཕྱག་རྒྱ་དང་ལྡན་པ༔ དཀྱིལ་འཁོར་གསང་བའི་ལྷ་ཚོགས་རྣམས་སྣང་ལ་རང་བཞིན་མེད་པར་གསལ་བའི་སྐུ་གསུང་ཐུགས་ཀྱི་ས་བོན་ལས་འོད་ཟེར་འཕྲོས་པས་རང་འདྲའི་ཡེ་ཤེས་པ་དང་དབང་ལྷ་རྒྱལ་བ་རིགས་ལྔ་སྤྱན་དྲངས༔ ཨོྃ་བཛྲ་ས་མཱ་ཡ་ཛ་ཛཿ ཞེས་དབང་བསྐུར་ཞིང་ལུས་གང་དྲི་མ་དག༔
ཆུའི་ལྷག་མ་ཡར་ལུད་པ་ལས་རིགས་ཀྱི་བདག་པོས་དབུ་བརྒྱན་པར་གྱུར༔ ཨོྃ་ན་མཿསརྦ་ཏ་ཐཱ་ག་ཏ་ཡེ་ཨ་བྷི་ཥིཉྩ་ཧཱུྃ༔ རང་གི་ཐུགས་ཀའི་སྔགས་ཀྱི་འོད་ཟེར་གཟུང་ཐག་ལ་འཁྲིལ་ཏེ་བུམ་ནང་གི་ལྷ་ཚོགས་རྣམས་ལ་ཕོག་པས་ཐུགས་དམ་གྱི་རྒྱུད་བསྐུལ༔ སྐུའི་ཆ་ཐམས་ཅད་ནས་བདུད་རྩིའི་ཆུ་རྒྱུན་བབ་པས་བུམ་པ་ཡོངས་སུ་གང་བར་གྱུར། ཅེས་བུམ་པ་བསྐྱེད་ཅིང་སྤྱི་དྲིལ་གྱི་སྔགས་བཟླ། དེ་ནས་ལས་བུམ་སྒྲུབ་པ་ནི། ལས་བུམ་བསང་སྦྱང༌། སྟོང་པའི་ངང་ལས། ལས་ཀྱི་བུམ་པ་མཚན་ཉིད་ཕུན་སུམ་ཚོགས་པའི་དབུས་སུ་པད་ཟླའི་གདན་ལ་ཧཱུྃ་ལས་རྡོ་རྗེ་སེམས་དཔའ་གསལ་བའི་གནས་གསུམ་ལས་འོད་ཟེར་འཕྲོས། ཡེ་ཤེས་པ་སྤྱན་དྲངས།
བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་གྱུར། ཐུགས་ཀར་ཟླ་བའི་སྟེང་དུ་ཧཱུྃ་ལ་ཡི་གེ་བརྒྱ་པས་བསྐོར་བ་ལས་བདུད་རྩིའི་རྒྱུན་བྱུང་བས་བུམ་པ་གང་བར ་བསམས་ལ། ཡིག་བརྒྱ་ཉེར་གཅིག་ཙམ་བཟླ། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བཅས་གྲུབ་རྗེས། མཆོད་ཡོན་གྱི་ཆུ་ཕུལ་བས་བུམ་ལྷ་འོད་དུ་ཞུ་ནས་བུམ་ཆུ་དང་དབྱེར་མེད་དུ་གྱུར་ པར་བསམ། དེ་ནས་ཐུན་མཚམས་སུ་ཐུན་གཏོར་འབུལ་བ་ནི༔ ཧཱུྃ༔ མི་མངོན་དག་པ་ལྷུན་གྲུབ་དབྱིངས་ཀློང་ནས༔
ཞི་བ་ཡབ་ཡུམ་ལྷ་ཚོགས་ཐུགས་དམ་བསྐུལ༔ དུག་ལྔ་བསྒྲལ་བའི་ཤ་ཁྲག་མཆོད་པ་འབུལ༔ ཕྱི་ནང་རྟེན་འབྲེལ་དམ་ཚིག་ཉམས་པ་བཤགས༔ དཀྱིལ་འཁོར་སྒྲུབ་པའི་བར་ཆད་ཞི་བ་དང་༔ སྣ་ཚོགས་ཕྲིན་ལས་ལྷུན་གྱིས་འགྲུབ་གྱུར་ཅིག༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཞེས་ཐུན་གཏོར་འབུལ་ཞིང་ལས་བཞིའི་ཕྲིན་ལས་བཅོལ། བདག་ཉིད་འཇུག་པའི་ཆེད་དུ་རིགས་པའི་མེ་ཏོག་དོར་ཞིང་གནང་བ་ཞུ་བ་སོགས་ཆོ་ག་སྤྱི་ལྟར་ཤེས་པར་བྱའོ། ། དེ་ལྟར་ཆོ་གའི་ཡན་ལག་ལ་མེད་དུ་མི་རུང་བས་དགོས་མཁོར་དམིགས་ཏེ་གཞུང་དང་རིགས་མཐུན་གཞན་ལས་ཅུང་ཟད་བཏུས་ནས། ཁ་བསྒྱུར་སོགས་བྱེད་པོ་གནམ་ལྕགས་གསང་སྔགས་ཀྱིས་བགྱིས་པས་ཡི་གེའི་འདུ་བྱེད་འཕན་སྤྲུལ་པས་བགྱིས་པའོ།། །།
ཏ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ཕྱག་རབས་དུག་ལྔ་རང་གྲོལ་ཡེ་ཤེས་སྙིང་པོ་བཞུགས་སོ༔ ཀུན་བཟང་ཆེ་མཆོག་ཧེ་རུ་ཀ་ལ་ཕྱག་འཚལ་ལོ༔ ཨེ་མཿ ཁོ་བོ་བདག་འདྲ་པདྨ་འབྱུང་གནས་ཀྱིས༔ ཤེས་བྱའི་ལས་ཀྱི་སྒྲིབ་པ་སྦྱང་སླད་དུ༔ རྩ་མདུད་བརྐྱང་བསྐུམ་གར་གྱི་འཁྲུལ་འཁོར་ལ༔ ལེགས་བརྟེན་སྒོ་གསུམ་བག་ཆགས་སྦྱོང་བྱེད་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡིག་གེར་ཐོབ་ལ་རིན་ཆེན་གཏེར་དུ་སྦོས༔
མ་འོངས་ཐུགས་སྲས་དེ་དང་འཕྲད་པར་ཤོག༔ ས་མ་ཡ༔ བརྒྱ་ཕྱག་འབུལ་བའི་རིམ་པ་ནི༔ རྡོ་རྗེ་མཆེད་ལྕམ་ལ་སོགས་རྣམས༔ དཀྱིལ་འཁོར་ཕྱོགས་བཞིར་རིམ་པ་བཞིན༔ ལངས་ཏེ་ཐལ་མོ་སྦྱར་བྱས་ནས༔ གདུང་བས་གསོལ་བ་འདི་ལྟར་གདབ༔
ཧོཿ ཕྱོགས་བཅུ་དུས་གསུམ་བཞུགས་པའི་སངས་རྒྱས་དང་༔ ཀུན་བཟང་ཞི་ཁྲོ་རབ་འབྱམས་ལྷ་ཚོགས་རྣམས༔
བརྩེ་བས་དགོངས་ཤིག་ཐུགས་རྗེའི་རྩལ་ཕྱུངས་ལ༔ མ་དག་གཡང་ས་ཆེ་ལས་བསྒྲལ་དུ་གསོལ༔ བདག་ཅག་ཚེ་རབས་བསགས་པའི་སྡིག་སྒྲིབ་ཚོགས༔ ད་ལྟ་ཉིད་དུ་སྦྱང་བར་བྱིན་གྱིས་རློབས༔ ཨོྃ་ཨཱཿཧཱུྃ༔ བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ དེ་ནས་ཐམས་ཅད་ཀྱིས་ཕྱག་འཚལ་ཞིང་འདི་སྐད་དོ༔ ཧཱུྃ༔ བདག་ལུས་ཕུང་པོ་འདུས་བྱས་སྒྱུ་མ་འདི༔
ཤེས་སྒྲིབ་བག་ཆགས་མ་ལུས་སྦྱང་སླད་དུ༔ རྩ་ཁམས་ཞིང་ཁམས་ལྷ་རུ་མོས་བྱས་ནས༔ རྩེ་གཅིག་གདུང་བ་དྲག་པོས་ཕྱག་འཚལ་ལོ༔ ཧཱུྃ༔ དང་པོ་ཕྱག་རྒྱས་སྤྱི་བོར་བརྒྱན་པ་ཡིས༔ འོག་མིན་མཁའ་སྤྱོད་ཞིང་ཁམས་མཐོང་བར་ཤོག༔ གཉིས་པ་ཕྱག་རྒྱས་མགྲིན་པར་བརྒྱན་པ་ཡིས༔ བཀོད་པ་རབ་རྫོགས་ཞིང་ཁམས་མཐོང་བར་ཤོག༔ གསུམ་པ་ཕྱག་རྒྱས་སྙིང་གར་བརྒྱན་པ་ཡིས༔ རྔ་ཡབ་དཔལ་རིའི་ཞིང་ཁམས་མཐོང་བར་ཤོག༔
བཞི་པ་ཕྱག་ནི་སོ་སོར་བྲལ་བ་ཡིས༔ མངོན་པར་དགའ་བའི་ཞིང་ཁམས་མཐོང་བར་ཤོག༔ ལྔ་པ་སོར་བཅུ་ས་ལ་སྦྱར་བ་ཡིས༔ དཔལ་དང་ལྡན་པའི་ཞིང་ཁམས་མཐོང་བར་ཤོག༔ དྲུག་པ་མགོ་བོས་ས་ལ་རེག་པ་ཡིས༔ བདེ་བ་ཅན་གྱི་ཞིང་ཁམས་མཐོང་བར་ཤོག༔ བདུན་པ་པུས་མགོ་ས་ལ་རེག་པ་ཡིས༔ ལས་རབ་རྫོགས་པའི་ཞིང་ཁམས་མཐོང་བར་ཤོག༔ བརྒྱད་པ་རྐང་མཐིལ་ས་ལ་གཏད་པ་ཡིས༔ ངན་སོང་རིགས་དྲུག་སྐྱེ་སྒོ་ཆོད་པར་ཤོག༔
དགུ་པ་རྩ་མདུད་དགྱེ་སྒུ་བྱས་པ་ཡིས༔ ས་ལམ་རིམ་དགུ་ཡོངས་སུ་རྫོགས་པར་ཤོག༔ བཅུ་པ་ཡན་ལག་བརྐྱང་བསྐུམ་བྱས་པ་ཡིས༔ ས་བཅུ་ཐེག་ཆེན་ཡོངས་སུ་རྫོགས་པར་ཤོག༔ བཅུ་གཅིག་གཅེར་བུར་འཕར་ཞིང་བརྡེབས་པ་ཡིས༔ ཞིང་ཁམས་ལྷ་ཡི་རང་ངོ་འཕྲོད་པར་ཤོག༔ བཅུ་གཉིས་སྒྲིབ་སྦྱོང་མཐའ་རུ་ཕྱིན་པ་ཡིས༔ གནས་ལུགས་རྟོགས་པའི་རྩལ་ཆེན་མཐོང་བར་ཤོག༔ རླུང་སེམས་དབྱེར་མེད་བསྲེས་པའི་འཁྲུལ་འཁོར་གྱིས༔ ཐོག་མའི་སངས་རྒྱས་དགོངས་པ་ཡོངས་རྫོགས་ཤོག༔
དེ་ནས་ཀུན་བཟང་ཞི་བའི་ཕྱག་རབས་ནི༔ ཧཱུྃ༔ སེངྒེའི་ཁྲི་སྟེང་གཏི་མུག་རྣམ་པར་དག༔ སྐུ་མདོག་མཐིང་ནག་མཉམ་བཞག་སྐྱིལ་ཀྲུང་ཅན༔ ཐོག་མའི་སངས་རྒྱས་སྐུ་ལ་ཕྱག་འཚལ་ལོ༔ པདྨའི་ཁྲི་སྟེང་མ་རིག་རྣམ་པར་དག༔ སྐུ་མདོག་མཐིང་སྐྱ་ཐབས་ཤེས་ཕྱག་རྒྱ་འཆང་༔ དབྱིངས་ཕྱུག་བཟང་མོའི་སྐུ་ལ་ཕྱག་འཚལ་ལོ༔ ཉི་ཟླའི་ཁྲི་སྟེང་མ་རིག་རྣམ་པར་དག༔ སྐུ་མདོག་དཀར་པོ་འཁོར་ལོ་དྲིལ་བུ་འཛིན༔
རྣམ་པར་སྣང་མཛད་སྐུ་ལ་ཕྱག་འཚལ་ལོ༔ གླང་ཆེན་ཁྲི་སྟེང་ཞེ་སྡང་རྣམ་པར་དག༔ དུང་མདོག་ཕྱག་ན་རྡོ་རྗེ་དྲིལ་བུ་འཛིན༔ རྡོ་རྗེ་སེམས་དཔའི་སྐུ་ལ་ཕྱག་འཚལ་ལོ༔ རྟ་མཆོག་ཁྲི་སྟེང་ང་རྒྱལ་རྣམ་པར་དག༔ གསེར་མདོག་ཕྱག་ན་རིན་ཆེན་དྲིལ་བུ་འཛིན༔ རིན་ཆེན་འབྱུང་ལྡན་སྐུ་ལ་ཕྱག་འཚལ་ལོ༔ རྨ་བྱའི་ཁྲི་སྟེང་འདོད་ཆགས་རྣམ་པར་དག༔ ཟངས་མདོག་ཕྱག་ན་པདྨ་དྲིལ་བུ་འཛིན༔ འོད་དཔག་མེད་མགོན་སྐུ་ལ་ཕྱག་འཚལ་ལོ༔
ཤང་ཤང་ཁྲི་སྟེང་ཕྲག་དོག་རྣམ་པར་དག༔ མར་གད་མདོག་ཅན་རྒྱ་གྲམ་དྲིལ་བུ་འཛིན༔ དོན་ཡོད་གྲུབ་པའི་སྐུ་ལ་ཕྱག་འཚལ་ལོ༔ ཧཱུྃ༔ ནམ་མཁའི་ཁམས་རྣམས་མ་སྤངས་གནས་སུ་དག༔ རཱ་གའི་མདོག་ཅན་འཁོར་ལོ་བྷནྡྷ་བསྣམས༔ ཡུམ་ཆེན་དབྱིངས་ཕྱུག་སྐུ་ལ་ཕྱག་འཚལ་ལོ༔ ས་ཡི་ཁམས་རྣམས་མ་སྤངས་གནས་སུ་དག༔ བཻཌཱུར་མདོག་ཅན་རྡོ་རྗེ་བྷནྡྷ་འཛིན༔ སངས་རྒྱས་སྤྱན་མའི་སྐུ་ལ་ཕྱག་འཚལ་ལོ༔
ཆུ་ཡི་ཁམས་རྣམས་མ་སྤངས་གནས་སུ་དག༔ སྭ་ནའི་མདོག་ཅན་རིན་ཆེན་བྷནྡྷ་བསྣམས༔ མཱ་མ་ཀཱི་ཡི་སྐུ་ལ་ཕྱག་འཚལ་ལོ༔ མེ་ཡི་ཁམས་རྣམས་མ་སྤངས་གནས་སུ་དག༔ གྲུ་མའི་མདོག་ཅན་པདྨ་བྷནྡྷ་བསྣམས༔ གོས་དཀར་མོ་ཡི་སྐུ་ལ་ཕྱག་འཚལ་ལོ༔ རླུང་གི་ཁམས་རྣམས་མ་སྤངས་གནས་སུ་དག༔ ཡཾ་ཏིའི་མདོག་ཅན་པདྨ་བྷནྡྷ་བསྣམས༔ དམ་ཚིག་སྒྲོལ་མའི་སྐུ་ལ་ཕྱག་འཚལ་ལོ༔ ཧཱུྃ༔
གཟུགས་ཀྱི་ཕུང་པོ་མ་སྤངས་གནས་སུ་དག༔ བྱང་ཆུབ་སེམས་དཔས་མྱུ་གུ་དྲིལ་བུ་འཛིན༔ ས་ཡི་སྙིང་པོའི་སྐུ་ལ་ཕྱག་འཚལ་ལོ༔ ཚོར་བའི་ཕུང་པོ་མ་སྤངས་གནས་སུ་དག༔ བྱང་ཆུབ་སེམས་དཔས་ཀླུ་ཤིང་དྲིལ་བུ་འཛིན༔ བྱམས་པ་མཻ་ཏྲིའི་སྐུ་ལ་ཕྱག་འཚལ་ལོ༔ འདུ་ཤེས་ཕུང་པོ་མ་སྤངས་གནས་སུ་དག༔ བྱང་ཆུབ་སེམས་དཔས་སྙེ་མ་དྲིལ་བུ་འཛིན༔ ཀུན་ཏུ་བཟང་པོའི་སྐུ་ལ་ཕྱག་འཚལ་ལོ༔ འདུ་བྱེད་ཕུང་པོ་མ་སྤངས་གནས་སུ་དག༔
བྱང་ཆུབ་སེམས་དཔས་རལ་གྲི་དྲིལ་བུ་འཛིན༔ ནམ་མཁའི་སྙིང་པོའི་སྐུ་ལ་ཕྱག་འཚལ་ལོ༔ གཟུགས་ཀྱི་ཕུང་པོ་མ་སྤངས་གནས་སུ་དག༔ བྱང་ཆུབ་སེམས་དཔས་པདྨ་དྲིལ་བུ་འཛིན༔ སྤྱན་རས་གཟིགས་དབང་སྐུ་ལ་ཕྱག་འཚལ་ལོ༔ སྒྲ་ཡི་འཛིན་པ་མ་སྤངས་གནས་སུ་དག༔ བྱང་ཆུབ་སེམས་དཔས་རལ་གྲི་དྲིལ་བུ་འཛིན༔ འཇམ་དཔལ་དབྱངས་ཀྱི་སྐུ་ལ་ཕྱག་འཚལ་ལོ༔ དྲི་ཡི་འཛིན་པ་མ་སྤངས་གནས་སུ་དག༔ བྱང་ཆུབ་སེམས་དཔས་པོ་ཏི་དྲིལ་བུ་འཛིན༔
སྒྲིབ་པ་རྣམ་སེལ་སྐུ་ལ་ཕྱག་འཚལ་ལོ༔ རོ་ཡི་འཛིན་པ་མ་སྤངས་གནས་སུ་དག༔ བྱང་ཆུབ་སེམས་དཔས་རྡོ་རྗེ་དྲིལ་བུ་འཛིན༔ ཕྱག་ན་རྡོ་རྗེའི་སྐུ་ལ་ཕྱག་འཚལ་ལོ༔ ཧཱུྃ༔ མིག་གི་རྣམ་ཤེས་མ་སྤངས་གནས་སུ་དག༔ སྐུ་མདོག་དཀར་གསལ་ཕྱག་ན་མེ་ལོང་བསྣམས༔ ལྷ་མོ་ལཱ་སྱེ་མ་ལ་ཕྱག་འཚལ་ལོ༔ གཟུགས་སུ་ཆགས་པ་མ་སྤངས་གནས་སུ་དག༔ སྐུ་མདོག་དཀར་མཛེས་ཕྱག་ན་མེ་ཏོག་བསྣམས༔
ལྷ་མོ་པུཥྤེ་མ་ལ་ཕྱག་འཚལ་ལོ༔ སྣ་ཡི་རྣམ་ཤེས་མ་སྤངས་གནས་སུ་དག༔ སེར་མོ་འཛུམ་ལྡན་ཕྱག་ན་ཕྲེང་བ་འཛིན༔ ལྷ་མོ་མཱ་ལྱེ་མ་ལ་ཕྱག་འཚལ་ལོ༔ དྲི་རུ་ཆགས་པ་མ་སྤངས་གནས་སུ་དག༔ སེར་མོ་སྒེག་བཞད་ཕྱག་ན་སྤོས་ཕོར་འཛིན༔ ལྷ་མོ་དྷཱུ་པེ་མ་ལ་ཕྱག་འཚལ་ལོ༔ རྣ་བའི་རྣམ་ཤེས་མ་སྤངས་གནས་སུ་དག༔ དམར་མོ་ཆགས་མདངས་ཕྱག་ན་པི་ཝཾ་འཛིན༔ ལྷ་མོ་གཱིརྟི་མ་ལ་ཕྱག་འཚལ་ལོ༔
ཡིད་ཀྱི་རྣམ་ཤེས་མ་སྤངས་གནས་སུ་དག༔ དམར་གསལ་ཕྱག་ན་གསལ་བའི་མར་མེ་ཐོགས༔ ལྷ་མོ་ཨཱ་ལོ་ཀེ་ལ་ཕྱག་འཚལ་ལོ༔ ལྕེ་ཡི་རྣམ་ཤེས་མ་སྤངས་གནས་སུ་དག༔ ལྗང་མོའི་ཕྱག་ན་དྲི་ཡི་དུང་ཆོས་འཛིན༔ ལྷ་མོ་གནྡྷེ་མ་ལ་ཕྱག་འཚལ་ལོ༔ རོ་ལ་ཆགས་པ་མ་སྤངས་གནས་སུ་དག༔ སྔོ་ལྗང་ཕྱག་ན་ལོངས་སྤྱོད་ཞལ་ཟས་འཛིན༔ ལྷ་མོ་ནཱིརྟི་མ་ལ་ཕྱག་འཚལ་ལོ༔ ཧྃའུ༔
ཕམ་ལྟུང་སྡུག་བསྔལ་མ་སྤངས་གནས་སུ་དག༔ ཐུབ་ཆེན་དཀར་པོ་ཕྱག་ན་པི་ཝཾ་འཛིན༔ ལྷ་དབང་བརྒྱ་བྱིན་སྐུ་ལ་ཕྱག་འཚལ་ལོ༔ འཐབ་རྩོད་སྡུག་བསྔལ་མ་སྤངས་གནས་སུ་དག༔ ཐུབ་ཆེན་ལྗང་གུ་ཕྱག་ན་གོ་མཚོན་འཛིན༔ ཐག་བཟང་རིས་ཀྱི་སྐུ་ལ་ཕྱག་འཚལ་ལོ༔ སྐྱེ་རྒ་ན་འཆི་མ་སྤངས་གནས་སུ་དག༔ ཐུབ་ཆེན་སེར་པོས་གསེག་ཤང་པར་བུ་འཛིན༔ ཤཱཀྱ་ཐུབ་པའི་སྐུ་ལ་ཕྱག་འཚལ་ལོ༔ གླེན་ལྐུགས་སྡུག་བསྔལ་མ་སྤངས་གནས་སུ་དག༔
ཐུབ་ཆེན་མཐིང་ཀ་ཕྱག་ན་པོ་ཏི་འཛིན༔ སེངྒེ་རབ་བརྟན་སྐུ་ལ་ཕྱག་འཚལ་ལོ༔ བཀྲེས་སྐོམ་སྡུག་བསྔལ་མ་སྤངས་གནས་སུ་དག༔ ཐུབ་ཆེན་དམར་པོ་ཕྱག་ན་སྒྲོམ་བུ་འཛིན༔ ཐུབ་པ་ཁ་འབར་སྐུ་ལ་ཕྱག་འཚལ་ལོ༔ བཙོ་བསྲེག་སྡུག་བསྔལ་མ་སྤངས་གནས་སུ་དག༔ ཐུབ་ཆེན་ནག་པོ་ཕྱག་ན་མེ་ཆུ་འཛིན༔ ཆོས་ཀྱི་རྒྱལ་པོའི་སྐུ་ལ་ཕྱག་འཚལ་ལོ༔ ཧཱུྃ༔ རྟག་པར་ལྟ་བ་མ་སྤངས་གནས་སུ་དག༔
སྐུ་མདོག་དཀར་པོ་ལྕགས་ཀྱུ་དྲིལ་བུ་འཛིན༔ རྣམ་པར་རྒྱལ་བའི་སྐུ་ལ་ཕྱག་འཚལ་ལོ༔ ཆད་པར་ལྟ་བ་མ་སྤངས་གནས་སུ་དག༔ སྐུ་མདོག་སེར་པཽ་དབྱུག་ཏོ་དྲིལ་བུ་འཛིན༔ གཤིན་རྗེའི་གཤེད་ཀྱི་སྐུ་ལ་ཕྱག་འཚལ་ལོ༔ བདག་ཏུ་ལྟ་བ་སྤངས་གནས་སུ་དག༔ སྐུ་མདོག་དམར་པོ་ལྕགས་སྒྲོག་དྲིལ་བུ་འཛིན༔ རྟ་མགྲིན་རྒྱལ་པོའི་སྐུ་ལ་ཕྱག་འཚལ་ལོ༔ མཚན་མར་འཛིན་པ་མ་སྤངས་གནས་སུ་དག༔ སྐུ་མདོག་ལྗང་གུ་རྒྱ་གྲམ་དྲིལ་བུ་འཛིན༔
བདུད་རྩི་འཁྱིལ་བའི་སྐུ་ལ་ཕྱག་འཚལ་ལོ༔ ཧཱུྃ༔ ལུགས་འབྱུང་དགའ་བ་མ་སྤངས་གནས་སུ་དག༔ འོད་ལྔའི་མདངས་ལྡན་གྲི་གུག་ཐོད་ཁྲག་འཛིན༔ རྣམ་པར་སྨིན་པའི་རིག་འཛིན་ལ་ཕྱག་འཚལ༔ མཆོག་གི་དགའ་བ་མ་སྤངས་གནས་སུ་དག༔ སྐུ་མདོག་དཀར་པོ་གྲི་གུག་ཐོད་ཁྲག་འཛིན༔ ས་ལ་གནས་པའི་རིག་འཛིན་ལ་ཕྱག་འཚལ༔ དགའ་བྲལ་ཆེན་པོ་མ་སྤངས་གནས་སུ་དག༔ སྐུ་མདོག་སེར་པོ་གྲི་གུག་ཐོད་ཁྲག་འཛིན༔
ཚེ་ལ་དབང་བའི་རིག་འཛིན་ལ་ཕྱག་འཚལ༔ ལྷན་སྐྱེས་དགའ་བ་མ་སྤངས་གནས་སུ་དག༔ སྐུ་མདོག་དམར་པོ་པདྨ་ཐོད་ཁྲག་འཛིན༔ ཕྱག་རྒྱ་ཆེན་པོའི་རིག་འཛིན་ལ་ཕྱག་འཚལ༔ ཆད་པར་ལྟ་བ་མ་སྤངས་གནས་སུ་དག༔ སྐུ་མདོག་ལྗང་གུ་གྲི་གུག་ཐོད་ཁྲག་འཛིན༔ ལྷུན་གྱིས་གྲུབ་པའི་རིག་འཛིན་ལ་ཕྱག་འཚལ༔ ཧཱུྃ༔ ཕན་ཚུན་གཟུགས་སུ་ཆགས་པ་རྣམ་པར་དག༔ སྐུ་མདོག་འོད་ལྔ་འཁོར་ལོ་དུང་དམར་འཛིན༔
རྡོ་རྗེ་སྐྱོད་བྱེད་ཡུམ་ལ་ཕྱག་འཚལ་ལོ༔ ལག་པར་འཛིན་དང་འཆང་བ་རྣམ་པར་དག༔ སྐུ་མདོག་དཀར་མོ་རྡོ་རྗེ་དུང་མར་འཛིན༔ རྡོ་རྗེ་བསྐུལ་བྱེད་ཡུམ་ལ་ཕྱག་འཚལ་ལོ༔ ཛི་ཧྭ་རོ་འཛིན་བཅུད་འཛིན་རྣམ་པར་དག༔ སྐུ་མདོག་སེར་མོ་རིན་ཆེན་དུང་དམར་འཛིན༔ རྡོ་རྗེ་བདེ་བྱེད་ཡུམ་ལ་ཕྱག་འཚལ་ལོ༔ ཨརྒ་སརྦ་སྦྱོར་བ་རྣམ་པར་དག༔ སྐུ་མདོག་དམར་མོ་པདྨ་དུང་དམར་འཛིན༔ རྡོ་རྗེ་བརྡ་འབྱིན་ཡུམ་ལ་ཕྱག་འཚལ་ལོ༔
ནོར་བུ་པདྨ་རླབས་བསྐྱོད་རྣམ་པར་དག༔ སྐུ་མདོག་ལྗང་གུ་རྒྱ་གྲམ་དུང་དམར་འཛིན༔ རྡོ་རྗེ་འབེབས་བྱེད་ཡུམ་ལ་ཕྱག་འཚལ་ལོ༔ ཧཱུྃ༔ བྱམས་པ་ཚད་མེད་འགྲོ་བའི་དོན་མཛད་མ༔ སྐུ་མདོག་དཀར་མོ་ལྕགས་ཀྱུ་བྷནྡྷ་འཛིན༔ རྡོ་རྗེ་གར་མོའི་སྐུ་ལ་ཕྱག་འཚལ་ལོ༔ སྙིང་རྗེ་ཚད་མེད་འགྲོ་བའི་དོན་མཛད་མ༔ སྐུ་མདོག་སེར་མོ་ཞགས་པ་བྷནྡྷ་འཛིན༔ རིན་ཆེན་གར་མོའི་སྐུ་ལ་ཕྱག་འཚལ་ལོ༔
དགའ་བ་ཚད་མེད་འགྲོ་བའི་དོན་མཛད་མ༔ སྐུ་མདོག་དམར་མོ་ལྕགས་སྒྲོག་བྷནྡྷ་འཛིན༔ པདྨ་གར་མོའི་སྐུ་ལ་ཕྱག་འཚལ་ལོ༔ བཏང་སྙོམས་ཚད་མེད་འགྲོ་བའི་དོན་མཛད་མ༔ སྐུ་མདོག་ལྗང་མོ་དྲིལ་བུ་བྷནྡྷ་འཛིན༔ ལས་ཀྱི་གར་མོའི་སྐུ་ལ་ཕྱག་འཚལ་ལོ༔ ཧཱུྃ༔ འཁོར་བ་བསྒྲལ་ནས་རཀྟ་ཞལ་དུ་གསོལ༔ མཐིང་ནག་དཀར་དམར་ཞལ་གསུམ་ཕྱག་དྲུག་པ༔ ཆེ་མཆོག་ཧེ་རུ་ཀ་ལ་ཕྱག་འཚལ་ལོ༔
གཏི་མུག་བསྒྲལ་ནས་རཀྟ་ཞལ་དུ་གསོལ༔ སྨུག་ནག་དཀར་དམར་ཞལ་གསུམ་ཕྱག་དྲུག་པ༔ བུདྡྷ་ཧེ་རུ་ཀ་ལ་ཕྱག་འཚལ་ལོ༔ ཞེ་སྡང་བསྒྲལ་ནས་རཀྟ་ཞལ་དུ་གསོལ༔ དཀར་སྔོན་དམར་བའི་ཞལ་གསུམ་ཕྱག་དྲུག་པ༔ བཛྲ་ཧེ་རུ་ཀ་ལ་ཕྱག་འཚལ་ལོ༔ ང་རྒྱལ་བསྒྲལ་ནས་རཀྟ་ཞལ་དུ་གསོལ༔ དམར་ནག་དཀར་མཐིང་ཞལ་གསུམ་ཕྱག་དྲུག་པ༔ པདྨ་ཧེ་རུ་ཀ་ལ་ཕྱག་འཚལ་ལོ༔ ཕྲག་དོག་བསྒྲལ་ནས་རཀྟ་ཞལ་དུ་གསོལ༔
ལྗང་ནག་དཀར་དམར་ཞལ་གསུམ་ཕྱག་དྲུག་པ༔ ཀརྨ་ཧེ་རུ་ཀ་ལ་ཕྱག་འཚལ་ལོ༔ ཧཱུྃ༔ གཟུགས་ཀྱི་ཞེན་པ་བཅོམ་ནས་རཀྟ་གསོལ༔ ཁྲོ་མོ་མཐིང་ནག་གྲི་གུག་ཐོད་ཁྲག་འཛིན༔ ཀྲོ་ཏི་ཤྭ་རི་མ་ལ་ཕྱག་འཚལ་ལོ༔ སྒྲ་ཡི་ཞེན་པ་བཅོམ་ནས་རཀྟ་གསོལ༔ ཁྲོ་མོ་སྨུག་ནག་འཁོར་ལོ་དུང་ཁྲག་འཛིན༔ བུདྡྷ་ཤྭ་རི་མ་ལ་ཕྱག་འཚལ་ལོ༔ དྲི་ཡི་ཞེན་པ་བཅོམ་ནས་རཀྟ་གསོལ༔
ཁྲོ་མོ་དཀར་གསལ་རྡོ་རྗེ་དུང་ཁྲག་འཛིན༔ བཛྲ་ཤྭ་རི་མ་ལ་ཕྱག་འཚལ་ལོ༔ རོ་ཡི་ཞེན་པ་བཅོམ་ནས་རཀྟ་གསོལ༔ ཁྲོ་མོ་དམར་སེར་རཏྣ་དུང་དམར་འཛིན༔ རཏྣ་ཤྭ་རི་མ་ལ་ཕྱག་འཚལ་ལོ༔ རེག་བྱའི་ཞེན་པ་བཅོམ་ནས་རཀྟ་གསོལ༔ ཁྲོ་མོ་དམར་ནག་པདྨ་དུང་ཁྲག་འཛིན༔ པདྨ་ཤྭ་རི་མ་ལ་ཕྱག་འཚལ་ལོ༔ རྣམ་ཤེས་ཞེན་པ་བཅོམ་ནས་རཀྟ་གསོལ༔ ཁྲོ་མོ་ལངྐས་རྒྱ་གྲམ་དུང་ཁྲག་འཛིན༔
ཀརྨ་ཤྭ་རི་མ་ལ་ཕྱག་འཚལ་ལོ༔ མ་རིག་རྟོག་པ་བཅོམ་ནས་རཀྟ་གསོལ༔ མ་མོ་དཀར་མོས་ཞིང་དབྱུག་བྷནྡྷ་འཛིན༔ ཀཽ་རཱི་མ་ཡི་སྐུ་ལ་ཕྱག་འཚལ་ལོ༔ འདུ་ཤེས་རྟོག་པ་བཅོམ་ནས་རཀྟ་གསོལ༔ མ་མོ་སེར་མོས་མདའ་གཞུ་འགེངས་ཤིང་འཕེན༔ ཙཽ་རི་མ་ཡི་སྐུ་ལ་ཕྱག་འཚལ་ལོ༔ འདུ་བྱེད་རྟོག་པ་བཅོམ་ནས་རཀྟ་གསོལ༔ མ་མོ་དམར་མོས་ཆུ་སྲིན་རྒྱལ་མཚན་ཕྱར༔ པྲ་མོ་ཧ་ཡི་སྐུ་ལ་ཕྱག་འཚལ་ལོ༔
རྣམ་ཤེས་རྟོག་པ་བཅོམ་ནས་རཀྟ་གསོལ༔ མ་མོ་ནག་མོས་རྡོ་རྗེ་བྷནྡྷ་འཛིན༔ བཻ་ཏ་ལཱི་ཡི་སྐུ་ལ་ཕྱག་འཚལ་ལོ༔ སྲིད་པའི་རྟོག་པ་བཅོམ་ནས་རཀྟ་གསོལ༔ མ་མོ་དམར་མོས་རྒྱུ་མ་འདྲེན་ཞིང་ཟ༔ པུཀྐ་སི་ཡི་སྐུ་ལ་ཕྱག་འཚལ་ལོ༔ སྐྱེ་བའི་རྟོག་པ་བཅོམ་ནས་རཀྟ་གསོལ༔ མ་མོ་ལྗང་ནག་རྡོ་རྗེ་བྷནྡྷ་དཀྲུགས༔ གྷསྨ་རི་ཡི་སྐུ་ལ་ཕྱག་འཚལ་ལོ༔ ལེན་པའི་རྟོག་པ་བཅོམ་ནས་རཀྟ་གསོལ༔
མ་མོ་སེར་སྐྱ་ཙིཏྟ་བམ་ཆེན་ཟ༔ ཙཎྜ་ལཱི་ཡི་སྐུ་ལ་ཕྱག་འཚལ་ལོ༔ རྒ་ཤིའི་རྟོག་པ་བཅོམ་ནས་རཀྟ་གསོལ༔ མ་མོ་མཐིང་ནག་བམ་རོ་མགོ་ལུས་ཕྲལ༔ སྨེ་ཤ་ལཱི་ཡི་སྐུ་ལ་ཕྱག་འཚལ་ལོ༔ ཧཱུྃ༔ བདེ་སྤྱོད་རྟོག་པ་བཅོམ་ནས་རཀྟ་གསོལ༔ མ་མོ་སྨུག་ནག་སེང་གདོང་ཁ་རོ་ཐོགས༔ སིཾ་ཧ་མུ་ཁ་མ་ལ་ཕྱག་འཚལ་ལོ༔ མཐོང་སྣང་རྟོག་པ་བཅོམ་ནས་རཀྟ་གསོལ༔
མ་མོ་དམར་མོ་སྟག་གདོང་ལག་གཉིས་བསྣོལ༔ བྱཱ་གྲྀ་མུ་ཁ་མ་ལ་ཕྱག་འཚལ་ལོ༔ གཟུགས་ཁམས་རྟོག་པ་བཅོམ་ནས་རཀྟ་གསོལ༔ མ་མོ་ནག་མོ་ཝ་གདོང་རྒྱུ་མ་ཟ༔ སྲི་ལ་མུ་ཁ་མ་ལ་ཕྱག་འཚལ་ལོ༔ གཟུགས་མེད་རྟོག་པ་བཅོམ་ནས་རཀྟ་གསོལ༔ མ་མོ་མཐིང་ནག་སྤྱང་གདོང་བམ་རོ་འདྲད༔ ཤྭ་ན་མུ་ཁ་མ་ལ་ཕྱག་འཚལ་ལོ༔ འདོད་ཁམས་རྟོག་པ་བཅོམ་ནས་རཀྟ་གསོལ༔ མ་མོ་དཀར་སེར་རྒོད་མགོས་ཞིང་ཕྲག་བཟར༔
ཀྲི་ཏ་མུ་ཁ་མ་ལ་ཕྱག་འཚལ་ལོ༔ ཕྱི་སྣོད་རྟོག་པ་བཅོམ་ནས་རཀྟ་གསོལ༔ མ་མོ་དམར་ནག་ཀང་མགོས་ཞིང་ཆེན་ཁུར༔ ཀངྐ་མུ་ཁ་མ་ལ་ཕྱག་འཚལ་ལོ༔ སེམས་ཅན་རྟོག་པ་བཅོམ་ནས་རཀྟ་གསོལ༔ མ་མོ་བྱ་རོག་གདོང་ཅན་བྷན་གྲི་གདེང་༔ ཁཱ་ཁ་མུ་ཁ་མ་ལ་ཕྱག་འཚལ་ལོ༔ འཁོར་བའི་རྟོག་པ་བཅོམ་ནས་རཀྟ་གསོལ༔ མ་མོ་མཐིང་སྐྱ་འུག་གདོང་རྡོ་རྗེ་འཛིན༔ ཧུ་ལུ་མུ་ཁ་མ་ལ་ཕྱག་འཚལ་ལོ༔
བརྫུས་སྐྱེས་རྟོག་པ་བཅོམ་ནས་རཀྟ་གསོལ༔ དཀར་མོའི་ཕྱག་ན་ལྕགས་ཀྱུ་བྷནྡྷ་བསྣམས༔ སྒོ་མ་སྟག་གདོང་མ་ལ་ཕྱག་འཚལ་ལོ༔ མངལ་སྐྱེས་རྟོག་པ་བཅོམ་ནས་རཀྟ་གསོལ༔ སེར་མོའི་ཕྱག་ན་ཞགས་པ་བྷནྡྷ་བསྣམས༔ སྒོ་མ་ཕག་གདོང་མ་ལ་ཕྱག་འཚལ་ལོ༔ སྒོང་སྐྱེས་རྟོག་པ་བཅོམ་ནས་རཀྟ་གསོལ༔ དམར་མོའི་ཕྱག་ན་ལྕགས་སྒྲོག་བྷནྡྷ་འཛིན༔ སྒོ་མ་སེང་གདོང་མ་ལ་ཕྱག་འཚལ་ལོ༔ དྲོད་སྐྱེས་རྟོག་པ་བཅོམ་ནས་རཀྟ་གསོལ༔
ལྗང་མོའི་ཕྱག་ན་དྲིལ་བུ་བྷནྡྷ་འཛིན༔ སྒོ་མ་སྦྲུལ་གདོང་མ་ལ་ཕྱག་འཚལ་ལོ༔ ཧཱུྃ༔ སྣང་བའི་རྟོག་པ་མ་སྤངས་གནས་སུ་དག༔ རཱ་གའི་མདངས་ལྡན་གྲི་ཐོད་ཁ་ཊྭཱཾ་འཛིན༔ སངས་རྒྱས་མཁའ་འགྲོའི་སྐུ་ལ་ཕྱག་འཚལ་ལོ༔ སྟོང་པའི་རྟོག་པ་མ་སྤངས་གནས་སུ་དག༔ སི་ཏའི་མདོག་ཅན་གྲི་ཐོད་ཁ་ཊྭཱཾ་འཛིན༔ རྡོ་རྗེ་མཁའ་འགྲོའི་སྐུ་ལ་ཕྱག་འཚལ་ལོ༔ གསལ་བའི་རྟོག་པ་མ་སྤངས་གནས་སུ་དག༔
ཨུཏྤལ་མདོག་ཅན་གྲི་ཐོད་ཁ་ཊྭཱཾ་འཛིན༔ རིན་ཆེན་མཁའ་འགྲོའི་སྐུ་ལ་ཕྱག་འཚལ་ལོ༔ བདེ་བའི་རྟོག་པ་མ་སྤངས་གནས་སུ་དག༔ སཱུརྻའི་མདོག་ཅན་གྲི་ཐོད་ཁ་ཊྭཱཾ་འཛིན༔ པདྨ་མཁའ་འགྲོའི་སྐུ་ལ་ཕྱག་འཚལ་ལོ༔ ཀུན་རྟོག་རྟོག་པ་མ་སྤངས་གནས་སུ་དག༔ མར་གད་མདོག་ཅན་གྲི་ཐོད་ཁ་ཊྭཱཾ་འཛིན༔ ལས་ཀྱི་མཁའ་འགྲོའི་སྐུ་ལ་ཕྱག་འཚལ་ལོ༔ ཧཱུྃ༔ ཉིན་མོའི་སྣང་བ་མ་སྤངས་གནས་སུ་དག༔
ལས་ངན་སྦྱང་ཕྱིར་དཀར་མོས་ལྕགས་ཀྱུ་འཛིན༔ རྔམ་པ་སེང་གདོང་མ་ལ་ཕྱག་འཚལ་ལོ༔ མཚན་མོའི་རྨི་ལམ་མ་སྤངས་གནས་སུ་དག༔ འཁོར་བ་རྩད་གཅོད་སེར་མོས་ཞགས་པ་འཛིན༔ གཏུམ་པ་དོམ་གདོང་མ་ལ་ཕྱག་འཚལ་ལོ༔ གནས་སྐབས་འགྱུ་བ་མ་སྤངས་གནས་སུ་དག༔ ཉོན་མོངས་ཚོགས་འཇོམས་དམར་མོས་ལྕགས་སྒྲོག་འཛིན༔ གཤེ་བ་དྲེད་གདོང་མ་ལ་ཕྱག་འཚལ་ལོ༔ དུས་དྲུག་གཡེང་བ་མ་སྤངས་གནས་སུ་དག༔ སྡུག་བསྔལ་གཅོད་ཕྱིར་ཕྱག་ན་དྲིལ་བུ་འཛིན༔
ཁྲོ་མོ་སྤྱང་གདོང་མ་ལ་ཕྱག་འཚལ་ལོ༔ ཧཱུྃ༔ འཁོར་འདས་གཉིས་མེད་བསྒྲལ་ནས་རཀྟ་གསོལ༔ མཐིང་ནག་ཕྱག་ན་རྡོ་རྗེ་དྲིལ་བུ་འཛིན༔ ཕྲིན་ལས་རྡོ་རྗེ་གཞོན་ནུར་ཕྱག་འཚལ་ལོ༔ སྣང་སྲིད་ཡོངས་སྒྲོལ་རཀྟ་ཞལ་དུ་གསོལ༔ སྐུ་མདོག་དམར་མོ་རྡོ་རྗེ་བྷནྡྷ་བསྣམས༔ འཁོར་ལོ་རྒྱས་འདེབས་སྐུ་ལ་ཕྱག་འཚལ་ལོ༔ ཧཱུྃ༔ རྣལ་འབྱོར་དཀར་དམར་ཁྲག་འཐུང་རྡོ་རྗེ་འཛིན༔
ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ སྲིན་མོ་གཡག་གདོང་མ་ལ་ཕྱག་འཚལ་ལོ༔ རྣལ་འབྱོར་དཀར་སེར་ཁྲག་འཐུང་པདྨ་བསྣམས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ཚངས་པ་སྦྲུལ་གདོང་མ་ལ་ཕྱག་འཚལ་ལོ༔ རྣལ་འབྱོར་དཀར་ལྗང་ཁྲག་འཐུང་ཏྲི་ཤུལ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ལྷ་ཆེན་གཟིག་མགོ་མ་ལ་ཕྱག་འཚལ་ལོ༔ རྣལ་འབྱོར་དཀར་སྔོན་ཁྲག་འཐུང་འཁོར་ལོ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔
རྟོག་འདོད་སྲེ་མོང་མགོ་ལ་ཕྱག་འཚལ་ལོ༔ རྣལ་འབྱོར་དཀར་དམར་ཁྲག་འཐུང་མདུང་ཐུང་བསྣམས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ གཞོན་ནུ་དྲེད་གདོང་མ་ལ་ཕྱག་འཚལ་ལོ༔ རྣལ་འབྱོར་དཀར་མོ་ཁྲག་འཐུང་རྒྱུ་ཞགས་བསྣམས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ བརྒྱ་བྱིན་དོམ་གདོང་མ་ལ་ཕྱག་འཚལ་ལོ༔ ཧཱུྃ༔ རྣལ་འབྱོར་སེར་མོ་ཁྲག་འཐུང་སྤུ་གྲི་བསྣམས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔
རྡོ་རྗེ་ཕ་ཝཾ་གདོང་ལ་ཕྱག་འཚལ་ལོ༔ རྣལ་འབྱོར་དམར་སེར་ཁྲག་འཐུང་བུམ་པ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ཞི་བ་ཆུ་སྲིན་གདོང་ལ་ཕྱག་འཚལ་ལོ༔

རྣལ་འབྱོར་དམར་ནག་ཁྲག་འཐུང་པདྨ་བསྣམས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ བདུད་རྩི་སྡིག་གདོང་མ་ལ་ཕྱག་འཚལ་ལོ༔ རྣལ་འབྱོར་དཀར་སེར་ཁྲག་འཐུང་རྡོ་རྗེ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ཟླ་བ་ཁྲ་མགོ་མ་ལ་ཕྱག་འཚལ་ལོ༔ རྣལ་འབྱོར་སེར་ནག་ཁྲག་འཐུང་དབྱུག་ཏོ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ བེ་ཅོན་ཝ་གདོང་མ་ལ་ཕྱག་འཚལ་ལོ༔ རྣལ་འབྱོར་སེར་ནག་ཁྲག་འཐུང་ཐོད་ཁྲག་བསྣམས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔
སྲིན་མོ་སྟག་གདོང་མ་ལ་ཕྱག་འཚལ་ལོ༔ ཧཱུྃ༔ རྣལ་འབྱོར་དམར་ལྗང་ཁྲག་འཐུང་བེ་ཅོན་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ཟ་བ་བྱ་རྒོད་མགོ་ལ་ཕྱག་འཚལ་ལོ༔ རྣལ་འབྱོར་དམར་མོ་ཁྲག་འཐུང་ཁོག་ཆེན་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ དགའ་བ་རྟ་གདོང་མ་ལ་ཕྱག་འཚལ་ལོ༔ རྣལ་འབྱོར་དམར་སྐྱ་ཁྲག་འཐུང་དབྱུག་ཏོ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔
སྟོབས་ཆེན་ཁྱུང་གདོང་མ་ལ་ཕྱག་འཚལ་ལོ༔ རྣལ་འབྱོར་དམར་མོ་ཁྲག་འཐུང་རྡོ་རྗེ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ སྲིན་མོ་ཁྱི་གདོང་མ་ལ་ཕྱག་འཚལ་ལོ༔ རྣལ་འབྱོར་དམར་སྐྱ་ཁྲག་འཐུང་མདའ་གཞུ་འགེངས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ འདོད་པ་པུ་ཤུད་གདོང་ལ་ཕྱག་འཚལ་ལོ༔ རྣལ་འབྱོར་དམར་ནག་ཁྲག་འཐུང་བུམ་པ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ནོར་སྲུང་ཤྭ་བའི་མགོ་ལ་ཕྱག་འཚལ་ལོ༔
ཧཱུྃ༔ རྣལ་འབྱོར་ལྗང་སྔོན་ཁྲག་འཐུང་བམ་ཆེན་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ རླུང་ལྷ་སྤྱང་གདོང་མ་ལ་ཕྱག་འཚལ་ལོ༔ རྣལ་འབྱོར་ལྗང་མོ་ཁྲག་འཐུང་གསལ་ཤིང་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ མི་མོ་སྐྱིན་གྱི་མགོ་ལ་ཕྱག་འཚལ་ལོ༔ རྣལ་འབྱོར་ལྗང་ནག་ཁྲག་འཐུང་མཆེ་ཞགས་བསྣམས༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ཕག་མོ་ཕག་གདོང་མ་ལ་ཕྱག་འཚལ་ལོ༔
རྣལ་འབྱོར་ལྗང་ནག་ཁྲག་འཐུང་བམ་རོ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ དགའ་བྱེད་ཁྭ་གདོང་མ་ལ་ཕྱག་འཚལ་ལོ༔ རྣལ་འབྱོར་ལྗང་སྨུག་ཁྲག་འཐུང་བམ་ཆེན་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ སྣ་ཆེན་གླང་ཆེན་གདོང་ལ་ཕྱག་འཚལ་ལོ༔ རྣལ་འབྱོར་ལྗང་སྔོན་ཁྲག་འཐུང་ཞགས་པ་འཛིན༔ ཕྲ་མེན་འཇིགས་ཚུལ་འགྲོ་བའི་དོན་མཛད་མ༔ ཆུ་ལྷ་སྦྲུལ་གདོང་མ་ལ་ཕྱག་འཚལ་ལོ༔ ཧཱུྃ༔
ལྷ་བུའི་བདུད་བཅོམ་ཚོགས་ལམ་སྒོ་འབྱེད་མ༔ ཁྲག་འཐུང་དཀར་མོའི་ཕྱག་ན་ལྕགས་ཀྱུ་འཛིན༔ སྒོ་མ་ཁུ་བྱུག་མགོ་ལ་ཕྱག་འཚལ་ལོ༔ ཕུང་པོའི་བདུད་བཅོམ་སྦྱོར་ལམ་སྒོ་འབྱེད་མ༔ ཁྲག་འཐུང་སེར་མོའི་ཕྱག་ན་ཞགས་པ་འཛིན༔ སྒོ་མ་ར་གདོང་མ་ལ་ཕྱག་འཚལ་ལོ༔ ཉོན་མོངས་བདུད་བཅོམ་མཐོང་ལམ་སྒོ་འབྱེད་མ༔ ཁྲག་འཐུང་དམར་ནག་ཕྱག་ན་ལྕགས་སྒྲོག་འཛིན༔ སྒོ་མ་སེང་གདོང་མ་ལ་ཕྱག་འཚལ་ལོ༔ འཆི་བདག་བདུད་བཅོམ་སྒོམ་ལམ་སྒོ་འབྱེད་མ༔
ཁྲག་འཐུང་ལྗང་མོའི་ཕྱག་ན་དྲིལ་བུ་བསྣམས༔ སྒོ་མ་སྦྲུལ་གདོང་མ་ལ་ཕྱག་འཚལ་ལོ༔ ཧཱུྃ༔ ཆོས་ཀྱི་དབྱིངས་ལས་མ་གཡོས་ནག་པོ་ཆེ༔ སྒེག་པའི་གར་གྱིས་ས་བཅུ་རབ་གནོན་པ༔ དཔལ་ལྡན་ཕྱག་བཞི་པ་ལ་ཕྱག་འཚལ་ལོ༔ ལས་ལ་ཆས་པའི་གཟུགས་ཅན་མི་བསྲུན་པ༔ ཁཱ་ཁའི་གདོང་ཅན་ལེགས་ལྡན་ཁྲག་འཐུང་ཆེ༔ དཔལ་འབར་བྱ་རོག་གདོང་ལ་ཕྱག་འཚལ་ལོ༔ ཧ་ཧ་རྒོད་པའི་འཇིགས་བྱེད་དུས་ཀྱི་བདག༔
འབར་བའི་མེ་འདྲ་དགྱེས་པའི་གར་དང་ལྡན༔ ཞིང་སྐྱོང་སེངྒེའི་གདོང་ལ་ཕྱག་འཚལ་ལོ༔ སྣང་སྲིད་དབང་མོ་འཇིགས་པའི་མཆེ་བ་གཙིགས༔ དགྲ་བོའི་སྲོག་བདག་ལས་ཀྱི་གཙོ་མོའི་ཚུལ༔ མ་མོ་སྔགས་ཀྱི་སྲུང་མར་ཕྱག་འཚལ་ལོ༔ ཡེ་ཤེས་འཇིག་རྟེན་ལས་ཀུན་ཁྱབ་པའི་བདག༔ སྒྲ་གཅན་འཁོར་ལོ་སྲོག་བདག་དྲང་སྲོང་ཚུལ༔ གཟའ་མཆོག་རཱ་ཧུ་ལ་ལ་ཕྱག་འཚལ་ལོ༔ འཛམ་གླིང་སྟོང་གི་མངའ་བསྒྱུར་མྱུར་མགྱོགས་ཅན༔ དམར་ནག་བཙན་གཟུགས་བསྟན་པའི་བྱ་ར་མཁན༔
སྐྱེས་བུ་དམ་ཅན་བཙན་རྒོད་ཕྱག་འཚལ་ལོ༔ རྫུ་འཕྲུལ་གར་གྱི་འོད་ཟེར་ཕྲིན་ལས་ཀྱིས༔ མྱུར་མགྱོགས་དཔལ་ལ་རབ་ཏུ་ཤར་བའི་སྐུ༔ གཏེར་སྲུང་ཡོངས་རྫོགས་ལྷ་ལ་ཕྱག་འཚལ་ལོ༔ ཧཱུྃ༔ ཀ་དག་དབྱིངས་རིག་སྐུ་ལ་ཕྱག་འཚལ་ལོ༔ ཟང་ཐལ་ཁྱབ་བརྡལ་སྐུ་ལ་ཕྱག་འཚལ་ལོ༔ འོད་གསལ་བདེ་ཆེན་སྐུ་ལ་ཕྱག་འཚལ་ལོ༔ ཅིར་ཡངས་ས་ལེའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔
རང་རིག་རྩ་བ་གསུམ་ལ་ཕྱག་འཚལ་ལོ༔ འཁོར་འདས་ཡེ་ཤེས་ཆེན་པོར་ཕྱག་འཚལ་ལོ༔ སྣང་སྲིད་སངས་རྒྱས་ཞིང་ལ་ཕྱག་འཚལ་ལོ༔ སྣོད་བཅུད་གདོད་མའི་ལྷ་ལ་ཕྱག་འཚལ་ལོ༔ སྒྲ་གྲགས་གསུང་དབྱངས་དྲུག་ཅུར་ཕྱག་འཚལ་ལོ༔ གང་ཤར་གནས་ལུགས་དེ་ལ་ཕྱག་འཚལ་ལོ༔ ཉག་གཅིག་ཐིག་ལེ་ཆེན་པོར་ཕྱག་འཚལ་ལོ༔
ཞེས་ཕྱག་འཚལ་ཞིང་འགྱོད་ཚངས་ཀྱི་བཤགས་པ་དག་ཀྱང་བྱའོ༔ ས་མ་ཡ༔ དེ་ནས་སྨོན་ལམ་བྱ་བ་ནི༔
ཧོཿ ཀུན་བཟང་ཞི་ཁྲོ་རབ་འབྱམས་དཀྱིལ་འཁོར་ལ༔ རྩེ་གཅིག་གདུང་བའི་དད་པས་ཕྱག་འཚལ་བས༔ མོས་གུས་བྱང་ཆུབ་འབྲས་བུ་ཐོབ་པར་ཤོག༔ མ་བཅོས་ཚུལ་ཁྲིམས་ལྡན་པས་ཕྱག་འཚལ་བས༔ རྣམ་དག་སྐུ་ལྔའི་ས་བོན་སྨིན་པར་ཤོག༔ ཐོས་བསམ་སྒོམ་སྒྲུབ་བག་ཡོད་ཕྱག་འཚལ་བས༔ རྒྱུན་མི་འཆད་པའི་ཏིང་འཛིན་རྟོགས་པར་ཤོག༔ ཚོགས་གཉིས་སྦྱིན་སོགས་ལྡན་པས་ཕྱག་འཚལ་བས༔ ཚེ་རབས་འདོད་པའི་གཏེར་ལ་སྤྱོད་པར་ཤོག༔
རྒྱུ་འབྲས་ངོ་ཚ་འཛེམས་པས་ཕྱག་འཚལ་བས༔ དཀར་པོའི་དགེ་བཅུས་རང་རྒྱུད་སྨིན་པར་ཤོག༔ ཁྲེལ་ཡོད་ཚུལ་བཞིན་སྤྱོད་པས་ཕྱག་འཚལ་བས༔ སྨོན་ལམ་ཕྱིན་ཅི་མ་ལོག་དོན་ལྡན་ཤོག༔ ཤེས་རབ་འཁོར་གསུམ་ཡོངས་དག་ཕྱག་འཚལ་བས༔ ཕྱིར་མི་ལྡོག་ནས་ས་བཅུ་རབ་གནས་ཤོག༔ བསླུ་མེད་འཕགས་པའི་ནོར་བདུན་བདེན་ཚིག་གིས༔ ཀུན་བཟང་ཧེ་རུ་ཀ་དང་མཉམ་པར་ཤོག༔ ཚེ་རབས་བདག་གི་ཚེ་རྒྱུད་ཐམས་ཅད་དུ༔ གདོད་ནས་མི་འབྲལ་ཏིང་འཛིན་རྩེ་གཅིག་གིས༔
ཉམས་ལེན་བརྩོན་འགྲུས་ཟབ་མོ་ལྷུར་བླངས་མཐུས༔ མཐའ་ཡས་སེམས་ཅན་འཁོར་བ་དོང་སྤྲུགས་ནས༔ སྲིད་པའི་རྒྱ་མཚོ་རབ་ཏུ་སྐེམ་པར་ཤོག༔ ཀུན་ཏུ་བཟང་པོའི་ཐུགས་མཆོག་ཅི་འདྲ་བ༔ དེ་འདྲར་ཁོ་ནར་བདག་རྒྱུད་རབ་གནས་ཏེ༔ བདག་སོགས་སྐྱེ་དང་གནས་པའི་ཡུལ་དག་ཏུ༔ མི་མཐུན་བདུད་རིགས་རྒོལ་བ་རབ་བཅོམ་ནས༔ དོན་གཉིས་ལྷུན་གྲུབ་བཀྲ་ཤིས་མཛད་དུ་གསོལ༔ ཅེས་པས་སྨོན་ལམ་གྱིས་མཚམས་སྦྱར༔ ས་མ་ཡ༔
ཨེ་མ་བླ་མེད་འབྲས་བུའི་ཡང་སྙིང་ཐེག་པ་ལས༔ བཅུད་ཀྱི་གདམས་ངག་ན་རཀ་དོང་སྤྲུགས་ཀྱི༔ བརྒྱ་ཕྱག་སྡིག་སྒྲིབ་རང་གྲོལ་ཟབ་མོ་བཞག༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ བདག་འདྲ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཡུལ་ཡར་འབྲོག་མཚོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བསྒྱུར་རོ། ། སརྦ་མངྒ་ལཾ།། །། ཐ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ཐུན་མོང་སྤྱིའི་བཤགས་པ་བཞུགས་སོ༔ ཀུན་བཟང་ཆེ་མཆོག་ཞི་ཁྲོའི་ལྷ་ལ་ཕྱག་འཚལ་ལོ༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཐུན་མོང་གནད་ཀྱི་བཤགས་པ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔
ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དང་པོ་ངག་གི་སྒྲིབ་སྦྱོང་དུ༔ རྡོ་རྗེ་སེམས་དཔའི་སྒོམ་བཟླས་ནི༔ ཧཱུྃ༔ བདག་ཉིད་སྤྱི་གཙུག་དུང་ཁང་འཁོར་ལོའི་སྟེང་༔ འཇའ་འོད་ལུག་རྒྱུད་ཐིག་ལེའི་འོད་ཀློང་དུ༔ སེང་ཁྲི་པདྨ་ཟླ་བའི་གདན་གྱི་སྟེང་༔ ཧཱུྃ་ཡིག་དཀར་གསལ་དྲི་མེད་ཤེལ་གྱི་མདོག༔ འོད་ཞུ་དེ་ཉིད་གནས་གྱུར་དྲན་རྫོགས་སུ༔
རྡོ་རྗེ་སེམས་དཔའ་ལོངས་སྤྱོད་རྫོགས་པའི་སྐུ༔ དུང་མདོག་ཕྱག་གཉིས་རྡོ་རྗེ་དྲིལ་བུ་བསྣམས༔ རིན་ཆེན་རྒྱན་དང་མཛེས་པའི་ན་བཟའ་སྤྲས༔ རྣལ་འབྱོར་སྙེམས་མ་ཟུང་འཇུག་བདེ་སྟོང་སྦྱོར༔ རྡོ་རྗེ་སྐྱིལ་ཀྲུང་ཟུང་འཇུག་དྲིལ་བུ་བསྣམས༔ ཐུགས་ཀའི་ཧཱུྃ་མཐར་ཡིག་བརྒྱའི་སྔགས་ཕྲེང་འཁོར༔ དེ་ལས་བདུད་རྩི་ལྔ་ལྡན་རྒྱུན་བབས་པས༔ སྤྱི་བོ་ནས་ཐོན་ལུས་ཀུན་ལྟེམ་གྱིས་གང་༔ ནད་གདོན་དག་ནས་ཤེལ་སྒོང་མདངས་ལྡན་ལྟར༔ བག་ཆགས་སྒྱུ་མའི་གཡའ་བྲལ་འཇའ་ལུས་བསྒོམ༔
ཨོྃ་གུ་རུ་ས་ཏྭ་ཧཱུྃ༔ ཨོྃ་དྷེ་ཝ་ས་ཏྭ་ཧཱུྃ༔ ཨོྃ་ཌཱཀྐི་ས་ཏྭ་ཧཱུྃ༔ ཨོྃ་བུདྡྷ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ཧཱུྃ༔ ཨོྃ་རཏྣ་ས་ཏྭ་ཧཱུྃ༔ ཨོྃ་པདྨ་ས་ཏྭ་ཧཱུྃ༔ ཨོྃ་ཀརྨ་ས་ཏྭ་ཧཱུྃ༔ ཞེས་ཡིག་བརྒྱ་བཟླས་ཤིང་ངག་སྒྲིབ་བྱང་བར་བསམ༔ དེ་ནས་རྡོ་རྗེ་སེམས་དཔའི་བཤགས་པ་ནི༔
ཧཱུྃ༔ དབུས་སུ་བཛྲ་ས་ཏྭ་ཧཱུྃ༔ མེ་ལོང་ལྟ་བུའི་ཡེ་ཤེས་ལ༔ ཞེ་སྡང་དམ་ཚིག་ཉམས་མཆིས་ན༔ རྡོ་རྗེ་དྲིལ་བུའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔ ཤར་དུ་བཻ་རོ་ཙ་ན་ཨོྃ༔ ཆོས་ཀྱི་དབྱིངས་ཀྱི་ཡེ་ཤེས་ལ༔
གཏི་མུག་དམ་ཚིག་ཉམས་མཆིས་ན༔ འཁོར་ལོ་དྲིལ་བུའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔ ལྷོ་རུ་རཏྣ་ས་ཏྭ་ཏྲཱྃ༔ མཉམ་པ་ཉིད་ཀྱི་ཡེ་ཤེས་ལ༔ ང་རྒྱལ་དམ་ཚིག་ཉམས་མཆིས་ན༔ རིན་ཆེན་དྲིལ་བུའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔
དེ་ཡང་རང་བྱུང་ལྟ་བས་བཤགས༔ ཧཱུྃ༔ ནུབ་ནས་པདྨ་དྷ་ར་ཧྲཱིཿ སོ་སོར་རྟོགས་པའི་ཡེ་ཤེས་ལ༔ འདོད་ཆགས་དམ་ཚིག་ཉམས་མཆིས་ན༔ པདྨ་དྲིལ་བུའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔ བྱང་དུ་ཀརྨ་དྷེ་ཝ་ཨཱཿ
བྱ་བ་གྲུབ་པའི་ཡེ་ཤེས་ལ༔ ཕྲག་དོག་དམ་ཚིག་ཉམས་མཆིས་ན༔ རྒྱ་གྲམ་དྲིལ་བུའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔ ཟུང་འཇུག་དྷརྨ་ཤྭ་རི་སཏྭཾ༔ གསལ་སྟོང་ཡེ་ཤེས་ངང་ཉིད་ལ༔ ཐུགས་ཀྱི་དམ་ཚིག་ཉམས་མཆིས་ན༔ ལུགས་འབྱུང་དགའ་བའི་འཁྲུལ་འཁོར་གྱིས༔
ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔ ཤར་ལྷོ་དྷེ་ཝ་དྷ་རི་མཱུྃ༔ སྣང་སྟོང་ཡེ་ཤེས་ངང་ཉིད་ལ༔ སྐུ་ཡི་དམ་ཚིག་ཉམས་མཆིས་ན༔ མཆོག་ཏུ་དགའ་བའི་འཁྲུལ་འཁོར་གྱིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔
ལྷོ་ནུབ་མོ་ཧ་རཱ་ཏི་ལཱྃ༔ བདེ་བ་ཆེན་པོའི་ཡེ་ཤེས་ལ༔ ཆུ་ཁམས་དམ་ཚིག་ཉམས་མཆིས་ན༔ དགའ་བྲལ་ཆེན་པོའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔ ནུབ་བྱང་རཱ་ག་ར་ཏི་པཱྃ༔ གྲགས་སྟོང་ཆེན་པོའི་ཡེ་ཤེས་ལ༔ མེ་ཁམས་དམ་ཚིག་ཉམས་མཆིས་ན༔
ལྷན་སྐྱེས་དགའ་བའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔ ཧཱུྃ༔ བྱང་ཤར་བཛྲ་རཱ་ཏི་ཏཱྃ༔ དྲན་སྟོང་ཆེན་པོའི་ཡེ་ཤེས་ལ༔ རླུང་ཁམས་དམ་ཚིག་ཉམས་མཆིས་ན༔ རྗེས་ཤེས་དགའ་བའི་ཕྱག་རྒྱ་ཡིས༔ ཡང་དག་སློབ་དཔོན་སྤྱན་སྔ་རུ༔ དེ་ཡང་རང་བྱུང་ལྟ་བས་བཤགས༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ དེ་ནས་སེམས་དཔའ་བརྒྱད་ཀྱི་བཤགས་པ་ནི༔ ཧཱུྃ༔ སེམས་དཔའ་བརྒྱད་རྣམས་གསན་ཅིང་དགོངས་སུ་གསོལ༔ རྣམ་ཤེས་ཚོགས་བརྒྱད་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ བྱང་ཆུབ་སེམས་དཔའི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ སེམས་མ་བརྒྱད་ཀྱི་བཤགས་པ་ནི༔
ཧཱུྃ༔ སེམས་མ་བརྒྱད་རྣམས་གསན་ཅིང་དགོངས་སུ་གསོལ༔ རྩ་ཁམས་བརྒྱད་པོ་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ བྱང་ཆུབ་སེམས་མའི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ཐུབ་པ་དྲུག་གི་བཤགས་པ་ནི༔ ཧཱུྃ༔ ཐུབ་པ་དྲུག་རྣམས་གསན་ཅིང་དགོངས་སུ་གསོལ༔ ཚོགས་དྲུག་སྣང་བ་ཡེ་སངས་རྒྱས་པ་ལ༔
མ་རིག་དབང་གིས་དེ་ལྟར་མ་རྟོགས་ཏེ༔ ཐུབ་ཆེན་དྲུག་གི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ སྒོ་བ་བཞིའི་བཤགས་པ་ནི༔ ཧཱུྃ༔ སྒོ་བ་བཞི་རྣམས་གསན་ཅིང་དགོངས་སུ་གསོལ༔ རྟག་ཆད་མུ་བཞི་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ སྒོ་བ་བཞི་ཡི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔
དག་པ་རིག་འཛིན་ལྔའི་བཤགས་པ་ནི༔ ཧཱུྃ༔ དཔའ་བོ་ལྔ་རྣམས་གསན་ཅིང་དགོངས་སུ་གསོལ༔ ཕུང་པོ་ལྔ་ཉིད་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ དག་པ་རིག་འཛིན་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ དཔའ་མོ་ལྔའི་བཤགས་པ་ནི༔ ཧཱུྃ༔ དཔའ་མོ་ལྔ་རྣམས་གསན་ཅིང་དགོངས་སུ་གསོལ༔
འཁོར་ལོ་ལྔ་ཉིད་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ དཔའ་མོ་ལྔ་ཡི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ སྒོ་མ་བཞིའི་བཤགས་པ་ནི༔ ཧཱུྃ༔ གར་མོ་སྒོ་སྐྱོང་གསན་ཅིང་དགོངས་སུ་གསོལ༔ ཚད་མེད་རྣམ་བཞི་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ སྒོ་མ་རིགས་བཞིའི་ཐུགས་དང་ཅི་འགལ་བ༔
ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ཧེ་རུ་ཀ་ལྔའི་བཤགས་པ་ནི༔ ཧཱུྃ༔ ཁྲག་འཐུང་རིགས་ལྔ་གསན་ཅིང་དགོངས་སུ་གསོལ༔ དུག་ལྔ་རྣམ་དག་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ ཁྲག་འཐུང་རིགས་ལྔའི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ཡུམ་ལྔའི་བཤགས་པ་ནི༔ ཧཱུྃ༔
ཁྲོ་མོ་རིགས་ལྔ་གསན་ཅིང་དགོངས་སུ་གསོལ༔ གནས་ལྔ་རྣམ་དག་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ ཁྲོ་མོ་ལྔ་ཡི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ཀཽ་རཱི་མ་བརྒྱད་ཀྱི་བཤགས་པ་ནི༔ ཧཱུྃ༔ ཀཽ་རཱི་མ་བརྒྱད་གསན་ཅིང་དགོངས་སུ་གསོལ༔ རང་ལུས་གནས་བརྒྱད་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔
ཀཽ་རཱི་མ་བརྒྱད་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ སིཾ་ཧ་མ་བརྒྱད་ཀྱི་བཤགས་པ་ནི༔ ཧཱུྃ༔ སིཾ་ཧ་མ་བརྒྱད་གསན་ཅིང་དགོངས་སུ་གསོལ༔ ཡུལ་ཆེན་བརྒྱད་རྣམས་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ སིཾ་ཧ་མ་བརྒྱད་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ སྒོ་མ་བཞིའི་བཤགས་པ་ནི༔
ཧཱུྃ༔ སྒོ་མ་བཞི་རྣམས་གསན་ཅིང་དགོངས་སུ་གསོལ༔ ལམ་བཞིའི་ངོ་བོ་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ སྒོ་མ་བཞི་ཡི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ མཁའ་འགྲོ་སྡེ་ལྔའི་བཤགས་པ་ནི༔ ཧཱུྃ༔ མཁའ་འགྲོ་སྡེ་ལྔ་གསན་ཅིང་དགོངས་སུ་གསོལ༔ དགའ་བ་བཞི་རྣམས་ཡེ་སངས་རྒྱས་པ་ལ༔
མ་རིག་དབང་གིས་དེ་ལྟར་མ་རྟོགས་ཏེ༔ མཁའ་འགྲོ་སྡེ་ལྔའི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ སྒོ་མ་བཞིའི་བཤགས་པ་ནི༔ ཧཱུྃ༔ སྒོ་སྐྱོང་རིགས་བཞི་གསན་ཅིང་དགོངས་སུ་གསོལ༔ ཕྲིན་ལས་རྣམ་བཞི་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ སྒོ་མ་རིགས་བཞིའི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔
རྡོ་རྗེ་ཕུར་པ་ཡབ་ཡུམ་གྱི་བཤགས་པ་ནི༔ ཧཱུྃ༔ རྡོ་རྗེ་གཞོན་ནུ་ཡབ་ཡུམ་དགོངས་སུ་གསོལ༔ ཐམས་ཅད་དོན་གཉིས་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ དཔལ་ཆེན་ཡབ་ཡུམ་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ དབང་ཕྱུག་ཉེར་བརྒྱད་ཀྱི་བཤགས་པ་ནི༔ ཧཱུྃ༔ དབང་ཕྱུག་ཉེར་བརྒྱད་གསན་ཅིང་དགོངས་སུ་གསོལ༔
གཟུགས་ཕུང་གནས་བརྒྱད་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ དབང་ཕྱུག་ཉེར་བརྒྱད་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ དེ་ནས་ཕོ་བྲང་སྤྱི་བཤགས་ནི༔ ཧཱུྃ༔ ཕོ་བྲང་ཡོངས་རྫོགས་གསན་ཅིང་དགོངས་སུ་གསོལ༔ ཕྱི་ནང་སྣོད་བཅུད་ཡེ་སངས་རྒྱས་པ་ལ༔ མ་རིག་དབང་གིས་དེ་ལྟར་མ་རྟོགས་ཏེ༔ དཀྱིལ་འཁོར་ཡོངས་རྫོགས་ཐུགས་དང་ཅི་འགལ་བ༔
མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ རྡོ་རྗེ་སློབ་དཔོན་གྱི་བཤགས་པ་ནི༔ ཧཱུྃ༔ རིག་འཛིན་རྡོ་རྗེ་སློབ་དཔོན་དགོངས་སུ་གསོལ༔ སངས་རྒྱས་ཀུན་གྱི་གཙོ་བོ་བླ་མ་ལ༔ མ་རིག་དབང་གིས་གདོས་གཟུགས་མི་རུ་འཛིན༔ དག་སྣང་གུས་འདུད་ཐ་མལ་ཚུལ་འཛིན་པ༔ ཚོད་ཡོད་བག་མེད་མ་དག་དབང་བཙན་གྱིས༔ བླ་མའི་ཐུགས་དང་འགལ་བ་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔
གསང་བའི་རིག་མའི་བཤགས་པ་ནི༔ ཧཱུྃ༔ རྡོ་རྗེ་གསང་བའི་རིག་མ་དགོངས་སུ་གསོལ༔ མཁའ་འགྲོ་ཀུན་གྱི་མི་མོ་ཤ་གཟུགས་མ༔ ཐ་མར་དུས་ཀྱི་འཇིག་རྟེན་མི་རུ་འཛིན༔ ཕྱག་རྒྱ་དྲུག་གི་འཁྲུལ་འཁོར་གཡེལ་བ་དང་༔ དགའ་བཞིའི་མཁའ་ལ་བདེ་སྟོང་མཆོད་པ་ཆག༔ དཀྱིལ་འཁོར་སྔགས་ཀྱི་རྩ་བ་ཤེས་རབ་ལ༔ ཆེ་བཀུར་མ་བྱས་གནས་སྐབས་སྐྱོན་དུ་བལྟས༔ གསང་བ་རིག་མའི་ཐུགས་དང་ཅི་འགལ་བ༔
ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ དཀྱིལ་འཁོར་སྔགས་ཀྱི་བཤགས་པ་ནི༔ ཧཱུྃ༔ དཀྱིལ་འཁོར་རྒྱུད་སྡེའི་ལྷ་ཚོགས་དགོངས་སུ་གསོལ༔ དབང་བསྐུར་བཀའ་གཏད་དམ་ཚིག་ཡིན་པ་ལ༔ བསྒྲུབ་པར་ཁས་བླངས་ལོ་ཟླ་དུས་ལས་གཡེལ༔ ནོར་འདོད་ཕྱིར་དུ་སྡིག་ཅན་རྣམས་ལ་སྦྱིན༔ རང་མཐོ་འདོད་ཕྱིར་གསང་སྔགས་ཁྲོམ་དུ་གྱེར༔ ཚོགས་གཏོར་སྐོང་བཤགས་དུས་མཆོད་རྒྱུན་གཏོར་ཆག༔ དཀྱིལ་འཁོར་ཁས་བླངས་ཉམས་པ་ཅི་མཆིས་པ༔
ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ དེ་ནས་རྡོ་རྗེ་མཆེད་ལྕམ་གྱི་བཤགས་པ་ནི༔ ཧཱུྃ༔ རྡོ་རྗེ་མཆེད་ལྕམ་གསན་ཅིང་དགོངས་སུ་གསོལ༔ དམ་ཚིག་འབྲེལ་བའི་མཆེད་དང་སྤུན་ཟླ་རྣམས༔ སྨོན་ལམ་འཚོགས་པའི་ཁས་ལེན་ཡིན་པ་ལ༔ ཁོང་ཁྲོའི་དབང་གིས་གཤེ་སྐུར་ཁ་སྨྲས་སྒྲོག༔ དམ་ཚིག་གཅིག་པའི་ཐུགས་དང་ཅི་འགལ་བ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ དེ་ནས་ལྟུང་བ་མཚམས་མེད་བཤགས་པ་ནི༔
ཧཱུྃ༔ ཞི་ཁྲོ་རབ་འབྱམས་དཀྱིལ་འཁོར་དགོངས་སུ་གསོལ༔ སྨོན་ལམ་ངན་པའི་རྐྱེན་དབང་བཟློག་མེད་ཀྱིས༔ སངས་རྒྱས་ཀུན་ལ་ངན་སེམས་ཁྲག་ཕྱུངས་པས༔ མནར་མེད་ན་རཀ་རྒྱུ་བསགས་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ཞེ་སྡང་དྲག་པོས་བསད་བཅད་རྡུང་རྡེག་གིས༔ བཙོ་བསྲེག་དམྱལ་བའི་རྒྱུ་བསགས་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ང་རྒྱལ་དབང་གིས་ངན་སེམས་དུག་སྦྱོར་བས༔
ཕམ་ལྟུང་ལས་ངན་རྒྱུ་བསགས་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ འདོད་ཆགས་དབང་གིས་མི་གཙང་རྫས་ལ་སྤྱད༔ ལས་ངན་སྐྱེ་བའི་རྒྱུ་བསགས་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ཕྲག་དོག་དབང་གིས་རྐུ་འཕྲོག་བཅོམ་པ་ཡིས༔ ལྷ་མིན་སྐྱེ་བའི་རྒྱུ་བསགས་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ སེར་སྣའི་དབང་གིས་སྦྱིན་ཚོགས་བཅད་པ་ཡིས༔ ཡི་དྭགས་སྐྱེ་བའི་རྒྱུ་བསགས་ཅི་མཆིས་པ༔
ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ གཏི་མུག་དབང་གིས་རྫུན་དང་ཕྲ་མ་རྩུབ༔ དུད་འགྲོར་སྐྱེ་བའི་རྒྱུ་བསགས་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ གཞན་ཡང་རྩ་ལྟུང་སོ་ཐར་ལ་སོགས་པ༔ ཉམས་པའི་དབང་གྱུར་མི་དགེ་ཅི་མཆིས་པ༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ཧཱུྃ༔ ཞི་ཁྲོ་རབ་འབྱམས་འདུས་པའི་སྤྱན་སྔ་རུ༔ སྐུ་ཡི་དམ་ཚིག་ཉམས་པ་མཐོལ་ལོ་བཤགས༔
གསུང་གི་དམ་ཚིག་ཉམས་པ་མཐོལ་ལོ་བཤགས༔ ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས༔ ཡན་ལག་དམ་ཚིག་ཉམས་པ་མཐོལ་ལོ་བཤགས༔ སྡོམ་པ་སྤྱི་དང་འགལ་བ་མཐོལ་ལོ་བཤགས༔ བཀའ་ལུང་དབང་དང་མི་ལྡན་མཐོལ་ལོ་བཤགས༔ དམ་ཚིག་ལུང་དང་མི་ལྡན་མཐོལ་ལོ་བཤགས༔ བསྐྱེད་རིམ་སོ་སོར་མ་གསལ་མཐོལ་ལོ་བཤགས༔ རྫོགས་རིམ་དགོངས་པ་མ་རྟོགས་མཐོལ་ལོ་བཤགས༔ བཟླས་བརྗོད་གཟུངས་དང་མི་ལྡན་མཐོལ་ལོ་བཤགས༔ དམ་ཚིག་སྣོད་དང་མི་ལྡན་མཐོལ་ལོ་བཤགས༔
མཐོལ་ལོ་བཤགས་སོ་རྒྱལ་བ་ཞི་ཁྲོའི་ལྷ༔ གནོང་ངོ་འགྱོད་དོ་མཁའ་འགྲོ་དམ་ཅན་ཚོགས༔ མཐོལ་བཤགས་བཟོད་གསོལ་ཚངས་པའི་དངོས་སྒྲུབ་སྩོལ༔ ཅེས་ཡི་གེ་བརྒྱ་པ་བགྲང་ཞིང་བསྔོ་སྨོན་བྱ༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ ཐུན་མོང་ལས་ཀྱི་བཤགས་པ་ནི༔ ན་རཀ་དོང་སྤྲུགས་གདམས་པ་བཞག༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་ཁྲོམ་གཏེར་དུ་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། ། མངྒ་ལཾ།། །། ད༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ལྟ་བའི་ཀློང་བཤགས་ཡེ་ཤེས་ཟང་ཐལ་བཞུགས་སོ༔ གུ་རུ་ས་མནྟ་བྷ་དྲ་མ་ཧཱ་པྲ་ཛྙཱ་མུ་ཏྲ་ཀྲོ་ཏ་ཧེ་རུ་ཀ་ན་མོ༔
ས་མ་ཡ༔ ཨེ་མཿ སྒྱུ་མའི་གར་གྱི་རྣམ་རོལ་ཆེན་པོ་ཉིད༔ སྟོན་མཛད་རྒྱལ་དབང་པདྨ་ཀཱ་ར་ངས༔ ཡེ་ཤེས་ཆེན་པོ་ཟབ་ཡངས་ཀློང་ཆེན་སྤྲོས༔ དགོངས་པ་མི་ཟད་རྒྱ་མཚོའི་མཐར་ཐུག་ལ༔ བཅུད་ཀྱི་ཡང་ཏིག་ལྟ་བ་ཡེ་གྲོལ་གྱིས༔ དབྱིངས་རིག་ནམ་མཁའ་འཕྲུལ་ཆེན་བཤགས་པ་བསྟན༔ དབྱངས་ཅན་བཞད་པའི་དཔའ་མོས་ལེགས་པར་ཟུངས༔ ལྦུ་བ་འཁྲིགས་པའི་ཀླུང་ཆེན་མཚོ་ལ་སྦོས༔
མ་འོངས་སྔ་ཕྱིའི་རྟོགས་པ་མངོན་གྱུར་ཚེ༔ དྲན་རིག་ཐུགས་ཀྱི་སྲས་དང་འཕྲད་པར་ཤོག༔ བཀའ་ཡི་རྒྱ་འདི་ཀུན་བདག་མ་མོས་སྲུངས༔ རྣམ་རྟོག་ངན་ལམ་ལག་ཏུ་མ་ཤོར་རྒྱ༔ ས་མ་ཡ༔ རྒྱ་རྒྱ་རྒྱ༔ དེ་ནས་བཤགས་པ་བྱ་བའི་རིམ་པ་ནི༔ དམིགས་མེད་དགོངས་པའི་དབྱིངས་ནས་འདི་ལྟར་བཤགས༔ ཧོཿ རང་བྱུང་དབྱིངས་ཀྱི་ཞི་ཁྲོ་རབ་འབྱམས་ཚོགས༔
སྤྲུལ་སྐུ་སྣང་སྟོང་སྒྱུ་མའི་ངང་ཉིད་ལས༔ ཆུ་ཟླ་ལྟ་བུར་རྙོག་མེད་ཤར་བའི་ལྷ༔ ཐུགས་རྗེ་ཆེ་ཁྱེད་བདག་ལ་དགོངས་སུ་གསོལ༔ དབང་པོ་སྒོ་དགུ་ཡེ་ནས་ཤར་གྲོལ་ཡང་༔ བག་ཆགས་འཐུག་པོས་ལམ་དགུའི་ཐེག་པ་བསྒྲིབས༔ རིམ་དགུའི་ས་མཆོག་མཐོལ་བཤགས་བཞེས་སུ་གསོལ༔ ཧོཿ དང་པོ་བསླབ་པ་སྡེ་གསུམ་སྒོར་ཞུགས་ཚེ༔ ཐོས་བསམ་སྙིང་རྗེ་ཆོས་ཀྱི་གཞི་མ་ལ༔ སྒོམ་སྒྲུབ་འབད་པ་བརྩོན་འགྲུས་མ་བགྱིས་ནས༔
ཉན་ཐོས་གོལ་སར་ལྷུང་བ་མཐོལ་ལོ་བཤགས༔ དེ་ནས་རིམ་པར་སྦྱང་བའི་ཐེག་པ་ལ༔ རང་རྒྱལ་ལུང་རིགས་སྦྱང་བའི་སྒོར་ཞུགས་ནས༔ འཆད་པའི་ཆོས་ཀྱིས་གཞན་རྒྱུད་མ་གྲོལ་ཞིང་༔ རྩོད་པས་མུ་སྟེགས་རྒོལ་བ་ཚར་མ་ཆོད༔ བརྩམས་པས་སྒྲ་སྡེབ་མཁས་ཞིབ་མ་ཤེས་ནས༔ ཐ་མལ་རང་འདོད་རྨོངས་གཟུགས་མཐོལ་ལོ་བཤགས༔ དེ་ནས་རིམ་པར་འཇུག་པའི་ཐེག་པ་ལ༔ བྱང་སེམས་ཕར་ཕྱིན་དྲུག་གི་སྒོར་ཞུགས་ནས༔ ཟོལ་ཟོག་མེད་པའི་ཚུལ་ཁྲིམས་མ་ལྡན་ཞིང་༔
ཁེངས་སེམས་ཆེ་བས་བཟོད་སེམས་ཆུང་བ་དང་༔ རྣམ་གཡེང་དབང་གྱུར་བརྩོན་འགྲུས་ཡལ་བར་དོར༔ ཟབ་མོའི་གནས་ལུགས་བསམ་གཏན་མ་བསྒོམ་ཞིང་༔ མཁྱེན་གཉིས་ལྟ་བའི་ཀུན་བྱེད་ཤེས་རབ་བྲལ༔ ཚོགས་གཉིས་རབ་རྫོགས་སྦྱིན་འཕྲོ་མཐའ་མ་བཅད༔ སྨོན་ལམ་བཟང་པོའི་དགེ་སྟོབས་ཆུང་བ་སོགས༔ བྱང་སེམས་ཐེག་པ་ཉམས་པ་མཐོལ་ལོ་བཤགས༔ དེ་ནས་རིམ་པར་འཇུག་པའི་ཐེག་པ་ལ༔ ཀྲྀ་ཡ་རྒྱུད་སྡེ་རྒྱ་མཚོའི་སྒོར་ཞུགས་ནས༔ བསྐྱེད་པའི་སྤྲུལ་བསྒྱུར་སྒྱུ་མར་མ་ཤེས་ཤིང་༔
སྣང་སྟོང་ལྷ་སྐུར་གདོས་གཟུགས་འཛིན་པ་ལ༔ གྲགས་སྟོང་རང་སྒྲའི་བཟང་ངན་ཚིག་ལ་ཆགས༔ སྲོག་ཡིག་ལ་སོགས་འཕྲོ་འདུ་མི་ཤེས་པས༔ བསྐྱེད་རིམ་མཚན་མར་བསྒོམས་པ་མཐོལ་ལོ་བཤགས༔ དེ་ནས་རིམ་པར་འཇུག་པའི་ཐེག་པ་ལ༔ ཨུ་པ་མན་ངག་ཐེག་པའི་སྒོར་ཞུགས་ནས༔ རང་ལུས་གཞལ་ཡས་ཁང་དུ་མ་རྟོགས་ཤིང་༔ རྩ་ཁམས་དཔའ་བོ་མཁའ་འགྲོར་ཐ་མལ་འཛིན༔ སྲོག་འཛིན་རླུང་ལ་མངོན་ཞེན་སྒྲོ་ཡང་བཏགས༔ འབྱུང་འཇུག་སྔགས་བཟླས་སྒྲུབ་པར་མ་ཤེས་པས༔
རྡོ་རྗེ་ལུས་ཀྱི་ངོ་སྤྲོད་དོན་མ་གོ༔ རང་བྱུང་ལྷན་སྐྱེས་མ་རྟོགས་མཐོལ་ལོ་བཤགས༔ དེ་ནས་རིམ་པར་འཇུག་པའི་ཐེག་པ་ལ༔ ཡོ་ག་རྣལ་འབྱོར་སྤྱོད་པའི་སྒོར་ཞུགས་ནས༔ ལུས་གནད་ཚོགས་དྲུག་ལྷུག་བཞག་མི་ཤེས་ཤིང་༔ ངག་གནད་གཟུང་འཛིན་སྟོང་པའི་ཚིག་ལ་ཆགས༔ སེམས་གནད་འདུ་ཤེས་རང་སར་མ་བཞག་པས༔ སྒོ་གསུམ་སྤྱོད་པའི་མཚན་འཛིན་སྒྲོག་གིས་བཅིངས༔ ལམ་རིམ་དམ་ཚིག་ཉམས་པ་མཐོལ་ལོ་བཤགས༔ དེ་ནས་རིམ་པར་འཇུག་པའི་ཐེག་པ་ལ༔
མ་ཧཱ་བདེ་བ་ཆེན་པོའི་སྒོར་ཞུགས་ནས༔ སྣང་སྟོང་ཡབ་ཡུམ་ཟུང་འཇུག་མི་ཤེས་ཤིང་༔ དབྱིངས་རིག་ཡབ་ཡུམ་ཕྱི་ནང་རིས་སུ་ཕྱེས༔ གསལ་སྟོང་ཡབ་ཡུམ་ངང་རྒྱུན་མ་བསྲིངས་ནས༔ བདེ་སྟོང་རོ་ལ་ཆགས་པས་ཏིང་འཛིན་བསྒྲིབས༔ མཉམ་སྦྱོར་དམ་ཚིག་ཉམས་པ་མཐོལ་ལོ་བཤགས༔ དེ་ནས་རིམ་པར་འཇུག་པའི་ཐེག་པ་ལ༔ ཨ་ནུ་ཡོ་ག་མཐའ་བྲལ་དོན་བཟུང་ནས༔ ལྟ་བ་གཏད་མེད་རྒྱ་ཡན་མི་ཤེས་ཤིང་༔ སྒོམ་པ་བརྡལ་ཁྱབ་འོད་གསལ་མ་རྟོགས་ནས༔
སྤྱོད་པ་མཚན་མའི་བག་ཆགས་སྣང་བ་བསྒྲུབས༔ འབྲས་བུ་གསུམ་གྱིས་སོ་སོར་རིས་སུ་ཕྱེས༔ དབྱིངས་རིག་དམ་ཚིག་ཉམས་པ་མཐོལ་ལོ་བཤགས༔ དེ་ནས་རིམ་པར་འཇུག་པའི་ཐེག་པ་ལ༔ ཨ་ཏི་བླ་མེད་ཆེན་པོའི་སྒོར་ཞུགས་ནས༔ ཀ་དག་ཀློང་ལས་གཞལ་མེད་མ་རྟོགས་ཤིང་༔ ཟང་ཐལ་རིག་པ་ཚོགས་དྲུག་འགྱུ་བ་དགག༔ སེམས་ཀྱི་རང་བཞིན་སྟོང་ཉིད་མ་རྟོགས་ནས༔ རྣམ་ཤེས་རླུང་ལ་མཚན་མའི་ལྟ་བས་འཛིན༔ ཁྲེགས་ཆོད་དམ་ཚིག་ཉམས་པ་མཐོལ་ལོ་བཤགས༔
དེ་ལྟར་བླ་མེད་ཐེག་པ་ཆེན་པོ་ཡིས༔ རིམ་དགུའི་བཤགས་པ་ཟབ་མོ་འདི་ཕུལ་བས༔ ས་ལམ་ཐམས་ཅད་ཅིག་ཅར་ཡོངས་རྫོགས་ཤོག༔ ཧོཿ ཀ་དག་དང་པོའི་སངས་རྒྱས་དགོངས་སུ་གསོལ༔ བདག་ཅག་མ་རིག་འཁྲུལ་པའི་དབང་གྱུར་ནས༔ དྲན་རིག་འདི་ནི་ཆོས་ཉིད་མངོན་སུམ་ལ༔ ཆོས་ཅན་མཚན་མར་འཛིན་པ་ཐང་རེ་ཆད༔ སྤང་བླང་དགག་སྒྲུབ་བགྱིས་པ་ཉོན་རེ་མོངས༔ བྱ་རྩོལ་རྫོགས་པ་ཐིག་ལེའི་ངང་དུ་བཤགས༔
ཆོས་ཀྱི་སྐུ་ལ་དངོས་མཚན་མེད་པ་ལ༔ རྣམ་རྟོག་ལྟ་བས་བསྒྲུབས་པ་ཐང་རེ་ཆད༔ སྤང་བླང་རེ་དོགས་བགྱིས་པ་ཉོན་རེ་མོངས༔ ཡེ་ནས་འཛིན་མེད་ཟང་ཐལ་ཀློང་དུ་བཤགས༔ ལོངས་སྐུའི་ཞིང་ཁམས་མཐའ་དབུས་མེད་པ་ལ༔ དམིགས་གཏད་ཚིགས་སུ་འདེབས་པ་ཐང་རེ་ཆད༔ ཞིང་ཁམས་ཕྱི་ནས་བསྒྲུབས་པ་ཉོན་རེ་མོངས༔ རང་བྱུང་རང་ཤར་དེ་ཡི་ཀློང་དུ་བཤགས༔ སྒྱུ་མའི་སྤྲུལ་སྐུར་ངེས་པ་མེད་པ་ལ༔ དབྱིབས་དང་ཁ་དོག་ལྟ་བ་ཐང་རེ་ཆད༔
ཞལ་ཕྱག་གཅིག་ཏུ་འཛིན་པ་ཉོན་རེ་མོངས༔ མ་ངེས་སོ་སོར་མ་རྟོགས་མཐོལ་ལོ་བཤགས༔ གནས་ལུགས་དོན་ལ་འཁོར་འདས་མེད་པ་ལ༔ མྱང་འདས་རྟོགས་པ་བསྒྲུབས་པ་ཐང་རེ་ཆད༔ མཚན་མའི་དགེ་བར་བརྩོན་པ་ཉོན་རེ་མོངས༔ རེ་དོག་སྤང་བླང་བྲལ་བའི་ངང་དུ་བཤགས༔ དབུ་མའི་རྩ་ལ་ཕྱི་ནང་བྲལ་བ་ལ༔ སྲོག་རྩོལ་མདུད་པ་འཛིན་པ་ཐང་རེ་ཆད༔ དངོས་པོ་གཅིག་ཏུ་འཛིན་པ་ཉོན་རེ་མོངས༔ ཡེ་ཤེས་རླུང་ལྔ་རོ་གཅིག་ངང་གིས་བཤགས༔
དུག་ལྔ་མ་སྤངས་ཡེ་ཤེས་ཡིན་པ་ལ༔ བདག་ཏུ་ལྟ་བའི་སྲུང་སྡོམ་ཐང་རེ་ཆད༔ བླང་དོར་འགོག་པའི་འདུན་པ་ཉོན་རེ་མོངས༔ སྐུ་ལྔ་ལྷུན་གྲུབ་དེ་བཞིན་ངང་དུ་བཤགས༔ ཐིག་ལེ་ཆེན་པོར་རྒྱ་ཁྱོན་རིས་མེད་ལ༔ གྲྭ་ཟུར་ཚིག་གིས་མཚོན་པ་ཐང་རེ་ཆད༔ ཡིན་མིན་གཅིག་ཏུ་བརྗོད་པ་ཉོན་རེ་མོངས༔ ལྷུན་གྲུབ་ཆེན་པོའི་ངང་དུ་བཤགས་པར་བགྱི༔ མེ་ལོང་ཡེ་ཤེས་གསལ་སྒྲིབ་མེད་པ་ལ༔ ཕྱི་དང་ནང་དུ་ལྟ་བ་ཐང་རེ་ཆད༔
གསལ་དང་བསྒྲིབ་པར་ཞེན་པ་ཉོན་རེ་མོངས༔ སྣང་སྟོང་འགྲོ་འོང་བྲལ་བའི་ངང་དུ་བཤགས༔ མཉམ་ཉིད་ཡེ་ཤེས་ཆེ་ཆུང་མེད་པ་ལ༔ ཚད་དང་དཔངས་སུ་ལྟ་བ་ཐང་རེ་ཆད༔ རྒྱ་དང་ཁྱོན་དུ་གཞལ་བ་ཉོན་རེ་མོངས༔ བརྡལ་ཁྱབ་ལྷུན་གྲུབ་དེ་བཞིན་ངང་དུ་བཤགས༔ སོར་རྟོགས་ཡེ་ཤེས་འཕེལ་འགྲིབ་མེད་པ་ལ༔ གང་ཤར་སོ་སོར་ལྟ་བ་ཐང་རེ་ཆད༔ རྣམ་ཤེས་དུ་མར་ལྟ་བ་ཉོན་རེ་མོངས༔ རོ་གཅིག་བྱ་བྲལ་དེ་བཞིན་ངང་དུ་བཤགས༔
བྱ་གྲུབ་ཡེ་ཤེས་ཀློང་དུ་ཁྱབ་པ་ལ༔ སྟེང་འོག་གཉིས་སུ་བསྒྲུབས་པ་ཐང་རེ་ཆད༔ ཕྱི་ནང་གཉིས་སུ་འཛིན་པ་ཉོན་རེ་མོངས༔ བཀོད་པ་རབ་རྫོགས་དེ་བཞིན་ངང་དུ་བཤགས༔ ཀུན་བཟང་ལྷ་ལ་དངོས་པོ་མེད་པ་ལ༔ ཞལ་ཕྱག་གཟུགས་སུ་ལྟ་བ་ཐང་རེ་ཆད༔ ཁ་དོག་དབྱིབས་སུ་འཛིན་པ་ཉོན་རེ་མོངས༔ འབད་རྩོལ་བྲལ་བར་དེ་བཞིན་ངང་ལ་བཤགས༔ ཀུན་ཏུ་བཟང་མོ་མཁའ་ལྟར་ཡངས་པ་ལ༔ ཡང་དོག་ཚད་དུ་འབྱིན་པ་ཐང་རེ་ཆད༔
མཐོ་དམན་གཉིས་སུ་འཛིན་པ་ཉོན་རེ་མོངས༔ བྷ་ག་ཡངས་དོག་མེད་པའི་ངང་ལ་བཤགས༔ ཆོས་འབྱུང་ལམ་ལ་རིང་ཐུང་མེད་པ་ལ༔ ཉེ་རིང་གཉིས་སུ་འཛིན་པ་ཐང་རེ་ཆད༔ བགྲོད་འགྱུ་དུ་མར་ལྟ་བ་ཉོན་རེ་མོངས༔ གསང་ལམ་ལེགས་ཉེས་བྲལ་བའི་ཀློང་དུ་བཤགས༔ གཞལ་ཡས་ཁང་ལ་ཕྱི་ནང་མེད་པ་ལ༔ གསལ་དང་སྟོང་པར་འཛིན་པ་ཐང་རེ་ཆད༔ རྒྱུ་དང་མཚན་མར་ལྟ་བ་ཉོན་རེ་མོངས༔ རང་གསལ་རིག་པར་དེ་བཞིན་མཐོལ་ལོ་བཤགས༔
ཧོཿ བསྐྱེད་པའི་ཚེ་ན་ཞལ་ཕྱག་མ་གསལ་ཞིང་༔ རྫོགས་པའི་ཚེ་ན་ཏིང་འཛིན་ངོ་མ་འཕྲོད༔ ཕྱི་ནང་བསྐྱེད་རྫོགས་དོན་དང་མི་ལྡན་པ༔ རོ་གཅིག་སྒྱུ་མ་དེ་བཞིན་ངང་གིས་བཤགས༔ ཚོགས་མཆོད་དུས་སུ་སེར་སྣའི་ཞེན་པས་བཅིངས༔ བསྐང་བཤགས་དུས་སུ་བཟླས་བརྗོད་གྲངས་ཉུང་སོགས༔ ཚོད་ཡོད་ཆོག་ཤེས་ལེ་ལོས་དབང་གྱུར་རྣམས༔ བླ་མེད་འོད་གསལ་དེ་བཞིན་ངང་གིས་བཤགས༔ སྦྱོར་བའི་ཚེ་ན་བདེ་སྟོང་དབྱེ་གསལ་དཀའ༔
སྒྲོལ་བའི་ཚེ་ན་སྙིང་རྗེའི་བག་ཆགས་ཞན༔ འཁྲུལ་གཟུགས་རྨོངས་པས་གཏི་མུག་སྤྱོད་པ་སོགས༔ སྦྱོར་སྒྲོལ་དམ་ཉམས་ཡེ་ཤེས་ངང་གིས་བཤགས༔ ཧོཿ ལྟ་བ་ཡེ་སངས་རྒྱས་པའི་ཀློང་དུ་བཤགས༔ སྒོམ་པ་དམིགས་མེད་རྒྱ་ཡན་ཀློང་དུ་བཤགས༔ སྤྱོད་པ་གང་ཤར་རོ་སྙོམ་ཀློང་དུ་བཤགས༔ གཞི་ནི་འོད་གསལ་མ་བཅོས་ཀློང་དུ་བཤགས༔ ལམ་ནི་ཟང་ཐལ་འགག་མེད་ཀློང་དུ་བཤགས༔ འབྲས་བུ་འཁོར་གསུམ་ཡོངས་དག་ཀློང་དུ་བཤགས༔
བཤགས་དང་བཤགས་བྱ་སྟོང་ཉིད་ཀློང་དུ་བཤགས༔ ཨ་ཏི་ཀློང་ཆེན་ལྟ་བའི་བཤགས་པ་ཡིས༔ ཡེ་གྲོལ་གདོད་མའི་དགོངས་པ་ལ་གནས་ཤོག༔ ཅེས་མི་དམིགས་པ་བརྡའི་ཀློང་ནས་བཤགས་ཤིང་འཁོར་གསུམ་ཡོངས་དག་ལ་གནས་པར་བྱའོ༔ ས་མ་ཡ༔ ཨེ་མ་ཡང་སྙིང་ཏི་ཀ་ལས༔ ཀློང་བཤགས་དགོངས་པ་རབ་ཡངས་བཞག༔ མ་འོངས་དུས་ཀྱི་ཐ་མ་ལ༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཏེ་གསང་སྔགས་ཆོས་གླིང་དུ་ཤོག་སེར་ནས་བཤུས་སོ།། །། ན༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་སྨྲེ་བཤགས་བག་ཆགས་དབྱིངས་གྲོལ་བཞུགས་སོ༔ ཀུན་བཟང་ཆེ་མཆོག་ཞི་ཁྲོའི་ལྷ་ལ་ཕྱག་འཚལ་ལོ༔ ཨེ་མ་བདག་འདྲ་པདྨ་འབྱུང་གནས་ཀྱིས༔
བདག་རྒྱུད་བག་ཆགས་ལས་སྒྲོལ་ཕྱིར༔ རུ་ཏྲའི་སྨྲེ་སྔགས་བཤགས་པ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རུ་ཏྲའི་སྨྲེ་ངག་བཤགས་པ་བྱ་བ་ནི༔ ངུ་མ་དབྱངས་ཀྱི་ཚུལ་དུ་བརྗོད་དགོས་ཟེར་བར་ཐོས༔ སྤྱིར་ཆོས་སྒོ་བརྒྱད་ཁྲི་བཞི་སྟོང་ལ་གཅིག་རང་ཟེར་བའི་ངེས་པ་མེད་སྐད་འདུག༔ ཐལ་སྦྱར་པུས་བཙུགས་གདུང་བས་འདི་སྐད་དོ༔ ཧོཿ
ཕྱོགས་བཅུ་རབ་འབྱམས་ཞིང་ན་བཞུགས་པ་ཡི༔ རྒྱལ་བ་རྒྱ་མཚོའི་ལྷ་ཚོགས་དགོངས་སུ་གསོལ༔ ཀྱེ་མ་ཀྱི་ཧུད་མི་བཟོད་དུཿཁ་མྱོང་༔ བདག་འཛིན་དབང་གིས་སྟོང་ཁམས་རུ་ཏྲར་སྐྱེས༔ བཟོད་གླགས་མེད་པའི་རྣམ་སྨིན་འདི་འདྲ་བར༔ ཕུང་པོ་འདུས་བྱས་ཡིན་ཡང་ལྷག་མེད་ཡལ༔ ཡིད་ལུས་བག་ཆགས་སྒྱུ་མས་འདི་མྱོང་ཚེ༔ འཇིག་རྟེན་མིག་གིས་བཟོད་པར་ག་ལ་རིགས༔ སྨྲེ་སྔགས་མི་ཐོན་སྒྲ་ཚིག་ངག་ཀྱང་འདར༔ འཇིགས་གཟུགས་གཤིན་རྗེའི་ཕོ་ཉ་རྔམ་ཚུལ་གྱིས༔
བསྐལ་པ་སྟོང་གི་འཛིན་ཁྱོན་ཡིན་ཀྱང་འགས༔ མནར་མེད་ལུས་ལ་བཏབ་པའི་སྡུག་བསྔལ་འདི༔ སྲིད་པའི་རི་རབ་ཡིན་ཀྱང་རབ་ཏུ་འཐོར༔ ལས་ངན་རྣམ་སྨིན་འདི་འདྲ་འཁོར་བའི་ཚེ༔ དུས་གསུམ་སངས་རྒྱས་ཐུགས་རྗེ་མི་ཕྱུང་ན༔ སྙིང་རྗེ་ཆེ་ཞེས་སུ་ལ་ཅི་ཞིག་བྱ༔ བདག་རྒྱུད་རྣམ་སྨིན་འདི་ཉིད་སྦྱོངས་པར་མཛོད༔ འགྲོ་མགོན་རྣམས་ཀྱིས་ཐུགས་རྗེ་དེར་མ་ཆུང་༔ ཞེས་པས་ཕྱོགས་བཅུའི་སངས་རྒྱས་ཀུན་གྱི་ངོ་བོ་ཐོག་མའི་མགོན་པོའི་ཞལ་མཐོང་བའི་ཚེ༔ ཚིག་འདིས་རབ་ཏུ་བཤགས་པའོ༔
ཀྱེ་མ་ཀྱི་ཧུད་རྒྱལ་བ་ཐུགས་རྗེ་ཅན༔ མགོན་པོ་མཐིང་མདོག་ཆོས་སྐུ་ཀུན་ཏུ་བཟང་༔ བརྩེ་ཆེན་ནུས་པས་བདག་ལ་དགོངས་སུ་གསོལ༔ ལས་ངན་བག་ཆགས་རུ་ཏྲ་བདག་འདྲ་བ༔ གཏི་མུག་འཐིབ་པའི་མ་རིག་སྒྲིབ་པ་ཡིས༔ སྲིད་པའི་རྒྱ་མཚོ་མནར་མེད་དོང་དུ་ལྷུང་༔ རྣམ་སྨིན་སྒྲིབ་པས་ངམ་གྲོག་འདི་རུ་ཚུད༔ ཉོན་མོངས་ཆེས་གདུང་གཅོང་རོང་ཟབ་མོར་སྐྱེ༔ མི་བཟོད་སྡུག་བསྔལ་ཁུར་གྱིས་ནོན་གྱུར་པས༔ ཀུན་བཟང་རྒྱལ་བས་དེང་འདིར་མི་དྲངས་ན༔
ཐུགས་རྗེ་ཆེ་ཞེས་སུ་ལ་ཅི་ཞིག་བྱ༔ ད་ལྟ་ཉིད་དུ་ན་རཀ་དོང་སྤྲུགས་མཛོད༔ ཅེས་པས་ཐོག་མའི་མགོན་པོ་ལ་རིགས་ལྔའི་སངས་རྒྱས་དང་ཞི་ཁྲོ་དམ་པ་རིགས་བརྒྱས་བསྐོར་ནས་འཇའ་ལྷགས་པ་ལྟར་གྱུར་ཏེ་གདངས་གཅིག་ཏུ་བཀའ་སྩལ་ཏོ༔ ཀྱེ་ཧོ་ཀྱེ་ཧོ་རྣམ་སྨིན་ཨ་ཙ་མ༔ བསགས་པའི་ལས་འདི་ཆུ་བོའི་གཞུང་དང་འདྲ༔ སྡུག་བསྔལ་ཆུ་ཀླུང་འཕྲལ་དུ་ག་ལ་བཟློག༔ ལས་ངན་རྒྱུ་འདི་སྲིད་པའི་འཇིག་ཚོགས་འདྲ༔ རྣམ་སྨིན་རྫོགས་འདི་འཕྲལ་དུ་ག་ལ་སྟོང་༔ མཚམས་མེད་ལས་འདི་གངྒཱའི་བྱེ་མ་འདྲ༔ བསྐལ་པའི་སྡུག་བསྔལ་འཕྲལ་དུ་ག་ལ་བཟློག༔
ཅི་ཕྱིར་ནམ་མཁའི་རི་མོ་ཡལ་བ་དང་༔ ཁྱོད་ཉིད་རུ་ཏྲའི་དུཿཁ་བྱང་སྟེ་མཆིས༔ སྔོན་ཚེ་དག་སྣང་གུས་འདུད་ལོག་སྤྱོད་པས༔ སངས་རྒྱས་སྐུ་ལ་ངན་སེམས་ཁྲག་ཕྱུངས་ནས༔ མནར་མེད་སྨིན་པོ་རུ་ཏྲ་ཨ་ཙ་མ༔ ཞེ་སྡང་དབང་གིས་སྲོག་བཅད་མཚོན་བཏབ་པས༔ བཙོ་བསྲེག་མྱོང་པོ་རུ་ཏྲ་ཨ་ཙ་མ༔ ཕྲག་དོག་དབང་གིས་མ་བྱིན་བླངས་པ་ཡིས༔ བཀྲེས་སྐོམ་མྱོང་པོ་རུ་ཏྲ་ཨ་ཙ་མ༔ འདོད་ཆགས་དབང་གིས་མི་ཚངས་སྤྱད་པ་ཡིས༔
ཧ་ལིའི་དབུས་སྐྱེས་རུ་ཏྲ་ཨ་ཙ་མ༔ ང་རྒྱལ་རང་འདོད་རྫུན་དུ་སྨྲས་པ་ཡིས༔ གླེན་ལྐུགས་མྱོང་པོ་རུ་ཏྲ་ཨ་ཙ་མ༔ དམ་ཚིག་སྡོམ་གསུམ་ཁྱད་དུ་བསད་པ་ཡིས༔ ཐར་པ་ཆད་པའི་རུ་ཏྲ་ཨ་ཙ་མ༔ དཀོན་མཆོག་གསུམ་ལ་ལོག་པའི་རྒྱབ་གཏད་པས༔ སྐྱབས་མགོན་ཆད་པའི་རུ་ཏྲ་ཨ་ཙ་མ༔ གསང་སྔགས་ཟབ་མོར་ལོག་ལྟའི་ཚིག་བསྒྲགས་པས༔ མནར་མེད་གཏན་མྱོང་རུ་ཏྲ་ཨ་ཙ་མ༔ ཁྱོད་ཉིད་དག་སྣང་མོས་གུས་ཆུང་བ་ཡིས༔
སངས་རྒྱས་ཐུགས་རྗེ་ལོག་ལྟ་ཅན་ལ་རྡུགས༔ བསྐལ་པའི་རྒྱ་མཚོ་བ་སྤུས་གཏོར་བ་ཡིས༔ ཟད་པའི་དུས་སུ་རུ་ཏྲའི་རྣམ་སྨིན་ཟད༔ སྡིག་ཏོ་ཅན་ཁྱོད་སྙིང་རྗེ་མ་སྐྱེས་པས༔ ཐུགས་རྗེ་ལྕགས་ཀྱུས་རེག་པར་མི་འགྱུར་བས༔ དག་སྣང་སྦྱོངས་ཤིག་རུ་ཏྲ་ཨ་ཙ་མ༔ མོས་གུས་སྐྱེད་ཅིག་རུ་ཏྲ་ཨ་ཙ་མ༔ སྨོན་ལམ་གྱིས་ཤིག་རུ་ཏྲ་ཨ་ཙ་མ༔ ཞེས་དང་༔ འདི་ཉིད་སྟོན་པ་རྡོ་རྗེ་འཆང་གི་སྐུར་བཞེངས་པའི་ཚེ་བཀའ་བསྩལ་པའོ༔
ཀྱེ་མ་ཀྱེ་མ་ཀྱེ་ཧུད་ཨ་ཙ་མ༔ སྔོན་ཚེ་ལས་ངན་རླུང་གིས་རྒྱུད་སྦྱངས་པས༔ མི་བཟོད་དམྱལ་བའི་དུཿཁ་འདི་ལྟ་བུ༔ མྱོང་ཡུན་རིང་ན་ཁྱོད་ལ་སྙིང་རེ་རྗེ༔ མོས་གུས་དག་སྣང་སྦྱོང་བའི་དུས་གཅིག་ཡིན༔ ཀྱེ་མ་ལས་ངན་སྔོན་དབང་མཐའ་བཙན་པའི༔ མ་དག་གཟུགས་ཁྱོད་ཁྲོ་གཏུམ་ཁེངས་པས་ལེན༔ ཞེ་སྡང་མི་བཟོད་དམྱལ་བའི་མེ་འདི་ལྟར༔ རྣམ་སྨིན་མྱོང་བ་སྔར་བྱས་ལས་ཀྱི་འབྲས༔ མོས་གུས་བློ་སྣ་བསྐྱེད་པའི་དུས་གཅིག་ཡིན༔
ཧོཿ བདག་འཛིན་མ་རིག་འགོང་པོས་སྒྲིབ་པའི་ལུས༔ ཞེ་སྡང་དབང་གིས་སྟོང་ཁམས་རུ་ཏྲ་ཁྱོད༔ བདག་གིས་སྔོན་ཚེ་སྙིང་རྗེའི་མཚོན་བཏབ་པས༔ དམ་ཚིག་སྲོག་སྙིང་ཕུལ་ཞིང་ལས་ཀྱི་འབྲེལ༔ ལས་ངན་ཁྱོད་ལ་སྙིང་རྗེ་ང་ལས་མེད༔ དུག་ལྔའི་ཕུང་པོ་ཞིག་སྔ་སངས་རྒྱས་སྔ༔ སྡུག་བསྔལ་ཡུན་རིང་མྱོང་ཚེ་སྒྲིབ་པ་དག༔ གདུང་ཤུགས་གསོལ་བ་འདེབས་པའི་དུས་གཅིག་ཡིན༔ ཞེས་པ་དེ་རྣམས་ཞི་ཁྲོའི་ལྷ་རིམ་བཞིན་ནས་གསུངས་སོ༔
དེའི་ཚེ་རུ་ཏྲས་བཤགས་པ་འབུལ་བ་ནི༔ ཀྱེ་མ་ཀྱེ་ཧུད་བདག་འདྲ་ཨ་ཙ་མ༔ ལས་ངན་དབང་གིས་སྟོང་ཁམས་རུ་ཏྲར་སྐྱེས༔ ལས་ཀྱི་རྒྱུ་འབྲས་ཆུ་བོའི་གཞུང་དང་འདྲ༔ ལས་ངན་འདི་དག་འཕྲལ་དུ་བཟློག་པར་མཛོད༔ བཅོམ་ལྡན་དུང་མདོག་སྟོན་པ་རྡོ་རྗེ་སེམས༔ སྔོན་ཆད་མ་མཐོང་ཁྱེད་ཉིད་གང་དུ་བཞུགས༔ ཞི་བ་དབྱིངས་ཀྱི་དཀྱིལ་འཁོར་རྒྱ་མཚོ་རྣམས༔ ཐུགས་རྗེའི་ལྕགས་ཀྱུ་བསྐྱེད་པའི་དུས་ཤིག་ལགས༔ ལས་ངན་བདག་འདྲ་ད་ལྟ་མི་འདྲེན་ན༔
ཐུགས་རྗེ་ཆེ་ཞེས་སུ་ལ་ཅི་ཞིག་བྱ༔ བཅོམ་ལྡན་མཐིང་མདོག་བླ་མ་རྡོ་རྗེ་འཆང་༔ ཐུགས་རྗེ་མངའ་བའི་བདག་ཉིད་རྩལ་འབྱིན་པ༔ ལས་ངན་བདག་ནི་ཡུན་རིང་འཁོར་བར་འཁྱམས༔ མ་རིག་ལས་ཀྱི་རླུང་ཆེན་གཡོ་ལགས་པས༔ ཐུགས་རྗེ་མངའ་ཁྱེད་བདག་ཉིད་དུས་འདི་རུ༔ ལས་རླུང་མ་བཟློག་ཐུགས་རྗེས་ཅི་ཞིག་བྱ༔ བཅོམ་ལྡན་དཔལ་ཆེན་ཆེ་མཆོག་ཁྲོ་བོའི་རྒྱལ༔ དཔའ་བོ་ཁྱེད་ལ་ཐུགས་རྗེའི་སྟོབས་མངའ་བས༔ ལས་འབྲས་བསླུ་མེད་སྡུག་བསྔལ་དུས་འདིར་མྱོང་༔
ཐུགས་རྗེས་ཤུགས་ཕྱུངས་དེང་འདིར་འདྲེན་པར་མཛོད༔ སྔོན་ཆད་བྱས་པའི་རྣམ་སྨིན་འགྱོད་ཅིང་བཤགས༔ ཕྱིན་ཆད་མི་བགྱིད་ཞི་ཁྲོའི་ལྷ་ལ་སྡོམ༔ མ་དག་སྡུག་བསྔལ་ལས་འདི་བཟློག་ཏུ་གསོལ༔ ཀྱེ་མ་ཀྱེ་ཧུད་བདག་འདྲའི་བག་ཆགས་ལུས༔ རྣམ་སྨིན་ཉོན་མོངས་དུཿཁ་འཁོར་བ་འདི༔ ཞི་ཁྲོ་རབ་འབྱམས་སྤྱན་སྔར་མཐོལ་ལོ་བཤགས༔ ལུས་ཀྱི་དམ་ཉམས་སྲོག་བཅད་མཐོལ་ལོ་བཤགས༔ ངག་གི་དམ་ཉམས་ཕྲ་ཚིག་མཐོལ་ལོ་བཤགས༔ ཡིད་ཀྱི་དམ་ཉམས་ངན་སེམས་མཐོལ་ལོ་བཤགས༔
སྒོ་གསུམ་དམ་ཉམས་འཕྲོག་བཅོམ་མཐོལ་ལོ་བཤགས༔ སྤྱོད་འགྲོས་དམ་ཉམས་མི་གཙང་མཐོལ་ལོ་བཤགས༔ མཚམས་མེད་ལྔ་ཡི་སྡིག་ལྟུང་མཐོལ་ལོ་བཤགས༔ མི་དགེ་བཅུ་ཡི་རྣམ་སྨིན་མཐོལ་ལོ་བཤགས༔ རྩ་ལྟུང་བརྒྱད་ལས་ཉམས་པ་མཐོལ་ལོ་བཤགས༔ མ་རིག་སོ་བདུན་དབང་གྱུར་མཐོལ་ལོ་བཤགས༔ རྣམ་རྟོག་ཀུན་སློང་བཞི་བཅུ་མཐོལ་ལོ་བཤགས༔ ལས་ཀྱི་ཕམ་ལྟུང་ཉིས་བརྒྱ་ལྔ་བཅུ་བཤགས༔ བརྒྱད་ཁྲི་བཞི་སྟོང་ཉོན་མོངས་མཐོལ་ལོ་བཤགས༔ ཞི་ཁྲོའི་ལྷ་ཚོགས་མཐོལ་བཤགས་ཡར་བཞེས་ལ༔
ཐུགས་རྗེའི་ལྕགས་ཀྱུས་དེང་འདིར་དྲང་དུ་གསོལ༔ སྙིང་ནས་བཤགས་སོ་འགྱོད་ཚང་དྲག་པོ་འབུལ༔ བརྩེ་བས་དགོངས་ཤིག་རྒྱལ་བ་མཐུ་མ་ཆུང་༔ དཀྱིལ་འཁོར་མདུན་ཉིད་བཤགས་པའི་སྨོན་ལམ་གྱིས༔ ས་མཆོག་བདེ་ཆེན་ཞིང་དུ་སྐྱེ་བར་ཤོག༔
ཅེས་པས་བཤགས༔ རྒྱལ་བ་རྣམས་ཀྱི་བདེན་ཚིག་ལས་སྨོན་ལམ་འདི་མཛད་པའོ༔ ཧོཿ བླ་མེད་རྡོ་རྗེ་གསུམ་གྱི་བདེན་ཚིག་གིས༔ རྣམ་སྨིན་འཁོར་བའི་རུ་ཏྲ་ལས་སྒྲོལ་ནས༔
ན་རཀ་མནར་མེད་གཡང་ས་སྟོངས་གྱུར་ཏེ༔ ཞིང་མཆོག་གཙང་མའི་གནས་རབ་ཐོབ་པར་ཤོག༔ སྟོང་གསུམ་མུན་གླིང་འདག་མའི་ཚལ་ཆེན་དག༔ འོད་གསལ་སྒྲོན་མེས་སྐད་ཅིག་རབ་གསལ་ནས༔ ནམ་ཡང་ངན་འགྲོའི་གནས་ངན་ཀུན་སྤངས་ཏེ༔ ཚེ་རབས་བདེ་དགའ་རྒྱ་མཚོ་མཆོག་རྙེད་ནས༔ ཀུན་མཁྱེན་ཐར་པའི་གླིང་དུ་བགྲོད་པར་ཤོག༔ གང་ཕྱིར་འགྲོ་བའི་ས་བོན་རབ་སྟོངས་ནས༔ སྲིད་པའི་གནས་ངན་རྒྱ་མཚོ་ཆེར་སྐེམ་སྟེ༔ ས་བཅུའི་རྩེ་མོ་མངོན་པར་རེག་གྱུར་ཅིག༔
ཅེས་བསྔོ་སྨོན་གྱིས་རྒྱས་གདབ༔ རུ་ཏྲ་སྡུག་བསྔལ་ལས་གྲོལ་ཏེ༔ ཕྱིར་མི་ལྡོག་པའི་ཞིང་ཁམས་རྙེད་པའོ༔ ས་མ་ཡ༔ རྒྱ་རྒྱ་རྒྱ༔ ཨེ་མཿ ཡ་མཚན་མངོན་གྱུར་ལས༔ སྨྲེ་བཤགས་ན་རཀ་དོང་སྤྲུགས་བཞག༔ སྐལ་ལྡན་ཞིག་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།། །། པ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བསྐང་མཆོད་བྱིན་རླབས་ཀྱི་པྲ་ཁྲིད་བཞུགས་སོ༔ ཀུན་བཟང་ཆེ་མཆོག་ལྷ་ལ་ཕྱག་འཚལ་ལོ༔
ས་མ་ཡ༔ དང་པོ་ལས་ཀྱི་རིམ་པ་བསྟན་པ་ནི༔ དཀྱིལ་འཁོར་ཆ་ཚང་གཞུང་ཐིག་ལྟ་བུར་བྲི༔ སྟེགས་བུ་རིམ་པ་ལྔ་ཡི་ཁ་རུ་འདིང་༔ དེ་དབུས་མཉྫིའི་ཁ་རུ་གཙོ་གཏོར་བཞག༔ ཕྱོགས་བཞིར་རིགས་ལྔ་མཚམས་བཞིར་ཡུམ་ལྔ་དང་༔ བུམ་པ་རིགས་ལྔ་གཟུང་ཐག་ཁ་རྒྱན་བཅས༔ མེ་ལོང་ཤེལ་རྡོ་སྨན་རཀ་ཕྱི་མཆོད་བཤམ༔ དེ་ནས་བང་རིམ་དག་ནི་རིམ་པ་བཞིན༔ དང་པོར་བདུད་རྩི་བརྒྱ་དང་རཀྟ་བརྒྱ༔
གཉིས་པར་ཞལ་ཟས་བརྒྱ་དང་དྲི་སྤོས་བརྒྱ༔ གསུམ་པར་གཏོར་མ་བརྒྱ་དང་ཤ་དུམ་བརྒྱ༔ བཞི་པར་མེ་ཏོག་བརྒྱ་དང་ཚོགས་གཏོར་བརྒྱ༔ ལྔ་པར་མར་མེ་བརྒྱ་དང་ཚོམ་བུ་བརྒྱ༔ ཕྱོགས་དང་ཕྱོགས་མཚམས་ཀུན་བཟང་ཆེ་བ་བརྒྱད༔ མདུན་དུ་སྨན་གཏོར་རཀྟ་ཕྱི་མཆོད་དང་༔ གཡས་སུ་ཚོགས་མཆོད་གཡོན་དུ་གཏོར་འབུལ་བཤམ༔ ཕྱོགས་བཞིར་གདུགས་དང་འཕན་དར་དྲྭ་བ་བྲི༔ སྟེང་ན་རིགས་བརྒྱའི་དཀྱིལ་འཁོར་ལེགས་པར་བཤམ༔ གཞན་ཡང་མཎྜལ་མཆོད་སྤྲིན་གང་མོས་སོགས༔
ཕྱི་ནང་སྤྱན་གཟིགས་ཤིན་ཏུ་ཚང་བར་དགོད༔ སྐོང་བཤགས་ཟབ་མོའི་རིམ་པར་འཇུག་མཆིས་སོ༔ ས་མ་ཡ༔ དང་པོ་མཆོད་པ་རིམ་བཞིན་བྱིན་གྱིས་བརླབ་པ་ནི༔ ཨོྃ་ཨཱཿཧཱུྃ༔ ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས་རྩ་བརྒྱུད་འདུས་པའི་དབང་པོ་ཐོག་མའི་མགོན་པོའི་བརྡར་གནས་པའི་མིང་ཡིག་ཐིག་ལེས་བརྒྱན་པ་འོད་ཏུ་ཞུ་བ་ལས་བྱུང་བའི༔ མེ་ཏོག་བདུག་སྤོས་མར་མེ་དྲི་ཆབ་ཞལ་ཟས་རོལ་མོ་གཟུགས་སྒྲ་དྲི་རོ་རེག་བྱ་ལ་སོགས་པ་མཆོད་པའི་རྫས༔ བསྐང་བའི་རྫས་བསྒྲུབ་པའི་རྫས་རྟེན་པའི་རྫས་མཉེས་པའི་རྫས་མཐུན་པའི་རྫས་ལ་སོགས་པས་ས་དང་བར་སྣང་དམིགས་པའི་ཡུལ་ཐམས་ཅད་གང་བའི་རང་བཞིན་དུ་གྱུར༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ལན་གསུམ་གྱིས་སྦྱང་༔ ཨོྃ་སརྦ་ཨ་མྲྀ་ཏ་པཉྩ་གུ་ཧྱ་ཛྙཱ་ན་ཨཱཿཧཱུྃ༔ ནང་མཆོད་བྱིན་གྱིས་བརླབ་པ་ནི༔ ཨོྃ་སྭ་བྷཱ་ཝ? སོགས༔ སྟོང་པ་ཉིད་དུ་གྱུར༔ སྟོང་པའི་ངང་ལས་ཨེ་ནམ་མཁའ་མཐིང་ནག་འབར་བ་ཟུར་གསུམ་པས་ཁྱབ་ཅིང་མུ་མེད་པ༔ དེའི་ཀློང་གི་དབུས་སུ་ཡྃ་ལྗང་ནག་རླུང་ལས་གཞུའི་དབྱིབས་ཅན་མཆོག་ལ་བ་དན་གཡོ་བར་ཏཱྃ་གྱིས་མཚན་པ༔ དེའི་སྟེང་དུ་རྃ་ལས་མེའི་དཀྱིལ་འཁོར་དམར་པོ་ཚ་ཞིང་རྩུབ་ལ་ཟུར་གསུམ་པ་འབར་བར་པྃ་གྱིས་མཚན་པ༔
དེའི་སྟེང་དུ་ཁྃ་གྱི་དྭངས་མ་ཀེཾ་ལས་མི་མགོའི་སྒྱེད་པུ་རི་རབ་དང་མཉམ་པ༔ ལྟག་པ་ནང་དུ་ཕྱོགས་པ་གསུམ་གྱི་སྟེང་དུ༔ ཨཱཿལས་བྷནྡྷ་ལྕང་ལོ་མཚན་ཉིད་དང་ལྡན་པ་ཨོྃ་གྱི་རང་བཞིན་ཁྱོན་ཡངས་པ༔ ཧཱུྃ་གི་རང་བཞིན་ཡེ་ནས་འདུ་འབྲལ་མེད་པའི་མཁའ་སྟེ༔ འབྲུ་གསུམ་གྱིས་མཚན་པའི་དབུས་སུ་ན་ལས་མིའི་ཤ༔ མཾ་ལས་རང་བྱུང་གི་ཆང་༔ ཤར་དུ་གྷོ་ལས་བ་གླང་གི་ཤ༔ ཤར་ལྷོར་བྷི་ལས་དྲི་ཆེན༔ ལྷོར་དྷ་ལས་རྟའི་ཤ༔ ལྷོ་ནུབ་ཏུ་ར་ལས་རཀྟ༔
ནུབ་ཏུ་ཀུ་ལས་ཁྱིའི་ཤ༔ ནུབ་བྱང་དུ་ཤུ་ལས་བྱང་སེམས༔ བྱང་དུ་ཧ་ལས་གླང་ཆེན་གྱི་ཤ༔ བྱང་ཤར་དུ་མ་ལས་རྐང་མར༔ རྫས་བཅུར་ཡི་གེ་བཅུ་ཡིས་མཚན་པ༔ དེའི་སྟེང་དུ་ཉི་ཟླའི་ཁ་ཆོད་ལ་རྡོ་རྗེ་རྩེ་ལྔ་པས་མཚན་པ༔ ཡར་གྱི་རྭ་ལྔ་ལ་ཨོྃ་ཧཱུྃ་ཏྲཱྃ་ཧྲཱིཿཨཱཿ མར་གྱི་རྭ་ལྔ་ལ་མཱུྃ་ལཱྃ་མཱྃ་པཱྃ་ཏཱྃ༔ དེ་ཡི་གེ་བཅུའི་རང་བཞིན་དུ་གསལ་བའོ༔ ཐབས་ཤེས་ཉི་ཟླ་ཨཱ་ལི་ཀཱ་ལིས་རང་སྒྲ་སྒྲོག་པའི་ཡི་གེ་ཅན༔
རྡོ་རྗེའི་ལྟེ་བའི་ཕྱོགས་བཞིར་ཛཿཧཱུྃ་བཾ་ཧོཿཞེས་དང་༔ ཉི་ཟླའི་སྟེང་འོག་ཏུ་རཱ་ག་ཡ་ཧོཿ རཱ་ག་ཡ་མི༔ བར་མཚམས་སུ་ས་མ་ཡ་ཧོཿ ས་མ་ཡ་སཏྭཾ༔ ཞེས་ཡི་གེ་དེ་དག་གིས་མཚན་པའོ༔ སླར་ཡང་སྣ་བུག་གཡོན་ནས་ཡེ་ཤེས་ཀྱི་རླུང་གཡོས་པས་ཡཾ་གྱི་དལ་ལ་ཕོག་སྟེ་བ་དན་ཆེར་བསྐྱོད་པས་མེ་འབར་ནས་བདུད་རྩི་ཁོལ༔ སྙིགས་མ་ལྦུ་བའི་རྣམ་པར་ཕྱིར་དོན༔ དེའི་ཚེ་དམ་ཚིག་ཕྱག་རྒྱ་བཞིས་རཱ་ག་ཡ་ཧོཿ རཱ་ག་ཡ་མི༔
ས་མ་ཡ་ཧོཿ ས་མ་ཡ་སཏྭཾ་ཞེས་བརྗོད་པས་རིགས་ལྔ་ཡབ་ཡུམ་གྱི་དགའ་བཞིའི་མདངས་རབ་ཏུ་རྒྱས༔ དམ་ཚིག་གི་ལྷ་མོ་བཞིས་ཛཿཧཱུྃ་བཾ་ཧོཿཞེས་བརྗོད་པས་རིགས་ལྔ་ཡབ་ཡུམ་སྙོམས་པར་ཟུང་དུ་འཇུག༔ མཁའ་ལམ་ནས་བདུད་རྩི་བབས་པས་དམ་ཚིག་གི་བདུད་རྩི་དང་འདྲེས༔ དབྱེར་མེད་གཅིག་ཏུ་སྟོན་པ་དེའི་རླངས་པ་ལས་སྤྲོས་པའི་ལྷ་མོ་གྲངས་མེད་པ་ཕྱོགས་བཅུར་འཕྲོས་པས༔ སངས་རྒྱས་རྣམས་ལ་མཆོད་པ་ཕུལ༔ སེམས་ཅན་རྣམས་ཀྱི་སྒྲིབ་པ་སྦྱངས༔ ཆོས་ཀྱི་དབྱིངས་ཀྱི་ཡེ་ཤེས་ལ་བཀོད༔ ཚུར་འདུས་སྐུ་གསུང་ཐུགས་ཡོན་གཅིག་ཏུ་སྟོན་པའི་བདུད་རྩི་ལ་ཨོྃ་ཨཱཿཧཱུྃ་གི་ཡི་གེ་འཕྲོས་པ་རང་གི་གནས་གསུམ་དུ་ཐིམ་པས༔ དབང་བཞི་བསྐུར་ནས་མཆོག་གི་དངོས་གྲུབ་ཐོབ་ཅིང་བདུད་རྩིའི་དྭངས་མས་ལུས་ཁེངས་ཤིང་ཡེ་ཤེས་ལྔའི་རང་བཞིན་བཟོད་གླགས་མེད་པར་འབར་བར་བྱས་སོ༔
ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་མཱཾ་ས་རཀྟ་གོ་རོ་ཙ་ན་ཨོྃ་ཨཱཿཧཱུྃ༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃཿ ཛཿཧཱུྃ་བཾ་ཧོཿ རཱ་ག་ཡ་ཧོཿ རཱ་ག་ཡ་མི༔ ས་མ་ཡ་ཧོཿ ས་མ་ཡ་སཏྭཾ༔
ཨོྃ་ཛྙཱ་ན་པཉྩ་ཨ་མྲྀ་ཏ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་པས་སྦྱངས་ཤིང་སྤེལ༔ དེ་ནས་བདུད་རྩི་ནང་མཆོད་ཡིན་ན་སྲིན་མཛུབ་ཀྱིས་གཏོར་ཞིང་བྱིན་རླབས་དུས་སུ་ལན་གསུམ་དཀྲུགས་ནས་བཞག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ཁོ་བོ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ། ། སརྦ་མངྒ་ལཾ།། །། ཕ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་རྒྱུད་བསྐང་ཀ་དག་རང་གྲོལ་བཞུགས་སོ༔ ཀུན་བཟང་ཆེ་མཆོག་ཧེ་རུ་ཀ་ལ་འདུད༔ ས་མ་ཡ༔ ཨེ་མ་བདག་འདྲ་པད་འབྱུང་གིས༔ ཀ་དག་རང་བྱུང་དོན་རྟོགས་ཕྱིར༔ རྒྱུད་བསྐང་བྱིན་རླབས་གཏེར་མཛོད་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔
ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དེ་ནས་བསྐང་བའི་རིམ་པ་ནི༔ གཞུང་གི་དཀྱིལ་འཁོར་སྤྱི་མཐུན་ལ༔ ལེགས་པར་མཛེས་པའི་རྒྱན་མཐའ་ནས༔ ལྷ་ཡི་ཁྱེའུ་མཚན་ལྡན་གྱིས༔ བཅུ་དྲུག་གསང་བའི་རིག་མ་ལ༔ ཕྱག་རྒྱ་དྲུག་གི་ཆས་སྤྲས་ཏེ༔ དལ་གྱི་མཐའ་ཀུན་བསྐོར་ནས་སུ༔
སྣ་ཚོགས་གར་གྱིས་མཆོད་པ་འབུལ༔ དེ་ཡང་སྔོན་འགྲོ་རྗེས་གསུམ་སྟེ༔ དང་པོ་སྤྱན་དྲངས་གནས་ལ་འཁོད༔ གཉིས་པ་བསྐང་ཞིང་བར་དུ་མཆོད༔ གསུམ་པ་བཤགས་ཤིང་རྗེས་ལ་བསྔོ༔ ས་མ་ཡ༔ དང་པོ་བསྐང་རྫས་བྲན་ཅིང་བྱིན་རླབས་བྱ༔ ཨོྃ་ཨཱཿཧྃའུ༔ ལན་གསུམ་བརྗོད༔ ཧཱུྃ༔
སྟོང་ཁམས་ཁྱོན་ལྟར་ཡངས་པའི་སྣོད་མཆོག་ཏུ༔ དངོས་འབྱོར་ཕྱི་ཡི་མཆོད་པ་སྤྲིན་ལྟར་གཏིབས༔ བླ་མེད་དཀྱིལ་འཁོར་མཉེས་པའི་རྫས་སུ་གྱུར༔ ཨོྃ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨཱཿཧཱུྃ༔ གཉིས་པ་ནི༔ ཆོས་དབྱིངས་ཀློང་ཆེན་མི་དམིགས་ཕོ་བྲང་ནས༔ ཀུན་བཟང་ཆེ་མཆོག་རྒྱལ་བ་ཞི་ཁྲོའི་ཚོགས༔ དམ་པ་རིགས་བརྒྱ་འདུས་པའི་དཀྱིལ་འཁོར་རྣམས༔ སྒྱུ་མ་ཆུ་ཟླའི་སྣང་ངོར་སྐུར་བཞེངས་ལ༔
རང་སྣང་གནས་ཡུལ་དག་པའི་དབུས་འདིར་གཤེགས༔ ཉག་གཅིག་ཏིང་འཛིན་མི་གཡོ་དགྱེས་ཤིང་བཞུགས༔ སྐུ་ལྔ་རང་ཤར་ལྷ་ལ་ཕྱག་འཚལ་ལོ༔ འགྱུ་འོང་སྒྱུ་མའི་དབང་པོའི་གར་གྱིས་མཆོད༔ ཚོགས་དྲུག་སྤང་བླང་བགྱིས་པ་མཐོལ་ལོ་བཤགས༔ དྲན་རིག་ཚོམ་བུའི་དཀྱིལ་འཁོར་ལྷ་ལ་བསྟོད༔ ཀུན་ནས་བརྡལ་ཁྱབ་ཆེན་པོར་གནས་པར་སྩོལ༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
དང་པོ་ཕྱིའི་མཆོད་པས་ཐུགས་དམ་བསྐང་བ་ནི༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་མེ་ཏོག་ཅི་མཆིས་པ༔ བསྡུས་པ་པུཥྤེའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔
ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་པུཥྤེ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་བདུག་སྤོས་ཅི་མཆིས་པ༔ བསྡུས་པ་དྷཱུ་པེའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་དྷཱུ་པེ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་སྣང་གསལ་ཅི་མཆིས་པ༔
བསྡུས་པ་ཨཱ་ལོའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་ཨཱ་ལོ་ཀེ་པཱུ་ཛ་ཨཱཿཧཱུྃ༔
ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་དྲི་ཆབ་ཅི་མཆིས་པ༔ བསྡུས་པ་གནྡྷེའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔
འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་གནྡྷེ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་ཞལ་ཟས་ཅི་མཆིས་པ༔ བསྡུས་པ་ནཻ་ཝིའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔
རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་ནཻ་ཝི་དྱ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་རོལ་མོ་ཅི་མཆིས་པ༔ བསྡུས་པ་ཤབྡའི་མཆོད་པ་འདིས༔
བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་ཤབྡ་པཱུ་ཛ་ཨཱཿཧཱུྃ༔ ཧཱུྃ༔
སྟོང་གསུམ་འདིའམ་གཞན་དག་ཏུ༔ ལྷ་རྫས་གཟུགས་མཆོག་ཅི་མཆིས་པ༔ བསྡུས་པ་རཱུ་པའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔
བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་རཱུ་པ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་རོལ་མོ་ཅི་མཆིས་པ༔ བསྡུས་པ་ཤབྡའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔
ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་ཤབྡ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་དྲི་མཆོག་ཅི་མཆིས་པ༔ བསྡུས་པ་གནྡྷེའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་གནྡྷེ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔
ལྷ་རྫས་རོ་མཆོག་ཅི་མཆིས་པ༔ བསྡུས་པ་རཱ་སའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔
ཨོྃ་བཛྲ་རཱ་ས་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ལྷ་རྫས་རེག་མཆོག་ཅི་མཆིས་པ༔ བསྡུས་པ་སྤརྴེའྀ་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔
ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་སྤརྴེ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ བླ་མེད་ནང་མཆོད་ཅི་མཆིས་པ༔ བསྡུས་པའི་དམ་རྫས་བདུད་རྩི་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་ཨ་མྲི་ཏ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ བླ་མེད་སྨན་མཆོད་ཅི་མཆིས་པ༔
བསྡུས་པའི་ཡེ་ཤེས་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་ཨོ་ཎྱ་པཱུ་ཛ་ཨཱཿཧཱུྃ༔
ཧཱུྃ༔ སྟོང་གསུམ་འདི་འམ་གཞན་དག་ཏུ༔ བླ་མེད་གསང་མཆོད་ཅི་མཆིས་པ༔ བསྡུས་པའི་བདེ་སྟོང་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔
འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་སརྦ་ཨ་ཧཾ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ཕྱག་རྒྱ་གར་མཆོད་ཅི་མཆིས་པ༔ བསྡུས་པའི་གར་མོ་ལང་ལིང་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔
རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་མུ་ཏྲ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ གླུ་དབྱངས་སྙན་མཆོད་ཅི་མཆིས་པ༔ བསྡུས་པའི་བརྡ་འབྱིན་སྒེག་མོ་འདིས༔
བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་སྭ་ར་སྭ་ཏཱི་ཧཱུྃ༔ ཧཱུྃ༔
སྟོང་གསུམ་འདིའམ་གཞན་དག་ཏུ༔ བླ་མེད་སྦྱོར་མཆོད་ཅི་མཆིས་པ༔ བསྡུས་པའི་ཐབས་ཤེས་མཉམ་སྦྱོར་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔
བསྐངས་གྱུར་དབང་དང་དངོས་གྲུབ་སྩོལ༔ ཨོྃ་རཏྣ་པདྨ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ བླ་མེད་གཏོར་མཆོད་ཅི་མཆིས་པ༔ བསྡུས་པའི་རྨད་བྱུང་བྷ་ལིང་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔
ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་བྷ་ལིངྟ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ མཁའ་དབྱིངས་བྱང་སེམས་ཅི་མཆིས་པ༔ བསྡུས་པ་པདྨའི་རཀྟ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་གུ་ཧྱ་རཀྟ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔
མཱ་ར་རཀྟ་ཅི་མཆིས་པ༔ བསྡུས་པའི་ཉོན་མོངས་སྙིང་ཁྲག་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔
ཨོྃ་བཛྲ་དུ་ན་རཀྟ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ བསྒྲལ་བའི་མཆོད་པ་ཅི་མཆིས་པ༔ བསྡུས་པ་མཱཾ་སའི་ཕུང་པོ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔
ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་མཱཾ་ས་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ ཡེ་གྲོལ་མཆོད་པ་ཅི་མཆིས་པ༔ བསྡུས་པའི་ལྷན་སྐྱེས་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་བཛྲ་དྷརྨ་པཱུ་ཛ་ཨཱཿཧཱུྃ༔ ཧཱུྃ༔ སྟོང་གསུམ་འདིའམ་གཞན་དག་ཏུ༔ སྤྱན་གཟིགས་མཆོད་པ་ཅི་མཆིས་པ༔
བསྡུས་པའི་བཀྲམ་པ་སྣ་ཚོགས་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ཨོྃ་སརྦ་མེ་གྷ་པཱུ་ཛ་ཨོྃ་ཨཱཿཧཱུྃ༔
ཧཱུྃ༔ སྟོང་གསུམ་འདིའམ་གཞན་དག་ཏུ༔ དཔག་མེད་བློ་ཡིས་བླངས་པ་ཡི༔ མཆོད་པ་ཇི་སྙེད་ཅི་མཆིས་པས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔
འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ ༼༈༽ ཧཱུྃ༔ གཏི་མུག་ངོ་བོ་གནས་དག་པའི༔ ཐོག་མའི་སངས་རྒྱས་ཐུགས་དམ་བསྐང་༔ ཤེས་བྱའི་ངོ་བོ་གནས་དག་པའི༔ དབྱིངས་ཕྱུག་བཟང་མོའི་ཐུགས་དམ་བསྐང་༔ མ་རིག་ངོ་བོ་གནས་དག་པའི༔ རྣམ་པར་སྣང་མཛད་ཐུགས་དམ་བསྐང་༔ ཞེ་སྡང་ངོ་བོ་གནས་དག་པའི༔
རྡོ་རྗེ་སེམས་དཔའི་ཐུགས་དམ་བསྐང་༔ ང་རྒྱལ་ངོ་བོ་གནས་དག་པའི༔ རིན་ཆེན་འབྱུང་ལྡན་ཐུགས་དམ་བསྐང་༔ འདོད་ཆགས་ངོ་བོ་གནས་དག་པའི༔ འོད་དཔག་མེད་ཀྱི་ཐུགས་དམ་བསྐང་༔ ཕྲག་དོག་ངོ་བོ་གནས་དག་པའི༔ དོན་ཡོད་གྲུབ་པའི་ཐུགས་དམ་བསྐང་༔ ཧཱུྃ༔ ནམ་མཁའི་ངོ་བོ་གནས་དག་པའི༔ དབྱིངས་ཕྱུག་མ་ཡི་ཐུགས་དམ་བསྐང་༔
ས་ཡི་ཁམས་རྣམས་གནས་དག་པའི༔ སངས་རྒྱས་སྤྱན་མའི་ཐུགས་དམ་བསྐང་༔ ཆུ་ཡི་ཁམས་རྣམས་གནས་དག་པའི༔ མཱ་མ་ཀཱི་ཡི་ཐུགས་དམ་བསྐང་༔ མེ་ཡི་ཁམས་རྣམས་གནས་དག་པའི༔ གོས་དཀར་མོ་ཡི་ཐུགས་དམ་བསྐང་༔ རླུང་གི་ཁམས་རྣམས་གནས་དག་པའི༔ དམ་ཚིག་སྒྲོལ་མའི་ཐུགས་དམ་བསྐང་༔ ཧཱུྃ༔ གཟུགས་ཀྱི་ཕུང་པོ་གནས་དག་པའི༔
ས་ཡི་སྙིང་པོའི་ཐུགས་དམ་བསྐང་༔ ཚོར་བའི་ཕུང་པོ་གནས་དག་པའི༔ བྱམས་པ་མཻ་ཏྲིའི་ཐུགས་དམ་བསྐང་༔ འདུ་ཤེས་ཕུང་པོ་གནས་དག་པའི༔ ཀུན་ཏུ་བཟང་པོའི་ཐུགས་དམ་བསྐང་༔ འདུ་བྱེད་ཕུང་པོ་གནས་དག་པའི༔ ནམ་མཁའི་སྙིང་པོའི་ཐུགས་དམ་བསྐང་༔ གཟུགས་ཀྱི་འཛིན་པ་གནས་དག་པའི༔ སྤྱན་རས་གཟིགས་ཀྱི་ཐུགས་དམ་བསྐང་༔ སྒྲ་ཡི་འཛིན་པ་གནས་དག་པའི༔
འཇམ་དཔལ་དབྱངས་ཀྱི་ཐུགས་དམ་བསྐང་༔ དྲི་ཡི་འཛིན་པ་གནས་དག་པའི༔ སྒྲིབ་པ་རྣམ་སེལ་ཐུགས་དམ་བསྐང་༔ རོ་ཡི་འཛིན་པ་གནས་དག་པའི༔ ཕྱག་ན་རྡོ་རྗེའི་ཐུགས་དམ་བསྐང་༔ ཧཱུྃ༔ མིག་གི་རྣམ་ཤེས་གནས་དག་པའི༔ ལཱ་སྱེ་མ་ཡི་ཐུགས་དམ་བསྐང་༔ གཟུགས་སུ་ཆགས་པ་གནས་དག་པའི༔ པུཥྤེ་མ་ཡི་ཐུགས་དམ་བསྐང་༔
སྣ་ཡི་རྣམ་ཤེས་གནས་དག་པའི༔ མཱ་ལྱེ་མ་ཡི་ཐུགས་དམ་བསྐང་༔ དྲི་ཡི་ཆགས་པ་གནས་དག་པའི༔ དྷཱུ་པེ་མ་ཡི་ཐུགས་དམ་བསྐང་༔ རྣ་བའི་རྣམ་ཤེས་གནས་དག་པའི༔ གཱིརྟི་མ་ཡི་ཐུགས་དམ་བསྐང་༔ ཡིད་ཀྱི་ཆགས་པ་གནས་དག་པའི༔ ཨཱ་ལོ་ཀེ་ཡི་ཐུགས་དམ་བསྐང་༔ ལྕེ་ཡི་རྣམ་ཤེས་གནས་དག་པའི༔ གནྡྷེ་མ་ཡི་ཐུགས་དམ་བསྐང་༔
རོ་ལ་ཆགས་པ་གནས་དག་པའི༔ ནཱིརྟི་མ་ཡི་ཐུགས་དམ་བསྐང་༔ ཧཱུྃ༔ ལྷ་ཡི་སྡུག་བསྔལ་གནས་སུ་དག༔ ལྷ་དབང་བརྒྱ་བྱིན་ཐུགས་དམ་བསྐང་༔ ལྷ་མིན་སྡུག་བསྔལ་གནས་སུ་དག༔ ཐག་བཟང་རིས་ཀྱི་ཐུགས་དམ་བསྐང་༔ མི་ཡི་སྡུག་བསྔལ་གནས་སུ་དག༔ ཤཱཀྱ་ཐུབ་པའི་ཐུགས་དམ་བསྐང་༔ བྱོལ་སོང་སྡུག་བསྔལ་གནས་སུ་དག༔
སེངྒེ་རབ་བརྟན་ཐུགས་དམ་བསྐང་༔ ཡི་དྭགས་སྡུག་བསྔལ་གནས་སུ་དག༔ ཐུབ་པ་ཁ་འབར་ཐུགས་དམ་བསྐང་༔ དམྱལ་བའི་སྡུག་བསྔལ་གནས་སུ་དག༔ ཆོས་ཀྱི་རྒྱལ་པོའི་ཐུགས་དམ་བསྐང་༔ ཧཱུྃ༔ རྟག་པར་ལྟ་བ་གནས་སུ་དག༔ རྣམ་པར་རྒྱལ་བའི་ཐུགས་དམ་བསྐང་༔ ཆད་པར་ལྟ་བ་གནས་སུ་དག༔ གཤིན་རྗེ་གཤེད་ཀྱི་ཐུགས་དམ་བསྐང་༔
བདག་ཏུ་ལྟ་བ་གནས་སུ་དག༔ རྟ་མགྲིན་རྒྱལ་པོའི་ཐུགས་དམ་བསྐང་༔ མཚན་མར་ལྟ་བ་གནས་སུ་དག༔ བདུད་རྩི་འཁྱིལ་བའི་ཐུགས་དམ་བསྐང་༔ ཧཱུྃ༔ ལུགས་འབྱུང་དགའ་བ་གནས་དག་པའི༔ སྨིན་པའི་རིག་འཛིན་ཐུགས་དམ་བསྐང་༔ མཆོག་དགའི་རྟོག་པ་གནས་དག་པའི༔ སར་གནས་རིག་འཛིན་ཐུགས་དམ་བསྐང་༔ དགའ་བྲལ་རྟོག་པ་གནས་དག་པའི༔
ཚེ་དབང་རིག་འཛིན་ཐུགས་དམ་བསྐང་༔ ལྷན་སྐྱེས་རྟོག་པ་གནས་དག་པའི༔ ཕྱག་རྒྱའི་རིག་འཛིན་ཐུགས་དམ་བསྐང་༔ ཁྱད་དགའི་རྟོག་པ་གནས་དག་པའི༔ ལྷུན་གྲུབ་རིག་འཛིན་ཐུགས་དམ་བསྐང་༔ གཟུགས་སུ་ཆགས་པ་གནས་དག་པའི༔ རྡོ་རྗེ་སྐྱོད་བྱེད་ཐུགས་དམ་བསྐང་༔ ཀ་ར་འཛིན་པ་གནས་དག་པའི༔ རྡོ་རྗེ་བསྐུལ་བྱེད་ཐུགས་དམ་བསྐང་༔ ཛི་ན་བཅུད་ལེན་གནས་དག་པའི༔
རྡོ་རྗེ་བདེ་བྱེད་ཐུགས་དམ་བསྐང་༔ ཨརྒྷཾ་སྦྱོར་བ་གནས་དག་པའི༔ རྡོ་རྗེ་བརྡ་འབྱིན་ཐུགས་དམ་བསྐང་༔ བདེ་སྟོང་རླབས་བསྐྱོད་གནས་དག་པའི༔ རྡོ་རྗེ་འབེབས་བྱེད་ཐུགས་དམ་བསྐང་༔ ཧཱུྃ༔ བྱམས་པ་ཚད་མེད་འགྲོ་དོན་ཕྱིར༔ རྡོ་རྗེ་གར་མོའི་ཐུགས་དམ་བསྐང་༔ སྙིང་རྗེ་ཚད་མེད་འགྲོ་དོན་ཕྱིར༔ རིན་ཆེན་གར་མོའི་ཐུགས་དམ་བསྐང་༔
དགའ་བ་ཚད་མེད་འགྲོ་དོན་ཕྱིར༔ པདྨ་གར་མོའི་ཐུགས་དམ་བསྐང་༔ བཏང་སྙོམས་ཚད་མེད་འགྲོ་དོན་ཕྱིར༔ ལས་ཀྱི་གར་མོའི་ཐུགས་དམ་བསྐང་༔ ཧཱུྃ༔ འཁོར་བ་བསྒྲལ་ནས་རཀྟ་གསོལ༔ ཆེ་མཆོག་ཁྲོ་རྒྱལ་ཐུགས་དམ་བསྐང་༔ གཏི་མུག་བསྒྲལ་ནས་རཀྟ་གསོལ༔ བུདྡྷ་ཁྲོ་བོའི་ཐུགས་དམ་བསྐང་༔ ཞེ་སྡང་བསྒྲལ་ནས་རཀྟ་གསོལ༔
བཛྲ་ཁྲོ་བོའི་ཐུགས་དམ་བསྐང་༔ ང་རྒྱལ་བསྒྲལ་ནས་རཀྟ་གསོལ༔ རཏྣ་ཁྲོ་བོའི་ཐུགས་དམ་བསྐང་༔ འདོད་ཆགས་བསྒྲལ་ནས་རཀྟ་གསོལ༔ པདྨ་ཁྲོ་བོའི་ཐུགས་དམ་བསྐང་༔ ཕྲག་དོག་བསྒྲལ་ནས་རཀྟ་གསོལ༔ ཀརྨ་ཁྲོ་བོའི་ཐུགས་དམ་བསྐང་༔ ཧཱུྃ༔ གཟུགས་ཀྱི་ཞེན་པ་བཅོམ་མཛད་མ༔ ཀྲོ་ཏི་ཤྭ་རིའི་ཐུགས་དམ་བསྐང་༔
སྒྲ་ཡི་ཞེན་པ་བཅོམ་མཛད་མ༔ བུདྡྷ་ཀྲོ་ཏིའི་ཐུགས་དམ་བསྐང་༔ དྲི་ཡི་ཞེན་པ་བཅོམ་མཛད་མ༔ བཛྲ་ཤྭ་རིའི་ཐུགས་དམ་བསྐང་༔ རོ་ཡི་ཞེན་པ་བཅོམ་མཛད་མ༔ རཏྣ་ཤྭ་རིའི་ཐུགས་དམ་བསྐང་༔ རེག་བྱའི་ཞེན་པ་བཅོམ་མཛད་མ༔ པདྨ་ཤྭ་རིའི་ཐུགས་དམ་བསྐང་༔ རྣམ་ཤེས་ཞེན་པ་བཅོམ་མཛད་མ༔ ཀརྨ་ཤྭ་རིའི་ཐུགས་དམ་བསྐང་༔
ཧཱུྃ༔ མ་རིག་རྟོག་པ་གནས་དག་པའི༔ ཀཽ་རཱི་མ་ཡི་ཐུགས་དམ་བསྐང་༔ འདུ་ཤེས་རྟོག་པ་གནས་དག་པའི༔ ཙཽ་རི་མ་ཡི་ཐུགས་དམ་བསྐང་༔ འདུ་བྱེད་རྟོག་པ་གནས་དག་པའི༔ པྲ་མོ་ཧ་ཡི་ཐུགས་དམ་བསྐང་༔ རྣམ་ཤེས་རྟོག་པ་གནས་དག་པའི༔ བཻ་ཏ་ལཱི་ཡི་ཐུགས་དམ་བསྐང་༔ སྲིད་པའི་རྟོག་པ་གནས་དག་པའི༔
པུཀྐ་སི་ཡི་ཐུགས་དམ་བསྐང་༔ སྐྱེ་བའི་རྟོག་པ་གནས་དག་པའི༔ གྷསྨ་རི་ཡི་ཐུགས་དམ་བསྐང་༔ ལེན་པའི་རྟོག་པ་གནས་དག་པའི༔ ཙཎྜ་ལཱི་ཡི་ཐུགས་དམ་བསྐང་༔ དགའ་བའི་རྟོག་པ་གནས་དག་པའི༔ སྨེ་ཤ་ལཱི་ཡི་ཐུགས་དམ་བསྐང་༔ ཧཱུྃ༔ བདེ་སྤྱོད་རྟོག་པ་གནས་དག་པའི༔ སིཾ་ཧ་མུ་ཁའི་ཐུགས་དམ་བསྐང་༔
མཐོང་སྣང་རྟོག་པ་གནས་དག་པའི༔ བྱཱ་གྲྀ་མ་ཡི་ཐུགས་དམ་བསྐང་༔ གཟུགས་ཁམས་རྟོག་པ་གནས་དག་པའི༔ སྲི་ལ་མུ་ཁའི་ཐུགས་དམ་བསྐང་༔ གཟུགས་མེད་རྟོག་པ་གནས་དག་པའི༔ ཤྭ་ན་མུ་ཁའི་ཐུགས་དམ་བསྐང་༔ འདོད་ཁམས་རྟོག་པ་གནས་དག་པའི༔ ཀྲི་ཏ་མ་ཡི་ཐུགས་དམ་བསྐང་༔ ཕྱི་སྣོད་རྟོག་པ་གནས་དག་པའི༔ ཀངྐ་མ་ཡི་ཐུགས་དམ་བསྐང་༔
སེམས་ཅན་རྟོག་པ་གནས་དག་པའི༔ ཁཱ་ཁ་མུ་ཁའི་ཐུགས་དམ་བསྐང་༔ འཁོར་བའི་རྟོག་པ་གནས་དག་པའི༔ ཧུ་ལུ་མུ་ཁའི་ཐུགས་དམ་བསྐང་༔ རྫུས་སྐྱེས་རྟོག་པ་གནས་དག་པའི༔ སྟག་གདོང་མ་ཡི་ཐུགས་དམ་བསྐང་༔ མངལ་སྐྱེས་རྟོག་པ་གནས་དག་པའི༔ ཕག་གདོང་མ་ཡི་ཐུགས་དམ་བསྐང་༔ སྒོང་སྐྱེས་རྟོག་པ་གནས་དག་པའི༔ སེང་གདོང་མ་ཡི་ཐུགས་དམ་བསྐང་༔
དྲོད་སྐྱེས་རྟོག་པ་གནས་དག་པའི༔ སྦྲུལ་གདོང་མ་ཡི་ཐུགས་དམ་བསྐང་༔ ཧཱུྃ༔ སྣང་བའི་རྟོག་པ་གནས་དག་པའི༔ སངས་རྒྱས་མཁའ་འགྲོའི་ཐུགས་དམ་བསྐང་༔ སྟོང་པའི་རྟོག་པ་གནས་དག་པའི༔ རྡོ་རྗེ་མཁའ་འགྲོའི་ཐུགས་དམ་བསྐང་༔ གསལ་བའི་རྟོག་པ་གནས་དག་པའི༔ རིན་ཆེན་མཁའ་འགྲོའི་ཐུགས་དམ་བསྐང་༔ བདེ་བའི་རྟོག་པ་གནས་དག་པའི༔
པདྨ་མཁའ་འགྲོའྀ་ཐུགས་དམ་བསྐང་༔ ཀུན་ཏུ་རྟོག་པ་གནས་དག་པའི༔ ལས་ཀྱི་མཁའ་འགྲོའི་ཐུགས་དམ་བསྐང་༔ ཧཱུྃ༔ ཉིན་མོའི་སྣང་བ་གནས་དག་པའི༔ སེང་གདོང་མ་ཡི་ཐུགས་དམ་བསྐང་༔ མཚན་མོའི་རྨི་ལམ་གནས་དག་པའི༔ དོམ་གདོང་མ་ཡི་ཐུགས་དམ་བསྐང་༔ གནས་སྐབས་འགྱུ་བ་གནས་དག་པའི༔ དྲེད་གདོང་མ་ཡི་ཐུགས་དམ་བསྐང་༔
དུས་དྲུག་གཡེང་བ་གནས་དག་པའི༔ སྤྱང་གདོང་མ་ཡི་ཐུགས་དམ་བསྐང་༔ ཧཱུྃ༔ གཉིས་མེད་བསྒྲལ་ནས་རཀྟ་གསོལ༔ རྡོ་རྗེ་གཞོན་ནུའི་ཐུགས་དམ་བསྐང་༔ སྣང་སྲིད་ཡོངས་སྒྲོལ་རཀྟ་གསོལ༔ འཁོར་ལོ་རྒྱས་འདེབས་ཐུགས་དམ་བསྐང་༔ ཧཱུྃ༔ རྣལ་འབྱོར་དཀར་མོ་རྡོ་རྗེ་འཛིན༔ སྲིན་མོ་གཡག་མགོའི་ཐུགས་དམ་བསྐང་༔
རྣལ་འབྱོར་དཀར་སེར་པདྨ་འཛིན༔ ཚངས་པ་སྦྲུལ་གདོང་ཐུགས་དམ་བསྐང་༔ རྣལ་འབྱོར་དཀར་ལྗང་ཏྲི་ཤུལ་འཛིན༔ ལྷ་ཆེན་གཟིག་གདོང་ཐུགས་དམ་བསྐང་༔ རྣལ་འབྱོར་དཀར་སྔོན་འཁོར་ལོ་འཛིན༔ རྟོག་འདོད་སྲེ་གདོང་ཐུགས་དམ་བསྐང་༔ རྣལ་འབྱོར་དཀར་དམར་མདུང་ཐུང་འཛིན༔ གཞོན་ནུ་དྲེད་གདོང་ཐུགས་དམ་བསྐང་༔ རྣལ་འབྱོར་དཀར་སྔོན་རྒྱུ་ཞགས་འཛིན༔ བརྒྱ་བྱིན་དོམ་གདོང་ཐུགས་དམ་བསྐང་༔
ཧཱུྃ༔ རྣལ་འབྱོར་སེར་མོ་སྤུ་གྲི་འཛིན༔ རྡོ་རྗེ་ཕ་ཝཾ་ཐུགས་དམ་བསྐང་༔ རྣལ་འབྱོར་དམར་སེར་བུམ་པ་འཛིན༔ ཆུ་སྲིན་གདོང་གི་ཐུགས་དམ་བསྐང་༔ རྣལ་འབྱོར་དམར་ནག་པདྨ་འཛིན༔ བདུད་རྩི་སྡིག་གདོང་ཐུགས་དམ་བསྐང་༔ རྣལ་འབྱོར་དཀར་སེར་རྡོ་རྗེ་འཛིན༔ ཟླ་བ་ཁྲ་མགོའི་ཐུགས་དམ་བསྐང་༔ རྣལ་འབྱོར་སེར་ནག་དབྱུག་ཏོ་འཛིན༔
བེ་ཅོན་ཝ་གདོང་ཐུགས་དམ་བསྐང་༔ རྣལ་འབྱོར་སེར་ནག་ཐོད་ཁྲག་འཛིན༔ སྲིན་མོ་སྟག་གདོང་ཐུགས་དམ་བསྐང་༔ ཧཱུྃ༔ རྣལ་འབྱོར་དམར་ལྗང་བེ་ཅོན་འཛིན༔ ཟ་བ་རྒོད་མགོའི་ཐུགས་དམ་བསྐང་༔ རྣལ་འབྱོར་དམར་མོ་ཁོག་ཆེན་འཛིན༔ དགའ་བ་རྟ་གདོང་ཐུགས་དམ་བསྐང་༔ རྣལ་འབྱོར་དམར་སྐྱ་དབྱུག་ཏོ་འཛིན༔ སྟོབས་ཆེན་ཁྱུང་གདོང་ཐུགས་དམ་བསྐང་༔
རྣལ་འབྱོར་དམར་མོ་རྡོ་རྗེ་འཛིན༔ སྲིན་མོ་ཁྱི་གདོང་ཐུགས་དམ་བསྐང་༔ རྣལ་འབྱོར་དམར་སྐྱ་མདའ་གཞུ་འགེངས༔ འདོད་པ་པུ་ཤུད་ཐུགས་དམ་བསྐང་༔ རྣལ་འབྱོར་དམར་ལྗང་བུམ་པ་འཛིན༔ ནོར་བསྲུང་ཤྭ་མགོའི་ཐུགས་དམ་བསྐང་༔ ཧཱུྃ༔ རྣལ་འབྱོར་ལྗང་སྔོན་བ་དན་ཕྱར༔ རླུང་ལྷ་སྤྱང་གདོང་ཐུགས་དམ་བསྐང་༔ རྣལ་འབྱོར་དམར་ལྗང་གསལ་ཤིང་འཛིན༔
མི་མོ་སྐྱིན་མགོའི་ཐུགས་དམ་བསྐང་༔ རྣལ་འབྱོར་ལྗང་ནག་མཆེ་ཞགས་འཛིན༔ ཕག་མོ་ཕག་གདོང་ཐུགས་དམ་བསྐང་༔ རྣལ་འབྱོར་ལྗང་སྨུག་བམ་རོ་ཟ༔ དགའ་བྱེད་ཁྭ་མགོའི་ཐུགས་དམ་བསྐང་༔ རྣལ་འབྱོར་ལྗང་སྔོན་བམ་ཆེན་འཛིན༔ སྣ་ཆེན་གླང་ཆེན་ཐུགས་དམ་བསྐང་༔ རྣལ་འབྱོར་ལྗང་སྐྱ་ཞགས་པ་འཛིན༔ ཆུ་ལྷ་སྦྲུལ་གདོང་ཐུགས་དམ་བསྐང་༔ ཧཱུྃ༔
མ་རིག་ལྷ་བུ་བདུད་བཅོམ་མ༔ ཁུ་བྱུག་གདོང་གི་ཐུགས་དམ་བསྐང་༔ ཤེས་བྱ་ཕུང་པོའི་བདུད་བཅོམ་མ༔ ར་གདོང་མ་ཡི་ཐུགས་དམ་བསྐང་༔ ཉོན་མོངས་ལས་ཀྱི་བདུད་བཅོམ་མ༔ སེངྒེའི་གདོང་གི་ཐུགས་དམ་བསྐང་༔ འཆི་བདག་འཚེ་བའི་བདུད་བཅོམ་མ༔ སྦྲུལ་གདོང་མ་ཡི་ཐུགས་དམ་བསྐང་༔ ཧཱུྃ༔ བསྐང་དུ་མེད་དེ་སྐྱེ་མེད་ངང་དུ་བསྐང་༔
མཆོད་དུ་མེད་དེ་གཉིས་མེད་རོལ་པས་མཆོད༔ སྦྱོར་དུ་མེད་དེ་ཟུང་འཇུག་ངང་ལ་སྦྱོར༔ སྒྲོལ་དུ་མེད་དེ་ཡེ་ཤེས་ཆེན་པོར་སྒྲོལ༔ ཡེ་སྦྱོར་ཡེ་སྒྲོལ་ཆེན་པོའི་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩལ་དུ་གསོལ༔ ཧཱུྃ༔ དཀྱིལ་འཁོར་ལྷ་ཚོགས་གསན་ཅིང་དགོངས་སུ་གསོལ༔ བདག་ཅག་བག་མེད་ལེ་ལོས་དབང་གྱུར་ནས༔ བསྙེན་སྒྲུབ་བསྐང་བཤགས་ཆོ་ག་གཡེལ་བ་དང་༔ ཚུལ་བཞིན་མ་ལྡན་ཤེས་བྱའི་དབང་གྱུར་ཚོགས༔
ཡི་དམ་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔

ཨོྃ་བཛྲ་ས་ཏྭ་ས་མ་ཡ༔
སོགས་ནས་ ས་ཏྭ་ཨཱཿ ཞེས་ཡི་གེ་བརྒྱ་པ་བཟླ་ཞིང་ལྷག་ཆད་ཁ་བཀང་༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ ཉམས་ཆག་བསྐང་བའི་རིམ་པ་བཞག༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཏེ་ཤོག་སེར་ནས་ཞལ་བཤུས་སོ།། །། སརྦ་མངྒ་ལཾ།། བ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བརྡ་བསྐང་ཆེན་མོ་བཞུགས་སོ༔ ཀུན་བཟང་ཆེ་མཆོག་ཧེ་རུ་ཀ་ལ་ཕྱག་འཚལ་ལོ༔ ས་མ་ཡ༔ ཨེ་མ་བདག་འདྲ་ཁོ་བོ་པད་འབྱུང་གིས༔
རྫོགས་པ་ཆེན་པོ་མ་བསྒོམས་སངས་རྒྱས་ཀྱི༔ ཆ་ལག་ཐོས་གྲོལ་ཀ་དག་བརྡ་བསྐང་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དང་པོ་ཏིང་འཛིན་ངང་གིས་མཆོད་པ་བྱིན་གྱིས་བརླབ་པ་ནི༔ ཧཱུྃ༔ རྡོ་རྗེ་ལྟ་བུའི་མི་གཡོ་ཏིང་འཛིན་གྱི༔ རང་བཞིན་ཀློང་ལས་ཚོགས་དྲུག་མཆོད་སྤྲིན་ཤར༔
འདུས་བྱས་རྣམ་པར་དག་པའི་རྫས་ཆེན་པོ༔ གདོད་ནས་རང་བྱུང་ནམ་མཁའི་ཁྱོན་ལྟར་འགེངས༔ བླ་མེད་བསྐང་རྫས་ཡེ་ནས་བདུད་རྩིར་གྱུར༔ ཨོྃ་སརྦ་གུ་ཧྱ་དྷརྨ་མཎྜ་ལ་སྭ་བྷཱ་ཧོཿ གཉིས་པ་བརྡས་སྤྱན་འདྲེན་པ་ནི༔ ཨོྃ་ཨཱཿཧཱུྃ༔ བསམ་བརྗོད་བྲལ་བའི་རང་བཞིན་ཀློང་ཡངས་ནས༔ རིག་པ་ཟང་ཐལ་ངང་ལ་ཤར་བ་ཡི༔ སྒྱུ་མའི་སྤྲུལ་སྐུ་ཆོ་འཕྲུལ་ཞི་ཁྲོའི་ལྷ༔ འགྲོ་འོང་བྲལ་བའི་ཀུན་རྒྱུ་དབྱིངས་ནས་གཤེགས༔
ཉོན་མོངས་རླུང་གིས་མི་བསྐྱོད་བརྟན་པར་བཞུགས༔ གནས་ལུགས་གཉུག་མས་དེ་བཞིན་ཕྱག་འཚལ་ལོ༔ གང་ཤར་ཆོས་སྐུའི་རོལ་རྩལ་མཆོད་པ་འབུལ༔ གདོད་ནས་རྣམ་དག་མ་བཅོས་ལྷ་ལ་བསྟོད༔ ཉག་གཅིག་སྐུ་ལྔ་ཡོངས་རྫོགས་ཐུགས་དམ་བསྐང་༔ ཚེ་རབས་འགོག་བའི་སྤང་བླང་མཐོལ་ལོ་བཤགས༔ གདོད་ནས་ཡེ་གྲོལ་ཆོས་ཀྱི་འཁོར་ལོ་བསྐོར༔ དམིགས་མེད་ཁྱབ་བརྡལ་ངང་གིས་ཡོངས་རྫོགས་གསལ༔ དེ་ནས་བསྐང་བར་འཇུག་པ་ནི༔ ཧཱུྃ༔
ཆོས་ཀྱི་སྐུ་ལ་མཚན་མ་མི་མངའ་ཡང་༔ འགྲོ་བའི་དོན་དུ་སྒྱུ་མར་ཤར་བའི་ལྷ༔ ཀུན་བཟང་ཞི་བའི་ལྷ་ཚོགས་ཐུགས་དམ་བསྐང་༔ ཟངས་ཐལ་ཤར་ཡང་བདེན་འཛིན་མ་གྲུབ་པའི༔ གང་འདུལ་དེར་སྟོན་ཆོ་འཕྲུལ་རོལ་པའི་རྩལ༔ ཆེ་མཆོག་ཞི་ཁྲོའི་ལྷ་ཚོགས་ཐུགས་དམ་བསྐང་༔ སྒྱུ་མ་ཆུ་ཟླ་བཞིན་དུ་ལྷམ་མེ་བ༔ གཉིས་སྣང་ཟུང་འཇུག་འདུས་མ་བྱས་པའི་ཀློང་༔ དཀྱིལ་འཁོར་ཡོངས་རྫོགས་འཁོར་བཅས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩལ་དུ་གསོལ༔
ཧཱུྃ༔ ཚོགས་དྲུག་རྣམ་དག་བྷནྡྷ་རུ༔ དབང་པོ་ལྔ་ཡི་མེ་ཏོག་སྤུངས༔ གང་ཤར་འཛིན་མེད་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཕུང་པོ་རྣམ་དག་བྷནྡྷ་རུ༔ ཁམས་ལྔ་དབང་པོའི་མེ་ཏོག་སྤུངས༔
སྣ་ཚོགས་སྒྱུ་མའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཤེས་བྱ་རྣམ་དག་བྷནྡྷ་རུ༔ རྟོག་མེད་སྒྱུ་མའི་མེ་ཏོག་སྤུངས༔ བློ་བྲལ་དོན་དམ་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔ ཞེན་མེད་སྒྱུ་མའི་བྷནྡྷ་རུ༔ རྟོག་བྲལ་ཆེན་པོའི་བདུག་སྤོས་གཏམས༔ ཟོལ་ཟོག་མེད་པའི་མཆོད་པ་འདིས༔
བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ བག་ཡོད་གསུམ་གྱི་བྷནྡྷ་རུ༔ ཚུལ་ཁྲིམས་རྣམ་དག་བདུག་སྤོས་གཏམས༔ བསླབ་པ་རང་བྱུང་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔
ཧཱུྃ༔ བསམ་གཏན་རྣམ་དག་བྷནྡྷ་རུ༔ མི་གཡོ་ཏིང་འཛིན་བདུག་སྤོས་གཏམས༔ ཀུན་ཤེས་ཉག་གཅིག་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔
ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔ ཕུང་པོ་རྣམ་དག་ཀོང་བུ་རུ༔ རྣམ་ཤེས་གསལ་བའི་མར་མེ་སྦར༔ དྲན་རིག་རང་གསལ་སྒྲོན་མེ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔
ལྷན་སྐྱེས་གཉུག་མའི་ཀོང་བུ་རུ༔ ཀུན་གསལ་སྙིང་གི་སྒྲོན་མེ་སྦར༔ ཡེ་ནས་རང་བྱུང་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ རྩ་སྲོག་ཙིཏྟའི་ཀོང་བུ་རུ༔ ཤེས་རབ་གསལ་བའི་སྒྲོན་མེ་སྦར༔ ཡེ་ཤེས་ལམ་མེའི་མཆོད་པ་འདིས༔
བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔ ཁཱ་ཁ་མུ་ཁའི་དུང་ཞལ་དུ༔
མཁའ་དབྱིངས་བྱང་སེམས་དྲི་ཆབ་གཏམས༔ ཉོན་མོངས་སྐྱོན་བྲལ་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ འཁོར་ལོ་ཐ་མའི་དུང་ཞལ་དུ༔ ཆུ་སེར་ཞུན་མའི་དྲི་ཆབ་གཏམས༔ གཙང་དམེ་བྲལ་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ སྐྱེ་མཆེད་གནས་དག་དུང་ཞལ་དུ༔ སྲིད་པ་རང་བྱུང་དྲི་ཆབ་གཏམས༔ འདུས་བྱས་རྣམ་དག་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔
རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔ འདུས་བྱས་བེམ་ཤུན་བྷནྡྷ་རུ༔ འབྱུང་ལྔ་རྣམ་དག་ཞལ་ཟས་གཏམས༔ མ་སྐྱེས་སྣང་སྟོང་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ སྡོང་པོ་རྩ་ཡི་བྷནྡྷ་རུ༔ དྲི་ཆེན་རང་བྱུང་ཞལ་ཟས་གཏམས༔ རོ་སྙོམ་མེ་ལོང་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ གནས་པ་སེམས་ཀྱི་གཏོར་གཞོང་དུ༔
གཡོ་བ་རླུང་གི་ཞལ་ཟས་གཏམས༔ འཛིན་མེད་རང་གྲོལ་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔
ཧཱུྃ༔ མཁལ་མ་ཆུ་ཁམས་འབྲས་བུའི་སྟེང་༔ རང་ཤར་སྒྲ་འཛིན་རོལ་མོས་གཏམས༔ གྲགས་སྟོང་ཡེ་ཤེས་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ གློ་བ་རླུང་གི་འཁོར་ལོའི་སྟེང་༔ གྱེན་རྒྱུ་དབུགས་ཀྱིས་རོལ་མོས་གཏམས༔
སྣ་ཚོགས་སྒྲ་བསྒྱུར་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ མཁའ་དབྱིངས་ཆོས་འབྱུང་རྒྱ་གྲམ་སྟེང་༔ སྲོག་རྩོལ་ལྔ་ཡི་རོལ་མོས་གཏམས༔ འབྱུང་འཇུག་རང་སྒྲ་སྒྲོག་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ དེ་ནས་བླ་མེད་སྨན་རཀ་གཏོར་གསུམ་གྱི་བསྐང་བ་ནི༔ ཧཱུྃ༔ སྤྱི་བོ་བདེ་ཆེན་བྷནྡྷ་རུ༔ ཀླད་ཆེན་སྨན་མཆོད་བདུད་རྩིས་གཏམས༔
ཧཾ་ཡིག་ཞུ་བའི་མཆོད་པ་འདི༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ལོངས་སྤྱོད་འཁོར་ལོའི་བྷནྡྷ་རུ༔ འདུ་བ་སྣ་ཚོགས་བདུད་རྩིས་གཏམས༔ ངར་འཛིན་ཞུ་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཆོས་ཀྱི་འཁོར་ལོའི་བྷནྡྷ་རུ༔ དྭངས་མ་བཅུད་ཀྱི་བདུད་རྩིས་གཏམས༔ ཁྲག་འཇིབ་ཞུ་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ སྤྲུལ་པའི་འཁོར་ལོའི་བྷནྡྷ་རུ༔
དྲི་འཛིན་རླུང་ལྔའི་བདུད་རྩིས་གཏམས༔ བྷ་སུ་ཞུ་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ བདེ་སྐྱོང་འཁོར་ལོའི་བྷནྡྷ་རུ༔ མས་བརྟན་དགའ་བའི་བདུད་རྩིས་གཏམས༔ ས་བོན་བརྒྱད་པའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ འབྱུང་ལྔ་རྣམ་དག་བྷནྡྷ་རུ༔ བསྐྱེད་པའི་ཁམས་ལྔའི་བདུད་རྩིས་གཏམས༔ ལྔ་ལྡན་ཡེ་ཤེས་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔
རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔ སྣང་བ་ཡབ་ལ་སྟོང་པ་ཡུམ༔ ཟུང་འཇུག་སྦྱོར་བ་ལས་བྱུང་བའི༔ བླ་མེད་གསང་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ གསལ་བ་ཡབ་ལ་རིག་པ་ཡུམ༔ ཟུང་འཇུག་སྦྱོར་བ་ལས་བྱུང་བའི༔ བླ་མེད་གསང་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ དྲན་པ་ཡབ་ལ་ཤེས་པ་ཡུམ༔
ཟུང་འཇུག་སྦྱོར་བ་ལས་བྱུང་བའི༔ བླ་མེད་གསང་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཐབས་ཆེན་ཡབ་ལ་ཤེས་རབ་ཡུམ༔ ཟུང་འཇུག་སྦྱོར་བ་ལས་བྱུང་བའི༔ བླ་མེད་གསང་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཀ་དག་ཡབ་ལ་ཟང་ཐལ་ཡུམ༔ ཟུང་འཇུག་སྦྱོར་བ་ལས་བྱུང་བའི༔ བླ་མེད་གསང་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔
ཁྲེགས་ཆོད་ཡབ་ལ་དབྱིངས་རིག་ཡུམ༔ ཟུང་འཇུག་སྦྱོར་བ་ལས་བྱུང་བའི༔ བླ་མེད་གསང་བའི་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔
འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔ གཏི་མུག་རྣམ་དག་མཁའ་ལམ་ནས༔ ཆོས་དབྱིངས་ཡེ་ཤེས་མཁའ་འགྲོ་འབུམ༔ ཕྱག་རྒྱ་གླུ་གར་འབུལ་བ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཞེ་སྡང་རྣམ་དག་མཁའ་ལམ་ནས༔
མེ་ལོང་ཡེ་ཤེས་མཁའ་འགྲོ་འབུམ༔ ཕྱག་རྒྱ་གླུ་གར་འབུལ་བ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ང་རྒྱལ་རྣམ་དག་མཁའ་ལམ་ནས༔ མཉམ་ཉིད་ཡེ་ཤེས་མཁའ་འགྲོ་འབུམ༔ ཕྱག་རྒྱ་གླུ་གར་འབུལ་བ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ འདོད་ཆགས་རྣམ་དག་མཁའ་ལམ་ནས༔ སོར་རྟོགས་པདྨ་མཁའ་འགྲོ་འབུམ༔ ཕྱག་རྒྱ་གླུ་གར་འབུལ་བ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔
ཕྲག་དོག་རྣམ་དག་མཁའ་ལམ་ནས༔ ལས་ཀྱི་རིགས་ཀྱི་མཁའ་འགྲོ་འབུམ༔ ཕྱག་རྒྱ་གླུ་གར་འབུལ་བ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཉོན་མོངས་རྣམ་དག་མཁའ་ལམ་ནས༔ གསང་བ་ཡེ་ཤེས་མཁའ་འགྲོ་འབུམ༔ ཕྱག་རྒྱ་གླུ་གར་འབུལ་བ་འདིས༔
བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ ཧཱུྃ༔ དྲན་པ་རྣམ་དག་གཏོར་གཞོང་དུ༔
དབུ་མ་གསལ་བའི་དཔལ་བཤོས་བཙུགས༔ རོ་རྐྱང་བདུད་རྩིས་བྲན་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ མཆིན་པ་རང་གསལ་གཏོར་གཞོང་དུ༔ སྲོག་རྩ་སྡོང་པོའི་དཔལ་བཤོས་བཙུགས༔ སྙིང་ཁྲག་རཀྟས་བྲན་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ མཁལ་མ་རྣམ་དག་གཏོར་གཞོང་དུ༔ རྩ་དཀར་འབྲས་བུའི་དཔལ་བཤོས་བཙུགས༔ ཁམས་གཡོ་རཀྟས་བྲན་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔
མཚེར་པ་རྣམ་དག་གཏོར་གཞོང་དུ༔ བཤང་གཅི་དྲི་ཡི་དཔལ་བཤོས་བཙུགས༔ མཁྲིས་པ་རཀྟས་བྲན་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ རྒྱུ་མ་རྣམ་དག་གཏོར་གཞོང་དུ༔ མྱིད་པ་གྱེན་སྐྱེས་དཔལ་བཤོས་བཙུགས༔ ཆུ་སེར་རཀྟས་བྲན་པ་འདིས༔
བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཕུང་པོ་བེམ་ཤུན་བྷནྡྷ་རུ༔ ཤ་དང་རུས་པའི་དཔལ་བཤོས་བཙུགས༔ དྲི་ཆུ་རཀྟས་བྲན་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔
ཧཱུྃ༔ ཡེ་ཤེས་ཆེན་པོའི་བྷནྡྷ་རུ༔ དུག་ལྔ་བསྒྲལ་བའི་རཀྟས་བཀང་༔ ལྟ་བ་ཀློང་ཡངས་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ གང་ཤར་ཆོས་ཉིད་བྷནྡྷ་རུ༔ ཚོགས་དྲུག་རྣམ་དག་རཀྟས་བཀང་༔
སྒོམ་པ་མི་དམིགས་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བཀང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཀ་དག་རང་བྱུང་བྷནྡྷ་རུ༔ རྒྱུད་དྲུག་བསྒྲལ་བའི་རཀྟས་བཀང་༔ སྤྱོད་པ་བཟོ་མེད་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔
བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ དྲན་རིག་སོ་མའི་བྷནྡྷ་རུ༔ མུ་བཞི་བསྒྲལ་བའི་རཀྟས་བཀང་༔ ཀུན་གཞི་ཟག་མེད་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ དབྱིངས་རིག་ཟང་ཐལ་བྷནྡྷ་རུ༔
འཁོར་འདས་མཉམ་སྦྱོར་རཀྟས་བཀང་༔ ལམ་ཀུན་འགོག་མེད་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཁྱབ་བརྡལ་ཡེ་གྲོལ་བྷནྡྷ་རུ༔ དུ་མ་རོ་གཅིག་རཀྟས་བཀང་༔ འཁོར་གསུམ་ཡོངས་དག་མཆོད་པ་འདིས༔ བཅོམ་ལྡན་ཞི་ཁྲོ་རབ་འབྱམས་དང་༔
དཀྱིལ་འཁོར་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔
དེ་ནས་བརྡ་ཡིས་བཤགས་པ་ནི༔ ཧཱུྃ༔ ཀུན་བཟང་ཆེ་མཆོག་རྒྱལ་བ་ཞི་ཁྲོ་ཡི༔
དམ་པ་རིགས་བརྒྱ་འདུས་པའི་ལྷ་ཚོགས་རྣམས༔ ཡེ་ཤེས་བརྩེ་བས་དབྱིངས་ནས་དགོངས་སུ་གསོལ༔ བདག་ཅག་བག་མེད་མ་རིག་དབང་གྱུར་ཏེ༔ འཁོར་འདས་ཐམས་ཅད་སངས་རྒྱས་ཡིན་པ་ལ༔ སྣང་བ་རིས་སུ་ཕྱེས་པ་མཐོལ་ལོ་བཤགས༔ སྣོད་བཅུད་ཐམས་ཅད་ཞིང་ཁམས་ཡིན་པ་ལ༔ འདུས་བྱས་མཚན་མར་འཛིན་པ་མཐོལ་ལོ་བཤགས༔ སྒྲ་གྲགས་ཐམས་ཅད་དྲུག་ཅུའི་གསུང་དབྱངས་ལ༔ བཟང་ངན་ཚིག་ཏུ་ལྟ་བ་མཐོལ་ལོ་བཤགས༔ གཟུགས་སྣང་ཐམས་ཅད་སྤྲུལ་སྐུ་ཡིན་པ་ལ༔
གདོས་གཟུགས་མི་རུ་འཛིན་པ་མཐོལ་ལོ་བཤགས༔ གང་ཤར་ཐམས་ཅད་གནས་ལུགས་ཡིན་པ་ལ༔ ངོ་བོ་རིས་སུ་ཕྱེས་པ་མཐོལ་ལོ་བཤགས༔ ཡེ་ནས་ཆོས་རྣམས་འདུ་འབྲལ་མེད་པ་ལ༔ མཚན་བཅས་དགེ་བ་བསྒྲུབས་པ་མཐོལ་ལོ་བཤགས༔ མཐོལ་ལོ་བཤགས་སོ་མི་སྒྲིབ་ཚངས་པར་སྩོལ༔ ཅེས་ཡི་གེ་བརྒྱ་པ་བཟླ༔ དྲན་རིག་མ་བཅོས་གཉུག་མའི་ལྟ་བས་བཤགས༔ མཐའ་བྲལ་གསུམ་གྱི་ངང་ལ་ཅི་གནས་བཞག༔ ས་མ་ཡ༔
ཨེ་མ་ཟབ་པའི་མཐར་ཐུག་ལས༔ ལྟ་བའི་ཀློང་དུ་སྐོང་བཤགས་བཞག༔ ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་སྦས་ཚལ་ནས་གདན་དྲངས་ཤིང༌། གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། །
སརྦ་མངྒ་ལཾ།། །། མ༽ བཀའ་བརྒྱད་ཆེན་མོ་གསང་བ་ཟིལ་ནོན་ལས༔ ཞི་ཁྲོའི་མར་མེའི་སྨོན་ལམ་ཡེ་ཤེས་རབ་འབར་བཞུགས་སོ༔ ཀུན་བཟང་ཆེ་མཆོག་ཧེ་རུ་ཀ་ལ་འདུད༔ ས་མ་ཡ༔ ཨེ་མཿ བདག་འདྲ་རྒྱ་གར་པདྨ་འབྱུང་གནས་ངས༔ ཐུགས་རྗེའི་ཉི་འོད་མ་རིག་མུན་པ་སེལ༔ ས་མཁན་ཙན་དན་འབར་བའི་སྒྲོན་མེ་ཉིད༔ མངོན་སུམ་དུག་ལྔ་ཡེ་ཤེས་སྒྱུར་བ་ཡི༔
སྣང་བའི་སྒོ་འབྱེད་འོད་གསལ་གདམས་པ་བསྟན༔ སྨོན་ལམ་འདི་ཉིད་ལན་གཅིག་ཐེབས་གྱུར་ན༔ ལས་ངན་ཤན་པ་ཡིན་ཀྱང་ལམ་སྣ་ཟིན༔ འབྲེལ་ཚད་དོན་ལྡན་ཡང་སྙིང་བླ་ན་མེད༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡིག་གེར་ཐོབ་ལ་རིན་ཆེན་གཏེར་དུ་སྦོས༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་མར་མེ་རྣམས་བྱིན་གྱིས་བརླབ་པ་ནི༔
ཨོྃ་ཨཱཿཧཱུྃ༔ ལན་གསུམ་གྱིས་སྦྱང་༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ༔ ཀོང་བུ་རིན་ཆེན་སྣོད་མཆོག་འཛམ་གླིང་ཁྱོན༔ ཨཱཿ མར་ཁུ་ཟད་མེད་བཅུད་མཆོག་མཚོ་ལྟར་བསྐྱིལ༔ ཧཱུྃ༔ སྡོང་བུ་རི་རབ་དབང་པོའི་ལྷུན་ལྟར་བརྗིད༔ ཏྲཱྃཿ
གསལ་བའི་གཟི་བརྗིད་ཉི་མའི་མདངས་ལྟར་འབར༔ ཧྲཱིཿ ཟེར་འཕྲོས་མཆོད་སྤྲིན་ལྷ་མོ་གཏིབས་པར་གྱུར༔ ཨོྃ་ཨཱཿཧཱུྃ་ཏྲཱྃ་ཧྲཱིཿ དེ་ནས་མཆོད་པ་འབུལ་བ་ནི༔ ཧཱུྃ༔ བླ་མ་ཀུན་བཟང་རྒྱལ་བ་ཞི་ཁྲོའི་ཚོགས༔ རིག་འཛིན་འདུས་པའི་དཀྱིལ་འཁོར་ལྷ་ཚོགས་ལ༔ སྣང་གསལ་ཐོགས་པའི་མཆོད་སྤྲིན་ལྷ་མོ་ནི༔ མཛེས་ལྡན་ཞིང་རྡུལ་གྲངས་དང་མཉམ་པ་ཡིས༔
དུག་ལྔ་ཡེ་ཤེས་སྦར་བའི་ཞུན་མེ་འབུལ༔ བཞེས་ནས་སྟོང་ཁམས་མ་རིག་མུན་གསལ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨོྃ་བཛྲ་ཨཱ་ལོ་ཀེ་པཱུ་ཛ་མེ་གྷ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་ཐམས་ཅད་ཀྱི་ཕྱག་ཏུ་མར་མེ་ཐོགས་ལ༔ ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་འདི༔ རྡོ་རྗེ་སློབ་དཔོན་ཉིད་ཀྱིས་དབུ་བཟུང་ནས༔ བདག་སོགས་རྡོ་རྗེའི་མཆེད་ལྕམ་ཐམས་ཅད་ཀྱིས༔
ཀུན་བཟང་རྒྱལ་བ་ཞི་ཁྲོའི་ལྷ་ཚོགས་ལ༔ ཡེ་ཤེས་གསལ་བའི་སྒྲོན་མེ་འདི་ཕུལ་བས༔ འགྲོ་བའི་མ་རིག་ཉོན་མོངས་གསལ་བར་ཤོག༔ བསླབ་གསུམ་རྣམ་དག་སྙིང་རྗེའི་གཞི་བཟུང་ནས༔ ཚུལ་ཁྲིམས་རྣམ་དག་ཞུན་མེ་འདི་ཕུལ་བས༔ ཤེས་བྱའི་བག་ཆགས་རབ་རིབ་གསལ་བར་ཤོག༔ ཀྲྀ་ཡོག་སྡེ་གསུམ་ཐེག་པའི་ལམ་སྦྱངས་ནས༔ བརྩོན་འགྲུས་ཟབ་མོའི་ཞུན་མེ་འདི་ཕུལ་བས༔ ཀུན་སློང་རྟོག་པའི་མུན་པ་གསལ་བར་ཤོག༔ མ་ཧཱ་ཨ་ཏི་ཐེག་པའི་གཞུང་ལམ་ནས༔
ཤེས་རབ་ཏིང་འཛིན་ཞུན་མེ་འདི་ཕུལ་བས༔ སྒོ་ལྔར་ཞེན་པའི་མུན་པ་གསལ་བར་ཤོག༔ ཚོགས་གཉིས་རྒྱ་མཚོའི་བཅུད་ཀྱི་དོན་རྟོགས་ནས༔ སྨོན་ལམ་དགེ་བཅུའི་ཞུན་མེ་འདི་ཕུལ་བས༔ ཀུན་རྟོག་བློ་ཡི་མུན་པ་གསལ་བར་ཤོག༔ ཨོྃ་ཨཱཿཧཱུྃ༔ ཀུན་བཟང་ཞི་ཁྲོའི་ལྷ་ཚོགས་དགོངས་སུ་གསོལ༔ བདག་སོགས་རིགས་དྲུག་སེམས་ཅན་ཐམས་ཅད་ཀུན༔ གཏི་མུག་དྲག་པོས་འཁོར་བ་བྱིང་བ་ཡིས༔ གླེན་ལྐུག་དུད་འགྲོའི་གནས་སུ་ལྟུང་ལགས་ན༔
ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ ཆོས་དབྱིངས་ཡེ་ཤེས་ལམ་ལ་བདག་དྲོངས་ཤིག༔ ཞེ་སྡང་དྲག་པོས་བསད་བཅད་རྣམ་སྨིན་གྱིས༔ དམྱལ་བའི་ཟངས་དམར་ནང་དུ་ལྟུང་སྲིད་ན༔ ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ མེ་ལོང་ཡེ་ཤེས་ལམ་ལ་བདག་དྲོངས་ཤིག༔ སེར་སྣ་ཞེན་པའི་འཁྲི་བས་བཅིངས་པ་ཡིས༔ བཀྲེས་སྐོམ་ཡི་དྭགས་གནས་སུ་ལྟུང་སྲིད་ན༔
ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ འདའ་ཀ་ཡེ་ཤེས་ལམ་ལ་བདག་དྲོངས་ཤིག༔ ང་རྒྱལ་དྲག་པོས་ཁེངས་སེམས་བསྐྱེད་པ་ཡིས༔ འཐབ་རྩོད་ལྷ་མིན་གནས་སུ་ལྟུང་སྲིད་ན༔ ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ མཉམ་ཉིད་ཡེ་ཤེས་ལམ་ལ་བདག་དྲོངས་ཤིག༔ འདོད་སྲེད་དྲག་པོས་ཆགས་སྡང་བསགས་པ་ཡིས༔ སྐྱེ་འཆི་མ་དག་མངལ་དུ་ལྟུང་སྲིད་ན༔
ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ སོར་རྟོགས་ཡེ་ཤེས་ལམ་ལ་བདག་དྲོངས་ཤིག༔ ཕྲག་དོག་དྲག་པོས་རྡུང་རྡེག་འཕྲོག་བཅོམ་གྱིས༔ ཕམ་ལྟུང་ལྷ་ཡི་གནས་སུ་ལྟུང་སྲིད་ན༔ ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ བྱ་གྲུབ་ཡེ་ཤེས་ལམ་ལ་བདག་དྲོངས་ཤིག༔ ཚེ་རབས་བསགས་པའི་བག་ཆགས་རྣམ་སྨིན་གྱིས༔ ཉོན་མོངས་གཅོང་རོང་སྦུབས་སུ་ལྟུང་སྲིད་ན༔
ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ ཀ་དག་ཡེ་ཤེས་ལམ་ལ་བདག་དྲོངས་ཤིག༔ གནས་སྐབས་རྐྱེན་གྱུར་འབྱུང་བ་ཨ་འཐས་ཀྱིས༔ འཁོར་བའི་རྒྱ་མཚོ་ཆེ་ལ་ལྟུང་སྲིད་ན༔ ཀུན་བཟང་ཆེ་མཆོག་ཞི་ཁྲོ་རབ་འབྱམས་དང་༔ གསལ་བའི་མར་མེའི་ཐུགས་རྗེ་དེར་མ་ཆུང་༔ བཀོད་པ་རབ་རྫོགས་ཞིང་ལ་བདག་དྲོངས་ཤིག༔ ཧཱུྃ༔ ཀུན་བཟང་ཆེ་མཆོག་ཞི་ཁྲོའི་ལྷ་ཚོགས་དང་༔
དམ་པ་རིགས་བརྒྱ་འདུས་པའི་དཀྱིལ་འཁོར་རྣམས༔ བདག་སོགས་འགྲོ་ལ་ཐུགས་རྗེས་རབ་བརྩེ་ནས༔ ཉོན་མོངས་འཁོར་བའི་གཡང་སར་མི་གཏོང་ཞིང་༔ འོད་གསལ་ཏིང་ངེ་འཛིན་གྱིས་ཤུགས་མཚོན་ནས༔ ལྷན་སྐྱེས་ཡེ་ཤེས་ལམ་ལ་བདག་དྲོངས་ཤིག༔ ཕྱིར་མི་ལྡོག་པའི་ས་མཆོག་ཐོབ་པར་ཤོག༔ ཅེས་པས་བསྔོ་སྨོན་རྒྱས་པར་བྱ༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཤིང་ཤོག་སེར་ནས་བསྒྱུར་བའོ།། །། ཙ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བར་དོ་དྲུག་གི་རྩ་ཐོ་བཞུགས་སོ༔ ཀུན་བཟང་ཆེ་མཆོག་ཞི་ཁྲོའི་ལྷ་ལ་ཕྱག་འཚལ་ལོ༔ ཨེ་མཿ བདག་འདྲ་མཁས་པ་རྒྱ་གར་པད་འབྱུང་ངས༔ ཡང་ཟབ་མན་ངག་བཅུད་ཀྱི་ཐིག་ལེ་ལས༔
ཉམས་ལེན་བར་དོ་དྲུག་གི་རྩ་ཐོ་བསྟན༔ གཅེས་པར་དགོས་པའི་གདམས་ངག་མཐར་ཐུག་འདི༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡིག་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དང་པོ་བར་དོ་དྲུག་གི་རིམ་པ་ནི༔ བསམ་གཏན་བར་དོ་རྨི་ལམ་བར་དོ་དང་༔ འཆི་ཁའི་བར་དོ་ཆོས་ཉིད་བར་དོ་དང་༔ སྲིད་པ་བར་དོ་སྐྱེ་གནས་བར་དོ་སྟེ༔
དང་པོ་འཆི་ཁའི་བར་དོའི་གདམས་པ་ནི༔ ཀྱེ་མཿ ཚེ་ལ་ལོང་མེད་དལ་འབྱོར་མི་ལུས་འདི༔ རབ་རིབ་ངང་ལས་སྣང་བ་ཡུད་ཀྱིས་ཟད༔ ཤིན་ཏུ་རྙེད་དཀའ་ཐོབ་པའི་དུས་འདི་རུ༔ རིན་ཆེན་གླིང་ནས་སྟོང་ལོག་མ་འཁྱམས་པར༔ བརྩོན་འགྲུས་ཟབ་མོའི་རྒྱུད་བསྐུལ་སྙིང་པོ་ལོངས༔ ཐོས་བསམ་སྒོམ་གསུམ་ལུང་རིགས་ཟབ་མོའི་ཆོས༔ བསྐྱེད་རྫོགས་གཉིས་ཏེ་འདུས་པའི་གནད་འདི་ལ༔ ལོང་ཡོད་དུད་འགྲོ་ལྟ་བུར་མ་ཉལ་བར༔
ད་ལྟ་ཉིད་དུ་འབད་པ་དྲག་པོ་ཡིས༔ མི་རྟག་འཆི་བ་བསྒོམ་པའི་ལྕག་གིས་བསྐུལ༔ ལོང་མེད་བློ་སྣ་སྟུང་བའི་དུས་གཅིག་པུ༔ ཀྱེ་མཿ བདག་ལ་བསམ་གཏན་བར་དོ་ཤར་བའི་ཚེ༔ སྒོ་གསུམ་མཐའ་བྲལ་ལྟ་བ་བརྟན་པའི་ངང་༔ ཚོགས་དྲུག་ལམ་དུ་ཤར་བའི་འགྱུ་བ་ཀུན༔ བདག་འཛིན་གཞི་ལ་མ་བཅོས་སོ་མར་བཞག༔ དགག་སྒྲུབ་སྤང་བླང་བྲལ་དགོས་དུས་གཅིག་པུ༔ ཏིང་འཛིན་མ་ཡེངས་བསམ་གཏན་སྒོམ་པའི་ཚེ༔
ཉོན་མོངས་འཁྲུལ་བས་ནམ་ཡང་མི་བསླུ་ཞིང་༔ དྲན་རིག་གཉུག་མའི་གཤིས་ལུགས་རྟོགས་པར་ཤོག༔ ཀྱེ་མཿ བདག་ལ་རྨི་ལམ་བར་དོ་ཤར་བའི་ཚེ༔ ཉིན་སྣང་ཐམས་ཅད་བདེན་མེད་སྟོང་པ་ཉིད༔ མཚན་མོ་བག་ཆགས་ཡིད་ལུས་ཕྱ་ཕྱོ་ལ༔ བདག་འཛིན་བྲལ་བའི་ཤེས་པ་སོ་མར་ལྷོད༔ འཁྲུལ་སྣང་བག་མེད་སྦྱང་བའི་དུས་གཅིག་པུ༔ རྩ་ཁམས་བར་དོ་རྨི་ལམ་ལོངས་སྐུའི་ཞིང་༔ ཡིད་ལུས་སྟོང་གཟུགས་སྒྱུ་མར་དོན་རྟོགས་ནས༔
རྗེས་ཤེས་བག་ཡོད་ཏིང་འཛིན་འཆར་བར་ཤོག༔ ཀྱེ་མཿ བདག་ལ་འཆི་ཁའི་བར་དོ་འཆར་དུས་དེར༔ འབྱུང་འཁྲུག་རླུང་གིས་སྒྱུ་ལུས་གནད་གཅོད་ཅིང་༔ ཆགས་སྡང་ཞེན་པས་ཚོར་བ་ཧྲག་པའི་ཚེ༔ སྒྱུ་མའི་གྲོགས་དང་ཟང་ཟིང་འཁྲུལ་པའི་ནོར༔ ཐམས་ཅད་འདུས་བྱས་ཡིན་པ་ཤེས་པར་བྱ༔ གང་ལ་ཆགས་མེད་བློ་སྦྱོང་དུས་གཅིག་པུ༔ འཆི་ཁར་གནད་གཅོད་སྡུག་བསྔལ་མྱོང་བའི་ཚེ༔ གང་ལ་འཛིན་ཆགས་ཞེན་པ་གྲོལ་ནས་སུ༔
ཀུན་གསལ་རིག་པའི་ཏིང་འཛིན་རྟོགས་པར་ཤོག༔ ཀྱེ་མཿ བདག་ལ་འོད་གསལ་བར་དོ་འཆར་དུས་དེར༔ འབྱུང་བ་ཐིམ་པའི་རང་སྣང་ཡིད་ཀྱིས་བཟུང་༔ སྣང་མཆེད་ཐོབ་གསུམ་བག་ཡོད་ལྷོད་ཀྱིས་སྐྱོངས༔ གཞི་ཡི་འོད་གསལ་མ་དང་རིག་པ་བུ༔ དལ་གཅིག་གནས་ཚེ་དེ་ཐོག་ལྷོད་ཀྱིས་ཞོག༔ འཕྲོ་ཚེ་བག་ཡོད་དགོས་པའི་དུས་གཅིག་པུ༔ ཐིམ་རིམ་རྫོགས་ནས་འོད་གསལ་ཤར་བའི་ཚེ༔ སྲིད་པའི་ཉོན་མོངས་རླུང་གིས་མི་བསྐྱོད་ཅིང་༔
ཡེ་ཤེས་གསལ་བའི་ཏིང་འཛིན་འཆར་བར་ཤོག༔ ཀྱེ་མཿ བདག་ལ་སྲིད་པ་བར་དོ་འཆར་དུས་དེར༔ སྒྲ་འོད་ཟེར་གསུམ་ཞི་ཁྲོའི་ལྷ་ཚོགས་རྣམས༔ རང་རྩལ་རོལ་པའི་ཆོ་འཕྲུལ་ཤེས་པར་བྱ༔ འཇིགས་སྐྲག་སྤངས་ནས་སྐུ་གསུམ་ངང་ལ་བསྲེ༔ ཐ་མལ་ཤེས་པ་སྦྱོང་བའི་དུས་གཅིག་པུ༔ སྲིད་པ་བར་དོའི་འཁྲུལ་སྣང་ཤར་བའི་ཚེ༔ བདེན་མེད་སྒྱུ་མའི་ངོ་བོ་གྲོལ་ནས་སུ༔ རྩེ་གཅིག་གནས་ལུགས་ཏིང་འཛིན་འབར་བར་ཤོག༔
ཀྱེ་མཿ བདག་ལ་སྐྱེ་གནས་བར་དོ་འཆར་དུས་དེར༔ རིགས་མཐུན་ནང་ཚན་སྲིད་པའི་ཕོ་མོ་རྣམས༔ དག་སྣང་དཔའ་བོ་མཁའ་འགྲོར་ཞིང་སྦྱངས་ནས༔ ཡི་དམ་ལྷ་ཡི་བསྐྱེད་རྫོགས་དྲན་པས་བཟུང་༔ སྔོན་གྱི་ཉམས་ལེན་མ་ཡེངས་རྩེ་གཅིག་ངང་༔ མིག་སེར་ཆགས་སྡང་བྲལ་དགོས་དུས་གཅིག་པུ༔ སྲིད་པའི་མངལ་འཚོལ་སྐྱེ་གནས་བར་དོ་རུ༔ ཡབ་ཡུམ་ལྷ་ཡི་རྣལ་འབྱོར་སོར་རྟོགས་ནས༔ མི་བརྗེད་གཟུངས་ཀྱིས་ཏིང་འཛིན་རྟོགས་པར་ཤོག༔
ཀྱེ་མཿ འདུས་བྱས་ཕུང་པོར་བར་ཆོད་བཏབ་པའི་ཚེ༔ འཆི་ཁར་གནད་གཅོད་དྲག་པོ་མི་མྱོང་ཤོག༔ མི་རྟག་ཚེ་འདིའི་སྣང་བ་ནུབ་པའི་ཚེ༔ འབྱུང་བའི་ཐིམ་རིམ་རང་ངོ་ཤེས་པར་ཤོག༔ སྣང་མཆེད་ཐོབ་གསུམ་དབང་པོ་འགགས་པའི་ཚེ༔ འོད་གསལ་མ་བུར་རང་ངོ་འཕྲོད་པར་ཤོག༔ རོ་རྐྱང་རླུང་གཡོས་བར་དོ་ཤར་བའི་ཚེ༔ ཆོས་ཉིད་སྒྲ་ཟེར་རང་ངོ་འཕྲོད་པར་ཤོག༔ སྲིད་པ་བར་དོའི་ཡིད་ལུས་ཐོབ་པའི་ཚེ༔
ཆགས་སྡང་ཞེན་པའི་འཁྲི་བ་ཆོད་པར་ཤོག༔ མགོ་བརྙན་ལ་སོགས་འཇིགས་སྐྲག་ཤར་བའི་ཚེ༔ འཁྲུལ་གཟུགས་སྒྱུ་མའི་རང་ངོ་འཕྲོད་པར་ཤོག༔ གཡང་ས་གསུམ་དང་རྔམ་སྒྲ་མཐོང་བའི་ཚེ༔ མི་འཇིགས་གདེང་ལྡན་རང་ངོ་འཕྲོད་པར་ཤོག༔ ལས་ངན་དྲི་ཟའི་མངལ་སྒོ་འཚོལ་བའི་ཚེ༔ སྡུག་བསྔལ་མ་དག་ས་བོན་འགག་པར་ཤོག༔ དག་སྣང་ལྷ་ཡི་ཞིང་ཁམས་མོས་པའི་ཚེ༔ བདུད་ཀྱི་ལུང་བསྟན་བར་ཆད་མི་འབྱུང་ཤོག༔ སྐྱོན་བྲལ་མཁའ་ལ་རྫུས་ཏེ་སྐྱེ་བའི་ཚེ༔
བཀོད་པ་རབ་རྫོགས་ཡ་མཚན་ལྡན་པར་ཤོག༔ གལ་ཏེ་ལས་དབང་མི་རུ་སྐྱེ་སྲིད་ན༔ རྟགས་མཚན་ངོ་མཚར་བཅུ་དྲུག་ལྡན་པར་ཤོག༔ ཕ་མ་བྱང་སེམས་ལྡན་དེར་སྐྱེ་བའི་ཚེ༔ ཡུལ་གྲུ་བཀྲ་ཤིས་ཆོས་དང་འཕྲད་པར་ཤོག༔ ཆོས་དང་འཕྲད་དེ་མི་བརྗེད་གཟུངས་ཐོབ་ནས༔ འགྲོ་ལ་ཕན་བརྩེས་ཆོས་འཁོར་བསྐོར་བར་ཤོག༔ རྟག་ཏུ་རབ་འབྱམས་དགེ་ཚོགས་རྒྱ་མཚོ་ཡིས༔ གོ་འཕང་བསྒྲུབ་སྟེ་ཀུན་བཟང་ལ་གནས་ཤོག༔ ཨོྃ་མ་ཧཱ་ས་མནྟ་བྷ་དྲ་རྀ་དྷི་ཡེ་སྭཱ་ཧཱ༔
ཞེས་བསྔོ་སྨོན་བཟང་པོས་རྒྱས་བཏབ༔ ས་མ་ཡ༔ རྒྱ་རྒྱ་རྒྱ༔ ཨེ་མ་ཉམས་ལེན་ཟབ་མོ་མ་བསྒོམས་སངས་རྒྱས་ཀྱི༔ ལས་རིམ་ཆ་ལག་ངོ་སྤྲོད་རྩ་ཚིག་བཞག༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། ། བཀྲ་ཤིས།། །། ཚ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་བར་དོའི་ཐོས་གྲོལ་བཞུགས་སོ༔ ཀུན་བཟང་ཆེ་མཆོག་ཞི་ཁྲོའི་ལྷ་ལ་འདུད༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔
བར་དོ་ཐོས་གྲོལ་གདམས་པ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དང་པོ་ཐོས་གྲོལ་གཏོང་བ་ལ༔ ལུས་ངག་ཡིད་གསུམ་མ་ཡེངས་ངང་༔ རྩེ་གཅིག་གདུང་བས་གསོལ་འདེབས་བྱ༔ ཧཱུྃ༔ ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ༔ ཡེ་ཤེས་ལྕགས་ཀྱུས་ལམ་སྣ་དྲང་དུ་གསོལ༔
ཀྱེ་མ་ཚེ་འདིའི་འདུས་བྱས་འཇིགས་པའི་ཚེ༔ དང་པོ་འཆི་ལྟས་ལུས་ལ་རབ་ཕོག་ནས༔ འབྱུང་བཞི་རྒུད་ཅིང་ལུས་ལ་ན་ཚ་མྱོང་༔ གནད་གཅོད་རླུང་དང་ཁམས་ལྔ་འཁྲུགས་པ་ཡིས༔ ཤེས་པ་ཡད་ཡུད་འགྱུ་དང་ཕྱ་ཕྱོ་ལ༔ དྲིན་ཅན་བླ་མས་ཐུགས་རྗེའི་མདངས་ཕྱུངས་ལ༔ དྲན་པས་ཟིན་ཅིང་འོད་གསལ་འཆར་བར་ཤོག༔ ས་ཡི་ཁམས་རྣམས་ཆུ་ལ་ཐིམ་པ་དང་༔ སྒྱུ་ལུས་ལྗིད་ཅིང་མནར་གྱིས་ནོན་པའི་ཚེ༔ ས་ཁམས་མཚེར་རྩ་ཆད་ནས་ས་རླུང་འཁྲུགས༔
རི་རབ་འུར་ཆོམ་སྣང་བ་ཤར་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ དྲན་རིག་ལྷན་སྐྱེས་གཉུག་མའི་མདངས་འཕྲོས་ཏེ༔ བར་དོ་རང་ངོ་རང་གི་ཤེས་པར་ཤོག༔ ཆུ་ཡི་ཁམས་རྣམས་མེ་ལ་ཐིམ་པའི་ཚེ༔ ཤེས་པ་ཟ་ཟི་ཁ་སྣ་འཚུབ་ཅིང་སྐེམ༔ ཆུ་ཁམས་མཁལ་རྩ་ཆད་ནས་ཆུ་རླུང་འཁྲུགས༔ རྒྱ་མཚོའི་རླབས་ཆོལ་སྣང་བ་ཤར་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ ཏིང་འཛིན་ལྟ་བའི་དགོངས་པ་ངོ་འཕྲོད་དེ༔
བར་དོ་རང་ངོ་རང་གིས་ཤེས་པར་ཤོག༔ མེ་ཡི་ཁམས་རྣམས་རླུང་ལ་ཐིམ་པའི་ཚེ༔ དབུགས་སྣ་ཐུང་ཞིང་ཚིག་རྣམས་རབ་ཏུ་ལྡོག༔ མེ་ཁམས་མཆིན་རྩ་ཆད་ནས་མེ་རླུང་འཁྲུགས༔ ཚིག་སྒྲ་ལ་སོགས་སྣང་བ་ཤར་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ བསམ་གཏན་མི་གཡོའི་གནས་ལུགས་དོན་རྟོགས་ཏེ༔ བར་དོ་རང་ངོ་རང་གིས་ཤེས་པར་ཤོག༔ རླུང་ཁམས་རྣམ་ཤེས་དག་ལ་ཐིམ་པའི་ཚེ༔ དྲོད་རྣམས་སྡུད་དེ་ཕྱི་ཡི་སྣང་བ་ནུབ༔
རླུང་ཁམས་གློ་རྩ་ཆད་ནས་ལས་རླུང་འཁྲུགས༔ འབྲུག་སྒྲ་སྒྲོག་ལྟར་སྣང་བ་ཤར་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ ཤེས་རབ་ཟབ་མོའི་རྟོགས་པ་རབ་མངོན་ཏེ༔ བར་དོ་རང་ངོ་རང་གིས་ཤེས་པར་ཤོག༔ དེ་ནས་ཕྲ་བའི་སྣང་བ་ཤར་བའི་ཚེ༔ ཞེ་སྡང་ལས་གྱུར་རྟོག་པ་སོ་གསུམ་འགགས༔ ཐིག་ལེ་མས་བབས་དཀར་ལམ་སྣང་བ་འཆར༔ རྐྱང་མ་རླུང་ལྡོག་ཤེས་པ་འགགས་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔
གསལ་བ་འོད་ཀྱི་རང་བཞིན་རྩལ་ཤར་ནས༔ བར་དོ་རང་ངོ་རང་གིས་ཤེས་པར་ཤོག༔ དེ་ནས་མཆེད་པའི་སྣང་བ་ཤར་བའི་ཚེ༔ འདོད་ཆགས་ལས་གྱུར་རྟོག་པ་བཞི་བཅུ་འགགས༔ རཀྟ་གྱེན་ལྡོག་དམར་ལམ་སྣང་བ་འཆར༔ རོ་མའི་རླུང་ལྡོག་ཤེས་པ་འགགས་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ སྣང་སྟོང་འོད་ཀྱི་ཏིང་འཛིན་རྩལ་ཤར་ནས༔ བར་དོ་རང་ངོ་རང་གིས་ཤེས་པར་ཤོག༔ དེ་ནས་ཉེར་ཐོབ་སྣང་བ་ཤར་བའི་ཚེ༔
གཏི་མུག་ལས་གྱུར་རྟོག་པ་རབ་བདུན་འགགས༔ སྲོག་རྩར་རླུང་ལྡོག་ནག་ལམ་སྣང་བ་འཆར༔ རྣམ་པར་ཤེས་པ་དབུ་མའི་སྦུབས་སུ་བརྒྱལ༔ ནག་ལམ་སྒྲ་ཆད་རྟོག་པ་ཤར་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ ཀ་དག་འོད་ཀྱི་ཏིང་འཛིན་རྩལ་ཤར་ནས༔ བར་དོ་རང་ངོ་རང་གིས་ཤེས་པར་ཤོག༔ དེ་ནས་ཞི་བའི་འོད་གསལ་ཤར་བའི་ཚེ༔ གསལ་སྣང་གཡའ་བྲལ་ནམ་མཁའ་ལྟ་བུ་ལ༔ ཐོབ་པ་ཕྱི་མའི་རྟོག་པ་སྐྱེ་བའི་ཚེ༔
རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ དབྱིངས་རིག་འོད་གསལ་མ་བུ་འཕྲོད་པའི་ཚེ༔ བར་དོ་རང་ངོ་རང་གིས་ཤེས་པར་ཤོག༔ དེ་ནས་རྣམ་ཤེས་འཕྲོད་དེ་ཡིད་ལུས་ཐོབ༔ སྔར་གྱི་བག་ཆགས་སྟོང་གཟུགས་ལྟ་བུར་འཆར༔ གཉེན་འབྲེལ་ལ་སོགས་ཡི་མུག་སྡུག་བསྔལ་མཐོང་༔ འཇིག་རྟེན་ནོར་རྫས་རྣམས་ལ་ཆགས་པ་བྱེད༔ སྔར་གྱི་ངན་གོམས་སྲིད་པ་ཤར་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ སྣང་སྲིད་སྒྱུ་མ་ལྟ་བུའྀ་དོན་རྟོགས་ནས༔
བར་དོ་རང་ངོ་རང་གི་ཤེས་པར་ཤོག༔ དེ་ལ་སོགས་ཏེ་འཁྲུལ་སྣང་བག་ཆགས་ཀྱིས༔ སྒྲ་འོད་ཟེར་གསུམ་མི་བཟོད་ལུས་ལ་ཤར༔ ཞི་ཁྲོ་རབ་འབྱམས་འཇིགས་གཟུགས་སྣ་ཚོགས་སྟོན༔ གཅན་གཟན་ཁྲོ་བོ་རྣམས་ཀྱིས་ངར་སྐད་འབྱིན༔ འཇིགས་ཤིང་སྐྱོ་བའི་སྙིང་རླུང་ལང་བའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ རང་སྣང་ཞི་ཁྲོ་ཚོགས་སུ་ངོ་ཤེས་ཤིང་༔ བར་དོའི་འཁྲུལ་གཟུགས་སྣང་བ་གྲོལ་བར་ཤོག༔ དེ་ནས་རང་ཉིད་ཤི་བ་ཐག་ཆོད་ནས༔
གང་དུ་སྐྱེ་བའི་གཟུགས་དང་མཚན་ཉིད་མཐོང་༔ དབང་མེད་བྱ་སྒྲོ་རླུང་ཁྱེར་ཇི་བཞིན་དུ༔ མངལ་སྒོ་འཚོལ་ཞིང་དྲི་ཟ་ཕྱ་མ་ཕྱོ༔ ལས་ཀྱི་རླུང་དམར་དྲག་པོས་དེད་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ རྗེས་ཤེས་བག་ཡོད་བློ་དང་རབ་ལྡན་ནས༔ བར་དོ་རང་ངོ་རང་གིས་ཤེས་པར་ཤོག༔ ཨོྃ་ཨཱཿཧཱུྃ༔ ཞི་བའི་ལྷ་ཚོགས་སྙིང་གི་ནང་ནས་ཐོན༔ སྒྲ་འོད་ཟེར་གསུམ་ཞིང་ཁམས་ལམ་མེར་ཤར༔
རང་སྣང་ཞི་ཁྲོའི་ཚོགས་སུ་མ་མཐོང་ནས༔ གཏི་མུག་དུད་འགྲོའི་འཁོར་བར་འཁྱམས་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ ཆོས་དབྱིངས་ཡེ་ཤེས་ཏིང་འཛིན་འོད་ལམ་དུ༔ རྣམ་སྣང་བཅོམ་ལྡན་འདས་ཀྱིས་མདུན་ནས་བསུས༔ དབྱིངས་ཕྱུག་ཡུམ་ཆེན་ཌཱཀྐིས་རྒྱབ་ནས་སྐྱོར༔ བདག་སོགས་བར་དོ་འཇིགས་པའི་འཕྲང་སྒྲོལ་ནས༔ རབ་ཏུ་དགའ་བའི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ ཞེ་སྡང་དམྱལ་བའི་འཁོར་བར་འཁྱམས་པའི་ཚེ༔
རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ མེ་ལོང་ཡེ་ཤེས་ཏིང་འཛིན་འོད་ལམ་དུ༔ རྡོར་སེམས་བཅོམ་ལྡན་འདས་ཀྱིས་མདུན་ནས་བསུས༔ དབྱིངས་ཕྱུག་སངས་རྒྱས་སྤྱན་མས་རྒྱབ་ནས་སྐྱོར༔ བདག་སོགས་བར་དོ་འཇིགས་པའི་འཕྲང་སྒྲོལ་ནས༔ དྲི་མ་མེད་པའི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ ང་རྒྱལ་ཕམ་ལྟུང་འཁོར་བར་འཁྱམས་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ མཉམ་ཉིད་ཡེ་ཤེས་ཏིང་འཛིན་འོད་ལམ་དུ༔
རིན་འབྱུང་བཅོམ་ལྡན་འདས་ཀྱིས་མདུན་ནས་བསུས༔ དབྱིངས་ཕྱུག་མཱ་མ་ཀཱི་ཡིས་རྒྱབ་ནས་སྐྱོར༔ ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ རྣམ་པར་གནོན་པའི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ འདོད་ཆགས་སྐྱེ་འཆིའི་འཁོར་བར་འཁྱམས་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ སོར་རྟོགས་ཡེ་ཤེས་ཏིང་འཛིན་འོད་ལམ་དུ༔ སྣང་མཐའ་བཅོམ་ལྡན་འདས་ཀྱིས་མདུན་ནས་བསུས༔ དབྱིངས་ཕྱུག་གོས་དཀར་མོ་ཡིས་རྒྱབ་ནས་སྐྱོར༔
ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ བདེ་བ་ཆེན་པོའི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ ཕྲག་དོག་ལྷ་མིན་འཁོར་བར་འཁྱམས་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ བྱ་གྲུབ་ཡེ་ཤེས་ཏིང་འཛིན་འོད་ལམ་དུ༔ དོན་གྲུབ་བཅོམ་ལྡན་འདས་ཀྱིས་མདུན་ནས་བསུས༔ དབྱིངས་ཕྱུག་དམ་ཚིག་སྒྲོལ་མས་རྒྱབ་ནས་སྐྱོར༔ ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ ལྷུན་གྱིས་གྲུབ་པའི་ས་ལ་དྲང་དུ་གསོལ༔
ཨོྃ་ཨཱཿཧཱུྃ༔ སེར་སྣས་ཡི་དྭགས་འཁོར་བར་འཁྱམས་པའི་ཚེ༔ རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ འདའ་ཀ་ཡེ་ཤེས་ཏིང་འཛིན་འོད་ལམ་དུ༔ བྱང་ཆུབ་སེམས་དཔའ་རྣམས་ཀྱིས་མདུན་ནས་བསུས༔ ཌཱཀྐི་རིག་མ་བརྒྱད་ཀྱིས་རྒྱབ་ནས་སྐྱོར༔ ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ ཀུན་ཏུ་འོད་ཀྱི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ བག་ཆགས་ལས་ཀྱིས་འཁོར་བར་འཁྱམས་པའི་ཚེ༔
རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ དབྱིངས་རིག་ཡེ་ཤེས་ཏིང་འཛིན་འོད་ལམ་དུ༔ བཅོམ་ལྡན་ཐུབ་པ་དྲུག་གིས་མདུན་ནས་བསུས༔ སྒོ་བ་ཆེན་པོ་བཞི་ཡིས་རྒྱབ་ནས་སྐྱོར༔ ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ པདྨ་ཅན་གྱི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ དག་པ་རིག་འཛིན་མགྲིན་པའི་གནས་ནས་ཐོན༔ སྒྲ་འོད་ཟེར་ལྟར་འཁྲུགས་པས་རྔོ་མ་ཐོགས༔ ཉོན་མོངས་སྲིད་པའི་འཁོར་བར་འཁྱམས་པའི་ཚེ༔
རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ སྐུ་ལྔ་རྣམ་དག་ཡེ་ཤེས་འོད་ལམ་དུ༔ རིག་འཛིན་ཡབ་ཡུམ་རྣམས་ཀྱིས་མདུན་ནས་བསུས༔ གར་མོ་སྒོ་སྐྱོང་བཞི་ཡིས་རྒྱབ་ནས་སྐྱོར༔ ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ ཡེ་ཤེས་ཆེན་པོའི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ ཁྲག་འཐུང་ལྷ་ཚོགས་ཀླད་པའི་ནང་ནས་ཐོན༔ རྔམ་དང་མེ་འོད་འཁྲུགས་པས་རྔོ་མ་ཐོགས༔ སྐྱི་གཡའ་ལས་ཀྱིས་འཁོར་བར་འཁྱམས་པའི་ཚེ༔
རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ དྲན་རིག་ལྟ་བ་ཀློང་ཡངས་འོད་ལམ་དུ༔ ཁྲོ་ཆེན་ཡབ་ཡུམ་བཅུ་ཡིས་མདུན་ནས་བསུས༔ ཀཽ་སེང་སྒོ་མ་རྣམས་ཀྱིས་རྒྱབ་ནས་སྐྱོར༔ ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ བྱ་རྩོལ་བྲལ་བའི་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ མཁའ་འགྲོ་རྒྱ་མཚོ་ལྟེ་བའི་གནས་ནས་ཐོན༔ འཇའ་ཚོན་མདངས་ལྟར་ཤར་བས་རྔོ་མ་ཐོགས༔ འཇིག་རྟེན་འཁྲུལ་པའི་འཁོར་བར་འཁྱམས་པའི་ཚེ༔
རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ ཁྲེགས་ཆོད་ལྟ་བ་ཏིང་འཛིན་འོད་ལམ་དུ༔ ཡེ་ཤེས་མཁའ་འགྲོ་སྡེ་ལྔས་མདུན་ནས་བསུས༔ སྒོ་མ་གདོང་ཅན་བཞི་ཡིས་རྒྱབ་ནས་སྐྱོར༔ ཚེ་འདས་བར་དོ་འཇིགས་པའི་འཕྲང་སྒྲོལ་ནས༔ འོད་གསལ་དབྱིངས་ཆེན་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ ཕྲིན་ལས་ལྷ་ཚོགས་གསང་བའི་གནས་ཐོན༔ གཏུམ་དྲག་འཇིགས་ཚུལ་བསྟན་པས་རྔོ་མ་ཐོགས༔ འཁྲུལ་སྣང་སྒྱུ་མའི་འཁོར་བར་འཁྱམས་པའི་ཚེ༔
རིག་འཛིན་བླ་མས་ཐུགས་རྗེའི་རྩལ་ཕྱུངས་ལ༔ ཀ་དག་ཡེ་གྲོལ་ཆེན་པོའི་འོད་ལམ་དུ༔ དཔལ་ཆེན་ཡབ་ཡུམ་རྣམས་ཀྱིས་མདུན་ནས་བསུས༔ དབང་ཕྱུག་སྒོ་སྐྱོང་རྣམས་ཀྱིས་རྒྱབ་ནས་སྐྱོར༔ བཀའ་གཏེར་སྲུང་མ་རྣམས་ཀྱིས་མཐའ་ནས་བརྟེན༔ ཡང་དག་སངས་རྒྱས་ས་ལ་དྲང་དུ་གསོལ༔ ཨོྃ་ཨཱཿཧཱུྃ༔ ནམ་མཁའི་ཁམས་རྣམས་དགྲ་རུ་མི་སྡང་ཞིང་༔ ཆོས་དབྱིངས་ཡེ་ཤེས་ཞིང་ཁམས་མཐོང་བར་ཤོག༔ ཆུ་ཡི་ཁམས་རྣམས་དགྲ་རུ་མི་སྡང་ཞིང་༔
མངོན་པར་དགའ་བའི་ཞིང་ཁམས་མཐོང་བར་ཤོག༔ ས་ཡི་ཁམས་རྣམས་དགྲ་རུ་མི་སྡང་ཞིང་༔ དཔལ་དང་ལྡན་པའི་ཞིང་ཁམས་མཐོང་བར་ཤོག༔ མེ་ཡི་ཁམས་རྣམས་དགྲ་རུ་མི་སྡང་ཞིང་༔ བདེ་བ་ཅན་གྱི་ཞིང་ཁམས་མཐོང་བར་ཤོག༔ རླུང་གི་ཁམས་རྣམས་དགྲ་རུ་མི་སྡང་ཞིང་༔ ལས་རབ་རྫོགས་པའི་ཞིང་ཁམས་མཐོང་བར་ཤོག༔ སྒྲ་འོད་ཟེར་གསུམ་དགྲ་རུ་མི་སྡང་ཞིང་༔ རབ་འབྱམས་སྣ་ཚོགས་ཞིང་ཁམས་མཐོང་བར་ཤོག༔ ཨོྃ་ཨཱཿཧཱུྃ༔
བདག་ལུས་སྒྱུ་མ་ཡེ་ཤེས་གཞལ་ཡས་ཁང་༔ ཀ་དག་བདེ་བ་ཆེན་པོའི་འོད་ལྔའི་ཀློང་༔ དྲན་རིག་ལྟ་བ་ཀློང་ཡངས་ཤར་ཕྱོགས་སུ༔ མངོན་པར་དགའ་བའི་ཞིང་ཁམས་ལྟ་ན་སྡུག༔ དེ་རུ་སངས་རྒྱས་རྡོར་སེམས་ཡབ་ཡུམ་བཞུགས༔ སེམས་དཔའ་སེམས་མ་གྲངས་མེད་འཁོར་གྱིས་བསྐོར༔ བླ་ན་མེད་པའི་ངོ་མཚར་ཁྱད་པར་འཕགས༔ རྫོགས་པའི་སངས་རྒྱས་དེ་ཡི་སྲས་མཆོག་ཏུ༔ ཚེ་འདས་ཡིད་ལུས་རིགས་ཀྱི་བུ་ཁྱོད་ཀྱང་༔ རྩལ་ཆེན་མདའ་འཕངས་བཞིན་དུ་སྐྱེ་བར་ཤོག༔
ཕཊ྄ཿ ཨོྃ་ཨཱཿཧཱུྃ༔ དྲན་རིག་ལྟ་བ་ཀློང་ཡངས་ལྷོ་ཕྱོགས་སུ༔ དཔལ་དང་ལྡན་པའི་ཞིང་ཁམས་རྣམ་པར་བརྒྱན༔ དེ་རུ་སངས་རྒྱས་རིན་འབྱུང་ཡབ་ཡུམ་བཞུགས༔ སེམས་དཔའ་སེམས་མ་གྲངས་མེད་འཁོར་གྱིས་བསྐོར༔ བླ་ན་མེད་པའི་ངོ་མཚར་ཁྱད་པར་འཕགས༔ རྫོགས་པའི་སངས་རྒྱས་དེ་ཡི་སྲས་མཆོག་ཏུ༔ ཚེ་འདས་ཡིད་ལུས་རིགས་ཀྱི་བུ་ཁྱོད་ཀྱང་༔ རྩལ་ཆེན་མདའ་འཕངས་བཞིན་དུ་སྐྱེ་བར་ཤོག༔
ཕཊ྄ཿ ཨོྃ་ཨཱཿཧཱུྃ༔ དྲན་རིག་ལྟ་བ་ཀློང་ཡངས་ནུབ་ཕྱོགས་སུ༔ བདེ་བ་ཅན་གྱི་ཞིང་ཁམས་པདྨ་རྒྱས༔ དེ་རུ་སངས་རྒྱས་སྣང་མཐའ་ཡབ་ཡུམ་ལ༔ སེམས་དཔའ་སེམས་མ་གྲངས་མེད་འཁོར་གྱིས་བསྐོར༔ བླ་ན་མེད་པའི་ངོ་མཚར་ཁྱད་པར་འཕགས༔ རྫོགས་པའི་སངས་རྒྱས་དེ་ཡི་སྲས་མཆོག་ཏུ༔ ཚེ་འདས་ཡིད་ལུས་རིགས་ཀྱི་བུ་ཁྱོད་ཀྱང་༔ རྩལ་ཆེན་མདའ་འཕངས་བཞིན་དུ་སྐྱེ་བར་ཤོག༔
ཕཊ྄ཿ ཨོྃ་ཨཱཿཧཱུྃ༔ དྲན་རིག་ལྟ་བ་ཀློང་ཡངས་བྱང་ཕྱོགས་སུ༔ ལས་རབ་རྫོགས་པའི་ཞིང་ཁམས་བཀོད་པས་བརྒྱན༔ དེ་རུ་སངས་རྒྱས་དོན་གྲུབ་ཡབ་ཡུམ་ལ༔ སེམས་དཔའ་སེམས་མ་གྲངས་མེད་འཁོར་གྱིས་བསྐོར༔ བླ་ན་མེད་པའི་ངོ་མཚར་ཁྱད་པར་འཕགས༔ རྫོགས་པའི་སངས་རྒྱས་དེ་ཡི་སྲས་མཆོག་ཏུ༔ ཚེ་འདས་ཡིད་ལུས་རིགས་ཀྱི་བུ་ཁྱོད་ཀྱང་༔ རྩལ་ཆེན་མདའ་འཕངས་བཞིན་དུ་སྐྱེ་བར་ཤོག༔
ཕཊ྄ཿ ཨོྃ་ཨཱཿཧཱུྃ༔ དྲན་རིག་ལྟ་བ་ཀློང་ཡངས་དབུས་ཕྱོགས་སུ༔ སྟུག་པོ་བཀོད་པའི་ཞིང་ཁམས་པདྨ་འོད༔ དེ་རུ་སངས་རྒྱས་ཀུན་བཟང་ཡབ་ཡུམ་ལ༔ སེམས་དཔའ་སེམས་མ་གྲངས་མེད་འཁོར་གྱིས་བསྐོར༔ བླ་ན་མེད་པའི་ངོ་མཚར་ཁྱད་པར་འཕགས༔ རྫོགས་པའི་སངས་རྒྱས་དེ་ཡི་སྲས་མཆོག་ཏུ༔ ཚེ་འདས་ཡིད་ལུས་རིགས་ཀྱི་བུ་ཁྱོད་ཀྱང་༔ རྩལ་ཆེན་མདའ་འཕངས་བཞིན་དུ་སྐྱེ་བར་ཤོག༔
ཕཊ྄ཿ
ཅེས་པས་འཕང་༔ སྨོན་ལམ་ནི༔ ཧོཿ ཀུན་བཟང་ཆེ་མཆོག་འདུས་པའི་དཀྱིལ་འཁོར་ལྷ༔ དགོངས་པ་ཟབ་མོ་ཐུགས་རྗེའི་ཀློང་ཆེན་གྱིས༔ རྣམ་དག་འོད་གསལ་མཆོག་གི་རྩལ་ཕྱུང་ནས༔ སྲིད་པའི་རྒྱ་མཚོ་རབ་ཏུ་སྐེམ་བྱས་ཤིང་༔ མཐའ་ཡས་འགྲོ་ཀུན་བྱང་ཆུབ་ལམ་བཀོད་ནས༔ ཐོག་མའི་མགོན་པོའི་གོ་འཕང་མྱུར་ཐོབ་ཤོག༔
ཅེས་པས་བསྔོ་སྨོན་བགྱིས༔ ས་མ་ཡ༔ ཨེ་མཿ བདག་འདྲ་པདྨ་འབྱུང་གནས་ཀྱྀས༔ བར་དོ་གནད་ཀྱི་སྨོན་ལམ་བཞག༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ བདག་འདྲ་རིག་འཛིན་པདྨ་གཏེར་བདག་གླིང་པས། ལྕགས་བྱི་ལོར་སྦས་ཚལ་ནས་གདན་དྲངས་ཤིང་ཤོག་སེར་ནས་ཞལ་བཤུས་པའོ།། །། ཛ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ཆོས་སྤྱོད་ན་རཀ་མཚོ་སྐེམ་བཞུགས་སོ ༔ བླ་མ་དང་བཅོམ་ལྡན་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ལ་གུས་པས་ཕྱག་འཚལ་ལོ༔ ན་མོ་ཧཱུྃ༔ འོག་མིན་འཐུག་པོ་བཀོད་པ་ཀ་དག་ཞིང་༔ རྣམ་དག་ངོ་མཚར་རབ་རྫོགས་གནས་མཆོག་དེར༔
སངས་རྒྱས་རྒྱ་མཚོ་དྲྭ་བའི་རྣམ་རོལ་སྐུ༔ ཐོག་མའི་སངས་རྒྱས་ཀུན་ཏུ་བཟང་པོ་བཞུགས༔ སེམས་དཔའ་སེམས་མ་གྲངས་མེད་འཁོར་གྱིས་བསྐོར༔ ཟབ་ཞི་ཐུགས་ལ་ཞི་ཁྲོའི་དཀྱིལ་འཁོར་རྫོགས༔ མ་འདྲེས་སྣང་ཚུལ་ཆུ་ཟླའི་དབང་པོ་བཞིན༔ དབྱིངས་རིག་ལམ་ལ་རྩོལ་མེད་རྫོགས་པ་ཡིས༔ ས་མཆོག་དེ་རུ་རབ་ཏུ་བགྲོད་པར་ཤོག༔ ཐོས་བསམ་སྒོམ་གསུམ་ནམ་ཡང་གཡོ་མེད་ཀྱིས༔ ཉོན་མོངས་སྲིད་པའི་འཆིང་བ་གྲོལ་བར་ཤོག༔ ཡེངས་མེད་དྲན་པ་རྗེས་ཤེས་བག་ཡོད་ཀྱིས༔
ནམ་ཡང་མ་རིག་ཀུན་རྟོག་སེལ་བར་ཤོག༔ སྙིང་རྗེའི་ལམ་དྲུག་བསླབ་པས་རྒྱུད་སྦྱངས་ནས༔ རང་རྒྱུད་བག་མེད་ཁེངས་སེམས་གྲོལ་བར་ཤོག༔ མ་གྱུར་འགྲོ་ལ་གཏོང་ཕོད་དགེ་རྩ་ཡིས༔ བསོད་ནམས་འབྲས་བུའི་ཚོགས་ཆེན་རྫོགས་པར་ཤོག༔ དད་དང་ཤེས་རབ་སྙིང་རྗེས་རྒྱུད་སྦྱངས་ནས༔ ཆགས་སྡང་མིག་སེར་ཞེན་པ་ཆོད་པར་ཤོག༔ བསྐྱེད་པའི་རྣལ་འབྱོར་ཟུང་འཇུག་དོན་གཉིས་ཀྱིས༔ ཡེ་ཤེས་དགའ་བའི་ཏིང་འཛིན་འཆར་བར་ཤོག༔ རྫོགས་པའི་གོ་རིམ་ཟབ་མོ་བརྟན་པ་ཡིས༔
ཀུན་བརྟགས་ཡིད་ཀྱི་མུན་པ་སེལ་བར་ཤོག༔ རྩ་ཐིག་རླུང་གི་ཕོ་ཉས་ལམ་སྦྱངས་པས༔ ཡས་བབ་མས་བརྟན་འཇའ་ལུས་བསྐྱེད་པར་ཤོག༔ རྨི་ལམ་འོད་གསལ་ཆོས་ལོངས་ལམ་སྦྱངས་པས༔ སྣ་ཚོགས་སྤྲུལ་སྐུའི་ཞིང་ཁམས་མཐོང་བར་ཤོག༔ སྤྲོས་བཅས་སྤྲོས་མེད་ཟུང་འཇུག་ཉམས་ལེན་གྱིས༔ འོད་གསལ་བདེ་སྟོང་ཏིང་འཛིན་འཆར་བར་ཤོག༔ དུག་ལྔ་རོ་སྙོམ་སྤྱོད་པའི་རླབས་སྦྱངས་པས༔ ལྷུན་གྲུབ་སྐུ་ལྔའི་ཡེ་ཤེས་འཆར་བར་ཤོག༔ དྲན་རིག་གཤིས་ལུགས་ངོ་བོ་གནས་པ་ཡིས༔
དྲན་པ་མི་ཉམས་མི་བརྗེད་གཟུངས་ཐོབ་ཤོག༔ གང་ཤར་ཚོགས་དྲུག་སྒྱུ་མར་སྤྱོད་པ་ཡིས༔ ཤེས་བྱ་འཁོར་བའི་བག་ཆགས་སྲེག་པར་ཤོག༔ ནམ་ཞིག་འདུས་བྱས་འཐོར་བའི་བར་དོ་རུ༔ རྣམ་སྨིན་ལས་ཀྱི་འཇིགས་སྐྲག་མི་འབྱུང་ཤོག༔ སྲིད་པར་གྲུབ་ནས་དྲི་ཟའི་མངལ་འཚོལ་ཚེ༔ མ་དག་རིགས་དྲུག་མངལ་སྒོ་ཆོད་པར་ཤོག༔ ལས་དབང་རིགས་དྲུག་དུཿཁ་འཁོར་གྱུར་ན༔ རྩེ་གཅིག་ལྟ་བས་སྡུག་བསྔལ་སེལ་བར་ཤོག༔ གཞི་ལམ་འབྲས་གསུམ་ཟབ་མོའི་ཐེག་པ་ཡིས༔
ཚེ་རབས་ཆོས་གཏེར་གསང་མཛོད་རྙེད་པར་ཤོག༔ ལྟ་སྒོམ་སྤྱོད་གསུམ་གཅིག་ཤེས་ཀུན་གྲོལ་གྱིས༔ འཁོར་འདས་ཆོས་སྐུའི་དབྱིངས་སུ་གྲོལ་བར་ཤོག༔ ཕུང་པོ་ཡལ་ཚེ་འོད་ལུས་དྲྭ་བ་རུ༔ ཀུན་བཟང་ཐུགས་དང་དབྱེར་མེད་གཅིག་པར་ཤོག༔ ཕྱིར་མི་ལྡོག་སྟེ་ཡང་དག་ས་མཆོག་ཏུ༔ གནས་ཏེ་ས་བཅུའི་གོ་འཕང་ཡོངས་རྫོགས་ཤོག༔ ཀུན་ཏུ་བཟང་པོའི་སྨོན་ལམ་ཅི་འདྲ་བ༔ དེ་འདྲར་བདག་གྱུར་ཡོན་ཏན་རབ་རྫོགས་ཤོག༔ བདག་སོགས་གནས་ཡུལ་བཀྲ་ཤིས་དགེ་ལེགས་ཤིང་༔
དོན་གཉིས་འབྲས་བུའི་གོ་འཕང་དེར་རྫོགས་ཤོག༔ ཅེས་པས་བསྔོ་སྨོན་རྒྱས་པར་བྱ༔ ས་མ་ཡ༔ ཨེ་མ་ཞིང་ཁམས་རབ་རྫོགས་པའི༔ གནད་ཀྱི་སྨོན་ལམ་ཁྱད་པར་ཅན༔ ཐུགས་ཀྱི་སྲས་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ ཁོ་བོ་པདྨ་གཏེར་བདག་གླིང་པས། ལྕགས་བྱི་ལོར་སྦས་ཚལ་ནས་གདན་དྲངས་ཏེ་ཆོས་གླིང་དུ་ཤོག་སེར་ནས་ཞལ་བཤུས་སོ། ། སརྦ་མངྒ་ལཾ།། །། ཝ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཏེར་བདག་གཏེར་སྲུང་ཀྱི་ལས་བྱང་དྲེགས་དཔུང་ནག་པོ་དགྲ་སྙིང་དམར་འབྱིན་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔ ཆོས་སྐྱོང་གཏེར་སྲུང་སྒྲུབ་པའི་ཐབས༔
དྲེགས་དཔུང་དགྲ་སྙིང་དམར་འབྱིན་བསྟན༔ མཁའ་འགྲོ་མཚོ་རྒྱལ་ལྷ་ཡི་ལྕམ༔ ཡི་གེར་ཐོབ་ལ་གཏེར་དུ་སྦོས༔ ལྔ་བརྒྱ་དུས་ཀྱི་ཐ་མ་ལ༔ བན་བོན་ངན་པ་བདུད་ཀྱི་རིགས༔ འདྲེ་རྒོད་འབྱུང་པོ་བསྟན་པའི་དགྲ༔ དེ་སོགས་སྐལ་ངན་བསྒྲལ་བ་དང་༔ སངས་རྒྱས་བསྟན་པའི་སྲོག་ཤིང་ཕྱིར༔ ཡང་གསང་སྙིང་གི་བྱང་བུ་ཉིད༔ དབང་ཐོབ་དམ་ལྡན་སྔགས་པ་ཡིས༔
ཡིད་ལ་བསྐུལ་བ་ཙམ་གྱིས་ཆོག༔ སྒྲུབ་པར་བརྩོན་ན་ལྟ་ཅི་སྨོས༔ དེ་ཕྱིར་ཟབ་རྒྱ་ཁྱད་པར་འཕགས༔ ལུས་དང་གྲིབ་མ་བཞིན་དུ་འཁོར༔ མཆོད་ཁང་ཀ་ཆ་རྟེན་རྣམས་བསྲུང་༔ གཏེར་ཆོས་ཀ་གཅིག་ཕྱི་ན་འབྲང་༔ སྤྱད་ན་ནས་བྲེ་ཙམ་ལ་མྱུར༔ ཕོར་ཁའི་མཆོད་པ་ཙམ་གྱིས་དགྱེས༔ ལོག་ལྟ་ཡིད་འགྱུ་ཙམ་གྱིས་འཁུ༔ མཆོད་བསྟོད་བསམ་པ་ཙམ་གྱིས་འགྲུབ༔
རྦད་བསྐུལ་རྩ་སྔགས་ཙམ་གྱིས་ཆོག༔ བླ་རྟེན་སྲོག་ཡིག་ཙམ་ལ་འཁོར༔ རྗེས་འཇུག་དབང་ཐོབ་ཙམ་ཡང་སྐྱོང་༔ དེ་ཕྱིར་དྲེགས་པ་སྤུ་གྲིའི་རྩེ༔ བསྟན་པ་སྲུང་བའི་མེལ་ཚེ་འདི༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དབང་ཐོབ་ལུང་ལྡན་སྔགས་པ་ཡིས༔ ཆོས་སྐྱོང་སྒྲུབ་པ་བྱ་བའི་ཐབས༔ དུར་ཁྲོད་དམ་ནི་ཤིང་གཅིག་དྲུང་༔
སྟེགས་བུ་དབུས་ཉིད་མཐོ་བ་ལ༔ དུག་ཁྲག་གྲི་ཁྲག་ཆག་ཆག་གདབ༔ མ་ཏྲཾ་གཡང་གཞི་དཀྱིལ་འཁོར་དགོད༔ དབུས་དང་ཕྱོགས་བཞི་དཀྱིལ་འཁོར་མདོག༔ དེ་ཡི་ཕྱི་རོལ་རྩིབས་བརྒྱད་དང་༔ དེ་ཡི་ཕྱི་རོལ་རྩིབས་དགུ་པ༔ ཕྱི་རོལ་དཀྱིལ་འཁོར་གཞན་དང་མཚུངས༔ དབུས་སུ་ཐོད་པ་མཚན་ལྡན་ནང་༔ བླ་འཁོར་བླ་རྡོ་དར་སྣས་དྲིལ༔ སྟེང་དུ་དར་ནག་གུར་ཡང་ཕུབ༔
གཡས་སུ་མདུང་རིང་ནག་པོ་ལ༔ བླ་དར་གཟུགས་དང་བསྐང་རྫས་བརྒྱན༔ གཡོན་དུ་མདུང་རིང་ནག་པོ་ལ༔ རུ་མཚོན་ཟློག་སྔགས་རྦད་སྔགས་བྲི༔ རྒྱབ་ཏུ་མདའ་མོ་སྒྲོ་གསུམ་ལ༔ གྲི་རྒོད་སྙིང་དང་ཤྭ་རྡེའུ༔ མེ་ལོང་ཕུར་པ་རྡོ་རྗེ་དང་༔ དར་ཚོན་སྣ་ལྔ་བ་དན་ཏེ༔ རྒྱན་གསུམ་ལ་སོགས་རྒྱས་པར་བཏགས༔ མདུན་དུ་སྨན་གཏོར་རཀྟ་བཤམ༔
གཏོར་མའི་སྟོད་ནི་སྤྱི་མཐུན་ལྟར༔ སྨད་ནི་པད་འདབ་ཐོད་སྐམ་སྟེ༔ ཉི་ཤུ་རྩ་གཅིག་དག་གི་ཕྲེང་༔ སྐུ་འབག་ཙ་ཀ་ལི་ཡང་གཟུགས༔ རྩེ་མོར་མེ་རི་རྒྱལ་མཚན་བརྒྱན༔ ལྟེ་བར་སྲོག་ཡིག་རྩ་སྔགས་བཞག༔ ལྷོ་རུ་ཚོགས་ཀྱི་འཁོར་ལོ་དང་༔ རྟག་གཏོར་སྟོད་ཟུར་སྨད་ཟླུམ་ལ༔ ཉི་ཤུ་རྩ་གསུམ་དག་གིས་བསྐོར༔ ཤ་སྣ་སྙིང་སྣ་ལིངྒས་བརྒྱན༔
རཀྟ་སྐྱེམས་བཅས་ཚང་བར་བཤམ༔ ནུབ་ཏུ་བུམ་པ་རིལ་བུའམ༔ བུམ་རྫས་ཚང་བར་ཆུ་ཡིས་བཀང་༔ ཁ་རྒྱན་མགུལ་ཆིངས་ཚང་བར་བྱས༔ མེ་ལོང་སིནྡྷུ་ར་ཡིས་བྱུགས༔ ཧ་རི་ནི་ས་ཧཱུྃ་སྲོག་བཅས༔ ཧྲིང་ཛ་ཞེས་པའི་ཡི་གེ་བྲི༔ དེ་དག་བུམ་པའི་ཁ་ཡང་བརྒྱན༔ བྱང་ཕྱོགས་རྒྱུན་གཏོར་ལྷ་གྲངས་ནི༔ དམར་གཏོར་ཤ་དང་ཉུངས་སྒོག་བརྒྱན༔
རྦད་པའི་ཟོར་བཟློག་ཆུང་ངུར་བཞག༔ དེ་ལ་དུག་ཐུན་ནག་པོ་གཟུགས༔ རྡོ་རྗེ་ཕུར་པ་དག་ཀྱང་བཞག༔ ཕྱི་རོལ་མི་ལྤགས་གཡང་གཞི་ཡིས༔ འཁོར་ཡུག་དག་ཏུ་བསྐོར་བར་བྱ༔ མ་འཛོམས་ཤོག་བུ་འཁོར་ཡུག་ལ༔ མི་ལྤགས་དུར་ཁྲོད་ཆས་ཀྱང་བྲི༔ ཟུར་བཞིར་མི་ལྤགས་རྒྱལ་མཚན་རྩེར༔ བྷནྡྷ་སྐམ་པོའི་ཏོག་ཀྱང་བསྐྱོན༔ རྒྱུ་མའི་ལྡ་ལྡི་དྲྭ་བ་བྲི༔
གྲི་བཞི་མདའ་བཞི་ཕུར་པ་བཞི༔ མདུང་བཞི་མེ་ལོང་བཞི་དང་ནི༔ སྦལ་སྦྲུལ་རྒྱན་འཕྱངས་རྣམས་ཀྱང་བྲི༔ སྤྱི་བོར་མི་ལྤགས་བླ་བྲེ་ནི༔ གྲུ་གསུམ་བསྲུང་བཟློག་སྔགས་ཀྱང་བྲིས༔ མདུན་དུ་བྲུབ་ཁུང་ནག་པོ་ནི༔ ཕུང་ཤུལ་དགུ་ཡི་ས་ལ་བཅོལ༔ དེ་ཡང་རུ་ཏྲའི་སྙིང་གར་བརྩེགས༔ ལོགས་གསུམ་ཤན་པ་ཀླུ་དང་གཉན༔ སྐུ་འབག་བྲིས་སམ་འབུར་དོད་བཞེངས༔
བང་རིམ་དགུ་ཡི་རི་མོ་བྲི༔ རྒྱུན་ལམ་དྲེགས་པའི་ཙཀླི་བཙུགས༔ དེ་སྟེང་རི་རབ་ཕུར་པ་ལ༔ ལིངྒ་རྒྱ་ཆིངས་ཐག་པས་བཏགས༔ ཕྱི་རོལ་རྩང་དང་མཚོན་ཆས་བསྐོར༔ ཐུན་རྫས་ལ་སོགས་བཤམས་པ་དང་༔ ཐུན་གཏོར་རྣམས་ཀྱང་རིམ་བཞིན་འབུལ༔ མཆོད་གཞུང་དག་ནི་གཞན་དང་མཚུངས༔ རང་ཉིད་ཁྲག་འཐུང་ཧེ་རུ་ཀཿ དཔའ་གཅིག་ཡབ་ཡུམ་བསྐྱེད་ཀྱང་རུང་༔
མདུན་ཏུ་བཀའ་སྲུང་ཕོ་བྲང་བསྒོམ༔ ཡང་ན་རང་ཉིད་བྱ་རོག་གདོང་༔ སྡེ་བརྒྱད་དཔུང་དང་བཅས་པ་བསྒོམ༔ སྒྲུབ་པའི་བསྙེན་པ་རྟགས་རྫོགས་ནས༔ ལིངྒ་འགུགས་སྔགས་བསད་སྔགས་བཟླ༔ དགྲ་བོ་སོད་རྟགས་བྱུང་ནས་སུ༔ སྦྱིན་སྲེག་བྱའམ་གཏད་པར་བྱས༔ དགྲ་བོ་དཔུང་ཆེན་གོང་ནོན་གཙོ༔ དེ་ཉུང་དག་ནི་གང་བྱས་རུང་༔ ཅུང་ཟད་འགྱང་ན་མི་རྒྱུད་ཆད༔
རང་ལ་ལྡོག་ཅིང་འཁུ་བ་དང་༔ དགྲ་ལ་རྦད་ཀྱང་མི་འགྲོ་ན༔ སྐུ་འབག་མགོ་མཇུག་ལྡོག་ནས་སུ༔ ཐུན་གྱིས་བྲབ་ཅིང་ཐ་ཚིག་བསྒྲག༔ དགྲ་བོ་རྩད་བརླག་བྱུང་ནས་སུ༔ བྱད་བཀྲོལ་གཏད་བཀྲོལ་འཁོར་ལོ་བསྐོར༔ དེ་ཡང་བཀའ་བརྒྱད་གཞུང་བཞིན་བྱས༔ ཕ་རོལ་མཐུ་ཆེ་མི་ཐུབ་ན༔ ཁོ་ཡི་ལོ་ཤིང་དེ་ཡི་དགྲ༔ གཟའ་དང་རྒྱུ་སྐར་ཐམས་ཅད་ནི༔
གཟུགས་འགྲོས་ལོ་ཤིང་དེ་ལ་བསྐྱོན༔ དམོད་པ་བོར་ལ་ཟོར་ཡང་འཕང་༔ དེ་ཡང་ཁོ་རང་ཡུལ་དུ་བསྐྱལ༔ དེ་ནས་ཅིས་ཀྱང་མ་ཐུབ་ན༔ དྲེགས་པ་རྦད་པའི་འཁོར་ལོ་བསྐོར༔ དེ་ནས་དགྲ་བོ་རྩད་ནས་བརླག༔ དགྲ་བོའི་རྗེས་ས་ཤིན་ཏུ་གཅེས༔ རི་བཤིག་བྱ་ན་གཏེར་དུ་སྦས༔ རྒྱུན་བསྙེན་མཐུ་སྒྲུབ་མི་དགོས་ན༔ ལས་མཐའ་ཙམ་གྱིས་བསྒྲལ་ལས་བྱ༔
འགྲུབ་ན་དབང་བཞི་རྣམས་ཀྱང་བླང་༔ རྗེས་སུ་བླ་འཁོར་འཆང་བར་བྱ༔ བཀའ་བརྒྱད་བཟློག་པའི་སྐབས་སུ་ནི༔ དཀྱིལ་འཁོར་གཞུང་ལས་ཚང་ཕྱིར་དུ༔ ཟུར་དུ་སྒྲུབ་གཏོར་མ་ལགས་པའི༔ གཞན་གྱི་མཆོད་པ་བྱ་མི་དགོས༔ ལས་བྱང་སྔགས་ལ་བསྐྱལ་ནས་བཞག༔ དགོང་མོ་གཏོར་འབུལ་རིམ་ལྟར་བྱ༔ དཀྱིལ་འཁོར་ལག་ལེན་བཅའ་གཞི་ཚང༔ ས་མ་ཡ༔
དེ་ནས་དཀྱིལ་འཁོར་སྐད་ཅིག་དྲན་རྫོགས་སུ༔ དམིགས་པ་ཝལ་གྱིས་འདི་ལྟར་བསྒོམ༔ རོལ་མོ་དབྱངས་ཆེན་གཞུང་ལྟར་ལ༔ རྐང་གླིང་གཙེར་ཞིང་དྲི་གསུར་བཏང་༔ ཧཱུྃ༔ རང་ཉིད་སྐད་ཅིག་དཔལ་ཆེན་ཧེ་རུ་ཀཿ ཆེ་མཆོག་ཁྲོ་རྒྱལ་ཁྲག་འཐུང་སྨུག་ནག་སྐུ༔ ཞལ་གཅིག་ཕྱག་གཉིས་ཞལ་གདངས་སྤྱན་རྩ་འཁྲུགས༔ སྨིན་མ་དབུ་སྐྲ་དུས་མཐའི་མེ་ལྟར་འབར༔ ཐོད་སྐམ་བརྒྱན་ཅིང་དར་ནག་ཅོད་པན་བསྐྱོད༔
ཕྱག་གཡས་རྡོ་རྗེ་གཡོན་པས་དུང་དམར་སྟོབ༔ དུར་ཁྲོད་ཆས་བརྒྱད་དཔལ་གྱི་ཆས་བཅུས་བརྒྱན༔ ཡུམ་མཆོག་གནམ་ཞལ་མཐིང་ནག་གྲི་ཐོད་འཁྱུད༔ བསྐལ་པའི་མེ་དཔུང་བམ་ཆེན་གདན་ལ་འགྱིངས༔ ཨོྃ་ཤྲཱི་ཧེ་རུ་ཀ་ཀྲོ་ཏི་ཤྭ་རི་ཧཱུྃ་ཕཊ྄ཿ ཅེས་རྩ་སྔགས་གཙོ་གཅིག་ལྟར་ན་དེ་བཞིན་བྱས་ཀྱང་ཆོག༔ དེ་ནས་དཔལ་ཆེན་བསྐྱེད་ཅིང་དྲག་སྔགས་ཀྱི་སྒྲུབ་པ་ལྟར་ན༔ ཧཱུྃ༔ སྣང་སྲིད་ཀློང་ཡངས་སྣོད་བཅུད་དྲག་པོའི་ཞིང་༔ ཕྱི་ནང་དཀྱིལ་འཁོར་དུར་ཁྲོད་ཨེ་ཡི་ཀློང་༔
ལྷ་སྲིན་སྡེ་བརྒྱད་བསྣོལ་བའི་ཁྲི་སྟེང་དུ༔ དཔལ་ཆེན་ཆེ་མཆོག་ཁྲག་འཐུང་ཧེ་རུ་ཀཿ སྐུ་མདོག་སྨུག་ནག་སྟོང་ཁམས་གླིང་བཞི་འཇིགས༔ ཉི་ཤུ་རྩ་གཅིག་རྔམ་ཞལ་སྲིད་རྩེར་གནོན༔ ཞལ་གདང་དྲག་སྔགས་ཧཱུྃ་སྒྲ་འབྲུག་ལྟར་ལྡིར༔ སྤྱན་དམར་ཐམས་ཅད་ཚྭ་ཚྭ་སྐར་ལྟར་འཁྲུགས༔ ཤངས་ནས་དྲག་པོའི་རླུང་འགྱུ་འུ་རུ་རུ༔ སྙན་ནས་གྲགས་སྟོང་སྒྲ་སྐད་དི་རི་རི༔ དབུ་སྐྲ་ཐོད་ཕྲེང་མེ་དཔུང་ལྷབས་སེ་ལྷབ༔ གཡས་པ་ཉེར་གཅིག་ལྕགས་རྡོར་རྩེ་དགུ་བསྣམས༔
གཡོན་པ་ཉེར་གཅིག་ལྷ་སྲིན་ཀླད་ཁྲག་དཀྲུགས༔ དུར་ཁྲོད་ཆས་བརྒྱད་དྲེགས་པ་ཕོ་ཉར་འགྱེད༔ བཅོ་བརྒྱད་ཞབས་ནི་གླིང་བཞིར་དོར་སྟབས་བགྲད༔ ཡུམ་མཆོག་རྣམ་ཞལ་མཐིང་ནག་པང་དུ་འཁྱུད༔ ཞལ་དགུ་ཁྲོ་ཞིང་གཡས་གཡོན་བཅོ་བརྒྱད་ལ༔ གྲི་ཐོད་འཛིན་ཅིང་དུར་ཁྲོད་ཆས་དང་ལྡན༔ ཞབས་འཁྲིལ་ཡབ་ཡུམ་བསྐལ་མེའི་ཀློང་དུ་གསལ༔ སྣང་སྲིད་སྣོད་བཅུད་རང་མདངས་རོལ་རྩལ་ཤར༔ ཨོྃ་ཤྲཱི་ཧེ་རུ་ཀ་མ་ཧཱ་ཀྲོ་ཏི་ཤྭ་རི་ཧཱུྃ་ཕཊ྄ཿ ཅེས་རང་ཉིད་ཆེ་མཆོག་ཏུ་གསལ་བའི་མདུན་དུ་དུར་ཁྲོད་དང་དཀྱིལ་འཁོར་གྱི་ལྷ་བསྐྱེད་པ་ནི༔
ཧཱུྃ༔ རང་ཉིད་ཆེ་མཆོག་སྟོབས་ལྡན་གསལ་བའི་མདུན༔ དུར་ཁྲོད་ཆེན་པོ་མེ་རླུང་འཚུབ་རྒྱས་ནི༔ སྣང་སྲིད་ཁྲོ་བཅུ་བགྲོད་ཚེ་ཡ་ང་བའི༔ ཤིན་ཏུ་འཇིགས་པའི་གནས་མཆོག་ཕོ་བྲང་དབུས༔ ཁྲག་ཞག་རྦ་རླབས་མཚོ་ལྟར་འཁྱིལ་བའི་ཀློང་༔ མི་རོ་རྟ་རོ་རི་ལྟར་སྤུངས་པའི་གནས༔ པདྨ་ཉི་ཟླ་བརྩེགས་པའི་གདན་གྱི་སྟེང་༔ སྲོག་བདག་མགོན་པོ་དཔལ་ལྡན་བྱ་རོག་གདོང་༔ ཞལ་གཅིག་ཕྱག་གཉིས་སྐུ་ཆེ་ཡན་ལག་རགས༔
དྲག་པོ་སྤྱན་མིག་ཚྭ་ཚྭ་ཐོ་རོ་རོ༔ ཤངས་ནས་རླུང་གཡོས་ཞལ་ནས་རྔམ་མཆེ་གཙིགས༔ དབུ་སྐྲ་དམར་ནག་སྟོང་ཁམས་སྤྲིན་ལྟར་གཏིབས༔ ཐོད་སྐམ་བརྒྱན་ཅིང་དུག་སྦྲུལ་ཅོད་པན་འཕུར༔ ཕྱག་གཡས་གྲི་གུག་ནམ་མཁའི་མཐོངས་ནས་ཕྱར༔ གཡོན་པས་བྷན་དམར་རཀྟ་ཞལ་དུ་འདྲེན༔ དུར་ཁྲོད་ཆས་བརྒྱད་དཔའ་ཆས་རྒྱན་དང་ལྡན༔ ཞབས་གཉིས་འགྱིང་བག་ཁྲག་འཐུང་རོལ་པའི་སྟབས༔ ཡུམ་མཆོག་ཙཎྜི་དམར་མོ་སྲིན་གཟུགས་མ༔ ཟངས་མཆུ་ལྡན་ཞིང་མཆེ་གཙིགས་དགྲ་ཤ་ཟ༔
གྲི་ཐོད་འཛིན་ཅིང་ཡབ་ཀྱི་མགུལ་ནས་འཁྱུད༔ དུར་ཁྲོད་ཆས་རྫོགས་གཡས་བརྐྱང་གཡོན་པ་འཁྲིལ༔ མེ་རི་དམར་ནག་ཀློང་དུ་གསལ་བར་བསྐྱེད༔ ཡབ་ཡུམ་སྤྲུལ་པའི་བྱ་རོག་དམར་ནག་བརྒྱད༔ རྔམ་མཆུ་བརྡར་ཞིང་མཁའ་ལ་ལམ་ལམ་འཇུམས༔ སྣང་ལ་རང་བཞིན་ཟང་ཐལ་ངང་དུ་བསྐྱེད༔ ཨོྃ་མ་ཧཱ་ཀཱ་ལ་ཁཱ་ཁ་མུ་ཁ་ཡ༔ ཀྲོ་ཏི་ནི་ཙ་ཏི་བཾ་ཧཱུྃ་ཕཊ྄ཿ ཧཱུྃ༔ ཤར་ཕྱོགས་མེ་རླུང་དུར་ཁྲོད་བམ་གྱི་སྟེང་༔
ལྷོ་བཙན་ནག་པོ་དཔལ་ལྡན་སེངྒེའི་གདོང་༔ ཞལ་གདངས་ལྗགས་འདྲིལ་རྣོ་དབལ་མཆེ་བ་གཙིགས༔ ཐོད་སྐམ་བརྒྱན་ཅིང་དར་ནག་ཅོད་པན་འཕུར༔ ཕྱག་གཡས་བཙན་མདུང་གཡོན་པས་དགྲ་སྙིང་བསྣམས༔ དུར་ཁྲོད་ཆས་ལྡན་ཞབས་གཉིས་དོར་སྟབས་ཀྱིས༔ སྟག་མོ་རི་བཀྲ་མྱུར་མགྱོགས་ཤུགས་འཆང་བརྫིས༔ ཡུམ་མཆོག་བདུད་མོ་ཤ་ཟ་སེང་གདོང་འཁྲིལ༔ ཁ་ཊྭཱཾ་དགྲ་སྙིང་འཛིན་ཅིང་མགུལ་ནས་འཁྱུད༔ དུར་ཁྲོད་ཆས་ལྡན་ཡབ་ཡུམ་མེ་ཀློང་གསལ༔ ཨོྃ་མ་ཧཱ་དཀྵི་ཎ་ཤུ་ལ་སིཾ་ཧ་དུ་ལི་ཎི་ཧཱུྃ་ཕཊ྄ཿ
ཧཱུྃ༔ ལྷོ་ཕྱོགས་མེ་རླུང་དུར་ཁྲོད་བམ་གྱི་སྟེང་༔ མ་མོ་སྲོག་བདག་ཨེ་ཀ་ཛཱ་ཊི་ལ༔ དམར་ནག་ཁྲོ་ཞལ་དབུ་སྐྲ་ཐོད་སྐམ་བརྒྱན༔ ཞལ་གདངས་ལྗགས་འདྲིལ་སྤྱན་གསུམ་གློག་ལྟར་འགྱུ༔ ཕྱག་གཡས་རལ་གྲི་གཡོན་པས་ནད་རྐྱལ་བསྣམས༔ དུར་ཁྲོད་ཆས་ལྡན་འབྲུག་མོ་མགོ་དགུ་ཆིབས༔ བསྐལ་པའི་མེ་འབར་སྨུག་ནག་ཀློང་དུ་གསལ༔ ཨོྃ་ཀྲོ་ཏི་ཨེ་ཀ་ཛཱ་ཊི་རཀྨོ་རུ་ལུ་ཧཱུྃ་བྷྱོཿ ཧཱུྃ༔
ནུབ་ཕྱོགས་དུར་ཁྲོད་མེ་རི་དམར་ནག་ཀློང་༔ གཟའ་བདུད་ནག་པོ་ཁྱབ་འཇུག་རཱ་ཧུ་ལ༔ ལྗང་སྔོན་དབུ་དགུ་བྱ་རོག་མགོ་དང་བཅུ༔ ཐམས་ཅད་ཁྲོ་ཞིང་དབུ་སྐྲ་ཐོད་སྐམ་འབར༔ གཡས་གཡོན་དང་པོ་རལ་གྲི་ཆུ་སྲིན་གདུགས༔ མཐའ་གཉིས་མདའ་གཞུ་སྦྲུལ་གྱི་ཞགས་པ་འཁྱུགས༔ ལྟེ་བའི་ཁྲོ་ཞལ་གདངས་ཤིང་དམ་ཉམས་ཟ༔ སྦྲུལ་མཇུག་འཁྱིལ་ཞིང་གློག་ཞགས་དམར་མོར་ཆིབས༔ སྤྲིན་ནག་སྔོ་མར་དུག་རླངས་དབུས་སུ་གསལ༔ ཨོྃ་ཧྲི་རཱ་ཧུ་ལ་ཀི་ཀང་དུ་པྲ་མ་ཡ་ཛ་ཧཱུྃ་བྷྱོཿ
ཧཱུྃ༔ བྱང་ཕྱོགས་མེ་རླུང་དམར་ནག་འབར་བའི་ཀློང་༔ བཙན་རྒོད་ཆེན་པོ་དམ་ཅན་རྡོ་རྗེ་ལེགས༔ སྐུ་མདོག་དམར་ནག་དབུ་ལ་བསྭེ་ཞུ་གསོལ༔ ཁྲོ་གཏུམ་སྤྱན་འཁྲུགས་མཆེ་བས་མ་མཆུ་མནན༔ ཕྱག་གཡས་རྡོ་རྗེ་གཡོན་པས་ཙིཏྟ་བསྣམས༔ འཇོལ་བེར་སྔོ་ཁྲ་གསོལ་ཞིང་སེངྒེ་ཆིབས༔ བསྐལ་པའི་མེ་རི་དམར་ནག་ཀློང་དུ་གསལ༔ ཨོྃ་བཛྲ་ས་དྷཱུ་ཙ་ན་ཧཱུྃ་ཕཊ྄ཿ ཧཱུྃ༔
ཕྱི་རིམ་གནམ་ལྕགས་འཁོར་ལོ་རྩིབས་བརྒྱད་སྟེང་༔ ཁྲག་མཚོ་པདྨ་རུ་ཏྲའི་གདན་སྟེང་དུ༔ གནོད་སྦྱིན་བཙན་རྒོད་ཁྲག་འཐུང་འབར་བ་ནི༔ སྐུ་མདོག་དམར་ནག་བསྭེ་ཁྲབ་རྨོག་ཞུ་གསོལ༔ དར་དམར་རྩི་བེར་གསོལ་ཞིང་རུ་དར་བརྒྱན༔ སྤྱན་རྩ་རབ་འཁྲུགས་མཆེ་བས་མ་མཆུ་གནན༔ ཕྱག་གཡས་ཙན་དན་བེང་ཆེན་དམག་གི་གཏེར༔ གཡོན་པས་བཙན་མདུང་ཞགས་པ་སྤྲིང་སྤྲིང་འཁྱུགས༔ སྟག་རལ་གཟིག་ཤུབས་རལ་གྲི་འོད་ལྡན་བརྒྱན༔ སྭག་ལྷམ་གསོལ་ཞིང་རག་པ་རྟིང་དཀར་ཆིབས༔
མེ་རླུང་དམར་ནག་འཚུབ་མའི་ཀློང་དུ་གསལ༔ ཨོྃ་ཡཀྴ་མ་ཧཱ་ཤུ་ལ་ཙ་ཏྲི་ཛ་ཧཱུྃ་བྷྱོཿ ཧཱུྃ༔ དུར་ཁྲོད་འབར་བ་བཾ་གྱི་གདན་སྟེང་དུ༔ ཀླུ་རྒྱལ་ཆེན་པོ་མུན་པ་སྟག་རིང་ནི༔ སྔོ་ནག་དབུ་དགུ་སྦྲུལ་གདེངས་རལ་པ་བསིགས༔ ཞལ་རྣམས་ཁྲོ་ལ་གཡས་གཡོན་རལ་གྲི་སྦྲུལ༔ མཐའ་གཉིས་དགྲ་སཏྭ་ནད་ཀྱི་རྐྱལ་པ་ཐོགས༔ རྔམ་པའི་གཟུགས་ཅན་དུར་ཁྲོད་ཆས་དང་ལྡན༔ ཆུ་སྲིན་ལ་ཆིབས་མེ་དཔུང་ཀློང་དུ་གསལ༔
ཨོྃ་ནཱ་ག་ཁ་དུན་རཱ་ཛ་ཛ་བྷྱོ་བྷྱོཿ ཧཱུྃ༔ དུར་ཁྲོད་དམར་ནག་རྔམ་ཡངས་བམ་གྱི་གདན༔ གནོད་སྦྱིན་ཆེན་པོ་མི་བདུད་སེང་མགོ་ནི༔ དམར་ནག་ཞལ་གདང་ཐོད་སྐམ་དབུ་ལ་བརྒྱན༔ ཕྱག་གཡས་གྲི་གུག་གཡོན་པས་ཐོད་ཁྲག་ཐོགས༔ དུར་ཁྲོད་ཆས་ལྡན་དྲེད་མོང་མི་གཟན་ཆིབས༔ སྲབ་མདའ་སྦྲུལ་ནག་ཐོད་རློན་ཕྲེང་བས་བརྒྱན༔ མེ་རི་འབར་ཞིང་རླུང་ནག་གཡོ་ནང་གསལ༔ ཨོྃ་ཡཀྴ་སིཾ་ཧ་དུ་མ་ར་རཀྴ་ཡ་ཛ་ཧཱུྃ་ཛཿ
ཧཱུྃ༔ དུར་ཁྲོད་ཆེན་པོ་བམ་ཆེན་བསྣོལ་བའི་སྟེང་༔ དགེ་བསྙེན་ཆེན་པོ་ཡཀྴ་གིང་དམར་ནི༔ ཞལ་གདངས་ལྗགས་འདྲིལ་དབུ་སྐྲ་མེ་ལྟར་འབར༔ ཕྱག་གཡས་རྡོ་རྗེ་གཡོན་པས་ཕུར་བུ་བསྒྲིལ༔ དུར་ཁྲོད་ཆས་ལྡན་བཙན་རྟ་དམར་ཞུར་ཆིབས༔ རབ་འཇིགས་འབར་བ་སྲོག་བདག་ཚུལ་དུ་གསལ༔ ཨོྃ་ཏི་པ་ར་ཙ་ཡཀྴ་གྷྲྀ་ཝ་ཧཱུྃ་ཕཊ྄ཿ ཧཱུྃ༔ འཇིགས་རུང་འབར་བ་བམ་གྱི་གདན་སྟེང་དུ༔
ལྷ་ཆེན་གཉན་པོ་རྒྱལ་བ་ཐོད་དཀར་ནི༔ ཞི་བའི་ཆ་ལུགས་དུང་ཁྲབ་རྨོག་ཞུ་གསོལ༔ ཕྱག་གཉིས་དགྲ་སཏྭ་དར་མདུང་ཞགས་པ་འཁྱུགས༔ སྟག་རལ་གཟིག་ཤུབས་རལ་གྲི་འོད་ལྡན་བསྣམས༔ ལྕང་ཤེས་རླུང་ཤུགས་ཆིབས་ཤིང་རྫུ་འཕྲུལ་ཚུལ༔ ཁ་ཆར་བུ་ཡུག་འཚུབ་འཁྱིལ་ཀློང་དུ་གསལ༔ ཨོྃ་ཨ་མི་དྷེ་ཝ་སི་ཏ་རཱ་ཛ་ཧཱུྃ་ཛཿ ཧཱུྃ༔ དུག་རླུང་འབར་བ་བམ་གྱི་གདན་སྟེང་དུ༔ གཟའ་རྒོད་སྤེན་པ་སྤུ་གྲི་མི་དམར་ནི༔
དབུ་དགུ་རྔམ་ཞིང་ཞལ་གདངས་ཁྲོ་ཞིང་འཁྲུགས༔ དབུ་སྐྲ་རབ་འབར་ཐོད་སྐམ་དར་དམར་བརྒྱན༔ དམར་པོ་མེ་ཟེར་མདོག་ཅན་ཕྱག་དྲུག་པ༔ གཡས་གསུམ་སྤུ་གྲི་གཡོན་གསུམ་དགྲ་སྙིང་འཛིན༔ དུར་ཁྲོད་ཆས་ལྡན་སྣང་སྲིད་རླུང་ལ་ཆིབས༔ མྱུར་ཞིང་ཚ་ངར་འཁྲིགས་པའི་ཀློང་དུ་གསལ༔ ཨོྃ་ཀི་ཀང་ཙཀྵུ་རཀྟ་ཏྲི་ཧཱུྃ་ཛ་ཛཿ ཧཱུྃ༔ མེ་རླུང་འབར་བ་ཀློང་ཡངས་བམ་གྱི་གདན༔ དམ་ཅན་ཆེན་པོ་རཀྴ་ཐོད་ཕྲེང་ནི༔
སྨུག་ནག་མདོག་ཅན་འོབ་ཞུ་བསྭེ་ཁྲབ་གསོལ༔ ཕྱག་གཡས་ཐོད་ཕྲེང་གཡོན་པས་སྙིང་ཕྲེང་འཛིན༔ ར་རྒོད་ཆིབས་ཤིང་མྱུར་མགྱོགས་ཕོ་ཉར་གསལ༔ ཨོྃ་བཛྲ་རཀྴ་བྷནྡྷ་ཁ་ལ་ཡ་ཧཱུྃ་ཛ་ཛཿ ཧཱུྃ༔ དུར་ཁྲོད་སྨུག་ནག་བམ་གྱི་གདན་སྟེང་དུ༔ སྲིན་མོ་ཁྲག་རལ་གདོང་དམར་ཆེན་མོ་ནི༔ ཞལ་གསུམ་ཕྱག་དྲུག་ཁྲོ་ལ་དུར་ཁྲོད་ཆས༔ གཡས་གསུམ་སྤུ་གྲི་རལ་གྲི་ཆུ་སྲིན་བསྣམས༔ གཡོན་གསུམ་བྷནྡྷ་ཁ་ཊྭཱཾ་ཙིཏྟ་འབར༔
ཆིབས་སུ་ཕུང་སྟག་ནག་པོ་མགོ་དགུ་ཆིབས༔ ཁྲག་ཞགས་རྒྱ་མཚོ་མེར་བའི་ཀློང་དུ་གསལ༔ ཨོྃ་བཛྲ་རཀྴ་ཀྲོ་ཏི་ལི་རཀྴ་དུ་བྷྱོ་ཛ་ཛཿ ཧཱུྃ༔ དེ་ཡི་ཕྱི་རོལ་རྩིབས་དགུ་རུ༔ རྒྱ་མཚོ་མེར་པའི་ཀློང་ཡངས་དབུས༔ ཀླུ་སྨན་གསང་བ་འོད་ལྡན་ནི༔ སྔོན་མོ་ཞལ་གཅིག་ཕྱག་གཉིས་མ༔ སྦྲུལ་གྱི་གདེངས་ཀ་བདུན་དང་ལྡན༔ ནོར་བུ་འབར་བས་ཡན་ལག་བརྒྱན༔
ཕྱག་གཡས་ལྕགས་ཀྱུ་འབར་བ་དང་༔ གཡོན་པས་སྦྲུལ་གྱི་ཞགས་པ་འཛིན༔ ས་བདག་རུས་སྦལ་མགོ་དགུ་ཆིབས༔ སྔོ་ནག་རླུང་གི་སྒོང་བུར་གསལ༔ ཨོྃ་ནཱ་ག་པྲ་བྷ་ཎི་པཾ་ཛ་ཧཱུྃ་ཛཿ ཧཱུྃ༔ དགེ་བསྙེན་སྨྱོན་པ་ལག་བརྒྱད་པ༔ མི་ནག་མགོ་དགུ་ལག་པ་བརྒྱད༔ ཤིན་ཏུ་ཁྲོ་ལ་མི་བདུད་གཟུགས༔ གཡས་བཞིས་ལྕགས་ཀྱུ་རྒྱུ་ཞགས་བསྣམས༔
གཡོན་བཞིས་སྙིང་དང་མི་ལྤགས་བསྣམས༔ དུར་ཁྲོད་ཆས་ལྡན་ཞབས་གཉིས་མྱུར༔ ཨོྃ་ཤེ་ལ་དུ་གིང་རཱ་ཛ་ཧཱུྃ་ཛ་ཛཿ ཧཱུྃ༔ ཀླུ་བཙན་བླ་འགུགས་ལག་རིང་ནི༔ དམར་ནག་སྲིན་ལུས་འདབ་ཆགས་སྡེར༔ ལག་གཉིས་ལུས་ཚད་བཅུ་གསུམ་རིང་༔ ལྕགས་ཀྱུ་མི་སྙིང་དམར་པོ་བསྣམས༔ ལུས་ལ་སྦྲུལ་ནག་སྟོང་གིས་བརྒྱན༔ ཞབས་གཉིས་དོར་སྟབས་གཅེར་བུ་འཇིགས༔
ཨོྃ་ནཱ་ག་ཤུ་ལ་ཙ་ཏྲི་རྦད་བྷྱོ་ཛཿ ཧཱུྃ༔ ཤན་པ་བཙན་རྒོད་མི་དམར་ནི༔ གཅེར་བུ་འཇིགས་པའི་ཆ་བྱད་ཅན༔ ཕྱག་གཉིས་སྤུ་གྲི་ངར་མ་འཛིན༔ གཡོན་པས་མི་ལྤགས་གཡང་གཞི་རྡེབ༔ སྟག་ཤམ་ཞབས་གཉིས་གར་སྒྱུར་ཚུལ༔ དགྲ་སྲོག་རྔམ་པའི་ཚུལ་དུ་གསལ༔ ཨོྃ་ཙ་ཏྲི་ཡ་ཤུ་ལ་ཧ་ཏྲི་ཛ་ཛཿ ཧཱུྃ༔
སྨན་བཙུན་ཆེན་མོ་སྔོ་ནག་མ༔ རལ་བསིག་ཕྱག་གཡས་མདའ་དར་ལ༔ གཡོན་པས་གཡུ་ཡི་ནེའུ་ལེ་འཛིན༔ གཅེར་མོ་འཇིགས་པའི་ཉམས་གྱུར་བསྒོམ༔ ཨོྃ་བྷེ་རུ་ཧི་མ་མོ་རཀྴ་ཛ་ཛཿཧཱུྃ༔ ཀླུ་བདུད་ནཱ་ག་རཀྴ་ནི༔ སྐུ་མདོག་སྔོ་ནག་སྲིན་གཟུགས་པ༔ སྦྲུལ་ནག་རལ་པ་ཁྲག་གིས་བརྒྱན༔ གཡས་གཡོན་སྦལ་སྦྲུལ་གཅེར་བུའི་ལུས༔ ཞབས་དོར་ཁྲག་རླུང་དབུས་སུ་གསལ༔
ཨོྃ་ནཱ་ག་ཁ་དུན་རཀྴ་ཛ་ཛཿ ཧཱུྃ༔ གཉན་རྒོད་དུག་གདོང་མགོ་དགུ་ནི༔ ནག་པོ་ལྕགས་སྡིག་དགུ་ཡིས་བརྒྱན༔ ཕྱག་དྲུག་གཡས་གཡོན་རིམ་པ་བཞིན༔ འཁོར་ལོ་གཏུན་ཤིང་བེ་ཅོན་དང་༔ རྒྱུ་ཞགས་སྙིང་དང་ཁྲག་བཀང་བསྣམས༔ སྐུ་སྨད་སྦྲུལ་མཇུག་དུག་རླངས་གསལ༔ ཨོྃ་ཕེ་ཤ་པཱ་པཾ་ཡ་དུ་ཛ་ཛཿ ཧཱུྃ༔
ལས་མཁན་སྤུ་གྲི་རླུང་གཤོག་ནི༔ དམར་པོ་མི་ལུས་ཟངས་སྤྲེལ་གདོང་༔ སྤུ་གྲི་གཤོག་པ་གཅེར་བུ་པ༔ ཕྱག་གཉིས་རླུང་གྲི་འཁོར་ལོ་འཛིན༔ ཞབས་གཉིས་བྱ་སྡེར་དགྲ་སྙིང་བསྣུན༔ མེ་རླུང་འཚུབ་མའི་དབུས་སུ་གསལ༔ ཨོྃ་ཡམ་ཤུ་གྷྲྀ་ཝ་ཛ་ཛཿ ཧཱུྃ༔ མོན་པ་ནག་པོ་འཇིགས་པའི་གཟུགས༔ ཞལ་གསུམ་ཁྲོ་ཞིང་རལ་ནག་བསིགས༔
གཡས་གཡོན་བམ་རོ་ཕོ་མོ་དྲུད༔ གར་བསྒྱུར་དགྲ་ཤ་དགྱེས་པར་བསྐྱེད༔ ཨོྃ་ཡ་མ་དུ་ར་ཀཱ་ལ་ཛ་ཛཿ ཧཱུྃ༔ གཞན་ཡང་སྤྲུལ་པ་ཡང་སྤྲུལ་པ༔ ཤ་ཟ་གཅན་སྤྱང་ཉི་ཁྲི་སྟོང་༔ བྱ་ནག་རྔམ་འགྱུར་ཉི་ཁྲི་སྟོང་༔ རང་འདྲ་ལས་མཁན་བྱེ་བ་འབུམ༔ དགྲ་སྲོག་གཅོད་པའི་ཕོ་ཉ་རྣམས༔ སྣང་སྟོང་འཛིན་མེད་ཅི་བཞིན་དུ༔
བདག་མདུན་ཐུགས་ཀའི་ས་བོན་གྱིས༔ རང་བཞིན་གནས་ནས་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཛ་ཛཿ
དེ་ནས་སྤྱན་འདྲེན་པ་ནི་རྐང་གླིང་རོལ་མོ་དྲག་ཏུ་བསྒྲག༔ ཧཱུྃ༔ དུར་ཁྲོད་རྔམ་བརྗིད་རོལ་པའི་ཀློང་དཀྱིལ་ནས༔ མགོན་པོ་བྱ་རོག་གདོང་ཅན་གཤེགས་སུ་གསོལ༔ སྤྲུལ་པ་དུར་ཁྲོད་རང་རང་གནས་མཆོག་ནས༔ ཞིང་སྐྱོང་ལྷ་བཙན་ནག་པོ་གཤེགས་སུ་གསོལ༔ སྲོག་བདག་ཨེ་ཀ་ཛཱ་ཊི་གཤེགས་སུ་གསོལ༔
གཟའ་བདུད་ཁྱབ་འཇུག་མགོ་དགུ་གཤེགས་སུ་གསོལ༔ བཙན་རྒོད་རྡོ་རྗེ་ལེགས་པ་གཤེགས་སུ་གསོལ༔ འབར་བ་ཁྲག་འཐུང་ཆེན་པོ་གཤེགས་སུ་གསོལ༔ ཀླུ་རྒྱལ་མུན་པ་སྟག་རིང་གཤེགས་སུ་གསོལ༔ གནོད་སྦྱིན་མི་བདུད་སེང་མགོ་གཤེགས་སུ་གསོལ༔ དགེ་བསྙེན་ཡཀྴ་གིང་མར་གཤེགས་སུ་གསོལ༔ ལྷ་ཆེན་རྒྱལ་བ་ཐོད་དཀར་གཤེགས་སུ་གསོལ༔ གཟའ་རྒོད་སྤེན་པ་སྤུ་གྲི་གཤེགས་སུ་གསོལ༔ དམ་ཅན་རཀྴ་ཐོད་ཕྲེང་གཤེགས་སུ་གསོལ༔ སྲིན་མོ་ཁྲག་རལ་མ་མོ་གཤེགས་སུ་གསོལ༔
ཀླུ་སྨན་གསང་བ་འོད་ལྡན་གཤེགས་སུ་གསོལ༔ དགེ་བསྙེན་སྨྱོན་པ་ལག་བརྒྱད་གཤེགས་སུ་གསོལ༔ ཀླུ་བཙན་བླ་འགུགས་ལག་རིང་གཤེགས་སུ་གསོལ༔ ཤན་པ་བཙན་རྒོད་མི་དམར་གཤེགས་སུ་གསོལ༔ སྨན་བཙུན་སྔོ་ནག་ཆེན་མོ་གཤེགས་སུ་གསོལ༔ ཀླུ་བདུད་ནཱ་ག་རཀྵ་གཤེགས་སུ་གསོལ༔ གཉན་རྒོད་དུག་གདོང་མགོ་དགུ་གཤེགས་སུ་གསོལ༔ ལས་མཁན་སྤུ་གྲི་རླུང་གཤོག་གཤེགས་སུ་གསོལ༔ ལས་བྱེད་མོན་པ་ནག་པོ་གཤེགས་སུ་གསོལ༔ ཕྱི་ནང་སྤྲུལ་པ་ཡང་སྤྲུལ་གཤེགས་སུ་གསོལ༔
དམ་ཉམས་བྱད་མ་བསྒྲལ་ཕྱིར་གཤེགས་སུ་གསོལ༔ ཨོྃ་བཛྲ་ས་མཱ་ཡ་དྷརྨ་པཱ་ལ་ཛཿཛཿ དེ་ནས་བཞུགས་སུ་གསོལ་བ་ནི༔ ཧཱུྃ༔ དུར་ཁྲོད་ཕོ་བྲང་འབར་བའི་གནས་མཆོག་འདིར༔ དམ་ཉམས་རུ་ཏྲ་བསྒྲལ་བའི་ཞིང་གདན་དབུས༔ ཁྲག་འཐུང་དགྱེས་པའི་ཚུལ་གྱིས་བཞུགས་སུ་གསོལ༔ བསྟན་པ་སྲུང་བའི་ཆོས་སྐྱོང་ནུས་རྩལ་ཤུགས༔ སྐྱེད་མཛད་རིན་ཆེན་གཏེར་གྱི་སྲུང་མ་རྣམས༔ སྔོན་གྱི་པད་འབྱུང་ཐ་ཚིག་དྲན་ལ་བསྟོད༔
དེ་ནས་མཆོད་པ་འབུལ་བ་ནི༔ ཧཱུྃ༔ རཀྟའི་ཡོན་ཆབ་ལྦུ་བ་ཕྱོགས་བཅུར་གཡོ༔ དབང་པོའི་མེ་ཏོག་རི་རབ་བརྗིད་ལྟར་སྤུངས༔ ཤ་རུས་བསྲེགས་པའི་དྲི་མཆོག་ངར་དང་ལྡན༔ རྐང་མར་ལྷ་བ་ཞག་གི་སྒྲོན་མེ་སྦར༔ གསེར་ཞུན་མདངས་ལྡན་མཁྲིས་པའི་དྲི་ཆབ་གཏམས༔ རུ་ཏྲའི་སྙིང་བཤོས་དམར་ནག་ནང་རོལ་བརྒྱན༔ རྐང་གླིང་སྒྲ་ལྡན་རོལ་མོ་འབྲུག་ལྟར་ལྡིར༔ ཕྱི་ཡི་མཆོད་སྤྲིན་དཔག་ཡས་ཞིང་བཀོད་འདི༔
ཆོས་སྐྱོང་གཏེར་བདག་སྲུང་མའི་ཚོགས་རྣམས་ལ༔ འབུལ་ལོ་དམ་ཉམས་དགྲ་བོ་ཆམ་ལ་ཕོབ༔ སངས་རྒྱས་བསྟན་པ་རྟག་ཏུ་རྒྱས་པར་མཛོད༔ ཨོྃ་སརྦ་དྷརྨ་པཱ་ལ་ཡ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་ལ་ཁ་རཾ་ཁཱ་ཧི༔ སོགས་ནས་ རཀྟ་ལ? མ་ཧཱ་ཙིཏྟ་ལ? གོ་རོ་ཙ་ན་ལ? བ་སུ་ཏ་ལ? ཨི་དཾ་བྷ་ལིངྟ་ཁཱ་ཧི༔ དེ་ནས་སྨན་གཏོར་རཀྟ་ནི༔ ཧཱུྃ༔ བྷནྡྷའི་སྣོད་དུ་བདུད་རྩི་མཚོ་ལྟར་བསྐྱིལ༔ ག་ཎའི་ཚོགས་ཀྱི་འཁོར་ལོ་དབྱིངས་དང་མཉམ༔
དམར་ཆེན་བདུད་རྩིའི་ཞག་གཡོ་བཅུད་དང་ལྡན༔ རྟག་གཏོར་དཔལ་ཆེན་བཤོས་བུ་ཁྱོན་གྱིས་བརྒྱན༔ རྒྱུན་གཏོར་ནར་མ་སྤྱན་གཟིགས་མཐུན་པའི་རྫས༔ དཀྱིལ་འཁོར་རྒྱ་མཚོ་མཉེས་པའི་མཆོད་པ་འདི༔ འབུལ་ལོ་སངས་རྒྱས་བསྟན་པ་གཉན་པོ་སྲུངས༔ དམ་ཉམས་དགྲ་ལ་ཆད་པ་དྲག་པོ་ཕོབ༔ ཨོྃ་སརྦ་དྷརྨ་པཱ་ལ་ཡ༔ པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་མེ་གྷ་ས་མུ་དྲ་ཨོྃ་ཨཱཿཧཱུྃ༔ ཁ་ཁ་ཁཱ་ཧི༔ དེ་ནས་སྤྱན་གཟིགས་སྣ་ཚོགས་ཀྱིས་བསྐང་བ་ནི༔
ཧཱུྃ༔ དཔལ་ལྡན་ཡེ་ཤེས་མགོན་པོ་བྱ་རོག་གདོང་༔ བཀའ་ཡི་ཆོས་སྐྱོང་དམ་ཅན་སྲུང་མའི་ཚོགས༔ ཐུགས་དམ་གཉན་པོ་བསྐང་བའི་དམ་རྫས་ནི༔ ཕྱི་མཆོད་རྣམ་ལྔའི་དམ་རྫས་བྷ་ལིངྟ༔ གསང་མཆོད་སྦྱོར་སྒྲོལ་གཉིས་མེད་མཆོད་པའི་མཆོག༔ མི་ལྤགས་གཡང་གཞི་བླ་བྲེ་མཁའ་ལ་བཀྲམ༔ རུ་ཏྲའི་ཤ་རུས་དུར་ཁྲོད་རྫ་ལྟར་ཉིལ༔ རྟ་ནག་གཡག་ནག་ཁྱི་ནག་ལུག་ནག་དང་༔ བྱ་ནག་སྦྲུལ་ནག་དར་ནག་རུ་མཚོན་དང་༔
མདའ་མདུང་རལ་གྲི་རྩེ་གསུམ་ཐུག་དང་བརྒྱན༔ དར་ཚོན་མེ་ལོང་ཤྭ་རྒྱན་རྩིས་ཀྱི་བཀྲ༔ བླ་འཁོར་སྲོག་འཁོར་སྐུ་འཁོར་རྦད་འཁོར་དང་༔ ཟློག་འཁོར་ལས་མཚོན་བཟློག་གཏོར་ཐུན་གྱི་རྫས༔ རྟེན་གཏོར་རྟག་གཏོར་རྒྱུན་གཏོར་ཐུན་གཏོར་དང་༔ ཕོ་བྲང་དུར་ཁྲོད་རྒྱན་བཀོད་མཛེས་པའི་ཏོག༔ ཕྱི་ནང་མཉེས་པའི་མཆོད་ཚོགས་རྒྱ་མཚོ་འདིས༔ ལས་མགོན་བྱ་རོག་གདོང་ཅན་ཐུགས་དམ་བསྐང་༔ དཔལ་འབར་ཞིང་སྐྱོང་ལྷོ་བཙན་ཐུགས་དམ་བསྐང་༔ མ་མོ་སྔགས་ཀྱི་བདག་མོའི་ཐུགས་དམ་བསྐང་༔
གཟའ་བདུད་ཁྱབ་འཇུག་མགོ་དགུའི་ཐུགས་དམ་བསྐང་༔ དམ་ཅན་རྡོ་རྗེ་ལེགས་པའི་ཐུགས་དམ་བསྐང་༔ བཙན་རྒོད་འབར་བ་ཁྲག་འཐུང་ཐུགས་དམ་བསྐང་༔ ཀླུ་རྒྱལ་མུན་པ་སྟག་རིང་ཐུགས་དམ་བསྐང་༔ གནོད་སྦྱིན་མི་བདུད་སེང་མགོའི་ཐུགས་དམ་བསྐང་༔ དགེ་བསྙེན་ཡཀྴ་གིང་དམར་ཐུགས་དམ་བསྐང་༔ ལྷ་ཆེན་རྒྱལ་བ་ཐོད་དཀར་ཐུགས་དམ་བསྐང་༔ གཟའ་རྒོད་ཤན་པ་སྤུ་གྲིའི་ཐུགས་དམ་བསྐང་༔ དམ་ཅན་རཀྴ་ཐོད་ཕྲེང་ཐུགས་དམ་བསྐང་༔

སྲིན་མོ་ཁྲག་རལ་མ་མོའི་ཐུགས་དམ་བསྐང་༔ ཀླུ་སྨན་གསང་བ་འོད་ལྡན་ཐུགས་དམ་བསྐང་༔ དགེ་བསྙེན་སྨྱོན་པ་ལག་བརྒྱད་ཐུགས་དམ་བསྐང་༔ ཀླུ་བཙན་བླ་འགུགས་ལག་རིང་ཐུགས་དམ་བསྐང་༔ ཤན་པ་བཙན་རྒོད་མི་དམར་ཐུགས་དམ་བསྐང་༔ སྨན་བཙུན་ཆེན་མོ་སྔོ་ནག་ཐུགས་དམ་བསྐང་༔ ཀླུ་བདུད་ནཱ་ག་རཀྴའི་ཐུགས་དམ་བསྐང་༔ གཉན་རྒོད་དུག་གདོང་མགོ་དགུའི་ཐུགས་དམ་བསྐང་༔ ལས་མཁན་སྤུ་གྲི་རླུང་གཤོག་ཐུགས་དམ་བསྐང་༔ ལས་བྱེད་མོན་པ་ནག་པོའི་ཐུགས་དམ་བསྐང་༔ ཕྱི་ནང་སྤྲུལ་པ་ཡང་སྤྲུལ་ཐུགས་དམ་བསྐང་༔
དམ་ཅན་རྒྱ་མཚོའི་ཐུགས་དམ་བསྐངས་གྱུར་ནས༔ བར་ཆད་བསལ་ཞིང་དངོས་གྲུབ་སྩོལ་བ་དང་༔ ཕྱི་ནང་བསྟན་དགྲ་དམ་ཉམས་རྩད་ནས་ཆོད༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བཤགས་པ་བྱ་བ་ནི༔ ཧོཿ དཀྱིལ་འཁོར་རྒྱ་མཚོ་གསང་བའི་ལྷ་ཚོགས་ཀྱི༔ མཆོད་རྫས་མ་ཚང་བསྙེན་སྒྲུབ་གཡེལ་བ་དང་༔ བསྐྱེད་རྫོགས་མ་གསལ་ནོར་འཁྲུལ་ཆད་པ་དང་༔ ལེ་ལོ་བཏང་སྙོམས་འཁྲུལ་ཚོགས་ཅི་མཆིས་པ༔
དམ་ཅན་རྒྱ་མཚོའི་ཚོགས་ལ་བཟོད་པར་གསོལ༔ ཅེས་ཡིག་བརྒྱ་བཟླ༔ ཆོས་སྐྱོང་འཁུ་བ་སོགས་བྱུང་ན་བསྐང་བ་གཙོ་ཆེ༔ དེ་ནས་བསྟོད་པ་བྱ་བ་ནི༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ འཇིགས་བྱེད་ཆེ་མཆོག་ལེགས་ལྡན་བྱ་རོག་གདོང་༔ དུར་ཁྲོད་ཆས་རྫོགས་སྲིད་གསུམ་སྟོབས་འདུས་པ༔ མཐུ་སྟོབས་དབང་ཕྱུག་ཁྱེད་ལ་བདག་བསྟོད་དོ༔ ཧཱུྃ༔
དཔལ་འབར་ཆེན་པོ་ཞིང་སྐྱོང་སེངྒེའི་གདོང་༔ དུར་ཁྲོད་ཆས་རྫོགས་རོལ་སྟབས་སྟག་སྟེང་བཞུགས༔ དགྲ་སྲོག་གཅོད་ཚེ་ལྷོ་བཙན་ལུས་བཟུང་བ༔ མ་ཧཱ་ཀཱ་ལ་ཁྱོད་ལ་བདག་བསྟོད་དོ༔ ཧཱུྃ༔ སྔགས་སྲུང་ཆེན་མོ་མ་མོ་རལ་གཅིག་མ༔ ཡེ་ཤེས་དབྱིངས་ཀྱི་གཙོ་མོ་དམར་ནག་གཟུགས༔ རལ་གྲིས་དགྲ་སྲོག་གཅོད་ཅིང་ནད་རྐྱལ་འཕྱོ༔ སྔགས་སྲུང་ཆེན་མོ་ཁྱོད་ལ་བདག་བསྟོད་དོ༔ ཧཱུྃ༔
ནམ་མཁའི་དབྱིངས་ཀྱི་དབང་སྒྱུར་ལྗང་སྔོན་ཞལ༔ མཁའ་ལ་རྒྱུ་ཞིང་དགྲ་ལ་ཐོག་སེར་འབེབ༔ རྭ་ཡི་མདའ་གཞུ་འཛིན་ཅིང་དགྲ་སྙིང་འཛེར༔ ཁྱབ་འཇུག་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ སངས་རྒྱས་བསྟན་པའི་བྱ་ར་དམ་ཅན་གྱིས༔ པདྨའི་བཀའ་ཉན་སེངྒེ་དཀར་མོ་ཞོན༔ དམ་ཉམས་བསྒྲལ་བའི་ཙིཏྟ་ཞལ་དུ་གསོལ༔ རྡོ་རྗེ་ལེགས་པ་ཁྱོད་ལ་བདག་བསྟོད་དོ༔ ཧཱུྃ༔
སྲོག་བདག་གནོད་སྦྱིན་ཁྲག་འཐུང་ཆེན་པོ་ནི༔ མེ་འོད་མདོག་ཅན་བཙན་ཞགས་དགྲ་ལ་འདེབས༔ དམག་དཔུང་བསྐྱེད་ཅིང་སངས་རྒྱས་བསྟན་པ་སྲུང་༔ ཆོས་སྐྱོང་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ ཀླུ་རྒྱལ་ཆེན་པོ་མུན་པ་སྟག་རིང་ནི༔ སྔོ་ནག་སྦྲུལ་རལ་རལ་གྲི་དགྲ་ལ་འདེབས༔ བསྟན་དགྲ་བདུན་རྒྱུད་རྩད་ནས་གཅོད་མཛད་པ༔ ཀླུ་བདུད་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔
གནོད་སྦྱིན་ཆེན་པོ་མི་བདུད་སེང་མགོ་ནི༔ སྐུ་མདོག་དམར་ནག་དྲེད་མོང་སྨྱོན་པ་ཆིབས༔ བདག་ལ་སྡང་བའི་བྱད་མའི་སྲོག་སྙིང་ཕྲོལ༔ གནོད་སྦྱིན་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ དགེ་བསྙེན་ཆེན་པོ་ཡཀྴ་གིང་དམར་ནི༔ རྡོ་རྗེ་ཕྱར་ཞིང་ཕུར་བུ་བགེགས་ལ་འདེབས༔ རྟ་དམར་བཞོན་ཅིང་སྟོང་གསུམ་ཡུད་ཀྱིས་བསྐོར༔ དགེ་བསྙེན་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔
ལྷ་ཡི་རྒྱལ་པོ་མི་དཀར་ཞི་ཚུལ་འཆང་༔ ལྷ་རྟ་ཞོན་ཅིང་རུ་དར་དཀར་པོ་བསྣམས༔ རིན་ཆེན་གཏེར་སྲུང་ཕྱི་ནང་བར་ཆད་བསལ༔ རྒྱལ་བ་ཐོད་དཀར་ཁྱོད་ལ་བདག་བསྟོད་དོ༔ ཧཱུྃ༔ གཟའ་རྒོད་སྤུ་གྲི་མི་དམར་མཁའ་ལ་རྒྱུ༔ དམ་ཉམས་དགྲ་ལ་ཐོག་སེར་མྱུར་དུ་འབེབས༔ དུར་ཁྲོད་ཆས་ལྡན་རླུང་རྟ་ཆིབས་མཛད་པ༔ ཀི་ཀང་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔
དམ་ཅན་ཆེན་པོ་རཀྴ་ཐོད་ཕྲེང་ནི༔ ར་རྒོད་ལ་ཆིབས་དགྲ་བོའི་སྙིང་རྩ་ལེན༔ སྨུག་ནག་འོབ་ཞུ་གསོལ་མཛད་དྲེགས་པ་ཆེ༔ གཏེར་སྲུང་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ སྲིན་མོ་ཁྲག་མདོག་ཤ་ཟ་མེ་འོད་གདོང་༔ ཕུང་སྟག་ལ་ཆིབས་དགྲ་བོའི་ཙིཏྟ་ལེན༔ མཚོན་ཆ་དྲག་པོ་ཆར་ཆེན་དགྲ་ལ་འབེབ༔ ཁྲག་རལ་མ་མོ་ཁྱོད་ལ་བདག་བསྟོད་དོ༔ ཧཱུྃ༔
ཀླུ་མོ་ཆེན་མོ་གསང་བ་འོད་ལྡན་ནི༔ རོལ་མཚོ་ས་ཡ་སྟོང་གི་གཉེར་འཛིན་མ༔ ནོར་བུས་བརྒྱན་ཅིང་སྒྲུབ་ལ་དངོས་གྲུབ་སྟེར༔ ཀླུ་ཡི་དབང་མོ་ཁྱོད་ལ་བདག་བསྟོད་དོ༔ ཧཱུྃ༔ བདུད་ཀྱི་དགེ་བསྙེན་ཆེན་པོ་ལག་བརྒྱད་ཀྱིས༔ ལྕགས་ཀྱུ་གདེང་མཛད་དགྲ་བོའི་སྙིང་ནས་བཟུང་༔ མི་ལག་ཙིཏྟ་འཛིན་བྱེད་བདུད་གིང་ཆེ༔ ནག་པོ་དགྲ་འཇོམས་ཁྱོད་ལ་བདག་བསྟོད་དོ༔ ཧཱུྃ༔
ཀླུ་བཙན་མི་གཟན་བླ་འགུགས་ཕོ་ཉ་ནི༔ བརྐྱང་བསྐུམ་ལག་པས་སྟོང་གསུམ་དགྲ་སྙིང་སྙོབ༔ སྲིན་ལུས་དམར་ནག་སྡེར་མོས་ལྕགས་ཀྱུ་འཛིན༔ ཤན་པ་ལག་རིང་ཁྱོད་ལ་བདག་བསྟོད་དོ༔ ཧཱུྃ༔ བཙན་གྱི་ཤན་པ་གཅེར་བུ་དམར་ནག་གིས༔ གཡང་གཞི་དམར་པོ་དགྲ་ཡུལ་ཞིང་ལ་རྡེབ༔ མཆོང་རྒྱུག་ཚུལ་གྱིས་དགྲ་ལ་ལྟས་ངན་འབེབས༔ བཙན་རྗེ་དམར་པོ་ཁྱོད་ལ་བདག་བསྟོད་དོ༔ ཧཱུྃ༔
སྨན་མོ་ཆེན་མོ་འབྱུང་ལྔའི་མངའ་བདག་མོ༔ མདའ་དར་ནེའུ་ལེ་འཛིན་མཛད་བསྟན་སྲུང་མ༔ མི་སྙིང་སྟོང་ལ་རང་སྙིང་ཁེངས་མཛད་མ༔ གཡའ་གངས་ནགས་ཆུའི་སྨན་མོ་ཆེ་ལ་བསྟོད༔ ཧཱུྃ༔ ནཱ་ག་རཀྴ་ཀླུ་བདུད་སྔོ་ནག་གཟུགས༔ སྦྲུལ་གྱི་ཞགས་འདྲེན་གླིང་བཞིའི་དགྲ་བོ་འཆིང་༔ གར་སྒྱུར་ཆོ་འཕྲུལ་སྟོབས་དབང་ཆོས་འཁོར་སྐྱོང་༔ ནཱ་ག་རཀྴ་ཁྱོད་ལ་བདག་བསྟོད་དོ༔ ཧཱུྃ༔
གཉན་རྒོད་ནག་པོ་དབྱིངས་ལ་འགྱུ་བྱེད་པ༔ མི་ལུས་ལྕགས་སྡིག་མགོ་དགུས་དགྲ་ཤ་ཟ༔ བྱད་མ་བརྣག་པའི་སྙིང་ཁྲག་ཧུབ་ཀྱིས་འདེབས༔ གཉན་རྒོད་དུག་གདོང་ཁྱོད་ལ་བདག་བསྟོད་དོ༔ ཧཱུྃ༔ ལས་མཁན་དམར་པོ་སྤུ་གྲིའི་གཤོག་པ་ཅན༔ མགོ་བོ་ཟངས་སྤྲེལ་སྡེར་མོ་བྱ་ཡི་གཟུགས༔ དགྲ་ལ་རྦད་ཚེ་སྲོག་རྩ་སྙིང་ཁྲག་གཏུབ༔ སྤུ་གྲི་རླུང་གཤོག་ཁྱོད་ལ་བདག་བསྟོད་དོ༔ ཧཱུྃ༔
མོན་པ་གཅེར་བུ་ཤན་པ་ནག་པོ་ཡིས༔ རལ་ནག་བསིགས་ཤིང་དགྲ་བོ་ཕོ་མོ་དྲུད༔ ནང་རོལ་འདྲེན་ཅིང་གར་སྟབས་རྫུ་འཕྲུལ་བསྒྱུར༔ མོན་པ་ཆེན་པོ་ཁྱོད་ལ་བདག་བསྟོད་དོ༔ ཧཱུྃ༔ ཕྱི་ནང་སྤྲུལ་པ་དམ་ཅན་སྲུང་མའི་ཚོགས༔ ཐུགས་དམ་བསྐུལ་མཛད་དམིགས་པའི་དགྲ་བོ་སྒྲོལ༔ བསྟན་པའི་སྲོག་སྐྱོང་སྒྲུབ་པའི་ཕྲིན་ལས་མཛོད༔ དམ་ཅན་རྒྱ་མཚོའི་ཚོགས་ལ་བདག་བསྟོད་དོ༔ ཞེས་བསྟོད་ཅིང་ཕྲིན་ལས་རྣམས་ངག་གིས་བརྗོད༔
དེ་ནས་སྒྲུབ་པའི་ཐུགས་དམ་འཛབ་བསྐུལ་ནི༔ ཧཱུྃ༔ དམ་ཅན་རྒྱ་མཚོ་འདུས་པའི་ཚོགས༔ འཛབ་ཀྱི་ཐུགས་དམ་ཕྲིན་ལས་རྣམས༔ སྒྲུབ་པའི་དམ་བཅའ་བརྟན་པོས་བཟུང་༔ དེང་སང་ཐུགས་དམ་གནད་ནས་བསྐུལ༔ ཞེས་སྔགས་རྣམས་མདུན་བསྐྱེད་དམ༔ མཇུག་ཏུ་ཡོད་པ་ལྟར་བཟླས་སྒྲུབ་ཀྱི་སྔགས་བཟླ༔ དེ་ནས་སྔགས་རྫོགས་མཚམས་སུ་ཐུན་གཏོར་འབུལ་བ་ནི༔ ལྕགས་སྣོད་དུ་ལིངྒ་དང་གཏོར་མ་བཤམས་ཤིང་༔
ཧཱུྃ༔ མདུན་དུ་དྲག་པོ་ལྕགས་ཀྱི་ཧོྃ༔ རྔམ་ཡངས་ཤོར་མེད་བཙོན་ཁང་དུ༔ དམ་ཉམས་དགྲ་བོའི་གཟུགས་ལིང་ནི༔ ཆཻག་ ཁོ་རང་མངོན་སུམ་གསལ༔ དེ་ནས་ལན་གསུམ་དགྲ་བོའི་ལུས་ངག་གསལ་ཏེ་དགུག༔ ཧཱུྃ༔ དམ་ཅན་ཆོས་སྐྱོང་བཀའ་སྡོད་བདེན་པའི་མཐུས༔ གཟུགས་ལིང་འདི་ལ་དགྲ་བོ་མྱུར་དུ་ཁུག༔ ལས་མཁན་ཕོ་ཉས་མ་ཤོར་དམ་དུ་ཟུངས༔
ཨོྃ་བཛྲ་ཨངྐུ་ཤ་དགྲ་བོ་ཛ་ཛཿ དེ་ནས་བསྒྲལ་བ་དང་བསྟབ་པ་ཆ་ལ་བྱ་རུང་ངོ་༔ ཧཱུྃ༔ དམ་ཅན་ཕོ་ཉ་ཆོས་སྐྱོང་གིས༔ དམ་ཉམས་དགྲ་བོ་བསྒྲལ་ཞིང་གཏུབ༔ དཀྱིལ་འཁོར་ལྷ་ཚོགས་ཞལ་ཕྱེས་ཤིག༔ ལྷག་མ་མེད་པར་བཞེས་སུ་གསོལ༔ ཅེས་རྩ་སྔགས་ཀྱིས་འབུལ༔ ཡང་ན་ཁཱ་ཧི་གཅིག་པུས་དབང་པོ་རྣམ་བརྒྱད་འབུལ་ཀྱང་ཆོག༔ ས་མ་ཡ༔
དེ་ནས་དགྲ་བོ་བཀུག་ཅིང་ཐུན་གྱིས་བརྡེག་པ་ནི༔ སྒྲུབ་པ་ལས་གཞུང་སྔགས་འཆང་གིས༔ རང་ཉིད་ཆེ་མཆོག་གསལ་བའི་ངང་༔ སྔགས་ཀྱིས་ཕོ་ཉའི་རྒྱུད་ལ་བསྐུལ༔ དགྲ་བོའི་རྣམ་ཤེས་བླ་འཁྱམས་ནི༔ ཉིན་མཚན་དུས་དྲུག་བཀུག་བྱ་ཞིང་༔ རྒྱུན་དུ་སྨྲ་བ་མི་བྱ་སྟེ༔ དགྲ་བོའི་མིང་བྱང་ཤམ་བུ་བཅས༔ འགུགས་པའི་ལས་སྔགས་ཁ་བསྒྱུར་བྱ༔ ཨོྃ་མ་ཧཱ་ཀཱ་ལ་ཁཱ་ཁ་མུ་ཁ་ཀྲོ་ཏི་ཎི་ཙ་ཏི་བཾ་ཧཱུྃ་ཕཊ྄ཿ
ཨོྃ་མ་ཧཱ་ཌཱཀྐི་ཎི་ཤུ་ལ་སིཾ་ཧ་དུ་ལི་ནི་ཧཱུྃ་ཕཊ྄ཿ ཨོྃ་ཀྲོ་ཏི་ཨེ་ཀ་ཛཱ་ཊི་རཀྨོ་རུ་ལུ་ཧཱུྃ་བྷྱོཿ ཨོྃ་ཧྲཱི་རཱ་ཧུ་ལ་ཀི་ཀང་དུ་པྲ་མ་ཡ་ཛ་ཧཱུྃ་བྷྱོཿ ཨོྃ་བཛྲ་ས་དྷཱུ་ཙ་ན་ཧཱུྃ་ཕཊ྄ཿ ཨོྃ་ཡཀྴ་མ་ཧཱ་ཤུ་ལ་ཙ་ཏྲི་ཛ་ཧཱུྃ་ཕཊ྄ཿ ཨོྃ་ནཱ་ག་ཁ་དུན་རཱ་ཛ་ཛ་ཛཿ ཨོྃ་ཡཀྴ་སིཾ་ཧ་དུ་མ་ར་རཀྴ་ཡ་ཛ་ཧཱུྃ་ཛཿ ཨོྃ་ཏི་པ་ར་ཙ་ཡཀྴ་གྷྲྀ་ཝ་ཧཱུྃ་ཕཊ྄ཿ ཨོྃ་ཨ་དྷེ་ཝ་སི་ཏ་ར་ཙ་ཛ་ཧཱུྃ་ཛཿ ཨོྃ་ཀི་ཀང་ཙཀྵུ་རཀྟ་ཏྲི་ཧཱུྃ་ཛ་ཛཿ
ཨོྃ་བཛྲ་རཀྴ་བྷནྡྷ་ཁ་ལ་ཡ་ཧཱུྃ་ཛ་ཛཿ ཨོྃ་རཀྴ་ཀྲོ་ཏི་ལི་རཀྴ་དུ་བྷྱོ་ཛ་ཛཿ ཨོྃ་ནཱ་ག་པྲ་བྷ་ཎི་པཾ་ཛ་ཧཱུྃ་ཛཿ ཨོྃ་ཤེ་ལ་དུ་གིང་རཱ་ཛ་ཧཱུྃ་ཛ་ཛཿ ཨོྃ་ནཱ་ག་ཤུ་ལ་ཏྲི་རྦད་བྷྱོ་ཛཿ ཨོྃ་ཙ་ཏྲི་ཡ་ཤུ་ལ་ཧ་ཏྲི་ཛ་ཛཿ ཨོྃ་བྷེ་རུ་ཧི་མ་མོ་རཀྴ་ཛ་ཛཿ ཨོྃ་ནཱ་ག་ཁ་ན་རཀྴ་ཛ་ཛཿ ཨོྃ་ཕེ་ཤ་པཱ་པཾ་ཡ་དུ་ཛ་ཛཿ ཨོྃ་ཡམ་ཤུ་གྷྲྀ་ཝ་ཛ་ཛཿ
ཨོྃ་ཡ་མ་དུ་ར་ཀཱ་ལ་ཛ་ཛཿ ཞེས་རྩ་སྔགས་བཟླ་ཞིང་འགྲུབ་རྟགས་མ་བྱུང་གི་བར་དུ་བསྒྲུབ༔ དེ་ནས་དགྲ་བོ་འགུགས་པའི་རྩ་སྔགས་ཀྱི་ཤམ་བུར༔ བྱད་མ་ ཆཻག་ ཛ་ཛཿ ནཱ་ག་ཤུ་ལ་ཏྲི་ཀིང་ཀཱ་ལ་ཤག་དུན་ཏུ་ཏྲ་ཛ་ཛཿ ཡ་ཤག་རཱུ་པ་ཀཱ་ཝ་ཙི་ཛ་ཛཿ མ་ར་དུ་ཆིངས་ཡ་རྦད་ཐུན་དགྲ་བོ་ཛ་ཛཿ དེ་ནས་བསྒྲལ་ཐུན་སྦྲགས་པ་ནི༔ རྩ་སྔགས་ཀྱི་ཤམ་བུར༔ ཧ་ལ་དུ་ན་ཏྲག་རཀྴ་ཏྲི་ཧུར་ཐུམ་ཁ་ལ་རུ་ཏྲ་རཱུ་པ་མཱ་ར་ཡ་རྨྱོག་ཐུམ་རྦད་རྦད༔
སྲོག་རྩ་ཆོད་ཆོད༔ སྙིང་རྩ་འགས་འགས༔ མཱ་ར་ཡ་ཁུག་བམ་རིལ་ཤག་དགྲ་བོའི་ལུས་ངག་མ་ར་དུ་ན་ཤིག་ཤིག༔ ཅེས་ཐུན་བརྡེག་ཅིང་བསྒྲལ་བར་བྱ༔ དེ་ནས་སྲེག་པ་ལ་ཤམ་བུར་ཁ་བསྒྱུར་སྔགས་ནི༔ ཡ་མ་དུ་རུ་ཏྲ་རུ་ཏྲ་རི་ཧ་ན་ལ་ཤག་ཚལ་པ་དགྲ་བོའི་ལུས་ངག་ཡིད་ལ་རྃ་རྃ༔ རུ་ཏྲ་ཁ་ལ་དུན་བྷནྡྷ་མཱ་ར་ཡ་ཀཱ་ཝ་ཙི་ཛྭ་ལ་རྃ་རྃ་ཤིག་ཤིག་ཚལ་པ་དུན་བྷྱོ་བྷྱོཿ དེ་ནས་མནན་པ་ཁ་བསྒྱུར་ཤམ་བུ་ནི༔ ཡ་མ་དམ་སྲི་མཱ་ར་ཡ༔ སཏྭཾ་བྷ་ཡ་ནན༔
རུ་ཏྲ་མཱ་ར་ཡ་དགྲ་སྲི་སཏྭཾ་བྷ་ཡ་ནན༔ ཆཻག ་ ཏྲིག་ཁ་དུན་རྦད་བྷྱོ་ཀཱ་ཝ་ཙི་ནན་ནན༔ ཞེས་མནན་པས་ནམ་ཡང་མི་ལྡང་མྱུར་དུ་སྒྲོལ་བར་ངེས་སོ༔ ས་མ་ཡ༔ དེ་ནས་ཐ་ཚིག་བསྒྲག་ཅིང་གཏོར་མ་འབུལ་བ་ནི༔ ཐུན་གཏོར་བཤམས་ནས༔ ཧཱུྃ༔ སྟོན་པ་ཤཱཀྱ་ཐུབ་པ་དང་༔ བར་དུ་རིག་འཛིན་ཐོད་ཕྲེང་དང་༔
ཆེ་མཆོག་ཁྲག་འཐུང་ཆེན་པོ་ཡིས༔ ཅི་ལྟར་བཀའ་བསྒོས་གཉེར་གཏད་པའི༔ དམ་ལ་གནས་པའི་སྲུང་མ་རྣམས༔ དམར་གྱི་གཏོར་མ་འདི་བཞེས་ལ༔ སྔོན་གྱི་ཐ་ཚིག་དྲན་མཛོད་ཅིག༔ ཉེས་པའི་དམ་ཉམས་དགྲ་བོ་འདི༔ སྟེང་འོག་ཕྱོགས་མཚམས་གར་གནས་ཀྱང་༔ བླ་ཚེ་རྣམ་ཤེས་རྟེན་དང་ཕྲོལ༔ ནམ་གྱི་ཕར་ཕྱེད་ཚུར་ཕྱེད་ལ༔ དགྲ་བོའི་བླ་འཁྱམས་ཁུག་ལ་ཤོག༔
བླ་རྐུན་ཇག་པའི་དུས་ལ་བབ༔ ལས་མཁན་ཕོ་ཉའི་དུས་ལ་བབ༔ དུས་ལ་བབ་བོ་དམ་མ་གཡེལ༔ བཅོལ་བའི་ཕྲིན་ལས་མ་བྱས་ན༔ དུས་གསུམ་སངས་རྒྱས་བཀའ་ཡང་བཅག༔ རྡོ་རྗེ་འཛིན་གྱི་དམ་ཡང་ཉམས༔ ན་རཀ་རྡོ་རྗེའི་དམྱལ་བར་ལྟུང་༔ དེ་བས་དམ་ལས་མ་འདའ་བར༔ དམིགས་པའི་དགྲ་བོ་ཁུག་ལ་ཤོག༔ ཉེས་ཅན་དམ་ཉམས་ཤོར་ར་རེ༔
ད་ལྟ་ཉིད་དུ་སྒྲོལ་བར་མཛོད༔ ཨོྃ་དྷརྨ་པཱ་ལ་ཡ་ཛ་ཧ་ལ་རུ་ཏྲའི་སྙིང་ཙ་ཆོད་ཡ་རྦད་ཡ་བྷྱོཿ
ཞེས་རྒྱུན་གཏོར་ལྟར་ན་ཁཱ་ཧིས་འབུལ༔ དགྲ་ཆོས་ཡིན་ན་གཞུང་བཞིན་བྱ༔ ཟོར་ནི་ཟུར་དུ་གསལ་ལྟར་འཕང་༔ དམིགས་པ་རྒྱས་བསྡུས་བློ་ཡིས་དཔག༔ སྒྲུབ་པའི་དབང་བཞི་ཟུར་དུ་གསལ༔ སྤྲོས་མེད་དབང་བཞི་བླངས་ཀྱང་ཆོག༔ ས་མ་ཡ༔ བདག་འདྲ་པདྨ་ཐོད་ཕྲེང་གིས༔
དྲེགས་པ་སྤུ་གྲི་དམར་པོའི་སྐོར༔ གཏེར་སྲུང་དགྲ་ལ་རྦད་པའི་ཐབས༔ གཅིག་དྲིལ་སྒྲུབ་པ་ཟབ་ཁྱད་ཅན༔ རྟགས་ཐོན་མྱུར་མགྱོགས་ས་མ་ཡ༔ བཀའ་བརྒྱད་སྒྲུབ་གཞུང་མེད་པ་ལ༔ འདི་ཉིད་སྤེལ་དུ་མི་རུང་ཕྱིར༔ གསང་རྒྱས་མྱུར་དུ་སྦ་བར་གྱིས༔ དམ་ཉམས་བསྒྲལ་བའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ གསང་རྒྱ༔ ཟབ་རྒྱ༔ གཏད་རྒྱ༔ ཁོ་བོ་ཨུ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་པདྨ་སྦས་པའི་ཚལ་ནས་གདན་དྲངས་ཤིང་ཤོག་སེར་ནས་བསྒྱུར་བས། ཐེག་ཆེན་ཨ་ཏི་ཡོ་གིའི་བསྟན་པ་འགྲིབ་པ་མེད་ཅིང༌། མཁའ་ཁྱབ་འགྲོ་བའི་དོན་གཉིས་འགྲུབ་པར་བྱ་བའི་སླད། ཕྱོགས་དུས་ཀུན་ཏུ་དར་རྒྱས་ཡུན་དུ་བརྟན་པའི་དགེ་ལེགས་འཕེལ་བར་སྩོལ། བསྟན་དགྲ་སྒྲོལ་བའི་མཚོན་ཆར་ཤོག། །།
སརྦ་མངྒ་ལཾ།། །། ཞ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཤིན་པོ་རྗེས་འཛིན་མཁའ་སྤྱོད་མྱུར་ལམ་བཞུགས་སོ༔ ཀུན་བཟང་ཞི་བ་དབྱིངས་ཀྱི་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔ མཐའ་ཡས་སེམས་ཅན་ལམ་སྒྲོལ་ཕྱིར༔ མཁའ་སྤྱོད་མྱུར་ལམ་ས་མཁན་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔
ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཤིན་པོའམ་ནི་ཚེ་ལྡན་གྱི༔ སྒྲིབ་སྦྱང་བྱང་བུ་སྦྱར་བའི་ཐབས༔ དཀྱིལ་འཁོར་གཞུང་བསྲང་སྔགས་ལ་བསྐྱལ༔ དེ་ནས་བུམ་པ་མེ་ལོང་དང་༔ ཁྲུས་དར་བྱང་བུ་ཕོ་མོའི་གཟུགས༔ ཞལ་ཟས་དྲུག་དང་བགེགས་གཏོར་དྲུག༔ ཙ་ཀ་ལི་སོགས་རྫས་རྣམས་བསགས༔
བྱང་བུ་གདན་དང་གོས་གཡོགས་ལ༔ དཀྱིལ་འཁོར་མདུན་དུ་བཞག་བྱས་ཏེ༔ དང་པོ་བུམ་ཆུས་བསང་སྦྱང་ནི༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཧཱུྃ་མཛད་ཀྱི་ཕྱག་རྒྱ༔ ཧོཿ རང་ཉིད་སྐད་ཅིག་གིས་བཅོམ་ལྡན་འདས་ཀུན་ཏུ་བཟང་པོ་ཡབ་ཡུམ་མཚན་སུམ་ཅུ་དང་༔ དཔེ་བྱད་བརྒྱད་ཅུས་སྤྲས་པ༔ གཟི་བརྗིད་ཀྱི་འོད་དང་ལྡན་པར་བསྒོམ༔ མདུན་དུ་སྐྱོན་བྲལ་ཡོན་ཏན་རྫོགས་པ་པདྨའི་གདན་ལ༔
ཆཻགའི ་ཕུང་པོ་ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པར་གྱུར༔ ཨོྃ་བཛྲ་ས་ཏྭ་ཧཱུྃ་ཛ་ནྲྀ་ཨ་ཀརྵ་ཡ་ཛཿ སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔ དགེ་འདུན་གྱི་བདེན་པ་དང་༔ རྡོ་རྗེ་དང་རིན་ཆེན་པདྨ་ལས་ཀྱི་སྙིང་པོ་དང་༔ སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བདེན་པས་ ཆཻགའི ་རྣམ་པར་ཤེས་པ་སྲིད་གསུམ་རིགས་དྲུག་གར་གནས་ཀྱང་སྐད་ཅིག་གིས་འདིར་མཆིས་པར་གྱུར་ཅིག༔ ནྲྀ་ས་མ་ཡ༔ ཛ་ཛཿ ཞེས་མངོན་སུམ་དུ་གསལ༔
ཤར་དུ་གཏི་མུག་རྣམ་པར་དག་པའི་ངོ་བོ་ཐུབ་པ་སེངྒེ་རབ་བརྟན་གྱིས་བྱོལ་སོང་གི་སྒྲིབ་པ་སྦྱོང་བ༔ ལྷོར་ང་རྒྱལ་རྣམ་པར་དག་པའི་ངོ་བོ་ཤཱཀྱ་ཐུབ་པས་མིའི་སྒྲིབ་པ་སྦྱོང་བ༔ ནུབ་ཏུ་འདོད་ཆགས་རྣམ་པར་དག་པའི་ངོ་བོ་ཐུབ་པ་ཁ་འབར་གྱིས་ཡི་དྭགས་ཀྱི་སྒྲིབ་པ་སྦྱོང་བ༔ བྱང་དུ་ཕྲག་དོག་རྣམ་པར་དག་པའི་ངོ་བོ་ཐུབ་པ་ཐག་བཟང་རིས་ལྷ་མིན་གྱི་སྒྲིབ་པ་སྦྱོང་བ༔ འོག་ཏུ་ཞེ་སྡང་རྣམ་པར་དག་པའི་ངོ་བོ་ཐུབ་པ་ཆོས་ཀྱི་རྒྱལ་པོས་དམྱལ་བའི་དུཿཁ་སྦྱོང་བ༔ སྟེང་དུ་ཕམ་ལྟུང་རྣམ་པར་དག་པའི་ངོ་བོ་ཐུབ་པ་བརྒྱ་བྱིན་གྱིས་ལྷའི་དུཿཁ་སྦྱོང་བ༔ དེའི་སྟེང་མཁའ་སྤྱོད་ཀྱི་གནས་སུ་རྒྱལ་བ་རིགས་ལྔའི་ཞིང་ཁམས་ལྷ་དང་བཅས་པ་གསལ༔ རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རྒྱལ་བ་རིགས་ལྔ་དང་ཐུབ་པ་རིགས་དྲུག་གི་ལྷ་ཚོགས་སྤྱན་དྲངས༔ ཨོྃ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ ཛཿཧཱུྃ་བཾ་ཧོཿ
པདྨ་ཀ་མ་ལ་ཡེ་སཏྭཾ༔ ཨོྃ་ཛྙཱ་ན་པཉྩ་ས་པ་རི་ཝཱ་ར་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ དེ་ནས་ཚེ་འདས་སམ་ཚེ་ལྡན་གང་རུང་ལ་མཐོ་རིས་དང་ཐར་པའི་གེགས་བྱེད་པ་ལ་གཏོར་མ་བསྔོ་བ་ནི༔ བགེགས་གཏོར་དང་མར་མེ་ཆངས་བུ་སོགས་ཆུ་གཙང་གིས་བྲན་ལ༔ ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ དམྱལ་བའི་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔
ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ དེ་ནས་བུམ་པ་ཐོགས་ལ༔ དབང་བསྐུར་ཞིང་ཁྲུས་གསོལ་བ་ནི༔ ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་མེ་ལོང་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་བས༔ ཞེ་སྡང་སྒྲིབ་པ་སྦྱང་དུ་གསོལ༔ ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཚེ་ལས་འདས་པའི་ཞེ་སྡང་གི་སྒྲིབ་པ་ཐམས་ཅད་མོ་ཧ་བི་ཤྭ་དྷ་ན་ཡེ་སྭཱ་ཧཱ༔
ཞེས་དབང་བསྐུར་ཞིང་ཁྲུས་བྱ༔ དེ་ནས་ཞལ་ཟས་འབུལ་བ་ནི༔ ཧཱུྃ༔ བཅོམ་ལྡན་ཐུབ་པ་ཆོས་རྒྱལ་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་ཞེ་སྡང་སྒྲིབ་སྦྱངས་ནས༔ བཟོད་པའི་གོ་ཆ་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱ་ཨཱཿཧཱུྃ༔ ཨོྃ་བཛྲ་ཎི་ཀནྟི་ཡེ་སྭཱ་ཧཱ༔ དེ་ནས་ཞིང་ཁམས་ངོ་སྤྲོད་པ་ནི༔
ཧཱུྃ༔ ང་ནི་བླ་མ་རྡོ་རྗེ་སེམས༔ ཞིང་འདི་ཤར་ཕྱོགས་མངོན་པར་དགའ༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཧོཿ དེ་ནས་སྐྱེ་སྒོ་གཅོད་པ་ནི༔ ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་དམྱལ་བའི་ཡུལ༔
མ་ཆགས་མ་ཞེན་ཡར་ལ་འཕོས༔ ངན་སོང་དམྱལ་བའི་སྐྱེ་སྒོ་ཆོད༔ ཨོྃ་ཡ་མ་ཡ་དུ་ཚིནྡྷ་སྭཱ་ཧཱ༔ བགེགས་གཏོར་བྲན་ལ༔ ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ ཡི་དྭགས་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔
ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ བུམ་པ་ཐོགས་ལ༔ ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་བླ་མེད་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་བས༔ སེར་སྣའི་སྒྲིབ་པ་སྦྱང་དུ་གསོལ༔ ཨོྃ་ན་མ་སརྦ་ཏ་ཐཱ་ག་ཏ? སོགས་ནས་ ཨཱཿཧཱུྃ༔ ཚེ་ལས་འདས་པའི་སེར་སྣའི་སྒྲིབ་པ་ཐམས་ཅད་པྲེ་ཏ་བི་ཤྭ་དྷ་ན་ཡེ་སྭཱ་ཧཱ༔ ཁྲུས་བྱ༔
ཞལ་ཟས་འབུལ་བ་ནི༔ ཧཱུྃ༔ བཅོམ་ལྡན་ཐུབ་པ་ཁ་འབར་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་འདོད་ཆགས་སྒྲིབ་སྦྱངས་ནས༔ བསམ་གཏན་བསྒོམ་པའི་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཎི་ས་མ་དྷི་ཡེ་སྭཱ་ཧཱ༔ ངོ་སྤྲོད་ནི༔ ཧཱུྃ༔
ང་ནི་བླ་མ་རྣམ་སྣང་མཛད༔ ཞིང་འདི་བསོད་ནམས་ཕུན་ཚོགས་ཅན༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་སྐྱེ་སྒོ་གཅོད་པ་ནི༔ ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་ཡི་དྭགས་ཡུལ༔ མ་ཆགས་མ་ཞེན་ཡར་ལ་འཕོས༔
ངན་སོང་ཡི་དྭགས་སྐྱེ་སྒོ་ཆོད༔ ཨོྃ་ས་མ་ཡ་པྲེ་ཏ་ཚིནྡྷ་ཡེ་སྭཱ་ཧཱ༔ བགེགས་གཏོར་བྲན་ལ༔ ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ བྱོལ་སོང་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ
བུམ་པ་ཐོགས་ལ༔ ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་ཆོས་དབྱིངས་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་བས༔ བྱོལ་སོང་སྒྲིབ་པ་སྦྱང་དུ་གསོལ༔ ཨོྃ་སརྦ་ཏ་ཐཱ? སོགས་ནས་ ཨཱཿཧཱུྃ༔ ཚེ་ལས་འདས་པའི་གཏི་མུག་གི་སྒྲིབ་པ་ཐམས་ཅད་ཨཱ་ཝ་ར་ཎ་བི་ཤྭ་དྷ་ན་ཡེ་སྭཱ་ཧཱ༔ ཞལ་ཟས་འབུལ་བ་ནི༔ ཧཱུྃ༔
བཅོམ་ལྡན་ཐུབ་པ་སེངྒེ་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་གཏི་མུག་སྒྲིབ་སྦྱངས་ནས༔ ཤེས་རབ་གསལ་བའི་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཎི་པྲ་ཛྙཱ་ཡེ་སྭཱ་ཧཱ༔ ངོ་སྤྲོད་པ་ནི༔ ཧཱུྃ༔ ང་ནི་བླ་མ་རྡོ་རྗེ་འཆང་༔ ཞིང་འདི་དབུས་ཕྱོགས་སྟུག་པོ་བཀོད༔
ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ སྐྱེ་སྒོ་གཅོད་པ་ནི༔ ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་དུད་འགྲོའི་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་དུད་འགྲོའི་སྐྱེ་སྒོ་ཆོད༔ ཨོྃ་ས་མ་ཡ་ཏྲི་ཚིནྡྷ་ཡེ་སྭཱ་ཧཱ༔
དེ་ནས་གཏོར་མ་བྲན་ལ༔ ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ མི་ཡི་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ བུམ་པ་ཐོགས་ལ༔ ཧཱུྃ༔
བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་སོར་རྟོགས་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་ལོ༔ འདོད་ཆགས་སྒྲིབ་པ་སྦྱང་དུ་གསོལ༔ ཨོྃ་སརྦ་ཏ་ཐཱ? སོགས་ནས ་ཨཱཿཧཱུྃ༔ ཚེ་ལས་འདས་པའི་འདོད་ཆགས་ཀྱི་སྒྲིབ་པ་ཐམས་ཅད་རཱ་ག་དུཿབི་ཤྭ་དྷ་ན་ཡེ་སྭཱ་ཧཱ༔ ཞལ་ཟས་འབུལ་བ་ནི༔ ཧཱུྃ༔ བཅོམ་ལྡན་ཐུབ་པ་ཤཱཀྱ་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔
ཚེ་འདས་འདོད་ཆགས་སྒྲིབ་སྦྱངས་ནས༔ ཚུལ་ཁྲིམས་རྣམ་དག་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཎི་ཤྲཱི་ལ་ཡེ་སྭཱ་ཧཱ༔ ངོ་སྤྲོད་པ་ནི༔ ཧཱུྃ༔ ང་ནི་བླ་མ་སྣང་མཐའ་ཡས༔ ཞིང་འདི་ནུབ་ཕྱོགས་བདེ་བ་ཅན༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔
ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་སྐྱེ་སྒོ་གཅོད་པ་ནི༔ ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་སྐྱེ་འཆིའི་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་སྐྱེ་འཆིའི་སྒོ་མོ་ཆོད༔ ས་མ་ཡ་ནྲི་ཚིནྡྷ་ཡེ་སྭཱ་ཧཱ༔ བགེགས་གཏོར་བྲན་ལ༔ ཧཱུྃ༔
བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ ལྷ་མིན་བག་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ བུམ་པ་ཐོགས་ལ༔ ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་བྱ་གྲུབ་ཡེ་ཤེས་ངང་༔
ཚེ་འདས་དབང་བསྐུར་ཁྲུས་གསོལ་བས༔ འཐབ་རྩོད་སྒྲིབ་པ་སྦྱང་དུ་གསོལ༔ ཨོྃ་སརྦ་ཏ་ཐཱ? སོགས་ནས་ ཨཱཿཧཱུྃ༔ ཚེ་ལས་འདས་པའི་ཕྲག་དོག་གི་སྒྲིབ་པ་ཐམས་ཅད་ཏིརྻ་ཀ་བི་ཤྭ་དྷ་ན་ཡེ་སྭཱ་ཧཱ༔ ཞལ་ཟས་འབུལ་བ་ནི༔ ཧཱུྃ༔ བཅོམ་ལྡན་ཐུབ་པ་ཐག་བཟང་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་འཐབ་རྩོད་སྒྲིབ་སྦྱངས་ནས༔ བརྩོན་འགྲུས་རྩོམ་པ་རྒྱུད་ལྡན་ཤོག༔
ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཝིརྟཱ་ཡེ་སྭཱ་ཧཱ༔ ངོ་སྤྲོད་པ་ནི༔ ཧཱུྃ༔ ང་ནི་བླ་མ་དོན་ཡོད་གྲུབ༔ ཞིང་འདི་བྱང་ཕྱོགས་ལས་རབ་རྫོགས༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་སྐྱེ་སྒོ་གཅོད་པ་ནི༔
ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་ལྷ་མིན་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་ལྷ་མིན་སྐྱེ་སྒོ་ཆོད༔ ཨོྃ་ས་མ་ཡ་སུ་ཚིནྡྷ་ཡེ་སྭཱ་ཧཱ༔ བགེགས་གཏོར་བྲན་ལ༔ ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔
ལྷ་ཡི་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ བུམ་པ་ཐོགས་ལ༔ ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་གསལ་སྟོང་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་ལོ༔ མ་རིག་དྲི་མ་སྦྱང་དུ་གསོལ༔
ཨོྃ་སརྦ་ཏ་ཐཱ? སོགས་ནས་ ཨཱཿཧཱུྃ༔ ཚེ་ལས་འདས་པའི་ཉོན་མོངས་པའི་སྒྲིབ་པ་ཐམས་ཅད་ཧཱ་ལ་པཉྩ་བི་ཤྭ་དྷ་ན་ཡེ་སྭཱ་ཧཱ༔ ཞལ་ཟས་འབུལ་བ་ནི༔ ཧཱུྃ༔ བཅོམ་ལྡན་ཐུབ་པ་བརྒྱ་བྱིན་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་ཉོན་མོངས་སྒྲིབ་སྦྱངས་ནས༔ ཡེ་ཤེས་ལྔ་ཡི་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཛྙཱ་ན་པཉྩ་ཡེ་སྭཱ་ཧཱ༔
ངོ་སྤྲོད་པ་ནི༔ ཧཱུྃ༔ ང་ནི་བླ་མ་ཀུན་ཏུ་བཟང་༔ ཞིང་འདི་འོག་མིན་མཁའ་སྤྱོད་གནས༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་སྐྱེ་སྒོ་གཅོད་པ་ནི༔ ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔
ས་འདིའི་མན་ཆད་འཁོར་བའི་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་འཁོར་བའི་སྐྱེ་སྒོ་ཆད༔ ཨོྃ་ས་མ་ཡ་ཨ་ཚིནྡྷ་ཡེ་སྭཱ་ཧཱ༔ དེ་ནས་བརྡའི་སྒོ་ཕྱེ་བ་ནི༔ ཧཱུྃ༔ འདི་ནི་ཀུན་བཟང་ཕོ་བྲང་སྟེ༔ བླ་མེད་དཀྱིལ་འཁོར་ཞལ་མཇལ་ཕྱིར༔ མ་རིག་འཁྲུལ་པའི་སྒོ་བཅད་ནས༔ རིག་པ་ཡེ་ཤེས་འཆར་སྒོ་ཕྱེས༔
ཨོྃ་བཛྲ་པྲ་བེ་ཤ་ཡ་ཕཊ྄ཿ དེ་ནས་ལྷ་ཞལ་མཇལ་བ་ནི༔ ཧཱུྃ༔ སྔོན་ཚེ་འཁོར་བར་འཁྱམས་པ་པོ༔ ད་ནི་མཁའ་སྤྱོད་བཟུང་བའི་ཕྱིར༔ ཞི་བ་དབྱིངས་ཀྱི་ལྷ་ལ་ལྟོས༔ ལུས་ངག་ཡིད་གསུམ་མཆོད་པ་འབུལ༔ ཨོྃ་བཛྲ་པུཥྤེ་པཱུ་ཛ་ཧོཿ དེ་ནས་ཏིང་འཛིན་གྱི་ཟས་གོས་གཏད་པ་ནི༔ གསུར་བསྔོ་ཞིང་༔
ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྒྱུ་འབྲས་འོད་གསལ་མེ་ལོང་ལྟོས༔ ཀུན་བརྟགས་ཕུང་པོ་སྟོང་པ་ཉིད༔ རིག་པ་འཆི་མེད་ངོ་བོར་ལྟོས༔ ཨོྃ་བཛྲ་རཱུ་པ་ཨཱཿཧཱུྃ༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ གྲགས་སྟོང་རང་སྒྲའི་ཚིག་ལ་ཉོན༔ སྣ་ཚོགས་མ་འགགས་སྟོང་པ་ཉིད༔
བྲག་ཆའི་ཚུལ་གྱིས་ངོ་བོར་ལྟོས༔ ཨོྃ་བཛྲ་ཤབྡ་ཨཱཿཧཱུྃ༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ ཚོར་སྟོང་དབང་པོས་བྱད་ལ་སྤྱོད༔ འཛིན་རྟོག་སྣ་ཚོགས་སྟོང་པའི་དབྱིངས༔ ཟང་ཐལ་རྗེན་པའི་གཤིས་ལ་ཞོག༔ ཨོྃ་བཛྲ་གནྡྷེ་ཨཱཿཧཱུྃ༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔
མྱོང་སྟོང་བདེ་བའི་ཞེན་པ་སྤོངས༔ ཆགས་ཞེན་སྲིད་པ་རང་སར་སྟོང་༔ མ་བཅོས་གཉུག་མའི་ཤེས་པ་སྐྱོངས༔ ཨོྃ་རཱ་ས་ཨཱཿཧཱུྃ༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ ཕྱི་ནང་སྒྲིབ་མེད་ལུས་ལ་ལྟོས༔ ཀུན་གཞི་འཁོར་འདས་རིས་མེད་དོ༔ འགག་མེད་འོད་གསལ་ངང་ལ་ཞོག༔ ཨོྃ་བཛྲ་སྤརྴེ་ཨཱཿཧཱུྃ༔
དེ་ནས་རྣམ་ཤེས་མི་དམིགས་པར་རྒྱལ་བའི་ཐུགས་སུ་བསྲེ་བ་ནི༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྣམ་ཤེས་རླུང་གི་རྟ་ཕོ་ལ༔ རིག་པ་གསལ་བའི་མི་ཕོས་ཟུངས༔ དབུ་མ་ཆོས་ཉིད་ལམ་ལ་གཤེགས༔ ཀློང་ཡངས་འོག་མིན་ཞིང་ཁམས་སུ༔ ཐོག་མའི་སངས་རྒྱས་ཀུན་ཏུ་བཟང་༔ གསང་བ་དབྱིངས་ཕྱུག་ཟུང་འཇུག་འཁྲིལ༔ ཡབ་ཡུམ་དེ་ཡི་སྲས་ཉིད་དུ༔
རླུང་གི་ཤུགས་ལ་སེམས་ཀྱི་རྩལ༔ རིག་པ་ཟེར་གྱི་གོང་བུ་རུ༔ ཟང་ཐལ་སྐར་མདའ་ཆད་པ་ལྟར༔ ཕཊ྄་སྒྲ་དྲག་པོའི་བརྟུལ་ཞུགས་ཀྱིས༔ ལྡོག་མེད་ཀུན་བཟང་ཐུགས་ལ་ཐིམ༔ ཕཊ྄ཿཕཊ྄ཿཕཊ྄ཿ ཅེས་སྒྲ་དྲག་པོས་རྣམ་ཤེས་འོག་མིན་ཞིང་དུ་འཕང་༔ དེ་ནས་བྱང་བུ་སྦར་བའི་མེ་ཧོམ་དུ༔ ཧཱུྃ༔ ཆོས་དབྱིངས་ཁྱབ་བརྡལ་ཧོམ་ཡངས་སུ༔
རང་བྱུང་ཡེ་ཤེས་མེ་དཔུང་སྦར༔ ཕྲ་རགས་ཉོན་མོངས་བུད་ཤིང་བསྲེག༔ ཤེས་བྱ་ཕུང་པོའི་བུད་ཤིང་ལ༔ གཅིག་ཆོད་ལྟ་བའི་མེ་སྦར་རོ༔ ཚོགས་བརྒྱད་རྣམ་ཤེས་བུད་ཤིང་ལ༔ བྱང་སེམས་བརྒྱད་ཀྱི་མེ་སྦར་རོ༔ སྐྱེ་མཆེད་བཅུ་གཉིས་བུད་ཤིང་ལ༔ རྣམ་ཐར་བཅུ་གཉིས་མེ་སྦར་རོ༔ འདུ་བ་བཅུ་དྲུག་བུད་ཤིང་ལ༔ སྟོང་ཉིད་བཅུ་དྲུག་མེ་སྦར་རོ༔
འདུས་བྱས་མ་རིག་བུད་ཤིང་ལ༔ རིག་པ་ཡེ་ཤེས་མེ་སྦར་རོ༔ དུག་ལྔ་བག་ཆགས་བུད་ཤིང་ལ༔ འཛིན་མེད་ཆོས་དབྱིངས་མེ་སྦར་རོ༔ ཧཱུྃ་རྃ་ཧ་ལ་པཉྩ་པཱ་པཾ་ཨཱ་ཝ་ར་ཎ་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ ཚེ་ལས་འདས་པའི་སྡིག་སྒྲིབ་དང་བག་ཆགས་ངན་པ་རྣམས་བྱང་ཞིང་དག་པར་གྱུར་ཅིག༔ ཨོྃ་སརྦ་ཨཱ་ཝ་ར་ཎ་པཱ་པཾ་བི་ཤྭ་དྷ་ན་ཡེ་སྭཱ་ཧཱ༔
ཞེས་ཡི་གེ་བརྒྱ་པ་བཟླ་ཞིང་བྱང་ཐལ་ཆུར་གཤེགས་སམ་སཱཙྪ་གདབ༔ དེ་ནས་བསྔོ་བ་ནི༔ ཧོཿ
ཕྱོགས་བཅུའི་ཞིང་རབ་འབྱམས་ན་བཞུགས་པའི་རྒྱལ་བ་སྲས་དང་སློབ་མར་བཅས་པ་རྣམས་དང་༔ ཁྱད་པར་དུའང་བཅོམ་ལྡན་འདས་ཞི་ཁྲོ་རབ་འབྱམས་ཀྱི་ལྷ་ཚོགས་རིག་འཛིན་ཆེན་པོ་པདྨ་འབྱུང་གནས༔ གྲུབ་ཐོབ་རྗེ་འབངས་ཉི་ཤུ་རྩ་ལྔ༔ ཡོངས་གྲགས་རྩ་བའི་བླ་མ་ཡབ་ཡུམ་སྲས་དང་སློབ་མར་བཅས་པ་རྣམས་ཀྱིས་ཐུགས་བརྩེ་བས་ཡེ་ཤེས་ཀྱི་དབྱིངས་ནས་དགོངས་སུ་གསོལ༔ དེ་དག་གི་ནུས་མཐུ་ལ་བརྟེན་ནས་གོང་མ་བདེ་བར་གཤེགས་པ་རྣམས་ཀྱི་སྤྱན་ལམ་དུ་ཀུན་བཟང་མཆོད་སྤྲིན་རྒྱ་མཚོ་དང་མཉམ་པར་གྱུར་ཅིག༔ ད་ལྟ་ཞལ་བཞུགས་པའི་དཔལ་ལྡན་བླ་མ་དམ་པ་རྣམས་སུ་ལའང་ཕན་ཐོགས་པ་ཐམས་ཅད་སྐུ་ཚེ་རིང་ཞིང་སྐུ་ཁམས་བཟང་བ་དང་༔ མཛད་པ་ཕྲིན་ལས་ནམ་མཁའི་མཐའ་དང་མཉམ་པར་གྱུར་ཅིག༔ ཁྱད་པར་དུ་ཡང་སངས་རྒྱས་ཀྱི་བསྟན་པ་སྐྱོང་བ་ཞལ་གྱིས་བཞེས་པའི་སྲུང་མ་དམ་ཚིག་ཅན་རྣམས་ཀྱི་ཐུགས་ཀྱིས་གཡེལ་བ་མེད་པའི་གྲོགས་མཛད་པར་གྱུར་ཅིག༔ འཇིག་རྟེན་གྱི་ཁམས་སུ་ཆར་ཆུ་དུས་སུ་འབེབས་པ་དང་༔ ལོ་འབྲས་རྟག་ཏུ་རྒྱས་ཤིང་དུས་ཀྱི་འཁྲུག་པ་ཞི་ནས་མཚོན་གྱི་བསྐལ་པ་ངན་པ་ཉམས་པར་གྱུར་ཅིག༔
ཡུལ་གྱི་མི་ནད་ཕྱུགས་ནད་འགོ་བའི་ནད་གདོན་དམ་སྲི་འདྲེ་རྒོད་འབྱུང་པོ་ཐམས་ཅད་ཚར་གཅོད་པར་གྱུར་ཅིག༔ རྒྱུ་སྦྱོར་བ་པོ་སྦྱིན་པའི་བདག་པོ་དེ་རྣམས་ཀྱིས་ཐོག་དྲངས༔ མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་སྐྱིད་ཕུན་སུམ་ཚོགས་པའི་སྐལ་བ་དང་ལྡན་ནས༔ རྟེན་འབྲེལ་དགེ་བའི་ལེགས་ཚོགས་ཐམས་ཅད་ཟླ་བ་ཡར་གྱི་ངོ་བཞིན་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག༔ འཇིག་རྟེན་འདི་ནས་ཚེ་ཕ་རོལ་དུ་འཕོས་ཤིང་༔ ཆཻགའ ི་འདས་པ་འདས་མ་དེ་ཉིད་ཀྱིས་ཐོག་དྲངས༔ མ་ནམ་མཁའ་དང་མཉམ་པའི་སེམས་ཅན་ཐམས་ཅད་རྒྱུ་ཚོགས་གཉིས་རྫོགས་ཤིང་༔ ལམ་སྒྲིབ་གཉིས་བྱང་༔ འབྲས་བུ་རྣམ་མཁྱེན་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག༔ དཀོན་མཆོག་གསུམ་ལ་བཀུར་སྟི་དང་རིམ་གྲོ་བགྱིས་ཏེ༔
ཟང་ཟིང་གི་ཆོས་བཅུ་མི་ཟད་ཏིང་འཛིན་བསྒོམས་པ་ལ་སོགས་པ་དྲང་དོན་ངེས་དོན་གྱི་ཆོས་ཐམས་ཅད༔ སྨོན་ལམ་བརྡ་མ་ལོག་པར་རྗེས་སུ་འབྲང་ཞིང་རྗེས་སུ་འཇུག་པར་གྱུར་ཅིག༔ སྐྱེ་བ་འདི་དང་ཚེ་རབས་ཐམས་ཅད་དུ་དྲན་པ་མི་བརྗེད་པའི་གཟུངས་རྒྱ་ཆེན་པོ་ཐོབ་ནས༔ ནམ་ཡང་མི་འཁྲུལ་ཞིང་རང་དབང་ཐོབ་ནས་གཞན་དོན་དུ་ཕན་ཐོགས་པའི་སྐྱེ་བ་ལེན་ནུས་པར་གྱུར་ཅིག༔ རིག་མཐོ་ཞིང་ཆོ་འབྲང་དང་ལྡན་པའི་སྐྱེ་བ་ལེན་ཞིང་ཆོས་དང་འཕྲད་ནས༔ ཐོས་བསམ་སྒོམ་གསུམ་གྱིས་རྒྱུད་སྦྱངས་ཤིང་སྤངས་རྟོགས་ཀྱི་ཡོན་ཏན་མངོན་དུ་གྱུར་ནས༔ མཐའ་ཡས་འཁོར་བའི་སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་སྒྲོལ་ཞིང་ཆོས་ཀྱི་འཁོར་ལོ་རྒྱ་ཆེན་བསྐོར་ནུས་པར་གྱུར་ཅིག༔ ཚེ་འཕྲང་བདུད་ལས་སྒྲོལ་ནས་འཇའ་ལུས་རྡོ་རྗེའི་སྐུ་འགྲུབ་སྟེ༔ རིག་འཛིན་པདྨ་འབྱུང་གནས་ཀྱི་ཞལ་མངོན་སུམ་དུ་མཇལ་བ་དང་༔ ལུང་བསྟན་ཏེ་རིག་འཛིན་རྒྱལ་བའི་སྲས་སུ་སངས་རྒྱས་པར་གྱུར་ཅིག༔
དེ་ནས་སྨོན་ལམ་ནི༔ ན་མོ༔ ཀུན་བཟང་ཆོས་དབྱིངས་ཡེ་ཤེས་ངང་ཉིད་ལས༔ བདག་འཛིན་ཉོན་མོངས་རྐྱེན་གྱིས་མི་གཡེང་བར༔ ཤེས་རབ་དྲན་པའི་ལྕགས་ཀྱུས་རྩལ་ཕྱུང་ནས༔ ནམ་ཡང་མི་གཡོ་རྡོ་རྗེའི་ས་ཐོབ་ཤོག༔ ཅེས་བསྔོ་བ་དང་སྨོན་ལམ་རྒྱས་པ་བྱ་ཞིང་བཀྲ་ཤིས་སོགས་དཀྱིལ་འཁོར་རྒྱུད་ལྟར་བསྡུས༔ ཕྱི་ནང་རྟེན་འབྲེལ་དོན་དང་ལྡན་པར་གྱིས༔ ས་མ་ཡ༔ རྒྱ་རྒྱ་རྒྱ༔
ཨེ་མ་བདག་འདྲ་པདྨ་འབྱུང་གནས་ཀྱིས༔ ཕྱི་རབས་མ་འོངས་སེམས་ཅན་དོན༔ ན་རཀ་དོང་སྤྲུགས་གདམས་པ་བཞག༔ ཐོས་གྲོལ་གནད་ཅི་གཟེར་བུ་ཉིད༔ འདི་ཡི་གདམས་ངག་ཐེབས་གྱུར་ན༔ སྐད་ཅིག་སངས་རྒྱས་ཐེ་ཚོམ་མེད༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་རོང་ནས་ཁྲོམ་གཏེར་དུ་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བཤུས་སོ།། །། ཟ༽ ཞི་ཁྲོ་ན་རཀ་དོང་སྤྲུགས་ལས། གཤིན་པོ་རྗེས་འཛིན་གྱི་ཆོ་ག་བཀླག་ཆོག་ཏུ་བཀོད་པ་འབྲེལ་ཚད་རང་གྲོལ་ཞེས་བྱ་བ་བཞུགས་སོ།། རང་རིག་བླ་མ་ཀུན་བཟང་ལ། ། བཏུད་དེ་གཤིན་དོན་ཆོ་གའི་ཁྲིགས། ། འབྲེལ་ཚད་སྡུག་བསྔལ་རང་གྲོལ་ཐབས། ། དམ་པའི་ལུགས་བཞིན་འདིར་གསལ་བྱ།
དེའང་རྒྱལ་བ་ཞི་ཁྲོ་རབ་འབྱམས་ཀྱི་དཀྱིལ་འཁོར་ལ་བརྟེན་ནས། གཤིན་པོ་རྗེས་སུ་འཛིན་པའི་ཐབས་ལ་གསུམ། དང་པོ་སྦྱོར་བ་ནི། ཐོག་མར་དཀྱིལ་འཁོར་བདག་མདུན་བཤམ་བཀོད་གཞུང་བཞིན་དང༌། དབང་བཞི་ཉེར་སྤྱོད་སོགས་སྤྱི་ལྟར་བྱའོ། ཁྱད་པར་དུ་གནས་འདྲེན་ནི། དེའང་གཞུང་ལས། གཤིན་པོའམ་ནི་ཚེ་ལྡན་གྱི༔ སྒྲིབ་སྦྱང་བྱང་བུ་སྦྱར་བའི་ཐབས༔ དཀྱིལ་འཁོར་གཞུང་བསྲང་སྔགས་ལ་བསྐྱལ༔
དེ་ནས་བུམ་པ་མེ་ལོང་དང་༔ ཁྲུས་དར་བྱང་བུ་ཕོ་མོའི་གཟུགས༔ ཞལ་ཟས་དྲུག་དང་བགེགས་གཏོར་དྲུག༔ ཙ་ཀ་ལི་སོགས་རྫས་རྣམས་བསགས༔ ཞེས་གསུངས་པ་ལྟར། དཀྱིལ་འཁོར་གྱི་མདུན་དུ་གཞི་དཀར་སྟེང༌། ཐུབ་དྲུག་གི་སྐུ་ཙཀ་བཤམས་པའི་མདུན། རིགས་དྲུག་གི་དལ་དགྲམ། དེའང་དམྱལ་བ་ཡི་དྭགས་མགོ་མཐུར་དུད་འགྲོ་འཕྲེད། མི་ལྷ་མིན་ལྷ་གསུམ་མགོ་གྱེན་དུ་བཀོད་པའི་མཐར།
པདྨའི་གདན་ལ་མིང་བྱང་ཚད་ལྡན་བྲིས་པ་བཞག ། གཞན་དུ་ཐུབ་དྲུག་ལ་འབུལ་རྒྱུའི་ཞལ་ཟས་དྲུག་དང༌། ལན་ཆགས་སྦྱོང་ཆེད་གཏོར་ཆུང་ཆངས་བུ་མར་མེ་ཆ་དྲུག ། མིང་བྱང་གི་གཡས་གཡོན་དུ་བཟའ་བཏུང་སོགས་གང་དགོས་ཚགས་སུ་ཚུད་པར་བྱའོ། ། དངོས་གཞིའི་གསོལ་འདེབས་ནས་བཟུང་བཟླས་པའི་བར་ཞི་ཁྲོའི་གཞུང་བསྲང་ལ་ལས་སྦྱོར་གྱི་སྐབས་བྱེ་ཡུངས་ལ་སྔགས། རྣམ་བུམ་དང་ཁྲུས་བུམ་ཟུར་གསལ་ལྟར་བསྒྲུབ་ཅིང་རིག་པའི་མེ་ཏོག་དོར། དེ་ནས་གསོལ་ཁ་དང་སྐོང་བཤགས་ཚོགས་མཆོད་དྲངས་པའི་བར་སོང་ནས། ཐོག་མར་དཀོན་མཆོག་ལ་ར་མདའ་སྦྲན་པ་ནི། ཐམས་ཅད་ཀྱིས་ཐལ་མོ་སྦྱར་ཞིང༌། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ༔
ཐུགས་རྗེ་དང་ལྡན་པ༔ མཁྱེན་པ་དང་ལྡན་པ༔ བརྩེ་བ་དང་ལྡན་པ་རྣམས་ཐུགས་རྗེའི་དབང་གི་གནས་འདིར་བྱོན་ཅིག༔ དངོས་སུ་འབྱོར་པ་དང་ཡིད་ཀྱི་སྤྲུལ་པའི་མཆོད་པ་བཞེས་ཤིག༔ ཐུགས་རྗེ་ཅན་ཁྱེད་རྣམས་ལ་མཁྱེན་པའི་ཡེ་ཤེས༔ བརྩེ་བའི་ཐུགས་རྗེ༔ མཛད་པའི་ཕྲིན་ལས༔ སྐྱོབ་པའི་ནུས་མཐུ་བསམ་གྱི་མི་ཁྱབ་པ་མངའ་བ་ལགས་པས༔ ཐུགས་རྗེ་ཅན་ཁྱེད་རྣམས་ཀྱིས་ཚེ་ལས་འདས་པ་ཆཻ་མོ་ཞེས་བྱ་བ་འདི་ནི་འཇིག་རྟེན་འདི་ནས་ཕ་རོལ་དུ་ནི་འགྲོ༔ འཇིག་རྟེན་འདི་ནི་བོར༔
སྐྱས་ཆེན་པོ་ནི་འདེགས༔ གྲོགས་ནི་མེད༔ སྡུག་བསྔལ་ནི་ཆེ༔ སྐྱབས་ནི་མེད༔ མགོན་ནི་མེད༔ དཔུང་གཉེན་ནི་མེད༔ ཚེ་འདིའི་སྣང་བ་ནི་ནུབ༔ མུན་ནག་འཐུག་པོར་ནི་འཇུག༔ གཡང་ས་ཆེན་པོར་ནི་ལྟུང་༔ ལས་ཀྱི་དབང་གི་ནི་དེད༔
ས་ཚུགས་མེད་པར་ནི་འགྲོ༔ དབང་ནི་མེད༔ གཅིག་པུར་འགྲོ་དགོས་པའི་དུས་ལ་བབ་ན༔ ཐུགས་རྗེ་ཅན་ཁྱེད་རྣམས་ཀྱིས་ཚེ་ལས་འདས་པ་ཆཻ་མོ་སྐྱབས་མེད་པ་ལ་སྐྱབས་མཛོད་ཅིག༔ མགོན་མེད་པ་ལ་མགོན་མཛོད་ཅིག༔ དཔུང་གཉེན་མེད་པ་ལ་དཔུང་གཉེན་མཛོད་ཅིག༔ བར་དོའི་མུན་ནག་ཆེན་པོ་ལས་སྐྱོབས་ཤིག༔ ལས་ཀྱི་རླུང་དམར་ཆེན་པོ་ལས་ཟློག་ཅིག༔ གཤིན་རྗེའི་འཇིགས་སྐྲག་ཆེན་པོ་ལས་སྐྱོབས་ཤིག༔ བར་དོའི་འཕྲང་རིང་ཆེན་པོ་ལས་སྒྲོལ་ཅིག༔
ཐུགས་རྗེ་ཅན་ཁྱེད་རྣམས་ཐུགས་རྗེ་མ་ཆུང་ཞིག༔ སྔོན་གྱི་དམ་བཅའ་མ་གཡེལ་བར་ཐུགས་རྗེའི་ཤུགས་མྱུར་དུ་ཕྱུངས་ཤིག༔ སེམས་ཅན་ལས་ངན་པའི་དབང་དུ་མ་གཏོང་ཞིག༔ དཀོན་མཆོག་གསུམ་གྱི་བར་དོའི་སྡུག་བསྔལ་ལས་བསྐྱབ་ཏུ་གསོལ༔ ཅེས་ར་མདའ་སྦྲན་ཞིང༌། ། དེ་ནས་རྟེན་བསྐྱེད་པ་ནི། བུམ་ཆུས་བསང་སྦྱང༌། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཧཱུྃ་མཛད་ཀྱི་ཕྱག་རྒྱས། ཧོཿ
རང་ཉིད་སྐད་ཅིག་གིས་བཅོམ་ལྡན་འདས་ཀུན་ཏུ་བཟང་པོ་ཡབ་ཡུམ་མཚན་སུམ་ཅུ་དང་༔ དཔེ་བྱད་བརྒྱད་ཅུས་སྤྲས་པ༔ གཟི་བརྗིད་ཀྱི་འོད་དང་ལྡན་པར་བསྒོམ༔ མདུན་དུ་སྐྱོན་བྲལ་ཡོན་ཏན་རྫོགས་པ་པདྨའི་གདན་ལ༔ ཆཻགའི ་ཕུང་པོ་ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པར་གྱུར༔ ཨོྃ་བཛྲ་ས་ཏྭ་ཧཱུྃ་ཛ་ནྲྀ་ཨ་ཀརྵ་ཡ་ཛཿ དེ་ནས་རྣམ་ཤེས་དགུག་པ་ནི། ན་མོཿ སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔
དགེ་འདུན་གྱི་བདེན་པ་དང་༔ རྡོ་རྗེ་དང་རིན་ཆེན་པདྨ་ལས་ཀྱི་སྙིང་པོ་དང་༔ སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བདེན་པ་དང༌། ཁྱད་པར་དུ་བཅོམ་ལྡན་འདས་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱི་བདེན་པ་དང༌། བདེན་པ་ཆེན་པོའི་མཐུ་ལ་རྟེན་ནས་ཚེས་ལས་འདས་པ་ ཆཻགའི ་རྣམ་པར་ཤེས་པ་སྲིད་གསུམ་རིགས་དྲུག་གར་གནས་ཀྱང་སྐད་ཅིག་གིས་འདིར་མཆིས་པར་གྱུར་ཅིག༔ ནྲྀ་ས་མ་ཡ༔ ཛ་ཛཿ ཞེས་མངོན་སུམ་དུ་གསལ་ལ་རྟེན་བཅའ་བ་ནི། ཧཱུྃ༔ ཉོན་ཅིག་ཚེ་འདས་ཡིད་ལུས་རིགས་ཀྱི་བུ༔
ཞིང་ཁམས་འདི་ཉིད་རིགས་ལྔའི་སངས་རྒྱས་ཞིང་༔ ཕྱག་འཚལ་སྐྱབས་མཆིས་གུས་པས་གསོལ་བ་ཐོབ༔ ཧོཿ འཇིག་རྟེན་ཕ་རོལ་སོང་བའི་བུ་ཁྱོད་ཉོན༔ མཚན་བྱང་འདི་ནི་ལུས་ཀྱི་བླ་རྟེན་ཡིན༔ སྙུག་མ་ཚིགས་དྲུག་སྲོག་གི་བླ་རྟེན་ཡིན༔ གདུགས་དང་ཅོད་པན་གོས་ཀྱི་བླ་རྟེན་ཡིན༔ མེ་ལོང་འདི་ནི་སེམས་ཀྱི་བླ་རྟེན་ཡིན༔ མར་མེ་འདི་ནི་མཐོང་བའི་བླ་རྟེན་ཡིན༔ རིན་ཆེན་འདི་ནི་རྒྱན་གྱི་བླ་རྟེན་ཡིན༔
དར་ཐག་འདི་ནི་ལམ་གྱི་བླ་རྟེན་ཡིན༔ པདྨ་འདི་ནི་སྡོད་པའི་བླ་རྟེན་ཡིན༔ མཚན་བྱང་འདི་ལ་རྣམ་ཤེས་རྟེན་ཆོས་ཤིག ། ཚེ་ལས་འདས་པ་ ཆཻ་མོ ་ཏིཥྛ་བཛྲ་ས་མ་ཡ་ལྷན། དེ་ནས་གཤེད་དང་ཕྲལ་བ་ནི། གླུད་གཏོར་བཤམས་ལ། ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ།
ལན་གསུམ། ན་མོཿ སངས་རྒྱས་ཀྱི་བདེན་པ་དང་༔ ཆོས་ཀྱི་བདེན་པ་དང་༔ དགེ་འདུན་གྱི་བདེན་པ་དང་༔ རྡོ་རྗེ་དང་རིན་ཆེན་པདྨ་ལས་ཀྱི་སྙིང་པོ་དང་༔ སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བདེན་པ་དང༌། ཁྱད་པར་དུ་བཅོམ་ལྡན་འདས་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱི་བདེན་པ་དང༌། བདེན་པ་ཆེན་པོའི་མཐུས་འཇིག་རྟེན་འདི་ནས་ཚེ་དུས་ལས་འདས་པ་ ཆཻག་མོ ་ལ་གསོན་གྱི་དུས་སུ་ཚེ་སྲོག་ལ་བར་དུ་གཅོད་པ༔ གཤིན་གྱི་དུས་སུ་སྒྲིབ་པ་སྦྱོང་བ་ལ་བར་དུ་གཅོད་ཅིང་༔
གཉེན་འབྲེལ་གྱི་ཆས་སུ་ཞུགས་ནས་ངན་སོང་དུ་འཁྲིད་པའི་གཤེད་མ་བྱེད་པ༔ གནས་སྐབས་སུ་གསོན་པོ་ཉེ་འབྲེལ་རྣམས་ལ་འཚེ་བར་བྱེད་པ་ཐམས་ཅད་ལན་ཆགས་གཏོར་མ་ལེན་པའི་ཆེད་དུ་འདིར་མཆིས་པར་གྱུར་ཅིག༔ ཨོྃ་བཛྲ་ཊཱཀྐི་རཱ་ཛ་ཧཱུྃ་ཛཿ ཞེས་ལན་གསུམ་གྱིས་དགུག་ལ། བྱང་བུ་ལ་ལན་གསུམ་གཡས་གཡོན་དུ་བསྐོར་ཞིང༌། སརྦ་བྷིགྷྣཱན་ན་མཿ སརྦ་ཏ་ཐཱ་ག་ཏ་བྷྱོ?ཁཾ་གྷྲྀ་ཧྣ་དཾ་བ་ལིཾ་དྱེ་སྭཱ་ཧཱ། ཧཱུྃ༔ ཉོན་ཅིག་ལོག་འདྲེན་བགེགས་ཀྱི་ཚོགས༔ གསོན་ལ་བདུད་དང་གཤིན་ལ་ལྕགས༔
མཐོ་རིས་བདེ་འགྲོའི་བགེགས་བྱེད་རྣམས༔ གཏོར་ཆུ་ཆངས་བུ་མར་མེ་དང་༔ འདོད་ཡོན་གླུད་གཏོར་འདི་ཁྱེར་ལ༔ འདི་རུ་མ་འདུག་གཞན་དུ་དེངས༔ ཅི་སྟེ་འཚེ་ཞིང་སྡང་བ་དང་༔ ཚེ་འདས་ཐར་པའི་བགེགས་བྱེད་ན༔ རབ་ཏུ་གཞོམ་པར་གདོན་མི་ཟ༔ ཧཱུྃ༔ ཡེ་ཤེས་འབར་བ་མེ་ཡི་ཚྭ་ཚྭ་གཡོ༔ སྡང་མིག་ཉི་ཟླ་ལྟར་བགྲད་གློག་ལྟར་འཁྱུགས༔
འདེབས་པའི་ཕྱག་མཚན་རྡོ་རྗེའི་མཚོན་ཆར་གདེངས༔ དེ་བས་སོ་སོ་རང་རང་གནས་སུ་དེངས༔ ཉོན་མོངས་བདུད་དང་འབྱུང་པོ་རབ་ཏུ་གཞོམ༔ ཨོྃ་བཛྲ་ཀྲོ་ཏ་ཧེ་ཀཱ་ལ་ཀྲོ་ཏི་ལི་ཧཱུྃ་གནོད་བྱེད་འབྱུང་པོ་ཐམས་ཅད་མཱ་ར་ཡ་ཕཊ྄ཿ ཞེས་རོལ་མོའི་འཚམ་རྔམ་དང་བཅས་ཏེ་ཐུན་གྱིས་བྲབ་གུ་གུལ་བདུག་ཅིང་ཕྱིར་བསྐྲད། སྟེང་འོག་ཕྱོགས་མཚམས་ཐམས་ཅད་ནས་མེ་དཔུང་རབ་ཏུ་འབར་བས་མཚོན་ཆ་ལྔའི་གུར་དུ་གྱུར་ཏེ་གཤེད་དང་བགེགས་ཀྱིས་བསྐལ་བར་མི་མཐོང་བར་གྱུར། ཨོྃ་བཛྲ་རཀྵ་རཀྵ་ཡེ་སྭཱ་ཧཱ༔ དེ་ནས་རྟེན་ལ་ཁྲུས་གསོལ་བ་ནི་རྟེན་ལ་མེ་ལོང་བསྟན་ཏེ། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར།
རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འཽད་ཆགས་བླ་རེས་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུས། ཡིད་འོང་ལེགས་པར་བཀང་བའི་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་གསོལ་ལོ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨ་ཧཱུྃ། ཧཱུྃ༔ ཡེ་ཤེས་སྐུ་ལྔ་ལྷུན་གྲུབ་བུམ་པ་རུ༔ རྣམ་དག་དམ་ཚིག་ཆུ་བོ་དྲུག་གིས་བཀང་༔ དེང་འདིར་རྒྱལ་བའི་སྐུ་ལ་ཁྲུས་འབུལ་ན༔ ཚེ་འདས་སྒྲིབ་གཉིས་བག་ཆགས་སྦྱངས་ནས་ནི༔ ཚོགས་གཉིས་འབྲས་བུ་ཡོངས་སུ་སྨིན་གྱུར་ཅིག༔ ཨོྃ་སརྦ་ཏ་ཐཱ་ག་ཏ་ཨཱ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ སྐུ་ཕྱི་བ་ནི། ཧཱུྃ༔
གཙང་ཞིང་དགེ་བའི་རླུང་གཡབ་ལས་བྱུང་བས༔ མ་དག་འཁྲུལ་བ་དག་པར་བྱི་དོར་ཞིང་༔ ཀུ་ཤས་ས་བོན་བགྱིད་ལ་སྨན་སྤོས་བྱུག༔ དྲི་མེད་པཉྩ་ལི་ཀས་སྐུ་ཕྱིའོ༔ ཨོྃ་ཧཱུྃ་ཏྲཱྃ་ཧྲཱིཿཨཱཿསརྦ་བི་ཤུདྡྷེ་བི་ཤོ་དྷ་ཡ་སྭཱ་ཧཱ༔ དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། ། གོས་བཟང་སྲབ་ལ་འཇམ་པ་སྣ་ཚོགས་དང༌། ། རྒྱན་མཆོག་བརྒྱ་ཕྲག་དག་ཀྱང་དབུལ་བར་བགྱི། ཨོཾ་བཛྲ་ཝསཏྲ་ཡེ་སྭཱ་ཧཱ།
དེ་ནས་རྟེན་ཁྲུས་ཀྱི་ཆུ་སླར་བུམ་པར་བླུགས་ལ་མིང་བྱང་བཀྲུ་བ་ནི། ཧཱུྃ༔ འདི་ནི་ཕ་རོལ་ཕྱིན་དྲུག་ཆུ༔ ཚེ་འདས་ཁྱོད་ལ་ཁྲུས་བགྱིས་པས༔ རྣམ་ཤེས་ཚོགས་དྲུག་གནས་དག་ནས༔ རིགས་དྲུག་སྐྱེ་བའི་སྒོ་ཆོད་ཅིག༔ ཨོཾ་དཱ་ན་ཤྲཱི་ལ་ཀནྟི་ནིདྱ་ས་མ་དྷི་པྲ་ཛྙཱ་ཡེ་སྭཱ་ཧཱ༔ ཚེ་ལས་འདས་པ་རིགས་དྲུག་གི་སྡུག་བསྔལ་ལས་གྲོལ་ཏེ་ཕ་རོལ་ཏུ་ཕྱིན་པ་དྲུག་གི་གོ་འཕང་ཐོབ་པར་གྱུར་ཅིག༔ ཨོྃ་སརྦ་པཱ་པཾ་བི་ཤྭ་དྷ་ཡེ་ཀཱ་ཡ་ཝཱཀྐ་ཙིཏྟ་བི་ཤྭ་དྷ་ན་ཡེ་སྭཱ་ཧཱ༔ ཚེ་ལས་འདས་པའི་དུག་ལྔ་སེར་སྣ་དང་ཉོན་དྲུག་གནས་སུ་དག་ནས་ཕ་རོལ་ཏུ་ཕྱིན་པ་དྲུག་རིམ་གྱིས་རྫོགས་ཏེ་བླ་ན་མེད་པའི་བྱང་ཆུབ་རིན་པོ་ཆེ་མྱུར་དུ་ཐོབ་པའི་སྐལ་བ་དང་ལྡན་པར་གྱུར་ཅིག །
དུག་དབྱུང་བ་ནི། སྒྲོ་མདངས་གཡབ་ལ། འདོད་ཆགས་ཞེ་སྡང་གཏི་མུག་གསུམ། ། འདི་དག་ཚེ་འདས་དུག་གསུམ་སྟེ། ། དཀོན་མཆོག་གསུམ་པོར་དུག་མི་མངའ། ། མཆོག་གསུམ་བདེན་པས་དུག་བཅོམ་མོ། ། རྩ་སྔགས་མཐར། ཚེ་ལས་འདས་པའི་དུག་གསུམ་རྒྱུ་འབྲས་དང་བཅས་པ་ཐམས་ཅད་དཀོན་མཆོག་གསུམ་གྱི་བདེན་པས་ཤཱིནྟཾ་ཀུ་རུ་ཡེ་སྭཱ་ཧཱ། འབྱུང་བཞི་ཐོགས་ལ། འབྱུང་བཞི་དུག་གི་ཕ་ཡིན་ཏེ། །
འབྱུང་བཞི་དུག་གི་མ་ཡང་ཡིན། ། ཡུམ་ཆེན་བཞི་ཡི་བྱིན་རླབས་ཀྱིས། ། ཚེ་འདས་ཁྱོད་ལ་དུག་མེད་ཤོག ། རྩ་སྔགས་མཐར། ཚེ་ལས་འདས་པའི་འབྱུང་དང་འབྱུང་བ་ལས་གྱུར་པའི་དུག་ཐམས་ཅད་རིགས་ཀྱི་ཡུམ་བཞིའི་བདེན་པས་ཤཱིནྟཾ་ཀུ་རུ་ཡེ་སྭཱ་ཧཱ། འབྱུང་བཞི་ཁྲུས་ཆབ་དང་བཅས་ཕྱིར་དོར།
ཚེ་ལས་འདས་པས་གཙོར་བྱས་པའི་སེམས་ཅན་ཐམས་ཅད་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ཏེ་ཤིན་ཏུ་བཀྲ་ཤིས་པར་གྱུར་ཅིག ། ཅེས་བརྗོད་ཅིང་མེ་ཏོག་འཐོར། དེ་ནས་རིགས་དྲུག་གི་གནས་ནས་འདྲེན་པར་བྱེད་པ་ལ་དྲུག་ལས། དང་པོ་དམྱལ་བའི་གནས་ནས་འདྲེན་པ་ལ།
ལན་ཆགས་སྦྱོང་བ་དང༌། དབང་བསྐུར་ཞིང་ཁྲུས་གསོལ་བ། ཚོགས་བསག་པ། ཞིང་ཁམས་ངོ་སྤྲོད་པ། རིགས་དྲུག་གི་སྐྱེ་སྒོ་གཅོད་པ་དང་ལྔ། ཐོག་མར་འདྲེན་པ་རིགས་དྲུག་སོགས་སྐྱབས་ཡུལ་རྣམས་གསལ་ཞིང་སྤྱན་འདྲེན་པ་ནི། ཨོཾ་བཛྲ་ཨ་མྲྀ་ཏ? སྭ་བྷཱ་ཝ ས་སྦྱང༌། སྟོང་པའི་ངང་ལས་རིགས་དྲུག་གི་དལ་རྣམས་རིགས་དྲུག་གི་གནས་དང་དབྱེར་མེད་པ་དང༌། དེ་དག་གི་གཙོ་བོ་ཐུབ་པ་དྲུག་དང་དཀྱིལ་འཁོར་གྱི་ཐུབ་པ་དྲུག་ཐ་དད་མེད་པར་གསལ་བ་ལ། ཤར་དུ་གཏི་མུག་རྣམ་པར་དག་པའི་ངོ་བོ་ཐུབ་པ་སེངྒེ་རབ་བརྟན་གྱིས་བྱོལ་སོང་གི་སྒྲིབ་པ་སྦྱོང་བ༔
ལྷོར་ང་རྒྱལ་རྣམ་པར་དག་པའི་ངོ་བོ་ཤཱཀྱ་ཐུབ་པས་མིའི་སྒྲིབ་པ་སྦྱོང་བ༔ ནུབ་ཏུ་འདོད་ཆགས་རྣམ་པར་དག་པའི་ངོ་བོ་ཐུབ་པ་ཁ་འབར་གྱིས་ཡི་དྭགས་ཀྱི་སྒྲིབ་པ་སྦྱོང་བ༔ བྱང་དུ་ཕྲག་དོག་རྣམ་པར་དག་པའི་ངོ་བོ་ཐུབ་པ་ཐག་བཟང་རིས་ལྷ་མིན་གྱི་སྒྲིབ་པ་སྦྱོང་བ༔ འོག་ཏུ་ཞེ་སྡང་རྣམ་པར་དག་པའི་ངོ་བོ་ཐུབ་པ་ཆོས་ཀྱི་རྒྱལ་པོས་དམྱལ་བའི་དུཿཁ་སྦྱོང་བ༔ སྟེང་དུ་ཕམ་ལྟུང་རྣམ་པར་དག་པའི་ངོ་བོ་ཐུབ་པ་བརྒྱ་བྱིན་གྱིས་ལྷའི་དུཿཁ་སྦྱོང་བ༔ དེའི་སྟེང་མཁའ་སྤྱོད་ཀྱི་གནས་སུ་རྒྱལ་བ་རིགས་ལྔའི་ཞིང་ཁམས་ལྷ་དང་བཅས་པ་གསལ་བར་གྱུར༔ རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རྒྱལ་བ་རིགས་ལྔ་དང་ཐུབ་པ་རིགས་དྲུག་གི་ལྷ་ཚོགས་སྤྱན་དྲངས༔ ཨོྃ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ ཛཿཧཱུྃ་བཾ་ཧོཿ པདྨ་ཀ་མ་ལ་ཡེ་སཏྭཾ༔
ཨོྃ་ཛྙཱ་ན་པཉྩ་ས་པ་རི་ཝཱ་ར་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ དེ་ནས་རིགས་དྲུག་དལ་ལ་ལས་བུམ་ཆུས་བྲན་ཚུལ་དང༌། མིང་བྱང་དམྱལ་བའི་དལ་དུ་བཞག་ལ། ཀྱེ་མ་བདག་འདྲའི་སེམས་ཅན་ལ༔ ཞེ་སྡང་དྲག་པོའི་ལས་དབང་གིས༔ ན་རཀ་དམྱལ་བའི་གནས་སུ་སྐྱེས༔ བཙོ་སྲེག་སྡུག་བསྔལ་བསམ་ལས་འདས༔ སྡུག་བསྔལ་འདི་ལས་བདག་གྲོལ་མཛོད༔ བརྩེ་བ་ཆེན་པོའི་བཟུང་དུ་གསོལ༔ མཚམས་མེད་བྱས་པའི་སྡིག་ཅན་ངན་སོང་དུ་མི་བགྲོད་པའི་ཐབས་མེད་ཀྱང་ལྷ་སྔགས་ཏིང་འཛིན་གྱི་མཐུས་རྨི་ལམ་ལྟར་སྐད་ཅིག་གཅིག་ལ་ངན་སོང་ལས་ཐར་བ་རྒྱལ་པོ་མ་སྐྱེས་དགྲ་ལྟ་བུའོ། །
དེ་ནས་ལན་ཆགས་སྦྱང་བ་ནི། བགེགས་གཏོར་དང་མར་མེ་ཆངས་བུ་ཆུ་གཙང་གིས་བྲན་ལ། ཨོཾ་ཨཱཿཧཱུྃ༔ ནམཿ སརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ལན་གསུམ་གྱིས་བྱིན་གྱིས་བརླབ། ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ དམྱལ་བའི་ལན་ཆགས་སྦྱང་སླད་དུ༔
གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ གླུད་དེ་བྱང་བུ་ལ་གཡོན་དུ་བསྐོར་ཞིང་ཕྱིར་དོར། ལས་བུམ་ཐོགས་ཤིང་མེ་ལོང་གི་ངོས་ཁྲུས་བྱས་ལ། ཧཱུྃ༔ འདི་ནི་མེ་ལོང་ཡེ་ཤེས་ཆུ༔ ཞེ་སྡང་དྲི་མ་སྦྱང་སླད་དུ༔ སྣང་སྟོང་དྲི་ཡིས་ལེགས་བསྒོས་ཆུས༔ ཉོན་སྒྲིབ་སྦྱང་ཕྱིར་ཁྲུས་བགྱིའོ༔
ཡིག་བརྒྱ་དང་བོ་དྷི་བརྗོད། ཚེ་ལས་འདས་པའི་ཞེ་སྡང་གི་སྒྲིབ་པ་ཐམས་ཅད་མོ་ཧ་བི་ཤྭ་དྷ་ན་ཡེ་སྭཱ་ཧཱ༔ ཞེས་བཀྲུ་ཞིང་བྱེ་མས་བྲབ། དེ་ནས་ཞིང་ཁམས་ངོ་སྤྲོད་པ་ནི། ཧཱུྃ༔ ང་ནི་བླ་མ་རྡོ་རྗེ་སེམས༔ ཞིང་འདི་ཤར་ཕྱོགས་མངོན་པར་དགའ༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཧོཿ
དེ་ནས་རྣམ་བུམ་ཐོགས་ལ། དབང་བསྐུར་ཞིང་ཁྲུས་གསོལ་བ་ནི། ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་མེ་ལོང་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་བས༔ ཞེ་སྡང་སྒྲིབ་པ་སྦྱང་དུ་གསོལ༔ ཨོཾ་བཛྲ་ས་ཏྭ་ས་མ་ཡ? ཡིག་བརྒྱ་དང༌། ཨོྃ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཞེས་དབང་བསྐུར་ཞིང་ཁྲུས་བྱ།
དེ་ནས་ཐུབ་པར་གཏང་རག་གི་ཞལ་ཟས་མཆོད་གཡོག་གིས་བཀྱགས་ལ། ཧཱུྃ༔ བཅོམ་ལྡན་ཐུབ་པ་ཆོས་རྒྱལ་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་ཞེ་སྡང་སྒྲིབ་སྦྱངས་ནས༔ བཟོད་པའི་གོ་ཆ་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱ་ཨཱཿཧཱུྃ༔ ཨོྃ་བཛྲ་ཎི་ཀནྟི་ཡེ་སྭཱ་ཧཱ༔ ཐུབ་པའི་མདུན་འབུལ། དེ་ནས་སྐྱེ་སྒོ་གཅོད་པ་ནི།
ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་དམྱལ་བའི་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་དམྱལ་བའི་སྐྱེ་སྒོ་ཆོད༔ ཨོྃ་ཡ་མ་ཡ་དུ་ཚིནྡྷ་སྭཱ་ཧཱ༔ དམྱལ་བའི་དལ་བསྡུས་ཏེ་ཕྱིར་དོར་ཚུལ་དང་བར་དུ་རྡོ་རྗེས་བཅད་ཚུལ་བྱ། བྱང་བུ་ཡི་དྭགས་ཀྱི་དལ་དུ་སྤོས་ལ། ཀྱེ་མ་བདག་འདྲའི་སེམས་ཅན་ལ༔ སེར་སྣ་དྲག་པོའི་ལས་དབང་གིས༔
པྲེ་ཏ་ཡི་དྭགས་གནས་སུ་སྐྱེས༔ བཀྲེས་སྐོམ་སྡུག་བསྔལ་བསམ་ལས་འདས༔ སྡུག་བསྔལ་འདི་ལས་བདག་གྲོལ་མཛོད༔ བརྩེ་བ་ཆེན་པོའི་བཟུང་དུ་གསོལ༔ བགེགས་གཏོར་བྲན་ལ། ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ ཡི་དྭགས་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔
ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ གླུད་ཕྱིར་དོར། ཧཱུྃ༔ འདི་ནི་སོར་རྟོགས་ཡེ་ཤེས་ཆུ༔ འདོད་ཆགས་སྒྲིབ་པ་སྦྱང་སླད་དུ༔ གྲགས་སྟོང་དྲི་ཡིས་ལེགས་བསྒོས་ཆུས༔ བག་ཆགས་སྦྱང་ཕྱིར་ཁྲུས་བགྱིའོ༔ ཡིག་བརྒྱ་དང་བོ་དྷི་བརྗོད། ཚེ་ལས་འདས་པའི་སེར་སྣའི་སྒྲིབ་པ་ཐམས་ཅད་པྲེ་ཏ་བི་ཤྭ་དྷ་ན་ཡེ་སྭཱ་ཧཱ༔
ཞེས་བཀྲུ་ཞིང་བྱེ་མས་བྲབ། དེ་ནས་ཞིང་ཁམས་ངོ་སྤྲོད་པ་ནི། ཧཱུྃ༔ ང་ནི་བླ་མ་རྣམ་སྣང་མཛད༔ ཞིང་འདི་བསོད་ནམས་ཕུན་ཚོགས་ཅན༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་རྣམ་བུམ་ཐོགས་ལ། དབང་བསྐུར་ཞིང་ཁྲུས་གསོལ་བ་ནི།
ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་བླ་མེད་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་བས༔ སེར་སྣའི་སྒྲིབ་པ་སྦྱང་དུ་གསོལ༔ ཡིག་བརྒྱ་དང༌། ཨོྃ་ན་མ་སརྦ་ཏ་ཐཱ་ག་ཏ? སོགས་ནས་ ཨཱཿཧཱུྃ༔ ཞེས་དབང་བསྐུར་ཞིང་ཁྲུས་བྱ། དེ་ནས་ཐུབ་པར་གཏང་རག་གི་ཞལ་ཟས་མཆོད་གཡོག་གིས་བཀྱགས་ལ། ཧཱུྃ༔
བཅོམ་ལྡན་ཐུབ་པ་ཁ་འབར་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་འདོད་ཆགས་སྒྲིབ་སྦྱངས་ནས༔ བསམ་གཏན་བསྒོམ་པའི་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཎི་ས་མ་དྷི་ཡེ་སྭཱ་ཧཱ༔ དེ་ནས་སྐྱེ་སྒོ་གཅོད་པ་ནི། ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་ཡི་དྭགས་ཡུལ༔
མ་ཆགས་མ་ཞེན་ཡར་ལ་འཕོས༔ ངན་སོང་ཡི་དྭགས་སྐྱེ་སྒོ་ཆོད༔ ཨོྃ་ས་མ་ཡ་པྲེ་ཏ་ཚིནྡྷ་ཡེ་སྭཱ་ཧཱ༔ ཡི་དྭགས་ཀྱི་དལ་བསྡུས་ཏེ་ཕྱིར་དོར་ཚུལ་དང་བར་དུ་རྡོ་རྗེས་བཅད་ཚུལ་བྱ། བྱང་བུ་དུད་འགྲོའི་དལ་དུ་སྤོས་ལ། ཀྱེ་མ་བདག་འདྲའི་སེམས་ཅན་ལ༔ གཏི་མུག་དྲག་པོའི་ལས་དབང་གིས༔ ཏིརྻ་དུད་འགྲོའི་གནས་སུ་སྐྱེས༔ བཀོལ་སྤྱོད་གླེན་ལྐུག་བརྗོད་ལས་འདས༔ སྡུག་བསྔལ་འདི་ལས་བདག་གྲོལ་མཛོད༔
བརྩེ་བ་ཆེན་པོའི་བཟུང་དུ་གསོལ༔ བགེགས་གཏོར་བྲན་ལ། ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ བྱོལ་སོང་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ གླུད་ཕྱིར་དོར།
ཧཱུྃ༔ འདི་ནི་ཆོས་དབྱིངས་ཡེ་ཤེས་ཆུ༔ གཏི་མུག་སྒྲིབ་པ་སྦྱང་སླད་དུ༔ གསལ་སྟོང་དྲི་ཡིས་ལེགས་བསྒོས་ཆུས༔ ལས་སྒྲིབ་སྦྱང་ཕྱིར་ཁྲུས་བགྱིའོ༔ ཡིག་བརྒྱ་དང་བོ་དྷི་བརྗོད། ཚེ་ལས་འདས་པའི་གཏི་མུག་གི་སྒྲིབ་པ་ཐམས་ཅད་ཨཱ་ཝ་ར་ཎ་བི་ཤྭ་དྷ་ན་ཡེ་སྭཱ་ཧཱ༔ ཞེས་བཀྲུ་ཞིང་བྱེ་མས་བྲབ། དེ་ནས་ཞིང་ཁམས་ངོ་སྤྲོད་པ་ནི། ཧཱུྃ༔
ང་ནི་བླ་མ་རྡོ་རྗེ་འཆང་༔ ཞིང་འདི་དབུས་ཕྱོགས་སྟུག་པོ་བཀོད༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་རྣམ་བུམ་ཐོགས་ལ། དབང་བསྐུར་ཞིང་ཁྲུས་གསོལ་བ་ནི། ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་ཆོས་དབྱིངས་ཡེ་ཤེས་ངང་༔
ཚེ་འདས་དབང་བསྐུར་ཁྲུས་གསོལ་བས༔ བྱོལ་སོང་སྒྲིབ་པ་སྦྱང་དུ་གསོལ༔ ཡིག་བརྒྱ་དང༌། ཨོྃ་ན་མ་སརྦ་ཏ་ཐཱ་ག་ཏ? སོགས་ནས་ ཨཱཿཧཱུྃ༔ ཞེས་དབང་བསྐུར་ཞིང་ཁྲུས་བྱ། དེ་ནས་ཐུབ་པར་གཏང་རག་གི་ཞལ་ཟས་མཆོད་གཡོག་གིས་བཀྱགས་ལ། ཧཱུྃ༔ བཅོམ་ལྡན་ཐུབ་པ་སེངྒེ་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་གཏི་མུག་སྒྲིབ་སྦྱངས་ནས༔
ཤེས་རབ་གསལ་བའི་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཎི་པྲ་ཛྙཱ་ཡེ་སྭཱ་ཧཱ༔ དེ་ནས་སྐྱེ་སྒོ་གཅོད་པ་ནི། ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་དུད་འགྲོའི་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་དུད་འགྲོའི་སྐྱེ་སྒོ་ཆོད༔ ཨོྃ་ས་མ་ཡ་ཏྲི་ཚིནྡྷ་ཡེ་སྭཱ་ཧཱ༔
དུད་འགྲོའི་དལ་བསྡུས་ཏེ་ཕྱིར་དོར་ཚུལ་དང་བར་དུ་རྡོ་རྗེས་བཅད་ཚུལ་སོགས་བྱ། བྱང་བུ་ལྷ་མིན་གྱི་དལ་དུ་སྤོས་ལ། ཀྱེ་མ་བདག་འདྲའི་སེམས་ཅན་ལ༔ ཕྲག་དོག་དྲག་པོའི་ལས་དབང་གིས༔ གདུག་རྩུབ་ལྷ་མིན་གནས་སུ་སྐྱེས༔ འཐབ་རྩོད་སྡུག་བསྔལ་བརྗོད་ལས་འདས༔ སྡུག་བསྔལ་འདི་ལས་བདག་གྲོལ་མཛོད༔ བརྩེ་བ་ཆེན་པོའི་བཟུང་དུ་གསོལ༔ བགེགས་གཏོར་བྲན་ལ། ཧཱུྃ༔
བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ ལྷ་མིན་བག་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ གླུད་ཕྱིར་དོར། ཧཱུྃ༔ འདི་ནི་བྱ་གྲུབ་ཡེ་ཤེས་ཆུ༔ ཕྲག་དོག་སྒྲིབ་པ་སྦྱང་སླད་དུ༔
ཚོར་སྟོང་དྲི་ཡིས་ལེགས་བསྒོས་ཆུས༔ རྟོག་སྒྲིབ་སྦྱང་ཕྱིར་ཁྲུས་བགྱིའོ༔ ཡིག་བརྒྱ་དང་བོ་དྷི་བརྗོད། ཚེ་ལས་འདས་པའི་ཕྲག་དོག་གི་སྒྲིབ་པ་ཐམས་ཅད་ཏིརྻ་ཀ་བི་ཤྭ་དྷ་ན་ཡེ་སྭཱ་ཧཱ༔ ཞེས་བཀྲུ་ཞིང་བྱེ་མས་བྲབ། དེ་ནས་ཞིང་ཁམས་ངོ་སྤྲོད་པ་ནི། ཧཱུྃ༔ ང་ནི་བླ་མ་དོན་ཡོད་གྲུབ༔ ཞིང་འདི་བྱང་ཕྱོགས་ལས་རབ་རྫོགས༔ ཕྱག་འཚལ་སྐྱབས་གསོལ་འདུན་པ་བསྐྱེད༔
དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་རྣམ་བུམ་ཐོགས་ལ། དབང་བསྐུར་ཞིང་ཁྲུས་གསོལ་བ་ནི། ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་བྱ་གྲུབ་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་བས༔ འཐབ་རྩོད་སྒྲིབ་པ་སྦྱང་དུ་གསོལ༔ ཡིག་བརྒྱ་དང༌།
ཨོྃ་ན་མ་སརྦ་ཏ་ཐཱ་ག་ཏ? སོགས་ནས་ ཨཱཿཧཱུྃ༔ ཞེས་དབང་བསྐུར་ཞིང་ཁྲུས་བྱ། དེ་ནས་ཐུབ་པར་གཏང་རག་གི་ཞལ་ཟས་མཆོད་གཡོག་གིས་བཀྱགས་ལ། ཧཱུྃ༔ བཅོམ་ལྡན་ཐུབ་པ་ཐག་བཟང་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་འཐབ་རྩོད་སྒྲིབ་སྦྱངས་ནས༔ བརྩོན་འགྲུས་རྩོམ་པ་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཝིརྟཱ་ཡེ་སྭཱ་ཧཱ༔
དེ་ནས་སྐྱེ་སྒོ་གཅོད་པ་ནི། ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་ལྷ་མིན་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་ལྷ་མིན་སྐྱེ་སྒོ་ཆོད༔ ཨོྃ་ས་མ་ཡ་སུ་ཚིནྡྷ་ཡེ་སྭཱ་ཧཱ༔ ལྷ་མིན་གྱི་དལ་བསྡུས་ཏེ་ཕྱིར་དོར་ཚུལ་དང་བར་དུ་རྡོ་རྗེས་བཅད་ཚུལ་སོགས་བྱ། བྱང་བུ་ལྷའི་དལ་དུ་སྤོས་ལ། ཀྱེ་མ་བདག་འདྲའི་སེམས་ཅན་ལ༔
ང་རྒྱལ་དྲག་པོའི་ལས་དབང་གིས༔ འདོད་ཁམས་ལྷ་ཡི་གནས་སུ་སྐྱེས༔ ལྟུང་བའི་སྡུག་བསྔལ་བརྗོད་ལས་འདས༔ སྡུག་བསྔལ་འདི་ལས་བདག་གྲོལ་མཛོད༔ བརྩེ་བ་ཆེན་པོའི་བཟུང་དུ་གསོལ༔ བགེགས་གཏོར་བྲན་ལ། ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ ལྷ་ཡི་ལན་ཆགས་སྦྱང་སླད་དུ༔
གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ གླུད་ཕྱིར་དོར། ཧཱུྃ༔ འདི་ནི་མཉམ་ཉིད་ཡེ་ཤེས་ཆུ༔ ང་རྒྱལ་སྒྲིབ་པ་སྦྱང་སླད་དུ༔ བདེ་སྟོང་དྲི་ཡིས་ལེགས་བསྒོས་ཆུས༔ རྨོངས་སྒྲིབ་སྦྱང་ཕྱིར་ཁྲུས་བགྱིའོ༔ ཡིག་བརྒྱ་དང་བོ་དྷི་བརྗོད།
ཚེ་ལས་འདས་པའི་ཉོན་མོངས་པའི་སྒྲིབ་པ་ཐམས་ཅད་ཧཱ་ལ་པཉྩ་བི་ཤྭ་དྷ་ན་ཡེ་སྭཱ་ཧཱ༔ ཞེས་བཀྲུ་ཞིང་བྱེ་མས་བྲབ། དེ་ནས་ཞིང་ཁམས་ངོ་སྤྲོད་པ་ནི། ཧཱུྃ༔ ང་ནི་བླ་མ་ཀུན་ཏུ་བཟང་༔ ཞིང་འདི་འོག་མིན་མཁའ་སྤྱོད་གནས༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་རྣམ་བུམ་ཐོགས་ལ།
དབང་བསྐུར་ཞིང་ཁྲུས་གསོལ་བ་ནི། ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་གསལ་སྟོང་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་ལོ༔ མ་རིག་དྲི་མ་སྦྱང་དུ་གསོལ༔ ཡིག་བརྒྱ་དང༌། ཨོྃ་ན་མ་སརྦ་ཏ་ཐཱ་ག་ཏ? སོགས་ནས་ ཨཱཿཧཱུྃ༔ ཞེས་དབང་བསྐུར་ཞིང་ཁྲུས་བྱ། དེ་ནས་ཐུབ་པར་གཏང་རག་གི་ཞལ་ཟས་མཆོད་གཡོག་གིས་བཀྱགས་ལ།
ཧཱུྃ༔ བཅོམ་ལྡན་ཐུབ་པ་བརྒྱ་བྱིན་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔ ཚེ་འདས་ཉོན་མོངས་སྒྲིབ་སྦྱངས་ནས༔ ཡེ་ཤེས་ལྔ་ཡི་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཛྙཱ་ན་པཉྩ་ཡེ་སྭཱ་ཧཱ༔ དེ་ནས་སྐྱེ་སྒོ་གཅོད་པ་ནི། ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔
ས་འདིའི་མན་ཆད་འཁོར་བའི་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་འཁོར་བའི་སྐྱེ་སྒོ་ཆད༔ ཨོྃ་ས་མ་ཡ་ཨ་ཚིནྡྷ་ཡེ་སྭཱ་ཧཱ༔ ལྷའི་དལ་བསྡུས་ཏེ་ཕྱིར་དོར་ཚུལ་དང་བར་དུ་རྡོ་རྗེས་བཅད་ཚུལ་སོགས་བྱ། བྱང་བུ་མིའི་དལ་དུ་སྤོས་ལ། ཀྱེ་མ་བདག་འདྲའི་སེམས་ཅན་ལ༔ ཉོན་མོངས་འདོད་པའི་ལས་དབང་གིས༔ འདོད་ཁམས་མི་ཡི་གནས་སུ་སྐྱེས༔ བྲེལ་ཕོངས་སྡུག་བསྔལ་བརྗོད་ལས་འདས༔
སྡུག་བསྔལ་འདི་ལས་བདག་གྲོལ་མཛོད༔ བརྩེ་བ་ཆེན་པོའི་བཟུང་དུ་གསོལ༔ བགེགས་གཏོར་བྲན་ལ། ཧཱུྃ༔ བྱང་ཆུབ་ཐར་ལམ་སྒྲུབ་པ་ལ༔ གནོད་པའི་གསོན་བདུད་གཤིན་ལྕགས་དང་༔ མི་ཡི་ལན་ཆགས་སྦྱང་སླད་དུ༔ གཏོར་ཆུང་ཆངས་བུ་མར་མེ་བསྔོ༔ ཚིམས་པར་གྱིས་ལ་ཕྱིར་དེངས་ཤིག༔ ཧཱུྃ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ
གླུད་ཕྱིར་དོར། ཧཱུྃ༔ འདི་ནི་མཐའ་གྲོལ་ཡེ་ཤེས་ཆུ༔ འདོད་ཆགས་སྒྲིབ་པ་སྦྱང་སླད་དུ༔ རིག་སྟོང་དྲི་ཡིས་ལེགས་བསྒོས་ཆུས༔ ཤེས་སྒྲིབ་སྦྱང་ཕྱིར་ཁྲུས་བགྱིའོ༔ ཡིག་བརྒྱ་དང་བོ་དྷི་བརྗོད། ཚེ་ལས་འདས་པའི་འདོད་ཆགས་ཀྱི་སྒྲིབ་པ་ཐམས་ཅད་རཱ་ག་དུཿབི་ཤྭ་དྷ་ན་ཡེ་སྭཱ་ཧཱ༔ ཞེས་བཀྲུ་ཞིང་བྱེ་མས་བྲབ། དེ་ནས་ཞིང་ཁམས་ངོ་སྤྲོད་པ་ནི།
ཧཱུྃ༔ ང་ནི་བླ་མ་སྣང་མཐའ་ཡས༔ ཞིང་འདི་ནུབ་ཕྱོགས་བདེ་བ་ཅན༔ ཕྱག་འཚལ་སྐྱབས་གསོལ་འདུན་པ་བསྐྱེད༔ དཀྱིལ་འཁོར་ཕོ་བྲང་འདི་ཟུངས་ཤིག༔ ཨོྃ་ན་མོ་ཧཱུྃ་ཙཀྲ་པཱུ་རུ་ཤ་ཡ་ཛཿ དེ་ནས་རྣམ་བུམ་ཐོགས་ལ། དབང་བསྐུར་ཞིང་ཁྲུས་གསོལ་བ་ནི། ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔
བཅུད་ནི་སོར་རྟོགས་ཡེ་ཤེས་ངང་༔ ཚེ་འདས་དབང་བསྐུར་ཁྲུས་གསོལ་ལོ༔ འདོད་ཆགས་སྒྲིབ་པ་སྦྱང་དུ་གསོལ༔ ཡིག་བརྒྱ་དང༌། ཨོྃ་ན་མ་སརྦ་ཏ་ཐཱ་ག་ཏ? སོགས་ནས་ ཨཱཿཧཱུྃ༔ ཞེས་དབང་བསྐུར་ཞིང་ཁྲུས་བྱ། དེ་ནས་ཐུབ་པར་གཏང་རག་གི་ཞལ་ཟས་མཆོད་གཡོག་གིས་བཀྱགས་ལ། ཧཱུྃ༔ བཅོམ་ལྡན་ཐུབ་པ་ཤཱཀྱ་ལ༔ འདོད་ཡོན་ལོངས་སྤྱོད་ཞལ་ཟས་འབུལ༔
ཚེ་འདས་འདོད་ཆགས་སྒྲིབ་སྦྱངས་ནས༔ ཚུལ་ཁྲིམས་རྣམ་དག་རྒྱུད་ལྡན་ཤོག༔ ཨོྃ་བཛྲ་ནཻ་ཝི་དྱེ་ཨཱཿཧཱུྃ༔ ཨོྃ་བཛྲ་ཎི་ཤྲཱི་ལ་ཡེ་སྭཱ་ཧཱ༔ དེ་ནས་སྐྱེ་སྒོ་གཅོད་པ་ནི། ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ས་འདིའི་མན་ཆད་སྐྱེ་འཆིའི་ཡུལ༔ མ་ཆགས་མ་ཞེན་ཡར་ལ་འཕོས༔ ངན་སོང་སྐྱེ་འཆིའི་སྒོ་མོ་ཆོད༔
ས་མ་ཡ་ནྲི་ཚིནྡྷ་ཡེ་སྭཱ་ཧཱ༔ མིའི་དལ་བསྡུས་ཏེ་ཕྱིར་དོར་ཚུལ་དང་བྱང་བུ་དཀྱིལ་འཁོར་གྱི་དྲུང་དུ་བཞག་ཚུལ་བྱས་ནས་སློབ་དཔོན་གྱི་མདུན་དུ་དབང་སྟེགས་ལ་བཞག ། ས་གཞི་སྤོས་ཆུས་ སོགས་ཀྱིས་མཎྜལ་ཕུལ་ལ། ཨོཾ་ཙཀྵུ་བྷནྡྷ་ཝཱ་ར་མ་ཎ་ཡེ་སྭཱ་ཧཱ ས་མིག་དར་དགབ། ཨཱཿཁཾ་ཝཱི་ར་ཧཱུྃ་ གིས་མེ་ཏོག་འཐོར། སྐྱབས་སེམས་སྡོམ་བཟུང་ནི། བླ་མ་སངས་རྒྱས་འཁོར་དང་བཅས༔ ཀུན་ནས་བདག་ལ་དགོངས་སུ་གསོལ༔ བླ་མ་དཀོན་མཆོག་གསུམ་པོ་ལཿ བྱང་ཆུབ་མ་ཐོབ་བར་དུ་ནི༔
སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔ སྨོན་འཇུག་བྱང་ཆུབ་སེམས་བསྐྱེད་དོ༔ སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔ རང་བྱུང་མཐའ་བྲལ་གསལ་སྟོང་བསྒོམ༔ ཞེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང༌། དེ་ནས་ཕྱག་འཚལ་བ་ནི།
ཚེ་འདས་ཉིད་དཀོན་མཆོག་རྩ་གསུམ་རྒྱ་མཚོར་ཕྱག་འཚལ་ཞིང་སྐྱབས་སུ་འགྲོ་བར་ བསམས་ལ། གང་གི་དྲིན་གྱིས་ སོགས་དང༌། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པ་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང༌། ། དེ་བཞིན་གཤེགས་ལ་ཕྱག་འཚལ་ལོ། ། དག་པ་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང༌། ། གཅིག་ཏུ་དོན་དམ་མཆོག་གྱུར་པ། ། ཞི་གྱུར་ཆོས་ལ་ཕྱག་འཚལ་ལོ། །
གྲོལ་ནས་གྲོལ་བའི་ལམ་ཡང་སྟོན། ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ལྡན། ། དགེ་འདུན་ལ་ཡང་ཕྱག་འཚལ་ལོ། ། ཧཱུྃ༔ ཀུན་གཞི་མ་བཅོས་འགགས་མེད་ཀློང་ཡངས་ནས༔ སྣ་ཚོགས་དབང་པོའི་ལམ་ལ་ཤར་བ་ཡི༔ བདེ་ཆེན་རྒྱལ་པོ་ལྷན་སྐྱེས་འདུས་མ་བྱས༔ སྟོང་གསལ་འཛིན་མེད་ནམ་མཁའི་འཁོར་ལོ་ཅན༔ མི་རྟོག་ཡེ་ཤེས་ཀུན་བཟང་ཞི་ཁྲོའི་ལྷ༔
ངོ་བོ་རང་བཞིན་ཐུགས་རྗེ་གཅིག་འདུས་ཕྱིར༔ དབྱིངས་རིག་འདུ་འབྲལ་མེད་པར་ཕྱག་འཚལ་ལོ༔ ཕྱག་བྱར་འོས? དངོས་གཞི་ཡེ་ཤེས་པ་དབབ་པ་ནི། ཨོཾ་བཛྲ་ཨ་མྲྀ་ཏ? སྐད་ཅིག་གིས་ཚེ་ལས་འདས་པ་ཉིད་དཔལ་ཀུན་བཟང་ཡབ་ཡུམ་དུ་གསལ་བའི་གནས་གསུམ་འབྲུ་གསུམ་གྱིས་མཚན་པ་དང༌། སློབ་དཔོན་གྱི་ཐུགས་ཀ་ནས་འཕྲོས་པའི་འོད་ཟེར་གྱིས་དག་པ་ཆོས་སྐུའི་ཀློང་ནས་སྒྱུ་འཕྲུལ་ཞི་ཁྲོའི་ལྷ་ཚོགས་ཀྱི། སྐུ་དང་ཡིག་འབྲུ་ཕྱག་མཚན་གྱི་རྣམ་པ་དཔག་ཏུ་མེད་པ་སྤྱན་དྲངས་ཏེ་ཁྱེད་རང་རྣམས་ལ་སིབ་སིབ་ཐིམ་པས་བདེ་བའི་ཡེ་ཤེས་བཟོད་མེད་དུ་འབར་བར་གྱུར། སྙིང་པོའི་མཐར། བཛྲ་ཨ་བེ་ཤ་ཡ་ཨ་ཨཱཿ བཏགས་པ་བརྗོད་ལ་རོལ་མོ་སྒྲོག་ ཏིཥྛ་བཛྲ ས་བརྟན་པར་བྱ། དེ་ནས་མིག་དབྱེ་བ་ནི།
ཧཱུྃ༔ འདི་ནི་ཀུན་བཟང་ཕོ་བྲང་སྟེ༔ བླ་མེད་དཀྱིལ་འཁོར་ཞལ་མཇལ་ཕྱིར༔ མ་རིག་འཁྲུལ་པའི་སྒོ་བཅད་ནས༔ རིག་པ་ཡེ་ཤེས་འཆར་སྒོ་ཕྱེས༔ ཨོྃ་བཛྲ་ཙཀྵུ་པྲ་བེ་ཤ་ཡ་ཕཊ྄ཿ མིག་དར་བསལ། དེ་ནས་མེ་ཏོག་འབུལ་བ་ནི། ཧཱུྃ༔ སྔོན་ཚེ་འཁོར་བར་འཁྱམས་པ་པོ༔
ད་ནི་མཁའ་སྤྱོད་བཟུང་བའི་ཕྱིར༔ ཞི་བ་དབྱིངས་ཀྱི་ལྷ་ལ་ལྟོས༔ ལུས་ངག་ཡིད་གསུམ་མཆོད་པ་འབུལ༔ ཨོྃ་བཛྲ་པུཥྤེ་པཱུ་ཛ་ཧོཿ དེ་ནས་རྣམ་རྒྱལ་བུམ་པ་ཐོགས་ལ། བུམ་པ་རང་བྱུང་གི་གཞལ་མེད་ཁང་དུ། བཅུད་ཀུན་བཟང་ཞི་ཁྲོ་སྒྱུ་འཕྲུལ་དྲྭ་བའི་དཀྱིལ་འཁོར་གྱི་ལྷ་ཚོགས་འདུས་པའི་ངོ་བོ་བདུད་རྩིའི་ཆུ་རྒྱུན་གྱིས་དབང་བསྐུར་བའི་མོས་པ་མཛོད། ཧཱུྃ༔ ཆོས་དབྱིངས་སྐྱེ་མེད་བུམ་པ་རུ༔ བླ་མེད་དམ་ཚིག་བདུད་རྩིས་བཀང་༔
སྐལ་ལྡན་སྤྱི་བོར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ བཛྲ་ཨ་བྷི་ཥིཉྩ་ཧཱུྃ༔ དེས་སྐུའི་དབང་ཐོབ། ལུས་ཀྱི་སྒྲིབ་པ་དག ། འབྲས་བུ་སྤྲུལ་པའི་སྐུ་ཐོབ་པའི་མོས་པ་མཛོད། བྷནྡྷ་ཐོགས་ལ། ཧཱུྃ༔ ལྷུན་གྲུབ་རང་བྱུང་བྷནྡྷ་རུ༔
སྐུ་ལྔ་ཡེ་ཤེས་རྫས་ཀྱིས་བཀང་༔ སྐལ་ལྡན་མགྲིན་པར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨོྃ་པདྨ་ཨ་བྷི་ཥིཉྩ་ཧཱུྃ༔ དེས་གསུང་གི་དབང་ཐོབ། ངག་གི་སྒྲིབ་པ་སྦྱང༌། འབྲས་བུ་ལོངས་སྤྱོད་རྫོགས་པའི་སྐུ་ཐོབ་པའི་མོས་པ་མཛོད། མེ་ལོང་ཐོགས་ལ། ཧཱུྃ༔
ཀ་དག་ཡེ་ཤེས་སྙིང་པོའི་མདངས༔ རོལ་རྩལ་ཤར་བའི་དཀྱིལ་འཁོར་ཉིད༔ སྐལ་ལྡན་སྙིང་ཁར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ བུདྡྷ་ཙིཏྟ་ཨ་བྷི་ཥིཉྩ་ཧཱུྃ༔ དེས་ཐུགས་ཀྱི་དབང་ཐོབ། ཡིད་ཀྱི་སྒྲིབ་པ་དག ། འབྲས་བུ་ཆོས་ཀྱི་སྐུ་ཐོབ་པའི་མོས་པ་མཛོད། གཙོ་གཏོར་ཐོགས་ལ།
ཧཱུྃ༔ རྨད་བྱུང་བླ་མེད་དམ་ཚིག་རྫས༔ སྐུ་ལྔ་ལྷུན་གྲུབ་ངོ་བོ་ཉིད༔ སྐལ་ལྡན་བུ་ལ་དབང་བསྐུར་བས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ རཏྣ་གྷུ་ཡ་ཨ་བྷི་ཥིཉྩ་ཧཱུྃ༔ དེ་ལྟར་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དབང་མ་ལུས་པ་ཐོབ། ཉོན་མོངས་པ་ལྔ་གནས་སུ་དག ། ཡེ་ཤེས་ལྔ་མངོན་དུ་གྱུར།
འབྲས་བུ་སྐུ་ལྔ་ཐོབ་པའི་མོས་པ་མཛོད། ས་གཞི་སྤོས་ཆུ? གཙོ་བོའི་ཇི་ལྟར? དེ་ནས་ཏིང་འཛིན་གྱི་ཟས་གོས་གཏད་པ་ནི། ཚེ་ལས་འདས་པ་སྐད་ཅིག་གིས་རྡོ་རྗེ་སེམས་དཔའི་སྐུར་གྱུར། འདོད་ཡོན་གྱི་དངོས་པོ་རྣམས། རྃ་ཡྃ་ཁྃ། གིས་བསང་སྦྱང༌། སྟོང་པའི་ངང་ལས་འདོད་ཡོན་གྱི་དངོས་པོ་ཟད་མི་ཤེས་པ་ནམ་མཁའ་གང་བར་ བསམས་ལ། ཨོཾ་ཨཱཿཧཱུྃ༔ ནམ་མཁའ་མཛོད་ཀྱི་སྔགས་རྒྱས་བརླབ། ཕྱོགས་དུས་ཀུན་ན་གཟུགས་སྒྲ་དྲི་རོ་རེག །
རེག་བྱའི་ཁྱད་པར་དབང་པོ་ཚིམ་བྱེད་རྣམས། ། རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ། ། ཟག་མེད་དགའ་བདེས་རྟག་ཏུ་ཚིམ་པར་ཤོག ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་པཉྩ་ཀཱ་མ་གུ་ཎ་པྲ་ཏཱིཙྪ་ཧཱུྃ་སྭཱ་ཧཱ། ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྒྱུ་འབྲས་འོད་གསལ་མེ་ལོང་ལྟོས༔ ཀུན་བརྟགས་ཕུང་པོ་སྟོང་པ་ཉིད༔ རིག་པ་འཆི་མེད་ངོ་བོར་ལྟོས༔ ཨོྃ་བཛྲ་རཱུ་པ་ཨཱཿཧཱུྃ༔
ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ གྲགས་སྟོང་རང་སྒྲའི་ཚིག་ལ་ཉོན༔ སྣ་ཚོགས་མ་འགགས་སྟོང་པ་ཉིད༔ བྲག་ཆའི་ཚུལ་གྱིས་ངོ་བོར་ལྟོས༔ ཨོྃ་བཛྲ་ཤབྡ་ཨཱཿཧཱུྃ༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ ཚོར་སྟོང་དབང་པོས་བྱད་ལ་སྤྱོད༔ འཛིན་རྟོག་སྣ་ཚོགས་སྟོང་པའི་དབྱིངས༔
ཟང་ཐལ་རྗེན་པའི་གཤིས་ལ་ཞོག༔ ཨོྃ་བཛྲ་གནྡྷེ་ཨཱཿཧཱུྃ༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ མྱོང་སྟོང་བདེ་བའི་ཞེན་པ་སྤོངས༔ ཆགས་ཞེན་སྲིད་པ་རང་སར་སྟོང་༔ མ་བཅོས་གཉུག་མའི་ཤེས་པ་སྐྱོངས༔ ཨོྃ་རཱ་ས་ཨཱཿཧཱུྃ༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔
ཕྱི་ནང་སྒྲིབ་མེད་ལུས་ལ་ལྟོས༔ ཀུན་གཞི་འཁོར་འདས་རིས་མེད་དོ༔ འགག་མེད་འོད་གསལ་ངང་ལ་ཞོག༔ ཨོྃ་བཛྲ་སྤརྴེ་ཨཱཿཧཱུྃ༔ དེ་ནས་རྣམ་ཤེས་མི་དམིགས་པ་རྒྱལ་བའི་ཐུགས་སུ་བསྲེ་བ་ནི༔ ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྣམ་ཤེས་རླུང་གི་རྟ་ཕོ་ལ༔ རིག་པ་གསལ་བའི་མི་ཕོས་ཟུངས༔ དབུ་མ་ཆོས་ཉིད་ལམ་ལ་གཤེགས༔
ཀློང་ཡངས་འོག་མིན་ཞིང་ཁམས་སུ༔ ཐོག་མའི་སངས་རྒྱས་ཀུན་ཏུ་བཟང་༔ གསང་བ་དབྱིངས་ཕྱུག་ཟུང་འཇུག་འཁྲིལ༔ ཡབ་ཡུམ་དེ་ཡི་སྲས་ཉིད་དུ༔ རླུང་གི་ཤུགས་ལ་སེམས་ཀྱི་རྩལ༔ རིག་པ་ཟེར་གྱི་གོང་བུ་རུ༔ ཟང་ཐལ་སྐར་མདའ་ཆད་པ་ལྟར༔ ཕཊ྄་སྒྲ་དྲག་པོའི་བརྟུལ་ཞུགས་ཀྱིས༔ ལྡོག་མེད་ཀུན་བཟང་ཐུགས་ཀར་ཐིམ༔ ཕཊ྄ཿཕཊ྄ཿཕཊ྄ཿ
ཅེས་སྒྲ་དྲག་པོས་རྣམ་ཤེས་འོག་མིན་གྱི་ཞིང་དུ་འཕང༌། དེ་ནས་བྱང་བུ་སྦར་བའི་མེ་ཧོམ་དུ། ཧཱུྃ༔ ཆོས་དབྱིངས་ཁྱབ་བརྡལ་ཧོམ་ཡངས་སུ༔ རང་བྱུང་ཡེ་ཤེས་མེ་དཔུང་སྦར༔ ཕྲ་རགས་ཉོན་མོངས་བུད་ཤིང་བསྲེག༔ ཤེས་བྱའི་ཕུང་པོའི་བུད་ཤིང་ལ༔ གཅིག་ཆོད་ལྟ་བའི་མེ་སྦར་རོ༔ ཚོགས་བརྒྱད་རྣམ་ཤེས་བུད་ཤིང་ལ༔ བྱང་སེམས་བརྒྱད་ཀྱི་མེ་སྦར་རོ༔
སྐྱེ་མཆེད་བཅུ་གཉིས་བུད་ཤིང་ལ༔ རྣམ་ཐར་བཅུ་གཉིས་མེ་སྦར་རོ༔ འདུ་བ་བཅུ་དྲུག་བུད་ཤིང་ལ༔ སྟོང་ཉིད་བཅུ་དྲུག་མེ་སྦར་རོ༔ འདུས་བྱས་མ་རིག་བུད་ཤིང་ལ༔ རིག་པ་ཡེ་ཤེས་མེ་སྦར་རོ༔ དུག་ལྔ་བག་ཆགས་བུད་ཤིང་ལ༔ འཛིན་མེད་ཆོས་དབྱིངས་མེ་སྦར་རོ༔ ཧཱུྃ་རྃ་ཧ་ལ་པཉྩ་པཱ་པཾ་ཨཱ་ཝ་ར་ཎ་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ ཚེ་ལས་འདས་པའི་སྡིག་སྒྲིབ་དང་བག་ཆགས་ངན་པ་རྣམས་བྱང་ཞིང་དག་པར་གྱུར་ཅིག༔
ཨོྃ་སརྦ་ཨཱ་ཝ་ར་ཎ་པཱ་པཾ་བི་ཤྭ་དྷ་ན་ཡེ་སྭཱ་ཧཱ༔ ཞེས་ཡི་གེ་བརྒྱ་པ་བཟླ་ཞིང་བྱང་ཐལ་ཆུར་གཤེགས་སམ་སཱཙྪ་གདབ། དེ་ནས་བསྔོ་བ་ནི། ཧོཿ ཕྱོགས་བཅུའི་ཞིང་རབ་འབྱམས་ན་བཞུགས་པའི་རྒྱལ་བ་སྲས་དང་སློབ་མར་བཅས་པ་རྣམས་དང་༔ ཁྱད་པར་དུའང་བཅོམ་ལྡན་འདས་ཞི་ཁྲོ་རབ་འབྱམས་ཀྱི་ལྷ་ཚོགས་རིག་འཛིན་ཆེན་པོ་པདྨ་འབྱུང་གནས༔ གྲུབ་ཐོབ་རྗེ་འབངས་ཉི་ཤུ་རྩ་ལྔ༔ ཡོངས་གྲགས་རྩ་བའི་བླ་མ་ཡབ་ཡུམ་སྲས་དང་སློབ་མར་བཅས་པ་རྣམས་ཀྱིས་ཐུགས་བརྩེ་བས་ཡེ་ཤེས་ཀྱི་དབྱིངས་ནས་དགོངས་སུ་གསོལ༔ དེ་དག་གི་ནུས་མཐུ་ལ་བརྟེན་ནས་གོང་མ་བདེ་བར་གཤེགས་པ་རྣམས་ཀྱི་སྤྱན་ལམ་དུ་ཀུན་བཟང་མཆོད་སྤྲིན་རྒྱ་མཚོ་དང་མཉམ་པར་གྱུར་ཅིག༔ ད་ལྟ་ཞལ་བཞུགས་པའི་དཔལ་ལྡན་བླ་མ་དམ་པ་རྣམས་སུ་ལའང་ཕན་ཐོགས་པ་ཐམས་ཅད་སྐུ་ཚེ་རིང་ཞིང་སྐུ་ཁམས་བཟང་བ་དང་༔
མཛད་པ་ཕྲིན་ལས་ནམ་མཁའི་མཐའ་དང་མཉམ་པར་གྱུར་ཅིག༔ ཁྱད་པར་དུ་ཡང་སངས་རྒྱས་ཀྱི་བསྟན་པ་སྐྱོང་བ་ཞལ་གྱིས་བཞེས་པའི་སྲུང་མ་དམ་ཚིག་ཅན་རྣམས་ཀྱི་ཐུགས་ཀྱིས་གཡེལ་བ་མེད་པའི་གྲོགས་མཛད་པར་གྱུར་ཅིག༔ འཇིག་རྟེན་གྱི་ཁམས་སུ་ཆར་ཆུ་དུས་སུ་འབེབས་པ་དང་༔ ལོ་འབྲས་རྟག་ཏུ་རྒྱས་ཤིང་དུས་ཀྱི་འཁྲུག་པ་ཞི་ནས་མཚོན་གྱི་བསྐལ་པ་ངན་པ་ཉམས་པར་གྱུར་ཅིག༔ ཡུལ་གྱི་མི་ནད་ཕྱུགས་ནད་འགོ་བའི་ནད་གདོན་དམ་སྲི་འདྲེ་རྒོད་འབྱུང་པོ་ཐམས་ཅད་ཚར་གཅོད་པར་གྱུར་ཅིག༔ རྒྱུ་སྦྱོར་བ་པོ་སྦྱིན་པའི་བདག་པོ་དེ་རྣམས་ཀྱིས་ཐོག་དྲངས༔ མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་སྐྱིད་ཕུན་སུམ་ཚོགས་པའི་སྐལ་བ་དང་ལྡན་ནས༔ རྟེན་འབྲེལ་དགེ་བའི་ལེགས་ཚོགས་ཐམས་ཅད་ཟླ་བ་ཡར་གྱི་ངོ་བཞིན་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག༔ འཇིག་རྟེན་འདི་ནས་ཚེ་ཕ་རོལ་དུ་འཕོས་ཤིང་༔ ཆཻགའ ི་འདས་པ་འདས་མ་དེ་ཉིད་ཀྱིས་ཐོག་དྲངས༔
མ་ནམ་མཁའ་དང་མཉམ་པའི་སེམས་ཅན་ཐམས་ཅད་རྒྱུ་ཚོགས་གཉིས་རྫོགས་ཤིང་༔ ལམ་སྒྲིབ་གཉིས་བྱང་༔ འབྲས་བུ་རྣམ་མཁྱེན་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག༔ དཀོན་མཆོག་གསུམ་ལ་བཀུར་སྟི་དང་རིམ་གྲོ་བགྱིས་ཏེ༔ ཟང་ཟིང་གི་ཆོས་བཅུ་མི་ཟད་ཏིང་འཛིན་བསྒོམས་པ་ལ་སོགས་པ་དྲང་དོན་ངེས་དོན་གྱི་ཆོས་ཐམས་ཅད༔ སྨོན་ལམ་བརྡ་མ་ལོག་པའི་རྗེས་སུ་འབྲང་ཞིང་རྗེས་སུ་འཇུག་པར་གྱུར་ཅིག༔ སྐྱེ་བ་འདི་དང་ཚེ་རབས་ཐམས་ཅད་དུ་དྲན་པ་མི་བརྗེད་པའི་གཟུངས་རྒྱ་ཆེན་པོ་ཐོབ་ནས༔ ནམ་ཡང་མི་འཁྲུལ་ཞིང་རང་དབང་ཐོབ་ནས་གཞན་དོན་དུ་ཕན་ཐོགས་པའི་སྐྱེ་བ་ལེན་ནུས་པར་གྱུར་ཅིག༔ རིགས་མཐོ་ཞིང་ཆོ་འབྲང་དང་ལྡན་པའི་སྐྱེ་བ་ལེན་ཞིང་ཆོས་དང་འཕྲད་ནས༔ ཐོས་བསམ་སྒོམ་གསུམ་གྱིས་རྒྱུད་སྦྱངས་ཤིང་སྤངས་རྟོགས་ཀྱི་ཡོན་ཏན་མངོན་དུ་གྱུར་ནས༔
མཐའ་ཡས་འཁོར་བའི་སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་སྒྲོལ་ཞིང་ཆོས་ཀྱི་འཁོར་ལོ་རྒྱ་ཆེན་བསྐོར་ནུས་པར་གྱུར་ཅིག༔ ཚེ་འཕྲང་བདུད་ལས་སྒྲོལ་ནས་འཇའ་ལུས་རྡོ་རྗེའི་སྐུ་འགྲུབ་སྟེ༔ རིག་འཛིན་པདྨ་འབྱུང་གནས་ཀྱི་ཞལ་མངོན་སུམ་དུ་མཇལ་བ་དང་༔ ལུང་བསྟན་ཏེ་རིག་འཛིན་རྒྱལ་བའི་སྲས་སུ་སངས་རྒྱས་པར་གྱུར་ཅིག༔ དེ་ནས་སྨོན་ལམ་ནི༔ ན་མོ༔ ཀུན་བཟང་ཆོས་དབྱིངས་ཡེ་ཤེས་ངང་ཉིད་ལས༔ བདག་འཛིན་ཉོན་མོངས་རྐྱེན་གྱིས་མི་གཡེང་བར༔ ཤེས་རབ་དྲན་པའི་ལྕགས་ཀྱུས་རྩལ་ཕྱུང་ནས༔ ནམ་ཡང་མི་གཡོ་རྡོ་རྗེའི་ས་ཐོབ་ཤོག༔

ཅེས་བསྔོ་བ་སྨོན་ལམ་རྒྱས་པ་བྱའོ། ། རྗེས་ཀྱི་བྱ་བ་ཚོགས་ལ་རོལ་ཞིང་ལྷག་མ་འབུལ་བ་སོགས་གཞུང་ལྟར་མཐའ་དབྱུང་བར་བྱའོ། ། དེ་ལྟར་ཞི་ཁྲོ་ན་རཀ་དོང་སྤྲུགས་ལས་གཤིན་པོ་རྗེས་འཛིན་གྱི་ཆོ་ག་བཀླག་ཆོག་ཏུ་བཀོད་པ་འབྲེལ་ཚད་རང་གྲོལ་ཞེས་བྱ་བ་འདི་ནི་རྩ་བ་གཏེར་གཞུང་རྡོ་རྗེའི་ཚིག་རྐང་སོར་བཞག་ལ། ཕྱག་བཞེས་ཁུངས་ཐུབ་ཅིང་བྱིན་རླབས་ཀྱི་ཚན་ཁ་ཆེ་བ་གཏེར་ཆེན་ཀརྨ་གླིང་པའི། ཞི་ཁྲོའི་གནས་འདྲེན་མཁས་མཆོག་ཆགས་མེད་ཞབས་ཀྱིས་བཞེད་སྲོལ་དང་མཐུན་པར་གོ་རིམ་གསར་དུ་བསྒྲིགས་ཤིང་ཁ་འགེང་དགོས་པའང་རང་གཞུང་དང་རིགས་མཐུན་གཞན་ལས་བླངས་ཏེ། གབ་དཀྲུག་མེད་པར་ཆུ་འབབས་ཀྱི་ཚུལ་དུ་བཀླག་ཆོག་པར་བཀོད་པ་འདིའང་ཟབ་གཏེར་འདི་ཉིད་ཀྱི་བསྟན་ཞབས་སུ་སྐྱེས་ཤིང༌། ཐམས་ཅད་མཁྱེན་པ་འཇམ་མགོན་ཆོས་ཀྱི་བློ་གྲོས་ནས་རྒྱལ་བའི་སྤྲུལ་སྐུའི་མཚན་གྱི་ཅོད་པན་བསྩལ་ཡང༌། དོན་གྱི་ཆར་ལུགས་གཉིས་ཀྱི་བྱ་གཞག་བཟང་པོའི་ཡོན་ཏན་གྱི་དྲི་མས་མ་གོས་ཤིང༌། ཉེས་སྐྱོན་གྱི་གོང་བུར་གྱུར་པ་ཕྱོགས་ཉུལ་གྱི་ཁྱུང་སྤྲང་ཨོ་རྒྱན་གསང་སྔགས་བསྟན་འཛིན་ཞེས་འབོད་པས། རབ་བྱུང་བཅུ་བདུན་པ་མེ་ཕོ་ཁྱིའི་ལོར་ཉའི་ཁྱིམ་དུ་ཉི་མའི་ལྷ་ལྡན་མགྲོན་དུ་ཁུག་པའི་ཡར་གྱི་ངོ༌། དཀར་ཕྱོགས་དགའ་བ་གཉིས་པ།
རེས་གཟའ་བཅུ་དྲུག་འོད་ལྡན་དང་རྒྱུ་སྐར་གྱི་བུ་མོ་གསོ་བའི་ལྷ་མོ་ལྷན་ཅིག་ཏུ་རྩེད་འཇོར་རོལ་བའི་འགྲུབ་སྦྱོར་གྱི་དུས་བཟང་པོར། གུ་རུའི་སྒྲུབ་གནས་བལ་ཡུལ་ཡང་ལེ་ཤོད་ཀྱི་ཆར་རང་གནས་སུ་གྲུབ་པར་བགྱིས་པས། གློག་ཀླད་སོར་མོའི་གར་པ་ཨོ་རྒྱན་གསང་སྔགས་འགྲོ་འདུལ་གྱིས་བགྱིས་པ། འདིས་ཀྱང་གུ་རུ་ཉི་མ་འོད་ཟེར་གྱི་ཐུགས་ཀྱི་དགོངས་པ་ཟག་མེད་ཆོས་ཀྱི་དབྱིངས་སུ་རྫོགས་པ་དང༌། ལུས་སྐྱེད་ཀྱི་ཕ་མ་གནམ་ལྕགས་བཀྲ་ཤིས་དོན་འགྲུབ་དང༌། པད་ཡག་གཙོས་པའི་བཟང་ངན་འབྲེལ་ཐོགས་མ་ལུས་པ་ཁམས་གསུམ་སྲིད་པའི་རྒྱ་ལས་གྲོལ་ཏེ། ཀུན་བཟང་གདོད་མའི་དབྱིངས་སུ་བྱང་ཆུབ་པའི་རྒྱུར་གྱུར་ཅིག། །། འ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ཞི་ཁྲོའི་ལས་མཐའ་གཤིན་པོའི་སྦྱིན་སྲེག་བཞུགས་སོ༔ བཅོམ་ལྡན་འདས་དཔལ་ཀུན་ཏུ་བཟང་པོ་ལ་ཕྱག་འཚལ་ལོ༔
ས་མ་ཡ༔ ཨེ་མ་རང་བྱུང་མཚོ་སྐྱེས་པད་སྡོང་ལས་འཁྲུངས་ཤིང་༔ སྐྱོན་བྲལ་འཇིགས་མེད་འཇའ་ལུས་རྡོ་རྗེའི་སྐུ༔ ཕྱོགས་བཅུའི་ཞིང་འདིར་མཚུངས་མེད་རིགས་ཀྱི་གཙོ༔ སངས་རྒྱས་སྐུ་དངོས་བསླུ་མེད་པད་འབྱུང་གི༔ བཀའ་ཡི་གདམས་པ་གསང་བའི་བཅུད་ཕྱུང་ནས༔ ཁོ་མོ་བདག་ལ་གནང་བའི་གོ་རིམ་འདི༔ མི་བརྗེད་རིན་ཆེན་བརྡ་རུ་ལེགས་པར་གཟུགས༔ མ་འོངས་ཡང་མཐའ་བསྐལ་པ་སྙིགས་མ་རུ༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔
ས་མ་ཡ༔ དེ་ཡང་འཇིག་རྟེན་འདིར་སྣང་གི་བག་ཆགས་དུ་མར་འབྱམས་ཀླས་པའི་ངན་གོམས་འཁྲུལ་བའི་རང་གཟུགས༔ རིགས་དྲུག་སྡུག་བསྔལ་གྱི་ཆུ་བོ་ལ་རྟག་ཏུ་བྱིངས་པ་རྣམས་འདུས་བྱས་ཚེའི་འདུ་བ་འཕྲོས་ནས་འཁོར་བར་འཁྱམས་པ་རྣམས་ཀྱི་དུཿཁའི་མྱ་ངན་སྦྱོང་བྱེད༔ གཤིན་དོན་སྲེག་ཆོག་གི་གོ་རིམ་སྤྱི་དང་བྱེ་བྲག་རྫས་ཀྱི་རྣམ་དབྱེ་ཁྱད་པར་བཅའ་གཞི་ལག་ལེན་རྣམས་ཉེ་བར་བརྩམས་པ་འགྲིགས་ཆགས་སུ་དགོད་པ་ནི༔ ཐོག་མར་དཀྱིལ་འཁོར་ལྷ་གཞུང་གི་དལ་དུ་རབ་རྡུལ་ཚོན་འབྲིང་ཐང་སྐུ་ཐ་མ་འབྲུ་ཚོམ་བཅས་འབྱོར་ལྡན་གྱི་སྐབས་དང་བསྟུན་པར་བྱ༔ དེའི་དབུས་སུ་བུམ་པ་ཁ་རྒྱན་མགུལ་ཆིངས་ཚང་བ༔ རྡོ་རྗེའི་གཟུང་གིས་ཐག་པ༔ དུང་ཞལ༔ མེ་ལོང་༔ རིགས་ལྔའི་ཙཀླི་བཅས༔
གཡས་སུ་ཀུན་བཟང་གི་གཏོར་མ༔ ཕྱོགས་བཞིར་རིགས་ལྔའི་གཏོར་མ༔ མཚམས་བཞིར་ཕྲིན་ལས་བཞིའི་གཏོར་མ༔ མེ་ལྷའི་གཏོར་མ༔ གཞན་ཡང་སྨན་གཏོར་རཀྟ༔ ཕྱི་རོལ་མཆོད་པ་སྣ་ལྔ༔ དེའི་མདུན་དུ་ཐུབ་པ་རིགས་དྲུག་གི་དཀྱིལ་འཁོར༔ དེའི་ཕྱི་རོལ་རིགས་དྲུག་གི་ཚོམ་བུ༔ དེའི་ཕྱི་རོལ་རིགས་དྲུག་གི་སྦྱང་ཆས༔ དཀྱིལ་འཁོར་དེའི་མདུན་གཡས་ཕྱོགས་སུ་སྣོད་གཙང་གི་ནང་རིགས་དྲུག་སྦྱང་བའི་བྱང་བུ༔
གཡོན་དུ་སྐྱེ་སྒོ་གཅོད་པའི་བྱང་བུ༔ རྒྱབ་ཏུ་དྲི་བཟང་༔ ཆུ༔ ཁྲུས་བུམ༔ མདུན་དུ་སྣང་གསལ་ལྔ༔ མཚམས་བཞིར་བུད་ཤིང་སྲེག་པའི་དཔལ་འབར་དང་ཀུ་ཤ་དྲུག་བསྣོལ་ཐབས་ཀྱིས་མཚོན་པ༔ གཞན་ཡང་སྤར་ཁ་ཧོའི་ཕྱག་རྒྱ་སྣང་བརྒྱད་བསྡུས་པའི་གཏོར་མ་ཁྱུང་སྟག་འབྲུག་བྱ་རུས་སྦལ་ཕག་བུམ་པ་དར་ཚོན་གྱི་རྒྱང་བུ་ལོ་གཟུགས་བཤོས་བུ་འཁོར་བཅུ་གཉིས་ཀྱིས་བསྐོར་བ༔ མེ་དར་དཀར་དམར་མཐིང་གསུམ་རླུང་གཡབ་གསུམ༔ ཧོམ་གཟར་བླུགས་སྤུར་སྦྱང་ཙན་དན་བ་ལུ་རྡོ་རྗེ་གེ་སར་བཅས་དྲི་བཟང་གིས་ངར་བཏགས་པའི་སྤུར་ཁང་གི་གདན་རིམ་པ་བཞི༔ དེའི་སྟེང་དཀྱིལ་འཁོར་ཆ་ཚང་༔
དེའི་སྟེང་དུ་པདྨ་བུམ་པའི་མཆོད་རྟེན་རྣམ་པ་ཅན་དེ་ཡང་བྱང་སེམས་ཀྱི་རིགས༔ མ་ཡིན་ན་ལི་ཁྲི་དང་བང་མཛོད་མེད་པའི་པདྨ་ཁ་བྱ༔ བྱང་སེམས་ལ་སྒོ་བཞི་ཐབ་ནི་སྐུ་གསུམ་དོན་བཞི༔ ཕལ་པ་ལ་དུག་གསུམ་སྦྱང་བའི་སྒོ་ཞེས་སོ༔ དེ་ཡང་ཐོག་མར་ཞེ་སྡང་ནས་བཟུང་གཡས་སྐོར་དུ་མེ་སྦར་རོ༔ ས་མ་ཡ༔ ད་ནི་མཆོད་པ་འགྲིགས་ཆགས་སུ་དགོད་པ་སྟེ༔ ཐོག་མར་ཕྱི་མཆོད་ནང་མཆོད་གཏོར་མཆོད་དང་མར་ཁུ་བཅས༔ ཡམ་ཤིང་ཤུག་པའམ་ཡུ་སོར་བཅུ་གཉིས་པདྨ་ཁ་ཤིང་ཀུ་ཤ་དཱུརྦ་མར་ཟན་རིན་ཆེན་སྣ་ལྔ་འབྲུ་སྣ་ལྔ་དར་སྣ་ལྔ༔ ཤིང་འབྲས་སྣ་ཚོགས་ཟས་སྣ་ཚོགས་གཞན་ཡང་ལས་ཀྱི་རིམ་པ་གཞུང་དང་བསྟུན་པའི་མཆོད་པ་བཤམ༔
དེ་ཡང་རབ་བདག་མདུན་བུམ་གསུམ་ལས་དང་བཞི༔ འབྲིང་བདག་མདུན་ལས་གསུམ༔ ཐ་མ་བདག་མདུན་གཉིས་ཏེ་གང་ཙམ་འཇུག་པའི་མཆོད་རྫས་དགྲམ༔ ཐོག་མར་གཞུང་གི་དཀྱིལ་འཁོར་གྱི་ཆོ་ག་ཚར་གཅིག་བཏང་ངོ་༔ རྒྱས་པ་ལྟར་བུམ་བསྐྱེད་ཡང་གཞལ་ཡས་ཁ་བསྒྱུར༔ མདུན་བསྐྱེད་མེ་ལྷའི་ལྟོ་བར་གཞལ་ཡས་ཁ་བསྒྱུར༔ ལས་བཞི་ཁ་བསྒྱུར༔ དེ་ལྟར་རྒྱས་འབྲིང་བསྡུས་གསུམ་གང་ལྟར་བྱ་བ་བློ་ཡིས་དཔག༔ གཞུང་གི་ཆོ་ག་སོགས་ནས་གཞུང་ཆུ་ཀྱང་བསྒྲུབས༔ བཏགས་གྲོལ་གྱིས་འཁོར་བ་རིགས་དྲུག་གི་སྡུག་བསྔལ་དང་ཕྲལ་བས་གཤིན་པོའི་སྤྱི་བོར་བཞག༔
ས་མ་ཡ༔ ཐོག་མར་བཀྲམ་པའི་རྫས་བྱིན་གྱིས་བརླབ་པ་ནི༔ ཧེ་རུ་ཀ་པའི་ཆས་སུ་ཞུགས་ནས༔ ཐབས་ཤེས་ཀྱི་ཧོམ་གཟར་བླུགས་སྣོད་ལེན་པ་ནི༔ དགང་གཟར་ལ༔
ཨོཾ་སརྦ་པཱ་ཏྲ་སྭཱ་ཧཱ༔ ཨོཾ་ཐབས་ཀྱི་རོལ་པ་ལས་བྱུང་ཏིང་འཛིན་གྱི༔ དཔའ་བོས་རྡོ་རྗེའི་སྣོད་མཆོག་གཡས་སུ་ཐོགས༔ ཨོཾ་ཨོཾ་ཨོཾ་ཨཱཿཧཱུྃ་ཏྲཱྃ་ཧྲཱིཿཨཱཿ ཨཱཿ
ཤེས་རབ་བདེ་སྟོང་དགའ་བཞི་སྙོམ་འཇུག་གི༔ དཔའ་མོ་ཟབ་ལམ་ཆོས་འབྱུང་གཡོན་དུ་ཐོགས༔ བླུགས་གཟར་ལ༔ ཨོཾ་སརྦ་ཤུ་བྷ་ཀྃ་སྭཱ་ཧཱ༔ ཨ་ཨ་ཨ་ཨ་མཱུྃ་ལཱྃ་མཱྃ་པཱྃ་ཏཱྃ་ཛཿ ཟུང་འཇུག་ཕྱག་རྒྱ་རྫས་རྣམས་ཧོམ་གཟར་བླུགས་སྣོད་གཉིས་རེག་ཙམ་བྱ་ཞིང་༔ ཧཱུྃ༔ ཆགས་མེད་བདེ་སྟོང་ཡེ་ཤེས་རྣམ་རོལ་གྱི༔ སྐྱེ་མེད་སྣ་ཚོགས་རྫས་ཀུན་བྱིན་གྱིས་རླབས༔ ཧཱུྃ་ཧཱུྃ་ཧཱུྃ༔
ཧཱུྃ༔ ཨོཾ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ༔ ཞེས་རྫས་རྣམས་ཐབས་ཤེས་ཀྱི་བསྒྱུར༔ དེ་ནས་སྤུར་ཁང་ལ་བསང་ཆུ་འཐོར་ཞིང་སྔགས་འདིས་སྦྱང་༔ ཨོཾ་བཛྲ་མུ་ཡ་ལ་ཡ་ཡ་མཎྜལ་བྷྲཱུྃ་ཛྙཱ་ཧཱུྃ༔ ཞེས་ལན་གསུམ་གྱིས་གཉོས༔ དེ་ནས་ཕྱོགས་གཙང་གི་སྣང་བརྒྱད་བསྔོ་བ་ནི༔ ཐོག་མར་ལོ་བདག་འཁོར་བཅས་ཀྱི་གཏོར་མ་ཐོགས་ལ་ཕྱོགས་གཙང་དུ་བསྔོ་བ་ནི༔ ཨོཾ་ཨཱཿཧཱུྃ༔ ལན་གསུམ་གྱིས་སྦྱང་༔
ཧཱུྃ༔ སྲིད་པ་མ་སྲིད་ཡེ་ཐོག་ཏུ༔ སྤྲོས་བཅས་དངོས་མེད་མཐའ་འདས་ལས༔ རྟག་ཆད་མུ་བཞིའི་འདུ་འཕྲོས་ཀྱིས༔ སྣང་ཙམ་སྣོད་ཀྱི་འཇིག་རྟེན་ཆགས༔ དེ་སྲིད་རྟེན་འབྲེལ་བཅུ་གཉིས་ལས༔ འགྱུ་འཕྲོས་རླུང་དང་དལ་གཅིག་ཏུ༔ ལོ་ཟླ་ཞག་དུས་རྒྱུ་བ་ཡི༔ གཟའ་དང་རྒྱུ་སྐར་ས་བདག་དང་༔ བརྟན་མ་དུས་འཛིན་གསང་ཉུལ་དང་༔
གཞན་ཡང་གདུག་སེམས་འཆང་བ་ཡི༔ སྒྲ་གཅན་ནག་པོ་གདོང་དགུ་དང་༔ ཟིན་ཕུང་གཡུ་མཛོ་སྔོན་མོ་དང་༔ གནམ་ཁྱི་ནག་པོ་མཆེ་བ་ཅན༔ ཧལ་ཁྱི་ནག་པོ་རལ་པ་ཅན༔ ཕུང་ཟོར་ནག་པོ་སྤུ་གྲི་ཅན༔ ཉི་མ་ནག་པོ་འདབ་མ་ཅན༔ ཟླ་བ་ནག་པོ་ཁ་དུག་ཅན༔ དུས་འཛིན་གསེར་གྱི་སྐེ་རགས་ཅན༔ གཞན་ཡང་ཞག་དུས་འཁོར་བ་སོགས༔
གནམ་ལོ་རྒྱལ་པོ་ཟླ་བ་བློན༔ ཞག་དེ་དམག་གི་དུས་ཚོད་མཚོན༔ སྤར་སྨེ་ས་འཛིན་གནས་བདག་སོགས༔ བྱམས་བརྩེའི་སེམས་ཀྱིས་འདིར་གཤེགས་ལ༔ རང་རང་མཐུན་པའི་དམ་རྫས་དང་༔ གསེར་སྐྱེམས་ཁྲི་དཀར་སྟོང་ནག་འབུལ༔ གཟུགས་འགྲོས་ཡས་སྟགས་སྣ་ཚོགས་འབུལ༔ སྲིད་པའི་སྡེ་ཚོགས་དགྱེས་གྱུར་ནས༔ རོ་འདོན་གཤིན་བྱེད་དུར་འདེབས་སོགས༔ དེང་འདིར་རྒྱུ་སྦྱོར་སྦྱིན་བདག་གིས༔
བྱ་བ་ཅི་དང་ཅི་མཆིས་ང་༔ ཀོ་ལོང་སྡོམས་ལ་རུ་ང་དང་༔ ཕྲག་དོག་གདུག་སེམས་མ་འཆང་བར༔ ཞི་བ་བདེ་ལེགས་ཕན་སེམས་ཀྱིས༔ སྙིང་རྗེའི་བསམ་པ་སྒྲུབ་སྐྱེད་ལ༔ ཕྱོགས་ཀྱི་གཡོ་འཁྲུག་ཞི་བར་མཛོད༔ ཨོཾ་ཡེ་དྷརྨ་དྷཱ་ཏུུ་ཡ་བྷཱུ་མི་པ་ཏི་མ་ཧོ་རཱ་ག་བོ་དྷི་སཾ་བྷ་ཡ་བྷ་ཝནྟུ་སྭཱ་ཧཱ༔ དེ་ནས་བསྔོ་ཞིང་འབུལ་བ་ནི༔ སྣང་བརྒྱད་སྤྱི་གཞུང་ཕྱོགས་སུ་འབུལ༔ ས་བདག་སྲུང་བཞི་སྟེང་འོག་ཕྱོགས་སུ་བསྐྱལ༔
ཧཱུྃ༔ སྲིད་པ་ཡེ་ཐོག་སྐུ་མཁར་གྱི༔ རིམ་པ་བཅུ་གསུམ་གོང་ཤེད་ནས༔ ཚངས་པ་བརྒྱ་བྱིན་སྡེ་ཚོགས་ལ༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་བྱ་ཁྱུང་ཁྲ་བོ་འབུལ༔ ཁྱུང་དམར་གཤོག་པ་མ་རྡེབས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་ཁྲོཾ་ག་རུ་ཊ་ཡེ་སྭཱ་ཧཱ༔ གནམ་གྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
སྟེང་ཕྱོགས་སུ་བསྐྱལ༔ ཧཱུྃ༔ ཤར་ཕྱོགས་ཤིང་གི་སྐུ་མཁར་ནས༔ སྐྱེད་བྱེད་ཤིང་གི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་མཚལ་སྟག་སྐྱ་བོ་བསྔོ༔ སྟག་སྐྱས་ཁ་ནི་མ་གདངས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་ར་ཏྲི་མུ་པ་ལེ་ཡེ་སྭཱ་ཧཱ༔ ཤར་གྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
ཤར་དུ་འབུལ༔ ཧཱུྃ༔ ལྷོ་ཕྱོགས་མེ་ཡི་སྐུ་མཁར་ནས༔ གསོ་བྱེད་མེ་ཡི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་གཡུ་འབྲུག་སྔོན་མོ་བསྔོ༔ གཡུ་འབྲུག་མཇུག་མ་མ་གཡུག་ཅིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་བྷུརྦ་ཏྲི་ས་ཡ་ས་མ་ཏི་སྭཱ་ཧཱ༔ ལྷོ་ཡི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
ལྷོ་རུ་འབུལ༔ ཧཱུྃ༔ ནུབ་ཕྱོགས་ལྕགས་ཀྱི་སྐུ་མཁར་ནས༔ བརྟན་པ་ལྕགས་ཀྱི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་བྱ་ནི་ཟེ་དམར་བསྔོ༔ བྱ་དམར་གཤོག་པ་མ་སྤྲུགས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་བྷི་བྷུ་ས་ཧ་ཏི་ཏ་ཏྲི་ཡེ་སྭཱ་ཧཱ༔ ནུབ་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
ནུབ་ཏུ་འབུལ༔ ཧཱུྃ༔ བྱང་ཕྱོགས་ཆུ་ཡི་སྐུ་མཁར་ནས༔ ཀུན་གསོ་ཆུ་ཡི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་རུས་སྦལ་རྒྱ་བོ་བསྔོ༔ རུས་སྦལ་རྐན་སྒྲ་མ་རྡེབས་ཤིག༔ གནམ་ལོའི་རྒྱལ་པོའི་འཁྲུགས་བཅོས་སོ༔ ཨོཾ་སཾ་བྷཀྵ་ཀ་ཏཾ་ཛ་ཡ་སྭཱ་ཧཱ༔ བྱང་གི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
བྱང་དུ་འབུལ༔ ཧཱུྃ༔ འོག་ཕྱོགས་ས་ཡི་སྐུ་མཁར་ནས༔ འགྱུར་མེད་ལྷ་མོ་བསྟན་མ་ཆེར༔ འབྱུང་བའི་ས་བདག་ཚོགས་ཀྱིས་བསྐོར༔ ཁྱེད་ལ་ཕག་དང་བུམ་པ་འབུལ༔ དུར་ཕག་ནག་པོ་མ་འཁུན་ཅིག༔ གནམ་ལོ་ས་བདག་འཁྲུགས་བཅོས་སོ༔ ཨོཾ་བྷཱུ་མི་པ་ཏི་ཡ་ས་དུ་ཧོ་སྭཱ་ཧཱ༔ འོག་གི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
འོག་ཕྱོགས་སུ་འབུལ༔ དེ་ནས་ཤེལ་ཚིག་དང་འབྲུ་སྣ་གཏོར་མ་རྒྱང་བུ་དར་ཚོན་རྣམས་ཕྱོགས་མཚམས་སུ་རིམ་བཞིན་འབུལ་བ་ནི༔ ཧཱུྃ༔ ཤར་ཕྱོགས་འབྱུང་ལྔའི་སྟག་ཡོས་དང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་ཕུར་བུ་ཆེན་པོ་དང་༔ སྨིན་དྲུག་ལ་སོགས་ཤར་སྐར་དྲུག༔ སྤར་སྨེ་གསུམ་མཐིང་ཟིན་ལ་སོགས༔ ཤིང་གི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔
གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ཤར་ཕྱོགས་སུ་འབུལ༔ ཧཱུྃ༔ ཤར་ལྷོའི་མཚམས་ནས་འབྱུང་ལྔའི་འབྲུག༔ ལོ་ཟླ་ཞག་དུས་ས་བདག་ཚོགས༔
གཟའ་རྒོད་སྒྲ་གཅན་སྐར་མ་སྐག༔ སྤར་སྨེ་བཞི་ལྗང་ཟོན་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
ཤར་ལྷོར་འབུལ༔ ཧཱུྃ༔ ལྷོ་ཕྱོགས་འབྱུང་ལྔའི་སྦྲུལ་རྟ་དང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་ཉི་མ་མིག་དམར་དང་༔ རྟ་ཆེན་ལ་སོགས་ལྷོ་སྐར་དྲུག༔ སྤར་སྨེ་དགུ་དམར་ལི་ལ་སོགས༔ མེ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔
གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ལྷོ་རུ་འབུལ༔ ཧཱུྃ༔ ལྷོ་ནུབ་མཚམས་ནས་འབྱུང་ལྔའི་ལུག༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་སྤེན་པ་ས་ག་དང་༔
སྤར་སྨེ་གཉིས་ནག་ཁོན་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ལྷོ་ནུབ་ཏུ་འབུལ༔
ཧཱུྃ༔ ནུབ་ཕྱོགས་འབྱུང་ལྔའི་སྤྲེལ་བྱ་དང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་པ་ཝ་སངས་དང་ནི༔ སྣྲོན་ལ་སོགས་ཏེ་ནུབ་སྐར་དྲུག༔ སྤར་སྨེ་དྭ་དང་བདུན་དམར་སོགས༔ མེ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔
དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་ཏུ་འབུལ༔ ཧྃའུ༔ ནུབ་བྱང་མཚམས་ནས་འབྱུང་ལྔའི་ཁྱི༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་མཇུག་རིང་བྱི་བཞིན་དང་༔ སྤར་སྨེ་དྲུག་དཀར་ཁེན་ལ་སོགས༔
ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་བྱང་དུ་འབུལ༔ ཧཱུྃ༔
བྱང་ཕྱོགས་འབྱུང་ལྔའི་ཕག་བྱི་བ༔ ལོ་ཟླ་ཞག་དུས་ས་བདག་ཚོགས༔ གཟའ་མཆོག་ཟླ་བ་ལྷག་པ་དང་༔ མོན་གྲེ་ལ་སོགས་བྱང་སྐར་དྲུག༔ སྤར་སྨེ་གཅིག་དཀར་ཁམས་ལ་སོགས༔ ཆུ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔
དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ བྱང་དུ་འབུལ༔ ཧཱུྃ༔ བྱང་ཤར་མཚམས་ནས་འབྱུང་ལྔའི་གླང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་རཱ་ཧུ་སྐར་བྲ་ཉེ༔ སྤར་སྨེ་བརྒྱད་དཀར་གིང་ལ་སོགས༔ ས་ཡི་ཁམས་ལ་དབང་བ་རྣམས༔
དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ བྱང་ཤར་དུ་འབུལ༔ ཧཱུྃ༔ ཕྱོགས་བཞི་མཚམས་བརྒྱད་དབུས་གནས་པའི༔
ལོ་ཟླར་འཁོར་བའི་ས་བདག་དང་༔ གཟའ་དང་རྒྱུ་སྐར་འགྱུ་བ་སོགས༔ སྣང་སྲིད་ལྷ་སྲིན་སྡེ་བརྒྱད་དང་༔ ཉུལ་ལེ་བཅུ་གཉིས་འཁོར་བཅས་ཀྱིས༔ མཐུན་པའི་ཡས་སྟགས་འདི་བཞེས་ལ༔ དགྲ་དང་གཤེད་དུ་མ་འབེབས་ཤིག༔ ལྷ་དང་དཔལ་དུ་བསྐྱེད་པར་གྱིས༔ ཀོ་ལོང་རུ་ང་ཞི་བ་དང་༔ ཕྲག་དོག་གདུག་སེམས་མ་འཆང་ཞིག༔ ཨོཾ་མ་མ་ཀུན་ཏ་ཤྲ་བཱ་ཎ་ཡེ་སྭཱ་ཧཱ༔
དབུས་སུ་ཕུལ་ལོ༔ དེ་ནས་སྤར་ཁ་ཧོའི་ཕྱག་རྒྱ་ཕྱོགས་སུ་བསྟན་ཅིང་༔ ས་བདག་གི་སྒྲིབ་ཤིང་གཏོང་བ་ནི༔ ཧཱུྃ༔ སྔོན་ཚེ་སངས་རྒྱས་བཅོ་ལྡན་འདས༔ བྱང་ཆུབ་ཤིང་དྲུང་བཞུགས་པའི་ཚེ༔ འཁོར་འདས་གཉིས་ཀྱི་ས་མཚམས་གཟིགས༔ སྲིད་སྣང་ཚོགས་དྲུག་ཟིལ་གྱིས་མནན༔ སྣོད་ཀྱི་འགྱུ་བ་ཕྲ་རགས་བཅོམ༔ འབྱུང་ལྔའི་འཕྲོ་འདུ་དབང་དུ་བསྡུས༔
ཡེ་ཤེས་འབར་བའི་ཕྱག་རྒྱ་ཡིས༔ ལོ་ཟླ་སྙོམས་ཤིང་དགྲ་གཤེད་ཞི༔ དེ་བཞིན་དེ་རིང་རྒྱུ་སྦྱོར་གྱིས༔ ཡེ་ཤེས་ཧོ་ཡི་ཕྱག་རྒྱས་བསྡམས༔ དེ་འོག་བསམ་ཡས་མཆིམས་ཕུ་རུ༔ གཙུག་ལག་ས་འདུལ་བགྱིས་པའི་ཚེ༔ དྲེགས་འདུལ་པདྨ་འབྱུང་གནས་ཀྱིས༔ རྡོ་རྗེ་མི་ཤིགས་ཕྱག་རྒྱ་ཡིས༔ མྱང་འདས་སྣོད་བཅུད་ཤུགས་ལས་མནན༔ སྲིད་པ་གསུམ་གྱི་སྒྲིབ་ཤིང་བཏབ༔
ལྷ་འདྲེས་འཁྲུགས་གྲོལ་གདུག་རྩུབ་ཞི༔ དེ་བཞིན་དེ་རིང་རྒྱུ་སྦྱོར་གྱིས༔ སྤར་ཁ་ཧོ་ཡི་ཕྱག་རྒྱས་བསྡམས༔ འབྱུང་བ་ཀུན་གྱི་ཕྲག་དོག་རྣམས༔ སྲུང་བ་འདི་ཡིས་ཞི་གྱུར་ཅིག༔ ལོ་ཡི་དགྲ་གཤེད་བསལ་དུ་གསོལ༔ ཨོཾ་ཤང་ཤང་ཤིང་ཤིང་དྷ་རོད་དྷ་ལ་མ་རུ་པ་ཡེ་ཨ་པར་ཡང་གྱང་ཏ་ཤྲཱི་སརྦ་ཨེ་ཧཾ་ཡ་ཏི་ཏྭ་ཤུདྡྷེ་ཧོ་ཛྙཱ་ན་བཛྲ་པཉྩ་ཡེ་སྭཱ་ཧཱ༔ ལོ་ཟླ་ཞགས་དུས་ཀྱི་དགྲ་དང་གཤེད་ཁ་དུར་ཁ་བྱེ་བ་ཐམས་ཅད་ཞི་བར་གྱུར་ཅིག་སྭཱ་ཧཱ༔ ཞེས་པས་ཕྱོགས་སུ་འཛུགས༔ དེ་ནས་སྤུར་ཁང་གི་ནང་དུ་རོ་དྲངས་ལ་ཁ་ཤར་ཕྱོགས་སུ་བསྟན་ཏེ་བཞག༔
ཚེ་འདས་ཀྱི་རྣམ་ཤེས་འགུགས་པ་ནི༔ ཕུང་པོའི་ཟ་འདྲེའམ་རིགས་དྲུག་གི་གཤེད་དང་ཕྲལ་བ་ནི༔ སྦྱང་ཆས་ངར་མི་གཏོར་ཆུང་མར་མེ་ཆངས་བུ་ཏིང་ལོ་བཅས་སྤུར་ཁང་གི་ཐོགས་ནས་ལན་གསུམ་བསྐོར་ལ་ཕྱི་རོལ་དུ་བསྐྲད༔ ཧཱུྃ༔ མངོན་དགའི་ཞིང་ཁམས་བགྲོད་པ་ལ༔ གནོད་པར་བྱེད་པའི་ཟ་འདྲེ་དང་༔ སྟག་ཡོས་གཉིས་ཀྱི་ཤི་གཤེད་སོགས༔ གསོན་བདུད་གཤིན་ལྕགས་མ་ལུས་ཀུན༔ ཁྱད་པར་ཞེ་སྡང་ལས་གྱུར་པའི༔ དམྱལ་བའི་དུཿཁར་ཁྲིད་པའི་ཚོགས༔
ལན་ཆགས་བདུད་ཀྱི་སྡེ་རྣམས་ལ༔ གཏོར་ཆུང་ཆངས་བུ་མར་མེ་དང་༔ ཏིང་ལོ་འབྲས་ཆང་བཅས་པ་བསྔོ༔ གཤིན་ལྕགས་གདུག་པ་ཞི་བ་དང་༔ རིག་དྲུག་དུཿཁ་སྦྱང་གྱུར་ཅིག༔ ཨོཾ་སརྦ་སྭ་བྷཱ་པཱ་པཾ་ན་ཡེ་བི་ཤྭ་དྷ་ཡེ་སྭཱ་ཧཱ༔ གསོན་བདུད་གཤིན་ལྕགས་ཨུ་ཙ་ཏ་ཡ་ཕཊ྄ཿ ཅེས་པས་སྦྱངས༔ ཧཱུྃ༔ དཔལ་ལྡན་ཞིང་ཁམས་བགྲོད་པ་ལ༔
གནོད་པར་བྱེད་པའི་ཟ་འདྲེ་དང་༔ རྟ་སྦྲུལ་གཉིས་ཀྱི་ཤི་གཤེད་སོགས༔ གསོན་བདུད་གཤིན་ལྕགས་མ་ལུས་ཀུན༔ ཁྱད་པར་ང་རྒྱལ་ལས་གྱུར་པའི༔ ལྷ་ཡི་དུཿཁར་འཁྲིད་པའི་ཚོགས༔ ལན་ཆགས་བདུད་ཀྱི་སྡེ་རྣམས་ལ༔ གཏོར་ཆུང་ཆངས་བུ་མར་མེ་དང་༔ ཏིང་ལོ་འབྲས་ཆང་བཅས་པ་བསྔོ༔ གཤིན་ལྕགས་གདུག་པ་ཞི་བ་དང་༔ རིགས་དྲུག་དུཿཁ་སྦྱང་གྱུར་ཅིག༔
ཨོཾ་སརྦ་སྭ་བྷཱ་པཱ་པཾ་ན་ཡེ་བི་ཤྭ་དྷ་ན་ཡེ་སྭཱ་ཧཱ༔ གསོན་བདུད་གཤིན་ལྕགས་ཨུ་ཙ་ཏ་ཡ་ཕཊ྄ཿ ཅེས་པས་སྦྱང་༔ ཧཱུྃ༔ བདེ་ཆེན་ཞིང་ཁམས་བགྲོད་པ་ལ༔ གནོད་པར་བྱེད་པའི་ཟ་འདྲེ་དང་༔ བྱ་སྤྲེལ་གཉིས་ཀྱི་ཤི་གཤེད་སོགས༔ གསོན་བདུད་གཤིན་ལྕགས་མ་ལུས་ཀུན༔ ཁྱད་པར་འདོད་ཆགས་ལས་གྱུར་པའི༔ མི་ཡི་དུཿཁར་འཁྲིད་པའི་ཚོགས༔
ལན་ཆགས་བདུད་ཀྱི་སྡེ་རྣམས་ལ༔ གཏོར་ཆུང་ཆངས་བུ་མར་མེ་དང་༔ ཏིང་ལོ་འབྲས་ཆང་བཅས་པ་བསྔོ༔ གཤིན་ལྕགས་གདུག་པ་ཞི་བ་དང་༔ རིགས་དྲུག་དུཿཁ་སྦྱང་གྱུར་ཅིག༔ ཨོཾ་སརྦ་སྭ་བྷཱ་པཱ་པཾ་ན་ཡེ་བི་ཤྭ་དྷ་ན་ཡེ་སྭཱ་ཧཱ༔ གསོན་བདུད་གཤིན་ལྕགས་ཨུ་ཙ་ཏ་ཡ་ཕཊ྄ཿ ཞེས་སྦྱང་༔ ཧཱུྃ༔ ལས་རབ་ཞིང་ཁམས་བགྲོད་པ་ལ༔
གནོད་པར་བྱེད་པའི་ཟ་འདྲེ་དང་༔ བྱི་ཕག་གཉིས་ཀྱི་ཤི་གཤེད་སོགས༔ གསོན་བདུད་གཤིན་ལྕགས་མ་ལུས་ཀུན༔ ཁྱད་པར་ཕྲག་དོག་ལས་གྱུར་པ༔ ལྷ་མིན་དུཿཁར་འཁྲིད་པའི་ཚོགས༔ ལན་ཆགས་བདུད་ཀྱི་སྡེ་རྣམས་ལ༔ གཏོར་ཆུང་ཆངས་བུ་མར་མེ་དང་༔ ཏིང་ལོ་འབྲས་ཆང་བཅས་པ་བསྔོ༔ གཤིན་ལྕགས་གདུག་པ་ཞི་བ་དང་༔ རིགས་དྲུག་དུཿཁ་སྦྱང་གྱུར་ཅིག༔
ཨོཾ་སརྦ་སྭ་བྷཱ་པཱ་པཾ་ན་ཡེ་བི་ཤྭ་དྷ་ན་ཡེ་སྭཱ་ཧཱ༔ གསོན་བདུད་གཤིན་ལྕགས་ཨུ་ཙ་ཏ་ཡ་ཕཊ྄ཿ ཅེས་པས་སྦྱང་༔ ཧཱུྃ༔ འོག་མིན་ཞིང་ཁམས་བགྲོད་པ་ལ༔ གནོད་པར་བྱེད་པའི་ཟ་འདྲེ་དང་༔ ཁྱི་འབྲུག་གཉིས་ཀྱི་ཤི་གཤེད་སོགས༔ གསོན་བདུད་གཤིན་ལྕགས་མ་ལུས་ཀུན༔ ཁྱད་པར་གཏི་མུག་ལས་གྱུར་པའི༔ བྱོལ་སོང་དུཿཁར་འཁྲིད་པའི་ཚོགས༔
ལན་ཆགས་བདུད་ཀྱི་སྡེ་རྣམས་ལ༔ གཏོར་ཆུང་ཆངས་བུ་མར་མེ་དང་༔ ཏིང་ལོ་འབྲས་ཆང་བཅས་པ་བསྔོ༔ གཤིན་ལྕགས་གདུག་པ་ཞི་བ་དང་༔ རིགས་དྲུག་དུཿཁ་སྦྱངས་གྱུར་ཅིག༔ ཨོཾ་སརྦ་སྭ་བྷཱ་པཱ་པཾ་ན་ཡེ་བི་ཤྭ་དྷ་ན་ཡེ་སྭཱ་ཧཱ༔ གསོན་བདུད་གཤིན་ལྕགས་ཨུ་ཙ་ཏ་ཡ་ཕཊ྄ཿ ཅེས་པས་སྦྱང་༔ ཧཱུྃ༔ མཁའ་སྤྱོད་ཞིང་ཁམས་བགྲོད་པ་ལ༔
གནོད་པར་བྱེད་པའི་ཟ་འདྲེ་དང་༔ གླང་ལུག་གཉིས་ཀྱི་ཤི་གཤེད་སོགས༔ གསོན་བདུད་གཤིན་ལྕགས་མ་ལུས་ཀུན༔ ཁྱད་པར་སེར་སྣ་ལས་གྱུར་པའི༔ ཡི་དྭགས་དུཿཁར་འཁྲིད་པའི་ཚོགས༔ ལན་ཆགས་བདུད་ཀྱི་སྡེ་རྣམས་ལ༔ གཏོར་ཆུང་ཆངས་བུ་མར་མེ་དང་༔ ཏིང་ལོ་འབྲས་ཆང་བཅས་པ་བསྔོ༔ གཤིན་ལྕགས་གདུག་པ་ཞི་བ་དང་༔ རིགས་དྲུག་དུཿཁ་སྦྱང་གྱུར་ཅིག༔
ཨོཾ་སརྦ་སྭ་བྷཱ་པཱ་པཾ་ན་ཡེ་བི་ཤྭ་དྷ་ན་ཡེ་སྭཱ་ཧཱ༔ གསོན་བདུད་གཤིན་ལྕགས་ཨུ་ཙ་ཏ་ཡ་ཕཊ྄ཿ
ཅེས་པས་སྦྱང་དོར༔ དེ་ནས་ཁྲུས་བུམ་གྱིས་ཁྲུས་བསྩལ་བ་ནི༔ ཐོག་མར་ཞི་ཁྲོའི་དཀྱིལ་འཁོར་ལ་ཁྲུས་བྱ༔ ཧཱུྃ༔ ཇི་ལྟར་དམ་པ་དེ་དག་ལ༔ ངོ་མཚར་ལྷ་ཡིས་ཁྲུས་གསོལ་ལྟར༔ དེ་རིང་རྒྱལ་བའི་དཀྱིལ་འཁོར་ལ༔ རྣལ་འབྱོར་བདག་གིས་ཁྲུས་གསོལ་ལོ༔
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ རྒྱལ་བའི་སྐུ་གསུང་ཐུགས་ཡོན་ལ༔ བདག་འཛིན་ཉོན་མོངས་སྒྲིབ་བྲལ་ཡང་༔ འགྲོ་བའི་བག་ཆགས་སྦྱང་སླད་དུ༔ ཡེ་ཤེས་ལྔ་ཡི་ཁྲུས་ཆབ་འབུལ༔ ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཧཱུྃ༔ སྐུ་གསུམ་རྡོ་རྗེ་དཀྱིལ་འཁོར་ལ༔ རང་བཞིན་བདེན་པའི་ཤུགས་འཆང་ཆུས༔
སེམས་ཅན་སྒྲིབ་པ་སྦྱང་བ་དང་༔ བག་ཆགས་མ་ལུས་སྦྱང་བར་སྩོལ༔ ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་སྐུ་གསུམ་ཐུགས་ཀྱི་ཁྲུས་ཆུ་རྣམས་སླར་ཁྲུས་བུམ་ལ་བླུགས་ཏེ་གཤིན་པོ་ལ་ཁྲུས་བསྩལ༔ ཧཱུྃ༔ བཅོམ་ལྡན་མགོན་པོ་འོད་མི་འགྱུར༔ ཀུན་བཟང་ཀ་དག་སྙིང་པོའི་ཆུས༔ ཚེ་འདས་ཁྱོད་ལ་ཁྲུས་བསྩལ་པས༔ ཚེ་རབས་བག་ཆགས་སྦྱང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ
ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཚེ་ལས་འདས་པའི་ ཆཻགའི ་ཤེས་བྱའི་སྒྲུབ་པ་ཉོན་མོངས་པའི་སྒྲིབ་པ་དང་བག་ཆགས་ཀྱི་སྒྲྀབ་པ་ལས་ཀྱི་སྒྲིབ་པ་རྣམས་ཀྱིས་ཀུན་ནས་བསླང་བའི་སྒྲིབ་པ་ཐམས་ཅད་བྱང་བར་གྱུར་ཅིག༔ ཨོཾ་སརྦ་པཱ་པཾ་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ ལོངས་སྤྱོད་རྫོགས་སྐུའི་འགྲོ་དོན་མཛད༔ སྐུ་ལྔ་ལྷུན་གྲུབ་བྱང་ཆུབ་ཆུས༔ ཚེ་འདས་ཁྱོད་ལ་ཁྲུས་བསྩལ་པས༔ ཚེ་རབས་བག་ཆགས་སྦྱང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ
ཚེ་ལས་འདས་པ་ ཆཻག་མོའ ི་ཤེས་བྱའི་སྒྲིབ་པ་ཉོན་མོངས་པའི་སྒྲིབ་པ་དང་བག་ཆགས་ཀྱི་སྒྲིབ་པ་ལས་ཀྱི་སྒྲིབ་པ་རྣམས་ཀྱིས་ཀུན་ནས་བསླང་བའི་སྒྲིབ་པ་ཐམས་ཅད་བྱང་བར་གྱུར་ཅིག༔ ཨོཾ་སརྦ་པཱ་པཾ་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ སྣ་ཚོགས་གང་འདུལ་སྤྲུལ་པའི་སྐུ༔ དམ་ཚིག་ཡེ་ཤེས་རྡོ་རྗེའི་ཆུ༔ ཚེ་འདས་ཁྱོད་ལ་ཁྲུས་བསྩལ་པས༔ ཚེ་རབས་བག་ཆགས་སྦྱང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོཾ་རུ་ལུ་ལུ་རུ་ཧཱུྃ་བྷྱོ་ཧཱུྃ་ཕཊ྄ཿ ཚེ་ལས་འདས་པ་ ཆཻག་མོའི ་ཤེས་བྱའི་སྒྲིབ་པ་དང་ཉོན་མོངས་པའི་སྒྲིབ་པ་དང་བག་ཆགས་ཀྱི་སྒྲིབ་པ་ལས་ཀྱི་སྒྲིབ་པ་སྣམས་ཀྱིས་ཀུན་ནས་བསླང་བའི་སྒྲིབ་པ་ཐམས་ཅད་བྱང་བར་གྱུར་ཅིག༔
ཨོཾ་སརྦ་པཱ་པཾ་བི་ཤྭ་དྷ་ན་ཡེ་སྭཱ་ཧཱ༔ ཧཱུྃ༔ བདེ་སྟོང་སྐྱེ་མེད་རང་བྱུང་ཆུས༔ ཚེ་འདས་ཁྱོད་ལ་ཁྲུས་བསྩལ་པས༔ འཁོར་བའི་དུཿཁ་མི་མྱོང་ཞིང་༔ བྱང་ཆུབ་ཐར་ལམ་བགྲོད་པར་ཤོག༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོཾ་རུ་ལུ་ལུ་རུ་ཧཱུྃ་བྷྱོ་ཧཱུྃ་ཕཊ྄ཿ ཚེ་ལས་འདས་པ་ ཆཻག་མོའི་ ཤེས་བྱའི་སྒྲིབ་པ་ཉོན་མོངས་པའི་སྒྲིབ་པ་དང་བག་ཆགས་ཀྱི་སྒྲིབ་པ་ལས་ཀྱི་སྒྲུབ་པ་སྣམས་ཀྱིས་ཀུན་ནས་བསླང་བའི་སྒྲིབ་པ་ཐམས་ཅད་བྱང་བར་གྱུར་ཅིག༔ ཨོཾ་སརྦ་པཱ་པཾ་བི་ཤྭ་དྷ་ན་ཡེ་སྭཱ་ཧཱ༔
འདི་སྐབས་རྣམ་ཤེས་སྤར༔ ཞེས་པས་ཁྲུས་ཆུ་ཐམས་ཅད་ཕུང་པོའི་སྟེང་དུ་གཏོར༔ དེ་ནས་ཕྱོགས་བཞིའམ་གསུམ་མམ་གཉིས་སམ་སྒོ་རྣམས་ལ་ཤིང་ཚང་ཟབ་གསར་བརྩེགས༔ མེ་སྦར་མཁན་སྡིག་ཅན་མ་ཡིན་པ་གཅིག་གིས་བྱ༔ ས་མ་ཡ༔ ཐོག་མར་མཆོད་རྫས་ཐམས་ཅད་ཀྱི་འབག་པ་བསང་ནས༔ བགེགས་བསྐྲད་ཏེ་དཀྱིལ་འཁོར་ལ་འཇུག་པ་ནི༔ ཨོྃ་ཨཱཿཧཱུྃ༔ ཧ་ཧོ་ཧྲི་ཕཻཾ་ཕཻཾ༔ ཨཽཾ་སྭ་བྷཱ་ཝ ས་སྟོང་པར་སྦྱང་༔
སྟོང་པའི་ངང་ལས་བྷྲཱུྃ་ཞེས་པས་མཚན་ཉིད་ཡོངས་སུ་རྫོགས་པའི་སྣོད་རིན་པོ་ཆེ་ལས་གྲུབ་པའི་ནང་དུ་མཆོད་རྫས་འདོད་པའི་ཡོན་ཏན་ལྔ་དང་ལྡན་པ༔ བདུད་རྩིའི་བཅུད་ཕུན་སུམ་ཚོགས་པ་དཔལ་ཀུན་ཏུ་བཟང་པོའི་མཆོད་པའི་སྤྲིན་ལས་བྱུང་ཞིང་ཟད་མི་ཤེས་པ་ནམ་མཁའ་མཐའི་དང་མཉམ་པར་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ དེ་ནས་མེ་ཐབ་བསྐྱེད་པ་ནི༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོཾ་སྭ་བྷཱ་ཝ ས་སྟོང་པར་སྦྱང་༔ སྟོང་པའི་ངང་ལས་ཧཱུྃ་ཧཱུྃ་བྷྲཱུྃ་བཛྲ་ཏི་ཡ་ཐཱ་རཾ་ཞེས་པས་རླུང་མེ་ཆུ་དང་ས་ཡིས་བཏེགས་པའི་སྟེང་དུ་ཡེ་ཤེས་ཀྱི་རླུང་ལྔ་ལས་གྲུབ་པའི་གཞལ་ཡས་ཁང་མཚན་ཉིད་དང་ལྡན་པར་ཟླ་ཕྱེད་རྡོ་རྗེའི་ཕྲེང་བས་ཡོངས་སུ་བསྐོར་བ༔
བུད་ཤིང་གིས་གང་བའི་དབུས་སུ་པདྨ་འདབ་མ་བཅུ་པའི་ལྟེ་བར་ཡི་གེ་རཾ་ཡོངས་སུ་གྱུར་པ་ལས༔ དམ་ཚིག་གི་མེ་ལྷ་སྐུ་མདོག་དམར་སེར་ཞལ་གཅིག་ཕྱག་གཉིས་ཧེ་རུ་ཀའི་རྣམ་པ་ཅན་གཡས་པས་རྡོ་རྗེ་དང་གཡོན་པས་དྲིལ་བུ་བསྣམས་པ༔ རལ་པ་ཁམ་ནག་སྤྱི་བོར་གཟེངས་ཤིང་ཚྭ་ཚྭ་འཕྲོ་བ༔ ཞབས་བརྒྱད་གར་སྟབས་ཅན་མེ་རབ་ཏུ་མཆེད་པའི་ཀློང་དུ་གསལ་བའོ༔ དེའི་ཕྱི་རོལ་ཏུ་འདབ་མ་བཅུར་ཁམས་ལྔ་རྣམ་པར་དག་པའི་མེ་ལྷ་ཡབ་ལྔ་ནི་མཐིང་དཀར་སེར་དམར་ལྗང་གུའི་འོད་དང་ལྡན་པ༔ རླུང་ལྔ་རྣམ་པར་དག་པའི་མེ་ལྷ་ཡུམ་ལྔ་ནི་མཐིང་འོད་དཀར་གསལ་སེར་མདངས་དམར་སྐྱ་ལྗང་ཁུ་རླུང་གི་རང་བཞིན་མདངས་དང་ལྡན་པ༔ ཐམས་ཅད་གཙོ་བོའི་ཆས་དང་མཐུན་པ་སྟེ་རང་བཞིན་དུ་ཙཎྜ་འབར་བའི་ཤུགས་དང་ལྡན་པར་གསལ་བའོ༔ དེའི་ཕྱི་རོལ་ཏུ་མེ་ལྷ་དྲང་སྲོང་བརྒྱད་ཁྲི་བཞི་སྟོང་ཐམས་ཅད་ཀྱང་ཉོན་མོངས་པའི་བག་ཆགས་ཐམས་ཅད་སྲེག་པའི་རང་བཞིན་ཅན་ཏེ༔ གཙོ་འཁོར་རྣམས་ཀྱི་གནས་གསུམ་ལས་འོད་འཕྲོས་པས་བསྒོམས་པ་དང་འདྲ་བའི་ཡེ་ཤེས་ཀྱི་མེ་ལྷ་རྣམས་སྐད་ཅིག་གིས་སྤྱན་དྲངས་ཏེ་དམ་ཚིག་པ་དང་གཉིས་སུ་མེད་པར་ཉི་མ་དང་ཚ་བའི་ངད་ཟུང་དུ་འཇུག་པ་ལྟར་གྱུར༔ ཨོཾ་བཛྲ་ས་མཱ་ཡ་ཛ་ཛཿ
སྤྱན་འདྲེན་པ་ནི༔ ཧཱུྃ༔ འོག་མིན་གནས་ནས་ཡེ་ཤེས་རབ་བསྐྱོད་པ༔ རྣམ་པ་བསྐུལ་བའི་ཆ་ཙམ་སྣང་ངོ་རུ༔ སྐྱེ་མེད་མེ་རླུང་ཙཎྜའི་ཕྲིན་ལས་པ༔ ཤར་ལྷོ་དྲང་སྲོང་མེ་ལྷ་ཨགྣེའི་ཚོགས༔ ཐབས་ཤེས་ཟུང་འཇུག་རང་བཞིན་མེ་སྦར་ནས༔ བག་ཆགས་དུ་མའི་ཕུང་ཁམས་སྦྱང་བའི་ཕྱིར༔ རང་བཞིན་ཀློང་ནས་སྤྱན་འདྲེན་གཤེགས་སུ་གསོལ༔ ཨོཾ་བཛྲ་ཨགྣེ་ཡེ་ཛྙཱ་ན་རཾ་ས་མཱ་ཡ་ཛ་ཛཿ
བཞུགས་སུ་གསོལ་ནས་ཕྱག་མཆོད་ནི༔ ཧཱུྃ༔ ཡེ་ཤེས་འབར་བའི་རང་བཞིན་སྙིང་པོའི་ལྷ༔ སྐྱེ་མཆེད་བཅུ་གཉིས་སྒྲིབ་སྦྱང་བགྱི་བའི་ཕྱིར༔ སྲེག་བྱེད་ཚྭ་ཚྭ་འཁྱིལ་བའི་དལ་དུ་བཞུགས༔ ཉོན་མོངས་བུད་ཤིང་སྲེག་ལ་ཕྱག་བགྱིད་ཅིང་༔ དུག་ལྔ་ལས་ཀྱི་རྣམ་སྨིན་སྦྱང་སླད་དུ༔ དགྱེས་པའི་མཆོད་པ་དུ་མ་འབུལ་བ་དང་༔ ཕྱི་མཆོད་སྣ་ཚོགས་ཡིད་འོང་སྤྱན་གཟིགས་དང་༔ ནང་མཆོད་སྨན་རཀ་གསང་མཆོད་སྦྱོར་སྒྲོལ་སོགས༔
མཐུན་རྫས་འདོད་ཡོན་དགྱེས་པའི་མཆོད་སྤྲིན་འདི༔ བཅོམ་ལྡན་མེ་ལྷ་འཁོར་དང་བཅས་ལ་འབུལ༔ དགེ་བཅུའི་བར་ཆོད་ཞི་ཕྱིར་བཞེས་སུ་གསོལ༔ བཞེས་ནས་དུག་ལྔའི་བག་ཆགས་སྒྲིབ་སྦྱང་ཆད༔ རང་བཞིན་རོལ་རྩལ་མེ་དཔུང་གཟི་བརྗིད་བསྐྱེད༔ ཨོཾ་སརྦ་པཱུ་ཛ་མེ་གྷ་ཨཱཿཧཱུྃ༔ དེ་སྐབས་ཀུ་ཤ་མེའི་འོག་ཏུ་མནན་པའི་སྔགས་འདི་བགྲང་ནས་རྒྱས་གདབ༔ ཨོཾ་རི་རི་ལི་ལི་རམ་བུ་ར་ཏ་ཨུ་ཨུ་ཋ་ཋཱ་ནན༔ ཕྱོགས་སུ་དྲངས་ཏེ་གདམ༔ དེ་ནས་སྦར་བ་ནི༔
དཔལ་འབར་ཐོགས་ནས༔ ཤར་སྒོ་ནས༔ ཧཱུྃ༔ ཆོས་དབྱིངས་རང་བྱུང་གདོད་ནས་རྣམ་དག་ཀྱང་༔ བྱད་ལས་སྣ་ཚོགས་གྱ་གྱུ་འཕྲོ་བ་ཡི༔ རྣམ་པ་རིས་མེད་གཅིག་དང་ཐ་དད་དུ༔ སྒྱུ་མ་ཙམ་དུ་སྣང་བའི་ཆ་ཙམ་གྱི༔ ཚེ་འདས་འཁྲུལ་འབྱམས་ཡིད་ཀྱི་བག་ཆགས་རྣམས༔ ཀ་དག་ཀུན་གྲོལ་ཆེན་པོའི་མེ་སྦར་བས༔ རབ་རིབ་གཏི་མུག་ཨ་འཐས་སྲེགས་སུ་གསོལ༔
ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་ལུ་རུ་ཧཱུྃ་བྷྱོ་ཧཱུྃ༔ ཧཱུྃ༔ འགག་མེད་མཁའ་ལ་མཐའ་དབུས་གཞལ་འདས་ཀྱང་༔ འགོག་བྲལ་ཟང་ཐལ་འགྲོ་བའི་ངང་ཤུགས་ཀྱིས༔ སྣང་ལ་འཛིན་མེད་སྟོང་པའི་ཆར་འདས་ཀྱང་༔ རང་བཞིན་ཤུགས་ཀྱིས་ཐུགས་རྗེའི་རྩལ་འབྱིན་པས༔ ཚེ་འདས་སྨྲ་བརྗོད་ངག་གི་བག་ཆགས་རྣམས༔ ལྷུན་གྲུབ་བདེ་ཆེན་སྙིང་པོའི་མེ་སྦར་བས༔ དངོས་འཇོམས་མཐའ་བཞིའི་ཡུལ་འཛིན་སྲེགས་སུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་ལུ་རུ་ཧཱུྃ་བྷྱོ་ཧཱུྃ༔
ཧཱུྃ༔ སྣང་སྲིད་འཁོར་འདས་རང་བཞིན་སྐྱེ་མེད་ཀྱང་༔ སྣོད་གཟུགས་ཕྲ་རག་བདག་དང་གཞན་འཛིན་པས༔ སྣ་ཚོགས་སོ་སོའི་རྣམ་པ་དུ་མ་རུ༔ གྲུབ་ཀྱང་སྙིང་རྗེའི་སྤྲུལ་སྐུའི་རང་མདངས་མཐུས༔ ཚེ་འདས་བསྡུས་བྱའི་ལུས་ཀྱི་བུད་ཤིང་ལ༔ ཀུན་གཞི་ཡེ་ཤེས་ལྔ་ཡི་མེ་སྦར་བས༔ རིགས་དྲུག་ས་བོན་བག་ཆགས་སྲེགས་སུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་ལུ་རུ་ཧཱུྃ་བྷྱོ་ཧཱུྃ༔ ཧཱུྃ༔
ཐབས་ཀྱི་ཡབ་དྲུག་དག་གིས་སྤེལ་བའི་བློས༔ གནས་དྲུག་སྲིད་པའི་རྫིང་སྐྱིལ་བུད་ཤིང་ལ༔ ཤེས་རབ་ཡུམ་ཆེན་དྲུག་གི་མེ་སྦར་བས༔ ཚེ་འདས་རྟེན་འབྲེལ་བཅུ་གཉིས་རྒྱུད་དག་སྟེ༔ དག་པ་འཇའ་ལུས་འོད་སྐུར་རབ་གྲོལ་ནས༔ སྣ་ཚོགས་རྒྱལ་བའི་ཞིང་མཆོག་མཐོང་བ་ཡིས༔ ཕྱིར་མི་ལྡོག་པའི་གོ་འཕང་ཐོབ་པར་ཤོག༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཞེས་པས་མེས་ཁྱབ་པར་བྱ་ཞིང་སྦར་ཏེ་སྐབས་འདིར་མདའ་དར་གསུམ་མེ་ཧོམ་གྱི་རྣམ་པར་འཛུགས༔ ཨོྃ་རཾ་ཙཀྲ་ཡེ་སྭཱ་ཧཱ༔
མེ་ལྷ་རང་བཞིན་རླུང་གིས་གཡབ་པ་ནི༔ ཧཱུྃ༔ དཔའ་བོ་ཐབས་དྲུག་ཡེ་ཤེས་མེ་དཔུང་ལ༔ གསང་བ་ཤེས་རབ་དྲུག་གི་རླུང་གཡབ་པས༔ ཚེ་འདས་རིགས་དྲུག་བག་ཆགས་བསྲེག་པ་དང་༔ སྐྱེ་གནས་རྣམ་པ་བཞི་ཡི་སྒོ་བཅད་ནས༔ ས་བཅུ་དང་ནི་ལམ་ལྔ་བགྲོད་པར་ཤོག༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ དེ་ནས་མེ་ལྷའི་མཆོད་པ་ནི༔ ཧཱུྃ༔
བཅོམ་ལྡན་དྲང་སྲོང་ཡེ་ཤེས་མེ་ཡི་ལྷ༔ འབར་བའི་མདངས་འབྱིན་གཟི་བརྗིད་ཚྭ་ཚྭ་འཕྲོ༔ འཁོར་བའི་བུད་ཤིང་བག་ཆགས་བསྲེགས་པ་ཡི༔ ཧེ་རུ་ཀ་དྲུག་བདེ་ཆེན་ཡུམ་མཆོག་དྲུག༔ སྣང་སྲིད་ཀློང་ལས་ཁྱབ་པའི་གར་བསྒྱུར་བ༔ འཇིགས་བྱེད་མེ་ལྷ་འཁོར་དང་བཅས་པ་ཡིས༔ མཆོད་སྤྲིན་རྒྱ་མཚོའི་བསྲེག་རྫས་སྣ་ཚོགས་འདི༔ ཚེ་འདས་སྒྲིབ་པ་སྦྱང་ཕྱིར་བཞེས་སུ་གསོལ༔ བཞེས་ནས་ཐར་ལམ་བྱང་ཆུབ་བགྲོད་པར་ཤོག༔ ཨོཾ་བཛྲ་ཨགྣེ་ཡེ་སྭཱ་ཧཱ༔
ཨོཾ་བཛྲ་ཨ་དྷི་བྷྱ་ཨ་དྷི་བྷྱ་མ་ཧཱ་ཤྲཱི་ཡེ་ཧ་བྷྱ་ཀ་བྷྱ་སྭཱ་ཧཱ༔ ཨོཾ་སརྦ་པཱ་པཾ་བི་ཤྭ་དྷ་ན་ཡེ་སརྦ་ཨ་ཝ་ར་ཎ་བི་ཤྭ་དྷ་ནི་སྭཱ་ཧཱ༔ མཚམས་འདིར་མཆོད་པ་རྒྱས་པ་ཞིག་གཏོང་༔ དེ་ནས་བསྟོད་པ་ནི༔ ཧཱུྃ༔ རང་བཞིན་སྙིང་པོའི་ཡབ་མཆོག་ཀ་དག་དང་༔ དབྱིངས་ཕྱུག་ཐམས་ཅད་སྐྱེད་པའི་ཀུན་གཞི་ཡུམ༔ འབྱུང་ལྔ་རྣམ་དག་རང་བྱུང་དཔའ་བོ་ལྔ༔ རླུང་ལྔ་རྩལ་མཆེད་གཡོ་བའི་དཔའ་བོ་ལྔ༔ ཟུང་འཇུག་རོལ་པ་འབར་བའི་ཙཎྜ་ལི༔
སྣོད་བཅུད་གཅིག་བསྡུས་དྲང་སྲོང་བཅུ་གཉིས་ལ༔ ཤེས་སྒྲིབ་ཉོན་མོངས་སྦྱང་ཕྱིར་བསྟོད་པར་བགྱི༔ ཁྱེད་ལ་ཁྱད་དུ་ཕྲིན་ལས་བཅོལ་བ་ནི༔ འཇིག་རྟེན་འདི་ནས་ཕ་རོལ་འཕོས་པ་ཡི༔ ཚེ་འདས་ཡིད་ལུས་སྲིད་པར་འཁྱམས་པ་འདིས༔ ཚེ་རབས་འདི་དང་ཚེ་རྒྱུད་ཐམས་ཅད་དུ༔ འདོད་ཆགས་ཞེ་སྡང་གཏི་མུག་ང་རྒྱལ་དང་༔ ཕྲག་དོག་སེར་སྣའི་དབང་གྱུར་ལས་ངན་གྱི༔ རྒྱུ་རུ་བསགས་པ་ཅི་མཆིས་ཐམས་ཅད་ཀུན༔ སྦྱིན་སྲེག་ཆོ་ག་འདི་ཡིས་སྦྱང་གྱུར་ཅིག༔
ཡེ་ཤེས་རང་བཞིན་སྤོར་མཛོད་དྲང་སྲོང་ཚོགས༔ སྐུ་ལྔའི་ཞིང་ཁམས་མངོན་དུ་འགྱུར་བར་ཤོག༔ བཛྲ་ཨ་པ་ར་ཙ་ན་དྷརྨ་ལ་བྷྱེ་ཧྲི་དྷ་ཡ་སྭཱ་ཧཱ༔ དེ་ནས་དཀྱིལ་འཁོར་གྱི་ལྷ་བསྐྱེད་པ་ནི༔ ཧོཿ རཾ་རཾ་ཞེས་པས་མེ་ལྷའི་ལྟོ་བར་ཡེ་ཤེས་ཀྱི་མེ་ཁ་དོག་ལྔ་ལྡན་ལས་གྲུབ་པའི་གཞལ་ཡས་ཁང་མཚན་ཉིད་ཚང་ཞིང་གདན་ཕྱག་མཚན་ས་བོན་དང་བཅས་པ་ལས་འོད་འཕྲོས༔ སེམས་ཅན་གྱི་སྒྲིབ་པ་སྦྱངས་ཤིང་ཕར་འཕྲོས་ཏེ་ཕྱོགས་བཅུའི་སངས་རྒྱས་མཆོད་པས་ཚོགས་གཉིས་ཀྱི་འབྲས་བུ་མངོན་དུ་གྱུར༔ ཚུར་འདུས་པས་ཕྱག་མཚན་ས་བོན་དང་བཅས་པ་གནས་འགྱུར་ཏེ་བཅོམ་ལྡན་ཞི་ཁྲོ་རབ་འབྱམས་ཀྱི་དཀྱིལ་འཁོར་རྣམས་ནམ་མཁའི་དབྱིངས་ལ་འཇའ་ལྡང་བ་ལྟར་སྣང་ལ་རང་བཞིན་དང་བྲལ་བའི་ངང་དུ་གསལ་བའོ༔ ཨོཾ་བྷྲཱུྃ་མཎྜ་ལ་གུ་རུ་དྷེ་ཝ་ཌཱཀྐི་ནཱི་ས་མ་ཡེ་སྭཱ་ཧཱ༔ ཞེས་པས་ཆོ་གའི་གཞུང་བསྲངས་ནས་མཆོད་པ་ལ་བསྐྱལ་ཏེ་ཕྱི་ནང་གསང་བའི་མཆོད་པ་འབུལ་བ་ནི༔
དང་པོ་མར་ཁུ་ཚར་གཅིག་མཆོད་པ་སྔགས་འདི་དང་སྦྱར༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨོཾ་ཨགྣེ་ཡེ་སྭཱ་ཧཱ༔ ཨ་ཧུ་ཏི་སརྦ་པཱུ་ཛ་ཁཱ་ཧི༔ ལན་བདུན་ནམ་འོས་མཚམས་ཀྱིས་དཔག་པར་བྱའོ༔ དེ་ནས་སྒྲིབ་སྦྱང་གི་བྱང་བུ་རྣམས་མར་ཁུ་ཟུང་གིས་མཆོད་ལ༔ ཨོཾ་སརྦ་ཨ་ཀ་ཤ་ནིར་ཡ་ཡ་ཀ་ཨ་ཝ་ར་ཎ་པཱ་པཾ་ཨ་ཧུ་ཏི་ཡེ་དུརྒ་ཏི་པ་རི་ཤྭ་དྷ་ཡ་ཝརྞ་ན་ལཾ་དུཿཁ་བི་ཤྭ་དྷ་ཡ་སྭཱ་ཧཱ༔ དབུས་ཕྱོགས་ནས་མཆོད༔ མར་ཁུ་ལ༔ ཨོྃ་བོ་དྷི་ཙིཏྟ་བྷེ་རོ་ཙ་ན་ཡེ་ཛྙཱ་ན་ཨ་བྷི་པྲ་ཡ་བྷ་ཝ་ཏུ་སྭཱ་ཧཱ༔
གོང་བཞིན་ནོ༔ ཨོྃ་སརྦ་པུ་ར་ཝ་མོ་ཧ་ཨ་ར་ཎ་པཱ་པཾ་ཨ་དྷུ་ཏི་ཡེ་དུརྒ་ཏེ་པ་རི་ཤྭ་དྷ་ཡ་ཝརྞ་ནི་ལམ་ཏ་དུཿཁ་བི་ཤྭ་དྷ་ཡེ་སྭཱ་ཧཱ༔ ཤར་དུ་མཆོད༔ མར་ཁུ་ལ༔ ཨོཾ་བོ་དྷི་ཙིཏྟ་བཛྲ་ས་ཏྭ་ཡེ་ཛྙཱ་ན་ཨ་བྷི་པྲ་ཡ་བྷ་ཝ་ཏུ་སྭཱ་ཧཱ༔ གོང་བཞིན་ནོ༔ ཨོཾ་སརྦ་ཌཱཀྐི་ཎ་མ་ཙརྻ་ཨ་ཝ་ར་ཎ་པཱ་པཾ་ཨ་དྷུ་ཏི་ཡེ་དུརྒ་ཏི་པ་རི་ཤྭ་དྷ་ཡ་ཝརྞ་སི་ཏི་དུཿཁ་བི་ཤྭ་དྷ་ཡེ་སྭཱ་ཧཱ༔ ལྷོ་རུ་མཆོད༔ མར་ཁུ་ལ༔ ཨོཾ་བོ་དྷི་ཙིཏྟ་རཏྣ་སཾ་བྷ་ཡེ་ཛྙཱ་ན་ཨ་བྷི་པྲ་ཡ་བྷ་ཝ་ཏུ་སྭཱ་ཧཱ༔
གོང་བཞིན་ནོ༔ ཨོཾ་སརྦ་པཉྩ་མ་ར་ག་ཧ་ཤ་ཨ་ཝ་ར་ཎ་པཱ་པཾ་ཨ་ཧུ་ཏི་ཏི་ཡེ་དུརྒ་ཏི་པ་རི་ཤྭ་དྷ་ཡ་ཝརྞ་ར་ག་ཏི་དུཿཁ་བི་ཤྭ་དྷ་ཡེ་སྭཱ་ཧཱ༔ ནུབ་ཏུ་མཆོད༔ མར་ཁུ་ལ༔ ཨོཾ་བོ་དྷི་ཙིཏྟ་ཨ་མི་དྷེ་ཝ་ཡེ་ཛྙཱ་ན་ཨ་བྷི་པྲ་ཡ་བྷ་ཝ་ཏུ་སྭཱ་ཧཱ༔ གོང་བཞིན་ནོ༔ ཨོཾ་སརྦ་ཨུཏྟ་ར་ཨ་རི་ཤ་ཨ་ཝ་ར་ཎ་པཱ་པཾ་ཨ་ཧུ་ཏི་ཡེ་དུརྒ་ཏི་པ་རི་ཤྭ་དྷ་ཡེ་ཝརྞ་མར་ག་དུཿཁ་བི་ཤྭ་དྷ་ཡེ་སྭཱ་ཧཱ༔ བྱང་དུ་མཆོད༔ མར་ཁུ་ལ༔ ཨོཾ་བོ་དྷི་ཙིཏྟ་ཨ་མོ་གྷ་སིདྡྷི་ཡ་ཛྙཱ་ན་ཨ་བྷི་པྲ་ཡ་བྷ་ཝ་ཏུ་སྭཱ་ཧཱ༔
སྐྱེ་སྒོ་གཅོད་པའི་སྔགས་འདི་ཚར་དྲུག་བྲིས་ལ་མཆོད༔ ཨོཾ་སརྦ་བྷི་ཎ་ཨ་ཊ་ན་ར་ཀའི་པྲེ་ཏ་ཀ་ཏིརྻ་ཀ་དུཿཁ་ག་དྷི་ཏ་ཡེ་པཱ་པཾ་ཨ་ཧུ་ཏི་ཡེ་དུརྒ་ཏེ་པ་རི་ཤྭ་དྷ་ཡ་ཤྭ་དྷ་པ་ཝརྞ་བི་ཤྭ་དྷ་ཡེ་སྭཱ་ཧཱ༔ ཚེ་ལས་འདས་པ་ ཆཻག་མོའི ་སྡིག་སྒྲིབ་ཉེས་ལྟུང་ཐམས་ཅད་བྱང་ནས་སྐྱེ་གནས་ངན་པའི་སྒོ་ཐམས་ཅད་ཆོད་པར་གྱུར་ཅིག་སྭཱ་ཧཱ༔ ཁྱབ་པར་མཆོད༔ མར་ཁུ་ལ༔ ཨོཾ་བོ་དྷི་ཙིཏྟ་ཨཱ་ལི་ཀཱ་ལི་ཨོཾ་ཧཱུྃ་ཏྲཱྃ་ཧྲཱིཿཨ་སརྦ་ཀརྨ་ཧྲཱི་དྷ་ཡ་སྭཱ་ཧཱ༔ གོང་བཞིན་ནོ༔ སྡིག་སྒྲིབ་སྦྱང་བའི་སྔགས་རྣམས་ཙན་དན་གྱི་ཤིང་ལ་དྲི་བཟང་གཏམས་པའི་མཚལ་གྱིས་བྲིས་ནས་ཞི་ཁྲོའི་གཟུངས་ཀྱིས་སྔགས༔ དེ་ནས་དཀྱིལ་འཁོར་ལ་མཆོད་པ་འབུལ་བ་ནི༔ ཐོག་མར་ཕྱི་མཆོད་ལ༔
དཀྱིལ་འཁོར་དང་བསྟུན་ནས༔ མེ་ཏོག༔ ཨོཾ་བཛྲ་པུཥྤེ་སྭཱ་ཧཱ༔ སྤོས་ལ༔ ཨོཾ་བཛྲ་དྷཱུ་པེ་སྭཱ་ཧཱ༔ མར་མེ་ལ༔ ཨོཾ་ཨཱ་ལོ་ཀེ་སྭཱ་ཧཱ༔ དྲི་ཆབ་ལ༔ ཨོཾ་གནྡྷེ་སྭཱ་ཧཱ༔ ཞལ་ཟས་ལ༔
ཨོཾ་བཛྲ་ནེ་ཝི་དྱེ་སྭཱ་ཧཱ༔ རོལ་མོ་ལ༔ ཨོཾ་བཛྲ་ཤབྡ་སྭཱ་ཧཱ༔ གཟུགས་ལ༔ ཨོཾ་བཛྲ་རཱུ་པ་བི་ཤྭ་སརྦ་སྭཱ་ཧཱ༔ སྒྲ་ལ༔ ཨོཾ་དུནྡྷི་བྷི་གྷིནྜ་སྭཱ་ཧཱ༔
དྲི་ལ༔ ཨོཾ་བཛྲ་གནྡྷེ་ཤང་ཁ་ན་ར་སྭཱ་ཧཱ༔ རོ་ལ༔
ཨོཾ་བཛྲ་བྷོ་ག་པུཎྱཻ་སྭཱ་ཧཱ༔ རེག་བྱར༔ ཨོཾ་པཉྩ་ཀ་སྤརྴེ་སྭཱ་ཧཱ༔ སྐུའི་མཆོད་པ་མེ་ལོང་ལ༔ ཨོཾ་བཛྲ་ཝང་སེ་ཨ་དརྴ་སྭཱ་ཧཱ༔ གསུང་གི་མཆོད་པ་པི་ཝཾ་ལ༔ ཨོཾ་བཛྲ་ལཱ་སྱེ་གཱིརྟི་ཡེ་སྭཱ་ཧཱ༔ ཐུགས་ཀྱི་མཆོད་པ་བུམ་པ་རྣམ་རྒྱལ་ལ༔ ཨོཾ་བཛྲ་བྷི་ཛ་ཡ་ག་ལཀྵ་སྭཱ་ཧཱ༔ ཡོན་ཏན་གླིང་བུ་ལ༔
ཨོཾ་བཛྲ་སྭ་ར་མ་ལེ་ཡེ་སྭཱ་ཧཱ༔ ཕྲིན་ལས་མེ་ཏོག་གི་ཕྲེང་བ་ལ༔ ཨོཾ་བཛྲ་ནཱིརྟི་པུཥྤེ་མ་ལི་ཏ་སྭཱ་ཧཱ༔ སྣ་ཚོགས་མཆོད་པ་བཀྲ་ཤིས་རྟགས་བརྒྱད་ལས༔ གདུགས་ལ༔ ཨོཾ་མངྒ་ལ་ཙཀྲ་སྭཱ་ཧཱ༔ གསེར་ཉ་ལ༔ ཨོཾ་མངྒ་ལ་སེ་ན་མརྤ་སྭཱ་ཧཱ༔ དུང་དཀར་ལ༔ ཨོཾ་མངྒ་ལ་ཤག་སྭཱ་ཧཱ༔
མེ་ཏོག་ལ༔ ཨོཾ་མངྒ་ལ་ཀ་མ་ཀུ་མུརྟ་སྭཱ་ཧཱ༔ བུམ་པ་ལ༔ ཨོཾ་མངྒ་ག་ལ་ཀ་མ་ཤ་ག་ལ་ལཀྵ་སྭཱ་ཧཱ༔ དཔལ་བེའུ་ལ༔ ཨོཾ་མངྒ་ལ་ཤ་ཤྭ་ཏ་ཡེ་སྭཱ་ཧཱ༔ རྒྱལ་མཚན་ལ༔ ཨོཾ་མངྒ་ལ་དྷྭ་ཛ་ཡ་སྭཱ་ཧཱ༔ འཁོར་ལོ་ལ༔ ཨོཾ་མངྒ་ལ་རཏྣ་ཙཀྲ་སྭཱ་ཧཱ༔
རྒྱལ་སྲིད་སྣ་བདུན་གྱི་འཁོར་ལོ་ལ༔ ཨོཾ་མཎྜལ་ཙཀྲ་སྭཱ་ཧཱ༔ ནོར་བུ་ལ༔ ཨོཾ་མ་ཎི་རཏྣ་སྭཱ་ཧཱ༔ བཙུན་མོ་ལ༔ ཨོཾ་ས་སྟི་རཏྣ་སྭཱ་ཧཱ༔ བློན་པོ་ལ༔ ཨོཾ་པུ་རུ་ཁ་རཏྣ་སྭཱ་ཧཱ༔ གླང་པོ་ལ༔ ཨོཾ་ཧ་སྟི་རཏྣ་སྭཱ་ཧཱ༔
རྟ་མཆོག་ལ༔ ཨོཾ་ཨཱ་ཤྭ་རཏྣ་སྭཱ་ཧཱ༔ དམག་དཔོན་ལ༔ ཨོཾ་ཁཌྒ་རཏྣ་སྭཱ་ཧཱ༔ ནང་མཆོད་འབུལ་བ་ནི༔ བདུད་རྩི་ལ༔ ཨོཾ་སརྦ་པཉྩ་ཨ་མྲྀ་ཏ་སྭཱ་ཧཱ༔ རཀྟ་ལ༔ ཨོཾ་མ་ཧཱ་ར་ག་ཨ་མྲྀ་ཏ་སྭཱ་ཧཱ༔ ཡེ་ཤེས་སྨན་མཆོད་ལ༔
ཨོཾ་ཛྙཱ་ན་ཨ་མྲྀ་ཏ་སྭཱ་ཧཱ༔ གཏོར་མའི་མཆོད་པ་ནི༔ ཚོགས་ལ༔ ཨོཾ་ག་ཎ་ཙཀྲ་ལ་སྭཱ་ཧཱ༔ རྨད་བྱུང་འབྲང་རྒྱས་ལ༔ ཨོཾ་ག་ཎ་ཕ་ལ་ཡེ་སྭཱ་ཧཱ༔ གཏོར་མ་ལ༔ ཨོཾ་བྷ་ལིངྟ་པཱུ་ཛ་སྭཱ་ཧཱ༔ གསང་བ་དེ་ཁོ་ན་ཉིད་ཀྱི་མཆོད་པ་ནི༔ མར་ཁུའི་ནང་དུ་དམ་རྫས་བསྲེས་ལ་ཏིང་འཛིན་དང་བཅས་ནས༔
ཨོཾ་བཛྲ་དྷརྨ་དྷཱ་ཏུ་ཛྙཱ་ན་ས་མ་ཡེ་བོ་དྷི་བྷིཀྵ་ཡེ་སྭཱ་ཧཱ༔ རྫས་ཀྱི་མཆོད་པ་འབུལ་བ་ནི༔ ཟས་མཆོག་ལ༔ ཨོཾ་སརྦ་པུ་ཙ་ཏ་བུ་ལ་ཡེ་སྭཱ་ཧཱ༔ ཀུ་ཤ་ལ༔ ཨོཾ་སརྦ་ཏྲི་ན་ལ་ཡ་སྭཱ་ཧཱ༔ ཡམ་ཤིང་ལ༔ ཨོཾ་མུ་ལ་ད་ཧ་ན་ཡ་སྭཱ་ཧཱ༔ དཱུརྦ་ལ༔ ཨོཾ་སརྦ་བྷི་ཥ་ཀ་སྭཱ་ཧཱ༔
རྫས་ལྔ་ལ༔ ཐོག་མར་མིག་དབང་ལ༔ ཨོཾ་བྷྲཱུྃ་ཙཀྵུ་སྭཱ་ཧཱ༔ སྒྲ་དབང་ལ༔ ཨོཾ་རྟེ་ཏྲ་ན་ཀུ་ཡེ་སྭཱ་ཧཱ༔ དྲི་དབང་ལ༔ ཨོཾ་གྷྲི་ནི་ཛིཾ་ཡེ་སྭཱ་ཧཱ༔ རོ་དབང་ལ༔ ཨོཾ་ཛི་ཧ་ཁམ་ཡེ་སྭཱ་ཧཱ༔ ཡིད་སྤྱོད་ལ༔
ཨོཾ་མ་ནེ་ན་ཡེ་ཧཱུྃ་སྭཱ་ཧཱ༔ སྨན་ལྔ་ལས༔ ཛཱ་ཏི་ལ༔ ཨོཾ་བྷ་ཏྲ་ཨོ་ཎ་ཡེ་སྭཱ་ཧཱ༔ ཨ་རུ་ར་ལ༔ ཨོཾ་སརྦ་ཛཱི་ཏོ་བྷིཀྵ་ཀ་སྭཱ་ཧཱ༔ ལི་ཤི་ལ༔ ཨོཾ་སརྦ་གྷྲ་ན་བྷིཀྵ་ཀ་སྭཱ་ཧཱ༔ གི་ཝཾ་ལ༔ ཨོཾ་སརྦ་ནེ་ཊ་བྷིཀྵ་ཀ་སྭཱ་ཧཱ༔
ཙན་དན་དཀར་དམར་ལ༔ ཨོཾ་སརྦ་བྷོ་ཁ་ཙན་དྷ་མུ་ལ་སྭཱ་ཧཱ༔ འབྲུ་ལྔ་ལ༔ ནས༔ ཨོཾ་སརྦ་གེ་པ་ར་ཨ་དྷེ་སྭཱ་ཧཱ༔ འབྲས་ལ༔ ཨོཾ་སརྦ་པ་ལུ་པྲ་ཡུ་ཏ་སྭཱ་ཧཱ༔ གྲོ་ལ༔ ཨོཾ་སརྦ་གྷེ་དྷུ་མ་ཡེ་སྭཱ་ཧཱ༔ ཁྲེ་ལ༔
ཨོཾ་སརྦ་སྤྲི་ཡང་གུ་སྭཱ་ཧཱ༔ སྲན་མ་ལ༔ ཨོཾ་ས་སེ་ལི་ཏ་ཡེ་སྭཱ་ཧཱ༔ ཕྲ་འབྲུ་གསུམ་ལས༔ སོ་བ་ལ༔ ཨོཾ་པ་ར་ཁ་ཨུ་པ་ཏ་སྭཱ་ཧཱ༔ ཏིལ་དཀར་ལ༔ ཨོཾ་སརྦ་སི་སི་ཏ་ལ་སྭཱ་ཧཱ༔ ཏིལ་ནག་ལ༔ ཨོཾ་སརྦ་ཀ་ལ་སྭཱ་ཧཱ༔
དཀར་གསུམ་ལས༔ མར་ཐུད་ཞོ་གསུམ་ལ༔ ཨོཾ་སརྦ་ནུ་སུ་ཥཾ་སྭཱ་ཧཱ༔ མངར་གསུམ་ལས༔ སྦྲང་བུ་རམ་ཀ་ར་ལ༔ ཨོཾ་རི་སྨ་ཨ་མྲྀ་ཏ་བི་ཤྭ་སྭཱ་ཧཱ༔ ཤིང་འབྲས་སྣ་ཚོགས་ལ༔ ཨོཾ་སརྦ་བྷུ་ཀ་ཏ་ཕ་ལ་ཡེ་སྭཱ་ཧཱ༔ ཞུན་སྣ་ཚོགས༔ ཨོཾ་ར་ས་མེ་པུརྞ་སྭཱ་ཧཱ༔
རྒྱན་རིན་པོ་ཆེ་སྣ་ཚོགས་ལས༔ གསེར་ལ༔ ཨོཾ་སརྦ་ས་ལེ་སྦྲམ་སྭཱ་ཧཱ༔ དངུལ་ལ༔ ཨོཾ་སརྦ་རུ་བྱ་ནི་སྭཱ་ཧཱ༔ ཟངས་ལ༔ ཨོཾ་སརྦ་ཏ་མ་ཡེ་སྭཱ་ཧཱ༔ ལྕགས་ལ༔ ཨོཾ་སརྦ་ལོ་ཧ་ཡེ་སྭཱ་ཧཱ༔ རག་ལ༔
ཨོཾ་སརྦ་བི་ཏ་ཏྲ་སྭཱ་ཧཱ༔ མུ་ཏིག་ལ༔ ཨོཾ་སརྦ་མུག་ཏི་ཀ་སྭཱ་ཧཱ༔ མུ་མེན་ལ༔ ཨོཾ་སརྦ་མུ་གུ་ཏྲ་སྭཱ་ཧཱ༔ དུང་ངམ་ཤེལ་ལ༔ ཨོཾ་སརྦ་ཀེ་ལ་ཤ་སྭཱ་ཧཱ༔ གཡུ་ལ༔ ཨོཾ་སརྦ་པི་རོ་ཙ་སྭཱ་ཧཱ༔ བྱི་རུ་ལ༔
ཨོཾ་སརྦ་དྲུ་མ་སྭཱ་ཧཱ༔ གཟི་ལ༔ ཨོྃ་ཏྲོ་ཧ་རི་སྭཱ་ཧཱ༔ སྤོས་ཤེལ་ལ༔ ཨོཾ་སརྦ་དརྐེ་ཏ་ན་སྭཱ་ཧཱ༔ གོས་རེག་བྱ་སྣ་ཚོགས་ལས༔ དར་དཀར་ལ༔ ཨོཾ་ཀུ་མ་ཊ་སིརྟི་སྭཱ་ཧཱ༔ དར་སེར་ལ༔ ཨོཾ་ཀུ་མུ་ཊ་སི་ཏི་སྭཱ་ཧཱ༔
དམར་པོ་ལ༔ ཨོཾ་ཀུ་མུ་ཏྲ་ར་ག་ཏི་སྭཱ་ཧཱ༔ སྔོན་པོ་ལ༔ ཨོཾ་ཀུ་མུ་ཏྲ་ནི་ལམ་དུ་སྭཱ་ཧཱ༔ ལྗང་གུ་ལ༔ ཀུ་མུ་ཏ་ཊ་མར་ག་ན་སྭཱ་ཧཱ༔ སྣ་ཚོགས་ལ༔ ཀུ་མུ་ཏྲ་པཉྩ་ལི་ཏ་ཀ་སྭཱ་ཧཱ༔ ཟ་འོག་སྣ་ཚོགས་ལ༔ ཨོཾ་མ་ཧཱ་བྷ་ཏྲ་སྤརྴེ་ཤ་ར་སི་བྷི་ཤྭ་སྭཱ་ཧཱ༔
ཞེས་རྫས་ཐམས་ཅད་རྫོགས་ནས་བསྟོད་པ་གཏོང་༔ ཕྲིན་ལས་བཅོལ་བ་ལ༔ ཞི་བའི་གཏོར་མ་འབུལ་བ་ནི༔ ཧོཿ བཅོམ་ལྡན་ཞི་ཁྲོ་རབ་འབྱམས་ཀྱི་དཀྱིལ་འཁོར་ལ་ཕྱི་ནང་གསང་བའི་སྦྱིན་སྲེག་བླ་ན་མེད་པའི་མཆོད་པ་ཕུལ་བ་ལ་བརྟེན་ནས༔ འཇིག་རྟེན་འདི་ནས་ཕ་རོལ་ཏུ་སོང་ཞིང་ཚེ་དུས་ལས་འདས་པ་ ཆཻག་མོའི ་ཤེས་བྱའི་སྒྲིབ་པ་དང་ཉོན་མོངས་པའི་སྒྲིབ་པ་དང་ལས་ཀྱི་སྒྲིབ་པ་རྣམས་ཀྱིས་ཀུན་ནས་བསླང་བའི་སྒྲིབ་པ་དང་བག་ཆགས་ཀྱི་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག༔ ཁྱད་པར་དུའང་རིགས་དྲུག་གི་དུཿཁ་དམྱལ་བ་ཡི་དྭགས་དུད་འགྲོ་མི་ལྷ་མ་ཡིན་ལྷ་ལ་སོགས་པ་ལས་ངན་འགྲོར་སྐྱེ་བའི་སྒོ་ཆོད་པར་གྱུར་ཅིག༔ གཞན་ཡང་འབྱུང་བ་ཁམས་ལྔའི་བག་ཆགས་བྱང་བ་དང་ཚེ་རབས་ནས་སྲོག་བཅད་ཀྱིས་ཚེ་ཐུང་བའི་ལན་ཆགས༔ རྡུང་བཙོགས་ཀྱིས་ནད་མང་བའི་ལན་ཆགས༔ འཕྲོག་བཅོམ་གྱིས་ནོར་དབུལ་བའི་ལན་ཆགས༔
ཕྲ་མའི་མི་ཁ་སྡང་བའི་ལན་ཆགས༔ ལ་སོགས་པའི་སྡུག་བསྔལ་རིགས་དྲུག་ཏུ་སྐྱེ་བའི་ལས་བསགས་པ་ཐམས་ཅད་བྱང་ཞིང་དག་ནས༔ རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག༔ ཧཱུྃ༔ བཅོམ་ལྡན་གསང་བ་གསུམ་གྱི་དཀྱིལ་འཁོར་ལྷ༔ ཞི་ཁྲོ་འདུས་པའི་སངས་རྒྱས་བྱང་སེམས་ལ༔ མཐུན་རྫས་བསྲེགས་པའི་མཆོད་གཏོར་དགྱེས་བྱེད་འབུལ༔ ཉོན་མོངས་སྡིག་སྒྲིབ་བག་ཆགས་ཞི་གྱུར་ནས༔ མངོན་དགའ་དག་པའི་ཞིང་ལ་དྲང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ
ཨོཾ་ཤཱནྟིཾ་ཀུ་རུ་ཡེ་བྷ་ལིངྟ་ཁ་ཁ་ཁཱ་ཧི༔ རྒྱས་པ་ལ༔ ཧཱུྃ༔ བཅོམ་ལྡན་གསང་བ་གསུམ་གྱི་དཀྱིལ་འཁོར་ལྷ༔ ཞི་ཁྲོ་འདུས་པའི་སངས་རྒྱས་བྱང་སེམས་ལ༔ མཐུན་རྫས་བསྲེགས་པའི་མཆོད་གཏོར་དགྱེས་བྱེད་འབུལ༔ བསོད་ནམས་ཡེ་ཤེས་ཚོགས་མཆོག་རྒྱས་གྱུར་ནས༔ དཔལ་ལྡན་དག་པའི་ཞིང་ལ་དྲང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཨོཾ་པུཥྚིཾ་ཀུ་རུ་ཡེ་བྷ་ལིངྟ་ཁ་ཁ་ཁཱ་ཧི༔
དབང་ལ༔ ཧཱུྃ༔ བཅོམ་ལྡན་གསང་བ་གསུམ་གྱི་དཀྱིལ་འཁོར་ལྷ༔ ཞི་ཁྲོ་འདུས་པའི་སངས་རྒྱས་བྱང་སེམས་ལ༔ མཐུན་རྫས་བསྲེགས་པའི་མཆོད་གཏོར་དགྱེས་བྱེད་འབུལ༔ རླུང་སེམས་དྲན་རིག་དབང་དུ་འདུས་གྱུར་ནས༔ བདེ་ཆེན་དག་པའི་ཞིང་ལ་དྲང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཨོཾ་པ་ཤཾ་ཀུ་རུ་ཡེ་བྷ་ལིངྟ་ལ་ཁ་ཁ་ཁཱ་ཧི༔ དྲག་པོ་ལ༔
ཧཱུྃ༔ བཅོམ་ལྡན་གསང་བ་གསུམ་གྱི་དཀྱིལ་འཁོར་ལྷ༔ ཞི་ཁྲོ་འདུས་པའི་སངས་རྒྱས་བྱང་སེམས་ལ༔ མཐུན་རྫས་བསྲེགས་པའི་མཆོད་གཏོར་དགྱེས་བྱེད་འབུལ༔ དགེ་བཅུ་བསྒྲུབ་པའི་བར་ཆོད་ཚར་བཅད་ནས༔ ལས་རབ་དག་པའི་ཞིང་ལ་དྲང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཧཱུྃ་མཱ་ར་ཡ་ཕཊ྄་ཨེ་དཾ་བྷ་ལིངྟ་ཁ་ཁ་ཁཱ་ཧི༔ མར་ཁུ་ལ༔ ཧཱུྃ༔
བཅོམ་ལྡན་གསང་བ་གསུམ་གྱི་དཀྱིལ་འཁོར་ལྷ༔ ཞི་ཁྲོ་འདུས་པའི་སངས་རྒྱས་བྱང་སེམས་ལ༔ མཐུན་རྫས་བསྲེགས་པའི་མཆོད་གཏོར་དགྱེས་བྱེད་འབུལ༔ ཚོགས་གཉིས་ཡང་དག་འབྲས་བུ་མངོན་གྱུར་ནས༔ མཁའ་སྤྱོད་དག་པའི་ཞིང་ལ་དྲང་དུ་གསོལ༔ ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཨོཾ་ཛྙཱ་ན་པཉྩ་ཡེ་ཁ་ཁ་ཁཱ་ཧི༔ དེ་ནས་ཐུབ་པ་དྲུག་ལ་མར་ཁུ་འབུལ་ཞིང་༔ ཧཱུྃ༔ བཅོམ་ལྡན་ཐུབ་པ་ཆོས་རྒྱལ་གྱིས༔
བསྲེག་རྫས་མཆོད་པ་འདི་བཞེས་ལ༔ ཚེ་འདས་དམྱལ་བའི་སྐྱེ་སྒོ་ཆོད༔ དག་པའི་ཞིང་ལ་དྲང་དུ་གསོལ༔ ཨོཾ་མུ་ནེ་མུ་ནེ་དྷརྨ་མུ་ནེ་ཡེ་སྭཱ་ཧཱ༔ ཐུབ་པ་ཁ་འབར་ལ༔ ཧཱུྃ༔ བཅོམ་ལྡན་ཐུབ་པ་ཁ་འབར་གྱིས༔ བསྲེག་རྫས་མཆོད་པ་འདི་བཞེས་ལ༔ ཚེ་འདས་ཡི་དྭགས་སྐྱེ་སྒོ་ཆོད༔ དག་པའི་ཞིང་ལ་དྲང་དུ་གསོལ༔
ཨོཾ་མུ་ནེ་མུ་ནེ་དྷརྨ་མུ་ནེ་ཡེ་སྭཱ་ཧཱ༔ ཐུབ་པ་སེངྒེ་ལ༔ ཧཱུྃ༔ བཅོམ་ལྡན་ཐུབ་པ་སེངྒེ་ཡིས༔ བསྲེག་རྫས་མཆོད་པ་འདི་བཞེས་ལ༔ ཚེ་འདས་དུད་འགྲོའི་སྐྱེ་སྒོ་ཆོད༔ དག་པའི་ཞིང་ལ་དྲང་དུ་གསོལ༔ ཨོཾ་མུ་ནེ་མུ་ནེ་དྷརྨ་ཡེ་སྭཱ་ཧཱ༔ ཤཱཀྱ་ཐུབ་པ་ལ༔ ཧཱུྃ༔
བཅོམ་ལྡན་ཤཱཀྱ་ཐུབ་པ་ཡིས༔ བསྲེག་རྫས་མཆོད་པ་འདི་བཞེས་ལ༔ ཚེ་འདས་མི་ཡི་སྐྱེ་སྒོ་ཆོད༔ དག་པའི་ཞིང་ལ་དྲང་དུ་གསོལ༔ ཨོཾ་མུ་ནེ་མུ་ནེ་དྷརྨ་ཡེ་སྭཱ་ཧཱ༔ ཐུབ་པ་ཐག་བཟང་ལ༔ ཧཱུྃ༔ བཅོམ་ལྡན་ཐུབ་པ་ཐག་བཟང་གིས༔ བསྲེག་རྫས་མཆོད་པ་འདི་བཞེས་ལ༔ ཚེ་འདས་ལྷ་མིན་སྐྱེ་སྒོ་ཆོད༔
དག་པའི་ཞིང་ལ་དྲང་དུ་གསོལ༔ ཨཽཽཾ་མུ་ནེ་མུ་ནེ་དྷརྨ་ཡེ་སྭཱ་ཧཱ༔ བརྒྱ་བྱིན་ལ༔ ཧཱུྃ༔ བཅོམ་ལྡན་ཐུབ་པ་བརྒྱ་བྱིན་གྱིས༔ བསྲེག་རྫས་མཆོད་པ་འདི་བཞེས་ལ༔ ཚེ་འདས་ལྷ་ཚེའི་སྐྱེ་སྒོ་ཆོད༔ དག་པའི་ཞིང་ལ་དྲང་དུ་གསོལ༔ ཨོཾ་མུ་ནེ་མུ་ནེ་དྷརྨ་ཡེ་སྭཱ་ཧཱ༔ ཞེས་ཐུབ་པ་རིགས་དྲུག་གི་དཀྱིལ་འཁོར་དང་ས་བཽན་བསྟུན༔
དེ་ནས་མེ་ལྷའི་གཏོར་མ་འབུལ་བ་ནི༔ ཧཱུྃ༔ བཅོམ་ལྡན་ཉོན་མོངས་ཞི་བྱེད་མེ་ལྷ་རྒྱལ༔ སྒྱུ་མ་ཙམ་དུ་སྣོད་ཀྱི་དྲང་སྲོང་ཚུལ༔ ཡང་དག་རང་བྱུང་ཡེ་ཤེས་རླུང་ལྔ་ཡི༔ རོལ་རྩལ་མ་འགགས་ཙཎྜ་འབར་བའི་ཤུགས༔ ཐབས་ཤེས་སྐྱེ་འགག་བྲལ་བའི་ངང་ལ་མཆོད༔ མདངས་ལྡན་ཡེ་ཤེས་ལྔ་ཡི་གཟི་འོད་ཀྱིས༔ རྟེན་འབྲེལ་བཅུ་གཉིས་བུད་ཤིང་རབ་ཏུ་བསྲེག༔ བསྡུས་བྱ་སྲིད་པའི་བག་སྒྲིབ་སྦྱོང་བྱེད་ལྷ༔
དྲང་སྲོང་ཨགྣེ་འཁོར་དང་བཅས་པ་ལ༔ བསྲེག་རྫས་འདོད་ཡོན་དགྱེས་པའི་གཏོར་མཆོད་འབུལ༔ ཚེ་འདས་སྒྲིབ་པ་སྦྱང་ཕྱིར་བཞེས་སུ་གསོལ༔ ངན་འགྲོའི་སྐྱེ་སྒོ་འགག་ཕྱིར་བཞེས་སུ་གསོལ༔ བྱང་ཆུབ་ཐར་ལམ་བསྒྲུབ་ཕྱིར་བཞེས་སུ་གསོལ༔ བདེ་ཆེན་ཞིང་མཆོག་བགྲོད་ཕྱིར་བཞེས་སུ་གསོལ༔ སངས་རྒྱས་འཐོབ་ཕྱིར་དགྱེས་དགོངས་བཞེས་ནས་ཀྱང་༔ སྦྱིན་སྲེག་བརྩམ་པའི་ལས་བཞི་ལྷུན་གྲུབ་སྟེ༔ དཀྱིལ་འཁོར་བྱ་བ་མ་ལུས་མཐར་ཕྱིན་ནས༔ དོན་གཉིས་ཡང་དག་ཆོས་སྐུ་རབ་མངོན་ཤོག༔
ཨོཾ་ཨགྣེ་ཡེ་ཨ་ཧུ་ཏི་ཨེ་དཾ་བྷ་ལིངྟ་ཁ་ཁ་ཁཱ་ཧི༔ ཞེས་འབུལ༔ དེ་ནས་དཀྱིལ་འཁོར་བསྡུ་ཆོག་ནི༔ ཧཱུྃ༔ སྣང་བ་ཐབས་ལ་སྟོང་པ་ཤེས་རབ་ཀྱི༔ རང་བཞིན་ཆོ་འཕྲུལ་རྒྱལ་བ་ཞི་ཁྲོའི་ཚོགས༔ རོལ་རྩལ་མ་འགགས་སྣོད་དུ་ཤར་བ་ལས༔ འབྱུང་ཁམས་རྣམ་དག་བཅོམ་ལྡན་མེ་ཡི་ལྷ༔ ཡེ་ཤེས་རབ་འབར་དཀྱིལ་འཁོར་ལྷ་ཡི་ཚོགས༔ དགོངས་པ་མི་དམིགས་ཟང་ཐལ་དབྱིངས་སུ་ཧོཿ
ཆུ་ཟླ་འཇའ་ཚོན་སྒྱུ་མ་རྨི་ལམ་བཞིན༔ གཉུག་མ་ལྷན་སྐྱེས་ཀ་དག་ཨ་རུ་ལྡང་༔ ཨ་ཨ་ཨཱཿ ཞེས་པས་དཀྱིལ་འཁོར་བསྡུ༔ བསྔོ་སྨོན་གྱིས་ལེགས་པར་རྒྱས་གདབ༔ དེའང་བསྐྱེད་རྫོགས་ལ་གོམས་འདྲིས་ཡོད་པ་རྣམས་ཀྱིས་ཞག་བདུན་ནམ་ཞག་གསུམ་སྤུར་ཁང་རྒྱའི་གདམས་ལ་བཞག༔ སླར་ཁྲུས་གསོལ་བགྱིས་ནས་གདུང་རྟགས་སོགས་བྱ༔ ཐ་མལ་པ་རྣམས་ལ་འཕྲལ་དུ་ཐལ་སོལ་གྲང་བ་དགོས་ན་བུམ་ཆུ་བསྲེས་པའི་ཆུས་ཐལ་སོལ་ངར་ཕབ༔ ས་དཔལ་བཟང་བར་སྣ་སོགས་འདོད་པ་དང་བསྟུན༔ མེ་མདངས་བརྟག་པ་ནི༔
ཁ་དོག་དཀར་བའི་ཟླུམ་པོ་སྤྲིན་ལྟར་འཁྱིལ་བ་ནི་བྱང་ཆུབ་ལྡན༔ དམར་པོ་འཚུབ་འབར་ཐུབ་ཏུ་སོང་ན་འདོད་སྲིད་ཀྱིས་མིར་སྐྱེ༔ སེར་པོ་ཕྱོགས་བཅུར་གཡོས་ན་བདེ་འགྲོ་ཐོབ་དཀའ༔ ལྗང་ཁུ་ཚིག་སྒྲ་ཆེ་ན་སྡིག་བཤགས་འབུངས༔ སྔོན་པོ་ཟང་ཐལ་འཇའ་འོད་འཁྱིལ་ན་མཁའ་སྤྱོད་དུ་བགྲོད༔ མེ་ཁ་དོག་ནག་ཅིང་ཐུར་དུ་འགྲོ་བ་འབར་ན་ངན་འགྲོར་སྐྱེ༔ ཐོག་མའི་དུད་པ་གང་འཕྲོ་བའི་ཕྱོགས་སུ་སྐྱེ་བ་ལེན༔ དུད་པ་འཕྲལ་དུ་ལོགས་ན་སྐྱེ་བ་ཉེ་བར་ལེན༔ ཡུན་རིང་འབྱམས་ན་སྐྱེ་བ་རིང་དུ་འཕྲོ༔ འོད་དྲྭ་བའི་མེ་ལྕེ་གསུམ་འཕྲོས་མཚམས་སུ་སྐུ་གསུང་ཐུགས་ཀྱི་རྟགས་འབྱོན༔
སྤུར་ཁང་སྡིག་ཅན་གྱིས་བརྩེགས་པ་དང་༔ མཆོད་གཡོག་སྡིག་ཅན་ཡིན་ན་རིང་བསྲེལ་མི་འབྱུང་༔ སྡིག་ཅན་གྲིབ་ཅན་གྱི་ཁ་རླངས་ཕོག་ན་རིང་བསྲེལ་མི་འབྱུང་༔ དེ་བས་མཆོད་རྫས་གཙང་བ་དང་གྲིབ་ལ་འཛེམ༔ ཕལ་པ་ཐ་མལ་ལ་ཅི་ཡང་མ་ལྟོས་སོ༔ དེའང་སྦྱིན་སྲེག་ཞེས་པ་ནི༔ དུག་ལྔའི་བག་ཆགས་ཀྱི་ལུས་དེ་ལ༔ རང་བྱུང་ཞི་ཁྲོའི་ཡེ་ཤེས་མེ་ལྡན་པས་བག་ཆགས་དང་བཅས་པའི་བསྡུས་བྱ་སྲེག༔ མཆོད་སྦྱིན་གྱི་ཡུལ་ནི༔ ཚོགས་གཉིས་རབ་ཏུ་རྫོགས་པའི་མཆོད་པ་སྣ་ཚོགས་དཀྱིལ་འཁོར་གྱི་ལྷ་ལ་བསྲེག་རྫས་སུ་བསྒྱུར་ནས་འབུལ་བའོ༔
དགོས་ཆེད་ནི༔ བག་ཆགས་ཉེ་བར་འཁོར་བའི་གཡར་ཁང་དེའི་སྲེག་སྦྱོང་ངོ་༔ སྤུར་བས་ཤེས་བྱའི་བག་ཆགས་དག་ཅིང་དག་པ་ལྷའི་དཀྱིལ་འཁོར་དུ་ཚུད་པའི་རྣམ་པ་ཅན་ནོ༔ འདི་ལ་ལུགས་མི་འདྲ་བ་འབྱུང་སྟེ་ལ་ལ་བསྟེན་བཅས༔ རྣམ་ཤེས་སྤར་ཆོག་ཁྲུས་དང་དབང་བཅས་པའི་སྲེག་བླུགས༔ ལ་ལ་རྣམ་ཤེས་ཟ་འདྲེ་མི་ཕྲལ་ནས་བསྲེག༔ ལ་ལ་ཕུང་པོ་གང་ཚོགས་ཀྱི་རྣམ་པ་ལས་མ་གཡོས་པས་དུ་མ་ཞིག་སྣང་རུང་༔ དོན་ལ་གཞུང་འདི་ནི་གོང་བཞིན་སྦྱང་སྤེལ་སྒྱུར་གསུམ་གྱི་ནང་དོན་དང་མཐུན་པའི་སྲེག་ཆོག་གོ༔ དེ་ནས་ཕྱི་ནང་གི་རྫས་རྣམས་ཀྱང་ཤིན་ཏུ་ཆོག་པར་བྱ་ཞིང་ཕྱག་བཞེས་སློབ་དཔོན་གྱི་རྒྱུད་དང་མཐུན་པར་ཕྱི་ནང་གི་ཆོས་ཀྱི་གོ་ཡུལ་བརྡ་མ་ལོག་པ་ཞིག་ལ་བསྟེན་པར་བྱ༔ ས་མ་ཡ༔
ཨེ་མཿ ཀ་དག་ནམ་མཁའ་ཇི་ལྟའི་འོད་ཀློང་ནས༔ ཀུན་གཞི་ཇི་བཞིན་ཉི་ཟླ་ལྟར་འཕགས་པས༔ རོལ་རྩལ་མ་འགགས་འོད་ཟེར་ཕྱོགས་བཅུ་རུ༔ འཕྲོས་པས་མཐའ་ཡས་སྲིད་པའི་འདུལ་བྱའི་ཞིང་༔ རབ་རིབ་མུན་པའི་སྨག་རྒྱ་ལས་གྲོལ་ཕྱིར༔ འོད་གསལ་དབྱིངས་རིག་རྒྱུད་སྡེའི་འཁོར་ལོར་བཞག༔ ཚོགས་གཉིས་སྐལ་ལྡན་ལས་འཕྲོ་མཐའ་ཅན་ལ༔ རྫོགས་ལྡན་སྨིན་ནས་རྩོད་ལྡན་ཡང་མཐའ་རུ༔ མི་འདའ་གཉེར་བའི་ཐ་ཚིག་ཅི་བཞིན་དུ༔
གེགས་མེད་རང་བཞིན་ཤུགས་ཀྱིས་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་ཁྱིའི་ལོར་གདན་དྲངས་ཤིང་སྦྲུལ་ལོར་སྦས་ཚལ་དུ་ཤོག་སེར་ནས་ཞལ་བཤུས་སོ།། །། ཡ༽ བཀའ་བརྒྱད་ཆེན་མོ་གསང་བ་ཟིལ་གནོན་གྱི། ཞི་ཁྲོའི་ལས་མཐའ་གཤིན་པོའི་སྦྱིན་སྲེག་གི་ཟིན་བྲིས་སྔོན་མེད་གསར་དུ་བསྐྲུན་པ་ཐུགས་རྗེ་ལྕགས་ཀྱུའི་ལྡེ་མིག་ཅེས་བྱ་བ་ཞིབ་རྒྱས་ངེས་ཅན་དུ་བཀོད་པ་བཞུགས་པའི་དབུ་དང༌།
གང་གིས་མཚུངས་ཟླ་མེད་པའི་རྣམ་དཔྱོད་ཀྱིས། ། བློ་ལྡན་ཡིད་འཕྲོག་གནས་ལྔ་རིགས་པ་ཡི། ། འཆད་དང་རྩོམ་ལ་རབ་འབྱམས་བློ་སྟེར་བའི། ། ཀུན་མཁྱེན་རྩ་བའི་བླ་མ་ཕྱག་གི་གནས། དེའང་གཤིན་དོན་སྦྱིན་སྲེག་གོ་རིམ་ཞིབ་རྒྱས་སུ་འགོད་པ་ལ། དང་པོ་དགོས་ཆེད་ཅི་ཞེ་ན། སློབ་དཔོན་རིན་པོ་ཆེའི་ཞལ་ནས། སྦྱིན་སྲེག་བྱ་བའི་ཡོན་ཏན་གང༌། ། གང་ཟག་ཁྱད་འཕགས་གདུང་ཡིན་ན། ། ཐུགས་ཀྱི་དགོངས་པ་མཐར་ཕྱིན་བྱེད། །
རྣལ་འབྱོར་པ་སོགས་ཡིན་ན་ནི། ། ཕྱིར་མི་ལྡོག་པའི་ལམ་མཆོག་བགྲོད། ། སྐྱེ་བོ་ཐ་མལ་པ་ཡིན་ན། ། ངན་སོང་རིགས་དྲུག་དུཿཁ་སྦྱོང༌། ཞེས་གསུངས། དེ་ལ་དང་པོ་ཡོ་བྱད་བསགས་པ། བར་དུ་གཞུང་བསྲངས་ལ། ཐ་མ་སྦྱིན་སྲེག་བྱ་བ་སོགས་གྲངས་ཕྱེ་སྟེ། དང་པོ་ཡོ་བྱད་བསགས་པ་ནི། དེ་ཉིད་ལས།
ཐོག་མར་དཀྱིལ་འཁོར་རང་གཞུང་གི ། དལ་དུ་རབ་རྡུལ་ཚོན། འབྲིང་ཐང་སྐུ། ཐ་མ་འབྲུ་ཚོམ་བཅས་འབྱོར་ལྡན་གྱི་སྐབས་དང་བསྟུན་པར་བྱ། དེའི་དབུས་སུ་བུམ་པ་ཁ་རྒྱན་མགུལ་ཆིངས་ཚང་བ་རྡོ་རྗེ་གཟུང་གི་ཐག་པ་དུང་ཞལ་མེ་ལོང་རིགས་ལྔའི་ཙཀླི་དང༌། གཡས་སུ་ཀུན་བཟང་གི་གཏོར་མ་ཕྱོགས་བཞིར་རིགས་ལྔའི་གཏོར་མ་བཅས། ཀུན་བཟང་ཞི་ཆོག་བྱ་བར་དེའི་གཏོར་མ། བུམ་པ་ཆད་བརྟན་སྨན་རཀ་སོགས་རང་རང་གི་གཞུང་བཞིན་སྦྱིན་སྲེག་གི་ཅ་ལག་འོག་ཏུ་མཆོད་པ་ལྟར་བཤམ། སྤྲོས་ལ་དགའ་ན་བསྲེག་རྫས་གཡས་ལ་མཆོད་གཞི་གཡོན། ཞེས་གསུངས་པ་བཞིན་གཡོན་དུ་མཆོད་གཞི་དཀྱིལ་འཁོར་གང་བྱེད་གོང་ལྟར་དང༌།
གཡས་སུ་སྦྱིན་སྲེག་ནི་གཞི་དཀར་གཙང་གི་སྟེང་དུ་རང་གཞུང་ལས་བཤད་པ་བཞིན། དབུས་སུ་མེ་ལྷའི་གཏོར་མ། མཚམས་བཞིར་ཕྲིན་ལས་བཞིའི་གཏོར་མ། དེའི་མདུན་དུ་རིགས་དྲུག་གི་དཀྱིལ་འཁོར་གྱི་སྐུ་རྟེན། དེའི་ཕྱི་རོལ་དུ་རིགས་དྲུག་གི་ཚོམ་བུ་ས་བོན། དེའི་ཕྱི་རོལ་དུ་རིགས་དྲུག་གི་སྦྱང་ཆས། དེའི་གཡས་ཕྱོགས་སུ་སྣོད་ཀྱི་ནང་དུ་རིགས་དྲུག་སྦྱང་བའི་བྱང་བུ། གཡོན་དུ་སྐྱེ་སྒོ་གཅོད་པའི་བྱང་བུ། རྒྱབ་ཏུ་དྲི་བཟང་གི་ཁྲུས་ཆུ། མདུན་དུ་སྣང་གསལ་ལྔ་བཞིར་བུད་ཤིང་སྲེག་པའི་དཔལ་འབར་ཀུ་ཤ་དྲུག་བསྣོལ་ཐབས་ཀྱིས་མཚོན་པ།
གཞན་ཡང་སྤར་ཁ་ཧོའི་ཕྱག་རྒྱ་སྣང་བརྒྱད་བསྡུས་པའི་གཏོར་མ། ཁྱུང་འབྲུག་སྟག་བྱ་རུས་སྦལ་བུམ་པ་ཕག ། དུར་མཚོན་བྱང་བུ་བཞི། མེ་དར་གསུམ། རླུང་གཡབ་གསུམ། ཧོམ་གཟར་བླུགས་སོགས་བཤམ། དེ་མཐར་རང་གཞུང་ལས། ལས་ཀྱི་རིམ་པ་དང་བསྟུན་པའི་མཆོད་པ་བཤམ། ཞེས་གསུངས་པས། ད་ནི་འགྲིགས་ཆགས་སུ་བྱས་ཏེ།
དང་པོ་མེ་ལྷའི་བྱོན་སྐྱེམས་ལ་མཆོད་པ་ཐམས་ཅད་ཚང་བ་ཚར་གཅིག ། བར་དུ་དཀྱིལ་འཁོར་གཞུང་གི་ཆོ་ག་ལ་རབ་བརྒྱ་འབྲིང་ལྔ་བཅུ་ཐ་མ་ལྔ་བདུན་སོགས་ཞིང་འབྱོར་ཆ་ཚང༌། མཇུག་ཏུ་མེ་ལྷའི་གཤེགས་སྐྱེམས་ཆ་ཚང་གཅིག་སོགས་ཚོ་གསུམ་དུ་ཕྱེ་སྟེ། དང་པོ་ཕྱི་མཆོད། གཟུགས་སྒྲ་དྲི་རོ་རཻག་བྱ། སྐུ་གསུང་ཐུགས་ཡོན་ཕྲིན་ལས། བཀྲ་ཤིས་རྟགས་བརྒྱད། རྒྱལ་སྲིད་སྣ་བདུན། སྨན་རཀ་གཏོར་གསུམ། འབྲང་རྒྱས་རྨད་བྱུང༌།
ཟས་མཆོག ། ཀུ་ཤ་ཡམ་ཤིང་ཤུག་པ་བ་ལུ་སོགས་དཀར་ཞིང་རོ་མངར་བ། ལོ་མ་དང་ལྡན་པ་སྡིག་སྦྱངས་སྔགས་ཀྱི་ཤམ་བུ་རིན་ཆེན་ཁུ་བས་ཤོག་བུ་ལ་བྲིས་ཏེ་དཀྲིས་པ་པདྨ་སྲིད་སོར་བཅུ་གཉིས་ཀྱི་ཚད། དཱུརྦ། དབང་པོ་ལྔ། སྨན་ལྔ། འབྲུ་ལྔ། འབྲས་བུ་གསུམ། དཀར་གསུམ། མངར་གསུམ།
ཤིང་འབྲས་སྣ་ཚོགས། གསེར་དངུལ་ཟངས་ལྕགས་བཅས། རིན་ཆེན་སྣ་ལྔ། དར་སྣ་ལྔ་བཅས་གཞི་དང་དཔག་པའི་ཐད་ཀར་སྦྲེང་ཚར་དུ་དགོད། བཀྲ་ཤིས་རྟགས་བརྒྱད་རྒྱལ་སྲིད་སྣ་བདུན་སོགས་ཙཀླི་བཟོས་པ་རབ། མ་རྙེད་ཚེ་ཐམས་ཅད་དཔར་བཏབ་པའོ། ། ཟན་ལ་བཅའ་བ་ཕྱག་སྲོལ་བཞིན་བྱ་སྟེ། ཡར་གཞི་བཤམ་བཀོད་ཕུལ་དུ་ཕྱིན་པར་བསྒྲུབས་ནས། ས་མིག་གང་ཡིན་དུ་ཕྱིན་ཏེ། ས་བདག་ལྟོ་འཕྱེའི་སྐོར་ཐིག་ནི།
སངས་རྒྱས་གླིང་པ། རཏྣ་གླིང་པ། ཀརྨ་ཆགས་མེད། བསྟན་བཅོས་བཻཌཱུརྻ་དཀར་པོ་སོགས་ཞལ་མཐུན་གྱི་རྩ་ཚིག་ནི། ལྟོ་འཕྱེ་ས་ཐིག་ལ། ཆ་ཆེན་བཅུ་ལ་ཆ་ཕྲན་དགུ་དགུར་དབྱེ་བས། ཕྱོགས་རེར་རེ་མིག་དགུ་བཅུ་རེ་འབྱུང་བ་ལ། བསྡོམ་སུམ་བརྒྱ་དྲུག་ཅུ་ནི་ཞག་གྲངས་དང་མཐུན་པ་འབྱུང་ངོ༌། ལྟོ་འཕྱེའི་མགོ་བོ་སྟོན་ཕྱོགས་ནི། དཔྱིད་གསུམ་མགོ་ནུབ་ཁ་བྱང་བསྟན། །
དབྱར་གསུམ་མགོ་བྱང་ཁ་ཤར་བལྟ། ། སྟོན་གསུམ་མགོ་ཤར་ཁ་ལྷོར་བསྟན། ། དགུན་གསུམ་མགོ་ལྷོ་ཁ་ནུབ་བསྟན། ། དེ་ཡང་དཔྱིད་དུས་མགོ་ནུབ་བསྟན། ། མཇུག་མ་ཤར་ཕྱོགས་ཀུན་ལ་འགྲེ། ཞེས་གསུངས་པ་བཞིན། ཟླ་མགོ་འཛིན་ཚུལ་ཡང་ཧོར་ཟླ་བཅུ་གཉིས་པ་དཔྱིད་ར་སྟག་སོགས་མ་ནོར་བར། ཐ་ཆུང་བཞི་ཡི་གནམ་སྟོང་དང༌། ། ར་བ་བཞི་ཡི་ཚེས་གཅིག་ལ། ། ཟུར་ཐིག་གཡས་གཡོན་ཆ་ཕྲན་སྟེང༌། །
འབྲིང་བཞིའི་བཅོ་ལྔ་བཅུ་དྲུག་ལ། ། ཚངས་ཐིག་བཞི་ཡི་གཡས་གཡོན་གྱི། ། ཆ་ཕྲན་སྟེང་ནས་དེ་ཁོ་ནར། ། ཉིན་ཞག་རེ་ལ་རེ་མིག་རེ། ། བསྐྱོད་ཅིང་གཡས་སུ་འཁོར་བར་བྱ། ཞེས་གསུངས་པ་བཞིན་ཉིན་ཞག་སུམ་བརྒྱ་དྲུག་ཅུ་སོགས་གང་བབ་ཚེས་གྲངས་ཀྱི་རེ་མིག་དེ། གདེངས་ཀ་དབུས་མ་དང་མཇུག་མའི་རྩེ་བྱས་ལ་ཚངས་ཐིག་གདབ། ལུས་ཀྱི་ཚད་ཆ་ཆེན་གཉིས་ཡིན་ལ། ཚེས་གྲངས་གང་བབས་དེ་དབུས་མའི་ཚངས་ཐིག་ཡིན་ནོ། ། གཟུགས་ནི་ཀླུ་གཟུགས་གདེངས་ཀ་དགུ་དང་ལྡན་པ།
གཞོག་གཡོན་འོག་ཏུ་བྱས་པའི་ལག་གཡོན་རྣ་བར་གཏད། ལག་གཡས་དཀུ་ལ་བརྟེན་ཞིང་ནོར་བུ་ཐོགས་པ་བྲིས། ཚངས་ཐིག་དབུས་ནས་ཆ་ཕྲན་ཉེར་འདུན་གཞལ་ལ་འོག་ཏུ་ཆ་ཕྲན་བཅོ་བརྒྱད་དང༌། མདུན་དུ་ཆ་ཕྲན་དགུར་བརྩིས་པས་བར་ནི་དངོས་གྲུབ་ཀྱི་ས་མིག་ཡིན་པར་གསུངས་སོ། ། དེ་ལྟར་ཕྱོགས་བརྟགས་ཤིང་དངོས་གྲུབ་ཀྱི་ས་བཙལ་ཞིང་ས་སློང་བྱ། དབུས་མཐོ་བྱང་ཤར་གཞོལ་སྟེགས་བུ་མེ་ལོང་ངོས་ལྟར་བྱ་སྟེ། དར་རས་དཀར་པོའི་བཀབ་སྟེ། དེ་སྟེང་འབྲུའི་ཚོམ་བུ་དགོད། མཎྜལ་ཁར་སྐུ་རྟེན་བཤམས་པའི་མདུན་ནས་གཡས་བསྐོར་གྱིས་ཉེར་སྤྱོད་ལྔ་བཤམ། ཡན་ལག་བདུན་པ་གང་རེད་ཀྱི་མཐར།
རང་གཞུང་གི་སྐྱབས་སེམས་སོང་ནས། ས་རིན་གྱི་གཏོར་མ་གསེར་སྐྱེམས་བཤམས་ནས་འདི་སྐད་དོ། ། ཧཱུྃ༔ ང་ནི་ཆེ་མཆོག་ཁྲོ་བོའི་རྒྱལ༔ ང་ནི་སྣང་སྲིད་ཀུན་གྱི་གཙོ༔ ཡེ་ཤེས་འཇིག་རྟེན་ཟིལ་གྱིས་གནོན༔ ལོག་འདྲེན་དམ་སྲི་དམ་ལ་འདོགས༔ ཧཱུྃ༔ ཉོན་ཅིག་སྟེང་ཕྱོགས་ལ་གནས་པའི༔ སུམ་ཅུ་རྩ་གསུམ་མན་ཆོད་ནས༔
ན་རཀ་དམྱལ་ཁམས་ཡན་ཆོད་ཀྱི༔ ལྷ་སྲིན་གཞི་བདག་གནས་བདག་དང་༔ ས་འདི་འཛིན་པ་སྲུང་མའི་ཚོགས༔ འབྱུང་བ་ཕྲ་མོ་མན་ཆད་ལ༔ རིན་ཆེན་གསེར་སྐྱེམས་གཉན་པོ་དང་༔ འདོད་ཡོན་ལོངས་སྤྱོད་གཏོར་མ་འབུལ༔ མཉེས་ནས་བྱང་ཆུབ་སེམས་ལྡན་མཛོད༔ དེ་རིང་ཕོ་བྲང་ས་འདི་སྩོལ༔ ཁྱེད་རྣམས་ཀོ་ལོང་གདུག་སེམས་དང་༔ ལོག་སྦྱོར་འཚེ་བའི་བསམ་པ་སྤོངས༔
ཅི་སྟེ་སྡང་སེམས་ལྡན་གྱུར་ན༔ དུས་གསུམ་རྒྱལ་བའི་བཀའ་ཡང་བཅག༔ རྡོ་རྗེ་འཛིན་པའི་དམ་ཡང་བཀྲལ༔ ན་རཀ་ཆེན་པོའི་དམྱལ་བར་ལྟུང་༔ དེ་བས་སྔོན་གྱི་དམ་ཚིགས་སྲུངས༔ སྒྲུབ་པའི་སྡོངས་གྲོགས་ཕྲིན་ལས་མཛོད༔ ཨོཾ་བྷཱུ་མི་པ་ཏི་ཛ་ཨི་དཾ་བྷ་ལིངྟ་ཁཱ་ཧི་ཁཱ་ཧི༔ དེ་ནས་བསྟན་མ་ལྟོ་འཕྱེ་ལ་ས་སློང་བ་ནི༔ གསེར་སྐྱེམས་དང་བྷ་ལིང་བཅས་བསྔོ་ཞིང་༔ ཨོཾ་ཨཱཿཧཱུྃ༔
ང་ནི་འཇིགས་བྱེད་ཧེ་རུ་ཀཿ ཉོན་ཅིག་བསྟན་མ་ས་བདག་ཚོགས༔ དེ་རིང་ས་འདུལ་ཆེན་མོ་ཀུན༔ ཁྱེད་རྣམས་གསེར་སྐྱེམས་འདི་བཞེས་ལ༔ ཕོ་བྲང་འབར་བའི་ས་སྩོལ་ཅིག༔ དཀྱིལ་འཁོར་ས་འདི་ཕུལ་བའི་མཐུས༔ ཁྱོད་རྣམས་བྱང་ཆུབ་ལམ་དུ་འགོད༔ ལྟོ་འཕྱེ་ས་འཛིན་ཆེན་པོ་ཡང་༔ སྡང་སེམས་འཚེ་བ་ཞི་གྱུར་ཅིག༔ ཅི་སྟེ་དམ་ལ་མི་གནས་ཤིང་༔
ཕོ་བྲང་འདེབས་པར་བར་ཆོད་ན༔ ཏིང་འཛིན་ཁྲོ་བོ་ཐུགས་ཁྲོས་ཏེ༔ རྡོ་རྗེ་གནམ་ལྕགས་བྱ་ཁྱུང་འབེབས༔ དེ་བས་དམ་ལས་མ་འདའ་བར༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་བྷཱུ་མི་པ་ཏི་ལོ་ཀ་པཱ་ལ་ཨི་དཾ་བྷ་ལིངྟ་ཁཱ་ཧི་ཁཱ་ཧི༔ ཞེས་ས་རྐོ་བའི་མལ་དུ་འབུལ། དེ་ནས་དབུས་ཀྱི་འབྲུ་ཕུད་ཅུང་ཟད་ས་སྡེབ་དབུས་སུ་ན༔ སྐུ་རྟེན་དང་མཆོད་པ་བསལ་ཏེ༔ སློབ་དཔོན་གྱིས་ལས་བུམ་བཟུང་ཞིང་ཆག་ཆག་གདབ།
ཞལ་ཤར་དུ་གྱུ་ཞིང་བུམ་ཆུའི་ས་རེ་འཕོ་བར་བྱ། དེའང་སླས་མ་དྲག་པ། གང་མ་དྲག་པ། རིག་མས་ས་བཅགས་ཤིང་འཇམ་པར་བརྡུང༌། ཧཱུྃ༔ དམ་ཚིག་རྡོ་རྗེ་ཡེ་ཤེས་གསང་བའི་ཆུ༔ རྣམ་དག་ཡོན་ཏན་དྲི་མ་མེད་པའི་རྫས༔ སྨོན་ལམ་དབང་གིས་བྱང་ཆུབ་སེམས་བསྐྱེད་མཆོག༔ དེང་འདིར་དཀྱིལ་འཁོར་ས་གཞིར་ཆག་ཆག་འདེབས༔ ཨོཾ་བཛྲ་ས་མ་ཡ་གངྒ་ཨ་མྲྀ་ཏ་ཨཱཿཧཱུྃ༔
ཧཱུྃ༔ ཀུན་རྒྱུ་རྡོ་རྗེའི་ས་གཞི་ལ༔ རང་བྱུང་རྟེན་འབྲེལ་འཆར་བའི་རྟོག༔ གསང་བ་ཌཱཀྐིའི་དལ་བཅག་སྟེ༔ དབང་ཆེན་མཁའ་ཀློང་ཡངས་པར་གསལ༔ ཨཽཾ་སརྦ་དྷརྨ་བྷྲཱུྃ་མི་ཧཾ༔ དེ་ནས་ཐིག་སྐུད་དལ་གྱི་ཉིས་འགྱུར་བས་མ་ཐུང་བར་དར་ཚོན་སྣ་ལྔ་ལ་དྲིལ། དལ་ཤེས་རབ་ཡིན་པས་དམར་པོ། ཐིག་ཐབས་ཡིན་པས་དཀར་པོ་བྱ། རྡོ་རྗེ་སློབ་དཔོན་ནུབ་ལ་བཞུགས།
གཟུངས་མ་ཤར་དུ་བཞེངས་ཏེ། དང་པོ་ཡེ་ཤེས་ཀྱི་ཐིག་མཁའ་ལ་གདབ་པ་ནི། གཉིས་ཀའི་གཡས་ཀྱི་ཐིག་སྐུད་སྨིན་མཚམས་བཟུང༌། གཡོན་གྱི་མཐེབ་སྲིན་གྱི་མས་ནས་ཡར་གཅུས་ཏེ་གྱེན་དུ་ནམ་མཁར་གདབ་བོ། ། དེ་ནས་ཤར་ནུབ་ཀྱི་ཚངས་ཐིག་དགོད། དེ་བཞིན་དུ་སློབ་དཔོན་ལྷོ་དང་སློབ་མ་བྱང་དུ་གནས་པས་ལྷོ་བྱང་གི་ཚངས་ཐིག་གདབ་བོ། ། སློབ་དཔོན་མེ་དང་སློབ་མ་དབང་ལྡན་དུ་ཕྱིན་ནས་ཤར་དུ་ལོག་ཐིག་གདབ་བོ། ། སློབ་དཔོན་སྲིན་དང་སློབ་མ་རླུང་ལྷར་གནས་ལ་ནུབ་ཀྱི་ལོག་ཐིག་གདབ། སློབ་དཔོན་དབང་ལྡན་སློབ་མ་རླུང་ལྷར་ཕྱིན་ལ་རྒྱབ་སྤྲོད་བྱས་ཏེ་བྱང་གི་ལོག་ཐིག་གདབ་བོ། ། སློབ་དཔོན་མེ་དང་སློབ་མ་དབང་ལྡན་དུ་རྒྱབ་སྤྲོད་བྱས་ལ་ལྷོའི་ལོག་ཐིག་གདབ།
སློབ་དཔོན་མེ་སློབ་མ་རླུང་དུ་ཕྱིན་ཏེ་བྱང་ཤར་གྱི་ཟུར་ཐིག་གདབ་བོ། ། སློབ་དཔོན་སྲིན་དང་སློབ་མ་དབང་ལྡན་དུ་གནས་པས་ལྷོ་ནུབ་བྱང་ཤར་གྱི་ཟུར་ཐིག་གདབ་བོ། ། ཆོས་སྐུའི་གནམ་ཐིག་གདབ་པ་ནི༔ ཧཱུྃ༔ ཀུན་གཞི་ཀ་དག་དབྱིངས་ཀྱི་ཀློང་༔ རང་བྱུང་རིག་པའི་རྩལ་ཤར་ཏེ༔ མི་འགྱུར་རྡོ་རྗེ་སྤྲོ་བའི་ལམ༔ གསང་བ་དབྱིངས་ཀྱི་ཀློང་དུ་ཐོབ༔ ཨོཾ་བཛྲ་སཾ་སྐྲྀ་ཏ་གུ་ཧྱ་དྷརྨ་ཧོཿ ཞེས་གདབ་བོ། །
ལོངས་སྐུའི་མགྲིན་ཐིག་པར་གདབ་པ་ནི༔ ཧཱུྃ༔ རྒྱུ་རྩལ་མ་འགགས་ལམ་གྱིས་ཤར༔ གསལ་སྟོང་སྙིང་པོ་ཐབས་ཀྱི་ཆོས༔ ཤེས་རབ་དྲྭ་བའི་དབྱིངས་སུ་སྤྲོ༔ ལོངས་སྐུ་དེ་བཞིན་ཐིག་གདབ་བོ༔ ཨོྃ་བཛྲ་གི་ཝཾ་ཏི་ཧཱུྃ་ཨཱཿ ཞེས་གདབ་བོ༔ སྤྲུལ་སྐུའི་ས་ཐིག་གདབ་པ་ནི༔ ཧཱུྃ༔
ལྷུན་གྲུབ་རང་བྱུང་དེ་བཞིན་དབྱིངས༔ འཁོར་ལོ་ལྔ་ལྡན་དཀྱིལ་འཁོར་གཙོ༔ རང་བྱུང་བདེ་ཆེན་ཀུན་དའི་རྒྱུད༔ ཤེས་རབ་སྟོང་པའི་འཁོར་ལོ་གདབ༔ ཨོཾ་བཛྲ་དྷརྨ་དྷཱ་ཏུ་བྷྱཿ ཞེས་གདབ་བོ༔ དེ་ནས་རྒྱུ་འབྱུང་སྤྲུལ་པའི་དཀྱིལ་འཁོར་ལ་གདབ་པ་ནི༔ ཧཱུྃ༔ བཀྲ་ཤིས་མཛེས་ལྡན་དགེ་བའི་གྲོགས༔ གསང་བའི་བརྡ་སྐད་འབྱིན་པའི་དབྱངས༔
གར་སྒྱུར་བསྐྱེད་མཛད་བརྡ་འབྱིན་མ༔ རྣམ་དག་རྡོ་རྗེའི་ཐིག་ཐོབ་ཅིག༔ ཨོཾ་སྭ་བྷཱ་ཝ་ཨཱཏྨ་ཀོ྅་དྷརྨ་གརྦྷེ་ཨཱཿ ཞེས་ཚངས་ཐིག་དྲང་པོར་གདབ་བོ༔ དེ་ནས་བཅུ་དྲུག་གི་ཐིག་གདབ་བོ༔ ཚོན་རྩི་རྣམས་ཞིབ་ལ་མདངས་ཆེ་བར་བྱ་ཞིང་༔ དང་པོ་འབྱུང་བ་རིམ་བརྩེག་ཕྱིར༔ དབུས་སུ་གཞི་ལྗང་གུ་འོག་ཏུ་བཞག༔ རྡོ་རྗེའི་ར་ཡིས་ཏཱྃཿཞེས་བྲི༔ དེ་སྟེང་དམར་པོ་པཱྃཿབྲིས་བཞག༔
དེ་སྟེང་དཀར་པོ་བཞག་མཱྃཿཞེས་བྲི༔ དེ་སྟེང་སེར་པོ་བཞག་ལཱྃཿཞེས་བྲི༔ དེ་སྟེང་སྔོན་པོ་བཞག་མཱུྃཿཞེས་བྲི༔ ཧཱུྃ༔ རང་བྱུང་སྣ་ལྔ་བསྣོལ་བརྩེགས་ཐབ༔ གསང་བ་དབྱིངས་ཀྱི་མཁའ་འགྲོ་མ༔ རང་བྱུང་རང་ཤར་དེ་བཞིན་ངང་༔ འབྱུང་ལྔའི་བཅུད་བསྡུས་དེ་ལྟར་བསྟིམ༔ ཨོཾ་ཡྃ་རྃ་ཁྃ་སུྃ་ཧཱུྃ༔ དེ་ལྟར་སོ་སོར་བླངས་ཏེ་ཕྱོགས་མདོག་ཏུ་བཞག་ནས༔
ཨོཾ་ཏཱྃ་ཨཱ་ཧྲཱི་ཧཱུྃ༔ ཞེས་བྲི༔ ཧཱུྃ༔ ཞེ་སྡང་ང་རྒྱལ་འདོད་ཆགས་དང་༔ གཏི་མུག་མ་སྤངས་དབྱིངས་སུ་དག༔ ཡེ་ཤེས་ལྔ་ལྡན་ལམ་གྱིས་ཤར༔ ཀུན་རྒྱུ་གནས་པ་ས་བོན་བྷྲཱུྃ༔ ཨོཾ་བྷྲཱུྃ་བི་ཤྭ་བི་ཤུདྡྷེ་ཧཾ༔ ཞེས་པས་མཚོན་བྱིན་རླབས་ལྔ་སེར་དང་གདོང་མ་ཐུག་བར་ལ་བདག་མདུན་ཞལ་སྤྲོད་ཡོང་བ་བྱ་དགོས་ཏེ། ལོའི་ལྔ་སེར་ནི།
བྱི་ལོ་ནུབ་བྱང༌། གླང་ལོ་ནུབ། སྟག་ལོ་བྱང་ཤར། ཡོས་ལོ་ལྷོར། འབྲུག་ལོ་བྱང༌། སྦྲུལ་ལོ་ལྷོ་ནུབ། རྟ་ལོ་ཤར། ལུག་ལོ་ཤར་ལྷོ། བྱ་ལོ་ནུབ་བྱང༌། ཁྱི་ལོ་ཤར།
ཕག་ལོ་བྱང་ཤར་དུ་གནས། ཟླ་བའི་ལྔ་སེར་ནི། གང་ཤར་ཟླ་བ་དེའི་བདུན་ཟུར་གནས་པས། བྱི་རྟ་རུ་ཆོད། གླང་ལུག་ཕུང་གྱོད། སྟག་སྤྲེལ་བདུན་ཟུར། ཁྱི་འབྲུག་ཐོག་རྫིས། ཕག་སྦྲུལ་མཆེ་བརྡར། བྱ་ཡོས་བྱེ་བྲལ་ཡིན་པས་དཔྱད་ཤེས་བྱ། ཞག་གི་ལྔ་སེར་ནི།
གཅིག་ཚོ་གསུམ་ལ་ཤར་ལྷོ། གསུམ་ཚོ་གསུམ་ལྷོ། བཞི་ཚོ་གསུམ་ལྷོ་ནུབ། དྲུག་ཚོ་གསུམ་ནུབ་བྱང༌། བདུན་ཚོ་གསུམ་ལ་བྱང༌། བརྒྱད་ཚོ་གསུམ་བྱང་ཤར། དགུ་ཚོ་གསུམ་ས་སྟེང༌། བཅུ་ཚོ་གསུམ་ས་འོག་གནས་ཡུལ་བཞིན་ཤེས་པར་བྱ། དེ་ནས་ཐིག་ཚོན་འགོམ་པའི་ཉེས་པ་སྤང་བའི་ཕྱིར། ཨོཾ་སརྦ་བཱེ་ག་ཏྲ་མ་ཧཱུྃ༔
ཞེས་བརྗོད་ལ་ཀྱང་ཐིག་ཚོན་ཐམས་ཅད་ནམ་མཁར་བཏེགས་ཏེ། དེའི་འོག་ནས་ཐམས་ཅད་འགྲོ་བར་བསམ་མོ། ། དེ་ནས་རྡོ་རྗེ་དང་ཁུ་ཚུར་གཡོན་པས་ཐོག་མར་དབང་ལྡན་ནས་བརྩམ་ཏེ་བྲི། གྲོགས་ཀུན་གྱིས་གང་བདེར་བྲི་སྟེ༔ རབ་དཀྱིལ་འཁོར་སྒོ་རྫོགས་དུར་ཁྲོད་རྡོ་རྭ་མེ་རིའི་དབུས་སུ་ས་བོན་པདྨ་འདབ་བརྒྱད་བྲི། དེ་ལྟར་མ་གྲུབ་ཚེ་ཐིག་ཆེན་བརྒྱད་པོ་གྲུབ་ཟིན་ནས། མཐེབ་སྲིན་གྱིས་སྦྱར་སྐུད་སྣ་འཛིན། གྲུ་མོའི་རྩེ་རུ་ཚད་བྱས་ལ། དེ་ཉིད་ལྟེབ་ནས་དབུས་སུ་བཟུང༌། ། ཟླུམ་སྤོ་བསྐོར་བས་ཐབས་ཀྱི་རྒྱ། །
དབུས་ན་ཕྱི་རུ་འཇལ་བ་ཞིང༌། ། ཆ་དེ་དཀྲུགས་པའི་ཕྱེད་ངོས་ནས། ། མཆུ་དང་ཁ་ཁྱེར་བར་དང༌། གཉིས་བསྡུས་སྤྲུལ་པའི་འཁོར་ལོ་གྲུབ། ཁ་འཕྱང་བཞི་རུ་འབྱུང་བ་ཡིན། གྲྭ་བཞིར་རིགས་བཞིའི་ཕྱག་མཚན་བྲི། གང་ཡིན་གྱི་དཀྱིལ་འཁོར་རྒྱས་བསྡུས་གྲུབ་ནས། ཧཱུྃ༔ སྣོད་བཅུད་སྟོང་གསལ་ཟང་ཐལ་ཀློང་༔ ཨཱཿསྐྱེ་མེད་ངོ་བོ་རྩལ་སྣང་ལས༔
ཨོཾ་བྷྲཱུྃ་དུར་ཁྲོད་ཕོ་བྲང་ཝལ་གྱིས་གསལ༔ ཨོཾ་ཨཱཿཧཱུྃ་དྷརྨ་དྷཱ་ཏུ་བྷྱཿ ཞེས་ཕོ་བྲང་གསལ་ལོ། ། དེ་ནས་ཕོ་བྲང་ཞལ་ཁེབས་བྱས་པའི་སྟེང་དུ། གདན་རིམ་པ་བཞིའི་སྟེང་དུ་པདྨ་བུམ་པ་མཆོད་རྟེན་གྱི་རྣམ་པ་ཅན། དེའང་བྱང་སེམས་ཀྱི་རིགས༔ མ་ཡིན་ན་སེང་ཁྲི་དང་བང་མཛོད་མེད་པའི་པདྨ་ཁ་བྱ། བྱང་སེམས་ལ་སྒོ་བཞི་བྱ། ཐབ་ནི་སྐུ་གསུམ་དོན་དང་བཞི། ཕལ་པ་ལ་དུག་གསུམ་སྦྱང་བ་ཞེས་སོ། །
ཞེས་གསུངས་པས། བླ་མ་ལ་བྱང་ཆུབ་མཆོད་རྟེན། རབ་བྱུང་ལ་མཆོད་རྟེན་དཀར་པོ། དགེ་བསྙེན་ལ་པདྨ་དམར་པོ་ཁ་ཁྱེར་ལྟ་བུ། རྒྱལ་པོ་ལ་སྔོན་པོ་གཙུག་ཏོར་ལྟ་བུ། བློན་པོ་ལ་དཀར་སྐྱ་ཟ་མ་ཏོག་ལྟ་བུ། ཕལ་པ་ལ་སེར་སྐྱ་གདན་ཁྲི་ལྟ་བུ། མོ་ལ་སྔོ་སྐྱ་སིལ་མའི་འབྲས་བུ་ལྟ་བུ། བྱིས་པ་ལ་དམར་སེར་ལྷུང་བཟེད་ཀྱི་དབྱིབས། རྒྱལ་པོ་ཆེན་པོ་དང་བློན་ཆེན་ལ་ཁྲིའི་ཕྱོགས་མཚམས་སུ་རྒྱལ་མཚན་བ་དན་བུམ་པ་སོགས་བརྒྱད་བརྒྱད་དང་སྟེང་དུ་གདུགས་སོགས་འཁོར་བར་བྱ།
སྒོ་བཞི་ལ་རྒྱལ་ཆེན་སྡེ་བཞི་སྲུང་བཞི་སོགས་བྲི་སྲོལ་ཡོད། དེའི་ནང་དུ་བུད་ཤིང་ཟླུམ་པོར་བརྩེགས་ཏེ་མེ་ཚང་སོགས་ལེགས་པར་བཟོ་བར་བྱའོ། ། གཉིས་པ་དཀྱིལ་འཁོར་གྱི་གཞུང་བསྲང་བ་ནི། རྒྱུད་ལས། ། ཐབས་དང་རྫས་སོགས་གཙོ་མི་ཆེ། སྔགས་དང་ཏིང་འཛིན་གཙོ་ཆེའོ། ། ཞེས་གསུངས། རང་གཞུང་ལས། ཐོག་མར་གཞུང་གི་དཀྱིལ་འཁོར་ཆོ་ག་ཚར་གཅིག་གཏོང༌། རྒྱས་པར་བུམ་བསྐྱེད་གཞན་ཡང་ཁ་བསྒྱུར།
ཞེས་གསུངས་པ་བཞིན། རང་རང་གི་ཆོ་གའི་གཞུང་བསྲང༌། བསྙེན་མཚམས་ནས་ཁྲུས་བུམ་བྱ། དེར་གཞལ་ཡས་ཁང་བུམ་བསྐྱེད་ལྟར་ལ། ལྷ་བསྐྱེད་ནས་བཟུང་བསྙེན་པ་བྱ་སྟེ། སྒོམ་བཟླས་ཀྱི་རིམ་པ་ཕུལ་དུ་ཕྱིན་པར་བྱ། དེ་ནས་ཆོས་སྐྱོང་ཚོགས་བསྐང༌། ཐ་མ་བསྒྲལ་བ་སོགས་བྱ། གསུམ་པ་སྦྱིན་སྲེག་ལ་འཇུག་པ་ནི། གར་གོས་དཀར་པོ་རིགས་ལྔའི་དར་དཔྱངས་དཀར་པོ་ཆུན་རྒྱན་སོགས་ཀྱིས་སྤྲས་ཏེ།
རྒྱུད་ལས་ཐོག་མར་མཆོད་རྫས་རྣམས། བགེགས་བསྐྲད་དེ་འབག་པ་བསང༌། ཞེས་གསུངས་པས། དཀྱིལ་འཁོར་རང་གཞུང་གི་བགེགས་བསྐྲད་བསྲེག་རྫས་རྣམས་ཐུན་གྱིས་བྲབ། དེ་ནས་བསང་སྦྱང་ནི། ཨོཾ་ཨཱཿཧཱུྃ༔ ཧ་ཧོ་ཧྲཱིཿ ཕཻཾ་ཕཻཾ་ཕཻཾ༔ ཨོཾ་སྭ་བྷཱ་ཝ་ སོགས་ནས༔ ཨཽཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔
བར་བརྗོད། དེ་ནས་རྡོ་རྗེ་དྲིལ་བུ་བཟུང་སྟེ། རྡོ་རྗེ་སེམས་དཔའ་ཡབ་ཡུམ་དུ་གྱུར་ཏེ། རང་གི་ལག་མཐིལ་གཡོན་དུ་ཟླ་བའི་གདན་ལ་འཁོད་པར་བསམ་རྣལ་འབྱོར་དྲིལ་བླང༌། ཨོཾ་བཛྲ་ས་ཏྭ་ཧཱུྃ༔ ཞེས་བརྗོད་དེ་རྡོ་རྗེ་ལན་གསུམ་གསོར་ནས་ཐུགས་ཀར་འཛིན། མཱུྃ་དྷཱ་ཏུ་ཤྭ་རི་སཏྭཾ༔ དྲིལ་བུ་དཀུར་བརྟེན། སྦྱིན་སྲེག་མ་ཚར་བར་རྡོར་དྲིལ་དང་འབྲལ་མི་རུང་བར་བཤད་དོ། ། དེ་ནས་དགང་གཟར་བླངས་ཏེ།
ཨོཾ་སརྦ་བ་ཏྲ་སྭཱ་ཧཱ༔ ཨོཾ་ཐབ་ཀྱི་རོལ་པ་ལས་བྱུང་ཏིང་འཛིན་གྱིས? ནས་ ཨ་ཨ་ཨ་ཨཱཿ མཱུྃ་ལཱྃ་མཱྃ་པཱྃ་ཏཱྃཿ དགང་གཟར་ཁ་སྦྱར་ཏེ་རྫས་ཐམས་ཅད་ལ་རེག་ཅིང་༔ ཧཱུྃ༔ ཆགས་མེད་བདེ་སྟོང་ཡེ་ཤེས་རྣམ་རོལ་གྱིས། སོགས་ནས། སརྦ་ཀྲོ་ཏ་མུ་ནེ་ཡེ་སྭཱ་ཧཱ༔ བར་བརྗོད། ཡམ་ཤིང་ལ་ ཨོཾ་ཤྲཱི་ཡ་སྭཱ་ཧཱ༔
མར་ཁུ་ལ། ཨཽཾ་ཨཱཿཧཱུྃ་སྭཱ་ཧཱ༔ འབྲུ་སྣ་ཐམས་ཅད། ཨོཾ་ཛིཾ་སྭཱ་ཧཱ༔ རྫས་ཐམས་ཅད་ལ། ཨཽཾ་ཀུ་རུ་ཀུ་རུ་སྭཱ་ཧཱ༔ བྱིན་རླབས་ཚར་ནས་དགང་གཟར་ཁ་ཕྲལ་མི་རུང་བ་བཤད་དོ། ། དེས་བྱིན་རླབས་ཚར་ནས། རང་གཞུང་ལས། སྤུར་ཁང་གི་ནང་རོ་དྲངས་ཤར་ཕྱོགས་སུ་བསྟན་ཏེ༔
ཞེས་གསུངས་པ་བཞིན་བཞག་སྟེ། གང་ཟག་གི་གདུང་ཡིན་ན། བཀའ་བརྒྱད་ལྟར་ཙན་དན་གུར་གུམ་གི་ཝཾ་རྣམས་མཚལ་གྱི་ཆུར་སྦྱར་ཏེ་བྲིས་ལ། སྤྱི་བོའི་གཙུག་ཏུ་སྔགས་སྦྱར། ཨོཾ་བཛྲ་བཻ་རོ་ཙ་ན་ས་མནྟ་བྷ་ཏྲ་སིདྡྷི་ཧཱུྃ༔ དཔྲལ་བར། ཨོཾ་ས་ཏྭ་སིདྡྷི་ཧཱུྃ། མགྲིན་པར། ཨོཾ་ཨ་མི་དྷེ་ཝ་ཧྲཱི་སིདྡྷི་ཛཿ ཐུགས་ཀར།
ཨོྃ་བུདྡྷ་དྷརྨ་གུ་རུ་སིདྡྷི་ཛཿ ལྟེ་བར། ཨོྃ་རོལ་མོ་རཏྣ་སཾ་བྷ་སིདྡྷི་ཛཿ གསང་བར། ཨོྃ་མ་གྷཱ་སདྡྷི་ཛཿ དཔུང་གཡས་སུ། ཨོྃ་བཛྲ་ཡོ་ག་ཎ་ཚུརྡྷི་མ་ཧཱ་སིདྡྷི་ཛཿ གཡོན་དུ། ཨོཾ་བཛྲ་ཡོ་གི་ནི་ཚུརྡྷི་མ་ཧཱ་ཡོ་གི་སིདྡྷི་ཛ་ཛཿ བླ་གཡས་ལ།
ཨཽཾ་ལོ་ཀ་ཀྲོ་ཏ་སིདྡྷི་ཛཿ གཡོན་དུ། ཨོཾ་སརྦ་དུཥྜན་ཨེ་ཛ་ཧཱུྃ་སིདྡྷི་ཛཿ དེ་ལ་སྤྲོ་ན་ལྷའི་གཟུང་སྤྱི་ལྟར་བྲི། དྲི་བཟང་གིས་སྦྱར་ཏེ་བལ་རས་ཀྱིས་དཀྲི་བར་བྱ། རིགས་ལྔའི་མེ་ཞུ་སོགས་སྦྱར་རོ། ། རོལ་མོ་དང་བྱིན་འབེབས་བྱ། ༈ ཕལ་པ་ལ་སྟོད་སྐྱེ་མཆེད་བྱིན་རླབས་དང༌།

འོག་སྒོའམ་རྐང་མཐིལ་ལ། ཡི་དམ་རྩ་སྔགས་ཀྱི་མཇུག་ཏུ། ཨོཾ་དུ་ས་མ་ཡ་ཚིནྡྷ་ཡེ་སྭཱ་ཧཱ༔ གསང་བར་རྩ་སྔགས་ཤམ་བུ། ཨོཾ་པྲེ་ས་མ་ཡ་ཚིནྡྷ་ཡེ་སྭཱ་ཧཱ༔ ལྟེ་བར་རྩ་སྔགས་ཤམ་བུ། ཨཽཾ་ཏྲི་ས་མ་ཡ་ཚིནྡྷ་ཡེ་སྭཱ་ཧཱ༔ ངན་སོང་གསུམ་གྱི་སྒྲིབ་པ་སྦྱངས་ཤིང་སྐྱེ་སྒོ་ཁེགས་པའོ། ། སྤྱི་བོར་བཀའ་བརྒྱད་རང་གཞུང་གི་བཏགས་གྲོལ་དང་ཐིག་ལེ་བརྒྱ་པ་སོགས་སྦྱར། སྤུར་ལྡན་ཁེབས་ཞེས་སྟེང་དུ་འཁོར་ལོ་དང་འོག་ཏུ་པདྨ་འདབ་བརྒྱད་སྦྱར་ལུགས་ཞིག་ཀྱང་སྣང༌། དེ་ནས་སྣང་བརྒྱད་བསྡུས་པའི་གཏོར་མ་ཕྱོགས་གཙང་སུ་ཕུལ་ཏེ།
ཨོཾ་ཨཱཿཧཱུྃ༔ ཧཱུྃ༔ སྲིད་པ་མ་སྲིད་ཡེ་ཐོག་ཏུ༔ སོགས་ནས། ས་བྷ་ཡ་བྷ་ཝནྟུ་སྭཱ་ཧཱ༔ དེ་ནས་སྲུང་བཞི་་་་་་ ཁྱུང་འབྲུག་སྟག་བྱ་རུས་སྦལ་བུམ་པ་ཕག་བཅས་གོང་གསལ་ལྟར་གོང་དུ་དཀར་གཏོར་ལོ་གཏུགས་བཤོས་བུའི་བསྐོར་བ་དེ་མཆོད་མཆན། རྣམས་ཕྱོགས་མ་འཆོལ་བར་འདོན་པ་དང་སྦྲགས་ཏེ་འབུལ། དེ་ནས་སྲིད་པ་ཧོའི་ཕྱག་རྒྱ་བསྟན་ཏེ། ཧཱུྃ༔ སྔོན་ཚེ་བཅོམ་ལྡན་སངས་རྒྱས་ཀྱི༔
སོགས་ནས། དེ་ནས་ཞི་ཁྲོའི་རིགས་དྲུག་གནས་འདྲེན་གྱིས་ཚེ་འདས་ཀྱི་རྣམ་ཤེས་བཀུག་སྟེ༔ དེ་ནས་རིགས་དྲུག་གི་གཤེད་དང་ཕྲལ་བ་ནི། མར་མེ་ཆངས་བུ་ཏིང་ལོ་གཏོར་ཆུང་བཅས། རེ་རེ་བཞིན་བཤམས་ཏེ་འདོན་པ་དང་སྦྲགས་ལ་དོར། དེ་ནས་རྟེན་ཁྲུས་ནི། སྐུ་རྟེན་ཁྲུས་སྡེར་ནང་དུ་བཞག་སྟེ། ཧཱུྃ༔ ཇི་ལྟར་དམ་པ་དེ་དག་ལ༔ སོགས་ཀྱིས་ཁྲུས་ཕུལ་ཞིང་སླར་ཁྲུས་ཆུ་རྣམས་བུམ་པར་བླུགས།
སྐུ་ཕྱི་བ་དང་ན་བཟའ་འབུལ་བ་སོགས་བྱ། གཤིན་པོ་ལ་ཁྲུས་བསྩལ་བ་ནི། ཧཱུྃ༔ བཅོམ་ལྡན་མགོན་པོ་འོད་མི་འགྱུར༔ སོགས་ནས་ཁྲུས་བྱ། དེ་ནས་ཞི་ཁྲོའི་རིགས་དྲུག་གནས་འདྲེན་གྱི་ཟས་གཏད་བྱ་བ་ནི། ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྒྱུ་འབྲས་འོད་གསལ་མེ་ལོང་ལྟོས༔ སོགས་ཀྱིས་བསྔོ།
དེ་ནས་རྣམ་ཤེས་སྤར་བ་ནི། ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྣམ་ཤེས་རླུང་གི་རྟ་ཕོ་ལ༔ སོགས་ཀྱིས་སྤར། དེ་ནས་སྦྱིན་སྲེག་ནི་གཞུང་གི ། ཨོཾ་བཛྲ་ཨ་མྲྀ་ཏ་ སོགས་སྟོང་པར་སྦྱང༌། སྟོང་པའི་ངང་ལས་ཧཱུྃ་ཧཱུྃ་ཧཱུྃ་བྷྲཱུྃ་བཛྲ་ཏྀཥྛ་རཾ་ སོགས་ནས། མེ་ལྷ་སྤྱན་འདྲེན་བཞུགས་གསོལ་ཕྱག་འཚལ་རྣམས་བྱ་སྟེ། ཀུ་ཤ་ཆུན་པོ་དྲུག །
ལས་བུམ་གྱིས་ཆུས་བསང༌། འོ་མས་སྦང༌། པད་ཀོར་གྱིས་བླང༌། རྒྱ་གྲམ་བྱ་སྟེ་རྩེ་མོ་ཤར་དུ་བསྟན་ལ་བཞག ། མེ་ལྷའི་གདན་བྱ། དྲུག་པོ་ཐབས་ཀྱི་ཁ་ཁྱེར་ནི། ཀུ་ཤ་བ་གླང་མཇུག་མ་ལྟར་སྔ་མའི་རྩ་བས་ཕྱི་མོའི་རྩེ་མོ་ནོན་པར་བྱས་ལ། མེ་མགོ་མནན་པའི་སྔགས་འདི་བགྲང༌། ཨོཾ་རི་རི་ལི་ལི་རཾ་བུ་རཾ་ཏ་ཨུ་ཨུ་ཋ་ཋཱ་ནན། བརྗོད།
དེ་ནས་མེ་སྦར་བ་ནི། སྡིག་ཅན་མ་ཡིན་པ་ཞིག་གིས་འདི་ལྟར། རང་གཞུང་ལས། ཐོག་མར་ཞེ་སྡང་ནས་བཟུང་གཡས་བསྐོར་དུ་གསུངས་པས། ཤར་ནས་སྦར་ཏེ། ཧཱུྃ༔ ཆོས་དབྱིངས་རང་བྱུང་གདོད་ནས་རྣམ་དག་ཀྱང་༔ སོགས་ཀྱིས་སྦར། རླུང་གཡབ་ཀྱིས་གཡབ་སྟེ།
ཧཱུྃ༔
དཔའ་བོ་ཐབ་དྲུག་ཡབ་ཀྱིས་སྤེལ་བའི་བློས༔ སོགས་མེ་དར་གསུམ་ཧོམ་གྱི་རྣམ་པར་གོང་དུ་འཛུགས། མེ་མདངས་བརྟགས་པ་ནི། རང་གཞུང་ལས། ཁ་དོག་དཀར་པོ་ཟླུམ་ལ་འཁྱིལ་བ་བྱང་ཆུབ་དང་ལྡན། དམར་པོ་འཚུབ་འབར་ནུབ་ཏུ་སོང་བ་འདོད་སྲེད་གྱིས་མིར་སྐྱེ། སེར་པོ་ཕྱོགས་བཅུར་གཡོན་ན་བདེ་བགྲོ་ཐོབ་དཀའ། ལྗང་གུ་ཚིག་སྒྲ་ཆེ་ན་སྡིག་བཤགས་ལ་འབུང་ངོ༌། སྔོན་པོ་ཟང་ཐལ་འཇའ་འོད་འཁྱིལ་ན་མཁའ་སྤྱོད་དུ་བགྲོད། མེ་ཁ་དོག་ནག་ཅིང་ཐུར་དུ་འགྲོ་བ་འབར་ན་ངན་འགྲོར་སྐྱེ།
ཐོག་མའི་དུད་པ་གང་དུ་སོང་བར་སྐྱེ་བ་ལེན། དུད་པ་འཕྲལ་དུ་ལོགས་ན་སྐྱེ་བ་ཉེ་བར་ལེན། ཡུན་རིང་འབྱམས་ན་སྐྱེ་བ་རིང་དུ་འཕྲོ། གང་ཟག་ལ་འོད་དྲྭ་བའི་མེ་ལྕེ་གསུམ་འཕྲོས་མཚམས་སྐུ་གསུང་ཐུགས་ཀྱི་རྟགས་འབྱོན། སྤུར་ཁང་སྡིག་ཅན་གྱིས་བརྩེགས་པ་དང་མཆོད་གཡོག་སྡིག་ཅན་ཡིན་ན་རིང་བསྲེལ་མི་འབྱུང༌། སྡིག་ཅན་དང་གྲིབ་ཅན་གྱི་ཁ་རླངས་ཕོག་ན་རིང་བསྲེལ་མི་འབྱུང༌། དེ་བས་མཆོད་རྫས་གཙང་སྦྲ་དང་གྲིབ་ལ་འཛེམ། ཕལ་པ་ཐ་མལ་ལ་ཅིའང་མ་ལྟོས་སོ། ། དེ་ནས་མཆོད་པ་འབུལ་བ་ནི། ཧཱུྃ༔
བཅོམ་ལྡན་དྲང་སྲོང་ཡེ་ཤེས་མེ་ཡི་ལྷ༔ སོགས་ཀྱིས་མཐར། བྱོན་སྐྱེམས་མཆོད་པ་ཐམས་ཅད་ཚང་བར་འབུལ། དེ་ནས་ཕྲིན་ལས་བཅོལ་བ་ནི། ཧོཿ ཡེ་ཤེས་མེ་ལྷའི་དཀྱིལ་འཁོར་ལ་ཕྱི་ནང་གསང་བའི་སྦྱིན་སྲེག་བླ་ན་མེད་པའི་མཆོད་པ་ཕུལ་བ་ལ་བརྟེན་ནས་འཇིག་རྟེན་འདི་ནས་ཕ་རོལ་དུ་འཕྲོས་ཤིང་ ཚེ་དུས་ལས་འདས་པ་ཞེས་ཁ་བསྒྱུར། རང་གཞུང་ལས། མདུན་བསྐྱེད་མེ་ལྷའི་ལྟོ་བར་ཞལ་བསྒྱུར་ཞེས་གསུངས་པས། ཧོ་རཾ་རཾ་ཞེས་པས་མེ་ལྷའི་ལྟོ་བར་ཡེ་ཤེས་ཀྱི་མེ་ཁ་དོག་ལྔ་ལྡན་ལས་གྲུབ་པ། སོགས? ས་མ་ཡེ་སྭཱ་ཧཱ།
བར་དང༌། དེ་ནས་རང་གཞུང་གང་ཡིན་གྱི། ལྷ་བསྐྱེད་སྤྱན་འདྲེན་བཞུགས་གསོལ། ཕྱག་འཚལ་མཆོད་པ་སོགས་བྱ། དེ་ནས་རྒྱུད་ལས། གང་ཟག་མཆོག་ཡིན་ན་དཀྱིལ་འཁོར་གྱི་ལྷ་དང་དབྱེར་མེད་པར་བསྐྱེད་ལ་མཆོད་པའི་ཚུལ་དུ་འབུལ། ཕལ་པ་ལ་བསྲེག་རྫས་དང་ཤ་ཁྲག་བཅས་དབྱེར་མེད་པར་འབུལ། ཞེས་གསུངས། དམིགས་པ་ནི་དགང་གཟར་གྱི་ཁར་ལྷའི་ས་བོན་འཁོར་བར་བསམ། མེ་ལྷ་ཞལ་ཅུང་ཟད་གདང་བའི་ལྗགས་ལ་རྃ་ཡིག་གིས་མཚན་པས་བསྲེག་རྫས་ཐམས་ཅད་བཞེས་པར་བསམས་ཤིང་ལག་གཉིས་རྡོར་དྲིལ་དང་ཁུ་ཚུར་གྱི་ཕྱག་རྒྱས།
གཡས་ཀྱི་བླུགས་གཟར་གྱིས་བསྲེག་རྫས་གཡོན་གྱི་དགང་གཟར་དུ་བླུགས་ཤིང་གྲུ་མོ་པུས་མགོ་ལས་མ་འདའ་བར་ཁ་སྦྱར་ནས་ཐབ་ལ་གཡས་བསྐོར་གྱིས་འབུལ། ཡམ་ཤིང་བྱང་ཆུབ་ཤིང་དུ་བསམས་ཏེ་རྩེ་མོ་ཕར་བསྟན་ལ་འབུལ། རྩ་སྔགས་ཁོ་ནའི་གྲངས་བརྒྱ་སྟོང་སོགས་བསགས་ཏེ་འབུལ་བ་ཕྱག་བཞེས་ཡིན། དེ་ཚེ་མི་ཚིག་གིས་བར་མ་ཆོད་པར་སྨྲ་བཅད་བྱ། སྒྲིབ་སྦྱང་གི་གཟུངས་བྲིས་པའི་བྱང་བུ་རྣམས་བར་སྐབས་སུ་འབུལ། མཐར་དར་ཚོན་གྱི་རྫས་རྣམས་རྫོགས་པར་ཕུལ་ལ། བར་མཚམས་ཀུན་ལ་ཕྲིན་ལས་བཅོལ་བ་ནི། ཧོཿ བཅོམ་ལྡན་ཞི་ཁྲོ་རབ་འབྱམས་ཀྱི་དཀྱིལ་འཁོར་ལ་ཕྱི་ནང་གསང་བའི་མཆོད་པ་ སོགས? དེ་ནས་མཆོད་པ་རྫོགས་པ་དང་སྔར་ལྟར་གཞུང་གི་བསྟོད་པ་བྱ། ཡང་སྔར་ལྟར་མེ་ལྷའི་བྱོན་སྐྱེམས་ལྟར་གཤེགས་སྐྱེལ་ཕུལ་ཏེ།
ཧཱུྃ༔ བཅོམ་ལྡན་ཉོན་མོངས་ཞི་བྱེད་མེ་ལྷའི་རྒྱལ༔ སོགས?ནས། གཉུག་མ་ལྷན་སྐྱེས་ཀ་དག་ཨཱཿརུ་ལྡང་༔ ཨ་ཨ་ཨཱཿ བར་བརྗོད། དཀྱིལ་འཁོར་བསྡུ་བ་བསྔོ་སྨོན་གྱིས་རྒྱས་གདབ་པར་བྱ། རང་གཞུང་ལས། དེ་ནས་བསྐྱེད་རྫོགས་ཀྱི་གོམས་འདྲིས་ཡོད་པ་རྣམས་ཞག་བདུན་ནམ་གསུམ་དུ་སྤུར་ཁང་རྒྱས་གདབ་བཞག ། སླར་གདུང་རྟགས་འབྱིན་ནས་ཁྲུས་གསོལ་སོགས་བྱ།
ཞེས་གསུངས་པས། གདུང་ཁང་བལ་རས་ཀྱིས་དཀྲིས། ཐེའུས་རྒྱབ། ནང་རེ་བཞིན་བྱིན་འབེབས་དང་ལྷ་ཁྲུས་སོགས་བྱ། ཡང་གཞུང་ལས་ཐ་མལ་པ་རྣམས་འཕྲལ་དུ་ཐབ་སོལ་གྲང་བ་དགོས་ན་བུམ་ཆུ་དང་བསྲེས་པའི་ཆུས་ཐལ་སོལ་ངར་ཕབ༔ ས་དཔལ་བཟང་བའི་སྣ་སོགས་འདོད་པ་དང་བསྟུན། ཞེས་གསུངས་པ་བཞིན་བྱའོ། ། འདིར་སྨྲས་པ། ཆོས་སྐུ་འོད་སྣང་ཐུགས་རྗེའི་རྩལ་པོ་ཆེ། ། ཆོས་ཟབ་སྦྱིན་སྲེག་གནས་འདྲེན་ལྕགས་ཀྱུ་ཡི། །
ཆོས་ཐུན་ཟིན་བྲིས་ལྡེ་མིག་འདི་བྲིས་པས། ། ཆོས་དབྱིངས་སྐྱེ་མེད་པ་ལ་འགྲོ་རྣམས་འགོད། ཅེས་མཆོད་ཚིག་གིས་དེ་ཙམ་གྱིས་བཏུད་ཅིང༌། འདི་ལྟར་དགོས་ཆད་ཅི་ཞེ་ན། མཚན་ལྡན་བླ་མ་ཐོས་བསམ་སྒོམ་གསུམ་གྱིས་ཡོན་ཏན་མངོན་དུ་རྒྱས་ཤིང་ཉམས་རྟོགས་ཏིང་འཛིན་གྱི་འབྲས་བུ་ཕུན་སུམ་ཚོགས་པ། ངག་དབང་གྲགས་པ་དཀོན་མཆོག་བསྟན་པའི་རྒྱལ་མཚན་གྱིས་བཀས་བསྐུལ་བ་དང་རྟེན་འབྱུང་ལྷ་རེག་དཀར་པོ་སྤྱི་བོར་ཕེབས་པས། བཀའ་གྱེན་དུ་ལྡོག་མ་ནུས་པའི་ཁུལ་དུ་ཨོ་རྒྱན་རྩ་གསུམ་གླིང་པའི་ཞབས་རྡུལ་གཙུག་གི་རྒྱན་དུ་ཁུར་བ་སྙོམས་ལས་སྤྲང་པོ་འཆལ་ཅན་ཨཱརྻའི་མིང་གིས་བསྟན་འགྲོ་རིས་སུ་མ་ཆད་པའི་ཆོས་སྐལ་དུ་བསམས་ཏེ། ཡོན་ཏན་གཟེ་རྒྱལ་གནས་ཀྱི་རི་སུལ་དུ་ཐུན་མཚམས་སུ་བསྒྲུབས་པ་དགེ། བཀྲ་ཤིས་དཔལ་འབར་འཛམ་གླིང་རྒྱས་གྱུར་ཅིག། །། ར༽
༈ བཀའ་བརྒྱད་ཆེན་མོ་གསང་བ་ཟིལ་གནོན་ལས། ཞི་ཁྲོ་ན་རཀ་དོང་སྤྲུགས་ཀྱི་ཟིན་བྲིས་འདོན་སྒྲིགས་བཅས་བཞུགས་སོ།། ཨེ་མ་རྒྱ་གར་མཁས་པ་པདྨ་འབྱུང་གནས་ཀྱིས། ། ཡང་ཟབ་བཅུད་དྲིལ་སྙིང་གི་ཐིག་ལེ་ལས། ། ན་རཀ་དོང་སྤྲུགས་ཟིན་བྲིས་འདོན་སྒྲིགས་བྲི། ། ཆོས་སྐྱོང་སྲུང་མས་ལེགས་ཚོགས་ཕྲིན་ལས་སྒྲུབས། ། དང་པོ་ཐོག་མར་དལ་ཐིག་བཏབ་ནས། དཀྱིལ་འཁོར་ཞལ་ཁ་བདག་ལ་གྱུ་ནས་སུ། དཀྱིལ་འཁོར་གྱི་དབུས་སུ་གཙོ་གཏོར་དང་རྣམ་རྒྱལ་བུམ་པ་མཚན་ཉིད་དང་ལྡན་པ་ཁ་རྒྱན་ལྔ་ལྡན་འཇོག ། དེའི་ཤར་དུ་ཞི་བ།
ལྷོར་རྒྱས་པ། ནུབ་ཏུ་དབང༌། བྱང་དུ་དྲག་པོ། མདུན་དུ་སྨན་གཏོར་དང་མཚམས་ལ་ཡུམ་གཏོར་བཅས་དང༌། དང་པོ་སྨན་མཆོད་བརྒྱ་རྩ་བརྒྱད། རཀྟ་བརྒྱ་རྩ་བརྒྱད། མེ་ཏོག་བརྒྱ་རྩ་བརྒྱད། བདུག་སྤོས། མར་མེ། ཞལ་ཟས།
ཚོགས་ཚོམ་བུ་བཅས་བརྒྱ་རྩ་བརྒྱད་རེའི་གྲངས་འདོད། དེའི་མཐར་མེ་ཏོག་བདུག་སྤོས་མར་མེ་དྲི་ཆབ་ཞལ་ཟས་རོལ་མོ་དང་བཅས་མཆོད་པའི་ཡོ་བྱད་དུ་མ་བཤམ། དེའི་མཐར་ཆོས་སྲུང་གཏོར་མ་དང་བསྐང་གསོའི་གཏོར་མ་ཆད་བརྟན་བཅས་ཉེར་མཁོ་རྣམས་བཤམ། སྔོན་འགྲོ་དཀར་བགེགས་རང་ལུགས་ལྟར་བྱའོ། ། འདོན་སྒྲིགས་སྐོར། ༈ དང་པོ་ཐེག་ཆེན་དགུ་ལྡན་དཀྱིལ་འཁོར་གཞུང་གི་སྐྱབས་སེམས་དང་དཀར་གཏོར་བགེགས་གཏོར་བཏང་ནས་མཚམས་བཅད། རིམ་བཞིན་མཆོད་པའི་མཚམས་སུ་མཆོད་པ་བྱིན་རླབས་སྦྱར་བྱིན་འབེབས་གཞལ་ཡས་ལྷ་བསྐྱེད་སྤྱན་འདྲེན་བཞུགས་གསོལ་ཕྱག་འཚལ་ནས། སྨན་མཆོད་མཚམས་སུ་བདུད་རྩི་ལག་མཆོད་སྦྱར། བསྟོད་པའི་མཚམས་སུ་འཛབ་བསྐུལ་བཏང་ཞིང་བསྙེན་པ་བྱས་ནས་ཐུན་མཚམས་འཇོག་ཅིང༌། ཡེ་ཤེས་ལྷ་ཚོགས་ཀྱི་སྟོང་ཚིག་འབུལ།
དབང་བཞི་ལེན་ནས་འདིར་རང་ལུགས་བསྐང་གསོ་གཏོང༌། དེ་ནས་དང་པོ། ལུས་ཀྱི་ཕྱག་རབས་དུག་ལྔ་རང་གྲོལ། ངག་གི་བཤགས་པ་རྡོར་སེམས་སྒོམ་བཟླས། ཡིད་ཀྱི་ལྟ་བའི་ཀློང་བཤགས་གཉིས་མེད་རུ་ཏྲའི་སྨྲེ་བཤགས་བཅས་འདོན། དེ་ནས་ཚོགས་བྱིན་རླབས་སྤྱན་འདྲེན་ཚོགས་ཕུད་འབུལ། ཞི་ཁྲོའི་བསྐང་མཆོད་བྱིན་རླབས་བྱ། ཨོྃ་ཨཱཿཧཱུྃ༔ སྟོང་གསུམ་ཁྱོན་ལྟར་ ནས་ བསྐངས་གྱུར་དབང་དང་དངོས་གྲུབ་སྩོལ༔ བར་འདོན།
ཧཱུྃ༔ རྡོ་རྗེ་ལྟ་བུའི? སོགས། བརྡ་བསྐང་ཡེ་ཤེས་ཆེན་མོ་འདོན། ཧཱུྃ༔ གཏི་མུག་ངོ་བོ? སོགས་གཞུང་གི་བསྐང་ཐུང་བཤགས་པ་བསྒྲལ་བསྟབ་བྱ། འདིའི་མཚམས་མར་མེའི་སྨོན་ལམ་བར་དོའི་རྩ་ཐོ་ཐོས་གྲོལ་ཆོས་སྤྱོད་ན་རཀ་མཚོ་སྐེམ་སོགས་ཀྱིས་མཚམས་སྦྱར་བྱ། དེ་ནས་དཀྱིལ་འཁོར་གཞུང་དུ་འཇུག ། ཚོགས་ལ་རོལ་ལྷག་མ་བཏང༌། བསྐུལ་མཚམས་སུ་ཆོས་སྐྱོང་ལ་གཏོར་མ་འབུལ། ཆད་མདོ་བརྟན་མ་རྟ་བྲོ་བཀྲ་ཤིས་བསྔོ་སྨོན་བཅས་གཞུང་ལྟར་བྱ་ཞིང་མི་དམིགས་སྟོང་པ་ཉིད་ཀྱི་ངང་ལ་རྟག་ཆད་མཐའ་བསལ།
རྡོ་རྗེ་སེམས་སྐུ་ཝལ་གྱིས་གསལ་བའི་ངང་སྤྱོད་ལམ་ལ་འཇུག་པར་བྱ། ཞེས་དགེ་བཤེས་བཟང་ལྡན་གྱིས་འདོན་སྒྲིགས་འཁྱེར་བདེ་དགོས་ཞེས་བསྐུལ་ངོར་༧ རིག་འཛིན་རྩ་གསུམ་གླིང་པའི་སློབ་མ་ཐ་ཤལ་པ་སྦྱང་བའི་ཡོན་ཏན་དང་ཐོས་པའི་ཤེས་རབ་སོགས་ནི་མེད་མོད། འོན་ཀྱང་ལ་གོང་དུ་ཀུན་དགའ་བློ་གྲོས་ཀྱིས་བགྱིས་པས་ཤེས་ལྡན་རྣམས་ཀྱི་ཐུགས་ཀྱིས་མི་ཁྲེལ་བར་ཞུ། ཞི་ཁྲོ་དཀར་གླིང་བླ་རུའི་ལུགས་ཀྱི་འདོན་ལུགས་ལྟར། དཔེ་དེ་ལ་བླངས་ནས་བཏོན་ན་བདེ་མོ་ཡོད། འདི་ལ་འདོན་ལུགས་བདེ་མོ་མི་འདུག ། གཞན་ལ་ཟུར་མང་ལུགས། ཀཿཐོག་ལུགས། རྫོགས་ཆེན་ལུགས། གནས་ལུགས།
སོགས་དུ་མར་ཕྱག་ལེན་ཡོད་ཚོད་ལས་འདི་བླ་ལུགས་དང་བསྟུན་ན་འགལ་ཆ་མེད་བསམ། དགེའོ། ། དགེའོ། ། དགེའོ།། །། ལ༽ བཀའ་བརྒྱད་གསང་བ་ཟིལ་གནོན་གྱི་ལས་ཚོགས་སྣང་བརྒྱད་ཀྱི་ཆོ་ག་ལྷ་འདྲེ་དགྱེས་པའི་མཆོད་སྤྲིན་བཞུགས་སོ།། ༁ྂ༔ ན་མོ་པདྨ་ཀཱ་ར་ཡེ། འདིར་གསོན་གཤིན་གྱི་བྱ་བ་ཅི་བྱེད་ཀྱང་ལོ་ཟླ་ཞག་དུས་ཀྱི་ས་བདག་སྣང་སྲིད་ཡུལ་ལྷ་སོགས་ལ་གཏོར་མས་བརྔན་ཞིང་བཅོལ་བ་ནི། གཞི་དཀར་གྱི་སྟེང་དུ་དཀར་གཏོར་དགུ་དང་སྲུང་བཞི་ཁྱུང་ཕག་བུམ་པ་འབྲུ་སྣ་ཤེལ་ཚིག་གསེར་སྐྱེམས་ཤིང་རྩི་རྒྱང་བུ་དར་ཚོན༔ གཞན་ཡང་ཧོའི་ཕྱག་རྒྱ་རུས་སྦལ་ཁོག་པ་སོགས་བཅའ་གཞི་ཚང་བར་བསགས་ལ༔
རང་ཉིད་འཇམ་དཔལ་ལམ་སྣང་སྲིད་ཟིལ་གནོན་གུ་རུ་པདྨའི་སྐུར་གསལ་ཞིང་མཆོད་རྫས་རྣམས་ཀྱི་འབག་པ་ རྃ་ཡྃ་ཁྃ་ གིས་བསང་༔ ཨོཾ་སྭ་བྷཱ་ཝ ས་སྦྱང་༔ སྟོང་པའི་ངང་ལས་མཆོད་རྫས་རྣམས་དག་པར་གྱུར༔ ན་མཿསརྦ་ཏ་ཐཱ་ག་ཏ་བྷྱོ? ཁཾ་སྭཱ་ཧཱ༔ འཇིག་རྟེན་དང་འཇིག་རྟེན་ལས་འདས་པའི་ལོངས་སྤྱོད་མི་ཟད་པ་ནམ་མཁའི་མཛོད་དུ་གྱུར༔ ཨོཾ་བཛྲ་ཨ་མྲྀ་ཏ? ནམ་མཁའི་མཛོད་དེ་ལས་སོ་སོའི་ཐུགས་བཞེད་ཅི་ལྟ་བའི་མོད་ལ་དབང་པོ་ལྔའི་བདུད་རྩི་དུག་ལྔའི་གསོས་སུ་གྱུར་པ་ཅིར་ཡང་འགྱུར་བར་གྱུར༔ ན་མཿསརྦ་ཏ་ཐཱ་ག་ཏ་ཨཱ? མགྲོན་རྣམས་རང་རང་གི་མདུན་དུ་མཆོད་རྫས་ཅི་འདོད་པར་གསལ་བར་གྱུར༔ ཨོཾ་ཛྙཱ་ན་ཨཱ་ཝ་ལོ་ཀི་ཏི་ན་མཿས་མནྟ? བདག་གི་ལུས་ཞིང་གི་རྡུལ་གྱི་གྲངས་སུ་སོང་བས་ཡར་མཆོད་འོས་པ་དང་མར་སྙིང་རྗེའི་མགྲོན་ཐམས་ཅད་ལ་ཕམ་རྒྱལ་མེད་པར་བློ་ཁ་རྫོགས་པ་འབུལ་བར་གྱུར༔ ན་མཿས་མནྟ་བུདྡྷ་ནཾ? མགྲོན་ཐམས་ཅད་དམ་ཚིག་ལ་གནས་ནས་བདག་གི་སྡོངས་གྲོགས་ཅི་དགོས་པ་ཐམས་ཅད་བྱེད་པར་གྱུར༔ ཧཱུྃ༔
སྲིད་པ་ཡེ་སྲིད་ཡེ་ཐོག་ཏུ༔ སྤྲོས་བྲལ་དངོས་མེད་མཐའ་ལས་འདས༔ རྟག་ཆད་མུ་བཞིའི་འདུ་འཕྲོས་ཀྱིས༔ སྣང་ཙམ་སྣོད་ཀྱི་འཇིག་རྟེན་ཆགས༔ དེ་སྲིད་རྟེན་འབྲེལ་བཅུ་གཉིས་ལས༔ འགྱུ་འཕྲོས་རླུང་དང་དལ་གཅིག་ཏུ༔ ལོ་ཟླ་ཞག་དུས་རྒྱུ་བ་ཡི༔ གཟའ་དང་རྒྱུ་སྐར་ས་བདག་དང་༔ བརྟན་མ་དུས་འཛིན་གསང་ཉུལ་དང་༔ གཞན་ཡང་གདུག་སེམས་འཆང་བ་ཡི༔
སྒྲ་གཅན་ནག་པོ་གདོང་དགུ་དང་༔ ཟིན་ཕུང་གཡུ་མཛོད་སྔོན་མོ་དང་༔ གནམ་ཁྱི་ནག་པོ་མཆེ་བ་ཅན༔ ཧལ་ཁྱི་ནག་པོ་རལ་པ་ཅན༔ ཕུང་ཟོར་ནག་པོ་སྤུ་གྲི་ཅན༔ ཉི་མ་ནག་པོ་འདབ་མ་ཅན༔ ཟླ་བ་ནག་པོ་ཁ་དུག་ཅན༔ དུས་འཛིན་གསེར་གྱི་སྐ་རགས་ཅན༔ གཞན་ཡང་ཞག་དུས་འཁོར་བ་སོགས༔ གནམ་ལོ་རྒྱལ་པོ་ཟླ་བ་བློན༔
ཞག་དེ་དམག་མི་དུས་ཚོད་མཚོན༔ སྤར་སྨེ་ས་འཛིན་གནས་བདག་སོགས༔ བྱམས་བརྩེའི་སེམས་ཀྱིས་འདིར་གཤེགས་ལ༔ རང་རང་མཐུན་པའི་དམ་རྫས་དང་༔ གསེར་སྐྱེམས་ཁྲི་དཀར་སྟོང་ནག་སོགས༔ གཟུགས་འགྲོས་ཡས་སྟགས་སྣ་ཚོགས་འབུལ༔ སྲིད་པའི་སྡེ་ཚོགས་དགྱེས་གྱུར་ནས༔ རོ་འདོན་གཤིན་བྱེད་དུར་འདེབས་སོགས༔ དེ་རིང་རྒྱུ་སྦྱོར་ཡོན་བདག་གིས༔ བྱ་བ་ཅི་དང་ཅི་བགྱིས་ཀྱང་༔
ཀོ་ལོང་སྡོམས་ལ་རུ་ང་དང་༔ ཕྲག་དོག་གདུག་སེམས་མ་འཆང་བར༔ ཞི་བས་བདེ་ལེགས་ཕན་སེམས་ཀྱིས༔ སྙིང་རྗེའི་བསམ་པ་སྒྲུབ་སྐྱེད་ལ༔ ཕྱོགས་ཀྱི་གཡོ་འཁྲུག་ཞི་བར་མཛོད༔ ཨོཾ་ཡེ་དྷརྨཱ་དྷརྟུ་ཡ་བྷཱུཾ་མི་པ་ཏི་མ་ཧོ་རཱ་ག་བོ་དྷི་སམྦྷ་ཡ་བྷ་ཝནྟུ་སྭཱ་ཧཱ༔ སྲུང་བཞི་འབུལ་བ་ནི༔ ཧཱུྃ༔ སྲིད་པའི་ཡེ་ཐོག་སྐུ་མཁར་གྱི༔ རིམ་པ་བཅུ་གསུམ་གོང་ཤེད་ན༔
ཚངས་པ་བརྒྱ་བྱིན་སྡེ་ཚོགས་ལ༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་བྱ་ཁྱུང་ཁྲ་བོ་འབུལ༔ ཁྱུང་དམར་གཤོག་པ་མ་རྡེབས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་ཁྲོྃ་ག་རུ་ཊ་ཡེ་སྭཱ་ཧཱ༔ གནམ་གྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ སྟེང་ཕྱོགས་སུ་འབུལ༔ ཧཱུྃ༔ ཤར་ཕྱོགས་ཤིང་གི་སྐུ་མཁར་ནས༔
སྐྱེད་བྱེད་ཤིང་གི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་མཚལ་སྟག་སྐྱ་བོ་བསྔོ༔ སྟག་སྐྱས་ཁ་ནི་མ་གདངས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་ར་ཏྲི་མུ་པ་ལེ་ཡེ་སྭཱ་ཧཱ༔ ཤར་གྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ཤར་དུ་འབུལ༔ ཧཱུྃ༔ ལྷོ་ཕྱོགས་མེ་ཡི་སྐུ་མཁར་ནས༔
གསོ་བྱེད་མེ་ཡི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་གཡུ་འབྲུག་སྔོན་མོ་བསྔོ༔ གཡུ་འབྲུག་མཇུག་མ་མ་གཡུག་ཅིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་བྷུརྦ་ཏྲི་ས་ཡ་ས་མ་ཏི་སྭཱ་ཧཱ༔ ལྷོ་ཡི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ལྷོར་འབུལ༔ ཧཱུྃ༔ ནུབ་ཕྱོགས་ལྕགས་ཀྱི་སྐུ་མཁར་ནས༔
བརྟན་པ་ལྕགས་ཀྱི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་བྱ་ནི་ཟེ་དམར་བསྔོ༔ བྱ་དམར་གཤོག་པ་མ་སྤྲུགས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་བྷི་བྷུ་ས་ཧ་ཏི་ཏ་ཏྲི་ཡེ་སྭཱ་ཧཱ༔ ནུབ་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་ཏུ་འབུལ༔ ཧཱུྃ༔ བྱང་ཕྱོགས་ཆུ་ཡི་སྐུ་མཁར་ནས༔
ཀུན་གསོ་ཆུ་ཡི་མི་བོ་ཆེར༔ གཟའ་སྐར་ས་བདག་ཚོགས་ཀྱིས་བསྐོར༔ ཁྱེད་ལ་རུས་སྦལ་རྒྱ་བོ་བསྔོ༔ རུས་སྦལ་རྐན་སྒྲ་མ་རྡེབས་ཤིག༔ གནམ་ལོ་རྒྱལ་པོའི་འཁྲུགས་བཅོས་སོ༔ ཨོཾ་སཾ་བྷཀྵ་ཀ་ཏཾ་ཛ་ཡ་སྭཱ་ཧཱ༔ བྱང་གི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ བྱང་དུ་འབུལ༔ ཧཱུྃ༔ འོག་ཕྱོགས་ས་ཡི་སྐུ་མཁར་ནས༔
འགྱུར་མེད་ལྷ་མོ་བསྟན་མ་ཆེར༔ འབྱུང་བ་ས་བདག་ཚོགས་ཀྱིས་བསྐོར༔ ཁྱེད་ལ་ཕག་དང་བུམ་པ་འབུལ༔ དུར་ཕག་ནག་པོ་མ་འཁུན་ཅིག༔ གནམ་ལོ་ས་བདག་འཁྲུགས་བཅོས་སོ༔ ཨོཾ་བྷཱུ་མི་པ་ཏི་ཡ་ས་དུ་ཧོ་སྭཱ་ཧཱ༔ འོག་གི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ འོག་ཕྱོགས་སུ་འབུལ༔ དེ་ནས་ཤེལ་ཚིག་དང་འབྲུ་སྣ་གཏོར་མ་རྒྱང་བུ་དར་ཚོན་རྣམས་ཕྱོགས་མཚམས་སུ་རིམ་བཞིན་འབུལ་བ་ནི༔ ཧཱུྃ༔
ཤར་ཕྱོགས་འབྱུང་ལྔའི་སྟག་ཡོས་དང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་ཕུར་བུ་ཆེན་པོ་དང་༔ སྨིན་དྲུག་ལ་སོགས་ཤར་སྐར་དྲུག༔ སྤར་སྨེ་གསུམ་མཐིང་ཟིན་ལ་སོགས༔ ཤིང་གི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔
དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ཤར་ཕྱོགས་སུ་འབུལ༔ ཧཱུྃ༔ ཤར་ལྷོ་མཚམས་ནས་འབྱུང་ལྔའི་འབྲུག༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་སྒྲ་གཅན་སྐར་མ་སྐག༔ སྤར་སྨེ་བཞི་ལྗང་ཟོན་ལ་སོགས༔ ས་ཡི་ཁམས་ལ་དབང་བ་རྣམས༔
དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ཤར་ལྷོར་འབུལ༔ ཧཱུྃ༔ ལྷོ་ཕྱོགས་འབྱུང་ལྔའི་སྦྲུལ་རྟ་དང་༔
ལོ་ཟླ་ཞག་དུས་ས་བདག་ཚོགས༔ གཟའ་རྒོད་ཉི་མ་མིག་དམར་དང་༔ རྟ་ཆེན་ལ་སོགས་ལྷོ་སྐར་དྲུག༔ སྤར་སྨེ་དགུ་དམར་ལི་ལ་སོགས༔ མེ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔
ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
ལྷོ་རུ་འབུལ༔ ཧཱུྃ༔ ལྷོ་ནུབ་མཚམས་ནས་འབྱུང་ལྔའི་ལུག༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་སྤེན་པ་ས་ག་དང་༔ སྤར་སྨེ་གཉིས་ནག་ཁོན་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔
གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ལྷོ་ནུབ་ཏུ་འབུལ༔ ཧཱུྃ༔ ནུབ་ཕྱོགས་འབྱུང་ལྔའི་སྤྲེལ་བྱ་དང་༔ ལོ་ཟླ་ཞག་དུས་ས་བདག་ཚོགས༔
གཟའ་རྒོད་པ་ཝ་སངས་དང་ནི༔ སྣྲོན་ལ་སོགས་ཏེ་ནུབ་སྐར་དྲུག༔ སྤར་སྨེ་དྭ་དང་བདུན་དམར་སོགས༔ མེ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔
ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་ཏུ་འབུལ༔ ཧྃའུ༔ ནུབ་བྱང་མཚམས་ནས་འབྱུང་ལྔའི་ཁྱི༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་མཇུག་རིང་བྱི་བཞིན་དང་༔ སྤར་སྨེ་དྲུག་དཀར་ཁེན་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔
གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ ནུབ་བྱང་དུ་འབུལ༔ ཧཱུྃ༔ བྱང་ཕྱོགས་འབྱུང་ལྔའི་ཕག་བྱི་བ༔ ལོ་ཟླ་ཞག་དུས་ས་བདག་ཚོགས༔ གཟའ་མཆོག་ཟླ་བ་ལྷག་པ་དང་༔
མོན་གྲེ་ལ་སོགས་བྱང་སྐར་དྲུག༔ སྤར་སྨེ་གཅིག་དཀར་ཁམས་ལ་སོགས༔ ཆུ་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔ དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔
བྱང་དུ་འབུལ༔ ཧཱུྃ༔ བྱང་ཤར་མཚམས་ནས་འབྱུང་ལྔའི་གླང་༔ ལོ་ཟླ་ཞག་དུས་ས་བདག་ཚོགས༔ གཟའ་རྒོད་རཱ་ཧུ་སྐར་བྲ་ཉེ༔ སྤར་སྨེ་བརྒྱད་དཀར་གིང་ལ་སོགས༔ ས་ཡི་ཁམས་ལ་དབང་བ་རྣམས༔ དུས་དང་གནས་ཉུལ་ཚོགས་ཀྱིས་བསྐོར༔ གཏོར་མ་རྒྱང་བུ་དར་ཚོན་དང་༔ གསེར་སྐྱེམས་འབྲུ་སྣ་ཤེལ་ཚིག་འབུལ༔
དགྲ་དང་གཤེད་དུ་མ་འབེབས་པར༔ དེ་རིང་དུས་ཚེས་འཁྲུགས་བཅོས་སོ༔ ཨོཾ་བཾ་བྷ་ཏི་ས་མུད་ལམ་བྷ་ཡ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་གཤེད་སྡང་བ་ཞི་བར་གྱུར་ཅིག་སྭཱ་ཧཱ༔ བྱང་ཤར་དུ་འབུལ༔ ཧཱུྃ༔ ཕྱོགས་བཞི་མཚམས་བརྒྱད་དབུས་གནས་པའི༔ ལོ་ཟླར་འཁོར་བའི་ས་བདག་དང་༔ གཟའ་དང་རྒྱུ་སྐར་འགྱུ་བ་སོགས༔ སྣང་སྲིད་ལྷ་སྲིན་སྡེ་བརྒྱད་དང་༔
ཉུལ་ལེ་བཅུ་གཉིས་འཁོར་བཅས་ཀྱིས༔ མཐུན་པའི་ཡས་སྟགས་འདི་བཞེས་ལ༔ དགྲ་དང་གཤེད་དུ་མ་འབེབས་ཤིག༔ ལྷ་དང་དཔལ་དུ་བསྐྱེད་པར་གྱིས༔ ཀོ་ལོང་རུ་ང་ཞི་བ་དང་༔ ཕྲག་དོག་གདུག་སེམས་མ་འཆང་ཅིག༔ ཨོཾ་མ་མ་ཀུན་ཏ་ཤྲ་བཱ་ཎ་ཡེ་སྭཱ་ཧཱ༔ དབུས་སུ་ཕུལ་ལོ༔ དེ་ནས་སྤར་ཁ་ཧོ་ཡི་ཕྱག་རྒྱ་ཕྱོགས་སུ་བསྟན་ཅིང་༔ ས་བདག་གི་སྒྲིབ་ཤིང་གཏོང་བ་ནི༔
ཧཱུྃ༔ སྔོན་ཚེ་སངས་རྒྱས་བཅོ་ལྡན་འདས༔ བྱང་ཆུབ་ཤིང་དྲུང་བཞུགས་པའི་ཚེ༔ འཁོར་འདས་གཉིས་ཀྱི་ས་མཚམས་གཟིགས༔ སྲིད་སྣང་ཚོགས་དྲུག་ཟིལ་གྱིས་མནན༔ སྣོད་ཀྱི་འགྱུ་བ་ཕྲ་རགས་བཅོམ༔ འབྱུང་ལྔའི་འཕྲོ་འདུ་དབང་དུ་བསྡུས༔ ཡེ་ཤེས་འབར་བའི་ཕྱག་རྒྱ་ཡིས༔ ལོ་ཟླ་སྙོམས་ཤིང་དགྲ་གཤེད་ཞི༔ དེ་བཞིན་དེ་རིང་རྒྱུ་སྦྱོར་གྱིས༔
ཡེ་ཤེས་ཧོ་ཡི་ཕྱག་རྒྱས་བསྡམས༔ དེ་འོག་བསམ་ཡས་མཆིམས་ཕུ་རུ༔ གཙུག་ལག་ས་འདུལ་བགྱིས་པའི་ཚེ༔ དྲེགས་འདུལ་པདྨ་འབྱུང་གནས་ཀྱིས༔ རྡོ་རྗེ་མི་ཤིགས་ཕྱག་རྒྱ་ཡིས༔ མྱང་འདས་སྣོད་བཅུད་ཤུགས་ལས་མནན༔ སྲིད་པ་གསུམ་གྱི་སྒྲིབ་ཤིང་གདབ༔ ལྷ་འདྲེས་འཁྲུགས་གྲོལ་གདུག་རྩུབ་ཞི༔ དེ་བཞིན་དེ་རིང་རྒྱུ་སྦྱོར་གྱིས༔ སྤར་ཁ་ཧོ་ཡི་ཕྱག་རྒྱས་བསྡམས༔
འབྱུང་བ་ཀུན་གྱི་ཕྲག་དོག་རྣམས༔ སྲུང་བ་འདི་ཡིས་ཞི་གྱུར་ཅིག༔ ལོ་ཡི་དགྲ་གཤེད་བསལ་དུ་གསོལ༔ ཨོཾ་ཤང་ཤང་ཤིང་ཤིང་དྷ་རོད་དྷ་ལ་མ་རུ་པ་ཡེ་ཨ་པར་ཡང་གྱང་ཏ་ཤྲཱི་སརྦ་ཨེ་ཧཾ་ཡ་ཏི་ཏྭ་ཤུདྡྷེ་ཧོ་ཛྙཱ་ན་བཛྲ་པཉྩ་ཡེ་སྭཱ་ཧཱ༔ ལོ་ཟླ་ཞག་དུས་ཀྱི་དགྲ་དང་གཤེད་ཁ་དུར་ཁ་བྱེ་བ་ཐམས་ཅད་ཞི་བར་གྱུར་ཅིག་སྭཱ་ཧཱ༔ ཞེས་པས་ཕྱོགས་སུ་འཛུགས༔ སྣང་བརྒྱད་སྙིང་པོ་ནི༔ ཨོཾ་ཨ་ཀ་ནི་ནི་ཀ་ནི་ཨ་བྱི་ལ་མཎྜ་ལེ་མཎྜ་ལེ་སྭཱ་ཧཱ༔ ཞེས་ཅི་ནུས་བཟླའོ༔ མཐར་བཀྲ་ཤིས་བརྗོད་ཅིང་ཕྲིན་ལས་ཀྱི་བྱ་བ་གང་དགོས་ལ་འཇུག་གོ༔
༧ ཞེས་པ་འདི་བཀའ་བརྒྱད་གསང་བ་ཟིལ་གནོན་གྱི་ཞི་ཁྲོའི་གཞུང་ནས་ཁོལ་དུ་ཕྱུང་ཞིང་ཅུང་ཟད་ཁ་སབ་འོས་འདུག་པ་རང་བློས་བརྒྱན་ཏེ། བདག་ངག་དབང་དཀོན་མཆོག་བསྟན་རྒྱལ་གྱིས་སྦྱར་བས། ཉེས་མཆིས་རྩ་གསུམ་ཆོས་སྲུང་གཏེར་བདག་ཚོགས་ལ་བཤགས་ཤིང༌། དགེ་བའི་ཆ་མཆིས་རིས་མེད་འགྲོ་ལ་བསྔོ། སརྦ་མངྒ་ལཾ།། ཤ༽ ཕྱག་རྒྱ་ཆེན་པོ་ཡེ་ཤེས་མཐོང་གྲོལ་ལས༔ བདུན་ཚིག་གནས་ལུང་གི་ཆོ་ག་ཡེ་ཤེས་འོད་ཕུང་བཞུགས་སོ ༔ བདེ་གཤེགས་ཞི་ཁྲོ་ཡོངས་རྫོགས་ལྷ་ལ་འདུད༔ གང་ཞིག་དལ་འབྱོར་མི་ཡི་ལུས་བླངས་ཀྱང་༔ ཡང་དག་མཆོག་གི་ལམ་ལ་མ་ཞུགས་སམ༔
ལས་ཀྱི་དབང་གི་ཚེ་ཡི་དུས་བྱས་པ༔ སྒྲིབ་སྦྱོང་རིགས་དྲུག་གནས་ནས་འདྲེན་པའི་ཐབས༔ ཡེ་ཤེས་འོད་ཕུང་པདྨ་དབང་གི་བཀོད༔ དེ་ལ་དངོས་གྲུབ་བསྙེན་པའི་བླ་མ་ཡིས༔ ཞི་ཁྲོའི་དཀྱིལ་འཁོར་གཞུང་བཞིན་བཤམས་ནས་ཀྱང་༔ རྗེས་སུ་བཟུང་བྱིན་རུས་བུ་མཚོན་བྱང་སོགས༔ དྲི་བསྟན་དང་བཅས་ལྷོ་ཡི་ཕྱོགས་སུ་དགོད༔ སྟེང་དུ་དར་གདུགས་ཕྱོགས་བཞིར་འཕན་དར་བརྟག༔ སྒྲུབ་རྫས་དབང་རྫས་སྦྱང་ཁྲུས་ཡོ་བྱད་བཤམ༔ ལས་ཀྱི་གཞུང་བསང་མཆོད་བསྟོད་སྤྲོ་བསྡུ་བྱ༔
ས་མ་ཡ༔ རྒྱ་རྒྱ་རྒྱ༔ གཉིས་པ་དངོས་གཞིའི་རིམ་པ་ལ༔ ཐུགས་རྗེའི་གཟུགས་ཡུལ་ཆཻག་དེ༔ གསོན་པོའི་ཆ་ལུགས་རིམ་བཞིན་གསལ༔ བར་དོའི་གནས་ནས་གཤེགས་པར་འགུགས༔ བདེན་པ་བརྡར་ཞིང་རྟེན་ལ་བཞུགས༔ ཀྱཻ་མ༔ ཉོན་ཅིག་ཚེ་འདས་ཡིད་ལུས་རིགས་ཀྱི་བུ༔ འབྱུང་བཞི་བྱེར་སྡུད་ལུས་ཀྱི་ཕུང་པོ་འཁོར༔
གཅེས་པའི་གཉེན་བྲལ་སེར་སྣའི་ནོར་རྫས་ལུས༔ ཡིད་ལུས་རྟེན་བཅའ་བག་ཆགས་འཁྲུལ་ཕྱིར་བྱིང་༔ དབང་མེད་འཆི་བདག་གཤིན་རྗེའི་ལག་ཏུ་ཚུད༔ འཁོར་བར་འཁྱམས་པའི་སེམས་ཅན་འདིར་ཤོག་ལ༔ བླ་མ་སློབ་དཔོན་མ་ཡེངས་དྲན་པར་གྱིས༔ གདུང་ཤུགས་དྲག་པོས་རིགས་དྲུག་གར་གནས་ཀྱང་༔ རྩ་བྲལ་ཤུགས་ཀྱིས་ཐོགས་མེད་འདིར་ཤོག་ལ༔ མཚན་བྱང་རྣམ་ཤེས་འདི་ལ་དབང་མེད་ཕོབ༔ ཆཻག་མོ་ ནྲྀ་ཛ་ཛཿ ཀྱཻཿ
ཉོན་ཅིག་ཚེ་འདས་རིགས་ཀྱི་བུ༔ ཞིང་འདིར་བདེ་གཤེགས་རྒྱལ་བའི་དལ༔ མོས་གུས་གདུང་བས་གསོལ་བ་ཐོབ༔ འཁོར་བའི་གནས་འདིར་འདྲེན་པ་ཡི༔ ཁྱོད་ཀྱི་བླ་མ་ང་ཡིན་པས༔ ལས་ཉོན་སྡིག་སྒྲིབ་སྦྱངས་པ་ལ༔ དགའ་དང་གུས་པའི་བསམ་པ་སྐྱེད༔ མོས་ཤིང་གདུང་བའི་བརྟན་པར་བཞུགས༔ པདྨ་ཀཱ་མ་ལ་ཡེ་སཏྭཾ༔ ཀྱཻཿ
ཚེ་འདས་འཁྲུལ་པའི་བག་ཆགས་ཀྱིས༔ སྲིད་པའི་གྲོང་ལ་བསྐོར་བསྐོར་ནས༔ ལུས་ངག་ཡིད་གསུམ་ཆད་ཅིང་དུབ༔ ཡེ་ཤེས་བདུད་རྩིའི་ཆུ་འདི་འཐུང་༔ ལུས་ངག་ཡིད་གསུམ་བདེ་བར་གྱུར༔ ཨོཾ་ཨཱཿཧཱུྃ༔ གིས་ཆབ་ཀྱིས་བྲན༔ འགལ་རྐྱེན་གཤེད་དང་ཕྲལ་བ་ནི༔ ཀྱེཿ ཉོན་ཅིག་བགེགས་དང་ལན་ཆགས་འབྱུང་པོའི་ཚོགས༔
གསོན་ལ་བདུད་དང་གཤིན་ལ་ལྕགས་པ་དང་༔ སྲོག་གཅོད་བླ་ཁྱེར་གཤེད་མར་གྱུར་པ་ཀུན༔ མཆོད་སྦྱིན་འདོད་ཡོན་གླུད་གཏོར་འདི་ཁྱེར་ལ༔ གནས་འདིར་མ་འདུག་གཞན་དུ་ཕྱིར་དེངས་ཤིག༔ ཅི་སྟེ་མི་འགྲོ་ཐར་པའི་བགེགས་བྱེད་ན༔ ཡེ་ཤེས་འབར་བའི་ཕོ་ཉའི་མཚོན་ཚོགས་ཀྱིས༔ སྟོང་ཁམས་གང་བས་བགེགས་ཚོགས་རྡུལ་དུ་རློག༔ སུམྦྷ་ ནིས་བསྐྲད༔ རྟེན་ལ་གུ་གུལ་བདུག༔ ཐུན་གྱིས་བྲབ་ཅིང་སྲུང་མཚམས་བཅད༔
དེ་ནས་དཀྱིལ་འཁོར་གྱི་ལྷ་ཚོགས་ལ་སྐྱབས་གསོལ་སྒྲིབ་པ་སྦྱང་བ་ནི༔ ཧཱུྃ༔ སངས་རྒྱས་ཐམས་ཅད་འདུས་པའི་སྐུ༔ དམ་ཆོས་མ་ལུས་འདུས་པའི་གསུང་༔ ཆོས་དབྱིངས་སྐྱེ་མེད་རྣམ་དག་ཐུགས༔ རྩ་གསུམ་དཀྱིལ་འཁོར་ལྷ་ཚོགས་ལ༔ ཚད་མེད་ཐུགས་རྗེའི་ཤུགས་ཕྱུུང་བདེན་སྟོབས་སྐྱེད༔ དབུས་ཕྱོགས་མཐིང་གསལ་རྡོ་རྗེ་སེམས་དཔའི་ཞིང་༔ ཐུགས་རྗེའི་དཀྱིལ་འཁོར་ཚོམ་བུ་འབུམ་ཕྲག་ལྔ༔ གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔
རྣམ་ཤེས་ནམ་མཁའི་སྒྲིབ་པ་སྦྱང་དུ་གསོལ༔ མེ་ལོང་ཡེ་ཤེས་གསལ་བའི་དོན་རྟོགས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔ ཧཱུྃ༔ ཤར་ཕྱོགས་དཀར་གསལ་རྣམ་པར་སྣང་མཛད་ཞིང་༔ སྐུ་ཡི་དཀྱིལ་འཁོར་ཚོམ་བུ་འབུམ་ཕྲག་ལྔ༔ གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔ གཟུགས་ཕུང་ས་ཡི་སྒྲིབ་པ་སྦྱང་དུ་གསོལ༔ ཆོས་དབྱིངས་ཡེ་ཤེས་རྣམ་དག་དོན་རྟོགས་ཤོག༔
ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔ ཧཱུྃ༔ ལྷོ་ཕྱོགས་སེར་གསལ་རིན་ཆེན་འབྱུང་ལྡན་ཞིང་༔ ཡོན་ཏན་དཀྱིལ་འཁོར་ཚོམ་བུ་འབུམ་ཕྲག་ལྔ༔ གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔ ཚོར་ཆུང་ཆུ་ཡི་སྒྲིབ་པ་སྦྱང་དུ་གསོལ༔ མཉམ་ཉིད་ཡེ་ཤེས་གསལ་བའི་དོན་རྟོགས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔
ཧཱུྃ༔ ནུབ་ཕྱོགས་དམར་གསལ་སྣང་བ་མཐའ་ཡས་ཞིང་༔ གསུང་གི་དཀྱིལ་འཁོར་ཚོམ་བུ་འབུམ་ཕྲག་ལྔ༔ གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔ འདུ་ཤེས་མེ་ཡི་སྒྲིབ་པ་སྦྱང་དུ་གསོལ༔ སོར་རྟོགས་ཡེ་ཤེས་གསལ་བའི་དོན་རྟོགས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔ ཧཱུྃ༔ བྱང་ཕྱོགས་ལྗང་གསལ་དོན་ཡོད་གྲུབ་པའི་ཞིང་༔
ཕྲིན་ལས་དཀྱིལ་འཁོར་ཚོམ་བུ་འབུམ་ཕྲག་ལྔ༔ གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔ འདུ་བྱེད་རླུང་གི་སྒྲིབ་པ་སྦྱང་དུ་གསོལ༔ བྱ་གྲུབ་ཡེ་ཤེས་གསལ་བའི་དོན་རྟོགས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔ ཧཱུྃ༔ ལྷུན་གྲུབ་རང་གསལ་བདེ་བ་ཆེན་པོའི་ཞིང་༔ འདུས་མ་བྱས་པ་ཁྱབ་བདག་ཆོས་ཀྱི་སྐུ༔ ཀུན་བཟང་ཡབ་ཡུབ་གསལ་སྟོང་བདེ་སྟོང་ངང་༔
གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔ ཡིད་ཆོས་ཤེས་བྱའི་སྒྲིབ་པ་སྦྱང་དུ་གསོལ༔ ཀློང་ཆེན་ཡེ་ཤེས་དབྱིངས་གྲོལ་དོན་རྟོགས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔ ཧཱུྃ༔ ཕྱོགས་མཚམས་རང་གསལ་སེམས་དཔའ་སེམས་མའི་ཞིང་༔ རིགས་ཀྱི་དཀྱིལ་འཁོར་ཚོམ་བུ་བརྒྱད་ཁྲི་བཅས༔ གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔ སྤྱོད་ཡུལ་ཡོངས་སུ་དག་པའི་དོན་རྟོགས་ཤོག༔
ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔ ཧཱུྃ༔ ཡེ་ཤེས་དཀྱིལ་འཁོར་ཆེན་པོའི་སྒོ་བཞི་ནས༔ སྒོ་བ་ཡབ་ཡུམ་བཀའ་སྡོད་ཕོ་ཉ་བཅས༔ གཉིས་མེད་བྱང་ཆུབ་སེམས་ཀྱི་འོད་འཕྲོས་པས༔ རྟག་ཆད་མཚན་འཛིན་སྒྲིབ་པ་སྦྱང་དུ་གསོལ༔ རང་བྱུང་རིག་པ་གསལ་བའི་དོན་རྟོགས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔
ཧཱུྃ༔ ཀ་དག་ནམ་མཁས་ཁྱབ་པའི་ཀློང་ཆེན་པོ༔ ཀུན་བཟང་ཡབ་ཡུམ་ལྷུན་གྲུབ་ཐུགས་རྗེའི་འོད༔ བདེ་གཤེགས་ཞི་བའི་རང་མདངས་འོད་ཟེར་ལས༔ འབར་བའི་ཁྲག་འཐུང་དཀྱིལ་འཁོར་རབ་འབྱམས་ལ༔ ཡེ་ཤེས་རང་གསལ་བྱང་སེམས་འོད་འཕྲོས་པས༔ ཉོན་མོངས་དུག་ལྔའི་སྒྲིབ་པ་སྦྱང་དུ་གསོལ༔ རང་རིག་བྱང་ཆུབ་སེམས་ཀྱི་དོན་རྟོགས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ༔
ཧཱུྃ༔ དུས་གསུམ་བདེ་གཤེགས་རྒྱལ་བ་རབ་འབྱམས་ཀྱི༔ མཁྱེན་བརྩེའི་ཡེ་ཤེས་རྒྱས་པའི་ཀློང་ཡངས་ནས༔ འགྲོ་དྲུག་རྒྱུད་སྦྱོང་བཅོམ་ལྡན་ཐུབ་པ་དྲུག༔ གང་འདུལ་ཕྲིན་ལས་མ་འདྲེས་གསལ་རྫོགས་སུ༔ ཚེ་འདས་ཐུགས་རྗེས་བཟུང་ཞིང་སྐྱབས་སུ་གསོལ༔ ཧཱུྃ༔ ཞེ་སྡང་སྤངས་པས་མགོ་ནག་ཁྲོ་བོའི་ཚུལ༔ བཟོད་པའི་ཚུལ་སྟོན་མེ་ཆུ་ཁྲམ་ཤིང་བསྣམས༔ དམྱལ་བའི་ཐུབ་པས་སྲིད་པའི་མེ་ལོང་སྟོན༔
དམྱལ་བ་ཚ་གྲང་སྡུག་བསྔལ་སྦྱང་དུ་གསོལ༔ ཨོྃ་མུ་ནེ་ཡེ་སྭཱ་ཧཱ༔ ད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུམ་ཧཱུྃ་ཕཊ྄ཿ ཧཱུྃ༔ སེར་སྣ་སྤངས་པས་དྲང་སྲོང་ཁྲོ་བོའི་ཚུལ༔ སྦྱིན་པའི་ཚུལ་སྟོན་དབུལ་ཕོངས་ཐལ་བར་འཇོམས༔ ཡི་དྭགས་ཐུབ་པས་ཡིད་བཞིན་རེ་བ་སྐོང་༔ ཡི་དྭགས་བཀྲེས་སྐོམ་སྡུག་བསྔལ་སྦྱང་དུ་གསོལ༔ ཨོཾ་མུ་ནེ་ཏྲིཾ་སྭཱ་ཧཱ༔ པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུམ་ཧཱུྃ་ཕཊ྄ཿ
ཧཱུྃ༔ གཏི་མུག་སྤངས་པས་གཟུགས་མཛེས་འཕགས་པའི་སྐུ༔ ཤེས་རབ་ཆེན་པོས་མ་རིགས་མུན་པ་སེལ༔ བྱོལ་སོང་ཐུབ་པས་ཤེས་རབ་པུ་སྟི་བསྣམས༔ བྱོལ་སོང་གླེན་ལྐུགས་སྡུག་བསྔལ་སྦྱང་དུ་གསོལ༔ ཨོཾ་མུ་ནེ་སྲུཾ་སྭཱ་ཧཱ༔ མ་ཐཱ་མ་ཐཱ་སརྦ་ཏིརྻ་ཀ་ག་ཏེ་ཧེ་ཏུམ་ཧཱུྃ་ཕཊ྄ཿ ཧཱུྃ༔ འདོད་ཆགས་ཉོན་མོངས་སྤངས་པས་ཚུལ་ཁྲིམས་ལྡན༔ བརྩོན་འགྲུས་ཆོས་སྟོན་ལེ་ལོ་རྣམ་པར་དག༔
མི་ཡི་ཐུབ་པས་གསེག་ཤང་པར་བུ་བསྣམས༔ མི་ཡི་བྲེལ་ཕོངས་སྡུག་བསྔལ་སྦྱང་དུ་གསོལ༔ ཨོཾ་མུ་ནེ་ཏྲུཾ་སྭཱ་ཧཱ༔ ནྲྀ་བི་ཤྭ་མུ་ལ་ཚིནྡྷ་ཚིནྡྷ་ཧཱུྃ་ཕཊ྄ཿ ཧཱུྃ༔ ཕྲག་དོག་སྤངས་པས་ལྷ་མིན་ཐུབ་པ་སྟེ༔ ཚུལ་ཁྲིམས་ཆོས་སྟོན་ཁོང་ཁྲོའི་བག་ཆགས་སྦྱང་༔ སྟོབས་མཆོག་རྩལ་ལྡན་དཔལ་བསྐྱེད་གོ་ཆ་ཅན༔ ཁྲོ་གཏུམ་འཐབ་རྩོད་སྡུག་བསྔལ་སྦྱང་དུ་གསོལ༔ ཨོཾ་མུ་ནེ་ཀྲེཾ་སྭཱ་ཧཱ༔
གློ་ཤ་ཁཌྒ་ཧཱུྃ་ཕཊ྄ཿ ཧཱུྃ༔ ང་རྒྱལ་ཀུན་སྤངས་ལྷ་ཡི་གཟུགས་འཛིན་ཅིང་༔ བསམ་གཏན་ཆོས་སྟོན་ང་རྒྱལ་བག་ཆགས་སྦྱངས༔ ལྷ་ཡི་ཐུབ་པ་བརྒྱ་བྱིན་པི་ཝཾ་བསྣམས༔ འཕོ་ལྟུང་བཟོད་དཀའི་སྡུག་བསྔལ་སྦྱང་དུ་གསོལ༔ ཨོཾ་མུ་ནེ་ཀྵཾ་སྭཱ་ཧཱ༔ དཱེ་ཝ་ཚིནྡྷ་ཚིནྡྷ་ཧཱུྃ་ཕཊ྄ཿ ཧཱུྃ༔ ཁམས་གསུམ་རིགས་དྲུག་སྲིད་པའི་སྟེང་འོག་ནས༔
གདུལ་བྱ་གང་ལ་གང་འདུལ་ཐུགས་རྗེ་ཅན༔ ཡེ་ཤེས་རོལ་པའི་ཕྲིན་ལས་རབ་འབྱམས་ཀྱིས༔ འགྲོ་དྲུག་དུག་ལྔའི་སྒྲིབ་པ་སྦྱང་དུ་གསོལ༔ ནིརྨ་ཀ་ཡ་སརྦ་ས་ཏྭ་ཨ་སུ་ནྲྀ་ཏྲི་པྲེ་དུ་སརྦ་པཱ་པཾ་ད་ཧ་བྷསྨིཾ་ཀུ་རུ་ཡེ་སྭཱ་ཧཱ༔ དེ་ནས་རིགས་དྲུག་གིས་གནས་ནས་དབྱུང་བ་ནི༔ ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ཞེ་སྡང་དབང་གིས་དམྱལ་བར་སྐྱེས༔ ཚ་གྲང་སྡུག་བསྔལ་ཡ་རེ་ང་༔ སེར་སྣའི་དབང་གིས་ཡི་དྭགས་སྐྱེས༔
བཀྲེས་ཕོངས་སྡུག་བསྔལ་ཡི་རེ་མུག༔ གཏི་མུག་དབང་གིས་བྱོལ་སོང་སྐྱེས༔ གླེན་ལྐུགས་སྡུག་བསྔལ་མུན་རེ་ནག༔ འདོད་ཆགས་དབང་གི་མི་རུ་སྐྱེས༔ འགྱུར་བའི་སྡུག་བསྔལ་ཡི་རེ་ངལ༔ ཕྲག་དོག་དབང་གི་ལྷ་མིན་སྐྱེས༔ འཐབ་རྩོད་སྡུ་བསྔལ་དབལ་རེ་ཚ༔ ང་རྒྱལ་དབང་གིས་ལྷ་རུ་སྐྱེས༔ འཕོ་ལྟུང་སྡུག་བསྔལ་ཉམ་རེ་ཐག༔ འཁོར་བའི་གླིང་ན་བདེ་བ་མེད༔
འགྲོ་དྲུག་གནས་ནས་འདིར་ཤོག་ཅིག༔ སྐྱབས་གསོལ་ཐུགས་རྗེའི་མཆོག་གིས་བཟུང་༔ ཨ་སུ་ནྲྀ་ཏྲི་པྲེ་དུ་ཛ་ཛཿ དེ་ནས་དཀྱིལ་འཁོར་གྱི་དྲུང་དུ་བཞག་གོ༔ དེ་ན་སྡིག་སྒྲིབ་བཀྲུ་བ་ནི༔ མིང་བྱང་གཟུགས་ལ་མེ་ལོང་ཕྱར༔ ཧཱུྃ༔ རང་བཞིན་བཀྲ་ཤིས་བུམ་པ་ནས༔ ཏིང་འཛིན་བརྒྱད་ལྡན་དག་བྱེད་ཁྲུས༔ ཚེ་འདས་ཁྱོད་ལ་ཁྲུས་གསོལ་བས༔
དུག་ལྔའི་དྲི་མ་དག་གྱུར་ཅིག༔ ཡེ་ཤེས་ལྔ་དང་ལྡན་པར་ཤོག༔ ཨོཾ་རུ་ལུ? སརྦ་པཱ་པཾ་བི་ཤྭ་དྷ་ན་ཡེ་ཤུདྡྷེ་ཤུདྡྷེ་སརྦ་ཀརྨ་ཨ་ཝ་ར་ན་བི་ཤུདྡྷེ་སྭཱ་ཧཱ༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ ཐུགས་མཆོག་གསལ་དག་རྡོ་རྗེ་སེམས༔ མེ་ལོང་ཡེ་ཤེས་བདུད་རྩིའི་ཆུས༔ ཚེ་འདས་ཁྱོད་ལ་ཁྲུས་གསོལ་བས༔ ཞེ་སྡང་སྒྲིབ་པ་ཡོངས་དག་ནས༔ ཚ་གྲང་སྡུག་བསྔལ་ཞི་གྱུར་ཅིག༔
ཨོཾ་བཛྲ་ས་ཏྭ་ཧཱུྃ༔ སརྦ་པཱ་པཾ་བི་ཤྭ་དྷ་ན་ཡེ་ཤུདྡྷེ་ཤུདྡྷེ་སརྦ་ཀརྨ་ཨ་ཝ་ར་ན་བི་ཤུདྡྷེ་སྭཱ་ཧཱ༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ སྐུ་མཆོག་མི་འགྱུར་རྣམ་པར་སྣང་༔ ཆོས་དབྱིངས་ཡེ་ཤེས་བདུད་རྩིའི་ཆུས༔ ཚེ་འདས་ཁྱོད་ལ་ཁྲུས་གསོལ་བས༔ གཏི་མུག་སྒྲིབ་པ་ཡོངས་དག་ནས༔ གླེན་ལྐུགས་སྡུག་བསྔལ་ཞི་གྱུར་ཅིག༔ ཨོཾ་བཻ་རོ་ཙ་ན་ཨོཾ༔
སརྦ་པཱ་པཾ་བི་ཤྭ་དྷ་ན་ཡེ་ཤུདྡྷེ་ཤུདྡྷེ་སརྦ་ཀརྨ་ཨ་ཝ་ར་ན་བི་ཤུདྡྷེ་སྭཱ་ཧཱ༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ གསུང་མཆོག་བདེ་ཆེན་སྣང་མཐའ་ཡས༔ སོར་རྟོགས་ཡེ་ཤེས་བདུད་རྩིའི་ཆུས༔ ཚེ་འདས་ཁྱོད་ལ་ཁྲུས་གསོལ་བས༔ འདོད་ཆགས་སྒྲིབ་པ་ཡོངས་དག་ནས༔ བཀྲེས་སྐོམ་སྡུག་བསྔལ་ཞི་གྱུར་ཅིག༔ ཨོཾ་ཨ་མི་དྷེ་ཝ་ཧྲཱིཿ སརྦ་པཱ་པཾ་བི་ཤྭ་དྷ་ན་ཡེ་ཤུདྡྷེ་ཤུདྡྷེ་སརྦ་ཀརྨ་ཨ་ཝ་ར་ན་བི་ཤུདྡྷེ་སྭཱ་ཧཱ༔
ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ ཕྲིན་ལས་ལྷུན་གྲུབ་དོན་ཡོད་གྲུབ༔ བྱ་གྲུབ་ཡེ་ཤེས་བདུད་རྩིའི་ཆུས༔ ཚེ་འདས་ཁྱོད་ལ་ཁྲུས་གསོལ་བས༔ ཕྲག་དོག་སྒྲིབ་པ་ཡོངས་དག་ནས༔ འཐབ་རྩོད་སྡུག་བསྔལ་ཞི་གྱུར་ཅིག༔ ཨོཾ་ཨཱ་མོ་གྷ་ཨཱཿ སརྦ་པཱ་པཾ་བི་ཤྭ་དྷ་ན་ཡེ་ཤུདྡྷེ་ཤུདྡྷེ་སརྦ་ཀརྨ་ཨ་ཝ་ར་ན་བི་ཤུདྡྷེ་སྭཱ་ཧཱ༔ ཧཱུྃ༔
དུས་གསུམ་སངས་རྒྱས་ཐམས་ཅད་ཀྱི༔ ཡོན་ཏན་ལྷུན་གྲུབ་རིན་ཆེན་འབྱུང་༔ མཉམ་ཉིད་ཡེ་ཤེས་བདུད་རྩིའི་ཆུས༔ ཚེ་འདས་ཁྱོད་ལ་ཁྲུས་གསོལ་བས༔ ང་རྒྱལ་སྒྲིབ་པ་ཡོངས་དག་ནས༔ འཕོ་ལྟུང་སྡུག་བསྔལ་ཞི་གྱུར་ཅིག༔ ཨོཾ་རཏྣ་སཾ་བྷ་ཏྲཱྃ༔ སརྦ་པཱ་པཾ་བི་ཤྭ་དྷ་ན་ཡེ་ཤུདྡྷེ་ཤུདྡྷེ་སརྦ་ཀརྨ་ཨ་ཝ་ར་ན་བི་ཤུདྡྷེ་སྭཱ་ཧཱ༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔
སྐུ་ལྔ་ལྷུན་གྲུབ་དེ་བཞིན་གཤེགས༔ ཡེ་ཤེས་ལྔ་ལྡན་བདུད་རྩིའི་ཆུས༔ ཚེ་འདས་ཁྱོད་ལ་ཁྲུས་གསོལ་བས༔ བག་ཆགས་སྡུག་བསྔལ་ཞི་གྱུར་ཅིག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ སརྦ་པཱ་པཾ་བི་ཤྭ་དྷ་ན་ཡེ་ཤུདྡྷེ་ཤུདྡྷེ་སརྦ་ཀརྨ་ཨ་ཝ་ར་ན་བི་ཤུདྡྷེ་སྭཱ་ཧཱ༔
སྨོན་ལམ་ནི༔ ཧཱུྃ༔ དུས་གསུམ་སངས་རྒྱས་ཐམས་ཅད་ཀྱི༔ ཡེ་ཤེས་ཕ་རོལ་ཕྱིན་དྲུག་ཆུས༔
ཉོན་མོངས་དུག་ལྔ་རྣམ་དག་པས༔ འགྲོ་དྲུག་སྡུག་བསྔལ་ཀུན་དག་ནས༔ ཕར་ཕྱིན་དྲུག་ལྡན་ཡེ་ཤེས་གསལ༔ བྱང་ཆུབ་ལམ་བགྲོད་སངས་རྒྱས་ཤོག༔ དེ་ནས་རྒྱུད་དྲུག་དུག་སྦྱང་ནི༔ དཀྱིལ་འཁོར་ལྷ་ཚོགས་འོད་ཟེར་གྱིས༔ གནས་དྲུག་རིགས་དྲུག་ས་བོན་བསྲེག༔ སྐུ་ལྔ་ཡེ་ཤེས་རྫོགས་པར་དམིགས༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཨ་སུ་ནྲྀ་ཏྲི་པྲེ་དུ་སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་ཡེ་སྭཱ་ཧཱ༔
ཞེས་བཟླ་ཞིང་ཏིལ་དང་བྱེ་མས་བྲབ༔ ཧཱུྃ༔ ཉོན་ཅིག་ཚེ་འདས་རིགས་ཀྱི་བུ༔ ལས་ལས་སྐྱེས་ཤིང་ལས་ལ་བརྟེན༔ ལས་ཀྱི་ཚེ་འཕོས་སྙིང་རྗེའི་ཡུལ༔ སྐྱབས་བྲལ་མགོན་མེད་སེམས་ཅན་ཁྱོད༔ དུག་ལྔའི་བག་ཆགས་ཨ་འཐས་པས༔ རིགས་དྲུག་གནས་སུ་འཁྱམས་པ་ལ༔ ཡེ་ཤེས་རྒྱལ་བ་རིགས་མཆོག་ལྔའི༔ ཐུགས་རྗེ་བྱམས་པའི་འོད་ཟེར་གྱིས༔
དུག་ལྔ་ཡོངས་སུ་སྦྱོང་བར་མཛད༔ སངས་རྒྱས་བདེན་པས་དུག་བཅོམ་ནས༔ དུག་བྲལ་ཡེ་ཤེས་ལྔ་ལྡན་ཤོག༔ སྔགས་དང་བཅས་ཏེ་བྲབ་པར་བྱ༔ དེ་ནས་ཚོགས་བསགས་ལན་ཆགས་སྦྱང་༔ དཀྱིལ་འཁོར་ལྷ་ལ་མཆོད་པ་འབུལ༔ གཏོར་མ་ཨོཾ་ཨཱཿཧཱུྃ༔ གིས་བརླབ༔ ཧཱུྃ༔ འདོད་པའི་ཡོན་ཏན་ལྔ་ལྡན་གྱི༔
མཆོད་སྦྱིན་གཏོར་མ་འདི་བསྔོ་ཡིས༔ མཐོ་བ་སྲིད་པའི་རྩེ་མོ་ནས༔ དམའ་བ་ན་རཀ་ཡན་ཆོད་ཀྱི༔ ཁམས་གསུམ་འགྲོ་དྲུག་སེམས་ཅན་ལ༔ སོ་སོའི་ལོངས་སྤྱོད་ལྡན་གྱུར་ནས༔ ཚེ་འདས་བསོད་ནམས་ཚོགས་རྫོགས་ཤིང་༔ ཆོས་ཀྱི་ལོངས་སྤྱོད་མི་ཟད་པས༔ འགྲོ་བ་སེམས་ཅན་དོན་བྱེད་ཤོག༔ དེ་ནས་ཆོས་བཤད་བརྟེན་བཅའ་བ་ནི༔ ཧཱུྃ༔
ཉོན་ཅིག་ཚེ་འདས་ཡིད་ལུས་རིགས་ཀྱི་བུ༔ འཚོ་བའི་ཚེ་ཟད་ཁྱོད་ཉིད་འདིར་ཉམས་ཏེ༔ ཀུན་ཀྱང་མི་རྟག་འཆི་བའི་ཆོས་ཅན་ཡིན༔ ཤེས་པ་བར་དོར་ཡུད་ཀྱིས་འཁྱམས་པ་ལ༔ སྐྱབས་མེད་མགོན་མེད་དཔུང་གཉན་ཟད་པའི་ཚེ༔ དཀྱིལ་འཁོར་ལྷ་དང་སློབ་དཔོན་དྲན་པར་གྱིས༔ མོས་གུས་དག་སྣང་བསྐྱེད་པའི་དུས་ཡིན་ནོ༔ རིན་ཆེན་ཕོ་བྲང་ཡིད་འོང་བསྐྱེད་པའི་གནས༔ གདུགས་ཆེན་འདི་ནི་གཞལ་ཡས་བླ་རྟེན་ཡིན༔ མཚན་བྱང་འདི་ནི་ལུས་ཀྱི་བླ་རྟེན་ཡིན༔
སྙུག་མ་ཚིག་དྲུག་སྲོག་གི་བླ་རྟེན་ཡིན༔ རིན་ཆེན་འཕན་ལྡན་རྒྱན་གོས་བླ་རྟེན་ཡིན༔ དྭངས་གསལ་མེ་ལོང་སེམས་ཀྱི་བླ་རྟེན་ཡིན༔ དར་ཟབ་པདྨ་སྡོད་པའི་བླ་རྟེན་ཡིན༔ དྲི་གོས་ནོར་རྫས་བག་ཆགས་བླ་རྟེན་ཡིན༔ དར་ཐག་སྣ་ལྔ་ལམ་གྱི་བླ་རྟེན་ཡིན༔ སྒྲིབ་མེད་འོད་གསལ་མར་མེས་ཤུལ་མཚོན་པའི༔ སྟེགས་བུ་འདི་ལ་རྣམ་ཤེས་རྟེན་ཆོས་ལ༔ དཀྱིལ་འཁོར་ལྷ་ལ་སྒོ་གསུམ་ལྟོས་མེད་འབུལ༔ ཕྱག་འཚལ་སྐྱབས་མཆིས་གུས་པས་གསོལ་བ་ཐོབ༔
ཅེས་པས་ཐུགས་རྗེས་སམ་ནི་མཆེད་ལྕམ་དང་༔ ཚེ་འདས་ཡིད་དུ་འོང་བའི་མི་ཞིག་གིས༔ མཚན་བྱང་ཐོགས་ལ་ཕྱག་འཚལ་སྡིག་པ་བཤགས༔ དེ་ལྟར་ཉིན་ཞག་དྲུག་ཏུ་ཐུན་བཞི་རུ༔ བཀྲུས་སྦྱང་ཕྱག་འཚལ་བཤགས་པ་ཚོགས་བསྐང་སོགས༔ དོང་སྤྲུགས་བཞིན་དུ་ཕྲིན་ལས་རྫོགས་པར་བྱང་༔ ཞག་གྲངས་བདུན་ནམ་བརྒྱད་ཀྱི་བར༔ འབད་པས་ཚེ་འདས་སྡིག་པ་དག་པའི་རྟགས༔ གྲོལ་བའི་མཚན་མ་བྱུང་ན་དཀྱིལ་འཁོར་བཞག༔ ཀྱཻཿ
ཉོན་ཅིག་ཚེ་འདས་རིགས་ཀྱི་བུ༔ འཁོར་བའི་གནས་ན་བདེ་བ་མེད༔ ངན་སོང་སྡུག་བསྔལ་བསམ་མི་ཁྱབ༔ བརྟེན་པའི་སེམས་ཀྱི་གནས་འདིར་བྱོན༔ ཞིང་འདི་འོག་མིན་ཆོས་ཀྱི་དབྱིངས༔ ཞི་ཁྲོ་རབ་འབྱམས་དཀྱིལ་འཁོར་དུ༔ ཁྱོད་ཀྱི་སྒོ་གསུམ་སྨིན་པར་བྱ༔ ཡེ་ཤེས་ལྔ་གྲོལ་གདེང་ལྡན་པའི༔ ཀུན་བཟང་ས་ལ་འཁོད་པར་གྱུར༔ དགའ་འོ་སྐྱིད་དོ་བདེ་བར་གཤེགས༔
ཡེ་ཤེས་གསལ་བའི་གདན་ལ་བཞུགས༔ པདྨ་ཀ་མ་ལ་ཡེ་སཏྭཾ༔ ཞེས་རྒྱུན་དུ་བརྩེ་བའི་ཉེ་དུ་ཡི༔ དྲི་ལྡན་མཚན་བྱང་བཟུང་ནས་དཀྱིལ་འཁོར་ལ༔ གུས་ཕྱག་བྱ་ཞིང་དབང་རྣམས་བསྐུར༔ མཚན་བྱང་དཀྱིལ་འཁོར་གཞུང་དང་ཉིན་གཅིག་གམ༔ ཞག་བདུན་གྱི་བར་དུ་གཞུང་བསྲང་༔ ལོངས་སྤྱོད་ཀྱི་གོས་ཟས་གཏད༔ དེ་ལྟར་མཆོད་པའི་ནུབ་མོ་ཐོ་རངས་ཁར༔ འགྲོ་དྲུག་སྒོ་བགག་འཁོར་རྒྱུན་འབྲེལ་པ་བཅད༔
ཀྱེཿ ཉོན་ཅིག་ཚེ་འདས་རིགས་ཀྱི་བུ༔ ས་འདིས་བཅད་པ་མན་ཆོད་ནས༔ ཁམས་གསུམ་འཁོར་བའི་ས་ཡིན་པས༔ རིགས་དྲུག་གནས་ལ་བདེ་བ་མེད༔ བོར་ཅིག་སྤོངས་ཤིག་རིགས་ཀྱི་བུ༔ དམྱལ་བ་ཚ་གྲང་སྡུག་རེ་བསྔལ༔ ཡི་དྭགས་བཀྲེས་སྐོམ་འཕང་རབ་དམུགས༔ དུད་འགྲོ་བླུན་ཞིང་རྨོངས་པ་མྱོང་༔ ལྷ་མིན་འཐབ་རྩོད་སྙིང་རེ་འདར༔
ལྷ་རྣམས་ཕམ་ལྟུང་ཉམས་རེ་ཐག༔ མི་རྣམས་བྲེལ་ཕོངས་འགྱུར་བ་མང་༔ འཁོར་བའི་སྡུག་བསྔལ་རང་བཞིན་ལ༔ མ་ཆགས་མ་ཞེན་རིགས་ཀྱི་བུ༔ སྐྱེ་འཆི་འཁོར་བའི་རྒྱུན་ཆོད་ཅིག༔ དེ་ནས་ཕྱིར་མི་ལྡོག་པའི་ཕྱིར༔ བྱང་ཆུབ་ཆེན་པོའི་ལམ་བསྟན་པ་ནི༔ ཀྱཻཿ ཉོན་ཅིག་ཚེ་འདས་རིགས་ཀྱི་བུ༔ ས་འདིས་བཅད་པ་ཡན་ཆོད་ནས༔
བདེ་ཆེན་དག་པའི་ཞིང་ཁམས་ཡིན༔ ཆོས་སྐུ་རྟོག་བྲལ་ནམ་མཁའ་ལ༔ ལོངས་སྐུ་ཡེ་ཤེས་འོད་ཟེར་འབར༔ སྤྲུལ་སྐུ་འགགས་མེད་སོ་སོར་གསལ༔ བཅོམ་ལྡན་ཀུན་བཟང་ཡབ་ཡུམ་ལ༔ རིགས་ལྔ་བྱང་སེམས་འཁོར་གྱིས་བསྐོར༔ སྲིད་པ་སྦྱོར་བ་ཡོངས་སུ་ཟད༔ རྣམ་གྲོལ་བདེ་བའི་དངོས་གྲུབ་མཉེས༔ ཞིང་གི་ཡོན་ཏན་བསམ་མི་ཁྱབ༔ བུ་ཁྱོད་དེ་རུ་ལམ་བསྟན་པས༔
ཀུན་བཟང་ཞི་ཁྲོའི་མཚན་བཟུང་ལ༔ འཇའ་ཟེར་འོད་ལྔའི་ལམ་ནས་གཤེགས༔ ཞིང་མཆོག་དེ་རུ་འགྲོ་བར་གྱིས༔ ཞེས་པས་ལམ་བསྟན་པར་བྱས་ཏེ་མི་ལྡོག་པའི་སར་འགོད་ཕྱིར༔ སྐྱེ་མེད་ཆོས་ཀྱི་དབྱིངས་སུ་བསྟིམ་པ་ནི༔ ཀྱཻཿ རྟོག་པས་འཁྲུལ་བའི་སེམས་ཅན་ལ༔ སྐྱེ་འཆིའི་སྡུག་བསྔལ་རྒྱུན་མི་འཆད༔ སེམས་ཉིད་སྟོང་པའི་ངོ་བོ་ལ༔ སྐྱེ་དང་འཆི་བ་མ་དམིགས་པས༔
སྐྱེ་འཆི་བྲལ་བའི་གདེངས་ཐོབ་ནས༔ ཁམས་གསུམ་འཁོར་བའི་རྒྱུན་ཆད་འགྱུར༔ རིགས་ཀྱི་བུ་ཁྱོད་དེ་རྟོགས་ན༔ སྐྱེ་འཆི་འཁོར་བའི་རྒྱུན་ལམ་ཆོད༔ རྣམ་དག་བདེ་བ་ཆེན་པོར་བཞུགས༔ ཨ་ཨཱཿ ཞེས་པས་མཉམ་པར་བཞག༔ ཆོས་ཉིད་མི་གཡོ་བརྟན་པའི་ཕྱིར༔ བདེན་པའི་སྨོན་ལམ་འདེབས་པ་ནི༔ ཨེ་མཿ
ཚེ་འདས་རིགས་ཀྱི་བུ་ཁྱོད་ཀྱང་༔ ལྷ་དང་སློབ་དཔོན་ཐུགས་རྗེ་ཡིས༔ ངན་སོང་གསུམ་པོའི་རྒྱུན་བཅད་ནས༔ མཐོ་རིས་བདེ་ཆེན་གནས་སུ་དྲངས༔ སངས་རྒྱས་རྣམས་ཀྱི་ཐུགས་རྗེ་དང་༔ དམ་ཆོས་བདུད་རྩིའི་བྱིན་རླབས་དང་༔ དགེ་འདུན་བདེན་པའི་སྔགས་ཀྱི་མཐུས༔ ངན་སོང་གསུམ་གྱི་སྒོ་བཀག་ནས༔ མཐོ་རིས་ཐར་པའི་སྒོ་ཕྱེས་ཏེ༔ སེམས་ལ་སྐྱེ་འཆི་མེད་པས་ན༔
བྱང་ཆུབ་སྙིང་པོ་མ་ཐོབ་བར༔ ས་ལམ་བར་ཆད་ཀུན་གྲོལ་ཏེ༔ སངས་རྒྱས་ས་ལ་ཕྱིན་པར་ཤོག༔ དེ་ནས་མཚན་བྱང་བསྲེག་པ་ནི༔ ཀྱེ་ཧཱུྃ༔ དུག་གསུམ་རྣམ་དག་ཧོཾ་ཁུང་དུ༔ ཡེ་ཤེས་གསལ་བའི་མེ་སྦར་ནས༔ ཚེ་འདས་དུག་ལྔའི་བག་ཆགས་བསྲེགས༔ རང་སྣང་རྟོག་པས་རང་འོད་ལ༔ རང་བྱུང་ཡེ་ཤེས་མེ་སྦར་ནས༔
ཉོན་མོངས་བག་ཆགས་ཐམས་ཅད་བསྲེགས༔ བྱ་རྩོལ་མེད་པར་ཡེ་སངས་རྒྱས༔ འབད་རྩོལ་མེད་པར་ལྷུན་གྱིས་གྲུབ༔ ཡེ་ཤེས་ལྷ་དང་གཉིས་སུ་མེད༔ སྤྲུལ་སྐུའི་འགྲོ་དོན་སྤྱོད་པར་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཨོཾ་ཛྙཱ་ན་བཛྲ་ཛྭ་ལ་རཾ་སརྦ་པཱ་པཾ་ད་ཧ་ན་བྷསྨིཾ་ཀུ་རུ་བི་ཤྭ་དྷ་ན་ཡེ་སྭཱ་ཧཱ༔ ཞེས་སྲེག་ཐལ་བ་སཱཙྪ་གདབ་ཅིང་གཤེགས༔ ས་མ་ཡ༔ རྒྱ་རྒྱ་རྒྱ༔
གསུམ་པ་རྗེས་ཀྱི་རིམ་པ་གཏོང་བ་དང་༔ དལ་བསྡུས་དཀྱིལ་འཁོར་བསྔོ་སྨོན་གཞུང་བཞིན་བྱ༔ ཤུལ་ཕྱགས་མེ་ཆུས་གཙང་སྦྲ་དང་༔ བརྟེན་པ་བུ་གཅིག་རྒྱུད་རྒྱལ་ལན་གསུམ་དང་༔ ལོགས་བདེར་བཀྲ་ཤིས་བརྩེགས་པ་ཚར་གཅིག་སྒྲོག༔ རྨད་བྱུང་རྟེན་འབྲེལ་དགེ་བས་ཤི་སྒབ་བཅད༔ ཚེ་འདས་དེ་ལ་དབང་སྐལ་ཟས་དང་ནོར༔ སྡིག་དང་མ་འདྲེས་དགེ་བའི་རྩ་བར་བསྔོ༔ དེ་ཡིས་ཚེ་འདས་སྒྲིབ་པ་ཀུན་བྱང་ནས༔ ངན་སོང་ལས་ཐར་ཐར་པའི་ལམ་དུ་ཞུགས༔
གསང་སྔགས་བདེན་པས་མཐོ་རིས་གནས་སུ་འགྲོ༔ དམ་ལོག་མཚམས་མེད་སྤྱད་ཀྱང་ངན་སོང་ཁེགས༔ ངེས་པར་ལམ་དུ་ཞུགས་ན་རང་བཞིན་གྲོལ༔ དེ་ཕྱིར་སྐྱབས་མེད་བར་དོའི་སེམས་ཅན་ལ༔ རྟེན་འབྲེལ་མཚམས་སྦྱར་མྱུར་ལམ་འདི་ཁོ་ན༔ མ་འོངས་ལས་ཅན་བུ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཐུགས་མཆོག་རྡོ་རྗེས་རྒྱུད་འཁྲུགས་པ་བསྡེབས། ལུང་གཅུས་པ་བསྲངས།
མན་ངག་གབ་པ་ཡོངས་སུ་ཕྱུང་བའོ། ། དགེའོ་མངྒ་ལཾ་ཤུ་བྷཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
