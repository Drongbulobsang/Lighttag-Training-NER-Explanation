གཏེར་ཆོས། རྩ་གསུམ་གླིང་པ།
པོད ༡༨
བླ་མེད་ཡང་ཕུར་གྭའུ་དམར་ནག་གི་ཆོས་སྡེ་སྟོད་ཆ་གཏེར་གཞུང་སྐོར།
༄༅། བླ་མེད་ཡང་ཕུར་གྭའུ་དམར་ནག་གི་ཆོས་སྡེ་སྟོད་ཆ་གཏེར་གཞུང་སྐོར་བཞུགས་སོ།།
ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། ཤ་འུག་སྟག་སྒོར་གཏེར་བྱོན་ཡང་ཕུར་རྨད། ། གྭའུ་དམར་ནག་ཆོས་སྡེའི་ཐེམ་བྱང་འགོད། དེ་ཡང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་དངོས་གྲུབ་ཀྱི་རྩ་བ་ཡི་དམ་གྱི་སྒྲུབ་སྐོར་ཡིན་ལ། དེ་ལའང་ཞི་དྲག་གཉིས་ཀྱི་ནང་ཚན་དྲག་པོའི་ཆོས་སྡེ་སྟེ། བོད་ཡུལ་ས་འོག་ཀུན་གྱི་གཏེར་གཅིག་མ་ཞེས་སྔ་མ་ཧཱ་གུ་རུས་བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ་ཡང་དག་བདེ་གཤེགས་སྙིང་པོའི་སྒྲུབ་པ་མཛད་ནས་གྲུབ་པ་ཐོབ་ལ་ཉེ་བའི་སྐབས་ཀླུ་གྱོང་པོ་དང་གནོད་སྦྱིན་རྒོད་མ་ཁ་བར་སྣང་གློག་མ་སྤྲིན་སོགས་ཀྱི་ནག་ཕྱོགས་ཀྱི་ལྷ་འདྲེ་ཐམས་ཅད་བསྐུལ་ཞིང་ལྷ་འདྲེ་མི་གསུམ་གྱིས་ཁེངས་ལོག་བར་ཆད་ཆེན་པོ་བྱུང་བའི་སྐབས་བལ་པོ་ཇི་ལ་ཇི་ས་དང་བལ་མོ་ཀུ་ལ་ཀུ་ས་གཉིས་རྒྱ་གར་དུ་སློབ་དཔོན་པྲ་བྷ་ཧསྟཱིའི་དྲུང་དུ་བར་ཆད་སེལ་བའི་ཆོས་ཤིག་ཞུ་བར་བཏང་བ་བཞིན་ཞུས་པས་ཕུར་པ་བིདྱོཏྟ་མ་འབུམ་སྡེ་ལས་ཕུར་པ་མི་ཁུར་གསུམ་ཙམ་དང་ཁྱད་པར་དུ་ཕུར་པ་སྤ་མ་གོང་ཁུག་མ་ཞེས་བྱ་བ་འདི་ཉིད་བཏང་བས་ཞལ་ཕྱེས་པ་ཙམ་གྱིས་བདུད་ལས་རྒྱལ་ནས་བར་ཆད་ཐམས་ཅད་རང་སར་ཞི་ཞིང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་དང་སླད་ཀྱི་ཕྱི་མའི་བསྟན་འགྲོ་ལ་དམིགས་ནས་ཡང་དག་ནི་ཚོང་པ་དང་འདྲ་སྟེ་བྱིན་རླབས་ཆེ།
ཕུར་པ་ནི་སྐྱེལ་མ་དང་འདྲ་སྟེ་ཕྲིན་ལས་མྱུར་ཞེས་གསུངས་ཤིང་ཡང་ཕུར་སྦྲགས་མའི་སྒྲུབ་ཐབས་བརྒྱ་རྩ་སོགས་མཛད་པར་གྲགས་ཀྱང་ས་སྟེང་དུ་ཐོན་པའི་ཡང་ཕུར་སྦྲགས་མ་ཆེས་ཉུང་བར་སྣང་ངོ༌། དེས་ན་མ་ཧཱ་གུ་རུ་རང་ཉིད་ཀྱི་ཐུགས་དམ་ལྷག་པའི་ལྷ་མཆོག་ཡང་ཕུར་གྭའུ་དམར་ནག་ཅེས་བྱ་བ་ལམ་གྱི་ཉམས་ལེན་མ་ཚང་བ་མེད་ཅིང་ཟབ་ཁྱད་རྨད་དུ་བྱུང་བའི་ཆོས་སྡེ་ཡོངས་རྫོགས་ཀྱི་ཐེམ་བྱང་འགོད་པ་ལ་གཉིས། རྩ་བ་གཏེར་གཞུང་གི་སྐོར། ཡན་ལག་ཆོག་ཁྲིགས་སྣ་ཚོགས་ཀྱི་སྐོར་རོ། དང་པོ་གཏེར་གཞུང་སྐོར་ལ། བླ་མེད་ཡང་ཕུར་གྭའུ་དམར་ནག་ལས༔ ལོ་རྒྱུས་རིན་ཆེན་ཕྲེང་བ། བླ་མེད་ཡང་ཕུར་གྭའུ་དམར་ནག་ལས༔ དབང་ཆེན་རྡོ་རྗེའི་ཕྲེང་བ། བླ་མེད་ཡང་ཕུར་གྭའུ་དམར་ནག་ལས༔
གཏུམ་པོ་ནཱ་ག་རཀྴའི་སྒོས་སྒྲུབ། བླ་མེད་ཡང་ཕུར་གྭའུ་དམར་ནག་ལས༔ མེ་བསྐུལ་གནམ་ལྕགས་ཐོག་མདའ། བླ་མེད་ཡང་ཕུར་གྭའུ་དམར་ནག་ལས༔ སྨྱོ་བཅོས་འབྱུང་པོ་མཐའ་གཏད། བླ་མེད་ཡང་ཕུར་གྭའུ་དམར་ནག་ལས༔ བདུད་རྩི་བུམ་པའི་ཟ་ཡིག་མན་ངག བླ་མེད་ཡང་ཕུར་གྭའུ་དམར་ནག་ལས༔ སྔགས་ཞྭའི་རྒྱན་བཀོད་ཕ་རོལ་རྒོལ་འཇོམས། བླ་མེད་ཡང་ཕུར་གྭའུ་དམར་ནག་ལས༔
བདུད་རྩི་བུམ་པའི་བུ་ཡིག་གསལ་སྒྲོན། བླ་མེད་ཡང་ཕུར་གྭའུ་དམར་ནག་ལས༔ མེ་དབལ་དབྱུག་ཏོའི་བསྐྱེད་རིམ། བླ་མེད་ཡང་ཕུར་གྭའུ་དམར་ནག་ལས༔ བུ་ཡིག་རྫས་ཀྱི་མན་ངག བླ་མེད་ཡང་ཕུར་གྭའུ་དམར་ནག་ལས༔ བུ་ཡིག་གུད་དུ་སྦས་པ། བླ་མེད་ཡང་ཕུར་གྭའུ་དམར་ནག་ལས༔ གཟའ་བཅོས་བདུད་རྩི་བུམ་པའི་དཔེའུ་རིས། བླ་མེད་ཡང་ཕུར་གྭའུ་དམར་ནག་ལས༔
ཁྱི་དུག་བཅོས་པའི་ཟབ་རྒྱ་གཟེར་ཐིག བླ་མེད་ཡང་ཕུར་གྭའུ་དམར་ནག་ལས༔ དྲི་བསུང་ཞིང་ཁམས་ཀུན་ཁྱབ་དཀོན་མཆོག་མཆོད་སྤྲིན། བླ་མེད་ཡང་ཕུར་གྭའུ་དམར་ནག་ལས༔ སྲུང་བཟློག་བསད་པའི་དཔེའུ་རིས། བླ་མེད་ཡང་ཕུར་གྭའུ་དམར་ནག་ལས༔ བརྒྱུད་པའི་གསོལ་འདེབས་མུ་ཏིག་རྩལ་སྐུད། བླ་མེད་ཡང་ཕུར་གྭའུ་དམར་ནག་ལས༔ བྱིན་འབེབས་ཚངས་པའི་འབྲུག་སྒྲ། བླ་མེད་ཡང་ཕུར་གྭའུ་དམར་ནག་ལས༔
དཀར་གཏོར་འདོད་ཡོན་ཀུན་ཁྱབ། བླ་མེད་ཡང་དག་ཡེ་ཤེས་སྙིང་པོ་སྒྱུ་འཕྲུལ་དྲྭ་བ་ལས། སྟོབས་ལྡན་རྡོ་རྗེ་གཞོན་ནུའི་ཕྲིན་ལས་གོ་ཆ་འབར་བ་མེ་ཡི་འཁོར་ལོ། བླ་མེད་ཡང་ཕུར་གྭའུ་དམར་ནག་ལས༔ སྟོབས་ལྡན་ཕུར་པ་ནག་པོའི་ཧཱུྃ་སྒྲུབ། བླ་མེད་ཡང་ཕུར་གྭའུ་དམར་ནག་ལས༔ སྲུང་ཟློག་གུར་གྱི་དྲྭ་མིག ། བླ་མེད་ཡང་ཕུར་གྭའུ་དམར་ནག་ལས༔ དཔའ་བོ་ལྷན་ཅིག་སྐྱེས་པའི་སྒྲུབ་ཐབས། བླ་མེད་ཡང་ཕུར་གྭའུ་དམར་ནག་ལས༔
ལས་བྱང་ཕྲིན་ལས་རྒྱུན་ཁྱེར། བླ་མེད་ཡང་ཕུར་གྭའུ་དམར་ནག་ལས༔ མདུན་བསྐྱེད་ཕོ་བྲང་གི་ཆ་བཀོད། བླ་མེད་ཡང་ཕུར་གྭའུ་དམར་ནག་ལས༔ བསྐང་བ་བདུད་དཔུང་ཟིལ་གནོན། བླ་མེད་ཡང་ཕུར་གྭའུ་དམར་ནག་ལས༔ དབང་ཕྱུག་ལས་བསྐུལ་རྡོ་རྗེའི་སྤུ་གྲི། བླ་མེད་ཡང་ཕུར་གྭའུ་དམར་ནག་ལས༔ ཕུར་སྲུང་བཅུ་དྲུག་གི་གཏོར་བསྐུལ་དུག་མདའ་སྤུ་གྲི། བླ་མེད་ཡང་ཕུར་གྭའུ་དམར་ནག་ལས༔
གཏེར་སྲུང་བཙན་རྒོད་ཀྱི་གསོལ་ཁ། བླ་མེད་ཡང་ཕུར་གྭའུ་དམར་ནག་ལས༔ དམག་བསྐུལ་མཚོན་ཆའི་འཁོར་ལོ། བླ་མེད་ཡང་ཕུར་གྭའུ་དམར་ནག་ལས༔ བསད་ལས་སྤུ་གྲིའི་འཁོར་ལོ། བླ་མེད་ཡང་ཕུར་གྭའུ་དམར་ནག་ལས༔ རྩང་བསྐུལ་ཤན་པ་དམག་འགྱེད། བླ་མེད་ཡང་ཕུར་གྭའུ་དམར་ནག་ལས༔ མདོས་རྒྱན་དར་ཚོན་སྣ་ལྔ། བླ་མེད་ཡང་ཕུར་གྭའུ་དམར་ནག་ལས༔
ཡང་བཟློག་ཐོག་མདའ་དགུ་སྐོར། བླ་མེད་ཡང་ཕུར་གྭའུ་དམར་ནག་ལས༔ བཟློག་པ་དུག་མདའ་རེག་ཆོད། བཟློག་པ་བསྡུས་པ། བསད་ལས་བསྡུས་པ། བླ་མེད་ཡང་ཕུར་གྭའུ་དམར་ནག་ལས༔ གཡུལ་བཟློག་དྲེགས་དཔུང་གནམ་ལྕགས་ཐོག་མདའ། ཞི་དྲག་བསྐུལ་པ། བླ་མེད་ཡང་ཕུར་གྭའུ་དམར་ནག་ལས༔ གསེར་སྐྱེམས་གླིང་བཞིའི་དམག་བསྐུལ།
བླ་མེད་ཡང་ཕུར་གྭའུ་དམར་ནག་ལས༔ བཙན་རྒོད་ཀྱི་ཟོར་ཆེན་སྤུ་གྲི་ངར་མ། བླ་མེད་ཡང་ཕུར་གྭའུ་དམར་ནག་ལས༔ ཟ་ལམ་སྲིན་མོའི་ལས་ཟོར་བཟློག་པ་མདོས་ལམ་དམར་པོ། བླ་མེད་ཡང་ཕུར་གྭའུ་དམར་ནག་ལས༔ ལས་ཟོར་དགྲ་སྙིང་དམར་འབྱིན། བླ་མེད་ཡང་ཕུར་གྭའུ་དམར་ནག་ལས༔ དགོངས་གསོལ་ཁྲོ་རྒྱལ་རྔམ་སྒྲ། བླ་མེད་ཡང་ཕུར་གྭའུ་དམར་ནག་ལས༔ ལས་བཞིའི་སྦྱིན་སྲེག་གནམ་ལྕགས་རབ་འབར།
མི་མངོན་ཆོས་དབྱིངས། བསྙེན་པའི་བཟླས་དམིགས་ཨོ་རྒྱན་འགྲོ་འདུལ་གྱིས་མཛད་པ། བདུད་རྩི་ལག་མཆོད་སེངྒེས་མཛད་པ། ཚོགས་ཀྱི་སྤྱན་འདྲེན་རྒྱས་པ། ཕྱག་བཟློག་ཡང་དག་ཞལ་རྒྱུན། གཏོར་ཟློག་གྲངས་གསོག་གསང་ཆེན་ཁྲོ་རོལ། བཟློག་གྲངས་གསོག་ཐབས་བསྡུས་པ་སྒོ་ཆེན་སྤྲུལ་སྐུའི་གསུང༌། ཁྱུང་ཐོ། གཏོར་གཞོང་རབ་གནས། ཡོན་མཆོད་བདེ་ལེགས།
སྔགས་པ་རྒྱལ་དབྱངས། ཚེ་འགུགས། བླ་མེད་ཡང་ཕུར་གྭའུ་དམར་ནག་ལས། འདོན་ཆའི་ཟིན་བྲིས་དབང་པོའི་ལྡེ་མིག་བྷི་ཛ་ཧ།། །། ༈ བླ་མེད་ཡང་ཕུར་གྭའུ་དམར་ནག་ལས༔ ལོ་རྒྱུས་རིན་ཆེན་ཕྲེང་བ་རྡོ་རྗེ་རབ་འབར་བཞུགས་སོ༔ མཁའ་འགྲོ་སིངྷ་ལ་ཡི་སྐད་དུ༔ ཀ་ར་བིདྱཱ་དྷ་ཧི༔ བོད་སྐད་དུ༔ བླ་མེད་རྡོ་རྗེ་གཞོན་ནུའི་ལོ་རྒྱུས་ཞེས་བྱ་བ་རིན་ཆེན་ཕྲེང་བ་སྟེ༔
འདི་ལ་དོན་གསུམ་མོ༔ འདིར་རྒྱུད་ཅེས་བྱ་བ་ནི༔ རྡོ་རྗེ་ཐེག་པའི་ཡང་རྩེའོ༔ འདིའི་ལོ་རྒྱུས་བྱ་བ་ནི་སྔོན་བྱུང་གི་རྒྱུད་དང་འགྲེས་སོ༔ འདི་ཡི་ཁུངས་བཤད་པ་ནི༔ ཆོས་ཀྱི་བབ་ཚུལ་ལོ༔ དཔེར་ན་ལོ་རྒྱུས་ཆོས་ཀྱི་བབ་ཚུལ་གྱི་དབང་དུ་སོང་ན༔ བླ་མེད་ཡང་ཕུར་གྭའུ་དམར་ནག་བྱ་བ་སྟེ༔ བླ་མེད་ཅེས་པ་ནི༔ ཐེག་པ་ཐམས་ཅད་ཀྱི་གོང་མ་ཡིན་པས་བླ་མེད་དོ༔
ཡང་ཕུར་ཅེས་པ་ཡང་དག་པའི་ལྟ་བ་མ་ནོར་ཞིང་ཁོང་དུ་ཆུད་པའི་རྫོང་ཆེན་ཏེ༔ ཉི་མའི་སྙིང་པོ་ལྟར་གྲགས་ཤིང་རང་བཞིན་གྱི་དོན་ཐམས་ཅད་གཅིག་ཏུ་བསྒྲིལ་བའོ༔ ཕུར་པ་བྱ་བ་ནི༔ ཡང་དག་ཡེ་ཤེས་རོལ་པའི་སྒྲུབ་ཁོག་གིས་བར་ཆོད་བསལ་ཕྱིར་ཕུར་པ་སྐུ་གསུམ་སྐྱེ་མེད་ཀཱི་ལ་ཡར་གྲགས་པའོ༔ གྭའུ་དམར་ནག་ཅེས་པ་ནི༔ རྒྱུད་ཉི་ཟླ་ཁ་སྦྱོར་གྱི་རྣམ་པ་ཡིན་པས་ཐབས་ཤེས་ཙམ་དུ་མཚོན་པའོ༔ སྦས་པའི་ཡུལ་ཤ་འུག་སྟག་སྒོ་དགོས་པ་ནི༔ ཤ་འུག་སྟག་སྒོར་མ་ནིང་གཏེར་ཁ་སྦས༔ ཞེས་བྱ་བའི་རྒྱུ་མཚན་ནོ༔ མ་ནིང་ཞེས་པ་ནི༔
ཡང་དག་རྫོགས་པ་ཆེན་པོ༔ ཕུར་པ་བདུད་བཞིའི་གཡུལ་རྒྱལ༔ ཕུར་སྐྱོང་དགྲ་བགེགས་ཚར་གཅོད་དེ༔ ལྷ་གཅིག་ལ་དོན་གསུམ་ཚང་པ་མ་ནིང་གི་མཚན་ཉིད་དོ༔ ཁྱད་པར་བླ་མེད་ཡང་དག་གི་ཆོས་འདི་བོད་དུ་ཇི་ལྟར་དར་ན༔ སྐུ་རྒྱལ་བོད་ཀྱི་རྒྱལ་པོ་གཉའ་ཁྲི་བཙན་པོ་ནས་གྲི་གུམ་བཙན་པོའི་བར་དུ༔ སྲིད་པ་གཡུང་དྲུང་གི་བོན་དར༔ ལྷ་ཐོ་ཐོ་རི་སྙན་ཤལ་གྱི་སྐུ་རིང་ལ་དམ་པའི་ཆོས་ཀྱི་དབུ་བརྙེས་སྲོང་བཙན་སྒམ་པོའི་དུས་སུ་ཆོས་ཀྱི་སྲོལ་བཏོད༔ ཇོ་ཤཱཀ་སྤྱན་དྲངས༔ ཁྲི་སྲོང་ལྡེའུ་བཙན་གྱི་སྐུ་རིང་ལ་རྗེ་བཙུན་ཆེན་པོ་པདྨ་འབྱུང་གནས་དཔལ་བསམ་ཡས་སུ་སྤྱན་དྲངས་ཏེ་ཆོས་ཀྱི་འཁོར་ལོ་རིམ་པ་མང་དུ་བསྐོར་ཞིང་༔
མཐར་རྗེ་འབངས་ཉེར་ལྔ་ལ་སོགས་སྨིན་གྲོལ་གྱི་ལམ་ལ་བཀོད་ནས་ཟབ་མོ་གཏེར་གྱི་བཀའ་གཏད༔ དེ་ཡང་རྡོ་རྗེ་ཕུར་པའི་བླ་བརྒྱུད་ལྟར་ན༔ བརྒྱུད་པ་གསུམ་སྟེ༔ རྒྱ་གར་ཡུལ་ནས་དགའ་རབ་རྡོ་རྗེ་ནས་པྲ་བྷ་ཧསྟཱི་དང་༔ པདྨ་འབྱུང་གནས་ལ་བརྒྱུད་ཏེ་ཡེ་ཤེས་མཚོ་རྒྱལ་ལ་གཏད༔ བལ་ཡུལ་ནས་བལ་པོ་ཇི་ལ་ཇི་ས་དང་ཤཱཀྱ་དཱེ་མ༔ ཀུ་ལ་ཀུ་ས་ ་་་་་ཞེས་ཀྱང་ཡོད་མཆན་གཉིས་ཀྱིས་བརྒྱུད་པ་བལ་པོ་བ་སུ་དྷ་ར་ལ་བཀའ་གཏད༔ བསམ་ཡས་སུ་རླངས་ཆེན་དཔལ་གྱི་སེངྒེ༔ གྲུ་གུ་ཨེ་བག་ཤ༔ རུ་གྱོང་དར་མ་ར་ཙ༔
གནུབས་ནམ་མཁའི་སྙིང་པོ་རྣམས་ནས་ཁྲི་སྲོང་ལྡེའུ་བཙན་ལ་ལུང་ཕོག༔ དེ་རྣམས་གསང་སྔགས་བན་ཕུར་བྱ་བ་ཡིན༔ མན་ངག་བོན་ཕུར་བྱ་བ་བཻ་རོ་ཙ་ནས་བསྒྱུར་ཞིང་བཀའ་གཏད་པ་ནི༔ ལི་ཤི་སྟག་རིང་༔ ཚ་མི་གཡུང་དྲུང་༔ སྟོང་མགྱོགས་མཐུ་ཆེན༔ གཤིན་བོན་དྲན་པ༔ མི་ལུས་བསམ་ལྷག༔ སྟག་ལ་མེ་འབར༔ རྟ་བོན་བྱོན་ཁྲིད༔
མཐར་བོན་གྲུབ་སྐྱེལ༔ འཕྲུལ་བོན་ཨ་སྣང་སྟེ༔ བོན་ཁྲོ་བོ་གསང་ཕུར་གྱི་རྒྱུད་དོ༔ ཕུར་པའི་རྒྱུད་ལ་ས་ཡ་གཅིག་དང་འབུམ་ཚོ་གསུམ་ཡོད༔ དེ་ཡི་ནང་ནས་བྱིན་རླབས་ཆེ་བ་ཡང་གསང་ཕུར་གཅིག་མ་ཡིན༔ བརྒྱུད་པ་ཉེ་ལམ་དུ་འཁོད་པ་བལ་པོ་བ་སུ་དྷ་ར་ཡིན༔ ཐུགས་ཀྱི་བུ་བཞི་ཡི་ནང་ནས་ཆེ་བ་ཡིན༔ དེ་ལྟར་གྱུར་པ་ལས་ཡང་ཕུར་འདི་ཉིད་སྔོན་སློབ་དཔོན་ཆེན་པོ་པྲ་བྷ་ཧསྟཱི་ལ་ཞུས་པ་དང་༔ ཕྱི་མོར་སློབ་དཔོན་ཧཱུྃ་ཀ་ར་ལ་ཡང་ཕུར་སྦྲགས་མ་བྱ་བའི་གདམས་པ་ཡོད་པ་བོད་ནས་རྒྱ་གར་དུ་ལེན་དུ་ཕྱིན་པའི་རྒྱུད་བཅས་ཕྱོགས་གཅིག་ཏུ་དྲིལ་བ་སྟེ༔ ཡང་ཕུར་གྭའུ་དམར་ནག་ཏུ་གྲགས་པའོ༔
ས་མ་ཡ༔ ཨེ་མ་དབྱིངས་ཡངས་པ་ཆེན་པོ་སྐྱེ་མེད་ཀཱི་ལ་སྒྲོགས་པའི་ཞིང་ཁམས་བཀོད་པ་ཕུན་སུམ་ཚོགས་པ་རུ་དཔལ་དང་པོའི་སངས་རྒྱས་ཡང་དག་བཞུགས་སོ༔ གནས་དེ་དང་ཉེ་བ་རུ༔ ལྷ་ཡི་དབང་པོ་རིན་ཆེན་འཕྲུལ་སྣང་བྱ་བའི་དད་དཔོན་ཆེན་པོ་ཞིག་བཞུགས་པ་ལ༔ ལྷ་མིན་རྒྱལ་པོ་ཏྲི་ཤ་ཏ་བྱ་བའི་གདུག་རྩུབ་ཆེ་བ་ཞིག་ཡོད༔ དེས་ལྷ་ཡི་དབང་པོ་ལ་དམག་དྲངས་ཏེ་ཐེ་ཚོམ་པའི་ཚེ་ལྷའི་དབང་པོས༔ དཔལ་གསང་བའི་བདག་པོ་ལག་ན་རྡོ་རྗེ་འབྱུང་པོ་འདུལ་བྱེད་ལ་གསོལ་བ་བཏབ་པས༔ མདུན་གྱི་ནམ་མཁའ་ནས་ལག་ན་རྡོ་རྗེས་ལུང་བསྟན་ཏེ༔ ལྷ་ཡི་དབང་པོ་ཤིན་ཏུ་དྲག་པོ་མི་བྱའོ༔ བྱང་ཤར་མཚམས་ཀྱི་ཁ་ཆེ་ཧེ་ཆེན་བརྡལ་བའི་དུར་ཁྲོད་དུ༔
མཆོད་རྟེན་ཤྲཱི་པྲཉྫ་བྱ་བའི་མགུལ་དུ་བདུད་བཞི་གཡུལ་ལས་རབ་ཏུ་རྒྱལ་བའི་ཡང་ཕུར་སྦྲགས་མའི་གདམས་པ་ཡོད་དེ༔ དེ་དག་འབྱིན་པས་ལྷ་མིན་གཡུལ་ཕམ་པར་འགྱུར་རོ༔ ཞེས་བཀའ་སྩལ་ཏོ༔ རིན་ཆེན་འཕྲུལ་སྣང་དེ་ལྟར་འབྱིན་པས་མཆོད་རྟེན་དེའི་བུམ་པའི་ནང་དུ༔ གནམ་ལྕགས་ལས་གྲུབ་པའི་གཏེར་སྒྲོམ་སྡིག་པ་ར་ཙ་མགོ་དགུའི་རྣམ་པ་ཅན་ཞིག་ཡོད་པ་གདན་དྲངས༔ དེ་ཡི་ནང་ནས་ཡང་ཕུར་བདུད་ལས་རྣམ་པར་རྒྱལ་བའི་དྲག་སྔགས་ཆིག་བརྒྱུད་ཡོད་པ་དེ་བཀླགས་པས་ལྷ་མ་ཡིན་གྱི་དམག་རྣམས་རབ་ཏུ་ཕམ་པར་གྱུར༔ དེའི་རྒྱུད་དང་གདམས་པ་རྣམས་རླུང་གི་གསལ་བྱེད་ཀྱི་སྒྲོམ་བུར་བཅུག་ནས་ལྷའི་ཡུལ་དུ་སྦས་སོ༔ ལྷ་བུ་དེ་ཚེ་འཕོས་ནས་འཛམ་གླིང་དུ་སློབ་དཔོན་པྲ་བྷ་ཧསྟཱི་བྱ་བ་བླ་མེད་ཀྱི་དོན་ལ་མཁས་པར་གྱུར༔ དེ་ཡང་པྲ་བྷ་ཧསྟཱི་བྱ་བ་ལྟ་བ་དྲི་མེད་འོད་ཟེར་དུ་གྲགས་པ་དེ་ཉིད༔ ཡུལ་བིདྱོཏྟ་མ་ལ་ཞེས་པའི་རིག་པ་ཡེ་ཤེས་ཀློང་ལ་རང་བཞིན་དུ་ཁྱབ་པའི་གནས་སུ་བྱོན༔
རིག་འཛིན་རྡོ་རྗེ་ཆོས་དང་མཇལ་རྫོགས་པ་ཆེན་པོའི་ནམ་མཁའ་ཀློང་ཡངས་ཀྱི་རྒྱུད་རྣམས་གསན༔ མཆོག་གི་རིག་འཛིན་བརྙེས༔ འོག་མིན་དུ་བྱོན༔ དཔལ་དང་པོའི་སངས་རྒྱས་ཀུན་ཏུ་བཟང་པོ་མཇལ༔ ཨ་ཏི་མཐའ་བྲལ་གྱི་དགོངས་པ་མངོན་དུ་གྱུར༔ མེ་རི་འབར་བར་བྱོན་རྡོ་རྗེ་སེམས་དཔའ་མཇལ༔ ཕྱི་རྒྱུད་རྡོ་རྗེ་ཡང་རྩེའི་རྒྱུད་རྣམས་རྫོགས་པར་མཛད༔ མ་ལ་ཡར་བྱོན་དགའ་རབ་རྡོ་རྗེ་མཇལ༔ རྡོ་རྗེ་རྣམ་པར་འཇོམས་པའི་ཕྱི་རྒྱུད་གསན༔ བིདྱོཏྟ་མ་ལ་རུ་མཆོག་དང་ཐུན་མོང་ཐམས་ཅད་སྐད་ཅིག་རྫོགས་པར་གྱུར༔
དེ་ཡི་ཚེ་ཕྱི་པ་མུ་སྟེགས་དང་ནང་པ་སངས་རྒྱས་པ་གཉིས་འཁྲུག་པའི་ཚེ༔ མུ་སྟེགས་ནག་པོ་འཕུར་ཤེས་བྱ་བའམ་ཞང་ཞུང་རླུང་འཁོར་བྱ་བ་རུ་ཡོད་པ་ཁོ་ཁྲོས་ཏེ༔ ནམ་མཁའ་ནས་ཐོག་ཆར་ཕབ༔ དེ་ཡི་ཚེ་པྲ་བྷ་ཧསྟཱི་རྡོ་རྗེ་ལྟ་བུའི་ཏིང་ངེ་འཛིན་ལ་བཞུགས་ཏེ་མུ་སྟེགས་ཀྱི་སྡེ་ཐམས་ཅད་ཕམ་པར་བརླགས་ནས༔ ཁྱད་པར་གསང་ཆེན་ཁྲོ་བོ་རོལ་པའི་དུར་ཁྲོད་ནས༔ རྡོ་རྗེ་གཞོན་ནུ་ཡབ་ཡུམ་སྲས་འཁོར་བཅས་དངོས་སུ་བྱོན་ཏེ་སློབ་དཔོན་དང་དབྱེར་མེད་དུ་གྱུར༔ དེ་ཡི་ཚེ་ཀཱི་ལི་ཀཱི་ལ་ཡ་གནམ་ལྕགས་ཀྱི་ཕུར་བུ་སོར་བརྒྱད་པ་ཞིག་མཁའ་ནས་བྱུང་སྟེ་མདུན་དུ་བབས་ནས༔ སློབ་དཔོན་གྱིས་རྩོལ་མེད་ཀྱི་ཕྱག་གིས་འཛིན་ནས་གསོར་ཐབས་ཀྱིས་གདེང་བས་མུ་སྟེགས་ཀྱི་དམག་རྣམས་དྲན་མེད་དུ་འགྱེལ་བར་གྱུར༔ སྟོང་པའི་རང་སྒྲ་ལས༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ
ཅེས་སྒྲས་བསྐུལ་ཏེ་ཡང་ཕུར་གནམ་ལྕགས་ཐོག་མདའ་རུ་གྲགས་སོ༔ གནམ་ལྕགས་ཐོག་མདའི་རྒྱུད་དེ་ཉིད་ལ་ཕུར་པ་སྤ་མ་གོང་ཁུག་ཅེས་བྱ་སྟེ༔ སྤ་མ་ནི་མུ་སྟེགས་པའི་ཡུལ་དེ་ཡི་མིང་ངོ་༔ གོང་ཁུག་བྱ་བ་ནི་གཞན་ཕལ་མོ་ཆེ་ལ་མ་སྤེལ་ཞིང་དར་ཚོན་སྣ་ལྔས་དྲིལ་ཏེ་གོང་བའི་ནང་དུ་འཆང་བས་གོང་ཁུག་བྱའོ༔ གདམས་པ་དེ་དང་འབྲེལ་བའི་རྒྱུད་རྣམས་ཕྱི་མོར་རྗེ་བཙུན་པདྨ་འབྱུང་གནས་ལ་མཁའ་འགྲོས་ལུང་བསྟན་པས་བིདྱོཏྟ་མ་ལ་རུ་བྱོན༔ ལུང་ལས༔ རྣལ་འབྱོར་པྲ་བྷ་ཧསྟཱི་སྤྱན་སྔར་བྱོན༔ ཡོ་ག་རྣམ་གསུམ་ཆོས་ཀྱི་སྦྱངས་པ་མཛད༔ ཡོ་གའི་ལྷ་ཚོགས་རྣམས་ཀྱིས་ཞལ་གཟིགས་སོ༔ གུ་རུ་ཤཱཀྱ་སེངྒེ་མཚན་དུ་གསོལ༔
ཞེས་པ་ལྟར༔ དུས་དེ་ཡི་ཚེ་རྡོ་རྗེ་ཕུར་པའི་རྒྱུད་ཐམས་ཅད་རྫོགས་པར་ཐུགས་ཉམས་ཀྱིས་བཞེས༔ ཕྱི་མོའི་དུས་སུ་བལ་ཡུལ་ཡང་ལེ་ཤོད་དུ་ཕེབས་སྐབས༔ བལ་པོ་ཐམས་ཅད་ཀྱི་ལྷ་འདྲེ་གདུག་པ་ཅན་རྣམས་ཀྱིས་ཆོ་འཕྲུལ་བསྟན༔ ལོ་གསུམ་དུ་བཀྲ་མི་ཤིས་པའི་ལྟས་སྣ་ཚོགས་བྱུང་༔ དེ་ཡི་ཚེ་བལ་པོའི་རྒྱལ་པོས་ཇི་ལ་ཇི་ས་དང་༔ བལ་མོ་ཀུ་ལ་ཀུ་ས་གཉིས་རྒྱ་གར་དུ་གསེར་བྲེ་བདུན་དང་བཅས་ནས་བརྫངས༔ རྒྱ་གར་གསེར་བྲག་བྱ་སྐྱིབ་ཏུ་སློབ་དཔོན་ཧཱུྃ་ཆེན་ཀ་རའི་སྤྱན་སྔར་བསླེབས༔ སྔར་བཞིན་གྱི་ལོ་རྒྱུས་ཞུས་པས་ཧཱུྃ་ཀ་རའི་ཕུར་པ་གནམ་ལྕགས་འཁྱུག་མོ་ཞེས་ཡང་ཕུར་སྦྲགས་མའི་སྒྲུབ་སྐོར་ཤོག་དྲིལ་གཅིག་ལ་ཚང་བ་གཞན་མི་ཁུར་ཙམ་བཅས་བསྐུར༔ སློབ་དཔོན་པདྨའི་ཕྱག་ཏུ་ཕུལ་བས་དགོངས་པ་ཤིན་ཏུ་དགྱེས༔
ཡང་ལེ་ཤོད་དུ་སྒྲུབ་པ་མཛད་པས་ཞག་བདུན་གྱིས་ཡི་དམ་ཞལ་གཟིགས༔ དེ་ཡི་ཚེ་སྐུ་ལུས་ལ་ཕུར་པ་རྣམ་གསུམ་གྱི་གོ་ཆ་བཞེས་བདུད་དང་དམ་སྲི་ཐམས་ཅད་དམ་ལ་བཏགས༔ ཁྱད་པར་ཀླུ་གྱོང་པོ་སྣ༔ བར་སྣང་གློག་མ་སྤྲིན་གནོད་སྦྱིན་རྒོད་མ་ཁ་བཅས་མཐའ་རུ་སྤྱུགས༔ ལུང་ལས་སྟག་ཚང་སེངྒེ་བསམ་འགྲུབ་གནས་མཆོག་ཏུ༔ བར་ཆད་བགེགས་རྣམས་རྡོ་རྗེ་ཕུར་བུས་བསྒྲལ༔ གུ་རུ་རྡོ་རྗེ་གྲོ་ལོད་ཞེས་སུ་གྲགས༔ ཞེས་སོ༔ དེ་ཡི་ཚེ་བལ་ཡུལ་ཐམས་ཅད་བཀྲ་ཤིས་པའི་ལྟས་སྣ་ཚོགས་པ་བྱུང་༔ ཁྱད་པར་བཙན་པོ་ཁྲི་སྲོང་ལྡེའུ་བཙན་གྱིས་སྤྱན་དྲངས་ཤིང་དཔལ་བསམ་ཡས་སུ་གསང་སྔགས་རྡོ་རྗེ་ཕུར་པས་ས་འདུལ་མཛད་པས་བསམ་ཡས་གྲུབ༔
དེ་ཡི་ཚེ་ཡང་ཕུར་ཡིད་བཞིན་ནོར་བུ་བའམ༔ ཕུར་པ་ཡོན་ཏན་ཕུན་ཚོགས་སུ་གྲགས་པའོ༔ དེ་ལྟ་བུའི་རྒྱུད་ཡང་ཕུར་བིདྱོཏྟ་མ་ལ་འབུམ་སྡེའི་རྒྱུད་ལ༔ ཡེ་ཤེས་སྙིང་པོ་ཕུར་པ་ཕ་ཡི་རྒྱུད༔ དམ་པ་གསང་ཆེན་ཕུར་པ་མ་ཡི་རྒྱུད༔ ཀཱི་ལ་ཡ་བཅུ་གཉིས་ཕུར་པ་སྲས་ཀྱི་གཉིས་ཀའི་རྒྱུད༔ རྡོ་རྗེ་རྩེ་མོའི་རྒྱུད༔ སངས་རྒྱས་རྩེ་མོའི་རྒྱུད༔ རྣལ་འབྱོར་རྩེ་མོའི་རྒྱུད༔ ཡན་ལག་གི་རྒྱུད་ལ༔
བཟློག་ཕུར་བཅུ་གཉིས་ཀྱི་རྒྱུད༔ ཕྲིན་ལས་རྣམ་བཞིའི་རྒྱུད༔ སྲུང་མ་བཅུ་གཉིས་ཀྱི་རྒྱུད་དོ༔ རྩ་བའི་རྒྱུད་ལྔ་ལ༔ སྙིང་པོའི་རྒྱུད་གསུམ༔ ཡན་ལག་གི་རྒྱུད་བཅུ༔ ལོ་མའི་རྒྱུད་བཞི༔ མེ་ཏོག་གི་རྒྱུད་བཅུ༔ འབྲས་བུའི་རྒྱུད་བཞི༔ མ་ཚང་ཁ་བསྐང་བའི་རྒྱུད་དོ༔
རྩ་བའི་རྒྱུད་ལྔ་ལ༔ དང་པོ་ཡེ་ཤེས་འཁོར་ལོ་སྐུ་ཡི་རྒྱུད༔ པདྨ་གསང་བ་གསུང་གི་རྒྱུད༔ རྣམ་དག་རྡོ་རྗེ་ཐུགས་ཀྱི་རྒྱུད་དོ༔ རིན་ཆེན་འབར་བ་ཡོན་ཏན་གྱི་རྒྱུད༔ རལ་གྲི་འབར་བ་ཕྲིན་ལས་ཀྱི་རྒྱུད༔ སྙིང་པོའི་རྒྱུད་གསུམ་ལ༔ མྱ་ངན་ལས་འདས་པའི་རྒྱུད༔ སངས་རྒྱས་གསང་བའི་རྒྱུད༔ རིན་ཆེན་ཕུང་པོའི་རྒྱུད༔
ཡན་ལག་གི་རྒྱུད་བཅུ་ནི༔ ཧཱུྃ་ཀ་ར་སེར་བ་དབབ་པའི་རྒྱུད༔ རྣམ་པར་རྒྱལ་བ་དབང་བསྐུར་བའི་རྒྱུད་དོ༔ དབྱུག་པ་སྔོན་པོ་སྦྱིན་སྲེག་གི་རྒྱུད༔ གཤིན་རྗེ་གཤེད་པོ་ལས་ལ་བཟུང་བའི་རྒྱུད༔ མི་གཡོ་མགོན་པོ་བཟློག་པའི་རྒྱབ་རྟེན་གྱི་རྒྱུད་དོ༔ རྟ་མགྲིན་ནཱ་ག་ཀླུ་འདུལ་བའི་རྒྱུད༔ འདོད་པའི་རྒྱལ་པོ་ཕོ་མོ་འགུགས་པའི་རྒྱུད༔ བདུད་རྩི་འཁྱིལ་བ་གནོད་བྱེད་མཚམས་གཅོད་རྒྱུད༔ ཁམས་གསུམ་རྣམ་རྒྱལ་ལས་དྲུག་འཆང་བའི་རྒྱུད༔
སྟོབས་པོ་ཆེ་སེར་བ་གཅོད་པའི་རྒྱུད་དོ༔ ལོ་མའི་རྒྱུད་བཞི་ནི༔ རྣལ་འབྱོར་བླ་མེད་རྒྱུད༔ བླ་ན་མེད་པའི་རྒྱུད༔ བླ་མ་བླ་མའི་རྒྱུད༔ འཇིག་རྟེན་སྣང་འབྱེད་ཀྱི་རྒྱུད་དོ༔ མེ་ཏོག་གི་རྒྱུད་བཅུ་ནི༔ འཁོར་ལོ་གསང་བའི་རྒྱུད༔ འཇིག་རྟེན་རབ་སྣང་གི་རྒྱུད༔ རྡོ་རྗེ་ཕྲེང་བའི་རྒྱུད༔
རྡོ་རྗེ་བཀོད་པའི་རྒྱུད༔ གསང་བ་བསྲེག་ལེན་གྱི་རྒྱུད༔ ཡེ་ཤེས་རྩེ་མོའི་རྒྱུད༔ མྱ་ངན་འདས་པ་ཕྱི་མའི་རྒྱུད༔ སངས་རྒྱས་གསང་བའི་རྒྱུད༔ རྡོ་རྗེ་གསང་བའི་རྒྱུད༔ དུར་ཁྲོད་ཁུ་བྱུག་རོལ་པའི་རྒྱུད་དོ༔ འབྲས་བུའི་རྒྱུད་བཞི་ནི༔ སྦས་པ་མ་མོ་དྲུག་བརྩེགས་ཀྱི་རྒྱུད༔ བསྭེ་རྒྱུད་དམར་པོའི་རྒྱུད༔
ཤྭ་ན་དམར་ནག་གི་རྒྱུད༔ རྩ་བ་འབུམ་པའི་རྒྱུད་དོ༔ མ་ཚང་བ་ཁ་བསྐང་བའི་རྒྱུད་ལྔ་ནི༔ གསང་བ་གཏེར་གྱི་རྒྱུད༔ གབ་པ་གཏེར་གྱི་རྒྱུད༔ ལྟ་བ་གཏེར་གྱི་རྒྱུད༔ ཕྲིན་ལས་གཏེར་གྱི་རྒྱུད༔ མན་ངག་གཏེར་གྱི་རྒྱུད་རྣམས་སོ༔ ཀཱི་ལ་རྣམ་གསུམ་གྱི་རྒྱུད་ལ༔ ཀཱི་ལ་ཡ་དགོངས་པའི་རྒྱུད༔
ཕྱི་མ་རྫོགས་པའི་རྒྱུད༔ ཕྱི་མ་ཡི་ཕྲིན་ལས་ཀྱི་རྒྱུད་དོ༔ དེ་ལྟ་བུ་རྩ་བའི་རྒྱུད་དང་༔ སྔོན་བྱུང་གི་རྒྱུད་བཅས་དཔལ་བསམ་ཡས་སུ་རྒྱ་བོད་དང་མཁའ་འགྲོའི་གསང་མཛོད་ནས་གདན་དྲངས་པ་བཅས་གབ་པ་མངོན་ཕྱུང་གི་རྒྱུད་དོ༔ དེ་ཡི་ནང་ནས་ལྷག་ཏུ་ཁྱད་པར་འཕགས་པ་གནམ་ལྕགས་འཁྱུག་མོ་ཞེས་ཡང་ཕུར་གྭའུ་དམར་ནག་གོང་ཁུག་མར་གྲགས་པ་སྟེ་འདི་ཉིད་རྒྱུད་པ་ཉེ་ཞིང་བྱིན་རླབས་འབྲེལ་བའི་ཁུངས་བསྟན་པ་སྟེ༔ ཇོ་མོ་མཚོ་རྒྱལ་གྱི་ཞལ་ནས༔ ཨེ་མ་ཡང་ཟབ་འདི་ཉིད་བྱིན་རླབས་བཅུད་དུ་དྲིལ༔ ཕུར་པ་ཡིད་བཞིན་ནོར་བུ་སངས་རྒྱས་ལམ༔ ཕུར་པ་ཡིད་བཞིན་ནོར་བུས་དགོས་འདོད་འགྲུབ༔ ཕུར་པ་ཡིད་བཞིན་ནོར་བུ་ནོར་གྱིས་ཕྱུག༔
ཕུར་པ་ཡིད་བཞིན་ནོར་བུས་ཕྲིན་ལས་འགྲུབ༔ ཕུར་པ་ཡིད་བཞིན་ནོར་བུས་བར་ཆོད་སེལ༔ ཕུར་པའི་གདེང་ཚད་གྲུབ་པའི་ཇོ་མོ་ངས༔ བློ་ཕུགས་ཡིད་བཞིན་ནོར་བུ་འདི་ལ་བཅའ༔ གདམས་པ་སྒྲུབ་ཐབས་རིན་ཆེན་གཏེར་དུ་སྦས༔ རྗེ་ཡི་བཀའ་བཞིན་བདག་གིས་གླུར་བླངས་པ༔ མ་ནིང་གཏེར་བཅུ་སྦས་པའི་གནས་སུ་འོས༔ བལ་བོད་མོན་ཁ་ཕུར་པ་བསྟེན་པའི་གནས༔ ཡང་ཕུར་གཅིག་དྲིལ་གདམས་ངག་ཟབ་མོའི་ཆོས༔ མ་འོངས་འདི་འབྱིན་རྗེས་འབྲངས་གྲོགས་ལྔ་འབྱུང་༔
ས་རྟགས་མཐའ་བཞིའི་སོ་ཁ་མངོན་དུ་མཚུངས༔ དུས་རྟགས་རུ་བཞི་ཆུ་ལྟར་ཁོལ་བར་བྱེད༔ འདུལ་ཞིང་འགྲོ་དོན་རོང་ཆེན་བཞི་ལ་འབྱུང་༔ བཀའ་ཡི་ཆོས་བདག་ཉི་ཤུ་རྩ་ལྔར་སྤེལ༔ གནུབས་སྟོན་མཐུ་ཆེན་ཡིད་ལ་དེ་ལྟར་བཅག༔ ཞལ་གདམས་ཐམས་ཅད་མཁའ་འགྲོའི་ཆོས་བཞིར་ལྟོས༔ མན་ངག་ཕལ་ཆེར་ལུང་བྱང་གོང་མ་ཡིན༔ གདམས་ངག་ཐེམ་མེད་རྒྱུད་བྱང་སོ་སོར་ཡོད༔ ཡང་མཐའི་དོན་དུ་རྒྱས་བསྡུས་འབྲིང་གསུམ་འབྱུང་༔ རྒྱས་པར་ལྟ་བ་ཀློང་ཡངས་ནམ་མཁའི་མཛོད༔
འབྲིང་པོ་དོན་རྫོགས་བྱེ་བྲག་ལྡེ་མིག་གནད༔ གཅིག་སྒྲིལ་ཡང་ཕུར་སྦྲགས་མ་འདི་ཁོ་ན༔ དེ་ཕྱིར་ཁོ་མོ་བདག་གིས་ལེགས་པར་གདམས༔ ས་མ་ཡ༔ ཞེས་མཚོ་རྒྱལ་ཞུས་ལེན་གདམས་པ་སྟེ༔ ཡང་ཕུར་གྭའུ་དམར་ནག་གི་ལོ་རྒྱུས་རྡོ་རྗེ་ཕུར་པའི་རྣམ་དབྱེ༔ བཀའ་འགྲེལ་བའི་ལོ་རྒྱུས་བཅས་དེའི་རིགས་སུ་འཁོད་པའོ༔ རྒྱས་པའི་གཞུང་ནི་སྤྱི་ཆིངས་ནམ་མཁའ་མཛོད་དུ་ངེས་སོ༔ དེ་ལྟར་གོ་རིམ་ཇོ་མོ་མཁར་ཆེན་བཟའི་བཞེད་པ་གྲོགས་ལྔ་ལ་གདམས་པའི་ཤོག་དྲིལ་མ་གུ་ཏའོ༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཀ་མ་ལ་ནི་དྷི་པ་རི་ཏི་པས་མེ་སྤྲེལ་ལོར་མོན་ཡུལ་ཤ་འུག་སྟག་སྒོ་ནས་གདན་དྲངས་པ་སྦས་ཡུལ་པདྨ་རོང་གི་བྲག་དམར་པདྨ་ཤེལ་ཕུག་ཏུ་མེ་རྟ་ལོར་ཞལ་བཤུས་སོ།། ། ༄༅། བླ་མེད་ཡང་ཕུར་གྭའུ་དམར་ནག་ལས༔ དབང་ཆེན་རྡོ་རྗེའི་ཕྲེང་བ་རྔམ་ཀློང་རབ་ཏུ་འབར་བ་བཞུགས་སོ༔ བླ་མེད་ཡང་སྙིང་འདུས་པ་དཔལ་ཆེན་རྡོ་རྗེ་གཞོན་ནུའི་ཐུགས་ལ་འདུད༔ ས་མ་ཡ༔
ཨེ་མཿ རྒྱལ་དབང་ཐུགས་རྗེ་རྒྱ་མཚོའི་ཟློས་གར་ལས༔ རྣམ་འདྲེན་ཁྱབ་བདག་འགྲོ་བའི་བླ་མ་ཉིད༔ ལུགས་གཉིས་སྐྱེ་དགུའི་མགོན་མཆོག་རྒྱ་གར་པ༔ མཁས་མཆོག་བསྟན་པའི་གཙུག་རྒྱན་པད་འབྱུང་ངས༔ ཀ་དག་ནམ་མཁའི་རྒྱུད་སྡེའི་གཏིང་ཆེན་ནས༔ ཟབ་ཡངས་ཀློང་དགུ་རྡོ་རྗེའི་བརྡ་ཚིག་བསྟན༔ དབྱངས་ཅན་བཞད་པའི་དཔལ་མོས་རབ་ཏུ་ཟུངས༔ ཀུན་འབྱུང་དྲྭ་བ་འཕྲུལ་ཆེན་བརྡ་རུ་གཟུག༔ གཉུག་མའི་བཞིན་བཟང་ཐོན་རྩེའི་སྦུབས་སུ་སྦོས༔
མདོག་དམར་མེ་འོད་གདོང་དེར་གཉེར་གྱིས་གཏད༔ མ་འོངས་གནུབས་ལོ་གར་གྱི་པཎྜི་ཏའི༔ རྣམ་འཕྲུལ་རྩ་གསུམ་གླིང་པ་ཆོས་ཀྱི་རྒྱལ༔ རྟགས་ལྡན་དངོས་མིང་ངེས་དེར་སྤྲོད་ཅིག་རྒྱ༔ ཁྱོན་བཟང་འོད་སྟོང་འཁྱིལ་འོས་ཤ་འུག་ཐཾཿ ས་མ་ཡ༔ དེ་ཡང་དཔལ་ཆེན་རྡོ་རྗེ་གཞོན་ནུ་ཡི༔ རྡོ་རྗེའི་ཕྲེང་དབང་ཆེན་མོ་བསྐུར་བ་ནི༔ ཐོག་མར་བཀྲ་ཤིས་བྱིན་ཆགས་དབེན་པའི་གནས༔ ཡིད་འཐད་རྟེན་འབྲེལ་ལྡན་པའི་ས་དེ་རུ༔
དཀྱིལ་འཁོར་གཞུང་བཞིན་སྤྱི་མཚུངས་ལག་ལེན་གདབ༔ མཆོད་རྫས་ཟུར་བཀོད་ལྟ་བུར་རྒྱས་པར་བཀྲམ༔ ཕྱི་ནང་རྒྱན་དང་དབང་ཆེན་ཚང་བར་བྱ༔ ལས་བྱང་ལ་སོགས་གཞུང་བསྲངས་གྲུབ་པའི་རྗེས༔ སྣོད་ལྡན་སློབ་མ་གྲངས་ཚན་གང་རུང་ལ༔ ཕྱི་ཡི་བགེགས་བསྐྲད་ཁྲུས་སྩལ་མེ་ཆུ་བྱ༔ དེ་ནས་གོས་དཀར་གྱོན་ཞིང་རྒྱན་བཟང་འདོགས༔ དགེ་ཚོགས་ལེགས་འདུན་རྒྱས་པར་བྱས་ནས་སུ༔ ཐོག་མར་དཀྱིལ་འཁོར་ཤར་ཕྱོགས་སྒོ་དྲུང་ནས༔ ཐལ་སྦྱར་ཕྱག་དང་བཅས་ཏེ་འདི་སྐད་ཞུ༔
ཧོཿ ཡེ་ཤེས་སྒོ་བ་དགོངས་སུ་གསོལ༔ བླ་མེད་ཡང་གསང་དཀྱིལ་འཁོར་དུ༔ སྐལ་ལྡན་ལས་ཅན་འཇུག་པའི་ཕྱིར༔ རྣམ་དག་སྨོན་ལམ་སྒོ་ཕྱེས་འཚལ༔ སྒོ་བ་རྣམས་ཀྱིས༔ ཧོཿ ངེད་རྣམས་འབར་བ་དྲག་པོའི་རིགས༔ ཕོ་བྲང་ཆེན་པོའི་སྒོ་སྐྱོང་སྟེ༔ སྐལ་ལྡན་སྲུང་ཞིང་བདུད་རིགས་གཞོམ༔
དེ་བས་དམ་ཚིག་བསྣོལ་ནུས་སམ༔ སློབ་མས༔ ཧོཿ ངེད་རྣམས་སྐལ་ལྡན་དམ་ཚིག་ཅན༔ ཡང་དག་དཀྱིལ་འཁོར་གཉན་དག་ལ༔ དད་མོས་གདུང་ཞིང་འདུན་ལགས་པས༔ འཇུག་པའི་བརྡ་སྒོ་ལེགས་ཕྱེས་འཚལ༔ དེ་ནས་རོལ་མོ་བྱ་ཞིང་བགེགས་མཚམས་གཅོད་པའི་གིང་དཀར་ནག་གིས་རྡོ་ཐུན་ཐོགས་ཏེ༔ རྔམ་སྟབས་ཧ་ཧ་དགྱེས་པའི་གར་དང་བཅས་ཏེ་འབྱུང་པོ་བསྐྲད་པ་ནི༔ ཧཱུྃ་ཛཿ
དམ་ཚིག་ཆེན་པོའི་དཀྱིལ་འཁོར་དུ༔ འཇུག་པ་ཁྱེད་ཅག་སྐལ་ལྡན་ན༔ བསྒྲུབ་ལ་མི་དབང་གནོད་བྱེད་བགེགས༔ མཐར་ཞིང་མཚམས་བཅད་ཕྱིར་དེངས་ཤིག༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་ཧཱུྃ་ཧཱུྃ་གིང་ཀ་ར་གིང་ཀ་ར་གནོད་བྱེད་ཐམས་ཅད་ཚིནྡྷ་ཚིནྡྷ་ཕཊ྄ཿ ཅེས་ཐུན་བརྡེག་ཅིང་བགེགས་དང་འབྱུང་པོའི་ཚོགས་ཐམས་ཅད་མཚམས་བཅད༔ དེ་ནི་དཀྱིལ་འཁོར་གཉན་པོར་ཞུགས་པ་རྣམས་ལ་འཚེ་བའི་བགེགས་བཅོམ་ཞིང་རྒྱུད་དག་པའི་དགོས་ཆེད་ཡོད༔ དཻ་ནས་དམ་ཚིག་སྟོན་པའི་ཕྱིར་ཡོལ་བའི་ཕྱི་ནས་འདི་སྐད་ཞུ༔ ཧོཿ རིག་འཛིན་རྡོ་རྗེ་སློབ་དཔོན་དགོངས༔
བླ་མེད་ཡང་གསང་དཀྱིལ་འཁོར་དུ༔ སྐལ་ལྡན་བདག་ཅག་འཇུག་སྨིན་ཕྱིར༔ གཙོ་བོས་དེང་འདིར་བཀའ་གནང་སྩོལ༔ རྡོ་རྗེ་སློབ་དཔོན་གྱིས༔ ཧོཿ འདི་ཉིད་ངོ་མཚར་གསང་བའི་མཆོག༔ ཡང་ཕུར་སྔགས་ཀྱི་དཀྱིལ་འཁོར་ཏེ༔ ཤིན་ཏུ་བཀའ་གཉན་དམ་ལྕི་བས༔ ཡང་དག་མོས་རྣམས་ལག་ཏུ་བསྟན༔ སློབ་མས༔
ཧོཿ རྨད་བྱུང་དག་པ་རབ་འབྱམས་ལ༔ བདག་ཅག་དོན་ལྡན་ཅིས་མི་དད༔ ངེས་དོན་བསྒོམ་ཕྱིར་སྲོག་ལྟར་བཟུང་༔ མི་འདའ་དམ་ཚིག་ལྡན་ལགས་སོ༔ དེ་ནས་རྡོ་རྗེ་སློབ་དཔོན་གྱི་ཕྱག་ཏུ་རྡོ་རྗེ་ཐོགས་ལ༔ ཡོལ་བ་རྣམས་ཐུགས་ཀྱི་སྒོར་མོས་ཏེ་དབྱེ་བ་ནི༔ ཧཱུྃ༔ ཕོ་བྲང་ཆེན་པོ་ཡེ་ཤེས་དབྱིངས༔ ཡང་དག་རྡོ་རྗེའི་དཀྱིལ་འཁོར་ཉིད༔
དེ་རིང་ཁྱེད་རྣམས་འཇུག་པའི་ཕྱིར༔ རྟེན་འབྲེལ་བརྡ་ཡི་སྒོ་ཕྱེའོ༔ ཨོཾ་ཛྙཱ་ན་པྲ་བེ་ཤ་ཡ་ཕཊ྄ཿ ཅེས་པས་ཡོལ་བ་ཕན་ཚུན་གྱི་བར་སྒོ་དབྱེ༔ དེ་ནས་ཡེ་ཤེས་ལྔའི་དར་ཐག་རིང་པོའི་སྣེ་མོ་སློབ་མ་རྣམས་ཀྱིས་ཟིན་ཏེ༔ སློབ་དཔོན་གྱིས་ཡེ་ཤེས་ལྔའི་ལམ་ལ་འཁྲིད་ཅིང་༔ ཧཱུྃ༔ ང་ནི་ཡང་དག་སློབ་དཔོན་ཉིད༔ དེང་ཕྱིན་སྐལ་ལྡན་ཁྱེད་རྣམས་ཀྱང་༔ རིག་པ་རྡོ་རྗེའི་ལམ་བསྟན་ཕྱིར༔
དཀྱིལ་འཁོར་འདི་བཟུང་ནང་དུ་ཤོག༔ ཨོཾ་བཛྲ་དྷརྨ་ཛྙཱ་ན་མཎྜ་ལ་དྷ་ར་ཧཱུྃ༔ ཞེས་པས་ནང་དུ་ཁྲིད་ནས་གྲལ་ལ་འཁོད༔ སྔོན་འགྲོ་རྟེན་འབྲེལ་བརྟག་ཕྱིར་འཇུག་པའི་དམ་ཆུ་སྦྱིན༔ ཧཱུྃ༔ འདི་ནི་རྟེན་འབྲེལ་ཡེ་ཤེས་ཆུ༔ དམ་ཚིག་ཅན་གྱིས་ཅི་ལྟར་གནས༔ རྒྱུན་བསྲུངས་དངོས་གྲུབ་སྣ་ཚོགས་རྙེད༔ ཉམས་དང་མ་བསྲུང་དུག་ཆུར་འགྱུར༔ ཨོཾ་ན་ར་ཡ་ཨི་དནྟེ་ས་མ་ཡ༔
ཞེས་པས་སྦྱིན༔ དེ་ནས་དཀྱིལ་འཁོར་གྱི་བར་ཆད་བསྲུང་ཕྱིར་དཔུང་སྐུད་སྦྱིན་པ་ནི༔ སྔགས་འདིས་གང་མང་བྱིན་རླབས་བྱ༔ ཕོ་ཡི་ལག་གཡས་མོ་ཡི་གཡོན་དུ་འདོགས༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ དེ་ནས་དཔུང་པར་བཏགས་པ་ནི༔ ཧཱུྃ༔ སྙིང་པོ་བརྟན་པར་འགྱུར་བ་དང་༔ དཀྱིལ་འཁོར་འཇུག་ལ་བགེགས་བྲལ་ཕྱིར༔ གསང་བ་སྔགས་ཀྱི་རྒྱ་ཆིངས་གདབ༔
གནས་པར་གྱུར་ཅིག་བཛྲ་ཧོཿ ཨོཾ་བྷྲཱུྃ་ཙཀྲ་ཡེ་སྭཱ་ཧཱ༔ ཞེས་རྡོ་རྗེ་རྒྱ་གྲམ་བསྟན༔ དེ་ནས་ཀུ་ཤ་གཏད་པ་ནི༔ ཧཱུྃ༔ སྔོན་བྱོན་རིག་འཛིན་འཕགས་པ་ཡིས༔ རྩྭ་མཆོག་ལ་ནི་གདན་བྱས་ཤིང་༔ རྟེན་འབྲེལ་རྨི་ལམ་བརྟག་པ་བཞིན༔ ཁྱོད་ཀྱང་ལེགས་པའི་བརྡ་དེ་ཟུངས༔ ཨོཾ་བཛྲ་དྷརྨ་ཛྙཱ་ན་ཨཱ་ལི་ཀཱ་ལི་སྭཱ་ཧཱ༔
དེ་ནས་རྟེན་འབྲེལ་བརྟག་པ་ནི༔ མཎྜལ་ལམ་དཀྱིལ་འཁོར་རིགས་ལྔ་ཚང་བ་ཞིག་གི་སྟེང་དུ་སོ་ཤིང་འཕང་བ་ནི༔ སྐྱེར་པའི་ཤིང་ལ་མགོ་བོ་མེ་ཏོག་རྩ་བ་ཕུར་བུ་བགྱིས་པ་སྨོན་ལམ་དང་བཅས་ནས་དོར་ཏེ༔ ཧཱུྃ༔ བདག་ལུས་ཕུང་པོ་རྣམ་དག་ལྗོངས༔ དྲྭ་བས་བརྒྱན་པར་མེ་ཏོག་ཤིང་༔ དཀྱིལ་འཁོར་ལྷ་ལ་འབུལ་དམིགས་ནས༔ དོར་ནས་རྟེན་འབྲེལ་གང་འགྲུབ་སྟོན༔ ཨོཾ་མུ་ལ་ཨིཥྚ་པུཥྤེ་ཡེ་སྭཱ་ཧཱ༔ ཞེས་བདེན་ཚིག་དང་བཅས་པས་དོར་བས༔
མེ་ཏོག་དཀྱིལ་ལ་ཕྱོགས་ན་རྟེན་འབྲེལ་ལྡན༔ མགོ་མཇུག་ལྡོག་ན་སྐོང་བཤགས་ལ་འབད་པ་དགོས༔ དེ་ནས་སྔོན་འགྲོ་སྒྲིབ་སྦྱོང་འབོག་པ་ནི༔ ཧོཿ བདག་ཉིད་སྒྱུ་ལུས་སྣང་སྟོང་སྤྱི་བོའི་སྟེང་༔ རིག་པ་སྐྱེ་མེད་དུང་མདོག་རྡོ་རྗེ་སེམས༔ ཐམས་ཅད་ཕྱག་རྒྱ་བསྣོལ་ཞིང་སྙེམས་མ་འཁྱུད༔ སྐྱིལ་ཀྲུང་ཐུགས་ཀའི་ཧཱུྃ་མཐར་ཡིག་བརྒྱས་བསྐོར༔ སྔགས་ཕྲེང་འཁོར་ཞིང་འོད་ཞུ་བདག་ལ་ཐིམ༔ བདུད་རྩིས་ལུས་ཁེངས་བག་ཆགས་གཡའ་བྲལ་བསྒོམ༔
ཞེས་ཡི་གེ་བརྒྱ་པ་བཟླ༔ དེ་ནས་མཎྜལ་འབུལ་བ་ནི༔ ཧོཿ བདག་ལུས་ཕུང་པོ་ཕྱི་སྣོད་རི་རབ་གླིང་༔ ནང་བཅུད་དབང་པོ་དགེ་རྩ་ཅི་བསགས་ཚོགས༔ བློས་བླངས་རྩེ་གཅིག་ཡིད་ཀྱིས་འབུལ་ལགས་ན༔ བདག་གཞན་ཚོགས་བསགས་འབྲས་བུ་དོན་ལྡན་ཤོག༔ ཨོཾ་ཨི་པ་གུ་རུ་རཏྣ་མཎྜལ་ཀཾ་ནིརྻ་ཏ་ཡ་མི༔ དེ་ནས་སྡོམ་པ་ལེན་པ་ནི༔ ཧོཿ
རྡོ་རྗེ་གཞོན་ནུས་ཞེ་སྡང་གཅོད༔ མ་སྤངས་དམ་སྲུང་མེ་ལོང་ངང་༔ རིན་ཆེན་ནོར་བུས་དགའ་ཆེན་སྟོན༔ མ་སྤངས་དམ་སྲུང་མཉམ་ཉིད་ངང་༔ པདྨ་ལས་འཛིན་རབ་ཏུ་སྤྱོད༔ མ་སྤངས་དམ་སྲུང་སོར་རྟོག་ངང་༔ རྒྱ་གྲམ་ཕྱག་རྒྱས་མི་བཏང་བཟུང་༔ མ་སྤངས་དམ་སྲུང་བྱ་གྲུབ་ངང་༔ ལས་རབ་དབང་ཆེན་སྡོམ་བཟུང་ངོ་༔ ཨོཾ་དྷརྨ་ས་མ་ཡ་ཤ་ར་ཎ་ཙིཏྟ་ཧཱུྃ༔
དེ་ནས་མིག་དར་གཡོགས་ལ་གྲལ་དུ་འཁོད༔ དངོས་གཞི་དབང་གཞུང་ལ་འཇུག་པ་ནི༔ བུམ་པ་ཐོགས་ལ༔ ཧཱུྃ༔ འདི་ནི་འདའ་ཀ་རྡོ་རྗེའི་ཆུ༔ མོས་འཐུང་དམ་ཚིག་དཀྱིལ་འཁོར་འགྲུབ༔ ཉམས་ན་ན་རཀ་ཆེན་པོར་ལྟུང་༔ བསྲུངས་པས་དངོས་གྲུབ་ཀུན་ཐོབ་གྱུར༔ ཨོཾ་བཛྲ་ས་མ་ཡ་ན་ར་ཀན༔ ཞེས་དམ་ཆུ་འཐུང་ཞིང་མཎྜལ་འབུལ་བ་ནི༔
ཧོཿ རིག་འཛིན་རྡོ་རྗེ་སློབ་དཔོན་དང་༔ ཡང་གསང་བླ་མེད་ལྷ་ཚོགས་ལ༔ བདག་ལུས་དགེ་རྩ་མཎྜལ་འབུལ༔ དངོས་གྲུབ་སྙིང་པོའི་དོན་ཆེན་སྩོལ༔ ཨོཾ་ཨི་པ་གུ་རུ་རཏྣ་མཎྜལ་ཀཾ་ནིརྻ་ཏ་ཡ་མི༔ རྡོ་རྗེ་སློབ་དཔོན་གྱིས༔ ཀྱཻཿ ཁྱེད་རྣམས་སྐལ་ལྡན་ལས་འཕྲོ་ཅན༔ དེང་འདིར་བླ་མེད་དཀྱིལ་འཁོར་བསྟན༔
ཟབ་པའི་མན་ངག་འདི་འདྲ་དཀོན༔ ཡང་དག་ངོ་མཚར་ཆེ་འདི་ཟུངས༔ ཨོཾ་དྷརྨ་གུ་ཧྱ་བཛྲ་ཙཀྲ་སཏྭཾ༔ སློབ་མས༔ ཧོཿ བླ་མ་ལ་ནི་སངས་རྒྱས་ལྟ༔ མན་ངག་ཡེ་ཤེས་ལྔ་རུ་མྱོང་༔ སྤྱོད་འགྲོས་སྣ་ཚོགས་ཆོས་སུ་མོས༔ དམ་ཚིག་སྙིང་ལྟར་བརྩེ་ལགས་སོ༔ བླ་མས༔
ཧོཿ ངོ་མཚར་དོན་ལྡན་དལ་འབྱོར་གྱི༔ ལས་ཅན་རིགས་ཀྱི་སྐལ་ལྡན་སྲས༔ དེ་རིང་དཀྱིལ་འཁོར་བཀའ་རྟགས་འབོག༔ ཟབ་པའི་དབང་མཆོག་སྩལ་བགྱིད་དོ༔ དེ་ནས་སློབ་མ་བདེ་ཆེན་གྱི་ལམ་ལ་འཁྲིད་པ་ནི༔ ཧོཿ མ་རིག་ཚོགས་གཞོམ་ཡེ་ཤེས་སྤྱན༔ ཐེག་ཆེན་ས་མཁན་སྨན་པའི་རྒྱལ༔ ཁྱེད་ཉིད་ཟང་ཐལ་སློབ་དཔོན་ཏེ༔
བདག་གི་རབ་རིབ་མུན་སེལ་སྩོལ༔ སློབ་དཔོན་གྱིས་གསེར་ཐུར་ཐོགས་ལ༔ ཧོཿ བདག་ཉིད་རྡོ་རྗེ་ལྟ་བུའི་ངང་༔ མི་གཡོ་ཏིང་འཛིན་ཟེར་ཆེན་གྱི༔ རིག་པའི་གནས་ལུགས་ཐུར་མ་ཡིས༔ མ་རིག་ཀ་དག་དབྱིངས་སུ་བསལ༔ ཨོཾ་བཛྲ་ཙཀྵུ་པྲ་བེ་ཤ་ཡ་ཕཊ྄ཿ དེ་ནས་རིམ་བཞིན་མིག་དར་རྣམས་བསལ༔ སློབ་མས༔
ཀྱཻཿ གསང་སྔགས་དཀྱིལ་འཁོར་རླབས་པོ་ཆེ༔ ངོ་མཚར་ཡང་དག་ཆེ་འདི་ཉིད༔ སྔོན་ཆད་བདག་གིས་མ་མཐོང་བས༔ དོན་སྟོན་ངོ་སྤྲོད་གསུང་དུ་གསོལ༔ སློབ་དཔོན་གྱིས༔ ཧོཿ འདི་དོན་གཤིས་ལུགས་མ་རྟོགས་ན༔ ངོ་སྤྲད་བརྩེ་བའི་ཡིད་ཀྱིས་ཟུངས༔ འདི་ནི་ཀློང་དགུ་གཅིག་ཏུ་འདུས༔
རང་བྱུང་ཕོ་བྲང་ཆཻན་པོར་ཤར༔ ཨོཾ་སྭ་བྷཱ་བཛྲ་དྷརྨ་ཧཱུྃ༔ དེ་ནས་དཀྱིལ་འཁོར་གྱི་རྣམ་བཤད་བྱ་བ་ནི༔ ཧོཿ བླ་མེད་ཡང་གསང་སྙིང་པོའི་དཀྱིལ་འཁོར་འདི༔ མདོར་བསྡུས་ཏེ་ངོ་སྤྲད་པ་ནི༔ ཐོག་མར་ཕོ་བྲང་འབྱུང་ལྔའི་རང་བཞིན་དུ་ཆགས་པ་ནི༔ རང་ལུས་གདོད་ནས་ཡེ་ཤེས་ལྔ་ཡི་དཀྱིལ་འཁོར་ཡིན་པའི་བརྡ༔ གྲུ་བཞི་སྒོ་བཞི་རྒྱན་ཏོག་མཚན་ཉིད་རྫོགས་པ་ནི༔ ཆོས་སྐུ་བརྡལ་ཁྱབ་ལྷུན་གྲུབ་ཡིན་པའི་བརྡ༔
ཕྱི་ནང་སྒྲིབ་མེད་དུ་གསལ་ཞིང་བཀྲག་མདངས་ལྡན་པ་ནི༔ ལོངས་སྐུ་ཟང་ཐལ་འགགས་མེད་ཡིན་པའི་བརྡ༔ དེ་དབུས་རྡོ་རྗེ་བྲག་དམར་ཉི་ཟླའི་གདན་རྣམས་རིམ་པར་བརྩེགས་པ་ནི༔ སྲིད་པ་རྡོ་རྗེ་གཞོན་ནུ་ཡོན་ཏན་དུ་མས་བརྒྱན་ཅིང་གདོད་ནས་བརྟན་པའི་བརྡ༔ དེ་དབུས་ཧཱུྃ་ཡིག་གནས་འགྱུར་ཏེ་ཡང་དག་ཧེ་རུ་ཀ་མཐིང་ནག་ཏུ་བཞུགས་པ་ནི༔ ཆོས་སྐུ་སྒྱུ་མ་ལྟ་བུའི་རང་རྩལ་ཡེ་ནས་རྫོགས་པའི་བརྡ༔ དབུ་ཉི་ཤུ་རྩ་གཅིག་ཏུ་བཞུགས་པ་ནི༔ བྱང་སེམས་སྙིང་རྗེ་བསྐྱེད་པའི་དཔའ་བོ་ཐིག་ལེ་དེ་རང་རྩལ་ཌཱཀྐིའི་རྩ་ཡི་སྦུབས་སུ་རྫོགས་པའི་བརྡ༔ ཕྱག་བཞི་བཅུ་རྩ་གཉིས་སུ་ཞི་ཁྲོའི་དཀྱིལ་འཁོར་རྫོགས་པ་ནི༔ ལོངས་སྐུ་སྣ་ཚོགས་ཐབས་ཀྱིས་ཆོ་འཕྲུལ་སོ་སོར་སྟོན་ཏེ་འགྲོ་བ་འདྲེན་པའི་བརྡ༔
རྡོ་རྗེ་སྒྲོ་གཤོག་བརྒྱངས་ཤིང་དུར་ཁྲོད་ཆས་ཀྱིས་སྤྲས་ཏེ་ཞབས་བཅོ་བརྒྱད་དོར་སྟབས་སུ་བཞུགས་པ་ནི༔ སྤྲུལ་སྐུའི་ཐུགས་རྗེ་ནུས་པའི་གཟི་བྱིན་ཕྱོགས་རིས་བྲལ་ཞིང་བགྲོད་འགྱུ་མེད་པར་ས་ལམ་རྫོགས་པའི་བརྡ༔ ཐུགས་ཀར་དཔལ་ཆེན་རྡོ་རྗེ་གཞོན་ནུ་དཔའ་བོའི་ཆ་ལུགས་དང་ལྡན་པ་ནི༔ ཏིང་འཛིན་མི་གཡོ་རྡོ་རྗེའི་ངོ་བོ་འབད་སྩོལ་བྲལ་ལ་ཡོན་ཏན་ཀུན་རྫོགས་ཡིན་པའི་བརྡ༔ ཐུགས་ཀར་སེམས་དཔའ་གསུམ་དང་ལྡན་པ་ནི༔ སྐུ་གསུམ་སྐུ་ལྔ་རང་རྩལ་ཉིད་ལས་གྲུབ་པའི་བརྡ༔ དབུ་དགུ་ནི་ཐེག་པ་རིམ་པ་དགུ༔ ཕྱག་བཅོ་བརྒྱད་གྲོལ་ལམ་བཅོ་བརྒྱད༔ ཞབས་བརྒྱད་ནི་ཡུལ་དང་ཡུལ་ཅན་རྣམ་པར་དག་པ༔ ཡུམ་དང་སྦྱོར་བ་ནི་བསྐྱེད་རྫོགས་ལུང་བཞི་སྡེ་སྣོད་སྤྱི་ཡི་ཐེག་པ་ཟུང་འཇུག་ཡིན་པའི་བརྡ༔
འཁོར་དུ་སྤྲུལ་པའི་ཁྲོ་བོ་ཕྲ་ཐབས་ཡང་སྤྲུལ་སྣ་ཚོགས་ཀྱིས་བསྐོར་བ་ནི༔ ཆོས་ཐམས་ཅད་མཚན་ཉིད་མེད་ཀྱང་སྣང་ཚུལ་ངོ་བོ་གྲངས་ལས་འདས་པའི་བྱེད་ལས་སྟོན་པའི་བརྡ༔ ཞི་བའི་ལྷ་འཛུམ་པ་ནི་ཐུགས་རྗེའི་མདངས༔ ཁྲོ་བོའི་ལྷ་གཏུམ་པ་ནི་སྙིང་རྗེའི་གར༔ རྒྱས་པའི་ལྷ་སྒེག་པ་ནི་རོལ་པའི་གྱད༔ དབང་གི་ལྷ་ཆགས་པ་ནི་བདེ་སྟོང་གི་ཤུགས༔ མ་ངེས་པའི་ལྷ་ཅི་རིགས་སུ་འདོད་པ་ནི༔ སོ་སོའི་འཁྲུལ་འཁོར་ཏེ་ཅི་ཡང་བསྒྱུར་བའོ༔ དེ་ཡི་ཕྱི་རོལ་དཀྱིལ་འཁོར་ལ་ཆེ་བ་དགུ་ཡི་རྒྱན་དང་ལྡན་པ་ནི༔ བརྒྱུད་པ་མཐོ་ལ་ཆོས་དར་རྒྱ་ཆེ་ཞིང་ཉི་ཟླ་དང་ནམ་མཁའ་ལྟར་ཁྱབ་པའི་བརྡ༔
གསེར་གཡུ་ལ་སོགས་རིན་པོ་ཆེའི་མཎྜལ་ཕུན་སུམ་ཚོགས་པ་ནི༔ ཕྱི་འབྱུང་རྟེན་འབྲེལ་ལེགས་ཚོགས་དུ་མས་བརྒྱན་ཅིང་དགོས་འདོད་མཆོག་གི་དངོས་གྲུབ་ཟད་པ་མེད་པར་ནམ་མཁའི་མཛོད་བཞིན་དུ་སྩོལ་བའི་བརྡ༔ གཞན་ཡང་དཀྱིལ་འཁོར་བག་དྲོ་ཞིང་གཟི་འོད་མདངས་དང་ལྡན་པ་ནི༔ ཐུགས་ཡེ་ཤེས་ཀྱི་དགོངས་པ་འགྲོ་ལ་གཟིགས་ཤིང་ནམ་ཡང་གཡོ་བ་མེད་པའི་བརྡའོ༔ ཧོཿ དེ་ལྟར་དཀྱིལ་འཁོར་ཆེན་མོ་ཡང་གསང་བླ་ན་མེད་པའི་ངོ་སྤྲོད་དགོས་རིགས་རྩ་ཐོ་འདུས་ཚིག་གིས་བརྒྱན་ནས་བསྟན་པ་ཡིན་ཏེ༔ དེང་ཕྱིན་ཆད་བསྐྱེད་རྫོགས་ཟུང་འཇུག་གི་དོན་ཏིང་འཛིན་རྣམ་གསུམ་ཐོབ་པ་ཡིན་པས༔ བཀའ་གཏད་ལུང་དང་ལྡན་པར་བྱས་སོ༔ ཞེས་པས་གུས་འདུད་དང་ལྡན་ཏེ་མཎྜལ་འབུལ་ལོ༔ དེ་ནས་དཀྱིལ་འཁོར་ལྷ་ལ་མེ་ཏོག་དོར་བ་ནི༔
མཐེབ་སྲིན་གྱི་བར་དུ་ཐོགས་ཏེ་འཕང་༔ ཀྱཻཿ བདག་གིས་ཚེ་རབས་འདི་བར་དུ༔ སྔོན་ནས་བསྒྲུབས་པའི་དཀྱིལ་འཁོར་གྱི༔ ལྷག་པའི་ཡི་དམ་ལྷ་དེ་དང་༔ རང་རང་སྨོན་ལམ་ལྡན་པར་སྤྲོད༔ ཨོཾ་བཛྲ་པུཥྤེ་པྲ་ཏཱིཙྪ་ཧོཿ ཞེས་མེ་ཏོག་དོར་བས་གང་དུ་བབས་པའི་གསང་མཚན་མིང་བཏགས་སོ༔ དེ་ནས་སྤྱི་བོར་ཅོད་པན་བརྒྱན་པ་ནི༔ ཧཱུྃ༔
དམ་ཚིག་ཆེན་པོའི་དབང་རྟགས་ཕྱིར༔ སྣ་ལྔའི་ཅོད་པན་སྤྱི་བོར་བརྒྱན༔ དེང་ནས་ལྷ་དང་སྐལ་བ་མཉམ༔ རྟག་ཏུ་ཡི་དམ་འདི་ཟུངས་ཤིག༔ ཨོཾ་བཛྲ་ཛྙཱ་ན་ཀུ་མུ་ཊ་དྷ་ར་སཏྭཾ༔ ཧོཿ ཁྱོད་མ་འོངས་པ་རུ་སངས་རྒྱས་རྡོ་རྗེའི་འོད་ཟེར་ཞེས་ཀུན་ཏུ་སྣང་བ་རུ་སངས་རྒྱས་པར་འགྱུར་རོ༔ ཞེས་མིང་ནས་སྨྲོས་པའི་ཚེ་ལེན་ཐོབ་ཅིག༔ དེ་ནས་ཕུར་པ་གཏད་པ་ནི༔ ཧཱུྃ༔
རྡོ་རྗེ་གཞོན་ནུའི་རང་བཞིན་ལས༔ ཕྲིན་ལས་ཀུན་འགྲུབ་གསང་ཕུར་སྤྲོ༔ དེ་རིང་སྐལ་ལྡན་ཁྱོད་ལ་སྦྱིན༔ འཆང་ཞིང་དམ་ཚིག་སྲོག་ལྟར་སྲུངས༔ ཨོཾ་བཛྲ་ས་མ་ཡ་ཀཱི་ལ་ཡ་ཧཱུྃ༔ དེ་ནས་མ་དག་པའི་རྒྱུད་སྦྱང་ཞིང་དག་པ་ཡེ་ཤེས་སུ་སྟོན་པ་ནི༔ བསྐྱེད་རིམ་ལྷའི་རྣལ་འབྱོར་དུ་སྟོན་པར་བྱའོ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོཾ་སྭ་བྷཱ་ཝ་ཤུདྡྷོ་སརྦ་དྷརྨཱ་སྭ་བྷཱ་ཝ་ཤུདྡྷོ྅་ཧཾ༔ སྟོང་པ་ཉིད་དུ་གྱུར༔
སྟོང་པའི་ངང་ལས༔ ཨེ་ཆོས་དབྱིངས་ལྷུན་གྲུབ་ཀྱི་ཕོ་བྲང་ཆེན་པོ༔ དེའི་དབུས་སུ་རྡོ་རྗེའི་བྲག་དམར་པད་ཉི་རོ་ཡི་གདན་ལ༔ ཧཱུྃ་ཡིག་ཡོངས་སུ་གྱུར་པས་བཅོམ་ལྡན་འདས་དཔལ་ཆེན་ཡང་དག་ཧེ་རུ་ཀཿ སྐུ་མདོག་མཐིང་ནག་དབུ་ཉེར་གཅིག༔ ཕྱག་ཞེ་གཉིས་སུ་ཞི་ཁྲོའི་དཀྱིལ་འཁོར་བསྣམས་པ༔ སྒྲོ་གཤོག་བརྒྱངས་ཤིང་དུར་ཁྲོད་ཆས་དང་ལྡན་པ་ཞབས་བཅོ་བརྒྱད་དོར་སྟབས་ཀྱིས་ས་བཅུ་གནོན་པ༔ དེ་ཡི་པང་དུ་ཡུམ་དབྱིངས་ཕྱུག་ཀྲོ་ཏི་ཤྭ་རཱི་དབུ་དགུ་ཕྱག་བཅོ་བརྒྱད་མ་རྡོ་རྗེ་དང་ཐོད་ཁྲག་འཛིན་ནས་འཁྲིལ་ཅིང་ཡབ་ཡུམ་གྱི་སྐུ་ལས་བསྐལ་པའི་མེ་རི་འབར་བ༔ གཙོ་བོའི་ཐུགས་ཀར་འཇིགས་བྱེད་རྡོ་རྗེ་གཞོན་ནུ་སྐུ་མདོག་མཐིང་ནག༔ དབུ་དགུ་ཕྱག་བཅོ་བརྒྱད༔
གཡས་དགུ་རྡོ་རྗེ་གྲི་གུག་རལ་གྲི་དབྱུག་ཏོ་དགྲ་སཏྭ་ཐོ་བ་བེང་དང་གསལ་ཤིང་འཛིན་པའོ༔ གཡོན་དགུ་མེ་དཔུང་བྷནྡྷ་ལྕགས་སྒྲོག་ཞགས་པ་ཁ་ཊྭཱཾ་སོག་ལེ་འཛིན་པའོ༔ ཕྱག་གི་མཐའ་གཉིས་རི་རབ་ཕུར་པ་བསྒྲིལ་ཞིང་དུར་ཁྲོད་ཆས་བརྒྱད་ཞབས་བརྒྱད་བརྐྱང་བསྐུམ་དོར་སྟབས་ཅན༔ ཡུམ་འཁོར་ལོ་རྒྱས་འདེབས་ཞལ་གསུམ་ཕྱག་དྲུག་མ་སྟེ༔ གཡས་གསུམ་རྡོ་རྗེ་རིན་ཆེན་རལ་གྲི༔ གཡོན་གསུམ་ཚེ་བུམ་བྷནྡྷ་དུང་དམར་བསྣམས་ནས་ཡབ་ལ་འཁྲིལ་བ༔ ཡབ་ཀྱི་ཐུགས་ཀར་གསལ་བྱེད་རྡོ་རྗེ༔ དེའི་ཐུགས་ཀར་ཡང་དག་རྡོ་རྗེ་སེམས་དཔའ་ཡི་གེ་གསུམ་དུ་གསལ་བའོ༔ དེ་ཡི་ཕྱི་རོལ་རྩིབས་བཞིར་ཁྲོ་ཆེན་བཞི༔ སྟེང་འོག་ཕྱོགས་བཅུར་ཁྲོ་བོ་ཡབ་ཡུམ་བཅུ༔
མཚམས་སུ་ཕུར་འདེབས་ཉི་ཤུ༔ ཕྱི་རོལ་དབང་ཕྱུག་ཉེར་བརྒྱད༔ གིང་ཆེན་ཕོ་མོ་བཅོ་བརྒྱད་སྒོ་སྲུང་སྐྱོང་མ་ལ་སོགས་པ༔ ཞི་ཁྲོ་རབ་འབྱམས་ཀྱི་དཀྱིལ་འཁོར་སྣང་སྲིད་ཐམས་ཅད་རྡུལ་ལྟར་འཁྲིགས་ནས་འཇའ་འོད་མེ་དཔུང་གི་མདངས་དང་ལྡན་ཏེ་བྱོན་པས༔ སྐལ་ལྡན་གྱི་སློབ་མ་ཁྱེད་རང་རྣམས་ལ་ཐིམ་པར་མོས་པ་མཛོད༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛ་ཛཿ ཨཱ་བེ་ཤ་ཡ་ཨ་ཨ་ཏིཥྛ་བཛྲ་སྭཱ་ཧཱ༔
སྤྱན་འདྲེན་པ་ནི༔ ཧཱུྃ༔ སྲིད་པ་ཕུར་བུ་བསྒྲུབ་པ་ལ༔
ཡེ་ཤེས་རྡོ་རྗེ་ཕུར་པའི་ལྷ༔ མི་འགྱུར་དཀྱིལ་འཁོར་ལྷ་ཚོགས་རྣམས༔ དབང་དང་དངོས་གྲུབ་སྩོལ་བའི་ཕྱིར༔ གནས་འདིར་སྤྱན་འདྲེན་བྱིན་ཆེན་ཕོབ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་ཨཱ་བེ་ཤ་ཡ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ སློབ་མས༔ ཧཱུྃ༔ ཆོས་སྐུ་བླ་མ་དབྱིངས་ནས་གཤེགས༔ ཨཱཿ
རྟོག་མེད་ལོངས་སྐུ་གདན་ལ་བཞུགས༔ ཨོཾ༔ གཉིས་མེད་སྤྲུལ་སྐུར་ཕྱག་འཚལ་བསྟོད༔ ཧྲཱིཿ ཟུང་འཇུག་བླ་མེད་མཆོད་པ་འབུལ༔ ཧོཿ བདག་གིས་ཚེ་རབས་སྡིག་སྒྲིབ་བཤགས༔ ཏྲཱཾ༔ དབང་བསྐུར་ཆོས་འཁོར་བསྐོར་དུ་གསོལ༔ དེ་ནས་མཎྜལ་འབུལ་ཞིང་དབང་བསྐུར་བ་ནི༔
ངོ་སྤྲོད་དང་བཅས་ཏེ་བུམ་པ་ཐོགས་ལ༔ ཧཱུྃ༔ མེ་ལོང་ཡེ་ཤེས་བུམ་པ་རུ༔ སྣང་སྟོང་བླ་མེད་བདུད་རྩིས་བཀང་༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་དོར་ཞིང་མཎྜལ་ཕུལ༔ དེ་ནས་གསུང་གི་དབང་བསྐུར་བ་ནི༔ བྷནྡྷ་ཐོགས་ལ་ངོ་སྤྲོད་ཅིང་༔
ཧཱུྃ༔ སོར་རྟོག་ཡེ་ཤེས་བྷནྡྷ་རུ༔ གསལ་སྟོང་བླ་མེད་བདུད་རྩིས་བཀང་༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་ཕུལ༔ དེ་ནས་ཐུགས་ཀྱི་དབང་བསྐུར་བ་ནི༔ གནམ་ལྕགས་ཀྱི་མཆོད་རྟེན་ཐོགས་ལ༔ ཧཱུྃ༔
མཆོད་རྟེན་ཆོས་དབྱིངས་ཡེ་ཤེས་ངང་༔ ཀ་དག་གསལ་སྟོང་ཟང་ཐལ་ཉིད༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་ཕུལ༔ དེ་ནས་ཡོན་ཏན་གྱི་དབང་བསྐུར་བ་ནི༔ གཏོར་མ་ཐོགས་ལ་ངོ་སྤྲད་པ་ནི༔ ཧཱུྃ༔ གཏོར་མ་མཉམ་ཉིད་ཡེ་ཤེས་ངང་༔
བཅུད་ནི་བདེ་སྟོང་བླ་མེད་རྫས༔ དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་གུ་ན་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་ཕུལ༔ དེ་ནས་ཕྲིན་ལས་ཀྱི་དབང་བསྐུར་བ་ནི༔ ངོ་སྤྲོད་ཅིང་རྡོ་རྗེ་རྒྱ་གྲམ་ཐོགས་ལ༔ ཧཱུྃ༔ བྱ་གྲུབ་བླ་མེད་གསང་བ་ཉིད༔ སྣ་ཚོགས་ཕྲིན་ལས་ཕྱག་མཚན་འདི༔
དཔལ་ཆེན་དཀྱིལ་འཁོར་ངོ་བོ་མཆོག༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་གུ་ཧྱ་ཨ་བྷི་ཥིཉྩ་ཧཱུྃ༔ ཞེས་མེ་ཏོག་འཐོར་ཞིང་མཎྜལ་ཕུལ༔ དེ་ནས་བསྐྱེད་རིམ་ལྷ་ཡི་དབང་བསྐུར་བ་ནི༔ ཡང་དག་གི་སྐུ་ཐོགས་ལ༔ ཧཱུྃ༔ དཔལ་ཆེན་ཡང་དག་ཧེ་རུ་ཀཿ སངས་རྒྱས་ཀུན་གྱི་ཐུགས་མཆོག་རྫོགས༔ ཀྲོ་ཏི་ཤྭ་རཱི་ཡུམ་དང་སྦྱོར༔
སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་མ་ཧཱ་ཀྲོ་ཏི་ཤྭ་རཱི་ཨ་བྷི་ཥིཉྩ་ཧཱུྃ༔ དེ་ནས་གསལ་བྱེད་གཡས་ཀྱི་ཕྱག་མཚན་ཞི་བ་བཞི་བཅུ་ཐོགས་ལ༔ ཧཱུྃ༔ དབྱིངས་རིག་ཀ་དག་ངོ་བོ་ཉིད༔ རབ་འབྱམས་ཞི་བ་བཞི་བཅུ་གཉིས༔ དཔལ་ཆེན་ཕྱག་གི་དཀྱིལ་འཁོར་ཏེ༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ༔ གཡོན་གྱི་ཕྱག་མཚན་འབར་བ་ལྔ་བཅུ་ཐོགས་ལ༔
ཧཱུྃ༔ ཟང་ཐལ་ལོངས་སྐུ་ཆོ་འཕྲུལ་ཉིད༔ ཁྲག་འཐུང་འབར་བ་ལྔ་བཅུ་བརྒྱད༔ དཔལ་ཆེན་ཕྱག་གི་དཀྱིལ་འཁོར་ཏེ༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཧེ་རུ་ཀ་ཀྲོ་ཏི་ཤྭ་རཱི་སཏྭཾ་ཨ་བྷི་ཥིཉྩ་ཧཱུྃ༔ དེ་ནས་ཞི་བའི་རྒྱན་ཐོགས་ཏེ༔ ཧཱུྃ༔ པྲོག་ཞུ་དར་དཔྱངས་ཅོད་པན་དང་༔ སྟོད་གཡོགས་དང་ནི་རིན་ཆེན་རྒྱན༔
ག་ཤལ་རུས་རྒྱན་ཨང་རག་སོགས༔ ཞི་བའི་ཆས་ཀྱི་དབང་བསྐུར་རོ༔ ཨོཾ་བཛྲ་རཏྣ་ཨརྦྷ་ཨ་བྷི་ཥིཉྩ་ཧཱུྃྃ༔ དེ་ནས་དྲག་པོའི་ཆས་ཀྱི་དབང་བསྐུར་བ་ནི༔ ཧཱུྃ༔ དབུ་རྒྱན་ཐལ་ཚོམ་ཁྲག་ཞག་ཐིག༔ ཞིང་གླང་སེང་ལྤགས་མགོ་ཕྲེང་དང་༔ སྦྲུལ་ཆུན་སྟག་ཤམ་རུས་པའི་རྒྱན༔ དྲག་པོའི་ཆས་ཀྱི་དབང་བསྐུར་རོ༔ ཨོཾ་བཛྲ་ཙཎྜ་ཨརྦྷ་ཨ་བྷི་ཥིཉྩ་ཧཱུྃ༔
དེ་ནས་རྡོ་རྗེ་གཞོན་ནུའི་སྐུ་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་ར༔ སངས་རྒྱས་ཀུན་གྱི་ཕྲིན་ལས་རྫོགས༔ འཁོར་ལོ་རྒྱས་འདེབས་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་བྷྱོ་ཕཊ྄་ཨ་བྷི་ཥིཉྩ་ཧཱུྃ༔ དེ་ནས་ཕྱག་མཚན་གཡས་པ་ཐོགས་ལ༔ ཧཱུྃ༔ རྡོ་རྗེ་གྲི་གུག་རལ་གྲི་དང་༔
དབྱུག་ཏོ་དགྲ་སཏྭ་གནམ་ལྕགས་ཐོ༔ བེང་དང་ལྕགས་ཀྱི་གསལ་ཤིང་བཅས༔ གཡས་ཀྱི་ཕྱག་མཚན་དབང་བསྐུར་རོ༔ ཨོཾ་ཀ་ར་དྷ་ཧ་ན་ཨཱ་ཡུར་དྷ་ར་སརྦ་ཨ་བྷི་ཥིཉྩ་ཧཱུྃ༔ གཡོན་གྱི་ཕྱག་མཚན་ཐོགས་ལ༔ ཧཱུྃ༔ མེ་དཔུང་བྷནྡྷ་ལྕགས་ཀྱུ་དང་༔ ལྕགས་སྒྲོག་ཙིཏྟ་ཞགས་པ་ནག༔ ཁ་ཊྭཱཾ་དུག་གི་སོག་ལེ་བཅས༔ གཡོན་གྱི་ཕྱག་མཚན་དབང་བསྐུར་རོ༔
ཨོཾ་ཀ་ར་བ་མེ་ཨཱ་ཡུར་དྷ་དྷ་ར་སརྦ་ཨ་བྷི་ཥིཉྩ་ཧཱུྃ༔ དེ་ནས་ཡུམ་གྱི་ཕྱག་མཚན་དབང་བསྐུར་བ་ནི༔ ཧཱུྃ༔ རྡོ་རྗེ་བྷནྡྷ་བཅོ་བརྒྱད་དང་༔ རྡོ་རྗེ་རིན་ཆེན་རལ་གྲི་རྣོ༔ ཚེ་བུམ་བྷནྡྷ་དུང་དམར་བཅས༔ ཁྲོ་མོའི་ཕྱག་མཚན་དབང་བསྐུར་རོ༔ ཨོཾ་བཛྲ་ཀ་ར་དྷ་ཧ་ན་བ་མེ་ཨཱ་ཡུར་དྷ་དྷ་ར་སརྦ་ཨ་བྷི་ཥིཉྩ་ཧཱུྃ༔ འདིའི་མཚམས་སུ་བཀའ་བརྒྱད་དབང་ངམ་གང་རུང་ནས་དུར་ཁྲོད་ཆས་བརྒྱད་དབང་རྒྱས་པར་བསྐུར༔ དེ་ནས་གསལ་བྱེད་རྡོ་རྗེ་ཐོགས་ལ༔
ཧཱུྃ༔ རྡོ་རྗེ་འབར་བ་གསལ་བྱེད་པ༔ མི་གཡོ་རྡོ་རྗེ་རྒྱལ་པོ་ཆེ༔ རྡོ་རྗེ་བླ་མེད་ཧེ་རུ་ཀཿ སྦྱོར་ཡུམ་དང་བཅས་དབང་བསྐུར་རོ༔ ཨོཾ་བཛྲ་རིདྡྷི་དྷྲིཥྚ་པྲཛྙཱ་ཙརྻ་ཧཱུྃ་ཕཊ྄ཿ ཨ་བྷི་ཥིཉྩ་ཧཱུྃ༔ དེ་ནས་ཡང་དག་རྡོ་རྗེ་ཐོགས་ལ༔ ཧཱུྃ༔ རྡོ་རྗེ་དགྱེས་པ་དགའ་བ་ཆེ༔
དང་པོ་ཀུན་ཀྱང་རྡོ་རྗེའི་གཞི༔ རྡོ་རྗེ་སངས་རྒྱས་ཀུན་གྱི་ཐུགས༔ སྐལ་ལྡན་བུ་ལ་དབང་བསྐུར་རོ༔ ཨོཾ་སམྦྷ་བཛྲ་ཛྙཱ་ན་ཧཱུྃ་བྷྱོཿ ཨ་བྷི་ཥིཉྩ་ཧཱུྃ༔ དེ་ནས་ཡབ་ཡུམ་གྱི་ཕྱག་མཚན་ཐམས་ཅད་ཐོགས་ལ༔ ཧཱུྃ༔ རྡོ་རྗེ་བེ་ཅོན་འཁོར་ལོ་དང་༔ བྷནྡྷ་པར་བུ་དུང་ཆེན་དམར༔ གྲི་ཐོད་ལ་སོགས་ཕྱག་མཚན་བཅས༔
སྐལ་ལྡན་བུ་ལ་དབང་བསྐུར་རོ༔ ཨོཾ་ཀ་ར་དྷ་ཧ་ན་བ་མེ་ཨཱ་ཡུར་དྷ་དྷ་ར་སརྦ་ཨ་བྷི་ཥིཉྩ་ཧཱུྃ༔ དེ་ནས་སྲོག་ཡིག་ཐོགས་ལ༔ ཧཱུྃ༔ ཧཱུྃ་ཧཱུྃ་བྷྱོ་བྷྱོ་སྐྱེ་མེད་སྒྲ༔ རང་བྱུང་སྙིང་པོ་དབྱིངས་ལས་ཤར༔ དྲན་རིག་འོད་གསལ་འདུས་མ་བྱས༔ སྲོག་ཡིག་སྙིང་པོས་དབང་བསྐུར་རོ༔ ཨོཾ་ཙིཏྟ་ལི་ཥི་ཏི་ཧྲི་དྷ་ཡ་ཨ་བྷི་ཥིཉྩ་ཧཱུྃ༔ དེ་ནས་ཀཱི་ལ་རིགས་བཞི་ཐོགས་ལ༔
ཧཱུྃ༔ དཔལ་ཆེན་བཛྲ་ཀུ་མཱ་ར༔ ལས་བཞི་རྩལ་ལས་ཤར་བའི་སྐུ༔ ཁྲག་འཐུང་ཡབ་ཡུམ་ཀཱི་ལ་བཞི༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཀརྨ་ཀཱི་ལ་ཡ་ཙ་ཏུར་ཧཱུྃ་བྷྱོ་ཕཊ྄་ཨ་བྷི་ཥིཉྩ་ཧཱུྃ༔ དེ་ནས་ཁྲོ་བོ་བཅུ་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ སྟོབས་བཅུ་རོལ་རྩལ་འགྱེད་པ་ཡི༔
ཁྲོ་བཅུ་ཡབ་ཡུམ་ཕྲ་ཐབས་བཅས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཀྲོ་ཏ་ཀྲོ་ཏི་ཙ་ཏུར་དཱ་ཤ་ཧཱུྃ་ཧཱུྃ་བྷྱོ་བྷྱོ༔ ཕཊ྄་ཕཊ྄་ཕཊ྄ཿ ཨ་བྷི་ཥིཉྩ་ཧཱུྃ༔ དེ་ནས་དབང་ཕྱུག་ཉི་ཤུ་རྩ་བརྒྱད་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ རང་བཞིན་གནས་ཡུལ་སྐྱོང་མཛད་མ༔ དབང་ཕྱུག་ཆེན་མོ་ཉི་ཤུ་བརྒྱད༔
སྐལ་ལྡན་བུ་ལ་དབང་བསྐུར་རོ༔ ཨོཾ་མ་ཧཱ་ཨིཥྚ་ཤྭ་རཱི་མ་ཀཽ་རཱི་ཨཥྚ་ཨ་བྷི་ཥིཉྩ་ཧཱུྃ༔ སྒོ་སྐྱོང་མ་བཞི་ཐོགས་ལ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ ཕྲིན་ལས་བཞི་ཡི་ལས་བྱེད་མ༔ རྔམ་པའི་སྒོ་སྐྱོང་ཆེན་མོ་བཞི༔ སྐལ་ལྡན་བུ་ལ་དབང་བསྐུར་རོ༔ ཨོཾ་དཱ་དྲ་བཱ་ལ་མ་ཏྲི་ཙ་ཏུར་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཕུར་པའི་བཀའ་ཉན་ཉེར་བཞི་ཐོགས་ལ༔
ཧཱུྃ༔ དཔལ་ཆེན་བཛྲ་ཀུ་མཱ་རའི༔ ལས་ཀྱི་མཐའ་སྐྱོང་ཤན་པའི་གཟུགས༔ ཕུར་འདེབས་འབར་བ་ཉེར་བཞི་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་བཛྲ་ཀྲོ་ཏ་ཀྲོ་ཏི་ཀཱི་ལ་ཡ་སརྦ་ཨ་བྷི་ཥིཉྩ་ཧཱུྃ༔ དེ་ནས་དབང་ཡེ་ཤེས་བཞི་སྦྱོར་བསྐུར་བ་ནི༔ ཐོག་མར་སྣང་སྟོང་མེ་ལོང་ཐོགས་ལ༔ ཧཱུྃ༔ མ་ནི་སྐྱེ་མེད་ཀུན་གཞི་ཀློང་༔
བུ་ནི་གསལ་བའི་རིག་པ་ཉིད༔ ཟུང་འཇུག་སྣང་སྟོང་འཇའ་ལུས་ངང་༔ གཞོན་ནུ་བུམ་སྐུའི་དབང་བསྐུར་རོ༔ ཨོཾ་རཱུ་པ་སྭ་བྷཱ་ཛྙཱ་ན་ཨ་བྷི་ཥིཉྩ་ཧཱུྃ༔ དེ་ནས་སྣང་སྲིད་ཐམས་ཅད་གདོད་ནས་གཟུགས་སྣང་ལྷ་ཡི་རང་བཞིན་ཡིན་པས་བསྐྱེད་རིམ་སྒྱུ་མའི་རྣལ་འབྱོར་དུ་བྱའོ༔ ཞེས་མཎྜལ་ཕུལ༔ དེ་ནས་སྔགས་དབང་བསྐུར་བ་ནི༔ པདྨའི་ཕྲེང་བ་ཐོགས་ལ༔ ཧཱུྃ༔ ཡེ་ཤེས་ཆེན་པོའི་རླུང་སྒྲ་ལས༔
ཤེས་རབ་འགྱུ་འོང་འཁྲིལ་ཤིང་ཅན༔ གསང་སྔགས་རྒྱུད་སྡེའི་དགའ་བཞི་མོ༔ སྐལ་ལྡན་བུ་ལ་དབང་བསྐུར་རོ༔ ཨོཾ་གུ་ཧྱ་ཛྙཱ་ན་པྲ་མོ་ཏི་མཎྜ་དྷ་ར་ཨ་བྷི་ཥིཉྩ་ཧཱུྃ༔ ཧོཿ དེས་གསང་དབང་བདེ་བ་ཆེན་པོ་ཐོབ༔ འབྲས་བུ་སྔགས་འབྱུང་འཇུག་རྡོ་རྗེའི་རང་སྒྲ་ངོ་འཕྲོད་ནས་གྲགས་སྟོང་དྲུག་ཅུ་གསུང་གི་རྣལ་འབྱོར་བྱའོ༔ དེ་ནས་ཤེལ་རྡོ་ཐོགས་ལ༔ ཧཱུྃ༔ མ་བཅོས་གཉུག་མ་ཀ་དག་ཉིད༔
གསལ་སྟོང་འགགས་མེད་མཐའ་དབུས་བྲལ༔ ཡེ་སྟོང་ཉག་གཅིག་ཟང་ཐལ་ངང་༔ རིག་པ་བདེ་ཆེན་དབང་བསྐུར་རོ༔ ཨོཾ་བྷི་དྷོ་སུ་ཁཾ་ཛྙཱ་ན་ཤཱུ་ནྱ་ཏེ་ཨ་བྷི་ཥིཉྩ་ཧྃའུ༔ ཧོཿ དེས་ཀུན་གཞི་སྐྱེ་བ་མེད་པ་རིག་པ་རང་གསལ་གནས་ལུགས་ཡེ་རྫོགས་ཆོས་དབྱིངས་ལྷུན་གྲུབ་འདུས་མ་བྱས་པའི་ངོ་སྤྲོད་ཐོབ་སྟེ༔ དབང་ཐིག་ལེ་མཉམ་སྦྱོར་གྱིས་ངོ་སྤྲོད་པར་བྱའོ༔ དེ་ནས་ཆོས་ཉིད་མངོན་སུམ་གྱི་ངོ་སྤྲོད་ནི༔ ཧོཿ སྣང་ཞིང་སྟོང་ལ་ཆོས་ཐམས་ཅད་བདག་མེད་པའི་ངོ་བོ་ཡིན་པའི་ཕྱིར༔
གང་ཞིག་འདུས་མ་བྱས་ཀུན་རྒྱུ་ནི་རང་བྱུང་གི་རིག་པ༔ རྩལ་ནི་ཡེ་ཤེས་ལྔ་ཡི་རླུང་༔ སྟོབས་ནི་ཡང་དག་པའི་ལྟ་བ༔ བྱད་ཆེན་པོ་སྣ་ཚོགས་སུ་འཆར་བ་ནི་སྒྱུ་མ་མཁན་གྱི་རྩལ་བདེ་ཆེན་གཉིས་ལ་ཀུན་ཚངས་སུ་གྲུབ་ཅིང་ངོ་བོ་ཉིད་ཀྱིས་ཤུགས་བསྡུས་བྱ་རུ་ཆགས་པ་ནི་ཐབས༔ འཕྲོ་ཞིང་འདུས་མ་བྱས་ནི་ཤེས་རབ་སྟེ༔ ངོ་སྤྲོད་འཁོར་འདས་དབྱིངས་རིག་གསལ་རྫོགས་ཐོབ་པ་ཡིན་པས༔ དེ་ཁོ་ན་ཉིད་ཀྱི་དབང་བསྐུར་རྫོགས་པར་བྱས་སོ༔ ཞེས་མེ་ཏོག་འཐོར་ཞིང་མཎྜལ་ཕུལ༔ ས་མ་ཡ༔ འདིའི་སྐབས་སུ་གསང་དབང་ངོ་མཚར་བདེ་སྟོང་ཡེ་ཤེས་དྲུག་འདྲེན་བསྐུར་མོས་ན་ཟུར་དུ་གསལ༔
མེད་ཀྱང་དབང་བཞི་ལ་ཚང་༔ དེ་ནས་ལས་ཀྱི་རྗེས་ཤེས་རིམ་པ་ཕྲིན་ལས་བཞི་ཡི་སྒོ་ནས་འགྲོ་བ་འདུལ་བའི་ཕྱིར༔ ཆ་ལག་ཁ་སྐོང་གི་དབང་བསྐུར་བ་ནི༔ ཐོག་མར་གསེར་གྱི་འཁོར་ལོ་གཏད་དེ༔ ཧོཿ དེང་ནས་བརྩམ་སྟེ་བུ་ཁྱོད་ཀྱིས༔ འགྲོ་བ་ལྷ་ཡི་སྒྲ་སྐད་དུ༔ དོན་སྟོན་ཆོས་ཀྱི་འཁོར་ལོ་བསྐོར༔ མཐའ་ཡས་སྨིན་གྲོལ་མཛད་ཕྱིར་བསྐུལ༔ ཨོཾ་དྷརྨ་རཏྣ་ཙཀྲ་ཏུ་ཏ་གྷཎྜེ་ཡེ་སྭཱ་ཧཱ༔
དེ་ནས་དུང་དཀར་གཏད་དེ༔ ཧོཿ བླ་མེད་ནམ་མཁའི་མཛོད་ཆེན་དག༔ གསང་བ་དབྱིངས་ཀྱི་ཕོ་བྲང་ནས༔ སྐྱེ་མེད་སྙིང་པོའི་རང་སྒྲ་སྒྲོགས༔ འཆད་རྩོད་རྩོམ་སོགས་ལྡན་པར་གྱིས༔ ཨོཾ་རསྨ་ལཀྵ་པྲི་ཀ་ཧ་ས་སྭ་བྷཱ་ག་ག་ཁཾ་སྭཱ་ཧཱ༔ དེ་ནས་པོ་ཏི་གཏད་དེ༔ ཧཱུྃ༔ བཀའ་ཡི་འདུས་སྡེ་མ་ལུས་ཀུན༔
ཆིག་རྫོགས་རྒྱུད་ཆེན་འདི་ཀ་སྟེ༔ བརྗོད་པས་མཚན་ཉིད་དཔག་པར་དཀའ༔ ནམ་མཁའི་ཀློང་མཛོད་འདི་ཟུངས་ཤིག༔ ཨོཾ་དྷརྨ་ལི་ཁི་ཏི་པུཥྚ་ག་ག་ཁཾ་དྷ་ར་སྭཱ་ཧཱ༔ དེ་ནས་རྡོ་རྗེ་རྒྱ་གྲམ་གཏད་ལ༔ ཧཱུྃ༔ ཕྲིན་ལས་བཞི་ཡི་ཕྱག་མཚན་ཏེ༔ གང་འདུལ་དེར་སྟོན་ལས་འཆང་ཕྱིར༔ བརྡ་ཡི་རྟེན་འབྲེལ་རབ་ཏུ་ཟུངས༔ དེང་འདིར་རྗེས་གནང་ཡོངས་རྫོགས་ཤོག༔
ཨོཾ་བཛྲ་ཙཀྲ་དྷ་ར་ཧཱུྃ༔ དེ་ནས་རྡོ་རྗེ་ཕུར་པ་གཏད་དེ༔ ཧཱུྃ༔ དཔལ་ཆེན་བཛྲ་ཀུ་མཱ་རའི༔ ལས་ཀྱི་མཐའ་སྡུད་ཕོ་ཉ་བ༔ འདེབས་དང་འབེབས་པས་འབྱུང་པོར་བརྡེག༔ སྲས་མཆོག་གྱད་འདི་འཆང་བར་གྱིས༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཧོམ་གཟར་དང་ཐབ་གཏད་ལ༔ ཧཱུྃ༔
དཔལ་ཆེན་བཛྲ་ཀུ་མཱ་རའི༔ ལས་མཐའ་བསྲེག་ཅིང་བསྟབ་པའི་སྣོད༔ རྡོ་རྗེའི་སྣོད་ལ་ཆོས་འབྱུང་ཧོམ༔ བསྐུལ་བའི་བསྲེག་རྫས་འབུལ་བར་གྱིས༔ ཨོཾ་བཛྲ་ཨ་ཏི་ཧཱུྃ་བྷྱོཿ དེ་ནས་གཏོར་མ་གཏད་ལ༔ ཧཱུྃ༔ དཔལ་ཆེན་བཛྲ་ཀུ་མཱ་ར༔ མཆོད་པའི་རྨད་བྱུང་བ་ལིཾ་རྫས༔ དེ་རིང་སྐལ་ལྡན་ཁྱོད་ལ་གཏད༔
དུས་མཆོད་སྐོང་བཤགས་ལས་མཐའ་ཟུངས༔ ཨོཾ་བྷ་ལིངྟ་སརྦ་པཱུ་ཛ་དྷ་ར་ཧཱུྃ༔ དེ་ནས་ལས་ཆས་ཀྱི་རྫས་གཏད་དེ༔ ཧཱུྃ༔ རྡོ་རྗེ་ཕུར་པ་རཀྴའི་ཕྲེང་༔ ཐུན་སྣོད་ཞྭ་ནག་གོས་ནག་དང་༔ རུས་རྒྱན་མེ་ལོང་ཕག་རྒོད་མཆེ༔ དམོད་པའི་ཆས་དག་འཛིན་པར་གྱིས༔ ཨོཾ་མཎྜལ་སརྦ་ཀརྨ་ཙ་ཏུར་ཧཱུྃ་ཕཊ྄ཿ དེ་ནས་སྲུང་འཁོར་གཏད་ལ༔
ཧཱུྃ༔ རྡོ་རྗེ་ལྟ་བུའི་ཏིང་འཛིན་ལ༔ རང་ཤར་ཕོ་བྲང་སྲུང་བའི་གུར༔ མ་དག་མཚམས་གཅོད་འཁོར་ལོ་ཕྱིར༔ རྟག་ཏུ་བསྒོམ་ཞིང་གནས་པར་མཛོད༔ ཨོྃ་ཛྙཱ་ན་ཙཀྲ་ས་མ་ཡ་དྷ་ར་ཧཱུྃ༔ དེ་ནས་མདུན་དུ་ལིངྒ་ལན་གསུམ་འགུགས་ལ་བསྒྲལ་བ་ནི༔ ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ རྔམ་བྱེད་འབར་བའི་ཐུགས་ཀ་ནས༔
སྤྲོས་པའི་ཕོ་ཉ་ཀཱི་ལ་ཡ༔ རྦད་དོ་འདྲིལ་འདེབས་དགྲ་བགེགས་སྒྲོལ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ རུ་ཏྲ་མཱ་ར་ཀཱི་ལ་ཡ་ཐུམ་རིལ་རྦད་ནན༔ དེ་ནས་གཏུབ་ཅིང་རོལ་བ་ནི༔ ཧོཿ དཔལ་ཆེན་ཆེ་མཆོག་ཡང་དག་ཀུ་མཱ་ར༔ འཇིགས་བྱེད་དྲག་པོའི་ལྷ་ཚོགས་འཁོར་བཅས་རྣམས༔ རྔམ་ཡངས་བདེ་ཆེན་འཁྱིལ་བའི་ཞལ་ཕྱེས་ཤིག༔ དགྲ་བགེགས་ཤ་ཁྲག་ལྷག་མེད་བཞེས་སུ་གསོལ༔
ཨོཾ་བཛྲ་ཀཱི་ལི་ཀཱི་ལ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་གོ་རོ་ཙ་ན་བ་སུ་ཏ་ལ་ཁཱ་ཧི༔ དེ་ནས་ལིངྒ་དུམ་བུ་གཅིག་མེ་ཧོམ་དུ་བསྲེགས་ཤིང་༔ ཧཱུྃ༔ འབར་བའི་ཕོ་བྲང་མེ་ཧོམ་དུ༔ ཞིང་བཅུ་བསྒྲལ་བའི་བུད་ཤིང་བསྲེགས༔ བསྟན་དགྲ་སྒོས་དགྲའི་ཚོགས་རྣམས་ཀུན༔ རྡུལ་ཕྲན་བཞིན་དུ་བརླག་པར་མཛོད༔ ཨོྃ་རུ་ཏྲ་ནྲྀ་ཏྲི་རཾ་ཛྭ་ལ་ཡེ་སྭཱ་ཧཱ༔ དེ་ནས་མནན་པ་བྱ་བ་ནི༔ ཤིང་ཚེར་མ་ཅན་གྱིས་བྱང་བུར་ལིངྒ་བྲིས་ཏེ་སྒྲུབ་ཁང་དེ་ཡི་ཕྱི་རོལ་གོམ་པ་དགུའི་མཚམས་སུ་མནན་ཅིང་༔
ཧཱུྃ༔ མདུན་དུ་གཤིན་རྗེའི་བྲུབ་ཁུང་དུ༔ ནྲྀ་ཏྲི་དམ་སྲི་དགྲ་བགེགས་ཁུག༔ འཆི་བདག་ཁ་ཐམ་ཁྱོད་ལ་གཏད༔ ནམ་ཡང་མ་ཤོར་ས་མ་ཡ༔ ཨོྃ་ནྲྀ་ཏྲི་དམ་སྲི་ཡ་མ་ནན་ཁ་ཐམ་སྭཱ་ཧཱ༔ དེ་ནས་བཟློག་པར་དཔལ་འབར་འཛུགས་ལ༔ ཧཱུྃ༔ དཔལ་ཆེན་ཕོ་ཉ་རྦད་པའི་རྫས༔ མུ་སྟེགས་ནག་པོའི་ཐོད་པ་རུ༔
དམར་ནག་གཏོར་མ་རྩང་གིས་བརྒྱན༔ བསྐུལ་ལོ་ཕྱི་ནང་རྐྱེན་ངན་ཟློག༔ ཨོྃ་བཛྲ་མ་ཧཱ་ཀྲོ་ཏ་ཀཱི་ལ་ཡ་ཧཱུྃ་ཕཊ྄ཿ དགྲ་བགེགས་གནོད་བྱེད་ཐམས་ཅད་ཟློག་ཟློག༔ དེ་ནས་ཟོར་འཕང་བ་ནི༔ ཧཱུྃ༔ རྦད་པའི་ཟོར་མདའ་ཤ་ར་ར༔ བརྣག་པའི་དགྲ་སྲོག་ཆོད་ལ་ཤོག༔ བཟློག་མེད་ཡིན་ནོ་དུས་ལ་བབ༔ མཱ་ར་ཡ་ཡི་ལས་མཛོད་ཅིག༔
ཨོྃ་ལོཀྟྲི་པཱ་ལ་ཡ་དགྲ་བགེགས་རུ་ཏྲ་ནྲྀ་ཏྲི་ཧུར་ཐུམ་རྦད་ཡ༔ ཟོར་ཁ་མ་གྱུ་ན་བསྐྱེད་ལ་འཕང་༔ དེ་ནས་ཚེ་འགུགས་བྱ་བ་ནི༔ ཧཱུྃ༔ རྡོ་རྗེ་ཚེ་ཡི་ཕོ་བྲང་ནས༔ མི་ཤིགས་སྲོག་གི་གཡུང་དྲུང་ཉིད༔ དེང་འདིར་སྐལ་ལྡན་བདག་ལ་སྩོལ༔ འཆི་མེད་འཇའ་ལུས་འགྲུབ་གྱུར་ཅིག༔ ཨོྃ་གུ་རུ་ཛྙཱ་ན་ཨཱ་ཡུར་སིདྡྷི་ཧཱུྃ༔ དེ་ནས་དཀྱིལ་འཁོར་ལག་ཏུ་གཏད་ཅིང་༔
ཧཱུྃ༔ རྡོ་རྗེ་གསུམ་གྱི་དཀྱིལ་འཁོར་དག༔ དེ་རིང་སློབ་བུ་ཁྱོད་ལ་སྦྱིན༔ རྡོ་རྗེ་འཛིན་པར་མངའ་གསོལ་བས༔ དཀྱིལ་འཁོར་ཀུན་ལ་དབང་གྱུར་ཅིག༔ ཨོྃ་བཛྲ་ཙཀྲ་མཎྜལ་བྷྲཱུྃ་ར་ཡེ་སྭཱ་ཧཱ༔ ཞེས་དཀྱིལ་འཁོར་ལ་བསྐོར་བ་གསུམ་བྱ་ཞིང་སྨོན་ལམ་བཏབ༔ དེ་ནས་རྗེས་ཤེས་ཉམས་ལེན་གྱི་དམ་ཚིག་བསྟན་པ་ནི༔ ཧོཿ དེང་འདིར་ཁྱེད་རང་རྣམས་ཀྱིས་དབང་ཆེན་རྡོ་རྗེའི་ཕྲེང་བ་ཐོབ་པ་ཡིན་པས༔
སྐུ་གསུང་ཐུགས་ཀྱི་དམ་ཚིག་དང་མི་འབྲལ་ཞིང་བསྙེན་སྒྲུབ་འབད་རྩོལ་ལས་ཀྱི་མཐའ་སོགས་ཕྱི་ནང་གི་གོ་རིམ་ཐམས་ཅད་བྱེད་དུ་རུང་བ་ཡིན་ནོ༔ གཙོ་བོས་ཇི་ལྟར་ བཀའ་སྩལ་སོགས་བརྗོད༔ བཀྲ་ཤིས་བྱ་ཞིང་མེ་ཏོག་འཐོར༔ སྨོན་ལམ་གྱིས་རྒྱས་གདབ༔ ས་མ་ཡ༔ དབང་ཆེན་འདིའི་བླ་མ་བརྒྱུད་རིམ་ནི༔ ཐོག་མའི་མགོན་པོ༔ མངོན་འབྱུང་རྡོ་རྗེ་སེམས༔ མཁའ་འགྲོ་ཉི་མའི་རྩལ་ཆེན༔ ཧེ་རུ་ཀ་རྡོ་རྗེ་གསལ་བྱེད༔
ཡང་དག་ཀུ་མཱ་ར༔ རིག་འཛིན་དགའ་རབ་རྡོ་རྗེ༔ མཁས་པ་ཤྲཱི་སིངྷ༔ སློབ་དཔོན་པྲ་བྷ་ཧསྟཱི༔ གུ་རུ་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་སྟོན་སངས་རྒྱས་ཡེ་ཤེས༔ ཨེ་ཧཾ་ལོ་ཧ་བཛྲ་སྟེ་གཅིག་བརྒྱུད་དུ་བསྒྱུར་བའོ༔ ས་མ་ཡ༔ ཨེ་མཿ
ཁོ་བོ་རྒྱ་གར་མཁས་པ་པདྨ་འབྱུང་གནས་ངས༔ ཡང་ཟབ་ཀུན་གྱི་བཅུད་ཐིག་བསྡུས་པའི་ཆོས༔ ཡང་ཕུར་སྙིང་པོ་གྭའུ་དམར་ནག་བཞག༔ བོད་ཡུལ་ས་འོག་ཀུན་གྱི་གཏེར་གཅིག་མ༔ ལས་ཕུར་དུམ་པ་སྣ་ཚོགས་སྦས་ན་ཡང་༔ ཡང་ཕུར་གཅིག་བརྒྱུད་འདི་འདྲ་སྦས་པ་མེད༔ དེ་བས་ལས་འཕྲོ་ཅན་གྱི་དོན་དུ་བཞག༔ མ་འོངས་ཡང་མཐའ་དུས་ཀྱི་ཐ་མ་རུ༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ཤིང༌། ལྷ་སྡིངས་བདེ་ཆེན་མངོན་དགའ་རུ་ཤོག་སེར་ནས་ཞལ་བཤུས་སོ། མངྒ་ལཾ།། །། བླ་མེད་ཡང་ཕུར་གྭའུ་དམར་ནག་ལས༔
གཏུམ་པོ་ནཱ་ག་རཀྴའི་སྒོས་སྒྲུབ་བཞུགས་པ་ལགས་སོ༔ རྡོ་རྗེ་གསང་བ་གཏུམ་པོ་ཡེ་ཤེས་རབ་ཏུ་འབར་བའི་སྐུ་ལ་འདུད༔ ས་མ་ཡ༔ དེ་ཡང་གཏུམ་པོ་ཡེ་ཤེས་འབར་བའི་སྒྲུབ་ཐབས་ལོ་རྒྱུས་ཆ་ཙམ་བགྱིས་པ་ཁོ་མོ་མཚོ་རྒྱལ་བདག་གིས་ཡི་གེར་བཏབ་པ་སྟེ་མཁའ་འགྲོ་སྙན་བརྒྱུད་ཀྱི་ཤོག་སེར་འདི་ལ་གསུམ་མོ༔ སྤྱི་དོན་དང་པོ་ལ་ལོ་རྒྱུས་ཀྱི་ཁུངས་བསྟན་པ་ནི༔ རི་རྒྱལ་མེ་རི་འབར་བའི་རྩེ་མོ་རུ༔ གསང་བའི་བདག་པོ་ལག་ན་རྡོ་རྗེ་མི་ཤིགས་པ་རབ་ཏུ་འབར་བའི་ཏིང་འཛིན་ལ་བཞུགས་པའི་ཚེ༔ རི་དེ་ཡི་མདུན་དུ་ཛ་ལེན་སྤུ་རང་ཤ་བྱ་བའི་ཆུ་མིག་ནག་པོ་བྱང་དུ་ཁ་གྱུ་བ་ཞིག་ཡོད་དེ༔ དེའི་ཤར་ཕྱོགས་སུ་གྲོང་ཁྱེར་ཆེན་པོ་བདུན་ཡོད་པ་ལས༔ གྲོང་ཁྱེར་དབུས་མ་དེར་རྒྱལ་པོ་ཧ་ལིང་ཤ་བྱ་བ་མུ་སྟེགས་གི་ཆོས་ལ་དད་པ་ཞིག་ཡོད་པ་དེས༔
ཡུལ་དེས་ཕྱྭ་གྱེར་བའི་ཚེ་ཆུ་མིག་དེའི་གོང་གི་ཤིང་བཅད་ནས་ཕྱྭ་རྟེན་ལ་བཙུགས་ཡོན་དུ་ཁྲག་མཆོད༔ དེ་ཡི་ཚེ་བུ་སུ་ཏ་རམ་བྱ་བའི་ཀླུ་དེ་ལ་ཕོག་ཐུག་སོང་བ་ཁོ་རབ་ཏུ་ཁྲོས་ནས་ཡུལ་དེ་ལ་ཀླུ་ནད་སྣ་ཚོགས་བཏང་༔ ཁྱད་པར་མཛེ་ཤུ་འབྲུམ་ནག་ཏྲེ་ཏྲེ་ཧོ་སྲིན་གླང་རྒྱུག་འགྱེལ་སོགས་མང་དུ་མཆེད་པའི་གྲོང་ཁྱེར་གཅིག་ཙམ་སྟོང་པར་གྱུར༔ ཁྱད་པར་མུ་སྟེགས་ཀྱི་རྒྱལ་པོ་དེ་ལ་མཛེ་ནད་སྙིང་ཀུན་བྱ་བའི་ནད་དྲག་པོ་ཐེབས༔ དེ་ཡི་ཚེ་མུ་སྟེགས་སྟོན་པ་གུ་ན་ཏྲི་ར་བྱ་བ་ལ་ཕན་པའི་ཐབས་ཞུས༔ འཇིག་རྟེན་གྱི་ལྷ་ལ་ཕྱྭ་གྱེར་ཞིང་གསོལ་བ་བཏབ་པས་ཕན་པའི་ཐབས་མ་བྱུང་ནས་འཆི་བ་ལ་ཐུག་པ་ན༔ རྒྱལ་པོ་ཡི་མུག་ཅིང་མྱ་ངན་ཆེན་པོ་ཤིན་ཏུ་མི་བཟད་པ་རི་རབ་ཀྱི་དཔངས་ཡིན་ཀྱང་ཞིག་ནུས་པ་ཙམ་དུ་གྱུར༔ དེ་ཡི་ཚེ་ནང་པའི་དྲང་སྲོང་མོ་ལྷ་མོ་མངོན་ཤེས་ཅན་བྱ་བ་ནགས་ལ་གནས་པ་ཞིག་ཡོད་པས་སྲོད་ཀྱི་དུས་སུ་ལུང་བསྟན་པ༔ ཧེ་བཛྲ་པཱ་ཎི་སཏྭཾ༔ གསང་སྔགས་འཆང་བ་རྡོ་རྗེའི་སྐུ༔
མི་ཤིགས་རྟག་ཏུ་རྒྱལ་བྱེད་པ༔ ཀླུ་དང་ས་བདག་གཟིར་བ་ཡི༔ རིག་སྔགས་འཆང་བའི་ང་རོ་སྒྲོག༔ བརྟན་དང་གཡོ་བ་མ་ལུས་ཀྱི༔ ས་རྣམས་རབ་ཏུ་འཇིགས་བྱེད་ཅན༔ མེ་རི་འབར་བའི་རྩེ་མོ་ནས༔ འབྱུང་པོ་ལོག་འདྲེན་སྔངས་སྐྲག་བྱེད༔ མ་རིག་པ་ཡི་དཔུང་ཚོགས་འཇོམས༔ དེ་ལ་གུས་དང་མོས་གྱུར་ན༔ ཀླུ་ཡི་གདུག་པ་ནད་རྣམས་སེལ༔
ཐེ་ཚོམ་བྲལ་བར་དྭང་དུ་ལོངས༔ ཁྱེད་ལ་ཕན་པར་ལུང་བསྟན་ནོ༔ ཞེས་ལུང་བསྟན་པས་མུ་སྟེགས་པ་ཆོས་ལ་མི་མོས་ཀྱང་༔ གཏུམ་པོས་འདུལ་བའི་དུས་ལ་བབ་པས༔ རྒྱལ་པོས་ཀྱང་གསོལ་བ་བཏབ་སྟེ་སྨྲེ་སྔགས་ཀྱི་འོ་དོད་བོས༔ དེའི་ཚེ་དྲང་སྲོང་མོ་ཡིས་གསང་བའི་བདག་པོ་ལ་ཞུས་ཏེ༔ ཀྱཻ་གསང་བའི་བདག་པོ་ཆེན་པོ་རིག་སྔགས་ཀྱི་ནུས་པ་འཆང་བ་ལགས༔ མུ་སྟེགས་ཀྱི་རྒྱལ་པོ་ཀླུའི་ནད་ཀྱིས་གཟིར་བ་འདི་ལ་ཕན་པའི་ཐབས་གསུང་དུ་གསོལ༔ ཁྱད་པར་མ་འོངས་པའི་དུས་སུ་ཀླུ་སྲིན་གྱི་ཁ་རླངས་དར་བ་ལ་བཅོས་ཐབས་ཀྱི་མན་ངག་བཀའ་སྩལ་དུ་གསོལ༔ ཞེས་ཞུས་པས༔
ཧོཿ གསང་བའི་མཁའ་འགྲོ་ལེགས་པར་ཉོན་ཅིག༔ མུ་སྟེགས་པའི་ཆོས་དང་བསྟན་པ་ཕན་དགེའི་རྩ་ལག་ཐམས་ཅད་འདི་ལྟར་དུ་མཆིས་པ་ཡིན་པ་ལ༔ འཇིག་རྟེན་པ་ཡིས་ལྷ་ཀླུའི་དུག་མི་བསལ་ཏེ༔ དཔེར་ན་ཀླུ་ཁོ་རང་ཡང་འཇིག་རྟེན་གཏི་མུག་གི་རྒྱུ་ལས་བྱུང་བ་ཡིན་ཏེ༔ མ་རིག་པས་མ་རིག་པ་བསལ་བར་མི་འགྱུར་ཏེ། ཞིང་རྡུལ་བརྩེགས་པའི་ཕུང་པོ་ལ་རི་རབ་ཆེན་པོར་གྱུར་པ་བཞིན༔ ཉོན་མོངས་ལ་ཉོན་མོངས་ཤིན་ཏུ་མཆེད་དེ་འཕེལ་བ་ལྟར་རོ༔ དཔེར་ན་མུ་སྟེགས་ཀྱི་ལྟ་བ་ནི་མངོན་ཞེན་གྱི་ཆོས་ཅན་ཡིན་པས་སངས་མི་རྒྱས༔ ཆད་ལྟ་ཧད་པོ་ཅན་གྱི་མཇུག་མ་འཆང་བ་ལྟ་བུའོ༔
ཉོན་མོངས་པ་མ་རིག་པའི་རྒྱུ་བསགས་པའི་ནད་ལ་འཕགས་པའི་བདེན་པ་བཞིའི་སྒོ་ནས་བསྐྱེད་རྫོགས་གི་དོན་ཟབ་མོ་ཉམས་སུ་མྱོང་བའི་ཐབས་དང་༔ ཤེས་རབ་ཀྱི་རྩལ་རྫོགས་པའི་སྡོམ་པའི་གནད་དུ་བསྣུན་པའི་མན་ངག་བདག་གིས་བསྟན་བྱ་སྟེ། འཆང་ཞིང་ཡིད་དུ་བསྒོམས་ནས་རྒྱལ་པོ་ལ་བསྟན་པར་གྱིས་ཤིག་ཅེས་གསུངས་ནས་རྩ་བའི་སྒྲུབ་ཐབས་དྲག་སྔགས་ཀྱི་ཡི་གེ་བཞི་པོ་ཤམ་བུ་བཅས་གསུངས་པ་རྣམས་མཁའ་འགྲོའི་བརྡ་སྐད་དུ་རྒྱལ་པོ་ལ་བསྒྱུར༔ རྒྱལ་པོ་ཡང་རིག་སྔགས་ཀྱི་ཚིག་ལ་དད་པ་ཐོབ་ནས་བསྒྲུབས་པས་ཟླ་བ་བདུན་ནས་ཀླུ་ནད་ལས་གྲོལ༔ ཀླུ་ནག་སྙིང་ཀུན་ཤིན་ཏུ་རེང་བར་གྱུར༔ དེ་ཡི་ཚེ་རྒྱ་གར་གྱི་སྐད་དུ་བཛྲ་ནཱ་ག་རཀྴ་བེ་ཎྱ༔ བོད་ཀྱི་སྐད་དུ་རྡོ་རྗེ་སྲིན་པོ་ཀླུ་འདུལ་བྱ་བར་གྲགས་སོ༔ རྒྱལ་པོ་ཡིད་རབ་ཏུ་ཆེས་ཏེ༔ གསང་བའི་བདག་པོ་གདན་དྲངས་ཤིང་མན་ངག་གབ་པའི་རྒྱུད་མང་དུ་ཞུས༔ ནང་པའི་བསྟན་པ་ལ་ཞུགས༔
ཁྱད་པར་རྒྱལ་པོ་དེའི་མངའ་ཐང་གིས་གྲོང་ཁྱེར་ཐམས་ཅད་ནང་པའི་བསྟན་པ་ལ་བཙུད་དེ་གསང་བའི་བདག་པོའི་འདུལ་ཞིང་དུ་གྱུར༔ དེ་ཡི་ཚེ་གསང་བའི་བདག་པོས་ལྷ་མོ་མངོན་ཤེས་ཅན་ལ་གསུངས་པ་རྣམས་མཁའ་འགྲོ་བརྡའི་ཡི་གེར་བཏབ་ནས་དབྱིངས་རང་བྱུང་འཕྲུལ་གྱི་ཟ་མ་ཏོག་ཏུ་སྦས་སོ༔ ཕྱི་མོར་བིདྱོཏྟ་མ་ལ་རུ་པྲ་བྷ་ཧསྟཱི་ལ་བཀའ་བབ་སྟེ་གདན་དྲངས༔ པྲ་བྷ་ཧསྟཱིས་རིག་འཛིན་པདྨ་འབྱུང་ལ་གནང་བ་པདྨ་འབྱུང་གནས་ལས་མཁའ་འགྲོ་ཡེ་ཤེས་མཚོ་རྒྱལ་གྱིས་ཞུས་ཏེ༔ མཁའ་འགྲོ་བརྡའི་ཡི་གེར་བཏབ་ནས་རྡོ་རྗེ་ཕུར་པའི་ཆ་རྐྱེན་དུ་བཞག་པའོ༔ དེ་ལྟ་བུའི་བསྒྲུབ་པ་ལ་འཇུག་ཅིང་དབང་ཐོབ་པ་རྣམས་ལ་ཡོན་ཏན་གྱི་མཚན་ཉིད་དཔག་པར་དཀའ་བ་ཡོད་པ་སྟེ༔ ཅི་ཞེ་ན༔ ཆོས་སྒོ་བརྒྱད་ཁྲི་བཞི་སྟོང་གི༔ བཀའ་ཡི་བསྡུ་བ་གསང་བདག་གཏུམ༔ དཔའ་བོ་ལག་ན་རྡོ་རྗེ་འཆང་༔
མཚན་ཐོས་ལོག་འདྲེན་ཀུན་ཀྱང་སྔངས༔ ལྕང་ལོ་ཅན་ནམ་སྲིད་རྩེའི་ཁྱོན༔ འགེངས་ཤིང་མ་ལུས་ཟིལ་གྱིས་གནོན༔ ཕྲ་མོའི་བགེགས་ཚོགས་ལྟ་ཅི་སྨོས༔ དེ་བས་འདི་ཉིད་རབ་ཏུ་འཆང་༔ ཞེས་པ་སྒྲུབ་པའི་གོ་ཆ་བགྱིས་པ་རྣམས༔ གཟའ་ཀླུ་དང་རྒྱལ་པོའི་གདོན་སོགས་གང་ལ་ཡང་འདི་ཉིད་སྒྲུབ་པ་གཙོ་ཆེ་སྟེ༔ ཕན་ཡོན་ནི༔ གཟའ་སྟེང་གྲིབ་ཁ་ཤོལ་ནག་པོས་དབང་པོ་ལྐུག་པ་རྣམས་ལ་དར་དམར་པོ་ལ་མདུད་པ་གསུམ་བགྱིས་ནས་དྲག་སྔགས་ཀྱིས་སྔགས་ནས་འདོགས་པས་སྟེང་གདོན་འཇོམས་པར་འགྱུར་རོ༔ དར་མཐིང་ནག་ལ་མདུད་པ་དགུ་བྱས་ནས་ཉེར་དགུ་ལ་སྔགས་ནས་འདོགས་པས་བར་གྱི་སྡེ་བརྒྱད་སྤྱིའི་བྱད་ཁས་མི་ཚུགས་པར་འགྱུར་རོ༔
ཁྱད་པར་ཀླུ་ནད་མཛེ་དམར་གྱི་སྣ་གཞོམ་པ་མིག་བུད་པ༔ ཡན་ལག་ཆད་པ་ཁྲག་རྣག་གི་རྫིང་འཁྱིལ་བ་རྣམས་ལ་ཡང་བསྐྱེད་རྫོགས་ལྡན་པའི་ངང་ལ་ཟླ་བ་བདུན་བསྒྲུབས་པས་སེལ་བར་འགྱུར་རོ༔ ཕྲ་མོ་རྣམས་ནི་དབང་ཙམ་ཞུས་པས་ཀྱང་སེལ་ལོ༔ ཁྱད་པར་འདི་ལ་རྒྱུད་དོན་གསུམ་ཡོད་པ་སྟེ༔ འཇམ་དཔལ་ནཱ་ག་རཀྴ་བྱ་བ་ནི་སློབ་དཔོན་མཉྫུ་ཤྲཱི་བསིལ་བ་ཚལ་དུ་བཞུགས་པའི་ཚེ་ཚོང་དཔོན་གྱི་བུ་ཡི་དོན་དུ་དགོངས་པ་མཛད༔ རྟ་མགྲིན་ནཱ་ག་ཀླུ་འདུལ་བྱ་བ་ནི༔ ཀླུ་སོག་མ་མེད་ནཱ་གརྫུ་ན་ནམ་མཚོ་ཀ་ལེན་ཛར་འདུལ་བའི་ཚེ་དགོངས་པ་མཛད༔ བྱ་ཁྱུང་ནཱ་ག་ཀླུའི་རྒྱལ་པོ་བཱ་སུ་ཏ་ཀླུ་ཡུལ་དུ་འདུལ་བའི་ཚེ་དགོངས་པ་མཛད༔ འདི་ཉིད་ཧེ་རུ་ཀ་གོས་སྔོན་ཅན་བྱ་བའི་ཡེ་ཤེས་སྤྲུལ་རྒྱུད་དང་མཐུན་པ་རྡོ་རྗེ་ཡ་རྩེའི་དགོངས་དོན་དང་འབྲེལ་བ་སྟེ་འདི་ལྟ་བུའི་གདམས་པ་དང་འཕྲད་པ་ནི༔ སྐལ་བ་ཡང་རབ་ཏུ་གྱུར་པའོ༔
ས་མ་ཡ༔ དེ་ཡང་སྤྱི་དོན་གཉིས་པ་སྒྲུབ་པ་ཉམས་སུ་ལེན་པའི་རྫས་སྒྲིག་ཆག་ནི༔ ཐོག་མར་དབང་ལུང་བཀའ་གཏད་ཐོབ་པའི་རྣལ་འབྱོར་པས་གནས་དབེན་པའི་ཞིང་བག་སྒྲིབ་ཆུང་བའི་ཡུལ་ཕྱོགས་སུ་ཁ་གཏད་པའི་བྲག་ཕུག་གམ་གནམ་ས་ཆོས་འབྱུང་འདྲ་བ་རུ༔ དཀྱིལ་འཁོར་མཐིང་ནག་གྲུ་གང་བ་ཟུར་གསུམ་པ་བྱ༔ དེའི་དབུས་སུ་ཆོས་འབྱུང་བསྣོལ་མ་ལ༔ རྩིབས་དྲུག་ཏུ༔ ནཱ་ག༔ རཀྵ༔ བྷ་སུ༔ ཏ་རམ༔
འུབ་འུབ༔ ཆུམ་ཆུམ༔ བྱ་བ་བྲིས་དེའི་སྟེང་དུ་སེང་ལྡེང་སྐྱེར་པ་ཚེར་ནག་གསུམ་གྱི་མཉྫི་ཁ་རུ་མཛེ་སྣོད་ནང་དུ་ཤ་སྣ་སྦྲུལ་ཤ་སྡིག་སྲིན་བྱང་ང་ནག་པོའི་ཤ་གསུམ་འཐག་པའི་ཕྱེ་མ་ཤུག་པ་སེང་ལྡེང་སྦུག་བསྲེག་གི་མར་ཁུ་བཅས་ཕྱོགས་གཅིག་ཏུ་སྒྲིལ་ལ་བླུགས༔ ཁ་རོ་སོལ་བྱུག་པའི་རྡོ་གཡམ་གྱིས་བཅད༔ མཛེ་ཐོད་མ་རྙེད་ན་མཛེ་ཤ་ཐོད་པ་གང་རུང་ལ་བྱུག༔ སྔགས་ཐུན་མཚམས་སུ་ཐོད་རྫས་སྟེང་དུ་མདའ་མོ་རྒོད་སྒྲོ་མ་གསུམ་ཚོམ་གྱིས་བཏེགས་པའི་ཁ་རུ་དྲི་བཟང་གིས་གཏམས་པའི་ཆུ་ལ་སྔགས་འདི༔ ཨོཾ་བཛྲ་བྷནྡྷ་ནཱ་ག་ཕེ་ལཾ་བི་ན་ཡ་ཧཱུྃ་ཕཊ྄༔ བཟླས་པ་མང་དུ་བྱ་ལ་ཕུ་བཏབ་ནས་སྔ་དྲོའི་དུས་ཁྲུས་བྱ་ཞིང་ཅུང་རེ་འཐུང་༔ ཐོད་སྔགས་འབུམ་ཚོ་རེ་སོང་ནས༔ ལུས་ལ་ལན་མང་དུ་བྱུག༔
རྫས་རྣམས་ནད་མ་ཐོན་པར་རྒྱུན་མི་བཅད་པར་བྱའོ༔ གྲུབ་པའི་རྟགས་ཐོད་པ་འགུལ་ལམ་འཕང་བ་འབྱུང་༔ དེའི་ཚེ་བུམ་པའི་དབང་བླང་བར་བྱའོ༔ ཡང་ན་ནད་ཐོན་པའི་རྨི་ལྟས་སམ་དངོས་སུ་འབྱུང་༔ སྤྱིར་སྣང་བ་མ་ཡེངས་པ་དོ་གལ་ཆེའོ༔ ས་མ་ཡ༔ དེ་ཡང་སྤྱི་དོན་གསུམ་པ་ལྷ་སྔགས་ཀྱི་རྣལ་འབྱོར་བསྟན་པ་ནི༔ ལུས་ངག་ཡིད་གསུམ་ཤེས་པ་སློད་པའི་ངང་ལ་གུ་གུལ་དུ་བ་བདུག་སྟེ་བག་ཆགས་ཀྱི་འབྱུང་པོ་ཕྲལ་རྟེན་བཅའ་བ་ནི༔ ཧོཿ རྡོ་རྗེ་དགའ་བ་དགྱེས་པར་བཞེད་པའི་ཚེ༔
གསང་བ་ཡང་དག་སྙིང་པོ་ཉམས་སུ་མྱོང་༔ གང་ཞིག་ཉོན་མོངས་འཁྲི་བས་བཅིངས་པའི་ཚོགས༔ རིག་སྔགས་འབར་བའི་ཤུགས་འཆང་དེས་ཆོམས་ཤིག༔ ཨོཾ་བཛྲ་དྷ་ར་ཧ་ར་ཧ་ར་ཧཱུྃ་ཧཱུྃ༔ གཉིས་པ་ནི༔ ན་མོཿ སྙིང་རྗེའི་དབང་ཕྱུག་བླ་མེད་ཐེག་པ་ཆེ༔ སྒོམ་པ་སྤངས་རྟོགས་ཕུན་སུམ་ཚོགས་པའི་ཕྱིར༔ མ་ནོར་ལམ་ལ་བརྟེན་པའི་ཡེ་ཤེས་ཆེ༔ གསང་སྔགས་རིན་པོ་ཆེ་ལ་ཕྱག་འཚལ་ལོ༔
ཨོཾ་བཛྲ་མཎྜལ་མུ་ལ་ན་མོ༔ གསུམ་པ་ནི༔ ཨོཾ༔ ཕྱོགས་བཅུ་དུས་གསུམ་གང་བཞུགས་པའི༔ སྐྱབས་ཀྱི་མཆོག་གྱུར་སངས་རྒྱས་ཆོས༔ འཕགས་ཚོགས་དགེ་ལ་འདུན་པ་དང་༔ མ་གྱུར་འགྲོ་བའི་དཔུང་གཉེན་རྣམས༔ ཡེ་ཤེས་ཆེན་པོའི་ཀློང་ནས་གཤེགས༔ མཁའ་ཁྱབ་གདོད་མའི་གདན་ལ་བཞུགས༔ མཉམ་ཉིད་ངང་གིས་ཕྱག་འཚལ་ལོ༔
ཀུན་གྲོལ་བདེ་སྟོང་མཆོད་པ་འབུལ༔ ཐོག་མེད་འཁྲུལ་པའི་བག་ཆགས་བཤགས༔ བདག་མེད་རྟོགས་པའི་བསྟན་ལ་བསྟོད༔ ཤེས་རབ་ཀློང་ཆེན་རྗེས་ཡི་རངས༔ དོན་དམ་མྱ་ངན་ལ་གནས་ཤོག༔ དམིགས་མེད་རྒྱ་ཡན་ཆོས་འཁོར་བསྐོར༔ བློ་བྲལ་དགེ་བ་དེ་བཞིན་བསྔོ༔ ཨོཾ་བཛྲ་ཤྲཱི་ཡཾ་དྷརྨ་ཧྲཱིཿ བཞི་པ་ནི༔ ཧཱུྃ་ཧཱུྃ་ཧཱུྃ༔
རྃ་ཡྃ་ཁྃ༔ ཨོཾ་ཨཱཿཧཱུྃ༔ ཞེས་པས་བསང་སྦྱང་བྱ། ཧཱུྃ༔ ཨེ་ལས་གྲུབ་པའི་གནམ་ལྕགས་གཞལ་ཡས་ཁང་༔ རང་བཞིན་ཡངས་པ་སྲིད་པའི་ཁྱོན་དང་མཉམ༔ ཕྱི་ནང་བར་མེད་མ་ལུས་ཁྱབ་པ་རུ༔ རྡོ་རྗེ་ཆར་དང་མེ་ཡི་སེར་བ་འཁྲིགས༔ སྟོང་ཁམས་ཀུན་ཏུ་ལྟ་བས་མི་བཟོད་པའི༔ རང་བཞིན་གཡོ་བ་དྲག་པོའི་ཕོ་བྲང་དབུས༔
ཁྲོ་ཆུ་ངད་ཚ་མཐིང་ནག་རྒྱ་མཚོ་འཁྱིལ༔ དེ་ནང་ཀླུ་ཡི་རྒྱལ་པོ་སོག་མ་མེད༔ བཱ་སུ་ཏ་ནི་མེ་མུར་ནག་པོའི་གཟུགས༔ གཞན་ཡང་ཀླུ་རིགས་མ་ལུས་བསྣོལ་བའི་སྟེང་༔ དུག་གི་རི་རབ་བང་རིམ་དགུ་ལྡན་པ༔ ཚྭ་ཚྭ་དམར་ནག་འཁྲུགས་པའི་ལྟེ་བ་རུ༔ རྡོ་རྗེ་རྩེ་དགུ་ནག་པོ་གྱེན་དུ་ལངས༔ རང་བཞིན་འཕྲོ་འདུ་གནས་འགྱུར་དྲན་རྫོགས་སུ༔ དཔལ་ཆེན་ཐུགས་མཆོག་གསང་བདག་རྡོ་རྗེ་གཏུམ༔ ཀླུ་སྲིན་གཤེད་དུ་ནཱ་ག་རཀྴའི་སྐུ༔
མཐིང་ནག་དབུ་དགུ་ཕྱག་ནི་བཅོ་བརྒྱད་པ༔ རྡོ་རྗེས་མཚན་པའི་གྲི་གུག་གཡས་སུ་ཐོགས༔ གཡོན་པས་འཆིང་བྱེད་སྦྲུལ་ནག་ཞགས་པ་བསྣམས༔ སྤུ་གྲི་ཆུ་གྲིའི་གཤོག་པ་དབྱིངས་སུ་བརྒྱངས༔ ཐོད་སྐམ་དབུ་རྒྱན་སྦྲུལ་ནག་ཡན་ལག་དཀྲིས༔ རུས་པའི་རྒྱན་ལྡན་ཕུར་པའི་ལན་ཚར་བསྐྱོད༔ ལྟེ་བར་ཆུ་སྲིན་འབར་བའི་རྔམ་ཞལ་བགྲད༔ སྐུ་སྨད་དུག་སྦྲུལ་ནག་པོའི་མཇུག་མ་འཁྱིལ༔ སྐར་ལྟར་འཁྲུགས་པའི་ཁྲོ་ཆུའི་ཚྭ་ཚྭ་འཕྲོ༔ ཐུགས་ཀར་གནམ་ལྕགས་རྡོ་རྗེའི་ལྟེ་བ་རུ༔
ཧཱུྃ་ཡིག་མཐིང་ནག་གསལ་འཚེར་ལམ་མེ་བ༔ དེ་ལ་བཟླས་པའི་སྔགས་ཀྱིས་བསྐོར་བར་བསྒོམ༔ དྲག་སྔགས་མེ་དཔུང་བཞིན་དུ་མཆེད་པའི་ཚེ༔ ལུས་ཀྱི་ཕྱི་ནང་བར་མེད་ཁྱབ་པར་ཁེངས༔ གཟའ་ཀླུ་རྒྱལ་པོ་ས་བདག་འབྱུང་པོའི་རིགས༔ བསྲེག་ཅིང་བསྐྲད་ནས་གཞོམ་པའི་རང་བཞིན་གྱུར༔ ཨོཾ་བཛྲ་ཕེ་ལཾ་ཧཱུྃ་ཕཊ྄ཿ ཅེས་པའི་རྩ་སྔགས་འདི་སྔ་དྲོ་ལ་བཟླས༔ བུམ་སྒྲུབ་ཀྱི་སྔགས་འདི་ཐོ་རངས་བཟླས༔ ཨོཾ་བཛྲ་བཱ་སུ་ཀི་ཤུ་དྷ་ཧཱུྃ༔
ཞེས་སྔགས་ཆུ་འཐུང་ཞིང་ཁྲུས་ཀྱི་ལས་ཆོག་གོ༔ བསྐྱེད་རིམ་ཕྱག་རྡོར་ཡ་གཅིག་གོང་ལྟར་བུམ་པའི་དབུས་སུ་བཞུགས་པར་བསྒོམ༔ དེའི་སྐུ་ལུས་ལས་བདུད་རྩི་ཡི་རྒྱུན་བྱུང་བས་བུམ་ཆུ་དང་དབྱེར་མེད་དུ་གྱུར༔ འབྱུང་བཞིའི་ཁྲུས་བྱས་པའི་ཚེ་ཀླུ་སྲིན་རྣམས་གདུག་སེམས་ཞི་ནས་ལུས་ཕྱི་ནང་གི་ནད་གདོན་དང་བྲལ་བར་བསྒོམ༔ གོང་གི་རྩ་བསྙེན་སྐབས་འདོན་སྒོམ་སྦྲགས་ཏེ་ལྷའི་ང་རྒྱལ་དང་ལྡན་པར་བྱ༔ དེ་ནས་ལས་སྦྱོར་ཐོད་སྒྲུབ་སྔགས་ནི༔ ཨོཾ་བཛྲ་བྷནྡྷ་ནཱ་ག་རཀྴ་ཕེ་ལམ་བི་ན་ཡ་ཧཱུྃ་ཕཊ྄ཿ འདི་ཆ་གཅིག་རྩ་སྔགས་ཆ་གཉིས་སོ༔ དམིགས་པ་ནི༔ མདུན་གྱི་སྟེགས་བུ་གནམ་ལྕགས་ཀྱི་འཁོར་ལོ་འཁོར་བའི་རྩིབས་ཀྱི་བར་དུ་ནད་གང་ཡིན་དེ་ཀླུ་སྲིན་བཱ་སུ་ཏ་གཟུགས་སུ་བྱུར་པོ་དེ་རན་འཐག་གི་ཡོས་འགམ་པ་ལྟར་ཕྱེ་མར་འཐག་པར་བསམས༔
དེ་ཡི་ཚེ་ཁོའི་སྟོབས་ནུས་བཀྲག་མདངས་གཟི་བརྗིད་ཐོད་པའི་རྫས་ལ་ཐིམ་པས་རྫས་དེ་བྱ་ཁྱུང་མཐིང་ནག་གྲངས་མེད་དུ་གྱུར་ནས་གཤེད་དུ་བབས་ཏེ་ཧུབ་ཧུབ་ལྗིབ་ལྗིབ་ཏུ་ཟ་བར་བསྒོམ༔ སྐབས་སུ་བྷནྡྷ་དེ་ལྕགས་སྲེག་གི་གླིང་ཆེན་ཞིག་ཏུ་གྱུར་པའི་དབུས་སུ་ཀླུ་སྲིན་ཐམས་ཅད་ཚུད་ནས་གཞོབ་ཐུལ་གྱིས་བསྲེགས་པར་བསྒོམ༔ དེ་རྣམས་ཐམས་ཅད་རེས་མོས་སུ་བྱའོ༔ བདག་བསྐྱེད་ཡིན་པས་མཆོད་བཤམ་མི་དགོས༔ སྟོབས་ལྡན་གྱད་ཀྱི་དཔའ་བོ་ཧེ་རུ་ཀ་བྱ་བ་སྟེ་རང་ཤར་གྱི་ལྷའོ༔ ས་མ་ཡ༔ དེ་ཡང་སྤྱི་དོན་བཞི་པ་དབང་གི་སྐབས་སུ་འཇུག་པ་ནི་བུམ་པ་སྔགས་ཕྲེང་རྡོ་རྭ་འཁོར་ལོ་དུག་མཚོན་གྲི་གུག་སྦྲུལ་ཞགས་ཐོད་ཕྲེང་རུས་པའི་རྒྱན་ཁྱུང་དུག་གི་རི་རབ་གདོལ་པ་ཕོ་མོ་འབོད་རྫས་གཞི་གང་རུང་གི་ཁ་རུ་བཞག་ནས་བསང་སྦྱང་བྱ༔ ཐོག་མར་བུམ་སྒྲུབ་གཞལ་ཡས་ཁང་གི་མཚམས་སུ་བཟླ༔ རྩ་སྔགས་གོང་བཞིན་ནོ༔ ལས་སྔགས་ཐོད་རྫས་ལ་བྱ༔
དེ་ནས་བསྐྱེད་རིམ་འབོག་པ་ནི༔ ཨོཾ་ཨ་མྲྀ་ཏ ས་བསང་༔ སྭ་བྷཱ་ཝས ་མཎྜལ་ སོགས་སྤྱི་དང་མཐུན༔ ཧོཿ སློབ་མ་མི་དམིགས་པ་སྟོང་པ་ཆེན་པོ་ཁྱབ་བརྡལ་གྱི་ངང་ལ་ངད་ལྡན་ཁྲོ་ཆུ་རྒྱ་མཚོའི་དབུས་སུ་ཀླུ་གདོལ་པ་ཕོ་མོ་གན་རྐྱལ་དུ་འགྱིལ་བའི་སྟེང་དུ་དུག་གི་རི་རབ་བང་རིམ་དགུ་པའི་ལྟེ་བར་ཧཱུྃ་དང་གནམ་ལྕགས་ཀྱི་རྡོ་རྗེ་ཡོངས་སུ་གྱུར་པ་ལས༔ འཇོམས་བྱེད་ཁྲོ་བོ་ནཱ་ག་རཀྴ་སྐུ་མདོག་མཐིང་ནག་དབུ་དགུ་ཕྱག་བཅོ་བརྒྱད་ཡོད་པ་གཡས་པ་དགུ་ན་གྲི་གུག་གཡོན་པ་དགུ་ན་སྦྲུལ་ཞགས་བསྣམས་པ༔ ཐོད་སྐམ་གྱིས་དབུ་ལ་བརྒྱན་ཅིང་རུས་པའི་ལན་ཚར་དྲྭ་བ་རུས་པའི་ཕྲེང་བ་སྤུ་གྲི་དང་ཆུ་གྲིའི་སྒྲོ་གཤོག་དབྱིངས་སུ་བརྒྱངས་ཤིང་༔ ལྟེ་བར་ཆུ་སྲིན་རྔམ་པའི་ཞལ་གདངས་པ་སྐུ་སྨད་དུག་སྦྲུལ་ནག་པོའི་མཇུག་མ་འཁྱིལ་བ་སྐུ་ལ་བྱ་ཁྱུང་གི་ཚྭ་ཚྭ་འཕྲོ་བས་སྟེང་འོག་བར་གསུམ་གྱི༔ སྡེ་བརྒྱད་འབྱུང་པོ་ཀླུ་སྲིན་ཐམས་ཅད་བསྔངས་ཡེད་ཡེད་བྱེད་པ་སྟེ་དྲག་ཏུ་ཁྲོས་པའི་རྣམ་པ་ཅན་ནོ༔ དེ་ལྟར་དུ་གསལ་བའི་གནས་གསུམ་ལས་འོད་ཟེར་འཕྲོས་པས་བྱང་ཕྱོགས་ལྕང་ལོ་ཅན་ནམ་རྔམ་དྲག་དཔལ་ལ་དགྱེས་པའི་དུར་ཁྲོད་ཆེན་པོ་ནས༔
དཔལ་འབྱུང་པོ་འདུལ་བྱེད་རྡོ་རྗེ་མེ་འབར་གྱི་ལྷ་ཚོགས་རྣམས་སྐད་ཅིག་གིས་སྤྱན་དྲངས༔ ཨོཾ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ
དེ་ནས་སྤྱན་དྲངས་པ་ནི༔ ཧཱུྃ༔ འོག་མིན་དབྱིངས་ནས་ཐུགས་དམ་བསྐྱེད་པའི་ལྷ༔ མེ་རི་འབར་བའི་གནས་ཆེན་དགོངས་པ་མཛད༔ སྙིང་རྗེ་ཁྲོས་པས་མ་རུངས་ཟིལ་གྱིས་གནོན༔ ཐེག་པ་རིམ་དགུའི་ཁྲོ་ཞལ་རྔམ་ལ་བཞད༔ སྟེང་ཕྱོགས་གདོན་ཚོགས་འདུལ་ཕྱིར་གཤེགས་སུ་གསོལ༔
བར་གདོན་གཞོམ་ཕྱིར་སྒྲོ་གཤོག་མཁའ་ལ་བརྒྱངས༔ གནས་དྲུག་ལམ་བཞི་ཁེབས་པའི་རུས་རྒྱན་ལ༔ ཐོགས་མེད་མཚོན་ཆ་དྲག་པོའི་ཟར་བུ་འཕྱངས༔ སྣང་སྲིད་འབྱུང་པོ་འདུལ་ཕྱིར་གཤེགས་སུ་གསོལ༔ གཡས་དགུའི་གྲི་གུག་སྐྱེ་འཆི་རྩད་ནས་གཅོད༔

གཡོན་དགུའི་སྦྲུལ་ཞགས་མ་རུངས་སྡེ་བརྒྱད་འཆིང་༔ ཐུགས་རྗེས་མི་གཏོང་ཆུ་སྲིན་རྔམ་ཞལ་ཅན༔ མ་རིག་འཁྲུལ་པ་གཞོམ་ཕྱིར་གཤེགས་སུ་གསོལ༔ ཀླུ་བདུད་འཇོམས་མཛད་སྐུ་སྨད་སྦྲུལ་མཇུག་ཅན༔ འོག་གདོན་འདུལ་ཕྱིར་རི་རབ་གདན་དུ་འཁྱིལ༔ གདོལ་པ་ཕོ་མོ་འདུལ་ཕྱིར་གཤེགས་སུ་གསོལ༔ བ་སྤུའི་དབྱིངས་ནས་བྱ་ཁྱུང་སྤྲུལ་པ་འགྱེད༔ ཟ་བྱེད་སྐུ་ལ་མེ་དཔུང་ཚྭ་ཚྭ་འཕྲོ༔ ཤིན་ཏུ་མི་བཟད་ཀླུ་སྲིན་འབྱུང་པོའི་གཤེད༔ གསང་བདག་རྡོ་རྗེ་སྲིན་པོ་གཤེགས་སུ་གསོལ༔ གནས་འདིར་གཤེགས་ལ་དབང་དང་དངོས་གྲུབ་སྩོལ༔
ཀླུ་གཉན་ས་བདག་འདུལ་བའི་ཕྲིན་ལས་བསྐུལ༔ ཨོཾ་བཛྲ་དྷ་ར་ཕེ་ལམ་དུ་ཡེ་ཛཿཛ༔ ཨ་བེ་ཤ་ཡ་ཨ་ཨཱཿ ཏིཥྛ་བཛྲ་སཏྭཾ༔ ཞེས་པས་བརྟན་པར་བྱ༔ སློབ་མས༔ ཀྱཻཿ གསང་བའི་བདག་པོ་ཁྲོ་བོ་རྗེ༔ དཔལ་ཆེན་རྡོ་རྗེ་གཏུམ་འཆང་བ༔ བདག་ཉིད་དཀྱིལ་འཁོར་ལ་འཇུག་ཕྱིར༔
གཙོ་བོས་བདག་ལ་དབང་བསྐུར་སྩོལ༔ སློབ་དཔོན་གྱིས༔ ཧོཿ སྙིང་པོ་ཡང་དག་རྡོ་རྗེ་ཆེ༔ གསང་བདག་གཏུམ་གྱི་དཀྱིལ་འཁོར་ལ༔ གུས་པར་གྱིས་དང་འཇུག་སྩལ་གྱི༔ དེ་བས་དམ་སྲུང་སྡོམ་པར་གྱིས༔ ས་མ་ཡ་ཨི་དནྟེ་ན་ར་ཀན༔ ཞེས་དམ་ཆུ་སྦྱིན༔ དེ་ནས་བུམ་པའི་དབང་བསྐུར་བ་ནི༔
ཧོཿ བུམ་པ་ཡེ་ཤེས་གཞལ་ཡས་ཁང་༔ བུམ་ཆུ་ལྷ་དང་གཉིས་སུ་མེད༔ བཅུད་ནི་གསང་བདག་གཏུམ་པོ་དངོས༔ དེང་འདིར་སྐུ་ཡི་དབང་བསྐུར་སྩོལ༔ ཨོཾ་བཛྲ་ཕེ་ལམ་ཧཱུྃ་ཕཊ྄ཿ ཀཱ་ཡ་ཨ་བྷི་ཥིཉྩ་ཨོཾ༔ དེ་ནས་གསུང་སྔགས་ཕྲེང་གི་དབང་བསྐུར་བ་ནི༔ ཧོཿ འབྱིན་འཇུག་སྒྲ་རྣམས་རྡོ་རྗེའི་གསུང་༔
སྙིང་པོ་བགྲང་ཕྱིར་མ་པི་ཏ༔ དཔལ་ཆེན་ཚངས་དབྱངས་བརྒྱུད་ལྡན་ཕྱིར༔ དེ་རིང་གསུང་གི་དབང་བསྐུར་སྩོལ༔ ཨོཾ་བཛྲ་ཕེ་ལམ་ཧཱུྃ་ཕཊ྄ཿ ཝཱཀྐ་ཨ་བྷི་ཥིཉྩ་ཨཱཿ དེ་ནས་ཐུགས་རྡོ་རྗེའི་དབང་བསྐུར་བ་ནི༔ ཧོཿ གདོད་ནས་སྐྱེ་མེད་རྡོ་རྗེའི་ཐུགས༔ འཕོ་འགྱུར་མེད་པའི་ཡེ་ཤེས་ཆེ༔ གསང་བདག་ཀུན་གྱི་ཡང་སྙིང་ཕྱིར༔
དེ་རིང་ཐུགས་ཀྱི་དབང་བསྐུར་སྩོལ༔ ཨོཾ་བཛྲ་ཕེ་ལམ་ཧཱུྃ་ཕཊ྄ཿ ཙིཏྟ་ཨ་བྷི་ཥིཉྩ་ཧཱུྃ༔ དེ་ནས་ཡོན་ཏན་འཁོར་ལོའི་དབང་བསྐུར་བ་ནི༔ ཧོཿ འཁོར་འདས་གཉུག་མའི་ཤིང་རྟ་ལྟར༔ འདུ་ཚན་འཁོར་ལོའི་རང་བཞིན་ཅན༔ དོན་རྟོགས་གོས་སྔོན་འཆང་བ་ཡིས༔ དེ་རིང་ཡོན་ཏན་དབང་བསྐུར་སྩོལ༔ ཨོཾ་བཛྲ་ཕེ་ལམ་ཧཱུྃ་ཕཊ྄ཿ
གུ་ཡ་ཨ་བྷི་ཥིཉྩ་ཧཱུྃ༔ དེ་ནས་ཕྲིན་ལས་དུག་མཚོའི་དབང་བསྐུར་བ་ནི༔ ཧོཿ སྲིད་པའི་ཁྲོན་པ་དབྱུག་པའི་དུག༔ མ་རིག་གཡའ་དག་བསལ་བའི་ཕྱིར༔ དཔའ་བོ་རྡོ་རྗེ་སྲིན་པོ་ཡིས༔ དེ་རིང་ཕྲིན་ལས་དབང་བསྐུར་སྩོལ༔ ཨོཾ་བཛྲ་ཕེ་ལམ་ཧཱུྃ་ཕཊ྄ཿ གུ་ཧྱ་ཨ་བྷི་ཥིཉྩ་ཧཱུྃ༔ དེ་ནས་ཕྱག་མཚན་གྲི་གུག་སྦྲུལ་ཞགས་ཀྱིས་དབང་བསྐུར་བ་ནི༔
ཧོཿ རྡོ་རྗེའི་མཚོན་ཆས་ཉོན་མོངས་གཅོད༔ མ་རིག་ནག་ཁྲ་མཐར་བྱེད་པ༔ རྡོ་རྗེའི་སྡིགས་མཛུབ་རྣམ་པ་ཅན༔ དེ་རིང་སྐལ་ལྡན་བུ་ལ་སྦྱིན༔ ཨོཾ་ཀ་ར་ཏི་ཀ་ནཱ་ག་བྷནྡྷ་ས་མ་ཡ་སྭཱ་ཧཱ༔ དེ་ནས་ཐོད་ཕྲེང་དང་རུས་རྒྱན་གྱི་དབང་བསྐུར་བ་ནི༔ ཧོཿ ཡེ་ཤེས་ལྔ་ཡི་རང་བཞིན་རྫས༔ ཕར་ཕྱིན་དྲུག་ལྡན་རབ་རྫོགས་པ༔
ཀུན་ཏུ་རྟོག་པ་བཤིག་བྱེད་པ༔ དེ་རིང་སྐལ་ལྡན་ཁྱོད་ལ་སྦྱིན༔ ཨོཾ་བྷནྡྷ་ཀུ་མུད་ཀ་རི་ཊ་ས་མ་ཡེ་སྭཱ་ཧཱ༔ ཁྱུང་དང་དུག་གི་རི་རབ་དབང་བསྐུར་བ་ནི༔ ཧོཿ ཀླུ་འདུལ་གནམ་ལྕགས་མཆུ་སྡེར་ཅན༔ མྱོས་བྱེད་དུག་གིས་རི་རབ་འཇོམས༔ རྟག་ཏུ་དེ་ལྟར་བགྱིས་པའི་རྫས༔ དེ་རིང་སྐལ་ལྡན་བུ་ལ་སྦྱིན༔ ཨོཾ་ག་རུ་ཊ་ཧཱ་ལ་མ་ས་མ་ཡེ་སྭཱ་ཧཱ༔
དེ་ནས་གདོལ་པ་ཕོ་མོ་དང་ཐོད་རྫས་ཀྱི་དབང་བསྐུར་བ་ནི༔ ཧོཿ ཀླུ་བདུད་ནག་པོ་གཞོམ་པའི་ཕྱིར༔ མྱོས་བྱེད་རིག་སྔགས་ནག་པོའི་རྫས༔ མ་རུངས་གདོན་ལ་གདབ་བྱེད་འདི༔ དེ་རིང་སྐལ་ལྡན་བུ་ལ་སྦྱིན༔ ཨོཾ་བཛྲ་བྷནྡྷ་ནཱ་ག་རཀྴ་ཕེ་ལམ་བྷི་ན་ཡ་ཧཱུྃ་ཕཊ྄ཿ དེ་ནས་བྱིན་རླབས་བཀའ་བསྒོའི་དབང་བསྐུར་བ་ནི་སྐུ་འབག་དང་རྡོ་རྗེ་ཐོགས་ལ༔ ཧོཿ བཅོམ་ལྡན་འདས་མི་བསྐྱོད་པ་རྡོ་རྗེ་གསང་བ་རྡོ་རྗེ་དགྱེས་པ་ལྷན་སྐྱེས་རྡོ་རྗེ་མི་ཤིགས་པ་རྡོ་རྗེ་ཡང་དག་རྡོ་རྗེ་སྙིང་པོ་རྡོ་རྗེ་རྣམ་པར་འཇོམས་པ་རྡོ་རྗེ་དཔའ་བོ་རྡོ་རྗེ་གཏུམ་པོ་རྡོ་རྗེ་ཁྲོ་བོ་ལག་ན་རྡོ་རྗེ་གསང་བའི་བདག་པོ་ཀླུ་དང་འབྱུང་པོ་འདུལ་བྱེད༔
མཁའ་འགྲོ་གསང་བ་རྡོ་རྗེ་རྣལ་འབྱོར་མ་རིག་འཛིན་པྲ་བྷ་ཧསྟཱི་རྗེ་བཙུན་པདྨ་འབྱུང་གནས་མཁའ་འགྲོ་ཡེ་ཤེས་མཚོ་རྒྱལ་གནུབས་སྟོན་སངས་རྒྱས་ཡེ་ཤེས་ལ་སོགས་བརྒྱུད་པ་བྱིན་རླབས་ཅན་གྱི་བྱིན་གྱིས་བརླབ་ཏུ་གསོལ༔ ལྷ་དབང་ལུས་ལ་བསྐུར་བས་སྐྱེ་འཆི་དང་བྲལ་བར་གྱུར་ཅིག༔ སྔགས་དབང་ངག་ལ་བསྐུར་བས་བགྲེས་རྒུད་དང་བྲལ་བར་གྱུར་ཅིག༔ ཆོས་དབང་སེམས་ལ་བསྐུར་བས་བྱིང་རྨུགས་དང་བྲལ་བར་གྱུར་ཅིག༔ ཚིག་དབང་དོན་གྱི་ངོ་སྤྲོད་པས་དགག་སྒྲུབ་དང་བྲལ་བར་གྱུར་ཅིག༔ ཆས་དབང་ལུས་ལ་བརྒྱན་པས་ཧེ་རུ་ཀའི་དོན་དང་ལྡན་པར་གྱུར་ཅིག༔ རྫས་དབང་ལག་ཏུ་གཏད་པས་ཀླུ་སྲིན་འབྱུང་པོ་ཐམས་ཅད་ཚར་གཅོད་པའི་ནུས་པ་དང་ལྡན་པར་གྱུར་ཅིག༔ དེ་ལྟར་དབང་བཞི་དོན་ལྔའི་ཕྲིན་ལས་ཡོན་ཏན་རྫོགས་པར་གྱུར་ཅིག༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར༔
གཙོ་བོའི་ཇྀ་ལྟར་བཀའ་སྩལ་པ༔ སོགས་བརྗོད༔ བཀའ་དྲིན་གཏང་རག་གི་མཎྜལ་ཕུལ༔ བཀྲ་ཤིས་བརྗོད༔ ཧོཿ གསང་བའི་བདག་པོ་ནམ་མཁའི་གོས་འཆང་བ༔ ལོག་འདྲེན་འཇོམས་བྱེད་དཔའ་བོ་གར་སྒེག་ཅན༔ རིག་སྔགས་རྡོ་རྗེ་ཅོད་པན་རབ་གཡོ་བ༔ དཔལ་ཆེན་ཧེ་རུ་ཀ་ཡི་བཀྲ་ཤིས་ཤོག༔ ཅེས་པས་གཞན་ལ་བདག་འཇུག་བགྱིས་པའི་ཚེ་སློབ་མ་ལྷ་བསྐྱེད་སྟིམ་བཅས་ཕྱོགས་གཅིག་གོ༔
རང་ཉིད་དབང་བླང་ན་དབང་ཆས་སོགས་མི་དགོས་འདི་ཙམ་བགྱིས་པའོ༔ བུམ་པ་སྔགས་ཕྲེང་རྡོ་རྗེ་དང་གསུམ་ཐོགས་ལ༔ ཧཱུྃ༔ ལྕང་ལོ་ཅན་གྱི་ཕོ་བྲང་དབུས༔ ཡང་དག་སྙིང་པོའི་དོན་སྟོན་པ༔ དཔལ་ཆེན་རྡོ་རྗེ་གཞོན་ནུའི་སྐུ༔ འབྱུང་པོ་འདུལ་བྱེད་གཏུམ་པ་པོ༔ ཆེ་མཆོག་གསང་བའི་དཀྱིལ་འཁོར་འཛིན༔ ཁྱོད་ཀྱི་ཐུགས་དམ་དུས་ལ་བབ༔ མོས་པའི་བུ་ལ་དབང་བསྐུར་སྩོལ༔
བུམ་པ་གཞལ་ཡས་བདུད་རྩི་ལྷ༔ སྙིང་སྔགས་ཕོ་བྲང་རྡོ་རྗེའི་ཐུགས༔ བརྡ་སོགས་རིག་པ་རྩལ་གྱི་དབང་༔ གཉིས་མེད་དཀྱིལ་འཁོར་གཅིག་གི་དབང་༔ དབང་བཞི་ཡོངས་རྫོགས་སྩལ་དུ་གསོལ༔ ཡེ་ཤེས་ཆེན་པོའི་སྐུ་གསུང་ཐུགས༔ དེང་འདིར་དེ་ལྟར་བདག་གྱུར་ཅིག༔ ཨོཾ་བཛྲ་ཀཱ་ཡ་ཝཱཀྐ་ཙིཏྟ་སིདྡྷི་ཨ་བྷི་ཥིཉྩ་ཧཱུྃ༔ ཞེས་པས་མི་དམིགས་པའི་ངང་ལ་བླང་༔ དེ་ལྟར་གོ་རིམ་ཕྲ་མོ་ཡིས་ལས་ཚོགས་གདམས་ངག་ཉམས་སུ་མྱོང་ཞིང་གསང་བའི་བདག་པོ་ལྷག་པའི་ལྷར་བགྱིས་པས་ལྷ་སྲིན་སྡེ་བརྒྱད་གང་གིས་ཀྱང་གླགས་མི་རྙེད་པར་འགྱུར་རོ༔
ས་མ་ཡ༔ རྒྱ་རྒྱ་རྒྱ༔ ཨེ་མཿ ཁོ་མོ་བདག་འདྲ་ཡེ་ཤེས་མཚོ་རྒྱལ་གྱིས༔ གུ་རུ་རྗེ་ལ་བཀའ་གནང་ལེགས་ཞུས་ཏེ༔ ཕྱི་རབས་དོན་དུ་མན་ངག་གདམས་པ་བཞག༔ མ་འོངས་རྩོད་ལྡན་དུས་ཀྱི་ཡང་ཐ་ལ༔ ས་སྟེང་ཀུན་དུ་ཀླུ་ཡི་དབང་བྱེད་ནས༔ ནད་དུ་ཏྲེ་ཏྲེ་ཧོ་དང་ལྟར་པ་དང་༔ སྲིན་གླང་གནམ་ལྷོག་ས་ལྷོག་གག་པའི་རིགས༔
ཉྭ་གས་སྦོས་འགས་དམར་བཤལ་ཚ་ནད་དང་༔ བཙན་འབམ་ཁ་ཤོལ་དམུ་ཆུ་ཞ་གྲུམ་དང་༔ མཛེ་ནག་སྙིང་ཀུན་ཞེས་བྱ་མ་རུངས་དར༔ དེ་ཡི་དུས་སུ་གདམས་པ་འདི་ཉིད་དང་༔ གང་འཕྲད་ཡིད་བཞིན་དབང་གི་བདག་པོ་ལྟར༔ ངེས་པར་འཆང་ངོ་གདམས་ངག་དྭང་དུ་ལོངས༔ ཐེ་ཚོམ་མེད་དོ་གསང་རྒྱ་ཁྱད་པར་ཅན༔ མ་འོངས་ལྔ་བརྒྱ་དུས་ཀྱིས་ཐ་མ་རུ༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ བཀའ་ཡི་རྒྱ་འདི་མེ་འོད་གདོང་གིས་སྲུངས༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་སྔགས་འཆང་རྩ་གསུམ་གླིང་པས་མེ་སྤྲེལ་ལོར་མོན་ཁ་ཤ་འུག་བྲག་ནས་གདན་དྲངས་ཤིང་སྦས་ཡུལ་བདུད་འདུལ་སྔགས་གླིང་དུ་མེ་ལུག་ལོར་ཤོག་སེར་ནས་ཞལ་བཤུས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ མེ་བསྐུལ་གནམ་ལྕགས་ཐོག་མདའ་བཞུགས་སོ༔
བླ་མེད་རྡོ་རྗེ་གཞོན་ནུའི་སྐུ་ལ་འདུད༔ ས་མ་ཡ༔ དེ་ཡང་དཔལ་ཆེན་གྱི་ཕྲིན་ལས་སྦྱིན་སྲེག་བརྩམ་པའི་ལས་མཐའ་སྲེག་བྱེད་ཀྱི་དབལ་རྩེ་འབྱེད་པ་ནི༔ གཞི་ཤིང་རྩམ་མམ་མེ་ཞགས་ལ་འོས་པ་ཞིབ་མོར་འཐག་པའི་ནང་དུ་རྫས་གུ་གུལ༔ རྒྱ་རྩི་དུག་ལོ༔ ཐང་ཕྲོམ་རེ་ལྕག༔ མུ་ཟི་རོ་སོལ་དུག་ཁྲག་གིས་ངར་བཏབ་པ། གྲི་ལྕགས་ཕྱེ་མ་སྤྲུ་ནག ། གནམ་ལྕགས་ཕྱེ་མ་དེ་རྣམས་བསྲེས་ནས་ཏིལ་སྣུམ་གྱིས་རན་ཚོད་བྱ༔ ལྕགས་སྣོད་དམ་གང་རུང་དུ་བཞག་ལ༔
སྔགས་འདི་སྟོང་ཙམ་གྱིས་བྱིན་གྱིས་བརླབ་ཕྱིར་སྔགས༔ ཨོཾ་བཛྲ་ཀཱི་ལི་ཀཱི་ལི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨེ་མུཾ་མག་ཏྲིག་ཆུམ་རམ་ཏྲག་རཀྴ་ཁ་ཐུན་བྱད་མ་འབྱུང་པོ་གནོད་བྱེད་ཀྱི་སྙིང་རྩ་འགས་འགས་ཧེ་ཕུ་ལུ་ནན་སོད་སྭཱ་ཧཱ༔ ཕུ་བཏབ་ནས་མི་མང་གི་ལག་མི་འགྲིམ་པར་གཙང་སྦྲ་བྱ༔ དེ་ནས་རྣལ་འབྱོར་པས་དམོད་ཆས་ཞུགས་ནས་འཚམ་རྔམ་གྱི་རྣམ་པས་འབྱུང་པོ་རྣམས་ལ་འབར་རྩེ་བསྣུན་པ་ནི༔ ཧཱུྃ་ཧཱུྃ་ཧཱུྃ༔ མཐིང་ནག་གྲུ་གསུམ་ཨེ་ཡི་དཀྱིལ་འཁོར་ནས༔ སྲིད་དང་མ་སྲིང་རྟེན་རྣམས་གཡོ་བའི་ལྷ༔ དཔལ་ཆེན་ཡང་དག་ལྷ་ཚོགས་དབྱིངས་ནས་བཞེངས༔ མངོན་སྤྱོད་རྡོ་རྗེ་གཞོན་ནུ་དབྱིངས་ནས་བཞེངས༔
སྲས་མཆོག་ཀཱི་ལ་རིགས་བཞི་དབྱིངས་ནས་བཞེངས༔ དཔའ་སྟོབས་ཁྲོ་བཅུ་ཡབ་ཡུམ་དབྱིངས་ནས་བཞེངས༔ སྤྲུལ་པའི་ཕྲ་ཐབས་ཉི་ཤུ་དབྱིངས་ནས་བཞེངས༔ ལས་བྱེད་ཕུར་སྐྱོང་ཉེར་བཞི་དབྱིངས་ནས་བཞེངས༔ དེང་འདིར་བདག་ལ་དབང་བསྐུར་བསྩལ་བའི་ཕྱིར༔ འདིར་གཤེགས་མི་འགྱུར་ཡེ་ཤེས་བརྟན་པར་བཞུགས༔ རྫུ་འཕྲུལ་ཤུགས་ཕྱུངས་སྟོབས་བཅུའི་རྩལ་སྟོན་ནས༔ དེང་འདིར་དྲག་པོ་དམོད་པའི་ལམ་བརྩམ་མོ༔ ཧཱུྃ༔ བདག་ནི་དཔལ་ཆེན་ཡང་དག་སྐུ༔
ཁྲག་འཐུང་བཛྲ་ཀཱི་ལ་ཡ༔ སྐུ་ནི་སྲིད་རྩེའི་ཁྱོན་ཡང་འགེངས༔ རང་བཞིན་བ་སྤུའི་དབྱིངས་ཉིད་ནས༔ འཇོམས་བྱེད་འབར་བའི་ཕོ་ཉ་འགྱེད༔ དེང་འདིར་ལས་ཀྱིས་མེ་བསྐུལ་ན༔ རྣམ་པ་ཚ་ངར་འབར་ཞིང་མཆེད༔ ངོ་བོ་ཁྲོ་ཆུང་ཚྭ་ཚྭ་འཕྲོ༔ བཞིན་ནི་ཁྲོ་ཆུ་ཁོལ་མའི་ངང་༔ འོད་སྟོང་འཁྱུགས་པའི་ཟི་ར་ཁོལ༔ དམར་འོད་ཞགས་པའི་འཚུབ་མ་འཁྱིལ༔
གནམ་ལྕགས་ཀྱུ་མོས་ཆེམ་ཆེམ་འགེངས༔ ཧ་ལ་གཡོ་བའི་དུད་པ་འཕྱུར༔ དམོད་པ་དགུ་ཡི་ཕོ་ཉ་འགྲིམས༔ ངར་གྱིས་བརླན་ནོ་རྩལ་མ་ཞན༔ ཧཱུྃ༔ དེ་རིང་དམོད་པའི་མེ་ཟོར་འདི༔ སྟེང་འོག་ཕྱོགས་བཅུར་མ་ལུས་ཀྱི༔ ལྷ་དང་སྲུང་མར་མི་རིངས་ལ༔ དགྲ་བགེགས་འབྱུང་པོར་འབེབས་པ་ཡིན༔ འགོ་བའི་ཆོས་སྐྱོང་དཔུང་གྲོགས་མཛོད༔
གདབ་བོ་ཛྭ་ལ་རྃ་རྃ་ཡང་༔ ལྷ་ཡི་བཀའ་ཆད་ཛྭ་ལ་རྃ༔ རྒྱལ་པོའི་སྨྱོ་འབོག་ཛྭ་ལ་རྃ༔ གཤིན་རྗེའི་ཁྲམ་ཁ་ཛྭ་ལ་རྃ༔ བཙན་གྱི་ཤྭ་རྡེལ་ཛྭ་ལ་རྃ༔ མ་མོའི་ཡམས་ནད་ཛྭ་ལ་རྃ༔ བདུད་ཀྱི་ཞགས་པ་ཛྭ་ལ་རྃ༔ གནོད་སྦྱིན་ཟ་ཁ་ཛྭ་ལ་རྃ༔ ཀླུ་ཡི་གཏད་མནན་ཛྭ་ལ་རྃ༔ གཟའ་ཡི་བྱད་ཕུར་ཛྭ་ལ་རྃ༔
ས་བདག་ཞ་གྲུམ་ཛྭ་ལ་རྃ༔ ཐེའུ་འགོང་ཕུང་ཤིག་ཛྭ་ལ་རྃ༔ རྨུ་ཡི་འབྱམས་ནད་ཛྭ་ལ་རྃ༔ ཕོ་གདོན་གྲེ་བོ་ཛྭ་ལ་རྃ༔ མོ་གདོན་བསེན་མོ་ཛྭ་ལ་རྃ༔ དམ་སྲི་འབྱུང་པོ་ཛྭ་ལ་རྃ༔ ཆེ་སྲི་ཆུང་སྲི་ཛྭ་ལ་རྃ༔ རྒས་སྲི་གཞོན་སྲི་ཛྭ་ལ་རྃ༔ དར་སྲི་དུར་སྲི་ཛྭ་ལ་རྃ༔ ཕོ་སྲི་མོ་སྲི་ཛྭ་ལ་རྃ༔
གྲི་སྲི་འཐབ་སྲི་ཛྭ་ལ་རྃ༔ ན་སྲི་ཤི་སྲི་ཛྭ་ལ་རྃ༔ གོད་སྲི་དབུལ་སྲི་ཛྭ་ལ་རྃ༔ རྨངས་སྲི་མུག་སྲི་ཛྭ་ལ་རྃ༔ ཕུང་སྲི་གྱོད་སྲི་ཛྭ་ལ་རྃ༔ ལོ་སྐག་ཟླ་སྐག་ཛྭ་ལ་རྃ༔ ཞག་སྐག་ཟ་སྐག་ཛྭ་ལ་རྃ༔ དུས་སྐག་ཚེས་སྐག་ཛྭ་ལ་རྃ༔ རྨི་ལྟས་མཚན་ངན་ཛྭ་ལ་རྃ༔ མི་མཐུན་རྐྱེན་ངན་ཛྭ་ལ་རྃ༔
དགྲ་དང་བགེགས་ལ་ཛྭ་ལ་རྃ༔ བར་ཆད་བདུད་ལ་ཛྭ་ལ་རྃ༔ མ་རུངས་སྣ་ཚོགས་ཛྭ་ལ་རྃ༔ བསྐུལ་ལོ་བསྐུལ་ལོ་ད་ཆོམས་ཤིག༔ མཆེད་དོ་མཆེད་དོ་ད་སྲེགས་ཤིག༔ རྦད་དོ་གཞོམ་པའི་ལས་མཛོད་ཅིག༔ རྣམ་པར་གཞོབ་ཅིག་མཱ་ར་ཡ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་རྦད་ནན་བཟློག་ནན༔ རྃ་རྃ་ཛྭ་ལ་ཧཱུྃ་ཧཱུྃ་ཕཊ྄་ཕཊ྄་སྭཱ་ཧཱ༔ ཨོཾ་བཛྲ་ཧེ་རུ་ཀ་ཀུ་མཱ་ར་བཱ་ཛ་ཡཱ༔
བིགྷྣཱན་ཚེ་དང་བསོད་ནམས་ཀྱི་བདུད་ཐམས་ཅད་མ་རཱ་ཡ་ཏྲིག་ནན་རྃ་རྃ་ཚིནྡྷ་ཚིནྡྷ་བིནྡྷ་བིནྡྷ་ད་ཧ་ད་ཧ་ཧཱུྃ་ཕཊ྄ཿ ཅེས་པས་གང་དུ་མེ་ཞགས་བྱ་བའི་གྲུ་ཆད་མ་ལུས་པ་ཡོངས་སུ་འགེངས་པར་བྱ༔ དགོས་ཆད་ཡུལ་ལམ༔ གྲོང་ངམ༔ དགོན་པའམ༔ གང་ཞིག་འདྲེ་ཆག་ཆེ་བའི་རིགས་ལུང་མ་བསྟན་པ་ཀུན་ལ་མེ་ཞགས་འདི་ཁོ་ན་ཟབ་པའོ༔ དམིགས་པ་ནི༔ རང་ཉིད་རྡོ་རྗེ་གཞོན་ནུ་ཡབ་ཡུམ་གསལ་བའི་བ་སྤུའི་བུ་ག་ནས་སྤྲོས་པའི་ཁྲོ་ཚོགས་ཉི་མའི་ཟེར་འཁྲུགས་པ་ལྟར་ཁེངས་པ་སྤྲོས་ནས་དེ་ལས་མཆེད་པའི་མེ་ཞགས་ཚྭ་ཚྭ་ཁོལ་མ་ཟླུམ་སྐོར་དུ་འཁྱིལ་བས༔ ཁོར་ཡུག་གང་དུ་གནས་པའི་བགེགས་ཐམས་ཅད་བྱ་སྒྲོ་མེ་ལ་རེག་པ་བཞིན་དུ་འུབ་ཀྱིས་བསྲེགས་ནས་སྐྱ་ཚོམ་མེ་ཐལ་བ་ལྟར་གྱུར་པ་དེ༔ སླར་ཡང་རླུང་གིས་བསྐྱོད་པས་མཁའ་རུ་སྤོར་བས་ཡེ་འབྱམས་སུ་བྱོས་ནས་མིང་ཤུལ་ཙམ་མེད་པར་བསྒོམ༔
རེས་མེ་སྦར་ལས་སྤྲོས་པའི་རེག་ཆོད་ཀྱི་རྣོ་སོ་གནམ་ལྕགས་ཀྱི་ཟེར་ལས་གྲུབ་པའི་ཕུར་བུས་འབུམ་དུ་གཏུབ་པས་བསྒྲལ་ཞིང་རིང་བར་བསམ༔ ཕ་རོལ་བདུད་ཀྱི་གཟི་བརྗིད་མེ་འོབས་ཀྱིས་བསྐུལ་བ་རང་གིས་ཡོད་མེད་ཟུང་དུ་འཇུག་པར་བསྒོམ༔ དེ་ནི་དམིགས་པ་ཁ་བསྒྱུར་གྱི་སྐོར་རོ༔ མེ་ཞགས་གྲུབ་ནས་ཧོམ་ཁུང་དུ་མེ་ཐབ་ཏུ་བསྣན༔ བསྲུང་བྱ་རྣམ་ཀྱང་མེ་ལས་བསྐྲུན་པའི་ཧཱུྃ་མཐིང་དམར་རེས་མོས་སོ༔ ཞེས་པའི་ངག་ཏུ་ཧཱུྃ་ཧཱུྃ་ཧཱུྃ༔ རྣམ་གྲངས་ཙམ་དུ་བརྗོད༔ རྗེས་ཤེས་ནི་གཞུང་ལྟར་རོ༔ ས་མ་ཡ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་རྩ་གསུམ་གླིང་པས་མོན་ཤ་འུག་སྟག་སྒོ་ནས་གདན་དྲངས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ སྨྱོ་བཅོས་འབྱུང་པོ་མཐའ་གཏད་བཞུགས་སོ༔ ན་མོཿ ཛྭ་ལ་ཧེ་རུ་ཀ་ནི་ལ་ཤ་ཡ༔ ས་མ་ཡ༔
ཨེ་མ་བདག་འདྲ་པད་འབྱུང་གིས༔ སྲོག་རླུང་བཅོས་ཐབས་ཟབ་མོ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ མ་འོངས་དུས་ཀྱི་ཐ་མ་རུ༔ རྒྱལ་འགོང་སྨྱོ་འབོག་རླུང་ལྟར་འཚུབ༔ བན་བོན་ཤི་ཚད་སྡུག་འདྲེར་སྐྱེ༔ སྲིན་མོ་སྣ་ཚོགས་མི་རུ་བརྫུ༔ ཤ་ཟ་ནག་པོ་སྲོག་ལྟར་ཞན༔ དེ་ཡི་རྐྱེན་གྱིས་སྙིང་རྩ་ཁོལ༔ འབྱུང་འཁྲུག་སེམས་རྩ་འཁྲུགས་ཤིང་ཞུམ༔
སྙིང་མི་དགའ་ཞིང་འགྲོ་སྙིང་འདོད༔ ལོངས་སྤྱོད་བཅུད་ཀྱང་ཞུ་ཁེང་ཆེ༔ སྐུ་དགྲ་གྲིབ་སོགས་རྐྱེན་གྱིས་སློང་༔ དེ་སོགས་སྨྱོ་འབོག་རྒྱལ་སྲིན་གདོན༔ རྐྱེན་ནི་མ་ཉེས་ཁ་ཡོག་དང་༔ གཉེན་བྲལ་ཤི་སོགས་སྡུག་བསྔལ་དང་༔ སྡང་སེམས་ཁོང་ཁྲོའི་རྒྱུད་ལས་བྱུང་༔ ཁྱད་པར་མ་འོངས་དུས་ཀྱི་མཐར༔ ཆོས་བཞིན་སྤྱད་ན་བདུད་བཞིན་སྡང་༔ མི་དགེ་སྡིག་སྤྱོད་རྒྱས་ཡུན་རིང་༔
དེ་ཕྱིར་ཆོས་བཞིན་ལམ་སྤྱོད་དཀའ༔ ཕལ་ཆེར་རྒྱལ་བསེན་ལས་དབང་འགྲོ༔ དེ་དུས་གཉེན་པོ་གནད་ཀྱི་མཆོག༔ མན་ངག་གདམས་པ་འདི་ཉིད་ཟབ༔ ཐུགས་ཀྱི་སྲས་དང་འཕྲད་པར་ཤོག༔ དང་པོ་ལག་ལེན་བསྟན་པ་ནི༔ གཞི་མ་རྒྱ་ཤོག་འཇམ་པའི་ངོས༔ ཡི་གེ་ཚེག་མེད་རིམ་བཞིན་བྲིས༔
དེ་ལྟར་ཟ་ཡིག་ཉི་ཤུ་རྩ་གཅིག་འདིས༔ རྒྱལ་བསེན་འབྱུང་པོའི་སྙིང་རྩ་ཕྱུངས༔
དྲེགས་པ་ཉི་ཤུའི་ཟ་ཡིག་འདི་གང་ནས་ཟོས་ན་ཐུབ་པ་ཡིན༔ མཐའ་གཏད་མ་ལུས་ཟ་ཡིག་བཅས༔ ཟབ་པའི་མན་ངག་མཐར་ཐུག་ས་མ་ཡ༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གབ་རྒྱ༔ གཏད་རྒྱ༔
ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་ལྕགས་གླང་ལོར་ཤོག་སེར་ནས་ཞལ་བཤུས་སོ།། །། བླ་མེད་ཡང་ཕུར་གྭའུ་དམར་ནག་ལས༔ བདུད་རྩི་བུམ་པའི་ཟ་ཡིག་མན་ངག་བཞུགས་སོ༔ བླ་མེད་ཁྲག་འཐུང་རྡོ་རྗེ་གཞོན་ནུར་འདུད༔ ས་མ་ཡ༔ ཨེ་མ་བདག་འདྲ་པད་འབྱུང་གིས༔ ཡང་ཟབ་གནད་ཀྱི་མན་ངག་ལས༔ གཟའ་བཅོས་བདུད་རྩི་བུམ་པ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔
ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་ཟ་ཡིག་བསྟན་པ་ནི༔ གཟའ་བརྒྱད་གང་ཡིན་བརྟག་པའི་ཕྱིར༔ སྔོན་འགྲོ་ཟ་ཡིག་སྦྱིན་པར་བྱ༔ ནད་ངོས་ཟིན་ནས་མནོལ་འབེབས་སྦྱིན༔ གཞུང་གི་ཟ་ཡིག་རིམ་པར་སྦྱིན༔ དེ་ནས་གབ་རླུང་ཕུད་པ་སྦྱིན༔ སྤྱི་འཇོམས་དག་ནི་སྐབས་སུ་སྦྱིན༔
ཐ་མ་རྗེས་གཅོད་སྦྱིན་པར་བྱ༔ ས་མ་ཡ༔ མུན་རུབ་ཟ༔ དེ་ལྟར་ལས་རིམ་སྤྱི་བཞིན་དུ༔ རྗེས་དང་ལག་ལེན་ཤིན་ཏུ་གཙོ༔ ཟ་ཡིག་རྣམས་ནི་མཇུག་ནས་དྲིལ༔ སོ་ཡིས་མ་རེག་ཟ་བ་གཅེས༔ གདོན་ཚོགས་དག་ནི་མ་ལུས་ཀུན༔ མྱུར་དུ་ཞི་གྱུར་ཐེ་ཚོམ་མེད༔ མང་དུ་མ་སྤེལ་ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ སྔགས་ཞྭའི་རྒྱན་བཀོད་ཕ་རོལ་རྒོལ་འཇོམས་དམ་པ་ལགས་པའི་དབུ་ཕྱོགས་ལགས་སོ༔ མངོན་སྤྱོད་ཆེན་པོ་གཟི་བྱིན་མེ་ལྟར་དུ་འབར་བའི་ལས་ཀྱི་རིམ་པར་འཇུག་པའི་གོ་རིམ་ལས་རྒྱུད་སྤུ་གྲི་རླུང་སྒྲོམ་ལས་བྱུང་བའི་སློབ་དཔོན་ཆེན་པོ་ཤཱནྟིཾ་གརྦྷ་ཞེས་དྲེགས་པ་རྡོ་རྗེ་རབ་འབར་གྱི༔ རྫུ་འཕྲུལ་སྐུའི་བཀོད་པ་མེ་ལྟར་དུ་འབར་བའི་ནུས་པའི་གདེང་ཚད་བསྐྱེད་པའི་མུ་སྟེགས་རྒོལ་འཇོམས་ཆེན་པོའི་སྐབས་སུ་ཀི་ཀང་ཁྱབ་འཇུག་ལས་ཆས་བྱ་རོག་པྲོག་ཞུ་ནག་པོ་ཞེས་དགོས་ཆད་དང་རྣམ་པར་དབྱེ་བ་ལ༔
སྔོན་མུ་སྟེགས་ཀྱི་སྟོན་པ་སྐལ་ལྡན་རྒྱལ་པོ་དང་ཧུ་ལུ་ཁྲག་མིག་དང་༔ ན་ར་ཧོ་བྷན་དང་༔ ཤ་ར་ཐོད་ནག་དང་༔ འབར་རྩེ་རྩེ་སོགས་བདུད་དང་སྲིན་པོའི་རིགས་ལས་སྐྱེས་པ་དགུའི་སྲིད་པ་ཡེ་ཐུབ་ནག་པོའི་ངན་སྔགས་བསྒྲུབས༔ ཁྱད་པར་ཅན་ཁེངས་ལོག་དང་རྒོལ་བ་དཔག་མེད་ཀྱི་སྒོ་ནས་ནང་པའི་བསྟན་པ་ལ་འཚེ་ཞིང་ནུབ་ལ་ཉེ་བར་བརྩམས་པའི་ཚེ༔ ཧོ་ཞེས་ཟེར་བ་ཡང་འདུག༔ ཕུང་བྱེད་ཤཱནྟིཾ་གརྦྷས་རིག་སྔགས་ནག་པོའི་དཀྱིལ་འཁོར་བཞེངས༔ མངོན་སྤྱོད་ལས་ཆས་རྒྱན་གྱིས་བརྒྱན༔ ནུས་པའི་ཕོ་ཉ་ཟོར་ཐུན་བརྩམས༔ དྲེགས་སྡེ་སུམ་ཅུ་ལས་ལ་བསྐུལ༔
གཟའ་མཆོག་རྒྱལ་པོའི་དམག་དཔུང་བསྐྱེད༔ སྲིད་པའི་རྒྱལ་མོའི་མཚོན་ཐུན་བརྡེག༔ དམར་ནད་ཁྲག་མཚོ་ཆུ་ལྟར་འབྲུབ༔ དམག་སྣ་ཤེལ་གིང་རྒྱལ་པོས་ཁྲིད༔ སྨྱོ་འབོག་རླུང་ལྟར་འཚུབས་པར་བྱེད༔ བསད་ལས་བཤན་པ་ཕོ་ཉས་བསྐོར༔ ཕུང་ཡུལ་དགྲ་བོ་རྩད་ནས་བཅད༔ དམག་སྟེང་ཁྲག་འཐུང་ནག་པོས་མནན༔ ནམ་ཡང་བསྟན་དགྲ་མི་ལྡང་བགྱིས༔ དེ་འོག་ཕུང་ལུང་ནག་པོ་རུ༔
སློབ་དཔོན་ཤཱནྟིཾ་རོ་ཟན་གྱིས༔ གནམ་ལྕགས་ཐོག་གིས་མུ་སྟེགས་བསྒྲལ༔ དེ་བཞིན་སྔ་ཕྱི་ཐོག་མཐའི་བར༔ སྲིད་པའི་ལས་ཞྭ་བརྩམས་པའི་ཚུལ༔ ཐོག་མར་བྱ་རོག་པྲོག་ཞུ་ནི༔ རྩེ་མོར་རོག་ཏི་ནག་པོ་ལ༔ གནམ་ལྕགས་ཐོག་གི་རྩེ་མོ་གཟེངས༔ གང་ལ་དམོད་ཅིང་ལྡོག་མེད་བརྡ༔ ཟེ་བ་སྤུ་གྲི་མེ་ལྟར་འབར༔ སྲིད་གསུམ་དགྲ་བགེགས་གཞོམ་པའི་བརྡ༔
རྔམ་པའི་སྤྱན་རྩ་འཁྲུགས་པ་ལ༔ ཡི་གེ་རཱ་ཡིས་བརྒྱན་པ་ནི༔ གཟའ་བདུད་རྒྱལ་པོ་མཚོན་པའི་བརྡ༔ ཐོད་ཚལ་ཕྲེང་བས་བརྒྱན་པའི་བར༔ ཡི་གེ་རཾ་གྱིས་བརྒྱན་པ་ནི༔ ཁྲག་འཐུང་མངོན་སྤྱོད་རྫོགས་པའི་བརྡ༔ གཡས་ཀྱི་གནམ་ལྕགས་འཁོར་ལོ་ལ༔ ཡི་གེ་ཧཱུྃ་གིས་བརྒྱན་པ་ནི༔ གསང་སྔགས་ཕོ་རྒྱུད་འདུས་པའི་བརྡ༔ གཡོན་གྱི་གནམ་ལྕགས་འཁོར་ལོ་ལ༔
ཡི་གེ་བྷྱོ་ཡིས་བརྒྱན་པ་ནི༔ གཟུངས་སྔགས་མོ་རྒྱུད་འདུས་པའི་བརྡ༔ མེ་ལོང་ལྔ་ཡིས་སྤྲས་པ་ལ༔ ཡི་གེ་ཨཱཿཡིས་བརྒྱན་པ་ནི༔ སྐུ་ལྔ་ཡེ་ཤེས་རྫོགས་པའི་བརྡ༔ ཐོད་སྐམ་ལྔ་ཡིས་བརྒྱན་པ་ནི༔ ཁྲག་འཐུང་རིགས་ལྔ་མཚོན་པའི་བརྡ༔ ཅོད་པན་ལྔ་ཡི་ལན་ཚར་ལ༔ ཡི་གེ་ཧཱུྃ་གིས་བརྒྱན་པ་ནི༔ མ་སྲིང་ལས་ལ་བསྐུལ་བའི་བརྡ༔
ཤེར་སྣ་རིན་ཆེན་ལྔ་ཚོམ་ནི༔ ཡི་གེ་ཧཱུྃ་གིས་བརྒྱན་པ་ནི༔ དཔེ་དཀར་ལས་ལ་བསྐུལ་བའི་བརྡ༔ གློག་དང་ཉི་ཟླའི་གྲུ་ཆད་ལ༔ ཡི་གེ་མ་ཡིས་བརྒྱན་པ་ནི༔ མ་བདུད་ཕོ་ཉར་མངག་པའི་བརྡ༔ དུག་སྦྲུལ་ལྔ་ཡི་ལན་ཚར་ལ༔ ཡི་གེ་ནཱ་ཡིས་བརྒྱན་པ་ནི༔ བཤན་པ་ལས་ལ་ཆས་པའི་བརྡ༔ རིག་སྔགས་ནག་པོའི་ཟར་བུ་ལ༔
ཡི་གེ་ཕཊ྄་ཀྱིས་བརྒྱན་པ་ནི༔ སྲོག་གཅོད་ཉི་ཁྲི་འགྱེད་པའི་བརྡ༔ མཚོན་ཆ་དུ་མའི་ས་ཕེར་ལ༔ ཡི་གེ་ཡ་ཡིས་བརྒྱན་པ་ནི༔ རི་རབ་ཁྲག་མཚོ་ཉིལ་བའི་བརྡ༔ སྒྲོ་ཐུར་མདོངས་ཀྱིས་བརྒྱན་པ་ལ༔ ཡི་གེ་ཛ་ཡིས་བརྒྱན་པ་ནི༔ སྒྲོལ་ཞིང་རྣམ་ཤེས་སྤར་བའི་བརྡ༔ སྟག་ལྤགས་རལ་རྒྱན་སྤྲས་པ་ལ༔ ཡི་གེ་ཊ་ཡིས་བརྒྱན་པ་ནི༔
སྲིད་གསུམ་འདི་ན་ཆེ་བཙན་བརྡ༔ ཞྭ་ལུང་གཉིས་དང་དར་འཕེན་ལ༔ ཡི་གེ་ཧ་ཡིས་བརྒྱན་པ་ནི༔ སྣང་སྲིད་དབང་དུ་སྡུད་པའི་བརྡ༔ ཕྱི་ནང་ཞྭ་ཡི་ལྟ་མིག་ཏུ༔ བླ་རྡོ་སྲོག་འཁོར་འཆང་བ་ནི༔ ཀུན་གྱིས་འགྲན་ཟླ་མེད་པའི་བརྡ༔ དེ་ལྟར་དྲག་སྔགས་དམོད་པ་ཡི༔ ཤཱནྟིཾ་གརྦྷའི་ལས་ཞྭ་འདི༔ དང་པོ་ཚངས་པའི་ཡུལ་ནས་བྱུང་༔
བར་དུ་ཞང་ཞུང་ཡུལ་དུ་དར༔ ཐ་མ་ཤཱནྟིཾ་གརྦྷ་ཡིས༔ དབྱིབས་དང་ཆ་ལུགས་ཁྱད་ཆོས་བགྱིས༔ ཕྱི་མོ་པདྨ་ཐོད་ཕྲེང་ཉིད༔ སེངྒེ་སྒྲ་སྒྲོགས་སྐུར་བཞེངས་ནས༔ ཞྭ་རྒྱན་ཆས་སྤྲས་མུ་སྟེགས་བསྒྲལ༔ སྐབས་སུ་བདུད་པོ་ཤྭ་བ་ཞེས༔ མི་སྡུག་དགུ་ཡི་ཆས་ཀྱིས་བརྒྱན༔ སྦྱོར་སྒྲོལ་དུར་ཁྲོད་བརྒྱད་ལ་མཛད༔ ཁྲག་འཐུང་སྐུ་ཆས་རྒྱན་གྱིས་མཛེས༔
མ་རུངས་བདུད་ཀྱི་སྡེ་ཚོགས་བསྒྲལ༔ དེ་ལྟར་མངོན་སྤྱོད་ཆེན་པོའི་ཞྭ༔ གྱོན་པས་སྲིད་གསུམ་གཡོ་ཞིང་ཡོམ༔ སྣང་སྲིད་སྡེ་བརྒྱད་བྲན་དུ་མཆི༔ ལས་མཁན་ཕོ་ཉས་ཕྲིན་ལས་བསྒྲུབ༔ སྔགས་འཆང་ནུས་པ་མེ་ལྟར་འབར༔ དགྲ་བགེགས་བདུད་ཀྱི་གཤེད་དུ་ཆེ༔ དེ་བས་ཕྱིས་འབྱུང་སྔགས་པ་ཡིས༔ མངོན་སྤྱོད་སྣ་ཚོགས་ལས་སྤྱི་དང་༔ དམོད་པ་ཀུན་གྱི་ལས་ལ་བསྔགས༔
ཤཱནྟིཾ་གརྦྷའི་ཁྱད་ཆོས་ལ༔ འདི་ལྟར་འདི་དང་འབྲེལ་བ་ཡི༔ སྔགས་ཞྭ་དགུ་ཡོད་གཞན་དུ་གསལ༔ འདི་ཉིད་མངོན་འབྱུང་སར་གནས་ལྟར༔ ཁོལ་བུར་ཕྱུང་བ་མངོན་རྗེན་ཕྱིན༔ བསྟན་པའི་གསོལ་བཏོད་མངོན་མཐོ་ཤོག༔ ཅེས་པའི་སྔགས་ཞྭའི་རྣམ་བཤད་འདི་རིག་འཛིན་སྐྱེས་ཆེན་དུ་མས་བསྐུལ་བར་བརྟེན་ནས་རིག་འཛིན་རྩ་གསུམ་གླིང་པས་ཁོལ་དུ་ཕྱུང་བའོ༔ བརྡ་ནི་སྤྲིན་ཕུང་ལྷུན་བརྩེགས་ཆར་གྱི་རྒྱུན༔ རྟགས་ནི་དགོས་པས་བརླན་པའི་ལོ་འབྲས་བཞིན༔ དོན་ནི་མོ་ཤམ་བུ་ཡི་འགྱིང་བག་འདྲ༔
དེས་ན་འདི་ཡང་འགལ་མེད་དེ་ཁོ་ནའོ༔ བཀྲ་ཤིས་པར་ཤོག། །། བླ་མེད་ཡང་ཕུར་གྭའུ་དམར་ནག་ལས༔ བདུད་རྩི་བུམ་པའི་བུ་ཡིག་གསལ་སྒྲོན་བཞུགས་སོ༔ བླ་མེད་ཧེ་རུ་ཀ་པར་འདུད༔ ས་མ་ཡ༔ ཨེ་མ་ཁོ་བོ་པདྨ་འབྱུང་གནས་ཀྱིས༔ ཡང་བཅུད་ཟབ་མོ་སྙིང་གི་ཐིག་ལེ་ལས༔ གཟའ་བཅོས་མན་ངག་བདུད་རྩི་བུམ་པ་བསྟན༔ དབྱངས་ཅན་མཚོ་རྒྱལ་མི་བརྗེད་ལེགས་པར་ཟུངས༔
ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་བསྐལ་པ་དུས་ཀྱི་ཐ་མ་རུ༔ སྟེང་འོག་ལྷ་སྲིན་འཁྲུགས་པའི་ཁ་རླངས་ལས༔ དམར་བཤལ་ཏྲེ་ཏྲེ་རྒྱུག་འགྱེལ་པརྤ་ཏ༔ སྟེང་གྲིབ་ནག་པོ་ཁ་འཐམ་སྙིང་གཟེར་དང་༔ གློག་ཤ་འཐིབ་པོ་རྩ་ལ་ཁྱབ་པ་སོགས༔ སྔར་ལ་མ་གྲགས་ནད་རིགས་མང་དུ་དར༔ ཁྱད་པར་ལྷ་སྲིན་འཁྲུགས་པའི་ཁ་རླངས་ལས༔ སྔར་གྱི་བཅོས་ཀ་རྣམས་ཀྱིས་མི་ཕན་ཞིང་༔ ནད་ངོས་རྟགས་ཀྱང་མ་ངེས་རྩ་རིང་འཆར༔
གདོན་གྱི་བསྒྲིབས་པས་སྨན་དཔྱད་རིམ་གྲོ་རྡུགས༔ ཐམས་ཅད་རྐྱེན་རྣམས་དང་པོ་གྲིབ་ལས་བྱུང་༔ དེ་ཡང་གྲིབ་ཀྱི་རྣམ་དབྱེ་བཤད་པ་ནི༔ ཡེ་ནས་འགྲོགས་པའི་མ་རིག་ཉོན་མོངས་གྲིབ༔ ཚོགས་དྲུག་གང་དུ་ཤར་བའི་རྣམ་རྟོག་ལ༔ རེ་དོགས་རླུང་ཁམས་འཁྲུགས་པའི་རྐྱེན་དབང་གྲིབ༔ དེ་ནི་བག་ཆགས་གཟུང་འཛིན་དག་ལས་བྱུང་༔ གཉིས་བསྡུས་རྐྱེན་གྱིས་བསླང་བའི་གྲིབ་དག་ནི༔ སྔོན་ཚེ་སྨོན་ལམ་ངན་པའི་སོ་སྐྱེའི་རིགས༔ ད་ལྟ་མྱ་ངན་དུཿཁ་སྨིན་པ་སོགས༔
དེ་ལས་བརྒྱུད་པའི་གནས་དང་གྲོགས་བཙལ་དང་༔ ཟས་གོས་མི་གཙང་ལ་སོགས་བསྲེ་བ་ཡིས༔ ལུས་ལྷ་ཉམས་ཤིང་འབྱུང་བཞི་ན་ཚ་འཁྲུགས༔ ལས་རླུང་ཉོན་མོངས་གདུང་བའི་རླུང་ལོག་སྟེ༔ འཕྲལ་རྐྱེན་བགེགས་ཀྱི་གྲིབ་རྣམས་དེ་ལས་བྱུང་༔ གསུམ་པ་དབྱིངས་ལ་འགྱུར་བའི་གཟའ་གྲིབ་ནི༔ སྒྲ་གཅན་རླུང་ག་འཁོར་ལོ་ཡབ་ཡུམ་གཉིས༔ དུས་དང་གྲངས་ཀྱིས་མ་ནིང་སྦྱར་བའི་ཚེ༔ རླུང་ལྔ་ཉོན་མོངས་འཁྲུགས་པའི་གཟའ་སྐར་དག༔ མ་རུངས་མཁའ་ཡི་འབྱུང་པོའི་སྣ་ཁྲིད་ནས༔
གང་དང་གདོང་ཐུག་འཕྲད་པ་དེ་དག་ནི༔ དུག་གི་རླངས་པ་རོ་རྐྱང་དབུ་མར་ཞུགས༔ རླུང་རྩ་ཁྲག་རྩ་གོ་ལྡོག་སྲིན་རྩ་འགགས༔ དུག་གི་རླངས་པས་སྲོག་འཛིན་སྲིན་བུ་མྱོས༔ རྩོལ་མེད་བརྒྱལ་དང་རྩོལ་བཅས་ལུས་ལ་ཞུགས༔ རླུང་རྩའི་ནང་དུ་ཁྲག་འདེབས་སྲིན་བུ་མྱོས༔ མིག་རྩ་ཁྲག་མདོག་གཡོ་དང་ལུས་ཀུན་ཁོལ༔ ཤ་རྣམས་འཕར་དང་དམར་ནག་རི་མོ་འབྱུང་༔ སྲོག་འཛིན་དུས་སུ་ཁ་ཕྱེ་ཁྲག་རྣམས་ཟག༔ དབུ་མའི་གཟི་འོད་བཅོམ་ནས་མགོ་འཁོར་ཞིང་༔
རེས་འགའ་ཚ་འུབ་དང་བཅས་དྲན་མེད་འགྱེལ༔ སྲོག་རླུང་ཁྲག་རྩར་ཆུད་པས་ཁ་ཡང་ལྐུགས༔ ས་རླུང་དུག་དང་འདྲེས་པས་ལུས་རྣམས་འཛིན༔ མེ་རླུང་ཁྲག་དང་དུག་འདྲེས་གཞོག་གཡས་འཛིན༔ ཆུ་རླུང་ཁམས་དང་དང་དུག་འདྲེས་གཞོག་གཡོན་འཛིན༔ རླུང་གི་དུག་ཆེན་ལངས་ནས་ཁྱབ་པར་རྒྱུག༔ ལས་རླུང་སྲོག་རྩར་དུག་འདྲེས་ཚེ་དུས་བྱེད༔ ཆ་བྱེད་ཆེ་ཆུང་མ་སྙོམས་ཞ་རེངས་འབྱུང་༔ དེ་སོགས་གྲིབ་ཀྱི་རྣམ་དབྱེའི་རིམ་པའོ༔ ས་མ་ཡ༔
དེ་ནི་ངོས་བཟུང་བྱ་ཞིང་བཅོས་ཐབས་བསྟན༔ སྙིང་དང་མགོ་ལ་ཕོག་པས་དྲན་མེད་འགྱེལ༔ སྲོག་རྩ་བཏུང་ཞིང་ལྟག་གཟེར་ལྐུགས་པ་ན༔ ཟེར་མ་རྒྱུག་པ་པ་སངས་རླུང་གི་གཟའ༔ དེ་ལ་འཆིང་བྱེད་མ་བུའི་གདམས་པ་གཅེས༔ གཡས་པ་གཟེར་བ་ཉི་མ་མིག་དམར་གཟའ༔ དེ་ལ་ཁྲོ་ཆུ་རྒྱ་མཚོའི་གདམས་པ་གཅེས༔ གཡོན་དུ་གཟེར་བ་ཟླ་བ་ལྷག་པའི་གཟའ༔ དེ་ལ་ཟངས་མཁར་དམར་པོའི་གདམས་པ་གཅེས༔ རུས་བཞི་ན་དང་ཁྱབ་ཅིང་ལྕི་བ་ནི༔
ཕུར་བུ་པ་སངས་གཟའ་ནི་ཅེས་ཀྱང་བྱ༔ དེ་ལ་ཕྱུང་རྡེག་སྤུ་གྲིའི་གདམས་པ་གཅེས༔ སྐབས་སུ་ན་དང་ཕྱི་དྲོ་སྙིང་མི་དགའ༔ རེས་འགའ་དོན་མེད་བརྒྱལ་དང་གདོན་ཁ་ཆེ༔ དེ་ནི་རླུང་ལ་ཁྱབ་དང་གདོན་གྲིབ་གཟའ༔ དེ་ལ་གཟའ་བདུད་མ་བུ་ཆ་དགུ་གཅེས༔ ཁ་ཐམ་རིང་ཞིང་དབུགས་སྡུད་སྟེང་གྲིབ་གཟའ༔ དེ་ལ་པར་བུ་བདུན་དང་གཟེར་བུ་གཅེས༔ དང་པོ་སྔོན་འགྲོ་ནད་བརྟག་ཟ་ཡིག་སྦྱིན༔ དེ་ནས་མནོལ་འབེབས་རྫས་དང་ཟ་ཡིག་སྦྱིན༔
དེ་ནས་འཆིང་བྱེད་ཞགས་པས་དམ་པོར་བསྡམ༔ དུས་དྲུག་ལ་སོགས་རང་རང་རྒྱུན་ལྟར་སྦྱིན༔ རྗེས་སུ་བཅད་དང་སྲུང་བ་ལེགས་པར་འདོགས༔ ས་མ་ཡ༔ དེ་ནས་རྫས་ཀྱི་རྣམ་དབྱེ་བསྟན་པ་ནི༔ གཟའ་བརྒྱད་དུག་དང་ཀླུ་དུག་བཙན་དུག་དང་༔ ཁྱི་དུག་སྤྱང་དུག་ར་དུག་ཕག་དུག་པ༔ ཐང་དུག་པ་དང་ཟངས་ལྕགས་སྦྱར་བའི་དུག༔ ཉི་ཟླ་ས་དང་བར་སྣང་གློག་གི་ས༔ སྤྲིན་ནག་ས་དང་སྐར་མ་རྒྱས་པའི་ས༔
ཕོ་རོག་ས་དང་ཉི་ཤུ་དགུ་ཡི་ས༔ དེ་རྣམས་རྫས་ཀྱི་རླན་བཏབ་ལེགས་པར་བྱུག༔ ཨར་ནག་ཤུ་དག་ནག་དང་གླ་རྩི་ནག༔ ཤིང་ཀུན་མུ་ཏིག་ནག་དང་བོང་ང་ནག༔ གུ་གུལ་སྤྲུ་བ་ནག་དང་རྒྱ་སྣག་དང་༔ མི་ནག་རྟ་ནག་ཁྱི་ནག་བྱ་ནག་ཁྲག༔ ཕག་ནག་དོམ་ནག་སྦྲུལ་ནག་སྦལ་ནག་དང་༔ གཡག་ནག་ར་ནག་སྤྱང་ནག་སྲམ་ནག་ཁྲག༔ རྫས་རྣམས་ཟ་ཡིག་སྲུང་བ་དག་ལ་བྱུག༔ ཁྲག་སྣ་དེ་དང་རྫས་གཉིས་མནོལ་འབེབས་བདུག༔
ཤེར་ཤིང་ཨར་ནག་སྐྱེར་ནག་ཚེར་མ་ནག༔ གཏོན་ཏེ་ཟམ་ཤིང་ཁུ་བ་བསྐོལ་ནས་བཏང་༔ བོང་ནག་ཆོས་ཅན་ཁུ་བ་དང་སྦྱར་བྱ༔ ལུས་ལ་བྱུག་ཅིང་ཡི་གེ་མང་དུ་གཟུགས༔ ཁྱད་པར་མི་དགུ་སྤུན་གསུམ་ཤིན་ཏུ་ཟབ༔ ས་མ་ཡ༔ ཨེ་མ་ཟབ་པའི་ཡང་སྙིང་མཐར་ཐུག་ལས༔ གཟའ་བཅོས་བདུད་རྩི་བུམ་པའི་ལག་ལེན་བཞག༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བོག་ཡིག་ཏུ་ཞལ་བཤུས་སོ།། །། བླ་མེད་ཡང་གྭའུ་དམར་ནག་ལས༔ མེ་དབལ་དབྱུག་ཏོའི་བསྐྱེད་རིམ་བཞུགས་སོ༔ བཛྲ་ཀུ་ལ་རཾ་རཾ་ཛྲ་ཌནྜ་ཡེ་གརྦྷ༔
ས་མ་ཡ༔ ཨེ་མ་བདག་འདྲ་པད་འབྱུང་གིས༔ མ་འོངས་འགྲོ་ལ་རབ་བརྩེ་ཕྱིར༔ མེ་དབལ་དབྱུག་ཏོའི་གདམས་པ་བཞག༔ དབྱངས་ཅན་བརྡ་ཡི་ཡི་གེར་ཟུངས༔ ཁྱད་པར་སྙིགས་མ་ལྔ་བདོའི་དུས༔ མི་ཕྱེད་རྒྱལ་འགོང་གདོན་གྱིས་ཟིན༔ སྙིང་འཁྲུག་རྟེན་མེད་སྨྱོ་འབོག་འགྲོ༔ རྒྱལ་འགོང་གྲེ་བོས་བསྡོ་བ་ཡིས༔ ཕོ་རྣམས་ཡས་གདོན་ཚོགས་ཀྱིས་ཟིན༔
བརྟན་མ་ཤ་ཟས་བསྡོ་བ་ཡིས༔ མོ་རྣམས་མས་གདོན་སྙིང་རླུང་འཕྱོ༔ མ་ངེས་འབྱུང་པོ་འཚུབ་པའི་དུས༔ འཇོམས་བྱེད་གཉེན་པོའི་གདམས་པ་ནི༔ མེ་དབལ་དབྱུག་ཏོ་འདི་ཉིད་ཟབ༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དང་པོ་བསྐྱེད་རིམ་མན་ངག་ནི༔ མི་མང་འཚོགས་གནས་མ་ཡིན་པའི༔ ཀུ་སྒྲ་དབེན་པའི་གནས་དག་ཏུ༔
སྨྱོ་རྒོད་ཡིན་ན་ཕུར་པ་ནི༔ དབང་ཆེན་དྲག་པོར་ལྔ་ཙམ་གདབ༔ ཡན་ལག་གཟུག་བཞི་དག་ནས་བརྒྱང་༔ གཞི་བདག་རྣམས་ལ་ཕྲིན་ལས་བཅོལ༔ རང་ཉིད་དམོད་པའི་ཆས་སུ་ཞུགས༔ ལག་ཏུ་རྡོ་རྗེ་ཕུར་པ་ཐོགས༔ གཏུམ་ཆེན་དྲག་པོའི་ང་རྒྱལ་གྱིས༔ འགུགས་ཤིང་བསྒྲལ་དང་ཨར་གཏད་བྱ༔ ས་མ་ཡ༔ དྲག་པོའི་དམིགས་པ་ཞལ་ལས་ཤེས༔
རང་ཉིད་དྲན་རྫོགས་ལྷ་བསྐྱེད་ནི༔ ཧཱུྃ་ཧཱུྃ་ཧཱུྃ༔ ཛཿ སྟོང་པའི་ངང་ལས་སྣང་སྲིད་དུར་ཁྲོད་དབུས༔ རྩུབ་འགྱུར་འཁྲུགས་པ་ཏི་ར་བཾ་གྱི་སྟེང་༔ རང་ཉིད་དཔལ་ཆེན་རྡོ་རྗེ་གཞོན་ནུའི་སྐུ༔ འཇིགས་བྱེད་མཐིང་ནག་ཞལ་གསུམ་ཕྱག་དྲུག་པ༔ ཁྲོ་གཏུམ་གཡས་དཀར་གཡོན་དམར་དབུས་མཐིང་གཤེ༔ བདུད་དཔུང་ཟིལ་གནོན་གཡས་གཉིས་རྡོ་རྗེ་གདེངས༔ ཉོན་མོངས་འཇོམས་བྱེད་མེ་དཔུང་ཁ་ཊྭཱཾ་འབར༔
མཐའ་གཉིས་སྟོབས་ལྡན་རི་རབ་ཕུར་བུ་བསྒྲིལ༔ སྒྲོ་གཤོག་མེ་འོད་ཚྭ་ཚྭ་སྐར་ལྟར་འཁྲུགས༔ དུར་ཁྲོད་ཆས་བརྒྱད་གར་དགུ་ཤིགས་སེ་ཤིག༔ འཆི་བདག་འཇོམས་བྱེད་རྒྱས་འདེབས་པང་དུ་འཁྲིལ༔ ཞབས་བཞི་བརྐྱང་བསྐུམ་ཟིལ་གནོན་ཧེ་རུ་ཀཿ མེ་རླུང་དམར་ནག་འཁྲུགས་པའི་ཀློང་དུ་གསལ༔ ཨོཾ་བཛྲ་ཀཱི་ལི་ཀཱི་ལ་ལ་ཡ་སརྦ་བིགྷྣཱན་ཏྲིག་ནན་ཨ་མུ་ཀ་གཟེར་ཐུམ་ཧཱུྃ་ཕཊ྄ཿ ཧཱུྃ༔ ཡབ་ཡུམ་ཐུགས་ལས་སྤྲུལ་པའི་སྲས་ཆེན་བཞི༔ ཁྲག་འཐུང་འཇིགས་བྱེད་སྡེ་བཞི་འཁོར་བཅས་ཀྱིས༔
གནོད་བྱེད་འདི་ཡི་ཡན་ལག་ལྔ་ནས་སྡོམས༔ མནན་ཅིང་གཟུགས་ཕུང་འདི་ལ་ད་རོལ་ཅིག༔ ཨོཾ་བཛྲ་ཀཱི་ལི་ཀཱི་ལི་ཡ་ཨ་མུ་ཀ་ཏྲིག་ནན་མཱ་ར་ཡ་དུ་སཏྭཾ་བྷ་ཡ་ནན༔ ཨོཾ་པདྨ་ཀཱི་ལི་ཀཱི་ལ་ཡ་ཨ་མུ་ཀ་ཏྲིག་ནན་མཱ་ར་ཡ་དུ་སཏྭཾ་བྷ་ཡ་ནན༔ ཨོཾ་རཏྣ་ཀཱི་ལི་ཀཱི་ལ་ཡ་ཨ་མུ་ཀ་ཏྲིག་ནན་མཱ་ར་ཡ་དུ་སཏྭཾ་བྷ་ཡ་ནན༔ ཨོཾ་ཀརྨ་ཀཱི་ལི་ཀཱི་ལ་ཡ་ཨ་མུ་ཀ་ཏྲིག་ནན་མཱ་ར་ཡ་དུ་སཏྭཾ་བྷ་ཡ་ནན༔
དེའི་དོན་ལས་བཞི་ཤེས་པར་བྱ༔ དེ་ནས་ལན་གསུམ་གྱིས་འགུགས་ཤིང་ཐུན་བརྡེག་པ་ནི༔ ཨོཾ་བཛྲ་ཀཱི་ལི་ཀཱི་ལ་སརྦ་བིགྷྣཱན་ཨ་མུ་ཀ་ཏྲིག་ནན༔ གནོད་བྱེད་འབྱུང་པོ་རྒྱལ་བསེན་རྣམས་ཀྱི་ཙིཏྟ་བརླག་བརླག་མཱ་ར་མཱ་ར་གཟིར་ནན༔
འབྱུང་པོ་མ་རུངས་པ་རྣམས་ཀྱི་སྲོག་རྩ་འགས་འགས༔ ཨ་མུ་ཀ་རཀྴ་ཏྲི་ཏ་ཁ་ཐུམ་ནན༔ ཨ་ཀ་ཝ་ཙིཏྟ་ཤག་འགས་མྱོག་མྱོག༔ འབྱུང་ལྔའི་དུག་ཆིངས་ནྲྀ་ཏྲི་ཨ་མུ་ཀ་ཁ་ཐཾ་ཧ་ལ་ཧ་ལ་ནན༔ ཁཾ་ཏྲི་ཡ་མ་སྙིང་ལ་དུམ་དུམ་ནན༔ རཾ་ཏྲི་ཡ་མ་སྙིང་ལ་དུམ་དུམ་ནན༔ ཨ་མུ་ཀ་མཱ་ར་ཏྲིག་ཤ་ཏྲིག་ཐུམ་ནན་ཟློག་ཟློག༔ ཅེས་དྲག་སྔགས་བཟླ་ཞིང་ཐུན་གྱིས་བྲབ༔ དེ་ནས་ལས་ཀྱི་ཕུར་བུ་གནས་ལྔར་ཚད་དེ༔ ཧཱུྃ༔
རྩ་གསུམ་ལྷ་ཚོགས་དབྱིངས་ནས་བསྐུལ༔ ཁྲོ་རྒྱལ་འདུས་པའི་ཕྲིན་ལས་ཡོངས་རྫོགས་སྐུ༔ སྲས་མཆོག་སྲིད་པའི་རི་རབ་ཀཱི་ལ་ཡ༔ ཡེ་ཤེས་འཇིག་རྟེན་ཀུན་གྱི་ནུས་སྟོབས་རྩལ༔ གནམ་ལྕགས་དབལ་དང་ལྡན་པའི་ཕོ་ཉ་ཆེ༔ སྨྱོ་འབོག་སྙིང་གཟེར་གདོན་ལ་ཀཱི་ལ་ཡ༔ བྱད་མ་ལྐུག་ཅིང་རྡུལ་དུ་བརླག་པར་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་ཨ་མུ་ཀ་གཟེར་ཐུམ་སྤུར་ཐུམ་མྱོག་ཐུམ་ཧ་ལ་ཡ་ཧ་ལ་ཡ་མཱ་ར་ཚིནྡྷ་ཤིག་ཤིག༔ ཨ་མུ་ཀ་དུ་ན་པ་ཙ་པ་ཙ་ནན༔ ར་ཙ་ཙིཏྟ་ཤག་འགས་ཧུ་ལུ་ཧུ་ལུ་ཐུཾ་ཐུཾ༔
ནན་ནན་བྷུ་ཏ་མཱ་ར་རྨུག་རྨུག༔ ཛི་ཝཱི་ཏྲ་ཏྲ་ཧ་ན་ཧ་ན་ཧཱུྃ་ཕཊ྄ཿ ཅེས་གནས་ལྔར་བཏབ༔ དེ་ནས་ལས་ཀྱི་དབྱུག་པ་ཐོགས་ལ༔ ཧཱུྃ་ཧཱུྃ་ཧཱུྃ༔ ང་ཉིད་ཆེ་མཆོག་རྡོ་རྗེ་གཞོན་ནུའི་སྐུ༔ རབ་ཁྲོས་འཇིགས་བྱེད་མེ་དཔུང་འུ་རུ་རུ༔ ཕྱག་གཡས་འཇོམས་བྱེད་འབར་བའི་དབྱུག་ཐོ་ཕྱར༔ གཡོན་པས་བཤིག་བྱེད་རྡོ་རྗེ་བེ་ཅོན་ཐོགས༔ མི་བཟད་བརྟུལ་ཞུགས་གར་གྱི་འགྱིང་བག་ཅན༔
སྨྱོ་འབོག་འབྱུང་པོ་འདུལ་བའི་གཉེན་པོར་གསལ༔ ཧཱུྃ༔ འཇོམས་བྱེད་རྡོ་རྗེ་འབར་བའི་བེ་ཅོན་གྱི༔ མཚོན་ཆ་དྲག་པོ་གནམ་ལྕགས་ཐོག་ལྟར་འཁྱུག༔ གདོན་བགེགས་བྱད་མའི་བཤང་ལམ་སྲོག་རྩར་ཞུགས༔ དྲག་སྔགས་མེའི་དབྱུག་པས་སོ་འཐབ་བརྡུང་༔ ལུས་ཀུན་ཆེམ་ཆེམ་ཁྲོ་ཆུ་ལྟ་བུར་ཁོལ༔ བརྡུངས་པས་བསྒྲལ་བསྲེགས་གཏོར་ཞིང་ཕྱེ་མར་བརླག༔ གཞོམ་ཞིང་བཏུལ་ཏེ་མིང་ཡང་མེད་པར་བྱས༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་ཌནྜ་བཾ་ཨ་མུ་ཀ་ཏྲིག་ནན་བིགྷྣཱན་མཱ་ར་དུ་ན་མྱོག་མྱོག་རྦད་རྦད་བྷྱོ་བྷྱོ་ཟློག་ཟློག༔
ཅེས་སྔགས་དང་སྦྲགས་ནས་དང་པོ་ཆུང་ངུ་དང་དེ་ནས་རིམ་གྱིས་ཇེ་ཆེར་བརྡུང་༔ ཅུང་ཟད་སྐྲང་པ་དང་བཞག་ནས་ཞལ་བསྟབ་བྱ༔ རྣམ་ཤེས་སྤར་ནས་གོ་རིམ་ཤེས༔ ཧཱུྃ༔ རྩ་གསུམ་འདུས་པའི་ལྷ་ཚོགས་ཞལ་ཕྱེས་ཤིག༔ འབྱུང་པོ་འདྲེ་རྒོད་དུག་ལྔའི་ཤ་ཁྲག་འབུལ༔ བཞེས་ཤིག་ལྷག་མེད་དགྱེས་པར་རོལ༔ ཨོཾ་སརྦ་བྷཱུ་ཏ་ཨ་མུ་ཀའི་ཤ་ཁྲག་ལ་ཁ་ཁ་ཁཱ་ཧི༔ ཞེས་པས་གཏུབ་ཅིང་འབུལ༔ དེ་ནས་གནས་རྣམས་ཡི་གེ་གཟུགས༔
ཟ་ཡིག་སྦྱིན་ཏེ་ལངས་པར་བྱ༔ ས་མ་ཡ༔ ཞག་གསུམ་མམ་བདུན་དུ་སྨྱོ་ཚབ་ཆེ་ཆུང་གི༔ མཐའ་ཕུར་པ་འདེབས་ལུགས་བྱ༔ དམིགས་པ་རྒྱས་པ་ཞལ་ལས་ཤེས༔ ཨེ་མ་ཟབ་པའི་མཐར་ཐུག་ལས༔ མན་ངག་དབྱུག་པ་སྨྱོ་འདུལ་བཞག༔ ཟབ་པ་ཀུན་གྱི་མཐར་ཐུག་སྟེ༔ མ་སྤེལ་གསང་རྒྱ་དམ་པར་གྱིས༔ ཐུགས་ཀྱི་སྲས་དང་འཕྲད་པར་ཤོག༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། བླ་མེད་ཡང་ཕུར་གྭའུ་དམར་ནག་ལས༔ བུ་ཡིག་རྫས་ཀྱི་མན་ངག་བཞུགས་སོ༔ བཛྲ་ནི་ལ་སིདྡྷི་མ་ཧཱ་ཀུ་མཱ་ར་པུ་རུ་ཤ་ཡ་ཧོཿ
ས་མ་ཡ༔ དང་པོ་རྫས་ཀྱི་ལག་ལེན་བསྟན་པ་ནི༔ རྒྱལ་པོ་དང་ནི་སྡེ་དཔོན་རྣམ་པ་ལྔ༔ དཔའ་བོ་དགུ་དང་དུག་གི་རལ་གྲི་བརྒྱད༔ བསད་པའི་སྙིང་དང་ནུས་ལྡན་མ་བཅོས་ཆང་༔ སྲོག་མེད་སྲེག་ཚེ་མ་ཤིའི་རུས་པ་དང་༔ འདབ་ཆགས་གཙུག་ཕུད་སྙིང་དང་རཀྟ་དང་༔ ས་འོག་སེངྒེ་རྒྱ་མཚོའི་སེངྒེ་ཡི༔ རུས་པ་དང་ནི་ཁྲག་དང་སྙིང་བཅས་པ༔ བུད་མེད་ཤི་ཕོའི་སྙིང་ཁྲག་སྐྲ་དང་ནི༔
འདབ་ཆགས་སྙིང་དང་མཆེ་བ་སྲིན་པོའི་མཆུ༔ རུས་སྦལ་སྨུག་པོའི་ཤ་དང་རྭ་ཅོ་དང་༔ སོ་བདུན་པོ་ཡི་རྫས་དེ་ལེགས་པར་བྱུག༔ ཧ་རི་དྲ་ཡི་ཤིང་ལ་ལུས་ཡིག་གི༔ སྔགས་རྣམས་རྐོ་ཞིང་ལུས་ལ་ཁྱབ་པར་གདབ༔ སྐབས་སུ་མདུན་ མ་ཧཱ་མུ་ཀ་ར་དཎྚིན་ལམ་ཧལ་གརྦྷ་ཡེ༔ ས་མ་ཡ༔ མེ་དབལ་དབྱུག་པའི་གདམས་པ་ནི༔ དང་པོ་གང་དུ་ནད་རྟགས་དཔྱད༔ སྙིང་རླུང་ལ་སོགས་གདོན་ཡིན་ན༔
ནད་པ་ཤིན་ཏུ་དམ་པར་བཟུང་༔ ཁྲག་གཟེར་སྟོད་ནད་ལྟར་འདུག་ན༔ ནད་པ་ཁ་སྦུབ་དག་ཏུ་བཟུང་༔ སྒལ་ཚིག་བདུན་གྱི་མཚམས་ནས་བརྡུང་༔ སྲོག་རླུང་དྲན་པ་མི་གནོན་ན༔ ནད་པ་གན་རྐྱལ་དག་ཏུ་བཟུང་༔ བྲང་ལྷེ་སོར་བཞིའི་མཚམས་ནས་བརྡུང་༔ ཤེས་པ་རྨུག་ཅིང་སྙིང་མི་དགའ༔ མུན་འཐིབ་གཉིད་བྲོ་འདྲ་བ་ནི༔ ནད་པ་གཞོག་གཡོན་ས་ལ་ཕབ༔
གཡས་ཀྱི་རྩིབ་མ་ལྔའི་མཚམས་སུ༔ གྲང་བའི་ཆུ་ཡི་ཆག་ཆག་གདབ༔ རེ་ཞིག་བར་དུ་ཆུང་ངུ་བརྡུང་༔ ཡམ་ཡམ་འཕྱོ་འཕྱོ་འདར་བ་དང་༔ ཁ་སོ་ཁྲག་ཁྲག་བྱེད་པ་ན༔ ནད་པའི་གཞོག་གཡས་ས་ལ་ཕབ༔ རྩིབ་མ་དྲུག་གི་མཚམས་སུ་ནི༔ དང་པོ་ཕྱེ་ཕུར་ཅུང་ཟད་བརྟེན༔ དེ་ནས་ཆུང་ངུར་བརྡུང་བར་བྱ༔ ཡིད་འཕྱོ་ཁ་འཆུས་དྲན་མེད་ན༔
དང་པོ་སྟོད་ནས་སྨད་ཕྱོགས་སུ༔ རྒྱངས་པར་འཕུར་ཞིང་ལན་གསུམ་བརྡུང་༔ དེ་ནས་གསང་ལྔའི་མཚམས་ནས་བརྡུང་༔ གོ་ལྡོག་ལན་གསུམ་ཅུང་ཟད་སྤྲུག༔ དེ་ཡི་སྙིང་རླུང་གེགས་ཀྱང་སེལ༔ དེ་ནས་དཔྲལ་བར་གྲི་ཁྲག་གིས༔ གནད་ཀྱི་ཡི་གེ་ལེགས་པར་གཟུགས༔ དེ་ནས་རིམ་བཞིན་ཟ་ཡིག་བཏང་༔ རྗེས་གཅོད་མེ་དབལ་འཁོར་ལོ་འཆང་༔ རྫས་དང་གནད་གཟེར་མེ་བཙའ་དང་༔
བྱུག་པ་ལ་སོགས་ལས་གཞུང་བཞིན༔ ལེགས་པར་བགྱིས་པས་སྨྱོ་འབོག་ཀུན༔ ངེས་པར་བྱང་བར་ཐེ་ཚོམ་མེད༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས།། །། བུ་ཡིག་གུད་དུ་སྦས་པ་བཞུགས་སོ༔ གུ་ཧྱ་པ་ཏི་ལ་ཤ་ནི་ལམ་རོ་ཁ་ཀུ་མཱ་ར་ཡ་གརྦྷ་ན་མོ༔ ས་མ་ཡ༔ ཨ་རུ་ར་དང་ཞོ་ཤ་རྣམ་པ་དང་༔ ནག་པོ་དགུ་དང་གཟའ་བརྒྱད་ལྡུམ་བུ་བརྒྱད༔ གྲི་སྙིང་དྲི་ཆུ་གཟའ་འཛིན་ཆབ་རོམ་དང་༔ ཁྱིམ་བྱའི་སྙིང་དང་ཁྲག་བཅས་བྱི་བའི་སྙིང་༔ སྦལ་པའི་ཤ་ཁྲག་ཡུགས་སའི་མངལ་ཁྲག་དང་༔ ཐན་བྱའི་སྙིང་དང་མཆེ་བ་འུག་པའི་མཆུ༔
སྡིག་སྲིན་དང་ནི་སྐྲ་ཤད་བཅས་པ་བྱ༔ དེ་ཡང་རྟོགས་པ་ཐུགས་རྗེ་མཐོ་དམན་ལ༔ ཅུང་ཟད་ཕྲི་བ་སློབ་དཔོན་ཞལ་ལས་ཤེས༔ ས་མ་ཡ༔ སྐྱེར་པའི་ཤིང་ལ་རྡོ་རྗེ་ཕུར་པ་ཡི༔ ལུས་ཡིག་བཀོད་པ་ལེགས་པར་བྲིས་ནས་སུ༔ གཟེར་ཐིག་དག་བཅས་རྒྱུགས་ལམ་ཀུན་ལ་གདབ༔ ཡིག་རྒོད་བཞི་ཡང་དེ་བཞིན་ཤེས་པར་གྱིས༔ སྤྱི་ཆིངས་སྡེ་བརྒྱད་རྣམས་ནི་སྐབས་དང་བསྟུན༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ པདྨ་གཏེར་བདག་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་བྲག་ནས་གདན་དྲངས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ གཟའ་བཅོས་བདུད་རྩི་བུམ་པའི་དཔེའུ་རིས་བཞུགས་སོ༔ བླ་མེད་ཧེ་རུ་ཀ་ལ་ཕྱག་འཚལ་ལོ༔ ས་མ་ཡ༔
དང་པོ་དྲང་སྲོང་སྐུའི་འཁོར་ལོ་ནི༔ ཕྱི་རུ་སྒྲ་གཅན་ཁ་སྦྱོར་བྱ༔ དབུས་སུ་ཁྱབ་འཇུག་ལྟེ་བ་རུ༔ གནས་རྣམས་ཡི་གེ་འཁྲུལ་མེད་བྲིས༔ ཕྱི་རོལ་རྡོ་རྭ་མིག་གི་ཕྲེང་༔ མེ་རླུང་དང་བཅས་རྒྱ་ཆིངས་བྱ༔ རི་བོང་འཛིན་གྱི་བྲི་ཐབས་ནི༔ རི་བོང་སྒྲ་གཅན་འཛིན་གྱིས་བསྐོར༔ ཀུ་མུ་ཏ་ལའང་དེ་བཞིན་ནོ༔ ཙཀྵུ་དམར་པོ་སྦྲུལ་གྱིས་དཀྲིས༔
རིགས་ལྔ་མེ་ཡི་འཁོར་ལོས་དཀྲིས༔ འདེམས་རིབ་དག་གིས་བསྐོར༔ པེན་ཆུའི་ཞགས་པས་བསྐོར༔ པ་པཾ་རལ་གྲི་འཁོར་ལོས་བསྐོར༔ ཐམས་ཅད་མ་ཡིག་བུ་ཡིག་སྤྲད༔ མིག་དང་མེ་རླུང་དྲྭ་བས་བསྐོར༔ གནས་གནོན་མིག་དང་རྡོ་རྭས་བསྐོར༔ བསྲེག་པ་དེ་ཡང་རྫས་དང་སྦྱར༔ ས་མ་ཡ༔ སྤྱིར་ཡང་གབ་དང་ཞལ་ཤེས་མང་བར་ཡོད༔
སློབ་དཔོན་མེད་ན་ལག་ལེན་སྨོན་སྲིད་ཀྱིས༔ ཕྱི་ནང་ལོག་ན་རེག་ཕུང་དུག་དང་འཕྲད༔ དེ་བས་སློབ་དཔོན་ཞལ་ལ་ལེགས་པར་བསྟེན༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ པདྨ་གཏེར་བདག་གླིང་པས་མོན་ཤ་འུག་སྟག་སྒོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །།
ྀཨཚ༔ བླ་མེད་ཡང་ཕུར་གྭའུ་དམར་ནག་ལས༔ ཁྱི་དུག་བཅོས་པའི་ཟབ་རྒྱ་གཟེར་ཐིག་བཞུགས་སོ༔ བླ་མེད་རྡོ་རྗེ་གཞོན་ནུའི་སྐུ་ལ་འདུད༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཁྱི་དུག་ནག་པོ་བཅོས་པའི་ཐབས༔ གུད་དུ་སྦས་པའི་གཟེར་ཐིག་བསྟན༔ དབྱངས་ཅན་བརྡ་ཡི་རི་མོའི་གཟུགས༔ ཡི་གེར་ཐོབ་ལ་གཏེར་སུ་སྦོས༔
ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་དུག་བརྟག་ཟ་ཡིག་ནི༔ སྤྱི་རྒྱུད་ནང་ལྟར་ཤེས་པར་བྱ༔ མནལ་འབེབས་དང་ནི་དུག་ཆིངས་གཉིས༔ དུག་གནོན་རྗེས་གཅོད་ལས་སྦྱར་སོགས༔ གཞུང་ཚིག་འཁྲུགས་སོགས་ཤེས་པར་བྱ༔ ས་མ་ཡ༔ ཟན་ཤོ་རྣམས་ལ་མན་ངག་ལག་ལེན་ཤེས༔
ཨེ་མ་ཡང་ཟབ་མན་ངག་གནད་ཀྱི་གཟེར་བུ་ལས༔ ཁྱི་དུག་བཅོས་པ་ཧ་ལ་སྟོབས་འཇོམས་བཞག༔ མ་འོངས་ཡང་མཐའ་དུས་ཀྱི་ཐ་མ་ལ༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་པདྨ་གཏེར་བདག་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་པའོ།། །།
༈ བླ་མེད་ཡང་ཕུར་གྭའུ་དམར་ནག་ལས༔ དྲི་བསུང་ཞིང་ཁམས་ཀུན་ཁྱབ་དཀོན་མཆོག་མཆོད་སྤྲིན་བཞུགས་སོ༔ ཡང་དག་རྡོ་རྗེ་བདེ་ཆེན་རོལ་པའི་ལྷ་ལ་འདུད༔ ས་མ་ཡ༔ བདུད་རྩི་བུམ་པའི་ཡན་ལག་བདུན་པ་ལས༔ དྲི་མཆོག་ངད་ལྡན་དཀོན་མཆོག་མཆོད་པའི་སྤྲིན༔ ཞིང་ཁམས་ཀུན་ཁྱབ་རྨད་བྱུང་ཁམས་ལྔའི་དཔྱིད༔ མཐོང་བ་གང་ཞིག་མཚོ་ཡི་པདྨོའི་ཚལ༔ ཟེའུ་འབྲུ་གེ་སར་ཤིན་ཏུ་ལེགས་བཞེད་པ༔ རྣམ་དཀར་དག་པའི་བློ་ཡི་ཉེར་འཚེ་ནས༔
དུ་བའི་ཟེར་དང་ལྷན་ཅིག་ཡིད་གར་སྐྱེས༔ མཆོད་པའི་སྒེག་མོ་གངྒཱའི་བྱེ་མ་བཞིན༔ སྣ་ཚོགས་མཆོད་པས་འཕགས་པའི་སྲིད་ཞིང་ཀུན༔ དགྱེས་པས་དོན་གཉིས་བདེ་དགའ་རྒྱ་མཚོའི་དཔལ༔ གོ་འཕང་མཆོག་ཏུ་མྱང་འདས་ཀྱི༔ ས་བཅུ་རྒྱུན་གྱི་རྩེ་མོར་རབ་བསྙེགས་ནས༔ ཕྱིར་མའི་འཇུག་པ་འབྲས་བུ་ཡེ་ཤེས་ཆེ༔ བསོད་ནམས་བགྲངས་པས་འཛིན་མར་ལེགས་བསྒྱུར་ཏེ༔ སྐུ་གསུམ་ས་བོན་ངེས་ཐོབ་ཤ་སྟག་གོ༔ དེས་ན་ཁོ་མོས་ཡི་གེར་རབ་བགྱིད་དོ༔
དུས་དང་མཚན་རྒྱུ་དབང་མོས་དེ་སྲུངས་ཤིག༔ ས་མ་ཡ༔ ཨེ་མ༔ ཞིང་ཁམས་ཕྱོགས་བཅུའི་ཞིང་དང་ཉེ་བའི་ཞིང་༔ ཀུན་ཀྱང་ཆོས་སྐུའི་ཀློང་དུ་ཚོགས་པ་ཡི༔ རྩ་བརྒྱུད་བརྒྱུད་བཅས་བླ་མ་རིག་འཛིན་དང་༔ ཡི་དམ་ཆོས་སྲུང་མཁའ་འགྲོ་ནོར་གྱི་བདག༔ དམ་ཅན་གཏེར་གྱི་བྱ་ར་དྲེགས་པའི་ཚོགས༔ འཁོར་བཅས་ཀུན་ཏུ་གནས་པ་མ་ལུས་ཀུན༔ དབང་རྟེན་ལྔ་ལ་ཉེ་བར་འཁོར་བ་སྟེ༔
ཚོགས་དྲུག་གར་མཁན་ལག་དང་མི་གང་བའི༔ འཁྲུལ་འཁོར་དེ་ཡི་རྟ་ལ་ཀུན་ཀྱང་བསྐྱོད༔ དེས་ན་སྐྱེ་འགྲོ་ཉི་ཟླར་དད་པ་བཞིན༔ དྲི་བསུང་མཆོད་སྤྲིན་འདི་ལ་རག་ལས་པས༔ དུས་དང་གནས་སྐབས་རྒྱུ་རྐྱེན་རྟེན་འབྲེལ་བཅས༔ ཀུན་ཚང་ཕྲ་ཞིབ་མ་འདྲེས་སོ་སོ་ཡི༔ ཁྲིགས་བསྡེབས་ཐ་དད་ངོ་བོ་འདི་ལྟར་བསྟན༔ མོས་གུས་རྒྱུན་ཆགས་བརྩོན་འགྲུས་གོ་ཆ་ཅན༔ ཤེས་རབ་ཕྲ་མོའི་མི་ཟུམ་ལག་ལེན་ཅན༔ ལྟ་སྤྱོད་སྤྱད་ལ་མཁས་པའི་གང་ཟག་གིས༔
དྲི་མཆོག་སྦྱོར་བ་འདི་ལྟར་བགྱིས་པར་བྱ༔ ས་མ་ཡ༔ ཐོག་མར་བླ་མ་རིག་འཛིན་འདུས་པ་ཡི༔ སངས་རྒྱས་དབང་པོའི་ངོ་བོ་གང་དེ་དག༔ མཆོད་ཅིང་དགྱེས་པར་བྱེད་པའི་སྤོས་སྦྱོར་ནི༔ རབ་ལ་ཙནྡན་དཀར་དམར་ཞིབ་ཏུ་འཐག༔ བརྡར་ཞིབ་འཇམ་པའི་ཕྱེ་མ་རབ་ཏུ་བཅོས༔ འབྲིང་ལ་རྒྱ་ཤུག་དམར་པོ་རྩི་ཅན་དང་༔ ཐ་མ་ཤུག་སྐྱ་དག་ལ་བཟོ་བར་བྱ༔ དེ་ལ་ཚོགས་པའི་དྲི་ཞིམ་ངད་སྦྱོར་ནི༔
བསིལ་དྲོད་སྙོམས་པར་བྱ་བའི་ལག་ལེན་ལ༔ རྒྱལ་པོ་ཨ་རུ་ར་ནི་བདུན་ནམ་ལ༔ ལི་ཤི་ཙནྡན་དཀར་པོ་བ་ལུ་དཀར༔ སྤོས་དཀར་སུམ་ཅུ་ཏིག་ལ་ལྔ་ནམ་རེ༔ ཛཱ་ཏི་ཙནྡན་དམར་པོ་ཏང་ཀུན་དང་༔ སྤོས་ཤེལ་དང་མ་བཅས་ཏེ་བཞི་ནམ་རེ༔ སུག་སྨེལ་ག་དུར་གུ་གུལ་བྲག་ཞུན་དང་༔ གུར་གུམ་རུ་རྟ་དག་ནི་སུམ་ཆ་རེ༔ ཀ་ཀོ་ལ་དང་སྤང་སྤོས་ཆུ་སྤོས་དང་༔ གླ་རྩི་བྱ་རྒོད་སྤོས་ལ་གཉིས་ཆ་རེ༔
ག་པུར་དང་ནི་ཨར་ནག་ལུག་མུར་དང་༔ བྲག་རྩི་དམར་པོ་དག་ནི་ཆ་གཅིག་གོ༔ ཤིང་ཕྱེ་དག་ནི་ལྔ་གསུམ་བསྐོར་བའོ༔ ཡང་ན་ལྔ་ལྔ་དག་ནི་ཤེས་པར་བྱ༔ དེ་ལ་དྲོད་སྦྱོར་བུ་རམ་ལྔ་གཉིས་བསྐོར༔ བསིལ་སྦྱོར་སྦྲང་རྩི་དག་ནི་ལྔ་གཉིས་སྦྱར༔ སྙོམས་ལ་ཟུང་འཇུག་དག་ཏུ་ཤེས་པར་བྱ༔ ཀ་རས་བསྡུས་པ་ཤིང་ཚ་སེ་འབྲུ་ཡི༔ དྲོད་སྦྱོར་ཕབ་ཚད་དབང་ལག་ཆུ་ཡིས་སྦྲུས༔ ནམ་ཟླ་བསིལ་དྲོད་བློ་ཡིས་དཔག་པ་ཡི༔
ཞག་བདུན་ནམ་ནི་ཞག་བཞིའི་བར་དུ་བསྙལ༔ ཡང་ན་ལངས་རྟ་ཕྲ་མོ་རྒྱབ་བམ་ཅི༔ གར་ཆང་སྙིང་པོ་སྦྲུས་ཀྱང་རུང་བར་ཤེས༔ དྲི་བསུང་འཁྱིལ་ཚེ་ངད་པ་ཐོན་ནམ་བལྟ༔ ཐོག་མར་ངད་ལྡན་སྲེག་ཚེ་དྲི་ཞིམ་འགྱུར༔ དེ་ལ་སྤོས་རིང་ངམ་ནི་རིལ་བུ་དང་༔ ཕྱེ་མ་བྱའམ་རང་རང་བློ་ཡིས་དཔག༔ འདི་ནི་ཞིང་ཁམས་ཀུན་ཁྱབ་བྱ་བ་སྟེ༔ རིག་འཛིན་རྒྱལ་བ་མཉེས་པའི་སྤོས་སྦྱོར་རོ༔ དྲི་ཞིམ་མཆོད་སྤྲིན་འདི་དག་གཏམས་པའི་ཚེ༔
ཕྱོགས་བཅུ་སངས་རྒྱས་རྣམས་ཀྱི་བྱིན་རླབས་འུར༔ མཆོག་ཐུན་དངོས་གྲུབ་འབྱུང་བ་ཐེ་ཚོམ་མེད༔ གཉིས་པ་དེ་ལས་བསྡུས་པའི་ཁ་ཚར་ནི༔ ནཱ་གི་ཐུན་གཅིག་ཤིང་མངར་ཐུན་གཉིས་དང་༔ གི་ཝང་ཐུན་གཉིས་ལི་ཤི་ཐུན་ཕྱེད་གཅིག༔ དུག་མོ་ཉུང་བཅས་ཐུན་ཕྱེད་ཞིབ་ཏུ་འདོད༔ དེ་ཡི་སྤྲོས་པས་ཡི་དམ་རྒྱུད་སྡེ་བཞི༔ དཔའ་བོ་ཧེ་རུ་ཀ་ཡི་ལྷ་ཚོགས་རྣམས༔ དགྱེས་པས་རང་བཞིན་ཤུགས་ཀྱིས་འགྲུབ་པར་འགྱུར༔ གསུམ་པ་དེ་ལས་སྤེལ་བའི་ཁ་ཚར་ནི༔
རྒྱ་སྐག་འབྲི་མོག་བཙོད་རྣམས་ཆ་གཉིས་ལ༔ རྒྱ་མཚལ་མ་ནུ་སྤང་རྩི་དེ་བ་དང་༔ པདྨ་གེ་སར་ནཱ་ག་གེ་སར་དང་༔ སྦ་འབྲས་སྨྱུག་འབྲས་དག་ནི་ཕྱེད་ཆ་རེ༔ དེ་ཡི་བསྐྱེད་པས་མ་སྲིང་མཁའ་འགྲོའི་ཚོགས༔ རྟག་ཏུ་འདུ་ཞིང་སྒྲུབ་པའི་གྲོགས་སུ་མཆིས༔ བཞི་པ་དེ་ལས་མཆེད་པའི་ཁ་ཚར་ནི༔ ཆུ་ཤིང་ནག་པོ་དང་ནི་མྱུ་གུའི་ཤིང་༔ སྤྲུ་ནག་ཕུར་མང་དང་བཅས་ཆ་གཉིས་ལ༔ གྲི་ཚིལ་འབྲོང་ཚིལ་བྱ་རོག་ཚིལ་ལུ་དང་༔
གླང་ཆེན་སྨྱོན་པ་བོང་ང་དཀར་པོ་བཅས༔ ཐམས་ཅད་འཚོགས་པས་ཐུན་ཕྱེད་ཞིབ་ཏུ་འདོད༔ དེ་དག་བསྐུལ་བས་ཡེ་ཤེས་མགོན་རིགས་དང་༔ ཞིང་སྐྱོང་ལེགས་ལྡན་ལྷ་མོ་དཔལ་འབར་མ༔ ཆོས་སྐྱོང་མ་ལུས་དྲི་མཆོག་ངར་ལ་ཆགས༔ རྟག་ཏུ་བུ་གཅིག་མ་ཡི་བརྩེ་ལྟར་སྐྱོང་༔ ལྔ་པ་དེ་ལ་སྤྱོད་པའི་ཁ་ཚར་ནི༔ རྡོ་རྗེ་མཆུ་དང་ཆུ་སྲིན་སྡེར་མོ་དང་༔ བ་ལེ་ཀ་དང་ཐལ་ཀ་རྡོ་རྗེ་དང་༔ སླེ་ཏྲེ་སྐྱེར་འབྲས་བཅས་པ་ཐུན་ཕྱེད་གཅིག༔
བྱ་རོག་སྙིང་དང་བྱི་ལ་ནག་པོའི་ཤ༔ ར་ཚིལ་སྟག་གི་སྦར་མོ་རྩ་སྤྲག་འབྲས༔ ཐམས་ཅད་བསྡུས་པ་ཕྲ་མོ་ཙམ་ཞིག་བཏབ༔ དེ་ལ་ཤུགས་ཀྱིས་མ་བཟའ་རྡོར་ལེགས་དང་༔ འབར་བ་བཙན་སོགས་དྲག་པོ་དམ་ཅན་རྣམས༔ ཐུགས་དམ་དབང་གིས་སྐད་ཅིག་ཉིད་ལ་འདུ༔ དྲུག་པ་དེ་ལ་གཞོལ་བའི་ཁ་ཚར་ནི༔ བྱི་ཏང་ཀ་དང་རྩི་ཏྲ་འུ་སུ་དང་༔ ཏི་མུ་པ་དང་ཏིག་ཏ་ན་ལེ་ཤམ༔ རྩ་མཁྲིས་མཉྫི་ར་དང་སྡོ་མ་ནམ༔
ཨ་འབྲས་འཇམ་འབྲས་བསམ་འབྲས་ཤ་འབྲས་དང་༔ ཟི་ར་དཀར་ནག་ཁབ་ལེན་རྡོ་དང་ནི༔ གསེར་དངུལ་མུ་ཏིག་བྱི་རུ་དྲུག་དཀར་གཡུ༔ བ་དཀར་འོ་མ་དང་བཅས་ཕྲ་མོ་བསྲེས༔ དེའི་ཛམ་ལྷ་ནོར་བདག་དཀར་ཕྱོགས་ཀྱི༔ དངོས་གྲུབ་དབང་བའི་ལྷ་ཚོགས་སྤྲིན་ལྟར་འདུ༔ བསོད་ནམས་དཔྱིད་ཀྱི་འབྲས་བུ་ཆར་བཞིན་འབེབས༔ བདུན་པ་དེ་ལ་སྦྱོར་བའི་ཁ་ཚར་ནི༔ སྨུག་པོ་སྦལ་རྒྱབ་གང་ཐིག་ཅུ་གང་དང་༔ ཤུག་ཚེར་སྲོ་ལོ་ཨ་ཀྲོང་ཨ་བྱག་དང་༔
ཏིལ་དཀར་ཏིལ་ནག་ཧོང་ལེན་སོ་མ་ར༔ བྱ་ཕོའི་སྙིང་དང་མགྱོགས་པ་ལག་རིང་ལྕེ༔ དུར་བྱའི་མཆུ་དང་སྤྲེལ་སྙིང་ཁྲུང་ཁྲུང་སྡེར༔ དེ་རྣམས་ཚོགས་པ་ཕྲ་མོ་ཙམ་ཞིག་བསྲེ༔ དེ་དག་བརྟེན་པས་ངད་ལྡན་ཕྲེང་བ་ཡིས༔ གཏེར་སྲུང་བྱ་ར་སྔོན་གྱི་དམ་ཚིག་ཅན༔ དྲེགས་སྡེ་མྱུར་མགྱོགས་མ་ལུས་དགྱེས་པ་བསྐྱེད༔ ཕྲིན་ལས་བཀའ་ཡི་བྱ་ར་གློག་བཞིན་འགྱུ༔ དེ་ཕྱིར་སྤོས་སྦྱོར་མན་ངག་གནད་དུ་ཆེ༔ གཞན་དང་བྱེ་བྲག་སྤོས་ཀྱི་རྣམ་དབྱེ་ནི༔
བགེགས་སྲིན་ཚར་གཅོད་གུ་གུལ་ཐང་ཕྲོམ་དང་༔ ར་དུག་མེ་ཏོག་སེང་ལྡེང་ཁཎྜ་དང་༔ ཀེ་ཚེ་ཤང་ཚེ་སྤྲུ་ནག་རྟ་བོན་བཅས༔ བརྒྱད་འགྱུར་ངར་ཆེའི་དུད་པ་བཏང་བར་བྱ༔ སྦྱང་བྱེད་རྣམས་ལ་སྤྲ་བ་བ་ལུ་དང་༔ གུ་གུལ་ཤིང་ཀུན་གླ་ཙི་ཤུ་དག་ནག༔ བཙན་དུག་ཚེར་ནག་ཤིང་བཅས་བརྒྱད་འགྱུར་བཏང་༔ སྤྱན་འདྲེན་མཆོད་བསྟོད་དག་གི་གནས་སྐབས་སུ༔ བཟང་པོ་དྲུག་གི་ནུས་པ་བརྒྱད་འགྱུར་བཏང་༔ བསྐུལ་ལས་ཐ་མའི་དུས་སུ་བབ་པའི་ཚེ༔
དྲག་སྤོས་ཤ་ཁྲག་སྣ་ཚོགས་ཁ་ཚར་བཏབ༔ དེ་རྣམས་དགོས་ཆད་དྲག་ལས་དུས་སུ་བྱ༔ གཞན་ཡང་སྒྲུབ་པ་པོའི་ལས་རིམ་ནི༔ སྤྱི་ཡི་སྤོས་སྦྱོར་རྒྱུན་ཆགས་མཆོད་པར་བྱ༔ དགོས་སུ་སྐབས་སྐབས་རང་རང་ཁ་ཚར་བཏབ༔ སོ་སོའི་རྒྱུད་བཞིན་སྤྱན་འདྲེན་སྐབས་སུ་གཅེས༔ གཙུག་ལག་ཁང་དང་ནད་པ་འདྲེ་ཅན་སོགས༔ རབ་གནས་བྱའམ་བགེགས་བསྐྲད་བགྱིས་པའི་ཚེ༔ ནག་པོ་དགུ་སྦྱོར་རྫས་ཀྱི་ཁ་ཚར་བཏབ༔ དེ་ནི་བགེགས་སྲིན་ཚར་གཅོད་དག་ལ་བསྔགས༔
དེ་ཡང་སོ་སོའི་ནུས་པ་ཅུང་བསྟན་པ༔ ཨ་རུ་ར་མང་ནུས་པ་འཕེལ་ཞིང་རྒྱས༔ ལི་ཤི་མང་ན་དྲི་ག་ཤིན་ཏུ་མངར༔ ཙནྡན་དཀར་དམར་ཀ་ཀོ་ལ་མང་སྣུམ༔ ཛཱ་ཏི་སྤོས་དཀར་སུམ་ཅུ་ཏིག་དང་ནི༔ ཏང་ཀུན་སྤོས་ཤེལ་མང་ན་ནུས་པ་ཆེ༔ སུག་སྨེལ་གུར་གུམ་གླ་ཙི་ག་པུར་དང་༔ ལུག་མུར་བྲག་རྩི་མང་ན་ནུས་པ་གཡོ༔ བྲག་ཞུན་ཨར་ནག་སྤང་སྤོས་ཆུ་སྤོས་དང་༔ བ་ལུ་བྱ་རྒོད་སྤོས་དང་གླ་ཙི་ཡི༔
དྲི་མ་ངར་ཞིང་ཤིན་ཏུ་ནུས་པ་ཆེ༔ སྦྲང་དང་བུ་རམ་རྩི་མཆོག་མང་ན་མངར༔ དབང་ལག་ར་ཤུག་དམ་རྩི་རན་ཙམ་བྱ༔ རང་གཞུང་རྫས་སྨན་དག་ནི་རབ་ཙམ་བཏབ༔ གར་ཆང་དྭངས་མ་ཡོད་ན་ནུས་པ་ཆེ༔ ཁྱད་པར་ཚེས་བཟང་རྣམས་སུ་བརྩམ་པར་བྱ༔ ཁ་ཚར་རྫས་ཀྱི་ནུས་པ་བསླད་གྱུར་ན༔ རིལ་བུ་བསྒྲིལ་ཁ་དག་ཏུ་ཞིབ་འཐག་བཏབ༔ གཞུང་ལ་ཐོག་མར་བསྲེ་ཞིང་བསྙལ་བར་བཤད༔ འདམ་ཐག་བྱས་ནས་ཉིན་གཅིག་ལེགས་པར་བརྡུང་༔
དེ་ཡི་དྲི་བཅུད་ཐམས་ཅད་གཅིག་ཏུ་འདྲེས༔ ཤིན་ཏུ་གཙང་ཞིང་གྲིབ་ཀྱིས་མ་གོས་བྱ༔ ནུས་པ་མི་ཉམས་སྒྲོམ་མམ་རས་ནང་དྲིལ༔ དུས་མ་ཡིན་དུ་བཅལ་བཀྲམ་མི་བྱ་འཆང་༔ ས་མ་ཡ༔ ལྔ་ལྔའི་སྡེབ་སྦྱོར་ཉི་ཤུ་རྩ་ལྔ་འདི༔ རྗེ་འབངས་ཉེར་ལྔ་ཚོགས་པའི་ཁྱད་ཆོས་ཡིན༔ ཁོ་མོ་མཚོ་རྒྱལ་བདག་གིས་ལེགས་པར་བསྡུས༔ ཕྱིས་འབྱུང་བསྟན་འགྲོའི་བསོད་ནམས་དཔྱིད་དུ་བཞག༔ སྙིགས་མ་ལྔ་བདོ་རྩོད་ལྡན་ཡང་མཐའི་དུས༔
ལས་ཅན་ཐུགས་ཀྱི་སྲས་དང་འཕྲད་པར་ཤོག༔ བཀའ་འདི་བྱ་ར་དུས་ཀྱི་དབང་མོས་སྲུངས༔ གཙང་སྨེ་གཉིས་འཛིན་གཞོམ་པའི་དྲི་བསུང་རྒྱ༔ ས་མ་ཡ༔ རྒྱ་རྒྱ་རྒྱ༔ དེ་ཡང་གདོན་སྲུང་དགུ་སྦྱར་མ་ངེས་བར༔ ཁོལ་ཕྱུང་བགྱིས་ནས་ཅུང་ཟད་སྨྲ་བར་བྱ༔ རྒྱ་གར་སྨན་གསུམ་རྒྱ་ནག་སྨན་གཅིག་དང་༔ བོད་ཀྱི་སྨན་ལྔ་བཅས་པ་ལེགས་པར་བཤད༔ བརྒྱུད་པ་འདི་བཟུང་སྨན་མཆོག་བྱིན་གྱིས་བརླབ༔
ཨ་རུ་ར་དང་ ་་་་་་དགའ་རབ་རྡོ་རྗེ་ཤིང་ཀུན་་་་་་འཇམ་དཔལ་བཤེས་གཉེན་རྒྱ་སྣག་་་་་་ཤྲཱི་སིངྷ་གསུམ༔ བོང་ང་ངར་བཟང་་་་་་མ་ཧཱ་གུ་རུ་གུ་གུལ་་་་་་མནྡ་ར་བ་གླ་རྩི་་་་་་ཡེ་ཤེས་མཚོ་རྒྱལ་གསུམ༔ ཤུ་དག་་་་་་བོ་དྷི་ས་ཏྭ་སྤྲུ་བ་ནག་པོ་་་་་་ཁྲི་སྲོང་ལྡེའུ་བཙན་མུ་ཟི་་་་་་སངས་རྒྱས་ཡེ་ཤེས་གསུམ༔ མཚོན་ཆ་སྣ་དགུ་སྤུ་གྲི་ཕྱུང་རྡེག་ཡིན༔ དྲི་ཚོར་ཙམ་གྱིས་འབྱུང་པོའི་ཀླད་ཁྲག་སྐེམ༔ འགོ་ནད་ལ་སོགས་ནད་གདོན་སྤྱི་ལ་བསྔགས༔ དུས་མིན་གར་ཐོད་ས་རུ་བསྲེག་མི་བྱ༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཡེ་ཤེས་གར་གྱི་དབང་ཕྱུག་ཁྲག་འཐུང་གནམ་ལྕགས་རྡོ་རྗེ་རོལ་པ་རྩལ་གྱིས་མོན་ཡུལ་ཤ་འུག་སྟག་སྒོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། ༈ བླ་མེད་ཡང་གྭའུ་དམར་ནག་ལས༔ སྲུང་བཟློག་བསད་པའི་དཔེའུ་རིས་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ དེ་ཡང་སྲུང་བཟློག་བསད་པའི་རིམ་པ་བསྟན་པ་ནི༔ དང་པོ་སྲུང་བ་བྲི་བར་བརྩོན་པ་ལ༔
ཤིན་ཏུ་འཇམ་པའི་དར་རས་སམ༔ མ་རྙེད་ཤོག་བུ་དཀར་འཇམ་ལ༔ བྲི་བའི་སྣག་ཚ་གསེར་དངུལ་དང་༔ ཡང་ན་རྒྱ་སྣག་དག་ལ་ནི༔ བཟང་པོ་དྲུག་གི་སྨན་ཡང་སྦྱར༔ སྤྱི་ཡི་སྒྲུབ་རྫས་རྣམས་ཀྱང་བྱུག༔ འབྲི་ཚེ་ཞལ་ཁ་བྱང་ལ་གྱུ༔ གདན་གཅིག་ཁ་ལ་རྫོགས་པར་བྱ༔ ས་མ་ཡ༔ དང་པོ་ལྟེ་བ་ཆོས་འབྱུང་རྡོ་རྗེ་རུ༔
ཧཱུྃ༔ བཛྲ༔ པྲཉྫ༔ བྷྲཱུྃ༔ དེ་ཡི་ཕྱི་རོལ་མུ་ཁྱུད་ལ༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་སཏྭཾ༔ བདག་མི་ནོར་འཁོར་དང་བཅས་པ་ལ་སྲུངས་ཤིག་རཀྵ༔ དེ་ཡི་ཕྱི་རོལ་རྩིབས་བཞི་ལ༔ ཨོཾ་བཛྲ་ཀཱི་ལ་ཡ་ཧཱུྃ་བྷྲཱུྃ༔ ཨོཾ་རཏྣ་ཀཱི་ལ་ཡ་ཧཱུྃ་བྷྲཱུྃ༔
ཨོཾ་པདྨ་ཀཱི་ལ་ཡ་ཧཱུྃ་བྷྲཱུྃ༔ ཨོཾ་ཀརྨ་ཀཱི་ལ་ཡ་ཧཱུྃ་བྷྲཱུྃ༔ རྩིབས་མཆན་ལ༔ བྷིརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ པུཎྱེ་པུཥྚིཾ་ཀུ་རུ་ཡེ་སྭཱ་ཧཱ༔ ཨ་པ་ར་ཝ་ཤཾ་ཀུ་རུ་ཡེ་སྭཱ་ཧཱ༔ རུ་ཊ་སརྦ་མཱ་ར་ཡ་ཕཊ྄ཿ དེ་ཡི་ཕྱི་རོལ་མུ་ཁྱུད་ལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ བདག་ཅག་དཔོན་སློབ་འཁོར་དང་བཅས་ལ་སྲུངས་ཤིག་བཛྲ་རཀྵ༔
དེ་ཡི་ཕྱི་རོལ་རྩིབས་དྲུག་ལ༔ ཨོཾ་བུདྡྷ་གྷྲྀ་ཝ་ཧཱུྃ་ཕཊ྄ཿ ཨོཾ་བཛྲ་གྷྲྀ་ཝ་ཧཱུྃ་ཕཊ྄ཿ ཨོཾ་རཏྣ་གྷྲྀ་ཝ་ཧཱུྃ་ཕཊ྄ཿ ཨོཾ་པདྨ་གྷྲྀ་ཝ་ཧཱུྃ་ཕཊ྄ཿ ཨོཾ་ཀརྨ་གྷྲྀ་ཝ་ཧཱུྃ་ཕཊ྄ཿ ཨོཾ་ཙཎྜི་གྷྲྀ་ཝ་ཧཱུྃ་ཕཊ྄ཿ རྩིབས་མཆན་ལ༔ ཨོཾ་བུདྡྷ་ཌཱཀྐི་ཧཱུྃ་ཕཊ྄ཿ ཨོཾ་བཛྲ་ཌཱཀྐི་ཧཱུྃ་ཕཊ྄ཿ
ཨོཾ་རཏྣ་ཌཱཀྐི་ཧཱུྃ་ཕཊ྄ཿ ཨོཾ་པདྨ་ཌཱཀྐི་ཧཱུྃ་ཕཊ྄ཿ ཨོཾ་ཀརྨ་ཌཱཀྐི་ཧཱུྃ་ཕཊ྄ཿ ཨོཾ་བི་ཤྭ་ཌཱཀྐི་ཧཱུྃ་ཕཊ྄ཿ ཕྱི་རོལ་མུ་ཁྱུད་ལ༔ ཨོཾ་བཛྲ་ཤཱནྟིཾ་རོ་ཥ་ཎ་མཎྚ་དྷ་མཉྫ་ན་མ་ཧཱ་ས་ཧ་ཤྲཱི་ཧེ་རུ་ཀ་བཛྲ་ཀུ་མཱ་ར་ཨ་པ་ར་ཙིཏྟ་གརྦྷ་མ་མ་པ་ཏི་བྷྲཱུྃ་རཀྵ་རཀྵ་ཡེ་སྭཱ་ཧཱ༔ བདག་ཅག་དཔོན་སློབ་འཁོར་དང་བཅས་པ་ལ་སྲུངས་ཤིག་རཀྵ༔ དེ་ཡི་ཕྱི་རོལ་རྩིབས་བཅུ་ལ༔ ཨོཾ་བཛྲ་ཀྲོ་ཏ་ཧཱུྃ་ཀ་ར་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་བི་ཛ་ཡ་ཧཱུྃ་ཕཊ྄ཿ
ཨོཾ་བཛྲ་ཀྲོ་ཏ་ནཱི་ལཾ་དནྟྲ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཡ་མཱནྟ་ཀ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཨ་ཙ་ལེ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཨ་པ་རཱ་ཛི་ཏ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཏྲཻ་ལོཀྱ་བི་ཛ་ཡ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་མ་ཧཱ་བཱ་ལ་ཧཱུྃ་ཕཊ྄ཿ དེ་ཡི་རྩིབས་མཆན་ལ༔ ཛ་ཡ་བྷ་ཏི་ཡེ་རཀྵ༔
བཛྲ་མ་ལ་ཡེ་རཀྵ༔ ཛྙཱ་ན་ཧ་ས་ཡེ་རཀྵ༔ ཨུཥྞི་ཥ་ཡེ་རཀྵ༔ ཀྲིཥྞ་ཥ་ཡེ་རཀྵ༔ ཏེ་ཛྭ་རཱ་ཛ་ཡེ་རཀྵ༔ པདྨ་ཨ་ཏ་ཡེ་རཀྵ༔ བཛྲ་ཀཻ་མ་རི་ཡེ་རཀྵ༔ ཨ་ཧཾ་ཙཎྜ་ཡེ་རཀྵ༔ པྲཉྫཱ་སཱུརྻ་ཡེ་རཀྵ༔ དེ་ཡི་ཕྱི་རོལ་མུ་ཁྱུད་ལ༔
ཨོཾ་བཛྲ་ཀུ་མཱ་རཾ་རཾ་ཨརྩི་ཛྭ་ལ་མ་ཧཱ་ཨཀྵྱོ་བྷ་མནྟྲ་སུ་བྷ་ག་ཨ་པ་ར་ཙ་ན་རཾདྡྷི་ནི་ཧི་མ་ཧཱ་མ་མ་པ་ཏི་སརྦ་རཀྵ་རཀྵ་ཡེ་སྭཱ་ཧཱ༔ དབྱངས་གསལ་རྟེན་འབྲེལ་སྙིང་པོའི་མཐར༔ བདག་ཅག་མི་ནོར་འཁོར་དང་བཅས་པ་ལ་སྲུངས་ཤིག་བཛྲ་རཀྵ༔ དེ་ཡི་ཕྱི་རོལ་རྡོ་རྭ༔ དེ་ཡི་ཕྱི་རོལ་ཐོད་ཕྲེང་༔ དེ་ཡི་ཕྱི་རོལ་ཕུར་པ་བསྣོལ་མའི་གུར༔ དེ་ཡི་ཕྱི་རོལ་རལ་གྲི་བསྣོལ་མའི་གུར༔ དེ་ཡི་ཕྱི་རོལ་མེ་རི་འཁྲིགས་པའི་གུར༔ དེ་སོགས་རྒྱས་པ་ཞིབ་ཏུ་ལག་ལེན་གཅེས༔ འདི་ནི་རྒྱུན་དུ་ལུས་ལ་སུས་འཆང་ན༔
ཕ་རོལ་བདུད་བཞིའི་གཡུལ་ལས་རབ་རྒྱལ་ཞིང་༔ སྲུང་བའི་མཐར་ཐུག་རྡོ་རྗེའི་གོ་ཁྲབ་ཉིད༔ འདི་ཉིད་ཀུན་གྱི་ཡང་བཅུད་ས་མ་ཡ༔ གཉིས་པ་བཟློག་པའི་འཁོར་ལོ་བྲི་བ་ནི༔ དུག་ཤོག་གམ་ནི་རོ་རས་དང་༔ མཆོག་ཆེན་དག་གམ་གྲི་ལག་སྟེ༔ བྱི་དོར་ལེགས་པར་འཇམ་པའི་ངོས༔ དུག་སྣ་ཁྲག་སྣ་འཛོམས་ཚད་བསགས༔ གྲི་ཁྲག་གམ་ནི་ཁྲག་ཆེན་ལ༔ རྫས་སྦྱོར་ཚེར་ཤིང་མྱུ་གུས་བྲིས༔
དང་པོ་དབུས་སུ་ཆོས་འབྱུང་བསྣོལ༔ དེ་ཡི་སྟེང་དུ་སྔགས་འདི་བྲིས༔ ཧཱུྃཿབྷྱོཿབཟློགཿརྦདཿརུ་ཊཿམཱ་རཿཛ་ནནཿ དེ་ཡི་ཕྱི་རིམ་མུ་ཁྱུད་ལ༔ ཨོཾ་བཛྲ་ཀྲོ་ཏི་ཤྭ་རཱི་བྷྱོཿ མི་མཐུན་པའི་ཕྱོགས་ཐམས་ཅད་དགྲ་ལ་ཟློག་ཟློག༔ དེ་ཡི་ཕྱི་རོལ་རྩིབས་བཞི་ལ༔ ཨོཾ་བཛྲ་ཀཱི་ལི་ཀཱི་ལ་ཡ་རུ་ཏྲ་བཟློག་ནན༔ ཨོཾ་རཏྣ་ཀཱི་ལི་ཀཱི་ལ་ཡ་རུ་ཏྲ་བཟློག་ནན༔ ཨོྃ་པདྨ་ཀཱི་ལི་ཀཱི་ལ་ཡ་རུ་ཏྲ་བཟློག་ནན༔
ཨོཾ་ཀརྨ་ཀཱི་ལི་ཀཱི་ལ་ཡ་རུ་ཏྲ་བཟློག་ནན༔ རྩིབས་མཆན་ལ༔ ཨོཾ་མ་ཏྲི་ཡ་མ་དགྲ་བོ་བྷྱོ་ཟློག༔ ཨོཾ་རཀྴ་ཡ་མ་དགྲ་བོ་བྷྱོ་ཟློག༔ ཨོཾ་ཡཀྴ་ཡ་མ་དགྲ་བོ་བྷྱོ་ཟློག༔ ཨོཾ་ར་ཏྲི་ཡ་མ་དགྲ་བོ་བྷྱོ་ཟློག༔ དེ་ཡི་ཕྱི་རོལ་མུ་ཁྱུད་ལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཕ་རོལ་གྱི་བྱད་ཁ་རྦོད་གཏོང་ངན་པ་ཐམས་ཅད་དགྲ་བོ་ཁོ་རང་ལ་བཟློག་ཅིག༔ ཨོཾ་ལོཀྟྲི་པཱ་ལ་ཡ་ཟློག་ཟློག༔
དེ་ཡི་ཕྱི་རོལ་རྩིབས་དྲུག་ལ༔ ཨོཾ་མ་ཧཱ་དྷེ་ཝ་ཡ་དགྲ་བོ་ཟློག་ཟློག༔ ཨོཾ་ཨུ་མ་དྷེ་ཝ་ཡ་དགྲ་བོ་ཟློག་ཟློག༔ ཨོཾ་མུག་ཏི་ཀྲིཥྞ་ཡ་དགྲ་བོ་ཟློག་ཟློག༔ ཨོཾ་ཡ་མ་ཧ་ལ་དགྲ་བོ་ཟློག་ཟློག༔ ཨོཾ་རཀྴ་གྷྲྀ་ཝ་ཡ་དགྲ་བོ་ཟློག་ཟློག༔ ཨོཾ་ཤུ་ལ་ཙ་ཏི་ཡ་དགྲ་བོ་ཟློག་ཟློག༔ རྩིབས་མཆན༔ ཨོཾ་ཛ་ཏྲི་ཡ་མ་དགྲ་ལ་ཟློག་ཟློག༔ ཨོཾ་མ་ཏྲི་ཡ་མ་དགྲ་ལ་ཟློག་ཟློག༔
ཨོཾ་ར་ཏྲི་ཡ་མ་དགྲ་ལ་ཟློག་ཟློག༔ ཨོཾ་ཡ་ཏྲི་ཡ་མ་དགྲ་ལ་ཟློག་ཟློག༔ ཨོཾ་དུ་ཏྲི་མ་དགྲ་ལ་ཟློག་ཟློག༔ ཨོཾ་ན་ཏྲི་མ་དགྲ་ལ་ཟློག་ཟློག༔ ཨོཾ་ཤ་ཏྲི་མ་དགྲ་ལ་ཟློག་ཟློག༔ དེ་ཡི་ཕྱི་རོལ་མུ་ཁྱུད་ལ༔ ཨོཾ་བཛྲ་ཀྲོ་ཏ་ཧེ་རུ་ཀ་ཀྲོ་ཏི་ཀ་ལི་རཀྨོ་ཡ་ཛྭ་ལ་དགྲ་བོའི་སྲོག་ལ་ཧུར་ཐུམ་རྦད་བྷྱོ་ཟློག༔ ཕ་རོལ་གྱི་བྱད་ཁ་རྦད་འདྲེ་རྦོད་གཏོང་མནན་གཏད་དུ་བཅུག་པ་དགྲ་བོ་ཁོ་རང་ལ་ཕར་བཟློག་པར་གྱུར་ཅིག༔ མཱ་ར་ཡ་བྷྱོ་བྷྱོ་ཟློག་ཟློག༔ དེ་ཡི་ཕྱི་རོལ་རྩིབས་བཅུ་ལ༔
ཨོཾ་བཛྲ་ཀྲོ་ཏ་ཧཱུྃ་ཀ་ར་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་བི་ཛ་ཡ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ནཱི་ལཾ་དནྟྲ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཡ་མཱནྟ་ཀ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཨ་ཙ་ལེ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཨ་པ་རཱ་ཛི་ཏ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་ཏྲཻ་ལོཀྱ་བི་ཛ་ཡ་ཧཱུྃ་ཕཊ྄ཿ ཨོཾ་བཛྲ་ཀྲོ་ཏ་མ་ཧཱ་བཱ་ལ་ཧཱུྃ་ཕཊ྄ཿ
རྩིབས་མཆན་ལ༔ ཨོཾ་ཁྲོཾ་བྷྱོ་རུ་ཏྲ་ནན༔ ཨོཾ་ཏྲག་བྷྱོ་རུ་ཏྲ་ནན༔ ཨོཾ་ཏཾ་བྷྱོ་རུ་ཏྲ་ནན༔ ཨོཾ་ཤག་བྷྱོ་རུ་ཏྲ་ནན༔ ཨོཾ་མཱ་ར་བྷྱོ་རུ་ཏྲ་ནན༔ ཨོཾ་ཧ་ལ་བྷྱོ་རུ་ཏྲ་ནན༔ ཨོཾ་ཧ་ཏྲི་བྷྱོ་རུ་ཏྲ་ནན༔ ཨོཾ་ཐུན་བྷྱོ་རུ་ཏྲ་ནན༔ ཨོཾ་ཡ་དུ་བྷྱོ་རུ་ཏྲ་ནན༔
ཨོཾ་ཛི་བི་བྷྱོ་རུ་ཏྲ་ནན༔ མུ་ཁྱུད་ལ༔ ཨོཾ་སརྦ་ལོ་ཀ་དུཥྚ་ཧ་ལ་རཀྴ་མཱ་ར་རཾ་བྷྱོ་ཤག་ཏྲིག་ཧུར་ཐུམ་རཾ་བྱད་མ་ཧུར་ཐུམ་རྦད་བྷྱོཿ ཕ་རོལ་གྱི་བསམ་སྦྱོར་ངན་པ་བྱད་ཁ་རྦད་འདྲེ་རྦོད་གཏོང་བཀྲ་མི་ཤིས་པའི་ཕྱོགས་ཐམས་ཅད་དགྲ་བོ་ཁོ་རང་ལ་བཟློག་ཅིག༔ བྷྱོ་བྷྱོ་ཟློག་ཟློག༔ དེ་ཡི་ཕྱི་རོལ་རྡོ་རྗེ་རྒྱ་གྲམ་གུར༔ དེ་ཡི་ཕྱི་རོལ་རལ་གྲི་སྤུ་གྲིའི་གུར༔ དེ་ཡི་ཕྱི་རོལ་མེ་དཔུང་འཁོར་ལོའི་གུར༔ དེ་ཡང་ཤིན་ཏུ་འབར་མཆེད་སྲེག་པར་བྲིས༔ ས་མ་ཡ༔
གསུམ་པ་རུ་ཏྲ་མཱ་ར་བྲི་བ་ནི༔ དུག་ཤོག་ནག་པོར་དུག་སྣ་ལྔས༔ རུ་ཏྲ་དཔེའུ་ཆུང་ལྟར་བྲིས༔ དབུས་སུ་རྩིབས་བཞིའི་ལྟེ་བ་རུ༔ ནྲྀ་ཏྲིཿཡ་མ་སྲོག་ལ་རྦད༔ རྩིབས་ལ༔ ཚིནྡྷ་རྦད༔ རྩིབས་མཆན་ལ༔ པ་ཙ་ཐུན་ཛཿ མུ་ཁྱུད་ལ༔
ཧ་ལ་སརྦ་པུར་ཐུམ་ནྲྀ་ཏྲི་མྱོག་མྱོག་ཤག་རྦད༔ དེ་ཡི་ཕྱི་རོལ་རྩིབས་དྲུག་ལ༔ ནྲྀ་ཏྲིཿཛཿཐུནཿནྲྀ་ཏྲི་རཾ་ཐུན༔ ནྲྀ་ཏྲི་ཡཾ་ཐུན༔ ནྲི་ཏྲི་ཁཾ་ཐུན༔ ནྲྀ་ཏྲི་སུཾ་ཐུན༔ ནྲྀ་ཏྲི་ཤག་ཐུན༔ རུ་ཏྲ་ལ༔ ཨ་ཡ་མ་ཧ་ལ་ནྲྀ་ཏྲི་མྱོག་ཐུན་ཛཿཛ༔ ཀ་ཝ་ཙི་ནན་བརླག༔
མཱ་ར་ཏྲིག་བྷྱོཿ གནམ་ལྕགས་རྩིབས་ལ༔ ནྲྀ་ཏྲི་མཱ་ར་ཡ་རྦད༔ ནྲྀ་ཏྲི་ཧ་ལ་རྦད༔ ནྲྀ་ཏྲི་ཤ་ལ་རྦད༔ ནྲྀ་ཏྲི་ཁམ་ཤོག་རྦད༔ ནྲྀ་ཏྲི་ཛ་ཐུན་རྦད༔ ནྲྀ་ཏྲི་ཛ་ཐུམ་རྦད༔ མུ་ཁྱུད་ལ༔ ཛི་ཝི་ནན་བྷྱོ་ཡ་མ་བཾ་ལོག་ཤག་མཱ་ར་ཆོད་བྷནྡྷ་ཁ་ལ་མྱོག་ཐུམ་ཏྲིག་ཁ་ཐུམ་དུ་ར་ཏི་ར་ཏྲི་བྷྱོཿ
དགྲ་བོའི་སྲོག་ལ་ཆུམ་ཆུམ༔ སྙིང་ལ་རྦད་རྦད༔ རྩ་ལ་སྡུད་སྡུད༔ དབུགས་ལ་རྔུབ་རྔུབ༔ མཱ་ར་ཤག་ཐུན་ནན༔ དེ་ཡི་ཕྱི་རོལ་རལ་གྲི་ནང་དུ་བསྣོལ༔ དེ་ཡི་ཕྱི་རོལ་མེ་དཔུང་ནང་དུ་འབར༔ རུ་ཏྲའི་ལྟེ་བར༔ ཡ་མ་ཙིཏྟ་ཤག་འགས་ཧུ་ལུ་བྷྱོཿ མཱ་ར་ནན་རྦད༔
ཅེས་བྲིས༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ སྲུང་བཟློག་བསད་པའི་ལས་རིམ་བཞག༔ སྐལ་ལྡན་ཤེས་རབ་བློ་གྲོས་ཅན༔ ཐུགས་ཀྱི་སྲས་དང་འཕྲད་པར་ཤོག༔ སྤུ་གྲི་དམར་པོ་ཙ་ཏྲི་རྒྱ༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་ཤ་འུག་སྟག་སྒོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། ༈ བླ་མེད་ཡང་ཕུར་གྭའུ་དམར་ནག་ལས༔ བརྒྱུད་པའི་གསོལ་འདེབས་མུ་ཏིག་རྩལ་སྐུད་བཞུགས་སོ༔ ཡང་དག་སྙིང་པོ་བདེ་ཆེན་རྡོ་རྗེར་འདུད༔ ས་མ་ཡ༔ རྒྱ་རྒྱ་རྒྱ༔ དེ་ཡང་བླ་མེད་སྙིང་པོ་ཡང་ཕུར་གྭའུ་དམར་ནག་གྀ་སྐྱབས་ཡུལ་བརྒྱུད་པའི་གསོལ་འདེབས་ནི༔
མོས་གུས་གདུང་བའི་དབྱངས་དང་བཅས་ནས༔ ཨོཾ་ཨཱཿཧཱུྃ༔ མདུན་གྱི་ནམ་མཁའ་ཆོས་དབྱིངས་ཡངས་པའི་ཀློང་༔ ཀ་དག་བདེ་ཆེན་འཁྱིལ་བའི་ཕོ་བྲང་ནས༔ ཐོག་མའི་མགོན་པོ་ཀུན་བཟང་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ཀུན་གཞི་དབྱིངས་རིག་འགྱུར་མེད་ཕོ་བྲང་ནས༔ ལོངས་སྐུའི་བདག་ཉིད་རྡོར་སེམས་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔
མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ཟང་ཐལ་སྒྱུ་འཕྲུལ་དྲྭ་བའི་ཕོ་བྲང་ནས༔ སྤྲུལ་སྐུ་དགའ་རབ་རྡོ་རྗེ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྐྱེ་མེད་སྣ་ཚོགས་རོལ་རྩལ་ཕོ་བྲང་ནས༔ སློབ་དཔོན་འཇམ་དཔལ་བཤེས་གཉེན་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ཀློང་ཡངས་འགག་མེད་ཁྱབ་བརྡལ་ཕོ་བྲང་ནས༔
རིག་འཛིན་ཤྲཱི་སིངྷ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ རབ་ཡངས་མཁྱེན་བརྩེ་གཞལ་འདས་ཕོ་བྲང་ནས༔ རིག་འཛིན་པྲ་བྷ་ཧསྟཱི་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ཟབ་དབྱིངས་རྒྱུད་སྡེ་རྒྱ་མཚོའི་ཕོ་བྲང་ནས༔ གསང་བའི་ཡུམ་ཆེན་གོ་བྱི་དྷེ་མ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔
མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྙན་བརྒྱུད་ནམ་མཁའ་ཡངས་པའི་ཕོ་བྲང་ནས༔ མཚུངས་བྲལ་པདྨ་འབྱུང་གནས་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ བཀའ་བབ་རྒྱུད་ལུང་མན་ངག་ཕོ་བྲང་ནས༔ གནུབས་བན་བུདྡྷ་ཛྙཱ་ན་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ དབྱིངས་རིག་མ་འགག་བརྡ་བཞིའི་ཕོ་བྲང་ནས༔
གར་དབང་གནམ་ལྕགས་རྡོ་རྗེ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྙིང་པོ་བླ་མེད་ཀུན་འདུས་ཕོ་བྲང་ནས༔ ཡང་དག་ཡེ་ཤེས་རོལ་པ་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྐུ་བཞི་ཕྲིན་ལས་ལྷུན་གྲུབ་ཕོ་བྲང་ནས༔ སྲས་མཆོག་ཀཱི་ལ་རིགས་བཞི་ཡབ་ཡུམ་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔
མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ ས་བཅུའི་རྫུ་འཕྲུལ་འགྱེད་པའི་ཕོ་བྲང་ནས༔ ཁྲོ་བཅུ་ཕྲ་ཐབས་ཡབ་ཡུམ་འཁོར་བཅས་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ སྤྲུལ་པ་གང་འདུལ་དེར་སྟོན་ཕོ་བྲང་ནས༔ ཕྱི་ནང་དཀྱིལ་འཁོར་སྐྱོང་བའི་ཚོགས་རྣམས་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ མཐུ་ལྡན་དགྲ་བགེགས་ཚར་གཅོད་ཕོ་བྲང་ནས༔
བསྟན་པའི་ཆོས་སྐྱོང་དམ་ཅན་གཏེར་བདག་ལ༔ གསོལ་བ་འདེབས་སོ་བདག་རྒྱུད་སྨིན་གྲོལ་ནས༔ མཆོག་ཐུན་དབང་བཞི་སྩོལ་བར་བྱིན་གྱིས་རློབས༔ དེ་ལྟར་གསོལ་འདེབས་བདེན་ཚིག་གདུང་བའི་མོད༔ སྐྱབས་ཡུལ་རྒྱལ་བ་བརྒྱུད་ཀུན་མ་ལུས་ཀྱི༔ ཐུགས་རྗེ་གཟི་བྱིན་ནུས་པས་བདག་སྐྱོངས་ལ༔ ཕྱི་ནང་འགལ་རྐྱེན་བར་ཆད་དབྱིངས་སུ་སོལ༔ མི་མཐུན་བདུད་སྲིན་དགྲ་ལས་རྒྱལ་བ་དང་༔ མཚན་མའི་བགེགས་ཚོགས་མ་ལུས་ཀུན་ཞི་ཞིང་༔ རྣམ་པ་ཀུན་ཏུ་ཧེ་རུ་ཀ་པ་ཉིད༔
གོ་འཕང་མཆོག་ལ་བདག་ཉིད་རབ་གཞོལ་ནས༔ སྐྱེ་དང་གཏན་སྲིད་འགྲོ་བའི་དཔུང་གཉེན་དུ༔ ཕྲིན་ལས་རྣམ་བཞིས་གཞན་དོན་ལྷུར་བླངས་མཐུས༔ སྤོབས་པའི་ཏིང་འཛིན་རྟག་ཏུ་བརྟན་ནས་སུ༔ འཛད་མེད་བྱང་ཆུབ་ལྟ་བའི་ཆུ་རྒྱུན་གྱིས༔ སྲེད་པ་པྲེ་ཏའི་སྲད་བུ་རབ་ཞི་ཞིང་༔ ནམ་ཡང་བདག་འཛིན་མུན་པའི་འཇིགས་གྲོལ་ཏེ༔ ལྷན་སྐྱེས་ཀུན་བཟང་དགོངས་པ་གསལ་རྫོགས་ཤོག༔ ཅེས་གསོལ་བ་བཏབ་པས་མདུན་གྱི་ནམ་མཁའི་ལྷ་ཚོགས་རྣམས་འོད་དུ་ཞུ་ནས་ཡི་གེ་ཨོཾ་ཨཱཿཧཱུྃ་གི་རྣམ་པ་རུ་གྱུར༔ སྤྱི་བོ་མགྲིན་པ་སྙིང་ག་རྣམས་ལ་ཐིམ་པས་སྐུ་གསུམ་གྱི་དབང་ཐོབ༔
ཚིག་དོན་གྱི་ངོ་འཕྲོད༔ ངེས་པའི་དོན་ཉམས་སུ་མྱངས་ནས་དབང་བཞི་རྫོགས་རྡོ་རྗེ་བཞི་པའི་དཀྱིལ་འཁོར་ཡོངས་སུ་གྲུབ་པར་བསམ་མོ༔ དེ་ཡང་རྡོ་རྗེ་ཕུར་པའི་བརྒྱུད་རིམ་རྒྱས་བསྡུས་འབྲིང་སོགས་བརྒྱུད་པའི་ཁྱེར་སོ་མི་འདྲ་བ་མང་པོ་བྱུང་ཡང་པྲ་བྷ་ཧསྟཱི་ཧཱུྃ་ཀ་ར་གོ་བྱི་དྷེ་མ་མཚོ་རྒྱལ་སོགས་མང་དུ་བརྒྱུད་ཀྱང་ཕུར་པ་ས་ཡ་འབུམ་སྡེའི་ཆ་འདི་ཁོ་ནར་འདུས་པས་ཉམས་སུ་ལེན་པོ་རྣམས་ཀྱིས་དེ་ལྟར་ཤེས་པར་བྱའོ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ མེ་སྤྲེལ་ལོར་རྩ་གསུམ་གླིང་པས་མོན་ཁ་ཤ་འུག་སྟག་སྒོ་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ།། །།
བླ་མེད་ཡང་ཕུར་གྭའུ་དམར་ནག་ལས༔ བྱིན་འབེབས་ཚངས་པའི་འབྲུག་སྒྲ་བཞུགས་སོ༔ བླ་མེད་ཡང་དག་ཡེ་ཤེས་རོལ་པར་འདུད༔ ས་མ་ཡ༔ ཨེ་མ་དམ་ཆོས་ཉི་མ་རྒྱས་པའི་འོད་ཀློང་ནས༔ གསང་གསུམ་རྡོ་རྗེ་དཔའ་བོའི་གཟི་མདངས་ཀྱིས༔ མཚན་མའི་འཁྲི་བ་མ་ལུས་བསལ་བྱའི་ཕྱིར༔ ཀ་དག་ཡེ་ཤེས་སྙིང་པོས་བྱིན་འབེབས་སོ༔ དེ་ཡང་བྱིན་འབེབས་བྱ་བའི་རིམ་པ་ནི༔ གསང་བའི་ལྷ་མོ་བཅུ་དྲུག་རྒྱན་གྱིས་སྤྲས༔
གར་དང་གིང་པ་དབྱངས་སྙན་ལེན་པའི་རིགས༔ ཁྱད་པར་རོལ་མོ་བྱེ་བྲག་སྣ་ཚོགས་པ༔ མཛེས་ཤིང་ཡིད་དུ་མཆིས་པ་སྣ་ཚོགས་སྤྲོ༔ རྡོ་རྗེའི་རྟ་རིང་ལེན་ཚེ་བརྡ་གར་འཆམ༔ དྲི་ཞིམ་སྤོས་བསྲེགས་སྤྱན་གཟིགས་དུ་མ་བཀྲམ༔ ཚངས་པའི་ཁྱིམ་ལྟར་དྭངས་པའི་མདངས་ཕྱུང་ལ༔ བདེ་ཆེན་ཐུགས་རྗེའི་བྱིན་ཆེན་འདི་ལྟར་འབེབས༔
ཧཱུྃ༔ འོག་མིན་ཆོས་དབྱིངས་རང་བྱུང་ཕོ་བྲང་ནས༔ བཞེངས་ཤིག་བཞེངས་ཤིག་རྒྱལ་བ་རིག་འཛིན་ཚོགས༔
དགོངས་ཤིག་ཕྱོགས་བཅུའི་དུས་གསུམ་སངས་རྒྱས་དང་༔ བླ་མེད་གསང་བའི་དཀྱིལ་འཁོར་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེས་སྐུར་བསྐྱོད་ལ༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཧཱུྃ༔ ཀ་དག་བདེ་བ་ཆེན་པོའི་ཕོ་བྲང་ནས༔ ཀུན་བཟང་འོད་མི་འགྱུར་བས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ དབྱིངས་རིག་འདུ་འབྲལ་མེད་པའི་ཕོ་བྲང་ནས༔ གསལ་བྱེད་མི་བསྐྱོད་རྡོ་རྗེས་བྱིན་ཕོབ་ཅིག༔
བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ སྣ་ཚོགས་མ་འགག་བློ་བྲལ་ཕོ་བྲང་ནས༔ བླ་མེད་ཡང་དག་རྡོ་རྗེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཅི་ཡང་མ་འགག་ས་ལེའི་ཕོ་བྲང་ནས༔ བཅོམ་ལྡན་རྡོ་རྗེ་སེམས་དཔས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ མཁའ་སྤྱོད་ཟབ་ལམ་ཡེ་ཤེས་ཕོ་བྲང་ནས༔ གསང་བ་ཡེ་ཤེས་ཌཱཀྐིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔
རང་བྱུང་ལྕང་ལོ་ཅན་གྱི་ཕོ་བྲང་ནས༔ གསང་བདག་ལག་ན་རྡོ་རྗེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རི་རྒྱལ་མེ་རི་འབར་བའི་གནས་མཆོག་ནས༔ ཀློང་ཆེན་དགའ་རབ་རྡོ་རྗེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ བསིལ་བ་ཚལ་གྱི་གནས་མཆོག་དམ་པ་ནས༔ སློབ་དཔོན་འཇམ་དཔལ་བཤེས་གཉེན་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ མ་ལ་ཡ་ཞེས་རི་བོའི་གནས་མཆོག་ནས༔
རིག་འཛིན་ཤྲཱི་སིངྷས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ བིདྱོཏྟ་མ་ལ་ཡི་གནས་མཆོག་ནས༔ གྲུབ་ཆེན་པྲ་བྷ་ཧསྟཱིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ དཔལ་གྱི་མཆིམས་ཕུ་དགེའུ་གོང་གནས་མཆོག་ནས༔ རྗེ་བཙུན་པདྨ་འབྱུང་གནས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ མོན་ཁ་རྡོ་རྗེ་རྫོང་ཕུག་གནས་མཆོག་ནས༔ མཁར་ཆེན་ཡེ་ཤེས་མཚོ་རྒྱལ་བྱིན་ཕོབ་ཅིག༔
བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྒྱལ་བས་ལུང་བསྟན་བྱཱ་ཚལ་གནས་མཆོག་ནས༔ སློབ་དཔོན་ཧཱུྃ་ཆེན་ཀ་རས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ བཀའ་བབ་རྒྱུད་ལུང་གསང་མཛོད་བོད་ལ་བསྒྱུར༔ གནུབས་ཆེན་ནམ་མཁའི་སྙིང་པོས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྒྱུད་གཅིག་ལུང་གཉིས་བརྡ་བཞིའི་བཀའ་བབ་པ༔ ལོ་ཙཱ་སངས་རྒྱས་ཡེ་ཤེས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔
ཟབ་རྒྱ་སྒོ་འཕར་གཏེར་གྱི་ཕོ་བྲང་ནས། ། གར་དབང་གནམ་ལྕགས་རྡོ་རྗེས་བྱིན་ཕོབ་ཅིག ། བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ། གསང་སྔགས་མ་ངེས་གང་འདུལ་ཕོ་བྲང་ནས། ། རིག་འཛིན་མི་འཇིགས་རྡོ་རྗེས་བྱིན་ཕོབ་ཅིག ། བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ལུང་རིགས་རྒྱ་མཚོའི་ངེས་དོན་གཅིག་ཏུ་སྡུད༔ དྲིན་ཅན་རྩ་བརྒྱུད་བླ་མས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྔམ་བརྗིད་རང་བྱུང་དབྱིངས་ཀྱི་ཕོ་བྲང་ནས༔
ཡང་དག་ཧེ་རུ་ཀ་ཡིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རང་བྱུང་རྡོ་རྗེ་དབྱིངས་ཀྱི་ཕོ་བྲང་ནས༔ ཞི་ཁྲོ་འདུས་པའི་ལྷ་ཚོགས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཕྲིན་ལས་རྣམ་བཞི་འགྲོ་འདུལ་ཕོ་བྲང་ནས༔ དཔལ་ཆེན་རྡོ་རྗེ་གཞོན་ནུས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ གྲོལ་ལམ་གསང་བ་མཆོག་གི་ཕོ་བྲང་ནས༔ དབྱིངས་ཕྱུག་འཁོར་ལོ་རྒྱས་འདེབས་བྱིན་ཕོབ་ཅིག༔
བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ སྐུ་གསུང་ཐུགས་ཡོན་ཕྲིན་ལས་ཕོ་བྲང་ནས༔ སྲས་མཆོག་ཀཱི་ལ་རིགས་བཞིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རྩལ་ཆེན་སྒྱུ་མའི་ཉམས་འགྱུར་ཕོ་བྲང་ནས༔ ཁྲོ་བཅུ་ཡབ་ཡུམ་རྣམས་ཀྱིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ རང་བཞིན་ངང་ལས་སྤྲོས་པའི་ཕོ་བྲང་ནས༔ ཕུར་འདེབས་ཕྲ་ཐབས་ཉི་ཤུས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔
ལས་བཞི་ཐོགས་མེད་སྒྲུབ་པའི་ཕོ་བྲང་ནས༔ དབྱིངས་ཕྱུག་སྒོ་མའི་ཚོགས་ཀྱིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ སྲིད་པའི་རྟེན་འབྲེལ་བཅུ་གཉིས་ཕོ་བྲང་ནས༔ ལས་བྱེད་གིང་བདུད་ཉེར་བཞིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ མངོན་སྤྱོད་ཐོགས་མེད་སྒྲུབ་པའི་ཕོ་བྲང་ནས༔ གཏེར་བདག་གཏེར་སྲུང་རྣམས་ཀྱིས་བྱིན་ཕོབ་ཅིག༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཧཱུྃ༔
ཞི་བའི་ལྷ་ཚོགས་མཛེས་པའི་ཅོད་པན་འཕུར༔ ཁྲོ་བོའི་ལྷ་ཚོགས་འབར་བའི་གར་དགུ་ལྡན༔ དཔའ་བོ་འབུམ་གྱིས་གར་བྱེད་ཤིགས་སེ་ཤིག༔ མཁའ་འགྲོ་འབུམ་གྱིས་གླུ་ལེན་ཀྱུ་རུ་རུ༔ གིང་པ་ཕོ་མོས་རྔམ་སྟབས་ཁྱུགས་སེ་ཁྱུག༔

གིང་མོ་རྣམས་ཀྱིས་བཤུགས་སྒྲ་ཏི་རི་རི༔ རྔ་གླིང་སྒྲ་ལྡན་རོལ་མོ་འུ་རུ་རུ༔ ཞུབ་ཆེན་སྟོང་གི་སྒྲ་སྐད་སི་ལི་ལི༔ ཆོས་སྐྱོང་སྲུང་མའི་ལས་བྱེད་ཚུབས་སེ་ཚུབ༔ ཕྲིན་ལས་རྣམ་བཞིས་འགྲོ་བ་འདྲེན་པའི་ཕྱིར༔ བྱིན་རླབས་ཐུགས་རྗེའི་སྤྲིན་ཕུང་ཐིབས་སེ་ཐིབ༔ ཐབས་མཁས་ཀུན་མཁྱེན་ཉིད་ཀྱི་དཔལ་ཡོན་གྱིས༔ སྲིད་ཞིའི་གནས་གོལ་ལ་སོགས་སྤངས་མཛད་པ༔ རྒྱལ་བ་ཡེ་ཤེས་ལྷ་ཚོགས་ཐུགས་དམ་བསྐུལ༔ དེང་འདིར་དཀྱིལ་འཁོར་འདི་ལ་བྱིན་ཆེན་ཕོབ༔ འདིར་ཚོགས་སྐལ་ལྡན་རྣམས་ལ་དབང་མཆོག་བསྐུར༔
ཉམས་རྟོགས་རིག་པ་ཡེ་ཤེས་རྩལ་ཆེན་སྐྱེད༔ མི་རྟོག་རྡོ་རྗེ་ལྟ་བུའི་གནས་ལུགས་སྩོལ༔ གང་ཡང་མ་འགག་ཅིར་སྣང་ལམ་འཁྱེར་བའི༔ ཀུན་བཟང་ཡེ་གྲོལ་གདོད་མའི་དགོངས་པ་དང་༔ རྩ་རླུང་བདེ་དྲོད་རང་འབར་དངོས་གྲུབ་སྩོལ༔ སྐུ་ཡི་ལྷ་དབང་ལུས་ལ་བསྐུར་དུ་གསོལ༔ གསུང་གི་སྔགས་དབང་ངག་ལ་བསྐུར་དུ་གསོལ༔ ཐུགས་ཀྱི་ཆོས་དབང་སེམས་ལ་བསྐུར་དུ་གསོལ༔ ཤེས་རབ་ཡེ་ཤེས་ཆེན་པོའི་དབང་ཐོབ་ནས༔ ཀ་དག་ཀུན་གྲོལ་རང་དབྱིངས་དེར་རྫོགས་ཤོག༔
ཨོཾ་ཨཱཿཧཱུྃ་གུ་རུ་དེ་ཝ་ཌཱཀྐི་ནཱི་སརྦ་ས་མ་ཡ་ཨ་དྷིཥྛི་ཏེ་ཀ་རུ་ཎ་ཙིཏྟ་ཧྲཱི་དྷ་ཡ་མ་མ་ཀུནྟ་ཤ་ར་ཎ་ཨ་བེ་ཤ་ཡ་ཕཻཾ་ཕཻཾ་ཛ་ཛཿ ཛཿཧཱུྃ་བཾ་ཧོཿ ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་པས་རོལ་མོ་ཡུན་རིང་བརྡུང་ཞིང་ཕྱོགས་བཅུའི་སངས་རྒྱས་ཐམས་ཅད་ཀྱིས་བྱིན་ཕབ་པར་བསམ༔ བྱིན་འབེབས་རྟགས་དཀྱིལ་འཁོར་ལ་བཀྲག་མདངས་རྒྱས༔ མཆོད་པའི་བཅུད་མི་ཉམས་ཤིང་རོལ་མོ་དང་དབྱངས་སྔར་ལས་སྒྲ་ཆེ་བ་ལྷ་སྔགས་ཀྱི་རང་སྒྲ་སྒྲོགས་པ་སོགས་འབྱུང་༔ རྣལ་འབྱོར་པ་ལ་བྱིན་འབེབས་རྟགས་ཉམས་འབར་ཞིང་བ་སྤུ་གཡོ་བ་སོགས་འཕར་བ་གར་འཁྲབ་སྙམ་བགྱི་བ་སོགས་བཞད་གད་ཀྱི་ཉམས་སྟོན་པ་ཏིང་ངེ་འཛིན་གསལ་བ་བསྐྱེད་རིམ་ལ་ངར་འབྱིན་པ་སོགས་ཁྱད་པར་ཅན་དང་རི་འབིར་བ༔ ས་གཡོ་བ་འཇའ་འོད་འཁྱིལ་ཞིང་མེ་ཏོག་གི་ཆར་འབེབས་པ་སོགས་བཀྲ་ཤིས་པའི་ལྟས་འབྱུང་༔ དེ་ལྟར་མ་བྱུང་བར་ཡང་ཡང་བསྐྱར་ལ་གསོལ་བ་ཕུར་ཚུགས་སུ་གདབ་བོ། དེས་ངེས་པར་འབྱུང་ངོ་༔
ས་མ་ཡ༔ བྱིན་འབེབས་ཚངས་པའི་རྟ་རིང་ཀ་ལེན་གདངས༔ སྙན་པའི་འབྲུག་སྒྲས་སྣང་སྲིད་ཡོངས་འགེངས་འདི༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ མི་ནུབ་རྒྱ༔ བདག་འདྲ་གསང་སྔགས་འཆང་བའི་ཆ་ལུགས་འཛིན་པ།
ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཡུལ་བྲག་ཤ་འུག་སྟག་སྒོ་ནས་གདན་དྲངས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ དཀར་གཏོར་འདོད་ཡོན་ཀུན་ཁྱབ་བཞུགས་སོ༔ ཡང་དག་རྡོ་རྗེ་ཁྲག་འཐུང་བཞད་པར་འདུད༔ ས་མ་ཡ༔ འདོད་ཡོན་ཟད་མེད་རིན་ཆེན་གཏེར་གྱི་མཛོད༔ སྣང་སྲིད་དགྱེས་པའི་མཆོད་གཏོར་དཔོག་དཀའི་ཁྱོན༔ མོས་བློའི་རེ་སྐོང་བདུད་རྩི་སྤྲིན་ཕུང་འདི༔ མཚོ་རྒྱལ་བདག་གིས་གཞན་ཕན་སྤྱི་ལ་བཀོད༔ ས་མ་ཡ༔
དེ་ཡང་ཡེ་ཤེས་དང་སྤྱི་རྒྱུད་སྐྱོང་བའི་སྲུང་མ་ལ་གསེར་སྐྱེམས་དང་བརྔན་ཆ་དཀར་གཏོར་འབུལ་བ་ནི༔ རིན་པོ་ཆེའི་སྣོད་དུ་ལྷ་བཤོས་དཀར་པོ་འདབ་མ་བརྒྱད་ཀྱིས་བརྒྱན་པ་ལ་མར་མཚོན་བཟང་པོས་བཀྲ་བཏབ༔ གསེར་སྐྱེམས་བརྒྱུད་ལྡན་དང་ཟུང་གཅིག་ཏུ་བྱིན་གྱིས་བརླབས་ལ་འབུལ་ཞིང་བསྔོ་བ་ནི༔ ཨོཾ་ཨཱཿཧཱུྃ༔ ལན་གསུམ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་དཀར་གཏོར་དང་གསེར་སྐྱེམས་འདོད་པའི་ཡོན་ཏན་ལྔ་དང་ལྡན་པར་གྱུར༔ ཨོཾ་ཨཱཿཧཱུྃ༔
ཞེས་ལན་གསུམ་བརྗོད་རྒྱས་པ་སྔགས་དྲུག་ཕྱག་དྲུག་བྱ༔ དེ་ནས་འབུལ་བ་ནི༔ ཧོཿ མཆོད་སྦྱིན་གྱི་གཏོར་མ་དང་གསེར་སྐྱེམས་གཉན་པོ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི་ རིན་ཆེན་གཏེར་གྱི་སྲུང་མ་གཉན་པོ་ དཔལ་ཡེ་ཤེས་ཀྱི་མགོན་པོ་ཕྱག་བཞི་ཕྱག་དྲུག་མ་ནིང་ནག་པོ་གདོང་བཞི་པ་བྲམ་ཟེ་གཟུགས་ཅན་སྲོག་བདག་ནག་པོ་བྱ་རོག་གི་གདོང་ཅན་སོགས་ཡེ་ཤེས་མགོན་པོའི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ དཔལ་ལྡན་ཞིང་སྐྱོང་མགོན་པོ་ ཡུམ་མཆོག་སི་ན་ར་མ་ སྤྲུལ་པ་བམ་རོ་ཕོ་མོ་ བཀའ་འཁོར་དྲེགས་པ་སྡེ་བརྒྱད་ལ་སོགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ སྤྲུལ་པའི་ཆོས་སྐྱོང་ཆེན་པོ་བཙན་རྒོད་བསེ་ཡི་ཁྲབ་ཅན་ འཁོར་བཤན་པ་བརྒྱད་སྤྲུལ་པ་ཡང་སྤྲུལ་དང་བཅས་པའི་ཞལ་དུ་ཨོཾ་ཨཱཿཧཱུྃ༔
ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ དྲང་སྲོང་གཟའ་མཆོག་རཱ་ཧུ་ལ་ མ་མོ་སྔགས་བདག་ཨེ་ཀ་ཛཱ་ཊི་ སྐྱེས་བུ་དམ་ཅན་རྡོ་རྗེ་ལེགས་པ་ གཏེར་བདག་ཀླུ་ཡི་དགེ་བསྙེན་ཆེན་པོ་ གནོད་སྦྱིན་རྒྱལ་པོ་དཔེ་དཀར་ལ་སོགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ལྷ་ཆེན་པོ་བརྒྱད་ ཀླུ་ཆེན་པོ་བརྒྱད་ གཟའ་ཆེན་པོ་བརྒྱད་ རྒྱུ་སྐར་ལྷ་མོ་ཉི་ཤུ་རྩ་བརྒྱད་ ཕྱོགས་སྐྱོང་གཉན་པོ་བཅུ་ འཇིགས་བྱེད་ཆེན་པོ་དགུ་ རྒྱལ་ཆེན་སྡེ་བཞི་ དཔལ་མགོན་བདུན་ཅུ་རྩ་ལྔ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ཕྱི་ཡི་ལྷ་མ་སྲིན་སྡེ་བརྒྱད་ ནང་གི་ལྷ་མ་སྲིན་སྡེ་བརྒྱད་ གསང་བའི་ལྷ་མ་སྲིན་སྡེ་བརྒྱད་ དྲག་པོ་སྔགས་ཀྱི་ལྷ་མ་སྲིན་སྡེ་བརྒྱད་ ལས་བྱེད་མྱུར་མགྱོགས་ཀྱི་ལྷ་མ་སྲིན་སྡེ་བརྒྱད་ འཇིག་རྟེན་རྟག་ཆགས་ཀྱི་ལྷ་མ་སྲིན་སྡེ་བརྒྱད་ལ་སོགས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔
ཧོཿ དྲེགས་པའི་སྡེ་དཔོན་སུམ་ཅུ་ སྔགས་བདག་དྲེགས་ཆེན་བཅོ་བརྒྱད་ དགེ་བསྙེན་ཉི་ཤུ་རྩ་གཅིག་ ཡུལ་ཉི་ཤུ་རྩ་བཞིའི་ཞིང་སྐྱོང་ གནས་སུམ་ཅུ་རྩ་བདུན་གྱི་མཁའ་འགྲོ་ དུར་ཁྲོད་བརྒྱད་ཀྱི་དཔའ་བོ་ གངས་ཅན་བོད་ཀྱི་བརྟན་མ་བཅུ་གཉིས་སྐྱོང་མ་བཅུ་གཉིས་ ཡ་མ་བཅུ་གཉིས་ རྗེ་ཡི་མགུར་ལྷ་བཅུ་གསུམ་ལ་སོགས་གནས་ཤིང་འགྱུ་བ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་དུ་ཡང་གནས་ཆེན་པོ་རྒྱ་གར་རྡོ་རྗེ་གདན་ རྒྱ་ནག་རི་བོ་རྩེ་ལྔ་ ལི་ཡུལ་ལྕང་ར་སྨུག་པོ་ ཟ་ཧོར་སིཾ་ཧ་ལ་ ནུབ་ཕྱོགས་ཨོ་རྒྱན་ཡུལ་ བྱང་ཤམ་བྷ་ལ་ བལ་ཡུལ་འཕགས་པ་ཤིང་ཀུན་ གངས་ཏི་ཚེ་ ལ་ཕྱི་ཆུ་བར་ མཁའ་སྤྱོད་ཙཱ་རི་མཐའ་འདུལ་ཡང་འདུལ་གྱི་གཙུག་ལག་བརྒྱ་དང་རྩ་བརྒྱད་ལ་སོགས་པ་ལ་གནས་པའི་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ འདི་མན་བདག་གིས་འཛུད་པ་ཡིན། ཁྱད་པར་སྔར་ནས་འབྱིན་པའི་གཏེར་གནས་ཆེ་ཕྲ་རྣམས་ལ་སྨོས་པ་ནི། འབྲི་གུང་གཞོ་སྟོད་ཏི་སྒྲོ། དབུ་རུ་ཞྭ་ཡི་ལྷ་ཁང༌། བྲག་ཡེར་པ།
མོན་ཤ་འུག་སྟག་སྒོ། ཡར་ལྷ་ཤམ་པོ་གངས། ཙཱ་རི། དམར་ནག་རཀྟ། གཟི་ཆེན་གསང་ཕུག ། ཞིང་སྐྱོང་བླ་མཚོ། རྔམ་པ་སྒྲ་སྒྲོགས། གཉལ་སྨད་དགེ་རི་བྲག ། ལྷ་གཉན་དྭགས་ལྷ་སྒམ་པོ། བསམ་ཡས་མཆིམས་ཕུ།
ཀོང་པོ་རྡོ་རྗེ་བྲག་ལ་སོགས་དབུས་ཀྱི་ཆ་འཛིན་པའི་གཏེར་གནས་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་ལྷོ་བྲག་ནེ་བྲག ། རི་རྩེ་དྲུག ། ཇོ་བོ་གཟེ་རྒྱལ། སྤུ་རུ་སྤུར་བཅས། གནས་གཞི་ཨ་མྱེ་མུ་ཁྲི། མཁའ་འགྲོ་སྙིང་ཕུག་དགེ་བསྙེན་ཕོ་བྲང༌། རྒ་རྒྱལ་རིན་ཆེན་སྤུངས་པ། མདོ་ཁམས་སྐུ་རྒྱལ་ཤེན་ནེ།
ལྷོ་ཝ་ལུང་སོགས་མདོ་ཁམས་ཀྱི་གཏེར་གནས་རྣམས་ཀྱི་སྲུང་མ་ཡི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་ལྷོ་ཕྱོགས་པདྨ་བཀོད་ཀྱི་ཆ་དར་སྣ་ཕ་ཝང་སྟག་མགོ ། བལ་ཕུ་ལུང༌། རྔམ་པ་རོང༌། མགོན་པོའི་བླ་མཚོ། རྡོ་རྗེ་གཏེར་ཕུག ། མདོང་ཆུ་གཙུག་ལག ། གདོང་ཕོ་བྲང་གནས། ཕག་མོ་གསང་བ་ལུང་གི་ཕྱག་རྡོར་བླ་མཚོ།
འཇའ་ཚོན་ཕུག ། ཨོ་རྒྱན་ཁྲུས་ཆུ། བྲག་གད་པདྨ་ཤེལ་ཕུག ། སེངྒེ་གནམ་རྫོང༌། མྱེ་བོ་ལྷ་མོ་བྲག ། མགྲོན་ཐང་དགེ་བསྙེན། གནས་མདོ། ཁྲོམ་གཟིགས་དག་པ་ཤྲཱི། མཁའ་འགྲོ་འདུས་པའི་བླ་མཚོ། མ་རྐུང་ལུང་གི་གཡུ་མཚོ་ལ་སོགས་གཏེར་གནས་དེ་ཉིད་ལ་གནས་པའི་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔
ཨྀ་དཾ་བྷ་ལིངྟ་ཁ་ཁ་ཁཱ་ཧི༔ ཁྱད་པར་ད་ལོའི་ལོ༔ ད་ཞག་གི་ཟླ་བ༔ དེ་རིང་གི་ཉི་མ་ གཟའ་ཚེས་གྲངས་རྒྱུ་སྐར་ལ་དབང་བ་ སྔོན་ཆད་གང་དུ་འགྲོ་བ་ ཕྱིན་ཆད་གང་དུ་གནས་པ་ ཁྱད་པར་ཡུལ་ཕྱོགས་འདིའི་གཞི་བདག་གཉན་པོ་གཙོར་བྱས་པ་ མཐོ་བ་གནམ་ལ་གནས་པ་ དམའ་བ་ས་ལ་གནས་པ་ སྐྱེ་བ་ཤིང་ལ་གནས་པ་ བརྟན་པ་ས་ལ་གནས་པ་ སྲ་བ་བྲག་ལ་གནས་པ་ འགྱུ་བ་ཆུ་ལ་གནས་པ་ མཆེད་པ་མེ་ལ་གནས་པ་ གཡོ་བ་རླུང་ལ་གནས་པ་ རྟེན་པའི་མཁར་ལ་གནས་པ་ དབེན་རི་དང་གཙུག་ལག་ཁང་ལ་གནས་པ་ལ་སོགས་པ་སྣང་ཞིང་སྲིད་པའི་བདག་པོ་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་གཏོར་མ་འབུལ་བ་ནི༔ ཧཱུྃ༔ ཉོན་ཅིག་ལྷ་སྲིན་གཞི་བདག་སྡེ་ཚོགས་རྣམས༔ བདག་གིས་གསང་སྔགས་གཉན་པོ་དལ་བཟུང་ཕྱིར༔ ཁྱེད་རྣམས་ཕྲིན་ལས་རོགས་དན་མ་གཡེལ་སྒྲུབས༔
ཆོས་ཉིད་ཚིག་ལ་མི་ཉན་གང་ཡང་མེད༔ རྒྱལ་བའི་གསུང་ལ་མི་བདེན་གང་ཡང་མེད༔ ཟབ་མོའི་དོན་ལ་མི་སེམས་གང་ཡང་མེད༔ མནའ་དང་ཁྲིམས་ལ་མི་འཇིགས་གང་ཡང་མེད༔ རི་རབ་ཟོམ་དུ་མི་གནས་གང་ཡང་མེད༔ འབྱུང་འཇུག་རླུང་གིས་མི་ཟིན་གང་ཡང་མེད༔ སྐྱེ་འགྲོ་ལམ་ལ་མི་འགྱུ་གང་ཡང་མེད༔ ལོངས་སྤྱོད་ཆུ་ལ་མི་འཐུང་གང་ཡང་མེད༔ རྒྱུ་འབྲས་ལས་ལ་མི་བཟློག་གང་ཡང་མེད༔ དེ་ལྟར་འཕགས་པའི་ཚིག་ལ་སྙན་གསན་ཕྱིར༔
རིན་ཆེན་གསེར་སྐྱེམས་གཉན་པོ་འདི་བཞེས་ནས༔ བདག་གིས་བླ་མེད་བྱང་ཆུབ་སྒྲུབ་པ་ལ༔ འགལ་རྐྱེན་སྤང་ཞིང་མཐུན་རྐྱེན་བསམ་དོན་སྤེལ༔ མི་མཐུན་བར་ཆད་ཞི་བའི་ཕྲིན་ལས་མཛོད༔ ཧཱུྃ༔ རྗེ་བཙུན་སློབ་དཔོན་པདྨའི་བཀའ་ཉན་པ༔ ཐ་ཚིག་གཉེར་བའི་སྲུང་མ་དམ་ཚིག་ཅན༔ གཏེར་གྱི་བདག་པོ་མགོན་ཆེན་སྡེ་ལྔ་དང་༔ ལས་སུ་ཆས་པའི་སྲོག་བདག་བྱ་རོག་མཚན༔ མ་གཟའ་རྡོར་ལེགས་བཙན་རྒོད་ཀླུ་བདུད་ཆེ༔
ཤེལ་གིང་རྒྱལ་པོ་ལི་བྱིན་བྷི་ཧ་ར༔ ལྷ་བརྒྱད་ཀླུ་བརྒྱད་གཟའ་བརྒྱད་གདོང་མོ་བཞི༔ ཕྱོགས་སྐྱོང་བཅུ་དང་འཇིགས་བྱེད་ཆེན་པོ་དགུ༔ རྒྱལ་ཆེན་སྡེ་བཞི་གླིང་ཕྲན་བདག་པོ་དང་༔ བྱ་ར་དུས་འཛིན་གཞོང་ཐོགས་རྟག་ཏུ་མྱོས༔ ཕྱི་ནང་གསང་བའི་ལྷ་སྲིན་སྡེ་བརྒྱད་ཚོགས༔ སྡེ་དཔོན་སུམ་ཅུ་སྔགས་བདག་བཅོ་བརྒྱད་དང་༔ དགེ་བསྙེན་ཉེར་གཅིག་ཡུལ་གྱི་ཞིང་སྐྱོང་བཅས༔ གནས་ཀྱི་མཁའ་འགྲོ་དུར་ཁྲོད་དཔའ་བོ་གིང་༔ བརྟན་མ་སྐྱོང་མ་ཡ་མ་བཅུ་གཉིས་དང་༔
སྤར་སྨེ་ལོ་ཟླ་དུས་དང་ཆུ་ཚོད་བདག༔ རྒྱ་གར་རྒྱ་ནག་བལ་བོད་མཚམས་ཤེད་ནས༔ མངའ་རིས་དབུས་གཙང་མདོ་ཁམས་སྒང་དྲུག་སོགས༔ སྦས་ཡུལ་དང་ནི་རོང་ཆེན་མ་ལུས་པ༔ ཁྱད་པར་ཡུལ་འདིའི་གཞི་བདག་གཉན་པོ་དང་༔ གར་འགྲོ་གར་འདུག་གཞི་ལམ་བྱེས་གསུམ་གྱི༔ རོགས་དན་མེལ་ཚེ་སྒྲུབ་པའི་སྲུང་མ་རྣམས༔ མཆོད་སྦྱིན་གཏོར་མ་གསེར་སྐྱེམས་འདི་བཞེས་ལ༔ ཞི་རྒྱས་དབང་དང་དྲག་པོའི་ལས་རྣམས་ལ༔ ཕྲིན་ལས་སྣ་ཚོགས་ཐོགས་མེད་བསྒྲུབ་པ་དང་༔
མདུན་ནས་བསུ་ཞིང་རྒྱབ་ནས་སྐྱེལ་མ་མཛོད༔ ལ་ཆུའི་འཕྲང་སྒྲོལ་ཆོམ་རྐུན་འཇིགས་ལས་སྐྱོབས༔ དམག་འཁྲུག་ནད་ཡམས་ལོ་ཉེས་ཞི་བ་དང་༔ དགྲ་གྱོད་ཁ་མཆུ་རྒྱལ་པོའི་འཇིགས་པ་སྲུངས༔ དལ་བབ་མཚོན་དང་དུག་ལས་རྒྱལ་བར་གྱིས༔ རིག་སྔགས་དམོད་སོགས་ཕ་རོལ་གདུག་པའི་ཚོགས༔ ཆོས་སྐྱོང་དང་བཅས་ཕྱི་རྒྱུད་སྲུང་མས་སྒྲོལ༔ མི་མཐུན་བགེགས་ཚོགས་ཉེ་བར་ཞི་བ་དང་༔ འདོད་དོན་བསམ་པ་ཡིད་བཞིན་བསྒྲུབས་མཛད་ནས༔ དམ་ཚིག་ཅན་ལ་རྟག་ཏུ་སྐྱོང་བ་དང་༔
དངོས་གྲུབ་སྣ་ཚོགས་སྟེར་བའི་སྡོང་གྲོགས་མཛོད༔ ཨོཾ་ལོ་ཀ་པཱ་ལ་བཛྲ་པྲ་ཏཱིཙྪ་ཡེ་ཨི་དཾ་བྷ་ལིངྟ་ཁ་ཁ་ཁཱ་ཧི༔
ཞེས་པས་དཀར་གཏོར་ཕྱོགས་གཙང་སར་བསྐྱལ༔ མདོས་སོགས་ཀྱི་སྔོན་འགྲོ་ཡིན་ན་དེ་ཕྱོགས་བསྐྱལ༔ སྒྲུབ་པའི་སྐབས་ཡིན་ན་སྒྲུབ་ཁང་གི་མདུན་གང་རུང་དུ་འབུལ༔ ལམ་གཏོར་ཡིན་ན་གར་འགྲོ་ཕྱོགས་སུ་འབུལ༔ གཞི་བདག་སོ་སོར་ཡིན་ན་དེ་ཕྱོགས་སུ་འབུལ༔ ཕྲིན་ལས་རང་རང་གང་དགོས་པའི་གཞུང་བཞིན་བཅོལ༔ འདི་ཉིད་དཀྱིལ་འཁོར་སོགས་ལས་ཀུན་གྱི་སྔོན་འགྲོ་ཡིན་པས་མེད་ཐབས་མེད༔ ཕན་ཡོན་ཆོས་སྐྱོང་རོགས་དན་བསྒྲུབ༔
ཕྱི་རྒྱུད་རྣམས་ཀྱིས་དངོས་གྲུབ་སྟེར༔ ཀོ་ལོང་སྡོམ་སོགས་གདུག་སེམས་ཐམས་ཅད་ཞི་ནས་བྲན་བཞིན་དུ་མཆིས༔ ལས་གང་ལ་ཡང་བར་ཆད་དང་སྒབ་འདྲེ་མི་འབྱུང་༔ དེས་ན་གཏོར་མ་གསེར་སྐྱེམས་འདི་ཁོ་ན་གཙོ་ཆེ༔ ཁྱད་པར་ཡང་སྦས་ཡུལ་དབེན་རི་སྣ་ཚོགས་ཉུལ་བའི་ཚེ་དོ་གལ༔ ལས་ཅན་རྣམས་གཏེར་འབྱིན་པའི་ཚེ་ཤིན་ཏུ་དོ་གལ༔ ས་མ་ཡ༔ ཨེ་མ་ཧོ་གསང་སྔགས་རྒྱལ་པོ་རིན་ཆེན་ཟ་མ་ཏོག༔ ནོར་བུ་བསམ་འཕེལ་དགོས་འབྱུང་འོད་རབ་འབྱིན༔ ཏི་ལ་ཀ་འདི་དབྱངས་ཅན་བདག་གིས་བགྱིས༔
དེ་བས་ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ སྤེལ་རྒྱ༔ བདག་འདྲ་སྔགས་འཆང་གར་དབང་གནམ་ལྕགས་རྡོ་རྗེ་ཀཱ་ལ་དྲག་པོ་རྩལ་གྱིས་མེ་སྤྲེལ་ལོར་མོན་ཤ་འུག་བྲག་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། བླ་མེད་ཡང་དག་ཡེ་ཤེས་སྙིང་པོ་སྒྱུ་འཕྲུལ་དྲྭ་བ་ལས༔ སྟོབས་ལྡན་རྡོ་རྗེ་གཞོན་ནུའི་ཕྲིན་ལས་གོ་ཆ་འབར་བ་མེ་ཡི་འཁོར་ལོ་བཞུགས་སོ༔
སཾ་སྐྲྀ་ཏའི་སྐད་དུ༔ ཨ་ཏི་སཾ་བྷ་ར་ཛྙཱ་ན་ཧྲྀ་ད་ཡ་རིདྡྷི་ཧ་ར་མ་ཧཱ་བྷ་ལ་བཛྲ་ཀུ་མཱ་ར་ཀརྨ་ད་ཧི་ཛྭ་ལ་རཾ་ཙཀྲ་ཡེ་ན་མ༔ མཁའ་འགྲོ་བརྡའི་སྐད་དུ༔ སིདྡྷི་བ་རི་ལམ༔ ཨུ་བཱ་རི་དྷི་ཧི༔ བོད་སྐད་དུ༔ བླ་མེད་ཡང་དག་ཡེ་ཤེས་སྙིང་པོ་སྒྱུ་འཕྲུལ་དྲྭ་བ་སྟོབས་པོ་ཆེ་རྡོ་རྗེ་གཞོན་ནུའི་ཕྲིན་ལས་གོ་ཆ་འབར་བ་མེ་ཡི་འཁོར་ལོ་ཞེས་བྱ་བ༔ འཇིགས་བྱེད་ཧེ་རུ་ཀ་ཆེན་པོ་ཡང་ཕུར་རྡོ་རྗེ་གཞོན་ནུ་ལ་ཕྱག་འཚལ་ལོ༔ འདི་སྐད་བདག་གིས་ཐོས་པ་དུས་གཅིག་ན༔ གསང་ཆེན་ཁྲོ་བོ་རོལ་པའི་དུར་ཁྲོད་ཆེན་པོར་བཅོམ་ལྡན་འདས་ཡང་དག་རྡོ་རྗེ་གཞོན་ནུ་ཡབ་ཡུམ་སྲས་བཞི་འཁོར་ཁྲོ་བཅུ་སྤྲུལ་པ་ཡང་སྤྲུལ་དང་བཅས་པ་དྲན་རིག་མངོན་གྱུར་དེ་བཞིན་ཉིད་ཀྱི་ཏིང་ངེ་འཛིན་ལ་མཉམ་པར་བཞུགས་སོ༔
ཡང་དེ་ཡི་ཚེ་སྐྱེ་མེད་ཡེ་ཤེས་སྙིང་པོ་རྡོ་རྗེའི་རང་གདངས་ལས་བཀའ་སྩལ་པ༔ ཨེ་མ་ཧོཿ མཁའ་ལྟར་ཀུན་ཏུ་ཁྱབ་པ་ཡི༔ དབྱིངས་ལས་མ་གཡོས་ངོ་བོ་ཉིད༔ རིག་པ་རྡོ་རྗེ་གཞོན་ནུའི་སྐུ༔ སྟོང་ལ་མ་འགག་ཅིར་ཡང་འཆར༔ ཕྱག་མཚན་ས་བོན་ཀུན་ཀྱང་གྲུབ༔ སྒྱུ་མའི་ཞལ་ཕྱག་ཡེ་ནས་རྫོགས༔ དབྱིངས་དང་ཡེ་ཤེས་ཡབ་ཡུམ་ཚུལ༔ མ་འགག་རྩལ་དང་སྲས་འཁོར་ཤར༔
ཉིད་ཞི་གསལ་ལ་མེ་ལྟར་འབར༔ མཐའ་དང་དབུས་མེད་ཁྱབ་ཅིང་མཉམ༔ སྟོང་ཉིད་སྙིང་པོ་སོ་སོར་རྟོགས༔ ཐིག་ལེ་ཆེན་པོ་བྱ་རྩོལ་རྫོགས༔ བསྐྱེད་པས་གསལ་ལ་སྟོང་སྟེ་རྫོགས༔ ཟུང་འཇུག་ངང་གིས་སྐུ་གསུམ་སྟོན༔ རང་བཞིན་ཤུགས་ཀྱིས་ཀུན་སྣང་གཞོམ༔ ཡེ་ཤེས་དྲྭ་བའི་འོད་ཟེར་གྱིས༔ ཀུན་རྟོག་མ་རིག་འཁྲུལ་འཁོར་བཅོམ༔ འཁོར་ལོ་ལྔ་དང་དཀྱིལ་འཁོར་གསལ༔
གསང་བ་མཁའ་འགྲོར་རྒྱ་གདམས་སོ༔ ས་མ་ཡ༔ དཔལ་ཆེན་རྡོ་རྗེ་གཞོན་ནུས་གསང་བ་ཡེ་ཤེས་ཀྱི་མཁའ་འགྲོ་མ་ལ་བསྐྱེད་རྫོགས་ཟུང་འཇུག་གཉིས་མེད་ཁོ་ནར་གསང་རྒྱ་བསྟན་ཏེ་བརྡར་གཏད་ནས་དབྱིངས་ཀློང་གོང་བུ་ཅན་དུ་བཞུགས་པ་སླར་མ་ཧཱ་གུ་རུ་ལ་བཀའ་བབ་པའོ༔ ཨེ་མ་ཧོཿ ཁོ་བོ་རྒྱ་གར་མཁས་པ་པད་འབྱུང་ངས༔ བླ་མེད་སྙིང་པོ་ཡང་གསང་ཏི་ཀ་ཅན༔ རྡོ་རྗེ་གཞོན་ནུ་བསྐྱེད་པའི་ལས་རིམ་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔
ས་མ་ཡ༔ དང་པོ་དཀྱིལ་འཁོར་བསྟན་པ་ནི༔ མཐིང་ནག་ས་ལ་དལ་ཀྱང་བཅག༔ ལས་ཐིག་ཆ་ཚང་སྤྱི་མཐུན་གདབ༔ སྐུ་འབག་ལྷ་ཚོགས་རྟེན་རྣམས་བཀྲམ༔ ཕྱི་ནང་མཆོད་པ་ཚང་བར་བསགས༔ རང་ཉིད་བདེ་བའི་གདན་དུ་འཁོད༔ ཕྲིན་ལས་དྲག་པོའི་ཕྱོགས་སུ་འགྱུར༔ ས་མ་ཡ༔ དང་པོ་སེམས་བསྐྱེད་པ་ནི༔
ཧོཿ འཁོར་འདས་ཆོས་རྣམས་སྨྲ་བརྗོད་བློ་ལས་འདས༔ དེ་དོན་མ་རྟོགས་རྨོངས་པའི་འཁྲུལ་གཟུགས་རྣམས༔ དྲན་ཤེས་བག་ཡོད་ལམ་ལ་འགོད་བྱའི་ཕྱིར༔ ངེས་དོན་རྟོགས་པར་མི་དམིགས་སེམས་བསྐྱེད་དོ༔ གཉིས་པ་སྐྱབས་སུ་འགྲོ་བ་ནི༔ ན་མོཿ དྲན་རིག་ངོ་བོ་གཅིག་ལ་ཀུན་རྫོགས་པའི༔ གདོད་ནས་ལྷུན་གྲུབ་རྩ་གསུམ་ཞི་ཁྲོའི་ཚོགས༔ དབྱེར་མེད་སྣ་ཚོགས་ཟུང་འཇུག་སྒྱུ་མའི་ངང་༔
ཀུན་ནས་ཀློང་ཡངས་ཆེན་པོར་སྐྱབས་སུ་མཆི༔ གསུམ་པ་བགེགས་གཏོར་ཆུ་གཙང་གིས་བྲན་ལ༔ ཧཱུྃ༔ བདག་ཉིད་ཡང་དག་བཛྲ་ཀུ་མཱ་རའི༔ རང་བཞིན་ཐུགས་ལས་འོད་ཟེར་ཕོ་ཉའི་ཚོགས༔ སྟེང་འོག་ཕྱོགས་མཚམས་བར་མེད་ཁྱབ་པར་འཕྲོས༔ སྒྲུབ་ལ་མི་དབང་བགེགས་ཚོགས་གང་ཡིན་པ༔ གཏོར་མ་ལེན་ཕྱིར་སྐད་ཅིག་འདིར་མཆིས་ཤིག༔ ཨོཾ་བཛྲ་ཀྲོ་ཏ་ཧཱུྃ་ཀ་ར་ཡ་མ་ཧཱ་ཀྲོ་ཏི་བྷྱོ་ཛ་ཛཿ གནོད་བྱེད་འབྱུང་པོ་ཨ་ཀརྵ་ཡ་ཛཿ
བཞི་པ་བགེགས་བསྐྲད་པ་ནི༔ ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་རང་བྱུང་ཧེ་རུ་ཀཿ ང་ཡི་བཀའ་ལས་བགེགས་ཚོགས་འདའ་མ་བྱེད༔ གཏོར་མ་ཁྱེར་ལ་རང་རང་གནས་སུ་དེངས༔ ཅི་སྟེ་མི་འགྲོ་འདི་རུ་འཚེ་བྱེད་ན༔ རྩལ་ཆེན་ལས་ཀྱི་ཕོ་ཉ་སྐར་ལྟར་འཁྲུགས༔ མེ་འོད་མཚོན་ཆ་དྲག་པོའི་ཐོག་སེར་གྱིས༔ བརྡུང་ཞིང་ཕྱེ་མར་བཅོམ་པར་གདོན་མི་ཟ༔ དེ་བས་གནོད་བྱེད་འབྱུང་པོ་ཕྱིར་དེངས་ཤིག༔
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ ལྔ་པ་མཚམས་གཅོད་པ་ནི༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ༔ དཔལ་ཆེན་ཐུགས་ལས་ཁྲོ་བཅུ་ཕྲ་ཐབས་འཕྲོས༔ སྟེང་འོག་ཕྱོགས་བཅུར་ཁེངས་ཤིང་མུ་མཐའ་ཁྱབ༔ མཚམས་གཅོད་ཁྲོ་ཚོགས་དྲག་སྔགས་འུ་རུ་རུ༔
གཟི་བརྗིད་མེ་ཆར་ཚྭ་ཚྭ་སི་ལི་ལི༔ གླགས་ལྟ་བགེགས་སྲིན་འབྱུང་པོ་མཚམས་ཆོད་ཅིག༔ ཨོཾ་བཛྲ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་ཧཱུྃ་སརྦ་ད་ཧ་ཨ་མུ་ཀ་བྷནྡྷ་བྷནྡྷ་ཧཱུྃ་ཕཊ྄ཿ དྲུག་པ་སྲུང་འཁོར་བསྒོམ་པ་ནི༔ ཧཱུྃ༔ དཔལ་ཆེན་ཡབ་ཡུམ་སྲས་བཞི་ཁྲོ་བཅུ་ཡི༔ ཐུགས་ལས་སྤྲོས་པའི་རྣོ་དབལ་མཚོན་ཆའི་ཚོགས༔ ཕྱི་རོལ་གུར་ཁང་དུམ་བུ་རིམ་དགུ་འཁྲིགས༔ དྲྭ་མིག་རྣམས་སུ་སྤུ་གྲིའི་སོ་འཐབ་འཁོར༔ ཅིས་ཀྱང་མི་ཤིགས་རྡོ་རྗེའི་མཁའ་ལྟར་གསལ༔
ཨོཾ་བཛྲ་ཙཀྲ་ཀ་ར་ཏི་ཀ་ཙཀྲ་ཁཌྒ་ཡཾ་ཙཀྲ་རཾ་ཛྭ་ལ་ཡ་ཙཀྲ་རཀྵ་རཀྵ་སྭཱ་ཧཱ༔ བདུན་པ་ཕྱི་ཡི་མཆོད་པ་བྱིན་གྱིས་བརླབ་པ་ནི༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧཱུྃ༔ ཕྱི་སྣོད་སྟོང་གསུམ་གླིང་བཞི་ཁེངས་པ་ཡི༔ མཆོད་སྤྲིན་ལྷ་མོ་སྤྱན་གཟིགས་ནམ་མཁའི་ཁྱོན༔ ཡོངས་སུ་འགེངས་པའི་ཕྱི་མཆོད་སྣ་ཚོགས་འདི༔ ཟག་མེད་བདེ་སྐྱེད་དགོས་འདོད་ལྷུན་གྲུབ་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
བརྒྱད་པ་ནང་གི་མཆོད་པ་བྱིན་གྱིས་བརླབ་པ་ནི༔ ཧཱུྃ༔ རླུང་མེ་ཐོད་སྒྱེད་སྟེང་དུ་བྷནྡྷའི་སྣོད༔ ཡངས་ཤིང་རྒྱ་ཆེ་སྨན་གཏོར་རཀྟས་བཀང་༔ བཅུད་གཡོ་མདངས་ལྡན་མཁའ་ལྟར་རྒྱས་པ་འདི༔ བྱིན་གྱིས་བརླབས་པས་བླ་མེད་རྫས་ཆེན་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ དགུ་པ་གསང་མཆོད་བྱིན་རླབས་ནི༔
ཧཱུྃ༔ དུང་དམར་ཤེས་རབ་བྷནྡྷའི་སྣོད་ནང་དུ༔ བདེ་སྟོང་དཔའ་བོ་ཡབ་ཡུམ་སྦྱོར་བ་ཡི༔ མཁའ་ལམ་བདུད་རྩིའི་རྒྱུན་བབས་ལྟེམ་གྱིས་གང་༔ གསང་བའི་དམ་རྫས་ཡེ་ནས་རྣམ་པར་དག༔ ཨོཾ་ཨཱཿཧཱུྃ༔ སརྦ་ཨ་ཧཾ་པཉྩ་པཱུ་ཛ་ཨོཾ་ཨཱཿཧཱུྃ༔ བཅུ་པ་བརྡ་སྒོ་དབྱེ་ཞིང་རང་རིག་ལྷ་ཞལ་མཇལ་ཞིང་དམ་བཅའ་བ་ནི༔ ཧཱུྃ༔ གྲངས་མེད་བག་ཆགས་བརྩེགས་པ་ཕུང་པོའི་སྒོ༔
མ་རིག་བླང་དོར་འཐིབ་པོ་བསལ་དུ་གསོལ༔ ཡེ་ནས་འདུ་འབྲལ་མེད་པ་རྩ་གསུམ་ལྷ༔ དྲན་རིག་རྩལ་ལས་ཤར་བའི་རང་མདངས་ཏེ༔ གཉིས་སུ་མ་གྲུབ་ལྟ་བའི་ལྷ་ཞལ་མཇལ༔ ང་བདག་ཨ་འཐས་སེམས་ཅན་སྙིང་རེ་རྗེ༔ རེ་དོགས་བྲལ་ལོ་རོ་གཅིག་ངང་དུ་བཤགས༔ ཤེས་སྒྲིབ་དག་པས་ཀུན་ཀྱང་སྟོང་པ་ཉིད༔ ཆོ་འཕྲུལ་སྒྱུ་མ་ཙམ་དུ་རང་གི་སེམས༔ གནས་ལུགས་ངོ་བོ་གཅིག་ལ་ཀུན་ཀྱང་རྫོགས༔ དེ་དོན་རྟོགས་པས་རྗེས་ཤེས་བག་ཡོད་ཀྱིས༔
མ་འགག་འོད་གསལ་དཀྱིལ་འཁོར་སྲོག་ལྟར་བཟུང་༔ གཡོ་མེད་མཁའ་ལྟར་ཙིཏྟའི་ཀློང་དུ་བསྒྲུབ༔ གདོད་མ་འཁྲུལ་མེད་ཀ་དག་མི་གཏོང་ངོ་༔ ཨོཾ་བཛྲ་པྲ་བེ་ཤ་ཡ་ཕཊ྄ཿ ཨོཾ་སརྦ་དྷརྨ་ཤུདྡྷེ་ཧོཿ ཨོཾ་དྷརྨ་བཛྲ་ཧྲཱི་དྷ་ཧཱུྃ༔ ཨོཾ་སྭ་བྷཱ་ཝ་ཙིཏྟ་གུ་ཧྱ་ཧཱུྃ༔ དང་པོ་ཀ་དག་གཞིའི་ཏིང་ངེ་འཛིན་ནི༔ ཧཱུྃ༔ སྟོང་གསལ་མ་འགག་ཀུན་གཞི་མཁའ་ལྟར་ཁྱབ༔
ཡེ་ནས་རང་བྱུང་ཀ་དག་ལྷུན་གྱིས་གྲུབ༔ འོད་གསལ་སྙིང་པོ་བདེ་ཆེན་འདུས་མ་བྱས༔ ཀློང་ཡངས་རྡོ་རྗེ་གཞོན་ནུས་དེ་ལྟར་སྨྲ༔ ཨོཾ་དྷརྨ་སྭ་བྷཱ་བཛྲ་ཨཱཏྨ་ཀོ྅་ཧཾ༔ གཉིས་པ་དྲན་རིག་མ་འགག་ལམ་གྱི་ཏིང་ངེ་འཛིན་ནི༔ ཧཱུྃ༔ ཆོས་སྐུ་བློ་འདས་དེ་བཞིན་ལས༔ དྲན་རིག་ཀློང་ལས་ཟང་ཐལ་འགྱུ༔ མ་འགག་རང་རྩལ་ཆོ་འཕྲུལ་གྱིས༔ སྣ་ཚོགས་ཀུན་རྒྱུའི་ས་བོན་སྟོན༔
ཨོཾ་དྷརྨ་དྷཱ་ཏུ་ཧཱུྃ༔ གསུམ་པ་འབྲས་བུའི་ཏིང་ངེ་འཛིན་ནི༔ ཧཱུྃ༔ རྒྱུ་ཡི་ཆོ་འཕྲུལ་ས་བོན་ལས༔ ཕོ་བྲང་སྐུ་དང་ཞལ་ཕྱག་རྫོགས༔ ཡེ་ནས་འདུ་འབྲལ་མེད་པའི་ལྷ༔ ཆུ་ཟླའི་ངོ་བོ་ཅི་བཞིན་སྣང་༔ ཨོཾ་ཧཱུྃ་བྷྲཱུྃ་ཛྙཱ་ན་ས་ཏྭ་ཨཱཏྨ་ཀོ྅་ཧཾ༔ བཞི་པ་འབྱུང་བ་རིམ་བརྩེགས་ནི༔ ཧཱུྃ༔
འབྱུང་ལྔ་བསྐལ་པར་བརྩེགས་པ་ཡི༔ རྒྱུ་ཉིད་དབྱིངས་ལ་རང་བྱུང་དུ༔ རྩལ་དང་ས་བོན་སོ་སོར་ཤར༔ མ་བཅོས་རང་བཞིན་ལྷུན་གྲུབ་བསྒོམ༔ ཨོཾ་སརྦ་དྷརྨ་ཧཱུྃ༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ་མཎྜལ་ཧཱུྃ༔ ལྔ་པ་གདན་དང་ལྷ་བསྐྱེད་པ་ནི༔ ཧཱུྃ༔ རང་བཞིན་ཕོ་བྲང་རྫོགས་པའི་དབུས༔ པདྨ་ཉི་ཟླ་བམ་གྱི་གདན༔
དཔལ་ཆེན་རྡོ་རྗེ་གཞོན་ནུ་མཐིང་༔ ཞལ་གསུམ་ཕྱག་དྲུག་ཞབས་བཞི་བགྲད༔ ཡུམ་མཆོག་འཁོར་ལོ་རྒྱས་འདེབས་སྦྱོར༔ ཟུང་འཇུག་སྲས་དང་ཁྲོ་ཚོགས་སྤྲོས༔ ས་བོན་ཕྱག་མཚན་སོ་སོར་ཤར༔ ཨོཾ་བྷྲཱུྃ་ཙནྡྲ་མཎྜ་ལ༔ པཾ་པདྨ་མཎྜ་ལ༔ མ་སཱུརྻ་མཎྜ་ལ༔ རུ་ཏྲ་ཏི་ར་བཾ༔ ཧཱུྃ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་སཏྭཾ་བཛྲ་ཀཱི་ལི་ཀཱི་ལ་ཡ་ཙཀྲ་ཀྲོ་ཏི་སཏྭཾ༔
ས་མ་ཡ་ཧོཿ ས་མ་ཡ་སཏྭཾ༔ རཱ་ག་ཡ་ཧོཿ རཱ་ག་ཡ་མི༔ ཛཿཧཱུྃ་བཾ་ཧོཿ ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ ཨོྃ་ཀྲོ་ཏི་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔
ཧཱུྃ་ཧཱུྃ་ཧཱུྃ༔ དྲུག་པ་ཕྱག་མཚན་སོ་སོར་སྤྲོས་ཤིང་རྒྱས་པར་བསྟན་པ་ནི༔ ཧཱུྃ༔ ཨེ་ལས་དྲག་པོ་ནམ་མཁའ་མཐིང་༔ ཡྃ་ལས་རླུང་གི་རྒྱ་གྲམ་བཏེགས༔ རྃ་ལས་བསྐལ་པའི་མེ་ཆེན་འབར༔ ཁྃ་ལས་རཀྟའི་རྒྱ་མཚོ་འཁྲུགས༔ སུྃ་ལས་དབང་ཆེན་ས་གཞི་ནག༔ ཀེཾ་ལས་རི་རབ་དུར་ཁྲོད་འཇིགས༔ བྷྲཱུྃ་ལས་ཡེ་ཤེས་གཞལ་ཡས་ཁང་༔
ཐོད་པའི་སྐུ་མཁར་གྲུ་བཞི་རྔམ༔ ཕྲིན་ལས་བཞི་ཡི་སྒོ་དང་བཅས༔ སྲིན་པོའི་བྷནྡྷ་སྐམ་རློན་བརྩེགས༔ འདོད་སྣམ་གིང་མོས་གར་སྟབས་བསྒྱུར༔ ཁྲོ་ཆུ་ཁོལ་མའི་སོ་ཕག་བསྡམས༔ ཐོད་ཚལ་སྣ་ཚོགས་དྲྭ་བ་འཕྱངས༔ དུག་སྦྲུལ་ནག་པོའི་ཤམ་བུ་བསྐྱོད༔ མདའ་ཡབ་ཀེང་རུས་གར་སྟབས་བསྒྱུར༔ ཁ་བད་མུ་ཏིག་ཐོད་པའི་ཕྲེང་༔ ཀླུ་བརྒྱད་ཀ་བ་ལྷ་བརྒྱད་གདུང་༔
གཟའ་དང་རྒྱུ་སྐར་དྲལ་ལྕམ་ཚགས༔ ཀ་ཞུ་འབྲུག་ལ་ཀ་གདན་སྦལ༔ ཉི་ཟླ་འབར་བའི་མཐོངས་སྐར་ལྡན༔ ཞམ་ཆུ་དམར་ཆེན་རཀྟ་འཁྱིལ༔ མི་ལྤགས་སྟག་ལྤགས་བླ་རེ་བྲེས༔ དོན་སྙིང་རྒྱུ་མའི་ལྡ་ལྡི་འཕྱངས༔ ཐོག་སྟེང་གཡང་གཞིའི་རྒྱལ་མཚན་བསྒྲེངས༔ རྟ་བབས་ཆོས་འཁོར་ཙིཏྟའི་ཏོག༔ བྷ་སུའི་ཞགས་པ་ཕྱོགས་བཞིར་དཔྱངས༔ ཕྱི་རོལ་དུར་ཁྲོད་རྡོ་རྭ་དང་༔
མེ་རི་སྨུག་ནག་ཕྱོགས་བཅུར་འཁྲིགས༔ རབ་འཇིགས་ཕོ་བྲང་ཆེན་པོར་བསྒོམ༔ ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བཾ་གྱི་གདན༔ དེ་སྟེང་ཧཱུྃ་ལས་སྐྱེས་པ་ཡི༔ ཡང་དག་དཔལ་ཆེན་ཧེ་རུ་ཀཿ ཉེར་གཅིག་དབུ་ལ་ཞེ་གཉིས་ཕྱག༔ རྩ་ཞལ་ལྔ་པོ་མཐིང་ལ་རྔམ༔ དང་པོ་གཡས་གཉིས་དཀར་དང་སེར༔
གཡོན་གཉིས་དམར་ཞིང་རབ་ཏུ་ལྗང་༔ དེ་སྟེང་གཡས་གཉིས་དཀར་དང་མཐིང་༔ གཡོན་གཉིས་དམར་དང་སྨུག་ནག་གཏུམ༔ དེ་སྟེང་གཡས་གསུམ་དཀར་ལྗང་སྔོ༔ གཡོན་གསུམ་དམར་སྨུག་ཤིན་ཏུ་ནག༔ དེ་སྟེང་ཞི་ཞལ་དཀར་དམར་སྣུམ༔ ཕྱག་གཡས་ཉེར་གཅིག་དཀྱིལ་འཁོར་དུ༔ ཞི་བའི་ལྷ་ཚོགས་ཡབ་ཡུམ་གསལ༔ ཕྱག་གཡོན་ཉེར་གཅིག་དཀྱིལ་འཁོར་དུ༔ ཁྲག་འཐུང་ལྷ་ཚོགས་ཡབ་ཡུམ་གསལ༔
སྐུ་ལ་དུར་ཁྲོད་ཆས་བརྒྱད་རྫོགས༔ རྡོ་རྗེ་རིན་ཆེན་སྒྲོ་གཤོག་བརྒྱངས༔ བཅོ་བརྒྱད་ཞབས་ཀྱིས་དོར་སྟབས་བགྲད༔ སྐུ་ལ་བསྐལ་པའི་མེ་ཆེན་འབར༔ ཡུམ་མཆོག་ཀྲོ་ཏི་ཤྭ་རཱི་མཐིང་༔ དབུ་དགུ་གཡས་དཀར་གཡོན་དམར་ཞལ༔ ཕྱག་གཡས་དགུ་ལ་རྡོ་རྗེ་གདེངས༔ གཡོན་དགུ་བྷན་དམར་ཡབ་ལ་སྟོབ༔ སྐུ་ལ་དུར་ཁྲོད་ཆས་བརྒྱད་རྫོགས༔ ཞབས་བརྒྱད་བརྐྱང་བསྐུམ་ཡབ་ལ་འཁྲིལ༔
ཡབ་ཡུམ་གཟི་བརྗིད་དཔལ་འབར་བསྒོམ༔ ཧཱུྃ༔ དཔལ་ཆེན་ཡབ་ཀྱི་ཐུགས་ཀ་རུ༔ པདྨ་ཉི་ཟླ་འབར་བའི་སྟེང་༔ འཇིགས་བྱེད་རྡོ་རྗེ་གཞོན་ནུའི་སྐུ༔ མཐིང་ནག་དབུ་དགུ་ཕྱག་བཅོ་བརྒྱད༔ རྩ་ཞལ་མཐིང་དམར་ཤིན་ཏུ་ནག༔ གཡས་གསུམ་དཀར་སེར་ལྗང་ནག་འཁྲུགས༔ གཡོན་གསུམ་དམར་སྨུག་སྔོ་ཞིང་འབར༔ ཞལ་དགུ་རྔམ་སྟབས་འཇིགས་ལ་ཁྲོ༔
ཕྱག་གཡས་དགུ་ལ་འཇིགས་པའི་མཚོན༔ རྡོ་རྗེ་གྲི་གུག་རལ་གྲི་དང་༔ དབྱུག་ཏོ་དགྲ་སཏྭ་ཐོ་བ་དང་༔ བེང་དང་གསལ་ཤིང་འཛིན་པའོ༔ གཡོན་པའི་ཕྱག་དགུ་རིམ་པ་བཞིན༔ མེ་དཔུང་བྷནྡྷ་ལྕགས་ཀྱུ་དང་༔ ལྕགས་སྒྲོག་ཙིཏྟ་ཞགས་པ་ནག༔ ཁ་ཊྭཱཾ་སོག་ལེ་འཛིན་པའོ༔ རྩ་ཕྱག་རི་རབ་ཕུར་བུ་བསྒྲིལ༔ སྐུ་ལ་དུར་ཁྲོད་ཆས་བརྒྱད་རྫོགས༔
རྫུ་འཕྲུལ་སྒྲོ་གཤོག་དབྱིངས་ལ་བརྒྱངས༔ ཞབས་བརྒྱད་བརྐྱང་བསྐུམ་དོར་སྟབས་བརྗིད༔ ཡུམ་མཆོག་འཁོར་ལོ་རྒྱས་འདེབས་མཐིང་༔ ཞལ་གསུམ་ཕྱག་དྲུག་གཏུམ་པ་མོ༔ གཡས་གསུམ་རྡོ་རྗེ་རིན་ཆེན་གྲི༔ གཡོན་གསུམ་ཚེ་བུམ་བྷནྡྷ་དུང་༔ ཡབ་ཀྱི་མགུལ་འཁྱུད་རུས་རྒྱན་གསོལ༔ ཞབས་བཞི་བརྐྱང་བསྐུམ་སྐེད་ལ་འཁྲིལ༔ བསྐལ་པའི་མེ་དཔུང་ཀློང་དུ་འགྱིང་༔ ཐུགས་ཀར་ཧཱུྃ་བྷྱོ་སྔགས་ཀྱིས་བསྐོར༔
ཨོཾ་བཛྲ་ཀྲོ་ཏི་ཧེ་རུ་ཀ་ཀྲོ་ཏི་ཤྭ་རཱི་བཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཧཱུྃ༔ དེ་ཡི་ཐུགས་ཀར་ཉི་ཟླའི་སྟེང་༔ གསལ་བྱེད་རྡོ་རྗེ་ཧེ་རུ་ཀཿ མཐིང་ནག་ཞལ་གསུམ་ཕྱག་དྲུག་པ༔ གཡས་གསུམ་རྡོ་རྗེ་བེ་ཅོན་འཁོར༔ གཡོན་གསུམ་བྷནྡྷ་པར་བུ་དུང་༔ གསང་བའི་མཁའ་འགྲོ་དམར་མོ་འཁྲིལ༔ གྲི་ཐོད་མགུལ་འཁྱུད་ཟུང་འཇུག་དང་༔ ཁྲོ་འཛུམ་རྒྱན་དྲུག་བརྐྱང་བསྐུམ་བཞུགས༔
ཐུགས་ཀར་སྲོག་ཡིག་སྔགས་ཀྱིས་བསྐོར༔ ཨོཾ་བཛྲ་རིདྡྷི་དྲིཥྚ་པྲཛྙཱ་ཙརྻ་ཧཱུྃ་ཕཊ྄ཿ ཧཱུྃ༔ དེ་ཡི་ཐུགས་ཀར་འཇའ་འོད་ཀློང་༔ ཡང་དག་རྡོ་རྗེ་སྐུ་མདོག་མཐིང་༔ ཕྱག་གཉིས་སྤྱི་བོར་ཐལ་མོ་སྦྱར༔ ཞབས་གཉིས་མཐིལ་སྤྲད་བཞེངས་པའི་སྟབས༔ རྡོ་རྗེ་རྩེ་ལྔའི་དབྱིབས་སུ་བསྒོམ༔ ཨོཾ་སཾ་བྷ་བཛྲ་མ་ཧཱ་ཛྙཱ་ན་ཧཱུྃ༔ ཧཱུྃ༔
ཕྱི་རོལ་འཁོར་ལོ་རྩིབས་བཞིའི་དབུས༔ ཤར་དུ་བཛྲ་ཀཱི་ལ་ཡ༔ དཀར་མཐིང་དམར་བའི་ཞལ་གསུམ་ཁྲོ༔ ཕྱག་དྲུག་གཡས་གཡོན་རིམ་པ་བཞིན༔ རྡོ་རྗེ་ཐོ་བ་རལ་གྲི་དང་༔ བྷནྡྷ་ཞགས་པ་ཕུར་བུ་བསྣམས༔ ལྷོ་རུ་རཏྣ་ཀཱི་ལ་ཡ༔ སེར་དཀར་དམར་བའི་ཞལ་གསུམ་ཁྲོ༔ ཕྱག་དྲུག་གཡས་གཡོན་རིམ་པ་བཞིན༔ གྲི་གུག་དགྲ་སཏྭ་ལྕགས་སྒྲོག་དང་༔
དུང་དམར་ཙིཏྟ་ཕུར་བུ་བསྣམས༔ ནུབ་ཏུ་པདྨ་ཀཱི་ལ་ཡ༔ དཀར་དམར་མཐིང་བའི་ཞལ་གསུམ་ཁྲོ༔ ཕྱག་དྲུག་གཡས་གཡོན་རིམ་པ་བཞིན༔ འཁོར་ལོ་བེ་ཅོན་རྒྱུ་ཞགས་དང་༔ ཐོང་གཤོལ་དྲིལ་བུ་ཕུར་བུ་བསྣམས༔ བྱང་དུ་ཀརྨ་ཀཱི་ལ་ཡ༔ ལྗང་དཀར་དམར་བའི་ཞལ་གསུམ་ཁྲོ༔ ཕྱག་དྲུག་གཡས་གཡོན་རིམ་པ་བཞིན༔ སྤུ་གྲི་ཁ་ཊྭཱཾ་རྒྱ་གྲམ་དང་༔
མེ་དཔུང་མདུང་ཐུང་ཕུར་བུ་བསྣམས༔ ཀུན་ཀྱང་དུར་ཁྲོད་ཆས་བརྒྱད་དང་༔ རྡོ་རྗེ་རིན་ཆེན་སྒྲོ་གཤོག་བརྒྱངས༔ སྐུ་སྨད་གནམ་ལྕགས་དབལ་དང་ལྡན༔ ལྔ་ལྡན་མེ་དཔུང་ཀློང་དུ་འགྱིང་༔ ཧཱུྃ༔ སྐུ་ལ་འཁྲིལ་བའི་ཡུམ་ཆེན་བཞི༔ རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་སོགས་ཁྲོ་ཞིང་རྔམ༔ དཀར་སེར་དམར་ལྗང་རྒྱན་དྲུག་ལྡན༔
གྲི་ཐོད་འཛིན་པས་མགུལ་ནས་འཁྱུད༔ བརྐྱང་བསྐུམ་ཞབས་བཞི་སྐེད་ལ་འཁྲིལ༔ ཟུང་འཇུག་གཟི་བརྗིད་ལྡན་པར་བསྒོམ༔ ཨོཾ་མ་ཧཱ་ཀྲོ་ཏ་ཙ་ཏུར་ཀཱི་ལ་ཡ་བཾ་ཧཱུྃ་ཕཊ྄ཿ ཧཱུྃ༔ དེ་ཡི་ཕྱི་རོལ་རྩིབས་བཅུ་རུ༔ ཉི་ཟླ་བཾ་གྱི་གདན་སྟེང་དུ༔ གཡས་བསྐོར་ཚུལ་གྱིས་རིམ་པ་བཞིན༔ ཁྲོ་བོ་ཧཱུྃ་ཀར་སྐུ་མདོག་མཐིང་༔ གཡས་དཀར་གཡོན་དམར་དབུས་མཐིང་ཞལ༔
ཕྱག་དྲུག་གཡས་གཡོན་རིམ་པ་བཞིན༔ མདའ་གཞུ་འགེངས་ཤིང་གྲི་ཐོད་འཛིན༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་སྒྲ་འབྱིན་བེ་ཅོན་ཐོད༔ ཕྲ་ཐབས་ཕག་དང་རྨིགས་བུའི་མགོ༔ ཁྲོ་ཆེན་རྣམ་རྒྱལ་སྐུ་མདོག་དཀར༔ གཡས་མཐིང་གཡོན་དམར་དབུས་དཀར་ཞལ༔ ཕྱག་དྲུག་གཡས་གཡོན་རིམ་པ་བཞིན༔ འཁོར་ལོ་དགྲ་སཏྭ་ཏྲི་ཤཱུལ་དབྱུག༔ མཐའ་གཉིས་རི་རབ་ཕུར་བུ་བསྒྲིལ༔
རྡོ་རྗེ་མདའ་སྙེམས་གྲི་བྷནྡྷ༔ ཕྲ་ཐབས་སྟག་དང་བྱ་རྒོད་མགོ༔ ཁྲོ་བོ་ཆེན་པོ་དབྱུག་པ་སྔོ༔ གཡས་དཀར་གཡོན་དམར་དབུས་མཐིང་ཞལ༔ ཕྱག་དྲུག་གཡས་གཡོན་རིམ་པ་བཞིན༔ གྲི་གུག་རྡོ་རྗེ་མེ་དབྱུག་བསྣམས༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་སྡེར་མོ་ལྕགས་ཀྱུ་ཐོད༔ ཕྲ་ཐབས་གཡག་དང་བྱ་རོག་མགོ༔ ཁྲོ་ཆེན་གཤིན་རྗེ་གཤེད་པོ་སེར༔
གཡས་དཀར་གཡོན་དམར་དབུས་སེར་ནག༔ ཕྱག་དྲུག་གཡས་གཡོན་རིམ་པ་བཞིན༔ ཐོད་དབྱུག་རྒྱུ་ཞགས་དགྲ་སཏྭ་གྲི༔ མཐའ་གཉིས་རི་རབ་ཕུར་བུ་བསྒྲིལ༔ དུར་ཁྲོད་བདག་མོ་དབྱུག་ཐོ་མེ༔ ཕྲ་ཐབས་ཤྭ་བ་འུག་པའི་མགོ༔ ཁྲོ་བོ་ཆེན་པོ་མི་གཡོ་མཐིང་༔ གཡས་དཀར་གཡོན་དམར་དབུས་མཐིང་ཞལ༔ ཕྱག་དྲུག་གཡས་གཡོན་རིམ་པ་བཞིན༔ རལ་གྲི་བེང་དང་ལྕགས་སྒྲོག་ཞགས༔
མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་གཏུན་ཁུང་ལྕགས་ཐོ་བྷན༔ ཕྲ་ཐབས་གཟིག་དང་ཁྭ་ཏའི་མགོ༔ ཁྲོ་བོ་ཆེན་པོ་རྟ་མགྲིན་དམར༔ གཡས་དཀར་གཡོན་མཐིང་དབུས་དམར་ཞལ༔ ཕྱག་དྲུག་གཡས་གཡོན་རིམ་པ་བཞིན༔ སྤུ་གྲི་དབྱུག་པ་བྷནྡྷ་ཞགས༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་གཏུམ་མོ་སྤུ་གྲི་བྷན༔ ཕྲ་ཐབས་བྱི་ལ་པུ་ཤུད་མགོ༔
ཁྲོ་བོ་འདོད་རྒྱལ་དམར་ཞིང་སྨུག༔ གཡས་དཀར་གཡོན་མཐིང་དབུས་དམར་ཞལ༔ ཕྱག་དྲུག་གཡས་གཡོན་རིམ་པ་བཞིན༔ རྡོ་རྗེ་ཐོ་བ་བྷནྡྷ་དབྱུག༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་བདེ་བསྐུལ་ཐོ་བ་བྷན༔ ཕྲ་ཐབས་སྤྱང་ཀི་ཁྲ་ཡི་མགོ༔ ཁྲོ་ཆེན་བདུད་རྩི་འཁྱིལ་པ་ལྗང་༔ གཡས་དཀར་གཡོན་དམར་དབུས་ལྗང་ཞལ༔ ཕྱག་དྲུག་གཡས་གཡོན་རིམ་པ་བཞིན༔
རྒྱ་གྲམ་རལ་གྲི་དྲིལ་བུ་ཞགས༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་རླུང་བསྐྱོད་དགྲ་སཏྭ་བྷན༔ ཕྲ་ཐབས་སེངྒེ་ཕ་ཝཾ་མགོ༔ ཁྲོ་ཆེན་ཁམས་གསུམ་རྒྱལ་བ་མཐིང་༔ གཡས་དཀར་གཡོན་དམར་དབུས་མཐིང་ཞལ༔ ཕྱག་དྲུག་གཡས་གཡོན་རིམ་པ་བཞིན༔ རྡོ་རྗེ་བེ་ཅོན་ཞགས་པ་སྒྲོག༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་གསོད་བྱེད་གྲི་གུག་བྷན༔
ཕྲ་ཐབས་དོམ་དང་སྲེ་མོང་མགོ༔ ཁྲོ་བོ་སྟོབས་ཆེན་སྐུ་མདོག་སྨུག༔ གཡས་དཀར་གཡོན་དམར་དབུས་སྨུག་ཞལ༔ ཕྱག་དྲུག་གཡས་གཡོན་རིམ་པ་བཞིན༔ བེ་ཅོན་འཁོར་ལོ་རྔ་ཡབ་ཞགས༔ མཐའ་གཉིས་རི་རབ་ཕུར་བུ་བསྒྲིལ༔ རྡོ་རྗེ་ལས་བསྐྱོད་ཁ་ཊྭཱཾ་བྷན༔ ཕྲ་ཐབས་དྲེད་དང་བྱི་ལའི་མགོ༔ ཁྲོ་བཅུ་ཤིན་ཏུ་ཁྲོས་པའི་གཟུགས༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔
ཞབས་བཞི་དོར་སྟབས་གྱད་ཀྱི་འགྲོས༔ བདུད་དགྲ་དམ་སྲིའི་སྙིང་ཁར་བརྫིས༔ ཡུམ་རྣམས་ཁྲོ་མོའི་རྒྱན་དྲུག་སྤྲས༔ ཕྱག་གཉིས་རང་རྟགས་མགུལ་ནས་འཁྱུད༔ ཞབས་གཉིས་བརྐྱང་བསྐུམ་སྐེད་ལ་འཁྲིལ༔ ཐུགས་ཀར་སྲོག་ཡིག་སྔགས་ཀྱིས་བསྐོར༔ གཟི་བརྗིད་ཡེ་ཤེས་ལྔ་ལྡན་གསལ༔ སྤྲུལ་པ་ཁྲ་ཐབས་ཕྲ་མེན་ཚོགས༔ གཡས་གཡོན་རྡོ་རྗེ་ཕུར་པ་འཛིན༔ ཐམས་ཅད་མེ་དཔུང་ཀློང་དུ་བསྒོམ༔
ཨོཾ་ཛྙཱ་ན་བཛྲ་ཀྲོ་ཏ་ཧེ་རུ་ཀ་དཱ་ཤ་བཾ་ཧཱུྃ་ཕཊ྄ཿ ཧཱུྃ༔ ཕྱི་རོལ་ཤར་ལྷོ་ནུབ་བྱང་དུ༔ འདབ་དྲུག་དབུས་བདུན་ལྟེ་བ་རུ༔ གཡས་བསྐོར་ཚུལ་གྱིས་རིམ་པ་བཞིན༔ དཀར་མོ་གཡག་མགོ་རྡོ་རྗེ་བསྣམས༔ དཀར་སེར་སྦྲུལ་གདོང་པདྨ་བསྣམས༔ དཀར་ལྗང་གཟིག་གདོང་ཏྲི་ཤཱུལ་བསྣམས༔ སྲེ་གདོང་དཀར་སྔོ་འཁོར་ལོ་བསྣམས༔ དཀར་དམར་དྲེད་གདོང་མདུང་ཐུང་བསྣམས༔
དཀར་མོ་དོམ་གདོང་རྒྱུ་ཞགས་བསྣམས༔ དཀར་མོ་ཁུ་བྱུག་ལྕགས་ཀྱུ་བསྣམས༔ ཧཱུྃ༔ སེར་མོ་ཕ་ཝཾ་སྤུ་གྲི་བསྣམས༔ དམར་མོ་ཆུ་སྲིན་བུམ་པ་བསྣམས༔ དམར་སེར་སྡིག་གདོང་པདྨ་བསྣམས༔ དཀར་སེར་ཁྲ་མགོ་རྡོ་རྗེ་བསྣམས༔ སེར་ལྗང་ཝ་གདོང་དབྱུག་ཐོ་བསྣམས༔ སེར་ནག་སྟག་གདོང་ཐོད་ཁྲག་བསྣམས༔ སེར་མོ་ར་གདོང་ཞགས་པ་བསྣམས༔
ཧཱུྃ༔ དམར་ལྗང་རྒོད་མགོ་བེ་ཅོན་བསྣམས༔ དམར་མོ་རྟ་གདོང་ཁོག་ཆེན་བསྣམས༔ དམར་སྐྱ་ཁྱུང་གདོང་དབྱུག་ཐོ་བསྣམས༔ དམར་མོ་ཁྱི་གདོང་རྡོ་རྗེ་བསྣམས༔ དམར་མོ་པུ་ཤུད་མདའ་གཞུ་འགེངས༔ དམར་མོ་ཤྭ་མགོ་བུམ་པ་བསྣམས༔ དམར་མོ་སེང་གདོང་ལྕགས་སྒྲོག་བསྣམས༔ ཧཱུྃ༔ ལྗང་སྔོན་སྤྱང་གདོང་བ་དན་འཕྱར༔
དམར་ལྗང་སྐྱིན་མགོ་གསལ་ཤིང་བསྣམས༔ ལྗང་ནག་ཕག་གདོང་མཆེ་ཞགས་བསྣམས༔ ལྗང་ནག་ཆུ་གླང་བམ་རོ་ཟ༔ སྣ་ཆེན་གླང་ཆེན་བམ་རོ་བསྣམས༔ ལྗང་སྔོན་སྦྲུལ་གདོང་སྦྲུལ་ཞགས་བསྣམས༔ ལྗང་མོ་སྦྲུལ་གདོང་དྲིལ་བུ་བསྣམས༔ ཐམས་ཅད་འཇིགས་པའི་གར་སྟབས་བསྒྱུར༔ རྔམ་དང་དགྱེས་ཚུལ་གཤེ་བར་བསྒོམ༔ ཨོཾ་ཀཽ་རཱི་ཤྭ་རཱི་དེ་ཝི་དཱ་ཡ་ཨཥྚ་ཧྲྀ་ད་ཡ་བཾ་བྷྱོཿ ཧཱུྃ༔
ཕྱི་རོལ་སྒོ་བཞི་སྐྱོང་མཛད་མ༔ པུ་ཤུད་སྐྱ་ག་སྲིན་བྱ་དང་༔ ཁྲ་མགོ་ལ་སོགས་ཕྲ་མེན་མ༔ དཀར་སེར་དམར་ལྗང་མྱུར་མགྱོགས་ལྡན༔ ཕྱག་ན་ལྕགས་ཀྱུ་ཞགས་པ་དང་༔ ལྕགས་སྒྲོག་དྲིལ་བུ་བསྣམས་པའོ༔ ཨོཾ་དཱ་དྲ་བཱ་ལ་མ་ཏྲི་ཙ་ཏུར་ཛཿཧཱུྃ་བཾ་ཧོཿ ཧཱུྃ༔ རྡོ་རྗེ་ཕུར་པའི་བཀའ་ཉན་པ༔ བར་ཁྱམས་འཁོར་ཡུག་རིམ་པ་བཞིན༔
ཤྭ་ན་མ་མོ་མཆེད་བཞི་ནི༔ མཐིང་ནག་ལྕགས་སྤྱང་མགོ་དགུ་ཞོན༔ དམར་ནག་ཟངས་ཝ་རྐང་གསུམ་ཞོན༔ སེར་ནག་འཕར་བ་ལྕེ་བརྒྱད་ཞོན༔ སྔོ་ནག་གཡུ་ཁྱི་མགོ་གསུམ་ཞོན༔ ཀུན་ཀྱང་གཅེར་མོ་གཡང་གཞི་གྱོན༔ དཔལ་གྱི་ཕུར་བུ་དགྲ་ལ་འདེབས༔ ཧཱུྃ༔ དཔལ་གྱི་བཀའ་ཉན་རེ་ཏི་བཞི༔ མཐིང་ནག་དྲེལ་རྟ་རྐང་གསུམ་ཞོན༔
མི་ལྤགས་གོས་གྱོན་ཕུར་པ་འདྲིལ༔ སེར་ནག་གསེར་ཤ་ཡུ་མོ་ཞོན༔ རྨ་བྱའི་ཐུལ་གྱོན་གསེར་ཟོར་འཛིན༔ དམར་ནག་ཆུ་གླང་སྔོན་པོ་ཞོན༔ གཙོད་གྱོན་ཁྲམ་བམ་ལྕགས་ཀྱུ་བསྣམས༔ ལྗང་ནག་རྔ་མོང་སྔོ་ནག་ཞོན༔ ཆུ་དར་གོས་གསོལ་ཁྲམ་བམ་བསྣམས༔ ཧཱུྃ༔ བཀའ་ཉན་ས་བདག་ཆེན་མོ་བཞི༔ ཡ་བྱིན་ལྕགས་ཕུར་རལ་པ་ཅན༔
མཐིང་ནག་མཐིང་བེར་བདུད་རྟ་ཞོན༔ དེ་བྱིན་གསེར་ཕུར་རལ་པ་ཅན༔ སེར་ནག་གསེར་བེར་གཟའ་རྟ་ཞོན༔ བསྭེ་བྱིན་ཟངས་ཕུར་རལ་པ་ཅན༔ དམར་ནག་བེར་གསོལ་བཙན་རྟ་ཞོན༔ ཕག་བྱིན་མཆོང་ཕུར་རལ་པ་ཅན༔ ལྗང་ནག་བེར་གསོལ་ཀླུ་རྟ་ཞོན༔ ཐམས་ཅད་ཕྱག་ན་ཕུར་པ་འདྲིལ༔ ཧཱུྃ༔ སྐྱེས་བུ་ཆེན་པོ་གིང་ཆེན་བཞི༔
སྲིན་པོ་གཤིན་རྗེ་བདུད་དང་ནི༔ གནོད་སྦྱིན་ལ་སོགས་འཇིགས་པའི་གཟུགས༔ དཀར་སེར་དམར་ལྗང་ཕུར་པ་འདྲིལ༔ ཧཱུྃ༔ བདུད་པོ་དཀར་སེར་དམར་ལྗང་བཞི༔ དུང་གསེར་གཡུ་མཆོང་ཕུར་པ་འདྲིལ༔ ཧཱུྃ༔ ཤེལ་གིང་དམུ་གཟའ་དགྲ་ལྷ་དང་༔ སྐྱེས་བུ་ལ་སོགས་སྲོག་བདག་བཞི༔ ཐམས་ཅད་ཕྱག་ན་རལ་གྲི་ཐོགས༔
ཀུན་ཀྱང་ཁྲོ་ཚུལ་འཇིགས་པའི་གཟུགས༔ མི་བཟད་རྔམ་པའི་སྐུར་སྟོན་གསོལ༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་བཾ་ཧཱུྃ་བྷྱོཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ དེ་ལྟར་གསལ་བའི་གནས་ལྔའི་འོད་ཟེར་གྱིས༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ སྐད་ཅིག་ཉིད་ལ་གནས་འདིར་སྤྱན་དྲངས་གྱུར༔
དེ་ནས་སྤོས་སྣ་ཤ་ཆེན་བསྲེག༔ རོལ་མོ་གདུང་དབྱངས་དང་བཅས་པས༔
དང་པོ་སྤྱན་འདྲེན་པ་ནི༔ ཧཱུྃ༔ གཏུམ་དྲག་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ དབྱིངས་ནས་སྐུར་བཞེངས་གནས་འདིར་གཤེགས་སུ་གསོལ༔ བྱིན་ཆེན་ཕོབ་ལ་དབང་དང་དངོས་གྲུབ་སྩོལ༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ ཛཿཧཱུྃ་བཾ་ཧོཿ ཛྙཱ་ན་པཉྩ་སརྦ་ས་མ་ཏི་ཨ་བྷི་ཥིཉྩ་མཾ་ཀཱ་ཡ་ཝཱཀྐ་ཙིཏྟ་ས་མ་ཡ་སཏྭཾ་དྷཱ་ཏུ་གརྦྷེ་ཨཱཿ གཉིས་པ་བཞུགས་སུ་གསོལ་བ་ནི༔
ཧཱུྃ༔ རྡོ་རྗེ་བྲག་དམར་པདྨ་ཉི་ཟླའི་སྟེང་༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ སྒྲུབ་ལ་མཆོག་ཐུན་དངོས་གྲུབ་སྩོལ་བའི་ཕྱིར༔ མི་གཡོ་དགྱེས་ཤིང་བརྟན་པར་བཞུགས་སུ་གསོལ༔ ཨོཾ་བཛྲ་ཀཱི་ལི་ཀཱི་ལ་ཡ་ས་མ་ཡ་ཏིཥྛ་ལྷན༔ གསུམ་པ་ཕྱག་འཚལ་བ་ནི༔ ཧཱུྃ༔ དབྱིངས་ལས་མ་གཡོས་དཔལ་ཆེན་ཧེ་རུ་ཀཿ རོལ་པའི་རྫུ་འཕྲུལ་དྲྭ་བས་ས་གསུམ་གཡོ༔
འཇིགས་བྱེད་རྡོ་རྗེ་གཞོན་ནུའི་ལྷ་ཚོགས་ལ༔ ཡེ་ཤེས་རོལ་པ་ཆེན་པོར་ཕྱག་འཚལ་ལོ༔ ཨོཾ་བཛྲ་ཀཱི་ལ་ཡ་བཾ་ན་མོ་པུ་རུ་ཤ་ཡ་ཧོཿ བཞི་པ་ཕྱི་མཆོད་འབུལ་བ་ནི༔ ཧཱུྃ༔ དབང་པོའི་མེ་ཏོག་ཤ་ཆེན་བསྲེགས་པའི་སྤོས༔ རྐང་ཚིལ་ཞུན་མར་དམར་ཆེན་དྲི་ཆབ་གཏམས༔ ཤ་ཁྲག་གཏོར་ཆེན་རོལ་མོ་སྣ་ཚོགས་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ལྔ་པ་ནང་མཆོད་འབུལ་བ་ནི༔ ཧཱུྃ༔ སྣང་སྲིད་ཁྱོན་ལྟར་ཡངས་པའི་བྷནྡྷ་རུ༔ ཤ་ལྔ་བདུད་རྩི་ལྔ་དང་སྨན་མཆོག་ལྔ༔ ལེགས་པར་སྦྱར་བའི་རྫས་ཆེན་བླ་མེད་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ ཨོཾ་སརྦ་པཉྩ་ཨ་མྲྀ་ཏ་རཀྟ་པཱུ་ཛ་ཨཱཿཧཱུྃ༔ དྲུག་པ་གསང་མཆོད་འབུལ་བ་ནི༔ ཧཱུྃ༔ སྟོང་ཉིད་མཁའ་ལ་བདེ་སྟོང་ལེགས་སྦྱར་ཏེ༔
ཟུང་འཇུག་སྲུབ་ཅིང་རླུང་གིས་བསྐུལ་བ་ལས༔ དུང་དམར་སྣོད་དུ་དཀར་དམར་འཁྱིལ་བ་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ ཨོཾ་སརྦ་ཨ་ཧཾ་པཉྩ་པཱུ་ཛ་ཨོཾ་ཨཱཿཧཱུྃ༔ བདུན་པ་སྤྱན་གཟིགས་གཏོར་མའི་མཆོད་པ་འབུལ་བ་ནི༔ ཧཱུྃ༔ ཕྱི་སྣོད་ཡངས་པ་གླིང་བཞི་ཉི་ཟླའི་སྣོད༔ བྷ་ལིང་གཏོར་ཆེན་ཤ་ཁྲག་དམར་གྱིས་བརྒྱན༔ སྣ་ཚོགས་སྤྱན་གཟིགས་མཆོད་སྤྲིན་བཀོད་པ་འདི༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔
ཨོཾ་སརྦ་བ་ལིཾ་ཏ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཁཱ་ཧི༔ ཨོཾ་བི་ཤྭ་ཨ་ཝ་ལོ་ཀི་ཏེ་མ་ཧཱ་མེ་གྷ་ས་མུ་དྲ་སྥ་ར་ཎ་སྭཱ་ཧཱ༔ བརྒྱད་པ་བསྟོད་པ་བྱ་བ་ནི༔ ཧཱུྃ༔ འོག་མིན་ལྷུན་གྲུབ་བདེ་ཆེན་ཡངས་པའི་ཀློང་༔ གསང་ཆེན་ཁྲོ་བོ་རོལ་པའི་དུར་ཁྲོད་དབུས༔ མི་ཤིགས་རྡོ་རྗེ་བྲག་དམར་ཁྲི་སྟེང་དུ༔ ཡང་དག་ཆེ་མཆོག་བླ་མེད་ཧེ་རུ་ཀཿ སྐུ་མདོག་མཐིང་ནག་ཆོས་དབྱིངས་རང་བཞིན་འབར༔ ཉེར་གཅིག་ཞལ་རྣམས་ཁྲོས་པས་ས་གསུམ་སྔངས༔
ཞེ་གཉིས་སྡིགས་མཛུབ་སོར་རྩེའི་དཀྱིལ་འཁོར་དུ༔ ཞི་ཁྲོའི་ལྷ་ཚོགས་འཇའ་འོད་ཟེར་ཐག་འཚེར༔ སྒྲོ་གཤོག་བརྒྱངས་པས་འཁོར་འདས་ཟིལ་གྱིས་གནོན༔ དུར་ཁྲོད་ཆས་རྫོགས་གར་དགུས་ས་བཅུ་གཡོ༔ བཅོ་བརྒྱད་ཞབས་ཀྱིས་སྲིད་པའི་འཁོར་ལོ་བཅོམ༔ སྐུ་ལ་སྐྱེས་པའི་ཡེ་ཤེས་མེ་དཔུང་འབར༔ དཔལ་ཆེན་འཇིགས་བྱེད་ཧེ་རུ་ཀ་ལ་བསྟོད༔ ཧཱུྃ༔ གསང་བའི་ཡུམ་མཆོག་ཀྲོ་ཏི་ཤྭ་རཱི་མ༔ མཐིང་ནག་དབུ་དགུ་ཁྲོས་པས་ལོག་འདྲེན་གཞོམ༔
བཅོ་བརྒྱད་ཕྱག་མཚན་བན་བོན་ཕུར་ཁ་ཟློག༔ དུར་ཁྲོད་ཆས་རྫོགས་མ་སྲིང་དབང་དུ་སྡུད༔ ཞབས་བརྒྱད་བརྐྱང་བསྐུམ་བདེ་ཆེན་ཡབ་ལ་འཁྲིལ༔ དབྱིངས་ཀྱི་ཡུམ་ཆེན་རྡོ་རྗེ་གཏུམ་ཆེན་མ༔ བརྡ་ཡི་དྲག་སྔགས་མི་བཟད་ཕྱོགས་བཅུར་སྒྲོག༔ ལས་ཀྱི་དབང་ཕྱུག་དཔའ་མོ་ཆེ་ལ་བསྟོད༔ ཧཱུྃ༔ མི་བཟད་བསྐལ་པའི་མེ་ལྟར་འབར་བའི་དབུས༔ སངས་རྒྱས་ཀུན་གྱི་ཐུགས་མཆོག་རྡོ་རྗེ་ལས༔ སྐྱེས་པའི་དཔལ་ཆེན་རྡོ་རྗེ་གཞོན་ནུའི་སྐུ༔
མཐིང་ནག་རྔམ་པ་འཇིགས་བྱེད་སྐུར་སྟོན་པ༔ ཞལ་དགུ་ཁྲོས་པས་སྣང་སྲིད་སྔངས་ཤིང་འདར༔ གཡས་དགུའི་མཚོན་ཆས་ཕོ་རྒྱུད་ཟིལ་གྱིས་གནོན༔ གཡོན་དགུའི་མཚོན་ཆས་མོ་རྒྱུད་དབང་དུ་སྡུད༔ རྩལ་སྒྲོ་གཟེངས་པས་འདྲེ་རྒོད་ཕྱེ་མར་གཏོར༔ དུར་ཁྲོད་ཆས་བརྒྱད་བགེགས་དཔུང་ས་ལ་འགྱེལ༔ ཞབས་བརྒྱད་གྱད་ཀྱིས་གླིང་བཞི་རི་རབ་གནོན༔ གར་དགུའི་ཆས་ལྡན་མེ་དཔུང་ཀློང་ན་བཞུགས༔ དཔལ་ཆེན་ཕྲིན་ལས་རྫོགས་ལ་ཕྱག་འཚལ་བསྟོད༔ ཧཱུྃ༔
ཡུམ་ཆེན་ཁྲོ་མོ་འཁོར་ལོ་རྒྱས་འདེབས་མ༔ སྐུ་མདོག་མཐིང་ནག་ཆོས་ཉིད་དོན་དང་ལྡན༔ ཞལ་གསུམ་ཁྲོས་པས་མ་རུངས་འབྱུང་པོ་འདུལ༔ ཕྱག་དྲུག་མཚོན་ཆས་ལོག་རྟོག་རྩད་ནས་གཅོད༔ རྒྱན་དྲུག་ཆས་ལྡན་མ་སྲིང་ཕོ་ཉར་འགྱེད༔ ཡབ་ལ་ཞལ་སྦྱོར་སྐྱེ་མེད་སྐུར་སྟོན་པ༔ འཁོར་ལོ་རྒྱས་འདེབས་ཡུམ་ལ་ཕྱག་འཚལ་བསྟོད༔ ཧཱུྃ༔ ཐུགས་ཀར་སེམས་དཔའ་གསལ་བྱེད་རྡོ་རྗེ་ནི༔ མཐིང་ནག་སྐུར་སྟོན་ཆོས་ཉིད་སྐྱེ་མེད་ཀློང་༔
ཞལ་གསུམ་ཕྱག་དྲུག་ཞབས་བཞི་དཔའ་སྟོབས་མཁན༔ གསང་བ་ཁྲོ་མོ་ཟུང་འཇུག་བླ་མེད་ངང་༔ གནས་ལུགས་མི་འགྱུར་སྐུ་ལ་ཕྱག་འཚལ་བསྟོད༔ ཧཱུྃ༔ འཇའ་འོད་ཀློང་དུ་ཡང་དག་རྡོ་རྗེ་མཐིང་༔ སྤྱི་བོར་ཐལ་སྦྱར་ཆོས་དབྱིངས་ཟང་ཐལ་ངང་༔ ཞབས་གཉིས་མཐིལ་སྦྱོར་ངན་སོང་སྲིད་སྒོ་ཁེགས༔ མི་འགྱུར་མཁའ་ལ་རྡོ་རྗེ་འདྲིལ་བའི་གཟུགས༔ རིག་པ་རྡོ་རྗེ་ཧེ་རུ་ཀ་ལ་བསྟོད༔ ཧཱུྃ༔
ཕྱི་རོལ་ཉི་ཟླ་ཏི་ར་བཾ་གྱི་སྟེང་༔ དཔལ་ཆེན་སྲས་མཆོག་ཁྲོ་རྒྱལ་ཆེན་པོ་བཞི༔ ཞལ་གསུམ་ཕྱག་དྲུག་གཏུམ་ཆེན་གཡུལ་ལས་རྒྱལ༔ དུར་ཁྲོད་ཆས་བརྒྱད་མ་རུངས་ལྷ་སྲིན་འདུལ༔ དཀར་སེར་དམར་ལྗང་མཐིང་ནག་རྔམ་པར་སྟོན༔ རྡོ་རྗེ་རིན་ཆེན་སྒྲོ་གཤོག་བར་སྣང་གཡོ༔ རིགས་བཞི་ཡུམ་འཁྱུད་སྐུ་སྨད་དབལ་དང་ལྡན༔ སྟོབས་ལྡན་ཁྲོ་བོ་ཡབ་ཡུམ་བཞི་ལ་བསྟོད༔ ཧཱུྃ༔ ས་བཅུའི་དབང་ཕྱུག་ཁྲོ་རྒྱལ་ཆེན་པོ་བཅུ༔
སྐུ་མདོག་སྣ་ཚོགས་ཤིན་ཏུ་མི་བཟད་པ༔ ཞལ་གསུམ་ཕྱག་དྲུག་ཞབས་བཞི་དོར་སྟབས་བགྲད༔ དུར་ཁྲོད་ཆས་ལྡན་གདུག་པའི་གཡུལ་ངོ་འཇོམས༔ སྒྲོ་གཤོག་རྩེ་ལ་བསྐལ་པའི་མེ་ཆེན་འབར༔ ལས་ཀྱི་ཡུམ་ཆེན་དྲག་མོ་རང་འདྲ་སྦྱོར༔ ཟ་གསོད་འཇིགས་པའི་ཕྲ་ཐབས་སྤྲུལ་པ་འགྱེད༔ ཁྲོ་བཅུ་ཡབ་ཡུམ་སྤྲུལ་པར་ཕྱག་འཚལ་བསྟོད༔ ཧཱུྃ༔ དབང་ཕྱུག་ཆེན་མོ་མ་མོ་འཇིགས་པའི་གཟུགས༔ མགོ་བརྙན་སྣ་ཚོགས་སྤྲུལ་པ་ཅིར་ཡང་སྟོན༔
ཤིན་ཏུ་མི་བཟད་གར་དགུའི་རྣམ་འགྱུར་ཅན༔ ཕྲིན་ལས་བཞི་ལྡན་མ་སྲིང་ཚོགས་ལ་བསྟོད༔ ཧཱུྃ༔ ཡེ་ཤེས་སྒོ་སྐྱོང་བཀའ་ཡི་བྱ་ར་མཁན༔ ལས་ཀྱི་མ་མོ་འཇིགས་པའི་གདོང་ཅན་བཞི༔ རྒྱན་དྲུག་གསོལ་ཞིང་རང་རྟགས་ཕྱག་མཚན་བསྣམས༔ ལས་བཞི་བཀའ་ཡི་སྲུང་མའི་ཚོགས་ལ་བསྟོད༔ ཧཱུྃ༔ དཔལ་ཆེན་རྡོ་རྗེ་གཞོན་ནུའི་བཀའ་ཉན་པ༔ འཇིགས་པའི་མ་མོ་ཤྭ་ན་ཆེན་མོ་བཞི༔
སྣང་སྲིད་བདག་མོ་རེ་ཏི་ཆེན་མོ་བཞི༔ ལས་བྱེད་ཆེན་མོ་མྱུར་མགྱོགས་ས་བདག་བཞི༔ སྐྱེས་བུ་ཆེན་པོ་སྒྲོལ་བའི་གིང་ཆེན་བཞི༔ འབར་བ་ཆེན་པོ་གསོད་བྱེད་བདུད་པོ་བཞི༔ བཤན་པ་ཟ་བྱེད་ཆེན་པོ་སྲོག་བདག་བཞི༔ བཀའ་ཡི་ལས་བྱེད་དྲེགས་པ་ཉེར་བཞིའི་ཚོགས༔ མི་སྡུག་གཟུགས་འཆང་ཧ་ཧའི་གད་མོ་སྒྲོག༔ མྱུར་མགྱོགས་ལས་ལ་མངགས་པའི་མཐུ་བོ་ཆེ༔ ལས་མཁན་ཕོ་ཉའི་ཚོགས་ལ་ཕྱག་འཚལ་བསྟོད༔ ཧཱུྃ༔
དེ་ལྟར་བསྟོད་ཅིང་བསྐུལ་བའི་དཀྱིལ་འཁོར་ལྷ༔ ཐུགས་དམ་ཐ་ཚིག་གཉན་པོའི་དམ་དགོངས་ལ༔ ལོག་འདྲེན་བདུད་བཞི་འཇིགས་བརྒྱད་ཞི་བ་དང་༔ སྒྲུབ་ལ་འདོད་དོན་མཆོག་ཐུན་དངོས་གྲུབ་སྩོལ༔ དང་པོ་རིགས་བདག་རྩ་སྔགས་ནི༔ ཨོཾ་བཛྲ་རིདྡྷི་དྲིཥྚ་པྲཛྙཱ་ཙརྻ་ཧཱུྃ་ཕཊ྄ཿ ཨོཾ་སཾ་བྷ་བཛྲ་མ་ཧཱ་ཛྙཱ་ན་ཧཱུྃ་ཕཊ྄ཿ གཙོ་བོའི་སྔགས་ནི༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ ལས་སྔགས་ནི༔
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ རིགས་བཞིའི་སྔགས་ནི༔ ཨོཾ་མ་ཧཱ་ཀྲོ་ཏ་ཙ་ཏུར་ཀཱི་ལ་ཡ་བཾ་ཧཱུྃ་ཕཊ྄ཿ ཁྲོ་བོ་བཅུ་ཡི་སྔགས་ནི༔ ཨོཾ་ཛྙཱ་ན་བཛྲ་ཀྲོ་ཏ་ཧེ་རུ་ཀ་དཱ་ཤ་བཾ་ཧཱུྃ་ཕཊ྄ཿ དབང་ཕྱུག་ཉེར་བརྒྱད་སྔགས་ནི༔ ཨོཾ་ཀཽ་རཱི་ཤྭ་རཱི་དེ་ཝི་དཱ་ཤ་ཡ་ཨཥྚ་ཧྲྀ་ད་ཡ་བཾ་བྷྱོཿ སྒོ་མ་བཞི་ཡི་སྔགས་ནི༔ ཨོཾ་དཱ་དྲ་བཱ་ལ་མ་ཏྲི་ཙ་ཏུར་ཛཿཧཱུྃ་བཾ་ཧོཿ ཤྭ་ན་མ་མོ་བཞི་ཡི་སྔགས་ནི༔
ཨོཾ་མ་ཏྲི་ཤྭ་ན་ཙ་ཏུར་བཾ་བྷྱོཿ རེ་ཏི་བཞི་ཡི་སྔགས་ནི༔ ཨོཾ་རཀྨོ་རེ་མ་ཏི་ཙ་ཏུར་བཾ་བྷྱོཿ ས་བདག་མ་མོ་བཞི་ཡི་སྔགས་ནི༔ ཨོཾ་མ་ཏྲི་བྷཱུ་མི་པཱ་ཏི་ཀ་ལི་ཙ་ཏུར་བཾ་བྷྱོཿ གིང་བཞི་ཡི་སྔགས་ནི༔ ཨོཾ་ཡཀྴ་ཡ་མ་རཀྴ་པྲ་མ་གྷྲྀ་ཝ་ཙ་ཏུར་ཧཱུྃ་ཕཊ྄ཿ བདུད་ཆེན་བཞི་ཡི་སྔགས་ནི༔ ཨོཾ་དུ་པྲ་མ་རཀྴ་མ་ཧཱ་ཙ་ཏུར་ཧཱུྃ་ཕཊ྄ཿ སྲོག་བདག་བཙན་བཞི་ཡི་སྔགས་ནི༔
ཨོཾ་ཧ་ཏྲི་ཤུ་ལ་ཙ་ཏྲི་ཙ་ཏུར་ཧཱུྃ་ཕཊ྄ཿ ཅེས་ལྷ་རང་རང་གི་རྩ་སྔགས་རྒྱས་འབྲིང་གང་ཐོན་བཟླ༔ སྤྱི་གཟུངས་རྒྱུད་ལྟར་བསྟུན་ཏེ་བསྒྲུབ་ན༔ གཙོ་བོ་ལ་བྱེ་བ༔ འཁོར་རྣམས་ལ་ཁྲི་རེ་བྱའོ༔ སྐབས་སུ་ཐུན་གཏོར་འབུལ་བ་ནི༔ ཧཱུྃ༔ དཔལ་ཆེན་ཁྲོ་རྒྱལ་འཁོར་དང་བཅས་པ་ལ༔ དགྲ་བགེགས་བསྒྲལ་བའི་དུག་གསུམ་ཤ་ཁྲག་འབུལ༔ དགྱེས་པར་བཞེས་ཤིག་ཐུགས་དམ་བསྐངས་གྱུར་ནས༔
སྒྲུབ་ལ་མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁཱ་ཧི༔ ཞེས་རྩ་སྔགས་ཀྱིས་ཕུལ་ཀྱང་རུང་༔ ས་མ་ཡ༔ དེ་ནས་དང་པོ་ཚོགས་མཆོད་བྱ་བ་ནི༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧཱུྃ༔ གདོད་ནས་རང་བྱུང་སྟོང་པའི་དབྱིངས༔
སྣང་ཚུལ་ཙམ་དུ་སྤྲོས་བསྒྱུར་གྱིས༔ སྦྱངས་སྤེལ་ཡི་གེ་འབྲུ་དྲུག་འཕྲོས༔ དལ་ལ་ཕོག་པས་དངོས་འཛིན་སྦྱངས༔ ཨོཾ་དྷརྨ་དྷཱ་ཏུ་ཛྙཱ་ན་སྭ་བྷཱ་ཝ་ཨཱ་ཧཱུྃ༔ གཉིས་པ༔ ཧཱུྃ༔ རྃ་ཡྃ་ཁྃ་གིས་ཉེས་སྐྱོན་བསྲེགས༔ ཨོཾ་ཨཱཿཧཱུྃ་གིས་བདུད་རྩིར་བསྒྱུར༔ འདོད་ཡོན་ཚོགས་མཆོད་དབྱིངས་དང་མཉམ༔ རྒྱལ་བ་མཉེས་པའི་རྫས་སུ་གྱུར༔
ཨོཾ་ཨཱཿཧཱུྃ་ག་ཎ་ཙཀྲ་པཱུ་ཛ་སརྦ་མེ་གྷ་ཡ་ཧཱུྃ༔ གསུམ་པ་ཚོགས་ལ་སྤྱན་འདྲེན་པ་ནི༔ ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཡང་དག་དཔལ་ཆེན་རྡོ་རྗེ་གཞོན་ནུ་ལ༔ ཐུགས་མཆོག་དཀྱིལ་འཁོར་ལྷ་ཚོགས་རྣམས་ཀྱིས་བསྐོར༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ བཞི་པ་ཚོགས་མཆོད་པ་ནི༔ ཧཱུྃ༔
ཡང་དག་དཔལ་ཆེན་རྡོ་རྗེ་གཞོན་ནུ་ཡི༔ ཕྱི་ནང་ཁྲོ་རྒྱལ་དཀྱིལ་འཁོར་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔ དགྱེས་པར་བཞེས་ཤིག་མཆོག་ཐུན་དངོས་གྲུབ་སྩོལ༔ ཨོཾ་ཨཱཿཧཱུྃ༔ གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་ལ་ཁ་ཁ་ཁཱ་ཧི༔ ཨོཾ་སཾ་བྷ་རོ་པ་ཙིཏྟ་ཀྲོ་ཏ་ཀྲོ་ཏི་ཡ་ག་ཎ་ཙཀྲ་ལ་ཁ་ཁ་ཁཱ་ཧི༔ ཨོཾ་བཛྲ་ཀུ་མཱ་ར་ཀྲོ་ཏ་ཀྲོ་ཏི་ཀཱི་ལ་ཡ་ག་ཎ་ཙཀྲ་ལ་ཁ་ཁ་ཁཱ་ཧི༔ ཨོཾ་དཱེ་ཤྭ་མ་ཧཱ་དཱ་ཤ་དྷརྨ་པཱ་ལ་ཡ་ག་ཎ་ཙཀྲ་ལ་ཁ་ཁ་ཁཱ་ཧི༔ ལྔ་པ་བསྐང་བ་ནི༔
ཧཱུྃ༔ ཕྱི་མཆོད་སྣ་ཚོགས་སྤྱན་གཟིགས་ལྷ་མོའི་གར༔ ནང་མཆོད་སྨན་རཀ་གསང་མཆོད་སྦྱོར་སྒྲོལ་ཚོགས༔ བླ་མེད་བདེ་བ་ཆེན་པོའི་མཆོད་སྤྲིན་འདིས༔ དཔལ་ཆེན་ལྷ་ཚོགས་ཐུགས་དམ་བསྐང་གྱུར་ཅིག༔ དྲུག་པ་བཤགས་པ་ནི༔ ཧོཿ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ཚོགས་ལ༔ ཕྱི་ནང་དམ་ཚིག་འགལ་བ་ཅི་མཆིས་པ༔ བདག་གིས་གནོང་ཞིང་འགྱོད་པས་མཐོལ་ལོ་བཤགས༔
ཕྱིན་ཆད་མི་སྒྲིབ་ཚངས་པའི་དངོས་གྲུབ་སྩོལ༔ ཅེས་ཡི་གེ་བརྒྱ་པས་ལྷག་ཆད་ཁ་བཀང་༔ བདུན་པ་བསྒྲལ་བ་ནི༔ ན་མོ༔ རྩ་བརྒྱུད་དཀྱིལ་འཁོར་མཆོག་གསུམ་རྒྱ་མཚོ་ཡི༔ བསླུ་མེད་ཕྱག་རྒྱ་སྔགས་ཀྱི་བདེན་སྟོབས་ཀྱིས༔ བསྟན་དགྲ་སྒོས་དགྲ་གནོད་བྱེད་གང་ཡིན་པ༔ རང་དབང་མེད་པར་ལིངྒ་འདི་ལ་ཁུག༔ ཨོཾ་བཛྲ་ཨཾ་ཀུ་ཤ་ཛཿ རུ་ཏྲ་ཨ་མུ་ཀ་མཱ་ར་ཡ་ཛ་ཛཿ
བརྒྱད་པ་བསྒྲལ་བ་ནི༔ ཧཱུྃ༔ དཔལ་ཆེན་སྟོབས་ལྡན་བཛྲ་ཀཱི་ལ་ཡ༔ ནུས་མཐུ་རྩལ་འབྱིན་སྟོང་གསུམ་མེ་འོད་འཁྲུགས༔ ཐུགས་ལས་སྤྲུལ་པའི་བཤན་པ་ཕུར་བུའི་ཚོགས༔ དབྱིངས་ནས་བསྒྲིལ་ཞིང་ཐོག་ལྟར་དགྲ་ལ་ཕོབ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ དགྲ་བགེགས་རུ་ཏྲ་ཚིནྡྷ་མཱ་ར་བྷྱོཿ བཛྲ་དུཥྚ་རུ་ཏྲ་ནྲྀ་ཏྲི་ཐུམ་རྦད་ཡ༔ དགུ་པ་ཞལ་དུ་བསྟབ་པ་ནི༔
ཧཱུྃ༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ རྔམ་པའི་ཞལ་ཕྱེས་དགྱེས་པའི་ལྗགས་དམར་རྐྱོངས༔ དགྲ་བགེགས་ཤ་ཁྲག་འབུལ་ལོ་བཞེས་སུ་གསོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་ལ་ཁཱ་ཧི༔ བཅུ་པ་དངོས་གྲུབ་ཚོགས་ལ་རོལ་པ་ནི༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ དོན་གཉིས་བླ་མེད་དངོས་གྲུབ་སྩོལ༔
སློབ་དཔོན་གྱིས༔ ཧོཿ འདི་ནི་རང་བྱུང་ཡེ་ཤེས་མཆོག༔ སྤང་བླང་དགག་སྒྲུབ་བྲལ་བར་རོལ༔ ཨ་ལ་ལ་ཧོཿ བཅུ་གཅིག་པ་ལྷག་མ་འབུལ་བ་ནི༔ ཧཱུྃ༔ དཔལ་ཆེན་རྡོ་རྗེ་གཞོན་ནུའི་བཀའ་ཉན་པ༔ མ་སྲིང་གིང་སྨན་བདུད་དང་བྲན་གཡོག་ཚོགས༔ རྔམ་ཚུལ་འཇིགས་པའི་གཅེར་བུ་སྣ་ཚོགས་ཀྱིས༔
མི་ལྤགས་གཡང་གཞི་གྱོན་ཞིང་སྟོང་ཁམས་ཉུལ༔ ཟས་སུ་གདུག་པའི་ཤ་ཁྲག་སྙིང་ལ་ཟ༔ ལས་སུ་དགྲ་བགེགས་སྲོག་དང་དབུགས་ལ་རྔམ༔ རིག་འཛིན་དམ་ཚིག་ཅན་གྱི་ཚོགས་ཁང་འགྲིམ༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ ཆོས་མཛད་སྒྲུབ་ལ་བུ་བཞིན་སྐྱོང་བར་མཛོད༔ ཨོཾ་སརྦ་ལོ་ཀ་པཱ་ལ་ཡ་ཤེ་ཥ་བི་ཤྭ་ཁ་ཁ་ཁཱ་ཧི༔ དང་པོ་ཐུགས་དམ་བསྐུལ་བ་ནི༔ ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔
ཡང་དག་རྡོ་རྗེ་གཞོན་ནུའི་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ཤིག༔ མཐུ་སྟོབས་དཔའ་བོའི་རྩལ་ཆེན་བསྐྱེད་དུ་གསོལ༔ ད་ལྟ་སྙིགས་མ་ལྔ་བདོ་དུས་ཀྱི་མཐའ༔ མ་རུངས་གདུག་པའི་འདྲེ་རྒོད་ཁ་དར་ནས༔ གསང་སྔགས་བསྟན་ལ་བདུད་ཀྱིས་འཚེ་ལགས་པས༔ ཁྲོ་རྒྱལ་ཆེན་པོའི་མངོན་སྤྱོད་མི་མཛད་ན༔ སྒྲུབ་པའི་རིག་འཛིན་ཡི་ཆད་མི་འགྱུར་རམ༔ གསང་སྔགས་གཉན་ལ་འབྲས་བུ་ཅང་མེད་དམ༔ ཡི་དམ་ལྷ་ཚོགས་དབྱིངས་ནས་མ་དགྱེས་སམ༔
ཕྱག་རྒྱ་སྔགས་ཀྱི་ནུས་པ་ཉམས་ལགས་སམ༔ རིག་འཛིན་གོང་མས་ཐུགས་ཀྱིས་མི་ཁྲེལ་ལམ༔ དེ་བས་དཔལ་ཆེན་ལྷ་ཚོགས་འཁོར་བཅས་ཀྱིས༔ དགྲ་ཤ་ཁྲག་མཆོད་དམར་པོ་འདི་བཞེས་ལ༔ ཕ་རོལ་གདུག་པའི་དམ་ཉམས་དགྲ་དང་བགེགས༔ ལོག་འདྲེན་བར་གཅོད་རྩོམ་པའི་འབྱུང་པོ་ལ༔ དཔལ་ཆེན་མཚོན་ཆ་སྣ་ཚོགས་ཆར་ལྟར་ཕོབ༔ བསྒྲལ་ཞིང་བཞེས་ནས་མིང་ཤུལ་མེད་པར་མཛོད༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་ཧཱུྃ་བྷྱོ༔ དགྲ་བགེགས་གདུག་པའི་དབང་པོ་ལྔ་ལ་ཁ་ཁ་ཁཱ་ཧི༔
གཉིས་པ་ཆད་མདོ་གཏོང་བ་ནི༔ ཧཱུྃ༔ སྔོན་ཚེ་གསང་ཆེན་ལྷུན་གྲུབ་དུར་ཁྲོད་དུ༔ ཐོག་མའི་མགོན་པོ་ཡང་དག་རྡོ་རྗེ་དང་༔ རིགས་ཀྱི་ཡུམ་ཆེན་གསང་བ་མཁའ་འགྲོ་གཉིས༔ འོད་གསལ་དང་པོའི་དཀྱིལ་འཁོར་ཞལ་ཕྱེས་ཚེ༔ དབྱིངས་ཀྱི་དཔའ་བོ་མ་སྲིང་ཌཱཀྐི་ཡིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔
ཧཱུྃ༔ དེ་འོག་རྔམ་ཀློང་མེ་རི་འབར་བ་རུ༔ ཡང་དག་ཁྲོ་རྒྱལ་བཛྲ་ཀུ་མཱ་ར༔ དབྱིངས་ཕྱུག་ཡུམ་ཆེན་འཁོར་ལོ་རྒྱས་འདེབས་གཉིས༔ ཡང་ཕུར་སྙིང་པོའི་དཀྱིལ་འཁོར་ཞལ་ཕྱེས་ཚེ༔ ཁྲོ་བཅུ་ཕྲ་ཐབས་ཕུར་སྐྱོང་སྲུང་མ་ཡིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔
དེ་འོག་བིདྱོཏྟ་མའི་གནས་མཆོག་ཏུ༔ རིག་འཛིན་ཆེན་པོ་སེངྒེ་སྒྲ་སྒྲོགས་དང་༔ གསང་བའི་ཡུམ་ཆེན་རྡོ་རྗེ་དྲག་མོ་གཉིས༔ ཡང་ཕུར་འབུམ་སྡེའི་དཀྱིལ་འཁོར་ཞལ་ཕྱེས་ཚེ༔ དབང་ཕྱུག་ལངྐ་གནས་ཉུལ་མ་ཚོགས་ཀྱིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་བྲག་དམར་དཔལ་གྱི་བསམ་ཡས་སུ༔
སློབ་དཔོན་ཆེན་པོ་པདྨ་འབྱུང་གནས་དང་༔ རིགས་ཀྱི་ཡུམ་ཆེན་ཡེ་ཤེས་མཚོ་རྒྱལ་གཉིས༔ ཡང་ཕུར་གྭའུའི་དཀྱིལ་འཁོར་ཞལ་ཕྱེས་ཚེ༔ གནོད་སྦྱིན་བཙན་རྒོད་རོལ་པ་སྐྱ་བདུན་གྱིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་རུ༔ ལྷོ་རྒྱུད་མོན་ཁ་ཤ་འུག་སྟག་སྒོ་ནས༔
རིག་འཛིན་ཆེན་པོ་གཏེར་བདག་གླིང་པ་དང་༔ ཡུམ་ཆེན་ཨ་ཕྱི་ཆོས་ཀྱི་སྒྲོལ་མ་གཉིས༔ ཡང་ཕུར་གྭའུའི་ཟབ་གཏེར་བཏོན་པའི་ཚེ༔ བྱང་ཆུབ་རིང་མོའི་བཙན་རྒོད་སྤུན་བདུན་གྱིས༔ སོ་སོའི་གཟུགས་བསྟན་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་སྦས་ཡུལ་པདྨ་བཀོད་པ་རུ༔ གསང་རྒྱ་རྟགས་བདུན་ཤོག་སེར་ཕབ་པའི་ཚེ༔
ཕུར་པས་ཞལ་གཟིགས་དྲག་སྔགས་དངོས་སུ་གསུངས༔ གཏེར་སྲུང་བཙན་རྒོད་མདུན་དུ་བྱོན་པའི་ཚེ༔ ས་གཡོས་རི་འབིར་སྟོང་གསུམ་འུར་གྱིས་ཁེངས༔ ཅི་བཅོལ་ཐོགས་མེད་སྒྲུབ་པར་ཁས་བླངས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དངོས་གྲུབ་སྩོལ་ཞིང་བཅོལ་བའི་ཕྲིན་ལས་མཛོད༔ ཨོཾ་སརྦ་ཌཱཀྐི་ནཱི་དྷརྨ་པཱ་ལ་ཀྵེ་ཏྲ་པཱ་ལ་མ་ཧཱ་ཤུ་ལ་ཙ་ཏྲི་སཾ་བྷ་ཡེ་ཨི་དཾ་བ་ལིངྟ་ཁ་ཁ་ཁཱ་ཧི༔
གསུམ་པ་བརྟན་མ་སྐྱོང་བ་ནི༔ ཧཱུྃ་བྷྱོཿ འཇིག་རྟེན་བོད་ཁམས་སྐྱོང་བ་བརྟན་མའི་ཚོགས༔
བདུད་མོ་བཞི་དང་གནོད་སྦྱིན་སྨན་མོ་བཞི༔ བྲན་གཡོག་མང་པོ་ཡང་འཁོར་འབུམ་དང་བཅས༔ ལྷབ་ལྷུབ་མཛེས་པའི་དར་ཟབ་རྒྱན་དང་ལྡན༔ སིལ་སྙན་རྐང་གླིང་རོལ་མོའི་སྒྲ་དང་བཅས༔ ལ་ལ་སྒེག་མོ་ལ་ལ་དགྱེས་པ་མོ༔ ལ་ལ་གར་མོ་ལ་ལ་གཏུམ་པ་མོ༔ ལ་ལ་རྔམ་བྱེད་ལ་ལ་ཧ་ཧ་དགོད༔ ལ་ལས་གཡང་གཞི་གྱོན་ཞིང་བྷནྡྷ་ཐོགས༔ ལ་ལས་མི་རོ་ཟ་ཞིང་རྒྱུ་མ་འདྲེན༔ ལ་ལས་མགོ་སྙིང་ནང་རོལ་ཐོགས་ཏེ་རྒྱུག༔
ལ་ལ་གཅེར་མོ་ཁྲག་གི་རལ་པ་བསིགས༔ ལ་ལས་ཀླད་ཁྲག་འཐུང་ཞིང་མཚན་མ་བསྒྲད༔ ལ་ལས་ཁྲག་རྐྱལ་ལ་ལས་ནད་རྐྱལ་ཐོགས༔ ལ་ལས་ལྕགས་ཕུར་ལ་ལས་ཟངས་ཕུར་འདེབས༔ ལ་ལས་གཅན་གཟན་ཞོན་ཞིང་ཀུ་སྒྲ་སྒྲོག༔ ལ་ལས་འཇིག་རྟེན་ཁྱོ་རྣམས་བླ་ཚེ་རྐུ༔ ལ་ལས་དུར་ཁྲོད་ཕོ་བྲང་ཚོགས་ཁང་འགྲིམ༔ ལ་ལས་ཆོ་འཕྲུལ་སྣ་ཚོགས་དགྲ་ལ་འགྱེད༔ ལ་ལས་བྱད་མ་ཉམས་པའི་སྙིང་ཁྲག་འཐུང་༔ སྐུ་མདོག་མ་ངེས་ཅིར་ཡང་སྟོན་པ་ཡི༔
རྣལ་འབྱོར་ཆེན་མོ་ཕྲ་མེན་བཅུ་གཉིས་མ༔ འཁོར་ནི་མ་ངེས་འབུམ་ཕྲག་བཅུ་དྲུག་འགྱེད༔ དབྱིངས་ལ་འགྱུ་བའི་རྣལ་འབྱོར་བཅུ་གཉིས་མ༔ འོག་ཏུ་འགྱུ་བའི་ས་བདག་བཅུ་གཉིས་མ༔ སྲིད་པར་འགྱུ་བའི་སྐྱེ་མཆེད་བཅུ་གཉིས་མ༔ ཚོགས་ཁང་འགྲིམ་པའི་ཉུལ་ལེ་བཅུ་གཉིས་མ༔ བོད་ཁམས་སྐྱོང་བའི་བརྟན་མ་བཅུ་གཉིས་མ༔ དུས་ལ་གནས་ཚེ་ལོ་སྐོར་བཅུ་གཉིས་མ༔ སྒྲུབ་མཆོག་སྐྱོང་ཚེ་སྔགས་སྲུང་བཅུ་གཉིས་མ༔ དོན་ལ་མ་གཅིག་ཡེ་ཤེས་མཁའ་འགྲོ་ཡང་༔
ཐབས་ཀྱི་ཆོ་འཕྲུལ་གདུག་པ་འདུལ་བའི་ཕྱིར༔ ཆ་ལུགས་སྣ་ཚོགས་སྒྱུ་འཕྲུལ་དྲྭ་བ་འགྱེད༔ བཀའ་ཡི་གཉེར་གཏད་མ་སྲིང་འཁོར་བཅས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ཌཱཀྐི་དཱ་ཤ་དཱི་ཡ༔ རཀྴ་ལི་དཱ་ཤ་དཱི་ཡ༔ མ་ཏྲི་དཱ་ཤ་དཱི་ཡ༔ ཡོ་གི་དཱ་ཤ་དཱི་ཡ༔ དུ་པྲ་མ་ལི་དཱ་ཤ་དཱི་ཡ༔
ཡཀྴ་ལི་དཱ་ཤ་དཱི་ཡ༔ མཎྜལ་ཏིཥྛ་པ་ལ་དཱ་ཤ་དཱི་ཡ་ཨི་དཾ་བ་ལིཾ་ཏ་ཁ་ཁ་ཁཱ་ཧི༔ བཞི་པ་རྟ་བྲོ་བྱ་བ་ནི༔ ཧཱུྃ༔ ཁྲོ་བོ་རོལ་པའི་དཀྱིལ་འཁོར་དུ༔ རྔམ་བྱེད་རྡོ་རྗེའི་བྲོ་བརྡུངས་པས༔ རུ་ཏྲ་དམ་སྲི་ཐལ་བར་བརླག༔ ནམ་ཡང་ལྡང་བར་མ་གྱུར་ཅིག༔ ཨོཾ་བཛྲ་ཀཱི་ལི་ཀཱི་ལ་ཡ་རོ་ཥ་ན་ཧཱུྃ་ཧཱུྃ་ཧཱུྃ༔ རུ་ཏྲ་ཨ་མུ་ཀ་བིགྷྣཱན་མཱ་ར་ཡ་བྷྱོ་བྷྱོ་ནན་ནན༔
ཞེས་གཏོར་གཞོང་ཁ་ཡར་སློང་ལ་མེ་ཏོག་འཐོར༔ ལྔ་པ་དངོས་གྲུབ་བླང་བ་ནི༔ ཧཱུྃ༔ ཡང་གསང་འདུས་པ་བླ་མེད་དཀྱིལ་འཁོར་ལྷ༔ ཐུགས་རྗེ་སྐུར་བཞེངས་རིག་འཛིན་བདག་ཅག་ལ༔ བུམ་གསང་ཤེས་རབ་ཡེ་ཤེས་དབང་བསྐུར་དང་༔ འཆི་མེད་རིག་འཛིན་གཟི་བྱིན་མཐུ་དང་སྟོབས༔ སྙན་གྲགས་མངའ་ཐང་ལོངས་སྤྱོད་ཆོས་དང་སྲིད༔ ཡིད་ལ་བསམ་པའི་འདོད་རྒུ་མཆོག་ཐུན་རྣམས༔ དེང་འདིར་སྐལ་ལྡན་བདག་ལ་སྩལ་དུ་གསོལ༔
ཨོཾ་ཨཱཿཧཱུྃ་སྭཱ་ཨཱཿཧྲཱིཿ མཱུྃ་ལཱྃ་མཱྃ་པཱྃ་ཏཱྃ་བྷྲཱུྃ་ཛྙཱ་ན་བཛྲ་ཀུ་མཱ་ར་ཧྲྀ་ད་ཡ་སིདྡྷི་ཨ་བྷི་ཥིཉྩ་ཧཱུྃ༔ དྲུག་པ་བཀྲ་ཤིས་བརྗོད་པ་ནི༔ ཧཱུྃ༔ བླ་མའི་བཀྲ་ཤིས་རིག་འཛིན་ཐོད་པ་རྩལ༔ བྱིན་རླབས་ཆུ་བོས་བདག་རྒྱུད་སྨིན་པར་ཤོག༔ ཡི་དམ་བཀྲ་ཤིས་ཡང་ཕུར་ཧེ་རུ་ཀཿ དངོས་གྲུབ་འདོད་རྒུའི་གཏེར་ལ་སྤྱོད་པར་ཤོག༔ མཁའ་འགྲོའི་བཀྲ་ཤིས་དབྱིངས་ཕྱུག་རྒྱས་འདེབས་མ༔ སྙན་བརྒྱུད་བསྟན་པའི་སྲོག་ཤིང་བརྟན་པར་ཤོག༔
ཆོས་སྐྱོང་བཀྲ་ཤིས་ལེགས་ལྡན་ནག་པོ་ཆེ༔ ལོག་འདྲེན་ཚར་གཅོད་ཕྲིན་ལས་འགྲུབ་གྱུར་ཅིག༔ གཏེར་སྲུང་བཀྲ་ཤིས་བཙན་རྒོད་མྱུར་མགྱོགས་བདུན༔ ཟབ་ཆོས་སྐྱོང་བའི་བྱ་ར་འགྲུབ་པར་མཛོད༔ གཏེར་གནས་བཀྲ་ཤིས་ཤ་འུག་སྟག་གི་སྒོ༔ བོད་ཁམས་ཡོངས་ལ་བདེ་སྐྱིད་འབྱུང་བར་ཤོག༔ བདུན་པ་དཀྱིལ་འཁོར་བསྡུ་བ་ནི༔ ཧོཿ མ་སྐྱེས་སྟོང་པའི་དབྱིངས་ལ་འཇའ་ཤར་ལྟར༔ སྒྱུ་མའི་རྣམ་རོལ་ཆོ་འཕྲུལ་ཞི་ཁྲོའི་ལྷ༔
མི་དམིགས་ཀ་དག་རང་རིག་མཁའ་ལ་བསྡུ༔ འོད་གསལ་གཤིས་ལུགས་གཉུག་མ་ཟང་ཐལ་ཨཱཿ ཨ་ཨ་ཨཱཿ ཞེས་རང་བྱུང་འོད་གསལ་རྡོ་རྗེ་སྙིང་པོ་ལྷུན་གྲུབ་གདོད་མའི་གཤིས་ལུགས་སུ་མཉམ་པར་བཞག༔ རྫོགས་ཆེན་ཡེ་གྲོལ་མཉམ་བཞག་རྗེས་ཐོབ་མེད་ཚུལ་ཤེས་ཀྱང་༔ འཁོས་ཆུང་རྣམས་ལ་འདི་ཙམ་འོས༔ བརྒྱད་པ་བསྔོ་བ་བྱེད་པ་ནི༔ ཧོཿ རང་བྱུང་སྙིང་པོ་དཔལ་ཡོན་ལས་འཁྲུངས་པའི༔ བླ་མེད་བྱང་ཆུབ་རྒྱ་མཚོ་དགེ་བཅུའི་ཚོགས༔
སྙིང་པོའི་དགའ་སྟོན་འགྲོ་ལ་འགྱེད་པའི་ཕྱིར༔ མཐའ་ཡས་མ་གྱུར་མཆོག་གཉིས་ཐོབ་ཕྱིར་བསྔོ༔ དགུ་པ་སྨོན་ལམ་ནི༔ ཧོཿ ཆོས་དབྱིངས་ཡེ་ཤེས་སྙིང་པོའི་གཟི་བྱིན་གྱིས༔ དངོས་རློམ་རྨོངས་པའི་མ་རིག་ཚོགས་གཞོམ་སྟེ༔ དོན་གཉིས་ཤེས་རབ་དྲྭ་བའི་རྩལ་རྫོགས་ནས༔ ཀུན་ནས་ཀུན་ཀྱང་མཆོག་ཏུ་རེག་གྱུར་ཅིག༔ ཅེས་བསྔོ་སྨོན་གང་རུང་གིས་རྒྱས་ལེགས་པར་གདབ༔ ས་མ་ཡ༔
ཨེ་མ་རྒྱ་གར་ཁོ་བོ་རིག་འཛིན་པད་འབྱུང་ངས༔ ཀློང་ཡངས་ཐུགས་རྗེས་འགྲོ་ལ་བརྩེ་བའི་ཕྱིར༔ མ་འོངས་དོན་དུ་ཡང་ཕུར་སྒྲུབ་པ་བཞག༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ ཟབ་ཆོས་འདི་ཡི་འགྲོ་དོན་འདུལ་ཞིང་ནི༔ ཉི་ཤུའི་མགོ་ཚུགས་ཡང་མཐའི་དུས་དང་མཉམ༔ ས་རྟགས་མཐའ་བཞིའི་དམག་དཔུང་དབུས་སུ་འཁྲིགས༔ དུར་ས་ཕྱོགས་ནས་མཁར་རྫོང་ཀུན་ལ་འདེབས༔ བོད་ཀྱི་མདུན་མ་ལྕང་ཁའི་བྱིའུ་ཆུང་འདྲ༔
ལོ་ཟླ་ཞག་དུས་རིམ་པས་དམག་འཁྲུག་གཡོ༔ ཆོས་རྒྱལ་གྱིས་བཞེངས་གཙུག་ལག་ཕལ་ཆེར་འཇོམས༔ ཟོག་པོ་ཁྲིམས་རལ་དམ་ཉམས་ལུང་པ་འགེངས༔ གསང་སྔགས་བསྟན་པ་ཉམས་པའི་སྔ་ལྟས་སུ༔ གཏེར་སྟོན་ཡིན་ཟེར་རྟགས་བདུན་མི་ཤེས་ཤིང་༔ ཀུན་ལ་ཟག་པ་བསགས་པའི་བློ་རྟེན་དུ༔ གཏེར་ཆོས་ཡིན་ཟེར་བཅའ་བཞི་མ་ཚང་བའི༔ དཔེ་རྙིང་དཀྲུགས་པའི་བསླུ་ཆོས་མང་པོ་འབྱུང་༔ ཁོ་བོས་བཀའ་གཏད་ཁ་བྱང་མ་ཐོབ་པའི༔ ཉམས་དང་རྨི་ལམ་ཙམ་ལ་བྱུང་ཟེར་བའི༔
བདུད་ཀྱི་ཆོ་འཕྲུལ་གྲུབ་ཐོབ་ཆེར་རློམ་སྟེ༔ གཟུ་ལུམ་རས་ཆོད་གཏེར་དུ་ཁ་འདོགས་ནས༔ གསང་སྔགས་དཀྲུགས་ཤིང་བསྟན་པའི་སེལ་བྱེད་མཁན༔ བདུད་དང་ཐེའུ་རང་སྤྲུལ་པ་མང་དུ་འབྱུང་༔ ཁྱད་པར་ལྔ་བརྒྱ་ཐ་མ་དེ་ཡི་དུས༔ ཆོས་དང་ཆོས་མིན་དབྱེ་བ་མི་ཕྱེད་ནས༔ བསླུ་བྲིད་ཟོལ་ཟོག་གཡོ་རྒྱུས་སེམས་ཅན་འདུལ༔ རྒྱུ་འབྲས་གཟུ་བོར་བཞག་ན་ཀུན་གྱིས་སྨད༔ དཀོན་མཆོག་དཔང་དུ་བཙུགས་ཀྱང་སྐྱོན་དུ་བལྟ༔ ཀུན་ཁུར་དམན་ས་བཟུང་བས་ཐ་མལ་མཐོང་༔
རང་འདོད་སྣང་སེམས་མཐོ་དེ་ལྷ་ལྟར་མཆོད༔ ཆོས་ལ་རྒྱབ་གཏད་མི་དགེ་དཔང་བཙུགས་པའི༔ མི་ཆོས་མགོ་སྐོར་མཁན་ལ་སྐྱབས་སུ་བཙལ༔ བསྟན་འཛིན་སྐྱེས་བུ་རྣམས་ནི་དམངས་སུ་འཁྱམས༔ གསང་སྔགས་བསྟན་པ་ཉི་མའི་བ་ཐག་ཙམ༔ མཐུ་དང་ཆོས་ལ་རིས་སུ་མི་ཕྱེད་དུས༔ བོད་ཁམས་མི་རྣམས་མི་བདེ་ཆུ་ལྟར་ཁོལ༔ དེ་རྣམས་ཐམས་ཅད་དུས་ཀྱི་ས་རྟགས་ཏེ༔ མ་འོངས་དེ་དུས་བོད་འབངས་སྐྱོབ་པ་དང་༔ བསྟན་པའི་སྙིང་པོ་སྲོག་ཤིང་འཛུགས་པའི་ཕྱིར༔
ཡང་གསང་གྭའུ་དམར་ནག་འདི་ཉིད་ཟབ༔ ཀུན་གྱི་ནང་ནས་ཡང་བཅུད་དྲིལ་བ་འདི༔ ཚིག་ཉུང་དོན་ཆེ་ཆ་ཚང་གནད་ཀྱང་འདུས༔ མཐོང་བ་ཀུན་ཀྱང་མོས་པའི་བྱིན་རླབས་འུར༔ འདི་དང་འཕྲད་པ་ཙམ་གྱིས་གྲོལ་ནུས་པའི༔ ཡིད་བཞིན་ཐུགས་ཀྱི་ནོར་བུ་བླ་ན་མེད༔ བརྒྱུད་པ་ཁུངས་བཙུན་ཟབ་ཁྱད་བཞི་ཚང་ཞིང་༔ ངེས་དོན་མངོན་དུ་ཕྱུང་བའི་ཡང་སྙིང་འདི༔ སྐལ་ལྡན་སྨོན་ལམ་ཅན་གྱི་དོན་དུ་བཞག༔ མ་འོངས་སྙིགས་དུས་ཡང་མཐའི་བསྐལ་པ་རུ༔
གནུབས་ཀྱི་ལོ་ཙཱ་བུདྡྷ་ཛྙཱ་ན་བ༔ པདྨ་གཏེར་བདག་གླིང་ཞེས་ཡོངས་གྲགས་ནས༔ བརྟུལ་ཞུགས་སྨྱོན་པ་ལྟ་བུར་སྤྱོད་བྱེད་དེས༔ རྒྱ་བོད་གངས་ཅན་གནས་མཆོག་ཉུལ་བའི་ཚེ༔ ཡང་སྙིང་ཟབ་ཆོས་འདི་དང་འཕྲད་པར་ཤོག༔ ཤ་འུག་སྦས་ལུང་སྟག་སྒོར་ཨ་ཐཾ་རྒྱ༔ རོལ་པ་བཙན་རྒོད་སྤུན་བདུན་བཀའ་གཏད་རྒྱ༔ ལས་ཅན་ཐུགས་ཀྱི་སྲས་ལ་སྤྲོད་ཅིག་རྒྱ༔ དམ་ཉམས་བདུད་རིགས་ལག་ཏུ་མ་ཤོར་རྒྱ༔ སྟོབས་ལྡན་མེ་རླུང་གྭའུ་ཁ་སྦྱོར་རྒྱ༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཁོ་བོ་རིག་འཛིན་པདྨ་གཏེར་བདག་གླིང་པས་མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ཏེ། གླང་ལོའི་གླང་ཟླར་ཤོག་སེར་ནས་ཕབ་པས་དྲག་པོ་ཉེར་དགུའི་ཉིན་གྲུབ་བོ།། །། ༈ བླ་མེད་ཡང་ཕུར་གྭའུ་དམར་ནག་ལས༔ སྟོབས་ལྡན་ཕུར་པ་ནག་པོའི་ཧཱུྃ་སྒྲུབ་བཞུགས༔
དཔལ་ཆེན་ཧེ་རུ་ཀ་ལ་འདུད༔ ས་མ་ཡ༔ ཨེ་མ་རྩལ་ཆེན་སྟོབས་འབྱིན་པ༔ ཡང་ཕུར་ནག་པོའི་སྒྲུབ་པ་འདི༔ ཀུན་གྱི་ཐུན་མོང་མ་ཡིན་ཟབ༔ ཁྱད་པར་བན་བོན་སྔགས་པ་དང་༔ ལྷ་སྲིན་འབྱུང་པོ་གདུག་ཅན་གྱིས༔ བར་ཆོད་འཚེ་བ་ལྡང་གྱུར་ན༔ དེ་ཚེ་འདི་ཉིད་ཤིན་ཏུ་གཅེས༔ སྤྲོས་མེད་སྒྲུབ་པ་ཁྱད་མཆོག་གོ༔
ས་མ་ཡ༔ དང་པོ་དྲན་རྫོགས་ལྷ་བསྐྱེད་ནི༔ ཧཱུྃ་ཧཱུྃ་ཧཱུྃ༔ བདག་ཉིད་དཔལ་ཆེན་ཧེ་རུ་ཀཿ འཇིགས་བྱེད་རྡོ་རྗེ་གཞོན་ནུའི་སྐུ༔ ཁམ་ནག་ཞལ་གསུམ་ཕྱག་དྲུག་པ༔ ཁྲོ་གཏུམ་ཚྭ་ཚྭ་སྐར་ལྟར་འཁྲུགས༔ གཡས་གཉིས་གནམ་ལྕགས་རྡོ་རྗེ་ཡིས༔ མ་རུངས་གདུག་པའི་བན་བོན་འཇོམས༔ གཡོན་གཉིས་མེ་ཕུང་ཁ་ཊྭཱཾ་གྱིས༔
སྡེ་བརྒྱད་འབྱུང་པོའི་སྲོག་སྙིང་ཕྲལ༔ མཐའ་གཉིས་རི་རབ་ཕུར་པ་ཡིས༔ རྒྱལ་བསེན་འགོང་པོ་རྡུལ་དུ་རློག༔ སྒྲོ་གཤོག་སྤུ་གྲི་བརྒྱངས་པ་ཡིས༔ སྣང་སྲིད་ཀུན་གྱི་ཆོ་འཕྲུལ་ཟློག༔ འཇིགས་པའི་དུར་ཁྲོད་ཆས་བརྒྱད་ཀྱིས༔ ཡེ་ཤེས་འཇིག་རྟེན་ཟིལ་གྱིས་གནོན༔ ལྟེ་བར་ཆུ་སྲིན་རྔམ་ཞལ་གྱིས༔ དམ་སྲི་འདྲེ་རྒོད་སྙིང་ཁྲག་རོལ༔ སྐུ་སྨད་གནམ་ལྕགས་ཕུར་གཤམ་གྱིས༔
སྟོང་ཁམས་རུ་ཏྲའི་སྲོག་དབུགས་ཕྲལ༔ སྐུ་ལ་མེ་དཔུང་འཁྲིགས་པ་ཡིས༔ ལོག་འདྲེན་བདུད་བཞིའི་དཔུང་ཚོགས་སྲེག༔ ཡུམ་ཆེན་འཁོར་ལོ་རྒྱས་འདེབས་འཁྲིལ༔ ཁྲོ་རྒྱལ་སྟོབས་ལྡན་ཀཱི་ལ་ཡ༔ བདུད་འདུལ་དཔལ་གྱི་སྐུ་རུ་ཤར༔ དབང་སྡུད་ཟིལ་གནོན་ལྷུན་གྱིས་གྲུབ༔ བདུད་དགྲ་ཚར་གཅོད་ལས་གྲུབ་གྱུར༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔
ཧཱུྃ་ཧཱུྃ་ཧཱུྃ༔ གྲགས་སྟོང་ངང་དུ་ཅི་ནུས་བཟླ༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ ཡང་ཟབ་སྙིང་གི་སྒྲུབ་ཐབས་བཞག༔ མ་འོངས་དུས་ཀྱི་ཐ་མ་རུ༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ནས་སྦས་ཡུལ་གསང་སྔགས་ཆོས་གླིང་དུ་ཤོག་སེར་ལས་ལེགས་པར་བཤུས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ སྲུང་ཟློག་གུར་གྱི་དྲྭ་མིག་བཞུགས་སོ༔ བླ་མེད་ཡང་གསང་རྡོ་རྗེ་གཞོན་ནུར་འདུད༔ ས་མ་ཡ༔ སྲུང་ཟློག་བྱ་བའི་རིམ་པ་ནི༔ དམིགས་རྐང་ལས་རིམ་གཞུང་ལྟར་ཤེས༔
བསྡུས་ན་བསྐྱེད་རྫོགས་འདི་ལྟར་བྱ༔ ཧཱུྃ༔ བདག་ཉིད་རྡོ་རྗེ་གཞོན་ནུར་གསལ་བ་ཡི༔ ཐུགས་ཀའི་ཧཱུྃ་ནང་བསྲུང་བྱ་འཁོར་བཅས་ཚུད༔ སྐུ་ལས་ཁྲོ་ཚོགས་མེ་འོད་སྐར་ལྟར་འཁྲུགས༔ རྡོ་རྗེའི་གུར་ཁང་བླ་བྲེ་ས་གཞིར་གྱུར༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ མ་ཧཱ་རིདྡྷི་སརྦ་བཛྲ་བྷྲཱུྃ༔ བདག་ཅག་འཁོར་དང་བཅས་པ་ལ་སྲུངས་ཤིག་བཛྲ་རཀྵ་ཡེ་སྭཱ་ཧཱ༔ དེ་ནས་བསད་པ་བཟློག་པའི་དམིགས་པ་ནི༔
ཧཱུྃ་ཛཿ དཔལ་ཆེན་ཁྲོ་རྒྱལ་སྤྲུལ་པའི་ཕོ་བྲང་འོག༔ ཟངས་ལྕགས་སྤུ་གྲིའི་འཁོར་ལོ་སོ་འཐབ་འཁོར༔ བར་དུ་དགྲ་བགེགས་ཤ་ཁྲག་དུམ་བུར་གཏུབ༔ བརླག་ཅིང་ལས་མཁན་ཕོ་ཉས་གསོལ་བར་གྱུར༔ ཨོཾ་བཛྲ་མ་ཏྲི་ཡ་ཤོ་ཎི་ཏྲི་རཀྨོ་ཧུ་ལུ་ཤག་རྦད་བྷྱོ་བྷྱོ་ཐུན་ཐུན་ཏ་ཏྲི་བྱད་མ་མྱོག་ཐུམ་ཛ་རཾ་ཛ་ནན༔ ཧཱུྃ་བྷྱོ་ཛཿ ཁྲོ་རྒྱལ་འབར་བའི་སྲུང་འཁོར་ཕྱི་རོལ་དུ༔ བཟློག་པའི་དྲག་སྔགས་དམོད་པ་ཧེ་རུ་ཀཿ གྲངས་མེད་མཚོན་ཐོགས་ཞལ་ཁ་ཕྱི་ལ་ལོག༔
དགྲ་བགེགས་གནོད་བྱེད་ཕར་ལ་བཟློག་པར་གྱུར༔ ཨོཾ་ཨེ་ཀ་ཡ་མ་དུ་རི་ཤ་ལི་ཊ༔ ནཱ་ག་ཡ་མ་ཁ་དུན་རཀྴ་རྦད༔ ནྲྀ་ཏྲི་དགྲ་བོ་བྱད་མ་ཡ་ཏུ་ཟློག༔ མྱོག་ཏི་མཱ་ར་ཡ་ཟློག་ཟློག༔ ཙི་ཏྲི་རུ་ཏྲི་མཱ་ར་ཡ་ཟློག་ཟློག༔ ཧ་ལ་ཀ་ལ་བྱད་མ་བྷྱོ་བྷྱོཿ རྦོད་གཏོང་ཕུར་ཁ་ཐམས་ཅད་ཟློག་ཟློག༔ བན་བོན་གདུག་པའི་བྱད་ཁ་དང་སྣང་སྲིད་ཡོངས་ཀྱི་ཆོ་འཕྲུལ་ཐམས་ཅད་དགྲ་ལ་ཟློག་ཟློག༔ ཅེས་བཟློག་པའི་དམིགས་རིམ་བཅས་རྒྱུད་ལྟར་བྱ༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་མོན་ཤ་འུག་སྟག་སྒོ་ནས་གདན་དྲངས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ རྡོ་རྗེ་དཔའ་བོ་ལྷན་ཅིག་སྐྱེས་པའི་སྒྲུབ་ཐབས་བཞུགས་སོ༔ བླ་མ་དང་དཔལ་ཆེན་རྡོ་རྗེ་གཞོན་ནུ་ལ་ཕྱག་འཚལ་ལོ༔
ས་མ་ཡ༔ བདག་འདྲ་ཁོ་བོ་རྒྱ་གར་མཁས་པ་ཡིས༔ ཡང་སྙིང་དཔའ་བོ་ལྷན་ཅིག་སྐྱེས་སྦྱོར་གྱི༔ བསྒྲུབ་པའི་ཟབ་རྒྱ་གནད་ཀྱི་མན་ངག་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ དང་པོ་སྒྲུབ་པའི་བཅའ་གཞི་ལག་ལེན་ནི༔ ཉམས་དགའ་དབེན་པའི་གནས་སུ་ཆ་རྐྱེན་བསགས༔
འབྲུ་ཚོམ་ཁ་རུ་བུམ་གདན་དཀྱིལ་འཁོར་བཞག༔ དེ་སྟེང་རྣམ་རྒྱལ་བུམ་པ་རྫས་ཀྱིས་བཀང་༔ ཁ་རྒྱན་མགུལ་ཆིངས་ལ་སོགས་གཞུང་བཞིན་བཤམ༔ ཚོགས་དང་མཆོད་རྫས་སྤྱན་གཟིགས་གང་འཛོམས་བཀྲམ༔ བགེགས་བསྐྲད་བྱ་ཞིང་སྲུང་འཁོར་བསྒོམས་ནས་སུ༔ མཆོད་རྫས་དམིགས་པར་བྱིན་བརླབས་དལ་དུ་འཇུག༔ ས་མ་ཡ༔ རྃ་ཡྃ་ཁྃ་ ལན་གསུམ། ཨོཾ་ཨཱཿཧཱུྃ༔ ལན་གསུམ་གྱིས་སྦྱངས༔
ཨོཾ་མ་ཧཱ་ག་ལཀྵ་པཉྩ་ཨ་མྲྀ་ཏ་ཨོཾ་ཨཱཿཧཱུྃ༔ ཞེས་བུམ་པ་བྱིན་གྱིས་བརླབས༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཞེས་ཕྱི་མཆོད་བྱིན་གྱིས་བརླབས༔ སྨན་རཀ་གཏོར་གསུམ་བྱིན་གྱིས་བརླབ་པ་ནི༔ ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜལ་ལ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ་མ་ཧཱ་བ་ལིངྟ་ཏེ་ཛྭ་བ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཞེས་རིམ་བཞིན་ལན་གསུམ་གྱིས་སྦྱངས༔ དེ་ནས་སྐད་ཅིག་དྲན་རྫོགས་སུ༔
ཧཱུྃ༔ སྟོང་པའི་ངང་ལས་སྣང་སྲིད་གཞལ་ཡས་ཁང་༔ ཨེ་ལས་རབ་འཇིགས་ཕོ་བྲང་འབར་བའི་དབུས༔ འཁོར་ལོ་རྩིབས་བཞི་ཆོས་འབྱུང་ཏི་རའི་དབུས༔ རང་ཉིད་དཔལ་ཆེན་རྡོ་རྗེ་གཞོན་ནུའི་སྐུ༔ མཐིང་ནག་རྔམ་པ་ཞལ་གཅིག་ཕྱག་གཉིས་པ༔ ཕྱག་གཡས་རྡོ་རྗེ་གཡོན་པས་ཕུར་བུ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས་ཀྱིས་བརྒྱན༔ བརྐྱང་བསྐུམ་ཞབས་ཀྱིས་དམ་སྲི་རུ་ཏྲ་མནན༔ འཁོར་ལོ་རྒྱས་འདེབས་གསང་ཡེ་པང་དུ་འཁྱུད༔
གྲི་ཐོད་མགུལ་འཁྱུད་ཞབས་གཉིས་སྐེད་ལ་འཁྲིལ༔ རུས་པའི་རྒྱན་ལྡན་བདེ་ཆེན་རྒྱས་པར་བསྒོམ༔ ཡབ་ཡུམ་སྐུ་ལ་འཇིགས་བྱེད་མེད་དཔུང་འཁྲིགས༔ ལོག་འདྲེན་བདུད་བཞི་ཚར་གཅོད་དཔའ་བོར་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ དམིགས་པ་སྤྲོ་བསྡུ་ལ་སོགས་གཞུང་ལྟར་བྱ༔ སྤྲོས་མེད་ལུགས་སུ་བསྒྲུབ་ན་མཆོད་པ་དང་༔ སྤྲོས་པའི་དཀྱིལ་འཁོར་ལ་སོགས་མེད་པར་བྱ༔ རྟེན་འབྲེལ་ཐབས་གཙོ་སྤྲོས་པ་བྱེད་མོས་ན༔ སྔོན་འགྲོ་དང་ནི་རྗེས་རིམ་འདི་ཙམ་སྦྱར༔
ཧཱུྃ༔ དམ་ཚིག་སེམས་དཔའི་ཐུགས་ཀའི་འོད་ཟེར་གྱིས༔ ཡང་དག་ཡེ་ཤེས་དཔལ་ཆེན་ལྷ་ཚོགས་རྣམས༔ སྤྱན་དྲངས་ཛ་ཧཱུྃ་བཾ་ཧོཿས་གཉིས་མེད་བསྟིམ༔ བདག་ལ་དབང་བསྐུར་བྱིན་བརླབས་བརྟན་པར་བཞུགས༔ དུག་ལྔ་རྣམ་དག་ཕྱི་ནང་མཆོད་པ་འབུལ༔ སྐུ་གསུང་ཐུགས་མཆོག་དངོས་གྲུབ་སྩལ་དུ་གསོལ༔ ཨོཾ་བཛྲ་ས་མ་ཡ་ཏིཥྛ་ལྷན༔ ཨ་བེ་ཤ་ཡ་ཨ་བྷི་ཥིཉྩ་ཧཱུྃ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔
དེ་ནས་བསྟོད་པ་ནི༔ ཧཱུྃ༔ མ་བཅོས་ལྷུན་གྲུབ་རྡོ་རྗེ་གཞོན་ནུའི་དཔལ༔ སྐུ་ཡི་རྒྱན་རྫོགས་གར་དགུས་ས་གསུམ་གཡོ༔ གསུང་གིས་ཧཱུྃ་སྒྲའི་དྲག་སྔགས་འབྲུག་ལྟར་སྒྲོག༔ ཐུགས་མཆོག་མི་གཡོ་ཡང་དག་འཁོར་ལོའི་གཏེར༔ བདེ་ཆེན་རང་བཞིན་ཟུང་འཇུག་ཧེ་རུ་ཀཿ འཇིགས་བྱེད་ཁྲོ་རྒྱལ་ཡབ་ཡུམ་སྐུ་ལ་བསྟོད༔ དེ་ནས་དབང་བླང་བ་ནི༔
ཧཱུྃ༔ གདོད་ནས་ལྷན་སྐྱེས་རྡོ་རྗེ་གཞོན་ནུའི་སྐུ༔ ལྔ་ལྡན་ཡེ་ཤེས་བྱིན་རླབས་ནུས་མཐུ་ཡིས༔ སྐལ་ལྡན་བདག་ལ་དབང་བསྐུར་རྒྱུད་སྨིན་ཏེ༔ མཆོག་ཐུན་འབྲས་བུ་ཡོངས་རྫོགས་དངོས་གྲུབ་སྩོལ༔ ཨོཾ་བཛྲ་ཀུ་མཱ་ར་བཾ་ཌཱཀྐི་ནཱི་ཧཱུྃ༔ ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་དབང་བཞི་བླངས་ཤིང་དམིགས་པའི་སྤྲོ་བསྡུ་ངང་ནས་རང་ལ་བསྟིམ༔ ས་མ་ཡ༔ ཨེ་མ་ཟབ་པའི་ཡང་སྙིང་དཔའ་བོ་གཅིག་སྒྲུབ་ཀྱི༔
མན་ངག་གདམས་པ་སྙིང་གི་ཐིག་ལེ་བཞག༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ལས་ཞལ་བཤུས་སོ།། །། བླ་མེད་ཡང་ཕུར་གྭའུ་དམར་ནག་ལས༔
ལས་བྱང་ཕྲིན་ལས་རྒྱུན་ཁྱེར་ཡིད་བཞིན་ནོར་བུ་བཞུགས་སོ༔ དཔལ་ཆེན་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ ཨེ་མ་བདག་འདྲ་རྡོ་རྗེ་ཐོད་ཕྲེང་རྩལ༔ ཡང་ཟབ་སྒྲུབ་པ་སྙིང་གི་ཐིག་ལེ་ལས༔ གསང་བའི་ལས་བྱང་ཡིད་བཞིན་ནོར་བུ་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཡང་མཐའ་དུས་ཀྱི་ཐ་མ་ལ༔ བདུད་རིགས་སེམས་ཅན་དམུ་རྒོད་རྣམ་རྟོག་རགས༔
དེ་ཡི་རྐྱེན་གྱིས་དུག་ལྔའི་ཆོས་ཤིག་དར༔ གསང་སྔགས་ཆོས་ཀྱི་སྒྲོམ་བུ་བུན་ལྟར་གཏོར༔ སྡུག་བསྔལ་རྣམ་སྨིན་ལས་དབང་ཟད་མཐའ་མེད༔ སེམས་ཅན་སྐྱབས་མེད་དབུལ་ཕོངས་ཨ་ཙ་མ༔ གང་ཕྱིར་པད་འབྱུང་ང་ཡི་སྨོན་ལམ་གྱིས༔

གནུབས་ཀྱི་ལོ་ཙཱ་བུདྡྷ་ཛྙཱ་ན་འདི༔ སྐྱེ་བ་དུ་མར་སེམས་ཅན་འགྲོ་དོན་བྱེད༔ ལན་གཅིག ཡུལ་གྱི་སྟོད་དག་ལ༔ པདྨ་གཏེར་བདག་གླིང་ཞེས་ཡོངས་གྲགས་ནས༔ བོད་འབངས་སྐྱོབ་པའི་གཏེར་ཁ་དཔག་མེད་འབྱིན༔ མ་འོངས་དེ་དུས་ཟབ་ཆོས་འདི་འབྱུང་སྟེ༔ འབྲེལ་ཚད་བྱང་ཆུབ་ཐོབ་པར་ལུང་ཡང་བསྟན༔ བཀའ་ཡི་རྒྱ་འདི་མ་མོ་གསུམ་གྱིས་སྲུངས༔ གཏེར་མིན་བདུད་རིགས་ལག་ཏུ་མ་སྤྲོད་པར༔ པད་འབྱུང་ང་ཡི་ཐུགས་སྲས་དེ་དང་སྤྲོད༔
གནས་ཆེན་ཤ་འུག་སྟག་སྒོརྀ་ཨཚ་རྒྱ༔ སྒྲ་གཅན་མེ་རླུང་གྭའུ་དམར་ནག་རྒྱ༔ དང་པོ་ཐུན་མོང་སྔོན་འགྲོ་བཅུ་བཞི་དང་༔ དངོས་གཞིར་ཉེར་གཅིག་རྗེས་ལ་བཅུ་གཉིས་སོ༔ དང་པོ་སྦྱང་བ་དབྱེར་མེད་སྔོན་འགྲོ་ནི༔ ཧོ༔ འཁོར་འདས་མཉམ་ཡང་ཕྱོགས་ལྷུང་བྱེ་བྲག་གནད༔ ལེགས་པར་རྟོགས་པར་དེ་བཞིན་སེམས་བསྐྱེད་དོ༔ གཉིས་པ་ནི༔ ན་མོ༔
གདོད་ནས་ལྷུན་གྲུབ་གཉུག་མའི་རྩ་བ་གསུམ༔ ཀུན་ཏུ་རང་སེམས་མ་གཡོས་སྐྱབས་སུ་མཆི༔ གསུམ་པ་ནི༔ ཧཱུྃ༔ ང་ཉིད་ཡེ་ནས་རྡོ་རྗེ་གཞོན་ནུའི་སྐུ༔ ཐུགས་རྗེའི་རང་རྩལ་འགྱེད་པ་ཕོ་ཉའི་ཚོགས༔ བར་མེད་ཁྱབ་པས་བགེགས་ཚོགས་མ་ལུས་ཀུན༔ ཨ་འཐས་གཞོམ་ཕྱིར་གཏོར་མ་ལེན་པར་ཁུག༔ ཨོཾ་བཛྲ་ཊཱཀྐི་རཱ་ཛ་ཧཱུྃ་ཛཿ གཉིས་འཛིན་རུ་ཏྲ་ཨ་ཀརྵ་ཡ་ཛཿ
བཞི་པ་ནི༔ ཧཱུྃ༔ སྙིང་རྗེའི་སྦྱིན་ཡུལ་མ་རིག་བགེགས་ཀྱི་ཚོགས༔ རྟོག་མེད་དེ་བཞིན་གཏོར་མས་ཚིམས་པར་དེངས༔ ཅི་སྟེ་མི་འགྲོ་ཞེན་པས་བཅིངས་སྲིད་ན༔ རིག་པ་རྡོ་རྗེའི་མཚོན་ཆ་དེས་ཆོམས་ཤིག༔ ཨོཾ་བཛྲ་བིདྷྭ་ཛྙཱ་ན་མཱ་ར་སརྦ་བིགྷྣཱན་ཚིནྡྷ་ཚིནྡྷ་ཧཱུྃ་ཕཊ྄ཿ ལྔ་པ་ནི༔ ཧྃའུ༔ རྡོ་རྗེ་གསུམ་གྱི་དཀྱིལ་འཁོར་བདག༔
ཡེ་ནས་མ་བཅོས་གཞལ་ཡས་ཁང་༔ རང་བཞིན་རླུང་ལྔ་སྲུང་བའི་གུར༔ སོ་འཐབ་འཁྲིགས་པས་མཚམས་ཆོད་ཅིག༔ ཨོཾ་བཛྲ་ཏྲ་ཡ་མཎྜ་ལ་ཡཾ་པཉྩ་སརྦ་བཛྲ་རཀྵ་ཡེ་སྭཱ་ཧཱ༔ དྲུག་པ༔ ཧཱུྃ༔ ཡེ་ནས་ཚོགས་དྲུག་ལྷ་མོའི་གར༔ ཕྱི་མཆོད་ཀུན་བཟང་མཆོད་སྤྲིན་གྱུར༔ ཨོཾ་སརྦ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བདུན་པ༔
ཧཱུྃ༔ ཐབས་ཤེས་བདེ་སྟོང་སྣོད་ཡངས་མཆོག༔ ཉི་ཟླ་ཞུ་བའི་བདུད་རྩི་ཆེ༔ ཨོཾ་ཨ་ཧཾ་པཱུ་ཛ་ཧོཿ བརྒྱད་པ༔ ཧཱུྃ༔ འདུས་བྱས་རྣམ་དག་སྟོང་པའི་སྣོད༔ ཕུང་ཁམས་སྐྱེ་མཆེད་བདུད་རྩི་སྤེལ༔ ཨོཾ་ཨ་མྲྀ་ཏ་ཨཱཿཧཱུྃ༔ དགུ་པ༔
ཧཱུྃ༔ རྡོ་རྗེའི་མཚོན་བསྣུན་མ་རིག་བསྒྲལ༔ རྒྱུད་དྲུག་དམར་ཆེན་སྣ་ཚོགས་གྱུར༔ ཨོཾ་རཀྟ་པཉྩ་ཨཱཿཧཱུྃ༔ བཅུ་པ༔ ཧཱུྃ༔ ཀུན་གཞི་ལྷུན་གྲུབ་བྷནྡྷ་རུ༔ རྣམ་ཐར་བཅུ་གཉིས་གཏོར་མར་གྱུར༔ ཨོཾ་བ་ལིཾ་ཏ་པཱུ་ཛ་ཧཱུྃ༔ བཅུ་གཅིག་པ༔
ཧཱུྃ༔ རྩ་བ་གསུམ་གྱི་བརྒྱུད་པ་ཡིས༔ སྐུ་ལྔ་ཡེ་ཤེས་བྱིན་ཕོབ་ཅིག༔ ཨོཾ་ཨ་བེ་ཤ་ཡ་ཨ་ཏིཥྛ་ཧྃའུ༔ བཅུ་གཉིས་པ༔ ཧཱུྃ༔ རང་རིག་ལྟ་བའི་ཞལ་མཇལ་ཕྱིར༔ རྣམ་དག་ཐུགས་ཀྱི་བརྡ་སྒོ་དབྱེ༔ ཨོཾ་བཛྲ་པྲ་བེ་ཤ་ཡ་ཕཊ྄ཿ བཅུ་གསུམ་པ༔
ཧཱུྃ༔ ཡེ་ནས་འཁོར་འདས་གཉིས་སུ་མེད༔ དེ་དོན་མ་རྟོགས་གོལ་བར་བཤགས༔ ཨོཾ་བཛྲ་ས་མ་ཡ་ཤུདྡྷེ་ཨཱཿ བཅུ་བཞི་པ༔ ཧཱུྃ༔ གནས་ལུགས་རིག་པའི་གཟུང་ཐག་གིས༔ རང་རྩལ་དཀྱིལ་འཁོར་མི་གཏོང་བསྒྲུབ༔ ཨོཾ་བཛྲ་ཙིཏྟ་ཧཱུྃ༔ གཉིས་པ་དངོས་གཞིའི་དང་པོ་ནི༔
ཧཱུྃ༔ ཆོས་དབྱིངས་ཀློང་ཆེན་ཀུན་ཏུ་ཁྱབ༔ ངོ་བོ་ལྷུན་གྲུབ་བློ་འདས་ངང་༔ ཨོཾ་དྷརྨ་སྭ་བྷཱ་ཧོཿ གཉིས་པ༔ ཧཱུྃ༔ རང་བཞིན་མ་གྲུབ་རྩལ་ཆེན་གྱིས༔ སྒྱུ་མའི་རླུང་གིས་ཆོ་འཕྲུལ་འགྱེད༔ ཨོཾ་སྭ་བྷཱ་དྷརྨ་ཧཱུྃ༔ གསུམ་པ༔
ཧཱུྃ༔ ཀུན་ཏུ་སྒྱུ་མའི་སྙིང་པོ་ཡིས༔ མཁའ་ལྟར་བདག་མེད་ས་བོན་ཤར༔ ཨོཾ་ཧཱུྃ་བཾ་དྷརྨ་ཧྲྀ་ད་ཡ་ཧཱུྃ༔ བཞི་པ༔ ཧཱུྃ༔ བསྐལ་པར་བརྩེགས་པའི་འབྱུང་ལྔ་ལ༔ སོར་རྟོག་ཡི་གེ་རིམ་པར་ཤར༔ ཧཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ལྔ་པ༔
ཧཱུྃ༔ གདན་སྟེང་ཡབ་ཡུམ་སྦྱོར་བའི་སྲས༔ འཁོར་ཚོགས་ཞལ་ཕྱག་མ་འདྲེས་རྫོགས༔ ཨོཾ་པདྨ་སཱུརྻ་ཏི་ར་བཾ༔ མཎྜལ་བྷྲཱུྃ་སྭ་བྷཱ་ཧཾ་སྭཱ་ཧཱ༔ དྲུག་པ༔ ཧཱུྃ༔ ཨེ་ལས་ནམ་མཁའ་ཡྃ་ལས་རླུང་༔ རྃ་ལས་མེ་རི་ཁྃ་ལས་ཆུ༔ སུྃ་ལས་ས་གཞི་ཀེཾ་རུས་རི༔
བྷྲཱུྃ་ལས་ལྷུན་གྲུབ་གཞལ་ཡས་ཁང་༔ གྲུ་བཞི་སྒོ་བཞི་རྟ་བབས་རྫོགས༔ དབུས་སུ་མཛེས་ཏོག་ཕྱི་རོལ་གུར༔ མཚན་ཚང་དྲག་པོའི་ཕོ་བྲང་བསྒོམ༔ ཨོཾ་བྷྲཱུྃ་ཛྙཱ་ན་ཧཱུྃ༔ བདུན་པ་ནི༔ ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བམ་གྱི་སྟེང་༔ ཧཱུྃ་ཡིག་མཐིང་ནག་འཕྲོ་འདུས་ལས༔
ཆེ་མཆོག་ཡང་དག་ཧེ་རུ་ཀཿ དབུ་དགུ་གཡས་དཀར་གཡོན་དམར་ཁྲོ༔ བཅོ་བརྒྱད་ཕྱག་མཚན་རིམ་པ་བཞིན༔ གྲི་གུག་རལ་གྲི་དབྱུག་ཏོ་དང་༔ རྡོ་རྗེ་ཐོ་བ་གསལ་ཤིང་ཁྱུང་༔ འཁོར་ལོ་ནོར་བུ་བཅས་པ་གཡས༔ བྷནྡྷ་ཁ་ཊྭཱཾ་ཐོང་གཤོལ་རྔ༔ ལྕགས་སྒྲོག་རྒྱུ་མ་དྲིལ་བུ་ཞགས༔ ཕུར་པ་དང་བཅས་གཡོན་དུ་བསྣམས༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔
ཞབས་བརྒྱད་ཁྲོ་རོལ་གྱད་ཀྱི་འགྲོས༔ ཀྲོ་ཏི་ཤྭ་རཱི་ཡུམ་དང་སྦྱོར༔ ཞལ་གསུམ་ཕྱག་དྲུག་ཞབས་བཞི་བགྲད༔ གྲི་ཐོད་དྲུག་བཅས་མགུལ་འཁྱུད་སྟོབ༔ སྐུ་ལས་སྐྱེས་པའི་མེ་རི་འབར༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ ཧཱུྃ༔ དཔལ་ཆེན་འབར་བའི་ཐུགས་ཀ་རུ༔ ནཱི་ལཾ་མཆོད་རྟེན་སྔོན་པོའི་དབུས༔ བུམ་པའི་གཞལ་ཡས་ལྟེ་བའི་ནང་༔
པདྨ་ཉི་ཟླ་འབར་བའི་སྟེང་༔ མ་ཧཱ་བཛྲ་ཀུ་མཱ་ར༔ མཐིང་ནག་ཞལ་གསུམ་ཕྱག་དྲུག་པ༔ མཐིང་དཀར་དམར་བའི་རྔམ་ཞལ་བརྗིད༔ རྡོ་རྗེ་རྩེ་དགུ་རྩེ་ལྔ་གཡས༔ མེ་དཔུང་འབར་བ་ཁ་ཊྭཱཾ་གཡོན༔ མཐའ་གཉིས་རི་རབ་ཕུར་པ་བསྒྲིལ༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ ཞབས་བཞི་གྱད་ཀྱི་དོར་སྟབས་བརྗིད༔ ཡུམ་མཆོག་འཁོར་ལོ་རྒྱས་འདེབས་མཐིང་༔
རྡོ་རྗེ་ཐོད་ཁྲག་སྟོབས་ཏེ་འཁྲིལ༔ ཐུགས་ཀར་སེམས་དཔའ་སྲོག་ཡིག་བཅས༔ མི་བཟད་འབར་བའི་ཀློང་དུ་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཧཱུྃ༔ ཡབ་ཡུམ་རྡོ་རྗེ་པདྨའི་ཏོག༔ བུ་གའི་ཡི་གེ་ཛཿཧཱུྃ་བཾ་ཧོཿ ཟུང་འཇུག་བདེ་སྟོང་རོལ་པ་ལས༔ ཧཱུྃ་བཞི་བཾ་བཞི་སྲས་སུ་ཤར༔ ཧཱུྃ་ཧཱུྃ་ཧཱུྃ་ཧཱུྃ༔
རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་ཏེ་ཁྲག་འཐུང་བཞི༔ ཞལ་གསུམ་ཕྱག་དྲུག་སྐུ་སྨད་དབལ༔ རྩེ་དགུ་རྩེ་ལྔ་མེ་ཁ་ཊྭཱཾ༔ ཕྱག་གི་མཐའ་གཉིས་ཕུར་པ་བསྒྲིལ༔ རིགས་བཞི་ཡུམ་འཁྲིལ་སྒྲོ་གཤོག་བརྒྱངས༔ དུར་ཁྲོད་ཆས་ལྡན་གར་དགུར་གསལ༔ ཨོཾ་བཛྲ་ཀྲོ་ཏ་ཀྲོ་ཏི་ཙ་ཏུར་ཧཱུྃ་བྷྱོཿ ཧཱུྃ༔ ཡབ་ཡུམ་གསང་བའི་བུ་ག་ནས༔
ཧཱུྃ་ཡིག་བཾ་ཡིག་ཕྱོགས་བཅུར་འཕྲོས༔ ཁྲོ་བཅུ་ཡབ་ཡུམ་མཐིང་ནག་རྔམ༔ ཞལ་གསུམ་ཕྱག་དྲུག་ཞབས་བཞི་བགྲད༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ རང་འདྲའི་ཡུམ་འཁྱུད་ཕྲ་ཐབས་གསལ༔ ཨོཾ་བཛྲ་ཀྲོ་ཏ་ཀྲོ་ཏི་དཱ་ཤ་ཀ་ཧཱུྃ་ཕཊ྄ཿ ཧཱུྃ༔ སླར་ཡང་སྤྲུལ་པ་ཡང་སྤྲུལ་ཚོགས༔ དབང་ཕྱུག་ཉེར་བརྒྱད་འབར་བའི་གར༔ ཕུར་སྐྱོང་ཉེར་བཞི་མི་བཟད་ཚོགས༔
ཡང་འཁོར་སྤྲུལ་སོགས་སོ་སོར་གསལ༔ ཨོཾ་མ་ཏི་ཀྲོ་ཏི་གྷྲྀ་ཝ་ལཀྵི་ཧཱུྃ་བྷྱོཿ བརྒྱད་པ༔ ཧཱུྃ༔ ཡེ་ཤེས་ཕུར་པ་བསྐྱེད་པའི་ལྷ༔ གསལ་རྫོགས་མི་གཡོ་བརྟན་པའི་ཕྱིར༔ དེང་འདིར་དབང་བསྐུར་བྱིན་གྱིས་རློབས༔ ཨོཾ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཨ་བེ་ཤ་ཡ་ཧོཿ ཨོཾ་ཧཱུྃ་ཏྲཱྃ་ཧྲཱིཿཨཱཿ
ཨ་བྷི་ཥིཉྩ་ཧཱུྃ༔ དགུ་པ༔ ཧཱུྃ༔ ཡེ་ཤེས་རོལ་པའི་དཀྱིལ་འཁོར་ནས༔ ཡང་དག་དཔལ་ཆེན་ཕུར་པའི་ལྷ༔ བདག་ལ་དབང་བསྐུར་བྱིན་བརླབ་ཕྱིར༔ ཐུགས་རྗེས་བརྩེར་དགོངས་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛཿཛཿ བཅུ་པ༔ ཧཱུྃ༔
རང་བཞིན་བརྟན་པའི་སྒྱུ་རྩལ་ལྷ༔ བཞུགས་མཛད་དགྱེས་པའི་གད་རྒྱངས་ཅན༔ གདོད་ནས་མ་བཅོས་རང་བྱུང་བ༔ རོལ་པའི་ཁྲག་འཐུང་ཆེ་ལ་འདུད༔ ཨོཾ་སརྦ་ཙིཏྟ་ཏིཥྛ་ལྷན༔ ན་མཿསརྦ་ཧཱཾ་ས་པཱུ་རུ་ཤ་ཡ་ཧོཿ བཅུ་གཅིག་པ༔ ཧཱུྃ༔ དབང་པོའི་འབྲས་བུ་ཚིམ་བྱེད་པ༔ ལྷ་མོ་སྣ་ཚོགས་ཕྱི་མཆོད་འབུལ༔
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཅུ་གཉིས་པ༔ ཧཱུྃ༔ བདེ་སྟོང་ཡེ་ཤེས་བདུད་རྩི་མཆོག༔ བླ་མེད་མཆོག་གི་མཆོད་པ་འབུལ༔ ཨོཾ་སརྦ་ཨ་ཧཾ་པཉྩ་ཁཱ་ཧི༔ བཅུ་གསུམ་པ༔ ཧཱུྃ༔ རིག་མ་བཅུ་དྲུག་མི་ཕྱེད་སྦྱོར༔ གཉིས་མེད་གསང་བའི་མཆོད་པ་འབུལ༔
ཨོཾ་གུ་ཧྱ་ཛྙཱ་ན་པཱུ་ཛ་ཧོཿ བཅུ་བཞི་པ༔ ཧཱུྃ༔ རྩ་བརྒྱད་སྟོང་སྦྱར་བདུད་རྩི་མཆོག༔ དུག་ལྔ་རྣམ་དག་སྨན་མཆོད་འབུལ༔ ཨོཾ་སརྦ་པཉྩ་ཨ་མྲྀ་ཏ་ཁཱ་ཧི༔ བཅོ་ལྔ་པ༔ ཧཱུྃ༔ འཁོར་འདས་རྒྱུ་དྲུག་བསྒྲལ་བ་ཡི༔ དམར་ཆེན་རཀྟའི་མཆོད་པ་འབུལ༔
ཨོཾ་མ་ཧཱ་རཀྟ་ཁཱ་ཧི༔ བཅུ་དྲུག་པ༔ ཧཱུྃ༔ ཕུང་པོ་ལྔ་ཉིད་ཡེ་ཤེས་སུ༔ བསྒྱུར་བའི་བ་ལིང་མཆོད་པ་འབུལ༔ ཨོཾ་བ་ལིཾ་ཏ་ཁཱ་ཧི༔ བཅུ་བདུན་པ༔ ཧཱུྃ༔ ཚོགས་མཆོད་སྤྱན་གཟིགས་མཆོད་པའི་སྤྲིན༔ ཉམས་ཆག་བསྐང་དང་བཤགས་ཕྱིར་འབུལ༔
ཨོཾ་ག་ཎ་ཙཀྲ་ཁཱ་ཧི༔ ས་མ་ཡ་ཤུདྡྷེ་ཧོཿ བཅོ་བརྒྱད་པ༔ ཧཱུྃ༔ མཆོད་ཡུལ་བསྐང་བྱ་མི་དམིགས་པ༔ ཁོ་ན་དེ་བཞིན་ཉིད་ཀྱིས་མཆོད༔ ཨོཾ་སརྦ་དྷརྨ་སྭ་བྷཱ་ཝ་པཱུ་ཛ་ཧོཿ བཅུ་དགུ་པ༔ ཧཱུྃ༔ ཆེ་བཙན་ཡང་དག་ཧེ་རུ་ཀཿ
རྔམ་པའི་ཧཱུྃ་སྒྲ་འབྲུག་ལྟར་སྒྲོག༔ བཅོ་བརྒྱད་མཚོན་ཆས་དུག་ལྔ་གཞོམ༔ སྒྲོ་གཤོག་དབྱིངས་ཀྱི་མཁའ་ལ་བགྲད༔ དུར་ཁྲོད་ཆས་བརྒྱད་དཔའ་བར་འགྲོ༔ དོར་སྟབས་ཞབས་ཀྱིས་རི་རབ་བརྫིས༔ སྦྱོར་བའི་ཡུམ་ཆེན་ཤྭ་རཱི་མ༔ བདེ་སྟོང་ཟུང་འཇུག་གྲི་ཐོད་བསྣམས༔ རྒྱན་དྲུག་རོལ་པའི་གར་སྟབས་ཅན༔ དཔལ་ཆེན་ཡབ་ཡུམ་སྐུ་ལ་བསྟོད༔ ཧཱུྃ༔
ཐུགས་མཆོག་རྡོ་རྗེ་བཞད་པ་པོ༔ ཁྲོ་བོའི་ཞལ་རབ་གདངས་ཤིང་རྔམ༔ ཕྱག་མཚན་དྲུག་གིས་རིག་སྔགས་གཅོད༔ རྡོ་རྗེ་སྒྲོ་གཟེངས་མེ་ཆར་འབེབས༔ དགྱེས་པའི་དུར་ཁྲོད་ཆས་དང་ལྡན༔ དོར་སྟབས་འགྱིང་ཞིང་དཔའ་རབ་འཆང་༔ འཁོར་ལོ་རྒྱས་འདེབས་རྩ་འཇིབ་མ༔ ཁམས་ཀུན་གཡོ་བའི་ཞལ་མངའ་མ༔ ཟུང་འཇུག་ཐབས་ཤེས་འཁྱུད་པ་མོ༔ མཉེན་ལྕུག་འཁྲིལ་ལྡེམ་སྒྲ་འབྱིན་མ༔
དྲུག་གིས་སྦྱོར་བའི་ཉམས་ལྡན་མ༔ བདེ་ཆེན་གཡོ་ཞིང་གཡོ་བ་མོ༔ ཐུགས་མཆོག་ཡབ་ཡུམ་སྐུ་ལ་བསྟོད༔ ཧཱུྃ༔ ཏིང་འཛིན་གསུམ་གྱི་སེམས་དཔའ་ཆེ༔ ཡི་གེ་ཧཱུྃ་གི་རྒྱུ་ཉིད་ལས༔ རྡོ་རྗེ་རབ་ཏུ་འབར་བའི་མཆོག༔ སེམས་དཔའ་རྡོ་རྗེའི་སྐུ་ལ་བསྟོད༔ ཧཱུྃ༔ འབར་བའི་གར་གྱིས་རྣམ་རོལ་བ༔
ལས་བཞིའི་ཕྲིན་ལས་དཔལ་ཡོན་གྱིས༔ མི་ཟད་ལྟ་བའི་གར་འགྱེད་པ༔ རིགས་བཞིའི་སྲས་ལ་ཕྱག་འཚལ་བསྟོད༔ ཧཱུྃ༔ སྤྲུལ་པ་ཆེན་པོ་ཁྱོན་གྱི་རྩེ༔ ཁྱབ་ཅིང་སྒེག་བཞད་སྟོན་པ་པོ༔ ས་བཅུའི་ལམ་ནི་རབ་བགྲོད་པ༔ ཡབ་ཡུམ་ཁྲོ་བཅུར་ཕྱག་འཚལ་བསྟོད༔ ཧཱུྃ༔ ཟེར་གྱིས་སྣང་ཚུལ་ཆོ་འཕྲུལ་གྱིས༔
ཁྱོན་ལྟར་ལྟ་བ་ཡངས་ཤིང་འགེང་༔ འབེབས་པ་རྡོ་རྗེ་ཕུར་པའི་ཚོགས༔ ཕྲ་ཐབས་ཕུར་འདེབས་ཕྱག་འཚལ་བསྟོད༔ ཧཱུྃ༔ ཉེར་བཞི་ས་ཡི་རིམ་པ་བདུན༔ ཤེས་རབ་གཅིག་ལ་ཐབས་དྲུག་གི༔ སྐུར་སྟོན་གར་སྒྱུར་ཉི་ཤུ་བརྒྱད༔ དབང་ཕྱུག་མ་མོའི་ཚོགས་ལ་བསྟོད༔ ཧཱུྃ༔ སྐྱེ་མཆེད་གནས་གསུམ་གཞིར་དག་པའི༔
རོལ་རྩལ་ཟ་བྱེད་མཆེ་བ་དམར༔ ལས་སུ་གྲུབ་པའི་མ་མོའི་ཚོགས༔ མ་སྲིང་བཅུ་གཉིས་ཁྱོད་ལ་བསྟོད༔ ཧཱུྃ༔ ལས་མཛད་མཱ་ར་ཡ་ཡི་ཚུལ༔ སྣ་ཚོགས་སྡེ་དཔོན་གཙོ་དང་འཁོར༔ ཟ་གསོད་དབུགས་ལ་རྔམ་བྱེད་ཚོགས༔ བཅུ་གཉིས་སྡེ་དཔོན་ཁྱོད་ལ་བསྟོད༔ ཧཱུྃ༔ ངོ་བོ་རང་བཞིན་ཐུགས་རྗེ་ཡི༔
རྩལ་གྱིས་སྤྲུལ་པ་ཕོ་ཉའི་ཚོགས༔ སྲིད་གསུམ་འགེང་བའི་ལས་བྱེད་པ༔ ཡོངས་རྫོགས་འཁོར་དང་བཅས་ལ་བསྟོད༔ ཉི་ཤུ་པ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་ཧཱུྃ་བྷྱོཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཀཱི་ལི་ཀཱི་ལ་ཡ་སརྦ་མཎྜལ་ཙཀྲ་ཧཱུྃ་ཕཊ྄ཿ ཉེར་གཅིག་པ༔ ཛཿ དམ་ཚིག་ཆེན་པོའི་དུས་ལ་བབ༔
དེང་འདིར་བསྒྲུབ་པའི་དཀྱིལ་འཁོར་ལྷ༔ ཐུགས་དམ་གཉན་པོ་དབྱིངས་ནས་བསྐུལ༔ སྲོག་ལྟར་མི་གཏོང་བསྒྲུབས་ལགས་ན༔ དབང་དང་དངོས་གྲུབ་འདིར་སྩོལ་ཅིག༔ ཨོཾ་སརྦ་གརྦྷ་སིདྡྷི་ཧཱུྃ༔ གསུམ་པ་རྗེས་ཀྱི་དང་པོ་ལ༔ ཧཱུྃ༔ རྡོ་རྗེ་ལྟ་བུའི་ཏིང་འཛིན་གྱིས༔ ཆོ་འཕྲུལ་སྒྱུ་མའི་ཚོགས་རྫས་ཉིད༔ དངོས་འཛིན་མི་དམིགས་སྟོང་པར་སྦྱངས༔
ཨོཾ་ཨཱཿཧཱུྃ༔ གཉིས་པ༔ ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ ཞལ་ཟས་ཚོགས་ལ་སྤྱན་འདྲེན་ནོ༔ དེང་འདིར་དཀྱིལ་འཁོར་བྱིན་ཆེན་ཕོབ༔ སྒྲུབ་ལ་དབང་བསྐུར་མཆོག་ཐུན་སྩོལ༔ ཨོཾ་བཛྲ་ས་མཱ་ཡ་ཛཿཛཿ གསུམ་པ༔ ཧཱུྃ༔
ཆེ་མཆོག་དཀྱིལ་འཁོར་ལྷ་ཚོགས་ལ༔ ཞལ་ཟས་ཚོགས་ཀྱི་མཆོད་པ་འབུལ༔ སྐྱེ་མེད་ངང་ལ་ཐུགས་དམ་བསྐང་༔ ཤེས་སྒྲིབ་ཀ་དག་ཀློང་དུ་བཤགས༔ ཨོཾ་ག་ཎ་ཙཀྲ་ཁཱ་ཧི༔ བཛྲ་ས་མ་ཡ་ཤུདྡྷེ་ཨཱཿ བཞི་པ༔ ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱའི་དགྲ་བགེགས་མྱུར་དུ་ཁུག༔
གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ དངོས་གྲུབ་བླངས་ཤིང་ཚོགས་ལ་རོལ༔ ལྔ་པ༔ ཧཱུྃ༔ དཔལ་གྱི་བཀའ་ཉན་བྱེ་བ་འབུམ༔ ལྷག་མའི་མཆོད་གཏོར་འདི་བཞེས་ལ༔ གདུག་པའི་དགྲ་བགེགས་ཞལ་དུ་བཞེས༔ ཨོཾ་ཨུཙྪིཥྚ་བ་ལིཾ་ཏ་ཁཱ་ཧི༔
དྲུག་པ༔ ཧཱུྃ༔ དཔལ་ཆེན་ལྷ་ཚོགས་དབྱིངས་ནས་བཞེངས༔ རིག་འཛིན་བདག་ལ་བྱིན་གྱིས་རློབས༔ ཆེ་བཙན་མཐུ་ཡི་གཟི་བྱིན་བསྐྱེད༔ དམར་ཆེན་གཏོར་མ་འདི་བཞེས་ལ༔ དགྲ་ལ་ཟོར་གྱི་ལས་མཛོད་ཅིག༔ ཨོཾ་མ་ཧཱ་ཀྲོ་ཏ་ཧེ་རུ་ཀ་ཧཱུྃ་ཕཊ྄ཿ ཨི་དཾ་བ་ལིཾ་ཏ་ཁཱ་ཧི༔ བདུན་པ༔
ཧཱུྃ༔ གསང་ཆེན་མ་ལ་མཆིམས་ཕུ་རུ༔ རྒྱལ་ཀུན་འདུས་པ་ཡབ་ཡུམ་གྱིས༔ ཡང་ཕུར་དཀྱིལ་འཁོར་ཞལ་ཕྱེས་ཚེ༔ གཏེར་སྲུང་ཁས་བླངས་ཆད་མདོ་བཞིན༔ གཏོར་མ་བཞེས་ལ་ཐ་ཚིག་མཛོད༔ ཨོཾ་ཀྲོ་ཏ་ཀྲོ་ཏི་སརྦ་བ་ལིཾ་ཏ་ཁཱ་ཧི༔
བརྒྱད་པ༔ ཧཱུྃ༔ བོད་སྐྱོང་བརྟན་མ་བཅུ་གཉིས་ཚོགས༔
ལྷབ་ལྷུབ་རྒྱན་ལྡན་གར་མཁན་མས༔ མཆོད་གཏོར་བཞེས་ལ་ཕྲིན་ལས་མཛོད༔ དགུ་པ༔ ཧཱུྃ༔ སྟོང་གསུམ་རུ་ཏྲ་མནན་པའི་བྲོ༔ ཁྲོ་བོ་ཁྲོ་མོས་ཆེམ་ཆེམ་བརྡུངས༔ མནན་ནོ་ནམ་ཡང་མ་ལྡང་ཞིག༔ ཨོཾ་ཨཱཿནན༔ ཧཱུྃ་ནན༔ མཱ་ར་ཡ་ནན༔
བཅུ་པ༔ ཧཱུྃ༔ ཟབ་དབྱིངས་དཀྱིལ་འཁོར་ལྷ་ཡི་ཚོགས༔ ཚེ་ཆོས་ཟས་ནོར་སྙན་གྲགས་དཔལ༔ བརྟན་གཡོ་མཆོག་ཐུན་དངོས་གྲུབ་སྩོལ༔ ཨོཾ་སརྦ་སིདྡྷི་ཧཱུྃ༔ ཨ་བྷི་ཥིཉྩ་མྃ༔ བཅུ་གཅིག༔ ཧཱུྃ༔ ཆོས་དབྱིངས་ཀློང་དགུའི་གཏེར་ཆེན་གྱིས༔
ཟབ་རྒྱས་འགྲོ་ཀུན་སྨིན་མཛད་པ༔ དེང་འདིར་བཀྲ་ཤིས་བདེ་ལེགས་ཤོག༔ བཅུ་གཉིས༔ ཧཱུྃ༔ མི་དམིགས་དཀྱིལ་འཁོར་ཀ་དག་དབྱིངས༔ རང་བཞིན་ཡེ་ཤེས་ཀློང་དུ་ཧོ༔ ཨ་ཨ་ཨཱཿ རྣམ་དཀར་དགེ་ཚོགས་རྒྱ་མཚོ་ཉིད༔ མཐའ་ཡས་སངས་རྒྱས་འཐོབ་ཕྱིར་བསྔོ༔ བདེ་དགེ་མཆོག་གསུམ་འདུས་པ་ཡི༔
ཐུགས་རྗེའི་སྨོན་ལམ་དེ་འགྲུབ་ཤོག༔ ཅེས་བཀྲ་ཤིས་བསྔོ་སྨོན་རྒྱས་པར་བྱའོ༔ ས་མ་ཡ༔ ཨེ་མ་བདག་འདྲ་པད་འབྱུང་གིས༔ སྙིང་ཐིག་ཡིད་བཞིན་ནོར་བུ་བཞག༔ ཡང་གསང་ཤོག་དྲིལ་མགུལ་ཁུག་མ༔ མཐོང་ཐོས་དྲན་རེག་བྱང་ཆུབ་ཐོབ༔ མིག་ལྟར་གཅེས་ལ་སྙིང་ལྟར་ཆོངས༔ ཐུགས་ཀྱི་སྲས་དང་འཕྲད་པར་ཤོག༔ གཏེར་རྒྱ་འདི་ལ་བྱ་ར་གྱིས༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མོན་ཤ་འུག་སྟག་སྒོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བོད་ཡིག་ཏུ་ཞལ་བཤུས་སོ།། །། བླ་མེད་ཡང་ཕུར་གྭའུ་དམར་ནག་ལས༔ མདུན་བསྐྱེད་ཕོ་བྲང་གི་ཆ་བཀོད་བཞུགས་སོ༔ བླ་མེད་ཡང་ཕུར་རྡོ་རྗེ་གཞོན་ནུའི་སྐུ་ལ་འདུད༔
ས་མ་ཡ༔ དེ་ཡང་དཀྱིལ་འཁོར་བཅའ་གཞི་ལག་ལེན་རྣམས་ཕྲ་ཞིབ་རྒྱས་པར་འགྲིགས་ནས་བསྐྱེད༔ ལས་བྱང་སྔོན་དུ་སོང་ནས་སྔགས་ལ་བསྐྱལ༔ དེ་ནས་ཆོས་སྐྱོང་རྣམས་གང་དགོས་ཡོངས་རྫོགས་ཕྲིན་ལས་བཏང་༔ སྐབས་སུ་གཏོར་མདོས་ལ་སྨན་རཀ་བྲན་ཞིང་བདུན་བསྐྱེད་རྟེན་བཅའ་བ་ནི༔ རང་ཉིད་ཡེ་ཤེས་རོལ་པའི་ཏིང་འཛིན་དང་བཅས་ནས་འདི་ལྟར་འཇུག་པའི་གོ་རིམ་མོ༔ ཨོཾ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊ྄ཿ བཛྲ་ཡོ་གི་ནི་མ་མ་རུ་ལུ་རུ་ལུ་ཧཱུྃ་བྷྱོཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་ཡོ་གི་ནི་ཙཀྲ་ཨིཥྚི་ས་མ་ཡ་ཧཱུྃ་ཕཊ྄ཿ
ཅེས་པས་རྟེན་གྱི་སྲོག་ཏུ་བསྒོམ༔ ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ༔ སྟོང་པ་ཉིད་དུ་གྱུར༔ སྟོང་པའི་ངང་ལས༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ དེ་ཡོངས་སུ་གྱུར་པ་ལས༔ མདུན་དུ་དྲག་པོའི་ས་གཞི་སྨུག་ནག་རང་བཞིན་གྱི་མེ་རི་དང་རླུང་ནག་བུ་ཡུག་འཚུབས་པ་དེ་ཡི་དབུས་སུ་དུར་ཁྲོད་ཀྱི་གླིང་ཆེན་པོར་བམ་གསར་རྙིང་རི་ལྟར་དུ་སྤུངས་པ་ཀླུང་ཐམས་ཅད་དམར་ཆེན་གྱི་རྒྱ་མཚོ་རྦ་རླབས་སྔོ་དམར་འཚུབས་པ༔ དེ་ཡི་དབུས་སུ་བྷྲཱུྃ་ཡོངས་སུ་གྱུར་པ་ལས༔ དྲག་པོའི་གཞལ་ཡས་ཁང་རྨང་ཐམས་ཅད་རྡོ་རྗེའི་རྒྱ་གྲམ་དང་ཁྲོ་ཆུ་ཁོལ་མ་ལས་གྲུབ་པ༔ ལྟེ་བའི་གནས་སུ་ཐོད་མཁར་དམར་ནག་གྲུ་བཞི་པ་སྒོ་རྫོགས་ལྡན་ཞིང་༔
བྷནྡྷ་སྐམ་རློན་གྱི་རྩིག་པ་རི་རབ་ལྟར་མཐོ་བ༔ ཕ་གུ་ཁྲོ་ཆུ་ལས་གྲུབ་པ༔ འདོད་སྣམ་ལྷ་གནས་སུ་ཁྱབ་པར་མ་མོ་རྣམས་ཀྱིས་གར་བསྒྱུར་བ༔ རྒྱུ་མའི་དྲྭ་བ་དང་དྲྭ་བ་ཕྱེད་པ་ལ༔ མི་ཡི་གློ་སྙིང་མཁལ་མ་མཆིན་པ་མགོ་དང་ལག་པའི་ལྡ་ལྡི་འཕྱང་བ༔ ཤར་བུ་རྣམས་གཅན་གཟན་ཁྲག་འཐུང་གི་པགས་པ་དུ་མ་ལ་བྱས་པ༔ མདའ་ཡབ་ཐོད་ཚལ་ཕྲེང་བ་དང་ལྡན་ཞིང་༔ ཀླུ་ཆེན་གྱི་ཀ་བ༔ ཞིང་ལྤགས་ཀྱི་ཀ་རྒྱན༔ ལྷ་ཆེན་གྱི་གདུང་མ༔
གཟའ་ཆེན་གྱི་ཀ་ཞུ༔ ས་བདག་གི་ཀ་གདན༔ རྒྱུ་སྐར་གྱི་དྲལ་ལྕམ་ཕུབ་སྟེ་ནང་ཐམས་ཅད་མི་ལྤགས་སྟག་ལྤགས་ཀྱི་ཡོལ་བ་བྲེས་པ༔ ཞམ་ཆུ་དམར་ཆེན་རླབས་སུ་འཁྱིལ་པ༔ སྟེང་ཐམས་ཅད་ཏི་རའི་རླིད་བུའི་རྒྱལ་མཚན་ལ་ཙིཏྟའི་ཏོག་གིས་སྤྲས་ཤིང་ཕོ་བྲང་གི་རྩེ་མོར་ཆོས་འཁོར་རྣམས་སུ་ལྷ་དྲག་པོའི་ང་རོ་སྒྲོག་པ་ཉི་ཟླའི་ཏོག་ཏུ་ཧེ་རུ་ཀ་ཟ་བྱེད་ཀྱིས་གར་བསྒྱུར་བའོ༔ ཕྱི་རོལ་ཐམས་ཅད་མེ་རི་རླུང་ནག་འཚུབས་ཤིང་སྤྲིན་ནག་པོའི་འུར་སྒྲ་འབྱིན་པའི་ནང་ནས་གནམ་ལྕགས་ཀྱི་ཚྭ་ཚྭ་སྐར་ལྟར་འཁྲུགས་པ༔ བདུད་དང་སྲིན་པོ་ཤ་ཟ་གནོད་སྦྱིན་དང་མ་མོ་སོགས་འབྱུང་པོའི་དམག་ཚོགས་རྣམས་ཀྱིས་འཇིགས་པའི་གད་མོ་དང་རྔམ་པའི་བཤུགས་གླུ་སྒྲོག་པའོ༔ ཕོ་བྲང་གི་དབུས་སུ་མ་སཱུརྻ་མཎྜ་ལ༔ ཨ་ཙནྡྲ་མཎྜ་ལ་རུ་ཏྲ་ཏི་ར་བཾ་ཏིཥྛ་ཎ་ཧཱུྃ་ཀྲོ་ཏ་ཡ་ཀྲོ་ཏི་ཡ་ཨཱཏྨ་ཀོ྅་ཧཾ༔ ཞེས་པས་ཕོ་བྲང་བསྐྱེད་ཆོག་རྫོགས་ནས་ལྷ་བསྐྱེད་ལ་འཇུག་པ་ནི༔
ཧཱུྃ༔ དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བཾ་གྱི་གདན༔ སོགས? སྐད་ཅིག་ཉིད་ལ་གནས་འདིར་སྤྱན་དྲངས་གྱུར༔ བར་དུ་གཞུང་བསྲང་༔ དེ་ནས་སྤྱན་འདྲེན་བྱ་བ་ནི༔ ཤ་ཆེན་གྱི་གསུར་བཏང་༔ རྐང་ཆེན་གྱི་གླིང་བུ་བུས༔ རོལ་མོ་སྣ་ཚོགས་བགྱིས་ནས་རྔམ་པའི་གདངས་དང་བཅས་ཏེ་འདི་ལྟར་བགྱིད་དོ༔ ཧཱུྃ་ཧཱུྃ་ཧཱུྃ༔
ཆོས་དབྱིངས་རོལ་པའི་ཕོ་བྲང་ཆེན་པོ་ནས༔ རིགས་བདག་སེམས་དཔའི་ལྷ་ཚོགས་གཤེགས་སུ་གསོལ༔ རྔམ་ཡངས་བདེ་ཆེན་རོལ་པའི་ཕོ་བྲང་ནས༔ ཡང་དག་དཔལ་ཆེན་ལྷ་ཚོགས་གཤེགས་སུ་གསོལ༔ དྲག་པོ་ཨེ་ཡི་ཆོས་འབྱུང་ཕོ་བྲང་ནས༔ རྡོ་རྗེ་གཞོན་ནུ་ཡབ་ཡུམ་གཤེགས་སུ་གསོལ༔ ཕྲིན་ལས་རྣམ་བཞི་ལྷུན་གྲུབ་ཕོ་བྲང་ནས༔ ཀཱི་ལ་རིགས་བཞི་ཡབ་ཡུམ་གཤེགས་སུ་གསོལ༔ ཕྱོགས་བཅུར་རང་རྩལ་རོལ་པའི་ཕོ་བྲང་ནས༔ ཁྲོ་བཅུ་ཡབ་ཡུམ་ཕུར་འདེབས་གཤེགས་སུ་གསོལ༔
དྲག་པོའི་ཕོ་བྲང་གཉེར་བའི་ལས་མཛད་མ༔ སྒོ་སྐྱོང་མ་མོའི་ཚོགས་རྣམས་གཤེགས་སུ་གསོལ༔ ཟ་གསོད་དབུགས་ལ་རྔམ་པའི་ཕོ་བྲང་ནས༔ ཕོ་ཉ་གིང་བདུད་ཉེར་བཞི་གཤེགས་སུ་གསོལ༔ ཕྱག་བརྙན་སྣ་ཚོགས་མ་ངེས་བསྒྱུར་བའི་ཚོགས༔ སྤྲུལ་པ་ཡང་སྤྲུལ་ཚོགས་བཅས་གཤེགས་སུ་གསོལ༔ དབང་དང་དངོས་གྲུབ་བསྩལ་ཕྱིར་གཤེགས་སུ་གསོལ༔ དྲག་པོའི་ཕྲིན་ལས་མཛད་ཕྱིར་གཤེགས་སུ་གསོལ༔ དགྲ་བགེགས་བྱད་མ་བསྒྲལ་ཕྱིར་གཤེགས་སུ་གསོལ༔ མ་རུངས་བདུད་སྡེ་གཞོམ་ཕྱིར་གཤེགས་སུ་གསོལ༔
ཨོཾ་བཛྲ་ས་མཱ་ཡ་ཛ་ཛཿ དེ་ནས་བཞུགས་སུ་གསོལ་བ་ནི༔ ཧཱུྃ༔ དུར་ཁྲོད་ཨེ་ཡི་ཕོ་བྲང་དབུས༔ ཁྲག་ཞག་རྒྱ་མཚོ་འཁྲུགས་པའི་གནས༔ བྱད་མ་མི་རོ་རྟ་རོའི་གདན༔ བདུད་སྲིན་བསྣོལ་བའི་དཀྱིལ་འཁོར་དུ༔ དཔལ་ཆེན་ལྷ་ཚོགས་བཞུགས་སུ་གསོལ༔ བརྐྱང་བསྐུམ་སྲིན་པོའི་གར་སྟབས་ཀྱིས༔ དགྱེས་པ་བསྐྱེད་པའི་ཕྱག་འཚལ་བསྟོད༔
སྔགས་ཆས་འཛིན་ཅིང་ཕྱི་ཕྱག་འཚལ༔ རྒྱན་དྲུག་ལྡན་པས་ནང་ཕྱག་འཚལ༔ ཟག་མེད་སྦྱོར་བས་གསང་ཕྱག་འཚལ༔ ཡང་དག་མཉམ་བཞག་ཕྱག་འཚལ་བགྱིད༔ ཨོཾ་བཛྲ་ས་མ་ཡ་ཏིཥྛ་ལྷན༔ ཨོཾ་ཨ་ཏི་པུ་ཧོཿ པྲ་ཏཱིཙྪ་ཧོཿ ན་མོ་པུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔
རང་བྱུང་བྷནྡྷ་རིན་ཆེན་སྣོད་མཆོག་ཏུ༔ གདུག་པའི་དགྲ་བགེགས་བསྒྲལ་བའི་དམར་ཆེན་གཏམས༔ ལྦུ་བ་ལང་ལོང་འཕྱོ་ཞིང་ཕྱུར་བ་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ལྕང་ལོ་བསིགས་པའི་ཡ་ཁའི་སྣོད་མཆོག་ཏུ༔ དགྲ་བགེགས་བསྒྲལ་བའི་མིག་དང་རྣ་བ་སྣ༔ ལྕེ་དང་སྙིང་བཅས་སྤུངས་པའི་མེ་ཏོག་ཚོགས༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔
བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ཧོམ་ཡངས་འབར་བའི་མེ་ཐབ་གྲུ་གསུམ་དུ༔ ཤ་ཆེན་སྣ་ཚོགས་གུ་གུལ་བསྲེགས་པ་ཡི༔ ངད་ལྡན་དུད་པ་བུན་ལྟར་གཡོ་བའི་ཚོགས༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ཁྲོ་ཆུ་ལས་གྲུབ་སྲ་མཁྲེགས་ཀོང་བུ་རུ༔ ཚིལ་ཆེན་རྐང་མར་བཞུས་པའི་མར་ཁུས་གཏམས༔
ཉི་ལྟར་གསལ་ཞིང་འབར་བའི་སྒྲོན་མེ་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ དྲག་པོའི་སྣོད་མཆོག་ཡངས་ཤིང་རྒྱ་ཆེའི་ནང་༔ དགྲ་བགེགས་ཀླད་ཁྲག་ཞོ་ལྟར་དཀྲུགས་པས་གཏམས༔ ཁ་བའི་ངད་ལྡན་མཁྲིས་པས་ལེགས་བསྒྱུར་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔
ལྕགས་ཟངས་ལ་སོགས་གཏོར་གཞོང་ཁྱོན་ཆེན་ནང་༔ འབྲུ་ནག་ངར་ཕྱེའི་དཔལ་གཏོར་རྒྱན་གྱིས་སྤྲས༔ ལྷུན་མཐོ་བཅུད་དང་ལྡན་པའི་ཞལ་ཟས་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ རྔ་བོ་ཆེ་དང་ཐོད་རྔ་རྐང་གླིང་སྒྲ༔ གཞན་ཡང་རོལ་མོའི་བྱེ་བྲག་རྣམ་པ་ལྔ༔ གཡོ་ཞིང་འབིར་བ་འབྲུག་ལྟར་གྲགས་པའི་ཚོགས༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔
བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ སྨན་རཀ་བདུད་རྩིའི་མཆོད་པ་མཚོ་ལྟར་འཁྱིལ༔ ག་ཎ་ཚོགས་ཀྱི་མཆོད་པ་དབྱིངས་དང་མཉམ༔ དགྲ་བགེགས་བསྒྲལ་བའི་ཤ་ཁྲག་རི་ལྟར་སྤུངས༔ སྦྱོར་སྒྲོལ་ལ་སོགས་དགྱེས་པ་བསྐྱེད་པའི་ཚོགས༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ ནམ་མཁའི་མཐའ་ཀླས་ཡོངས་སུ་ཁྱབ་པ་ཡི༔
སྤྱན་གཟིགས་ལ་སོགས་ལྷོ་བུན་ལྟ་བུར་གཏིབས༔ ཀུན་ནས་མ་ཚང་མེད་པའི་མཐུན་རྫས་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་དྲག་པོའི་ཕྲིན་ལས་འགྲུབ་པར་མཛོད༔ ཨོཾ་བཛྲ་རཀྟ་ཀོ་ལ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་སརྦ་པཉྩ་ཨ་མྲྀ་ཏ་གོ་རོ་ཙ་ན་རཀྟ་བྷ་ལིངྟ་ཡེ་པཱུ་ཛ་ཁ་ཁ་ཁཱ་ཧི༔ དེ་ནས་བསྟོད་པ་ལས་བྱང་ལྟར་བྱ༔ སྐབས་སུ་ཛཔ྄་ཀྱིས་ཐུགས་དམ་བསྐུལ་ཞིང་དབང་དང་དངོས་གྲུབ་བླང་བ་ནི༔ ཧཱུྃ༔ མི་མངོན་ཆོས་ཀྱི་དབྱིངས་ཀྱི་ཕོ་བྲང་ནས༔ དགོངས་ཤིག་དགོངས་ཤིག་རྒྱལ་བ་རིག་འཛིན་ཚོགས༔
བསྐུལ་ལོ་བསྐུལ་ལོ་འཛབ་ཀྱིས་ཐུགས་དམ་བསྐུལ༔ ཞི་བ་རྡོ་རྗེ་དབྱིངས་ཀྱི་ལྷ་ཚོགས་དང་༔ ཁྲག་འཐུང་རོལ་པའི་དཀྱིལ་འཁོར་མ་ལུས་པ༔ བླ་མེད་རྡོ་རྗེ་གཞོན་ནུའི་ལྷ་ཚོགས་རྣམས༔ བྱིན་རླབས་ཐུགས་རྗེའི་ཀློང་ནས་ཕྲིན་ལས་བསྐུལ༔ སྒྲུབ་པའི་ལྷ་ཚོགས་བཀྲག་མདངས་ཡ་ལ་ལ༔ མ་བསྒོམས་ལྷ་ཚོགས་གསལ་སྟོང་ལམས་སེ་ལམ༔ རོལ་པའི་ལྷ་ཚོགས་ཐིག་ལེ་ཤིགས་སེ་ཤིག༔ ཞི་བའི་སྔགས་ཕྲེང་འཇའ་འོད་སྤུངས་སེ་སྤུང་༔ དྲག་པོའི་སྔགས་ཕྲེང་ཚྭ་ཚྭ་སི་ལི་ལི༔
གཞན་གྱི་སྔགས་རྣམས་བུང་བའི་སྒྲ་དབྱངས་ལྟར༔ རྒྱུན་ཆད་མེད་པར་འབྱིན་འཇུག་རླུང་གིས་བཟླ༔ སྐུ་གསུམ་སྙིང་པོ་རང་ཤར་ཅི་བཞིན་དུ༔ སྲོག་གི་ཕྱིར་ཡང་མི་གཏོང་བསྒྲུབ་ལགས་ཀྱཻཿ ལྷག་པའི་ལྷ་ཁྱོད་བདག་ལ་དགྱེས་པར་དགོངས༔ འཛུམ་པའི་མདངས་དང་དགྱེས་པའི་ཞལ་སྟོན་ལ༔ སྐུ་ཡི་བྱིན་རླབས་ཨོཾ་གྱི་རྣམ་པ་ཡིས༔ དཔྲལ་བ་ནས་ཐོན་བདག་གི་སྤྱི་བོར་ཐིམ༔ འཇའ་ལུས་བུམ་སྐུའི་ལྷ་དབང་བསྐུར་དུ་གསོལ༔ བསྐྱེད་རིམ་སྣང་སྟོང་སྒྱུ་མའི་ངོ་བོ་རོལ༔
གསུང་གི་བྱིན་རླབས་ཨཱཿཡིག་རྣམ་པ་ཡིས༔ མགྲིན་པ་ནས་ཐོན་བདག་གི་མགུལ་དུ་ཐིམ༔ གསང་དབང་རླུང་གི་སྔགས་ནུས་བསྐྱེད་དུ་གསོལ༔ ཟབ་ལམ་བདེ་སྟོང་དགའ་བཞིའི་ཡེ་ཤེས་སྐྱེད༔ ཐུགས་ཀྱི་བྱིན་རླབས་ཧཱུྃ་གི་རྣམ་པ་ཡིས༔ ཐུགས་ཀ་ནས་ཐོན་བདག་གི་སྙིང་གར་ཐིམ༔ ཀ་དག་དཀྱིལ་འཁོར་ཤེར་དབང་བསྐུར་དུ་གསོལ༔ གསལ་སྟོང་སྤྲོས་བྲལ་ཆོས་དབྱིངས་ཁྱབ་གདལ་ངང་༔ སྐུ་བཞིའི་བྱིན་རླབས་འོད་ཟེར་རྣམ་པ་ཡིས༔ ངོ་སྤྲོད་ཚིག་དབང་རིན་ཆེན་བསྐུར་དུ་གསོལ༔
ཡང་དག་ངོ་འཕྲོད་སྐུ་ལྔའི་དོན་རྟོགས་ཕྱིར༔ དེང་སང་སྐྱ་རེངས་དང་པོ་དབྱིངས་ནས་ཤར༔ རྡོ་རྗེ་སྲིན་པོ་བདེ་བའི་ནམ་ལངས་ཉེ༔ མཆོག་ཐུན་དངོས་གྲུབ་འགུགས་པའི་དུས་ལ་བབ༔ སྒྲུབ་པའི་སྙིང་པོ་འཛབ་ཀྱིས་ཐུགས་དམ་བསྐུལ༔ མ་ཡེངས་མི་བསྒོམ་གཉུག་མའི་གཟེར་གྱིས་བསྡམ༔ རང་ཉིད་ལྷ་ལ་ལྷ་ཉིད་རང་ཁོ་ན༔ དེང་ནས་རང་ཉིད་རྩ་གསུམ་ལྷ་རུ་ཤེས༔ འདའ་དཀའ་རྡོ་རྗེའི་དམ་ཚིག་གཉན་པའི་ཕྱིར༔ མི་གཏོང་ཡིད་ཀྱི་དྲན་པའི་ལྕགས་ཀྱུས་བཟུང་༔
རང་བཞིན་གསལ་བ་ཉི་ཟླའི་དཀྱིལ་འཁོར་ལྟར༔ སྣང་ལ་རང་བཞིན་བྲལ་འདི་ཨེ་མ་ཧོཿ ཡ་མཚན་མཆོག་གི་དངོས་གྲུབ་ཐོབ་པར་ཤོག༔ ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ གུ་ཧྱ་སིདྡྷི་ཧྲཱིཿ ཞེས་པས་དཀྱིལ་འཁོར་གྱི་ལྷ་སྔགས་ཐོག་མཐའ་བར་གསུམ་གྱི་བྱ་བ་ལེགས་པར་གྲུབ་པའི་འབྲས་བུ་མངོན་དུ་བསྟན་པའོ༔ འདི་ཉིད་དེ་ཁའི་འཛབ་བསྐུལ་ལམ་དངོས་གྲུབ་འགུགས་པའི་སྐབས་ཀྱང་རུང་༔ ངེས་ཚིག་ནི་སྐུ་གསུམ་ངོ་བོ་གཅིག་ཏུ་བསྟན་པའི་དོན་ནོ༔
ས་མ་ཡ༔ ཨེ་མ་བདག་འདྲ་ཁོ་མོ་ཡེ་ཤེས་མཚོ་རྒྱལ་གྱིས༔ བསྐྱེད་རྫོགས་ལམ་གསུམ་གཅིག་ཏུ་བསྟན་པའི་ཕྱིར༔ བདག་མདུན་ཆོ་གའི་བསྒྲིགས་ཆག་མངོན་རྗེན་བཞག༔ མ་འོངས་ཡང་མཐའ་དུས་ཀྱི་ཐ་མ་རུ༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ བདག་འདྲ་སྔགས་འཆང་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་མེ་ལུག་ལོར་ཤོག་སེར་ནས་ཞལ་བཤུས་སོ།། །། བླ་མེད་ཡང་ཕུར་གྭའུ་དམར་ནག་ལས༔ བསྐང་བ་བདུད་དཔུང་ཟིལ་གནོན་བཞུགས་སོ༔ ཡང་དག་རྡོ་རྗེ་གཞོན་ནུའི་སྐུ་ལ་འདུད༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཉམས་ཆག་བསྐང་ཞིང་བདུད་བཞིའི་དཔུང་འཇོམས་པའི༔ རྒྱུད་ཀྱི་ཆ་ལག་མཆོད་བསྐང་རིམ་པ་བསྟན༔
དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ འདི་ཉིད་དགོས་ཆེད་གོ་རིམ་བསྟན་པ་ནི༔ རྡོ་རྗེ་སློབ་དཔོན་ཐུགས་འགལ་དཀྱིལ་འཁོར་གྱིས༔ དུས་མཆོད་ཆད་དང་གཡར་དམ་གཡེལ་བ་དང་༔ བསྙེན་སྒྲུབ་གཡེང་དང་བག་མེད་དམ་ལས་འགལ༔ བསྲུང་བར་ཁས་བླངས་བསླབ་སྡོམ་ཡལ་བ་དང་༔ སྣང་སྲིད་ཡོངས་ཀྱི་ཆོ་འཕྲུལ་འབྱུང་འཁྲུགས་སོགས༔ མི་འདོད་རྐྱེན་ངན་སྣ་ཚོགས་གང་ཤར་ཡང་༔ ཟབ་གནད་སྐོང་བཤགས་འདི་ཡིས་སེལ་བར་བྱེད༔ དེ་བས་འདི་ཉིད་འབད་རྩོལ་བརྩམ་པར་བྱ༔
ས་མ་ཡ༔ བསྐང་རྫས་གཞུང་བཞིན་སྤྱི་མཐུན་ལེགས་པར་བཤམ༔ རོལ་མོ་བྱ་ཞིང་རྐང་གླིང་དྲག་ཏུ་གཙེར༔ དྲི་བཟང་སྤོས་དང་ཤ་ཆེན་དུད་པ་བདུག༔ བག་དྲོ་ལྷུན་ཆགས་དགྱེས་པའི་གདུང་དབྱངས་ཀྱིས༔ བསྐང་མཆོད་ཆོ་གའི་རིམ་པར་འཇུག་བརྩམ་བྱ༔ ས་མ་ཡ༔ དང་པོ་མཆོད་པ་བྱིན་གྱིས་བརླབ་ཅིང་སྤེལ་བ་ནི༔ ཨོཾ་ཨཱཿཧཱུྃ༔ ལན་གསུམ༔
ཧཱུྃ༔ འབྱུང་ལྔ་ཡོངས་གྱུར་ལྷུན་གྲུབ་དལ་གྱི་དབུས༔ གླིང་བཞིའི་ཁྱོན་ལྟར་ཡངས་པའི་སྣོད་མཆོག་ཏུ༔ རྨད་བྱུང་སྣ་ཚོགས་བཀྲམ་པའི་མཆོད་སྤྲིན་མཆོག༔ དཀྱིལ་འཁོར་དགྱེས་པའི་བསྐང་རྫས་བླ་མེད་གྱུར༔ ཨོཾ་སརྦ་དྷརྨ་མཎྜལ་པཱུ་ཛ་ཧོཿ ཨོཾ་ཧཱུྃ་དྷརྨ་དྷཱ་ཏུ་མ་ཧཱ་མེ་གྷ་ཨཱཿཧཱུྃ༔ ཨོཾ་སྭ་བྷཱ་ཛྙཱ་ན་ས་མུ་དྲ་སྥ་ར་ཎ་ཤྲཱི་ཡེ་ཨཱཿཧཱུྃ༔ གཉིས་པ་བསྐང་བར་འཇུག་པ་ནི༔ ཧཱུྃ༔
འོག་མིན་གསང་ཆེན་ལྷུན་གྲུབ་དུར་ཁྲོད་དུ༔ དཔལ་ཆེན་རྡོ་རྗེ་གཞོན་ནུའི་ལྷ་ཚོགས་རྣམས༔ ཐུགས་དམ་བསྐང་ཕྱིར་དགྱེས་ཤིང་གཤེགས་སུ་གསོལ༔ རབ་འཇིགས་དྲག་པོའི་དཀྱིལ་འཁོར་གནས་འདིར་བཞུགས༔ འཇིགས་བྱེད་གར་དགུའི་སྐུར་སྟོན་ཚོགས་ལ་བསྟོད༔ ཕྱི་ནང་མཉེས་པའི་མཆོད་སྤྲིན་སྤྱན་གཟིགས་འབུལ༔ དཔལ་ཆེན་ལྷ་ཚོགས་བསྟོད་ཅིང་ཐུགས་དམ་བསྐང་༔ ཉམས་ཆག་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ དཔལ་ཆེན་ཡང་དག་བླ་མེད་ཧེ་རུ་ཀཿ
རྡོ་རྗེ་གཞོན་ནུའི་དཀྱིལ་འཁོར་ལྷ་ཚོགས་ཀྱི༔ ཐུགས་དམ་གཉན་པོ་བསྐང་བའི་དམ་རྫས་ནི༔ དབང་པོ་རྣམ་ལྔའི་མེ་ཏོག་རི་ལྟར་སྤུངས༔ ཤ་ཆེན་སྣ་ཚོགས་བསྲེགས་པའི་དུད་སྤྲིན་གཏིབས༔ རྐང་མར་ཚིལ་གྱི་སྒྲོན་མེ་ཉི་ལྟར་གསལ༔ རུ་ཏྲ་བསྒྲལ་བའི་དྲི་ཆབ་མཚོ་ལྟར་འཁྱིལ༔ ཙིཏྟའི་དཔལ་བཤོས་ལྷུན་པོའི་དབྱིངས་དང་མཉམ༔ རྐང་གླིང་རོལ་མོའི་སྒྲ་ཆེན་འབྲུག་ལྟར་སྒྲོག༔ དཔལ་ཆེན་ལྷ་ཚོགས་དགྱེས་པར་བསྐྱེད་པ་ཡི༔ ཕྱི་མཆོད་སྣ་ཚོགས་སྤྲིན་ལྟར་གཏིབས་པ་འདིས༔
བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔ གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ རྡོ་རྗེ་གཞོན་ནུ་ཡབ་ཡུམ་ཐུགས་དམ་བསྐང་༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔
རེ་ཏི་མ་མོ་མཆེད་བཞིའི་ཐུགས་དམ་བསྐང་༔ ས་བདག་མ་མོ་མཆེད་བཞིའི་ཐུགས་དམ་བསྐང་༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབར་བ་བདུད་པོ་སྡེ་བཞིའི་ཐུགས་དམ་བསྐང་༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ བར་ཆད་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ གཞན་ཡང་ཐུགས་དམ་གཉན་པོ་བསྐང་བའི་རྫས༔
གཟུགས་མཛེས་གར་མོ་འབུམ་ནི་ལང་ལིང་འཕྱོ༔ གླུ་དབྱངས་སྒེག་མོའི་པི་ཝཾ་ཕྱོགས་བཅུར་སྒྲོག༔ ཐབས་ཤེས་བྱང་སེམས་བདུད་རྩི་མཚོ་ལྟར་འཁྱིལ༔ བསྒྲལ་མཆོད་ཤ་ཁྲག་ཀླད་རུས་ཁྱོན་ཡངས་ཁེངས༔ ག་ཎ་ཚོགས་ཀྱི་འཁོར་ལོ་ཡེ་རེ་རེ༔ སྨན་མཆོད་ཛ་གད་བདུད་རྩི་ཆི་ལི་ལི༔ དམར་ཆེན་མཆོད་པའི་འོད་ཟེར་ཏ་ལ་ལ༔ བཅུད་གཡོ་ཞག་གི་ཀྱུ་མོ་ལིངས་སེ་ལིང་༔ གསང་མཆོད་ནང་གི་མཆོད་པ་རྒྱ་མཚོ་འདིས༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔
གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ རྡོ་རྗེ་གཞོན་ནུ་ཡབ་ཡུམ་ཐུགས་དམ་བསྐང་༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔
ས་བདག་མ་མོ་མཆེད་བཞིའི་ཐུགས་དམ་བསྐང་༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབར་བ་བདུད་པོ་སྡེ་བཞིའི་ཐུགས་དམ་བསྐང་༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱིས་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ བར་ཆད་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ གཞན་ཡང་ཐུགས་དམ་གཉན་པོ་བསྐང་བའི་རྫས༔ དགྲ་བགེགས་བསྒྲལ་བའི་བྷནྡྷ་ལྕང་ལོ་རུ༔
དམར་ཆེན་གཏོར་མ་དར་ནག་གདུགས་ཀྱིས་བརྒྱན༔ སྐུ་འབག་བླ་འཁོར་སྲོག་རྟེན་གཉན་པོ་གཟུང་༔ རྟེན་དར་གཡབ་དར་རུ་མཚོན་མཁའ་ལ་གཟེངས༔ གཡང་གཞི་རྒྱན་དང་བླ་བྲེ་དུ་མ་བྲས༔ དོན་སྙིང་འཕན་དང་ལྡ་ལྡི་སྣ་ཚོགས་འཕྱངས༔ གཡུལ་ལས་རྒྱལ་བའི་གོ་མཚོན་དུ་མ་བཤམས༔ ཀུན་ནས་མ་ཚང་མེད་པའི་མཆོད་སྤྲིན་འདིས༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔ གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔
རྡོ་རྗེ་གཞོན་ནུ་ཡབ་ཡུམ་ཐུགས་དམ་བསྐང་༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔ ས་བདག་མ་མོ་མཆེད་བཞིའི་ཐུགས་དམ་བསྐང་༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔
འབར་བ་བདུད་པོ་སྡེ་བཞིའི་ཐུགས་དམ་བསྐང་༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ བར་ཆད་བསལ་ཞིང་དངོས་གྲུབ་བསྩལ་དུ་གསོལ༔ ཧཱུྃ༔ བསྐང་དུ་མེད་དེ་སྐྱེ་མེད་ཀློང་དུ་བསྐང་༔ མཆོད་དུ་མེད་དེ་དུ་མ་རོ་གཅིག་མཆོད༔ སྦྱོར་དུ་མེད་དེ་བདེ་གཤེགས་ཡེ་ཤེས་སྦྱོར༔ སྒྲོལ་དུ་མེད་དེ་གཉིས་འཛིན་དབྱིངས་སུ་སྒྲོལ༔
བཤགས་སུ་མེད་དེ་ཡེ་གྲོལ་ཆེན་པོར་བཤགས༔ འཁོར་འདས་དབྱིངས་རིག་ཆེན་པོའི་ཐུགས་དམ་བསྐང་༔ ཧཱུྃ༔ ཡེ་ནས་རང་བྱུང་བློ་འདས་ཀ་དག་ཕྱིར༔ བཅོམ་ལྡན་ཡང་དག་རྡོ་རྗེའི་ཐུགས་དམ་བསྐང་༔ ཟུང་འཇུག་ཡེ་ཤེས་སྐུ་ལྔ་རྫོགས་པའི་ཕྱིར༔ གསལ་བྱེད་ཧེ་རུ་ཀ་ཡི་ཐུགས་དམ་བསྐང་༔ མ་བཅོས་ལྷུན་གྲུབ་ཡོན་ཏན་ཀུན་འབྱུང་ཕྱིར༔ དཔལ་ཆེན་ཆེ་མཆོག་ཡབ་ཡུམ་ཐུགས་དམ་བསྐང་༔ འོད་གསལ་དབྱིངས་ལས་འདུ་འབྲལ་མེད་པའི་ཕྱིར༔
རྡོ་རྗེ་གཞོན་ནུའི་ཡབ་ཡུམ་ཐུགས་དམ་བསྐང་༔ གང་འདུལ་དྲྭ་བའི་རྫུ་འཕྲུལ་འགྱེད་པའི་ཕྱིར༔ ཀཱི་ལ་རིགས་བཞི་ཡབ་ཡུམ་ཐུགས་དམ་བསྐང་༔ ས་བཅུའི་དབང་ཕྱུག་འཁོར་འདས་ཟིལ་གནོན་ཕྱིར༔ ཡེ་ཤེས་ཁྲོ་བཅུ་ཡབ་ཡུམ་ཐུགས་དམ་བསྐང་༔ རང་རྩལ་རོལ་པའི་ཆོ་འཕྲུལ་མ་འགག་ཕྱིར༔ ཕྲ་མེན་ཁྲ་ཐབས་རྣམས་ཀྱི་ཐུགས་དམ་བསྐང་༔ ཐུགས་རྗེས་ཐབས་མཁས་སྣ་ཚོགས་ཅིར་ཡང་སྟོན༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ ཚད་མེད་བཞི་ལྡན་འགྲོ་བའི་དོན་མཛད་ཕྱིར༔
སྒོ་སྐྱོང་གདོང་མོ་བཞི་ཡི་ཐུགས་དམ་བསྐང་༔ རྟག་ཆད་མུ་བཞི་གནས་སུ་དག་པའི་ཕྱིར༔ ཤྭ་ན་མ་མོ་མཆེད་བཞིའི་ཐུགས་དམ་བསྐང་༔ སྲིད་པའི་སྐྱེ་གནས་རྣམ་བཞིའི་སྒོ་བཅད་ཕྱིར༔ རེ་ཏི་མ་མོ་མཆེད་བཞིའི་ཐུགས་དམ་བསྐང་༔ རིགས་དྲུག་ལམ་རིམ་གཞི་རུ་འདྲེན་པའི་ཕྱིར༔ ས་བདག་མ་མོ་མཆེད་བཞིའི་ཐུགས་དམ་བསྐང་༔ ཉོན་མོངས་བདུད་བཞི་རྩད་ནས་གཅོད་པའི་ཕྱིར༔ སྐྱེས་བུ་གིང་ཆེན་སྡེ་བཞིའི་ཐུགས་དམ་བསྐང་༔ འབྱུང་བཞི་མ་རིག་གནས་སུ་མཐར་བྱེད་པ༔
འབར་བ་བདུད་པོ་སྡེ་བཞིའི་ཐུགས་དམ་བསྐང་༔ ཕྲིན་ལས་རྣམ་བཞི་ཐོགས་མེད་ལྷུན་གྲུབ་ཕྱིར༔ བཤན་པ་སྲོག་བདག་སྡེ་བཞིའི་ཐུགས་དམ་བསྐང་༔ ཀུན་ནས་ཐམས་ཅད་ཆོས་སྐུའི་རོལ་རྩལ་ཕྱིར༔ སྤྲུལ་པ་ཡང་སྤྲུལ་རྣམས་ཀྱི་ཐུགས་དམ་བསྐང་༔ ཧཱུྃ༔ ཆོས་སྐུ་ཁྱབ་གདལ་ཆེན་པོའི་ཀློང་དུ་བསྐང་༔ ལོངས་སྐུ་ཟངས་ཐལ་ཆེན་པོའི་ཀློང་དུ་བསྐང་༔ སྤྲུལ་སྐུ་སྣ་ཚོགས་རང་གྲོལ་ཀློང་དུ་བསྐང་༔ ལྟ་བ་ཡེ་གྲོལ་ཆེན་པོའི་ཀློང་དུ་བསྐང་༔
སྒོམ་པ་མི་དམིགས་ཆེན་པོའི་ཀློང་དུ་བསྐང་༔ སྤྱོད་པ་མཐའ་བྲལ་ཆེན་པོའི་ཀློང་དུ་བསྐང་༔ ཀུན་གཞི་མ་བཅོས་སྤྲོས་བྲལ་ཀློང་དུ་བསྐང་༔ ལམ་རྣམས་ཤར་གྲོལ་འགག་མེད་ཐུགས་དམ་བསྐང་༔ འབྲས་བུ་སྐྱེ་མེད་ཀ་དག་ཀློང་དུ་བསྐང་༔ ངོ་བོ་གསལ་ལ་འཛིན་མེད་ཀློང་དུ་བསྐང་༔ རང་བཞིན་སྟོང་ལ་བདག་མེད་ཀློང་དུ་བསྐང་༔ ཐུགས་རྗེ་འཁོར་འདས་རོ་གཅིག་ཀློང་དུ་བསྐང་༔ ཞི་བའི་ལྷ་ཚོགས་ཐམས་ཅད་ཀློང་དུ་བསྐང་༔ ཁྲོ་བོ་ལྷ་ཚོགས་ཐམས་ཅད་ཀློང་དུ་བསྐང་༔
གཉིས་མེད་ལྷ་ཚོགས་ཐམས་ཅད་ཀློང་དུ་བསྐང་༔ དམ་ཚིག་ཉམས་ཆག་ཐམས་ཅད་བསྐང་གྱུར་ཅིག༔ ཀུན་རྟོག་མ་རིག་བག་སྒྲིབ་བྱང་གྱུར་ཅིག༔ ཚེ་རབས་བསགས་པའི་ལས་སྒྲིབ་དག་གྱུར་ཅིག༔ ཁམས་གསུམ་འཁོར་བའི་སྡུག་བསྔལ་སྟོངས་གྱུར་ཅིག༔ འབྲས་བུ་བླ་མེད་སྐུ་གསུམ་ཐོབ་གྱུར་ཅིག༔
གསུམ་པ་བཤགས་པ་ནི༔ ཧཱུྃ༔ དཔལ་ཆེན་ཞི་ཁྲོའི་ལྷ་ཚོགས་དགོངས་སུ་གསོལ༔ བདག་ཅག་བག་མེད་དམ་འགལ་དབང་གྱུར་ཏེ༔
བསྐྱེད་རྫོགས་བཟླས་པ་གྲངས་ཉུང་གཡེང་བ་ཤོར༔ མཆོད་རྫས་ཕུད་ལྷག་འདྲེས་དང་འབག་པ་དང་༔ ཉ་སྟོང་ལོ་ཟླ་དུས་ཀྱི་མཆོད་པ་ཆག༔ སྐུ་གསུང་ཐུགས་ཀྱི་དམ་ཚིག་གཡེལ་བ་དང་༔ བསྐང་དང་སྦྱོར་སྒྲོལ་གནད་དུ་མ་བསྣུན་སོགས༔ ཕྱི་ནང་གསང་བའི་དམ་ཚིག་ཉམས་པ་རྣམས༔ དཀྱིལ་འཁོར་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པའི་དངོས་གྲུབ་བསྩལ་དུ་གསོལ༔ ཞེས་ཡི་གེ་བརྒྱ་པས་ལྷག་ཆད་བཀང་ཞིང་༔ སྒོ་གསུམ་འདུན་པ་མི་ཕྱེད་དྲག་པོས་བཤགས༔
ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཡང་ཟབ་བླ་མེད་སྐོང་བཤགས་རིམ་པ་བསྟན༔ འདི་ལ་འབད་རྩོལ་བརྩམ་པའི་སྐན་ལྡན་ཀུན༔ ཚེ་རབས་བསགས་པའི་ལས་སྒྲིབ་བག་ཆགས་བྱང་༔ ཕ་རོལ་གདུག་པའི་བསམ་སྦྱོར་དམོད་པ་ཞི༔ བཀའ་ཆད་འཁུ་ལྡོག་རྣམས་ཀྱང་བྱང་བར་འགྱུར༔ འདི་ཕྱི་བྱང་ཆུབ་རེག་ཅིང་དངོས་གྲུབ་འཐོབ༔ འདོད་ཡོན་ལོངས་སྤྱོད་དཔལ་ལ་ལྷུག་སྩོལ་འབྱིན༔ འདི་ནི་ཟབ་པའི་མཐར་ཐུག་ས་མ་ཡ༔
མ་འོངས་ཐུགས་ཀྱི་སྲས་དང་འཕྲད་པར་ཤོག༔ ཤ་འུག་སྟག་སྒོར་མི་ནུབྀ་ཨཚ་རྒྱ༔ རོལ་པ་བཙན་རྒོད་རྒྱ་འདི་ལེགས་པར་སྲུངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཁོ་བོ་རིག་འཛིན་རྩ་གསུམ་གླིང་པས་མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ཤིང་ཆོས་གླིང་དུ་ཤོག་སེར་ནས་བསྒྱུར།། །།
བླ་མེད་ཡང་ཕུར་གྭའུ་དམར་ནག་ལས༔ དབང་ཕྱུག་ལས་བསྐུལ་རྡོ་རྗེ་སྤུ་གྲི་བཞུགས་སོ༔ ཿ དཔལ་ཆེན་རྡོ་རྗེ་གཞོན་ནུའི་མངོན་སྤྱོད་ལས་ཚོགས་ཀྱི་སྐབས་སུ་གཏོར་མ་ཆེ་བ་གཅིག་ལ་འཁོར་དྲུག་ཁྲག་ཀྱུ་ཉེར་གཅིག་ཟོར་མདེའུ་ལྟར་ལ་ཤ་ཁྲག་གིས་བརྒྱན་པར་བཤམས༔ དེ་ནས་བསྐུལ་གྱི་རིམ་པ་ནི༔ ཧཱུྃ༔ ཡང་དག་དཔལ་ཆེན་ཀུ་མཱ་རའི༔ སྐུ་གསུང་ཐུགས་ཡོན་ཕྲིན་ལས་ནི༔ རྣམ་པ་གཅིག་ཏུ་མ་ངེས་ཀྱང་༔ ཐབས་ཀྱིས་སོ་སོའི་སྐུར་སྟོན་པ༔ སྤྲུལ་པ་ཉིད་སྤྲུལ་ཕོ་ཉའི་ཚོགས༔
དབང་ཕྱུག་ཉི་ཤུ་རྩ་བརྒྱད་རྣམས༔ མྱུར་མགྱོགས་ལས་ལ་མངག་པའི་ཕྱིར༔ འདིར་གཤེགས་ཤ་ཁྲག་གཏོར་མ་ལོངས༔ མངོན་སྤྱོད་ཆེན་པོའི་དུས་ལ་བབ༔ ཕྱག་གཉེན་བྱ་གཅན་མིང་ཅན་དང་༔ ཆུ་གནས་གདུག་པ་གཉན་པོ་སོགས༔ ལྷ་སྲིན་སྡེ་བརྒྱད་བཤོས་པའི་བུ༔ མགོ་བརྙན་མི་སྡུག་སྲིན་མོ་བཞིན༔ གླིང་བཞི་འདི་རུ་མི་བསྲུན་གཟུགས༔ གཤིན་རྗེའི་མི་མོ་མངོན་རྟགས་ཅན༔
ལས་མཁན་འཇིགས་པའི་ང་རོ་སྒྲོག༔ གནས་ཡུལ་དུར་ཁྲོད་བརྒྱད་ལ་རྒྱུ༔ ཤ་ཁྲག་དྲི་ཚོར་ཚང་ཚིང་ཉུལ༔ བཞིན་མི་སྡུག་ཅིང་ཀུ་སྒྲ་འདེབས༔ ལ་ལས་རྩི་ཤིང་ཕྱགས་མས་སྡུད༔ ལ་ལས་སྲོག་གཅོད་སྲིན་པོ་རྒྱུ༔ ལ་ལས་ནད་ཡམས་དལ་ཁ་འབེབས༔ ལ་ལས་ཐོག་མདའ་གློག་ལྟར་སྦྲན༔ ཀུན་ཀྱང་མི་སྡུག་འཇིགས་པའི་གཟུགས༔ བ་སྤུའི་བུ་ག་རེ་རེ་ནས༔
ཁྲག་དང་ནད་ཀྱི་ཆར་པ་འབེབས༔ ཞལ་ནས་ངན་སྔགས་དུག་རླངས་འཐུལ༔ སྣང་སྲིད་ཁྱབ་པའི་ལས་བྱེད་མ༔ དཔལ་ཆེན་དྲག་པོའི་བཀའ་མཆེད་པས༔ དེ་རིང་མངོན་སྤྱོད་དུས་ལ་བབ༔ ཁྲག་མཆོད་དགྱེས་པའི་རཀྟ་འབུལ༔ མཱཾ་ས་སྙིང་དང་ནང་རོལ་འབུལ༔ དམར་གྱི་གཏོར་མ་འདི་བཞེས་ལ༔ ཟ་བྱེད་ཕྲ་མེན་ཉེར་བརྒྱད་ཚོགས༔ དགྲ་བགེགས་བསྒྲལ་ཕྱིར་ཕྲིན་ལས་བསྐྱོད༔
བྷྱོ་བྷྱོ་མ་མོ་དགྲ་ལ་བྷྱོཿ བྷྱོཿ དཀར་མོ་ཉི་ཁྲིའི་ལས་བྱེད་མ༔ གཡག་གདོང་སྦྲུལ་གདོང་གཟིག་གི་གདོང་༔ སྲེ་དྲེད་དོམ་གདོང་ཁུ་བྱུག་གདོང་༔ ཤར་གྱི་མ་བདུན་དགྲ་ལ་བྷྱོཿ ཤར་ཕྱོགས་དགྲ་བགེགས་རྡུལ་དུ་རློག༔ བྷྱོཿ སེར་མོ་ཉི་ཁྲིའི་ལས་བྱེད་མ༔ ཕ་ཝཾ་ཆུ་སྲིན་སྡིག་པའི་གདོང་༔
ཁྲ་གདོང་ཝ་གདོང་སྟག་གདོང་ར༔ ལྷོ་ཡི་མ་བདུན་དགྲ་ལ་བྷྱོཿ ལྷོ་ཕྱོགས་དགྲ་བགེགས་རྡུལ་དུ་རློག༔ བྷྱོཿ དམར་མོ་ཉི་ཁྲིའི་ལས་བྱེད་མ༔ རྒོད་མགོ་རྟ་གདོང་ཁྱུང་གི་མགོ༔ ཁྱི་མགོ་པུ་ཤུད་ཤྭ་སེང་གདོང་༔ ནུབ་ཀྱི་མ་བདུན་དགྲ་ལ་བྷྱོཿ ནུབ་ཕྱོགས་དགྲ་བགེགས་རྡུལ་དུ་རློག༔ བྷྱོཿ
ལྗང་མོ་ཉི་ཁྲིའི་ལས་བྱེད་མ༔ སྤྱང་གདོང་སྐྱིན་མགོ་ཕག་གི་གདོང་༔ གླང་ཆེན་ཆུ་གླང་སྦྲུལ་གྱི་གདོང་༔ བྱང་གི་མ་བདུན་དགྲ་ལ་བྷྱོཿ བྱང་ཕྱོགས་དགྲ་བགེགས་རྡུལ་དུ་རློག༔ བྷྱོཿ རྦད་པའི་ཕོ་ཉ་ལས་མཛད་པ༔ དམིགས་པའི་དགྲ་བོ་ཤོར་ར་རེ༔ མྱུར་དུ་སྒྲོལ་བའི་ལས་མཛོད་ཅིག༔ བཛྲ་མ་ནུ་རཀྴ་སི་བྷྱོཿ
པྲཧྨ་ཎི་བྷྱོཿ རཽ་ཏྲཱི་མ་བྷྱོཿ བྷ་ན་བྷེ་བྷྱོཿ ཀུ་མཱ་རི་བྷྱོཿ ཨིནྡྲ་ཎཱི་བྷྱོཿ ཀ་ལ་མ་བྷྱོཿ བཛྲ་བྷི་ཀ་ལ་མ་བྷྱོཿ ཨ་མྲྀ་ཏ་བྷྱོཿ སུ་ཨུ་མེ་བྷྱོཿ ད་དྷ་ཧ་བྷྱོཿ
རཀྴ་སི་བྷྱོཿ བྷཀྵ་སི་བྷྱོཿ ཙ་ཀ་ལ་མ་བྷྱོཿ བཛྲ་ར་ཏྲི་མ་བྷྱོཿ རུ་ཧི་མ་བྷྱོཿ ཨེ་ཀ་ཙ་ར་མ་བྷྱོཿ མ་ནུ་ཧ་ར་མ་བྷྱོཿ སི་དྷ་ཀ་བྷྱོཿ བྷ་ཡ་བྷྱ་བྷྱོཿ ཀུ་ལ་མ་བྷྱོཿ
བཛྲ་མ་ར་ཎ་བྷྱོཿ ཨགྣ་ཡེ་བྷྱོཿ བྷ་ར་ཧི་བྷྱོཿ ཙ་མུན་ཏྲི་བྷྱོཿ ཨུརྡྷ་མ་བྷྱོཿ བྷ་ཏུ་ཁ་བྷྱོཿ ལམྦྷོ་དྷཱ་ར་བྷྱོཿ དགྲ་བགེགས་གནོད་བྱེད་ཐམས་ཅད་མཱ་ར་ཡ་ཧཱུྃ་ཕཊ྄ཿ ཅེས་པས་དབང་ཕྱུག་ལས་ཟོར་དམིགས་པ་སྤྲོ་བསྡུ་སོགས་སྤྱི་ལྟར་ལས༔ རང་ཉིད་དཔལ་ཆེན་ལྷ་ཡི་ང་རྒྱལ་གྱིས་བསྐུལ་བས་དྲེགས་པ་གནས་ཉུལ་གྱི་ཚོགས་ཐམས་ཅད་སྒྲོལ་བྱེད་ཀྱིས་མཚོན་ཆ་གཟིར་བའི་དབལ་ཅན་བྱད་མའི་ཡུལ་ཞིང་སོགས་གང་ལ་དམིགས་པ་རྡུལ་དུ་བརླགས་པར་མོས༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཁ་ཤ་འུག་བྲག་ནས་གདན་དྲངས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ ཕུར་སྐྱོང་བཅུ་དྲུག་གི་གཏོར་བསྐུལ་དུག་མདའ་སྤུ་གྲི་བཞུགས་སོ༔ དཔལ་ཆེན་ཁྲག་འཐུང་རྡོ་རྗེ་གཞོན་ནུའི་ཕྲིན་ལས་བདུད་རྒོལ་འཇོམས་པར་བྱེད་པ་ཕུར་སྐྱོང་བཅུ་དྲུག་ཏུ་གྲགས་པའི་ཐུན་མོང་མ་ཡིན་པའི་མཆོད་ཕྲེང་སྐབས་གཏོར་ཆེན་བསྐུལ་བ་ནི༔ གཏོར་སྣོད་གང་རུང་གསུམ་མམ་བཞི་བྷནྡྷ་ལྕགས་ཟངས་སོགས་ཀྱི་སྣོད་དུ༔
ཐོག་མར་བསྭེ་མོ་བཞི་ལ་དཔལ་གཏོར་ནག་པོ་གཡོན་གཅུས༔ ལྗང་གུ་བྱ་རོག་མགོ༔ དམར་པོ་གཡས་གཅུས༔ སྔོན་པོ་སྦྲུལ་དཀྲིས༔ མིང་པོ་བཞི་ལ་དམར་གཏོར་རྩེ་ཟུར་བཞི་ཡོད་པ་དམར་ནག་དཀར་སེར་ཡིན༔ གིང་བཞི་ལ་དཔལ་གཏོར་ནག་པོ༔ དམར་གཏོར་ཤོ་རིས༔ ནག་པོ་ཁྲམ་རིས༔ དཀར་པོ་གྲུ་ལག༔ སྔོན་པོ་ཆོས་འབྱུང་བཅས་གྲི་རིས་བྱ༔
རེ་ཏི་བཞི་ལ་སོག་ཁའི་སྟེང་དུ་དཔལ་གཏོར་ཆུ་རིས་སྔོན་པོ༔ མེ་རིས་བུ་པང་༔ ས་རིས་རི་རབ༔ ཤིང་རིས་གྲུ་བཞི་བཅས་ཁ་དོག་རང་མདོག་བྱ༔ མར་རྒྱན་མཐེབ་སྐྱུ་ཅི་རིགས་ཤ་དུམ་བཅས་ལ་དཔལ་འབར་ཡང་བཙུགས༔ དག་གཙང་དང་སྨན་རཀ་གིས་ལེགས་པར་བྲན་ལ༔ ཁྲོ་བོའི་ང་རྒྱལ་དང་བཅས༔ ཧཱུྃ་བྷྱོཿ དཔལ་ཆེན་རྡོ་རྗེ་གཞོན་ནུ་ཡི༔ ཕྲིན་ལས་བཀའ་ཡི་བསྟན་སྲུང་མ༔
འཕྲུལ་བྱེད་གདུག་པའི་བྱི་ནུ་བཞི༔ བལ་ཡུལ་ཁུད་ཀྱི་བདུད་རྗེའི་ལྕམ༔ མར་ཁུའི་མཚོ་ལ་བརྟེན་བཅའ་བ༔ རྡོ་རྗེ་ཡ་བྱིན་མཐུ་མོ་ཆེ༔ འདིར་གཤེགས་ཤ་ཁྲག་གཏོར་མ་ལོངས༔ སྔོན་ཚེ་སློབ་དཔོན་པདྨ་ཡིས༔ ཡང་ཕུར་དཀྱིལ་འཁོར་ཞལ་ཕྱེས་ཚེ༔ ཅི་ལྟར་བསྒོས་པའི་ཐ་ཚིག་བཞིན༔ མ་གཡེལ་དམ་ལོངས་བཅོལ་བའི་ལས༔ དགྲ་བགེགས་སྒྲོལ་བའི་ཕྲིན་ལས་མཛོད༔
ཧཱུྃ་བྷྱོཿ དཔལ་ཆེན་རྡོ་རྗེ་གཞོན་ནུ་ཡི༔ ཕྲིན་ལས་བཀའ་ཡི་བསྟན་སྲུང་མ༔ ཁ་ལ་རོང་གི་དམུ་གཟའི་ལྕམ༔ ཞག་གི་མཚོ་ལ་བརྟེན་བཅའ་བ༔ རཏྣ་དེ་བྱིན་མཐུ་མོ་ཆེ༔ འདིར་གཤེགས་ཤ་ཁྲག་གཏོར་མ་ལོངས༔ སྔོན་ཚེ་སློབ་དཔོན་པདྨ་ཡིས༔ ཡང་ཕུར་དཀྱིལ་འཁོར་ཞལ་ཕྱེས་ཚེ༔ ཅི་ལྟར་བསྒོས་པའི་ཐ་ཚིག་བཞིན༔
མ་གཡེལ་དམ་ལོངས་བཅོལ་བའི་ལས༔ དགྲ་བགེགས་སྒྲོལ་བའི་ཕྲིན་ལས་མཛོད༔ ཧཱུྃ་བྷྱོཿ དཔལ་ཆེན་རྡོ་རྗེ་གཞོན་ནུ་ཡི༔ ཕྲིན་ལས་བཀའ་ཡི་བསྟན་སྲུང་མ༔ མང་ཡུལ་ལ་ཕྲེང་བཙན་གྱི་ལྕམ༔ ཁྲག་གི་མཚོ་ལ་བརྟེན་བཅའ་བ༔ པདྨ་བསྭེ་བྱིན་མཐུ་མོ་ཆེ༔ འདིར་གཤེགས་ཤ་ཁྲག་གཏོར་མ་ལོངས༔ སྔོན་ཚེ་སློབ་དཔོན་པདྨ་ཡིས༔
ཡང་ཕུར་དཀྱིལ་འཁོར་ཞལ་ཕྱེས་ཚེ༔ ཅི་ལྟར་བསྒོས་པའི་ཐ་ཚིག་བཞིན༔ མ་གཡེལ་དམ་ལོངས་བཅོལ་བའི་ལས༔ དགྲ་བགེགས་སྒྲོལ་བའི་ཕྲིན་ལས་མཛོད༔ ཧཱུྃ་བྷྱོཿ དཔལ་ཆེན་རྡོ་རྗེ་གཞོན་ནུ་ཡི༔ ཕྲིན་ལས་བཀའ་ཡི་བསྟན་སྲུང་མ༔ སྙེ་ལམ་ལྡེའུ་ཀླུ་ཡི་ལྕམ༔ འོ་མའི་མཚོ་ལ་བརྟེན་བཅའ་བ༔ ཀརྨ་ཕག་བྱིན་མཐུ་མོ་ཆེ༔
འདིར་གཤེགས་ཤ་ཁྲག་གཏོར་མ་ལོངས༔ སྔོན་ཚེ་སློབ་དཔོན་པདྨ་ཡིས༔ ཡང་ཕུར་དཀྱིལ་འཁོར་ཞལ་ཕྱེས་ཚེ༔ ཅི་ལྟར་བསྒོས་པའི་ཐ་ཚིག་བཞིན༔ མ་གཡེལ་དམ་ལོང་བཅོལ་བའི་ལས༔ དགྲ་བགེགས་སྒྲོལ་བའི་ཕྲིན་ལས་མཛོད༔ ཧཱུྃ་བྷྱོཿ དཔལ་ཆེན་རྡོ་རྗེ་གཞོན་ནུ་ཡིས༔ བཀའ་ཉན་མི་བསྲུན་ཤུགས་འཆང་མ༔ སྐུ་ནས་མཆེད་པའི་མེ་རི་འབར༔
རྔམ་པའི་ཞལ་གྱིས་ཁྲག་ལ་དགྱེས༔ རལ་པའི་ཟེར་རྩེར་ཕུར་ཆར་འབེབས༔ ཕྱག་ན་འདེབས་པའི་དབལ་ཁ་ཐོགས༔ རླུང་ལྟར་ཐོགས་མེད་ཅང་ཤེས་ཞོན༔ དམོད་པའི་མཚན་ལྟས་དགྲ་ལ་འབེབས༔ ཁྱེད་རྣམས་ལས་ཀྱི་གཉེར་ལེན་མ༔ དམར་གྱི་གཏོར་མ་འདི་བཞེས་ལ༔ དམིགས་པའི་དགྲ་བོ་ཤོར་ར་རེ༔ ཉམས་པའི་སྲོག་རྩ་སྡུད་ལ་ཤོག༔ མ་ཐཾ་མ་ཐཾ་བཛྲ༔
སུ་རུ་སུ་རུ་བཛྲ༔ མུ་རུ་མུ་རུ་བཛྲ༔ དགྲ་བགེགས་འབྱུང་པོ་མཱ་ར་ཡ་མཱ་ར་མཱ་ར་ཧཱུྃ་ཕཊ྄ཿ བསྭེ་མོ་བཞིའི་གཏོར་མ་ཕུལ་ཞིང་ཕྲིན་ལས་འདོན་སྒོམ་སྦྲགས་པ་གཅེས་སོ༔ དེ་ནས་སྐྱེས་བུ་བཞི་ཡི་གཏོར་བསྐུལ་ནི༔ ཧཱུྃ་ཧཱུྃ༔ དཔལ་ཆེན་རྡོ་རྗེ་གཞོན་ནུ་ཡི༔ ཕྲིན་ལས་མ་བཞི་མིང་པོ་བཞི༔ བསྭེ་ལྕགས་དུང་གསེར་སྐྱེས་བུའི་ཚོགས༔ ཨ་སུ་ར་ཡི་བྲག་ཕུག་ཏུ༔
སློབ་དཔོན་ཆེན་པོས་དམ་མནོས་ནས༔ ཡང་དག་བདེ་གཤེགས་སྙིང་པོ་ཡི༔ ཕྲིན་ལས་དབང་རྟགས་བཀའ་བསྒོས་ལྟར༔ འདིར་གཤེགས་ཤ་ཁྲག་གཏོར་མ་ལོངས༔ རྫུ་འཕྲུལ་མངོན་སྤྱོད་ལྟར་བསྐྱོད་ཚེ༔ ཡ་ལད་རུ་དར་ཚུབས་སེ་ཚུབ༔ ཡ་ཚ་འོད་ལྡན་ཝ་ལ་ལ༔ སྟག་རལ་གོ་ཁྲབ་ལྗིབས་སེ་ལྗིབ༔ རུ་མཚོན་མེ་ལྕེ་ལྷབས་སེ་ལྷབ༔ ཅང་ཤེས་འདུར་ལྡང་ཁྱུགས་སེ་ཁྱུག༔
གནམ་སྨན་བུ་ཡུག་ཐིབས་སེ་ཐིབ༔ ཕུར་བུ་ཐོག་མདའ་ཤ་ར་ར༔ སྐྱེས་བུ་ཆེན་པོ་ཉི་ཁྲི་སྟོང་༔ བལ་བོད་མཚམས་ནས་གླིང་བཞིར་རྒྱུག༔ ཆུ་མིག་བྱང་ཆུབ་རིང་མོ་རུ༔ དགེ་བསྙེན་སྡེ་བཞིར་མཚན་གསོལ་བ༔ དམར་པོ་ཤནྟ་པུ་རི་བཙན༔ འབྲོང་རྩེ་ནག་པོ་ཀླུ་ཡི་རྗེ༔ ལྡང་ལྷ་ཟངས་རྩེ་ཤེལ་གིང་རྗེ༔ རྡོ་རྗེ་གནམ་ལྷ་སེར་པོ་དམུ༔
མིང་པོ་བཞི་ཡི་དུས་ལ་བབ༔ དམར་གྱི་གཏོར་མ་འདི་བཞེས་ལ༔ ཡང་ཕུར་སྔགས་ཀྱི་བསྟན་པ་སྲུང་༔ གསང་སྔགས་གཉན་ལ་དགྲ་དར་ན༔ སྲུང་མ་དམ་ཅན་ཕོ་ཉར་རྦད༔ སྐྱེས་བུ་སྡེ་བཞི་དགྲ་ལ་ཆོས༔ དམིགས་པའི་དགྲ་བོ་ཤོར་ར་རེ༔ དགྲ་བོ་བདུན་རྒྱུད་རྩད་ནས་ཆོད༔ སྔགས་སྲུང་སྡེ་བཞི་ཕོ་ཉའི་ཚོགས༔ དགྲ་བགེགས་སྒྲོལ་བའི་ཕྲིན་ལས་མཛོད༔
ཨོཾ་བཛྲ་ཀཱི་ལི་ཀཱི་ལ་ཡ༔ ཤྲཱི་གྷྲཾ་ཀ་ར་ཡ༔ མ་ར་ས་ན་པྲ་མརྟ་ན་ཡ་ཧཱུྃ་ཕཊ྄ཿ དགྲ་བགེགས་གནོད་བྱེད་མཱ་ར་ཡ་ཧཱུྃ་ཕཊ྄ཿ སྐྱེས་བུ་བཞི་ཡི་གཏོར་མ་ཕྲིན་ལས་གཞུང་ལྟར་བགྱིས༔ དེ་ནས་གིང་བཞི་ལ་ནི༔ ཧཱུྃ་ཧཱུྃ༔ དཔལ་ཆེན་རྡོ་རྗེ་གཞོན་ནུ་ཡིས༔ བཀའ་ཉན་མིང་པོ་གིང་ཆེན་བཞི༔ འཛིན་བྱེད་དམར་པོ་སྲིན་པོའི་བུ༔
བར་སྣང་ཁམས་ལ་གླིང་དབང་བསྒྱུར༔ འཆིང་བྱེད་ནག་པོ་གཤིན་རྗེའི་བུ༔ སྨག་རུམ་མུན་པའི་རྟ་ལ་ཞོན༔ སྒྲོལ་བྱེད་བསྐོས་རྗེ་བྲག་དཀར་བུ༔ སྐྱེ་འགྲོ་ཀུན་གྱི་ཉིན་སྣང་བཅོམ༔ ཟ་བྱེད་སྔོ་ནག་གནོད་སྦྱིན་བུ༔ མཛེ་ནད་གཏད་ཁྲམ་ཆར་དུ་གཡོ༔ བཤན་པ་ཕོ་ཉ་སྡེ་བཞིའི་ཚོགས༔ དགྲ་བགེགས་བསྒྲལ་བའི་ལས་བརྩམ་ཕྱིར༔ འདིར་གཤེགས་ཤ་ཁྲག་གཏོར་མ་ལོངས༔
ཁྱེད་ལ་རྦད་པའི་ལས་བཅོལ་བ༔ འཛིན་གིང་མྱུར་མགྱོགས་ལྕགས་ཀྱུ་ཅན༔ དགྲ་བོའི་སྙིང་ནས་ཟུངས་ལ་ཤོག༔ འཆིང་གིང་གཡོ་བྱེད་ཞགས་པ་ཅན༔ དགྲ་བོའི་མགུལ་ནས་ཆིངས་ལ་ཤོག༔ སྒྲོལ་གིང་འབེབས་བྱེད་ལྕགས་སྒྲོག་ཅན༔ དགྲ་བོའི་ཡན་ལག་སྡོམས་ལ་ཤོག༔ ཟ་གིང་མངོན་སྤྱོད་དྲིལ་བུ་ཅན༔ དགྲ་བོ་མྱོས་ཤིང་འབོག་ཏུ་ཆུག༔ ལས་བྱེད་ཡིན་ནོ་རྒྱང་མ་རིང་༔
བཤན་པ་ཡིན་ནོ་རྩལ་མ་ཞན༔ ཕོ་ཉ་ཡིན་ནོ་བང་མ་བུལ༔ སྲོག་གཅོད་ཡིན་ནོ་མཐུ་མ་ཆུང་༔ མངགས་པའི་ལས་ལ་རྦད་པའི་ཚེ༔ རླུང་ལས་མགྱོགས་པའི་རྟ་ལ་ཞོན༔ ཕྱུང་རྡེག་མཚོན་ཆ་ཐོགས་ལྟར་ཕོབ༔ དམར་གྱི་གཏོར་མ་འདི་བཞེས་ལ༔ ཉམས་པའི་དགྲ་བགེགས་ཤོར་ར་རེ༔ ད་ལྟ་ཉིད་དུ་སྒྲོལ་ལ་ཤོག༔ བསྟན་པའི་རུ་ཏྲ་ཉེས་བཙུགས་པའི༔
ཆོས་སྐྱོང་མཐུ་མེད་ཡིན་ཀྱང་སུན༔ དེ་བས་མངོན་རྟགས་མ་ཞན་པར༔ དགྲ་བགེགས་བསྒྲལ་བའི་ལས་མཛོད་ཅིག༔ ཧཱུྃ་ཧཱུྃ་ཀ་ཏཾ་ཀ་ཡེ༔ ཛ་ཡེ་བཱི་ཛ་ཡེ༔ ཨ་ཙི་ཏེ༔ ཨ་པ་ར་ཙི་ཏེ༔ མ་ར་སེ་ན༔ པྲ་མརྟ་ན་ཡེ༔ དགྲ་བགེགས་གནོད་བྱེད་ཐམས་ཅད་མཱ་ར་མཱ་ར་ཧཱུྃ་ཕཊ྄ཿ
གིང་བཞི་ལ་གཏོར་མ་འབུལ་ངེས་ཚིག་ལྟར་རོ༔ དེ་ནས་རེ་ཏི་བཞིར་ཕྲིན་ལས་བསྐུལ་བ་ནི༔ བྷྱོ་བྷྱོཿ དཔལ་ཆེན་རྡོ་རྗེ་གཞོན་ནུ་ཡི༔ བསྟན་པའི་གཉེར་སྐྱོང་རེ་ཏི་བཞི༔ རྒྱ་མཚོའི་ཀློང་ནས་མེ་འབར་མ༔ བྱིང་བྱེད་འབྲུག་ལ་བརྟེན་བཅའ་བ༔ མཐིང་ནག་དཔལ་ལྡན་རེ་མ་ཏི༔ ཁྱེད་ཀྱི་ཐུགས་དམ་དུས་ལ་བབ༔ འདིར་གཤེགས་ཤ་ཁྲག་གཏོར་མ་ལོངས༔
བར་སྣང་གཡོ་ཞིང་དུས་བཞི་དཀྲུགས༔ འབྱུང་བ་གཡོ་ལ་བརྟེན་བཅའ་བ༔ སེར་ནག་དཔལ་ལྡན་རེ་མ་ཛཿ ཁྱེད་ཀྱི་ཐུགས་དམ་དུས་ལ་བབ༔ འདིར་གཤེགས་ཤ་ཁྲག་གཏོར་མ་ལོངས༔ རི་རབ་གཡོ་ཞིང་ལྷུན་པོ་འགུལ༔ སྲིད་པའི་རྩེ་ལ་བརྟེན་བཅའ་བ༔ དམར་ནག་དཔལ་ལྡན་རེ་མ་ཏྲི༔ ཁྱེད་ཀྱི་ཐུགས་དམ་དུས་ལ་བབ༔ འདིར་གཤེགས་ཤ་ཁྲག་གཏོར་མ་ལོངས༔
དབང་ཆེན་བསྒུལ་ཞིང་ཞིང་རྡུལ་བསྙིལ༔ མཆོག་རབ་ཁོང་གསེང་བརྟེན་བཅའ་བ༔ ལྗང་ནག་དཔལ་ལྡན་རེ་མ་བྷྱོཿ ཁྱེད་ཀྱི་ཐུགས་དམ་དུས་ལ་བབ༔ འདིར་གཤེགས་ཤ་ཁྲག་གཏོར་མ་ལོངས༔ བྷྱོཿ སྲིད་པའི་བདག་མོ་དམག་ལ་བཞེངས༔ ཁྲག་གི་རྒྱ་མཚོ་རླབས་སུ་འཕྱུར༔ དམར་ཡམས་ནད་སྤྲིན་གློག་ལྟར་འཁྱུགས༔ ཁྲག་བདག་ཆེན་མོ་དགྲ་ལ་བྷྱོཿ
གཟའ་ནད་དུད་སྤྲིན་མཁའ་ལ་འཁྲིགས༔ འཇོམས་བྱེད་མེ་ཡི་བསྐལ་པ་མཆེད༔ དུས་བདག་མ་མོ་དགྲ་ལ་བྷྱོཿ རི་རབ་སྟོང་སྒྲས་འགུལ་ཞིང་བསྙིལ༔ གནམ་ལྕགས་ཐོག་སེར་བུ་ཡུག་འཐིབས༔ རྩི་བཅུད་འབྲས་བུ་མྱོས་སུ་གཤེད༔ སྲིད་པའི་མ་མོ་དགྲ་ལ་བྷྱོཿ ཉི་ཟླའི་འོད་ཉམས་སྐར་མདའ་གཏོང་༔ མཚོན་ཆས་རི་རབ་སྐྱེ་འགྲོ་གུམ༔ གླིང་བཞི་འཁྲུགས་པའི་དལ་ཁ་འབེབས༔
མ་མོ་དུས་མཚན་དགྲ་ལ་བྷྱོཿ སྣང་སྲིད་གཡོ་བའི་ཁྲག་མིག་མ༔ དྲེལ་ཞོན་བོང་ཞོན་རླུང་ལྟར་འཚུབས༔ འཚུབ་མ་ནག་པོས་ས་གཞི་ཁེངས༔ ནད་ཀྱི་རྐྱལ་ཁ་དགྲ་ལ་ཕྱེས༔ མཚོན་གྱི་གྲུ་གུ་དགྲ་ལ་ཕོབ༔ འབྲུམ་ནག་ཚད་གཟེར་དགྲ་ལ་ཕོབ༔ དགྲ་ལ་དམར་ནད་མེ་ལྟར་བྱོས༔ དགྲ་ལ་རྨི་ལྟས་མཚན་ངན་ཕོབ༔ ནག་མོ་འབུམ་གྱིས་ངུ་བྲང་རྡུངས༔
དགྲ་བོའི་ཁང་ཁྱིམ་གཤིག་ཏུ་བོར༔ བྱ་ནག་ཤ་འཐབ་གཤོག་སྒྲས་བསྐུལ༔ གཅན་གཟན་སྣ་ཚོགས་ཟུག་ངུ་ལྡིར༔ དགྲ་བོའི་སྒོ་བཞི་སྟོང་དུ་ཆུག༔ བྱེར་ཞིག་ཕུང་ཐལ་ནང་འཐབ་ཐོངས༔ དམ་ཉམས་དགྲ་བགེགས་སྡིག་ཅན་གྱི༔ སྲོག་རྩ་དམར་པོ་ཆོད་ལ་ཤོག༔ དམིགས་པའི་དགྲ་བགེགས་སྡིག་ཅན་གྱིས༔ སྙིང་ཁྲག་དཀྲུག་ཅིང་ཐང་ལ་འཕོས༔ རྦད་དོ་མ་མོ་མཐུ་མ་ཆུང་༔
དམར་གྱི་གཏོར་མ་འདི་བཞེས་ལ༔ ཉེས་ཅན་དགྲ་བོ་ཤོར་ར་རེ༔ མ་མོའི་མངོན་སྤྱོད་དགྲ་ལ་ཕོབ༔ རྡུལ་ལྟར་བརླག་པའི་ཕྲིན་ལས་མཛོད༔ བྷྱོ་མ་མ་པ་ཤཾ་ཀུ་རུ་མ་ཏཾ་ཉ་ཀ་ར་ཨི་དྷན་ཏེ་མ་མ་ཤྲཱི་ཀྲཾ་ཀ་ར་ཡེ༔ དགྲ་བགེགས་གནོད་བྱེད་ཐམས་ཅད་མཱ་ར་མཱ་ར་ཧཱུྃ་ཕཊ྄ཿ རེ་ཏི་བཞི་གཏོར་ཕྲིན་ཁ་བསྒྱུར་ལྟར་བསྐུལ༔ རྡོ་རྗེ་ཕུར་པའི་ཐུན་མོང་མ་ཡིན་པའི་བཀའ་གཏེར་སྲུང་མ་བཅུ་དྲུག་གི་གཏོར་བསྐུལ་དུག་མདའ་སྤུ་གྲི་འདི་ལས་བསྐུལ་སྐབས་ཡིན་ན་དུས་མཆོད་དང་བསྟུན༔ དགོས་ཆེད་འཕྲལ་དུ་བྱུང་ན་བསྐུལ་ཐབས་སུ་དགྲ་ལ་རྦད་ན་རྟགས་འབྱིན་ངེས་ཐེ་ཚོམ་མེད་མཁར་ཆེན་མཚོ་རྒྱལ་བདག་གི་ཟབ་རྒྱ་བཞི་པ་སྤྱི་ལུང་ནས་གསལ་བ་ལྟར་རོ༔ ཁྱད་པར་བལ་བོད་མཚམས་སུ་མུ་སྟེགས་མི་འབྱུང་བར་ས་མཚམས་མཛད་པའི་ཚེ་ཡང་ཕུར་སྲུང་མ་འདི་ཁོ་ན་ལ་གཉེར་བྱང་གཏད་པ་དང་༔
བོད་འབངས་ཀྱི་ལེགས་ཉེས་ཕྲིན་ལས་ཐམས་ཅད་ཀྱི་བྱ་བ་འདི་ཁོ་ན་ལ་རག་ལས་གསུངས་ཕུར་པ་སྤ་མ་གོང་ཁུག་ནས་ཀྱང་གསལ་ལོ༔ དེས་ན་ནུས་པའི་སྲུང་མ་ནི་གནམ་ལྕགས་ཐོག་གི་སྒྱོགས་ཆེན་ལས༔ ཁོལ་ཕྱུང་ནུས་ལྡན་མཚོན་ཐུན་ཕྱུང་རྡེག་སྒྲོམ་བུའི་སྐོར་ཞེས་གྲགས་པའོ༔ འདིས་ཀྱང་བསྟན་པའི་རུ་ཏྲ་སྒྲོལ་བའི་མཚོན་ཆར་ཤོག༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
ནུས་རྩལ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཡུལ་ཤ་འུག་སྟག་སྒོ་ནས་གདན་དྲངས་ཤིང་ཆུ་ཡོས་ལོར་ནཱ་ག་ཀོ་ཊའི་ཉེ་འདབས་སུ་ཤོག་སེར་ནས་ཚེས་བཅོ་ལྔའི་ཉིན་ཞལ་ཕྱེས་པའོ།། །། བླ་མེད་ཡང་ཕུར་གྭའུ་དམར་ནག་ལས༔ གཏེར་སྲུང་བཙན་རྒོད་ཀྱི་གསོལ་ཁ་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ རྒྱ་རྒྱ་རྒྱ༔ དེ་ཡང་བཙན་རྒོད་རོལ་པ་ཁྲག་འཐུང་བཅོ་བརྒྱད་ཀྱི་གསོལ་མཆོད་བརྩམ་པ་ནི༔ ཟངས་ལྕགས་བྷནྡྷ་གང་རུང་གི་སྣོད་དུ་བང་རིམ་སུམ་བརྩེགས་ཀྱི་ཁ་རུ་བཙན་མཁར་གྲུ་བཞི་བཞག ། དེའི་སྟེང་ལ་དམར་གཏོར་ར་དགུ་པ་ཙིཏྟ་གསུམ་གྱིས་བརྒྱན་པ་བཞག༔
དེ་ཡང་དབུས་ཀྱི་བཙན་རྒོད་ཧར་ལེན་ཆེན་པོ་ཡིན༔ དེ་ནས་རིམ་བཞིན་བཙན་རོལ་པ་བཅོ་བརྒྱད་གཡས་སྐོར་རྣམ་པས༔ བེར་མ་ལ་རི་རབ་ཐོག་མདེའུ༔ དམར་པོ་ཀོང་ཟོར་སྙིང་བརྒྱན༔ བེང་སྨུག་ཆོས་འབྱུང་བྲ་གཟུགས༔ རོལ་པ་ཁྲག་ཀོང་ལིངྒ༔ ལྷ་བཙན་དཀར་གཏོར་རྩེ་གསུམ༔ མིག་དམར་ཟངས་ཤོ་ཟངས་ཁྲབ༔ མཚལ་སྟག་བམ་རོ་ཟླུམ་པོ༔ ལྷོ་བཙན་དཔལ་གཏོར་ཐོད་བརྒྱན༔
སོག་ར་གཡས་གཅུས་གཡོན་གཅུས༔ ཟངས་རི་ཟླ་སྐྱོང་གཡས་གཅུས༔ ཤམ་པོ་རྨོག་གཟུགས་འཕྲུ་ཅན༔ འབར་བ་ཁྲག་འཐུང་གློ་བའི་རྒྱལ་མཚན༔ རྡོ་རྗེ་འབར་བ་བཤོས་བུ་རྩེ་གསུམ༔ ཟངས་བཙན་མཁར་ཐབ་ཤྭ་རུས་བརྒྱན༔ རོང་བཙན་སྤྲེལ་དམར་བྱ་དམར༔ རྡོར་ལེགས་ར་མགོ་འདབ་ཅན༔ ཤེལ་གིང་ཕྱི་བ་ལག་སྦྲེལ༔ དེ་རྣམས་མཐོ་དམན་ཆ་སྙོམས་བྱ་ཞིང་དཀར་དམར་གྱིས་བརྒྱན༔
མཐར་མཐེབ་སྐྱུས་བསྐོར༔ མདུན་དུ་སྨན་རཀ་བཤམ༔ ཤ་དུམ་བྷ་ལིང་གི་མཆོད་པ་བཞག ། སྐབས་སུ་ཚིག་དང་བསྟུན་ནས་མཆོད༔ མཆོད་པའི་འབག་པ་ཐམས་ཅད༔ རྃ་ཡྃ་ཁྃ་ གིས་བསངས་ནས་བྱིན་གྱིས་བརླབ་པ་ནི༔ ཨོྃ་མ་ཧཱ་ཀུ་མཱ་ར་ཧྲྀ་ད་ཡ་བཛྲ་ཡེ་སརྦ་དྲ་བྱཱཾ་ཤྭ་དྷ་ཡེ་སྭཱ་ཧཱ༔ ཨོྃ་ཨཱཿཧཱུྃ༔ ལན་གསུམ་བྱ༔ ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔
སྟོང་པ་ཉིད་དུ་གྱུར༔ སྟོང་པའི་ངང་ལས་བྷྲཱུྃ་ལས་བྱུང་བའི་སྣོད་ཡངས་ཤིང་རྒྱ་ཆེ་བའི་ནང་དུ༔ ཤ་ལྔ་བདུད་རྩི་ལྔའི་རང་བཞིན་མིང་ཡིག་དང་པོ་ཞུ་བ་ལས་བྱུང་བའི་དངོས་པོ་ཟད་མི་ཤེས་པ་ནམ་མཁའི་ཁྱོན་དང་མཉམ་པར་སྤེལ༔ ཁྱད་པར་དུ་ཡང་སྤྲུལ་པའི་ཆོས་སྐྱོང་བཙན་རྒོད་ཆེན་པོ་གནས་བཅོ་བརྒྱད་ཀྱི་བདག་པོ་འཁོར་དང་བཅས་པ་མཉེས་པའི་དམ་རྫས་སྤྱན་གཟིགས་རྣམས་ཐོགས་པ་མེད་པར་འབྱུང་བའི་རང་བཞིན་དུ་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོྃ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོྃ་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ཨོྃ་ཨཱཿཧཱུྃ༔
ཞེས་བྱིན་གྱིས་བརླབས་ནས་རྔ་གླིང་རོལ་མོ་དྲག་ཏུ་བསྒྲག༔ ཤ་ཆེན་གྱི་གསུར་བཏང་༔ སྤྱན་གཟིགས་དང་རུ་དར་སྣ་ཚོགས་མཁའ་ལ་བསྒྲེངས་ཤིང་༔ རང་ཉིད་རྡོ་རྗེ་གཞོན་ནུའི་ཏིང་ངེ་འཛིན་གསལ་བའི་ངང་ནས༔ རྟེན་བསྐྱེད་པ་ནི༔ ཧོཿ སྟོང་པའི་ངང་ལས་མདུན་དུ་མེ་རླུང་འཚུབ་མ་དང་ཁྲག་གི་རྒྱ་མཚོར་མི་རོ་རྟ་རོ་རི་ལྟར་སྤུངས་པའི་དབུས་སུ་ཧེ་ཙ་ཏྲི་དང་ཟངས་གྲི་རུ་མཚོན་ལས་སྐྱེས་པའི་གནོད་སྦྱིན་ཆེན་པོ་སྐུ་མདོག་དམར་པོ་མེ་ཡི་མདོག་ཅན་དབུ་ལ་ཟངས་རྨོག་རྩེ་ཕྲན་རུ་དར་ལྔ་ཡིས་བརྒྱན་ཅིང་༔ ཞལ་གྱི་མཆེ་བ་བསྡམས་ཏེ་དཔྲལ་བའི་ཁྲོ་གཉེར་སུམ་བརྩེགས་བསྡུས་པ༔ སྐུ་ལ་དར་དམར་གྱི་ཕོད་ཁ་དང་ཟངས་ཁྲབ་གསོལ་བ༔ གཡས་ཟངས་གྲི་འབར་བ་ཀླད་ལ་བསྐོར་ཞིང་༔
གཡོན་དགྲ་བགེགས་ཀྱི་གློ་སྙིང་དང་བཙན་ཞགས་ཐོགས་ཏེ་མཆན་རུ་མཚོན་དམར་པོ་བསྣམས་ནས་སྟག་རལ་གཟིགས་ཤུབས་ཀྱིས་བརྒྱན་པའོ༔ ཞབས་ལ་ཧོར་ལྷམ་གཡུ་མཐིལ་གྱོན་ཞིང་སྒ་སྲབ་མཛེས་པའི་ཟངས་རྟ་དམར་ཞུར་ལ་ཞོན་ནས་སྟོང་གསུམ་གླིང་གཞི་ཐམས་ཅད་ཁ་ལོ་བསྒྱུར་བའི་ལས་བྱེད་དུ་གསལ་བའོ༔ ཉིད་ལས་མི་ཞན་པའི་སྤྲུལ་པ་བཅུ་བདུན་ནི༔ ཆ་ལུགས་ཕལ་ཆེར་གཙོ་བོ་ལ་མཐུན་ཞིང་༔ ལ་ལས་དགྲ་ལ་ཐོག་མདའ་ཆར་ལྟར་འབེབས་པ༔ ལ་ལས་ཟངས་མདས་དགྲ་སྙིང་གཟིར་བ༔ ལ་ལས་སྤུ་གྲིས་དགྲ་སྲོག་གཅོད་པ༔ ལ་ལས་དགྲ་བོ་འཆིང་ཞིང་དྲུད་པ༔ ལ་ལས་པགས་པ་དམར་བཤུས་བྱེད་པ༔ ལ་ལས་བམ་ཆེན་དམར་པོ་ཟ་བ༔
ལ་ལས་མགོ་མཇུག་ལྡོག་ནས་དྲུད་པ༔ ལ་ལས་ནང་རོལ་རྒྱུ་མ་འདྲེན་པ༔ ལ་ལས་དོན་སྙིང་དམར་པོ་ཟ་བ༔ ལ་ལས་རླིད་བུ་ཁྲག་རྐྱལ་ཐོགས་པ༔ ལ་ལས་བམ་བཀལ་བཙན་ཤྭ་ཁྲིད་པ༔ ལ་ལས་རུ་མཚོན་དགྲ་ལ་བསྣུན་པ༔ ལ་ལས་ཟངས་ཀྱི་འུག་པ་འགྱེད་པ༔ ལ་ལས་མཚལ་སྟག་དགྲ་ལ་འཕྱོ་བ༔ ལ་ལས་རླུང་དམར་འཚུབ་མ་འདེབས་པ༔ ལ་ལས་འཇིགས་པའི་བསྭོ་སྒྲ་སྒྲོག་པ༔
ལ་ལས་དགྲ་ལ་ཤོ་ཁྲམ་འདེབས་པ༔ གཞན་ཡང་མ་ངེས་པའི་མཛད་སྤྱོད་སྣ་ཚོགས་མཛད་ཅིང་མཚོན་ཆ་སྣ་ཚོགས་ཐོགས་ཏེ་དགྲ་བགེགས་ཐམས་ཅད་གསོད་ཅིང་བཅད་དེ་རྒྱལ་བའི་བསྟན་པ་སྲུང་བའི་ལས་བྱེད་དུ་གསལ་བའོ༔ ཡང་འཁོར་དུ་ཟ་བྱེད་གསོད་བྱེད་སྒྲོལ་བྱེད་འཆིང་བྱེད་སྡོམ་བྱེད༔ བྱ་ཤ་ཟན་གཅན་གཟན་ཁྲག་འཐུང་ལ་སོགས་མདོག་མི་སྡུག་པའི་ཆ་ལུགས་ཅན་དུ་མའི་འཁོར་བཅས་ལྡན་པ་སྟེ༔ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས་རང་བཞིན་གྱི་གནས་དང་༔ རང་རང་གི་ཕོ་བྲང་ནས་ཆོས་སྐྱོང་ཆེན་པོ་སྐུ་འཁོར་དང་བཅས་པ་སྤྱན་དྲངས༔ ཕཻཾ་ཕཻཾ་ཛ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔ མ་ལ་ཡ་ཡི་བྱང་ཤར་མཚམས༔
ཟངས་རི་རྩེ་དགུའི་གནས་མཆོག་དབུས༔ མཆོང་ལྡིང་སྨུག་པོའི་ཕོ་བྲང་ནས༔ བཙན་གྱི་རྒྱལ་པོ་མཐུ་བོ་ཆེ༔ རྡོ་རྗེ་གཞོན་ནུའི་བཀའ་ཉན་ཞིང་༔ སློབ་དཔོན་པདྨའི་དམ་གནས་པ༔ བིདྱོཏྟ་མས་ཐ་ཚིག་སྲུངས༔ ཧར་ལེན་ཆེན་པོ་གཤེགས་སུ་གསོལ༔ ཡང་ལེ་ཤོད་དུ་མཚན་གསོལ་བ༔ བེར་མ་ཆེན་པོ་གཤེགས་སུ་གསོལ༔ བྱང་ཆུབ་རིང་མོར་མཚན་གསོལ་བ༔
དམར་པོ་དཔོན་གཡོག་གཤེགས་སུ་གསོལ༔ ཤ་འུག་སྟག་སྒོར་མཚན་གསོལ་བ༔ གནོད་སྦྱིན་བསྭེ་ཁྲབ་གཤེགས་སུ་གསོལ༔ ཤམ་བྷ་ལ་རུ་མཚན་གསོལ་བ༔ རོལ་པ་མི་གཟན་གཤེགས་སུ་གསོལ༔ ཏི་སེ་གངས་རིར་མཚན་གསོལ་བ༔ རྡོ་རྗེ་ཐོག་འབེབས་གཤེགས་སུ་གསོལ༔ བསམ་ཡས་མཆིམས་ཕུར་མཚན་གསོལ་བ༔ བཤན་པ་མིག་དམར་གཤེགས་སུ་གསོལ༔ ཡང་རྫོང་ཤེལ་ཕུག་མཚན་གསོལ་བ༔
གཉན་སྟག་དམར་པོ་གཤེགས་སུ་གསོལ༔ མཁའ་སྤྱོད་ཙཱ་རིར་མཚན་གསོལ་བ༔ གྷ་ཡ་དྷ་ར་གཤེགས་སུ་གསོལ༔ གཞོ་སྟོད་གནས་སུ་མཚན་གསོལ་བ༔ སོག་ར་ཆེན་པོ་གཤེགས་སུ་གསོལ༔ ཟངས་རི་གནས་སུ་མཚན་གསོལ་བ༔ འབར་བ་ཟླ་སྐྱོང་གཤེགས་སུ་གསོལ༔ ཤམ་པོ་གནས་སུ་མཚན་གསོལ་བ༔ མྱུར་ལེན་ཧར་ཏིང་གཤེགས་སུ་གསོལ༔ སྦས་ལུང་བརྒྱད་དུ་མཚན་གསོལ་བ༔
འབར་བ་ཁྲག་འཐུང་གཤེགས་སུ་གསོལ༔ གཟེ་རྒྱལ་གངས་སུ་མཚན་གསོལ་བ༔ རྡོ་རྗེ་འབར་བ་གཤེགས་སུ་གསོལ༔ སྐུ་རྒྱལ་ཤེན་ནེར་མཚན་གསོལ་བ༔ གནོད་སྦྱིན་བེག་རྩེ་གཤེགས་སུ་གསོལ༔ རོང་བཙན་གངས་སུ་མཚན་གསོལ་བ༔ བཤན་པ་རླུང་དམར་གཤེགས་སུ་གསོལ༔ གཙུག་ལག་སྐྱོང་བར་མཚན་གསོལ་བ༔ རྡོ་རྗེ་ལེགས་པ་གཤེགས་སུ་གསོལ༔ དཀོར་གྱི་སྲུང་མར་མཚན་གསོལ་བ༔
ཤེལ་གིང་རྒྱལ་པོ་གཤེགས་སུ་གསོལ༔ གཞན་ཡང་བཀའ་ཡི་ལས་བྱེད་པ༔ སྤྲུལ་པ་ཡང་སྤྲུལ་གཤེགས་སུ་གསོལ༔ བསྟན་པ་བསྲུང་ཕྱིར་གཤེགས་སུ་གསོལ༔ དགྲ་བགེགས་བསྒྲལ་ཕྱིར་གཤེགས་སུ་གསོལ༔ ཕྲིན་ལས་བསྒྲུབ་ཕྱིར་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཧོཿ ཁྲག་ཞག་རྦ་ཀློང་འཁྲུགས་པའི་དབུས༔
དགྲ་བགེགས་མི་རོ་རྟ་རོའི་གདན༔ མེ་རླུང་འཚུབས་པའི་དབུས་ཉིད་དུ༔ གསོལ་ཞིང་མཆོད་པ་བཞེས་སླད་དུ༔ དགྱེས་པའི་ངང་གིས་བཞུགས་སུ་གསོལ༔ ཨོྃ་བཛྲ་ས་མ་ཡ་ཤུ་ལ་དྷརྨ་པཱ་ལ་ཏིཥྛ་སཏྭཾ༔ དེ་ནས་གསོལ་མཆོད་བྱ་བ་ནི༔ སྨན་རཀ་ཕུད་དང་བྷ་ལིང་བྲན་ཞིང་༔ ཧོཿ བཙན་རྒོད་ཆེན་པོ་འཁོར་བཅས་ལ༔ མཐུན་པའི་དམ་རྫས་འབུལ་བ་ནི༔
ཕྱི་མཆོད་སྤྱན་གཟིགས་སྣ་ཚོགས་དང་༔ ནང་མཆོད་སྨན་གཏོར་རཀྟའི་ཚོགས༔ གསང་མཆོད་སྦྱོར་སྒྲོལ་མཐུན་པའི་རྫས༔ རོལ་མོ་སྒྲ་སྙན་གདུང་བའི་དབྱངས༔ ཡིད་དུ་བཀོད་དང་སྤྲུལ་པའི་ཚོགས༔ ཆོས་སྐྱོང་འཁོར་དང་བཅས་ལ་འབུལ༔ ཨོྃ་ཨཱཿཧཱུྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་མ་ཧཱ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔ དེ་ནས་གསོལ་ཞིང་ཕྲིན་ལས་བཅོལ་བ་ནི༔ ཧོཿ
རྒྱ་གར་བིདྱོཏྟ་མ་ལ་ཡི་བཙན་རྒོད་ཧར་ལེན་ཆེན་པོ་ལ་གསོལ་ཞིང་མཆོད་པ་ནི༔ ཤ་ཆེན་བསྲེགས་པའི་དུད་པ༔ ངར་ཆེན་དུག་ཁྲག་གསེར་སྐྱེམས༔ རཀྟ་དམར་གྱི་མཆོད་པ༔ དགྲ་ཤ་ཁྲག་གི་མཆོད་པ༔ བྷ་ལིང་བརྒྱན་པའི་མཆོད་པ༔ བཙན་བཤོས་དགྲ་སྙིང་དམར་པོ༔ བཙན་མཁར་བཙན་ཆས་སྣ་ཚོགས༔ དར་དམར་ཅོད་པན་དུ་མ༔ གཞན་ཡང་མཐུན་རྫས་མཆོད་རྫས་སྣ་ཚོགས་འདི་འབུལ་ལོ༔
དགྱེས་པར་བཞེས་ལ་རིག་འཛིན་སྒྲུབ་པ་པོའི་བཀའ་དང་བསྟན་པ་སྐྱོངས༔ གྲོགས་དང་རོགས་དན་གྱིས༔ ཕྲིན་ལས་སྣ་ཚོགས་བསྒྲུབ་ཅིང་དགྲ་བགེགས་བསྒྲལ་བའི་ལས་མཛོད་ཅིག༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ཡང་ལེ་ཤོད་ཀྱི་བཙན་རྒོད་བེར་མ་ཆེན་པོ་ལ་གསོལ་ཞིང་མཆོད་པ་ནི༔ ཤ་ཆེན་བསྲེགས་པའི་དུད་པ༔ ངར་ཆེན་དུག་ཁྲག? རཀྟ་དམར་གྱི? དགྲ་ཤ་ཁྲག་གི? བྷ་ལིང་བརྒྱན་པའི? བཙན་བཤོས་དགྲ་སྙིང? བཙན་མཁར་བཙན་ཆས? དར་དམར་ཅོད་པན? གཞན་ཡང་མཐུན་རྫས་མཆོད་རྫས་སྣ་ཚོགས་འདི་འབུལ་ལོ༔ དགྱེས་པར་བཞེས་ལ་རིག་འཛིན་སྒྲུབ་པ་པོའི་བཀའ་དང་བསྟན་པ་སྐྱོངས༔ གྲོགས་དང་རོགས་དན་གྱིས༔
ཕྲིན་ལས་སྣ་ཚོགས་བསྒྲུབ་ཅིང་དགྲ་བགེགས་བསྒྲལ་བའི་ལས་མཛོད་ཅིག༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ཆུ་མིག་བྱང་ཆུབ་རིང་མོའི་བཙན་རྒོད་དམར་པོ་དཔོན་གཡོག་ལ་གསོལ་ཞིང་མཆོད་པ་ནི༔ ཤ་ཆེན་བསྲེགས་པའི? སོགས་འགྲེས་གོང་ལྟར་བཤངས། ངར་ཆེན་དུག་ཁྲག? རཀྟ་དམར་གྱི? དགྲ་ཤ་ཁྲག་གི? བྷ་ལིང་བརྒྱན་པའི? བཙན་བཤོས་དགྲ་སྙིང? བཙན་མཁར་བཙན་ཆས? དར་དམར་ཅོད་པན? གཞན་ཡང་མཐུན་རྫས་མཆོད་རྫས་སྣ་ཚོགས? དགྱེས་པར་བཞེས་ལ་རིག་འཛིན་སྒྲུབ་པ་པོའི? གྲོགས་དང་རོགས་དན་གྱིས༔ ཕྲིན་ལས་སྣ་ཚོགས་བསྒྲུབ་ཅིང་དགྲ་བགེགས་བསྒྲལ་བའི་ལས་མཛོད་ཅིག༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ ཧོཿ ཤ་འུག་བྲག་གི་བཙན་རྒོད་བེང་སྨུག་བསྭེ་ཁྲབ་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ
ཤམ་བྷ་ལ་ཡི་བཙན་རྒོད་རོལ་པ་མི་གཟན་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ ཏི་སེ་གངས་ཀྱི་ལྷ་བཙན་རྡོ་རྗེ་ཐོག་འབེབས་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ མཆིམས་ཕུ་བྲག་གི་བཙན་རྒོད་བཤན་པ་མིག་དམར་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ ཡང་རྫོང་ཤེལ་བྲག་གི་བཙན་རྒོད་གཉན་སྟག་དམར་པོ་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ མཁའ་སྤྱོད་ཙཱ་རིའི་ལྷ་བཙན་གྷ་ཡ་དྷ་ར་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ གཞོ་སྟོད་ཏི་སྒྲོའི་བཙན་རྒོད་སོག་ར་ཆེན་པོ་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ དབུ་རུ་ཟངས་རིའི་བཙན་རྒོད་དྲག་པོ་ཟླ་སྐྱོང་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ ཤམ་པོའི་བཙན་རྒོད་མྱུར་ལེན་ཧར་ཏིང་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ སྦས་ལུང་བཙན་རྒོད་འབར་བ་ཁྲག་འཐུང་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ གཟེ་རྒྱལ་བཙན་རྒོད་རྡོ་རྗེ་འབར་བ་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ
སྐུ་རྒྱལ་ཤེན་ནེའི་བཙན་རྒོད་ཟངས་བཙན་བེག་རྩེ་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ རོང་བཙན་གངས་ཀྱི་བཙན་རྒོད་བཤན་པ་རླུང་དམར་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ གཙུག་ལག་གི་བཙན་རྒོད་རྡོ་རྗེ་ལེགས་པ་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ དཀོར་སྐྱོང་བཙན་རྒོད་ཤེལ་གིང་སྨུག་པོ་ལ? ཤ་ཆེན? ངར་ཆེན? རཀྟ? དགྲ་ཤ? བྷ་ལིང? བཙན་བཤོས? བཙན་མཁར? དར་དམར? གཞན་ཡང? དགྱེས་པར? གྲོགས་དང? ཕྲིན་ལས? ཨི་དཾ? ཧོཿ གཞན་ཡང་སྤྲུལ་པ་ཡང་སྤྲུལ་གྱི་བཙན་རྒོད་འཁོར་དང་བཅས་པ་ལ༔ གསོལ་ཞིང་མཆོད་པ་ནི༔ ཤ་ཆེན་བསྲེགས་པའི་དུད་པ༔ ངར་ཆེན་དུག་ཁྲག་གསེར་སྐྱེམས༔ རཀྟ་དམར་གྱི་མཆོད་པ༔ དགྲ་ཤ་ཁྲག་གི་མཆོད་པ༔
བྷ་ལིང་བརྒྱན་པའི་མཆོད་པ༔ བཙན་བཤོས་དགྲ་སྙིང་དམར་པོ༔ བཙན་མཁར་བཙན་ཆས་སྣ་ཚོགས༔ དར་དམར་ཅོད་པན་དུ་མ༔ གཞན་ཡང་མཐུན་རྫས་མཆོད་རྫས་སྣ་ཚོགས་འདི་འབུལ་ལོ༔ དགྱེས་པར་བཞེས་ལ་རིག་འཛིན་སྒྲུབ་པ་པོའི་བཀའ་དང་བསྟན་པ་སྐྱོངས༔ གྲོགས་དང་རོགས་དན་གྱིས༔ ཕྲིན་ལས་སྣ་ཚོགས་བསྒྲུབ་ཅིང་དགྲ་བགེགས་བསྒྲལ་བའི་ལས་མཛོད་ཅིག༔ ཨི་དཾ་བྷ་ལིངྟ་ཁ་ཁ་ཁཱ་ཧི༔ བར་བརྗོད་ལ༔
དེ་ནས་བསྟོད་པ་བྱ་ཞིང༌། ཧཱུྃ༔ ཆོས་ཀྱི་དབྱིངས་ལས་མ་གཡོས་ཧེ་རུ་ཀཿ ཐུགས་ཀྱི་རང་བཞིན་རྡོ་རྗེ་ལྟ་བུའི་ཀློང་༔ རྡོ་རྗེ་གཞོན་ནུ་ཡང་དག་ཡེ་ཤེས་རོལ༔ གསུང་གི་བདག་ཉིད་པདྨ་ཧེ་རུ་ཀཿ དྲག་སྔགས་འབར་ཞིང་མཆེད་པའི་རང་སྒྲ་སྒྲོག༔ སྐུ་ཡི་རྩལ་འབྱིན་འཇམ་དཔལ་གཤིན་རྗེའི་གཤེད༔ ཁྲོ་བོ་གར་དགུ་སྤྲུལ་པ་ཅིར་ཡང་སྟོན༔ དེ་ལྟར་དབྱིངས་ལས་མ་གཡོས་རང་བྱུང་ལྷ༔
དཔལ་ཆེན་འབར་བའི་རྩལ་ལས་ཤར་བ་ཡི༔ བཀའ་ཡི་ལས་བྱེད་གནོད་སྦྱིན་མེ་འོད་གདོང་༔ སྲིན་པོ་ཁྲོས་འདྲ་འཇིགས་རུང་རྣམ་འགྱུར་ཅན༔ འོད་ལྡན་ཟངས་ཁྲབ་རྨོག་ཞུ་ཉི་ལྟར་གསལ༔ རུ་དར་དམར་པོ་བར་སྣང་འཚུབས་ཀྱིས་འགེངས༔ ཟངས་གྲི་འབར་བས་བསྟན་དགྲ་རྩད་ནས་གཅོད༔ ཐོག་ལྟར་འགྱུ་བའི་རུ་མཚོན་དགྲ་ལ་འབེབས༔ མ་རུངས་དགྲ་སྙིང་གསོལ་ཞིང་བཙན་ཞགས་འཕེན༔ སྟག་རལ་གཟིག་ཤུབས་དཔའ་བོའི་ཆ་ལུགས་འཆང་༔ སྒ་སྲབ་ཆས་ལྡན་ཟངས་རྟ་དམར་པོ་ཞོན༔
བསམ་པ་ཙམ་གྱིས་སྟོང་གསུམ་ཡུད་ཀྱིས་བསྐོར༔ རང་འདྲའི་སྤྲུལ་པ་བཙན་རྒོད་ལས་ལ་འགྱེད༔ བཤན་པའི་སྡེ་དཔོན་གནོད་སྦྱིན་མ་རུ་རྩེ༔ ཆ་ལུགས་སྣ་ཚོགས་སྣང་སྲིད་འགེངས་པར་སྟོན༔ བསམ་པ་ཙམ་གྱིས་དགྲ་བགེགས་ཚར་གཅོད་པ༔ བཙན་རྒོད་འཁོར་དང་བཅས་ལ་བདག་བསྟོད་དོ༔ ཨོྃ་རཀྴ་མ་རུ་ཙེ་ཤུ་ལ་པུ་རི་ཤནྟ་ཙ་ཡེ་སྭཱ་ཧཱ༔
དེ་ནས་ཕྲིན་ལས་བཅོལ་ཞིང་གཏོར་མ་འབུལ་བ་ནི༔ ཛཿ རབ་འཇིགས་ཕོ་བྲང་མཆོང་ལྡིང་སྨུག་པོའི་གནས༔
རྟག་ཏུ་འགྱུ་བའི་བྱང་ཤར་མ་རུ་རྩེ༔ ཤམ་བྷ་ལ་ཡི་གནོད་སྦྱིན་མེ་འོད་གདོང་༔ མེ་རི་འབར་བར་གསང་བདག་གཏུམ་པོ་ཡིས༔ རྡོ་རྗེ་ཕུར་པའི་དཀྱིལ་འཁོར་གྲལ་དུ་བཞག༔ གསང་སྔགས་བསྟན་པ་སྐྱོང་བའི་གཉེར་བྱང་གཏད༔ བླ་མེད་དཀྱིལ་འཁོར་སྐྱོང་བར་ཞལ་བཞེས་བཞིན༔ དེ་ལྟར་སྔོན་གྱི་ཐ་ཚིག་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྒྱུད་སྲུང་རིན་ཆེན་གཏེར་གྱི་བྱ་ར་མཛོད༔ ཏ་མ་ལ་རུ་པྲ་བྷ་ཧསྟཱི་ལ༔
གསང་བདག་གཏུམ་པོའི་བཀའ་བབ་ལུང་བསྟན་རྙེད༔ ཡང་ཕུར་འབུམ་སྡེའི་དཀྱིལ་འཁོར་ཞལ་ཕྱེས་ནས༔ པདྨ་འབྱུང་གནས་རྒྱལ་ཚབ་མངའ་གསོལ་ཚེ༔ རྡོ་རྗེ་ལྟ་བ་ཀློང་ཡངས་རྒྱུད་སྡེའི་དོན༔ རིག་འཛིན་རྣམ་གཉིས་དབྱིངས་རིག་གཅིག་ཏུ་རྫོགས༔ དགོངས་དོན་བརྡ་བཞིའི་གཉེར་ཁ་གཏད་པའི་ཚེ༔ གནོད་སྦྱིན་ཁྱོད་ཀྱིས་ཁས་བླངས་དམ་བཅས་བཞིན༔ གསང་སྔགས་ཐ་ཚིག་གཉན་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རིན་ཆེན་གཏེར་སྲུངས་ཕྱི་ནང་བར་ཆད་སོལ༔
ཡང་ལེ་ཤོད་དུ་གསང་ཕུར་བཀའ་རྒྱ་གདམས༔ ཇོ་མོ་མཚོ་རྒྱལ་ཕུར་པའི་གདེང་ཚད་ཐོབ༔ བལ་བོད་མཚམས་སུ་ལྷ་སྲིན་དམ་ལ་བཏགས༔ མཆིམས་ཕུར་ཡང་དག་སྙིང་པོའི་སྒྲུབ་པ་མཛད༔ རྗེ་འབངས་གྲོགས་ལྔར་གསང་ཕུར་གཏད་པའི་ཚེ༔ བཀའ་ཡི་ཐ་ཚིག་རོལ་པ་མཆེད་ལ་གདམས༔ མ་འོངས་བརྒྱུད་འཛིན་སྐྱོང་བར་ཞལ་བཞེས་བཞིན༔ སྔོན་ཚེ་པད་འབྱུང་བཀའ་ལས་མ་འདའ་བར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
ཧཱུྃ༔ བསྐུལ་ལོ་བཞེངས་ཤིག་གནོད་སྦྱིན་མཐུ་བོ་ཆེ༔ གསང་སྔགས་རྡོ་རྗེ་ཐེག་པའི་བསྟན་པ་སྐྱོངས༔ སྔགས་འཆང་རིག་འཛིན་བདག་གི་ཕྲིན་ལས་སྒྲུབས༔ བདག་གི་ནོར་དང་ཀ་ཆའི་ཕྱིར་ལ་འབྲོངས༔ བདག་ལ་འགྲས་པའི་དམ་ཉམས་དགྲ་བོ་ལ༔ མི་རུང་ཆོ་འཕྲུལ་སྣ་དགུའི་ལྟས་ངན་ཐོངས༔ ཝ་ལ་སྤྲེལ་ཞོན་མང་པོའི་སྒོ་ཁྱིམ་ཁོངས༔ ཨ་ཙར་མོན་པས་མེ་འབུད་རན་འཐག་བསྐོར༔ བྱ་རོག་འུག་པས་སྒོ་རྩར་སྐད་ངན་སྒྲོགས༔
མིང་ནས་བོས་ལ་བཤན་པའི་ཀི་སྒྲ་སྒྲོགས༔ མཛེ་ལོང་ཞ་བོས་ཆོ་ངེ་ངུ་བྲང་རྡུངས༔

སྲོད་ལ་སྔངས་སྐྲག་སྨྱོ་འབོག་སྙིང་རླུང་འགྱེད༔ གཅེར་བུ་སྐྲ་དམར་གཟེངས་པས་ས་གཞི་ཁོངས༔ ཟངས་ལྕགས་འཕར་སྤྱང་མང་པོས་ཟ་ཁ་སྟོན༔ ལྷ་ཡི་བཙན་རྒོད་འབུམ་གྱིས་བཀའ་ཆད་ཕོབ༔ གཤིན་རྗེའི་བཙན་རྒོད་འབུམ་གྱིས་ཁྲམ་ལ་ཐོབ༔ མ་མོའི་བཙན་རྒོད་འབུམ་གྱིས་དམར་ཡམས་ཐོངས༔ བདུད་ཀྱི་བཙན་རྒོད་འབུམ་གྱིས་ཞགས་པས་ཆིངས༔ ཤེལ་གིང་བཙན་རྒོད་འབུམ་གྱིས་སྨྱོ་འབོག་ཐོངས༔ བཤན་པའི་བཙན་རྒོད་འབུམ་གྱིས་ཤོ་རྡེལ་སྤྲུགས༔ གནོད་སྦྱིན་བཙན་རྒོད་འབུམ་གྱིས་ཟ་ཁ་སྟོན༔ ཀླུ་ཡི་བཙན་རྒོད་འབུམ་གྱིས་མཛེ་ཆར་ཕོབ༔
དགྲ་ལྷའི་བཙན་རྒོད་འབུམ་གྱིས་ཐོག་མདའ་རྡེགས༔ གཟའ་ཡི་བཙན་རྒོད་འབུམ་གྱིས་སྟེང་གྲིབ་བྱོས༔ དམ་ཅན་བཙན་རྒོད་འབུམ་གྱིས་ཁང་ཁྱིམ་དཀྲུགས༔ རྨུ་ཡི་བཙན་རྒོད་འབུམ་གྱིས་གནམ་རྡོ་བྲོབས༔ ཡུལ་ལྷའི་བཙན་རྒོད་འབུམ་གྱིས་དགྲ་མཁར་སྣུབས༔ ཆོས་ཤིག་ཆོས་ཤིག་བཤན་པ་དམག་ལ་ཆོས༔ ཉེས་ཅན་དམ་ཉམས་དགྲ་བོ་སྡིག་ཅན་འདི༔ ལོ་ཟླ་ཞག་དུས་མ་བསྲིངས་མྱུར་དུ་སྒྲོལ༔ ཤ་ཟོ་ཁྲག་འཐུང་དབང་པོ་ཕྱེ་མར་ཤིགས༔ ཆོམས་ཤིག་ཐུལ་ཅིག་མིང་ཡང་མེད་པར་མཛོད༔
གདུག་ཅིང་སྡང་བའི་དམ་ཉམས་དགྲ་བོ་འདི༔ དམར་གྱི་གཏོར་མ་འདི་དང་མཉམ་པོར་བཞེས༔ གསོལ་ཞིག་རོལ་ཅིག་ཚིམས་པར་བཞེས་སུ་གསོལ༔ ཨོཾ་ཐ་ར་ཧ་ཤ་ཏྲཾ་པི་ཙི་པི་ཙི་རུ་ཏྲ་ལ་མ་ར་མ་ར་ཏྲིག་ཏྲིག་མྱོག་མྱོག་ཐུམ་ཐུམ་དགྲ་བོའི་ཤ་ཁྲག་དབང་པོ་ལྔ་ལ་ཁ་ཁ་ཁཱ་ཧི༔ བྲཾ་བྲཾ་ཏྲེའུ་ཏྲེའུ་གུར་ལེན་གུར་ལེན་རྒྱུག་རྒྱུག་དགྲ་བོའི་སྙིང་ལ་རྒྱུག༔ སྲོག་ལ་རྒྱུག༔ ཁྲག་རྩ་ལ་རྒྱུག༔ ཁཾ་མཾ་ཤཾ་ཏྲིག་བྷྱོ་བྷྱོཿ ཟློག་ཟློག༔ ཅེས་པས་གཏོར་མ་དགྲ་ཕྱོགས་སུ་ཁ་བསྟན་ལ་འཕངས༔
ཐལ་མོ་བརྡབ་དར་ནག་གཡབ་དམོད་པ་བོར་དམིགས་པ་ནི༔ བཙན་གྱི་རྒྱལ་པོ་མེ་འོད་གདོང་གིས་སྡེ་བརྒྱད་ཀྱི་དམག་སྣ་ཁྲིད་ནས་དགྲ་བོའི་ཡུལ་ཞིང་ཁང་ཁྱིམ་བཅོམ་ནས་ཞལ་དུ་བསྟབས་ཏེ་མིང་ཡང་མེད་པར་བགྱིས་པར་བསྒོམ༔ འདི་ཉིད་ཤིན་ཏུ་དོ་མི་གལ་ན་འཕང་བར་མི་བྱ༔ ཆད་མདོའི་མཚམས་ནས་འབུལ༔ ངེས་པར་བསྐུལ་ནས་བསྒྲིགས་ཆག་བཞིན་དུ་བཤངས༔ འདི་ཉིད་ཐུན་མོང་མ་ཡིན་པའི་ཆོས་སྐྱོང་མྱུར་མགྱོགས་ཅན་ཏེ༔ བཤན་པ་སྤུན་བདུན་ཟེར༔ རོལ་པ་སྐྱ་བདུན༔ ཇག་པ་མེ་ལེན་སྤུན་བདུན༔ བཙན་དམར་སྤུན་བདུན༔
ཟངས་རི་སྤུན་བདུན༔ ཙིའུ་དམར་སྤུན་བདུན༔ གནོད་སྦྱིན་སྤུན་བདུན༔ ཨ་བསྭེ་སྤུན་བདུན༔ མགར་བ་སྤུན་བདུན༔ དཔེ་ཧར་སྤུན་བདུན༔ སོགས་ལུགས་གང་དྲངས་ཀྱང་དོན་ལ་གནས་ཀྱི་ཁྱད་པར་དང་གང་ཟག་གིས་མཚན་གསོལ་བའི་ཁྱད་ཆོས་སོ༔ དོན་ལ་དབང་ཆེན་ཧཱུྃ་ཀའི་སྤྲུལ་པ་ཁོ་ནའོ༔ འདི་ཞི་བ་ལྟར་བསྒྲུབ་ན་ཚངས་པ་ཡིན༔ རྒྱས་པ་ལྟར་བསྒྲུབ་ན་ནོར་བདག་གནོད་སྦྱིན་མདུང་དམར་ཅན་ཡིན༔
དབང་ལྟར་བསྒྲུབ་ན་རྟ་མཆོག་རོལ་པ་ཡིན༔ དྲག་པོ་ལྟར་བསྒྲུབ་ན་བཙན་རྒོད་ཡིན༔ དྲེགས་པ་ལྟར་བསྒྲུབ་ན་བཤན་པ་མི་གཟན་བྱ་བ་ཡིན༔ ཡང་ཕུར་གྱི་བཀའ་སྲུང་སྐབས་རྡོ་རྗེ་ཐེག་པའི་གྲལ་དུ་ཚུད་ཅིང་འཇིག་རྟེན་པ་ཡང་ཅུང་ཟད་དུ་འདྲེས༔ ཅི་ཞེ་ན༔ རྒྱུད་སྲུང་དང་གཏེར་སྲུང་གི་ཁྱད་པར་ཡིན༔ དེ་ལྟར་གནོད་སྦྱིན་ཆེན་པོའི་ལས་བསྐུལ་ཁྲིགས་སུ་བསྡེབས་པ་སྟེ་ངེས་བར་བསྟན་པའོ༔ ས་མ་ཡ༔ ཨེ་མཿ ཁོ་མོ་བདག་འདྲ་ཡེ་ཤེས་མཚོ་རྒྱལ་གྱིས༔
ཡང་ཕུར་འདུས་པའི་བླ་མེད་བཀའ་བསྲུང་ཕྱིར༔ ལྕགས་ཤོག་སྔོན་པོ་ཉེར་གཅིག་ལོགས་སུ་བྲིས༔ མ་འོངས་ཡང་མཐའ་དུས་ཀྱི་མཐའ་མ་རུ༔ སྐལ་ལྡན་ལས་འཕྲོ་ཅན་གྱིས་འབྱིན་པའི་ཚེ༔ སངས་རྒྱས་བསྟན་པ་སྲུང་བའི་བྱ་ར་ཤོག༔ མེ་འོད་གདོང་ཁྱོད་གསང་སྔགས་བསྟན་པ་སྐྱོངས༔ བཀའ་ཡི་རྒྱ་སྲུངས་མི་ནུབྀ་ཨཚ་རྒྱ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གཏད་རྒྱ༔ མནྟྲ་དྷ་ར་ཀ་མ་ལ་ནི་དཱི་པ་ཏི་རམ་མརྒ་ཊའི་ལོ་རུ་མོན་ཡུལ་ཤ་འུག་སྟག་སྒོ་ནས་གདན་དྲངས་ཤིང་མེ་མོ་ལུག་ལོར་བདུད་འདུལ་གསང་སྔགས་གླིང་དུ་ཤོག་སེར་ནས་མཁའ་འགྲོའི་བརྡ་སུམ་འགྱུར་ལྟར་ཞལ་བཤུས་སོ།། །། བླ་མེད་ཡང་ཕུར་གྭའུ་དམར་ནག་ལས༔ དམག་བསྐུལ་མཚོན་ཆའི་འཁོར་ལོ་བཞུགས་སོ༔ ཡང་དག་དཔལ་ཆེན་རྡོ་རྗེ་གཞོན་ནུར་འདུད༔ ས་མ་ཡ༔ ལས་བསྐུལ་བྱ་བའི་རིམ་པ་ནི༔ དར་ནག་གཟེངས་ཤིང་དཔལ་ཆས་བཤམ༔
བཟློག་པར་དུག་ཁྲག་རཀྟས་བྲན༔ རྣལ་འབྱོར་དམོད་པའི་ཆས་སུ་ཞུགས༔ གདོང་ལ་ཁྲག་ཞག་ཐིག་ལེས་བརྒྱན༔ དྲག་པོའི་རྔ་ནི་ཆེམས་འགྲོས་བརྡུང་༔ གྲི་རྐང་གླིང་བུ་དྲག་ཏུ་འབུད༔ བསྐྱེད་པའི་ལྷ་སྲུང་འཁོར་བཅས་རྣམས༔ གོ་གྱོན་མཚོན་ཐོགས་དམག་དཔུང་བསྐྱེད༔ རྦད་པས་ལས་ཀུན་འགྲུབ་པར་བསམ༔ ས་མ་ཡ༔ གཏོར་ཆུང་དང་ལིངྒ་བཤམས་ལ་འདི་སྐད་དོ༔
ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ ཀུན་བཟང་ཡབ་ཡུམ་ཞི་བ་བཞི་བཅུ་གཉིས༔ ཡང་དག་དཔལ་ཆེན་ཁྲོ་བོ་ཁྲག་འཐུང་ཚོགས༔ བདེ་གཤེགས་ཞི་ཁྲོའི་ལྷ་ཚོགས་དབྱིངས་ནས་བཞེངས༔ བྱིན་རླབས་ཐུགས་རྗེའི་ནུས་རྩལ་དེང་འདིར་ཕྱུངས༔ མཛེས་འཛུམ་བཞད་གཤེ་དཔའ་བའི་མདངས་སྟོན་ལ༔ རིག་འཛིན་རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཆོས་སྐུའི་རང་མདངས་དྲག་པོ་འགྱེད་པའི་ཚེ༔
སྐྱེ་མེད་ཧཱུྃ་སྒྲ་དྲག་པོ་འུ་རུ་རུ༔ ཀ་དག་ཟང་ཐལ་གློག་དམར་ཁྱུགས་སེ་ཁྱུག༔ དྲན་རིག་མ་འགག་སོ་མ་ཧྲི་ལི་ལི༔ བྱིན་རླབས་ནུས་རྩལ་ཐོག་རྒོད་ཤ་ར་ར༔ སྟོང་ཉིད་མཚོན་ཆ་དྲག་པོ་སྐར་ལྟར་འཁྲུགས༔ ཡེ་ཤེས་ལྔ་ལྡན་མེ་རི་ཝ་ལ་ལ༔ སྟོབས་བཅུ་ཐུགས་རྗེའི་ཚྭ་ཚྭ་སི་ལི་ལི༔ རོལ་རྩལ་སྒྱུ་མའི་ཕོ་ཉ་ཤ་ར་ར༔ དུག་ལྔ་སྒྲོལ་བའི་གིང་ཆེན་ཉི་ལི་ལི༔ རིགས་དྲུག་ས་བོན་སྲེག་པའི་མེ་ཞགས་འཁྱུགས༔
རང་རྩལ་རོལ་པའི་དམག་ཚོགས་འཁོར་བཅས་རྣམས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རིགས་དྲུག་ས་བོན་སྲེག་པའི་དུས་ལ་བབ༔ སྐྱེ་གནས་སྒོ་བཞི་གཅོད་པའི་དུས་ལ་བབ༔ ལས་ངན་དུཿཁ་སྦྱོང་བའི་དུས་ལ་བབ༔ ཁམས་གསུམ་འཁོར་བ་སྟོངས་པའི་དུས་ལ་བབ༔ སྡིག་ཅན་བཙན་ཐབས་འཕོ་བའི་དུས་ལ་བབ༔ སེམས་ཅན་ངན་སོང་གནས་སུ་ཤོར་ར་རེ༔ ཐ་མལ་འཇིག་རྟེན་དབང་དུ་གཏོང་ར་རེ༔ བསྐུལ་ལོ་རྦད་དོ་འཁོར་བ་དོང་ནས་སྤྲུགས༔
མཐའ་མེད་སེམས་ཅན་དྲོངས་མཛོད་ལས་ལ་བྷྱོཿ ཧཱུྃ༔ ཀུན་བཟང་རིགས་ལྔའི་ལྷ་ཚོགས་ལས་ལ་བྷྱོཿ སེམས་དཔའ་སེམས་མའི་ལྷ་ཚོགས་ལས་ལ་བྷྱོཿ ཐུབ་དྲུག་སྒོ་མའི་ལྷ་ཚོགས་ལས་ལ་བྷྱོཿ རིག་འཛིན་མཁའ་འགྲོའི་ལྷ་ཚོགས་ལས་ལ་བྷྱོཿ ཡང་དག་དཔལ་ཆེན་ལྷ་ཚོགས་ལས་ལ་བྷྱོཿ ཡེ་ཤེས་ཁྲོ་བཅུའི་ལྷ་ཚོགས་ལས་ལ་བྷྱོཿ ཀཽ་སིང་མ་མོའི་ལྷ་ཚོགས་ལས་ལ་བྷྱོཿ དབྱིངས་ཕྱུག་སྒོ་མའི་ལྷ་ཚོགས་ལས་ལ་བྷྱོཿ
ཅེ་སྤྱང་སྲུང་མའི་ལྷ་ཚོགས་ལས་ལ་བྷྱོཿ བྷྱོ་བཟློག་དྲག་པོའི་ཕྲིན་ལས་འགྲུབ་པར་མཛོད༔ ཨོཾ་བཛྲ་ས་མནྟ་བྷ་ཏྲ་ཙ་ཏུར་དཱ་ཤ་ཀྲོ་ཏ་ཧེ་རུ་ཀ་པཉྩ་དཱ་ཤ་ཡ་མ་ཏྲི་ས་མ་ཡ་དུཿཁ་མཱ་ར་ཡ་རྦད་བྷྱོ་ཟློག༔ ཅེས་བསྐུལ་གྱི་གཏོར་མ་འབུལ༔ དེ་ནས་ཕུར་པའི་བསྐུལ་གཏོང་བ་ནི༔ ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས༔ ཁྲོ་བཅུ་ཕྲ་ཐབས་ཡབ་ཡུམ་དབྱིངས་ཕྱུག་བཅས༔ སྒོ་སྐྱོང་བཞི་དང་མ་མོ་གིང་བདུད་ཚོགས༔
ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས༔ ཆེ་བཙན་འབར་བའི་མཐུ་སྟོབས་དུས་འདིར་བསྐྱེད༔ རྔམ་གཏུམ་གཤེ་ཞིང་མི་བཟད་སྐུར་སྟོན་པ༔ དེང་འདིར་སྔགས་འཆང་བདག་གི་དཔུང་གྲོགས་མཛོད༔ ཧཱུྃ༔ དཔལ་ཆེན་དྲག་པོ་ལས་ལ་སྐུ་བསྐྱོད་ཚེ༔ སྐུ་མདོག་མུན་ནག་དུད་སྤྲིན་ཆི་ལི་ལི༔ དབུ་སྐྲ་དུག་རླངས་སྔོ་དམར་ཕྱུ་རུ་རུ༔ འབྲུག་སྟོང་ལྡིར་འདྲའི་གད་མོ་འུ་རུ་རུ༔ མཚོན་ཆའི་རྩེ་ལ་གློག་དམར་ཁྱུགས་སེ་ཁྱུག༔
དུར་ཁྲོད་ཆས་ལ་མེ་ཡི་སེར་བ་འདྲིལ༔ ཁྲོ་བོའི་དམག་ཚོགས་ཐོག་མདའ་ཤ་ར་ར༔ ཁྲོ་མོའི་དམག་ཚོགས་ཚྭ་ཚྭ་སི་ལི་ལི༔ ལས་མཁན་མྱུར་མགྱོགས་བཤན་པ་ཁྱུགས་སེ་ཁྱུག༔ བྱ་གཅན་ཤ་ཟ་སྲོག་ལེན་ཞུངས་སེ་ཞུང་༔ གཞན་ཡང་འཁོར་ཚོགས་སྤྲུལ་པ་འབུམ་དང་བཅས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ བསྟན་དགྲ་སྒོས་དགྲ་འཇོམས་པའི་དུས་ལ་བབ༔ བན་བོན་བྱད་ཟོར་བཟློག་པའི་དུས་ལ་བབ༔ མ་རུངས་དམག་ཚོགས་བཟློག་པའི་དུས་ལ་བབ༔
ལོག་འདྲེན་འབྱུང་པོ་འདུལ་བའི་དུས་ལ་བབ༔ རྐྱེན་ངན་བར་ཆད་ཞི་བའི་དུས་ལ་བབ༔ དམ་སྲི་འདྲེ་རྒོད་བསྒྲལ་བའི་དུས་ལ་བབ༔ སྡིག་ཅན་དམ་ཉམས་དགྲ་བོ་ཤོར་ར་རེ༔ དམིགས་པའི་དམ་ཉམས་རུ་ཏྲ་གཏོང་ར་རེ༔ བསྐུལ་ལོ་མཐུ་རྩལ་སྐྱེད་ཅིག་དགྲ་ལ་བྷྱོཿ ཧཱུྃ༔ དཔལ་ཆེན་ཁྲོ་རྒྱལ་ཡབ་ཡུམ་དགྲ་ལ་བྷྱོཿ སྲས་མཆོག་ཀཱི་ལ་རིགས་བཞི་དགྲ་ལ་བྷྱོཿ འཇིགས་བྱེད་ཁྲོ་བཅུ་ཡབ་ཡུམ་དགྲ་ལ་བྷྱོཿ
སྤྲུལ་པ་ཕྲ་མེན་ཁྲ་ཐབས་དགྲ་ལ་བྷྱོཿ དབང་ཕྱུག་ཉི་ཤུ་རྩ་བརྒྱད་དགྲ་ལ་བྷྱོཿ སྒོ་སྐྱོང་མ་མོ་རིགས་བཞི་དགྲ་ལ་བྷྱོཿ ཕོ་ཉ་མ་མོ་བཅུ་གཉིས་དགྲ་ལ་བྷྱོཿ གིང་ཆེན་བདུད་པོ་སྡེ་བརྒྱད་དགྲ་ལ་བྷྱོཿ སྤྲུལ་པ་ཡང་སྤྲུལ་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་ཀུ་མཱ་ར་པྲ་བྷ་སྭ་ར་མ་ཧཱ་ཀརྨ་ཙོ་དཱ་ན་ཀཱི་ལ་རཀྴ་ལཀྵ་སྲི་ཀ་ནཱ་ན་ཨ་མུ་ཀ་རུ་ཏྲ་མཱ་ར་ཡ་བྷྱོ་བྷྱོ་ཟློག་ཟློག༔ ཅེས་བསྐུལ་ཞིང་གཏོར་མ་འབུལ༔
ཡང་དག་དཔལ་ཆེན་ལྷ་ཚོགས་རྣམས༔ ཐུགས་དམ་གཉན་པོ་རྒྱུད་བསྐུལ་ཏེ༔ སྒྲུབ་པའི་རིག་འཛིན་རྣལ་འབྱོར་ལ༔ ཅི་བཅོལ་ལས་ཀུན་མཛད་པར་བསམ༔ ས་མ་ཡ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་གཏེར་བདག་གླིང་པས་བྱཱ་ཀ་ར་བཞིན་མོན་ཁ་ཤ་འུག་སྟག་སྒོ་ནས། རཾ་མརྐ་ཌ་རཱ་ཛ་སཾ་རའི་ལོར་གདན་དྲངས་ཤིང༌། ཧ་ཏི་རཱ་ཛ་གུ་ཧྱ་དྷརྨ་དཱི་པ་རུ་ཤོག་སེར་ནས་ཞལ་བཤུས་སོ།། །། བླ་མེད་ཡང་གསང་གྭའུ་དམར་ནག་ལས༔ བསད་ལས་སྤུ་གྲིའི་འཁོར་ལོ་ནག་པོ་བཞུགས་སོ༔ བླ་མེད་ཡང་གསང་རྡོ་རྗེ་གཞོན་ནུར་འདུད༔ ས་མ་ཡ༔ ཨེ་མཿ
བདག་འདྲ་པདྨ་འབྱུང་གནས་ཀྱིས༔ ལས་མཐའ་སྤུ་གྲིའི་འཁོར་ལོ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ མ་འོངས་ཡང་སྙིགས་དུས་ཀྱི་མཐར༔ བསྟན་དགྲ་སྒོས་དགྲ་རླུང་ལྟར་འཚུབ༔ ཁྱད་པར་བན་བོན་དམ་སྲིའི་རིགས༔ བསྟན་ལ་སྡང་དང་ནང་རྒྱལ་བྱེད༔ རྣལ་འབྱོར་རི་ཁྲོད་འགྲིམས་རྣམས་ལ༔ དགྲ་རྐུན་ཆོམ་པོས་ཏིང་འཛིན་འཕྲོག༔
ཁྱད་པར་སེར་མོ་ཡོངས་ལ་འཚེ༔ མ་ཉེས་རྣལ་འབྱོར་དགྲ་རུ་བཟུང་༔ འཚེ་ཞིང་གདུག་སེམས་སྡང་གྱུར་ཚེ༔ ལས་མཐའ་བསད་པ་འདི་ཉིད་ཟབ༔ སྤུ་གྲི་ཕྱུང་རྡེག་ས་མ་ཡ༔ ལས་ཅན་གཅིག་དང་འཕྲད་ནས་ཀྱང་༔ དགྲ་བགེགས་བསྒྲལ་བའི་མཚོན་ཆར་ཤོག༔ དང་པོ་རྫས་དང་ལག་ལེན་བསྟན༔ དགྲ་བགེགས་བསད་དང་འདེབས་པའི་ཚེ༔ རྣལ་འབྱོར་དམོད་པའི་ཆས་སུ་ཞུགས༔
དར་མདུང་མཚོན་ཆ་སྣ་ཚོགས་གཟེངས༔ མདུན་དུ་གནམ་ལྕགས་ཧོམ་གྱི་ནང་༔ དགྲ་བགེགས་བླ་དྭགས་མིང་རུས་གཟུགས༔ སྤུ་གྲིའི་འཁོར་ལོ་སོ་འཐབ་བཞག༔ དར་ནག་མུན་པ་ནག་པོས་བཀབ༔ བསྒྲལ་བའི་མཚོན་ཆ་གཞུང་བཞིན་ཐོགས༔ དང་པོ་གཟུ་དཔང་གསེར་སྐྱེམས་བཏང་༔ ལས་བྱེད་སྤྲུལ་པའི་དམག་དཔུང་བསྡུས༔ སྙིང་རྗེ་ཁྲོས་པའི་ངང་ཉིད་དུ༔ ལས་ཀྱི་མཐའ་འདི་བརྩམ་པར་བྱ༔
དང་པོ་གསེར་སྐྱེམས་གཏོང་བ་ནི༔ ཧཱུྃ༔ ཕྱོགས་བཅུ་ནམ་མཁའ་ཡངས་པའི་དཀྱིལ་འཁོར་ནས༔ སངས་རྒྱས་བྱང་སེམས་རིག་འཛིན་རྒྱ་མཚོའི་ཚོགས༔ ཡི་དམ་མཁའ་འགྲོ་ཆོས་སྐྱོང་འཁོར་བཅས་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྔགས་འཆང་བདག་གི་རྒྱབ་རྟེན་མཛོད༔ ཧཱུྃ༔ ཐོག་མའི་སངས་རྒྱས་ཆོས་སྐུ་ཀུན་ཏུ་བཟང་༔ ལོངས་སྐུ་ཡེ་ཤེས་ལྔ་ལྡན་འཁོར་ཚོགས་ལ༔
འཇིག་རྟེན་མ་རུངས་དྲེགས་པས་ཕྲག་དོག་སྐྱེས༔ དུག་ལྔ་ལོག་རྟོག་སྦྱོར་ཞིང་བསྙད་བཙལ་བས༔ རྣམ་དག་དམ་ཚིག་གསེར་སྐྱེམས་འདི་བཞེས་ལ༔ ཆེ་རྟགས་མཉམ་བཞག་སྐྱིལ་ཀྲུང་རྫོགས་སངས་རྒྱས༔ མི་རྟོག་ཡེ་ཤེས་སྙིང་པོ་དོན་མ་ཆུང་༔ ཡེ་བཞུགས་གདོད་མའི་ལྷ་ཚོགས་མཁྱེན་པར་གསོལ༔ རྒྱལ་བ་དགོངས་བརྒྱུད་གཟུ་དང་དཔང་པོ་མཛོད༔ ཧཱུྃ༔ རྐང་གཉིས་གཙོ་བོ་སངས་རྒྱས་ཤཱཀ་ཐུབ་ཀྱིས༔ བདེན་བཞི་ཆོས་ཀྱི་འཁོར་ལོ་བསྐོར་བ་ལས༔
མ་རུངས་ལྷས་བྱིན་ནག་པོ་ཕྲག་དོག་སྐྱེས༔ སྣ་ཚོགས་བར་ཆད་བརྩམས་ཤིང་བསྙད་བཙལ་བས༔ ཡེ་ཤེས་བདུད་རྩི་གསེར་སྐྱེམས་འདི་བཞེས་ལ༔ ཆེ་རྟགས་ངུར་སྨྲིག་ཆས་ཀྱིས་རབ་བརྒྱན་ནས༔ གྲངས་མེད་ཆོས་འཁོར་བསྐོར་བ་དོན་མ་ཆུང་༔ སངས་རྒྱས་སྟོང་དང་རྩ་གཉིས་མཁྱེན་པར་གསོལ༔ བྱང་སེམས་འཕགས་ཚོགས་གཟུ་དང་དཔང་པོ་མཛོད༔ ཧཱུྃ༔ འགྲོ་བའི་མགོན་མཛད་པདྨ་འབྱུང་གནས་ལ༔ ཀློང་ཡངས་རྒྱུད་སྡེ་རྒྱ་མཚོའི་ཐུགས་མངའ་བས༔
མུ་སྟེགས་བོན་བློན་རྣམས་ཀྱིས་ཕྲག་དོག་སྐྱེས༔ མི་མཐུན་དམོད་པ་བོར་ཏེ་བསྙད་བཙལ་བས༔ རྨད་བྱུང་བླ་མེད་གསེར་སྐྱེམས་འདི་བཞེས་ལ༔ ཆེ་རྟགས་ཀློང་ཡངས་རྒྱུད་སྡེ་རྒྱ་མཚོས་བརྒྱན༔ འཇའ་ལུས་སྐྱེ་འཆི་སྤངས་པ་དོན་མ་ཆུང་༔ བདེ་གཤེགས་རིག་འཛིན་རྣམས་ཀྱིས་མཁྱེན་པར་གསོལ༔ བརྡ་བརྒྱུད་དྲང་སྲོང་གྲུབ་ཐོབ་གཟུ་དཔང་མཛོད༔ ཧཱུྃ༔ ཟབ་གསང་སྙིང་པོ་ཨ་ཏི་བླ་མེད་ལ༔ སྡེ་སྣོད་ལུང་རིགས་ཀུན་གྱི་བཅུད་འདུས་ཀྱང་༔
ཉན་ཐོས་བཤད་འབྱམས་དྲེད་པོར་ཆགས་སྡང་སྐྱེས༔ མི་དགེའི་ལུང་འདྲེན་སྡང་སེམས་བསྙད་བཙལ་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆེ་རྟགས་མ་བསྒོམས་ཚེ་གཅིག་སངས་རྒྱས་ལམ༔ གསང་སྔགས་ཐོས་ཙམ་འགྲོ་འདྲེན་དོན་མ་ཆུང་༔ ཆོས་བདག་དཔའ་བོ་མཁའ་འགྲོས་མཁྱེན་པར་གསོལ༔ དབྱིངས་ཀྱི་ཡུམ་ཆེན་གཟུ་དང་དཔང་པོ་མཛོད༔ ཧཱུྃ༔ རྒྱལ་བས་ལུང་བསྟན་རིག་འཛིན་སྔགས་འཆང་ལ༔ གསང་མཛོད་བླ་མེད་བརྡ་བཞིའི་ཀློང་རྡོལ་བ༔
དོན་མེད་ཆགས་སྡང་ཅན་གྱིས་ཕྲག་དོག་སྐྱེས༔ ཀུན་སློང་ཅི་རིགས་འབྲུབ་ཅིང་བསྙད་བཙལ་བས༔ སྐུ་ལྔ་དམ་ཚིག་གསེར་སྐྱེམས་འདི་བཞེས་ལ༔ ཆེ་རྟགས་འཕགས་པའི་གདུང་གསོབ་དཀྱིལ་འཁོར་འཛིན༔ ཟབ་ལམ་མཁའ་འགྲོའི་སྙན་བརྒྱུད་དོན་མ་ཆུང་༔ ལུགས་གཉིས་རྒྱུད་སྡེའི་ལྷ་ཚོགས་མཁྱེན་པར་གསོལ༔ ཆོས་སྐྱོང་དམ་ཅན་གཟུ་དང་དཔང་པོ་མཛོད༔ ཧཱུྃ༔ ཚུལ་བཞིན་སྒྲུབ་པའི་རྗེས་འཇུག་རྣལ་འབྱོར་ལ༔ བསླུ་མེད་ལས་འབྲས་བཟང་པོ་སྨིན་པའི་ཚེ༔
ལོག་འདྲེན་བར་ཆད་ཀུན་གྱིས་ཆགས་སྡང་སྐྱེས༔ འཁྲུགས་རྩོད་ཚེ་བསོད་བཅོམ་ཞིང་བསྙད་བཙལ་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆེ་རྟགས་རྒྱུ་འབྲས་དཀོན་མཆོག་དཔང་དུ་བཙུགས༔ ཕན་སེམས་དགེ་ཚོགས་རྒྱ་མཚོ་དོན་མ་ཆུང་༔ དཀར་ཕྱོགས་དགེ་བའི་ལྷ་ཚོགས་མཁྱེན་པར་གསོལ༔ སྐྱབས་མཆོག་རྩ་བ་གསུམ་གྱིས་གཟུ་དཔང་མཛོད༔ ཧཱུྃ༔ སངས་རྒྱས་བསྟན་པའི་སྲོག་འཚོ་ཆོས་རྒྱལ་ལ༔ ལོངས་སྤྱོད་མངའ་འབངས་འཁོར་གྱིས་བསྐོར་རྒྱས་པར༔
བདུད་རིགས་སྡིག་ཏོ་ཅན་གྱིས་ཕྲག་དོག་སྐྱེས༔ དམག་འདྲེན་གཡུལ་གཤོམ་ཕུང་བའི་དགྲ་བཙལ་བས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆེ་རྟགས་དགེ་བཅུའི་ཁྲིམས་ལ་སྲོལ་བཏོད་ནས༔ མངའ་འབངས་སྙིང་རྗེས་སྐྱོང་བ་དོན་མ་ཆུང་༔ འདི་ཕྱི་ལས་ཀྱི་བདག་པོར་མཁྱེན་པར་གསོལ༔ ཆོས་འཁོར་གཉན་གྱི་སྲུང་མས་གཟུ་དཔང་མཛོད༔ ཧཱུྃ༔ ཕྱི་ནང་སྐྱོང་བའི་དཀྱིལ་འཁོར་ལྷ་ཡི་ཚོགས༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ལ༔
དེང་འདིར་དྲག་པོའི་ཕྲིན་ལས་དུས་ལ་བབ༔ ལོག་འདྲེན་དགྲ་བགེགས་འབྱུང་པོ་རྩད་ནས་ཆོད༔ ཕྱི་རྒྱུད་ལྷ་དང་སྲུང་མ་ཐམས་ཅད་ཀུན༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དམ་ཉམས་རུ་ཏྲའི་མགོན་སྐྱབས་མ་མཛད་པར༔ དགྲ་བོ་ཁོ་རང་ལྷ་བདུད་གཤེད་དུ་ཕོབ༔ མཱ་ར་ཡ་ཡི་ཕྲིན་ལས་དུས་ལ་བབ༔
གཉིས་པ་ཧོམ་བསྐྱེད་པ་ནི༔ ཧཱུྃ༔ རང་ཉིད་དཔལ་ཆེན་རྡོ་རྗེ་གཞོན་ནུ་ཆེ༔
སྐུ་མདོག་མཐིང་ནག་དབུ་དགུ་ཤིན་ཏུ་རྔམ༔ བཅོ་བརྒྱད་མཚོན་ཆས་ལོག་འདྲེན་རྩད་ནས་གཅོད༔ དུར་ཁྲོད་ཆས་བརྒྱད་འཇིགས་པའི་གར་དགུ་ལྡན༔ སྒྲོ་གཤོག་རྩེ་ལ་མཚོན་ཆ་སི་ལི་ལི༔ ཞབས་བརྒྱད་དོར་སྟབས་བགེགས་དཔུང་ས་ལ་བསྒྱེལ༔ ཡུམ་ཆེན་འཁོར་ལོ་རྒྱས་འདེབས་པང་དུ་འཁྱུད༔ སྐུ་ལས་སྐྱེས་པའི་མེ་དཔུང་འུ་རུ་རུ༔ བ་སྤུའི་བུ་གར་མཚོན་ཐོགས་དམག་དཔུང་འགྱེད༔ ཧཱུྃ་སྒྲ་དྲག་པོས་ཕོ་ཉ་སྤྲིན་ལྟར་གཏིབས༔ རྔམ་གཤེ་རྒོད་པས་ཤན་པ་རྡུལ་ལྟར་འཚུབས༔
ལས་ལ་ཆས་པའི་སྲོག་བདག་ཆུ་ལྟར་ཁོལ༔ གཟིར་མཛད་གནམ་ལྕགས་ཕུར་བུ་འདྲིལ་བ་ཡིས༔ དགྲ་བགེགས་བྱད་མ་གདུག་པའི་སྲོག་སྙིང་ཕྲལ༔ འཇིགས་བྱེད་སྟོབས་ལྡན་ཁྲག་འཐུང་སྐུ་རུ་གསལ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྴ་ཀཱ་ལ་ཡ་མ་རཱ་ཛ་ས་མ་ཡ་ཛྭ་ལ་རཾ་ཧཱུྃ་ཕཊ྄ཿ མདུན་དུ་དགྲ་བོ་དམིགས་པ་ནི༔ ཕཊ྄ཿ བདག་ཉིད་དཔལ་ཆེན་རྡོ་རྗེ་གཞོན་ནུར་གསལ་བའི་མདུན་དུ༔ ཡི་གེ་ན་ནག་པོ་ལས་སྤྲོས་པའི་སྨྱོ་འབོག་དུག་རླངས་སྔོ་དམར་འཚུབས་པ༔ དེ་ཡི་དབུས་སུ་ཀཾ་དམར་ནག་ལས་གྲུབ་པའི་ལྕགས་བསྲེགས་ཀྱི་ཁང་སྒྲོམ་བསྐལ་པར་བརྩེགས་པའི་མུན་ནག་ལྟར་དུམ་བུ་གཅིག་ཏུ་འཁྲིགས་པ༔
དེ་ཡི་ནང་དུ་ནྲྀ་ཏྲི་དམར་ནག་ལས་སྐྱེས་པའི་དགྲ་བགེགས་བྱད་མ་དེ་ཉིད༔ ལུས་སྔོ་ནག་བམ་བཞིན་ཧམ་པ་ཤི་མིག་ཅན་བུ་ག་དགུ་ནས་ཁྲག་འཛག་པ༔ ཡན་ལག་ཐམས་ཅད་ལྕགས་སྒྲོག་གིས་བཀྱིགས་ཤིང་བཤན་པ་སྲོག་གཅོད་བཞི་ཡིས་འཛིན་པ་ཁོ་ཡི་སྤྱི་བོར་གནམ་ལྕགས་ཀྱི་སྤུ་གྲི་ངར་མ་ལས་གྲུབ་པའི་འཁོར་ལོ་དྲག་ཏུ་འཁོར་བས་ཀླད་ཁྲག་ཐམས་ཅད་ཕྱེ་མར་དཀྲུགས་པ༔ སྤུ་གྲིའི་སོ་ལ་ཡི་གེ་རཾ་དམར་ནག་འཕྲོས་པས༔ རྩ་སྲོག་ཙིཏྟའི་ལམ་དུ་ཞུགས་པས་བླ་སྙིང་དྭངས་མའི་སྦུབས་སུ་ཚུད་པས་རླུང་གི་སྤུ་གྲི་དམར་ནག་གཉིས་སུ་གྱུར་ནས་ལས་ཀྱི་རླུང་གིས་བསྐྱོད་པས་གཡས་གཡོན་དྲག་ཏུ་འཁོར་ཏེ༔ བླ་སྲོག་རྣམ་ཤེས་ཀྱི་རྟེན་རྣམས་ཁྲག་སྐྱོ་ལྟར་དཀྲུགས༔ སླར་ཡང་འཁོར་ལོ་དེ་ལས་སྤྲོས་པའི་རྩིབས་ལྡན་གྲངས་མེད་ཀྱིས་དགྲ་བོའི་ཕུང་པོ་ཁྱབ་པར་འཁོར་ཏེ་དབང་པོ་ལྔ་ཡི་རྟེན་རྣམས་བརླག་ཅིང་བཅོམ་སྟེ་དུམ་བུར་གཏུབ་པའི་རང་བཞིན་དུ་གྱུར༔ ཨོཾ་རཾ་ཧཾ་ཤཾ་ཀཱ་ལ་རཀྴ་མ་ཏྲི་དུ་ན་ཁཌྒ་ཙཀྲ་ཡ་ཨ་མུ་ཀ་ནྲྀ་ཏྲི་ཏྲིག་ནན་ཨེ་ཧུར་ཐུཾ་རྦད་མྱོག༔ གསུམ་པ་འགུགས་གཞུག་བྱ་བ་ནི༔ ན་མོ༔
དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང་༔ ཆོས་ཉིད་དེ་བཞིན་ཉིད་དང་༔ ཆོས་ཅན་རྒྱུ་འབྲས་བསླུ་བ་མེད་པ་རྣམས་ཀྱི་བཀའ་བདེན་པ་དང་༔ ཁྱད་པར་དུ་ཡང་རིག་འཛིན་པདྨ་འབྱུང་གནས་ཡབ་ཡུམ་རྗེ་འབངས་གྲུབ་ཐོབ་བཀའ་བབ་རྒྱ་མཚོ་བདེན་ཚིག་གྲུབ་པ་རྣམས་ཀྱི་བཀའ་བདེན་པ་དང་༔ ཆེ་མཆོག་བླ་མེད་ཡང་དག་ཧེ་རུ་ཀ་ཡབ་ཡུམ་རིགས་བཞི༔ ཞི་བ་བཞི་བཅུ་རྩ་གཉིས༔
འབར་བ་ཁྲག་འཐུང་དྲུག་ཅུ༔ བཀའ་ཉན་ཅེ་སྤྱང་མ་མོ་འབུམ་ཕྲག་ས་ཡ་ལ་སོགས་པ་རྣམས་ཀྱི་བཀའ་བདེན་པ་དང་༔ དཔལ་ཆེན་ཁྲོ་རྒྱལ་ཁྲག་འཐུང་རྡོ་རྗེ་གཞོན་ནུ་ཡབ་ཡུམ་སྲས་བཞི༔ ཡེ་ཤེས་ཀྱི་ཁྲོ་བོ་བཅུ༔ ཟ་བྱེད་ཀྱི་ཕ་བཅུ༔ གསོད་བྱེད་ཀྱི་མ་བཅུ༔ དབང་ཕྱུག་ཉི་ཤུ་རྩ་བརྒྱད༔ སྒོ་མ་རིགས་བཞི༔ མ་མོ་རིགས་བཞི༔ བདུད་མོ་རིགས་བཞི༔
སྲིན་མོ་རིགས་བཞི༔ ལས་མཁན་རིགས་བཞི༔ སྲོག་བདག་བདུད་བཞི༔ བཤན་པ་བཙན་བཞི་ལ་སོགས་པ་རྣམས་ཀྱི་བཀའ་བདེན་པ་དང་༔ ཁྱད་པར་དུ་ཡང་ལེ་ཤོད་ཀྱི་བཙན་རྒོད་བེར་མ་ཆེན་པོ༔ བིདྱོཏྟ་མའི་བཙན་རྒོད་ཧར་ལེན་ཆེན་པོ༔ བྱང་ཆུབ་རིང་མོའི་བཙན་རྒོད་དམར་པོ་དཔོན་གཡོག༔ ཤ་འུག་བྲག་གི་བཙན་རྒོད་བེང་སྨུག་བསྭེ་ཁྲབ༔ ཤམ་བྷ་ལ་ཡི་བཙན་རྒོད་རོལ་པ་མི་གཟན༔ ཏི་སེ་གངས་ཀྱི་ལྷ་བཙན་རྡོ་རྗེ་ཐོག་འབེབས༔
མཆིམས་ཕུ་བྲག་གི་བཙན་རྒོད་བཤན་པ་མིག་དམར༔ ཡང་རྫོང་བྲག་གི་བཙན་རྒོད་རྒྱ་སྟག་ཁ་ཆེ༔ མཁའ་སྤྱོད་ཙཱ་རིའི་ལྷོ་བཙན་གྷ་ཡ་དྷ་ར༔ གཞོ་སྟོད་ཏི་སྒྲོའི་བཙན་རྒོད་སོག་ར་ཆེན་པོ༔ ཟངས་རིའི་བཙན་རྒོད་དྲག་པོ་ཟླ་སྐྱོང་༔ ཤམ་པོའི་བཙན་རྒོད་མྱུར་ལེན་ཧར་ཏིང་༔ སྦས་ལུང་བཙན་རྒོད་འབར་བ་ཁྲག་འཐུང་༔ གཟེ་རྒྱལ་བཙན་རྒོད་རྡོ་རྗེ་འབར་བ༔ སྐུ་རྒྱལ་ཤེན་ནེའི་ཟངས་བཙན་བེག་རྩེ༔ རོང་ཆེན་གངས་ཀྱི་བཙན་རྒོད་བཤན་པ་རླུང་དམར༔
གཙུག་ལག་དཀོར་སྐྱོང་བཙན་རྒོད་རྡོ་རྗེ་ལེགས་པ༔ ཡུལ་རི་དབེན་གནས་བཙན་རྒོད་ཤེལ་གིང་སྨུག་པོ་ལ་སོགས་པ་བཤན་པ་སྲོག་བདག་རྣམས་ཀྱི་བཀའ་བདེན་པ་དང་༔ ཁྱད་པར་ཆོས་སྐྱོང་དམ་ཅན་སྲུང་མ་རྒྱལ་བ་གོང་མ་རྣམས་ཀྱི་སྤྱན་སྔར་བསྟན་པ་བསྲུང་བར་ཞལ་གྱིས་བཞེས་པ་ཁྱེད་རྣམས་ཀྱི་བདེན་པ་ཆེན་པོ་ལ་བརྟེན་ནས༔ སྤྱིར་སངས་རྒྱས་བསྟན་པའི་སྤྱི་དགྲ༔ དཔལ་ལྡན་བླ་མ་དམ་པའི་སྒོས་དགྲ༔ སྔགས་འཆང་རྣལ་འབྱོར་བདག་ལ་སྡང་བ༔ མ་ཉེས་དོ་བསྡོ་ཁ་ཡོག་འགེལ་བ༔ ཁྱད་པར་ཉི་མ་ཕྱོགས་བཞི་མཚམས་བརྒྱད་སྟེང་འོག་གཉིས་དང་བཅུ་ནས་གཟུགས་ཅན་སྡང་བར་བྱེད་པའི་དགྲ༔ གཟུགས་མེད་གནོད་པར་བྱེད་པའི་བགེགས༔ བར་དུ་གཅོད་པའི་རྐྱེན༔
ཚེ་རབས་ལས་ལ་གྲུབ་པའི་བདུད༔ སྨོན་ལམ་ངན་པས་འབྲེལ་བའི་དགྲ༔ བསམ་ངན་གདུག་རྩུབ་འཆང་བའི་འདྲེ༔ ཁྱད་པར་དམག་སྣ་ཇག་སྣ་རྐུན་སྣ་སྟོན་པ༔ ལམ་གྱི་མགྲོན་པོ་བཅོམ་པ༔ སྔ་དགྲ་ཡིད་ལ་བསམ་ཞིང་༔ ད་དགྲ་ཐད་དུ་ལངས་པ༔ མཐུ་བུ་ལོན་བཞིན་དུ་བསྙག་པ༔ གདོང་ལ་ལངས་ཤིང་འགྲས་ཡ་བཙུགས་པ༔ ལོངས་སྤྱོད་ཟ་ལམ་དུ་དུག་གཏོང་བ༔
འགྲོ་ལམ་བསམ་ངན་གྱི་རྩང་འཛུགས་པ༔ གདོང་ནས་སྐྲ་ལྟར་གཡེང་བ༔ ཟུར་ནས་ཁྱི་ལྟར་ཟུག་པ༔ རྒྱབ་ནས་གཤེད་བཞིན་འབྲང་བ༔ ངོ་བསྟོད་ལྐོག་ནས་སྨད་པ༔ ཤག་ངན་སྣ་འདྲེན་བྱེད་པ༔ ཕུ་ཡི་ཆོས་གཡག་འཕྲོག་པ༔ མདའ་ཡི་ཞིང་ཁང་བཅོམ་པ༔ རི་རྒྱ་རླུང་རྒྱ་འདོན་པ་ལ་སོགས་པ་རྣམས་དང་༔ མི་ང་ལ་ལྷ་མེད་ཟེར་བ༔
ལྷ་ཁྱེད་ལ་མཐུ་མེད་ཟེར་བ༔ ཕོད་བཙུགས་པ༔ དོ་བསྡོ་བ༔ འགྲས་བཙལ་བ༔ ཡ་བོ་བཟུང་བ༔ ཁྱད་པར་བསླབ་པའི་སློབ་བུ་དམ་ལོག༔ རུས་ཀྱི་ནང་ཚན་རྒྱབ་ལོག༔ བཅོས་པའི་ནད་པ་སོས་ལོག༔ གཏམ་པའི་ཤག་རོགས་མནའ་གཟན༔ འགྲུལ་བའི་མཛའ་རོགས་སྙིང་ངན༔
བསྟེན་པའི་མགོ་དཔོན་ཁྲེལ་མེད༔ བྲན་གཡོག་དམ་ཉམས་བདུད་རིགས༔ ཉོས་པའི་ཆུང་མ་སྙིང་ངན༔ གསོས་པའི་ལེའུ་ལྷ་ལོག༔ སྐྱབས་པའི་ཡོན་བདག་གཞུངས་ངན་ལ་སོགས་པ་ལོ་ཟླ་ཞག་དུས་ཀྱི་སྐག་རིགས་སུམ་བརྒྱ་དྲུག་ཅུ༔ ནད་བདག་རྐྱེན་ངན་སྣ་འདྲེན་དང་བཅས་པ༔ གདུག་ཅིང་སྡང་བའི་དགྲ་བོ་གང་ཡིན་པ་དེ༔ ལས་བྱེད་ཕོ་ཉ་རྣམས་ཀྱིས་ལྕགས་ཀྱུ་ཅན་གྱིས་སྙིང་ནས་ཟུངས༔ ཞགས་པ་ཅན་གྱིས་སྐེ་ནས་ཆིངས༔ ལྕགས་སྒྲོག་ཅན་གྱིས་ཡན་ལག་སྡོམས༔
དྲིལ་བུ་ཅན་གྱིས་མྱོས་སུ་ཆུག༔ ལས་རླུང་དྲག་པོའི་རྟ་ལ་སྐྱོན༔ མུན་ནག་འཇིགས་པས་མདུན་ནས་བསུས༔ ལས་ཀྱི་ཕོ་ཉ་རྣམས་ཀྱིས་མགུལ་ནས་ཁྲིད་ལ་རང་དབང་མེད་པར་གཟུགས་ཀྱི་ལིངྒ་འདི་ལ་ཁུག་ཅིག༔ ཨོཾ་བཛྲ་ཨངྐུ་ཤ་ཡ་དགྲ་བོ་ཛ་ཛཿ ཨོཾ་རཏྣ་པཱ་ཤ་དགྲ་བོ་བཾ་བཾ༔ ཨོཾ་པདྨ་སྥོ་ཊ་དགྲ་བོ་མྱོག་མྱོག༔ ཨོཾ་ཀརྨ་གྷཎྜེ་དགྲ་བོ་ཆོམ་ཆོམ༔ ཨོཾ་པྲ་ཝེ་ཤ་ཡ་ཕཊ྄་དགྲ་བོ་ཕྱེས་ཕྱེས༔ ཨོཾ་ཨ་བེ་ཤ་ཡ་དགྲ་བོ་བཀུག་སྟིམས༔
མཱ་ར་ནྲྀ་ཏྲི་བྷནྡྷ་རྦད་བྷྱོ༔ བཞི་པ་ཕོ་ཉ་འགྱེད་པ་ནི༔ ཧཱུྃ༔ རྡོ་རྗེ་གཞོན་ནུའི་བཀའ་ཉན་པ༔ དགྲ་བགེགས་འགུགས་པའི་ཕོ་ཉ་མོ༔ ཤྭ་ན་སྲོག་བདག་མ་མོ་ཆེ༔ མཐིང་ནག་གདུག་པའི་ཁ་རླངས་ཅན༔ མྱུར་མགྱོགས་ལྕགས་སྤྱང་མགོ་དགུ་ཞོན༔ དགྲ་བོའི་སྲོག་ལེན་ཞུངས་སེ་ཞུང་༔ ལུས་ལ་མི་ལྤགས་གཡང་གཞི་གྱོན༔
རང་འདྲའི་མ་མོ་བྱེ་བ་འབུམ༔ འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔ བླ་རྐུན་མ་མོ་ལས་ལ་ཆོས༔ རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔ བླ་འཁྱམས་མ་ཤོར་ཁུག་ལ་ཤོག༔ དུས་དང་ཆུ་ཚོད་མ་འདའ་ཞིག༔ ཨོཾ་ཤྭ་ན་མ་ཏྲི་ནཱ་ག་དགྲ་བོ་ཨ་ཀརྵ་ཡ་ཛཿ ཧཱུྃ༔
རྡོ་རྗེ་གཞོན་ནུའི་བཀའ་ཉན་པ༔ དགྲ་བགེགས་འགུགས་པའི་ཕོ་ཉ་མོ༔ ཤྭ་ན་དབུགས་ལེན་མ་མོ་ཆེ༔ དམར་ནག་ཁྲག་གི་བུ་ཡུག་ཅན༔ ཟངས་ཀྱི་ཝ་མོ་རྐང་གསུམ་ཞོན༔ མི་སྙན་སྐད་སྒྲོགས་ཙེ་རེ་རེ༔ ལུས་ལ་མི་ལྤགས་གཡང་གཞི་གྱོན༔ རང་འདྲའི་མ་མོ་བྱེ་བ་འབུམ༔ འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔
བླ་རྐུན་མ་མོ་ལས་ལ་ཆོས༔ རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔ བླ་འཁྱམས་མ་ཤོར་ཁུག་ལ་ཤོག༔ དུས་དང་ཆུ་ཚོད་མ་འདའ་ཞིག༔ ཨོཾ་ཤྭ་ན་མ་ཏྲི་ཤུ་ལ་དགྲ་བོ་ཨ་ཀརྵ་ཡ་ཛཿ ཧཱུྃ༔ རྡོ་རྗེ་གཞོན་ནུའི་བཀའ་ཉན་པ༔ དགྲ་བགེགས་འགུགས་པའི་ཕོ་ཉ་མོ༔ ཤྭ་ན་བླ་འཁྱེར་དུས་བདག་མ༔
སེར་ནག་ན་བུན་ཐུ་ལུ་ལུ༔ ཟ་བྱེད་འཕར་བ་ལྕེ་བརྒྱད་ཞོན༔ ཆོ་ངེ་ངུ་ཟུག་དི་རི་རི༔ ལུས་ལ་མི་ལྤགས་གཡང་གཞི་གྱོན༔ རང་འདྲའི་མ་མོ་བྱེ་བ་འབུམ༔ འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔ བླ་རྐུན་མ་མོ་ལས་ལ་ཆོས༔ རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔
བླ་འཁྱམས་མ་ཤོར་ཁུག་ལ་ཤོག༔ དུས་དང་ཆུ་ཚོད་མ་འདའ་ཞིག༔ ཨོཾ་ཤྭ་ན་མ་ཏྲི་དུ་ཡ་དགྲ་བོ་ཨ་ཀརྵ་ཡ་ཛཿ ཧཱུྃ༔ རྡོ་རྗེ་གཞོན་ནུའི་བཀའ་ཉན་པ༔ དགྲ་བགེགས་འགུགས་པའི་ཕོ་ཉ་མོ༔ ཤྭ་ན་མདངས་འཕྲོག་ཚེ་ལེན་མ༔ སྔོ་ནག་མུན་རུམ་ཕྱུ་རུ་རུ༔ སྲོག་གཟན་གཡུ་ཁྱི་མགོ་གསུམ་ཞོན༔ མི་སྡུག་འདྲེ་ཟུག་ཅོངས་སེ་ཅོང་༔
ལུས་ལ་མི་ལྤགས་གཡང་གཞི་གྱོན༔ རང་འདྲའི་མ་མོ་བྱེ་བ་འབུམ༔ འགུགས་པའི་ལྕགས་ཀྱུ་ཤ་ར་ར༔ བསྒྲལ་བའི་ཕུར་འདེབས་ཧྲི་ལི་ལི༔ བླ་རྐུན་མ་མོ་ལས་ལ་ཆོས༔ རཀྟ་ཁྲག་མཆོད་འདི་བཞེས་ལ༔ དགྲ་བོ་འགུགས་པའི་དུས་ལ་བབ༔ བླ་འཁྱམས་མ་ཤོར་ཁུག་ལ་ཤོག༔ དུས་དང་ཆུ་ཚོད་མ་འདའ་ཞིག༔ ཨོཾ་ཤྭ་ན་མ་ཏྲི་ཡ་མ་དགྲ་བོ་ཨ་ཀརྵ་ཡ་ཛཿ
ལྔ་པ་ལྷ་དང་དབྱེ་བ་ནི༔ ཧཱུྃ༔ མཐིང་ནག་དཔལ་ལྡན་རེ་མ་ཏི༔ སེར་ནག་དཔལ་ལྡན་རེ་མ་ཛཿ དམར་ནག་དཔལ་ལྡན་རེ་མ་ཛུཿ ལྗང་ནག་དཔལ་ལྡན་རེ་མ་བྷྱོཿ སྲོག་བདག་མ་བཞིའི་དུས་ལ་བབ༔ དམ་ཉམས་དགྲ་བོ་ལྷ་དང་ཕྱེས༔ ཕ་ལྷ་མ་ལྷ་ཞང་ལྷ་ཕྱེས༔ དགྲ་ལྷ་ལུས་ལྷ་སྲོག་ལྷ་ཕྱེས༔
སྲུང་ལྷ་སྐྱེས་ལྷ་ཡུལ་ལྷ་ཕྱེས༔ བན་བོན་སྐྱབས་དང་མཆོད་ལྷ་ཕྱེས༔ དགྲ་བོའི་མགོན་སྐྱབས་ཐམས་ཅད་ཕྱེས༔ རྫས་ངན་དུད་པས་མྱོས་པར་གྱིས༔ དུག་མདའ་ནག་པོས་འབིགས་པར་གྱིས༔ སྤུ་གྲི་དམར་པོས་གཡས་ནས་ཕྱེས༔ ཆུ་གྲི་སྔོན་པོས་གཡོན་ནས་ཕྱེས༔ རླུང་གྲི་ལྗང་གུས་རྒྱབ་ནས་ཕྱེས༔ ས་གྲི་འཐིབ་པོས་དབང་པོ་ཕྱེས༔ ཕྱེས་ཤིག་རྨུག་འཐིབས་འཁྲུགས་པར་གྱིས༔
དུས་ལ་བབ་བོ་ས་མ་ཡ༔ བྷྱོ་བྷྱོ་རཀྨོ་རཀྴ་མ་ཏྲི་ཡ་རུ་ཏྲ་བྷནྡྷ་པྲ་བེ་ཤ་ཡ་ཕཊ྄ཿ དྲུག་པ་བདུད་དང་སྤྲད་པ་ནི༔ ཧཱུྃ་བྷྱོཿ ཡ་བྱིན་ལྕགས་ཕུར་རལ་པ་ཅན༔ དེ་བྱིན་གསེར་ཕུར་རལ་པ་ཅན༔ བསྭེ་བྱིན་ཟངས་ཕུར་རལ་པ་ཅན༔ ཕག་བྱིན་མཆོང་ཕུར་རལ་པ་ཅན༔ བཤན་པ་མ་བཞིའི་དུས་ལ་བབ༔ གདུག་པའི་དམ་ཉམས་དགྲ་བགེགས་འདི༔
འཆི་བདག་བདུད་དང་ད་སྤྲོད་ཅིག༔ སྲོག་བདག་བདུད་དང་ད་སྤྲོད་ཅིག༔ ལས་ཀྱི་བདུད་དང་ད་སྤྲོད་ཅིག༔ རྐྱེན་དབང་བདུད་དང་ད་སྤྲོད་ཅིག༔ ལོག་པའི་བདུད་དང་ད་སྤྲོད་ཅིག༔ ལག་དམར་བདུད་དང་ད་སྤྲོད་ཅིག༔ དགྲ་བོ་ལས་ངན་སྡིག་ཅན་འདི༔ བདུད་དང་སྤྲོད་ཅིག་མྱུར་དུ་སྒྲོལ༔ ཨོཾ་མ་ཏྲི་ཡ་ཏྲི་རཀྴ་མཱ་ར་མ་དུ་དགྲ་བོ་བཾ་ལོག་ཧུ་ཏི་ཡ་མཱ་ར་རྦད་བྷྱོཿ བདུན་པ་དགྲ་བོ་སྤུ་གྲིས་བསྐོར་བ་ནི༔
ཧཱུྃ༔ རཀྴ་གྷྲྀ་ཝའི་དུས་ལ་བབ༔ ཡ་མ་གྷྲྀ་ཝའི་དུས་ལ་བབ༔ པྲ་མ་གྷྲྀ་ཝའི་དུས་ལ་བབ༔ ཡཀྴ་གྷྲྀ་ཝའི་དུས་ལ་བབ༔ ཁྱེད་རྣམས་ལས་ཀྱི་ཕོ་ཉ་སྟེ༔ དམ་ཉམས་དགྲ་བགེགས་སྤྱི་གཙུག་ཏུ༔ སྤུ་གྲི་འབར་བའི་འཁོར་ལོ་བསྐོར༔ དགྲ་བོའི་ཀླད་ཁྲག་ཞོ་ལྟར་དཀྲུགས༔ འཁོར་ལོ་ལྔ་ཡི་འདུ་བྱེད་གཏོར༔
དབང་པོ་རྣམ་ལྔའི་ཁྲག་རྩ་མྱོག༔ སྲོག་རྟེན་ཕུང་པོ་སྨྱོ་འབོག་དཀྲུགས༔ གཡས་སུ་བསྐོར་ཞིང་ཕོ་རྒྱུད་ཆོད༔ གཡོན་དུ་བསྐོར་ཞིང་མོ་རྒྱུད་ཆོད༔ ཁྱབ་པར་བསྐོར་ལ་རིགས་རྒྱུད་ཆོད༔ ཕྱེ་མར་གཏུབ་པའི་ཕྲིན་ལས་མཛོད༔ ཨོཾ་བཛྲ་ཛྭ་ལ་ཡ་དགྲ་བོ་པི་ཏ་སེ་ཤྲཱི་རོ་ཧབ་ཤ་ཐུམ་ལིང་མྱོག་ལིང་རྦད་ཙཀྲ་ཀཱ་ཡ་བྷནྡྷ་བྷནྡྷ་མཱ་ར་ཡ་བྷྱོ་བྷྱོཿ བརྒྱད་པ་དགྲ་བོ་བྱད་དུ་བཅུག་པ་ནི༔ ཧཱུྃ༔ ཤར་བདུད་དཀར་པོའི་དུས་ལ་བབ༔
དགྲ་བོའི་ལྷ་སྲུང་བྱད་དུ་ཆུག༔ ལྷོ་བདུད་སེར་པོའི་དུས་ལ་བབ༔ དགྲ་བོའི་ནོར་རྫས་བྱད་དུ་ཆུག༔ ནུབ་བདུད་དམར་པོའི་དུས་ལ་བབ༔ དགྲ་བོའི་མི་རྒྱུད་བྱད་དུ་ཆུག༔ བྱང་བདུད་ནག་པོའི་དུས་ལ་བབ༔ དགྲ་བོའི་བླ་རྟེན་བྱད་དུ་ཆུག༔ ཤར་ལྷོའི་བཙན་རྒོད་དུས་ལ་བབ༔ དགྲ་བོའི་ཡུལ་མཁར་བྱད་དུ་ཆུག༔ ལྷོ་ནུབ་བཙན་རྒོད་དུས་ལ་བབ༔
དགྲ་བོའི་དབང་ཐང་བྱད་དུ་ཆུག༔ ནུབ་བྱང་བཙན་རྒོད་དུས་ལ་བབ༔ དགྲ་བོ་ཁྲམ་ཁས་བྱད་དུ་ཆུག༔ བྱང་ཤར་བཙན་རྒོད་དུས་ལ་བབ༔ དགྲ་བོ་མནན་གཏད་བྱད་དུ་ཆུག༔ བདུད་བཙན་བཤན་པའི་དུས་ལ་བབ༔ བྱད་དུ་ཆུག་ཅིག་མཱ་ར་ཡ༔ ཨོཾ་དུ་པྲ་མ་ཡ་དགྲ་བོ་ཀ་ཁོརྡྷ་མཱ་ར་ཡ་ནན་བྷྱོ་བྷྱོ་ཟློག་ཟློག༔ ཨོཾ་ཡ་མ་ཡ་དགྲ་བོ་ཨ་པ་ཏ་ནན༔ ཨོཾ་རུ་ཏྲ་ཀ་ཝ་སཏྭཾ་བྷ་ཡ་ནན༔
དགུ་པ་དགྲ་པོ་བསྒྲལ་བ་ནི༔ ཧཱུྃ༔ ང་ནི་དཔལ་ཆེན་ཀུ་མཱ་ར༔ འཇིགས་བྱེད་ཁྲག་འཐུང་ཧེ་རུ་ཀཿ རང་བཞིན་ཐུགས་ལས་སྤྲོས་པ་ཡིས༔ སྲས་མཆོག་བཛྲ་ཀཱི་ལ་ཡ༔ སྟོད་ནི་ཁྲོ་རྒྱལ་འབར་བའི་གཟུགས༔ རྔམ་པའི་ཞལ་གསུམ་མེ་ལྟར་འབར༔ ཕྱག་དྲུག་མཚོན་ཆ་ཐོག་ལྟར་འབེབས༔ སྐེད་པ་རྒྱ་མདུད་གཞལ་ཡས་ཁང་༔
ལས་མཁན་དམག་ཚོགས་ཉི་ལི་ལི༔ སྐུ་སྨད་གནམ་ལྕགས་ངར་མ་ཡི༔ ཕུར་གཤམ་རྔམ་སྟབས་ཧྲི་ལི་ལི༔ ཁྲོ་ཆུའི་ཚྭ་ཚྭ་ཐུ་ལུ་ལུ༔ སྲོག་བདག་ལས་ལ་རྔམ་པ་ཡི༔ བཤན་པ་ཕུར་བུ་སྟོབས་ལྡན་པ༔ དགྲ་བགེགས་སྙིང་ལ་ཀཱི་ལ་ཡ༔ ཀླད་རྒྱའི་མགོ་ལ་ཀཱི་ལ་ཡ༔ ལྟ་བྱེད་མིག་ལ་ཀཱི་ལ་ཡ༔ ཉན་བྱེད་རྣ་བར་ཀཱི་ལ་ཡ༔
དྲི་ཚོར་སྣ་ལ་ཀཱི་ལ་ཡ༔ རོ་འཛིན་ལྕེ་ལ་ཀཱི་ལ་ཡ༔ སྙོབ་བྱེད་ལག་པར་ཀཱི་ལ་ཡ༔ འགྲོ་བྱེད་རྐང་པར་ཀཱི་ལ་ཡ༔ རེག་བྱ་ལུས་ལ་ཀཱི་ལ་ཡ༔ དོན་སྙིང་ལྔ་ལ་ཀཱི་ལ་ཡ༔ དབང་པོ་དྲུག་ལ་ཀཱི་ལ་ཡ༔ རྣམ་ཤེས་སྒོ་དགུར་ཀཱི་ལ་ཡ༔ ཞེ་སྡང་ཕོ་ལ་ཀཱི་ལ་ཡ༔ འདོད་ཆགས་མོ་ལ་ཀཱི་ལ་ཡ༔
གཏི་མུག་རིགས་རྒྱུད་ཀཱི་ལ་ཡ༔ ཡུལ་མཁར་ཁྱིམ་ལ་ཀཱི་ལ་ཡ༔ ནོར་རྫས་ཕྱུགས་ལ་ཀཱི་ལ་ཡ༔ དགྲ་བགེགས་སྒྲོལ་ཅིག་ཀཱི་ལ་ཡ༔ དཀར་ནག་མཚམས་སུ་ཀཱི་ལ་ཡ༔ འདུ་བྱེད་རྣམ་ཤེས་རྟེན་དང་ཕྲོལ༔ དུག་གསུམ་བསྒྲལ་ནས་སྐྱེ་མེད་ངང་༔ མིང་རྗེས་ཤུལ་ཡང་མེད་པར་མཛོད༔ ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་ཧཱུྃ་བྷྱོཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ
ཡཀྴ་ཀཱི་ལ་རུ་ཏྲ་མཱ་ར་མཱ་ར༔ བྷནྡྷ་མྱོག་ཐུམ་རྦད༔ ཧ་ལ་ཧ་ལ་མཱ་ར་ཡ་བྷྱོ་ཧཱུྃ་ཕཊ྄ཿ བཅུ་པ་རྣམ་ཤེས་ཆོས་སྐུར་སྤར་བ་ནི༔ ཧོཿ སྐྱེ་མེད་ཡེ་ཤེས་ལྔ་ལྡན་དབལ་ཕུར་གྱིས༔ མཚན་འཛིན་དུག་གསུམ་ཕུང་པོ་བསྒྲལ་བ་ཡི༔ རླུང་རིག་ངོ་བོ་རྣམ་ཤེས་ཨ་དཀར་དེ༔ མི་དམིགས་ཀ་དག་ཆོས་སྐུའི་ཀློང་དུ་འཕྲོས༔ ཡེ་གྲོལ་མངོན་རྫོགས་སངས་རྒྱས་ཐོབ་པར་ཤོག༔
ཕཊ྄་ཕཊ྄ཿ བཅུ་གཅིག་པ་ཐུན་བརྡེག་པ་ནི༔ ཧཱུྃ༔ ཉུངས་དཀར་རྒྱལ་པོ་ཤ་རཱི་རཾ༔ ལྷ་རྣམས་ཡོངས་རྫོགས་གྱད་ཀྱི་སྐུ༔ ཟི་ར་གནམ་ལྕགས་ཐོག་ཆེན་གྱིས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཀྲོ་ཏ་ཏི་ལ་དགྲ་བོ་མཱ་ར་ཡ་ཨནྡྷ་བྷྱོ་བྷྱོཿ ཧཱུྃ༔ དུག་ཐུན་ནག་པོ་རླུང་ལྟར་འཚུབས༔
གཤིན་རྗེ་ཡོངས་རྫོགས་གྱད་ཀྱི་སྐུ༔ མྱོས་བྱེད་དུག་མདའ་ནག་པོ་ཡིས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཡ་མ་ཧ་ལ་ཀ་ལ་དགྲ་བོ་མཱ་ར་བྷྱོ་བྷྱོཿ ཧཱུྃ༔ རཀྟའི་རྒྱ་མཚོ་རྦ་རླབས་འཁྲུགས༔ མ་མོ་ཡོངས་རྫོགས་གྱད་ཀྱི་སྐུ༔ ཁྲག་ནད་དམར་ཡམས་ཆུ་ལྟར་ཁོལ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་མ་ཏྲི་རཀྟ་ཡ་དགྲ་བོ་མཱ་ར་ཡ་བྷྱོ་བྷྱོཿ
ཧཱུྃ༔ རྡོ་ཐུན་རྦབ་རྒོད་ཧྲི་ལི་ལི༔ སྲོག་བདུད་ཡོངས་རྫོགས་གྱད་ཀྱི་སྐུ༔ ཕ་ལམ་ཁྲོ་ཆུ་མྱུར་འབེབས་འདིས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་དུ་པྲ་མ་ཤེ་ལ་དུ་ཡ་མཱ་ར་དགྲ་བགེགས་བྷྱོ་བྷྱོཿ ཧཱུྃ༔ ཀེ་ཚེ་ཤང་ཚེ་གློག་ལྟར་འཁྱུགས༔ ཤེལ་གིང་ཡོངས་རྫོགས་གྱད་ཀྱི་སྐུ༔ རེག་ཆོད་སྲོག་གཟེར་སྨྱོ་འབོག་འདིས༔
དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཤེ་ལ་ར་ཙ་ཁཌྒ་བྷནྡྷ་མཱ་ར་དགྲ་བོ་བྷྱོ་བྷྱོཿ ཧཱུྃ༔ ཚེར་མདའ་དྲག་པོ་སྐར་ལྟར་འཁྲུགས༔ བཙན་རྒོད་ཡོངས་རྫོགས་གྱད་ཀྱི་སྐུ༔ གཟེར་མདའ་དྲག་པོ་ཤ་ར་ར༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཤུ་ལ་ཙ་ཏྲི་ཀ་ཁོརྡྷ་མཱ་ར་དགྲ་བོ་བྷྱོ་བྷྱོཿ ཧཱུྃ༔ མེ་ཐུན་དྲག་པོ་ལྷབས་སེ་ལྷབ༔
གནོད་སྦྱིན་ཡོངས་རྫོགས་གྱད་ཀྱི་སྐུ༔ བསྲེགས་དང་ཚ་ངར་འུ་རུ་རུ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་རཀྴ་རཾ་ཛྭ་ལ་མཱ་ར་དགྲ་བོ་བྷྱོ་བྷྱོཿ ཧཱུྃ༔ ཆུ་ཐུན་མཛེ་ནད་ཐིབས་སེ་ཐིབ༔ ཀླུ་བདུད་ཡོངས་རྫོགས་གྱད་ཀྱི་སྐུ༔ སྔོ་ནག་སྦོས་འགས་རླངས་ཐབས་འཕྱུར༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ནཱ་ག་ར་མཱ་ར་དགྲ་བོ་བྷྱོ་བྷྱོཿ
བཅུ་གཉིས་པ་གཏུབ་པ་ནི༔ ཧཱུྃ༔ ང་ནི་བཛྲ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔ ཕྱག་ན་གྲི་གུག་ལྕགས་ཀྱུ་བསྣམས༔ ལྕགས་ཀྱུས་ཟུངས་ལ་གྲི་གུག་གཏུབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་བཛྲ་ཀྲོ་ཏ་ཧེ་རུ་ཀ་ཀཱི་ལ་ཡ་ཧཱུྃ་བྷྱོ༔ དགྲ་བགེགས་བྷནྡྷ་བྷནྡྷ་ཧཱུྃ་ཕཊ྄ཿ ཧཱུྃ༔
ང་ནི་རཏྣ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔ ཕྱག་ན་རལ་གྲི་ཞགས་པ་བསྣམས༔ ཞགས་པས་ཆིངས་ལ་རལ་གྲིས་གཏུབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་རཏྣ་ཀྲོ་ཏི་ཧེ་རུ་ཀ་ཀཱི་ལ་ཡ་ཧཱུྃ་བྷྱོཿ དགྲ་བགེགས་ཚིནྡྷ་ཚིནྡྷ་ཧཱུྃ་ཕཊ྄ཿ ཧཱུྃ༔ ང་ནི་པདྨ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔
ཕྱག་ན་དགྲ་སཏྭ་ལྕགས་སྒྲོག་བསྣམས༔ ལྕགས་སྒྲོག་སྡོམས་ལ་དགྲ་སཏྭས་གཏུབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་པདྨ་ཀྲོ་ཏ་ཧེ་རུ་ཀ་ཀཱི་ལ་ཡ་ཧྃའུ་བྷྱོཿ དགྲ་བགེགས་ཧུ་ལུ་ཧུ་ལུ་ཧཱུྃ་ཕཊ྄ཿ ཧཱུྃ༔ ང་ནི་ཀརྨ་ཧེ་རུ་ཀཿ ཞལ་གསུམ་ཕྱག་དྲུག་དབལ་གྱི་གཤམ༔ ཕྱག་ན་དྲིལ་བུ་ཕུར་པ་བསྣམས༔ དྲིལ་བུས་མྱོས་ལ་ཕུར་པས་དཀྲུགས༔
དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཀརྨ་ཀྲོ་ཏ་ཧེ་རུ་ཀ་ཀཱི་ལ་ཡ་ཧཱུྃ་ཕཊ྄ཿ དགྲ་བགེགས་མཱ་ར་མཱ་ར་ཧཱུྃ་ཕཊ྄ཿ ཧཱུྃ༔ ང་ནི་ཁྲོ་བཅུ་ཡབ་ཡུམ་སྐུ༔ ཞལ་གསུམ་ཕྱག་དྲུག་ཞབས་བཞི་བགྲད༔ ཕྱག་ན་རྡོ་རྗེ་ཧོམ་གཏུན་བསྣམས༔ རྡོ་རྗེས་ཧོམ་དུ་ཕྱེ་མར་རྡུངས༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཀྲོ་ཏ་ཀྲོ་ཏི་དཱ་ཤ་ཡ་བཾ་བྷྱོ་ཧཱུྃ་ཕཊ྄ཿ
ཨ་ཡ་མ་དུ་ཏྲི་ཛྭ་ལ་ཡ་དགྲ་བགེགས་ཀྱི་སྲོག་ལ་རྦད་རྦད༔ དབུགས་ལ་རྦད་རྦད༔ ཤ་ལ་རྦད་རྦད༔ རུས་ལ་རྦད་རྦད༔ ཁྲག་ལ་རྦད་རྦད༔ སྐྱེ་མཆེད་བཅུ་གཉིས་ལ་རྦད་རྦད༔ དབང་པོ་ལྔ་ལ་རྦད་རྦད༔ འདུ་བ་དྲུག་ལ་རྦད་རྦད༔ གཟུགས་ཕུང་བརྒྱད་ལ་རྦད་རྦད༔ རྒྱུ་ལམ་དགུ་ལ་རྦད་རྦད༔
མཱ་ར་ཡ༔ མཱ་ར་དུ༔ མཱ་ར་ནན༔ མཱ་ར་བཾ༔ མཱ་ར་ཏྲིག༔ མཱ་ར་མྱོག༔ མཱ་ར་ཐུམ༔ མཱ་ར་རྦད་རྦད༔ བཅུ་གསུམ་པ་དགྲ་བགེགས་ཀྱི་ཤ་ཁྲག་འབུལ་བ་ནི༔ ཧཱུྃ༔
ལས་བྱེད་འབར་བ་ཕོ་ཉའི་ཚོགས་རྣམས་ཀྱིས༔ ཕྱག་ན་རྔམ་ཡངས་དྲག་པོའི་ཧོམ་ཐོགས་ཏེ༔ དགྲ་བགེགས་ཤ་ཁྲག་བདུད་རྩིར་བསྒྱུར་བས་བཀང་༔ ཨོཾ་ཨཱཿཧཱུྃ༔ གཏི་མུག་བསྒྲལ་བའི་ཤ་མཆོད་བླ་ན་མེད༔ འདོད་ཆགས་བསྒྲལ་བའི་ཁྲག་མཆོད་རྨད་དུ་བྱུང་༔ ཞེ་སྡང་བསྒྲལ་བའི་རུས་མཆོད་ངོ་མཚར་ཆེ༔ ཕྲག་དོག་བསྒྲལ་བའི་མཆོད་སྤྲིན་ཨ་ལ་ལ༔ ཧཱུྃ༔ བླ་མ་ཡི་དམ་རྣམས་ཀྱི་ཞལ་ཕྱེས་ཤིག༔
མཁའ་འགྲོ་ཆོས་སྐྱོང་རྣམས་ཀྱི་ཞལ་ཕྱེས་ཤིག༔ དམ་ཅན་གཏེར་སྲུང་རྣམས་ཀྱི་ཞལ་ཕྱེས་ཤིག༔ ཕོ་ཉ་སྤྲུལ་པ་ཡང་སྤྲུལ་ཞལ་ཕྱེས་ཤིག༔ ཧཱུྃ༔ ཀློང་ཡངས་གནམ་ས་ཙམ་གྱི་ཞལ་ཕྱེས་ཤིག༔ རྔམ་གཟེངས་གངས་རི་ཙམ་གྱི་མཆེ་བ་གཙིགས༔ མྱུར་མགྱོགས་གློག་དམར་ཙམ་གྱི་ལྗགས་རྐྱོངས་ལ༔ དུག་གསུམ་དགྲ་བགེགས་ཤ་ཁྲག་ཞལ་དུ་བསྟབ༔ ལྷག་མེད་བཞེས་ཤིག་ཡེ་ཤེས་ཆེན་པོར་རོལ༔ ཨོཾ་ཨཱཿཧཱུྃ༔
དགྲ་བགེགས་ཀྱི་མ་ཧཱ་མཱཾ་ས༔ ཙིཏྟ་རཀྟ་གོ་རོ་ཙ་ན༔ བྷ་སུ་ཏ་ཨི་དཾ་བ་ལིངྟ་པཱུ་ཛ་ལ་ཁ་ཁ་ཁཱ་ཧི༔ ཞེས་ཤ་ཁྲག་ཕུལ་ཞིང་དགྲ་བགེགས་ལྷག་མེད་བཞེས་པར་བསམ༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ སྤུ་གྲི་མཚོན་ཆའི་འཁོར་ལོ་བཞག༔ མ་རུངས་བསྟན་དགྲ་སྒོས་དགྲའི་རིགས༔ ལས་མཐའ་ཕྱུང་རྡེག་གུ་ཧྱ་རྒྱ༔ མཐུ་ཆེན་སྲས་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཨོ་རྒྱན་རྩ་གསུམ་གླིང་པས། མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ཤིང༌། སྦས་ཡུལ་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།། །།
བླ་མེད་ཡང་ཕུར་གྭའུ་དམག་ནག་ལས༔ རྩང་བསྐུལ་བཤན་པ་དམག་འགྱེད་བཞུགས་སོ༔ ཡང་དག་དཔལ་ཆེན་རྡོ་རྗེ་གཞོན་ནུར་འདུད༔ ས་མ་ཡ༔ བདག་འདྲ་དྲག་སྔགས་ཐོད་ཕྲེང་གིས༔ རྩང་བསྐུལ་བཤན་པ་སྤུ་གྲི་བསྟན༔ བཟློག་བསད་ཙ་ཏྲི་ནག་པོ་སྟེ༔ རྩང་ཕུར་དབལ་ཁ་བསྟན་པ་ཡིས༔ དགྲ་བོ་ཕུང་ཐལ་ཐེ་ཚོམ་མེད༔ དེ་ཕྱིར་རིན་ཆེན་གཏེར་དུ་སྦོས༔
མཐུ་ཆེན་དེ་དང་འཕྲད་པར་ཤོག༔ དང་པོ་རྩང་བཟློག་གཏོང་བ་ནི༔ མདོས་ལ་རཀྟས་བྲན་ལ་ཤ་ཆེན་གྱི་དུད་པ་བདུག༔ རོལ་མོ་འུར་རྡུང་དང་མཱ་ར་ཡ་ཡི་རྔམ་སྟབས་བྱ༔ རྐང་གླིང་གཏོང་༔ རང་ཉིད་དཔལ་ཆེན་གྱི་ང་རྒྱལ་དང་བཅས་རྔམ་བཟློག་བྱའོ༔ ཧཱུྃ་ཧཱུྃ་ཧཱུྃ༔ དྲག་པོའི་ཕོ་བྲང་དུར་ཁྲོད་ཨེ་ཡི་ཀློང་༔ རབ་འཇིགས་བཤན་པ་འཚོགས་པའི་གནས་མཆོག་འདིར༔ ཕོ་ཉ་རྩང་གི་ལྷ་ཚོགས་གཤེགས་སུ་གསོལ༔
བཾ་རི་ཀེང་རུས་ཁྲག་མཚོའི་གདན་ལ་བཞུགས༔ དམར་ཆེན་རཀྟའི་མཆོད་པ་འདི་བཞེས་ལ༔ མྱུར་མགྱོགས་ལས་ལ་བསྐུལ་ཕྱིར་གནས་ནས་བཞེངས༔ དེང་འདིར་བཟློག་བསྒྱུར་ཕྲིན་ལས་དུས་ལ་བབ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ གཉིས་པ་རྩང་གི་འབྱུང་ཁུངས་བསྟན་པ་ནི༔ ཧཱུྃ༔ དང་པོ་རབ་འཇིགས་རྩང་ཕུར་གང་ནས་བྱུང་༔ ལས་མཁན་རྩང་ཕུར་མུ་སྟེགས་ཡུལ་ནས་བྱུང་༔ ཞང་ཞུང་ནག་པོ་རླུང་འཁོར་བྱ་བ་རུ༔
གདུག་རྩུབ་འཇིག་རྟེན་དྲེགས་པ་འཚོགས་པ་ཡིས༔ ཁ་དི་ར་དང་ཧ་རི་དྲ་ཞེས་དང་༔ ཙནྡ་ཨ་ནུ་བྷ་ཝ་ལ་སོགས་པ༔ མུ་སྟེགས་ཤྭ་ཤྭ་ར་ཡི་བླ་ཤིང་སྐྱེས༔ ཉིན་མོ་གདུག་པའི་ན་བུན་སྔོ་དམར་འཁྲིགས༔ མཚན་མོ་མེ་འབར་མི་མིན་འབྱུང་པོ་འཚོགས༔ སྐབས་སུ་འགྱུ་བས་འཇིག་རྟེན་ཀུན་ལ་འཚེ༔ མི་རུང་བར་གཅོད་སྣ་ཚོགས་བརྩམས་པའི་ཚེ༔ དཔལ་ཆེན་ཁྲོ་རྒྱལ་བཛྲ་ཀུ་མཱ་རས༔ དམ་ཅན་ཐེའུ་རང་སྡེ་གསུམ་ལས་ལ་བསྐུལ༔
གནམ་ལྕགས་དབལ་གྱི་དགྲ་སཏྭ་ཁ་ཆེ་བརྡུངས༔ མི་གཙང་ཁྲག་སྣ་དགུ་ཡིས་ངར་ཡང་བཏབ༔ བཤན་པ་བདུད་ཀྱི་དམག་ཚོགས་ཕོ་ཉར་རྦད༔ རིགས་ངན་ནག་པོ་ཤན་པ་གཅེར་བུ་ཡིས༔ གདུག་པའི་ཤིང་ལ་སཏྭ་རེ་ཕྱོགས་བཞིར་བརྒྱབ༔ ཤར་དུ་ཡོ་བས་མི་སྡུག་སྐད་ངན་སྒྲོག༔ ལྷོ་རུ་འགྱེལ་བས་འོ་དོད་གནམ་དུ་ལྡིར༔ ནུབ་ཏུ་གཤགས་པས་རཀྟའི་རླབས་ཆེན་བབས༔ བྱང་དུ་གཞོགས་པས་ངན་སྔགས་རང་སྒྲ་སྒྲོག༔ དབུས་སུ་བསྒྲིགས་ཤིང་རཀྟའི་རྩི་ཡང་བཏབ༔
ལྷག་མའི་ཁྲག་དེ་གླིང་བཞིར་གཏོར་བ་ལས༔ མི་སྡུག་དྲག་པོའི་ཤིང་སྣ་དཔག་མེད་གྱུར༔ དྲག་པོའི་རྩང་ཕུར་ཁྲག་འཐུང་ཕྱག་ཏུ་ཕུལ༔ ཧཱུྃ༔ དཔལ་ཆེན་ཁྲོ་རྒྱལ་བཛྲ་ཀུ་མཱ་རས༔ མུ་སྟེགས་ཐ་ནག་ཅན་གྱི་ཐོད་པ་རུ༔ དྲག་རྫས་དགུ་ལ་དམར་ནག་གཏོར་མ་བཟོས༔ རྩེ་མོར་རུ་ཏྲའི་སྙིང་གི་རྒྱལ་མཚན་བཙུགས༔ མཐའ་རྣམས་བཤན་པ་ཕུར་བུ་རྩང་གིས་བསྐོར༔ ལས་མཁན་ཕོ་ཉ་བཞུགས་པར་མངའ་གསོལ་ནས༔
ཟློག་སྔགས་དམོད་པ་རེག་ཆོད་བཏབ་པའི་ཚེ༔ མུ་སྟེགས་འབྱུང་པོའི་དམག་ཚོགས་བརྒྱལ་ཞིང་རེང་༔ བསམ་ཆོད་བཤན་པ་རྩང་ཕུར་དེ་ནས་བྱུང་༔ དེ་ལྟར་སྔོན་གྱི་རྩང་ཕུར་རྟགས་མངོན་བཞིན༔ རཀྟ་དམར་གྱི་མཆོད་པ་འདི་བཞེས་ལ༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ རྐྱེན་ངན་བར་ཆད་རྩང་གིས་བཟློག་ཏུ་གསོལ༔ ཧཱུྃ༔ རྣོ་དབལ་གདུག་པ་དྲག་པོའི་རྩང་ཕུར་འདི༔ རྩེ་མོར་དམར་ནག་མེ་རི་ཝ་ལ་ལ༔
སྐེད་པ་རྒྱ་མདུད་རླུང་དམར་འུ་རུ་རུ༔ རྩ་བར་བསྐལ་པའི་མུན་ནག་ཐིབས་སེ་ཐིབ༔ ཁྲོ་བོ་ཁྲོ་མོ་རྔམ་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ མ་རུངས་བན་བོན་བྱད་ཁ་བཟློག་ཏུ་གསོལ༔ ཧཱུྃ༔ རྩང་རྩེ་གནམ་ལྕགས་ཟུར་གསུམ་གྱེན་དུ་གཟེངས༔ སྐེད་པ་གྲུ་བཞི་ཐོད་མཁར་མེ་རླུང་འཚུབས༔ རྩ་བར་རཀྟའི་རྦ་རླབས་ཆི་ལི་ལི༔ ཆོས་སྐྱོང་དམ་ཅན་ཚོགས་པའི་རྩང་ཕུར་འདི༔
དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ ཆག་ཆེ་ཉམ་ང་རྩང་གིས་བཟློག་ཏུ་གསོལ༔ ཧཱུྃ༔ རྩང་རྩེ་གཏི་མུག་སྤྲིན་ནག་ཀྱི་ལི་ལི༔ སྐེད་པར་ང་རྒྱལ་སེར་བ་ཤ་ར་ར༔ རྩ་བར་གནམ་ལྕགས་ཐོག་རྒོད་ཟི་ར་འཁྱུགས༔ ལས་མཁན་སྲོག་ལ་རྔམ་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ ཕ་རོལ་དམག་དཔུང་གཡུལ་ངོ་བཟློག་ཏུ་གསོལ༔ ཧཱུྃ༔
རྩང་རྩེར་ཤྭ་ན་མ་མོ་སྤྲིན་ལྟར་གཏིབས༔ སྐེད་པར་རེ་ཏི་མ་མོ་གློག་ལྟར་འཁྱུགས༔ རྩ་བར་ཡ་བྱིན་དེ་བྱིན་རླུང་ལྟར་འཚུབས༔ སྲོག་བདག་མ་མོ་འཚོགས་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ དམག་འཁྲུགས་ལོ་ཉེས་ཡམས་ནད་བཟློག་ཏུ་གསོལ༔ ཧཱུྃ༔ རྩང་རྩེར་སྒྲོལ་གིང་གྲི་ཐོགས་ཟེངས་སེ་ཟེང་༔ སྐེད་པར་སྲོག་བདུད་ཞགས་པ་ན་ར་ར༔ རྩ་བར་བཙན་རྒོད་བཤན་པ་རེངས་སེ་རེང་༔
ཕོ་ཉ་ལས་ལ་འཚོགས་པའི་རྩང་ཕུར་འདི༔ དམ་ཉམས་དགྲ་བགེགས་གདུག་པའི་སྙིང་ལ་ཐོབ༔ ལོ་ཟླ་ཞག་དུས་སྐག་རིགས་བཟློག་ཏུ་གསོལ༔ ཧཱུྃ༔ རྩང་རྩེར་སྲིན་བྱས་ཀུ་འདེབས་ལྷངས་སེ་ལྷང་༔ སྐེད་པར་འདྲེ་བྱས་གཤོག་འགྱུར་ལིངས་སེ་ལིང་༔ རྩ་བར་བདུད་བྱས་སྐད་ངན་ཅོངས་སེ་ཅོང་༔ དགྲ་ལ་ཐན་ལྟས་འབེབས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ མི་རུང་ཐན་ལྟས་སྣ་ཚོགས་བཟློག་ཏུ་གསོལ༔
ཧཱུྃ༔ རྩང་རྩེར་རྔ་མོང་ཁྱུང་ཞོན་ཉི་ལི་ལི༔ སྐེད་པར་ཝ་ལ་སྤྲེལ་ཞོན་ཞུམས་སེ་ཞུམ༔ རྩ་བར་འདྲེ་མོ་བོང་ཞོན་ཚུབས་སེ་ཚུབ༔ དགྲ་ལ་ཆོ་འཕྲུལ་འགྱེད་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ལྟས་ངན་བརྒྱད་ཅུ་རྩ་གཅིག་བཟློག་ཏུ་གསོལ༔ ཧཱུྃ༔ ཤར་གྱི་རྩང་ཕུར་ཨ་ནུ་བྷ་ཝའི་ཤིང་༔ དགྲ་བགེགས་ཞི་བའི་རྩང་ཕུར་འཚུབ་མ་རིས༔
མ་རུངས་གདུག་པ་ཞི་བར་མངའ་གསོལ་ནས༔ ལོགས་སུ་བྷྱོ་བཟློག་རྦད་བསྐུལ་སྔགས་ཀྱིས་བརྒྱན༔ མཚོན་ཆ་སྐར་ལྟར་འཁྲུགས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ཤར་དང་ཤར་ལྷོའི་དགྲ་དཔུང་རྩང་གིས་ཟློག༔ ཧཱུྃ༔ ལྷོ་ཡི་རྩང་ཕུར་ཧ་རི་དྲ་ལའི་ཤིང་༔ མཐུ་རྩལ་རྒྱས་པའི་རྩང་ཕུར་གར་སྟབས་འགྲོས༔ ནུས་སྟོབས་གཟི་བརྗིད་རྒྱས་པར་མངའ་གསོལ་ནས༔ ལོགས་སུ་ཁྲམ་བྷྱོ་རཾ་བྷྱོ་སྔགས་ཀྱིས་བརྒྱན༔
ཤྭ་ཁྲམ་ཆར་ལྟར་འབེབས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ལྷོ་དང་ལྷོ་ནུབ་དགྲ་དཔུང་རྩང་གིས་ཟློག༔ ཧཱུྃ༔ ནུབ་ཀྱི་རྩང་ཕུར་ཁ་དི་ར་ཡི་ཤིང་༔ སྣང་སྲིད་དབང་སྡུད་རྩང་ཕུར་སྲིན་མོ་འགྲོས༔ ལས་བསྐུལ་བྱད་མ་ཚར་གཅོད་མངའ་གསོལ་ནས༔ ལོགས་སུ་མ་བྷྱོ་ཛ་ཐུན་སྔགས་ཀྱིས་བརྒྱན༔ ཡམས་ནད་མེ་ལྟར་འབར་བའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔
ནུབ་དང་ནུབ་བྱང་དགྲ་དཔུང་རྩང་གིས་ཟློག༔ ཧཱུྃ༔ བྱང་གི་རྩང་ཕུར་ཙནྡ་དནྜའི་ཤིང་༔ དགྲ་བགེགས་ཚར་གཅོད་རྩང་ཕུར་ཕུར་བུའི་འགྲོས༔ མ་རུངས་ལོག་འདྲེན་བསྒྲལ་བར་མངའ་གསོལ་ནས༔ ལོགས་སུ་ཨེ་ཐུན་རྦད་བྷྱོའི་སྔགས་ཀྱིས་བརྒྱན༔ སྤུ་གྲི་དམར་ནག་འཁོར་ལོའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ བྱང་དང་བྱང་ཤར་དགྲ་དཔུང་རྩང་གིས་ཟློག༔ ཧཱུྃ༔
དབུས་ཀྱི་རྩང་ཕུར་ཛྭ་ལ་ཀ་ལའི་ཤིང་༔ སྲུང་ཟློག་རྩང་ཕུར་མིག་མང་དྲྭ་བ་རིས༔ དུག་ལྔ་བདུད་བཞི་བཅོམ་པར་མངའ་གསོལ་ནས༔ ལོགས་སུ་ཡ་བྷྱོ་ཧཱུྃ་ཕཊ྄་སྔགས་ཀྱིས་བརྒྱན༔ དྲག་སྔགས་མེ་དཔུང་འབར་བའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ སྟེང་འོག་ཕྱོགས་མཚམས་དགྲ་དཔུང་རྩང་གིས་ཟློག༔ ཧཱུྃ༔ ལྕགས་རིའི་རྩང་ཕུར་ཛཱི་བཱི་ཚིནྡྷའི་ཤིང་༔ དགྲ་བགེགས་དཔུང་འཇོམས་རྩང་ཕུར་དམག་གཡོས་ཚུལ༔
གདུག་པའི་གཡུལ་ངོ་བཟློག་པར་མངའ་གསོལ་ནས༔ ལོགས་སུ་ཐུན་བྷྱོ་རཾ་བྷྱོ་སྔགས་ཀྱིས་བརྒྱན༔ གཟེར་ནད་སྙིང་རླུང་དྲག་པོའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ མཐའ་འཁོབ་བདུད་རིགས་དམག་དཔུང་རྩང་གིས་ཟློག༔ ཧཱུྃ༔ ཟོར་བཟློག་རྩང་ཕུར་ཡ་མ་ཙིཏྟའི་ཤིང་༔ བརླག་བཅོམ་བསྲེགས་གཏོར་རྩང་ཕུར་སྤུ་གྲི་རིས༔ གནག་པའི་བྱད་མ་སྒྲོལ་བར་མངའ་གསོལ་ནས༔ ལོགས་སུ་ནྲྀ་ཏྲི་མཱ་རའི་སྔགས་ཀྱིས་བརྒྱན༔
གནམ་ལྕགས་ཐོག་རྒོད་འབེབས་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ དགྲ་བོའི་མི་ནོར་ཡུལ་ཞིང་རྩང་གིས་ཟློག༔ ཧཱུྃ༔ དྲག་པོའི་ཕོ་ཉ་བཤན་པ་རྩང་གི་དམག༔ རྣོ་དབལ་མཚོན་ཆ་སྣ་ཚོགས་ཟེངས་སེ་ཟེང་༔ གནམ་ལྕགས་རྡོ་རྗེའི་གོ་ཁྲབ་སི་ལི་ལི༔ རྫུ་འཕྲུལ་རླུང་རྟ་འདུར་ལྡང་ཁྱུགས་སེ་ཁྱུག༔ དགྲ་བོའི་སྙིང་གཟིར་ཟོར་རྫས་ཤ་ར་ར༔ དགྲ་ལ་ཆོ་འཕྲུལ་ལྟས་ངན་ཉི་ལི་ལི༔
ཆོས་ཤིག་རྩང་ཕུར་བཤན་པ་དམག་ལ་ཆོས༔ དགྲ་བགེགས་གདུག་པའི་དཔུང་ཚོགས་བཟློག་ཏུ་གསོལ༔ ཧཱུྃ༔ རྩང་ཕུར་དྲག་པོས་དགྲ་ཤ་ལྗིབ་ལྗིབ་ཟ༔ རྩང་ཕུར་དགྲ་བོའི་ཁྲག་འཐུང་ཀྱུ་རུ་རུ༔ རྩང་ཕུར་དགྲ་བོའི་རུས་འཆའ་ཀྲིགས་སེ་ཀྲིག༔ རྩང་ཕུར་མྱུར་མགྱོགས་གར་སྟབས་ཁྲིགས་སེ་ཁྲིག༔ རྩང་ཕུར་བཤན་པ་ལས་བྱེད་ཁྱུགས་སེ་ཁྱུག༔ རཀྟ་དམར་གྱི་མཆོད་པ་འདི་བཞེས་ལ༔ མི་མཐུན་རྐྱེན་ངན་བཟློག་པའི་ཕྲིན་ལས་མཛོད༔
ཧཱུྃ༔ ཕོ་རྒྱུད་ཁྲོ་བོའི་དྲག་སྔགས་དགྲ་ལ་ཟློག༔ མོ་རྒྱུད་མ་མོའི་ཐུན་སྔགས་དགྲ་ལ་ཟློག༔ གཤིན་རྗེ་དྲེགས་པའི་ཁྲམ་ཁ་དགྲ་ལ་ཟློག༔ ཞང་ཞུང་བོན་གྱི་མཐུ་སྒྲུབ་དགྲ་ལ་ཟློག༔ བནྡེ་སྔགས་པའི་ཧོམ་སྦར་དགྲ་ལ་ཟློག༔ ཟོར་ཁ་རླུང་ཁ་ཐམས་ཅད་དགྲ་ལ་ཟློག༔ གཏད་ཁྲམ་ངག་མནན་ཐམས་ཅད་དགྲ་ལ་ཟློག༔ མི་ཁ་ཕུང་སྦྱོར་ཐམས་ཅད་དགྲ་ལ་ཟློག༔ ཚེ་ཟད་ཟ་འགྲངས་ཐེབས་པ་དགྲ་ལ་ཟློག༔
དམག་སྣ་ཇག་སྣ་རྐུན་སྣ་དགྲ་ལ་ཟློག༔ མི་རུང་ཐན་ལྟས་སྣ་དགུ་དགྲ་ལ་ཟློག༔ རྐྱེན་ཁ་གློ་བུར་ལངས་པ་དགྲ་ལ་ཟློག༔ དུས་མིན་འཆི་བ་རྣམ་བརྒྱད་དགྲ་ལ་ཟློག༔ སྤར་སྨེ་དབང་ཐང་ཉམས་པ་དགྲ་ལ་ཟློག༔ དུར་སྒོ་གཤེད་སྒོ་རལ་པ་དགྲ་ལ་ཟློག༔ གྲི་ཁ་མཚོན་ཁ་ལངས་པ་དགྲ་ལ་ཟློག༔ བསོད་ནམས་ས་བཅུད་ཉམས་པ་དགྲ་ལ་ཟློག༔ ལོ་སྐག་ཟླ་སྐག་ཞག་སྐག་དགྲ་ལ་ཟློག༔ ནད་སྐག་འཆི་བདག་ངན་པ་དགྲ་ལ་ཟློག༔
ཚེས་གྲངས་གཟའ་སྐར་ངན་པ་དགྲ་ལ་ཟློག༔ མ་རུངས་བཀྲ་མི་ཤིས་པ་དགྲ་ལ་ཟློག༔ ཨོཾ་བཛྲ་ཀྲོ་ཏ་ཀྲོ་ཏི་ཀཱི་ལ་ཡ༔ མ་ཏྲི་རཀྴ་ཡ་མ་ཤ་ཏྲུམ་ཨ་མུ་ཀ་ཙིཏྟ་ནན༔ རུ་ཏྲ་མཱ་ར་ཛི་བཱི་ཚིནྡྷ་ཚིནྡྷ་བྷྱོ་བྷྱོ་ཟློག་ཟློག༔ མནྟྲ་དུ་ནན་བྷྱོ་ཟློག༔ ཡཎྚ་དུ་ནན་བྷྱོ་ཟློག༔ ས་ཏི་དུ་ནན་བྷྱོ་ཟློག༔ རུ་ཏྲ་དུ་ནན་བྷྱོ་ཟློག༔ ས་མ་ཡ་དུ་ནན་བྷྱོ་ཟློག༔
རྦད་ཚལ་པ་ས་མ་ཡ་བྷྱོ་ཟློག༔ མྱོག་ཏི་རྨུག་ཏི་ས་མ་ཡ་ཟློག༔ སྨི་ཤ་ཀུ་རུ་ས་མ་ཡ་ཟློག༔ ཙིཏྟ་རྦད་འགས་ས་མ་ཡ་ཟློག༔ བཛྲ་ཡ་ཏྲི་ཡ་ཏྲི་ཟློག༔ ནི་ལམ་བྷ་ར་ཟློག༔ དྲི་མི་ཧཱ་རེ་ཟློག༔ མ་རྩ་དུ་ཏྲི་ཟློག༔ ཤ་རི་ཧཱ་རི་ཟློག༔ ཁྲག་ཏི་ཡ་མ་ཟློག༔
ཙིཏྟ་ཐུམ་རིལ་ཟློག༔ ནཱ་ག་ཁ་ར་ཟློག༔ ཡ་མ་གཟེར་ནན་ཟློག༔ རཀྴ་ཏྲིག་ནན་ཟློག༔ ཡཀྴ་ཏཾ་བྷྱོ་ཟློག༔ རུ་ཏྲ་ཨེ་ཐུམ་ཟློག༔ ར་ཙ་དུ་རུ་ཟློག༔ ཁཾ་མཾ་བཾ་ཤག་ཟློག༔ དམོད་པའི་རིག་སྔགས་ཐམས་ཅད་ཕ་རོལ་དགྲ་བོའི་སྟེང་དུ་བྷྱོ་ཟློག༔ སརྦ་ཨ་མུ་ཀཱ་ཏདྱ་ཐཱ་མཱ་ར་ཡ༔
ཨེ་ཧུར་ཐུམ་རྦད་བྷྱོ་བྷྱོ་ཟློག་ཟློག༔ ཅེས་སྤུ་གྲི་ཉེར་བདུན་གྱི་སྔགས་ཡང་མང་དུ་བཟླས་ཏེ་ཐལ་མོ་བརྡབ་ཀྱང་རུང་༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ རྩང་བཟློག་སྤུ་གྲི་འཁོར་ལོ་བཞག༔ དགྲ་བོ་རེག་ཆོད་ལས་ཀྱི་མཚོན༔ བྱད་མ་རྩད་བརླག་རིག་སྔགས་ཏེ༔ དགྲ་བགེགས་སྒྲོལ་བའི་ལས་འགྲུབ་ཤོག༔ ཤ་འུག་སྟག་སྒོར་ཨི་ཐཾ་རྒྱ༔ ས་མ་ཡ༔
གཏེར་རྒྱ༔ སྦས་རྒྱ༔ གསང་རྒྱ༔ གཏད་རྒྱ༔ སྔགས་ནག་རལ་པ་ཅན་ཨོ་རྒྱན་གཏེར་བདག་གླིང་པས། མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། ༈ བླ་མེད་ཡང་ཕུར་གྭའུ་དམར་ནག་ལས༔ མདོས་རྒྱན་དར་ཚོན་སྣ་ལྔའི་བཟློག་པ་བཞུགས་སོ༔ ཁྲག་འཐུང་རོལ་པའི་ཉམས་འགྱུར་ཅན༔ ཧེ་རུ་ཀ་པའི་གཟི་བྱིན་འཁྱུག༔
མ་འགག་རོལ་རྩལ་ཆེ་བའི་མཆོག༔ དཔའ་བོ་གཡུལ་ལས་རྒྱལ་བྱེད་འདུད༔ ས་མ་ཡ༔ དེ་ནས་བཅའ་གཞི་མདོས་ཀྱི་ཆ་ལག་མཛེས་རྒྱན་གྱི་སྤྱི་ཆིངས་སྲིད་པའི་དར་རབ་ཆེན་མོ་འདི་ལ་དོན་གསུམ་སྟེ༔ དང་པོ་དར་གྱི་འབྱུང་ཁུངས་བཤད་པ༔ གཉིས་པ་དར་གྱི་སྤྱན་གཟིགས་བསྟན་པ༔ གསུམ་པ་དར་གྱིས་རྐྱེན་ངན་བཟློག་པ་སྟེ་དོན་གསུམ་ལས༔ ཐོག་མར་དར་མཐིང་གཏོར་མའི་རྩེར་གདུགས་བསྐྱོན་ཁ་ཊྭཱཾ་རྩེ་གསུམ་གྱི་རྒྱན་སྤྲས༔ འོག་ཏུ་མེ་ལོང་དང་འཕན་རྩེ་གསུམ་པ་གཉིས་ཀྱིས་བརྒྱན༔ ཤར་དུ་ཞི་དར་དཀར་པོའི་གདུགས་ལ་རྡོ་རྗེའི་ཏོག་དང་གོང་བཞིན་ནོ༔
ལྷོ་རུ་དར་སེར་པོའི་གདུགས་ལ་རིན་པོ་ཆེའི་ཏོག༔ ནུབ་ཏུ་དར་དམར་པོའི་གདུགས་ལ་པདྨ་ཁ་འབུས་ཀྱི་ཏོག༔ བྱང་དུ་དར་ལྗང་ཁུའི་གདུགས་ལ་རལ་གྲིའི་ཏོག༔ དེ་ཐམས་ཅད་ལ་རང་རང་མཐུན་པའི་མེ་ལོང་འཕན་དར་ལྕེ་བཅས་གཟུགས༔ བཟློག་པའི་མདུན་དུ་རིན་ཆེན་བརྡར་ཕྱེའི་གསེར་སྐྱེམས་ཀྱིས་སྐབས་སུ་མཆོད༔ དང་པོ་ཡེ་ནས་ཐུགས་དམ་བསྐུལ་བ་ནི༔
ཧཱུྃ༔ མ་འགག་དབྱིངས་ཀྱི་ཕོ་བྲང་ནས༔ སྐྱེ་མེད་རང་བྱུང་ཤར་བའི་ལྷ༔ གཉིས་མེད་ཞི་བ་རྡོ་རྗེ་དབྱིངས༔
རབ་ཁྲོས་ཁྲོ་བོ་མ་ལུས་དང་༔ སྐུ་གསུང་ཐུགས་ཡོན་ཕྲིན་ལས་ཀྱི༔ དཀྱིལ་འཁོར་ལྷ་ཚོགས་ཡོངས་འདུས་བཅས༔ ཀུན་ཀྱང་ཆོས་སྐུའི་རོལ་རྩལ་ཕྱིར༔ མངོན་སྤྱོད་ཕྲིན་ལས་བསྒྲུབ་པའི་སླད༔ རང་བཞིན་དབྱིངས་ནས་སྐུར་བཞེངས་ཤིག༔ ཕྲིན་ལས་དགོངས་ཕྱིར་གཤེགས་སུ་གསོལ༔ མཛེས་པའི་རྫས་དང་དགྱེས་པའི་ཕུད༔ དེང་འདིར་དཀྱིལ་འཁོར་ལྷ་ལ་འབུལ༔ སྤྱན་གཟིགས་དར་གྱིས་ཐུགས་དམ་བསྐུལ༔
བརྟན་དང་གཡོ་བས་ཁྱབ་པ་ཡིས༔ རང་བཞིན་བསྡུས་པའི་ཕྲིན་ལས་བཅོལ༔ དེང་འདིར་སྲིད་པའི་འབྱུང་བ་རྣམས༔ དམོད་དེ་ལས་སུ་བསྐུལ་བར་འཚལ༔ དེ་ནས་གསེར་སྐྱེམས་སྦྲེང་བ་ནི༔ ཧཱུྃ༔ གདོད་ནས་མཁའ་དབྱིངས་ལྷུན་གྱིས་གྲུབ༔ ཆགས་མེད་ཆགས་བྲལ་དང་པོའི་དོན༔ སྟོང་གསལ་སྒྱུ་འཕྲུལ་རྩལ་སྣང་ལས༔ ཡེ་ཤེས་རོལ་པའི་འཁོར་ལོ་ཤར༔
སྣང་སྲིད་ཁམས་ལྔ་སོ་སོར་གྲུབ༔ ཁ་དོག་བརྗོད་དུ་མ་ངེས་ཀྱང་༔ ཁ་དོག་དར་ཚོན་སྣ་ལྔ་བཞིན༔ སྲིད་པ་དང་པོ་ནས་གཞལ་བའི༔ གྲངས་མེད་རྣམས་ཀྱི་འདུ་ཚན་ལས༔ གཅིག་བརྟེན་གཉིས་སུ་ཆགས་པའི་ཚུལ༔ དེ་ཡི་བརྡ་ལ་བརྟེན་པ་ཡི༔ དེང་འདིར་ཕྲིན་ལས་དུས་ལ་བབ༔ གསེར་སྐྱེམས་མཆོད་པ་འདི་བཞེས་ལ༔ ཞི་གར་ཁྲོ་བོ་རོལ་པའི་ཚོགས༔
རང་བཞིན་མངོན་སྤྱོད་མཛད་དུ་གསོལ༔ ཧཱུྃ༔ ཡང་དག་དཔལ་ཆེན་ཧེ་རུ་ཀཿ གཉིས་མེད་རྡོ་རྗེ་གཞོན་ནུའི་སྐུ༔ རྒྱས་འདེབས་ཡུམ་དང་ཁྲོ་བོ་བཅུ༔ ཕུར་འདེབས་ཉི་ཤུ་ལ་སོགས་ཏེ༔ ཕོ་ཉ་གིང་བདུད་ཉེར་བཞི་རྣམས༔ དགྱེས་པའི་རྫས་དང་བཟློག་པའི་ལས༔ སྔགས་འཆང་བདག་གིས་བསྐུལ་བ་དང་༔ མི་མངོན་དབྱིངས་ནས་གཟིགས་སུ་གསོལ༔
ཧཱུྃ༔ དང་པོ་ཅི་ཡང་མི་སྣང་རུང་༔ གཉིས་སྣང་ཕྲ་མོར་འཛིན་པ་ལ༔ ལས་དང་ཡེ་ཤེས་དབང་གྱུར་ནས༔ ཁ་དོག་རྣམ་པར་གྲུབ་པ་ལྟར༔ དཔེ་ཡི་ལས་སུ་བརྡ་མཚོན་ལས༔ སྣང་སྲིད་ཐིག་ལེའི་རོལ་རྩལ་ཤར༔ མ་འགག་དེ་བཞིན་ཅིར་སྣང་བ༔ ཡང་དག་སྔོན་གྱི་དགོངས་པ་ལས༔ འོག་མིན་ཆོས་དབྱིངས་ཕོ་བྲང་དུ༔
གཞི་ནི་མ་སྐྱེས་མདོག་མི་འགྱུར༔ དེ་ཡི་མཚོན་པའི་ལས་བྱེད་ཕྱིར༔ དཔལ་ཆེན་ཕོ་བྲང་རྩེ་མོ་རུ༔ མཐིང་ནག་དར་གྱི་རྒྱལ་མཚན་ཕྱར༔ སྔོན་ཚེ་ཆོས་དབྱིངས་ངང་གིས་ལྷ༔ ཀུན་བཟང་ཞི་བའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ མཐིང་ནག་དར་གྱི་གདུགས་ཕུབ་པས༔ ཞི་བའི་ལྷ་ཚོགས་དགྱེས་པ་དང་༔ དེང་འདིར་རྣལ་འབྱོར་བདག་ཅག་གིས༔
ཀ་དག་ཡེ་ཤེས་སྒོམ་པ་ལ༔ ཚེ་རབས་བསགས་པའི་བག་ཆགས་བདུད༔ ཉོན་མོངས་འཁྲི་བས་བཅིངས་པའི་ཚོགས༔ དེང་འདིར་མདོས་རྒྱན་འདི་ཡིས་ཟློག༔ དགེ་བཅུའི་བར་ཆད་ཞི་བར་མཛོད༔ ཧཱུྃ༔ རྩེ་ལ་དུག་གསུམ་གཅོད་པའི་མཚོན༔ འབར་བའི་སྟོབས་བཅུ་ཁྲོ་བོའི་ལྷ༔ དགྱེས་པ་ཁྲག་འཐུང་འཁོར་བཅས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔
རྩེ་གསུམ་མཚོན་ཆ་གཟེངས་པ་ཡིས༔ ཁྲག་འཐུང་ལྷ་ཚོགས་མཉེས་པ་དང་༔ དེང་འདིར་རྣལ་འབྱོར་བདག་ཅག་གིས༔ བྱང་ཆུབ་སྒྲུབ་ལ་བར་གཅོད་པའི༔ སྨོན་ལམ་ལོག་པའི་འདྲེ་བདུད་རྣམས༔ དེང་འདིར་མདོས་རྒྱན་འདི་ཡིས་ཟློག༔ ཀུན་སློང་བདག་འཛིན་ཞི་བར་མཛོད༔ ཧཱུྃ༔ མཐིང་ནག་དར་གྱི་ཅོད་པན་བརྒྱན༔ དབུས་ཀྱི་ལྷ་ཚོགས་དགྱེས་པ་དང་༔
དེང་འདིར་རྣལ་འབྱོར་བདག་ཅག་གིས༔ རང་བྱུང་ཡེ་ཤེས་སྒྲུབ་པ་ལ༔ དུག་ལྔའི་མུན་པ་གཏིབས་པ་རྣམས༔ དེང་འདིར་མདོས་རྒྱན་འདི་ཡིས་ཟློག༔ རང་རིག་མངོན་གྱུར་ཕྲིན་ལས་མཛོད༔ ཧཱུྃ༔ ཕོ་བྲང་ཤར་གྱི་རྩེ་མོ་རུ༔ དཀར་པོ་དར་གྱི་རྒྱལ་མཚན་ཕྱར༔ དངུལ་གྱི་མེ་ལོང་ཅོད་པན་བརྒྱན༔ སྔོན་ཚེ་མེ་ལོང་ངང་གིས་ལྷ༔
ཤར་ཕྱོགས་ཞི་བའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ རྡོ་རྗེས་མཚན་པའི་རྒྱལ་མཚན་གྱིས༔ ཞི་བའི་ལས་ཀུན་སྒྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔ འཇིགས་བརྒྱད་ཞི་བར་བརྩམ་པ་ལ༔ མ་རིག་ལྷ་ཡི་བདུད་རྣམས་དང་༔ ཉོན་མོངས་ཞེ་སྡང་ལས་གྱུར་པ༔ དེང་འདིར་མདོས་རྒྱན་འདི་ཡིས་ཟློག༔ མི་མཐུན་བགེགས་ཚོགས་ཞི་བར་མཛོད༔
ཧཱུྃ༔ ཕོ་བྲང་ལྷོ་ཡི་རྩེ་མོ་རུ༔ སེར་པོ་དར་གྱི་རྒྱལ་མཚན་ཕྱར༔ གསེར་གྱི་མེ་ལོང་ཅོད་པན་བརྒྱན༔ སྔོན་ཚེ་མཉམ་ཉིད་ངང་གིས་ལྷ༔ ལྷོ་ཕྱོགས་རྒྱས་པའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ རིན་ཆེན་མཚན་པའི་རྒྱལ་མཚན་གྱིས༔ རྒྱས་པའི་ལས་ཀུན་འགྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔
ཚེ་བསོད་རྒྱས་པར་བརྩམ་པ་ལ༔ བདག་འཛིན་ཕུང་པོའི་བདུད་རྣམས་དང་༔ ཉོན་མོངས་ང་རྒྱལ་ལས་གྱུར་པ༔ དེང་འདིར་མདོས་རྒྱན་འདི་ཡིས་ཟློག༔ ཚེ་བསོད་བར་གཅོད་ཞི་བར་མཛོད༔ ཧཱུྃ༔ ཕོ་བྲང་ནུབ་ཀྱི་རྩེ་མོ་རུ༔ དམར་པོ་དར་གྱི་རྒྱལ་མཚན་ཕྱར༔ ཟངས་ཀྱི་མེ་ལོང་ཅོད་པན་བརྒྱན༔ སྔོན་ཚེ་སོར་རྟོག་ངང་གིས་ལྷ༔
ནུབ་ཕྱོགས་དབང་གི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ པདྨས་མཚན་པའི་རྒྱལ་མཚན་གྱིས༔ དབང་གི་ལས་ཀུན་འགྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔ དབང་སྡུད་ལས་ཀུན་བརྩམ་པ་ལ༔ བག་ཆགས་ཉོན་མོངས་བདུད་རྣམས་དང་༔ འདོད་པ་དེ་ལ་ཆགས་པ་རྣམས༔ དེང་འདིར་མདོས་རྒྱན་འདི་ཡིས་ཟློག༔ བདག་འཛིན་འཆིང་བརྒྱད་ཞི་བར་མཛོད༔
ཧཱུྃ༔ ཕོ་བྲང་བྱང་གི་རྩེ་མོ་རུ༔ ལྗང་གུ་དར་གྱི་རྒྱལ་མཚན་ཕྱར༔ མཐིང་གི་མེ་ལོང་ཅོད་པན་བརྒྱན༔ སྔོན་ཚེ་བྱ་གྲུབ་ངང་གིས་ལྷ༔ བྱང་ཕྱོགས་དྲག་པོའི་ལྷ་ཚོགས་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ རལ་གྲིས་མཚན་པའི་རྒྱལ་མཚན་གྱིས༔ དྲག་པོའི་ལས་ཀུན་འགྲུབ་པ་དང་༔ དེང་འདིར་རྣལ་འབྱོར་བདག་ཅག་གིས༔
དགྲ་བགེགས་བསྒྲལ་བར་བརྩམ་པ་ལ༔ འཆི་བདག་བདུད་ཀྱི་སྡེ་ཚོགས་དང་༔ སྡང་སེམས་ཕྲག་དོག་འཛིན་པའི་ཚོགས༔ དེང་འདིར་མདོས་རྒྱན་འདི་ཡིས་ཟློག༔ བསྟན་དགྲ་སྒོས་དགྲ་ཞི་བར་མཛོད༔ ཧཱུྃ༔ རང་བྱུང་ཁ་དོག་ལྔ་ཡི་དར༔ དང་པོ་ཆོས་ཀྱི་དབྱིངས་སུ་གྲུབ༔ ཉོན་མོངས་ཞི་བར་བརྩམ་པ་ལ༔ ཡེ་ཤེས་ལྔ་ཡི་ཁ་དོག་ཤར༔
འཇའ་ཚོན་ལྟ་བུའི་རྣམ་པ་ཡིས༔ དེ་ལ་སྲིད་པའི་གོས་དར་གྲུབ༔ ཚངས་པ་ལྷ་ཡི་རྒྱན་སྤྱོད་བཞིན༔ དེང་འདིར་དཀྱིལ་འཁོར་འདི་ཉིད་དུ༔ ལེགས་པར་བཀྲ་བས་མཛེས་པ་འདིས༔ དཀྱིལ་འཁོར་སྒྲུབ་ལ་བར་གཅོད་པའི༔ མ་རུངས་བདུད་སྲིན་བཟློག་ཏུ་གསོལ༔ ཧཱུྃ༔ དཔལ་ཆེན་ཁྲོ་བོའི་ཕོ་བྲང་གི༔ རྩེ་མོར་ཁ་ཊྭཱཾ་བརྒྱན་པ་ཡིས༔
སྟེང་ཕྱོགས་བར་ཆོད་བཟློག་ཏུ་གསོལ༔ མཐིང་ནག་དར་གྱི་རྒྱལ་མཚན་གྱིས༔ བར་ཕྱོགས་དགྲ་བགེགས་བཟློག་ཏུ་གསོལ༔ ཡེ་ཤེས་གསལ་བའི་མེ་ལོང་གིས༔ འོག་ཕྱོགས་བགེགས་སྲིན་བཟློག་ཏུ་གསོལ༔ དར་འཕན་རྩེ་གསུམ་འཆང་བ་ཡིས༔ མཚམས་ཀྱི་བྱུར་འདྲེ་བཟློག་ཏུ་གསོལ༔ ཨ་ནུ་བྷ་ཝའི་སྲོག་ཤིང་གིས༔ མ་རུངས་སྣ་ཚོགས་བཟློག་ཏུ་གསོལ༔ ཧཱུྃ༔
དཔལ་ཆེན་ཕོ་བྲང་ཤར་ཕྱོགས་ཀྱི༔ རྩེ་མོར་རྡོ་རྗེས་མཚན་པ་ཡིས༔ དྲི་ཟའི་གདོན་ཚོགས་བཟློག་ཏུ་གསོལ༔ དར་གདུགས་དཀར་པོས་བརྒྱན་པ་ཡིས༔ གྲུལ་བུམ་གདོན་ཚོགས་བཟློག་ཏུ་གསོལ༔ དར་འཕན་དཀར་པོ་རྩེ་གསུམ་གྱིས༔ ལྷ་ཡི་གདོན་ཚོགས་བཟློག་ཏུ་གསོལ༔ ཛྭ་ལ་ཀ་ཡི་སྲོག་ཤིང་གིས༔ བཙན་གྱི་གདོན་ཚོགས་བཟློག་ཏུ་གསོལ༔ ཧཱུྃ༔
དཔལ་ཆེན་ཕོ་བྲང་ལྷོ་ཕྱོགས་ཀྱི༔ རྩེ་མོར་རིན་ཆེན་མཚན་པ་ཡིས༔ མེ་ལྷའི་གདོན་ཚོགས་བཟློག་ཏུ་གསོལ༔ དར་གདུགས་སེར་པོས་བརྒྱན་པ་ཡིས༔ གཤིན་རྗེའི་གདོན་ཚོགས་བཟློག་ཏུ་གསོལ༔ དར་འཕན་སེར་པོ་རྩེ་གསུམ་གྱིས༔ རྒྱལ་པོའི་གདོན་ཚོགས་བཟློག་ཏུ་གསོལ༔ ཧ་རི་དྲ་ཡི་སྲོག་ཤིང་གིས༔ སྲིན་པོའི་གདོན་ཚོགས་བཟློག་ཏུ་གསོལ༔ ཧཱུྃ༔
དཔལ་ཆེན་ཕོ་བྲང་ནུབ་ཕྱོགས་ཀྱི༔ རྩེ་མོར་པདྨས་མཚན་པ་ཡིས༔ ཀླུ་ཡི་གདོན་ཚོགས་བཟློག་ཏུ་གསོལ༔ དར་གདུགས་དམར་པོས་བརྒྱན་པ་ཡིས༔ མ་མོའི་གདོན་ཚོགས་བཟློག་ཏུ་གསོལ༔ དར་འཕན་དམར་པོ་རྩེ་གསུམ་གྱིས༔ རླུང་ལྷའི་གདོན་ཚོགས་བཟློག་ཏུ་གསོལ༔ ཁ་དི་ར་ཡི་སྲོག་ཤིང་གིས༔ གནོད་སྦྱིན་གདོན་ཚོགས་བཟློག་ཏུ་གསོལ༔ ཧཱུྃ༔
དཔལ་ཆེན་ཕོ་བྲང་བྱང་ཕྱོགས་ཀྱི༔ རྩེ་མོར་རལ་གྲིས་མཚན་པ་ཡིས༔ གཟའ་ཡི་གདོན་ཚོགས་བཟློག་ཏུ་གསོལ༔ དར་གདུགས་ལྗང་གུས་བརྒྱན་པ་ཡིས༔ དབང་ལྡན་གདོན་ཚོགས་བཟློག་ཏུ་གསོལ༔ དར་འཕན་ལྗང་གུ་རྩེ་གསུམ་གྱིས༔ བདུད་ཀྱི་གདོན་ཚོགས་བཟློག་ཏུ་གསོལ༔ ཙནྡ་དནྜའི་སྲོག་ཤིང་གིས༔ བགེགས་ཀྱི་གདོན་ཚོགས་བཟློག་ཏུ་གསོལ༔ དཀར་པོ་དངུལ་གྱི་མེ་ལོང་གིས༔
ཤར་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ སེར་པོ་གསེར་གྱི་མེ་ལོང་གིས༔ ལྷོ་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ དམར་པོ་ཟངས་ཀྱི་མེ་ལོང་གིས༔ ནུབ་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ སྔོན་པོ་མཐིང་གི་མེ་ལོང་གིས༔ བྱང་ཕྱོགས་ཡོངས་ཀྱི་གདོན་ཚོགས་བཟློག་ཏུ་གསོལ༔ བཟློག་གོ་བསྒྱུར་རོ་ཕྲིན་ལས་མཛོད༔ གནམ་ནས་དལ་ཁ་འབེབས་པ་ཟློག༔ བར་ནས་བདུད་ཀྱིས་འབོད་པ་ཟློག༔
ས་ནས་དུག་མདའ་ལངས་པ་ཟློག༔ མཚམས་ནས་གྲི་སྲི་ལངས་པ་ཟློག༔ ལོ་དགྲ་གཤེད་བཞི་ལངས་པ་ཟློག༔ སྨེ་བ་སྤར་ཁ་ངན་པ་ཟློག༔ སྐག་དང་ཕུང་སྲི་ལངས་པ་ཟློག༔ བགེགས་རིགས་སྟོང་ཕྲག་བརྒྱད་ཅུ་ཟློག༔ ཡེ་འདྲོག་སུམ་བརྒྱ་དྲུག་ཅུ་ཟློག༔ བྱིས་པའི་གདོན་ཆེན་བཅོ་ལྔ་ཟློག༔ གློ་བུར་བརྒྱད་ཅུ་རྩ་གཅིག་ཟློག༔ དུས་མིན་འཆི་བ་རྣམ་བརྒྱད་ཟློག༔
མི་རུང་བཀྲ་མི་ཤིས་པ་ཟློག༔ རྟགས་དང་རྟེན་འབྲེལ་ངན་པ་ཟློག༔ གོད་ཁ་གྱོད་བྱུར་ངན་པ་ཟློག༔ ཐན་ལྟས་རྨི་ལམ་ངན་པ་ཟློག༔ བྷྱོ་བྷྱོ་བཟློག་བཟློག་ཕྲིན་ལས་མཛོད༔ ཨོཾ་ཨེ་ཀ་དུ་ན་ཨེ་ས་བྷྱོ་བྷྱོ་ཟློག་ཟློག༔ ཅེས་གསེར་སྐྱེམས་ཡོངས་རྫོགས་ལྷག་མེད་གོང་གི་མཚམས་ནས་འབུལ་བར་བྱ༔ ས་མ་ཡ༔ ཨེ་མ་ལྔ་ལྡན་ལེགས་ཕྲེང་མཛེས་པ་དབང་པོའི་ཏོག༔ ཕྲིན་ལས་རྣམ་བཞིའི་གཉན་འདི་དཔུང་གཅིག་གོ༔
ཇི་སྙེད་ཐབས་ཀྱིས་བསྡུས་པའི་ཤེས་རབ་ཟུང་༔ ཇི་ལྟར་གུ་རུའི་གསུང་བཞིན་བསླད་མེད་དུ༔ དབྱངས་ཅན་བདག་གིས་བརྡ་བཞི་རྒྱས་གདབ་བོ༔ མ་རིག་མཚོ་སྐེམ་མེ་འོད་གདོང་གིས་སྲུངས༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ བདག་འདྲ་སྔགས་འཆང་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་༔ ལུག་ལོར་བདུད་འདུལ་སྔགས་པ་གླིང་དུ་ཤོག་སེར་ནས་བསྒྱུར་བའོ།། །། ༈ བླ་མེད་ཡང་ཕུར་གྭའུ་དམར་ནག་ལས༔ ཡང་བཟློག་རྡོ་རྗེའི་ཐོག་མདའ་དགུ་སྐོར་བཞུགས་སོ༔ དཔལ་ཆེན་རྡོ་རྗེ་གཞོན་ནུའི་སྐུ་ལ་འདུད༔ ས་མ་ཡ༔ ཨེ་མ་བདག་འདྲ་པད་འབྱུང་ངས༔ ཡང་བཟློག་གནམ་ལྕགས་ཐོག་མདའ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔
ཡི་གེར་ཐོབ་ལ་གཏེར་དུ་སྦོས༔ མཐུ་ཆེན་དེ་དང་འཕྲད་པར་ཤོག༔ ས་མ་ཡ༔ ཡང་བཟློག་བྱ་བའི་རིམ་པ་ནི༔ གྲི་ལག་ལ་སོགས་གཡབ་པའི་རྫས༔ འབྲུ་ནག་ལ་སོགས་གཏོར་མའི་ཐུན༔ རོལ་མོ་ལ་སོགས་རྔམ་པའི་བརྗིད༔ དམོད་པ་དྲག་སྔགས་ལས་སུ་ཤེས༔ དཔའ་བོ་རྡོ་རྗེ་ཏིང་འཛིན་བསྐྱེད༔ དགྲ་བོའི་གཡུལ་ངོ་བཟློག་པར་བསམ༔
ས་མ་ཡ༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ ཡང་དག་ཆེ་མཆོག་རྡོ་རྗེ་གཞོན་ནུའི་སྐུ༔ སྐུ་མདོག་མཐིང་ནག་མི་བཟད་རབ་ཏུ་འབར༔ ཁྲོས་པའི་ཞལ་གྱིས་སྲིད་གསུམ་སྔངས་ཤིང་འདར༔ རྣོ་དབལ་མཚོན་ཆས་གདོན་ཚོགས་དུམ་བུར་གཏུབ༔ དུར་ཁྲོད་ཆས་བརྒྱད་རྩལ་ཆེན་ལྷུན་གྱིས་གྲུབ༔ རྡོ་རྗེའི་སྒྲོ་ལྡན་ལོག་འདྲེན་ཐུལ་གྱིས་གཞོམ༔ འཇིགས་བྱེད་གར་གྱིས་སྣང་སྲིད་གཡོ་ཞིང་འགུལ༔
དཀྱིལ་འཁོར་ཡོངས་ཀྱི་གཙོ་མོ་པང་དུ་འཁྱུད༔ ཡབ་ཡུམ་སྐུ་ལ་ཡེ་ཤེས་མེ་རི་འབར༔ བ་སྤུའི་གསེབ་ནས་ཁྲོ་ཚོགས་སྤྲིན་ལྟར་གཏིབས༔ འཇིགས་པའི་གད་མོ་ཧཱུྃ་སྒྲ་འབྲུག་ལྟར་སྒྲོག༔ དྲག་སྔགས་རྦད་བསྐུལ་རྫུ་འཕྲུལ་གློག་ལྟར་འཁྱུག༔ ཡེ་ཤེས་འཇིག་རྟེན་ཁྲོ་ཚོགས་འབུམ་གྱིས་བསྐོར༔ བཀའ་སྡོད་རབ་འཇིགས་ཕོ་ཉ་ལས་ལ་འགྱེད༔ བཟློག་པའི་མཚོན་ཆ་ངན་སྔགས་ཤ་ར་ར༔ དེང་འདིར་དྲག་པོའི་ཕྲིན་ལས་དུས་ལ་བབ༔ དགྲ་བགེགས་བསྒྲལ་ཞིང་བཟློག་བསྒྱུར་ཕྲིན་ལས་མཛོད༔
༤ ཧཱུྃ༔ སྔོན་ཚེ་བཟློག་པ་གང་ནས་བྱུང་༔ གསང་ཆེན་ཁྲོ་བོ་རོལ་པ་རུ༔ ཡེ་ཤེས་འཇིག་རྟེན་འཁྲུགས་པའི་ཚེ༔ དཔལ་ཆེན་ཡང་དག་ཧེ་རུ་ཀས༔ གསང་སྔགས་འདུས་པའི་དཀྱིལ་འཁོར་བཞེངས༔ རིག་སྔགས་འདུས་པའི་གཏོར་ཆེན་བཤམས༔ གཟུངས་སྔགས་འདུས་པའི་ཟོར་ཆེན་བསྒྲིལ༔ ཡེ་ཤེས་ཕོ་ཉ་རྩང་གིས་བརྒྱན༔ ངན་སྔགས་དམོད་པའི་ཟོར་འཕང་ཚེ༔
འཇིག་རྟེན་ལྷ་རྣམས་སྲོག་སྙིང་བླངས༔ མ་རུངས་དྲེགས་པ་རྡུལ་དུ་བརླགས༔ སྔོན་ཚེ་མྱུར་མགྱོགས་རྦད་པའི་ལྷ༔ དེང་འདིར་དགྲ་བགེགས་བཟློག་ཏུ་གསོལ༔ ཧཱུྃ༔ དེ་ནས་བཟློག་པ་གང་ནས་བྱུང་༔ ལྷ་དང་ལྷ་མིན་འཐབ་པའི་ཚེ༔ དཔལ་ཆེན་བཛྲ་ཀུ་མཱ་རས༔ བྱིན་རླབས་འདུས་པའི་དཀྱིལ་འཁོར་བཞེངས༔ ནུས་མཐུ་འདུས་པའི་གཏོར་ཆེན་བཤམས༔
མན་ངག་སྟོབས་ཀྱིས་ཟོར་ཆེན་བསྒྲིལ༔ རྫུ་འཕྲུལ་ཐོགས་མེད་རྩང་གིས་བརྒྱན༔ རེག་ཆོད་རྩལ་གྱིས་ཟོར་འཕང་ཚེ༔ ལྷ་མིན་གཡུལ་དང་དཔུང་ཚོགས་བཅོམ༔ འབྱུང་པོའི་གདོན་ཚོགས་ཕྱེ་མར་བརླགས༔ སྔོན་ཚེ་མྱུར་མགྱོགས་རྦད་པའི་ལྷ༔ དེང་འདིར་དགྲ་བགེགས་བཟློག་ཏུ་གསོལ༔ ཧཱུྃ༔ དེ་ནས་བཟློག་པ་གང་ནས་བྱུང་༔ རྡོ་རྗེ་གདན་གྱི་ལྷོ་ནུབ་ཏུ༔
ཆོས་རྒྱལ་མུ་སྟེགས་འཐབ་པའི་ཚེ༔ རིག་འཛིན་དགའ་རབ་རྡོ་རྗེ་ཡིས༔ བསྐྱེད་རིམ་དྲི་མེད་དཀྱིལ་འཁོར་བཞེངས༔ རྫོགས་རིམ་གཉུག་མའི་གཏོར་ཆེན་བཤམས༔ གཉིས་མེད་གཅིག་འདུས་ཟོར་ཆེན་བསྒྲིལ༔ རོལ་རྩལ་ཟང་ཐལ་རྩང་གིས་བརྒྱན༔ རྡོ་རྗེ་ཐོག་འབེབས་ཟོར་ཀྱང་འཕངས༔ མུ་སྟེགས་དམག་ཚོགས་ཁྲག་བསྐྱུགས་གུམ༔ ཞང་ཞུང་ཕྱི་པའི་བསྟན་པ་ནུབ༔ སྔོན་ཚེ་མྱུར་མགྱོགས་རྦད་པའི་ལྷ༔
དེང་འདིར་དགྲ་བགེགས་བཟློག་ཏུ་གསོལ༔ ཧཱུྃ༔ དེ་ནས་བཟློག་པ་གང་ནས་བྱུང་༔ རྡོ་རྗེ་གདན་གྱི་ནུབ་བྱང་དུ༔ ཕྱི་ནང་བདེན་གཉིས་རྩོད་པའི་ཚེ༔ སློབ་དཔོན་སེངྒེ་སྒྲ་སྒྲོགས་ཀྱིས༔ སྙིང་རྗེ་ཁྲོས་པའི་དཀྱིལ་འཁོར་བཞེངས༔ ཐོགས་མེད་མཐུ་ཡི་གཏོར་ཆེན་བཤམས༔ དམོད་པ་རེག་ཆོད་ཟོར་ཆེན་བསྒྲིལ༔ ལས་སྟོབས་རླུང་གི་རྩང་ཕུར་བརྒྱན༔
འབྱུང་ལྔ་གོ་ལྡོག་ཟོར་འཕང་ཚེ༔ གནམ་ལྕགས་ཐོག་ལྷུངས་མུ་སྟེགས་བརླགས༔ ནམ་ཡང་མི་ལྡང་རྒྱ་ཡིས་བཏབ༔ སྔོན་ཚེ་མྱུར་མགྱོགས་རྦད་པའི་ལྷ༔ དེང་འདིར་དགྲ་བགེགས་བཟློག་པར་མཛོད༔ ཧཱུྃ༔ དེ་ནས་བཟློག་པ་གང་ནས་བྱུང་༔ ཕྱི་རབས་རིག་འཛིན་རྗེས་འཇུག་གིས༔ ཡང་ཕུར་འདུས་པའི་དཀྱིལ་འཁོར་བཞེངས༔ བདེན་གཉིས་རྫས་ཀྱི་གཏོར་ཆེན་བཤམས༔
སྣ་ཚོགས་དུག་གི་ཟོར་ཆེན་བསྒྲིལ༔ དྲག་པོ་ལས་མཁན་རྩང་གིས་བརྒྱན༔ དེང་འདིར་ལོག་འདྲེན་བགེགས་ལ་འཕེན༔ རྦད་པའི་ལྷ་སྲུང་ལས་ལ་ཆོས༔ དགྲ་བགེགས་བཟློག་པའི་ཕྲིན་ལས་མཛོད༔ ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་ཀྱིས༔ ཁྲག་མཆོད་དམར་པོ་འདི་བཞེས་ལ༔ དམག་དཔུང་བསྐྱེད་ལ་ཟོར་སྣ་དྲོངས༔ བཟློག་བསྒྱུར་ཕྲིན་ལས་འགྲུབ་པར་མཛོད༔
༦ ཧཱུྃ་ཛཿ ཕོ་རྒྱུད་ཁྲོ་བོའི་དྲག་སྔགས་ཡང་༔ དམར་ནག་གཏོར་མས་དགྲ་ལ་ཟློག༔ མོ་རྒྱུད་མ་མོའི་ཐུན་སྔགས་ཡང་༔ དམར་ནག་གཏོར་མས་དགྲ་ལ་ཟློག༔ འཁོར་ཚོགས་ཕོ་ཉའི་རྦོད་གཏོང་ཡང་༔ དམར་ནག་གཏོར་མས་དགྲ་ལ་ཟློག༔ ཞང་ཞུང་བོན་གྱི་མཐུ་གཏད་ཡང་༔ དམར་ནག་གཏོར་མས་དགྲ་ལ་ཟློག༔ བནྡེ་སྔགས་པའི་ཧོམ་སྦར་ཡང་༔
དམར་ནག་གཏོར་མས་དགྲ་ལ་ཟློག༔ རྒྱ་གར་རྒྱ་ནག་བསྒྱུར་གཏོ་རྣམས༔ དམར་ནག་གཏོར་མས་དགྲ་ལ་ཟློག༔ ཕྱོགས་སྐྱོང་བཅུ་ཡི་བྱད་ཟོར་ཡང་༔ དམར་ནག་གཏོར་མས་དགྲ་ལ་ཟློག༔ སྡེ་བརྒྱད་ཡོངས་ཀྱི་གནོད་པ་ཡང་༔ དམར་ནག་གཏོར་མས་དགྲ་ལ་ཟློག༔ འབྱུང་པོ་འཁྲུགས་པའི་ཁ་རླངས་རྣམས༔ དམར་ནག་གཏོར་མས་དགྲ་ལ་ཟློག༔ དམག་འཁྲུག་མཚོན་གྱི་བསྐལ་པ་རྣམས༔
དམར་ནག་གཏོར་མས་དགྲ་ལ་ཟློག༔ སྐག་དང་སྤར་ཁ་རྩུབ་པ་རྣམས༔ དམར་ནག་གཏོར་མས་དགྲ་ལ་ཟློག༔ འཆི་བདག་དུས་ཀྱི་ཕོ་ཉ་རྣམས༔ དམར་ནག་གཏོར་མས་དགྲ་ལ་ཟློག༔ བྱད་ཁ་ཕུར་ཁ་བསྐྲད་གཟིར་རྣམས༔ དམར་ནག་གཏོར་མས་དགྲ་ལ་ཟློག༔ ན་སྲི་འཆི་སྲི་དུར་སྲི་རྣམས༔ དམར་ནག་གཏོར་མས་དགྲ་ལ་ཟློག༔ གོད་སྲི་ཕུང་སྲི་གྱོད་སྲི་རྣམས༔
དམར་ནག་གཏོར་མས་དགྲ་ལ་ཟློག༔ གླེང་གཞིའི་མི་ཁ་གཏམ་ངན་རྣམས༔ དམར་ནག་གཏོར་མས་དགྲ་ལ་ཟློག༔ ལོངས་སྤྱོད་ཕྱྭ་གཡང་ཉམས་པ་རྣམས༔ དམར་ནག་གཏོར་མས་དགྲ་ལ་ཟློག༔ ཚེ་ཉམས་དབང་ཐང་རྒུད་པ་རྣམས༔ དམར་ནག་གཏོར་མས་དགྲ་ལ་ཟློག༔ དགྲ་སྒོ་གྱོད་སྒོ་བྱེ་བ་རྣམས༔ དམར་ནག་གཏོར་མས་དགྲ་ལ་ཟློག༔ གྲི་སྲི་མཚོན་སྲི་ལངས་པ་རྣམས༔
དམར་ནག་གཏོར་མས་དགྲ་ལ་ཟློག༔ མ་ཉེས་ལས་ཀྱི་ཁ་ཡོག་རྣམས༔ དམར་ནག་གཏོར་མས་དགྲ་ལ་ཟློག༔ ལོ་བཅུད་འབྲས་བུ་ཉམས་པ་རྣམས༔ དམར་ནག་གཏོར་མས་དགྲ་ལ་ཟློག༔ འགོང་པོའི་ཟ་ཁ་རྐུ་བ་རྣམས༔ དམར་ནག་གཏོར་མས་དགྲ་ལ་ཟློག༔ གོད་འདྲེ་དབུལ་སྲི་བསེ་རག་རྣམས༔ དམར་ནག་གཏོར་མས་དགྲ་ལ་ཟློག༔ ཆུང་སྲི་རྨུག་འདྲེ་ལན་ཆགས་རྣམས༔
དམར་ནག་གཏོར་མས་དགྲ་ལ་ཟློག༔ སྒབ་འདྲེ་རྒྱལ་འགོང་འབྱུང་པོ་རྣམས༔ དམར་ནག་གཏོར་མས་དགྲ་ལ་ཟློག༔ མི་མིན་འབྱུང་པོའི་ཆོ་འཕྲུལ་རྣམས༔ དམར་ནག་གཏོར་མས་དགྲ་ལ་ཟློག༔ རྨི་ལྟས་པྲ་རྟགས་ངན་པ་རྣམས༔ དམར་ནག་གཏོར་མས་དགྲ་ལ་ཟློག༔ ན་ཚ་འབྱུང་བཞི་འཁྲུགས་པ་རྣམས༔ དམར་ནག་གཏོར་མས་དགྲ་ལ་ཟློག༔ མི་མིན་འབྱུང་པོའི་ཆོ་འཕྲུལ་རྣམས༔
དམར་ནག་གཏོར་མས་དགྲ་ལ་ཟློག༔ ཕོ་ཉས་བླ་ཚེ་རྐུ་བ་རྣམས༔ དམར་ནག་གཏོར་མས་དགྲ་ལ་ཟློག༔ ཐན་དང་ལྟས་ངན་ཐམས་ཅད་ཀྱང་༔ དམར་ནག་གཏོར་མས་དགྲ་ལ་ཟློག༔ བར་ཆོད་གློ་བུར་ཡེ་འདྲོག་རྣམས༔ དམར་ནག་གཏོར་མས་དགྲ་ལ་ཟློག༔ མི་རུང་མི་འདོད་ཐམས་ཅད་ཀྱང་༔ དམར་ནག་གཏོར་མས་དགྲ་ལ་ཟློག༔ བཟློག་ཅིང་བསྒྱུར་རོ་མཱ་ར་ཡ༔
རུ་ཏྲ་ནྲྀ་ཏྲི་ཤ་ཏྲུཾ་ཧུར་ཐུཾ་བྷྱོཿ རུ་ཏྲ་ཡ་མ་ཙིཏྟ་སྲོག་ལ་རྦད༔ རུ་ཏྲ་མཱ་ར་བྷནྡྷ་བྷནྡྷ་ཕཊ྄ཿ རུ་ཏྲ་གཟེར་ཐུཾ་བིགྷྣཱན་ཏྲིག་ནན་ཟློག༔ རུ་ཏྲ་ཁ་ཐཾ་མྱོག་ནན་ཏྲི་ཏྲི་ཟློག༔ རུ་ཏྲ་ཧུར་ཐུཾ་ཤམ་ལང་པུར་ཐུཾ་ཟློག༔ རུ་ཏྲ་ཐུན་ཛ་ཛཱི་བི་རྦད་ནན་ཟློག༔ རུ་ཏྲ་ཤག་འགས་ཧུ་ལུ་ཁྲོཾ་བྷྱོ་ཟློག༔ རུ་ཏྲ་ཀཱ་ཝཱཀ་ཙིཏྟ་མྱག་ཐུཾ་ཟློག༔ བྷྱོ་བྷྱོ་ཟློག་ཟློག་མཱ་ར་ཡ་རྦད་ནན་ནན༔
ཞེས་ཟློག་སྔགས་ལན་དགུ་ལས་མ་ཉུང་བར་བཟླས་ཤིང་ཐལ་མོ་བརྡབ༔ ས་མ་ཡ༔ ཡང་བཟློག་དུག་གི་འཁོར་ལོ་ཆ་དགུ་ནི༔ དགྲ་དཔུང་ཆམ་ལ་འབེབས་པའི་ཟོར་པོ་ཆེ༔ གང་ལ་བཏབ་ཀྱང་ཐོགས་མེད་གནམ་ལྕགས་ཐུན༔ དམ་ཉམས་ལོག་འདྲེན་བསྒྲལ་བའི་མཚོན་ཆར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ བདག་འདྲ་ཨོ་རྒྱན་གཏེར་བདག་གླིང་པས་མེ་སྤྲེལ་ལོར་མོན་ཁ་ཤ་འུག་སྟག་སྒོའི་བྲག་ནས་གདན་དྲངས་ཤིང༌། གླང་ལོར་སྦས་ཡུལ་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ།། །། ༈ བླ་མེད་ཡང་གསང་གྭའུ་དམར་ནག་ལས༔ བཟློག་པ་དུག་མདའ་རེག་ཆོད་ནག་པོ་བཞུགས་སོ༔ ྀཨཚ རྒྱ༔ ཡང་དག་དཔལ་ཆེན་རྡོ་རྗེ་གཞོན་ནུར་འདུད༔ ས་མ་ཡ༔ བདག་འདྲ་དྲག་སྔགས་ཐོད་ཕྲེང་གིས༔
བཟློག་པ་དུག་མདའ་རེག་ཆོད་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ མ་འོངས་དུས་ཀྱི་ཐ་མ་ལ༔ མཐུ་ཆེན་དེ་དང་འཕྲད་པར་ཤོག༔ ས་མ་ཡ༔ བཟློག་པ་བྱ་བའི་རིམ་པ་ནི༔ དམག་བསྐུལ་ལས་བཅོལ་རོལ་མོ་བསྒྲག༔ བསྐྱེད་པའི་ལྷ་དང་སྲུང་མ་རྣམས༔ གོ་གྱོན་མཚོན་ཐོགས་དགྲ་ལ་ཆས༔
བཟློག་པའི་སྔགས་སྒྲ་བསྒྲགས་པར་བསམ༔ དུག་གསུམ་ཤ་ཁྲག་གཏོར་མ་བཤམ༔ སྐབས་སུ་འགུགས་ཤིང་ཡང་ཡང་བསྒྲལ༔ རིམ་པར་བཟློག་པའི་ནང་དུ་འབུལ༔ དང་པོ་ལས་ཀྱི་རིམ་པ་ནི༔ ༣ ཧཱུྃ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ དཔལ་ཆེན་ཡང་དག་ཆེ་མཆོག་ཧེ་རུ་ཀཿ འཇིགས་བྱེད་སྟོབས་ལྡན་བཛྲ་ཀཱི་ལ་ཡ༔ ཞི་ཁྲོ་རབ་འབྱམས་རྒྱལ་བ་རྒྱ་མཚོའི་ཚོགས༔
བཀའ་སྡོད་དམ་ཅན་ཆོས་སྐྱོང་མ་ལུས་ཀུན༔ དབང་དྲག་རྔམ་ཆེན་འཁྲུགས་པའི་ཀློང་ནས་བཞེངས༔ དམག་དཔུང་བསྐྱེད་ཅིང་བཟློག་བསྒྱུར་ཕྲིན་ལས་མཛོད༔ དང་པོ་ཧོམ་བསྐྱེད་པ་ནི༔ ༢ ཧཱུྃ༔ མདུན་དུ་དྲག་པོ་གནམ་ལྕགས་ཧོམ་གྱི་ནང་༔ དགྲ་བགེགས་བྱད་མ་མངོན་སུམ་ལྟ་བུར་གསལ༔ ལས་མཁན་ཕོ་ཉས་བཟུང་སྟེ་མི་ཤོར་བར༔ མནན་ཅིང་བསྡམས་ནས་མྱོས་པའི་རང་བཞིན་གྱུར༔ གཉིས་པ་འགུགས་བསྟིམ་ནི༔
ཕཊ྄ཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔ དཔལ་ཆེན་ཆེ་མཆོག་ལྷ་ཚོགས་བདེན་པའི་མཐུས༔ བྱད་མ་དགྲ་བགེགས་ལོག་འདྲེན་གནོད་བྱེད་རྣམས༔ རང་དབང་མེད་པར་གཟུགས་ལིང་འདི་ལ་ཁུག༔ ཨོཾ་རུ་ཏྲ་ནྲྀ་ཏྲི་ཨ་ཀརྵ་ཡ་ཛཿ གསུམ་པ་བསྒྲལ་བ་ནི༔ ཧཱུྃ༔ ལས་བྱེད་ཕོ་ཉའི་དམག་ཚོགས་སྤྲིན་ལྟར་གཏིབས༔ རྣོ་དབལ་འདེབས་པའི་མཚོན་ཆ་སྐར་ལྟར་འཁྲུགས༔
སྒྲོལ་ཅིང་གཏུབས་ཤིག་རལ་གྲི་འབར་བའི་མཚོན༔ དམ་ཉམས་དགྲ་བོའི་སྙིང་ལ་མཱ་ར་ཡ༔ ཨོཾ་ཡ་མ་ཛི་བཱི་ནྲྀ་ཏྲི་མཱ་ར་ཚིནྡྷ་པ་ཙ་པ་ཙ་ཧཱུྃ་ཕཊ྄ཿ ཅེས་དགྲ་བགེགས་རྣམས་ཚལ་པར་གཏུབ༔ བསྒྲལ་ལས་འདི་ལས་མཚམས་སུ་སྐབས་སུ་སྦྱར༔ ༥ ཧཱུྃ༔ དཔལ་ཆེན་ཆེ་མཆོག་ཁྲོ་རྒྱལ་ཧེ་རུ་ཀཿ ཉི་ཤུ་རྩ་གཅིག་རྔམ་པའི་གཏུམ་ཞལ་བགྲད༔ ཞེ་གཉིས་ཕྱག་གིས་ཞི་ཁྲོའི་ལྷ་ཚོགས་བསྣམས༔ དུར་ཁྲོད་ཆས་བརྒྱད་གར་དགུའི་ཉམས་དང་ལྡན༔
དབྱིངས་ཀྱི་ཡུམ་ཆེན་ཀྲོ་ཏི་ཤྭ་རཱི་འཁྱུད༔ རབ་ཏུ་འབར་བའི་མེ་དཔུང་དབུས་སུ་འགྱིངས༔ གསང་ཆེན་མེ་རི་འབར་བའི་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ ཆོས་སྐུ་ཀུན་བཟང་ཡབ་ཡུམ་རིགས་ལྔའི་ཚོགས༔ སྣ་ཚོགས་མཛེས་པའི་དར་དང་ཅོད་པན་འཛིན༔ འཇའ་འོད་ཡེ་ཤེས་ལྔ་ལྡན་ཀློང་ནས་བཞེངས༔

དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཀུན་ཏུ་བཟང་པོ་ཆོས་དབྱིངས་ཡེ་ཤེས་སྐུ༔ མ་རིག་འཁྲུལ་པའི་གཏི་མུག་བཟློག་ཏུ་གསོལ༔ དབྱིངས་ཕྱུག་བཟང་མོ་དུས་གསུམ་སྐྱེད་པའི་ཡུམ༔ ང་བདག་གཅེས་འཛིན་རུ་ཏྲ་བཟློག་ཏུ་གསོལ༔ རྡོར་སེམས་ཡབ་ཡུམ་ཞེ་སྡང་བག་ཆགས་ཟློག༔ རིན་འབྱུང་ཡབ་ཡུམ་ང་རྒྱལ་ཤེས་བྱ་ཟློག༔ སྣང་མཐའ་ཡབ་ཡུམ་འདོད་ཆགས་སྲིད་པ་ཟློག༔ དོན་གྲུབ་ཡབ་ཡུམ་ཕྲག་དོག་ཁོང་ཁྲོ་ཟློག༔
ཧཱུྃ༔ ཞི་བ་ཡབ་ཡུམ་རིགས་ལྔའི་ལྷ་ཚོགས་ཀྱིས༔ དུག་ལྔ་བསྒྲལ་བའི་ཁྲག་མཆོད་འདི་བཞེས་ལ༔ ངན་འགྲོར་ལྟུང་བའི་སྐྱེ་སྒོ་བཟློག་ཏུ་གསོལ༔ ཧཱུྃ༔ ས་སྙིང་ལ་སོགས་སེམས་དཔའ་ཡབ་ཡུམ་བརྒྱད༔ ཞི་བའི་ཚུལ་དགུ་མཛེས་པའི་རྒྱན་གྱིས་སྤྲས༔ སྒྱུ་འཕྲུལ་དྲྭ་བའི་ཀློང་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ བྱང་ཆུབ་སེམས་དཔའ་ས་སྙིང་པོ་ཡབ་ཡུམ་གྱིས༔ མ་དག་སྐྱེ་བའི་སྡུག་བསྔལ་བཟློག་ཏུ་གསོལ༔ བྱང་ཆུབ་སེམས་དཔའ་བྱམས་པ་ཡབ་ཡུམ་གྱིས༔ སྡུག་བསྔལ་ནད་ཀྱིས་མནར་བ་བཟློག་ཏུ་གསོལ༔ བྱང་ཆུབ་སེམས་དཔའ་ཀུན་བཟང་ཡབ་ཡུམ་གྱིས༔ སྡུག་བསྔལ་ཚེ་རིང་རྒན་པ་བཟློག་ཏུ་གསོལ༔ བྱང་ཆུབ་སེམ་དཔའ་ནམ་སྙིང་ཡབ་ཡུམ་གྱིས༔ དུས་མིན་འཆི་བའི་འཇིགས་པ་བཟློག་ཏུ་གསོལ༔ བྱང་ཆུབ་སེམས་དཔའ་འཇམ་དཔལ་ཡབ་ཡུམ་གྱིས༔
མ་དག་མངལ་དུ་སྐྱེ་བ་བཟློག་ཏུ་གསོལ༔ བྱང་ཆུབ་སེམས་དཔའ་སྤྱན་གཟིགས་ཡབ་ཡུམ་གྱིས༔ སྒོ་ངར་སྐྱེ་བའི་སྡུག་བསྔལ་བཟློག་ཏུ་གསོལ༔ བྱང་ཆུབ་སེམས་དཔའ་སྒྲིབ་སེལ་ཡབ་ཡུམ་གྱིས༔ དྲོད་གཤེར་སྐྱེ་བའི་སྡུག་བསྔལ་བཟློག་ཏུ་གསོལ༔ བྱང་ཆུབ་སེམས་དཔའ་ཕྱག་རྡོར་ཡབ་ཡུམ་གྱིས༔ མི་མིན་འབྱུང་པོར་སྐྱེ་བའི་སྡུག་བསྔལ་ཟློག༔ ཧཱུྃ༔ བྱང་ཆུབ་སེམས་དཔའ་འགྲོ་བའི་དོན་མཛད་བརྒྱད༔ ཉོན་མོངས་བསྒྲལ་བའི་རཀྟ་འདི་བཞེས་ལ༔
མ་དག་སྲིད་པར་འཁྱམས་པ་བཟློག་ཏུ་གསོལ༔ ཧཱུྃ༔ བརྒྱ་བྱིན་ལ་སོགས་སྦྱོང་བྱེད་ཐུབ་པ་དྲུག༔ བསླབ་གསུམ་རྣམ་དག་བྱང་སེམས་ཆས་ཀྱིས་བརྒྱན༔ ཚོགས་གཉིས་མཐར་ཕྱིན་ཀློང་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ བཅོམ་ལྡན་ཐུབ་པ་བརྒྱ་བྱིན་ཆེན་པོ་ཡིས༔ ལྷ་རུ་སྐྱེ་བའི་འཕོ་ལྟུང་སྡུག་བསྔལ་ཟློག༔
བཅོམ་ལྡན་ཐུབ་པ་ཐག་བཟང་ཆེན་པོ་ཡིས༔ ལྷ་མིན་སྐྱེ་བའི་འཐབ་རྩོད་སྡུག་བསྔལ་ཟློག༔ བཅོམ་ལྡན་ཐུབ་པ་ཤཱཀྱ་སེངྒེ་ཡིས༔ མི་རུ་སྐྱེ་བའི་སྡུག་བསྔལ་བཟློག་ཏུ་གསོལ༔ བཅོམ་ལྡན་ཐུབ་པ་སེངྒེ་རབ་བརྟན་གྱིས༔ དུད་འགྲོར་སྐྱེ་བའི་སྡུག་བསྔལ་བཟློག་ཏུ་གསོལ༔ བཅོམ་ལྡན་ཐུབ་པ་ཁ་འབར་སྒྲོམ་བུ་ཡིས༔ ཡི་དྭགས་སྐྱེ་བའི་བཀྲེས་སྐོམ་བཟློག་ཏུ་གསོལ༔ བཅོམ་ལྡན་ཐུབ་པ་ཆོས་ཀྱི་རྒྱལ་པོ་ཡིས༔ དམྱལ་བར་སྐྱེ་བའི་བཙོ་བསྲེག་སྡུག་བསྔལ་ཟློག༔
ཧཱུྃ༔ སྡུག་བསྔལ་སྐྱོབ་པའི་བཅོམ་ལྡན་ཐུབ་པ་དྲུག༔ རྒྱུད་དྲུག་བསྒྲལ་བའི་རཀྟ་འདི་བཞེས་ལ༔ གནས་ངན་ལེན་པའི་སྐྱེ་སྒོ་བཟློག་ཏུ་གསོལ༔ ཧཱུྃ༔ རྣམ་པར་སྨིན་སོགས་རིག་འཛིན་ཆེན་པོ་ལྔ༔ སྒེག་བཞད་དགྱེས་ལ་མཛེས་པའི་ཆ་ལུགས་ལྡན༔ དག་པ་རང་བྱུང་གནས་ནས་སྐུར་བཞེངས་ལ༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ རྣམ་པར་སྨིན་པའི་རིག་འཛིན་ཡབ་ཡུམ་གྱིས༔ འབྱུང་བཞི་ཚེ་ཡི་བར་ཆད་བཟློག་ཏུ་གསོལ༔ ས་ལ་གནས་པའི་རིག་འཛིན་ཡབ་ཡུམ་གྱིས༔ ལྷ་བུ་བདུད་ཀྱི་བར་ཆད་བཟློག་ཏུ་གསོལ༔ ཚེ་ལ་དབང་བའི་རིག་འཛིན་ཡབ་ཡུམ་གྱིས༔ ཕུང་པོ་བདུད་ཀྱི་བར་ཆད་བཟློག་ཏུ་གསོལ༔ ཕྱག་རྒྱ་ཆེན་པོ་རིག་འཛིན་ཡབ་ཡུམ་གྱིས༔ ཉོན་མོངས་བདུད་ཀྱི་བར་ཆད་བཟློག་ཏུ་གསོལ༔ ལྷུན་གྱིས་གྲུབ་པའི་རིག་འཛིན་ཡབ་ཡུམ་གྱིས༔
འཆི་བདག་བདུད་ཀྱི་བར་ཆད་བཟློག་ཏུ་གསོལ༔ ཧཱུྃ༔ བར་ཆད་བཟློག་པའི་རིག་འཛིན་ཡབ་ཡུམ་གྱིས༔ བདུད་བཞི་བསྒྲལ་བའི་རཀྟ་འདི་བཞེས་ལ༔ དུས་མིན་འཆི་བའི་བར་ཆད་བཟློག་ཏུ་གསོལ༔ ཧཱུྃ༔ རྡོ་རྗེ་མཁའ་འགྲོ་ལ་སོགས་རིགས་ལྔའི་ཚོགས༔ མཉེན་ལྕུག་འཁྲིལ་ལྡེམ་ཡིད་འོང་ལང་ཚོ་ལྡན༔ མཁའ་སྤྱོད་ཀློང་ནས་ཐུགས་རྗེ་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔
དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཆོས་དབྱིངས་སངས་རྒྱས་རིགས་ཀྱི་མཁའ་འགྲོ་མ༔ རྩ་རླུང་ཐིག་ལེ་ཉམས་པ་བཟློག་ཏུ་གསོལ༔ མེ་ལོང་རྡོ་རྗེ་རིགས་ཀྱི་མཁའ་འགྲོ་མས༔ སྲོག་ལུས་དབང་ཐང་ཉམས་པ་བཟློག་ཏུ་གསོལ༔ མཉམ་ཉིད་རིན་ཆེན་རིགས་ཀྱི་མཁའ་འགྲོ་མས༔ མཐུ་སྟོབས་ནུས་རྩལ་ཉམས་པ་བཟློག་ཏུ་གསོལ༔ སོར་རྟོག་པདྨ་རིགས་ཀྱི་མཁའ་འགྲོ་མས༔ ཚེ་ཆོས་སྙན་གྲགས་ཉམས་པ་བཟློག་ཏུ་གསོལ༔
བྱ་གྲུབ་ལས་ཀྱི་རིགས་ཀྱི་མཁའ་འགྲོ་མས༔ མཐུ་སྟོབས་ནུས་རྩལ་ཉམས་པ་བཟློག་ཏུ་གསོལ༔ ཧཱུྃ༔ མ་སྲིང་མཁའ་འགྲོ་རིགས་ལྔ་འཁོར་བཅས་ཀྱིས༔ མཁའ་དབྱིངས་རཀྟའི་མཆོད་པ་འདི་བཞེས་ལ༔ མི་མཐུན་སྣ་ཚོགས་བཟློག་པའི་ཕྲིན་ལས་མཛོད༔ ཧཱུྃ༔ བཛྲ་ཧེ་རུ་ཀ་སོགས་ཁྲོ་བོ་བཞི༔ བཞད་གཤེ་རྔམ་པའི་དཔལ་གྱི་ཆས་བརྒྱད་བརྒྱན༔ དུར་ཁྲོད་ཀློང་ཡངས་འབར་བའི་དབུས་ནས་བཞེངས༔
དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ བཅོམ་ལྡན་རྡོ་རྗེ་ཁྲག་འཐུང་ཡབ་ཡུམ་གྱིས༔ བན་བོན་སྔགས་པའི་བྱད་ཁ་བཟློག་ཏུ་གསོལ༔ བཅོམ་ལྡན་རཏྣ་ཁྲག་འཐུང་ཡབ་ཡུམ་གྱིས༔ མུ་སྟེགས་ཞང་ཞུང་བྱད་ཁ་བཟློག་ཏུ་གསོལ༔ བཅོམ་ལྡན་པདྨ་ཁྲག་འཐུང་ཡབ་ཡུམ་གྱིས༔ སྡེ་བརྒྱད་ཕོ་ཉའི་བྱད་ཁ་བཟློག་ཏུ་གསོལ༔ བཅོམ་ལྡན་ཀརྨ་ཁྲག་འཐུང་ཡབ་ཡུམ་གྱིས༔
སྣང་སྲིད་ཡོངས་ཀྱི་བྱད་ཁ་བཟློག་ཏུ་གསོལ༔ ཧཱུྃ༔ ཁྲོ་རྒྱལ་ཆེན་པོ་རིགས་བཞི་འཁོར་བཅས་ཀྱིས༔ རུ་ཏྲ་བསྒྲལ་བའི་རཀྟ་འདི་བཞེས་ལ༔ ཕ་རོལ་བྱད་ཟོར་ཕུར་ཁ་བཟློག་ཏུ་གསོལ༔ ཧཱུྃ༔ ཀཽ་རཱི་མ་སོགས་གནས་ཀྱི་མ་མོ་བརྒྱད༔ སྣ་ཚོགས་རྒྱན་ལྡན་སྒེག་པའི་གར་སྟབས་ཅན༔ རབ་ཏུ་འཇིགས་པའི་དུར་ཁྲོད་གནས་ནས་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔
དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཀཽ་རཱི་མ་མོ་ཙཽ་རི་མ་མོ་ཡིས༔ དྲི་ཟ་གྲུལ་བུམ་གནོད་པ་བཟློག་ཏུ་གསོལ༔ པྲ་མོ་ཧ་དང་བཻ་ཏ་ནག་མོ་ཡིས༔ གཤིན་རྗེ་མེ་ལྷའི་གནོད་པ་བཟློག་ཏུ་གསོལ༔ པུཀྐ་སཱི་དང་གྷསྨ་ལྗང་ནག་གིས༔ སྲིན་པོ་ཀླུ་ཡི་གནོད་པ་བཟློག་ཏུ་གསོལ༔ ཙཎྜ་ལཱི་དང་སྨེ་ཤ་མཐིང་ནག་གིས༔ རླུང་ལྷ་བགེགས་ཀྱི་གནོད་པ་བཟློག་ཏུ་གསོལ༔
ཧཱུྃ༔ ལས་ཀྱི་མ་མོ་ཆེན་མོ་འཁོར་བཅས་ཀྱིས༔ ཨཉྫ་རཀྟའི་མཆོད་པ་འདི་བཞེས་ལ༔ ཕྱོགས་སྐྱོང་བཅུ་ཡི་གནོན་པ་བཟློག་ཏུ་གསོལ༔ ཧཱུྃ༔ སིཾ་ཧ་ལ་སོགས་ཕྲ་མེན་བརྒྱད་རྣམས་ཀྱིས༔ རྔམ་པའི་སྐུར་སྟོན་དུར་ཁྲོད་བདག་མོའི་ཚུལ༔ རབ་ཏུ་རྒྱུ་བ་མེ་དཔུང་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ སྡེ་བརྒྱད་གདུག་པའི་ཆོ་འཕྲུལ་བཟློག་ཏུ་གསོལ༔
ཧཱུྃ༔ སིཾ་ཧ་སྨུག་ནག་བྱཱ་གྲྀ་དམར་མོ་ཡིས༔ གཟའ་དང་ཐེའུ་རང་གནོད་པ་བཟློག་ཏུ་གསོལ༔ སྲི་ལ་ནག་མོ་ཤྭ་ན་མཐིང་ནག་གིས༔ ལྷ་དང་ལྷ་མིན་གནོད་པ་བཟློག་ཏུ་གསོལ༔ ཀྲི་ཏ་དཀར་སེར་ཀངྐ་དམར་ནག་གིས༔ རྒྱལ་པོ་གཤིན་རྗེའི་གནོད་པ་བཟློག་ཏུ་གསོལ༔ ཁཱ་ཁ་ནག་མོ་ཧུ་ལུ་མཐིང་སྐྱ་ཡིས༔ བཙན་དང་ཀླུ་ཡི་གནོད་པ་བཟློག་ཏུ་གསོལ༔ ཧཱུྃ༔
ལས་ཀྱི་མ་མོ་ཆེན་མོ་འཁོར་བཅས་ཀྱིས༔ དུ་ན་རཀྟའི་མཆོད་པ་འདི་བཞེས་ལ༔ སྡེ་བརྒྱད་གདུག་པའི་ཆོ་འཕྲུལ་བཟློག་ཏུ་གསོལ༔ ཧཱུྃ༔ སྒོ་སྐྱོང་ཁྲོ་བོ་ཁྲོ་མོ་ཆེན་པོའི་ཚོགས༔ རྔམ་གཤེ་གཏུམ་དང་འཇིགས་པའི་ཆ་བྱད་ཅན༔ ཕྱོགས་བཞི་རང་རང་གནས་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔
རྣམ་རྒྱལ་གཤིན་རྗེ་གཤེད་པོ་ཡབ་ཡུམ་གྱིས༔ མ་མོ་གནོད་སྦྱིན་གནོད་པ་བཟློག་ཏུ་གསོལ༔ རྟ་མགྲིན་བདུད་རྩི་འཁྱིལ་པ་ཡབ་ཡུམ་གྱིས༔ བདུད་དང་སྲིན་པོའི་གནོད་པ་བཟློག་ཏུ་གསོལ༔ སྟག་གདོང་དཀར་མོ་ཕག་གདོང་སེར་མོ་ཡིས༔ གནམ་ཐེལ་བར་ཐེལ་ས་ཐེལ་བཟློག་ཏུ་གསོལ༔ སེང་གདོང་དམར་མོ་སྦྲུལ་གདོང་ལྗང་གུ་ཡིས༔ གསོན་འདྲེ་ཕོ་མོའི་གནོད་པ་བཟློག་ཏུ་གསོལ༔ ཁུ་བྱུག་དཀར་མོ་ར་གདོང་སེར་མོ་ཡིས༔ འབྱུང་པོ་མི་མིན་གནོད་པ་བཟློག་ཏུ་གསོལ༔
སེང་གདོང་དམར་མོ་སྦྲུལ་གདོང་ལྗང་གུ་ཡིས༔ སྨན་མོ་ཤ་ཟའི་གནོད་པ་བཟློག་ཏུ་གསོལ༔ ཧཱུྃ༔ སྒོ་སྐྱོང་སྲུང་མ་འཁོར་དང་བཅས་པ་ཡིས༔ པདྨ་རཀྟའི་མཆོད་པ་འདི་བཞེས་ལ༔ ནད་གདོན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ ཕྱོགས་སྐྱོང་འདུལ་བྱེད་སྲིད་པ་ཆེན་པོའི་བདག༔ རབ་ཁྲོས་འཇིགས་པའི་ཆས་ཀྱིས་དཔའ་བར་བརྒྱན༔ སྟེང་འོག་ཕྱོགས་བཅུའི་གནས་ནས་སྐུར་བཞེངས་ཤིག༔
དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ དྲི་ཟ་འདུལ་བྱེད་མེ་ལྷ་འདུལ་བྱེད་ཀྱིས༔ ཤར་དང་ཤར་ལྷོའི་དགྲ་བགེགས་བཟློག་ཏུ་གསོལ༔ གཤིན་རྗེ་འདུལ་བྱེད་སྲིན་པོ་འདུལ་བྱེད་ཀྱིས༔ ལྷོ་དང་ལྷོ་ནུབ་དགྲ་བགེགས་བཟློག་ཏུ་གསོལ༔ ཀླུ་རྣམས་འདུལ་བྱེད་རླུང་ལྷ་འདུལ་བྱེད་ཀྱིས༔ ནུབ་དང་ནུབ་བྱང་དགྲ་བགེགས་བཟློག་ཏུ་གསོལ༔ གནོད་སྦྱིན་འདུལ་བྱེད་དབང་ལྡན་འདུལ་བྱེད་ཀྱིས༔
བྱང་དང་བྱང་ཤར་དགྲ་བགེགས་བཟློག་ཏུ་གསོལ༔ ལྷ་རྣམས་འདུལ་བྱེད་ས་བདག་འདུལ་བྱེད་ཀྱིས༔ སྟེང་དང་འོག་གི་དགྲ་བགེགས་བཟློག་ཏུ་གསོལ༔ ཧཱུྃ༔ ཕྱོགས་སྐྱོང་འདུལ་བྱེད་ཆེན་པོ་འཁོར་བཅས་ཀྱིས༔ རུ་ཏྲ་བསྒྲལ་བའི་རཀྟ་འདི་བཞེས་ལ༔ གནོད་བྱེད་དགྲ་བགེགས་བཟློག་པའི་ཕྲིན་ལས་མཛོད༔ ཧཱུྃ༔ ཅེ་སྤྱང་ཆེན་མོ་མ་མོ་འཇིགས་པའི་གཟུགས༔ མི་བཟད་གར་བསྒྱུར་རྔམ་པའི་ང་རོ་སྒྲོགས༔
མྱུར་མགྱོགས་རྩལ་ཤུགས་ཀློང་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཅེ་སྤྱང་སེང་གདོང་ཅེ་སྤྱང་སྟག་གདོང་གིས༔ ལྷ་དང་ལྷ་མིན་འཁྲུགས་པའི་ཁ་རླངས་ཟློག༔ ཅེ་སྤྱང་གཟིག་མགོ་ཅེ་སྤྱང་དོམ་མགོ་ཡིས༔ ཀླུ་དང་ས་བདག་འཁྲུགས་པའི་ཁ་རླངས་ཟློག༔ ཅེ་སྤྱང་སྤྱང་མགོ་ཅེ་སྤྱང་ཀང་མགོ་ཡིས༔ བཙན་དང་རྒྱལ་པོ་འཁྲུགས་པའི་ཁ་རླངས་ཟློག༔
ཅེ་སྤྱང་དུར་བྱ་ཅེ་སྤྱང་དྲེད་མགོ་ཡིས༔ བདུད་དང་མ་མོ་འཁྲུགས་པའི་ཁ་རླངས་ཟློག༔ ཅེ་སྤྱང་སྤྲུལ་པ་ཡང་སྤྲུལ་ཚོགས་རྣམས་ཀྱིས༔ གཟའ་དང་གནོད་སྦྱིན་འཁྲུགས་པའི་ཁ་རླངས་ཟློག༔ ཧཱུྃ༔ ཅེ་སྤྱང་ཆེན་མོ་མ་མོ་འཁོར་བཅས་ཀྱིས༔ བྱད་མ་བསྒྲལ་བའི་རཀྟ་འདི་བཞེས་ལ༔ འབྱུང་འཁྲུགས་ནད་ཀྱི་ཁ་རླངས་བཟློག་ཏུ་གསོལ༔ ཧཱུྃ༔ དཔལ་ཆེན་ཆེ་མཆོག་བཛྲ་ཀུ་མཱ་ར༔
སྐུ་མདོག་མཐིང་ནག་རབ་འཇིགས་ས་གསུམ་གཡོ༔ དབུ་དགུ་ཕྱག་ནི་རྣམ་པ་བཅོ་བརྒྱད་འཇིགས༔ རྡོ་རྗེ་རིན་ཆེན་སྒྲོ་གཤོག་འོད་ཀྱིས་འགེངས༔ དུར་ཁྲོད་ཆས་བརྒྱད་སྣང་སྲིད་ཟིལ་གྱིས་གནོན༔ ཞབས་བརྒྱད་བརྐྱང་བསྐུམ་བྱད་མ་རུ་ཏྲ་བརྫིས༔ ཡུམ་མཆོག་འཁོར་ལོ་རྒྱས་འདེབས་སྐུ་ལ་འཁྲིལ༔ སྐུ་ལས་སྐྱེས་པའི་མེ་དཔུང་འུ་རུ་རུ༔ ཁྲོ་བོ་རོལ་པའི་གནས་ནས་སྐུར་བཞེངས་ཤིག༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔
ཧཱུྃ༔ ཁྲག་འཐུང་ཆེན་པོ་རིགས་བཞི་ཧེ་རུ་ཀཿ དཔལ་གྱི་ཆས་ལྡན་ཧཱུྃ་དང་ཕཊ྄་སྒྲ་སྒྲོགས༔ དུར་ཁྲོད་ལྷུན་གྲུབ་བདེ་ཆེན་གནས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཤར་གྱི་ཁྲག་འཐུང་ཀཱི་ལ་ཡབ་ཡུམ་གྱིས༔ ཕོ་རྒྱུད་ཁྲོ་བོའི་གནོད་པ་བཟློག་ཏུ་གསོལ༔ ལྷོ་ཡི་ཁྲག་འཐུང་ཀཱི་ལ་ཡབ་ཡུམ་གྱིས༔
མོ་རྒྱུད་མཁའ་འགྲོའི་གནོད་པ་བཟློག་ཏུ་གསོལ༔ ནུབ་ཀྱི་ཁྲག་འཐུང་ཀཱི་ལ་ཡབ་ཡུམ་གྱིས༔ ཡི་དམ་ཡོངས་ཀྱི་གནོད་པ་བཟློག་ཏུ་གསོལ༔ བྱང་གི་ཁྲག་འཐུང་ཀཱི་ལ་ཡབ་ཡུམ་གྱིས༔ ཆོས་སྐྱོང་དམ་ཅན་དམོད་པ་བཟློག་ཏུ་གསོལ༔ ཧཱུྃ༔ རིགས་བཞི་ཁྲོ་བོ་ཁྲོ་མོ་འཁོར་བཅས་ཀྱིས༔ དམ་ཉམས་བསྒྲལ་བའི་ཀླད་ཁྲག་འདི་བཞེས་ལ༔ སྣང་སྲིད་ཡོངས་ཀྱི་དམོད་པ་བཟློག་ཏུ་གསོལ༔ ཧཱུྃ༔
དཔལ་ཆེན་ཁྲོ་བཅུ་འབར་བ་ལྷ་ཡི་ཚོགས༔ དུར་ཁྲོད་ཆས་ལྡན་ཤ་ཁྲག་སྙིང་ལ་དགྱེས༔ རྫུ་འཕྲུལ་མཐུ་རྩལ་རང་རང་གནས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཁྲོ་བོ་ཆེན་པོ་ཧཱུྃ་ཀར་ཡབ་ཡུམ་གྱིས༔ རྒྱ་གར་ཡི་གེའི་དམོད་པ་དགྲ་ལ་ཟློག༔ ཁྲོ་ཆེན་རྣམ་པར་རྒྱལ་བ་ཡབ་ཡུམ་གྱིས༔ རྒྱ་ནག་བསྒྱུར་གཏོ་བྱེད་པ་དགྲ་ལ་ཟློག༔
ཁྲོ་ཆེན་དབྱུག་པ་སྔོན་པོ་ཡབ་ཡུམ་གྱིས༔ ཞང་ཞུང་ཇུ་ཐིག་དམོད་པ་དགྲ་ལ་ཟློག༔ ཁྲོ་ཆེན་གཤིན་རྗེ་གཤེད་པོ་ཡབ་ཡུམ་གྱིས༔ མེ་ཉག་ཙ་དུར་འབོད་པ་དགྲ་ལ་ཟློག༔ ཁྲོ་ཆེན་མི་གཡོ་མགོན་པོ་ཡབ་ཡུམ་གྱིས༔ སུམ་པའི་གླང་ཟོར་འཕེན་པ་དགྲ་ལ་ཟློག༔ ཁྲོ་ཆེན་རྟ་མགྲིན་རྒྱལ་པོ་ཡབ་ཡུམ་གྱིས༔ སྟག་གཟིག་ཟོར་མདའ་ཟུག་པ་དགྲ་ལ་ཟློག༔ ཁྲོ་ཆེན་བདུད་རྩི་འཁྱིལ་པ་ཡབ་ཡུམ་གྱིས༔ སྣང་སྲིད་དལ་ཁ་དམོད་པ་དགྲ་ལ་ཟློག༔
ཁྲོ་ཆེན་འདོད་པའི་རྒྱལ་པོ་ཡབ་ཡུམ་གྱིས༔ ལི་ཡི་སྤར་སྨེ་གདན་བགོས་དགྲ་ལ་ཟློག༔ ཁྲོ་ཆེན་ཁམས་གསུམ་རྒྱལ་བ་ཡབ་ཡུམ་གྱིས༔ བན་བོན་སྔགས་པའི་ཟོར་མདའ་དགྲ་ལ་ཟློག༔ ཁྲོ་བོ་ཆེན་པོ་སྟོབས་ཆེན་ཡབ་ཡུམ་གྱིས༔ སྐྱེས་པའི་མདའ་ཟོར་བུད་མེད་དམོད་ཟོར་ཟློག༔ ཧཱུྃ༔ ཡེ་ཤེས་ཁྲོ་བཅུ་འཁོར་དང་བཅས་པ་ཡིས༔ ལོག་འདྲེན་བསྒྲལ་བའི་རཀྟ་འདི་བཞེས་ལ༔ སྣང་སྲིད་ཡོངས་ཀྱི་བྱད་ཟོར་བཟློག་ཏུ་གསོལ༔
ཧཱུྃ༔ ཕྲ་མེན་ཆེན་མོ་ཁྲ་ཐབས་ཕུར་འདེབས་ཚོགས༔ ཟ་བྱེད་གསོད་བྱེད་རྔམ་པའི་ང་རོ་སྒྲོགས༔ རབ་ཏུ་རྒྱུ་བའི་དུར་ཁྲོད་གནས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ འབྱུང་བ་འཁྲུག་པ་ཡུལ་ལྷའི་ལྟས༔ ཕུར་འདེབས་ཕག་མགོ་ཅན་གྱིས་ཟློག༔ གནམ་ལ་སྤྲིན་དམར་ལོ་ཉེས་ལྟས༔
ཕུར་འདེབས་རྨིགས་བུ་མགོ་ཡིས་ཟློག༔ ས་གཞི་གཡོ་འགུལ་དུས་འཁྲུགས་ལྟས༔ ཕུར་འདེབས་སྟག་མགོ་ཅན་གྱིས་ཟློག༔ བྱ་དཀར་སྡེར་འཛིང་ཡེ་འདྲོག་ལྟས༔ ཕུར་འདེབས་བྱ་རྒོད་མགོ་ཡིས་ཟློག༔ གླག་ནག་སྡེར་འཛིང་ཡ་བདུད་ལྟས༔ ཕུར་འདེབས་གཡག་མགོས་བཟློག་ཏུ་གསོལ༔ དུར་བྱས་བཤུགས་གླུ་དུར་སྲིའི་ལྟས༔ ཕུར་འདེབས་བྱ་རོག་མགོ་ཡིས་ཟློག༔ སྲེག་པ་ཁྱིམ་ཞུགས་འདྲེ་སྲིན་ལྟས༔
ཕུར་འདེབས་ཤྭ་བ་མགོ་ཡིས་ཟློག༔ ཆུ་གླང་རྐན་སྒྲ་མ་བདུད་ལྟས༔ ཕུར་འདེབས་འུག་པ་མགོ་ཡིས་ཟློག༔ འུག་པ་ཉིན་དགོད་སྲིན་པོའི་ལྟས༔ ཕུར་འདེབས་གཟིག་མགོ་ཅན་གྱིས་ཟློག༔ ལྕུང་ཁྲ་ཁྱིམ་ཞུགས་གཉན་གྱི་ལྟས༔ ཕུར་འདེབས་ཁྭ་ཏ་མགོ་ཡིས་ཟློག༔ བྱ་རོག་ཤ་འཐབ་གོད་ཁའི་ལྟས༔ ཕུར་འདེབས་བྱི་ལ་མགོ་ཡིས་ཟློག༔ ཤྭ་ཕོ་རུ་འཛིང་གནམ་ལྷའི་ལྟས༔
ཕུར་འདེབས་པུ་ཤུད་མགོ་ཡིས་ཟློག༔ ཁང་པར་བྱ་ཐན་ཁྱིམ་ཕུང་ལྟས༔ ཕུར་འདེབས་སྤྱང་ཀི་མགོ་ཡིས་ཟློག༔ བྲག་དམར་གླ་རོ་བྲག་སྲིན་ལྟས༔ ཕུར་འདེབས་ཆེན་མོ་ཁྲ་མགོས་ཟློག༔ སྤང་དཀར་དགོ་རོ་གངས་བཙན་ལྟས༔ ཕུར་འདེབས་སེངྒེ་མགོ་ཡིས་ཟློག༔ ཁ་ཤ་འཐབ་རྒྱུག་བཙན་རྒོད་ལྟས༔ ཕུར་འདེབས་ཕ་ཝཾ་མགོ་ཡིས་ཟློག༔ གཙོད་ཕོ་རུ་འཛིང་འབྲོག་སྲིན་ལྟས༔
ཕུར་འདེབས་དོམ་མགོ་ཅན་གྱིས་ཟློག༔ སྲོད་ལ་ཝ་བརྒྱལ་མོ་འདྲེའི་ལྟས༔ ཕུར་འདེབས་སྲེ་མོང་མགོ་ཡིས་ཟློག༔ སྲེ་མོང་བྱི་རོ་ཆུང་སྲིའི་ལྟས༔ ཕུར་འདེབས་ཆེན་མོ་དྲེད་མགོས་ཟློག༔ ཁུ་ལིང་ཁྱིམ་ཞུགས་ཤི་ཆད་ལྟས༔ ཕུར་འདེབས་བྱི་ལ་མགོ་ཡིས་ཟློག༔ ཧཱུྃ༔ ཕུར་འདེབས་ཆེན་མོ་འཁོར་དང་བཅས་པ་ཡིས༔ ལྟས་ངན་བསྒྲལ་བའི་རཀྟ་འདི་བཞེས་ལ༔
མི་རུང་སྣ་ཚོགས་བཟློག་པའི་ཕྲིན་ལས་མཛོད༔ ཧཱུྃ༔ དབང་ཕྱུག་ཆེན་མོ་ཉི་ཤུ་རྩ་བརྒྱད་ཚོགས༔ མི་བཟད་གཏུམ་ཞིང་གདུག་པའི་གར་སྟབས་བསྒྱུར༔ རྩུབ་འགྱུར་མེ་རི་འཁྲུགས་པའི་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཉ་མོ་རྔ་འཛིང་ཀླུ་བདུད་ལྟས༔ སྲིན་མོ་གཡག་གདོང་མ་ཡིས་ཟློག༔
སྦལ་པ་སྡེར་འཛིང་ས་བདག་ལྟས༔ ཚངས་པ་སྦྲུལ་གདོང་མ་ཡིས་ཟློག༔ སྦལ་སྦྲུལ་འཐབ་པ་གཉན་གྱི་ལྟས༔ ལྷ་ཆེན་གཟིག་གདོང་མ་ཡིས་ཟློག༔ སྦྲུལ་གྱི་བྱི་ཟ་ཀླུ་སྲིན་ལྟས༔ རྟོག་འདོད་སྲེ་མོང་གདོང་གིས་ཟློག༔ བལ་ཁུར་བྱི་ཚང་མ་བདུད་ལྟས༔ གཞོན་ནུ་དྲེད་གདོང་མ་ཡིས་ཟློག༔ སྟག་དོང་སྦྲང་ཚང་ཕོ་ལྷའི་ལྟས༔ བརྒྱ་བྱིན་དོམ་མགོ་མ་ཡིས་ཟློག༔
སྲོད་ལ་བྱ་འཚེར་ཤི་བླའི་ལྟས༔ རྡོ་རྗེ་ཕ་ཝཾ་གདོང་གིས་ཟློག༔ ཐོ་རངས་ཁྱི་ངུ་གྲོང་རྒྱུན་ལྟས༔ ཞི་བ་ཆུ་སྲིན་གདོང་གིས་ཟློག༔ ཁང་པ་ཚག་སྒྲ་དཔེ་དཀར་ལྟས༔ བདུད་རྩི་སྡིག་གདོང་མ་ཡིས་ཟློག༔ སྒོ་ཐེམ་ཁྱིས་སློག་ཐེའུ་རང་ལྟས༔ ཟླ་བ་ཁྲ་གདོང་མ་ཡིས་ཟློག༔ གོང་ཤིང་ཆག་པ་ན་ཚའི་ལྟས༔ བེ་ཅོན་ཝ་གདོང་མ་ཡིས་ཟློག༔
ཆོན་ཐག་རྒྱུག་པ་བཙན་ཤྭའི་ལྟས༔ སྲིན་མོ་སྟག་གདོང་མ་ཡིས་ཟློག༔ ཁྱིམ་ནང་འོད་འཁྱིལ་བརྒྱ་བྱིན་ལྟས༔ ཟ་བ་རྒོད་མགོ་མ་ཡིས་ཟློག༔ སྤྲེལ་གྱིས་གླ་ཞོན་དགེ་བསྙེན་ལྟས༔ དགའ་བ་རྟ་གདོང་མ་ཡིས་ཟློག༔ རྟ་དྲེལ་རྔོག་འཆའ་མཚོན་འཁྲུགས་ལྟས༔ སྟོབས་ཆེན་ཁྱུང་གདོང་མ་ཡིས་ཟློག༔ གནམ་རྡོ་ལྷུང་བ་དམུ་ཡི་ལྟས༔ སྲིན་མོ་ཁྱི་གདོང་མ་ཡིས་ཟློག༔
འོ་བཤིགས་མར་མེད་སྨན་མོའི་ལྟས༔ འདོད་པ་པུ་ཤུད་གདོང་གིས་ཟློག༔ འོ་མ་ཁྲག་བབས་གཤིན་རྗེའི་ལྟས༔ ནོར་སྲུང་ཤྭ་མགོ་མ་ཡིས་ཟློག༔ ཡོས་འཐག་རམ་ཕྱེ་སྡེ་བརྒྱད་ལྟས༔ རླུང་ལྷ་སྤྱང་གདོང་མ་ཡིས་ཟློག༔ འོད་ཁྱིམ་འཁྱིལ་བ་བྱད་ཁའི་ལྟས༔ མི་མོ་སྐྱིན་མགོ་མ་ཡིས་ཟློག༔ མེ་འབུད་རན་འཁོར་མགར་ནག་ལྟས༔ ཕག་མོ་ཕག་གདོང་མ་ཡིས་ཟློག༔
སྦྲ་ལ་གཟུགས་བརྙན་གོད་ཁའི་ལྟས༔ དགའ་བྱེད་གླང་ཆེན་གདོང་གིས་ཟློག༔ རྩིགས་པར་བུང་ཚང་སྒོ་སྟོང་ལྟས༔ བ་གླང་གདོང་གིས་བཟློག་ཏུ་གསོལ༔ གཟུགས་མེད་ཀུ་སྒྲ་ཡུལ་འདྲེའི་ལྟས༔ ཆུ་ལྷ་སྦྲུལ་གདོང་ལྗང་གུས་ཟློག༔ ཧཱུྃ༔ དབང་ཕྱུག་ཉི་ཤུ་རྩ་བརྒྱད་འཁོར་བཅས་ཀྱིས༔ མ་རུངས་བསྒྲལ་བའི་རཀྟ་འདི་བཞེས་ལ༔ ལྟས་ངན་བརྒྱད་ཅུ་བཟློག་པའི་ཕྲིན་ལས་མཛོད༔
ཧཱུྃ། དཔལ་ཆེན་ཕོ་བྲང་སྒོ་སྐྱོང་ལས་བྱེད་བཞི། ། རང་རྟགས་ཕྱག་རྒྱ་རྔམ་པའི་སྐུར་སྟོན་མ། ། ལས་བཞི་ལྷུན་གྲུབ་གནས་ནས་སྐུར་བཞེངས་ལ། ། དུག་གསུམ་ཤ་ཁྲག་མཆོད་པ་འདི་བཞེས་ལ། ། དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད། ཧཱུྃ། ཤར་སྒོ་སྐྱོང་བྱེད་པུ་ཤུད་མགོ་ཅན་གྱིས། ། ཞི་བའི་དཀྱིལ་འཁོར་སྒྲུབ་པའི་བར་ཆད་ཟློག ། ལྷོ་སྒོ་སྐྱོང་བྱེད་སྐྱ་གའི་མགོ་ཅན་གྱིས། །
རྒྱས་པའི་དཀྱིལ་འཁོར་སྒྲུབ་པའི་བར་ཆད་ཟློག ། ནུབ་སྒོ་སྐྱོང་བྱེད་སྲིན་བྱའི་མགོ་ཅན་གྱིས། ། དབང་གི་དཀྱིལ་འཁོར་སྒྲུབ་པའི་བར་ཆད་ཟློག ། བྱང་སྒོ་སྐྱོང་བྱེད་ཁྲ་ཡི་མགོ་ཅན་གྱིས། ། དྲག་པོའི་དཀྱིལ་འཁོར་སྒྲུབ་པའི་བར་ཆད་ཟློག ཧཱུྃ། ཕྲིན་ལས་རྣམ་བཞི་སྒོ་མ་རིགས་བཞི་ཡིས། ། སྒབ་འདྲེ་བསྒྲལ་བའི་རཀྟ་འདི་བཞེས་ལ། ། སྐལ་མེད་ཐེ་ཚོམ་ལོག་ལྟ་བདུད་རིགས་ཟློག། །། ཧཱུྃ༔
དཔལ་གྱི་བཀའ་ཉན་མ་མོ་བཅུ་གཉིས་ཚོགས༔ ཟ་གསོད་དབུགས་ལ་རྔམ་ཞིང་ང་རོ་སྒྲོགས༔ ཤིན་ཏུ་འཇིགས་པའི་དུག་རླངས་དབུས་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ཤིག༔ དེང་འདིར་ཟློག་བསྒྱུར་ཕྲིན་ལས་འགྲུབ་པར་མཛོད༔ ཧཱུྃ༔ ཐོག་སེར་འབེབས་རྨིས་བྱད་ཁའི་ལྟས༔ ཤྭ་ན་མཐིང་ནག་མ་མོས་ཟློག༔ རི་ཉིལ་རྨིས་པ་ཡུལ་ལྷའི་ལྟས༔ ཤྭ་ན་དམར་ནག་མ་མོས་ཟློག༔
བཙོན་ལ་འཇུག་རྨིས་མཐུ་ཡི་ལྟས༔ ཤྭ་ན་སེར་ནག་མ་མོས་ཟློག༔ བུད་མེད་ངུ་རྨིས་མ་མོའི་ལྟས༔ ཤྭ་ན་སྔོ་ནག་མ་མོས་ཟློག༔ ནག་མོ་དེད་རྨིས་སྲིན་མོའི་ལྟས༔ མཐིང་ནག་རེ་མ་ཏི་ཡིས་ཟློག༔ དྲེལ་ཞོན་རྨིས་པ་ལྷ་མོའི་ལྟས༔ སེར་ནག་རེ་མ་ཛ་ཡིས་ཟློག༔ བོང་ཞོན་རྨིས་པ་མ་མོའི་ལྟས༔ དམར་ནག་རེ་མ་ཛུ་ཡིས་ཟློག༔
ལྷ་ཁང་མང་རྨིས་བེར་ནག་ལྟས༔ ལྗང་ནག་རེ་མ་བྷྱོ་ཡིས་ཟློག༔ གཅེར་བུ་བྱིས་པ་ཐེའུ་རང་ལྟས༔ མ་མོ་ཡ་བྱིན་མ་ཡིས་ཟློག༔ མུན་ནག་འཐིབ་རྨིས་གྲིབ་ཀྱི་ལྟས༔ མ་མོ་དེ་བྱིན་མ་ཡིས་ཟློག༔ མྱ་ངན་མང་རྨིས་ན་བའི་ལྟས༔ མ་མོ་བསྭེ་བྱིན་མ་ཡིས་ཟློག༔ ཐུར་དུ་འགྲོ་རྨིས་ངན་འགྲོའི་ལྟས༔ མ་མོ་ཕག་བྱིན་མ་ཡིས་ཟློག༔
ཧཱུྃ༔ བཀའ་སྐྱོང་མ་མོ་བཅུ་གཉིས་འཁོར་བཅས་ཀྱིས༔ མ་རུངས་བསྒྲལ་བའི་རཀྟ་འདི་བཞེས་ལ༔ རྨིས་ལྟས་མཚན་ངན་བཟློག་པའི་ཕྲིན་ལས་མཛོད༔ ཧཱུྃ༔ དཔལ་གྱི་བཀའ་ཉན་གིང་ཆེན་བཅུ་གཉིས་ཚོགས༔ ཤ་ཁྲག་སྲོག་ལ་རྔམ་ཞིང་སྟོང་ཁམས་ཉུལ༔ མེ་རླུང་ཁྲག་མཚོ་འཁྲུགས་པའི་ཀློང་ནས་བཞེངས༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད༔
ཧཱུྃ༔ དུད་འགྲོ་མགོ་གསུམ་ཀླུ་བདུད་ལྟས༔ གིང་ཆེན་དཀར་པོས་བཟློག་ཏུ་གསོལ༔ དུད་འགྲོ་ཟོ་ལག་མ་མོའི་ལྟས༔ གིང་ཆེན་སེར་པོས་བཟློག་ཏུ་གསོལ༔ དུད་འགྲོ་རྒྱུ་བཤལ་བཙན་འགོང་ལྟས༔ གིང་ཆེན་དམར་པོས་བཟློག་ཏུ་གསོལ༔ དུད་འགྲོ་རྐང་བརྒྱད་གནོད་སྦྱིན་ལྟས༔ གིང་ཆེན་ནག་པོས་བཟློག་ཏུ་གསོལ༔ དུད་འགྲོ་ཁ་བཞི་བྲག་བཙན་ལྟས༔
ཤར་བདུད་དཀར་པོས་བཟློག་ཏུ་གསོལ༔ དུད་འགྲོ་མིག་དགུ་གཟའ་ཡི་ལྟས༔ ལྷོ་བདུད་ཆེན་པོས་བཟློག་ཏུ་གསོལ༔ དུད་འགྲོ་ལྟོ་སྦྱོར་གཤིན་རྗེའི་ལྟས༔ ནུབ་བདུད་ཆེན་པོས་བཟློག་ཏུ་གསོལ༔ དུད་འགྲོ་འཕྲག་རལ་བྱད་ཁའི་ལྟས༔ བྱང་བདུད་ཆེན་པོས་བཟློག་ཏུ་གསོལ༔ བྱ་མཆུ་ལྟག་ཁ་གནོད་སྦྱིན་ཐན༔ ཤར་བཙན་བཤན་པས་བཟློག་ཏུ་གསོལ༔ དུད་འགྲོ་སྒལ་འབྱར་ཕུང་བདུད་ཐན༔
ལྷོ་བཙན་ཤན་པས་བཟློག་ཏུ་གསོལ༔ དུད་འགྲོ་མིག་མེད་དམུ་ཡི་ཐན༔ ནུབ་བཙན་བཤན་པས་བཟློག་ཏུ་གསོལ༔ དུད་འགྲོ་མཆེ་ཅན་སྲིན་པོའི་ཐན༔ བྱང་བཙན་ཤན་པས་བཟློག་ཏུ་གསོལ༔ དུད་འགྲོ་ཆད་ལྷག་མི་སྡུག་ཐན༔ ཡང་འཁོར་སྤྲུལ་པས་བཟློག་ཏུ་གསོལ༔ ཧཱུྃ༔ སྡེ་དཔོན་བཤན་པ་མྱུར་མགྱོགས་བཅུ་གཉིས་ཚོགས༔ ཐན་ལྟས་བསྒྲལ་བའི་རཀྟ་འདི་བཞེས་ལ༔
ཐན་དང་ལྟས་ངན་སྣ་ཚོགས་བཟློག་ཏུ་གསོལ༔ ༧ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ གནམ་ནས་ཐོག་རྒོད་ལྷུང་བ་ཟློག༔ ས་ནས་དུག་གཟེར་ལངས་པ་ཟློག༔ བར་ནས་དགྲ་སྡང་འགྱུ་བ་ཟློག༔ ཕྱོགས་ནས་དམག་ཆེན་གཡོས་པ་ཟློག༔ མཚམས་ནས་བྱུར་འདྲེ་ལངས་པ་ཟློག༔ མི་ཁ་ཕུང་སྦྱོར་ངན་པ་ཟློག༔ ཕུག་གི་ལྷ་ལ་གནོད་པ་ཟློག༔
བར་གྱི་མི་ལ་གནོད་པ་ཟློག༔ སྒོ་ཡི་ནོར་ལ་གནོད་པ་ཟློག༔ མཆན་གྱི་བུ་ལ་གནོད་པ་ཟློག༔ གཏན་གྱི་གྲོགས་ལ་གནོད་པ་ཟློག༔ ཡུལ་མཁར་ཞིང་ལ་གནོད་པ་ཟློག༔ སྲིད་དང་གཡང་ལ་གནོད་པ་ཟློག༔ མི་འདོད་རྐྱེན་ངན་དགྲ་ལ་ཟློག༔ སྐག་དང་སྤར་ཁ་ངན་པ་ཟློག༔ སྨེ་བ་ཀླུང་རྟ་ཉམས་པ་ཟློག༔ ལོ་ཟླ་ཞག་དུས་སྐག་རིགས་ཟློག༔
རྨི་ལྟས་མཚན་མ་ངན་པ་ཟློག༔ རྟགས་དང་རྟེན་འབྲེལ་ངན་པ་ཟློག༔ མི་མཐུན་རྐྱེན་ངན་སྣ་ཚོགས་ཟློག༔ བཟློག་གོ་དམར་ནག་གཏོར་མས་ཟློག༔ བསྒྱུར་རོ་ལྟས་ངན་དགྲ་ལ་སྒྱུར༔ བྷྱོ་བྷྱོ་བཟློག་བཟློག་ཕྲིན་ལས་མཛོད༔ ཨོཾ་ཨེ་ཀ་དུ་ནན་ཟློག༔ ཡ་མ་དུ་ནན་ཟློག༔ ར་ཙ་དུ་ནན་ཟློག༔ ཡཀྴ་རྦད་ནན་ཟློག༔
མ་ཏྲི་བྷྱོ་ནན་ཟློག༔ དུ་རུ་དུ་ནན་ཡ་ཟློག༔ ཧ་ལ་ཙཀྲ་ཡ་ཟློག༔ རྦད་བྷྱོ་རཾ་བྷྱོ་ཡ་ཟློག༔ བྷྱོ་བྷྱོཿ བྷྱོ་བྷྱོཿ བཟློག་བཟློག༔ བཟློག་བཟློག༔
ཅེས་ཟློག་སྔགས་ལན་གསུམ་མམ་བདུན་བཀླག་གོ༔ ཁྱད་པར་བྱད་སྟེམས་ཐན་དང་ལྟས་ངན་ལ་སོགས་གང་བྱུང་ལ་དམིགས་གཏད་བཅས་ཏེ་བཟློག༔
ས་མ་ཡ༔ ཨེ་མ་ཟབ་པའི་མཐར་ཐུག་ལས༔ དུག་མདའ་འཁོར་ལོ་ནག་པོ་བཞག༔ མ་འོངས་ཉི་ཤུའི་ཡང་མཐའ་ལ༔ བར་ཆད་བཟློག་པའི་གཉེན་པོར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཏེ། གླང་ལོར་སྦས་ཡུལ་གནས་མཆོག་གསང་སྔགས་ཆོས་གླིང་དུ་ཤོག་སེར་ནས་དག་པར་བོད་ཡིག་ཏུ་ཕབ་པ་འདིས་མཐའ་ཡི་དམག་དཔུང་བཟློག་པའི་མཚོན་ཆར་གྱུར་ཅིག། །། ༈ དང་པོ་ཧོཾ་བསྐྱེད་པ་ནི༔ ཧཱུྃ༔ མདུན་དུ་དྲག་པོ་གནམ་ལྕགས་ཧོམ་གྱི་ནང་༔ དགྲ་བགེགས་བྱད་མ་མངོན་སུམ་ལྟ་བུར་གསལ༔ ལས་མཁན་ཕོ་ཉས་བཟུང་སྟེ་མི་ཤོར་བར༔ མནན་ཅིང་བསྡམས་ནས་མྱོས་པའི་རང་བཞིན་གྱུར༔ གཉིས་པ་འགུགས་བསྟིམ་ནི༔
ཕཊ྄ཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔ དཔལ་ཆེན་ཆེ་མཆོག་ལྷ་ཚོགས་བདེན་པའི་མཐུས༔ བྱད་མ་དགྲ་བགེགས་ལོག་འདྲེན་གནོད་བྱེད་རྣམས༔ རང་དབང་མེད་པར་གཟུགས་ལིང་འདི་ལ་ཁུག༔ ཨོཾ་རུ་ཏྲ་ནྲྀ་ཏྲི་ཨ་ཀརྵ་ཡ་ཛཿ གསུམ་པ་བསྒྲལ་བ་ནི༔ ཧཱུྃ༔ ལས་བྱེད་ཕོ་ཉའི་དམག་ཚོགས་སྤྲིན་ལྟར་གཏིབས༔ རྣོ་དབལ་འདེབས་པའི་མཚོན་ཆ་སྐར་ལྟར་འཁྲུགས༔
སྒྲོལ་ཅིང་གཏུབས་ཤིག་རལ་གྲི་འབར་བའི་མཚོན༔ དམ་ཉམས་དགྲ་བོའི་སྙིང་ལ་མཱ་ར་ཡ༔ ཨོཾ་ཡ་མ་ཛི་བཱི་ནྲྀ་ཏྲི་མཱ་ར་ཚིནྡྷ་པ་ཙ་པ་ཙ་ཧཱུྃ་ཕཊ྄ཿ ཅེས་དགྲ་བགེགས་རྣམས་ཚལ་པར་གཏུབ༔ བསྒྲལ་ལས་འདི་ལས་མཚམས་སུ་སྐབས་སུ་སྦྱར༔ རྒྱས་པ་ཕུར་སོ་གར་འདུག་འདི་བཞིན་བསྒྲལ་ནས་མཆོད༔ ལིངྒ་ལྷ་གྲངས་བཅས་ནས་བསྒྲལ་མཆོད་བྱ།། བླ་མེད་ཡང་ཕུར་གྭའུ་དམར་ནག་ལས༔ གཡུལ་བཟློག་དྲེགས་དཔུང་གནམ་ལྕགས་ཐོག་མདའ་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔
གཡུལ་བཟློག་དྲེགས་དཔུང་གནམ་ལྕགས་ཐོག་མདའ་ཡི༔ མཐའ་བསྐོར་དམོད་པ་དྲག་པོའི་ཟོར་རྫས་ནི༔ འཕང་བའི་ཀོང་ཟོར་ཚེ་ཡུངས་དམར་ནག་རྩང་༔ དུག་ཁྲག་རྦབ་རྡོ་དང་ནི་ཙིཏྟའི་ཟོར༔ སྐྱེར་ཕུར་ཐོད་ཟོར་དུག་མདའ་གཤིན་རྗེའི་ཁྲམ༔ མདའ་མདུང་རལ་གྲི་ལྕགས་སྒྲོག་ཐོ་བ་སོགས༔ ཀེ་ཚེ་ཤང་ཚེ་ཀོང་བུ་ཁ་ཁྱེར་ལ༔ བྱད་ཐག་སྣ་ལྔས་དཀྲིས་ལ་ཟུར་དུ་བཤམ༔ དུག་ཁྲག་སྦྲེང་ཞིང་རྩ་སྔགས་བཀླག༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་བཾ་ཧཱུྃ་ཕཊ྄ཿ
སྤུ་གྲིའི་དྲག་སྔགས་སོ་བདུན་དང་༔ ཨོཾ་བཛྲ་ཀཱི་ལི་ཀཱི་ལ་སརྦ་བིགྷྣཱན་ སོགས་རྩ་སྔགས་ཤམ་བུ་བཅས༔ དེ་ནས། ཨོཾ་བཛྲ་ཀྲོ་དྷ་ཀཱི་ལ་ཡ༔ མཱ་ར་ཡ་སྭཱ་ཧཱ༔ ཨོཾ་ཨཱཿཧཱུྃ༔ བྷྱོཿ དྲག་པོ་ཁྲོས་པའི་ངང་ལས་བཞེངས་པའི་མཚོན༔ སྲིད་པ་ལས་ཀྱི་ཟོར་རྫས་ཟོར་ཐུན་ལ༔ མཚོན་འཁྲུགས་ཡམས་ནད་འཕྲོ་བའི་རང་བཞིན་ཅན༔
བསམ་གཅོད་རེག་གཅོད་གདེང་གཅོད་དྲེགས་པའི་མཚོན༔ གང་ལ་བཏབ་ཀྱང་ཐོགས་མེད་སྒྲུབ་རྫས་འདི༔ རིག་འཛིན་གྲུབ་ཐོབ་བླ་མ་རྒྱ་མཚོ་དང་༔ ཡང་དག་རྡོ་རྗེ་གཞོན་ནུའི་ལྷ་ཚོགས་བཅས༔ ཆོས་སྐྱོང་དྲེགས་པའི་དམག་ཚོགས་སྡེ་དཔོན་གྱིས༔ ཟོར་རྫས་གདུག་པའི་མཚོན་ཆར་བྱིན་གྱིས་རློབས༔ དྲག་རྩལ་ཐོགས་མེད་རྫས་སུ་བྱིན་གྱིས་རློབས༔ དོ་ནུབ་དྲག་པོའི་ཟོར་རྫས་བསྒྲལ་ཆས་འདི༔ གང་ལ་ཕོག་ཀྱང་མྱུར་དུ་སྒྲོལ་མཛད་པའི༔ དགྲ་བགེགས་སྲོག་གི་སྤུ་གྲི་འབྱུང་གྱུར་ཅིག༔
ཨོཾ་བཛྲ་ཀྲོ་ཏ་ཀྲོ་ཏི་ཀཱི་ལ་ཡ༔ མ་ཏྲི་རཀྴ་ཡ་མ་ཤ་ཏྲུམ་ཨ་མུ་ཀ་ཙིཏྟ་ནན༔ རུ་ཏྲ་མཱ་ར་ཛི་བཱི་ཚིནྡྷ་ཚིནྡྷ་བྷྱོ་བྷྱོ་ཟློག་ཟློག༔ མནྟྲ་དུ་ནན་བྷྱོ་ཟློག༔ ཡཎྚ་དུ་ནན་བྷྱོ་ཟློག༔ ས་ཏི་དུ་ནན་བྷྱོ་ཟློག༔ རུ་ཏྲ་དུ་ནན་བྷྱོ་ཟློག༔ ས་མ་ཡ་དུ་ནན་བྷྱོ་ཟློག༔ རྦད་ཚལ་པ་ས་མ་ཡ་བྷྱོ་ཟློག༔ མྱོག་ཏི་རྨུག་ཏི་ས་མ་ཡ་ཟློག༔
སྨི་ཤ་ཀུ་རུ་ས་མ་ཡ་ཟློག༔ ཙི་ཏྲི་རུ་ཏྲི་ས་མ་ཡ་ཟློག༔ ཙིཏྟ་རྦད་འགས་ས་མ་ཡ་ཟློག༔ བཛྲ་ཡ་ཏྲི་ཡ་ཏྲི་ཟློག༔ ནི་ལམ་བྷ་ར་ཟློག༔ དྲི་མི་ཧཱ་རེ་ཟློག༔ མ་རྩ་དུ་ཏྲི་ཟློག༔ ཤ་རི་ཧཱ་རི་ཟློག༔ ཁྲག་ཏི་ཡ་མ་ཟློག༔ ཙིཏྟ་ཐུམ་རིལ་ཟློག༔
ནཱ་ག་ཁ་ར་ཟློག༔ ཡ་མ་གཟེར་ནན་ཟློག༔ རཀྴ་ཏྲིག་ནན་ཟློག༔ ཡཀྴ་ཏཾ་བྷྱོ་ཟློག༔ རུ་ཏྲ་ཨེ་ཐུམ་ཟློག༔ ར་ཙ་དུ་རུ་ཟློག༔ ཁཾ་མཾ་བཾ་ཤག་ཟློག༔ དམོད་པའི་རིག་སྔགས་ཐམས་ཅད་ཕ་རོལ་དགྲ་བོའི་སྟེང་དུ་བྷྱོ་ཟློག༔ སརྦ་ཨ་མུ་ཀཱ་ཏདྱ་ཐཱ་མཱ་ར་ཡ༔ ཨེ་ཧུར་ཐུམ་རྦད་བྷྱོ་བྷྱོ་ཟློག་ཟློག༔
ཨོ་རྒྱན་གཏེར་བདག་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་རབ་བྱུང་བཅུ་གཉིས་པ་ས་གླང་ལོར་ཨོ་རྒྱན་མཁའ་འགྲོའི་གླིང་དང་མཉམ་པའི་འཛམ་གླིང་སྙན་གྲགས་སྦས་ཡུལ་གསང་སྔགས་ཆོས་གླིང་དེར་ཤོག་སེར་ནས་དག་པར་ཕབ་པའོ།། །། ༈ བླ་མེད་ཡང་ཕུར་གྭའུ་དམར་ནག་ལས༔ ཞི་དྲག་བསྐུལ་པ་བཞུགས་སོ༔ བཟློག་རྫོངས་ཉིན་པར་བཟློག་པ་ཚར་ནས༔ ཞི་དྲག་བསྐུལ་པ་གཏོང་བ་ནི༔ ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ ཡང་དག་རྡོ་རྗེ་གཞོན་ནུའི་ལྷ་ཚོགས་རྣམས༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ཤིག༔ མཐུ་སྟོབས་དཔའ་བའི་རྩལ་ཆེན་བསྐྱེད་དུ་གསོལ༔
ད་ལྟ་སྙིགས་མ་ལྔ་བདོ་དུས་ཀྱི་མཐའ༔ མ་རུངས་གདུག་པའི་འདྲེ་རྒོད་ཁ་དར་ནས༔ གསང་སྔགས་བསྟན་ལ་བདུད་ཀྱི་འཚེ་ལགས་པས༔ ཁྲོ་རྒྱལ་ཆེན་པོས་མངོན་སྤྱོད་མི་མཛད་ན༔ སྒྲུབ་པའི་རིག་འཛིན་ཡི་ཆད་མི་འགྱུར་རམ༔ གསང་སྔགས་གཉན་ལ་འབྲས་བུ་ཅང་མེད་དམ༔ ཡི་དམ་ལྷ་ཚོགས་དབྱིངས་ནས་མ་དགྱེས་སམ༔ ཕྱག་རྒྱ་སྔགས་ཀྱི་ནུས་པ་ཉམས་ལགས་སམ༔ རིག་འཛིན་གོང་མས་ཐུགས་ཀྱིས་མི་ཁྲེལ་ལམ༔ དེ་བས་དཔལ་ཆེན་ལྷ་ཚོགས་འཁོར་བཅས་ཀྱིས༔
དགྲ་ཤ་ཁྲག་མཆོད་དམར་པོ་འདི་བཞེས་ལ༔ ཕ་རོལ་གདུག་པའི་དམ་ཉམས་དགྲ་དང་བགེགས༔ ལོག་འདྲེན་བར་ཆད་རྩོམ་པའི་འབྱུང་པོ་ལ༔ དཔལ་ཆེན་མཚོན་ཆ་སྣ་ཚོགས་ཆར་ལྟར་ཕོབ༔ བསྒྲལ་ཞིང་བཞེས་ནས་མིང་ཤུལ་མེད་པར་མཛོད༔ ཧཱུྃ༔ ཀུན་བཟང་ཞི་ཁྲོའི་ལྷ་ཚོགས་ལས་ལ་བྷྱོཿ སེམས་དཔའ་སེམས་མའི་ལྷ་ཚོགས་ལས་ལ་བྷྱོཿ ཐུབ་དྲུག་སྒོ་བཞིའི་ལྷ་ཚོགས་ལས་ལ་བྷྱོཿ རིག་འཛིན་མཁའ་འགྲོའི་ལྷ་ཚོགས་ལས་ལ་བྷྱོཿ
ཡང་དག་དཔལ་ཆེན་ལྷ་ཚོགས་ལས་ལ་བྷྱོཿ ཡེ་ཤེས་ཁྲོ་བཅུའི་ལྷ་ཚོགས་ལས་ལ་བྷྱོཿ ཀཽ་སིང་མ་མོའི་ལྷ་ཚོགས་ལས་ལ་བྷྱོཿ དབང་ཕྱུག་སྒོ་མའི་ལྷ་ཚོགས་ལས་ལ་བྷྱོཿ ཅེ་སྤྱང་ལ་སོགས་སྲུང་མ་ལས་ལ་བྷྱོཿ བྷྱོ་བཟློག་དྲག་པོའི་ཕྲིན་ལས་འགྲུབ་པར་མཛོད༔ ཧཱུྃ༔ དཔལ་ཆེན་ཁྲོ་རྒྱལ་ཡབ་ཡུམ་དགྲ་ལ་བྷྱོཿ སྲས་མཆོག་ཀཱི་ལ་རིགས་བཞི་ལས་ལ་བྷྱོཿ འཇིགས་བྱེད་ཁྲོ་བཅུ་ཡབ་ཡུམ་དགྲ་ལ་བྷྱོཿ
སྤྲུལ་པའི་ཕྲ་མེན་ཁྲ་ཐབས་ལས་ལ་བྷྱོཿ དབང་ཕྱུག་ཉི་ཤུ་རྩ་བརྒྱད་ལས་ལ་བྷྱོཿ སྒོ་སྐྱོང་མ་མོ་རིགས་བཞི་ལས་ལ་བྷྱོཿ ཕོ་ཉ་མ་མོ་བཅུ་གཉིས་ལས་ལ་བྷྱོཿ གིང་ཆེན་བདུད་པོ་སྡེ་བརྒྱད་ལས་ལ་བྷྱོཿ སྤྲུལ་པ་ཡང་སྤྲུལ་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོཾ་བཛྲ་ཀུ་མཱ་ར་པྲ་བྷ་སྭ་ར་མ་ཧཱ་ཀརྨ་ཙོ་དཱ་ན་ཀཱི་ལ་རཀྴ་ལཀྵ་སྲི་ཀ་ནཱ་ན་ཨ་མུ་ཀ་རུ་ཏྲ་མཱ་ར་ཡ་བྷྱོ་བྷྱོ་ཟློག་ཟློག༔ ༈ བླ་མེད་ཡང་ཕུར་གྭའུ་དམར་ནག་ལས༔
གསེར་སྐྱེམས་གླིང་བཞིའི་དམག་བསྐུལ་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ གསེར་སྐྱེམས་གཏོང་བའི་རིམ་པ་ནི༔ ཤིན་ཏུ་གཙང་བའི་གཞི་སྟེང་དུ༔ སྔོན་མོ་ནས་འབྲས་ཚོམ་བུ་བཀོད༔ དེ་དབུས་རིན་ཆེན་སྣོད་མཆོག་དང་༔ ཛ་གད་གསེར་སྐྱེམས་ལེགས་པར་བཤམ༔ རྨད་བྱུང་ཟན་གྱི་རིལ་བུ་བསྒྲིལ༔ གཙང་མའི་ཕུད་ཕོར་ནང་དུ་སྤུང་༔
དཀར་གཏོར་བསྔོ་ཞིང་གསེར་སྐྱེམས་བྱ༔ རྔམ་པའི་རོལ་མོ་དབྱངས་བཅས་ནས༔ ཧཱུྃ་ཧཱུྃ་ཧཱུྃ༔ ཧཱུྃ༔ ང་ནི་ཡང་དག་དཔལ་ཆེན་ཧེ་རུ་ཀཿ ང་ནི་ཁྲོ་རྒྱལ་བཛྲ་ཀུ་མཱ་ར༔ ང་ནི་དུས་གསུམ་སངས་རྒྱས་པདྨ་འབྱུང་༔ ང་ནི་འཇམ་དཔལ་རྡོ་རྗེ་གྲུབ་པ་རྩལ༔ ང་ནི་དྲག་པོ་གནམ་ལྕགས་ཐོག་རྒོད་རྩལ༔ ང་ཡི་བཀའ་ལ་སྣང་སྲིད་ཀུན་གྱིས་ཉོན༔
དོན་གཉིས་དཀོན་མཆོག་བཀའ་ལ་ལེགས་པར་སོམས༔ ཡེ་ཤེས་དབྱིངས་ཀྱིས་མི་ཁྱབ་གང་ཡང་མེད༔ རྣམ་ཤེས་རླུང་གིས་མི་ཟིན་གང་ཡང་མེད༔ སྒྲ་གཅན་ཟོམ་དུ་མི་གནས་གང་ཡང་མེད༔ རང་བཞིན་འབྱུང་ལྔས་མ་བསྡུས་གང་ཡང་མེད༔ ཚོགས་དྲུག་འདོད་ཡོན་མི་ཞེན་གང་ཡང་མེད༔ ཆོས་སྐུའི་ཟིལ་གྱིས་མི་ནོན་གང་ཡང་མེད༔ ཐུགས་རྗེའི་ལྕགས་ཀྱུས་མི་ཟིན་གང་ཡང་མེད༔ ཀ་དག་སྙིང་པོས་མི་གསལ་གང་ཡང་མེད༔ འཁོར་འདས་སངས་རྒྱས་མི་དམིགས་གང་ཡང་མེད༔
རྣམ་རྟོག་ཆོས་སྐུར་མ་སྐྱེས་གང་ཡང་མེད༔ ལྷ་འདྲེ་སེམས་སུ་མ་གྲུབ་གང་ཡང་མེད༔ བསྡུ་བྱ་སྟོང་པར་མ་གྱུར་གང་ཡང་མེད༔ བཟང་ངན་རྒྱུ་འབྲས་མ་གཏོགས་གང་ཡང་མེད༔ ཆོ་འཕྲུལ་བདེན་པར་གནས་པ་གང་ཡང་མེད༔ སྡེ་བརྒྱད་མཚན་མར་གྲུབ་པ་གང་ཡང་མེད༔ སྟེང་འོག་ཕྱོགས་བཅུ་རིས་སུ་ཕྱེས་པ་མེད༔ ཡེ་ཤེས་འཇིག་རྟེན་གནས་ལ་ངེས་པ་མེད༔ ཀུན་རྫོབ་ཐུགས་རྗེའི་ལས་ལ་མཐའ་དབུས་མེད༔ དབྱིངས་ཕྱུག་བཟང་མོའི་མཁའ་ལ་ཡངས་དོག་མེད༔
ཞི་ཁྲོའི་ལྷ་ཚོགས་དོན་ལ་སྐྱེ་འཆི་མེད༔ ཡང་དག་ཆེ་མཆོག་བཀའ་ལ་འགྱུར་ལྡོག་མེད༔ དམོད་པའི་ལས་ཀྱི་ཟོར་འདི་ཕྱིར་མི་ལྡོག༔ དེ་བས་ཡེ་ཤེས་འཇིག་རྟེན་ཚོགས་རྣམས་ཀུན༔ ཆོས་ཉིད་རྒྱུ་འབྲས་བདེན་པའི་ཚིག་ལ་ཉོན༔ དེང་ནས་ཐ་མལ་ཞེན་པ་བཅོམ་པའི་ཕྱིར༔ རྟེན་འབྲེལ་རྒྱུ་རྐྱེན་ཚོགས་པའི་ཟོར་ཆེན་འདི༔ ཕྱོགས་མེད་ཕྱོགས་བཅུར་བར་མཚམས་དགྲ་ལ་འཕེན༔ གཟུགས་མེད་ལྷ་འདྲེ་ཀུན་ལ་འཕོག་སྲིད་པས༔ རྟོག་མེད་དབུ་ཆུམ་འཛིན་མེད་ཞབས་སྐུམས་ཤིག༔
མདུན་དུ་ཡོད་པ་གཡས་གཡོན་ཕྱོགས་སུ་བཟུར༔ གལ་ཏེ་ཟོར་འཕྲོས་སྐུ་ལ་རེག་སྲིད་ན༔ བདག་ནི་མ་ཉེས་དམ་ཉམས་དགྲ་བོ་ཉེས༔ དགྲ་བགེགས་མ་སྡང་བདག་གིས་ཟོར་འཕེན་ཅི༔ དེ་བས་ངན་ལན་དམ་ཉམས་དགྲ་ལ་ཕོབ༔ ཡེ་ཤེས་འཇིག་རྟེན་སྲུང་མ་འཁོར་བཅས་ཀྱིས༔ འདོད་ཡོན་རིན་ཆེན་གསེར་སྐྱེམས་འདི་བཞེས་ལ༔ དེང་འདིར་མྱུར་མགྱོགས་ཟོར་སྣ་དགྲ་ལ་དྲོངས༔ མཐུ་ལྡན་དུས་ལ་བབ་བོ་ས་མ་ཡ༔ ཐོགས་མེད་དྲག་པོའི་ཕྲིན་ལས་འགྲུབ་པར་མཛོད༔
ཧཱུྃ༔ སྟེང་ཕྱོགས་མཁའ་སྤྱོད་འོག་ཕྱོགས་ས་སྤྱོད་ལ༔ བཞུགས་པའི་རིག་འཛིན་རྒྱལ་བ་རྒྱ་མཚོའི་ཚོགས༔ དཔལ་ཆེན་དབྱིངས་ཀྱི་ལྷ་ཚོགས་མ་ལུས་ཀུན༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ཤར་ཕྱོགས་དང་ནི་ཤར་ལྷོའི་མཚམས་དག་ལ༔ གནས་པའི་ལྷ་སྲིན་གཞི་བདག་མཐུ་བོ་ཆེ༔
དྲི་ཟ་མེ་ལྷ་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ལྷོ་ཕྱོགས་དང་ནི་ལྷོ་ནུབ་མཚམས་དག་ལ༔ གནས་པའི་ལྷ་སྲིན་གཞི་བདག་མཐུ་བོ་ཆེ༔ གཤིན་རྗེ་སྲིན་པོ་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔
མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ནུབ་ཕྱོགས་དང་ནི་ནུབ་བྱང་མཚམས་དག་ལ༔ གནས་པའི་ལྷ་སྲིན་གཞི་བདག་མཐུ་བོ་ཆེ༔ ཀླུ་དབང་རླུང་ལྷ་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ བྱང་ཕྱོགས་དང་ནི་བྱང་ཤར་མཚམས་དག་ལ༔
གནས་པའི་ལྷ་སྲིན་གཞི་བདག་མཐུ་བོ་ཆེ༔ གནོད་སྦྱིན་དབང་ལྡན་ལ་སོགས་ཕྱོགས་སྐྱོང་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་སྐུར་བཞེངས་ཟོར་སྣ་དགྲ་ལ་དྲོངས༔ མ་རུངས་ལོག་འདྲེན་བསྒྲལ་བའི་ཕྲིན་ལས་མཛོད༔ ཧཱུྃ༔ ལོ་ཟླ་ཞག་དུས་ཆུ་ཚོད་ལ༔ གནས་པའི་གཟའ་སྐར་འགྱུ་བ་དང་༔ ས་བདག་ཀླུ་གཉན་མ་ལུས་པ༔ གདོང་ལ་གནས་པའི་དྲེགས་ཅན་རྣམས༔
གསེར་སྐྱེམས་མཆོད་པ་འདི་བཞེས་ལ༔ དེ་རིང་དྲག་པོའི་ཟོར་ལམ་ཕྱེས༔ གཡས་གཡོན་ཕྱོགས་སུ་སྐུ་བཟུར་འཚལ༔ བདག་ནི་མ་ལན་སྙན་གསན་ཚིག༔ གལ་ཏེ་ལན་པར་བྱུང་གྱུར་ན༔ ལ་ཡོག་དམ་ཉམས་དགྲ་ལ་ཕོབ༔ བཅོལ་བའི་ཕྲིན་ལས་འགྲུབ་པར་མཛོད༔ ཅེས་གསེར་སྐྱེམས་ཕྱོགས་བཅུར་གཏོང་༔ དེ་ནས་སྒོ་དབྱེ་བ་ནི༔ ཕྱོགས་ཀྱི་སྒོ་ཆས་ཐོགས་ལ་གསེར་སྐྱེམས་མཆོད་ཅིང་༔
ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་ཤར་ཕྱོགས་གླིང་༔ བྷནྡྷ་སྐམ་རློན་བརྩེགས་པའི་མཁར༔ དུར་ཁྲོད་ས་གཞི་ཁྲག་མཚོ་འཁྱིལ༔ དེ་ནང་ཕོ་བྲང་སྒོ་སྐྱོང་མ༔ སྲིན་མོ་ཟངས་མཆེ་པུ་ཤུད་མགོ༔ ལྕགས་ཀྱུས་མཚན་པའི་ལྡེའུ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ ཤར་ཕྱོགས་དངུལ་སྒོ་དཀར་པོ་ཕྱེས༔
དྲག་པོའི་ལྷ་ཚོགས་དམག་ལ་བཞེངས༔ རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་ལྷོ་ཕྱོགས་གླིང་༔ སྲིན་པོའི་ཐོད་པ་བརྩེགས་པའི་མཁར༔ དུར་ཁྲོད་མུན་པ་སྤྲིན་ལྟར་གཏིབས༔ དེ་ནང་ཕོ་བྲང་སྒོ་སྐྱོང་མ༔ གཤིན་རྗེ་མ་མོ་སྐྱ་གའི་མགོ༔ ཞགས་པས་མཚན་པའི་ལྡེའུ་མིག་བསྣམས༔
གསེར་སྐྱེམས་མཆོད་པ་འདི་བཞེས་ལ༔ ལྷོ་ཕྱོགས་གསེར་སྒོ་སེར་པོ་ཕྱེས༔ དྲག་པོའི་ལྷ་ཚོགས་དམག་ལ་བཞེངས༔ རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་ནུབ་ཕྱོགས་གླིང་༔ རུ་ཏྲའི་བྷནྡྷ་བརྩེགས་པའི་མཁར༔ དུར་ཁྲོད་མེ་རི་སྨུག་ནག་འཁྲིགས༔ དེ་ནང་ཕོ་བྲང་སྒོ་སྐྱོང་མ༔
བཤན་པ་མ་མོ་སྲིན་བྱའི་མགོ༔ ལྕགས་སྒྲོག་མཚན་པའི་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ ནུབ་ཕྱོགས་ཟངས་སྒོ་དམར་པོ་ཕྱེས༔ དྲག་པོའི་ལྷ་ཚོགས་དམག་ལ་བཞེངས༔ རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ དཔལ་ཆེན་ཕོ་བྲང་བྱང་ཕྱོགས་གླིང་༔ འབྱུང་པོའི་བྷནྡྷ་བརྩེགས་པའི་མཁར༔
དུར་ཁྲོད་རླུང་ནག་འཚུབ་མ་འཁྱིལ༔ དེ་ནང་ཕོ་བྲང་སྒོ་སྐྱོང་མ༔ ལས་ཀྱི་མ་མོ་ཁྲ་ཡི་མགོ༔ དྲིལ་བུས་མཚན་པའི་ལྡེའུ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ བྱང་ཕྱོགས་ལྕགས་སྒོ་ནག་པོ་ཕྱེས༔ དྲག་པོའི་ལྷ་ཚོགས་དམག་ལ་བཞེངས༔ རྣལ་འབྱོར་བདག་གི་དཔུང་གྲོགས་མཛོད༔ ཧཱུྃ༔ ཕོ་བྲང་འབར་བ་ལྷ་ཡི་ཚོགས༔
ཡེ་ཤེས་འཇིག་རྟེན་མ་ལུས་ཀུན༔ མི་མངོན་དབྱིངས་ནས་སྐུར་བཞེངས་ཤིག༔ དམག་དཔུང་བསྐྱེད་ཕྱིར་ནམ་མཁར་བཞུགས༔ རིག་འཛིན་བདག་གི་རྒྱབ་རྟེན་མཛོད༔ དམིགས་པའི་དགྲ་བོ་ཤོར་ར་རེ༔ ཟོར་དཔུང་དགྲ་ལ་དྲང་དུ་གསོལ༔ ཨོཾ་སརྦ་སྭ་བྷ་ཨེ་ཁམ་ག་གཱ་ན་ཨཱཏྨ་ཀོ྅་ཧཾ༔ ཞེས་གསེར་སྐྱེམས་གཏོར་ཞིང་སྒོ་དབྱེ་འཚལ༔ བཟློག་བསྐུལ་བྱེད་ཅིང་མདོས་གཞི་དཔག༔ གང་གི་ཕྱོགས་སུ་ཞལ་བསྟན་ནས༔
སླར་ཡང་བྱིན་བརླབས་ཡང་བཟློག་བྱ༔ གཞུང་གི་ལག་ལེན་སྤྱི་དང་མཚུངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་གཏེར་བདག་གླིང་པས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་རབ་བྱུང་བཅུ་གཉིས་པ་ས་གླང་ལོར་ཨོ་རྒྱན་མཁའ་འགྲོའི་གླིང་དང་མཉམ་པའི་འཛམ་གླིང་སྙན་གྲགས་སྦས་ཡུལ་གསང་སྔགས་ཆོས་གླིང་དེར་ཤོག་སེར་ནས་དག་པར་ཕབ་པའོ།། །། ༈ བླ་མེད་ཡང་གསང་གྭའུ་དམར་ནག་ལས༔
བཙན་རྒོད་ཀྱི་ཟོར་ཆེན་སྤུ་གྲི་ངར་མ་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ ཨེ་མ་བདག་འདྲ་པད་འབྱུང་གིས༔ མ་འོངས་བདུད་རིགས་བསྒྲལ་བའི་ཕྱིར༔ ལས་ཟོར་སྤུ་གྲི་ངར་མ་བསྟན༔ འདི་ཉིད་དགོས་ཆེད་རྣམ་པ་གསུམ༔ སྤྱི་དགྲ་རླུང་ལྟར་འཚུབས་པ་དང་༔ རྣལ་འབྱོར་ཁྱད་དུ་གསོད་པ་དང་༔ ཆོས་སྐྱོང་མཐུ་མེད་ཟེར་རྣམས་ལ༔
ཟོར་མདའ་འདི་ཉིད་འདེབས་པར་བྱ༔ གལ་ཆེ་གནད་འགག་མ་ཐུག་པར༔ འདི་ཉིད་ཤིན་ཏུ་བཀའ་གཉན་ཞིང་༔ འཕང་ན་འཛམ་གླིང་ཕུང་ཉེས་ཆེ༔ དེ་ཕྱིར་གསང་རྒྱ་དམ་པོ་གྱིས༔ ཐུན་མོང་ལས་མཐའ་མ་ཡིན་པས༔ དཔེ་དང་གདམས་པ་མི་བསྟན་ནོ༔ དེ་ནས་ཁ་ཐཾྀ་ཨཚ་རྒྱ༔ དང་པོ་བཅའ་གཞི་བསྟན་པ་ནི༔ ཐོད་ངན་ནམ་ནི་ལྕགས་སྣོད་དུ༔
ཆོས་འབྱུང་བང་རིམ་སུམ་བརྩེགས་བྱ༔ དེ་སྟེང་རུ་ཏྲ་བསྒྲལ་བའི་སྙིང་༔ ཟོར་དགུ་དབལ་དང་བཅས་པ་བཀོད༔ གཞི་ནི་དམར་ནག་འབར་བ་ལ༔ ལྔ་ལྡན་ཚོན་གྱི་ཁྲ་ཡང་གདབ༔ ནང་དུ་སྤུ་གྲི་འཁོར་ལོ་བཞག༔ རྩེ་ལ་མཚོན་ཆ་འཁོར་ལོ་བཙུགས༔ རྩང་དམར་བརྒྱ་དང་བརྒྱད་ཀྱིས་བརྒྱན༔ གདུག་པའི་ཟོར་རྫས་དགུ་ཡིས་བསྐོར༔ དྲག་བསྟིམ་བྱིན་གྱིས་ཡང་ཡང་བརླབ༔
རང་ཉིད་རྡོ་རྗེ་གཞོན་ནུར་བསྒོམ༔ བཙན་དམག་ལས་ལ་འགྱེད་པར་བསམ༔ ས་མ་ཡ༔ དང་པོ་ཟོར་རྫས་བྱིན་རླབས་ནི༔ རྃ་ཡྃ་ཁྃ༔ ཧཱུྃ༔ རུ་ཏྲ་བསྒྲལ་བའི་ཙིཏྟ་དམར་པོ་འདི༔ གནམ་ལྕགས་ཁྲོ་ཆུ་ཁོལ་མའི་སྙིང་གི་སྒྲོམ༔ ཕྱི་ནང་མཚོན་ཆ་སྤུ་གྲི་ལས་གྲུབ་པའི༔ གང་ལ་བཏབ་ཀྱང་རེག་ཆོད་འཁོར་ལོ་གཟུགས༔
སྐམ་ཐུན་རྣམས་ནི་བསམ་ཆོད་རེག་ཆོད་དང་༔ རློན་ཐུན་རྣམས་ནི་ཁྲག་ནད་རྒྱུ་གཟེར་འཐིབས༔ དགྲ་བགེགས་སྒྲོལ་བའི་མཚོན་ཆ་སྣ་ཚོགས་གྱུར༔ ཨོཾ་ཡ་མ་དུ་ཏྲི་ཁཌྒ་བྷི་ཤྭ་ཧ་ལ་ཧ་ལ་རུ་ཏྲ་ཏྲིག་ནན་མཱ་ར་མཱ་ར་རཾ་བྷྱོཿ ཞེས་ལན་ཉི་ཤུ་རྩ་གཅིག་གམ་བདུན་ནམ་གསུམ་གྱིས་བྱིན་གྱིས་བརླབས༔ དམིགས་པ་ལ་སོགས་གཞུང་དུ་གསལ༔ དེ་ནས་གཏོར་འབུལ་གཅིག་ལ་དགྲ་བོ་ལན་གསུམ་འགུགས༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ཟངས་བྲག་དམར་པོ་འོད་ལྡན་པ༔
ཟངས་རི་དམར་པོ་འཇིགས་ལ་རྔམ༔ ཁྲག་མཚོ་ཁོལ་མ་ལྦུ་བ་འཁྲིགས༔ དེ་དབུས་ཕོ་བྲང་ཟངས་མཁར་དབུས༔ སྲོག་བདག་བཙན་གྱི་སྡེ་དཔོན་བཞུགས༔ ཡང་འཁོར་བཙན་རྒོད་བྱེ་བས་བསྐོར༔ མ་ཐོགས་མྱུར་དུ་གནས་འདིར་བྱོན༔ གནས་མཆོག་དམ་པ་གར་བཞུགས་ཀྱང་༔ སྐད་ཅིག་ཉིད་ལ་གནས་འདིར་གཤེགས༔ ཨོཾ་ཤུ་ལ་ཙ་ཏྲི་བཛྲ་ས་མ་ཡ་སརྦ་དྷརྨ་པཱ་ལ་ཛ་ཛཿ ཧཱུྃ༔
བཙན་རྒོད་འབར་བ་འཁོར་བཅས་ལ༔ དམ་ཉམས་བསྒྲལ་བའི་ཙིཏྟ་དང་༔ ཤ་སྣ་ཁྲག་སྣའི་གཏོར་མ་འབུལ༔ བཞེས་ཤིག་དགྲ་བགེགས་བསྒྲལ་བར་མཛོད༔ ཨོཾ་མ་ཧཱ་ཤུ་ལ་ཙ་ཏྲི་སརྦ་དྷརྨ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དགྲ་བོའི་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཨི་དཾ་བ་ལིངྟ་ཁཱ་ཧི༔ ཧཱུྃ༔ བཙན་རྒོད་འབར་བ་འཁོར་བཅས་ཀྱིས༔ ཟོར་རྫས་འདི་ལ་བྱིན་གྱིས་རློབས༔ དགྲ་བགེགས་བསྒྲལ་བའི་མཚོན་ཆར་སྤེལ༔
གང་ལ་བཏབ་ཀྱང་ཐོགས་མེད་པའི༔ གནམ་ལྕགས་ཐོག་རྒོད་འབར་བར་གྱུར༔ ཨོཾ་སརྦ་ཡ་མ་མ་རཀྴ་ལོ་ཧ་ཙཎྜ་ཀ་ར་ཏི་ཀ་ཁཌྒ་ཛྭ་ལ་ཧཱུྃ་ཕཊ྄ཿ ཅེས་སྔགས་ཉེར་གཅིག་གམ་བདུན་གྱིས་བྱིན་རླབས་བྱ༔ དེ་ནས་བཙན་རྒོད་བསྐུལ་བ་ནི༔ ཟོར་ཆེན་ཐོགས་ལ༔ ཧོཿ དགོངས་སུ་གསོལ་ལོ༔ གསན་དུ་གསོལ་ལོ༔ མཁྱེན་དུ་གསོལ་ལོ༔
གཟིགས་སུ་གསོལ་ལོ༔ ཧོཿ རིག་འཛིན་པདྨ་འབྱུང་གནས་ཀྱི་དམ་ལ་གནས་པ༔ སངས་རྒྱས་བསྟན་པའི་བྱ་ར་ཆེན་པོ༔ འབར་བ་ཁྲག་འཐུང་གི་རྒྱལ་པོ༔ སྲོག་གཅོད་བཤན་པ་ལས་ལ་མངགས་པའི་ཁྲག་འཐུང་གི་སྡེ་ཚོགས༔ འབར་བ་ཁྲག་འཐུང་གི་སྡེ་ཚོགས་རྣམས་སྙན་གསན་ཅིང་ཕྲིན་ལས་བཅོལ་བ་ནི༔ ཧོཿ རྒྱ་གར་བིདྱོཏྟ་མའི་བཙན་རྒོད་ཧར་ལེན་ཆེན་པོ༔ ཡང་ལེ་ཤོད་ཀྱི་བཙན་རྒོད་བེར་མ་ཆེན་པོ༔
ཆུ་མིག་བྱང་ཆུབ་རིང་མོའི་བཙན་རྒོད་དམར་པོ་དཔོན་གཡོག༔ ཤ་འུག་བྲག་གི་བཙན་རྒོད་བེང་སྨུག་བསྭེ་ཁྲབ༔ ཤམྦྷ་ལ་ཡི་བཙན་རྒོད་རོལ་པ་མི་གཟན༔ ཏི་སེ་གངས་ཀྱི་ལྷ་བཙན་རྡོ་རྗེ་ཐོག་འབེབས༔ མཆིམས་ཕུ་བྲག་གི་བཙན་རྒོད་བཤན་པ་མིག་དམར༔ ཡང་རྫོང་བྲག་གི་བཙན་རྒོད་གཉན་སྟག་དམར་པོ༔ མཁའ་སྤྱོད་ཙཱ་རིའི་བཙན་རྒོད་གྷ་ཡ་དྷ་ར༔ གཞོ་སྟོད་ཏི་སྒྲོའི་བཙན་རྒོད་སོག་ར་ཆེན་པོ༔ དབུ་རུ་ཟངས་རིའི་བཙན་རྒོད་དྲག་པོ་ཟླ་སྐྱོང་༔ ཤམ་པོའི་བཙན་རྒོད་མྱུར་ལེན་ཧར་ཏིང་༔
སྦས་ལུང་བཙན་རྒོད་འབར་བ་ཁྲག་འཐུང་༔ གཟེ་རྒྱལ་བཙན་རྒོད་རྡོ་རྗེ་འབར་བ༔ སྐུ་རྒྱལ་ཤེན་ནེའི་ཟངས་བཙན་བེག་རྩེ༔ རོང་བཙན་གངས་ཀྱི་བཙན་རྒོད་བཤན་པ་རླུང་དམར༔ གཙུག་ལག་བཙན་རྒོད་རྡོ་རྗེ་ལེགས་པ༔ དཀོར་སྐྱོང་བཙན་རྒོད་ཤེལ་གིང་སྨུག་པོ༔ གཞན་ཡང་སྤྲུལ་པ་ཡང་སྤྲུལ་བཙན་རྒོད་ཀྱི་དམག་ཚོགས་བྱེ་བ་འབུམ་སྡེ༔ འཁོར་དང་བཅས་པ་ཁྱེད་རྣམས་ཀྱིས་དམིགས་པའི་དགྲ་བགེགས་རུ་ཏྲ་མིང་ཡིག་བྱང་བུར་བཏབ་པ་འདི་རྣམས་ཀྱི༔ བུ་ཕོ་རྒྱུད་དང་བཅས་པ༔ བུ་མོ་མོ་རྒྱུད་དང་བཅས་པ༔
ཕ་ཚོ་ཉེ་འཁོར་དང་བཅས་པ༔ གྲོང་མི་མཐུན་གྲོགས་དང་བཅས་པ༔ ཡུལ་མཁར་ཕྱུགས་ཞིང་དང་བཅས་པ༔ སྲུང་སྐྱོབ་བན་བོན་དང་བཅས་པ༔ ལོ་དང་ཟླ་བར་མ་བཞག༔ ཞག་དང་ཟ་མར་མ་འགྱང་༔ དུས་ཚོད་ཚེས་གྲངས་མ་འདའ་བར༔ དགྲ་བོ་ཁོ་རང་གི་ལྷ་སྲུང་ཁོ་རང་གི་བདུད་དུ་ཕོབ་ཅིག༔ གཤེད་དུ་ཕོབ་ཅིག༔ བྱད་དུ་ཕོབ་ཅིག༔
བཤན་པར་ཕོབ་ཅིག༔ དགྲ་བོའི་ངུ་འབོད་ཡུལ་ལྗོངས་ཁྱབ་པར་ལྡིར་དུ་ཆུག་ཅིག༔ དགྲ་བོ་ཕོ་རྒྱུད་སྨྱོ་རུ་ཆུག༔ མོ་རྒྱུད་འབོག་ཏུ་ཆུག༔ བུ་རྒྱུད་བརྒྱལ་དུ་ཆུག༔ དགྲ་བོ་གྲི་རུ་སོད་ལ་སྙིང་ཁྲག་ཐང་དུ་ཕོས༔ དགྲ་བོ་ལ་གཟེར་ནད་བཅོ་བརྒྱད་ཐོངས། ཕོ་རྒྱུད་ས་བོན་མེ་ལ་བསྲེགས་པ་བཞིན་དུ་ཐོངས༔ མོ་རྒྱུད་ཐམས་ཅད་མེ་དོང་ཆུ་ཡིས་བཀང་བ་ལྟར་དུ་ཐོངས༔ བྱིས་པ་རིགས་རྒྱུད་ཐམས་ཅད་སྟོན་སེར་ཀྱིས་མེ་ཏོག་བསྐམས་པ་བཞིན་དུ་ཐོངས༔
ཕྱུགས་ནོར་ཞིང་ཁང་ཐམས་ཅད་ལྕགས་དབྱུག་གིས་བྱིའུ་སྒོང་བརྡུངས་པ་ལྟ་བུར་ཐོངས་ཤིག༔ དགྲ་བོ་མགོ་འཁོར་ཞིང་སྙིང་རླུང་ལྡང་བར་གྱིས་ཤིག༔ དགྲ་བོ་ཡིད་འཁྲུགས་ཤིང་དྲན་པ་གཏོར་བར་གྱིས་ཤིག༔ དགྲ་བོ་ལུས་རྨུག་ཅིང་བླ་འཕྲོག་པར་གྱིས་ཤིག༔ དགྲ་བོ་ཕོ་རྒྱུད་ཀྱི་ཤ་ལ་ཟོ་ཞིག༔ དགྲ་བོ་མོ་རྒྱུད་ཀྱི་ཁྲག་ལ་འཐུངས་ཤིག༔ ཧོཿ བཙན་རྒོད་འབར་བ་འཁོར་དང་བཅས་པ་ཁྱེད་རྣམས་ཀྱིས༔ བཅོལ་བའི་ཕྲིན་ལས་ཐོགས་པ་མེད་པ་འགྲུབ་པར་མཛོད་ཅིག༔ ཅི་སྟེ་ལས་འདི་མ་འགྲུབ་ན་ཆོས་སྐྱོང་ཁྱེད་རྣམས་ཀྱིས་དུས་གསུམ་སངས་རྒྱས་བཀའ་བཅག༔
རིག་འཛིན་ཀུན་གྱིས་ཞེ་ཁྲེལ༔ རྡོ་རྗེ་ཐེག་པའི་དམ་ཉམས༔ མཐའ་མེད་པ་རྡོ་རྗེ་ཐེག་པའི་དམྱལ་བར་ལྟུང་བར་འགྱུར་རོ༔ དེ་བས་བཅོལ་བའི་ཕྲིན་ལས་འདི་ནམ་མཁའི་ཐོག་ལྟར་མྱུར་བར་འགྲུབ་པར་མཛོད་ཅིག༔ ཧོཿ ཕྲིན་ལས་བཅོལ་བའི་རྟེན་དུ༔ གཙང་མ་ཕུད་ཀྱི་གསེར་སྐྱེམས་འབུལ་ལོ༔ དགྲ་ཤ་ཁྲག་གི་མཆོད་པ་འབུལ་ལོ༔ རཀྟ་དམར་གྱི་ཨརྒྷཾ་འབུལ་ལོ༔ བཙན་བཤོས་དགྲ་སྙིང་དམར་པོ་འབུལ་ལོ༔
བཙན་མཁར་བཙན་བཤོས་སྣ་ཚོགས་འབུལ་ལོ༔ དར་དམར་ལ་ཐོད་དམར་པོ་འབུལ་ལོ༔ བཙན་དར་རྔ་ཐུག་སྣ་ཚོགས་འབུལ་ལོ༔ རཀྟ་དམར་གྱི་མཆོད་པ་འདི་བཞེས་ལ༔ དགྲ་བགེགས་བསྒྲལ་བའི་བཤན་པ་རུ་མངའ་གསོལ་ལོ༔ དྲག་པོ་ཟོར་འདེབས་ཀྱི་ལས་ཆེན་པོ་མཛོད་ཅིག༔ དེ་ནས་ཟོར་བསྐུལ་བ་ནི༔ ཧཱུྃ་བྷྱོཿ ཙཱ་རི་རྒྱ་གར་བྱང་ཤར་མཚམས༔ མ་རུ་རྩེ་ཡི་དུར་ཁྲོད་ནས༔
ཕུ་ན་ཟངས་བྲག་གནམ་དུ་གཟེངས༔ མཐའ་རྣམས་ཁྲག་མཚོ་ལྦུ་བ་འཁྲིགས༔ བར་ན་བཙན་ཤིང་མཚོན་ཆ་གཟེངས༔ ལོགས་རྣམས་ཟངས་རི་རྔམ་ལ་འཇིགས༔ འཁོར་ཡུག་ཟངས་ཐང་གྱ་མ་གྱུ༔ ཟངས་ལམ་སྟོང་གི་སྣ་ཡང་ཟུག༔ དེ་དབུས་ཟངས་མཁར་དགུ་སྟོང་དབུས༔ རྔམ་བྱེད་བཙན་གྱི་རྒྱལ་པོ་ཆེ༔ བཤན་པ་ཡབ་ཡུམ་སུམ་ཅུ་དྲུག༔ འཁོར་དུ་གྲི་ཐོགས་འབུམ་གྱིས་བསྐོར༔
སྤྲུལ་པ་མཚལ་སྟག་ཟངས་འཕར་འགྱེད༔ རྫུ་འཕྲུལ་རླུང་དམར་རྟ་ལ་ཞོན༔ བསམ་པ་ཙམ་གྱིས་སྟོང་གསུམ་བསྐོར༔ སྐྱེ་འགྲོ་ཀུན་གྱི་སྲོག་དབུགས་བདག༔ ཟངས་རལ་བཙན་མདའ་ཐོག་ལྟར་འཕེན༔ བཙན་རྒོད་སྡེ་དཔོན་འཁོར་བཅས་རྣམས༔ མྱུར་མགྱོགས་དྲག་རྩལ་ཀློང་ནས་བཞེངས༔ སྲོག་བདག་དམག་སྣ་དགྲ་ལ་དྲོངས༔ ཟོར་མདའ་དགྲ་བོའི་སྙིང་ལ་ཐོབ༔ བླ་སྲོག་དོན་སྙིང་དམར་པོ་ཁྱེར༔
ལས་ལ་ཆོས་ཤིག་འབར་བ་རྩལ༔ དགྲ་ལ་ཆོས་ཤིག་མ་རུ་རྩེ༔ མཐུ་རྩལ་ཕྱུངས་ཤིག་མ་རུ་རྩེ༔ དགྲ་ཤ་ཟོ་ཞིག་མ་རུ་རྩེ༔ དགྲ་ཁྲག་འཐུངས་ཤིག་མ་རུ་རྩེ༔ དགྲ་མཁར་སྣུབས་ཤིག་མ་རུ་རྩེ༔ དགྲ་ནོར་སྟོར་ཅིག་མ་རུ་རྩེ༔ དགྲ་དམག་ཟློག་ཅིག་མ་རུ་རྩེ༔ བཙན་རྒོད་དམག་ཚོགས་དུས་ལ་བབ༔ དགྲ་བོའི་སྙིང་ལ་ཟོར་མདའ་བྷྱོཿ
ཧར་ལེན་ཆེན་པོ་དགྲ་ལ་བྷྱོཿ བེར་མ་ཆེན་པོ་དགྲ་ལ་བྷྱོཿ དམར་པོ་དཔོན་གཡོག་དགྲ་ལ་བྷྱོཿ བེང་སྨུག་བསྭེ་ཁྲབ་དགྲ་ལ་བྷྱོཿ རོལ་པ་མི་གཟན་དགྲ་ལ་བྷྱོཿ ལྷ་བཙན་ཐོག་འབེབས་དགྲ་ལ་བྷྱོཿ བཤན་པ་མིག་དམར་དགྲ་ལ་བྷྱོཿ མཚལ་སྟག་དམར་པོ་དགྲ་ལ་བྷྱོཿ ལྷོ་བཙན་ནག་པོ་དགྲ་ལ་བྷྱོཿ སོག་ར་བཙན་རྒོད་དགྲ་ལ་བྷྱོཿ
དྲག་པོ་ཟླ་སྐྱོང་དགྲ་ལ་བྷྱོཿ མྱུར་ལེན་ཧར་ཏིང་དགྲ་ལ་བྷྱོཿ འབར་བ་ཁྲག་འཐུང་དགྲ་ལ་བྷྱོཿ རྡོ་རྗེ་འབར་བ་དགྲ་ལ་བྷྱོཿ ཟངས་བཙན་བེག་རྩེ་དགྲ་ལ་བྷྱོཿ བཤན་པ་རླུང་དམར་དགྲ་ལ་བྷྱོཿ རྡོ་རྗེ་ལེགས་པ་དགྲ་ལ་བྷྱོཿ ཤེལ་གིང་སྨུག་པོ་དགྲ་ལ་བྷྱོཿ སྤྲུལ་པ་ཡང་སྤྲུལ་དགྲ་ལ་བྷྱོཿ ཟོར་དཔུང་བཙན་རྒོད་དྲག་པོས་བསྐྱེད༔
ཟོར་སྣ་བཙན་རྒོད་འབུམ་གྱིས་དྲོངས༔ ཟོར་འདེབས་བཤན་པ་དམར་ནག་བྷྱོཿ དགྲ་བོའི་སྲོག་ལ་མཱ་ར་ཡ༔ ཨོཾ་ཤུ་ལ་ཙ་ཏྲི་ཡ་དགྲ་བོའི་སྙིང་ལ་རྦད་རྦད༔ ཨོཾ་མ་རུ་གྷུ་ན་ཧྲྀ་ད་ཡ་དགྲ་བོའི་སྲོག་ལ་རྦད་རྦད༔ ཨོཾ་པྲཉྫ་རཀྨོ་ཛཿཀྵིཾ་རུ་ཕུ་ལུ་ཡ་དགྲ་བོའི་ཤ་ལ་རྦད༔ ཨོཾ་རཀྨོ་ཁ་ལུ་ཧི་ཏ་དགྲ་བོའི་ཁྲག་ལ་རྦད་རྦད༔ ཨོཾ་རཀྴ་ཤུ་ལ་ཡ་དགྲ་བོའི་རུས་ལ་རྦད་རྦད༔ ཨོཾ་རཀྨོ་ཡ་མ་ཛྭ་ལ་དགྲ་བོའི་དབང་པོ་ལྔ་ལ་རྦད་རྦད༔ ཨོཾ་དུ་ཏྲི་དུ་ཏྲི་དགྲ་བོའི་ཡུལ་མཁར་ལ་རྦད་རྦད༔
ཨོཾ་ཤག་ཐུན་རཾ་བྷྱོཿ དགྲ་བོའི་འཁོར་དང་བཅས་པ་ལ་རྦད་རྦད༔ ཟོར་བྷྱོ་མཱ་ར་ཡ༔ ཐུན་བྷྱོ་མཱ་ར་ཡ༔ རྦད་བྷྱོ་མཱ་ར་ཡ༔ རཾ་བྷྱོ་མཱ་ར་ཡ༔ ཏྲིག་བྷྱོ་མཱ་ར་ཡ༔ ཏྲིག་ནན་མཱ་ར་ཡ༔ སརྦ་ཨ་མུ་ཀ་མཱ་ར་ཡ་ཟློག་ཟློག༔ ཅེས་དམོད་པ་དྲག་པོ་དང་བཅས་ཏེ་འཕངས་པས་དགྲ་བོ་ཕྱེ་མ་རྡུལ་ཕྲན་བཞིན་དུ་བརླགས་ཏེ་མིང་ཡང་མེད་པར་བསམ༔
ལས་སྦྱོར་རྟགས་ཚད་ལྡན་པ་ཐོན་ན་དགྲ་བོ་རྩ་བརླག་འབྱུང་པར་ཐེ་ཚོམ་མེད༔ མ་བྱུང་ན་བཙན་གསོལ་ཡང་ཡང་བསྐྱར་ལ་འཕང་༔ ལན་གསུམ་འཕང་ན་སྔགས་པ་ཕུར་ཐོག་སྟོང་ཡིན་ཀྱང་བརླག་པར་འགྱུར༔ སངས་རྒྱས་ཀྱི་བསྟན་པ་དང་རྡོ་རྗེ་སློབ་དཔོན་གྱི་སྐུ་དགྲ་རྣལ་འབྱོར་པ་ལ་མ་ཉེས་པའི་ཁ་ཡོག་སོགས་བྱུང་ན་འདེབས༔ དེ་བས་དྲིན་ཅན་ཕ་མའི་ཆེད་དུའང་མི་འཕང་༔ ཁྱད་པར་འདི་ཉིད་ཐུན་མོང་མ་ཡིན་པའི་བཀའ་སྲུང་ཡིན་པས༔ སྣོད་ལྡན་རེ་རེ་ཙམ་ཡིནའང་ལོ་གསུམ་ལ་མ་བརྟག་ན་མི་སྦྱིན༔ དཔེ་དང་གདམས་པ་མི་ལ་མི་བསྟན༔ ཤིན་ཏུ་དམ་པར་འཆང་༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ རྩ་ཏྲི་རྒྱ༔ ྀཨཚ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མོན་ཁ་ཤ་འུག་སྟག་སྒོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། བླ་མེད་ཡང་ཕུར་གྭའུ་དམར་ནག་ལས༔ ཟ་ལམ་སྲིན་མོའི་ལས་ཟོར་བཟློག་པ་མདོས་ལས་དམར་པོ་བཞུགས་སོ༔ བླ་མེད་རྡོ་རྗེ་གཞོན་ནུར་འདུད༔
ས་མ་ཡ༔ ཟ་ལམ་སྲིན་མོའི་བཟློག་པ་ནི༔ ལྕགས་སྣོད་དམ་ནི་གང་རུང་དུ༔ གཏོར་ཆེན་གཅིག་ལ་འཁོར་བརྒྱད་བྱ༔ རྩང་དམར་ཉི་ཤུས་ལེགས་པར་བརྒྱན༔ བྱུང་ན་བུད་མེད་ཁྲོས་མའི་གཟུགས༔ དམར་གཏོར་བརྒྱད་དང་ཀོང་ཟོར་བརྒྱད༔ ལེགས་པར་བསྐོར་ཞིང་རྩང་གིས་བརྒྱན༔ རཀྟ་མཆོད་ཅིང་མདོས་རྫོངས་བྱ༔ ས་མ་ཡ༔
དང་པོ་བྱིན་གྱིས་ལན་གསུམ་བརླབ༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཨོཾ་སྟོང་པའི་ངང་ལས་གནམ་ལྕགས་འཁོར་ཡུག་སྟེང་༔ དེ་དབུས་དམར་ཆེན་གཏོར་མ་ཁྲོ་མོའི་མཁར༔ ཕྱི་ནི་མཚོན་ཆ་ནང་ནི་ཐོད་པའི་དལ༔ དེ་དབུས་མ་མོ་འཁོར་བཅས་གསལ་བར་གྱུར༔ ཨོཾ་རཀྨོ་མ་ཏྲི་བྷྱོ་བྷྱོ་རུ་ལུ་རུ་ལུ་ཧཱུྃ་བྷྱོཿ བཛྲ་ས་མཱ་ཡ་ཛཿ ཕཻཾ་ཕཻཾ་ཨ་བེ་ཤ་ཡ་ཏིཥྛ་ལྷན༔
ས་མཱ་ཡ་ཛཿ ཨི་དཾ་བ་ལིངྟ་ཁ་ཁ་ཁཱ་ཧི༔ ཨོཾ་རཀྟ་པཉྩ་ཨ་མྲྀ་ཏ་ཁཱ་ཧི༔ བྷྱོཿ ལས་ཀྱི་མ་མོ་འཁོར་དང་བཅས་པས་རཀྟ་དམར་གྱི་མཆོད་པ་འདི་བཞེས་ལ༔ བདག་ཅག་འཁོར་དང་བཅས་པའི་འགལ་རྐྱེན་བར་ཐམས་ཅད་བཟློག་པའི་ཕྲིན་ལས་མཛོད་ཅིག༔ ཅེས་གཏོར་མ་དཔལ་འབར་བཙུགས་ཏེ་རཀྟས་བྲན༔ ཧཱུྃ་བྷྱོཿ སྲིན་མོ་ཟ་ལམ་གོམ་པ་བདུན་ཅུ་འདས་པའི་ཕ་རོལ་ན༔ ཟངས་རི་ཟངས་ཐང་དམར་པོ་རྔམ་ལ་འཇིགས་པའི་གནས་མཆོག་ནས༔
ཤ་ཟ་སྲོག་བདུད་ལས་ཀྱི་མ་མོ་ཆེན་པོ་བཞུགས་པ་ནི༔ སྐུ་མདོག་དམར་ནག་སྲིན་མོའི་གཟུགས་འཆང་མ་མོ་འབུམ་གྱིས་བསྐོར༔ འཇིག་རྟེན་འདས་ཀྱང་འཁོར་བའི་ཆ་ལུགས་འཛིན་ཞིང་ཟངས་མཆེ་དམར་པོ་གཙིགས༔ མདོས་ཟོར་སྟོང་གི་སྣ་འདྲེན་མཛད་ཅིང་དགྲ་དཔུང་ཕྱེ་མར་རློག༔ སྲོག་བདག་སྟོང་གི་གཙོ་མོས་དགྲ་ལ་དམག་དཔུང་ཟོར་སྣ་དྲོངས༔ དེང་འདིར་མ་མོས་བཟློག་བསྒྱུར་ཕྲིན་ལས་གཉན་པོ་འགྲུབ་པར་མཛོད༔ ཧཱུྃ་བྷྱོཿ སྲིན་མོ་ཤུགས་འཆང་རྡོ་རྗེ་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ ཧཱུྃ་བྷྱོཿ
སྲིན་མོའི་ཤུགས་འཆང་རིན་ཆེན་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ ཧཱུྃ་བྷྱོཿ སྲིན་མོའི་ཤུགས་འཆང་པདྨ་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ ཧཱུྃ་བྷྱོཿ སྲིན་མོའི་ཤུགས་འཆང་ལས་ཀྱི་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ དུས་ལ་བབ་བོ་ལས་བྱེད་ཕྲ་མེན་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་གཉན་པོ་འགྲུབ་པར་མཛོད༔
བྷྱོ་བྷྱོཿ རཀྨོ་མ་ཏྲི་རཀྴ་ཡ་དགྲ་ལ་ཟློག༔ ཧཱུྃ་བྷྱོཿ སྲིན་མོའི་ཤུགས་འཆང་མཚམས་བཞི་མོ་ཡི་ལྕམ་རཀྟའི་མཆོད་པ་བཞེས༔ དེང་འདིར་བཟློག་བསྒྱུར་ཕྲིན་ལས་མཛོད་ཅིག་ཟོར་སྣ་དགྲ་ལ་དྲོངས༔ དུས་ལ་བབ་བོ་ལས་བྱེད་ཕྲ་མེན་དམག་ཚོགས་དགྲ་ལ་བྷྱོཿ བྷྱོ་བྷྱོ་བཟློག་བཟློག་དྲག་པོའི་ཕྲིན་ལས་གཉན་པོ་འགྲུབ་པར་མཛོད༔ བྷྱོ་བྷྱོཿ རཀྨོ་མ་ཏྲི་རཀྴ་ཡ་དགྲ་ལ་ཟློག༔ དེ་ནས་ཟོར་བཏེགས་ལ་བཟློག་པ་བྱ་བ་ནི༔
ཧཱུྃ་བྷྱོཿ ལས་ཀྱི་མ་མོ་ཆེན་མོ་འཁོར་བཅས་ཀྱིས༔ སྟེང་འོག་ཕྱོགས་བཅུའི་དགྲ་བགེགས་ཐམས་ཅད་ཀུན༔ བཀུག་ཅིང་བསྒྲལ་ནས་ལྷག་མ་མེད་པར་བཞེས༔ ཟོར་མདའ་དམ་ཉམས་དགྲ་བགེགས་སྙིང་ལ་རྒྱོབ༔ དུས་ལ་བབ་བོ་མ་མོ་དགྲ་ལ་བྷྱོཿ བྷྱོ་བྷྱོ་བཟློག་བཟློག་བྱད་མ་ནྲྀ་ཏྲི་རྦད༔ ཧཱུྃ་བྷྱོཿ གཞན་ཡང་བཟློག་ཅིང་བསྒྱུར་བ་ནི༔ ཕྱོགས་སྐྱོང་ཡོངས་ཀྱི་སུན་མ་ཟློག༔
མ་མོ་ཡོངས་ཀྱི་སུན་མ་ཟློག༔ སྡེ་བརྒྱད་ཡོངས་ཀྱི་སུན་མ་ཟློག༔ ཤ་ཟ་སྨན་མོའི་སུན་མ་ཟློག༔ བཟློག་ཅིག་བསྒྱུར་རོ་མཱ་ར་ཡ༔ མ་ཏྲི་མ་མོ་ཡ་ཏྲི་ཟློག༔ ཟོར་ལྟར་འཕེན་ན༔ ཧཱུྃ་བྷྱོཿ ལས་ཀྱི་མ་མོའི་ཚོགས༔ བཟློག་བསྒྱུར་དུས་ལ་བབ༔ སྟེང་འོག་ཕྱོགས་བཅུ་ཡི༔
དགྲ་བགེགས་ཆམ་ལ་ཕོབ༔ ཁྲོ་བོ་ཁྲོ་མོ་ཡི༔ དྲག་སྔགས་དགྲ་ལ་ཟློག༔ སྣང་སྲིད་སྡེ་བརྒྱད་ཀྱི༔ བྱད་ཁ་དགྲ་ལ་ཟློག༔ ཕྱོགས་སྐྱོང་བཅུ་པོ་ཡི༔ བསམ་སྦྱོར་དགྲ་ལ་ཟློག༔ བན་བོན་སྔགས་པ་ཡི༔ ཕུར་ཁ་དགྲ་ལ་ཟློག༔ དམག་འཁྲུག་ལོ་ཉེས་ཀྱི༔
ཆད་པ་དགྲ་ལ་ཟློག༔ དུས་མིན་འཆི་བ་ཡི༔ ཕུར་ཁ་དགྲ་ལ་ཟློག༔ ལོ་ཟླ་ཞག་དུས་ཀྱི༔ སྐག་རིགས་དགྲ་ལ་ཟློག༔ མི་ཁ་དམོད་ཚིག་གི༔ སྡང་སེམས་དགྲ་ལ་ཟློག༔ མི་མཐུན་རྐྱེན་ངན་ཚོགས༔ བཟློག་པའི་ཕྲིན་ལས་མཛོད༔ ཟོར་བྷྱོ་ཡ༔
རྦད་བྷྱོ་ཡཿ རཾ་བྷྱོ་ཡ༔ དཱ་བྷྱོ་ཡ༔ ཧཱུྃ་བྷྱོཿ མ་མོ་དགྲ་ལ་ཆོས༔ ཤ་ཟ་དགྲ་ལ་ཆོས༔ ཟོར་མདའ་དགྲ་ལ་ཡ༔ དགྲ་སྲོག་མྱུར་དུ་ཆོད༔ རཾ་ཟོར་ཡ༔ བྷྱོ་ཟོར་ཡ༔
རྦད་ཟོར་ཡ༔ མཱ་ར་ཡ་བཟློག་ཡ༔ བྷྱོ་བྷྱོ་ཟློག་ཟློག༔ ཅེས་ཟོར་ལྟར་འཕེན་ན་གཏོར་མ་བྱ༔ མདོས་ལྟར་རྫོང་ན་མ་མོ་བྱ༔ འདི་ཉིད་སྣང་སྲིད་ཀུན་གྱི་བདག་མོ་ཕྱིར༔ བཟློག་པ་ཀུན་ལ་འདི་ཉིད་གཙོ༔ ས་བདག་བརྒྱ་ལ་གདོང་ཐུག་ཀྱང་༔ མ་མོ་འདི་ཡིས་བཟློག་པར་འགྱུར༔ དེ་བས་ཟོར་སྣ་ཀུན་ལ་གཅེས༔
ས་མ་ཡ༔ གཏེར་རྒྱ༔ སྦས་རྒྱ༔ གསང་རྒྱ༔ ཟབ་རྒྱ༔ གཏད་རྒྱ༔ ཀ་མ་ལ་གརྦྷི་པཱ་རིས་བྱ་ཀ་ར་ཤ་མ་ཀུམ་ས་ཏྱ་ཐ་བརྟི་ནན༔ རམ་མརྐཊ་རཱ་ཛ་ཕཻཾ་ཕཻཾ་གུ་ཧྱ་ཁ་ཐཾ་ཁ་ཐཾྀ་ཨཚ༔ མངྒ་ལཾ།། །། བླ་མེད་ཡང་ཕུར་གྭའུ་དམར་ནག་ལས༔
ལས་ཟོར་དགྲ་སྙིང་དམར་འབྱིན་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔ ཨེ་མ་ཟབ་པའི་མཐར་ཐུག་ལས༔ ཟོར་མདའ་དགྲ་སྙིང་དམར་འབྱིན་བསྟན༔ བཏབ་ལ་ལན་མེད་ས་མ་ཡ༔ དགྲ་བགེགས་བསྒྲལ་བའི་མཚོན་ཆར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་ཟོར་ལས་བྱ་བ་ནི༔
རྣལ་འབྱོར་ཞྭ་གོས་དམོད་པའི་ཆས༔ གདོང་ལ་ཁྲག་ཞག་ཚོམ་བུས་བརྒྱན༔ གཡབ་དར་རུ་དར་སྣ་ཚོགས་གཟེངས༔ རོལ་མོ་རྔ་གཤང་བོན་ཐབས་བརྡུང་༔ བསྐྱེད་རྫོགས་དམིགས་པ་བརྟན་པར་བྱ༔ གོང་གནོན་སྔགས་བསྙེན་སྒྲུབ་པ་གཙོ༔ མདུན་དུ་ལིངྒར་དགྲ་བོ་དགུག༔ ཟོར་ཐུན་ལག་ལེན་བཞིན་དུ་ཤེས༔ ས་མ་ཡ༔ ཧཱུྃ༔
ང་ནི་རིག་འཛིན་ཆེ་མཆོག་ཀུ་མཱ་ར༔ དབྱིངས་བཞུགས་རྒྱལ་བའི་ལྷ་ཚོགས་དགོངས་སུ་གསོལ༔ དེང་འདིར་དམ་ཉམས་དགྲ་ལ་ཟོར་འཕེན་ན༔ སྒྲུབ་པའི་ལྷ་སྲུང་གཉན་པོས་རྒྱབ་རྟེན་མཛོད༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རྒྱལ་བ་དགོངས་བརྒྱུད་བླ་མས་གཟུ་དཔང་མཛོད༔ རིག་འཛིན་བརྡ་བརྒྱུད་བླ་མས་རྒྱབ་རྟེན་མཛོད༔ གང་ཟག་སྙན་བརྒྱུད་བླ་མས་དཔུང་གྲོགས་མཛོད༔ བཀའ་ལུང་ཤོག་སེར་བརྒྱུད་པས་ནུས་མཐུ་ཕྱུངས༔ བཀའ་བབ་ལུང་བསྟན་བརྒྱུད་པས་བྱིན་རླབས་འབུངས༔
ཡི་དམ་ལྷ་ཚོགས་རྣམས་ཀྱིས་དམག་དཔུང་སྐྱེད༔ མཁའ་འགྲོ་ཆོས་སྐྱོང་རྣམས་ཀྱིས་རུ་མཚོན་ཕྱོར༔ དམ་ཅན་གཏེར་བདག་རྣམས་ཀྱིས་མཚོན་ཆར་ཕོབ༔ ལས་མཁན་ཕོ་ཉ་རྣམས་ཀྱིས་ཟོར་སྣ་དྲོངས༔ སྲོག་བདག་བཤན་པ་འབུམ་གྱིས་བླ་རྟེན་ཕྲོལ༔ དམིགས་པའི་དམ་ཉམས་དགྲ་བོ་ཤོར་ར་རེ༔ དམོད་པའི་ཟོར་ཐུན་དྲག་པོས་སྒྲོལ་བར་མཛོད༔ དེ་ནས་དབང་ཕྱུག་ཉི་ཤུ་རྩ་བརྒྱད་ཀྱི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོཿ
མེ་རླུང་ཐོད་མཁར་འབར་བའི་ཕོ་བྲང་ནས༔ ཤ་ཟ་མ་མོ་ཤར་གྱི་དབང་ཕྱུག་བདུན༔ སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔ དམིགས་པའི་བྱད་མ་རུ་ཏྲ་ཤོར་ར་རེ༔ གཡག་གདོང་སྦྲུལ་གདོང་གཟིག་གདོང་དགྲ་ལ་བྷྱོཿ སྲེ་གདོང་དྲེད་གདོང་དོམ་གདོང་དགྲ་ལ་བྷྱོཿ དཀར་མོ་འབུམ་གྱི་གཙོ་མོའི་དུས་ལ་བབ༔ མ་རུངས་གདུག་པའི་སྙིང་དུ་ཟོར་མདའ་ཡ༔
ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ ལྷོ་ཡི་མ་མོའི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོཿ བམ་རི་ཁྲག་མཚོ་འཁྲུགས་པའི་ཕོ་བྲང་ནས༔ ཁྲག་འཐུང་མ་མོ་ལྷོ་ཡི་དབང་ཕྱུག་བདུན༔ སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔ དམིགས་པའི་བྱད་མ་རུ་ཏྲ་ཤོར་ར་རེ༔
ཕ་ཝཾ་ཆུ་སྲིན་སྡིག་གདོང་དགྲ་ལ་བྷྱོཿ ཁྲ་མགོ་ཝ་གདོང་སྟག་གདོང་དགྲ་ལ་བྷྱོཿ སེར་མོ་འབུམ་གྱི་གཙོ་མོའི་དུས་ལ་བབ༔ མ་རུངས་གདུག་པའི་སྙིང་དུ་ཟོར་མདའ་ཡ༔ ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ ནུབ་ཀྱི་མ་མོའི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོཿ དུར་ཁྲོད་མེ་རླུང་འཁྲུགས་པའི་ཕོ་བྲང་ནས༔ སྲོག་གཅོད་མ་མོ་ནུབ་ཀྱི་དབང་ཕྱུག་བདུན༔
སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔ དམིགས་པའི་བྱད་མ་རུ་ཏྲ་ཤོར་ར་རེ༔ རྒོད་མགོ་རྟ་མགོ་ཁྱུང་གདོང་དགྲ་ལ་བྷྱོཿ ཁྱི་མགོ་པུ་ཤུད་ཤྭ་གདོང་དགྲ་ལ་བྷྱོཿ དམར་མོ་འབུམ་གྱི་གཙོ་མོའི་དུས་ལ་བབ༔ མ་རུངས་གདུག་པའི་སྙིང་ལ་ཟོར་མདའ་ཡ༔ ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ བྱང་གི་མ་མོའི་ཟོར་ཐོགས་ལ༔
ཧཱུྃ་ཧཱུྃ་ཧཱུྃ༔ བྷྱོཿ དུག་རླངས་སྔོ་དམར་འཚུབས་པའི་ཕོ་བྲང་ནས༔ དབུགས་ལེན་མ་མོ་བྱང་གི་དབང་ཕྱུག་བདུན༔ སྲིན་མོའི་གཟུགས་ཅན་ཁྲག་གི་རལ་པ་བསིགས༔ ལག་ན་གདུག་པའི་ཀོང་ཟོར་དམར་ནག་ཐོགས༔ ཟོར་བྷྱོ་ཐུན་བྷྱོ་དམ་ཉམས་དགྲ་ལ་ཡ༔ དམིགས་པའི་བྱད་མ་རུ་ཏྲ་ཤོར་ར་རེ༔ སྤྱང་གདོང་སྐྱིན་མགོ་ཕག་གདོང་དགྲ་ལ་བྷྱོཿ གླང་ཆེན་ཆུ་གླང་སྦྲུལ་གདོང་དགྲ་ལ་བྷྱོཿ
ལྗང་མོ་འབུམ་གྱི་གཙོ་མོའི་དུས་ལ་བབ༔ མ་རུངས་གདུག་པའི་སྙིང་ལ་ཟོར་མདའ་ཡ༔ ཨོཾ་མ་ཏྲི་ཤྭ་རཱི་མཥྚ་ཡ་མ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ དེ་ནས་མ་མོ་བཅུ་གཉིས་ཀྱི་ཟོར་ཐོགས་ལ༔ ཧཱུྃ་ཧཱུྃ་ཧཱུྃ༔ བྷྱོ༔ དུར་ཁྲོད་ཆེན་པོ་རབ་རྒྱུའི་ཕོ་བྲང་ནས༔ གནས་ཀྱི་སྲིན་མོ་འབར་བ་བཅུ་གཉིས་ཚོགས༔ གཅེར་བུ་མི་ལྤགས་གཡང་གཞི་ཤམས་སེ་ཤམ༔ དམར་ནག་རལ་པ་སྟོང་ཁམས་ཡེངས་སེ་ཡེང་༔
ཡམས་ནད་དུག་གི་ཁ་ཕྲུ་ཆི་ལི་ལི༔ དམ་ཉམས་དགྲ་ལ་ཟོར་མདའ་ཤ་ར་ར༔ ཟོར་བྷྱོ་ཐུན་བྷྱོ་མ་མོ་དགྲ་ལ་ཆོས༔ རེ་ཏི་ཡ་མ་མཆེད་བཞི་དགྲ་ལ་ཆོས༔ མྱུར་མགྱོགས་ས་བདག་མ་བཞི་ལས་ལ་ཆོས༔ གདུག་པའི་དམ་ཉམས་དགྲ་བགེགས་ཤོར་ར་རེ༔ བྱད་མ་གདུགས་པའི་སྙིང་ལ་མཱ་ར་ཡ༔ བྷྱོ་བྷྱོ་རཀྨོ་ཏྲི་མ་ཏྲི་དུ་ན་རཀྴ་ཡ་མ་ཐུན་བྷྱོཿ ཨེ་ཧུར་ཐུམ་རྦད་ཡ༔ དེ་ནས་གིང་བདུད་བཤན་པ་བཅུ་གཉིས་ཀྱི་ཟོར་ཐོགས་ལ༔
ཧཱུྃ་ཧཱུྃ་ཧཱུྃ༔ ཧཱུྃ༔ འཆི་བདག་འཁྲུགས་པ་གཤིན་རྗེའི་ཕོ་བྲང་ནས༔ ཕུར་འདེབས་ཆེན་པོ་ལས་མཁན་བཅུ་གཉིས་ཚོགས༔ རྔམ་ཕྱིར་དགྲ་བོའི་སྲོག་ལེན་ཉི་ལི་ལི༔ གཏུམ་ཕྱིར་རུ་མཚོན་སྣ་ཚོགས་ལྷབས་སེ་ལྷབ༔ སྤུ་གྲི་མཚོན་ཆ་དགྲ་ལ་ཐོག་ལྟར་འབེབས༔ བཤན་པ་འབུམ་གྱི་ལས་བྱེད་ཁྱུགས་སེ་ཁྱུག༔ སྡེ་དཔོན་ལས་བྱེད་བཅུ་གཉིས་དུས་ལ་བབ༔ དམིགས་པའི་དམ་ཉམས་རུ་ཏྲ་ཤོར་ར་རེ༔
སྐྱེས་བུ་གིང་ཆེན་སྡེ་བཞི་དགྲ་ལ་བྷྱོཿ བདུད་པོ་ལས་བྱེད་སྡེ་བཞི་དགྲ་ལ་བྷྱོཿ བཤན་པ་གྲི་ཐོགས་སྡེ་བཞི་དགྲ་ལ་བྷྱོཿ བྱད་མ་དགྲ་བགེགས་སྙིང་ལ་མཱ་ར་ཡ༔ ཨོཾ་དུ་པྲ་མ་ཡ་མཱ་ར་ཙ་ཏྲི་ཤུ་ལ་རཀྴ་དགྲ་བོའི་སྲོག་ལ་ཧུར་ཐུམ་རྦད་ཡ༔ དེ་ནས་ཟོར་སྣ་དགུ་འཕེན་པ་ནི༔ ཉུངས་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་རྣམ་པར་རྒྱལ༔ ཡུངས་དཀར་ཟོར་མདའ་དགྲ་ལ་འཕེན༔
མྱུར་མགྱོགས་སེར་བ་ཧྲི་ལི་ལི༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏི་བི་ཛ་ཡཱ་ཧཱུྃ་བྷྱོཿ བཛྲ་ཏི་ལ་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་དུག་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་དབྱུག་སྔོན་ཅན༔ དུག་གི་ཟོར་མདའ་དགྲ་ལ་འཕེན༔ སྨྱོ་འབོག་དུག་རླངས་ཆི་ལི་ལི༔ དགྲ་བགེགས་སྙིང་ལ་མཱ་ར་ཡ༔
ཨོཾ་བཛྲ་ཀྲོ་ཏ་ནི་ལཾ་དཎྚ་མུ་ཀ་ར་ཧཱུྃ་བྷྱོཿ བཛྲ་ཧ་ལ་དགྲ་བོ་སྲོག་ལ་ཧུར་ཐུམ་རྦད་ཡ༔ དེ་ནས་ཁྲག་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་གཤིན་རྗེའི་གཤེད༔ ཁྲག་ཟོར་དམར་པོ་དགྲ་ལ་འཕེན༔ གཟེར་ནད་ལྷོག་ཡམས་ཆི་ལི་ལི༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཡ་མཱནྟ་ཀ་ཧཱུྃ་བྷྱོཿ བཛྲ་རཀྟ་དགྲ་བགེགས་སྲོག་ལ་ཧུར་ཐུམ་རྦད་ཡ༔
དེ་ནས་རྡོ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་མི་གཡོ་མགོན༔ རྡོ་ཟོར་དྲག་པོ་དགྲ་ལ་འཕེན༔ གཟིར་འདེབས་རྦབ་རྒོད་ཤ་ར་ར༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཨ་ཙ་ལེ་ཧཱུྃ་བྷྱོཿ བཛྲ་ཤེ་ལ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་མཚེ་ཟོར་ཐོགས་ལ༔ ཧཱུྃ་བྷྱོཿ
ང་ནི་ཁྲོ་ཆེན་རྟ་མགྲིན་རྒྱལ༔ མཚེ་མདའ་དྲག་པོ་དགྲ་ལ་འཕེན༔ ཀེ་ཚེ་ཤང་ཚེ་ཚུབས་སེ་ཚུབ༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་བྷྱོཿ བཛྲ་ཁཌྒ་ཡ་དགྲ་བོའི་སྲོག་ལ་ཧུར་ཐུམ་རྦད་ཡ༔ དེ་ནས་མེ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་འདོད་པའི་རྒྱལ༔ མེ་ཟོར་དབལ་ཁ་དགྲ་ལ་འཕེན༔
སྲེག་བྱེད་མེ་སྒྲ་འུ་རུ་རུ༔ དགྲ་བགེགས་སྲོག་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཨ་པ་ར་ཙིཏྟ་ཧཱུྃ་བྷྱོཿ བཛྲ་ཛྭ་ལ་རཾ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་ཆུ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་བདུད་རྩི་འཁྱིལ༔ དུག་ཆུའི་ཟོར་མདའ་དགྲ་ལ་འཕེན༔ ནད་ཡམས་དལ་ཁ་ཆི་ལི་ལི༔ དགྲ་བགེགས་སྙིང་ལ་མཱ་ར་ཡ༔
ཨོཾ་ཀྲོ་ཏ་ཨ་མྲྀ་ཏ་ཀུཎྜ་ལི་ཧཱུྃ་བྷྱོཿ བཛྲ་ན་ར་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་ཐོད་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་ཁམས་གསུམ་རྒྱལ༔ ཐོད་ཟོར་སྐྱ་བོ་དགྲ་ལ་འཕེན༔ བྷནྡྷ་ཡ་ཁ་ཤམས་སེ་ཤམ༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་ཏྲཻ་ལོཀྱ་ཧཱུྃ་བྷྱོཿ བཛྲ་བྷནྡྷ་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔
དེ་ནས་ཁྲམ་ཟོར་ཐོགས་ལ༔ ཧཱུྃ་བྷྱོཿ ང་ནི་ཁྲོ་ཆེན་སྟོབས་པོ་ཆེ༔ ཁྲམ་ཟོར་ནག་པོ་དགྲ་ལ་འཕེན༔ འཆི་བདག་ལས་ལ་ཤ་ར་ར༔ དགྲ་བགེགས་སྙིང་ལ་མཱ་ར་ཡ༔ ཨོཾ་བཛྲ་ཀྲོ་ཏ་མ་ཧཱ་བ་ལ་ཡ་ཧཱུྃ་བྷྱོཿ བཛྲ་ཤ་ཏྲུཾ་ཡ་དགྲ་བགེགས་སྲོག་ལ་ཧུར་ཐུམ་རྦད་ཡ༔ དེ་ནས་མདའ་ཟོར་ཐོགས་ལ༔ ཧཱུྃ་བྷྱོ༔
ང་ནི་ཁྲོ་ཆེན་ཧཱུྃ་ཀ་ར༔ གཞུ་ནི་རྡོ་རྗེ་སྒྲ་འབྱིན་མ༔ མདའ་ནི་ཕྲ་ཐབས་སྤྲུལ་པའི་སྲས༔ རྦད་དོ་དགྲ་བོའི་སྲོག་ལ་ཡ༔ ཨོཾ་བཛྲ་ཀྲོ་ཏ་ཧཱུྃ་ཀ་ར་ཀྲོ་ཏི་བཾ་ཧཱུྃ་བྷྱོཿ བཛྲ་ནཱ་ར་ཎ་མཱ་ར་ཡ་དགྲ་བོའི་སྲོག་ལ་ཧུར་ཐུམ་རྦད་ཡ༔ ཞེས་དགྲ་བགེགས་དཔུང་ཚོགས་ཐམས་ཅད་རྡུལ་དུ་བརླགས་པར་བསྒོམ༔ དམིགས་པ་རྣམས་ནི་སྤྱི་གཞུང་ལྟར་བྱ༔ ས་མ་ཡ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ཤིང་གསང་སྔགས་ཆོས་གླིང་ནས་ཤོག་སེར་ལས་ཞལ་བཤུས་སོ། སརྦ་མངྒ་ལཾ།། །། བླ་མེད་ཡང་གསང་གྭའུ་དམར་ནག་ལས༔ དགོངས་གསོལ་ཁྲོ་རྒྱལ་རྔམ་སྒྲ་བཞུགས་སོ༔ བླ་མེད་ཡང་དག་རྡོ་རྗེ་གཞོན་ནུར་འདུད༔ ས་མ་ཡ༔
ཨེ་མ་བདག་འདྲ་པདྨ་འབྱུང་གནས་ཀྱིས༔ དགོངས་གསོལ་ཁྲོ་རྒྱལ་རྔམ་སྒྲ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ མཐུ་ཆེན་དེ་དང་འཕྲད་པར་ཤོག༔ ས་མ་ཡ༔ དགོངས་གསོལ་བྱ་བའི་རིམ་པ་ནི༔ ལས་ཟོར་བྱའམ་གཏོར་ཆེན་བརྡེག༔ རྔ་རྡུང་དུང་འབུད་རཀྟ་བྲན༔ གཡབ་པའི་དར་ནག་དང་བཅས་ཤིང་༔
མེ་ཆུ་གང་རུང་དག་ལ་འཕང་༔ དགྲ་དཔུང་ཞལ་དུ་བཞེས་པར་བསམ༔ བཟློག་མེད་དབྱིངས་སུ་སྟིམས་ཤིག་ཧོཿ ས་མ་ཡ༔ དང་པོ་དགོངས་གསོལ་རིམ་པ་ནི༔ ཧོཿ དགོངས་སུ་གསོལ་ལོ༔ ཧོཿ གསན་དུ་གསོལ་ལོ༔ ཧོཿ
གཟིགས་སུ་གསོལ་ལོ༔ ཧོཿ འོག་མིན་ལྷུན་གྱིས་གྲུབ་པའི་ཕོ་བྲང་ནས༔ དཔལ་ཆེན་ཡང་དག་ཞི་ཁྲོའི་ལྷ་ཚོགས་དགོངས་སུ་གསོལ་ལོ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས༔ བླ་མེད་རྡོ་རྗེ་གཞོན་ནུའི་ལྷ་ཚོགས་གསན་དུ་གསོལ་ལོ༔ རྩུབ་འགྱུར་མེ་རི་རབ་ཏུ་འཁྲུགས་པའི་དུར་ཁྲོད་ནས༔ བཀའ་སྡོད་ཆོས་སྐྱོང་དམ་ཅན་རྒྱ་མཚོའི་དམག་ཚོགས་གསན་དུ་གསོལ་ལོ༔ མཐུ་ལྡན་ལས་ལ་ཆས་པའི་ཕོ་བྲང་ནས༔ དམ་ཅན་གཏེར་བདག་ཕོ་ཉ་དགོངས་སུ་གསོལ་ལོ༔
ཧོཿ ཡེ་ཤེས་དབྱིངས་ཀྱི་སྲུང་མ་མཐུ་མེ་དཔུང་ལས་ཚ་བ༔ སྟོབས་ཐོག་རྒོད་ལས་མྱུར་བ༔ རྩལ་སྤུ་གྲི་ལས་རྣོ་བ༔ འབེབས་དུག་མདའ་ལས་གཟིར་བ༔ གཏིང་རྒྱ་མཚོ་ལས་ཟབ་པ༔ ཚད་རི་བོ་ལས་མཐོ་བ༔ གྲངས་རྩི་ཤིང་ལས་མང་བ༔ བང་གློག་དམར་ལས་མགྱོགས་པ༔ རྔམ་གཤིན་རྗེ་ལས་དྲག་པ་ཁྱེད་རྣམས་དགོངས་སུ་གསོལ༔
བསྒྲལ་བའི་ཞིང་བཅུ་ཚང་བའི་དགྲ་བགེགས་དམོད་པ་ནི༔ སྤྱིར་སངས་རྒྱས་བསྟན་པའི་སྤྱི་དགྲ༔ རྣལ་འབྱོར་པ་བདག་གི་སྒོས་དགྲ༔ མི་མིན་མི་རུ་བརྫུ་བ༔ ལྷ་མིན་ལྷ་རུ་བརྫུ་བ༔ མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ བསྟན་པའི་ཆོས་སྐྱོང་ལ་ཕོད་བཙུགས་པ༔ ཡ་བོ་བཟུང་བ༔ དོ་བསྡོ་བ༔
འགྲས་བཙལ་བ༔ ཁ་འོ་མ་ལས་འཇམ་ཞིང་སྙིང་ཚེར་མ་ལས་རྩུབ་པ༔ བསླབ་པའི་སློབ་བུ་དམ་ལོག༔ བཞག་པའི་བྲན་གཡོག་སྙིང་རེངས༔ རུས་ཀྱི་ནང་ཚན་རྒྱབ་ལོག༔ བཅོས་པའི་ནད་པ་སོས་ལོག༔ གཏམ་པའི་ཤག་རོགས་མནའ་གཟན༔ འགྲུལ་བའི་མཛའ་རོགས་སྙིང་ངན༔ ཉོས་པའི་ཆུང་མ་སྙིང་རངས༔ བསྲུངས་པའི་ཡོན་བདག་གཞུངས་ངན༔
བསྐྱབས་པའི་ལེའུ་ལྷ་ལོག༔ བསྟེན་པའི་མགོ་དཔོན་ཁྲེལ་མེད༔ རང་སྲོག་ཕུང་བའི་ནོར་རྫས༔ ཐད་ནས་ལངས་པའི་དགྲ་བོ༔ བསམ་ངན་ལོག་པར་ཤོམ་ནས་མདུན་སྒུག་རྒྱབ་འདེད་བྱེད་པ༔ ཁྱད་པར་དུ་ཡང་ཉི་མ་ཕྱོགས་བཞི་མཚམས་བརྒྱད་ནས་གཟུགས་ཅན་སྡང་བར་བྱེད་པའི་དགྲ༔ གཟུགས་མེད་གནོད་པར་བྱེད་པའི་བགེགས༔ བར་དུ་གཅོད་པའི་རྐྱེན༔ ཚེ་ལ་རྐུ་ཞིང་སྲོག་ལ་འཇབ་པ༔ བླ་ལ་འཁྱེར་ཞིང་ཡིད་ལ་རློམ་པ༔
ཆེ་སྲི་ཆུང་སྲི་རྒན་སྲི༔ ནད་བདག་ཡམས་བདག༔ ཁྱད་པར་དམག་སྣ་ཇག་སྣ་རྐུན་སྣ་སྟོན་པ༔ བྱད་ཟོར་འདེབས་པར་བྱེད་པའི་གདུག་སེམས་ཅན༔ ངོ་ལོག་རྒྱབ་སྟོན་བྱེད་ཅིང་བཀའ་ལ་མི་བརྩི་ཞིང་དམ་ལ་མི་གནས་པ་རྣམས༔ མཐོ་སྲིད་པའི་རྩེ་མོ་མན་ཆད་ནས༔ དམའ་མནར་མེད་དམྱལ་ཁམས་ཡན་ཆད་གང་དུ་གནས་ཀྱང་༔ ཆེ་བཙན་ཁྲོ་རྒྱལ་འབར་བའི་ལྷ་ཚོགས་འཁོར་དང་བཅས་པ་རྣམས་ཀྱིས་གནམ་ས་ཙམ་གྱི་ཞལ་ཕྱེས༔ གངས་རི་ཙམ་གྱི་མཆེ་བ་གཙིགས༔ གློག་དམར་ཙམ་གྱི་ལྗགས་རྐྱོངས་ལ༔
སྡང་ཞིང་གདུག་པའི་དགྲ་བོ་ཐམས་ཅད་བཀའ་ཡི་གཏོར་མ་འདི་དང་མཉམ་པོར་བཞེས་ཤིག༔ གསོལ་ཞིག་རོལ་ཅིག༔ ཅེས་འཕངས་ཏེ་གཏོར་ཁ་བརྡེག༔ དེ་ནས་བཟློག་པ་ཆེ་བ་ཡིན་ན་འགུགས་གཞུག་བྱ་སྟེ་འཕང་ཡང་རུང་༔ རྟ་བྲོ་བྱ་ཞིང་སྒབ་འདྲེ་མནན༔ བཀྲ་ཤིས་སོགས་བསྔོ་སྨོན་གྱིས་རྒྱས་གདབ༔ གཏང་རག་བྱ་ཞིང་དངོས་གྲུབ་བླང་༔ ཚེ་འགུགས་རྒྱས་བཏབ་བསྔོ་སྨོན་བྱ༔ ས་མ་ཡ༔ ཨེ་མ་བདག་འདྲ་པད་འབྱུང་གིས༔
ཡང་ཟབ་ཀུན་གྱི་སྙིང་ཐིག་ལས༔ ལས་མཐའ་བཟློག་བསད་ཟབ་མོ་བཞག༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ མ་འོངས་དུས་ཀྱི་ཐ་མ་རུ༔ མཐུ་ཆེན་བུདྡྷ་ཛྙཱ་ན་ཡི༔ སྤྲུལ་པ་ཨོ་རྒྱན་རྩ་གསུམ་གླིང་༔ ལས་ཅན་ཐུགས་སྲས་དེ་ལ་སྤྲོད༔ འབར་བ་བཙན་གྱི་སྡེ་དཔོན་ཚོགས༔ ཟབ་ཆོས་འདི་ཡི་མེལ་ཚེ་མཛོད༔
བདུད་རིགས་ལག་ཏུ་མ་ཤོར་ཅིག༔ ཤ་འུག་སྟག་སྒོར་ཨ་ཐཾ་རྒྱ༔ སྒྲ་གཅན་མེ་རླུང་གྭའུ་དམར་ནག་རྒྱ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ྀཨཚ་རྒྱ༔ མི་ནུབ་རྒྱ༔ བདག་འདྲ་རིག་འཛིན་རྩ་གསུམ་གླིང་པས་མེ་སྤྲེལ་ལོར་མོན་ཁ་ཤ་འུག་སྟག་སྒོ་ནས་གདན་དྲངས་ཤིང༌། ལྕགས་ལོར་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །། ༈ བླ་མེད་ཡང་གསང་གྭའུ་དམར་ནག་ལས༔ ལས་བཞིའི་སྦྱིན་སྲེག་གནམ་ལྕགས་རབ་འབར་ཞེས་བྱ་བ་བཞུགས་སོ༔ བླ་མེད་རྡོ་རྗེ་གཞོན་ནུའི་སྐུ་ལ་འདུད༔ ས་མ་ཡ༔ ཨེ་མ༔
གདམས་ངག་བཅུད་བསྡུས་སྙིང་པོ་བདུད་རྩི་འདི༔ མན་ངག་རིན་ཆེན་གསང་བ་ཏི་ཀའི་ཆོས༔ གཉིས་མེད་ཟུང་འཇུག་མ་ནིང་ཐིག་ལེ་ཅན༔ ཕྱི་ནང་འཁོར་འདས་ཀུན་གྱི་རིས་མི་ཕྱེད༔ རོལ་པས་རྩོལ་མེད་ཟབ་པྀ་ཨཚ་རྒྱ༔ དེ་ཡང་དཔལ་ཆེན་རྡོ་རྗེ་གཞོན་ནུ་ཡི༔ ལས་མཐའ་གོ་རིམ་སྦྱིན་སྲེག་བརྩམ་པ་ནི༔ ཞི་རྒྱས་དབང་དྲག་ཕྲིན་ལས་རྣམ་བཞི་ཡི༔ གཞུང་གཅིག་བསྲངས་ནས་དངོས་གཞི་བསྟན་པ་ལ༔ ནད་གདོན་འཇིགས་བརྒྱད་མི་མཐུན་ཞི་བ་དང་༔
ཁམས་གསུམ་དབང་སྡུད་ཚེ་བསོད་རྒྱས་པའི་ཕྱིར༔ དང་པོ་ཞི་བའི་དཀྱིལ་འཁོར་བསྟན་པ་ནི༔ ལྟེ་བ་ཟླུམ་པོ་ཨོཾ་གྱིས་མཚན་པ་བྱ༔ མུ་ཁྱུད་རྡོ་རྗེའི་ཕྲེང་བ་རིམ་གཅིག་བསྐོར༔ ཕྱི་རོལ་འདབ་བཞི་ཟུར་གྱི་རྩིབས་བཅུ་དང་༔ ཉི་ཤུའི་རྩིབས་དང་སྒོ་བཞི་ཚོམ་བུ་བཞི༔ མཚམས་སུ་བེ་ཅོན་དགྲ་སཏྭ་མདུང་ཐུང་དང་༔ རལ་གྲི་གསལ་ཤིང་མུ་ཁྱུད་རྡོ་རྗེའི་ཕྲེང་༔ ཕྱི་རོལ་མེ་རི་འཚུབ་མ་རིས་སུ་བྱ༔ མཚམས་བཞི་གོང་འོག་ཟླ་ཕྱེད་རྡོ་རྗེའོ༔
གཉིས་པ་རྒྱས་པའི་སྦྱིན་སྲེག་བརྩམས་པ་ལ༔ ལྟེ་བ་གྲུ་བཞི་དབུས་སུ་ཡི་གེ་ཧཱུྃ༔ འདབ་བཞི་ནོར་བུ་མུ་ཁྱུད་འཁོར་ལོའི་ཕྲེང་༔

ལྷ་གྲངས་རྩིབས་ནི་གོང་བཞིན་འདྲ་བ་ལ༔ རྩིབས་མཆན་ནོར་བུ་དཔལ་བེའུ་འཁོར་ལོ་དང་༔ རྒྱལ་མཚན་བཅའ་གཞི་ཕྱི་རོལ་གོང་བཞིན་ནོ༔ གསུམ་པ་དབང་གི་སྦྱིན་སྲེག་བརྩམས་པ་ནི༔ ལྟེ་བ་གཡུང་དྲུང་དབུས་སུ་ཡི་གེ་ཨཱཿ ཕྱི་རོལ་པད་འདབ་མུ་ཁྱུད་པདྨའི་ཕྲེང་༔ རྩིབས་ནི་གོང་བཞིན་རྩིབས་མཆན་རྡོ་རྗེ་དང་༔ ཚེ་བུམ་པདྨ་ལྕགས་ཀྱུ་ཕྱག་མཚན་བཅས༔ ཕྱི་རོལ་དག་ནི་གོང་དང་འདྲ་བའོ༔ བཞི་པ་དྲག་པོའི་སྦྱིན་སྲེག་བཅའ་བ་ནི༔ ལྟེ་བ་གནམ་ལྕགས་རྩིབས་བརྒྱད་དབུས་སུ་རྃ༔
འདབ་བཞི་རྩིབས་ལྡན་མུ་ཁྱུད་སྤུ་གྲིའི་ཕྲེང་༔ རྩིབས་ནི་གོང་བཞིན་རྩིབས་མཆན་རལ་གྲི་དང་༔ ཕུར་བུ་སོགས་ལེ་ཆུ་གྲི་འཕྲེང་དུ་འདོད༔ མུ་ཁྱུད་གྲི་གུག་ཕྲེང་བ་ཚལ་དུ་བསྒྲེང་༔ ཕྱི་རིམ་རྣམས་ནི་གོང་བཞིན་ཤེས་པར་བྱ༔ རྒྱས་པ་ལྟར་ན་དཀྱིལ་འཁོར་ལྷ་གཞུང་བཞིན༔ རྩིག་པའི་ཤིང་ཡང་རྣམ་པ་བཞི་འདོད་སྟེ༔ བ་ལུ་ལྕང་མ་ཙནྡན་སྐྱེར་པའོ༔ དྲག་པོ་ལ་ནི་ཚེར་མ་སྣ་ཚོགས་ཅན༔ རྩིག་པའི་ཤིང་ཚད་གཏུབ་པ་ཞལ་ལས་ཤེས༔
ཡམ་ཤིང་འོམ་བུའམ་ནི་ལས་གཞུང་བསྟུན༔ མཆོད་པ་ལ་ཡང་ཕྱི་ནང་རྣམ་པ་གསུམ༔ ཕྱི་མཆོད་བཅུ་དྲུག་ནང་མཆོད་རྣམ་པ་ལྔ༔ གསང་མཆོད་བཞི་དང་རྫས་ཀྱི་གོ་རིམ་ནི༔ མར་ཁུ་ཕྱེ་མར་ཡམ་ཤིང་དཱུརྦ་དང་༔ རམ་དང་བཅས་པའི་ཤིང་འབྲས་སྣ་ཚོགས་དང་༔ སྨན་སྣ་འབྲུ་སྣ་རྫས་ལྔ་ཤ་ལྔ་དང་༔ ཁོལ་བཅུད་རིན་ཆེན་སྣ་ལྔ་དར་སྣ་ལྔ༔ ཕྲོམ་དང་ཞུན་སོགས་ཁུར་བའི་བྱེ་བྲག་བཅས༔ མེ་དར་གཡབ་དར་གོང་གཏོར་མཆོད་གཏོར་བཅས༔
གཞན་ཡང་ཕྲིན་ལས་སོ་སོའི་རྫས་ཕྲན་ནི༔ ཞི་བར་སྨན་སྣ་ཞལ་ཟས་སྣ་ཚོགས་དང་༔ རྒྱས་པར་རིན་ཆེན་ཚོགས་ཀྱི་པཱུ་ཛ་དང་༔ དབང་ལ་མངར་བཅུད་རིལ་བུ་ཏམྦུ་ར༔ དྲག་པོར་ཤ་སྣ་ཁྲག་སྣ་ལིངྒ་དང་༔ དཔལ་གཏོར་དང་བཅས་ཕྱག་ལེན་བཞིན་ཏུ་ཤེས༔ ཕྲ་མོ་ཟུར་གསལ་འདོན་ཆའི་ཚིག་དང་བསྟུན༔
ས་མ་ཡ༔ དེ་ནས་མཆོད་རྫས་རྣམས་བྱིན་གྱིས་བརླབ་པ་ནི༔ རྫས་རྣམས་མང་ཉུང་ཆ་སྙོམས་ལྷག་ཆད་སྤང་༔
འདི་ལུགས་རྒྱས་པ་བྱས་ན༔ སྦྱིན་སྲེག་གི་ཕྱོགས་བཞིར་ཞི་རྒྱས་དབང་དྲག་གི་མཆོད་པ་སོ་སོར་བཀྲམ༔ རྣལ་འབྱོར་པས་ཀྱང་དེ་བཞིན་འབུལ་ལུགས་བྱ༔ དེ་ལ་ལས་བཞི་ལྷུན་གྲུབ་ཕྱག་བཞེས་ཟེར་བའོ༔ ཕྲིན་ལས་དང་གཞུང་ཡང་ཟེར་༔ རྒྱས་པར་བཀྲམ་ན༔ ཕྱི་མཆོད་ཤར༔ གཟུགས་སྒྲ་དྲི་རོ་ལྷོ༔ སྨན་རཀ་ནུབ༔ དབང་པོ་རྣམ་ལྔ་བྱང་༔
ཡམ་ཤིང་ཤར་ལྷོ༔ ཀུ་ཤ་ལྷོ་ནུབ༔ དཱུརྦ་ནུབ་བྱང་༔ ཏམྦུ་ར་བྱང་ཤར༔ དེ་ཡི་ཕྱི་རོལ་ཤར་དུ་སྨན་ལྔ༔ ཤར་ལྷོ་འབྲུ་ལྔ༔ ལྷོར་རིན་ཆེན་ལྔ༔ ལྷོ་ནུབ་ཤ་ལྔ༔ ནུབ་ཏུ་བཅུད་ལྔ༔ ནུབ་བྱང་དུ་དར་སྣ་ལྔ༔
བྱང་དུ་རྫས་ལྔ༔ བྱང་ཤར་དུ་རྫས་ཟས་མཆོག་རིགས་སྣ་ཚོགས༔ དེ་ཡི་ཕྱི་རོལ་དུ༔ ཤར་དུ་ཞི་བའམ་ཕྲིན་ལས་རྟེན་ཞལ་ཟས་བརྒྱད༔ ལྷོར་རྒྱས་པའི་ཚོགས་བརྒྱད༔ ནུབ་ཏུ་དབང་གི་རིལ་བུ་བརྒྱད༔ བྱང་དུ་དྲག་པོའི་ལིངྒ་བརྒྱད་དམ་དཔལ་གཏོར༔ མཚམས་བཞིར་མེ་ལྷའི་གཏོར་མ་བཞི༔ ཕྱི་རོལ་མདའ་དར་སྣ་ལྔ་ཕྱོགས་མཐུན༔ ས་མ་ཡ༔
དེ་ནས་བཀྲམ་པའི་སྔགས་ནི༔ ཐོག་མར་རྡོ་རྗེ་སློབ་དཔོན་ཧེ་རུ་ཀ་པའི་ཆས་སུ་ཞུགས་ནས༔ ཧཱུྃ༔ བཛྲ་ཧེ་རུ་ཀ་ཧཱུྃ་ཕཊ྄ཿ ཞེས་རང་ཉིད་ངར་བསྐྱེད༔ གཡས་པས་ཐབས་ཀྱི་གཟར་བུ་ཐོགས་ལ༔ ཨོཾ་ཨེ་ཤྲཱི་ཏྲཾ་ཏྲ་ཏི་ཤུ་སྭཱ་ཧཱ༔ གཡོན་ཤེས་རབ་ཀྱི་བླུགས་སྣོད་ཐོགས་ལ༔ ཨོཾ་ཝཾ་ཤྲཱི་རོད་བི་ཤུ་ཏ་ཡེ་སྭཱ་ཧཱ༔ ཞེས་ཐབས་ཤེས་ཀྱིས་བསྣོལ༔
སྔགས་འདི་བཟླས་ཤིང་རྫས་རྣམས་རེག་པར་བྱ༔ ཨོཾ་བཛྲ་ཤྲཱི་ལ་ཀུ་ཏ་ཀུ་ཏ་པྲ་བི་ར་མ་ཧཱ་ཀུ་ལ་ཀོ་སྭཱ་ཧཱ༔ ཞེས་ཐམས་ཅད་ལ་རེག༔ ཤར་གྱི་རྫས་ལ༔ ཨོཾ་བཛྲ་ཨ་པཱི་ཤ་སྭཱ་ཧཱ༔ དབུས་སུ་པད་ཀོར་བཅས༔ ཨོཾ་བཛྲ་ཤྲཱི་བྷྱ་བྷྲཱུྃ་བྷྱ་ཧཱུྃ་བྷྱ་ཏྲཱྃ་བྷྱ་ཨ་བྷྱ་ཧྲཱིཿབྷྱ་སྭཱ་བྷྱ་ཧཱ་བྷྱ་ཀོ་ལ་ཀྵ་ཏྲཾ༔ ཞེས་མེ་སྣེ་གནོན་བྱེད་དཱུརྦ་རྒྱ་གྲམ་ལྔའི་སྔགས་ནི༔ ཨོཾ་རཾ་སུ་ར་ཀྵ༔ ཨོཾ་རཾ་སུ་པ་ཀྵ༔
ཨོཾ་རཾ་ན་ཏི་ཀྵ༔ ཨོཾ་རཾ་ཤི་ཀྵ༔ ཨོཾ་རཾ་བྷི་ཝ་ཀྵ༔ ཞེས་དང་མེ་དར་འཛུགས་མཚམས་སུ་ཏིཥྛ་བྱ༔ ཐབ་བསང་སྦྱང་སྔགས་ནི༔ ཨོཾ་ཏམྦུ་ལ་ཤཱུ་ཏི་བི་སུ་ཀི་རི་ན་ར་ཀོ་ས་ཨ་ཙ་ཀྵ་མུ་ཏེ་ཨེ་པ་པ་དུ་ཤ་ཏྲཾ༔ ཧཱུྃ༔ སྣང་སྲིད་གདོད་ནས་དག་པ་ཆོས་སྐུའི་ཀློང་༔ ཨཱཿ མ་འགགས་ཤར་བ་སྣོད་བཅུད་སྒྱུ་མ་འདི༔
ཨོཾ༔ རྒྱུ་ཡི་གཟུགས་ཀྱང་རྐྱེན་གྱིས་འཕྲོས་མེད་སངས༔ བྷྲཱུྃ༔ འཁོར་འདས་མ་འགགས་ཐབ་ཁུང་སྟོང་པར་སྦྱངས༔ རྃ༔ ཀེ་ཏྲ་རུ་ནི་ལས་བཞི་ལྷུན་གྱིས་གྲུབ༔ ཡྃ༔ སུ་ཝ་ར་ཡི་རྒྱུད་ཀྱིས་རབ་བསྐུལ་ནས༔ ཁྃ༔ འདི་ཡི་དྭངས་བཅུད་སྣ་ཚོགས་རྒྱས་པའི་ཧོཿ
ཧྲཱིཿ མཚན་འཛིན་མི་དམིགས་དེ་བཞིན་ཀ་ནས་དག༔ ཨོཾ་བཛྲ་དྷརྨ་ཨེ་ག་ག་སྭ་བྷཱ་ཝ་ཨཱཏྨ་ཀོ྅ཧཾ༔ ཞེས་པས་ཏིང་འཛིན་རྣམ་གསུམ་གྱིས་དག་གཙང་དང་བརྡ་གསུམ་གྱིས་ཐབ་བསྐྱེད༔ གཞུང་བཞིན་ལས་སྔགས་དང་ཌཱཀྐིའི་གསང་སྐད་རྣམས་ཅི་བཞིན་དག་པར་བཟླ༔ རྩ་སྔགས་རྣམས་ལ་གཞུང་བཞིན་སཾ་སྐྲྀ་ཏ་ཕྱི་འགྱུར་གྱི་སྐད་ལྟར་བཟླས༔ ས་མ་ཡ༔ དེ་ནས་དཀྱིལ་འཁོར་གཞུང་དུ་འཇུག་པ་ལ༔ འབགས་པ་བསལ་ཞིང་བྱིན་གྱིས་རློབ་པའི་ཡིག་འབྲུས་སྦྱངས༔ དམ་ཚིག་མེ་ལྷའི་ཕོ་བྲང་བསྐྱེད་པ་ནི༔
ཨོཾ་བཛྲ་ཀྲོ་དྷ་ཧེ་རུ་ཀ་ཧཱུྃ་ཕཊ྄ཿ ཨོཾ་སྭ་བྷཱ་ཝ་ཤུདྡྷ་ སོགས་ནས༔ སྟོང་པའི་ངང་ལས་ཞི་རྒྱས་དབང་དྲག་གི་ཐབ་ཁུང་མཚན་ཉིད་དང་ལྡན་པ༔ ཟུར་བཞི་ཟླ་ཕྱེད་རྡོ་རྗེས་མཚན་པའི་སྒོ་དང་གྲུ་ཆད་མཚན་ཉིད་དུ་མ་དང་ལྡན་པའོ༔ དེའི་དབུས་སུ་བྷྲཱུྃ་སྨུག་ནག་ཡོངས་སུ་གྱུར་པ་ལས༔ མེ་ལྷའི་ཕོ་བྲང་འབྱུང་ལྔ་རབ་ཏུ་འབར་ཞིང་ངད་ཚ་བ་མཆེད་པའི་སྟེང་དུ༔ རྃ་ལས་མེ་ལྷ་སྐུ་མདོག་དམར་སེར་གཡོ་བ་ར་སྐྱེས་ཁམ་ནག་ལ་ཞོན་པ༔ གཡས་རྩེ་ལྔ་དང་གཡོན་རྩེ་གསུམ་འཛིན་པ༔ ཧེ་རུ་ཀ་གྱད་རྔམ་གདོང་གི་ཆ་ལུགས་ཅན༔ ཡུམ་གསལ་བྱེད་མ་ཉི་ཟླ་ཐོགས་པས་མགུལ་ནས་འཁྱུད་པ༔
ཡབ་ཡུམ་གྱི་གནས་ལྔ་རུ་མེ་ལྷ་ཡབ་ཡུམ་སྦྱོར་བ་མཚམས་སུ་འབྱུང་བ་མེའི་ལྷ་མོ་བཞི་བཅས་གསལ་བའོ༔ རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རླུང་གི་དལ་ལ་ཕོག༔ སྣོད་ཀྱི་རླུང་ཆེན་གཡོས༔ སྣང་བཞི་སྐྱེད་པའི་མེ་ལ་ཚ་བའི་ངར་ཐོན༔ དེས་མེ་ལྷའི་འཁོར་གྱི་ལྷ་མོ་གསལ་བྱེད་བཞི་ལ་ཕོག་པས་འབྱུང་བཞི་ཁམས་ལྔ་མེ་སྒྲོན་རང་བཞིན་དུ་འབར་བར་གྱུར༔ ཞེས་མེ་སྒྲོན་རླུང་གཡབ་ཐོགས་ལ༔ ཧཱུྃ༔ ཤར་ནས་ནད་གདོན་ཞི་བའི་མེ༔ མེ་ལོང་ཡེ་ཤེས་ངང་དུ་སྦར༔ ལྷོ་ནས་ཚེ་བསོད་རྒྱས་པའི་མེ༔
མཉམ་ཉིད་ཡེ་ཤེས་ངང་དུ་སྦར༔ ནུབ་ནས་ཁམས་གསུམ་དབང་སྡུད་མེ༔ སོར་རྟོག་ཡེ་ཤེས་ངང་དུ་སྦར༔ བྱང་དུ་དགྲ་བགེགས་ཚར་གཅོད་མེ༔ བྱ་གྲུབ་ཡེ་ཤེས་ངང་དུ་སྦར༔ དབུས་ནས་ཆོས་དབྱིངས་རང་བྱུང་མེ༔ ཀ་དག་ཟང་ཐལ་ངང་དུ་སྦར༔ སྐུ་ལྔ་རང་བྱུང་ལྷུན་གྲུབ་མེ༔ དེ་བཞིན་ངང་གིས་མེ་སྦར་རོ༔ ཨོཾ་བཛྲ་རཏྣ་པདྨ་ཀརྨ་ཛྙཱ་ན་ས་མ་ཡེ་སྭཱ་ཧཱ༔
རྃ་རྃ་ཛྭ་ལ་རྃ༔ དེ་ནས་རླུང་གཡབ་ནི༔ ཧཱུྃ༔ ཤར་ཕྱོགས་དཀར་མོ་གཡོ་བ་མོ༔ བྱམས་པ་ཆེན་པོའི་རླུང་གཡོབས་ཤིག༔ ལྷོ་ཕྱོགས་བདེ་བ་སྤེལ་བ་མོ༔ སྙིང་རྗེ་ཆེན་པོའི་རླུང་གཡོབས་ཤིག༔ བྱང་ཕྱོགས་ཐོགས་མེད་གཡོ་བ་མོ༔ སྟོང་ཉིད་ཆེན་པོའི་རླུང་གཡོབས་ཤིག༔ དབུས་ཕྱོགས་སྐྱེ་མེད་སྟོང་པ་མོ༔
ཡེ་ཤེས་ཆེན་པོའི་རླུང་གཡོབས་ཤིག༔ ཨོཾ་ཡྃ་ཡྃ་ཨུ་པ་ཏ་ཛྙཱ་ན་ཡྃ་ཡྃ་སྭཱ་ཧཱ༔ དེ་ནས་མེ་མཚམས་གཅོད་པ་ནི༔ ཧཱུྃ༔ དུར་ཁྲོད་མེ་ཡི་དཀྱིལ་འཁོར་དུ༔ ཞི་བའི་སྦྱིན་སྲེག་བརྩམ་པ་ལ༔ ཤར་ཕྱོགས་སྒོ་མས་མེ་མཚམས་སྲུངས༔ བཛྲ་ཙཀྲ་ཡེ་སྭཱ་ཧཱ༔ ཧཱུྃ༔ དུར་ཁྲོད་མེ་ཡི་དཀྱིལ་འཁོར་དུ༔
རྒྱས་པའི་སྦྱིན་སྲེག་བརྩམ་པ་ལ༔ ལྷོ་ཕྱོགས་སྒོ་མས་མེ་མཚམས་སྲུངས༔ ཨོཾ་རཏྣ་ཙཀྲ་ཡེ་སྭཱ་ཧཱ༔ ཧཱུྃ༔ དུར་ཁྲོད་མེ་ཡི་དཀྱིལ་འཁོར་དུ༔ དབང་གི་སྦྱིན་སྲེག་བརྩམ་པ་ལ༔ ནུབ་ཕྱོགས་སྒོ་མས་མེ་མཚམས་སྲུངས༔ ཨོཾ་པདྨ་ཙཀྲ་ཡེ་སྭཱ་ཧཱ༔ ཧཱུྃ༔ དུར་ཁྲོད་མེ་ཡི་དཀྱིལ་འཁོར་དུ༔
དྲག་པོའི་སྦྱིན་སྲེག་བརྩམ་པ་ལ༔ བྱང་ཕྱོགས་སྒོ་མས་མེ་མཚམས་སྲུངས༔ ཨོཾ་ཀརྨ་ཙཀྲ་ཡེ་སྭཱ་ཧཱ༔ ཧཱུྃ༔ དུར་ཁྲོད་མེ་ཡི་དཀྱིལ་འཁོར་དུ༔ ཀུན་འདུས་དཀྱིལ་འཁོར་བརྩམ་པ་ལ༔ དབྱིངས་ཀྱི་སྒོ་མས་མེ་མཚམས་སྲུངས༔ ཨོཾ་དྷརྨ་ཙཀྲ་ཡེ་སྭཱ་ཧཱ༔ ཐབས་ཤེས་ལྟར་མེ་སྦར་རླུང་གཡབ་མདའ་དར་འཛུགས་སོ༔ དེ་ནས་ཡེ་ཤེས་མེ་ལྷ་སྤྱན་འདྲེན་པ་ནི༔
ཧཱུྃ༔ ཆོས་སྐུའི་དབྱིངས་ནས་རང་བཞིན་སྤྲུལ་པའི་ལྷ༔ སྐྱེ་མེད་ངང་ནས་འབར་བའི་གཟི་བརྗིད་བསྐྱེད༔ དངོས་འཛིན་འཁྲུལ་པའི་བག་ཆགས་བསྲེག་པའི་ཕྱིར༔ ཡེ་ཤེས་མེ་ལྷ་འཁོར་དང་བཅས་པ་རྣམས༔ དམ་ཚིག་བྱིན་ཟའི་ལྷ་དང་དབྱེར་མེད་དུ༔ མཆོད་ཅིང་མཆེད་ཕྱིར་གནས་འདིར་སྤྱན་དྲངས་གྱུར༔ ཨོཾ་བཛྲ་ཧེ་རུ་ཀ་ཛྙཱ་ན་ཨགྣེ་ཡེ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཡེ་ཤེས་པ་དང་དམ་ཚིག་པ་དབྱེར་མ་མཆིས་པར་གྱུར༔
བཞུགས་སུ་གསོལ་བ་ནི༔ ཧཱུྃ༔ སྣོད་ཀྱིས་བསྡུས་ནས་སྣང་བའི་རོལ་གར་དུ༔ དབྱིངས་དང་ཡེ་ཤེས་འདུ་འབྲལ་མེད་པའི་ཕྱིར༔ མཚན་འཛིན་བུད་ཤིང་སྲེག་མཛད་བརྟན་པར་བཞུགས༔ ཨོཾ་བཛྲ་ས་མ་ཡ་ཏིཥྛ་སཏྭཾ༔ དེ་ནས་མཆོད་པ་ནི༔ ཧཱུྃ༔ དབྱིངས་ཀྱི་ངོ་བོ་དཔལ་ཆེན་གར་དགུ་ཅན༔ རིག་པའི་དཔའ་བོ་ཤེས་རབ་ཙཎྜ་ལཱི༔
དུག་ལྔ་སྒྲོལ་མཛད་སྐུ་ལྔའི་རང་མདངས་བསྐྱེད༔ ཚད་མེད་བཞི་ཡི་ཕྲིན་ལས་ལྷུན་གྲུབ་ཕྱིར༔ ཕྱི་ནང་གསང་བའི་མཆོད་སྤྲིན་རྒྱ་མཚོའི་ཚོགས༔ སྣོད་ཀྱི་ཁྱོན་ཡངས་འགེང་བའི་བསྲེག་རྫས་རྣམས༔ འབར་བའི་རྡོ་རྗེ་དྲང་སྲོང་ལྷ་ཚོགས་ལ༔ ལས་བཞི་དོན་ལྔ་གཉེར་ཕྱིར་འབུལ་ལགས་ན༔ བག་སྒྲིབ་ཨ་འཐས་གཞོམ་ཕྱིར་བཞེས་སུ་གསོལ༔ ཨོཾ་རཾ་ཧེ་རུ་ཀ་ཨ་ཧཾ་དྷེ་ཝ་མ་ཧཱ་རི་དྷི་རི་དྷི་ཛྙཱ་ན་ས་མ་ཛྭ་ལ་ཨ་ཧུ་ཏི་པཱུ་ཛ་ཡེ་སརྦ་ས་མུ་དྲ་ཁ་ཁ་ཁཱ་ཧི༔ ཞེས་པས་བསྲེག་རྫས་མར་ཁུ་བཅས་མཚམས་སུ་འབུལ༔ བསྟོད་པ་ནི༔
ཧཱུྃ༔ ཡེ་ཤེས་ཁྲོ་བོ་རབ་འབར་དཔའ་བོའི་སྐུ༔ རྡོ་རྗེ་གནམ་ལྕགས་ཤུགས་འཆང་ཤིན་ཏུ་འཁྱུགས༔ མི་བཟད་ཚ་བའི་ངར་ལྡན་གཏུམ་པ་མོ༔ བཞིན་གྱི་བཞད་པས་དུག་ལྔ་ཐབས་ཀྱིས་འདུལ༔ སྲིད་གསུམ་འདར་ཞིང་སྣང་བྱེད་འོད་པོ་ཆེ༔ ཡེ་ཤེས་མེ་ལྷ་འཁོར་དང་བཅས་ལ་བསྟོད༔ ཨོཾ་བཛྲ་ཨུ་ཏ་ཀྵ་ཀོ་ཏ་ཀྵ་ཀོ་ལ་ཀ་རི་ཝཾ་ཤུདྡྷ་རི་ཏ་ཡེ་སྭཱ་ཧཱ༔ ཞེས་པའི་རྩ་བའི་སྔགས་འཕྲེང་ཀོ་ལ་ཏ་ཡི་སྐད་དུ་བསྒྱུར་བའོ༔ དེ་ནས་མེ་ལྷ་བསྐྱེད་ཅིང་གཞུང་ལ་འཇུག་པ་ནི༔
ཨོཾ་སྭ་བྷཱ་ཝ་ཤུདྡྷ ་སོགས༔ སྟོང་པའི་ངང་ལས་དམ་ཚིག་གི་མེ་ཐབ་ལས་བཞི་ལྷུན་གྱིས་གྲུབ་པ་སྣོད་ཀྱི་ཁྱོན་དང་མཉམ་པ་ཤིན་ཏུ་ངད་ཚ་བ་རྃ་ལྔ་དང་ལྡན་པ༔ དེའི་ངང་ལས་ཡེ་ཤེས་ཀྱི་མེ་ལྷ་ཧེ་རུ་ཀ་ཆེན་པོ་བྱིན་ཟ་རྡོ་རྗེ་འབར་བ་ཁྲོ་བོ་ཐབས་ཤེས་ཟུང་ལྡན་གྱི་ངང་ལས་སྟོང་ཉིད་བཅུ་དྲུག་རྒྱུ་རྩལ་མ་འགགས་པའི་ངོ་བོ་མེ་ལྷ་དེ་ཡི་ལྟོ་བ་རྒྱ་ཆེ་ཞིང་ཡངས་པའི་དབུས་སུ་སྐྱོན་བྲལ་པདྨ་གསལ་བྱེད་ཉི་མ་དྲི་མེད་ཟླ་བ༔ དེའི་སྟེང་དུ་དབྱིངས་རིག་དྲུག་ལྡན་གྱི་དབུས་སུ་ཧཱུྃ་ལས་བསྐྱེད་པའི་ཏིང་ངེ་འཛིན་གྱི་རྣམ་པ་ཁྲོ་བོ་ཡབ་ཡུམ་འཁོར་དང་བཅས་པའོ༔ ཧཱུྃ་ཧཱུྃ་ཧཱུྃ༔ བྷྱོ་བྷྱོ་བྷྱོཿ བཛྲ་ཀོ་ལ་ཤྲཱི་ཤུ་ཡེ་སྭཱ་ཧཱ༔ འདི་སྐད་དུ་གཞུང་གི་ཕྲིན་ལས་བཏང་བ་མཆོད་པའི་ཚུལ་མཚམས་སུ་བསྐྱར༔ དེ་ནས་མཆོད་པ་འབུལ་བ་ནི༔ མར་ཁུ༔
རྩ་སྔགས་ཤམ་བུར༔ ཨོཾ་བཛྲ་ཨགྣེ་ཡེ་སྭཱ་ཧཱ༔ ཨོཾ་བཛྲ་རཾ་ཨ་ཧུ་ཏི་ཡེ་སྭཱ་ཧཱ༔ ཨོཾ་བཛྲ་ཨ་དྷི་བྷྱ་ཨ་དྷི་བྷྱ་མ་ཧཱ་ཤྲཱི་ཡེ་ཧ་བྷྱ་ཀ་བྷྱ་སྭཱ་ཧཱ༔ ཞེས་ལྔ་བདུན་གང་རུང་དུ་བཟླས་པའི་ཤམ་བུ་ལ༔ ཞི་བའི་སྦྱིན་སྲེག་ཕྲིན་ལས༔ ཧོཿ དཔལ་ཆེན་ཁྲོ་རྒྱལ་འཁོར་དང་བཅས་པ་ཡིས༔ སྦྱིན་སྲེག་མཆོད་པ་འདི་བཞེས་ལ༔ བདག་ཅག་སྒྲུབ་པ་པོ་དང་༔
རྒྱུ་སྦྱོར་བ་སྦྱིན་པའི་བདག་པོ་འདི་ཡི་ནད་གདོན་བགེགས་རིགས་འཇིགས་པ་བརྒྱད་དང་བཅུ་དྲུག་བཀྲ་མི་ཤིས་པའི་ཕྱོགས་རིས་ངན་པ་ཐམས་ཅད་ཞི་བར་གྱུར་ཅིག༔ ཨོཾ་བཛྲ་ཤཱནྟིཾ་ཀུ་རུ་ཡེ་སྭཱ་ཧཱ༔ རྒྱས་པ་ལ༔ ཧོཿ དཔལ་ཆེན་ཁྲོ་རྒྱལ་འཁོར་དང་བཅས་པ་ཡིས༔ སྦྱིན་སྲེག་མཆོད་པ་འདི་བཞེས་ལ༔ བདག་ཅག་སྒྲུབ་པ་པོ་དང་༔ རྒྱུ་སྦྱོར་བ་སྦྱིན་པའི་བདག་པོའི་ཚེ་དང་བསོད་ནམས་འཁོར་དང་ལོངས་སྤྱོད་དཔལ་དང་གྲགས་པ་ལ་སོགས་འབྱོར་དྲུག་ཐམས་ཅད་རྒྱས་པར་གྱུར་ཅིག༔ ཨོཾ་པུཥྚིཾ་ཀུ་རུ་ཡེ་སྭཱ་ཧཱ༔ དབང་ལ༔
ཧོཿ དཔལ་ཆེན་འཁོར་དང་བཅས་པ་ཡིས༔ སྦྱིན་སྲེག་མཆོད་པ་འདི་བཞེས་ལ༔ བདག་ཅག་སྒྲུབ་པ་པོ་དང་༔ རྒྱུ་སྦྱོར་བ་སྦྱིན་པའི་བདག་པོ་རྣམས་ཀྱིས༔ ཁམས་གསུམ་སྣང་ཞིང་སྲིད་པའི་ལྷ་འདྲེ་མི་གསུམ་སྤྱི་དང་བྱེ་བྲག་འཛམ་བུ་གླིང་འདི་ཡི་འགྲོ་བ་མཐའ་དག་དབང་དུ་འདུ་བར་གྱུར་ཅིག༔ ཨོཾ་པཱ་ཤཾ་མ་མ་ཐུན་ཐུན་ཡེ་སྭཱ་ཧཱ༔ དྲག་པོ་ལ༔ ཧོཿ དཔལ་ཆེན་ཁྲོ་རྒྱལ་འཁོར་དང་བཅས་པ་ཡིས༔
སྦྱིན་སྲེག་མཆོད་པ་འདི་བཞེས་ལ༔ བདག་ཅག་སྒྲུབ་པ་པོ་དང་༔ རྒྱུ་སྦྱོར་བ་སྦྱིན་པའི་བདག་པོ་རྣམས་ལ༔ སྡང་ཞིང་གདུག་པའི་ཚོགས་རྣོ་བའི་དབལ་སྦྱོར་བའི་དུག་བསྟན་དང་སྒོས་དགྲ་ལ་སོགས་ཞིང་བཅུ་ཚང་བའི་དགྲ་བགེགས་ཐམས་ཅད་ཚར་གཅོད་པར་གྱུར་ཅིག༔ ཨོཾ་ཧཱུྃ་ཧཱུྃ་དགྲ་བགེགས་ཨ་མུ་ཀ་མཱ་ར་ཡ་རྦད༔ ཁོ་ན་ཉིད་ལ༔ ཧོཿ དཔལ་ཆེན་འཁོར་དང་བཅས་པ་ཡིས༔ སྦྱིན་སྲེག་མཆོད་པ་འདི་བཞེས་ལ༔ བདག་ཅག་སྒྲུབ་པ་པོ་དང་༔
རྒྱུ་སྦྱོར་བ་སྦྱིན་པའི་བདག་པོ་རྣམས་མི་ཁོམ་པའི་གནས་བརྒྱད་ལས་གྲོལ་ཞིང་དལ་བརྒྱད་འབྱོར་པ་བཅུ་ཐོབ་རང་སྣང་དབང་འདུ་གཞན་སྣང་ཟིལ་གྱིས་གནོན་སྟེ་ཆོས་ཉིད་མངོན་སུམ་མཐོང་ཉམས་རྟོགས་གོང་དུ་འཕེལ་རིག་པ་ཚད་ལ་ཕེབས༔ ཆོས་ཉིད་ཟད་སར་འཁྱོལ་ནས་གདོད་མའི་ཏིང་ངེ་འཛིན་མངོན་དུ་གྱུར་པའི་རྒྱལ་ས་ཟིན་པར་གྱུར་ཅིག༔ ཨཱཿདྷརྨ་དྷཱ་ཏུ་ཛྙཱ་ན་ཧོ་ཧཱུྃ༔ ཞེས་པའི་འདོད་གསོལ་ཀུན་ལ་འགྲེའོ༔ དེ་ནས་ཕྱི་མཆོད་ལ༔ ཧཱུྃ༔ ཕྱི་ཡི་མཆོད་པ་དཔག་ཡས་ནམ་མཁའི་ཁྱོན༔ བློ་ཡིས་བཟུང་དང་མ་བཟུང་དུ་མའི་ཚོགས༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ བཞེས་ནས་ཕྲིན་ལས་ལྷུན་གྱིས་འགྲུབ་པར་མཛོད༔
ཨོཾ་བཛྲ་པུཥྤེ་སྭཱ་ཧཱ༔ མེ་ཏོག་གོ༔ ཨོཾ་བཛྲ་དྷཱུ་པེ་སྭཱ་ཧཱ༔ བདུག་སྤོས་སོ༔ ཨོཾ་བཛྲ་ཨཱ་ལོ་ཀེ་སྭཱ་ཧཱ༔ མར་མེའོ༔ ཨོཾ་བཛྲ་གནྡྷེ་སྭཱ་ཧཱ༔ དྲི་ཆབ་བོ༔ ཨོཾ་བཛྲ་ནཻ་ཝི་དྱེ་སྭཱ་ཧཱ༔ ཞལ་ཟས་སོ༔
ཨོཾ་བཛྲ་ཤབྡ་སྭཱ་ཧཱ༔ རོལ་མོའོ༔ དེ་ནས་ནང་མཆོད་ལ༔ ཧཱུྃ༔ སྒེག་མོ་གླུ་མོ་གར་མོ་བཞད་པ་མོ༔ ཟླ་འབྱིན་ལ་སོགས་གསང་བ་རིག་མའི་ཚོགས༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ བཞེས་ནས་ཕྲིན་ལས་ལྷུན་གྱིས་གྲུབ་པར་མཛོད༔ ཨོཾ་རཱུ་པ་སྭཱ་ཧཱ༔ གཟུགས་མཛེས་སོ༔
ཨོཾ་བཛྲ་ཤབྡ་སྭཱ་ཧཱ༔ སྒྲ་སྙན་ནོ༔ ཨོཾ་བཛྲ་གནྡྷེ་སྭཱ་ཧཱ༔ ཞལ་ཆབ་བོ༔ ཨོཾ་བཛྲ་རཱ་ས་སྭཱ་ཧཱ༔ རོ་མཆོག་གོ༔ ཨོཾ་བཛྲ་པརྴེ་སྭཱ་ཧཱ༔ རེག་བྱའོ༔ གསང་མཆོད་ལ༔ ཧཱུྃ༔
རང་བྱུང་སྐྱེ་མེད་ཆོས་དབྱིངས་བདེ་བའི་སྣོད༔ སྨན་གཏོར་རཀྟ་བཅུད་མཆོག་དུ་མས་གཏམས༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ བཞེས་ནས་ཕྲིན་ལས་ལྷུན་གྱིས་གྲུབ་པར་མཛོད༔ ཨོཾ་བཛྲ་ཨ་མྲྀ་ཏ་སྭཱ་ཧཱ༔ བདུད་རྩིའོ༔ ཨོཾ་བཛྲ་ཨ་ཧཾ་ཏི་སྭཱ་ཧཱ༔ བདེ་ཆེན་ནོ༔ ཨོཾ་བཛྲ་རཀྟ་ཧོ་སྭཱ་ཧཱ༔ རཀྟའོ༔
ཨོཾ་བྷ་ལིངྟ་སྭཱ་ཧཱ༔ གཏོར་མའོ༔ དེ་ནས་བསྒྲལ་མཆོད་ལ༔ ཧཱུྃ༔ བྷནྡྷ་ཡངས་པ་གླིང་བཞིའི་སྣོད་མཆོག་ཏུ༔ དགྲ་བགེགས་བསྒྲལ་བའི་དབང་པོ་རྣམ་ལྔ་སྤུངས༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ བཞེས་ནས་ཕྲིན་ལས་ལྷུན་གྱིས་གྲུབ་པར་མཛོད༔ ཨོཾ་བཛྲ་ནེ་ཏྲ་ཡེ་སྭཱ་ཧཱ༔ མིག་གོ༔
ཨོཾ་བཛྲ་གྷྲཾ་སྭཱ་ཧཱ༔ རྣ་བའོ༔ ཨོཾ་བཛྲ་ཀོ་པ་ཏ་སྭཱ་ཧཱ༔ སྣའོ༔ ཨོཾ་བཛྲ་ཛི་ཧཱ་ཀྵ་སྭཱ་ཧཱ༔ ལྕེ་ལའོ༔ ཨོཾ་བཛྲ་ཀིམ་ཙ་ཏེ་སྭཱ་ཧཱ༔ སྙིང་ངོ་༔ རྫས་བཞི་ལ༔ བརྡའི་སྐད་དོ༔
ཧཱུྃ༔ ཕྲིན་ལས་རྣམ་བཞི་གྲུབ་པའི་རྫས་བཞི་པོ༔ རྟེན་འབྲེལ་ལས་བྱུང་ཀུན་ཀྱང་འདི་ལྟར་སྣང་༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ བཞེས་ནས་ཕྲིན་ལས་ལྷུན་གྱིས་གྲུབ་པར་མཛོད༔ ཨོཾ་ཀཎྚ་ཀྵ་སྭཱ་ཧཱ༔ ཡམ་ཤིང་ངོ་༔ ཨོཾ་པ་ཤུ་ཏ་སྭཱ་ཧཱ༔ ཀུ་ཤའོ༔ ཨོཾ་པུ་ཀིའ་སཱི་སྭཱ་ཧཱ༔
དཱུརྦའོ༔ ཨོཾ་ཏེ་ལ་ཀྵ་སྭཱ་ཧཱ༔ མར་ཟན་ལའོ༔ རྫས་སྣ་ཚོགས་ལ༔ ཧཱུྃ༔ ཡིད་འོང་འདོད་རྒུ་ལོངས་སྤྱོད་སྣ་ཚོགས་རྫས༔ ཀུན་ནས་ཚང་ཞིང་བློས་བླངས་འདི་དག་ཀུན༔ དཔལ་ཆེན་ཁྲོ་རྒྱལ་འཁོར་དང་བཅས་ལ་འབུལ༔ བཞེས་ནས་ཕྲིན་ལས་ལྷུན་གྱིས་གྲུབ་པར་མཛོད༔ ཨོཾ་ཨེ་མ་ཨུ་སྭཱ་ཧཱ༔
ཨ་རུ་རའོ༔ ཨོཾ་བྷི་ཝ་ཤུ་སྭཱ་ཧཱ༔ ཛཱ་ཏིའོ༔ ཨོཾ་བྷ་སནྟྲ་སྭཱ་ཧཱ༔ གུར་གུམ་མོ༔ ཨོཾ་གྷྲཾ་ཀ་ཏ་སྭཱ་ཧཱ༔ ལི་ཤིའོ༔ ཨོཾ་མུ་ལ་ཀྵཾ་སྭཱ་ཧཱ༔ ཙནྡན་ནོ༔ ཨོཾ་ནི་ཐ་ཏ་སྭཱ་ཧཱ༔
ནས་ལའོ༔ སོ་བ་ལ་ཡང་ཟེར༔ ཨོཾ་པི་ཤི་ཤུ་སྭཱ་ཧཱ༔ འབྲས་ལའོ༔ ཨོཾ་ཀ་ཤ་རཾ་སྭཱ་ཧཱ༔ གྲོའོ༔ ཨོཾ་རི་ཀ་སུ་སྭཱ་ཧཱ༔ ཁྲེའོ༔ ཨོྃ་བི་ཝ་ཤུ་སྭཱ་ཧཱ༔ སྲན་མའོ༔
ཨོཾ་སྭ་པ་རི་སྭཱ་ཧཱ༔ གསེར་རོ༔ ཨོཾ་རི་ཤྭ་བི་སྭཱ་ཧཱ༔ དངུལ་ལོ༔ ཨོཾ་ཀ་ཤུ་ཧན་སྭཱ་ཧཱ༔ ཟངས་སོ༔ ཨོཾ་ཛུ་མུ་ཀ་སྭཱ་ཧཱ༔ ལྕགས་སོ༔ ཨོཾ་མུ་ཀུ་སུ་ཀྵ་སྭཱ་ཧཱ༔ མུ་ཏིག་གོ༔
ཤ་ལྔ་ནི༔ ཨོཾ་ནཱ་ག་ཏྲཾ་སྭཱ་ཧཱ༔ མི་ཤའོ༔ ཨོཾ་གྷ་རི་ཤུ་སྭཱ་ཧཱ༔ རྟ་ཤའོ༔ ཨོཾ་བྷ་བཱི་སུ་སྭཱ་ཧཱ༔ གླང་པོ་ཆེའི་ཤའོ༔ ཨོཾ་ཀ་ཀི་ར་སྭཱ་ཧཱ༔ ཁྱི་ཤའོ༔ ཨོཾ་བྷྱ་ཤུ་ཏ་སྭཱ་ཧཱ༔
འདབ་ཆགས་མཆེ་བ་ཅན་ནོ༔ ཨོཾ་ཏ་ཤུ་ཀ་སྭཱ་ཧཱ༔ བུ་རམ་མོ༔ ཨོཾ་མྲི་ག་ཀྵུ་སྭཱ་ཧཱ༔ སྦྲང་ངོ་༔ ཨོཾ་སྨི་པ་ཀྵུ་སྭཱ་ཧཱ༔ ཀ་ར་འོ༔ ཨོཾ་དྷ་ཧཱི་ཀྵུ་སྭཱ་ཧཱ༔ འོ་ཞོའོ༔
ཨོཾ་པ་ཏི་ཀྵུ་སྭཱ་ཧཱ༔
མར་ཐུད་ཁྲུམ་མོ༔ ཨོཾ་པ་ཏི་ཏ་སྭཱ་ཧཱ༔ དར་དཀར་རོ༔ ཨོཾ་སྭ་ཏི་ཏ་སྭཱ་ཧཱ༔ དར་སེར་རོ༔ ཨོཾ་པ་ཤུ་ཙ་སྭཱ་ཧཱ༔ དར་དམར་པོའོ༔ ཨོཾ་པ་ཡཾ་ཀྵ་སྭཱ་ཧཱ༔ དར་ལྗང་ངོ་༔ ཨོཾ་ས་མཾ་ཀ་སྭཱ་ཧཱ༔
དར་མཐིང་ངོ་༔ ཨོཾ་ཀྲོ་ཏ་ཏི་སྭཱ་ཧཱ༔ ཏིལ་དཀར་རོ༔ ཨོཾ་ཀྲི་ཏ་སི་སྭཱ་ཧཱ༔ ཏིལ་ནག་གོ༔ ཨོཾ་ས་ཤ་ར་སྭཱ་ཧཱ༔ ཡུངས་དཀར་རོ༔ ཨོཾ་པ་ཤུ་ར་སྭཱ་ཧཱ༔ ཡུངས་ནག་གོ༔ ཨོཾ་བྷེ་ཝུ་ཁ་སྭཱ་ཧཱ༔
ཀེ་ཚེ་ལའོ༔ ཨོཾ་བྷ་ཏི་ཀུ་ལ་དྷ་ཧུ་ཀྵ་སྭཱ་ཧཱ༔ ཟས་མཆོག་ཞུན་དང་ཤིང་འབྲས་སྣ་ཚོགས་ལའོ༔ དེ་ལྟར་སོ་སོའི་རྫས་དང་དམིགས་པ་ཁ་བསྒྱུར་གོང་འོག་སྐབས་དང་བསྟུན༔ ས་མ་ཡ༔ དེ་ནས་ཕྲིན་ལས་བཞིའི་བསྟོད་བསྐུལ་དུ་འཇུག་པ་ནི༔ ཞི་བ་ལ༔ ཧཱུྃ༔ རྡོ་རྗེ་དབྱིངས་ཀྱི་ཕོ་བྲང་ཆེན་པོ་ནས༔ རྩ་གསུམ་འདུས་པའི་དཀྱིལ་འཁོར་རྒྱ་མཚོ་དང་༔
དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔ ཉོན་མོངས་སྡུག་བསྔལ་ཞི་བའི་དུས་ལ་བབ༔ ནད་གདོན་རྐྱེན་ངན་ཞི་བའི་དུས་ལ་བབ༔ མི་མཐུན་འཇིགས་བརྒྱད་ཞི་བའི་དུས་ལ་བབ༔ འབྱུང་པོའི་དྲག་རྩུབ་ཞི་བའི་དུས་ལ་བབ༔༔ དམ་སྲིའི་ཁ་རླངས་ཞི་བའི་དུས་ལ་བབ༔༔ དུས་ལ་བབ་བོ་རྒྱལ་བ་ཐུགས་རྗེ་ཅན༔ དམ་རྫས་བརྒྱན་པའི་མཆོད་གཏོར་འདི་བཞེས་ལ༔ མ་རུངས་བདུད་དགྲ་ཞི་བའི་ཕྲིན་ལས་མཛོད༔ དེ་ཡིས་ཞི་བར་མ་གྱུར་གང་ཡང་མེད༔
ཞི་མཛད་ལྷ་ཚོགས་རྣམས་ལ་ཕྱག་འཚལ་བསྟོད༔ རྒྱས་པ་ལ༔ ཧཱུྃ༔ རིན་ཆེན་འབར་བའི་ཕོ་བྲང་ཆེན་པོ་ནས༔ རྩ་གསུམ་འདུས་པའི་དཀྱིལ་འཁོར་རྒྱ་མཚོ་དང་༔ དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔ སངས་རྒྱས་བསྟན་པ་རྒྱས་པའི་དུས་ལ་བབ༔ གསང་སྔགས་ཐེག་ཆེན་རྒྱས་པའི་དུས་ལ་བབ༔ ཆོས་དང་སྙན་གྲགས་རྒྱས་པའི་དུས་ལ་བབ༔ ཚེ་བསོད་འབྱོར་དྲུག་རྒྱས་པའི་དུས་ལ་བབ༔
དུས་ལ་བབ་བོ་རྒྱལ་བ་ཐུགས་རྗེ་ཅན༔ དམ་རྫས་བརྒྱན་པའི་མཆོད་གཏོར་འདི་བཞེས་ལ༔ རྒྱལ་བསྟན་འཕེལ་ཞིང་རྒྱས་པའི་ཕྲིན་ལས་མཛོད༔ དེ་ཡིས་རྒྱས་པར་མ་གྱུར་གང་ཡང་མེད༔ རྒྱས་མཛད་ལྷ་ཚོགས་རྣམས་ལ་ཕྱག་འཚལ་བསྟོད༔ དབང་ལ༔ ཧཱུྃ༔ པདྨ་འཁྱིལ་པའི་ཕོ་བྲང་ཆེན་པོ་ནས༔ རྩ་གསུམ་འདུས་པའི་དཀྱིལ་འཁོར་རྒྱ་མཚོ་དང་༔ དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔
སྲིད་གསུམ་ཟིལ་གྱིས་གནོན་པའི་དུས་ལ་བབ༔ ཁམས་གསུམ་དབང་དུ་འདུ་བའི་དུས་ལ་བབ༔ ཚེ་ཆོས་ཟས་ནོར་སྡུད་པའི་དུས་ལ་བབ༔ བསོད་ནམས་ཕྱྭ་གཡང་སྡུད་པའི་དུས་ལ་བབ༔ ལོངས་སྤྱོད་མངའ་ཐང་སྡུད་པའི་དུས་ལ་བབ༔ ལྷ་འདྲེ་མི་གསུམ་དབང་སྡུད་དུས་ལ་བབ༔ དུས་ལ་བབ་བོ་རྒྱལ་བ་ཐུགས་རྗེ་ཅན༔ དམ་རྫས་བརྒྱན་པའི་མཆོད་གཏོར་འདི་བཞེས་ལ༔ སྐྱེ་འགྲོ་དབང་དུ་འདུ་བའི་ཕྲིན་ལས་མཛོད༔ དེ་ཡིས་དབང་དུ་མ་འདུས་གང་ཡང་མེད༔
དབང་སྡུད་ལྷ་ཚོགས་རྣམས་ལ་ཕྱག་འཚལ་བསྟོད༔ དྲག་པོ་ལ༔ ཧཱུྃ༔ ཕྲིན་ལས་དྲག་པོ་ཨེ་ཡི་ཕོ་བྲང་ནས༔ རྩ་གསུམ་འདུས་པའི་དཀྱིལ་འཁོར་རྒྱ་མཚོ་དང་༔ དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔ སངས་རྒྱས་བསྟན་དགྲ་སྒྲོལ་བའི་དུས་ལ་བབ༔ རྣལ་འབྱོར་སྒོས་དགྲ་སྒྲོལ་བའི་དུས་ལ་བབ༔ བླ་མའི་སྐུ་དགྲ་སྒྲོལ་བའི་དུས་ལ་བབ༔ སྡིག་ཅན་དམ་ཉམས་སྒྲོལ་བའི་དུས་ལ་བབ༔
མ་རུངས་དགྲ་བགེགས་སྒྲོལ་བའི་དུས་ལ་བབ༔ སྐེག་དང་ཕུང་སྲི་སྒྲོལ་བའི་དུས་ལ་བབ༔ དུས་ལ་བབ་བོ་རྒྱལ་བ་ཐུགས་རྗེ་ཅན༔ དམ་རྫས་བརྒྱན་པའི་མཆོད་གཏོར་འདི་བཞེས་ལ༔ ཞིང་བཅུ་དགྲ་བགེགས་སྒྲོལ་བའི་དུས་ལ་བབ༔ དེ་ཡིས་བསྒྲལ་བར་མ་གྱུར་གང་ཡང་མེད༔ སྒྲོལ་མཛད་ལྷ་ཚོགས་རྣམས་ལ་ཕྱག་འཚལ་བསྟོད༔ འདི་ཡི་སྐབས་སུ་བསྐུལ་གཏོར་འབུལ་ཀྱང་རུང་༔ དེ་ནས་མེ་ལྷའི་གཏོར་མ་འབུལ་བ་ནི༔ ཧཱུྃ༔
ཤར་ཕྱོགས་ཞི་བའི་ཕྲིན་ལས་སྐུ༔ མེ་ལོང་ཡེ་ཤེས་མེ་ལྷ་ལ༔ དམ་རྫས་བརྒྱན་པའི་མཆོད་གཏོར་འབུལ༔ ཞེ་སྡང་མེ་དཔུང་དབྱིངས་སུ་སྡུད༔ ཤར་གྱི་སྒོ་མས་ཕྲིན་ལས་མཛོད༔ ཤར་གྱི་མདའ་དར་སྡུད༔ ཧཱུྃ༔ ལྷོ་ཕྱོགས་རྒྱས་པའི་ཕྲིན་ལས་སྐུ༔ མཉམ་ཉིད་ཡེ་ཤེས་མེ་ལྷ་ལ༔ དམ་རྫས་བརྒྱན་པའི་མཆོད་གཏོར་འབུལ༔
ང་རྒྱལ་མེ་དཔུང་དབྱིངས་སུ་སྡུད༔ ལྷོ་ཡི་སྒོ་མས་ཕྲིན་ལས་མཛོད༔ ལྷོ་ཡི་མདའ་དར་སྡུད༔ ཧཱུྃ༔ ནུབ་ཕྱོགས་དབང་གི་ཕྲིན་ལས་སྐུ༔ སོར་རྟོག་ཡེ་ཤེས་མེ་ལྷ་ལ༔ དམ་རྫས་བརྒྱན་པའི་མཆོད་གཏོར་འབུལ༔ འདོད་ཆགས་མེ་དཔུང་དབྱིངས་སུ་སྡུད༔ ནུབ་ཀྱི་སྒོ་མས་ཕྲིན་ལས་མཛོད༔ ནུབ་གྱི་མདའ་དར་སྡུད༔
ཧཱུྃ༔ བྱང་ཕྱོགས་དྲག་པོའི་ཕྲིན་ལས་སྐུ༔ བྱ་གྲུབ་ཡེ་ཤེས་མེ་ལྷ་ལ༔ དམ་རྫས་བརྒྱན་པའི་མཆོད་གཏོར་འབུལ༔ ཕྲག་དོག་མེ་དཔུང་དབྱིངས་སུ་སྡུད༔ བྱང་གི་སྒོ་མས་ཕྲིན་ལས་མཛོད༔ བྱང་གི་མདའ་དར་སྡུད༔ ཧཱུྃ༔ དབུས་ཕྱོགས་ཆོས་དབྱིངས་ཕྲིན་ལས་སྐུ༔ ཧེ་རུ་ཀ་དཔལ་མེ་ལྷ་ལ༔
དམ་རྫས་བརྒྱན་པའི་མཆོད་གཏོར་འབུལ༔ གཏི་མུག་མེ་དཔུང་དབྱིངས་སུ་སྡུད༔ དབུས་ཕྱོགས་བདག་མོས་ཕྲིན་ལས་མཛོད༔ སྟེང་ཕྱོགས་མདའ་དར་སྡུད༔ དེ་ནས་མེ་ཞགས་ཕྲ་མོ་ནི་ལས་ཀྱི་རྩ་སྔགས་ཀྱིས་མེ་རྫས་སྔགས༔ བསྐུལ་གཞུང་ནས་བླངས་ཏེ་དམིགས་པ་དང་བཅས་སྲེག་པར་བྱ༔ དེ་ནས་དཀྱིལ་འཁོར་བསྡུ་བ་ནི༔ ཧོཿ རང་བྱུང་རོལ་པས་བསྐྱེད་པའི་དཀྱིལ་འཁོར་ལྷ༔ བྱིན་ཟ་འཇའ་ཚོན་སྒྱུ་མ་བཞིན་དུ་ལྟ༔
ཡེ་ཤེས་སེམས་དཔའ་དབྱིངས་རིག་སྟོང་པ་ཨཱཿ དམ་ཚིག་སེམས་དཔའ་སྣང་སྟོང་གཉིས་མེད་ཨོཾ༔ ཏིང་འཛིན་སེམས་དཔའ་སྐྱེ་མེད་ཀ་དག་ཧཱུྃ༔ གདོད་མའི་གཤིས་ལུགས་ངོ་བོ་དེ་ལྟར་ལྡང་༔ ཞེས་དམིགས་བྲལ་ངང་དུ་དཀྱིལ་འཁོར་བསྡུ༔ དལ་གྱི་ས་སྟེགས་གཙང་སར་བསྐྱལ༔ བཀྲ་ཤིས་བསྔོ་སྨོན་ལས་རིམ་གཞུང་རྣམས་བསྲངས༔ དེ་ལྟར་བགྱིས་པའི་དགོས་ཆེད་ནི༔ ཡི་དམ་ལྷ་ཡི་བཀའ་ཆད་ཞི༔ མ་དང་མཁའ་འགྲོའི་འཁུ་ལྡོག་གྲོལ༔
ཆོས་སྐྱོང་རྣམས་ཀྱིས་ཕྲིན་ལས་སྒྲུབ༔ གཏེར་བདག་སྲུང་མ་ལས་ལ་ཁོལ༔ ཚེ་ཡི་བར་ཆད་བདུད་ལས་གྲོལ༔ ཕྱི་མ་དགེ་བ་རླབས་ཆེན་འཕེལ༔ དཀྱིལ་འཁོར་བསྙེན་སྒྲུབ་ཐམས་ཅད་ཀྱི༔ ལས་ཀྱི་མཐའ་སྡུད་འདི་ཉིད་ཟབ༔ དེ་ཕྱིར་ཉམས་ལེན་གདམས་པར་བརྩོན༔ གཞུང་གི་འཁྲུགས་སྡེབ་ཤེས་པར་བྱ༔ དེས་ན་མན་ངག་སྙིང་པོའོ༔ ས་མ་ཡ༔
ཨེ་མ་ཟབ་པའི་མཐར་ཐུག་ལས༔ མཐའ་ཡས་ལས་ནི་རྣམ་པ་བཞི༔ མནན་སྲེག་འཕང་དང་བཟློག་པའི་ལས༔ འདི་དག་སྲེག་པའི་གདམས་པ་སྟེ༔ དགྲ་བགེགས་སྲེག་པ་ཟུར་དུ་གསལ༔ ལས་བཞི་ཕྲིན་ལས་རྒྱུན་ཁྱེར་ནི༔ ཆ་ཚང་དོན་དྲིལ་འདི་ཁོ་ན༔ ཁོ་མོ་མཚོ་རྒྱལ་བདག་གིས་བཀོད༔ ལས་འཕྲོ་ཅན་དང་འཕྲད་པར་ཤོག༔ གནོད་སྦྱིན་ཆེན་པོ་མེ་འོད་གདོང་༔
བཀའ་ཡི་རྒྱ་འདི་ལེགས་པར་སྲུངས༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཐེམ་རྒྱ༔ ཁོ་བོ་སྔགས་འཆང་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར་མོན་ཤ་འུག་སྟག་སྒོ་ནས་གདན་དྲངས་ཤིང་སྦས་ཡུལ་པདྨ་རོང་གི་བྲག་གད་པདྨ་ཤེལ་ཕུག་ཏུ་མེ་རྟ་ལོར་ཤོག་སེར་ལས་ལེགས་པར་ཞལ་བཤུས་པའོ། མངྒ་ལཾ།། །།
བླ་མེད་ཡང་ཕུར་གྭའུ་དམར་ནག་གི་ཛཔ྄་བཟླས་བསྙེན་དམིགས་ནི། ཧཱུྃ༔ མི་མངོན་ཆོས་དབྱིངས་མཐིང་ནག་ཨེ་ཀློང་ནས༔ ཁྲག་འཐུང་རྡོ་རྗེ་ཕུར་པའི་ལྷ་ཚོགས་དང་༔ ཡང་དག་ཧེ་རུ་ཀ་ཡི་གཙོ་འཁོར་བཅས༔ གདུལ་དཀའ་འགྲོ་བའི་དོན་དུ་སྐུར་བཞེངས་ཤིག༔ སྣང་སྲིད་འཁོར་འདས་གཟུགས་ཅན་གཟུགས་མེད་དང་༔ ཀུན་བཟང་ཐུགས་དང་འཇག་མའི་སྲིན་བུ་ཡན༔ སྣང་གཟུགས་ཐམས་ཅད་རྡོ་རྗེ་ཕུར་པའི་སྐུ༔ སྒྲ་གྲགས་ཐམས་ཅད་ཀཱི་ལིའི་དྲག་སྔགས་སྒྲ༔
དྲན་རྟོག་ཐམས་ཅད་རྡོ་རྗེ་ཏིང་ངེ་འཛིན༔ ཡིན་མིན་ངོས་བཟུང་བྲལ་བའི་དབྱིངས་ཆེན་པོར༔ ཐེ་ཚོམ་ཟད་པས་བདུད་བཞིའི་གཡུལ་ལས་རྒྱལ༔ རེ་དོགས་བྲལ་བ་ཆོས་ཉིད་ཀློང་དུ་བཟླ༔ ཡང་ཕུར་སྦྲགས་མའི་བསྙེན་དམིགས་ནི། རང་ཉིད་ཡང་དག་དཔལ་ཆེན་ཧེ་རུ་ཀ་ཡབ་ཡུམ་ཞལ་ཕྱག་རྒྱན་དང་ལྡན་པ་གསལ་བའི་ཐུགས་ཀར་ཉི་ཟླའི་གདན་ལ་རྡོ་རྗེ་གཞོན་ནུ་ཡབ་ཡུམ་མཐིང་ནག་དབུ་དགུ་ཕྱག་བཅོ་བརྒྱད་དང་ལྡན་པར་གསལ་བའི་ཐུགས་ཀར་པདྨ་དང་ཉི་ཟླའི་སྟེང་གསལ་བྱེད་རྡོ་རྗེ་ཧེ་རུ་ཀ་མཐིང་ནག་ཞལ་གསུམ་ཕྱག་དྲུག་ཡབ་ཡུམ་ཁ་སྦྱོར་གྱི་རྣམ་པའི་སྤྱི་གཙུག་འཇའ་འོད་ཀློང་དུ་ཡང་དག་རྡོ་རྗེ་རིགས་བདག་གི་ཚུལ་དུ་ཞབས་གཉིས་མཐིལ་སྤྲད་ཀྱིས་བཞུགས་པའི་ཚུལ་དུ་བསྒོམས་ལ། རིགས་བདག་ཐུགས་ཀར་སྔགས་འཁོར་བར་བསྒོམ། གསལ་བྱེད་ཧེ་རུ་ཀའི་ཐུགས་ཀར་རྡོ་རྗེའི་དཀྱིལ་འཁོར་གྱི་ལྟེ་བར་གནམ་ལྕགས་ཀྱི་རྡོ་རྗེ་རྩེ་ལྔ་པ་གྱེན་དུ་ལངས་པའི་ལྟེ་བར་འོད་ལྔའི་དབུས་སུ་ཧཱུྃ་སྔོན་པོ་སྤུ་ཤད་ཀྱིས་བྲིས་པ་ལྟ་བུ་ཞིག་བསྒོམས་ལ་སྔགས་ཀྱི་ཕྲེང་བ་གཡས་སུ་འཁོར་བར་ བསམ་ལ། ཞེས་ཨོ་རྒྱན་འགྲོ་འདུལ་ཕྲིན་ལས་ལས་རབ་རྩལ་གྱིས་སྦྱར་བའོ།། །། ༈ ཡང་ཕུར་གྭའུ་དམར་ནག་གི་བདུད་རྩི་ལག་མཆོད་བཞུགས་སོ།
ཀུན་ཏུ་བཟང་པོ་ཆོས་སྐུའི་ལྷ་ཚོགས་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། རྡོ་རྗེ་སེམས་དཔའ་ལོངས་སྐུའི་ལྷ་ཚོགས་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། དགའ་རབ་རྡོ་རྗེ་སྤྲུལ་སྐུའི་ལྷ་ཚོགས་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། མཉྫུ་ཤྲཱི་བརྡ་བརྒྱུད་བླ་མ་ལ། །
སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཤྲཱི་སིངྷ་དོན་བརྒྱུད་བླ་མ་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། པྲ་བྷ་ཧསྟཱི་ཚིག་བརྒྱུད་བླ་མ་ལ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། གོ་བྱི་དེ་མ་རྒྱུད་སྡེ་རྒྱ་མཚོ་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ།
སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། པདྨ་འབྱུང་གནས་རིག་འཛིན་འདུས་པ་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཡེ་ཤེས་མཚོ་རྒྱལ་བརྡ་བཞི་ཀློང་ཡངས་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། སངས་རྒྱས་ཡེ་ཤེས་སྒྲ་བསྒྱུར་ལོ་ཙཱ་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི།
སྤྲུལ་པའི་གཏེར་ཆེན་རྩ་གསུམ་གླིང་པ་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། དྲིན་ཅན་རྣམ་འདྲེན་བརྒྱུད་པར་བཅས་པ་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཡང་དག་རྡོ་རྗེ་གསལ་བྱེད་ཧེ་རུ་ཀ ། ཆེ་མཆོག་ཡབ་ཡུམ་རྡོ་རྗེ་གཞོན་ནུ་དང༌། ། ཀཱི་ལ་དྲག་པོ་རིགས་བཞི་ཡབ་ཡུམ་ལ། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ།
སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། སྤྲུལ་པའི་ཁྲོ་བཅུ་ཕྲ་ཐབས་ཉི་ཤུ་དང༌། ། དབྱིངས་ཕྱུག་སྒོ་སྐྱོང་ཤྭ་ན་མ་མོ་མཆེད། ། རེ་ཏི་ས་བདག་སྐྱེས་བུ་གིང་ལ་སོགས། ། སྨན་མཆོད་བདུད་རྩི་འབུལ་ལོ་དངོས་གྲུབ་སྩོལ། སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། འབར་བ་བདུད་བཞི་སྲོག་བདག་བཤན་པ་དང༌། ། སྤྲུལ་པ་ཡང་སྤྲུལ་དཀྱིལ་འཁོར་སྐྱོང་བའི་བདག ། བཀའ་གཏེར་སྲུང་མ་བཙན་རྒོད་ཚོགས་བཅས་ལ། ། སྨན་མཆོད་བདུད་རྩི་འབུལ་ལོ་དངོས་སྒྲུབ་སྩོལ།
སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཞེས་མཐེབ་སྲིན་གྱིས་གནས་གསུམ་དུ་དངོས་གྲུབ་བླང༌། དོན་དམ་ཆོས་ཉིད་ཡངས་པའི་ཀློང༌། ། མི་ཤིགས་རྡོ་རྗེའི་དངོས་གྲུབ་རྣམས། ། དེང་བདག་སྒོ་གསུམ་ཡོངས་སྨིན་ཅིང༌། ། གྲུབ་གཉིས་མཐུ་དབང་དངོས་གྲུབ་སྩོལ། ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་པ་རྣམ་འདྲེན་དམ་པ་ཛྙཱ་ན་དྷྭ་ཛས་བསྐུལ་ངོར་ཕྲན་སེངྒེའི་མིང་གིས་བྲིས་པ་དགེའོ།། །། ༈ ཚོགས་ཀྱི་སྤྱན་འདྲེན་བཞུགས་སོ། ཧཱུྃ།
འོག་མིན་ཀ་དག་བདེ་ཆེན་ཕོ་བྲང་ནས། ། ཡང་དག་ཡེ་ཤེས་རོལ་པའི་ལྷ་ཚོགས་ལ། ། ཞི་བ་ཐུགས་ཀྱི་ལྷ་ཚོགས་རྣམས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། ཤར་ཕྱོགས་མེ་ལོང་སྤྲུལ་པའི་ཕོ་བྲང་ནས། ། བཅོམ་ལྡན་རྡོ་རྗེ་གཞོན་ནུའི་ལྷ་ཚོགས་ལ། ། རབ་འཇིགས་སྟོབས་ལྡན་ཁྲོ་བོའི་ཚོགས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། ལྷོ་ཕྱོགས་མཉམ་ཉིད་ཐུགས་ཀྱི་ཕོ་བྲང་ནས། ། དཔལ་ཆེན་གཙོ་བོ་ཁྲོ་རྒྱལ་ཧཱུྃ་ཀར་ལ།
ཁྲོ་བཅུ་ཕྲ་ཐབས་རབ་འཇིགས་འཁོར་གྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། ནུབ་ཕྱོགས་སོར་རྟོག་རང་གསལ་ཕོ་བྲང་ནས། ། དཔལ་གྱི་བཀའ་ཉན་བཤན་པའི་གིང་ཆེན་ལ། ། ཟ་བྱེད་ཕུར་སྐྱོང་ཉེར་བཞིའི་ཚོགས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། བྱང་ཕྱོགས་བྱ་གྲུབ་ཀུན་གྲོལ་ཕོ་བྲང་ནས། ། གནོད་སྦྱིན་བཤན་པ་མེ་འོད་གདོང་ཅན་ལ། ། གཏེར་རྒྱ་བཀའ་ཡི་སྲུང་མའི་ཚོགས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། །
གཞན་ཡང་ཕྲིན་ལས་སྣ་ཚོགས་ཕོ་བྲང་ནས། ། མཐུ་ལྡན་སྤྲུལ་པ་ཉིད་སྤྲུལ་འཁོར་བཅས་ལ། ། ཡང་སྤྲུལ་བཀའ་སྲུང་མ་ལུས་ཚོགས་ཀྱིས་བསྐོར། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ཞེས་ཉེར་མཁོ་ཚོགས་ཀྱི་སྤྱན་འདྲེན་བསྡུས་པ་གནམ་ལྕགས་རྡོ་རྗེས་སྦྱར་བའོ། སརྦ་མངྒ་ལཾ།། །། ༈ བླ་མེད་ཡང་ཕུར་གྭའུ་དམར་ནག་ལས། ཕྱག་བཟློག་ཡང་དག་ཞལ་རྒྱུན་བཞུགས་སོ། ཧཱུྃ། དཔལ་ཆེན་ཆེ་མཆོག་ཡབ་ཀྱི་ཐུགས་ཀ་རུ། །
པདྨ་ཉི་ཟླ་འབར་བའི་གདན་སྟེང་དུ། ། མ་བསྐྱེད་རྫོགས་པ་རྡོ་རྗེ་གཞོན་ནུ་ནི། ། མཐིང་ནག་དབུ་དགུ་ཕྱག་ནི་བཅོ་བརྒྱད་འབར། ། རྩ་ཞལ་མཐིང་དམར་ཤིན་ཏུ་ནག་པོ་ནི། ། སྲིད་གསུམ་མ་ལུས་དབང་དུ་སྡུད་པར་བྱེད། ། སྣང་སྲིད་གཡོ་འགུལ་སྡང་བའི་དགྲ་ལ་ཟློག ། གཡས་གསུམ་དཀར་ནག་ལྗང་ནག་འཁྲུགས་པ་ནི། ། སྟེང་གི་ལྷ་རྣམས་མ་ལུས་དབང་དུ་སྡུད། ། ལྷ་ཡི་དམག་ཚོགས་སྡང་བའི་དགྲ་ལ་ཟློག ། གཡོན་ཞལ་དམར་སྨུག་སྔོ་ཞིང་འབར་བ་ནི། །
འོག་གི་ས་བདག་ཀླུ་གཉན་དབང་དུ་སྡུད། ། ཀླུ་གཉན་དམག་ཚོགས་སྡང་བའི་དགྲ་ལ་ཟློག ། གཡས་ཀྱི་དང་པོས་རྡོ་རྗེ་བསྣམས་པ་ནི། ། སྣང་སྲིད་ཕོ་རྒྱུད་དབང་དུ་སྡུད་པར་བྱེད། ། ཕོ་རྒྱུད་བྱད་ཁ་སྡང་བའི་དགྲ་ལ་ཟློག ། གཉིས་པས་གྲི་གུག་འབར་བ་བསྣམས་པ་ནི། ། ལྷ་མིན་དམག་ཚོགས་དབང་དུ་སྡུད་པར་བྱེད། ། ལྷ་མིན་བྱད་ཁ་སྡང་བའི་དགྲ་ལ་ཟློག ། གསུམ་པས་རལ་གྲི་བསམ་ཆོད་བསྣམས་པ་ནི། ། བར་སྣང་གཉན་གྱི་དམག་ཚོགས་དབང་དུ་སྡུད། །
གཉན་གྱི་བྱད་ཁ་སྡང་བའི་དགྲ་ལ་ཟློག ། བཞི་པས་དབྱུག་ཐོ་རྔམ་བརྗིད་བསྣམས་པ་ནི། ། མ་མོའི་དམག་ཚོགས་དབང་དུ་སྡུད་པར་བྱེད། ། མ་མོའི་བྱད་ཁ་སྡང་བའི་དགྲ་ལ་ཟློག ལྔ་པས་དགྲ་སཏྭ་ཧ་ཆེན་བསྣམས་པ་ནི། ། གིང་ཆེན་དམག་ཚོགས་མ་ལུས་དབང་དུ་སྡུད། ། གིང་ཆེན་བྱད་ཁ་སྡང་བའི་དགྲ་ལ་ཟློག ། དྲུག་པས་གནམ་ལྕགས་ཐོག་ཆེན་བསྣམས་པ་ནི། ། གཟའ་ཡི་དམག་ཚོགས་དབང་དུ་སྡུད་པར་བྱེད། ། གཟའ་བདུད་བྱད་ཁ་སྡང་བའི་དགྲ་ལ་ཟློག །
བདུན་པས་ཙན་དན་བེང་ཆེན་བསྣམས་པ་ནི། ། མགོན་པོའི་དམག་ཚོགས་དབང་དུ་སྡུད་པར་བྱེད། ། མགོན་པོའི་བྱད་ཁ་སྡང་བའི་དགྲ་ལ་ཟློག བརྒྱད་པས་གསལ་ཤིང་རབ་འཇིགས་བསྣམས་པ་ནི། ། ཐེའུ་རང་དམག་ཚོགས་དབང་དུ་སྡུད་པར་བྱེད། ། ཐེའུ་རང་བྱད་ཁ་སྡང་བའི་དགྲ་ལ་ཟློག ། གཡོན་གྱི་དང་པོས་མེ་དཔུང་བསྣམས་པ་ནི། ། མ་མོ་མཁའ་འགྲོ་དབང་དུ་སྡུད་པར་བྱེད། ། མ་མོའི་བྱད་ཁ་སྡང་བའི་དགྲ་ལ་ཟློག ། གཉིས་པས་བྷནྡྷ་ཁྲག་བཀང་བསྣམས་པ་ནི། །
སྣང་སྲིད་མ་མོ་དབང་དུ་སྡུད་པར་བྱེད། མ་མོའི་ཁྲག་ནད་སྡང་བའི་དགྲ་ལ་ཟློག ། གསུམ་པས་འགུགས་བྱེད་ལྕགས་ཀྱུ་བསྣམས་པ་ནི། ། བདུད་ཀྱི་དམག་ཚོགས་དབང་དུ་སྡུད་པར་བྱེད། ། བདུད་ཀྱི་བྱད་ཁ་སྡང་བའི་དགྲ་ལ་ཟློག ། བཞི་པས་སྡོམ་བྱེད་ལྕགས་སྒྲོག་བསྣམས་པ་ནི། ། བཙན་གྱི་དམག་ཚོགས་དབང་དུ་སྡུད་པར་བྱེད། ། བཙན་གྱི་བྱད་ཁ་སྡང་བའི་དགྲ་ལ་ཟློག ། ལྔ་པས་ཙིཏྟ་སྙིང་སྒྲོམ་བསྣམས་པ་ནི། ། ས་བདག་ཀླུ་གཉན་དབང་དུ་སྡུད་པར་བྱེད། །
ཀླུ་ཡི་བྱད་ཁ་སྡང་བའི་དགྲ་ལ་ཟློག ། དྲུག་པས་ཞགས་པ་ནག་པོ་བསྣམས་པ་ནི། ། རྒྱལ་པོའི་དམག་ཚོགས་དབང་དུ་སྡུད་པར་བྱེད། ། རྒྱལ་པོའི་བྱད་ཁ་སྡང་བའི་དགྲ་ལ་ཟློག ། བདུན་པས་ཁ་ཊྭཱཾ་རྩེ་གསུམ་བསྣམས་པ་ནི། ། གནོད་སྦྱིན་དམག་ཚོགས་དབང་དུ་སྡུད་པར་བྱེད། ། གནོད་སྦྱིན་བྱད་ཁ་སྡང་བའི་དགྲ་ལ་ཟློག ། བརྒྱད་པས་སོག་ལེ་ངར་ཆེན་བསྣམས་པ་ནི། ། བགེགས་ཀྱི་དམག་ཚོགས་དབང་དུ་སྡུད་པར་བྱེད། ། བགེགས་ཀྱི་བྱད་ཁ་སྡང་བའི་དགྲ་ལ་ཟློག །
རྩ་ཕྱག་རི་རབ་ཕུར་བུ་བསྒྲིལ་བ་ནི། ཁམས་གསུམ་སྲིད་གསུམ་གཡོ་ཞིང་འགུལ་བར་བྱེད། ། སྣང་སྲིད་བྱད་ཁ་སྡང་བའི་དགྲ་ལ་ཟློག ། སྐུ་ལ་དུར་ཁྲོད་ཆས་བརྒྱད་རྫོགས་པ་ནི། ། གདོང་སྡེར་རྭ་མཆུ་ལྟོ་འགྲོས་ལྟས་ངན་བསྒྲལ། ། ལྟས་ངན་བརྒྱད་ཅུ་སྡང་བའི་དགྲ་ལ་ཟློག ། རྫུ་འཕྲུལ་སྒྲོ་གཤོག་དབྱིངས་ལ་བརྒྱངས་པ་ནི། ། གཟའ་དང་རྒྱུ་སྐར་དབང་དུ་སྡུད་པར་བྱེད། ། གཟའ་སྐར་བྱད་ཁ་སྡང་བའི་དགྲ་ལ་ཟློག ། ཞབས་བརྒྱད་བརྐྱང་བསྐུམ་དོར་སྟབས་བརྗིད་པ་ནི། །
དྲེགས་པ་སྡེ་བརྒྱད་དབང་དུ་སྡུད་པར་བྱེད། ། རུ་ཏྲའི་དམག་ཚོགས་སྡང་བའི་དགྲ་ལ་ཟློག ། ཡུམ་མཆོག་འཁོར་ལོ་རྒྱས་འདེབས་སྐུ་ལ་འཁྱུད། ། སྣང་སྲིད་མ་མོ་དབང་དུ་སྡུད་པར་བྱེད། ། སྣང་སྲིད་ལྷ་འདྲེའི་སུན་ཁ་དགྲ་ལ་ཟློག ཧཱུྃ། རྡོ་རྗེ་གཞོན་ནུའི་ལྷ་ཚོགས་འཁོར་བཅས་ཀྱིས། ། དགྲ་བགེགས་བསྒྲལ་བའི་རཀྟ་འདི་བཞེས་ལ། ། རྐྱེན་ངན་བར་ཆད་བཟློག་པའི་ཕྲིན་ལས་མཛོད།
ཅེས་པ་འདིའང་གཏེར་གཞུང་ནས་ཁེར་ཐུབ་ཅིག་མི་འདུག་པས་གསང་སྔགས་དར་རྒྱས་ཀྱི་ངོར།
གནུབས་སྤྲུལ་རྩ་གསུམ་གླིང་པས་གསུངས་པའོ།། །། ཡང་དག་ཕུར་པའི་གཏོར་ཟློག་གསོག་ཐབས་ལ། དྲག་པོའི་ལྕགས་སྣོད་དུ་གཏོར་ཆུང་ལིངྒ་ཤ་དུམ་བཅུ་བཤམས་ལ། སྤྲོ་ན་ཚར་བཅུ་རེའི་མཚམས་མདུན་དུ་དྲག་པོ་ཚར་རེ་བརྗོད་ལ། ཡང་ཕུར་གཏོར་ཟློག་གྲངས་མང་གསོག་སྐབས་རྒྱས་པ་མི་ལྕོགས་པར་འདི་ལྟར་བྱ་སྟེ། ཧཱུྃ༔ གསང་ཆེན་ཁྲོ་བོ་རོལ་པའི་དུར་ཁྲོད་ནས། ། དཔལ་ཆེན་རྡོ་རྗེ་གཞོན་ནུ་ཡབ་ཡུམ་སྲས། ཁྲོ་བཅུ་ཕྲ་ཐབས་ཡབ་ཡུམ་དབང་ཕྱུག་བཅས། ། སྒོ་སྐྱོང་བཞི་དང་མ་མོ་གིང་བདུད་ཚོགས། །
ཕྲིན་ལས་ཕུར་པའི་ལྷ་ཚོགས་དབྱིངས་ནས་བཞེངས། ། ཆེ་བཙན་འབར་བའི་མཐུ་སྟོབས་དུས་འདིར་བསྐྱེད། ། དགྲ་བགེགས་བསྒྲལ་བའི་ཤ་ཁྲག་གཏོར་མ་བཞེས། ། དེང་འདིར་བཟློག་བསྒྱུར་ཕྲིན་ལས་འགྲུབ་པར་མཛོད། ། བསྟན་དགྲ་སྒོས་དགྲ་མུ་སྟེགས་ངན་སྔགས་དང༌། ། བན་བོན་བྱད་ཟོར་མཐུ་གཏད་བཟློག་ཏུ་གསོལ། ། དམ་ཆོས་སྒྲུབ་ལ་ལོག་འདྲེན་ཞིང་བཅུའི་རིགས། ། གདོན་བགེགས་བར་ཆད་ཐམས་ཅད་བཟློག་ཏུ་གསོལ། ། ལོ་ཟླ་སྤར་སྨེ་རླུང་རྟའི་སྐག་ཆེན་སོགས། ། དུས་མིན་འཆི་བའི་སྐག་རིགས་བཟློག་ཏུ་གསོལ། །
དར་སྲི་ཕུང་སྲི་ན་སྲི་འཆི་སྲི་དང༌། ། གོད་སྲི་དགྲ་གྱོད་སྲི་རིགས་བཟློག་ཏུ་གསོལ། ། ནད་རིམས་དལ་ཡམས་རྨི་ལྟས་པྲ་རྟགས་ངན། ། མི་འདོད་ཐན་ལྟས་ཐམས་ཅད་བཟློག་ཏུ་གསོལ། ། ཕྱོགས་བཞི་མཚམས་བརྒྱད་སྟེང་འོག་བར་མཚམས་ནས། ། གདོན་བགེགས་བར་ཆད་ཐམས་ཅད་བཟློག་ཏུ་གསོལ། བྷྱོ་བྷྱོ་བཟློག་བཟློག་བཅོལ་བའི་ཕྲིན་ལས་མཛོད། ཨོཾ་ཨེ་ཀ་དུ་ནན་ཟློག ཡ་མ་དུ་ནན་ཟློག རཱ་ཛ་རྦད་ནན་ཟློག
ཡཀྴ་རྦད་ནན་ཟློག མ་ཏྲི་བྷྱོ་ནན་ཟློག དུ་རུ་དུ་ནན་ཡ་ཟློག ཧ་ལ་ཙཀྲ་ཡ་ཟློག རྦད་བྷྱོ་རཾ་བྷྱོཿཡ་ཟློག བྷྱོ་བྷྱོཿ བྷྱོ་བྷྱོཿ བཟློག་བཟློག ། བཟློག་བཟློག ། ཅེས་སྟོང་བཟློག་རྒྱས་པ་བསོག་དཀའ་བར་འདུག་པས།
དད་བཙུན་དབང་དྲག་ནས་རིན་ཆེན་གསུམ་པའི་མཎྜལ་དང་ལྷ་རྫས་བཅས་ནས་བསྐུལ་ངོར་རང་ལུགས་གཏེར་གཞུང་སོར་བཞག་ནས་བན་རྒན་ཨཱ་ཡུའི་མིང་གིས་གང་དྲན་བྲིས་པ་ཉེས་འགལ་གང་མཆིས་རྩ་གསུམ་ཆོས་སྲུང་ཚོགས་ལ་བཤགས་ཤིང༌། འདི་ཡིས་བསྟན་འགྲོའི་བར་ཆད་ཞི་ཞིང་འགྲོ་དོན་རྒྱ་ཆེར་གྱུར་ཅིག། །། ཧཱུྃ་བྷྱོ། གཞི་མེད་རྩ་བྲལ་དོན་གྱི་དཀྱིལ་འཁོར་ནས། ། རང་བྱུང་རིག་པ་ཡང་དག་ཧེ་རུ་ཀཿ རིག་རྩལ་དཔལ་ཆེན་རྡོ་རྗེ་གཞོན་ནུའི་ཚོགས། ། བསལ་བཞག་བྲལ་བའི་དབྱིངས་ནས་སྐུར་བཞེངས་ལ། ། མཚན་འཛིན་རྣམ་རྟོག་བསྒྲལ་བའི་མཆོད་པ་བཞེས། ། གཉིས་འཛིན་འཁྲུལ་པ་ཀ་དག་དབྱིངས་སུ་ཟློག ། དུག་ལྔའི་རྟོག་ཚོགས་ཡེ་ཤེས་ལྔ་རུ་བསྒྱུར། །
རིག་པ་ཕུར་བུ་ཆོས་ཟད་གདོད་མའི་ཀློང༌། ། ཡེ་གྲོལ་ཆོས་སྐུའི་གཏན་སྲིད་ཟིན་གྱུར་ཅིག ། བདུད་འདུལ་ཕྲིན་ལས་རོལ་པ་རྩལ་གྱིས་ནུབ་ཕྱོགས་ཨ་རིའི་བྱེ་བྲག་དབུས་ཀྱི་ཆར་གང་ཤར་ལག་བྲིས་བགྱིས་པའོ།། །། ༈ དེར་ཐོ་ཞིག་བསླངས་ནས་ཐམས་ཅད་ཞལ་ཕྱིར་བསྒྱུར་ཏེ་འདི་ལྟར་བརྗོད་དོ༔ ཧཱུྃ༔ སྤྲུལ་པའི་བྱ་ཁྱུང་ག་རུ་ཊཿ འབྱུང་པོ་ཕྱིར་འབྲང་ཁྱོད་ལ་གཏད༔ བསྐལ་པ་སྟོང་དུ་མ་ཤོར་ཅིག༔ ཕྱིན་ཆད་ལྡང་བར་མ་གྱུར་ཅིག༔ ཨོྃ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ
དེ་ནས་ཕྱི་མིག་མི་ལྟ་ཞིང་ནང་དུ་ལོག་ནས་ཕྱེ་མར་བཀྲ་ཤིས་འབྲས་ལ་རོལ་ཏེ་ལྷ་རྒྱལ་ལོ་རྒྱལ་ལོ་རྒྱལ་ལོ་ཞེས་ཟེར་ནས་ནང་དུ་ལོག་གོ། །། ༈ ཨོཾ་འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔ ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད༔ ཧཱུྃ་བདེ་བར་གྱུར་ཅིག་མཐའ་ཡས་སེམས་ཅན་རྣམས༔ ཧྲཱིཿའགྲུབ་པར་གྱུར་ཅིག་བཀྲ་ཤིས་བདེ་ལེགས་སྩོལ༔ ཏྲཱྃ་བརྟན་པར་གྱུར་ཅིག་སྨོན་ལམ་མཐའ་བཙན་ཤོག༔ ༈ ན་མོ། དཀོན་མཆོག་རིན་ཆེན་རྩ་བརྒྱུད་བླ་མ་ཡི་དམ་མཁའ་འགྲོ་དམ་ཅན་གཏེར་སྲུང་ཐམས་ཅད་ཀྱི་བདེན་སྟོབས་ཀྱིས་བདག་ཅག་ཡོན་མཆོད་འཁོར་དང་བཅས་པའི་ཚེ་དཔལ་བསོད་ནམས་མངའ་ཐང་སྙན་གྲགས་གདུལ་བྱ་ཕྲིན་ལས་ཚེ་ཆོས་ཟས་ནོར་ལོངས་སྤྱོད་ཁ་རྗེ་དབང་ཐང་བཀྲག་གཟི་མདངས་ཐམས་ཅད་ཉི་མ་དང་ཟླ་བ་སྒྲ་གཅན་གྱི་ཁ་ནས་ཐར་བ་བཞིན་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག༔ ཛ་ཡ་ཛ་ཡ་མངྒ་ལཾ་སརྦ་སིདྡྷི་ཀུ་རུ་ཡེ་སྭཱ་ཧཱ༔ དེ་ནས་སྔགས་པ་རྒྱལ་དབྱངས་ནི།
ཧཱུྃ༔ ཕོ་བྲང་ལྷུན་གྲུབ་འབར་བའི་དཀྱིལ་འཁོར་ནས༔ དཔལ་ཆེན་ཁྲོ་རྒྱལ་ལྷ་ཚོགས་སྐུར་བསྒོམས་ཏེ༔ བདུད་དང་རྐྱེན་ངན་གཡུལ་ངོ་ཆེན་པོ་ལས༔ ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔ འདྲེ་གདོན་བགེགས་ཀྱི་གཡུལ་ངོ་ཆེན་པོ་ལས༔ ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔ བྱད་ཁ་རྦོད་གཏོང་གཡུལ་ངོ་ཆེན་པོ་ལས༔ ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔ བར་ཆད་རྐྱེན་ངན་གཡུལ་ངོ་ཆེན་པོ་ལས༔
ད་ནི་སྔགས་འཆང་རྣལ་འབྱོར་གཡུལ་ལས་རྒྱལ༔ རྒྱལ་ལོ་རྒྱལ་ལོ་ལྷ་རྒྱལ་ལོ༔ བསོད་ནམས་སྟོབས་ཆེན་འདི་ཡི་མཐུས། ། སྦྱིན་བདག་འཁོར་དང་བཅས་རྣམས་ལ། ། ཚེ་རིང་ནད་མེད་བར་ཆད་ཞི། ། བསམ་པ་ཆོས་བཞིན་འགྲུབ་གྱུར་ཅིག ། འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན? སོགས? ཚེ་གཟུངས་བརྗོད། མངྒ་ལཾ།། །། ཧཱུྃ༔
རྡོ་རྗེ་ཚེ་ཡི་ཕོ་བྲང་ནས༔ མི་ཤིགས་སྲོག་གི་གཡུང་དྲུང་ཉིད༔ དེང་འདིར་སྐལ་ལྡན་བདག་ལ་སྩོལ༔ འཆི་མེད་འཇའ་ལུས་འགྲུབ་གྱུར་ཅིག༔ ཨོཾ་གུ་རུ་ཛྙཱ་ན་ཨཱ་ཡུ་སིདྡྷི་ཧྲཱིཿ དེ་ནས་ཚེ་འགུགས་བྱ་ཞིང་ཚེ་ཆང་དང་ཚེ་རིལ་ཐོགས་ལ༔ ཧཱུྃ༔ ཐོག་མའི་མགོན་པོ་འཆི་མེད་ཚེ་ཡི་ལྷ༔ པདྨ་རྒྱལ་པོ་གསང་འདུས་དབང་ཆེན་བདག༔ མགྱོགས་མ་ཚེ་འགུགས་ལྷ་མོ་འབུམ་གྱིས་བསྐོར༔
སྒོ་མའི་ཕྱག་མཚན་སྟེང་འོག་ཕྱོགས་བཅུར་འཕྲོས༔ ཉི་ཟླ་རི་རབ་གླིང་བཞི་རོལ་མཚོའི་བཅུད༔ ས་ཆུ་མེ་རླུང་འབྱུང་བའི་ཁམས་ལྔ་དང་༔ སྣང་སྲིད་དང་ནི་སྣོད་བཅུད་སྐྱེ་འགྲོ་ཡི༔ བླ་ཚེ་རྣམ་ཤེས་བཀྲག་མདངས་གཟི་བརྗིད་རྣམས༔ འོད་ཟེར་ལྕགས་ཀྱུས་བསྡུས་ནས་བདག་ལ་སྟིམས༔ ཕོ་ཉ་སྒོ་མའི་ཚོགས་ཀྱིས་དབང་དུ་སྡུས༔ རིག་འཛིན་ལུས་ལ་བསྟིམས་པས་གཟི་བརྗིད་འབར༔ འཁོར་ལོ་ལྔ་ལྡན་ཡེ་ཤེས་འོད་ཀྱིས་གང་༔ བདུད་རྩིས་ལུས་ཀུན་ཁྱབ་པས་རཱ་གའི་མདོག༔
འཆི་མེད་འཇའ་ལུས་རྡོ་རྗེའི་སྐུ་ཐོབ་ཤོག༔ ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་ཧྲཱིཿཔདྨ་དྷ་ར་ཡ་ཧཱུྃ༔ མ་མ་སིདྡྷི་ཕ་ལ་ཛ་ཛཿ ཞེས་ཚེ་ཆང་ཚེ་རིལ་ལ་ལོངས་སྤྱོད། དེ་ནས་ཚེ་འགུགས་པ་ནི༔ མདའ་དར་དཀར་པོ་ཐོགས་ནས༔ ཧཱུྃ༔ རྡོ་རྗེ་རིགས་ཀྱི་ཚེ་བདག་མ༔ ཤར་ཕྱོགས་དཀར་མོ་མགྱོགས་མ་འབུམ༔ གླིང་བཞིའི་ཚེ་ཡི་བཅུད་བསྡུས་ལ༔
རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ མདའ་དར་སེར་པོ་ཐོགས་ལ༔ ཧཱུྃ༔ རིན་ཆེན་རིགས་ཀྱི་ཚེ་བདག་མ༔ ལྷོ་ཕྱོགས་སེར་མོ་མགྱོགས་མ་འབུམ༔ གླིང་བཞིའི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ དེ་ནས་མདའ་དར་དམར་པོ་ཐོགས་ནས།
ཧཱུྃ༔ པདྨ་རིགས་ཀྱི་ཚེ་བདག་མ༔ ནུབ་ཕྱོགས་དམར་པོ་མགྱོགས་མ་འབུམ༔ གླིང་བཞིའི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ མདའ་དར་ལྗང་གུ་ཐོགས་ནས། ཧཱུྃ༔ ལས་ཀྱི་རིགས་ཀྱི་ཚེ་བདག་མ༔ བྱང་ཕྱོགས་ལྗང་མོ་མགྱོགས་མ་འབུམ༔
གླིང་བཞིའི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ མདའ་དར་སྔོན་པོ་ཐོགས་ནས༔ ཧཱུྃ༔ བུདྡྷ་རིགས་ཀྱི་ཚེ་བདག་མ༔ དབུས་ཕྱོགས་སྔོན་མོ་མགྱོགས་མ་འབུམ༔ གླིང་བཞིའི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔
ཨོཾ་བཛྲ་རཏྣ་པདྨ་ཀརྨ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་པུཥྚིཾ་ཀུ་རུ་ཡེ་སྭཱ་ཧཱ༔ ཁ་སྐོང་ཚེ་འགུགས་ནི༔ ཧཱུྃ༔ ཤར་གྱི་ཕྱོགས་ནས་ཚེ་ཡི་མངའ་བདག་མོ༔ སྐུ་མདོག་དཀར་མོ་རྡོ་རྗེ་ཚེ་བུམ་འཛིན༔ ལྷ་ཚོགས་དཀྱིལ་འཁོར་ཚེ་ཡི་སྒོ་ཕྱེ་ལ༔ ཚེ་ཡི་དཀྱིལ་འཁོར་དར་ཞིང་རྒྱས་པར་མཛོད༔ རྡོ་རྗེ་ཚེ་ཡི་དངོས་གྲུབ་བསྩལ་དུ་གསོལ༔ ཨོཾ་ཨཱཿབྷྲཱུྃ༔ ཚེ་བྷྲཱུྃ༔
གཡུ་ཚེ་བྷྲཱུྃ༔ མ་མ་ཨཱ་ཡུར་པུཎྱེ་ཚེ་བྷྲཱུྃ་སྭཱ་ཧཱ༔ ཧཱུྃ༔ ལྷོ་ཡི་ཕྱོགས་ནས་ཚེ་ཡི་མངའ་བདག་མོ༔ སྐུ་མདོག་སེར་མོ་རིན་ཆེན་ཚེ་བུམ་འཛིན༔ ལྷ་ཚོགས་དཀྱིལ་འཁོར་ཚེ་ཡི་སྒོ་ཕྱེ་ལ༔ ཚེ་ཡི་དཀྱིལ་འཁོར་དར་ཞིང་རྒྱས་པར་མཛོད༔ རིན་ཆེན་ཚེ་ཡི་དངོས་གྲུབ་བསྩལ་དུ་གསོལ༔ ཨོཾ་ཨཱཿབྷྲཱུྃ༔ ཚེ་བྷྲཱུྃ༔
གཡུ་ཚེ་བྷྲཱུྃ༔ མ་མ་ཨཱ་ཡུར་པུཎྱེ་ཚེ་བྷྲཱུྃ་སྭཱ་ཧཱ༔ ཧཱུྃ༔ ནུབ་ཀྱི་ཕྱོགས་ནས་ཚེ་ཡི་མངའ་བདག་མོ༔ སྐུ་མདོག་དམར་མོ་པདྨ་ཚེ་བུམ་འཛིན༔ ལྷ་ཚོགས་དཀྱིལ་འཁོར་ཚེ་ཡི་སྒོ་ཕྱེ་ལ༔ ཚེ་ཡི་དཀྱིལ་འཁོར་དར་ཞིང་རྒྱས་པར་མཛོད༔ པདྨ་ཚེ་ཡི་དངོས་གྲུབ་བསྩལ་དུ་གསོལ༔ ཨོཾ་ཨཱཿབྷྲཱུྃ༔ ཚེ་བྷྲཱུྃ༔
གཡུ་ཚེ་བྷྲཱུྃ༔ མ་མ་ཨཱ་ཡུར་པུཎྱེ་ཚེ་བྷྲཱུྃ་སྭཱ་ཧཱ༔ ཧཱུྃ༔ བྱང་གི་ཕྱོགས་ནས་ཚེ་ཡི་མངའ་བདག་མོ༔ སྐུ་མདོག་ལྗང་མོ་རྒྱ་གྲམ་ཚེ་བུམ་འཛིན༔ ལྷ་ཚོགས་དཀྱིལ་འཁོར་ཚེ་ཡི་སྒོ་ཕྱེ་ལ༔ ཚེ་ཡི་དཀྱིལ་འཁོར་དར་ཞིང་རྒྱས་པར་མཛོད༔ ལས་ཀྱི་ཚེ་ཡི་དངོས་གྲུབ་བསྩལ་དུ་གསོལ༔ ཨོཾ་ཨཱཿབྷྲཱུྃ༔ ཚེ་བྷྲཱུྃ༔
གཡུ་ཚེ་བྷྲཱུྃ༔ མ་མ་ཨཱ་ཡུར་པུཎྱེ་ཚེ་བྷྲཱུྃ་སྭཱ་ཧཱ༔ ཧཱུྃ༔ དབུས་ཀྱི་ཕྱོགས་ནས་ཚེ་ཡི་མངའ་བདག་མོ༔ སྐུ་མདོག་མཐིང་ཁ་འཁོར་ལོ་ཚེ་བུམ་འཛིན༔ ལྷ་ཚོགས་དཀྱིལ་འཁོར་ཚེ་ཡི་སྒོ་ཕྱེ་ལ༔ ཚེ་ཡི་དཀྱིལ་འཁོར་དར་ཞིང་རྒྱས་པར་མཛོད༔ འཇའ་ལུས་ཚེ་ཡི་དངོས་གྲུབ་བསྩལ་དུ་གསོལ༔ ཨོཾ་ཨཱཿབྷྲཱུྃ༔ ཚེ་བྷྲཱུྃ༔
གཡུ་ཚེ་བྷྲཱུྃ༔ མ་མ་ཨཱ་ཡུར་པུཎྱེ་ཚེ་བྷྲཱུྃ་སྭཱ་ཧཱ༔ བླ་མེད་ཡང་ཕུར་གྭའུ་དམར་ནག་ལས༔ འདོན་ཆའི་ཟིན་བྲིས་དབང་པོའི་ལྡེ་མིག་བྷི་ཛ་ཧ། བླ་མེད་ཡང་དག་རྡོ་རྗེ་གཞོན་ནུའི་སྐུ་ལ་འདུད། དེ་ཡང་བླ་མེད་ཡང་ཕུར་གྭའུ་དམར་ནག་ཅེས་པ་གཉིས་མེད་ཟུང་འཇུག་ཐབས་ཤེས་ཁ་སྦྱོར་ཏེ་གཉིས་སུ་མེད་པའི་དོན་ཡིན། སློབ་དཔོན་པདྨ་སཾ་བྷ་ཝའི་གཏེར་ལུང་ལས། ཤ་འུག་སྟག་སྒོར་མ་ནིང་གཏེར་བཅུ་སྦས༔ ཞེས་པ་ཡང་ཕུར་འདི་ཁོ་ན། བལ་ཡུལ་ཡང་ལེ་ཤོད་ཀྱི་བྲག་ཕུག་ཏུ༔
ཡང་དག་བདེ་ཆེན་སྙིང་པོ་བསྒྲུབས་པའི་ཚེ༔ བར་ཆད་བགེགས་རྣམས་རྡོ་རྗེ་ཕུར་པས་བསྒྲལ༔ ཞེས་པ་ཡང་འདི་ཁོ་ན་དང༌། གུ་རུ་པདྨས་ཡང་ལེ་ཤོད་དུ་དཔལ་ཡང་དག་གི་སྒྲུབ་པ་མཛད་པའི་ཚེ་བར་ཆད་ཀྱི་རྣམ་པ་བྱུང་བས་རྡོ་རྗེ་གདན་ནས་རིག་འཛིན་རྣམས་ལ་གསོལ་བ་ལྟར། ཕུར་པའི་གླེགས་བམ་ཕེབས་པ་ཙམ་གྱིས་བར་ཆད་ཀྱི་གཡུལ་ལས་རྒྱལ་བའི་ཚུལ་ཕུར་པ་བཀའ་གཏེར་གྱི་ལོ་རྒྱུས་རྣམ་གསུམ་དུ་གསལ་བ་དང༌། ཁྱད་པར་སྒྲུབ་སྐོར་འདི་གའི་ལོ་རྒྱུས་ལས། རྡོ་རྗེ་ཕུར་པ་མཆོག་གི་རྒྱུད་བིདྱཏྟོ་མ་ལར། ཕུར་པའི་ཡང་སྙིང་སྟེ་རྡོ་རྗེ་ཕུར་པའི་རྒྱུད་ཐམས་ཅད་ཀྱི་ཡང་སྙིང་གསང་བ་འདི་ཁོ་ན་གསུངས། ཧཱུྃ་ཀ་རའི་ཡང་ཕུར་གོང་ཁུག་མ་ཉི་ཟླ་ཁ་སྦྱོར་ཀྱང་འདི་ཡིན་ཏེ། ཁྱད་པར་རྡོ་རྗེ་ཕུར་པའི་རྒྱུད་ལྷ་དཀར་ནག་ཁྲ་གསུམ་ལས༔
གཉིས་མེད་མ་ནིང་གི་སྐོར་རྣམས་ལྷ་ཁྲའི་གཞུང་དུ་འདོད༔ ཅེས་གསུངས༔ ནོར་ཕྱུགས་དང་ཆོས་ཀྱི་བར་ཆད་བྱེད་པ་ཐམས་ཅད་བདུད་དང་བར་ཆད་འདུལ་བ་ནི་རྡོ་རྗེ་ཕུར་པ་ལས་ལྷག་པ་མེད་པས་རྡོ་རྗེ་ཕུར་པ་ལས་ལྷག་པའི་ཡི་དམ་མེད་དོ་གསུངས། ཐེག་པ་ཆེན་པོའི་ཆོས་གང་སྒྲུབ་ཀྱང་བར་ཆད་ཐམས་ཅད་ཕུར་པས་སྲུང་བར་འགྱུར་རོ༔ གསང་བ་བསམ་གྱིས་མི་ཁྱབ་པའི་མདོ་ལས། ཕྱག་ན་རྡོ་རྗེ་དང་པོ་བྱང་ཆུབ་ཏུ་ཐུགས་བསྐྱེད་པའི་དུས་སུ་ཐེག་པ་ཆེན་པོ་སྐྱོང་མཛད་ཀྱི་སྲུང་མར་ཞལ་གྱིས་བཞེས་པའི་སྒྲུབ་པ་པོ་ཐམས་ཅད་ཀྱི་ལུས་དང༌། གྲིབ་མ་ལྟར་འགྲོགས་ནས་སྲུང་ཞིང་སྐྱོབ་པ་དེ་ཡི་ཕྱིར་བསྐུལ་བ་ཙམ་གྱིས་ཕྲིན་ལས་མཛད་ངེས་ལ། སྲུང་མ་ལྟར་བསྙེན་སྒྲུབ་བསྐུལ་བས་བར་ཆད་ཐུལ་ནས་མཆོག་ཐུན་མོང་གི་དངོས་གྲུབ་ཐོབ་པའི་དགོས་ཆད་ཡོད་དོ་གསུངས། དེ་ཡང་སྟོད་ལས་བྱང་ཆུབ་སྒྲུབ་པ། སྤྱི་གཞུང་བར་ཆད་བསལ་བ་སྨད་ལས་དགྲ་བགེགས་བསྒྲལ་བ་སྟེ་གསུམ་ལས།
འདི་ཉིད་རང་གཞན་བར་ཆད་བསལ་ཞིང་རྐྱེན་ངན་བཟློག་པའི་ཟིན་བྲིས་འབྲིང་པོ་ཙམ་ལ་འཇུག་པ་ནི། དང་པོ་སྲུང་བཟློག་གི་བཅའ་གཞི་ལེགས་པར་བཀོད་ལ། གུ་རུ་རྩ་གསུམ་་་་་་བླ་མ་ཡི་དམ་མཁའ་འགྲོ་མཆན། གྱི་རྟེན་གཏོར། ཆོས་སྐྱོང་་་་་་དྲག་པོ་སྡེ་ལྔ། གང་འོས་་་་་་ཞིང་སྐྱོང་བཀའ་གཏེར་སྲུང་་་་་་དགེ་བསྙེན། མའི་རྟེན་གཏོར་ལེགས་པར་བྱ། སྨན་རཀ་མཆོད་པ་སྣ་ལྔ། མཆོད་གསོལ་ཀྱི་གཏོར་འབུལ་གང་འོས། སྔོན་འགྲོ་ཆ་གཉིས་སོགས་ལེགས་པར་གྲུབ་རྗེས།
མདུན་དུ་བཟློག་པའི་ཆས་བསག་པ་ནི། གཞི་མ་ཏྲཾ་གྱི་སྟེང་དུ་དཀྱིལ་འཁོར་བསད་པ་ལྟར་བྲིས་ལ། རི་སྣ་གསུམ་གྱི་རྡོ་ལ་ཐོད་སྒྱེད་བྱ། སྟེང་དུ་ལྕགས་སླང་ཆེ་ལེགས་ཀྱི་ནང་དུ་དབུས་སུ་འཁོར་ལོ་རྩིབས་བཅུ་ཆོས་འབྱུང་བསྣོལ་མ་བྲི་དཔེའུ་རིས་ལྟར་བྱ་ལ། དེ་སྟེང་དཔལ་བཤོས་རྩེ་གྲུ་གང་ལ་དམར་ནག་ཁྲ་བསྡེབས་པའི་གཏོར་ཆེན་མདུན་དུ་ཡུམ་གྱི་གཏོར་མ་རྐང་གང་ལ། ཀཱི་ལ་ཡ་རིགས་བཞི་ཡང་དེའི་ཆ་མཚུངས་ཁྲོ་བཅུ་སོགས་དེ་བཞིན་ལ་རྒྱས་པ་ལྷ་གྲངས། བསྡུས་པ་གཙོ་འཁོར་བཅུ་དྲུག་ཀྱང༌། ཁྲ་ཐབས་དབང་ཕྱུག་ཉེར་བརྒྱད་སོགས་ཁྲག་ཀོང་ཁྲག་ཀྱུ་གྲངས་དང་སྦྱར་ལ། ཕྱི་གཙང་་་་་་སོར་བཅུ་གཉིས་བརྒྱ་ཐམ་པ། དབུ་གཙང་་་་་་ཁྲུ་གང་ཉི་ཤུ་རྩ་གཅིག །
ཕྱག་གཙང་་་་་་རྐང་གང་བཞི་བཅུ་ཞེ་གཉིས་སུམ་ཅུ་ཐམ་པ་སོགས་འཐད། སྟེང་དུ་སྲུང་བཟློག་འཁོར་ལོ། གཏོར་གདུགས། མདའ་དར་བཞི། ཅོད་པན་བཞི། མེ་ལོང་བཞི། ཕུར་པ་ལྔའམ་བཞིས་བརྒྱན། ཕྱི་རིམ་རབ་གོས་ཆེན་འབྲིང་རས་ནག་པོའི་དཀྲིས་བྱ། བྷ་སུ་ཏ་དང་སྔོ་དམར་སྐུད་པས་དཀྲིས་བརྒྱབ་རྩང་རྩེ་ཤ་དང་ལིངྒས་བརྒྱན། མདུན་དུ་དམར་ཆེན་གྱི་མཆོད་པ་བཤམས་པ་ནི།
དབང་པོའི་མེ་ཏོག་ཚིལ་ཆེན་དུད་པ། ཞུན་ཆེན་མར་མེ། རཀྟའི་དྲི་ཆབ། ཙིཏྟའི་དཔལ་བཤོས་སོགས་བཤམ། གཡས་སུ་བཙན་རྒོད་ཀྱི་ཟོར་ཆེན་ལ་ཟོར་རྫས་སྣ་ཚོགས་ཀྱིས་བསྐོར། གཡོན་དུ་ལྕགས་སྣོད་གྲུ་གསུམ་གྱི་ཧོམ་བྱས་ལ་ནང་དུ་ལིངྒ་འཇུག ། གཡབ་པའི་རྔ་མ་དམར་ནག་ཐུན་རྫས་ཚོགས་ཚད་ཀྱིས་བསྐོར། དགྲ་ཤ་ཁྲག་མཆོད་ཀྱི་གཏོར་ཆུང་བཅུ་དགུ། ལིངྒ་བཅུ་དགུ། ཤ་དུམ་བཅུ་དགུ་བཅས་བཤམ།
ཐུགས་དམ་བསྐུལ་གཏོར་གཙོ་འཁོར་དགུ། ཆད་མདོ་གཙོ་འཁོར་བདུན། བརྟན་མ་གཙོ་འཁོར་ལྔ། མཐེབ་སྐྱུ་གྲངས་དང་སྦྱར་ལ་དཀར་བགེགས་སོགས་བཤམས་པ་དེ་དག་དང་པོ་བཅས་ཀྱི་རིམ་པའོ། དེ་ནས་འདོན་པའི་ལས་རིམ་ལ་འཇུག་པ་ནི། ཆུ་གཙང་གིས་ལེགས་པར་བསང་སྦྱངས་བྱ་ལ། དང་པོ་རྒྱུད་རིམ་ལ་འཇུག་པ་ནི། ཨོཾ་ཨཱཿཧཱུྃ༔ མདུན་གྱི་ སོགས? ལྷན་སྐྱེས་ཀུན་བཟང་དགོངས་པ་གསལ་རྫོགས་ཤོག ། བར་འདོན།
གཞུང་ལས་བྱང་སྐྱབས་སེམས་བྱ་ལ་དཀར་གཏོར། བགེགས་གཏོར་བསྔོ། སྲུང་འཁོར་བསྒོམ། ཧཱུྃ༔ གྲངས་མེད་བག་ཆགས་བརྩེགས་པ་ཕུང་པོའི་སྒོ༔ ཞེས་པའི་མགོར་བྱིན་འབེབས་བྱ། རིམ་བཞིན་འདོན་ལ་བསྟོད་པའི་མཐའ་ལ་འཛབ་བསྐུལ་མདུན་བསྐྱེད་ནས་བླངས་ལ་ཐུན་གཏོར་འབུལ། མཆོད་བསྟོད་བྱ། འདིའི་མཚམས་ཆོས་སྐྱོང་དྲག་པོ་སྡེ་ལྔ། ཞིང་སྐྱོང་བཙན་རྒོད་དགེ་བསྙེན་གསོལ་ཁ་བཅས་བཏང༌།
རང་རང་གི་རྒྱུན་ཁྱེར་གང་ཡོད་འདོན། དེ་ནས་མདུན་བསྐྱེད་ལ་འཇུག་པ་ནི། ཨོཾ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊ྄་ སོགས་ནས། ཧཱུྃ། དེ་དབུས་རྡོ་རྗེ་བྲག་དམར་དང་༔ པདྨ་ཉི་ཟླ་བཾ་གྱི་གདན་ སོགས་ནས་ལས་བྱང་ལྟར་ལྷ་བསྐྱེད་བྱ་ལ་སྤྱན་འདྲེན་མཆོད་པ་མདུན་བསྐྱེད་ལྟར་བྱ། བསྟོད་པ་གཞུང་ལྟར་ལ། བསྙེན་པ་གཞུང་ལྟར་བྱ་ཞིང་ཚོགས་ལ་འཇུག ། ཚོགས་བསྐང་གཞུང་བསྐང་སྦྲགས་ལ་ཚོགས་ཐ་བསྒྲལ། ཞལ་དུ་བསྟབས་ལ་ཚོགས་ལ་དངོས་གྲུབ་རོལ།
དེ་ནས།
ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ སོགས་དམག་བསྐུལ་་་་་་གཏོར་ཟོར་གཉིས་བཏང༌། ཧཱུྃ༔ ཕྱོགས་བཅུ་ ་་་་་བསད་ལས་མགོར ་ནམ་མཁའ་ཡངས་པའི་དཀྱིལ་འཁོར་ནས༔ སོགས་ནས? མཱ་ར་ཡ་ཡི་ཕྲིན་ལས་འགྲུབ་པར་མཛོད༔ བར་འདོན། མཚམས་སུ་གསེར་སྐྱེམས་བཏང༌། དེ་ནས་ཧོམ་བསྐྱེད་བྱ།
དམིགས་བྱ་ལན་གསུམ་གྱིས་འགུགས། དམིགས་བྱ་དངོས་སུ་གསལ་ལ། ཕོ་ཉ་འགྱེད། ལྷ་དབྱེ་བྱ།་་་་་ བྱ་རོག་འུག་སྒྲོ་གཉིས། བདུད་དང་སྤྲོད། སྤུ་གྲིའི་འཁོར་ལོ་བསྐོར། བྱད་དུ་བཅུག ། ཕུར་པས་་་་་་ཚེ་ལུང་ཁྲུས་ལུང་གི་གནད་ཞལ་ཤེས་གཟིར་ལ་རྣམ་ཤེས་སྤར། དེ་ནས་རིམ་གྱིས་ཐུན་བརྡེགས་ལ།
བསྒྲལ་གཏུབ་བྱ་ཞིང་ཞལ་དུ་བསྟབ། དེ་ནས་རྩང་བསྐུལ་ཤན་པ་དམག་འགྱེད་འདོན། མདོས་རྒྱན་དང་ནི་བཟློག་པ་བྱ། དེ་ནས་ཡང་བཟློག་དག་ལ་འཇུག་པ་ནི། ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ སོགས། དགྲ་བགེགས་བསྒྲལ་ཞིང་བཟློག་བསྒྱུར་ཕྲིན་ལས་མཛོད༔ བཟློག་པ་དུག་མདའ་རེག་ཆོད་ལས། ཧཱུྃ༔
མདུན་དུ་དྲག་པོ་གནམ་ལྕགས་ཧོམ་གྱི་ནང་༔ སོགས? ཕཊ྄ཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔ སོགས་འགུགས། ཧཱུྃ༔ ལས་བྱེད་ཕོ་ཉའི་དམག་ཚོགས་ སོགས་ཀྱིས་བསྒྲལ། མཆོད་གཡོག་པས་མཚམས་སུ་ལིང་དུམ་གཏོར་ཆུང་འབུལ་ལ་གཙང་སྦྲ་དོ་གལ། ཧཱུྃ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ སོགས།
དམག་དཔུང་བསྐྱེད་ཅིང་བཟློག་བསྒྱུར་ཕྲིན་ལས་མཛོད༔ འདིའི་མཚམས་ཡང་བཟློག་ལྟར། ཧཱུྃ༔ སྔོན་ཚེ་བཟློག་པ་གང་ནས་བྱུང་༔ སོགས། བཟློག་བསྒྱུར་ཕྲིན་ལས་འགྲུབ་པར་མཛོད༔ བར་འདོན། ཧཱུྃ༔ དཔལ་ཆེན་ཆེ་མཆོག་ཁྲོ་རྒྱལ་ཧེ་རུ་ཀཿ སོགས།
དུག་གསུམ་ཤ་ཁྲག་མཆོད་པ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ འདི་ཡི་མཚམས་སུ་ལིངྒ་གཏོར་ཆུང་ཤ་དུམ་སོགས། དགྲ་ཤ་ཁྲག་མཆོད་འབུལ་བ་ཕྱག་ལེན་གཞུང་ལྟར་བྱ། འདིའི་མཚམས་དཔལ་གཏོར་ལ་དཔལ་འབར་བཙུགས་ལ། མཆོད་གཡོག་པས་ལག་ཏུ་ཐོགས་ལ། ཧཱུྃ༔ ཕོ་རྒྱུད་ཁྲོ་བོའི་དྲག་སྔགས་ཡང་༔ དམར་ནག་གཏོར་མས་དགྲ་ལ་ཟློག༔ སོགས་ཀྱིས་ཕྱོགས་སུ་འཕང༌།
ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ གནམ་ནས་ཐོག་རྒོད་ལྷུང་བ་ཟློག༔ ཞེས་ཐལ་མོ་བརྡབ་ཅིང་དམོད་བཅོལ་བྱ། དེ་ཡང་མ་ཧཱའི་སྒོམ་ཁོག་ལས། སྣང་ཞིང་སྲིད་པས་བསྡུས་པ་ཡི། ། སྣོད་ཀྱི་འཇིག་རྟེན་ཐམས་ཅད་ཀུན། ། ཡེ་ཤེས་གཞལ་ཡས་ཁང་དུ་བསྒྱུར། ། ཐ་མལ་རང་གི་འཁྲུལ་སྣང་ཟློག ། གསུངས་པ་ལྟར།
ཕྱི་ཡི་གཏོར་མས། འཁོར་བ་མྱང་འདས་སུ་བཟློག་པ་དང༌། ། སྐྱེ་འགྲོ་སེམས་ཅན་ཐམས་ཅད་ཀུན། ། ལྷ་དང་ལྷ་མོའི་ངང་དུ་བསྒྱུར། ། ཐ་མལ་རང་རྒྱུད་འཛིན་པ་ཟློག ། ཅེས་གསུངས་པ་ལྟར། ནང་གི་གཏོར་མས་སེམས་ཅན་སངས་རྒྱས་སུ་བཟློག་པ་དང༌། གཏི་མུག་མ་རིག་འཁྲུལ་པ་རྣམས། ། ཆོས་དབྱིངས་ཡེ་ཤེས་ཉིད་དུ་བསྒྱུར། ། མ་རིག་འཁྲུལ་པའི་རྟོག་པ་ཟློག །
ཅེས་གསུངས་པ་ལྟར། གསང་བའི་གཏོར་མས་དུག་ལྔ་ཡེ་ཤེས་སུ་བཟློག་པ་དང༌། གཟུགས་ཀྱི་ཕུང་པོ་གནས་འགྱུར་བ། ། རྣམ་པར་སྣང་མཛད་ཉིད་དུ་ཟློག ། སོགས། སྣང་སྲིད་དགྲ་རུ་སྡང་བའི་ཆོ་འཕྲུལ་ཏེ། ཡེ་སྟོང་ཨ་ཏིའི་ནུས་པས་བཟློག་པར་འགྱུར༔ གསུངས་པ་ལྟར། བཟློག་པ་ཞེས་པའི་སྒྲ་དོན་ཡང་དེ་ཀ་རང་ལ་འདུས་པར་མངོན་ནོ། འདིའི་སྐབས་བཙན་རྒོད་ཀྱི་ཟོར་སྒྲུབ་བྱ་བ་སོགས་གཞུང་ལྟར་བྱ།
ལྷག་མ་བཏང༌། ཐུགས་དམ་བསྐུལ། ཆོས་སྐྱོང་གཞུང་གི་བསྟོད་བསྐུལ་བྱ། ཆད་མདོ་འབུལ། བརྟན་མ་སྐྱོང༌། མཆོད་བསྟོད་བྱ། བཀྲ་ཤིས་བརྗོད། སྲུང་བཟློག་གུར་ཁང་བསྒོམ། བསྔོ་སྨོན་རྗེས་ཤེས་ཀྱི་རིམ་པར་གནས། དེ་སོགས་རྒྱུད་ཀྱི་གོ་རིམ་མོ།
དེ་ནས་གཏོར་རྫོང་ཉིན་པར། དཀྱིལ་འཁོར་གཞུང་འཇུག་བཟློག་པ་ཡན་གོང་ལྟར་སོང་ནས་བཟློག་པའི་མཚམས་སུ། བསྐུལ་སོགས་གང་རིགས་བློ་ཡིས་དཔག་ནས། དང་པོ་གསེར་སྐྱེམས་གླིང་བཞི་མ་བསྐུལ་ནས་དཀར་གཏོར་འབུལ། དེ་ནས་ནང་སྒོ་དབྱེ། སྲིན་མོ་ཟ་ལམ་འདོན། གླུད་རབས་གང་རིགས་ཀྱིས་ཡས་བསྔོ་འབད། མདོས་ཞལ་བསྒྱུར་ལ། ཆད་མདོའི་ཐ་ཚིག་བསྒྲག ། དེ་ནས་ལམ་འགྲོས་ངང་དུ་ཆས།
མདོས་ཚུགས་བྱ་ན་ཡང་བཟློག་ལྟར་དུ་བྱ། འབུལ་སར་ཕྱིན་ཚེ་དང་པོ་དཀར་གཏོར་འབུལ། ལིངྒ་ཧོམ་བསྐྱེད། བདེན་སྟོབས་བརྗོད། ཟོར་རྣམས་རིམ་པར་འཕང༌། འདིའི་སྐབས་སངས་རྒྱས་བསྟན་དོན་ནམ། དབེན་རི་བཅོམ་པ། བྱང་ཆུབ་སྒྲུབ་པའི་བགེགས་སུ་གྱུར་པའི་ཞིང་བཅུ་ཚང་བའི་དགྲ་མ་གཏོགས། ཁས་དྲག་དང་ངོ་སྲུང་གི་ཆེད་དུ་བསྐུལ་མི་ནུས་པས་དམ་པར་གཅེས་སོ། བཙན་རྒོད་ཀྱི་ཟོར་ཆེན་སྤུ་གྲི་འབར་བའི་བསྐུལ་པ་བྱ་ལ་ཁྲག་མཆོད་འབུལ།
དེ་ནས་རིམ་གྱིས་གཏོར་ཆེན་རྫོངས་ལ་བཞེས་འདྲེན་བྱ། གཏོར་གཞོང་སྦུབ། བརྟན་མ་སྐྱོང༌། རྟ་བྲོ་བྱ། ཕྱི་མཚམས་བཅད་ལ་ཁྱུང་ནག་བསྒོམས། ནང་དུ་ལོག ། ཚེ་འགུགས་བྱ། དངོས་གྲུབ་ལེན་པ་སོགས་ལས་བྱང་ལྟར་དུ་བྱ། བཀྲ་ཤིས་བསྔོ་སྨོན་རྒྱ་ཡིས་གདབ། ས་མ་ཡ།
ཞེས་རིག་འཛིན་པདྨ་གཏེར་བདག་གླིང་པའི་ཞལ་ལུང་རྒྱ་མཚོའི་བཅུད་ཐིགས་ཆ་ཤས་སྤེལ་བའི་བུ་སློབ་ཀུན་དགའ་བློ་གྲོས་ཀྱིས་རང་གཞན་བརྗེད་ཐོར་བྲིས་པ་དོན་སྨིན་དགེ་ལེགས་སུ་གྱུར་ཅིག སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
