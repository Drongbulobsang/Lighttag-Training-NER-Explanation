གཏེར་ཆོས། རྩ་གསུམ་གླིང་པ།
པོད ༢༣
སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་གྱི།ཐེམ་བྱང་།
ཨོ་རྒྱན་རྩ་གསུམ་གླིང་པའི་རིང་ལུགས་སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་གྱི། ཐེམ་བྱང་བཞུགས་སོ། ། ཨོཾ་སྭ་སྟི། གཏེར་ཆེན་རྩ་གསུམ་གླིང་པའི་ཟབ་མོའི་གཏེར། ། བདུན་ཅུའི་སྨིན་བྱེད་བཅུ་ཕྲག་ལྔ་ཟུང་གྱི། ། ཕྱོགས་བཞི་རྒྱུན་བཟང་གཅིག་ཏུ་དྲངས་འདི་ཀོ ། ཡེ་ཤེས་རྒྱ་མཚོ་བསྐྱིལ་ལ་མེད་ཐབས་མེད། ། དེ་ལ་ཨོ་རྒྱན་རྩ་གསུམ་གླིང་པའི་ཟབ་གཏེར་རྗེས་འབྲངས་དང་བཅས་པའི་ཕྱག་བཞེས་ལྟར། སྨིན་བྱེད་དབང་གི་རིམ་པ་ཕྱོགས་གཅིག་ཏུ་བསྡེབས་པ་བྱེད་པ་ལ། ཐོག་མར་དབང་ཐམས་ཅད་ཀྱི་སྔོན་དུ་འགྲོ་བ།
༡༽ཞི་ཁྲོ་ན་རཀ་དོང་སྤྲུགས་ཀྱི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོའི་སྟ་དངོས་སྦྲགས་མ། ༢༽རིགས་བརྒྱ་རིགས་གཅིག་ཏུ་འདུས་པའི་རྡོར་སེམས་ཐར་ལམ་ལྔ་ལྡན་གྱི་དབང་ཆོག ག༽ཞི་ཁྲོ་ན་རཀ་དོང་སྤྲུགས་ཀྱི་ཏིང་འཛིན་དོན་དབང༌། ༤༽བླ་མའི་ཐུགས་སྒྲུབ་བདེ་གཤེགས་ཀུན་འདུས་རྩ་གསུམ་བཀའ་འདུས་ཀྱི་དབང་ཆེན་ཨིནྡྲ་ནཱི་ལའི་མཆོད་སྡོང་སྟ་གོན་དང་དངོས་གཞིའི་དབང་ཆེན་བཅས། ཡན་ལག་བསམ་པ་ལྷུན་འགྲུབ་མ་ལེའུ་བཅུ་གསུམ་དང་ཆོས་སྐྱོང་སྲོག་གཏད་བཅས་བཅུ་བཞི་སོ་སོར་ཕྲལ་བ་སྨིན་བྱེད་རྒྱས་པའི་ལུགས་ལ། ༥༽ཨོ་རྒྱན་སྣང་མཐའ་དབྱེར་མེད་ཀྱི་བདེ་ཆེན་ཞིང་དབང༌། ༦༽ཨོ་རྒྱན་བདེ་ཆེན་རྒྱལ་པོའི་དབང༌། ༧༽ཨོ་རྒྱན་དུས་གསུམ་མཁྱེན་པའི་དབང༌། ༨༽བཞི་པ་ཨོ་རྒྱན་འབྱུང་བ་བཞི་ཡི་ལྷ་མོ་དང་བཅས་པའི་དཔའ་བོ་གྱད་ཀྱི་དབང༌། ༩༽ལྔ་པ་ཨོ་རྒྱན་རྡོ་རྗེ་རྣལ་འབྱོར་མའི་དབང༌།
༡༠༽དྲུག་པ་ཨོ་རྒྱན་མཁའ་འགྲོ་ནོར་ལྷའི་དབང༌། ༡༡༽བདུན་པ་ཨོ་རྒྱན་སྨན་ལྷའི་དབང༌། ༡༢༽བརྒྱད་པ་ཨོ་རྒྱན་རྡོ་རྗེ་གུར་གྱི་དབང༌། ༡༣༽དགུ་པ་ཨོ་རྒྱན་དྲེགས་པ་ཟིལ་གནོན་དབང༌། ༡༤༽བཅུ་པ་ཨོ་རྒྱན་ལྷ་སྲིན་སྡེ་བརྒྱད་དབང༌། ༡༥༽བཅུ་གཅིག་པ་ཨོ་རྒྱན་གཞི་བདག་གཉན་པོའི་དབང༌། ༡༦༽བཅུ་གཉིས་པ་ཨོ་རྒྱན་ཡི་དམ་ལྷའི་དབང༌། ༡༧༽བཅུ་གསུམ་པ་ཨོ་རྒྱན་དཔའ་པོ་གིང་གི་དབང༌། ༡༨༽བཅུ་བཞི་པ་བཀའ་དང་བསྟན་པ་སྐྱོང་བ་གཏེར་སྲུང་ཕྲིན་ལས་སྒྲུབ་པའི་ལྷ་ཚོམ་ཆོས་སྐྱོང་སྲོག་གཉད་བཅས་སོ་སོར་ཕྲལ་བ་བཅས་དབང་སྣ་བཅུ་བཞི་དང༌། ༡༩༽བསྡུས་པ་བུམ་དབང་ཡེ་ཤེས་དྲྭ་བ་གཙོ་བསྡུས་ཀྱི་སྐོར།
༢༠༽གསང་དབང་བདེ་སྟོང་དྲུག་འདྲེན། ༢༡༽བླ་མའི་ནོར་སྒྲུབ་པདྨ་རྒྱལ་པོའི་དབང་ཆོག་དངོས་གྲུབ་ཀུན་འབྱུང་གཡང་གཏད་དང་བཅས་པ། ༢༢༽མ་ལྷ་བུ་རྫིའི་བཀའ་གཏད། ༈ བླ་མ་དྲག་པོའི་སྐོར་ལ། ༢༣༽པདྨ་ཁྲག་འཐུང་གི་དབང་མཆོག་རྡོ་རྗེ་སྤྱི་བླུགས། ༢༤༽པདྨ་ཁྲག་འཐུང་འདུས་པ་ལས། སྙིང་པོའི་གཏོར་དབང་བསྐུར་བའི་ཚུལ་ཡེ་ཤེས་སྙིང་པོ། ༢༥༽འཆི་མེད་ཡང་གསང་བཅུ་དྲིལ་གྱི་དབང་མཆོག་རྡོ་རྗེ་སྙིང་པོའི་ཅོད་པན། ༢༦༽བླ་མ་དྲག་པོ་བདུད་འདུལ་ཀཱི་ལ་ཡའི་དབང་ཆེན་སྟ་དངོས་སྦྲགས་མ། ༢༧༽བླ་མ་དྲག་པོ་ཀཱི་ལ་ཡའི་དབང་འབྲིང་རྡོ་རྗེ་རབ་འབར།
༢༨༽དབང་དྲག་པདྨ་ཡང་གསང་སྙིང་པོ་ལས༔ དབང་ཆོག་གནམ་ལྕགས་གོ་ཁྲག་ལ་ལྡེབ། ༈ ཡི་དམ་གྱི་སྐོར་ལ། ༢༩༽ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་སྟ་དངོས་སྦྲགས་མ། ༣༠༽ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དབང་འབྲིང༌། ༈ ཡི་དམ་ཞི་ཁྲོ་སྤྱིའི་སྐོར་སྒོས་དབང་གི་ཞི་ཁྲོ་ན་རཀ་དོང་སྤྲུགས་གོང་སོང་ནས། ༣༡༽ཡི་དམ་སྒྲུབ་ཆེན་བཀའ་བརྒྱད་གསང་བ་ཟིལ་གནོན་གྱི་དབང་ཆེན་ཀུན་མཁྱེན་སྙིང་པོ་སྒྲུབ་པ་སྤྱིའི་དབང་རྫོང་སྟ་གོན་དང་དངོས་གཞི། ༈ ཡི་དམ་བྱེ་བྲག་གི་སྐོར་ལ། ༣༢༽འཇམ་དཔལ་གཤིན་རྗེ་དུག་རི་མེ་འབར་ནག་པོ་ཁྲོ་བོ་ཀུན་འདུས་ཀྱི་དབང་ཆོག ༣༣༽དབང་ཆེན་རྟ་མཆོག་རོལ་པ་ནཱ་ག་ཀླུ་འདུལ་གྱི་དབང་ཆོག
༣༤༽ཕྱག་རྡོར་དྲེགས་པ་ཟིལ་གནོན་གྱི་དབང༌། ༣༥༽དྲེགས་འདུལ་གནམ་ལྕགས་འཁོར་ལོའི་གཏུམ་པོ་ནཱ་ག་རཀྴའི་དབང་ཆོག་ཡེ་ཤེས་མེ་འབར་མཚམས་སྦྱོར་གྱིས་བརྒྱན་པ་ཕྲིན་ལས་མེ་འབར། ༣༦༽ཡང་ཕུར་གཏུམ་པོ་ནཱ་ག་རཀྴའི་སྒོས་དབང༌། ༣༧༽བླ་མེད་ཡང་ཕུར་གྭའུ་དམར་ནག་གི་དབང་ཆེན་སྟ་དངོས་སྦྲགས་མ། ༣༨༽ཡང་ཕུར་གྱི་གྭའུ་དམར་ནག་གི་དབང་འབྲིང༌། ༈ མཁའ་འགྲོའི་སྐོར་ལ། ༣༩༽སྒྲོལ་དཀར་ཡིད་བཞིན་འཁོར་ལོ། ༤༠༽མཁའ་འགྲོའི་སྒྲུབ་ཐབས་ཡེ་ཤེས་སྒྲ་དབྱངས་ཀྱི་སྨིན་བྱེད་དབང་གི་རིམ་པ། ༤༣༽ཐུགས་རྡོར་བྱབས་ཁྲུས་རྒྱུད་དོན་རྣམ་དག ༤༤༽མཁའ་འགྲོ་གསང་བ་ཡེ་ཤེས་ཀྱི་དབང་ཆོག
༤༥༽བདུད་འདུལ་དྲག་མོ་སེངྒེའི་གདོང་པ་ཅན་གྱི་དབང་ཆོག་ཨིནྡྲ་ནཱི་ལའི་མཆོད་སྡོང་བཀླག་པར་རྣམ་གྲོལ། ༤༦༽བྱད་ཁྲོལ་གསེར་གྱི་ལྡེ་མིག་གི་དགོངས་རྒྱན་ཡེ་ཤེས་ཆུ་རྒྱུན་བཀླག་ཆོག་ཏུ་བཀོད་པ་བྱད་ཀྱི་སྤྲིན་ནག་གཞོམ་པའི་རྡོ་རྗེའི་འཐོར་རླུང༌། ༈ ཆོས་སྤྱོད་གི་སྐོར་ལ། ༤༧༽བཀའ་བརྒྱད་ཆེན་མོ་གསང་བ་ཟིལ་གནོན་ལས། ལེགས་ལྡན་མགོན་པོའི་དབང་བསྐུར་བསྡུས་པ། ༤༨༽དཔལ་མགོན་ཞིང་སྐྱོང་ལེགས་ལྡན་རྔམ་ཀློང་གི་དབང་བསྐུར་དྲེགས་པའི་སྲོག་ཐིག་དམར་པོ། ༤༩༽ཚེ་སྒྲུབ་ཆེན་མོ་འཆི་བདག་ཟིལ་གནོན་ལས་དབང་ཆེན་ཨུཏྤལ་ལའི་ཕྲེང་བ། ༥༠༽ཚེ་སྒྲུབ་ཆེན་མོ་འཆི་བདག་ཟིལ་གནོན་དབང་འབྲིང་འཇའ་ཚོན་ཕྲེང་བ། ༥༡༽ཚེ་སྒྲུབ་ལྕགས་ཀྱི་རྒྱ་མདུད་ཚེ་དབང༌། ༥༢༽ཚེ་དབང་བསྡུས་པ་རྡོ་རྗེའི་གོ་ཁྲག་བཅས་བཞུགས་པ་ལགས་སོ། །
སླར་སྨྲས་པ། གནམ་ལྕགས་ཟབ་གཏེར་ཀཻ་ལ་ཤ་ཡི་སྤོར། ། ལས་འོང་བཅུ་ཕྲག་ལྔ་ཟུང་སྨིན་བྱིད་ཆབ། ། ཕྱོགས་ཀྱི་གྲངས་ལྡན་ཁ་འབབ་རྒྱུན་བཟང་པོར། ། ཡེ་ཤེས་མཐའ་ཡས་རྒྱ་མཚོ་བསྐྲུན་འདི་རྨད། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་ཕྱིར་དང༌། ། གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། །
ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀའ་གཏེར་སྲི་ཞུ་རུ། ། ཨེ་ཝྃ་དཔེ་སྐྲུན་ཁང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང་གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ༄༅། །ཨོ་རྒྱན་རྩ་གསུམ་གླིང་པའི་རིང་ལུགས་སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ཞེས་བྱ་བ་བཞུགས་སོ།། སྐུ་གསུམ་སྟོན་པ་ཨོ་རྒྱན་རྡོ་རྗེ་འཆང༌། །
གསང་བ་རྒྱ་མཚོའི་མཛོད་འཛིན་མཚོ་རྒྱལ་ཡུམ། ། གྲུབ་བརྙེས་ཡོངས་ཀྱི་རྒྱལ་པོ་གནུབས་ཆེན་རྗེ། ། དབྱེར་མེད་རྩ་གསུམ་གླིང་པས་བདག་སྐྱོངས་ཤིག ། གང་གི་ཟབ་གཏེར་ནམ་མཁའི་ནོར་བུ་ཡི། ། ཕྲིན་ལས་ཆུ་ལྷའི་ཕག་ལ་ཉེར་ཕྱོགས་ཤིང༌། ། སྨིན་སྒྲོལ་ལམ་བཟང་སྟོར་ལ་མ་བཟོད་ནས། ། དམ་པའི་ལུགས་བཞིན་འཁོད་ལ་རྗེས་གནང་སྩོལ། ། དའང་གངས་ཅན་ཕུར་ཐོགས་ཡོངས་ཀྱི་རྒྱལ་པོ་གནུབས་ཆེན་སངས་རྒྱས་ཡེ་ཤེས་ཀྱི་རྣམ་སྤྲུལ། རིག་འཛིན་གྲུབ་པའི་དབང་ཕྱུག་སྤྲུལ་པའི་གཏེར་ཆེན་ཨོ་རྒྱན་རྩ་གསུམ་གླིང་པའི་ཟབ་གཏེར་སྨིན་བྱེད་དབང་གི་ཆུ་བོ་མ་ལུས་པ། ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ཞེ་དབང་གི་རིམ་པ་ཡོངས་རྫོགས་ཕྱོགས་གཅིག་ཏུ་དགོད་པ་ནི།
ལུགས་འདི་ཉིད་ཀྱི་སྨིན་གྲོལ་ཡོངས་རྫོགས་དཀྱུས་གཅིག་ཏུ་འབོག་པར་བྱེད་པའི་ཐབས། སྐབས་བསྟུན་གྱི་ཕྱག་ལེན་ཞིབ་རྒྱས་སུ་བཤད་པར་བྱ་བ་ལ། ཐོག་མར་རང་ཉིད་དབང་ཐོབ་ཅིང་དམ་ཚིག་དང་སྡོམ་པ་ལ་གནས་པ་དང༌། རིང་ལུགས་འདི་ཉིད་ཀྱི་རྩ་གསུམ་བསྙེན་སྒྲུབ་སོགས་རིམ་གཉིས་ལ་མྱོང་བ་ཐོན་ཅིང་རྡོ་རྗེ་སློབ་དཔོན་གྱི་དེ་ཉིད་བཅུ་ལ་མཁས་པ་ཚད་ལྡན་ཞིག་དགོས་པ་ཡིན་ལ། ཐ་མའང་བཀའ་ཕུར་ཐུགས་གསུམ་གང་རུང་གི་སྒོ་ནས་བསྙེན་ཚད་འབྱོར་ཞིང་རིམ་གཉིས་ཀྱི་གནད་ཁྲོལ་ཏེ་དབང་བཞིའི་གོ་དོན་རྟོགས་པ་ཞིག་གལ་ཆེའོ། ། དེ་ལྟར་དབང་ཁྲིད་མ་ཚུགས་པའི་སྔ་རོལ་དུ་ཉམས་ཆག་སྦྱང་བ་དང༌། ལྷ་བསང་རྒྱལ་བརྔན་དང༌། མཆོད་སྦྱིན་སོགས་རྒྱབ་དཔུང་བསྐྱེད་པའི་ཆོ་ག་རྣམས་སྒྲུབ་པ་ཆེན་པོའི་ཁོག་དབུབ་ལས་གསུངས་པ་ལྟར་བྱ་དགོས་ལ། དམིགས་བསལ་གྱི་དབང་བསྐུར་མགོ་ཚུགས་ནས་མཇུག་མ་བསྒྲིལ་གྱི་བར། ཆོག་གྲྭ་ཟུར་འཛུགས་ཀྱིས་རང་ལུགས་རྡོར་སེམས་ཐར་ལམ་ལྔ་ལྡན་དང༌།
ཡང་ཕུར་འབྲིང་བསྡུས་གསུམ་གང་རུང༌། རིག་འཛིན་སྲོག་སྒྲུབ་དང་རྒྱུན་གསོལ་འབྲིང་པོ་ཕྲིན་ལས་མཁའ་ཁྱབ་རྒྱ་མཚོ་སོགས་མ་ཆག་པར་བྱ་བ་སྔ་འགྱུར་དམ་པའི་ཕྱག་བཞེས་བཞིན་ཞིབ་ཆ་ཐོན་པར་བྱའོ། ། གཉིས་པ་བཅའ་བཤམ་གྱི་རིམ་པ་ལ། དཀྱིལ་འཁོར་བཤམ་བཀོད་ས་ཆོག་སྟ་གོན་གྱི་བར་བླ་མ་ཞི་དྲག་གི་ཁོག་དབུབ་བཞིན་བྱས་ལ། རྒྱུན་འཇོག་ཐུགས་སྒྲུབ། ཡང་ཕུར། གསང་བ་ཡེ་ཤེས། སོགས་རྩ་གསུམ་མཆོད་གཏོར་རྒྱས་སྤྲོས་ཅན་རྒྱུན་འཇོག་ཆད་བརྟན་བསྐུལ་གསུམ། གསོལ་ཁ་རྒྱས་པ་རྣམས་དང༌། གཞན་ཡང་ཉིན་རེ་བཞིན་དབང་བསྐུར་དངོས་གཞི་གང་ཡིན་གྱི་དཀྱིལ་འཁོར་བརྗེ་ལེན་དང༌།
མཆོད་གཏོར། ཆད་བརྟན་བསྐུལ་གསུམ། དཀྱིལ་འཁོར་དེ་ཉིད་ཀྱི་བཀའ་གཏེར་སྲུང་མའི་གཏོར་མ། ཚོགས་ཀྱི་མཆོད་པ་སོགས་སྤྱི་ཆོས་དང༌། བྱེ་བྲག་དཀྱིལ་འཁོར་སོ་སོའི་བཅའ་བཤམ་ཟུར་བཀོད་བཞིན་བྱས་ལ། དཀྱིལ་འཁོར་གྱི་ཕྱོགས་བཞིར་མཆོད་པ་སྣ་བདུན། བཀྲ་ཤིས་རྟགས་བརྒྱད་རྫས་བརྒྱད་མདུན་སྟེགས་ལ་ཞི་དྲག་གི་མཆོད་པ་ཚོགས་ཀྱི་ཡོ་བྱད་སྤྱི་འགྲོས་དང༌། གཞན་ཡང་ཕྱོགས་དང་ཕྱོགས་མཚམས་སུ་འཕན་གདུགས་རྒྱལ་མཚན་བ་དན་སོགས། རྒྱན་གྱི་བྱེ་བྲག་ཕྱི་ཡོལ་དར་གྱི་ལྡ་ལྡི་བཅས་ཡིད་དུ་འོང་བར་བྱའོ། ། དེ་ནས་དུས་ཚེས་འཕྲོད་སྦྱོར་བཟང་པོར་དབུ་ཚུགས་ཏེ།
ཉིན་དང་པོར་ཚོགས་ཀྱི་འཁོར་ལོ་གྲུབ་ནས་དངོས་གཞི་སྨིན་བྱེད་ཀྱི་རིམ་པ་བསྟར་ཆགས་སུ་བཀོད་པ་དབང་ཚན་ང་གཉིས་ལས། དབང་བསྐུར་ཐམས་ཅད་ཀྱི་ཐོག་མར་ཉམས་ཆག་སྦྱོང་ཞིང་རྒྱུད་སྨིན་པར་བྱ་བ་ལ། ཐོག་མར་ཞི་ཁྲོ་ན་རཀ་དོང་སྤྲུགས་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་གྱི་སྟ་གོན་དང༌། གསང་ཆེན་རིགས་གཅིག་རྡོ་རྗེ་སེམས་དཔའི་དབང་བསྐུར་སྨིན་གྲོལ་གྱི་སྒོ་འབྱེད་པར་བྱས་ཏེ་འདི་ནས་མཐའ་མ་རྫོགས་བར་དུ། མཚམས་མ་ཆད་པར་གཤམ་གསལ་བཞིན་ལག་ལེན་ཐེབས་པར་བྱ་བ་ནི་སྤྱིའི་ཆིང་དམ་པ་ཡིན་ནོ། ། ད་ནི་བྱེ་བྲག་དབང་བསྐུར་དངོས་ལ་འཇུག་པ་དབང་ཚན་ང་གཉིས་དཀྱུས་བཞིན་དུ་བཀོད་པ་ལ། ཐོག་མར་བཀའ་བརྒྱད་ཆེན་མོ་གསང་བ་ཟིལ་གནོན་ལས། ཞི་ཁྲོ་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོའི་སྟ་གོན་ནི། བཀྃའ་བབ་ཡོངས་རྫོགས་དཔལ་ཆེན་སྒྲུབ་བཀའ་བརྒྱྃད། ། ཡི་དམ་ཡོངས་འདུས་ཞིྃ་ཁྲོྃ་རབ་འབྱམས་དང༌། །
རིགས་བརྒྱའི་ཁྱབ་བདག་བླ་མ་རྡོར་སེམས་ལ། ། འདུད་དེ་དབྃང་ཆེན་བལྟས་ཆོྃག་འདི་ན་འགོད། དེ་ལ་བཀའ་བརྒྱད་ཆེན་མོ་གསང་བ་ཟིལ་གནོན་ལས། ཞི་ཁྲོ་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོ་ཞེས་བྱ་བའི་སྨིན་བྱེད་ཀྱི་དབང་བསྐུར་བལྟས་ཆོག་ཏུ་བཀོད་པ་ལ། སྟ་གོན་དང་དངོས་གཞི་གཉིས་ལས། ཐོག་མར་སྟ་གོན་གྱི་རིམ་པ་ནི། ཤིན་ཏུ་སྤྲོས་བཅས་སྒྲུབ་མཆོད་དང་འབྲེལ་བའི་སྒྲུབ་དབང་ཆེན་མོ་ཞེས་པ་ནི། སྒྲུབ་ཆེན་དང་སྦྲགས་པ་སྟེ། སྒྲུབ་ཁོག་ལྟར་སློབ་མ་སྟ་གོན་གྱི་སྐབས་སྟ་གོན་བྱས་ལ། ཉིན་གྲངས་ཐེམས་རྗེས་བུམ་གསང་སོགས་དབང་ཆེན་དཀྱུས་ལྟར་བསྐུར་བའི་ཕྱག་སྲོལ་ཏེ།
ཉིན་བཅུའི་ནང་རྫོགས་པར་བྱེད་པ་ཡིན་མོད། དེ་འདྲའི་ཕྱག་སྲོལ་དེང་སང་བྱེད་མཁན་དཀོན་ཞིང་ལག་ལེན་ཐེབ་པར་དཀའ་བས། འདིར་དབང་རྐྱང་གི་ཁོངས་སུ་སྒྲུབ་ཁོག་གི་ནང་ལ་བཤད་པའི་སྟ་གོན་སོགས། སྒྲུབ་དབང་གིས་དགོས་པའང་ཚང་བར་མཛད་པའི་གོང་མ་དག་གི་ཕྱག་བཞེས་བཞིན་འཆད་པར་བྱེད་པ་ཡིན་ལ། དེ་ལའང༌། ས་ཆོག་དང་སྟ་གོན་ནོ། ། དང་པོ་ནི། སྤྱིར་སྒྲུབ་གནས་རྙིང་པའམ་རས་བྲིས་ལྟ་བུར་མ་བྱས་ཀྱང་ཆོག་མོད། མདོ་ཙམ་སྤྲོས་པར་མོས་ན། དཀྱིལ་འཁོར་གང་ལ་བྱ་བའི་སྟེགས་བུའི་དབུས་སུ་ཚོམ་བུ།
མདུན་དུ་མཆོད་གཏོར་དཀར་ཟླུམ་ལ་ཆུ་གཉིས་ཉེར་སྤྱོད་ལྔས་བསྐོར། བུམ་གཏེར་བཅུད་ལྡན། དུང་ཕོར་དུ་འོ་མ་དང་རྩི་སྨན་སྦྱར་བ། བདག་བསྐྱེད་གོང་གཏོར་སྨན་རཀ་ཉེར་སྤྱོད་བཤམ་པའི་མདུན། དུང་ཆུ། དཔུང་སྐུད། ཀུ་ཤ། སོ་ཤིང༌། བཅས་སྟ་གོན་ལ་དགོས་པའི་དངོས་པོ་རྣམས་འདུ་བྱ། རྡོ་རྗེ་སློབ་དཔོན་ཀྱི་མདུན་དུ་གཡོན་ནས་བརྩམ་སྟེ།
བུམ་པ། ཌཱ་རུ། ནས་བཟེད་ཡུངས་ཐུན། གཡབ་དར། རྡོར་དྲིལ། གདབ་ཕུར། ནང་མཆོད། བསང་ཆུ་འཐོར་བྱེད་ཀྱི་ཀུ་ཤ་སོགས་དགོད། གང་དུ་དཀྱིལ་འཁོར་བྱ་བའི་སར་ཚོམ་བུ་བཀོད་ལ། ཐོག་མར་ཚིག་བདུན་གསོལ་འདེབས་བརྒྱུད་པའི་གསོལ་འདེབས།
སྐྱབས་སེམས་ལན་གསུམ་གསུམ། རྒྱུན་བཤགས་དང་ཚད་མེད་བཞི་སྒོམ་པ་བཅས་སོང་ནས། ཧཱུྃ༔ རྡོ་རྗེ་བྷྲཱུྃ་གྱུར་གཞལ་ཡས་ལྟེ་བའི་དབུས༔ བྱོལ་སོང་གཙོ་བརྒྱད་པད་ཉི་རོ་ཡི་སྟེང་༔ ཧཱུྃ་ལས་ཆེ་མཆོག་དབུ་དགུ་ཕྱག་བཅོ་བརྒྱད༔ རྡོ་རྗེ་ཐོད་པ་འཛིན་ཅིང་ཞབས་བརྒྱད་འགྱིང་༔ དབྱིངས་ཕྱུག་ཡུམ་འཁྱུད་གྲི་གུག་ཐོད་ཁྲག་འཛིན༔ གཟི་བརྗིད་གར་དགུར་ལྡན་པ་གཙོ་བོའི་གནས༔ ལྔ་དང་ཡན་ལག་བཞི་རུ་རིམ་པ་བཞིན༔
གཤིན་རྗེ་རྟ་མགྲིན་ཡང་དག་མ་མོ་ཕུར༔ དྲག་པོ་འཇིག་རྟེན་དམོད་པ་བྱ་རོག་གདོང་༔ རང་འདྲའི་ཡུམ་འཁྱུད་གཙོ་འཁོར་དུར་ཁྲོད་ཆས༔ རང་རང་ཕྱག་མཚན་ས་བོན་འཁོར་བཅས་རྣམས༔ མེ་དཔུང་ཀློང་བཞུགས་དཔལ་རྔམ་བརྗིད་པར་གསལ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྴ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ བརྒྱ་ཙམ་བཟླས། ལས་བུམ་མམ། དྲིའི་དུང་ཞལ་འཐོར་གཡབ་བཅས་བཀོད་ལ། རྃ་ཡྃ་ཁྃ་ གིས་བསང་སྦྱང༌།
སྟོང་པའི་ངང་ལས་བསང་ཆུའི་སྟེང་དུ་ཉི་མ་ལ་གནས་པའི་ཧཱུྃ་ཡིག་འཕྲོ་འདུ་ཡོངས་སུ་གྱུར་པ་ལས། ཁྲོ་བོ་བདུད་རྩི་འཁྱིལ་བ་ལྗང་ནག་རྒྱ་གྲམ་སྡིགས་མཛུབ་མཛད་པའི་སྐུར་གྱུར། རྡོ་རྗེ་རྩེ་གཅིག་པའི་རྒྱས་རེག་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཅི་རིགས་བཟླས་པས། ཁྲོ་བོ་བདུད་རྩི་འཁྱིལ་བའི་རང་བཞིན་གྱི་ཆུའི་རྡུལ་ཕྲ་རབ་ཏུ་གྱུར་ པར་བསམས་ཤིང༌། དེའི་སྟེང་དུ་གཏོར་མ་དང་གསེར་སྐྱེམས་བཤམས་ནས་བྱིན་གྱིས་བརླབ། དེ་ནས་བཀའ་བརྒྱད་དཀར་གཏོར་རམ་སྤྱི་མཐུན་ལྟར་ས་གཞི་བསླང་བ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ གིས་སྦྱངས།
སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿ ས་བྱིན་གྱིས་བརླབ། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོ། གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་གཞན་དག་ལ། །
དཀྱིལ་འཁོར་དོན་དུ་ས་ཕྱོགས་འདི། ། བདག་ཞུ་ཁྱེད་ཀྱིས་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། །
དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོངས་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། ། ཡིད་ལ་འདོད་པ་ཀུན་འགྲུབ་མཛོད། །
ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཙྪཿ ས་རང་གནས་སུ་གཤེགས་པར་བསམས་ལ། གཏོར་མ་གཙང་སར་བསྐྱལ། ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པས་རྒྱས་གདབ་པ་ནི་དོན་དམ་པའི་སྦྱོང་བའོ། ། གཏོར་མ་ཕུལ་རྗེས་ཚོམ་བུ་བསྡུས་ལ་ཕྱག་གཡས་རྡོ་རྗེ་དང་བཅས་པ་ས་ལ་བཞག་ནས། རང་ཉིད་སྐད་ཅིག་གིས་དཔལ་ཆེན་ཆེ་མཆོག་ཧེ་རུ་ཀའི་སྐུར་གྱུར། ཨོཾ་བཛྲ་མ་ཧཱ་ཀྲོ་ཏི་པདྨ་ཀྲོ་ཏི? རྩ་སྔགས་ཕྲེང་སྐོར་རམ། ཉེར་གཅིག་སོགས་སྦྲགས་པས་ས་བཟུང༌།
ཨོཾ་བཛྲ་ས་མ་ཡ་མཎྜ་ལ་ཨ་མྲྀ་ཏ་ཨཱཿཧཱུྃ༔ བདུད་རྩི་མ་ད་ན་དང་སྦྱར་བ་སྟེགས་བུར་འཐོར་ལ་ཆག་ཆག་གདབ་བོ། ། དེ་ནས་སྟ་གོན་དངོས་ལ་གསུམ་ལས། དང་པོ་ལྷ་སྟ་གོན་ནི། མདུན་དུ་དཀྱིལ་འཁོར་གྱི་སྣང་བརྙན་སོགས་བཀྲམ་པའི་སྟེགས་བུ་ཁེབས་ལྡན་གྱི་སྟེང༌། མཎྜ་ལར་དྲིའི་ཐིག་ལེའི་དབུས་སུ། ཚོམ་བུ་ལྷ་གྲངས་ལྟར་བསྙེན་སྒྲུབ་ཀྱི་སྔགས་ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ས་མ་ཡ་སཏྭཾ༔ ཞེས་བཏགས་པ་བརྗོད་བཞིན་དུ་འབྲུ་ཚོམ་གཙོ་འཁོར་བྱེ་བྲག་ཏུ་ཕྱེད་པར་བཀོད་པའི་རྒྱབ་ཕྱོགས་སུ་སྨན་རཀ་གཏོར་མ།
མཐའ་བསྐོར་དུ་ཕྱི་ནང་གི་ཉེར་སྤྱོད་རྣམས་གཡས་སུ་བསྐོར་བར་བཤམ། གཞན་ཡང་སྟ་གོན་གྱི་རྫས་དང་དབང་གི་ཅ་ཆས་རྣམས་ཀྱང་སྟེགས་ཐོག་ཏུ་དགྲམ། དེ་ནས་ཞི་བའི་ལས་བྱང་ཐོས་གྲོལ་བླ་མེད་ལས། ཧཱུྃ༔ ཕྱི་ཡུལ་ཚོགས་དྲུག་དག་པའི་སྣོད་མཆོག་ཏུ༔ རང་བྱུང? སོགས་ལས་བྱང་མཆོད་པ་བྱིན་རླབས་ནས་བརྩམས་ཏེ་བསྟོད་པའི་བར་གཏོང་ལ་ཐམས་ཅད་ཀྱིས་ཐལ་མོ་སྦྱར་ཏེ། ཧོཿ དུས་གསུམ་བླ་མ་ཡི་དམ་ལྷ༔ ཡི་དམ་རྒྱལ་བ་རྒྱ་མཚོའི་ཚོགས༔ མཁའ་འགྲོ་དམ་ཅན་མ་ལུས་དགོངས༔
དཀྱིལ་འཁོར་བཟང་པོ་ལེགས་བྲིས་ནས༔ བདག་ཅག་བསྙེན་སྒྲུབ་ལས་གཞུང་བསྲང་༔ སྟ་གོན་ལ་ནི་གནས་པར་མཛོད༔ ལན་གསུམ་བརྗོད། རྡོ་རྗེ་སློབ་དཔོན་གྱིས་སེ་གོལ་གསུམ་བྱས་ལ། ལྷ་རྣམས་བར་སྣང་དུ་འོད་ཀྱི་དྲྭ་བར་བཞུགས་པར ་བསམ། ཚོམ་བུ་མཆོད་གཏོར་རྣམས་བསྡུའོ། ། སྐབས་འདིར་རྒྱུན་ཁྱེར་རམ་བསྡུ་ན་ཞི་བ་རྡོ་རྗེ་དབྱིངས་དང༌། རོལ་རྩལ་ཁྲག་འཐུང་ལྔ་བཅུ་རྩ་བརྒྱད་བཅས་སྐད་ཅིག་ཀྲོང་གིས་བསྐྱེད་ལ། སྒྲུབ་གཞི་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོར་བཅོམ་ལྡན་འདས་ཞི་ཁྲོ་རབ་འབྱམས་ཀྱི་ལྷ་ཚོགས་དྭངས་མའི་མཚོ་ལ་གཟའ་སྐར་ཤར་བ་ལྟར་བཀྲ་ལམ་གྱིས་གསལ་ གདབ་ལ།
ཐོག་མར་ཛཔ྄་ཁང་དབྱེ་བ་ནི། བདག་མདུན་འཇུག་པ་གཅིག་བསྐྱེད་ལ། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་བསམ་མོ། ། ཞེས་སེ་གོལ་གཏོག ། དེ་ནས་ཛཔ྄་བསྐུལ་བ་ནི། སྤོས་རོལ་སྙན་དབྱངས་དང་ལྡན་པས་འདི་སྐད་དོ། །
ཧཱུྃ། ཡེ་རྫོགས་འཁོར་འདས་མཉམ་ཉིད་དཀྱིལ་འཁོར་ནས། ། མ་བྱས་ལྷུན་གྱིས་གྲུབ་པའི་གཞལ་ཡས་སུ། ། མ་ཆགས་སྐྱོན་བྲལ་བདེ་སྟོང་པད་ཟླའི་སྟེང༌། ། མ་བཅོས་ཀ་དག་ཀུན་བཟང་ཡབ་ཡུམ་དང༌། ། མ་སྐྱེས་རང་ཤར་ཞི་བ་དབྱིངས་ཀྱི་ལྷ། ། རོལ་རྩལ་འབར་བ་ཁྲག་འཐུང་སྤྲུལ་འཁོར་བཅས། ། སྐུ་ནི་མི་གཡོ་ཟང་ཐལ་ཕྱི་ནང་བྲལ། ། གསུང་ནི་མི་འགགས་འཛབ་དབྱངས་རྒྱུན་ཆད་མེད། ། ཐུགས་རྗེའི་ཀློང་ཡངས་འགགས་མེད་ཤུགས་འབྱུང་གིས། །
ཡེ་ཤེས་སྐུ་ལྔའི་འོད་ཟེར་ལྕགས་ཀྱུ་འགྱེད། ། མ་རིག་རྨོངས་པའི་སེམས་ཅན་སྡུག་བསྔལ་ཅན། ། འཁོར་བའི་རྒྱ་མཚོ་ཆེ་ལ་བྱིང་བ་རྣམས། ། རང་བྱུང་ཆོས་དབྱིངས་བདེ་ཆེན་ཞིང་དུ་དྲོངས། ། བདག་གིས་རྩེ་གཅིག་ཐུགས་དམ་བསྐུལ་བའི་མཐུས། ། མངོན་རྫོགས་བླ་མེད་བྱང་ཆུབ་རེག་གྱུར་ཅིག ། བསྙེན་དམིགས་ནི། བདག་ཉིད་ཀུན་ཏུ་བཟང་པོའི་ཐུགས་ཀར་ཟླ་བའི་སྟེང་དུ་ཡེ་ཤེས་སེམས་དཔའ་རྣམ་སྣང་གི་ཐུགས་ཀར་ཧཱུྃ་མཐིང་ཁ་དང༌། དུང་ཁང་དུ་ཆེ་མཆོག་ཧེ་རུ་ཀའི་ཐུགས་ཀར་ཉི་མའི་སྟེང་དུ་ཧཱུྃ་མཐིང་ནག་གི་མཐར། ཞི་ཁྲོ་སོ་སོའི་སྔགས་ཀྱིས་བསྐོར་བ་ལས་འོད་ཟེར་ནམ་མཁའ་གང་བར་འཕྲོས།
བདག་དང་མདུན་བསྐྱེད་དཀྱིལ་འཁོར་གྱི་ལྷ་ལ་ཕོག་པས་ཐུགས་དམ་གྱི་རྒྱུད་བསྐུལ། གཉིས་ཀའི་ཐུགས་སྲོག་དང་སྔགས་ཕྲེང་ལས་འོད་ཟེར་སྣ་ཚོགས་ཕྱོགས་བཅུར་འཕྲོས། རྒྱལ་བ་མཆོད། འོད་ཟེར་ཚུར་འདུས་པས་བྱིན་རླབས་དང་དངོས་གྲུབ་ཐམས་ཅད་སྐུ་དང་ཡིག་འབྲུ་ཕྱག་མཚན་གྱི་རྣམ་པར་ཆར་བབས་པ་ལྟར་བྱུང༌། བདག་མདུན་རྟེན་རྫས་ལ་ཐིམ། སླར་ཡང་འོད་ཟེར་འཕྲོས་པས་སྣོད་བཅུད་སྦྱངས། ཐམས་ཅད་དམ་པ་རིགས་བརྒྱའི་ལྷ་སྔགས་ཡེ་ཤེས་ཀྱི་རོལ་པར་གྱུར་ནས་འཁོར་བ་དོང་ནས་སྤྲུགས་པར་ བསམས་ལ། དམིགས་པའི་འཕྲུལ་འཁོར་དང་སྦྱར་ཏེ་བཟླ། ཀུན་བཟང་ཡབ་ཡུམ་གྱི་བསྙེན་པ་ནི༔ ཨོྃ་ས་མནྟ་བྷ་དྲ་མུཾ་ཧྲི་སྭཱ་ཧཱ༔
རིགས་ལྔ་ལ༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོ༔ སེམས་དཔའ་ཡབ་ཡུམ་དང་ཐུབ་པ་ལ༔ ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཨཥྚ་ཀྲོ་ཏ་མུཾ་མུ་ནེ་ཡེ་སྭཱ་ཧཱ༔ ཆེ་མཆོག་ཁྲོ་བོ་རྣམས་ལ༔ ཨོྃ་བཛྲ་ཤྲཱི་ཧེ་རུ་ཀ་ཀྲོ་ཏི་ཤྭ་རི་ཏཱཾ་ཧཱུྃ་ཕཊ྄ཿ ཅེས་སོགས་ཅི་ནུས་དང་གཙོ་བོ་སྤྱི་དྲིལ་གྱི་སྔགས་ནི། ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ
ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཞེས་པའི་རྩ་བསྙེན་འདི་གཙོ་བོར་བཟུང་ལ་བཟླ་བར་བྱའོ།། ༈ གཉིས་པ་བུམ་པ་སྟ་གོན་ནི། བུམ་པ་ལྷ་གྲངས་སམ་རྣམ་བུམ་དང་ལས་བུམ་ཙམ་འདུ་བྱ། དྲག་སྔགས་ཡུངས་ཐུན་གྱིས་བྲབ། གུ་གུལ་གྱི་དུད་པས་བདུག་ལ་བགེགས་བསྐྲད། ཁྲུས་ཀྱིས་སྦྱང༌། གཙོ་བོའི་སྙིང་པོ་བརྗོད་ལ་ནང་བཅུད་མགུལ་ཆིངས་ཁ་རྒྱན་དང་ལྡན་པ་དགོད། མཆོད་པ་བཤམས་ཤིང་བྱིན་གྱིས་བརླབ། གཟུང་ཐག་ལ་འཇུས་ཏེ།
ཕཊ྄་ཛཿ ས་ཕྱེས་ལ། རང་བྱུང་བུམ་པ་གཞལ་མེད་ཁང་ཆེན་པོར། ། སྐད་ཅིག་མཁའ་ལ་གཟའ་སྐར་ཤར་བ་བཞིན། ། དཀྱིལ་འཁོར་རྩ་བའི་ལྷ་ཚོགས་བཀྲ་ལམ་མེར། ། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། ། བྱང་སེམས་བདུད་རྩིས་བུམ་པ་གང་བར་ མོས། ། ཞེས་གསལ་བརྟན་གྱི་ངང་ནས་རྩ་སྔགས་ཇི་ལྟར་རིགས་པར་བཟླ། དེ་ནས་ལས་བུམ་ལ་དམིགས་ནས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་རྫོགས་པའི་ནང་དུ༔
པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་བ་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔ ཁྲོ་བོའི་ཆས་ཐམས་ཅད་དང་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་ཏེ་གཉིས་སུ་མེད་པར་གྱུར༔ བཛྲ་ས་མཱ་ཡ་ཛ་ཛཿཧཱུྃ་བཾ་ཧོཿ ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རྒྱལ་བ་ཀུན་གྱི་ཕྲིན་ལས་སྐུ༔ འཇིགས་བྱེད་འཇིགས་པའི་མཐུ་སྟོབས་ཅན༔ ཁྲོ་བོའི་རྒྱལ་པོ་ཁྱོད་ལ་བསྟོད༔
ལས་རྣམས་འགྲུབ་པར་མཛད་དུ་གསོལ༔ ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར ་མོས་ལ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ། དེ་ནས་མཆོད་བསྟོད་ནི། ཡེ་ཤེས་ལྷ་ཚོགས་སྤྱན་འདྲེན་གཤེགས༔ ཕྱི་ནང་གསང་བའི་མཆོད་པ་འབུལ༔ སྐུ་གསུང་ཐུགས་ཡོན་ཕྲིན་ལས་བསྟོད༔ ལྷག་ཆད་འགལ་འཁྲུལ་ཉམས་ཆག་བཤགས༔ མཆོག་དང་ཐུན་མོང་དངོས་གྲུབ་སྩོལ༔
དུང་ཆུ་མཆོད་ཡོན། ཨོཾ་ཨཱཿཧཱུྃ་ གིས་ཕུལ་ལ། བུམ་ལྷ་བདེ་སྟོང་གི་ངོ་བོར་ཞུ་བས་དམ་ཡེ་གཉིས་སུ་མེད་པའི་བྱང་སེམས་བདུད་རྩིས་བུམ་པ་གང་བར་ བསམ་མོ། ། དེ་ནས་རིགས་མེ་དོར་ནས་བདག་དབང་བླང་བ་དང༌། གསོལ་ཁ་བཤགས་སྐོང་ཚོགས་མཆོད་སོགས་སྤྱི་ལྟར་བྱའོ།། ༈ གསུམ་པ་སློབ་མ་སྟ་གོན་ནི། སློབ་མ་ཕྱི་རོལ་དུ་བོས་ལ་ཁྲུས་ནས་དབྱུང་བ་ནི། ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་དང་མཎྜལ་བཀྱེ་བསྡུ་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས།
སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱ་སྭཱ་ཧཱ། གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་བཅོམ་ལྡན་འདས་རྒྱལ་བ་ཞི་ཁྲོ་རབ་འབྱམས་དམ་པ་རིགས་བརྒྱའི་ལྷ་ཚོགས་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌།
བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང༌། མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། དེ་ནས་སློབ་དཔོན་གྱིས་ཞྭ་ཆོས་དང་བཅས་ཏེ།
འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པར་བྱ། དེའི་ཆེད་དུ་སྨིན་བྱེད་དབང་གི་རིམ་པ་རྣམས་ཚུལ་བཞིན་དུ་ཉམས་སུ་བླང་བར་བགྱིའོ། ། སྙམ་པའི་ཐུགས་བསྐྱེད་གསལ་གདབ་སྟེ་གསན་འཚལ། གང་གསན་པར་བྱ་བའི་ཆོས་ཀྱི་རིམ་པ་ནི། འདིར་རྒྱལ་བ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས། གདུལ་བྱ་མཐའ་ཡས་པའི་བློའི་བྱེ་བྲག་དང་མཐུན་པར་སེམས་ཅན་གྱི་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་པ་སོགས་མདོར་བསྡུ་ན། ཐེག་པ་རིམ་པ་དགུའམ་གཉིས་ཏེ་མཚན་ཉིད་མདོའི་ཐེག་པ་དང༌། འབྲས་བུ་རྡོ་རྗེའི་ཐེག་པ་སྟེ་སྔགས་ཀྱི་སྒོ་གཉིས་སུ་འདུ་བ་ལས།
ད་ལམ་སྐབས་སུ་བབ་པ་ནི། རྒྱུད་ལས། འཇིག་རྟེན་འདི་ན་ཀུན་མཁྱེན་དང༌། ། ཨུ་དུམྦཱ་རའི་མེ་ཏོག་བཞིན། ། བརྒྱ་ལམ་ནང་ནས་རེ་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། ཞེས་གསུངས་པ་ལྟར། གསང་སྔགས་རྡོ་རྗེའི་ཐེག་པ་འབྱོན་དཀའ་བ་ནི་རྒྱུད་སྡེ་རྒྱ་མཚོ་རྣམས་ནས་རྒྱ་ཆེར་བསྔགས་པ་བཞིན། ད་ལན་དལ་འབྱོར་གྱི་མི་ལུས་རིན་པོ་ཆེ་ཐོབ། མཚན་ལྡན་གྱི་བླ་མ་དགེ་བའི་བཤེས་གཉེན་དང་མཇལ།
དམ་པའི་ཆོས་དང་འཕྲད། དེའང་གསང་སྔགས་རྡོ་རྗེའི་ཐེག་པ་དང་འཕྲད་དེ་ཤིན་ཏུ་སྐལ་བ་བཟང་པོའི་སྐབས་འདིར། ཨོ་རྒྱན་གར་དབང་རྩ་གསུམ་གླིང་པ་ཆོས་ཀྱི་རྒྱ་མཚོས་ཁྲོམ་གཏེར་དང་གསང་གཏེར་སོགས་ངོ་མཚར་སྒྱུ་འཕྲུལ་བསམ་གྱིས་མི་ཁྱབ་པའི་སྒོ་ནས། གཏེར་གནས་སུམ་ཅུ་རྩ་དགུ་ལས་ཟབ་གཏེར་བདུན་ཅུ་རྩ་ལྔ་སོགས་རིམ་པར་བཞེས་པའི་ནང་ཚན། གུ་རུའི་གནས་ཆེན་སྦས་ཡུལ་པདྨ་བཀོད་བལ་ཕུ་ཡར་འབྲོག་གི་མཚོ་ནས། གདན་དྲངས་པའི་ཞི་ཁྲོ་ན་རཀ་དོང་སྤྲུགས་ཞེས་སྙིགས་མ་ལྔ་བདོ་བའི་དུས། སྐབས་བབ་ཀྱི་ཟབ་ཆོས་ཁྱད་པར་ཅན་ཡིན་ཏེ། དེའང་གཏེར་གཞུང་ལས། ཨེ་མཿ ཁོ་བོ་བདག་འདྲ་པདྨ་འབྱུང་གནས་ཀྱིས༔
ཡང་སྙིང་ཀུན་གྱི་གདམས་པ་གཅིག་དྲིལ་ལས༔ ཞི་ཁྲོའི་ཆོ་ག་ན་རཀ་དོང་སྤྲུགས་བཞག༔ དབྱངས་ཅན་མཚོ་རྒྱལ་ཡི་གེའི་བརྡ་རུ་ཐོབ༔ སངས་རྒྱས་ཡེ་ཤེས་མི་བརྗེད་ཡིད་ལ་ཟུངས༔ མ་འོངས་ཡང་མཐའ་སྙིགས་མ་ལྔ་ཡི་དུས༔ མི་རྣམས་བློ་སེམས་བདུད་དང་རྐྱེན་གྱིས་གཡེང་༔ དེ་ཡི་ཤུགས་ལས་རྣམ་སྨིན་རང་སར་འཁོར༔ སྡིག་སྤྱོད་རྣམས་ལ་བསྟོད་པའི་རྒྱན་བཟང་འདོགས༔ ཆོས་བཞིན་སྤྱོད་པར་དམའ་འབེབས་ཞན་པོར་མཐོང་༔ དམ་ཚིག་ཅན་ལ་འདུན་པའི་སེམས་ལྡན་དམན༔
མོས་གུས་ས་བོན་ཞེ་སྡང་མེ་ཡིས་བསྲེག༔ ཐར་པའི་འཇུ་ཐག་ཆགས་སྡང་སྤུ་གྲིས་གཅོད༔ ཚེ་རབས་རྟེན་མཁར་ཉོན་མོངས་ཐོག་གིས་བཤིག༔ དགེ་མེད་སྡིག་ཅན་ལས་ཀྱིས་སེམས་ཅན་རྣམས༔ རིགས་དྲུག་མནར་མེད་ན་རཀ་འདམ་དུ་ཚུད༔ དེ་ཕྱིར་དོང་ནས་སྤྲུགས་པའི་གདམས་ངག་མཆོག༔ སྐོང་བཤགས་ཆོ་ག་ཟབ་མོ་འདི་ཉིད་གཅེས༔ འདི་ཉིད་མཐོང་ཐོས་དྲན་པའི་སེམས་ཅན་རྣམས༔ སྡིག་ཅན་མ་བསྒོམས་སངས་རྒྱས་གདམས་པ་སྟེ༔ ཀུན་གྱི་ནང་ནས་ཞི་ཁྲོ་འདི་ཉིད་གཙོ༔
འབྲེལ་ཚད་སངས་རྒྱས་འཐོབ་པར་ལུང་ཡང་བསྟན༔ འདི་ཉིད་ཡེ་ནས་རང་ལ་གནས་པའི་ཕྱིར༔ ངོ་སྤྲོད་ཙམ་གྱིས་རང་རིག་ངོ་ཤེས་ཏེ༔ སྣང་སྲིད་ཐམས་ཅད་བུདྡྷའི་ཞིང་དུ་འཆར༔ ནམ་ཡང་དྲན་པས་མི་བརྗེད་གཟུངས་ཐོབ་སྟེ༔ སངས་རྒྱས་ཞིང་དུ་ཕྱིར་མི་ལྡོག་པར་འགྱུར༔ དེ་བས་ཟབ་པའི་མཐར་ཐུག་མན་ངག་འདི༔ མ་འོངས་ཡང་མཐའ་དུས་ཀྱི་ཐ་མ་རུ༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ བཀའ་ཡི་རྒྱ་འདི་ལེགས་ལྡན་མགོན་པོས་སྲུངས༔
བདུད་རིགས་དམ་ཉམས་ལག་ཏུ་མ་ཤོར་རྒྱ༔ སྲོག་བདག་ཀི་ཀང་གཟའ་བདུད་རཱ་ཧུ་ལས༔ ཟབ་ཆོས་འདི་ཡི་བྱ་ར་ལྷང་ལྷང་གྱིས༔ སྦས་ཡུལ་ཡར་འབྲོག་གཡུ་མཚོརྀ་ཨཚ་རྒྱ༔ ཞེས་གསུངས་པ་བཞིན། ད་ལམ་ཞི་ཁྲོ་ན་རཀ་དོང་སྤྲུགས་ཀྱི་དཀྱིལ་འཁོར་དུ། དབང་བསྐུར་ཟབ་མོ་སྒྲུབ་པའི་སྐབས་སུ་བབ་པ་ཡིན་ནོ། ། དེ་ལའང་སློབ་མ་ལྷག་པར་གནས་པ་དང༌། དངོས་གཞིའི་དབང་བསྐུར་བ་གཉིས་སུ་ཡོད་པ་ལས། དེ་རིང་གི་སྐབས་སྟ་གོན་གྱི་ཆོས་རྣམས་བསྒྲུབ་པར་བྱ་བ་ཡིན་ཞིང༌།
དེ་ལའང་བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་གཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། དེ་རིང་གི་སྐབས་སུ་ལྷག་གནས་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། ཞེས་མཎྜལ་འབུལ་གཞུག ། དེ་ནས་ཐུན་མོང་གི་མཎྜལ་སྤྱི་དང་ཁྱད་པར་གྱི་མཎྜལ་འབུལ་བ་འདིའི་དོན་ཡིད་ལ་བསམ་ཞིང་ཚིག་གི་རྗེས་ཟློས་ཀྱང་གནང་བར་ཞུ། ཧོཿ བདག་ལུས་ལོངས་སྤྱོད་དགེ་རྩ་དཔལ་ཡོན་གྱིས༔
རབ་ཏུ་བརྒྱན་པ་རིག་པའི་ཚོམ་བུ་འདི༔ ཀུན་བཟང་ཞི་ཁྲོ་རབ་འབྱམས་ལྷ་ལ་འབུལ༔ བཞེས་ནས་མཆོག་དང་ཐུན་མོང་དངོས་གྲུབ་སྩོལ༔ ཨོྃ་ཨི་དཾ་གུ་རུ་མཎྜལ་ཀཾ་ནིརྻ་ཏ་ཡ་མི༔ དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ་སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ། མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་ཞི་ཁྲོའི་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔
རྡོ་རྗེ་རྒྱལ་པོས་གནང་བ་སྩོལ༔ ཞེས་དང༌། དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས་བཀའ་ཡིས་གནང་བ་སྦྱིན་པ་འདི་ལ་གསན་པར་ཁྱབ་པ་གདའ། ཧོཿ ཁྱེད་རྣམས་ཡང་དག་སྐལ་བར་ལྡན༔ འདི་ནི་འདའ་ཀ་རྡོ་རྗེ་ཡི༔ དཀྱིལ་འཁོར་ངོ་མཚར་བླ་ན་མེད༔ གདུང་བའི་ཡིད་ཀྱིས་འདུན་པ་བསྐྱེད༔ ཨོྃ་བཛྲ་ཙིཏྟ་ཨཤྩ་ཏྟྱ་ཧོཿ དེ་ནས་རྒྱུད་འདག་པའི་སླད་དུ།
མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་ལྷ་ཚོགས་ཐ་མི་དད་པར། ཕྱོགས་བཅུ་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། ན་མོ༔ གདོད་ནས་རང་བྱུང་ཀ་དག་གདོད་མའི་དབྱིངས༔ བྱ་རྩོལ་བྲལ་བ་ཟང་ཐལ་ཤར་བའི་ལྷ༔ ཀུན་ཏུ་རོལ་པ་ཆོ་འཕྲུལ་ཞི་ཁྲོའི་དབྱིངས༔ མ་འགགས་ཀློང་ཡངས་ཤུགས་ཀྱིས་བདག་སྐྱབས་མཆི༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པས་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ན་མོ༔
བསམ་བརྗོད་བྲལ་བ་བློ་བྲལ་ངང་ཉིད་ལས༔ འཁོར་འདས་ཆོས་རྣམས་རྨི་ལམ་སྒྱུ་མ་ཉིད༔ བདག་མེད་གཟུགས་བརྙན་ཆུ་ཟླའི་སྣང་ཚུལ་བཞིན༔ ཡེ་ནས་གཤིས་ལུགས་དེ་བཞིན་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར་ཡན་ལག་བདུན་པ་ཚུལ་བཞིན་དུ་བྱ་བའི་འདུན་པས་འདིའི་རྗེས་ཟློས་ལྷན་ཅིག་ཏུ་མཛོད། ཧོཿ དཀོན་མཆོག་རྩ་གསུམ་འདུས་པ་ཡི༔ དཀྱིལ་འཁོར་ལྷ་ལ་བདག་སྐྱབས་མཆི༔ འགྲོ་བའི་དོན་ཕྱིར་དབྱིངས་ནས་བཞེངས༔
མོས་པའི་སྙིང་ཁར་རྟག་ཏུ་བཞུགས༔ ཕྱི་ནང་གསང་གསུམ་མཆོད་པ་འབུལ༔ སྡིག་པ་མི་དགེ་སོ་སོར་བཤགས༔ མྱ་ངན་མི་འདའ་ཆོས་འཁོར་བསྐོར༔ དགེ་བ་བྱང་ཆུབ་ཆེན་པོར་བསྔོ༔ སླར་ཡང་ཚོགས་ཞིང་དེ་དག་གི་སྤྱན་སྔ་རུ། ཕྱི་སོ་ཐར་གྱི་སྡོམ་པ་ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། །
བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། སློབ་དཔོན་གྱིས་ནང་མཆོད་ནས་བདུད་རྩི་དང་བསྲེས་པའི་དམ་ཆུ་ཐོགས་ལ། ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ འཐུང་ཞིང་བསྲུངས་པས་དངོས་གྲུབ་བརྙེས༔ མ་བསྲུང་ཉམས་ན་དམྱལ་བར་ལྟུང་༔ དེ་བས་མ་འདའ་ས་མ་ཡ༔
དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོྃ་ན་ར་ཀན་ཨི་དནྟེ་སྭཱ་ཧཱ༔ ལན་གསུམ་འཐུང་ལ་འཕྲོ་མ་རྒྱབ་ཏུ་དོར་བཅུག ། དེ་ནས་སློབ་མ་རྣམས་ཀྱིས་དབང་ཆེན་དཀྱིལ་འཁོར་གྱི་བྱ་བ་མ་རྫོགས་ཀྱི་བར་དུ་ལོག་འདྲེན་བགེགས་ཚོགས་བསྲུང་བའི་ཕྱིར༔ སྔགས་ཀྱི་རྒྱ་ཆིངས་གདབ་པའི་མོས་པ་མཛོད། ཨོྃ་བོ་དྷི་ཙིཏྟ་མ་ཧཱ་སུ་ཥ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ལན་བརྒྱད་བཟླས་ཤིང་སྲུང་སྐུད་ལ་བསྟིམ། དེའང་དཔུང་སྐུད་སྦྱིན་པ་ལ་ཕོའི་དཔུང་པ་གཡས་དང་མོའི་གཡོན་དུ་བཅིངས་ལ་ཕྱག་མཚན་རྡོ་རྗེ་རྒྱ་གྲམ་གྱིས་རྒྱས་བཏབ་པས་ཉོན་མོངས་པའི་བདུད་ཀྱི་འགྱུ་ལམ་ཆོད།
སྲུང་སྐུད་ཡེ་ཤེས་རིགས་ལྔར་མཚོན་པས་ཁ་དོག་ལྔ་ལྡན་དང་སྐུ་གསུང་ཐུགས་ཀྱི་རྒྱས་གདབ་ཕྱིར་རྡོ་རྗེའི་མདུད་པ་གསུམ་བོར་བ་འདི་ཉིད་བཅིངས་པས། ཕྱི་ལྟར་རླུང་མཁྲིས་བད་ཀན་ཐམས་ཅད་སྲུང་ཞིང༌། ནང་ལྟར་ན་མ་དག་པའི་ཉོན་མོངས་པ་ཐམས་ཅད་སྦྱངས། གསང་བ་ལྟར་ན་དག་པ་ཡེ་ཤེས་ཀྱི་རྩ་སྒོ་དབྱེ། འབྲས་བུ་སྐུ་གསུམ་འཕོ་འགྱུར་མེད་པའི་རྡོ་རྗེ་ལྟ་བུའི་ཏིང་ངེ་འཛིན་མངོན་སུམ་དུ་མཇལ་བའི་མོས་པ་མཛོད། ཧཱུྃ༔ དཀྱིལ་འཁོར་བསྟེན་པར་བྱ་བ་དང་༔ སྒྲུབ་པའི་བར་ཆད་བསྲུང་བའི་ཕྱིར༔ ཡེ་ཤེས་ལྔ་ཡི་གུར་ཁང་གིས༔ རྟེན་འབྲེལ་ལེགས་པར་སྔགས་རྒྱས་གདབ༔
ཨོྃ་ཨོྃ་ཨོྃ༔ ཧཱུྃ་ཧཱུྃ་ཧཱུྃ༔ ཙཀྲ་ཙཀྲ་ཡེ་སྭཱ་ཧཱ༔ དེས་སྙིང་པོ་མི་འགྱུར་བར་བརྟན་པ་དང་ལུས་ཡི་དམ་ལྷའི་དཀྱིལ་འཁོར་དུ་བརྟན་པའི་ཕྱིར་ཨོྃ་ཧཱུྃ་ཏྲཱྃ་ཧྲཱིཿཨཱཿབྲིས་པའི་མོས་པ་མཛོད། ། ཅེས་གནས་ལྔར་རིན་ཆེན་ལྔ་དང་དྲིའི་ཐིག་ལེ་གདབ་ལ། ཧཱུྃ༔ རྟེན་འབྲེལ་ཆེན་པོ་རྒྱུ་ཡི་མཆོག༔ རང་བྱུང་ལྔ་ལྡན་ཕོ་བྲང་དུ༔ ཕུང་པོ་བྱིན་རླབས་སྟོན་པ་ཡི༔ སྐུ་ལྔ་འབྲས་བུ་ཡེ་ཤེས་སྒོམས༔
ཨོྃ་ཧཱུྃ་ཏྲཱྃ་ཧྲཱིཿཨཱ་ཏིཥྛ་བཛྲ་ཡེ་སྭཱ་ཧཱ༔ དེ་ནས་གདན་ཀུ་ཤ་གཏད་པ་ནི། ཨོྃ་ཧྱ་གྷྲྀ་ཝ་ སོགས་ཀྱིས་བསང་༔ སྭ་བྷཱ་ཝ་ཤུདྡྷོ་ སོགས་ཀྱིས་སྦྱངས༔ སྟོང་པའི་ངང་ལས་ཀུ་ཤ་སྔོ་ལྗང་རྩ་རྩེ་མ་ཉམས་པ་དངོས་གྲུབ་ཀྱི་ལྟས་མི་འཁྲུགས་ཤིང་དག་བྱེད་མཆོག་ཏུ་དགེ་བར་བྱེད་པ་ཅན་དུ་གྱུར། ཨོཾ་ཨཱཿཧཱུྃ་ དང༌། ཨོཾ་བཛྲ་ཎི་ཏྲི་དྷི་ཤ་ཀེ་དུ་སྭཱ་ཧཱ། པྲ་ནི་སྟོན་ཅིག ། ཅེས་ཅི་འགྲུབ་བཟླས་རྗེས། ཁྱེད་རང་རྣམས་དོ་ནུབ་ལེགས་ཉེས་ཀྱི་ལྟས་མི་འཁྲུགས་པའི་ཕྱིར་རྩྭ་རིང་བའི་རྩེ་མོ་མདུན་དུ་བསྟན་ནས་སྔས་པ་དང༌།
ཐུང་བ་གདན་བྱས་ཏེ་སེངྒེ་ཉལ་སྟབས་ཀྱིས་གཉིད་ལོག་ལ་དཀྱིལ་འཁོར་གྱི་ཕྱོགས་སུ་མགོ་གཏད་དེ་རྨི་ལམ་གང་ཤར་བ་དེ་སྦ་གསང་མེད་པར་སྨྲ་བར་བྱའོ། ། ཧཱུྃ༔ སྔོན་ཚེ་རྒྱལ་བ་རིག་འཛིན་གྱིས༔ རྩྭ་མཆོག་འདི་ལ་གདན་བྱས་ཏེ༔ རྟེན་འབྲེལ་མངོན་འབྱུང་བརྟག་པ་ཡིས༔ ཀུན་ཀྱང་འགྲུབ་པས་རྫས་འདི་ཟུངས༔ ཨོྃ་སརྦ་ཏྲི་ཎ་ཨུ་ཏ་དྷ་ར་སྭཱ་ཧཱ༔
དེ་ནས་རྟེན་འབྲེལ་བརྟག་པ་ནི༔ དཀྱིལ་འཁོར་རིགས་ལྔ་ཚང་བ་ཞིག་གི་སྟེང་དུ་སྐྱེར་པའི་ཤིང་ལ་མགོ་བོ་མེ་ཏོག་རྩ་བ་ཕུར་བུར་བགྱིས་པའི་སོ་ཤིང་སྨོན་ལམ་དང་བཅས་ནས་དོར་ཏེ༔ ད་ནི་ཁྱེད་རང་རྣམས་དངོས་གྲུབ་ཀྱི་ལྟས་བརྟག་པའི་སླད་དུ་དྲི་བཟང་པོའི་ཤིང་མགོ་མཇུག་མ་ལོག་པ་སོར་བརྒྱད་པའི་རྩེ་ལ་མེ་ཏོག་གི་ཅོད་པན་དང་བཅས་པ།
རྡོ་རྗེ་ཐལ་མོས་ཟུངས་ལ། བདག་ལ་རིགས་དང་མཐུན་པའི་དངོས་གྲུབ་ཀྱི་སྐལ་བ་གང་ཡོད་བསྟན་དུ་གསོལ་སྙམ་པའི་མོས་པས་ཚིགས་བཅད་འདིའི་རྗེས་ཟློས་དང་བཅས་འདོར་བར་ཞུ། ཧཱུྃ༔ འབྱུང་ལྔ་དབང་པོའི་སོ་ཤིང་ལ༔ ལས་འཕྲོ་ཅི་མཆིས་མེ་ཏོག་བརྒྱན༔ དེ་རིང་རྟེན་འབྲེལ་འབྱུང་གྱུར་ཚོགས༔ བདེན་ཚིག་དོན་བཞིན་རྟགས་ལ་ཕོབ༔ ཨོྃ་མུ་ལ་དནྟ་ས་མ་ཡེ་སྭཱ་ཧཱ༔ ཞེས་བདེན་ཚིག་དང་བཅས་པར་དོར་བས། དབུས་སུ་བབས་ན་མཆོག་གི་དངོས་གྲུབ་ཤར་དུ་ཞི་བ༔
ལྷོར་རྒྱས་པ༔ ནུབ་ཏུ་དབང་༔ བྱང་དུ་དྲག་པོ༔ མཚམས་བཞིར་ཐུན་མོང་གི་དངོས་གྲུབ་ཕྲན་ཚེགས་རེ་ཐོབ་པའི་ལྟས་ཡིན༔ གལ་ཏེ་དལ་གྱི་ཕྱི་རོལ་དུ་ལྷུངས་ན་ངན་པས་ལན་གསུམ་དུ་བསྐྱར༔ མ་ཕོག་ན་ཤིན་ཏུ་ངན་པས་དབང་གི་སྣོད་དུ་མི་རུང་བའི་ལྟས་ཡིན་པས་བླ་མ་དང་དཀྱིལ་འཁོར་ལ་བཤགས་པ་དང་དགེ་བ་རླབས་ཆེན་བྱ༔ མ་བྱས་ན་ཆོས་བསྒྲུབ་པ་ལ་བར་ཆད་འབྱུང་བས༔ ལྷག་པར་ཚོགས་བརྒྱ་སཱཙྪ་དར་ལྕོག་སྦྱིན་པ་སོགས་རྒྱ་ཆེར་དགོས་སོ༔ ། དེ་ནས་རྡོ་རྗེ་སེམས་དཔའི་སྒོམ་ལུང་འབོག་པ་ནི། ཐམས་ཅད་ཀྱིས་ཕྱག་རྒྱ་སྤྱི་བོར་ཐལ་མོ་སྦྱར་ལ་རྡོར་སེམས་སྒོམ་ལུང་འབོག་པ་འདིའི་རྗེས་ཟློས་མཛོད༔
ཧོཿ རང་གི་སྤྱི་བོར་ཉི་ཟླ་སེང་ཁྲིའི་སྟེང་༔ བཅོམ་ལྡན་རྡོར་སེམས་ཤེལ་སྒོང་དྭངས་མའི་མདོག༔ རྡོ་དྲིལ་བསྣོལ་ཐབས་སྙེམས་མ་ཡུམ་དང་སྦྱོར༔ རྡོ་རྗེའི་སྐྱིལ་ཀྲུང་ལོངས་སྤྱོད་ཕྲིན་ལས་རྫོགས༔ ཐུགས་ཀའི་ཧཱུྃ་མཐར་ཡིག་བརྒྱ་གཡས་གཡོན་འཁོར༔ བདུད་རྩིའི་རྒྱུན་བབས་བདག་ལུས་ལྟེམ་གྱིས་གང་༔ ཚེ་རབས་བག་ཆགས་ཀུན་དག་འོད་ལུས་བསྒོམ༔ ཨོྃ་བཛྲ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ས་མ་ཡ༔
མ་ནུ་པཱ་ལ་ཡཿ སོགས? བཛྲི་བྷཱ་ཝ་མ་ཧཱ་ས་མ་ཡ་ས་ཏྭ་ཨཱཿ ཞེས་རྡོ་རྗེ་སེམས་དཔའི་སྒོམ་བཟླས་རྒྱུད་ལྟར་བྱ༔ དམིགས་པ་ནི༔ ནུབ་མོར་རང་ཉིད་རྡོ་རྗེ་སེམས་དཔའ་གསལ་གདབ་ཅིང་༔ བྱོལ་སོང་བཞིས་ཁྲི་བཏེགས་པར་བསམ༔ མགོ་བོ་སྔས་ཁར་བཏེགས་པའི་ཚེ༔ སྤྱི་བོ་ཟླ་བ་ལ་ཧཱུྃ༔ རྐང་མཐིལ་ཉི་མ་དང་རཾ་བཅས་བསྒོམ༔ རླུང་རོ་ལན་གསུམ་བསལ་ནས་རཾ་ལས་མེ་འབར་བས་ལུས་ཀུན་ཁྱབ༔
ཧཱུྃ་ཡིག་ཞུ་ནས་མེ་ཆེན་མཆེད༔ ཕུང་པོ་སྒྱུ་ལུས་བག་ཆགས་དང་བཅས་པ་ཚིག་སྟེ༔ སྣང་སྟོང་འཇའ་ལྟར་གསལ་བར་བསྒོམ༔ དེའི་ངང་ལ་བཟང་ངན་གྱི་འཕྲོ་མི་མཐུད་དེ་ཉལ༔ རྨི་ལམ་བཟང་རྟགས་བྱུང་ན་ལས་དང་ལྡན་ཞིང་འཕྲོ་བཟང་བའི་བརྡ༔ རྨི་ལམ་ངན་ན་ལས་འཕྲོ་མེད་པའམ༔ ཆོས་སྐྱོང་གིས་འཁུ་བ་ཡིན་པས༔ ཚོགས་བརྒྱ་དང་སྐོང་བཤགས་ལ་ལེགས་པར་འབུངས་དགོས། རྨི་ལམ་བཟང་པོའི་ལྟས་དང་ངན་པའི་ལྟས་གང་བྱུང་ཡང་རེ་དོགས་ཀྱི་རྗེས་སུ་མི་འབྲང་བར་ཆོས་ཐམས་ཅད་ཡེ་གདོད་མ་ནས་བདེན་མེད་སྒྱུ་མ་ལྟ་བུའི་ལམ་འཁྱེར་ལ་སློབ་པ་གལ་ཆེ། དེ་དག་གིས་ཞི་ཁྲོ་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོའི་དཀྱིལ་འཁོར་དུ་འཇུག་པའི་ཐོག་མར།
སྨིན་བྱེད་སྟ་གོན་གྱི་ཆོས་རྣམས་ལེགས་པར་གྲུབ་པ་ལགས་པས་དགེ་བ་གཞན་དོན་དུ་མི་གནས་པའི་བྱང་ཆུབ་ཆེན་པོར་ཡོངས་སུ་བསྔོ་བས་རྒྱས་གདབ་པར་ཞུ། བསོད་ནམས་འདི? དེ་དག་གིས་སྟ་གོན་གྱི་ཆོས་རྣམས་ལེགས་པར་གྲུབ་ཟིན་ཏེ་དངོས་གཞི་ནི་སང་ཉིན་འབྱུང་བ་ལགས་སོ། ། སློབ་མ་རྣམས་གྲོལ། དགེ་བསྔོ་ཤིས་བརྗོད་བྱ་ཞིང་རྒྱུན་གྱི་སྤྱོད་ལམ་ལ་འཇུག་གོ ། བཀའ་བརྒྱད་ཞི་ཁྲོའི་སྟ་གོན་གྱི་ལེ་ཚན་ནོ།། །། ༈ རིགས་བརྒྱ་རིགས་གཅིག་ཏུ་འདུས་པའི་རྡོར་སེམས་ཐར་ལམ་ལྔ་ལྡན་གྱི་དབང་ཆོག་སྐབས་འདིར་བྱ་བ་འབྲེལ་ཆགས་པས་འདིར་འཛུད་པར་བྱའོ། དཀྱིལ་འཁོར་གཙོ་བོ་བླ་མ་རྡོྃ་རྗེ་སེྃམས། ། དབྱེར་མེད་ཐྃར་པའི་ལྃམ་སྟོན་སྐུ་ལྔའིྃ་བདག ། བཀའ་དྲིན་སུམ་ལྡནྃ་དེ་ལ་གུས་བཏུད་ནས། དབྃང་བསྐུརྃ་རིགྃས་བརྒྱའིྃ་གཙུགྃ་ཏོརྃ་འདི་ན་སྤྲོ། །
གཉིས་པ་རྡོར་སེམས་ཐར་ལམ་ལྔ་ལྡན་གྱི་དབང་བསྐུར་རིགས་བརྒྱའི་གཙུག་ཏོར་བསྐུར་བ་ལ། ཐོག་མར་རང་ཉིད་དབང་ཐོབ་ཅིང་དམ་ཚིག་ལ་གནས་པའི་རྣལ་འབྱོར་པས། རང་དོན་བསྙེན་སྒྲུབ་ལས་གསུམ་སྔོན་དུ་སོང་ནས། གཅིག་ཏུ་བསྟན་འགྲོའི་དོན་ཆེད་དུ་གཞན་ཕན་གྱི་བློས་གཞན་རྗེས་སུ་འཛིན་པར་འདོད་པས་སྒྲུབ་གནས་ཡིད་དང་མཐུན་པར། དཀྱིལ་འཁོར་དབང་རྫས་མཆོད་རྫས་སོགས་མ་ཚང་བ་མེད་པར་གཞུང་བཞིན་དུ་འདུ་བྱ་ལ། ཐོག་མར་ཚིག་བདུན་གསོལ་འདེབས་སྐྱེས་རབས་གསོལ་འདེབས་སོགས་སོང་ནས། གཞུང་གི་གསོལ་འདེབས་སྐྱབས་སེམས་ནས་བཟུང་བདག་བསྐྱེད་མཆོད་བསྟོད་བར་བཏང་སྟེ་ཛཔ྄་ཁང་དབྱེ་བ་ནི། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ
ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར ་བསམ་མོ། ཞེས་སེ་གོལ་གཏོག བསྙེན་སྒྲུབ་ཀྱི་སྔགས་བཟླ། དེ་ནས་རྣམ་བུམ་བསྒྲུབ་པ་ནི། གཟུང་ཐག་ལ་འཇུས་ཏེ། ཕཊ྄་ཛཿ ས་ཕྱེས་ལ། རང་བྱུང་བུམ་པ་གཞལ་མེད་ཁང་ཆེན་པོར། ། སྐད་ཅིག་མཁའ་ལ་གཟའ་སྐར་ཤར་བ་བཞིན། །
དཀྱིལ་འཁོར་རྩ་བའི་ལྷ་ཚོགས་བཀྲ་ལམ་མེར། ། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། ། བྱང་སེམས་བདུད་རྩིས་བུམ་པ་གང་བར ་མོས། ། ཞེས་གསལ་བརྟན་གྱི་ངང་ནས་བུམ་སྒྲུབ་ཆེད་རྩ་སྔགས་སུམ་བརྒྱ་ལས་མི་ཉུང་བར་བཟླ། དེ་ནས་ལས་བུམ་ལ་དམིགས་ནས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་བ་ལྗང་སྔོན་གྱིས་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔ ཁྲོ་བོའི་ཆས་ཐམས་ཅད་དང་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་ཏེ་གཉིས་སུ་མེད་པར་གྱུར༔
བཛྲ་ས་མཱ་ཡ་ཛ་ཛཿཧཱུྃ་བཾ་ཧོཿ ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རྒྱལ་བ་ཀུན་གྱི་ཕྲིན་ལས་སྐུ༔ འཇིགས་བྱེད་འཇིགས་པའི་མཐུ་སྟོབས་ཅན༔ ཁྲོ་བོའི་རྒྱལ་པོ་ཁྱོད་ལ་བསྟོད༔ ལས་རྣམས་འགྲུབ་པར་མཛད་དུ་གསོལ༔ ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར ་མོས་ལ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ། མཐར་ཡིག་བརྒྱ་དབྱངས་གསལ་རྟེན་སྙིང་སོགས་དང་ཐུན་མཚམས་མཆོད་བསྟོད་ནི།
ཡེ་ཤེས་ལྷ་ཚོགས་སྤྱན་འདྲེན་གཤེགས༔ ཕྱི་ནང་གསང་བའི་མཆོད་པ་འབུལ༔ སྐུ་གསུང་ཐུགས་ཡོན་ཕྲིན་ལས་བསྟོད༔ ལྷག་ཆད་འགལ་འཁྲུལ་ཉམས་ཆག་བཤགས༔ མཆོག་དང་ཐུན་མོང་དངོས་གྲུབ་སྩོལ༔ དུང་ཆུ་མཆོད་ཡོན། ཨོཾ་ཨཱཿཧཱུྃ་ གིས་ཕུལ་ལ། བུམ་ལྷ་བདེ་སྟོང་གི་ངོ་བོར་ཞུ་བས་དམ་ཡེ་གཉིས་སུ་མེད་པའི་བྱང་སེམས་བདུད་རྩིས་བུམ་པ་གང་བར ་བསམ་མོ། ༈ རིག་མེ་དོར་བ་ནི། ཨོྃ་བཛྲ་ས་མ་ཡ་ཨོྃ།
ཨཱཿབཛྲ་ས་མ་ཡ་ཨཱཿ ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་མེ་ཏོག་ཕུལ་བས། བདག་དང་དཀྱིལ་འཁོར་བའི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར ་བསམ་ཞིང༌། ཨོྃ། ཡེ་ཤེས་རྒྱལ་པོ་སྐུ་གསུང་ཐུགས། ། ཡོན་ཏན་ཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བས། །
ཕྱག་རྒྱ་ཆེན་པོར་བདག་གྱུར་ཅིག ། ཨོྃ་བཛྲ་ས་མ་ཡ་ཧཱུྃ། ཨོྃ་བཛྲ་ས་མ་ཡ་སཏྭཾ། ཨོྃ་བཛྲ་ས་མ་ཡ་ཧོ། ཞེས་དངོས་གྲུབ་བསྐུལ་ཞིང་བསྟིམ་མོ། གནང་བ་ཞུ་བ་ནི། ཐལ་མོ་སྦྱར་བས་བཏུད་དེ། ཨོྃ། རྡོ་རྗེ་ཡེ་ཤེས་ཐོབ་བྱེད་པའི། ། དེ་བཞིན་གཤེགས་པ་ཐམས་ཅད་ཀྱི། །
སྙིང་པོའི་དཀྱིལ་འཁོར་ཆེན་པོ་འདིར། ། བདག་གི་སློབ་མར་འཇུག་པར་འཚལ། ཞེས་གསོལ་བས་གནང་བ་བྱིན་པར་བསམ་མོ། ། བསྔོ་སྨོན་མདོར་བསྡུས་ཙམ་བྱས་ནས་དཀྱིལ་འཁོར་ཡོལ་བས་དགབ། གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། དེ་ནས་བསྒྲུབ་བྱ་རྣམས་གྲལ་དུ་འཁོད་པ་དང་ལས་བུམ་ཆུས་ཁྲུས་བྱས་ལ། བདེ་གཤེགས་རྒྱལ་བ་རྣམས་ སོགས་ཀྱི་མཐར་ལས་སྔགས་དང༌། ཡིག་བརྒྱའི་མཐར། རྡོ་རྗེ་སློབ་མ་རྣམས་ཀྱིས་ཚེ་རབས་ཐོག་མེད་ནས་བསགས་པའི་ཉོན་མོངས་པ་སྡིག་པ་དང་སྒྲིབ་པའི་ཚོགས་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་བརྗོད།
བགེགས་གཏོར་བསང་སྦྱང་ལ། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱ་སྭཱ་ཧཱ། གསུམ་གྱིས་བསྔོ། ན་མོཿ
རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་བཅོམ་ལྡན་འདས་དཔལ་རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི། དཀྱིལ་འཁོར་གྱི་ལྷ་ཚོགས་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང༌། མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ།
གུ་གུལ་བདུག ། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། དེ་ནས་སློབ་དཔོན་གྱིས་ཞྭ་ཆོས་དང་བཅས་སྒྲ་དག་ལ་གསལ་བའི་སྒོ་ནས། འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་འཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ནས་དོན་ཐུགས་ཉམས་སུ་བཞེས་ཏེ། སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་སངས་རྒྱས། རིགས་ཀུན་ཁྱབ་བདག་རྡོ་རྗེ་སེམས་དཔའི་གོ་འཕང་ལ་འགོད་པར་བྱའོ་སྙམ་པས། སེམས་བསྐྱེད་རྒྱ་ཆེན་པོར་གསལ་བཏབ་སྟེ་གསན་པར་ཞུ། དེའང་འོ་སྐོལ་གྱི་སྟོན་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་གདུལ་བྱའི་བསམ་པ་དང༌།
དབང་པོ་དང༌། སྐལ་བའི་ཁྱད་པར་དང་རྗེས་སུ་མཐུན་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པར་བསྟན་པ་ཐམས་ཅད་ཀྱང་བསྡུ་ན་ཐེག་པ་རིམ་དགུའམ། དེའང་རྒྱུ་འབྲས་ཀྱི་ཐེག་པ་གཉིས་སུ་འདུ་སྟེ། ཀུན་བྱེད་རྒྱལ་པོ་ལས། ཐེག་པ་རྣམ་པ་གཉིས་ཡིན་ཏེ། ། མཚན་ཉིད་རྒྱུ་ཡི་ཐེག་པ་དང༌། ། འབྲས་བུ་རྡོ་རྗེ་ཐེག་པའོ། ། ཞེས་གསུངས་པ་ལྟར། ཐེག་པ་ཆེན་པོ་ཕ་རོལ་ཏུ་ཕྱིན་པས་བདེན་གཉིས་ལ་བཟང་ངན་བླང་དོར་དུ་བལྟ་བ་ལས། འདིར་ཀུན་རྫོབ་ཏུའང་ཆོས་རྣམས་ལ་མི་གཉིས་པའི་བསམ་སྤྱོད་དང་ལྡན་པས་འབྲས་བུའི་ངོ་བོ་སྣང་སྟོང་ཟུང་འཇུག་གི་ཆོས་སྐུར་རྟོགས་པར་བྱས་ལ།
ཏིང་ངེ་འཛིན་གྱིས་གོམས་པར་བྱེད་པའི་ཕྱིར་འབྲས་བུ་ལམ་བྱེད་ཀྱིས་ཁྱད་པར་དུ་འཕགས་པ་གསང་སྔགས་རྡོ་རྗེ་ཐེག་པ་ཡིན། དེ་ལྟར་ཡང་སློབ་དཔོན་སངས་རྒྱས་གསང་བས། ཐབས་ཀྱི་ཐེག་པ་ཆེན་པོ་ནི། ། རྣམ་པར་བྱང་དང་སྡུག་བསྔལ་དག ། ཀུན་རྫོབ་ཏུ་ཡང་དབྱེར་མེད་དེ། ། ལྟ་བ་མཐོ་དམན་དེ་ཙམ་མོ། ། ཞེས་དང༌། སྒྱུ་འཕྲུལ་གསང་བ་སྙིང་པོ་ལས། ། འདི་ནི་གསང་ཆེན་ངེས་པ་ཡི། ། འབྲས་བུ་ལམ་དུ་གྱུར་པ་ཡིན། །
ཞེས་གསུངས་སོ། ། དེ་ལའང་གསང་སྔགས་གསར་རྙིང་གཉིས། འདིར་གསར་མ་ལས་སྤྱན་འདྲེན་པ་པོ་ཡོན་བདག ། ཕྱག་བཞེས་ཀྱི་གཙུག་ལག་ཁང༌། ཞུ་ཆེན་པཎྜི་ཏ། སྒྱུར་བྱེད་ལོ་ཙཱ། ཞུ་རྟེན་མེ་ཏོག ། བསྒྱུར་བྱའི་ཆོས་ཀྱི་ཁྱད་པར་ཏེ། ཆེ་བ་དྲུག་གིས་འཕགས་པ་ནི་གསང་སྔགས་རྙིང་མ་ཡིན། དེ་ལའང༌།
ཕྱི་ཐུབ་པ་རྒྱུད་ཀྱི་ཐེག་པ་ཀྲྀ་ཡོག་སྡེ་གསུམ་དང༌། ནང་པ་ཐབས་རྒྱུད་ཀྱི་ཐེག་པ་བསྐྱེད་རྫོགས་རྫོགས་ཆེན་རྣམ་པ་གསུམ་སྟེ་དྲུག་ཏུ་དབྱེ་བའི་རང་སྐད་ཐུན་མོང་མ་ཡིན་པ་ལས་ནང་རྒྱུད། དེའང་རྒྱུད་སྡེ་དང་སྒྲུབ་སྡེ་གཉིས་ལས། འདིར་ལྷའི་ངོ་བོ་རིགས་ཐམས་ཅད་ཀྱི་ཁྱབ་བྱེད་དང་བརྒྱུད་པའི་བབས་སོའི་དབང་གིས་དེ་གཉིས་ཀའི་རྩ་བར་གྱུར་པ་ཡིན། སྤྱིར་སྔ་འགྱུར་རྡོ་རྗེ་ཐེག་པ་ལ་བཀའ་གཏེར་གྱི་བབས་སོ་གཉིས་སུ་བཞུགས་པ་ལས། འདིར་བཀའ་མ་ལས། བཀའ་བབ་ལུང་བསྟན། སྨོན་ལམ་དབང་བསྐུར། མཁའ་འགྲོ་གཏད་རྒྱ་སྟེ། ཁྱད་པར་གྱི་བརྒྱུད་པ་གསུམ་དང༌།
གཙོ་བོ་བརྒྱུད་ཐག་ཉེ་ཞིང༌། གཏེར་ཡིག་གི་དཔེ་དཔང་མངའ་བས་ཁུངས་བཙུན་པ་དང༌། གང་ལ་གང་འདུལ་གྱི་དུས་དང་འཚམས་པར་མངོན་དུ་སྣང་བའི་ཕྱིར་ཟབ་ལམ་ནུབ་པ་མེད་པས་ཁྱད་པར་དུ་འཕགས་པའི་གཏེར་གྱི་ཕྱོགས་སུ་གཏོགས་པ་ཡིན། དེ་ལའང་ཕྱོགས་བཞི་དབུས་ལྔའི་གཏེར་ཁ་ཆེན་པོ་ལྔར་གྲགས་པ་ལས་འདི་ནི་དབུས་གཏེར་ཟུག་པ་རྩ་བ་ལྟ་བུའི་ཆོས་སྡེ་སྟེ། གཏེར་གནས་དང་འདོན་པའི་དུས་རྟགས་རྟེན་འབྲེལ་སོགས་ཇི་ལྟར་ལུང་བསྟན་པ་བཞིན་གསེར་གླིང་ནོར་བུའི་བང་མཛོད་ནས་རྩ་གསུམ་གཏེར་བདག་གླིང་པའམ་ཀརྨ་ལས་འབྲེལ་རྩལ་ལ་སྔགས་སྲུང་ཨེ་ཀ་ཛཱ་ཊིས་མངོན་སུམ་དུ་ཕུལ་བའི་ཆོས་སྐོར་ཡིན་ཏེ། དེའང་དཔལ་རྡོ་རྗེ་སེམས་དཔའ་རིགས་དང་དཀྱིལ་འཁོར་ཐམས་ཅད་ཀྱི་ཁྱབ་བདག་ཡིན་པས་རྒྱུད་དང་རིག་སྔགས་ཀྱི་སྦྱོར་བ་མཐའ་དག་རྩ་བ་འདི་ལས་འཕྲོས་ཤིང༌། འདིར་མ་འདུས་པའི་ལྷ་སྔགས་མེད་པར་མ་ཟད་རྣམ་པ་ཙམ་དུའང་རྣམ་འཕྲུལ་བཀོད་པའི་ཡོན་ཏན་ཚད་མེད་པས། སངས་རྒྱས་ཀུན་གྱི་དགོངས་པ་འདུས་པའི་མདོ་ཆེན་པོ་ལས། སངས་རྒྱས་རྡོ་རྗེ་སེམས་དཔའི་མཚན་གང་གིས་ཐོས་པ་དེས་རྒྱལ་བ་མང་པོ་ལ་སྔོན་དུ་བྱ་བ་བྱས་པ་ཡིན་ནོ། ། རྡོ་རྗེ་སེམས་དཔའི་ཞིང་ཁམས་ཉིད་དུ་ངེས་པར་འབྱུང་བ་ཡིན་ནོ། །
རྒྱལ་བ་རྣམས་ཀྱིས་བྱིན་གྱིས་བརླབ་པ་ཡིན་ནོ། ། ཐེག་པ་ཆེན་པོར་ངེས་པར་འབྱུང་བ་དག་ཡིན་ནོ། ། མངོན་པར་ཤེས་པ་དག་དང་ལྡན་པ་ཡིན་ནོ། ། སངས་རྒྱས་ཀྱི་སྲས་སུ་ངེས་པ་དག་ཡིན་ནོ། ། ལྷག་མཐོང་གི་མིག་དང་ལྡན་པ་ཡིན་ནོ། ། ཞེས་སོགས་རྒྱུད་སྡེ་རྒྱ་མཚོར་མགྲིན་གཅིག་ཏུ་བསྔགས་པས་བསྒྲུབ་བྱའི་ལྷ་ཁྱད་པར་དུ་འཕགས་པ་དང༌། ངག་ཏུ་བརྗོད་པར་བྱ་བའི་སྔགས་ཚིག་ལ་རྡོར་སེམས་ཡི་གེ་བརྒྱ་པ་ལས་དགོས་པ་དང་ཕན་ཡོན་ཆེ་བ་མེད་དེ། རྟ་མཆོག་རོལ་པའི་རྒྱུད་ལས། གསང་སྔགས་རྒྱལ་པོ་བླ་མེད་པ། ། ལན་ཅིག་བརྗོད་པ་ཙམ་གྱིས་ཀྱང༌། །
སྡིག་པ་མ་ལུས་ཟད་བྱེད་ཅིང༌། ། ལས་རྣམས་ཐམས་ཅད་འགྲུབ་པར་གསུངས། ། ཞེས་སོགས་བཀའ་དང་བསྟན་བཅོས་ལས་ཀུན་ཏུ་མཐའ་ཡས་པ་འབྱུང་ཞིང༌། ལུགས་འདིའི་ཡང་སྙིང་ཡིག་དྲུག་ཀྱང་ཡིག་བརྒྱའི་ཐོག་མཐའ་བསྡུས་པ་ཡིན་པས་ཆེས་ཟབ་ལ་རྒྱུ་མཚན་དེ་དག་གིས་སྔགས་ཀྱི་ཆོ་ག་ཡི་གེ་བརྒྱ་པ་དང་མི་འབྲེལ་བ་ནི་མ་མཆིས་པས་སྒྲུབ་ཐབས་ཀྱི་སྔགས་ཁྱད་པར་དུ་འཕགས་པ་དང༌། དེ་ལའང་དམ་པ་རིགས་བརྒྱ། ཞི་བ་ཞེ་གཉིས། དེ་ཉིད་རིགས་ལྔ། གསང་ཆེན་རིགས་གཅིག་སོགས་སུ་སྒྲུབ་པའི་ཚུལ་རྒྱ་ཆེར་འབྱུང་བ་ལས། དེའང་རྩ་རྒྱུད་གསང་བ་སྙིང་པོར། མཁའ་དཀྱིལ་དྭང་མའི་དབྱིངས་ཉི་ཟླ། །
ཡེ་ཤེས་རྒྱལ་པོ་སྟངས་དཔྱལ་བསྒོམ། ། རྒྱལ་བའི་དཀྱིལ་འཁོར་ཐམས་ཅད་ཀུན། ། མ་ལུས་པ་ནི་བསྒོམ་པར་འགྱུར། ། ཞེས་གསུངས་པ་ལྟར་རྩ་རྒྱུད་ཀྱི་ཁུངས་ཀྱིས་ཟིན་ཅིང་ལྷ་གཅིག་བསྒོམས་པས་དཀྱིལ་འཁོར་ཐམས་ཅད་བསྒོམ་པར་འགྱུར་བ་ཡིན་པར་མ་ཟད། འདིའི་བསྐྱེད་རིམ་གྱི་ཆ་རྣམས་མ་ཧཱ། རྫོགས་རིམ་ཐུན་མོང་བ་རྣམས་རྒྱུད་ལུང་གཉིས་ཀ་ལྟར་སྟོན་ཅིང༌། ཁྱད་པར་དུ་ཐུན་མོང་མ་ཡིན་པའི་རྫོགས་རིམ་ཨ་ཏི་ཡོ་ག་ལྟར་སྟོན་པས་བསྐྱེད་རྫོགས་གསུམ་དྲིལ་གྱི་མན་ངག་ཤིན་ཏུ་ཟབ་ཅིང་འདྲིལ་བ་འོ་མའི་ནང་གི་རྩི་མར་ལྟ་བུ་འདི་ཉིད། སློབ་དཔོན་ཆེན་པོ་པདྨ་འབྱུང་གནས་ཀྱི་ཐུགས་ཀྱི་ཏི་ཀ་རྫོགས་ཆེན་འཁོར་འདས་རང་གྲོལ་ཞེས་མཁའ་འགྲོ་ཡེ་ཤེས་མཚོ་རྒྱལ་དང༌། གནུབས་ཆེན་སངས་རྒྱས་ཡེ་ཤེས་ལ་བགོ་སྐལ་དུ་གདམས་པའི་ཟབ་ཆོས་ཚིག་ཉུང་ཞིང་དོན་གསལ་བ། མཁས་བླུན་བར་མའི་འགྲོ་བ་མཐའ་དག་གིས་ཁྱེར་བདེ་ཞིང་ཕན་ཐོགས་པ།
གྲོལ་བ་བཞི་ལྡན་དེ་ཉིད་ཀྱི་ཆ་ལག་རྡོར་སེམས་ཐར་ལམ་ལྔ་ལྡན་གྱི་སྨིན་བྱེད་ཀྱི་དབང་བསྐུར་སྒྲུབ་པའི་སྐབས་སུ་བབ་པ་ཡིན་ལ། དེ་ལའང་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། བདག་ཉིད་སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱིས་ཐོག་མར་དབང་བསྐུར་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ནས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ བླ་མ་རྡོ་རྗེ་སེམས་དཔའ་ཡི༔ དཀྱིལ་འཁོར་སྨིན་པའི་དབང་མཆོག་དག༔ དམ་ལྡན་བུ་ལ་གནང་བ་སྩོལ༔ ཕྱིན་ཆད་བསྐྱེད་རྫོགས་རྒྱུད་ལ་གནས༔
དེ་ནས་དྲིས་ལན་གདབ་པ་དང་ཆབས་ཅིག་ཏུ་དམ་ཚིག་རྡོ་རྗེའི་མནའ་ཆུ་སྦྱིན་པ་འདི་ལ་གསན་པར་ཁྱབ་པ་གདའ། ཧོ། ཁྱེད་རྣམས་སྐལ་ལྡན་དམ་ཚིག་ཅན། ། ལས་ཅན་བུ་ལ་དབང་མཆོག་སྦྱིན། ། འདི་ནི་དམ་ཚིག་རྡོ་རྗེའི་ཆུ། ། དམ་བསྲུངས་དངོས་གྲུབ་སྣ་ཚོགས་འཐོབ། ། ཞེས་བདུད་རྩི་བླུད། དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བགྱིའོ་སྙམ་པས་རྡོ་རྗེའི་བྲོ་བོར་བ་འདིའི་རྗེས་ཟློས་མཛོད། ཨ་མྲྀ་ཏ་ས་མ་ཡ་ཨི་དནྟེ་ན་ར་ཀན། དེ་ནས་རྒྱུད་འདག་པའི་སླད་དུ།
མདུན་གྱི་ནམ་མཁར་ལྷ་དང་བླ་མ་དབྱེར་མེད་པར་བཅོམ་ལྡན་འདས། དཔལ་རྡོ་རྗེ་སེམས་དཔའ་སྐུ་ལྔ་རིགས་འདུས་ཞི་ཁྲོ་སྒྱུ་འཕྲུལ་དྲྭ་བའི་བདག་ཉིད་ཆེན་པོར་བཞུགས་པའི། ངང་མདངས་ཐུགས་རྗེའི་རྣམ་རོལ་རྩ་གསུམ་རྒྱ་མཚོའི་ཚོགས་དང་བཅས་པ། དགོངས་ཀློང་ཟབ་གསལ་ཉག་གཅིག་ཏུ་བཞུགས་པའི་སྤྱན་སྔར་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌། སེམས་བསྐྱེད་དམན་པ་རྣམས་ཐེག་ཆེན་བྱང་ཆུབ་མཆོག་ལ་འགོད་པའི་སྨོན་འཇུག་གི་སེམས་བསྐྱེད་དང༌། སྤང་བླང་གི་ཆོས་ཐམས་ཅད་བློ་བྲལ་སྟོང་གསལ་མཉམ་ཡངས་ཆེན་པོར་སྡོམ་ཞིང་ཡེ་བསྲུངས་ཆེན་པོར་གཞོལ་བར་བགྱིད་སྙམ་པས་འདིའི་རྗེས་ཟློས་མཛོད། བླ་མ་སངས་རྒྱས་འཁོར་དང་བཅས༔ ཀུན་གྱིས་བདག་ལ་དགོངས་སུ་གསོལ༔ བླ་མ་དཀོན་མཆོག་གསུམ་པོ་ལཿ བྱང་ཆུབ་མ་ཐོབ་བར་དུ་ནི༔
སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔ སྨོན་འཇུག་བྱང་ཆུབ་སེམས་བསྐྱེད་དོ༔ སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔ རང་བྱུང་མཐའ་བྲལ་གསལ་སྟོང་བསྒོམ༔ ཞེས་དེ་དག་གིས་རྒྱུད་སྦྱོང་བ་རྣམས་ལེགས་པར་གྲུབ་སྟེ། དངོས་གཞི་དབང་གི་གཞི་བརྟན་པར་བྱ་བའི་སླད་དུ་ཡེ་ཤེས་པ་དབབ་པ་ཡིན་པས།
ཁྱེད་རང་རྣམས་ཀྱིས་སྒོ་གསུམ་ལེགས་པར་སྡོམས་ལ། སེམས་ཀྱི་གནད་གཞན་དུ་མ་ཡེངས་པར་དམིགས་པ་འདི་བཞིན་དུ་མཛད་འཚལ། ཨོཾ་བཛྲ་ཨ་མྲྀ་ཏ? སྭ་བྷཱ་ཝ? ཁྱེད་རང་རྣམས་ཀྱི་གདོས་བཅས་ཕུང་ཁམས་ཀྱིས་མཚོན་པའི་མ་དག་པའི་སྣང་བ་ཐམས་ཅད་མི་དམིགས་པ་སྟོང་པར་སྦྱངས། སྟོང་པའི་ངང་ལས་འོག་མིན་མངོན་པར་དགའ་བའི་ཞིང་ཁམས། མཚན་ཉིད་ཡོངས་སུ་རྫོགས་པའི་དབུས་སུ་ཁྱེད་རང་རྣམས་གང་དུ་གནས་པའི་གདན་པད་ཟླའི་གདན་ལ། རང་ཉིད་བླ་མ་རྡོ་རྗེ་སེམས་དཔའ་དཀར་གསལ་ཞལ་གཅིག་ཕྱག་གཉིས་པ་གཡས་པས་རྡོ་རྗེ་ཐུགས་ཀར་འཛིན་ཅིང་གཡོན་པས་དྲིལ་བུ་དཀུར་བརྟེན་པ། ཡུམ་དབྱིངས་ཕྱུག་མ་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་དར་གྱི་ན་བཟའ་དང་རིན་པོ་ཆེའི་རྒྱན་གྱིས་སྤྲས་པ། ཡབ་ཡུམ་སྐུ་ལ་འོད་ལྔའི་དྲྭ་བས་མཛེས་པའི་ཀློང་དུ་འཇའ་ཚོན་ལས་གྲུབ་པའི་སྤྱན་བྱེ་བ་བརྒྱ་སྟོང་ཤིག་ཤིག་མེར་མེར་དུ་བཀྲ་བ་ལ། རྒྱལ་བ་ཞི་ཁྲོ་རབ་འབྱམས་སོགས་སངས་རྒྱས་དང་བྱང་ཆུབ་སེམས་པ་དཔའ་བོ་མཁའ་འགྲོའི་ཚོགས་མ་ལུས་ཤིང་ལུས་པ་མེད་པ་ཐམས་ཅད་མཁའ་ལ་སྤྲིན་གཏིབས་པ་ལྟར་ལམ་གྱིས་གསལ་བར་གྱུར།
དེ་ལྟར་ཡོངས་སུ་གསལ་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོས་མཚན་པར་གསལ་བ་ལས་འོད་ཟེར་འཕྲོས། ཕྱོགས་བཅུའི་རྒྱལ་བའི་ཞིང་དང༌། རང་སྣང་ལོངས་སྐུའི་ཞིང་ཁམས་འོག་མིན་མངོན་པར་དགའ་བ་ནས་བླ་མ་རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི་ལྷ་ཚོགས་རྩ་གསུམ་རབ་འབྱམས་སྤྱན་དྲངས་ཏེ་ཁྱེད་རང་རྣམས་ལ་སིབ་སིབ་ཐིམ་པས་རྒྱུད་བྱིན་གྱིས་བརླབས་པའི་མོས་པ་མཛོད། ཧཱུྃ༔ རྣམ་དག་ཆོས་སྐུ་གཡོ་མེད་སྤྲོས་བྲལ་ལས༔ སྣ་ཚོགས་ལོངས་སྐུ་རྒྱལ་བ་ཞི་ཁྲོའི་ཚོགས༔ གཉིས་བསྡུས་སྤྲུལ་པ་འགྲོ་དོན་ཡིད་སྣང་ཕྱིར༔ ཀུན་རྫོབ་སྒྱུ་མ་ཙམ་དུ་གཤེགས་སུ་གསོལ༔
ཨོཾ་ཧཱུྃ་ཏྲཱཾ་ཧྲཱི་ཨཱཿ ཨོཾ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཛྙཱ་ན་ཨ་བེ་ཤ་ཡ་ཕཻཾ་ཕཻཾ་ཛ་ཛཿ ཛཿཧཱུྃ་བཾ་ཧོཿ ཡེ་ཤེས་པ་བརྟན་པར་གྱུར་པའི་མོས་པ་མཛོད། ཏིཥྛ་བཛྲ། སློབ་དཔོན་གྱི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུར་འཕྲོས་པས་གདན་གསུམ་ཚང་བའི་དབང་གི་ལྷ་ཚོགས་ཀྱིས་ནམ་མཁའ་གང་བར་བཛྲ་ས་མཱ་ཡ་ཛཿ ས་སྤྱན་དྲངས། ཨརྒྷཾ་ སོགས་ཀྱིས་མཆོད། ནམ་མཁའ་གང་བའི་དབང་གི་ལྷ་ཚོགས་རྣམས་ཀྱིས་བཀྲ་ཤིས་པའི་རྣམ་པ་དུ་མ་དང་ལྡན་པས། རིན་པོ་ཆེའི་བུམ་པའི་བདུད་རྩིའི་ཆུ་རྒྱུན་གྱིས་དབང་བསྐུར་བར ་མོས་ལ།
ཧཱུྃ༔ ཆོས་སྐུ་བུམ་པའི་ལྟོ་བ་རུ༔ རྡོར་སེམས་ཞི་ཁྲོའི་དཀྱིལ་འཁོར་རྫོགས༔ སྐལ་ལྡན་བུ་ཡི་སྤྱི་བོར་བསྐུར༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཀཱ་ཡ་ཨ་བྷི་ཥིཉྩ་ཧཱུྃ། དེ་ལྟར་བུམ་པའི་དབང་བསྐུར་བས། ལུས་ཀྱི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་ལུས་ལྷར་བསྒོམ་པ་ལ་དབང༌།
མཐར་ཐུག་སྣོད་བཅུད་ཀྱིས་བསྡུས་པའི་ཆོས་ཐམས་ཅད་སྣང་སྟོང་སྒྱུ་འཕྲུལ་དྲྭ་བའི་བདག་ཉིད་བཅོམ་ལྡན་འདས། དཔལ་རྡོ་རྗེ་སེམས་དཔའི་སྐུ་མི་ཟད་པ་བརྒྱན་གྱི་འཁོར་ལོར་བྱིན་གྱི་བརླབས་པ་ཡིན་ནོ། ། དེ་ནས་གསང་བའི་དབང་བསྐུར་བ་ནི་བྷནྡྷ་ཐོགས་ལ། བྷནྡྷ་བདེ་བ་ཆེན་པོའི་ཕོ་བྲང་དུ་བླ་མ་ཡབ་ཡུམ་སྦྱོར་བའི་དཀར་དམར་གྱི། བྱང་སེམས་བྷནྡྷར་འཁྱིལ་བའི་བདུད་རྩི་ལྕེ་ཐོག་ཏུ་བཞག་པར་མོས་ལ། ཧཱུྃ༔ ཐབས་ཤེས་བྷནྡྷ་མཚན་ལྡན་འདི༔ བདུད་རྩིའི་སྔགས་ཕྲེང་གསུང་དབྱངས་རྫོགས༔ སྐལ་ལྡན་བུ་ཡི་མགྲིན་པར་བསྐུར༔ བཟླས་བརྗོད་སྔགས་ཀྱི་དབང་ཐོབ་ཤོག༔
ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཝཱཀྐ་ཨ་བྷི་ཥིཉྩ་ཨཱཿ ཞེས་བདུད་རྩི་མྱངས་པས་རྩ་ཐམས་ཅད་བདུད་རྩིས་གང༌། དུག་གསུམ་གྱི་རྣམ་རྟོག་འགགས། བདེ་བའི་ཡེ་ཤེས་སྐྱེས་པར་བསམ། དེས་གསུང་གི་དབང་ཐོབ་ཅིང་ངག་གི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་ངག་སྔགས་ཀྱི་འཁོར་ལོ་བསྒོམ་པ་ལ་དབང༌། མཐར་ཐུག་སྒྲ་སྐད་ཐམས་ཅད་གྲགས་སྟོང་འགག་མེད་བཅོམ་ལྡན་འདས། དཔལ་རྡོ་རྗེ་སེམས་པའི་གསུང་མི་ཟད་པ་བརྒྱན་གྱི་འཁོར་ལོར་བྱིན་གྱིས་བརླབས་པ་ཡིན་ནོ། ། དེ་ནས་སྔགས་ཀྱི་རྗེས་གནང་གི་ཆེད་དུ་སློབ་དཔོན་གྱི་ཐུགས་ཀ་ནས།
སྔགས་ཀྱི་ཕྲེང་བ་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱུང་བ་ཞལ་ནས་ཐོན། ཁྱེད་རང་རྣམས་ལྷར་གསལ་བའི་ཞལ་དུ་ཞུགས། ཐུགས་ཀའི་ས་བོན་གྱི་མཐར་གཡས་སྐོར་དུ་འཁོད་པའི། བརྟན་གཡོའི་སྒྲ་སྐད་ཐམས་ཅད་གྲགས་སྟོང་གཞོམ་མེད་གསུང་གི་ངོ་བོར་དག་པའི་མོས་པ་དང་བཅས་སྔགས་འདིའི་རྗེས་ཟློས་ལན་གསུམ་མཛོད། ཨོཾ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཡིག་བརྒྱ་བརྗོད། དེ་ནས་ཁྱེད་རང་རྣམས་ཀྱིས་སློབ་དཔོན་ལ་དྲིན་ལན་གྱི་ཚུལ་དུ་མེ་ཏོག་འཐོར་བཞིན་པར་འདིའི་རྗེས་ཟློས་མཛོད། བཅོམ་ལྡན་བདག་གིས་བཟུང་ལགས་ཀྱིས། ། བདག་ལ་འགོ་བར་བྱིན་གྱིས་རློབས། ། ལན་གསུམ།
སློབ་དཔོན་གྱིས་ཀྱང་ཁྱེད་རང་རྣམས་ཀྱིས་ཕུལ་བའི་མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ཏེ་སྤྱི་བོར་བཞག་པས། སྙིང་ཁའི་སྔགས་ཕྲེང་རྣམས་བྱང་ཆུབ་མ་ཐོབ་ཀྱི་བར་དུ་བརྟན་ཅིང་ནུས་ལྡན་དུ་བྱས་པའི་མོས་པ་མཛོད། བཅོམ་ལྡན་འདི་ལ་བསྩལ་ལགས་ཀྱི། ། འདི་ལ་འགོ་བར་མཛད་དུ་གསོལ། ། སྔགས་ཀྱི་དངོས་གྲུབ་སྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། སློབ་མ་འདི་རྣམས་ཀྱི་རྒྱུད་ལ་བཅོམ་ལྡན་འདས། དཔལ་རྡོ་རྗེ་སེམས་དཔའི་གསུང་སྔགས་ཀྱི་བྱིན་རླབས་མ་ལུས་པ་འཇུག་ཅིང་བརྟན་པར་གྱུར་ཅིག ། ཤེས་རབ་ཡེ་ཤེས་ནི། བདེ་སྟོང་དབྱེར་མེད་མཚོན་བྱེད་མེ་ལོང་སིནྡྷཱུ་རའི་ཐིག་ལེ་སྙིང་གར་བྱུགས་པས་ གཟུགས་དང་ལང་ཚོ་རྫོགས་པའི་ཤེས་རབ་མ་སྙེམས་མའི་ངོ་བོར་པང་དུ་འཁོད་པར ་བསམས་ལ།
ཧཱུྃ། འདི་བསྟེན་སངས་རྒྱས་ཐམས་ཅད་ཀྱི། ། བླ་མེད་བྱང་ཆུབ་མཆོག་གི་ལམ། ། སྐལ་ལྡན་བུ་ལ་དབང་བསྐུར་བས། ། དགའ་བཞིའི་ཡེ་ཤེས་རྒྱས་པར་ཤོག ། ཀརྨ་མུ་དྲ་ཛྙཱ་ན་སིདྡྷི་ཧཱུྃ། ། ཞེས་འདུ་ཤེས་གསུམ་ལྡན་གྱིས་རིག་མ་དང་མཉམ་པར་སྦྱོར་བས་དགའ་བ་བཞིའི་རིམ་པས་ལྷན་སྐྱེས་ཀྱི་བདེ་བ་བརྟན་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨཱ་ཀཽ྅་ཧཾ། ཞེས་བརྗོད་ཅིང་འཁྱུད་རྒྱ་བྱ། དེ་ལྟར་ཤེས་རབ་ཡེ་ཤེས་ཀྱི་དབང་བསྐུར་བས།
ཐུགས་ཀྱི་དབང་ཐོབ། ཡིད་ཀྱི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་སུ་ལམ་ཕོ་ཉ་བསྒོམ་པ་ལ་དབང༌། མཐར་ཐུག་འཁོར་འདས་ཀྱི་རྟོག་ཚོགས་ཐམས་ཅད་བདེ་བ་ཆེན་པོ། རྡོ་རྗེ་སེམས་དཔའི་ཐུགས་མི་ཟད་པ་བརྒྱན་གྱི་འཁོར་ལོར་བྱིན་གྱིས་བརླབས་པ་ཡིན་ནོ། ། སློབ་དཔོན་དཀྱིལ་འཁོར་གྱི་གཙོ་བོ་དང་ཐ་མི་དད་པའི་ཐུགས་ཀ་ནས་ཡེ་ཤེས་ཀྱི་འོད་ཟེར་དཔག་ཏུ་མེད་པ་འཕྲོས། ཁྱེད་རང་རྣམས་ཀྱི་སྙིང་ཁར་མདུང་ཚུགས་སུ་ཟུག་པས། གཉིས་འཛིན་གྱི་རྟོག་པ་དག་ནས་རང་ལུས་འོད་ཕུང་དུ་ཡལ། རིག་སྟོང་རྗེན་པའི་ཡེ་ཤེས་ཟབ་གསལ་ཀ་དག་གི་ངོ་བོ། མེ་ལོང་གཡའ་བྲལ་ལྟ་བུ་རྒྱུད་ལ་སྐྱེས་པའི་མོས་པ་དང་བཅས་ཏེ་ཅུང་ཟད་མཉམ་པར་ཞོག་མཛོད།
དེའི་དོན་གསལ་སྟོང་རང་བཞིན་གྱིས་མ་གྲུབ་པར། རྩལ་སྣང་འགག་མེད་དུ་འཆར་བའི་ཤེལ་རྡོ་འདི་ཉིད་ཀྱི་མཚོན་དཔེ་བསྟན་པ་ལ་གསན་འཚལ། ཧཱུྃ༔ ཤེལ་རྡོ་ཆོས་དབྱིངས་དཀྱིལ་འཁོར་ཏེ༔ བདེ་སྟོང་ཡན་ལག་ངོ་སྤྲོད་རྫོགས༔ སྐལ་ལྡན་བུ་ཡི་སྙིང་གར་བསྐུར༔ ཡོངས་རྫོགས་ཀ་དག་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཙིཏྟ་ཨ་བྷི་ཥིཉྩ་ཧཱུྃ། དེ་ལྟར་དབང་བཞི་པ་བསྐུར་བས་སྒོ་གསུམ་ཆ་མཉམ་གྱིས་བསགས་པའི་བག་ཆགས་ཀྱི་དྲི་མ་དག །
ལམ་ཁྲེགས་ཆོད་ཐོད་རྒལ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་དཔལ་རྡོ་རྗེ་སེམས་དཔའི་གསང་གསུམ་ཡོངས་རྫོགས་འཐོབ་པའི་སྐལ་བ་ཅན་དུ་བྱས་སོ། ། མཐའ་རྟེན་གཏོར་མའི་དབང་བསྐུར་བ་ནི། གཏོར་སྣོད་རིན་ཆེན་གཞལ་ཡས་ཁང་དུ། གཏོར་མ་རིགས་འདུས་བླ་མ་རྡོ་རྗེ་སེམས་དཔའ། རྒྱལ་བ་ཞི་ཁྲོ་རབ་འབྱམས་དང་བཅས་པ་ཁྱེད་རྣམས་ཀྱི་སྤྱི་བོར་བྱོན། སྒོ་གསུམ་བྱ་བྱེད་དྲི་མ་བག་ཆགས་དང་བཅས་པ་སྦྱངས། དབང་བཞི་ཅིག་ཅར་དུ་ཐོབ། ཞི་རྒྱས་དབང་དྲག་གི་ཕྲིན་ལས་རབ་འབྱམས་ཀྱིས་གཞན་དོན་སྒྲུབ་པ་ལ་དབང༌། སྣང་གྲགས་རིག་གསུམ་ཡི་དམ་ལྷའི་སྐུ་གསུང་ཐུགས་ཡོན་ཏན་ཕྲིན་ལས།
མི་ཟད་པ་བརྒྱན་གྱི་འཁོར་ལོས་བྱིན་གྱིས་བརླབས་པའི་མོས་པ་མཛོད་ཅིག ། ཧཱུྃ༔ གཉིས་མེད་རྨད་བྱུང་ཡོན་ཏན་རྫོགས༔ ཀུན་འདུས་གཏོར་མ་ཕྲིན་ལས་དབང་༔ སྐལ་ལྡན་བུ་ལ་ཡོངས་རྫོགས་བསྐུར༔ ལས་བཞིའི་དཀྱིལ་འཁོར་ཡོངས་རྫོགས་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ། དེ་དག་གིས་དབང་བཞིའི་མཐའ་རྟེན་དང་བཅས་པ་ལེགས་པར་གྲུབ་པ་ལ། ཕྱོགས་དུས་རྒྱལ་བ་སྲས་དང་བཅས་པས་ཤིས་པར་བརྗོད་པའི་གླུ་དབྱངས་སྒྲོགས་ཤིང་མེ་ཏོག་མནྡ་ར་བའི་ཆར་ཕབ་པས་དགེ་ལེགས་ཀྱི་སྣང་བས་ཕྱོགས་ཀུན་ཏུ་ཁྱབ་པའི་མོས་པ་མཛོད།
ཧཱུྃ༔ ཆོས་སྐུ་འགྲོ་འདུལ་ལོངས་སྤྱོད་རྫོགས༔ གང་འདུལ་ཐབས་མཁས་དེར་སྟོན་པ༔ སྐལ་ལྡན་བུ་ལ་སྨིན་བྱས་ནས༔ འགྲོ་འདུལ་རེ་སྐོང་བཀྲ་ཤིས་ཤོག༔ དེ་ནས་དབང་བསྐུར་ལེགས་པར་ཐོབ་པའི་སྐུ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་ཕུལ་མཛོད། དེ་དག་གི་སྐབས་སུ་ཐོབ་པའི་དམ་ཚིག་གི་རིམ་པ་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ཁྱེད་ལ་བདག་ནི་འབུལ་ལགས་ན༔
སློབ་མར་བཟུང་ནས་སྤྱད་དུ་གསོལ༔ དབང་བསྐུར་ཐོབ་པ་ལས་བྱུང་བའི་དགེ་བའི་རྩ་བ་རྣམས་གཞན་དོན་དུ་བསྔོ་བ་དང་སྨོན་ལམ་གྱིས་མཚམས་སྦྱོར་ལྷན་ཅིག་ཏུ་མཛད་པར་ཞུ། བསོད་ནམས? རྗེས་ཀྱི་བྱ་བ་སྤྱི་ལྟར་ཤེས་པར་བྱའོ། ། རྡོྃ་རྗེྃའི་ཡེ་ཤེས་རྒྱུད་ལ་འཇུག་པའི་ཐབས། ། རྒྱལ་སྲས་སེམྃས་དཔྃའ་རྣམས་ཀྱི་ཕྱག་སྲོལ་རྨད། ། གསཾང་སྔཾགས་སྤྱི་དང་མཐུན་པར་བསྡེབས་འདི་ཡང༌། ། བསྟནཾ་པ་འཛིཾན་སྐྱོང་སྤེལ་བའི་བཙས་སུ་སྨོན། གཉིས་པ་རྡོར་སེམས་འཁོར་འདས་རང་གྲོལ་གྱི་དབང་གི་ལེའུ་ཚན་ནོ།། །། ༈ ཞིྃ་ཁྲཽྃའི་རོལ་གར་དམྃ་པྃའི་འཁོར་ལོ་བསྒྱུར། ། རིྃགས་བརྒྱྃའི་ཁྱབ་བདག་བླ་མ་ལ་བཏུད་ནས། །
དབྃང་ཆེྃན་འགྲོ་བ་ཀུན་གྲོལ་དངོྃས་གཞིྃའི་ཁྲིགས། ། བདེ་གཤེགས་སྙིང་པོ་སྨིན་པའི་གསོས་སུ་སྤེལ། བཀའ་བརྒྱད་ཆེན་མོ་གསང་བ་ཟིལ་གནོན་ལས། ཞི་ཁྲོ་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོ་ཞེས་བྱ་བའི། སྟ་གོན་སྔོན་དུ་སོང་ནས། དངོས་གཞིའི་དབང་བསྐུར་ལའང་སྦྱོར་དངོས་རྗེས་གསུམ་ལས། ཐོག་མར་སྦྱོར་བ་བཤམ་བཀོད་ལ། མདུན་སྟེགས་ཁེབས་ལྡན་གྱི་ཁར། ཞི་ཁྲོའི་དཀྱིལ་འཁོར་གྱི་བཀོད་པའམ། མ་འབྱོར་ན་ལྷ་གྲངས་ཚོམ་བུར་བཀོད་པའི་དབུས་སུ་བུམ་པ།
གསང་ཐོད། མེ་ལོང༌། ཤེལ་རྡོ་སོགས་དབང་བཞི་བརྩེགས་ཐབས་སུ་དགོད། མདུན་རྒྱབ་གང་བདེར། ཀུན་བཟང་ཞི་བའི་གཏོར་མ་ལ་གདན་གོར་མོ་སུམ་བརྩེགས་པད་འདབ་བཅུ་དྲུག་མར་སྦུབ། དེ་སྟེང་པད་འདབ་བརྒྱད་ཡར་གཟེད་པའི་སྟེང༌། ཞི་གཏོར་པད་འདབ་བཞིས་མཚན་པ་བཞག ། མདུན་དུ་རྨད་བྱུང་གཏོར་མའི་གཡས་གཡོན་དུ་སྨན་རཀ ། ཆད་བརྟན་བསྐུལ་གསུམ། ཆོས་སྲུང་གཏོར་མ།
བྱང་ཤར་མཚམས་འཛིན་མེ་ཏོག་ནས་བརྩམ་ཏེ་ཆུ་གཉིས་ཉེར་སྤྱོད་བསྐོར་བཤམ་བྱས་ལ། གཞན་ཡང་གང་བདེར་མིག་དར། མེ་ཏོག ། དམ་ཆུ། མིང་ཡིག ། ཕུར་པ། གསེར་ཐུར། དོར་ར། ཕྱག་ཤིང༌། སྔོན་གཏོར་བཅས་སྔོན་འགྲོའི་ཡོ་བྱད་མ་ཚང་པ་མེད་པར་འདུ་བྱ།
དེ་ནས་ལྷ་ཙཀ་ལ། ཀུན་བཟང་ཡབ་ཡུམ། རྒྱལ་བ་རིགས་ལྔ། སེམས་དཔའ་ཡབ་ཡུམ་བརྒྱད། ཐུབ་པ་རིགས་དྲུག ། སྒོ་བ་བཞི། དག་པ་རིག་འཛིན་ཡབ་ཡུམ། སྒོ་མ་བཞི། ཆེ་མཆོག་ཧེ་རུ་ཀ ། དབྱིངས་ཕྱུག་མ།
ཁྲག་འཐུང་ཡབ་ཡུམ་ལྔ། ཀཽ་རཱི་མ་བརྒྱད། སིཾ་ཧ་མ་བརྒྱད། སྒོ་མ་བཞི། མཁའ་འགྲོ་སྡེ་ལྔ། སྒོ་མ་བཞི། རྡོ་རྗེ་གཞོན་ནུ་ཡབ་ཡུམ། དབང་ཕྱུག་ཉེར་བརྒྱད། སྒོ་མ་བཞི། པྲོག་ཞུ།
ཅོད་པན། སྟོད་གཡོགས། ག་ཤལ། རུས་རྒྱན། སྙན་རྒྱན་སོགས་གདུ་བུ་རྣམས། སྨད་དཀྲིས། གཏོར་མ། གཟུང་ཐག་རྡོ་རྗེ། གསེར་གྱི་འཁོར་ལོ། དུང་དཀར།
རྡོ་རྗེ་རྒྱ་གྲམ། དྲིལ་བུ། ཧོམ་གཟར་བླུགས། པད་ཕྲེང་ངམ་སྔགས་བྱང༌། ཤེལ་གྱི་མཆོད་རྟེན། སྒྲུབ་གཏོར། ཀུན་བཟང་ཡབ་ཡུམ། རྡོ་རྗེ། བྷནྡྷ། མེ་ལོང་ངམ་འཇའ་འོད་ཀྱི་གུར་ཁྱིམ།
རིག་མ། ཤེལ་རྡོ་མེ་ལོང༌། སྒྲོ་མདངས་ཐིག་ལེ་ཚོམ་བུ། བཀྲ་ཤིས་རྫས་བརྒྱད། སོགས་མ་ཚང་བ་མེད་པར་གཞུང་བཞིན་འདུ་བྱའོ། ། གཉིས་པ་དངོས་གཞི་ལ། སྒྲུབ་པ་དང་བསྐུར་བ་གཉིས་ལས། ཐོག་མར་སྒྲུབ་པ་ལ། ཚིག་བདུན་གསོལ་འདེབས་སྐྱེས་རབས་གསོལ་འདེབས་སོགས་སོང་ནས། ཞི་ཁྲོ་ན་རཀ་དོང་སྤྲུགས་ཀྱི་ཆོ་ག་བླ་མེད་སྙིང་པོ་སྐྱབས་སེམས་ནས་བཟུང༌།
བདག་བསྐྱེད་མཆོད་བསྟོད་ཀྱི་བར་བཏང་སྟེ་ཛཔ྄་ཁང་དབྱེ་བ་ནི། བདག་མདུན་འཇུག་པ་གཅིག་བསྐྱེད་ལ། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་ བསམ་མོ། །

ཞེས་སེ་གོལ་གཏོག་པས་གསལ་གདབ་ལ་བདག་མདུན་དབྱེར་མེད་དུ་དམིགས་ནས་ཛཔ྄་བསྐུལ་དང་བསྙེན་དམིགས་མཐར་བདག་མདུན་དབྱེར་མེད་ཀྱི་བསྐྱེད་བཟླས་བྱ། དེ་ནས་རྣམ་བུམ་སྒྲུབ་པ་ནི། ཨོྃ་བྷྲཱུྃ་ཡཾ་ཧཱུྃ༔ ཧོ་པཾ་ལས་པདྨ་འདབ་མ་བརྒྱད་པ་རིན་པོ་ཆེ་སྣ་ཚོགས་ལས་གྲུབ་པ༔ དེའི་སྟེང་དུ་བྷྲཱུྃ་ལས་བུམ་པ་ཡེ་ཤེས་ཀྱི་གཞལ་ཡས་ཁང་ཕྱི་ནང་ཟང་ཐལ་མཐའ་དབུས་ཀྱི་ཚད་དང་བྲལ་བར༔ ལྟོ་བ་ཆེ་ཞིང་ཟླུམ་པ༔ མཆུ་འཕྱང་ཞིང་གཡེལ་བ༔ ཞབས་ཞུམ་ལ་མཛེས་པ༔ ཁ་རྒྱན་དཔག་བསམ་གྱི་ཤིང་དང་སྒྲོ་མདངས་མེ་ལོང་རྡོ་རྗེ་གཟུང་གི་ཐག་པ་དུང་དམར་བདུད་རྩི་དང་ལྡན་པ༔ དེའི་དབུས་སུ་པདྨ་དང་ཉི་ཟླའི་གདན་ལ༔ ཆོས་སྐུ་ཀུན་ཏུ་བཟང་པོ་སྐུ་མདོག་མཐིང་ཀ༔
ཞལ་གཅིག་ཕྱག་གཉིས་ཀྱིས་མཉམ་བཞག་མཛད་པའི་པང་དུ་ཡུམ་ཀུན་ཏུ་བཟང་མོ་དང་གཉིས་མེད་དུ་འཁྲིལ་བ༔ འཁོར་དུ་རྒྱལ་བ་རིགས་ལྔ་ཡབ་ཡུམ་འཁོར་དང་བཅས་པ༔ ཕྱིའི་སྒོ་སྲུང་བདུད་རྩི་འཁྱིལ་བ་ཧཱུྃ་མཛད་དམ་ཚིག་གི་ཕྱག་རྒྱ་དང་ལྡན་པ༔ དམ་པ་རིགས་བརྒྱའི་དཀྱིལ་འཁོར་གསང་བའི་ལྷ་ཚོགས་རྣམས་སྣང་ལ་རང་བཞིན་མེད་པར་གསལ་བའི་སྐུ་གསུང་ཐུགས་ཀྱི་ས་བོན་ལས་འོད་ཟེར་འཕྲོས་པས་རང་འདྲའི་ཡེ་ཤེས་པ་དང་དབང་ལྷ་རྒྱལ་བ་རིགས་ལྔ་སྤྱན་དྲངས༔ ཨོྃ་བཛྲ་ས་མཱ་ཡ་ཛ་ཛཿ ཞེས་དབང་བསྐུར་ཞིང་ལུས་གང་དྲི་མ་དག༔ ཆུའི་ལྷག་མ་ཡར་ལུད་པ་ལས་ཀུན་བཟང་གིས་དབུ་བརྒྱན་པར་གྱུར༔ ཨོྃ་ན་མཿསརྦ་ཏ་ཐཱ་ག་ཏ་ཡེ་ཨ་བྷི་ཥིཉྩ་ཧཱུྃ༔ ཧོཿ ཡེ་ཤེས་པ་འོད་དུ་ཞུ་སྟེ་དམ་ཚིག་གི་བུམ་ལྷ་དང་དབྱེར་མེད་པར་གྱུར༔
སྔགས་ཀྱི་འོད་ཟེར་གཟུང་ཐག་ལ་འཁྲིལ་ཏེ་གཞལ་ཡས་ཁང་བུམ་ནང་གི་ལྷ་ཚོགས་རྣམས་ལ་ཕོག་པས་ཐུགས་ཀར་སྔགས་ཕྲེང་འཁོར་ཞིང་ཐུགས་དམ་གྱི་རྒྱུད་བསྐུལ་ཏེ་སྣོད་བཅུད་ཐམས་ཅད་ཞི་བ་ཡབ་ཡུམ་གྱི་སྔགས་སྒྲ་དང་བཅས་པས་གང་༔ སྤྲོ་བསྡུ་ཡིས་ལས་བཞིའི་ཕྲིན་ལས་ཐོགས་མེད་དུ་འགྲུབ་པར་གྱུར༔
ཅེས་བུམ་པ་བསྐྱེད་ཅིང་སྤྱི་དྲིལ་སྔགས་རྣམས་བཟླ། དེ་ནས་ལས་བུམ་ལ་དམིགས་ནས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་བ་ལྗང་སྔོན་གྱིས་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔ ཁྲོ་བོའི་ཆས་ཐམས་ཅད་དང་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་ཏེ་གཉིས་སུ་མེད་པར་གྱུར༔ བཛྲ་ས་མཱ་ཡ་ཛ་ཛཿཧཱུྃ་བཾ་ཧོཿ
ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རྒྱལ་བ་ཀུན་གྱི་ཕྲིན་ལས་སྐུ༔ འཇིགས་བྱེད་འཇིགས་པའི་མཐུ་སྟོབས་ཅན༔ ཁྲོ་བོའི་རྒྱལ་པོ་ཁྱོད་ལ་བསྟོད༔ ལས་རྣམས་འགྲུབ་པར་མཛད་དུ་གསོལ༔ ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར ་མོས་ལ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ། རྗེས་སུ་དབྱངས་གསལ་ཡིག་བརྒྱ་རྟེན་སྙིང་དང༌། དེ་ནས་མཆོད་བསྟོད་ནི།
ཡེ་ཤེས་ལྷ་ཚོགས་སྤྱན་འདྲེན་གཤེགས༔ ཕྱི་ནང་གསང་བའི་མཆོད་པ་འབུལ༔ སྐུ་གསུང་ཐུགས་ཡོན་ཕྲིན་ལས་བསྟོད༔ ལྷག་ཆད་འགལ་འཁྲུལ་ཉམས་ཆག་བཤགས༔ མཆོག་དང་ཐུན་མོང་དངོས་གྲུབ་སྩོལ༔ དུང་ཆུའི་མཆོད་ཡོན། ཨོཾ་ཨཱཿཧཱུྃ་ གིས་ཕུལ་ལ། བུམ་ལྷ་བདེ་སྟོང་གི་ངོ་བོར་ཞུ་བས་དམ་ཡེ་གཉིས་སུ་མེད་པའི་བྱང་སེམས་ཀྱི་བདུད་རྩིས་བུམ་པ་གང་བར་ བསམ་མོ། ། དེ་ནས་ཐུན་མཚམས་སུ་ཐུན་གཏོར་འབུལ་བ་ནི༔ ཧཱུྃ༔
མི་མངོན་དག་པ་ལྷུན་གྲུབ་དབྱིངས་ཀློང་ནས༔ ཞི་བ་ཡབ་ཡུམ་ལྷ་ཚོགས་ཐུགས་དམ་བསྐུལ༔ དུག་ལྔ་བསྒྲལ་བའི་ཤ་ཁྲག་མཆོད་པ་འབུལ༔ ཕྱི་ནང་རྟེན་འབྲེལ་དམ་ཚིག་ཉམས་པ་བཤགས༔ དཀྱིལ་འཁོར་སྒྲུབ་པའི་བར་ཆད་ཞི་བ་དང་༔ སྣ་ཚོགས་ཕྲིན་ལས་ལྷུན་གྱིས་འགྲུབ་གྱུར་ཅིག༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ལ་ཁ་ཁ་ཁཱ་ཧི༔ ཞེས་ཐུན་གཏོར་འབུལ། བདག་འཇུག་གི་ཆེད་དུ་རིག་པའི་མེ་ཏོག་དོར་བ་ནི། ཨོྃ་བཛྲ་ས་མ་ཡ་ཨོྃ།
ཨཱཿབཛྲ་ས་མ་ཡ་ཨཱཿ ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་མེ་ཏོག་ཕུལ་བས། བདག་དང་དཀྱིལ་འཁོར་བའི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར ་བསམ་ཞིང༌། ཨོྃ། ཡེ་ཤེས་རྒྱལ་པོ་སྐུ་གསུང་ཐུགས། ། ཡོན་ཏན་ཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བས། །
ཕྱག་རྒྱ་ཆེན་པོར་བདག་གྱུར་ཅིག ། ཨོྃ་བཛྲ་ས་མ་ཡ་ཧཱུྃ། ཨོྃ་བཛྲ་ས་མ་ཡ་སཏྭཾ། ཨོྃ་བཛྲ་ས་མ་ཡ་ཧོ། ཞེས་དངོས་གྲུབ་བསྐུལ་ཞིང་བསྟིམ་མོ། ། གནང་བ་ཞུ་བ་ནི། ཐལ་མོ་སྦྱར་བས་བཏུད་དེ། ཨོྃ། རྡོ་རྗེ་ཡེ་ཤེས་ཐོབ་བྱེད་པའི། ། དེ་བཞིན་གཤེགས་པ་ཐམས་ཅད་ཀྱི། །
སྙིང་པོའི་དཀྱིལ་འཁོར་ཆེན་པོ་འདིར། ། བདག་གི་སློབ་མར་འཇུག་པར་འཚལ། ། ཞེས་གསོལ་བས་གནང་བ་བྱིན་པར་བསམ་མོ། ། དེ་ནས་དཀྱིལ་འཁོར་ཡོལ་བས་དགབ། བཀའ་སྲུང་མགོན་པོ་དང་དྲེགས་དཔུང་སོགས་སྤྱི་དང་བྱེ་བྲག་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། གཉིས་པ་བསྐུར་བ་ལ། སྟ་གོན་སྔོན་དུ་སོང་བས་སློབ་མ་རྣམས་ཕྱི་རོལ་དུ་འཁོད་པར་ ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔
ཨོྃ་ཨཱཿཧཱུྃ༔ སརྦ་བྷཱུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་ཞི་ཁྲོ་དམ་པ་རིགས་བརྒྱ་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད།
མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གཞུང་གི་བགེགས་བསྐྲད་ལ་འཇུག་པ་ནི། ཧཱུྃ༔ ཉོན་ཅིག་མ་རིག་ཉོན་མོངས་བདུད༔ སྣང་བ་བདག་བཟུང་བགེགས་ཀྱི་ཚོགས༔ གང་ཤར་འཛིན་མེད་གཏོར་མ་ལོངས༔ བདག་མེད་ཆོས་སྐུའི་ཀློང་དུ་དེངས༔ ཅི་སྟེ་དགག་སྒྲུབ་འགོང་སྲིད་ན༔ བདག་ཉིད་འོད་གསལ་སྙིང་པོ་ཡིས༔ ཡེ་ཤེས་ལྔ་ཡི་རྩལ་ཆེན་འགྱེད༔
ཀུན་བརྟགས་ཕུང་པོར་ཐུག་འཕྲད་གཏོར༔ གཉུག་མར་རོ་གཅིག་གདམས་ངག་འདེབས༔ ཐ་མལ་ཤེས་པའི་ཞེན་པ་བཅོམ༔ དེ་བས་ཨ་འཐས་ཕྱིར་དེངས་ཤིག༔ ཨོྃ་སརྦ་ཨེ་ཧཾ་སྭ་བྷཱ་དྷརྨ་དྷཱ་ཏུ་ཨརྦྷེ་བཛྲ་ཛྙཱ་ན་ཧཱུྃ་ཕཊ྄ཿ ཉོན་མོངས་ཤེས་སྒྲིབ་ཨུ་ཙ་ཏ་ཡ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག །
གཞུང་གི་མཚམས་གཅོད་པ་ནི། ཧཱུྃ༔ བཟང་ངན་ལྟ་བ་མ་རིག་ཚོགས༔ ཡེ་ནས་ཉིད་མེད་གཤིས་ལུགས་གཅིག༔ ང་བདག་རེ་དོགས་ལས་རླུང་ཀུན༔ དབྱིངས་རིག་ལྟ་བས་མཚམས་ཆོད་ཅིག༔ ཨོྃ་བཛྲ་ཙཀྲ་རཀྵ་ཧཱུྃ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། སློབ་དཔོན་ཤར་ཕྱོགས་ཀྱི་སྒོ་དྲུང་དུ་བཞེངས་ལ།
དེ་ནས་ཁྱེད་རང་རྣམས་ཀྱི་དཀྱིལ་འཁོར་གྱི་སྒོའི་ཕྱི་ནས་སྒོ་སྲུང་རྣམས་ལ་གནང་བ་ཞུ་བའི་མོས་པས་འདིའི་རྗེས་ཟློས་མཛོད། ཧོཿ སྒོ་བ་ཆེན་པོ་དགོངས་སུ་གསོལ༔ བདེ་གཤེགས་ཞི་ཁྲོའི་དཀྱིལ་འཁོར་དུ༔ སྣོད་ལྡན་བདག་ཅག་འཇུག་པའི་སླད༔ ལྟ་བ་རང་རིག་འཆར་སྒོ་ཕྱེས༔ དེ་ལྟར་གསོལ་བ་བཏབ་པ་ལ་དཀྱིལ་འཁོར་ཆེན་པོ་འདིར་ལས་ཅན་སྐལ་ལྡན་མ་གཏོགས་པ་སྐལ་མེད་རྣམས་ཀྱིས་བལྟ་བར་མི་རུང་བས་རིགས་དང་སྐལ་བ་འདྲི་བ་འདི་ལ་གསན་པར་ཁྱབ་པ་གདའ། སྒོ་བ་རྣམས་ཀྱིས༔ ཧོཿ ངེད་རྣམས་ལས་ཀྱི་ཕོ་ཉའི་རིགས༔
སྣོད་ངན་མ་རུངས་འཇོམས་བྱེད་ཅིང་༔ མ་དག་སྲིད་འཁྲུལ་རབ་ཏུ་འཐར༔ དེ་བས་ཁྱེད་རྣམས་སྣོད་ལྡན་ནམ༔ ཞེས་དྲིས་པའི་ལན་དུ་དེ་ལྟ་བུའི་སློབ་མ་སྣོད་ཀྱི་སྐྱོན་དང་ལྡན་པ་མ་ལགས་ཤིང་རིགས་དང་སྐལ་བར་ལྡན་པ་ཡིན་པས་ཐུགས་བརྩེ་བས་དགོངས་ནས་འཇུག་པར་གནང་བ་ཞུ་བ་འདིའི་རྗེས་ཟློས་མཛོད། ཧོཿ ངེད་རྣམས་དམ་ཚིག་ལས་འཕྲོ་ཅན༔ མོས་གུས་དག་འདུན་སྣོད་དང་ལྡན༔ དེ་ཕྱིར་སྒོ་སྐྱོང་ཆེ་རྣམས་ཀྱིས༔ ཤེས་རབ་རང་གསལ་སྒོ་ཕྱེས་འཚལ༔ མི་འདའ་རྡོ་རྗེའི་བཀར་གནས་སོ༔
ཞེས་ཞུས་པས་ཕྱོགས་ཀྱི་སྒོ་བ་རྣམས་ཀྱིས་དཀྱིལ་འཁོར་གྱི་སྒོ་བཞི་ཤག་གིས་ཕྱེས་པ་ལ་ནང་དུ་འཇུག་པའི་མོས་པ་མཛོད། ། ཅེས་པས་སྒོ་དབྱེ་ལ་ནང་དུ་སྤྲོ་བ་དང་བཅས་འཇུག་པ་ལ་ཕྱིར་འབྲང་གི་བགེགས་རྡོ་རྗེ་གིང་ཆེན་རྣམས་ཀྱིས་བསྐྲད་པའི་ལས་མཛད་པར་མོས་མཛོད། སྒོ་དྲུང་དུ་གིང་དཀར་ནག་གིས་རྡོ་ཐུན་ཐོགས་ཏེ། རྔམ་སྟབས་ཧ་ཧ་དགྱེས་པའི་གར་དང་བཅས་ཏེ་ཕྱིར་འབྲང་གི་འབྱུང་པོ་བསྐྲད། ཧཱུྃ༔ དམ་ཚིག་ཆེན་པོའི་དཀྱིལ་འཁོར་དུ༔ སྐལ་ལྡན་འཇུག་ནས་སྨིན་གྲོལ་ལ༔ གནོད་པའི་ལོག་འདྲེན་གང་ཡིན་པ༔ ཕྱུང་བརྡེག་ཐུན་གྱིས་ཚར་ཆོད་ཅིག༔ ཨོྃ་ཀྲོ་ཏ་ཀྲོ་ཏི་ཧཱུྃ་ཧཱུྃ་གྷྲྀ་ཝ་གིང་ཀ་ར་ཡ་གནོད་བྱེད་འབྱུང་པོ་འཚེ་བར་བྱེད་པའི་བགེགས་ཚོགས་རཾ་རཾ་ཛྭ་ལ་རཾ་ཧཱུྃ་ཕཊ྄ཿ
ཅེས་པས་གིང་ཆེན་བཅོ་བརྒྱད་ཀྱིས་ཐུན་བརྡེག་ཅིང་དཀྱིལ་འཁོར་བསྒྲུབ་པའི་བགེགས་འཇོམས༔ གང་ཕྱིར་དཀྱིལ་འཁོར་རྒྱས་པ་འདིར་འཇུག་པ་རྣམས། བགེགས་བསྐྲད་པ་དང་དམ་ཚིག་མ་བླང་གི་བར་གདོང་གསར་མི་འཇུག༔ དེ་ནས་ཡོལ་བའི་ཕྱི་ནས་ལས་ཀྱི་སློབ་དཔོན་ལ་ཞུ་བ་ནི༔ བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དྲུང་དུ་ཐལ་མོ་མེ་ཏོག་དང་བཅས་དཀྱིལ་འཁོར་གྱི་མདུན་དུ་འཇུག་པའི་ཕྱིར་གནང་བ་ཞུ་བ་འདིའི་རྗེས་ཟློས་མཛོད། ཧོཿ རིག་འཛིན་སློབ་དཔོན་དགོངས་སུ་གསོལ༔ བདེ་གཤེགས་ཞི་ཁྲོའི་དཀྱིལ་འཁོར་དུ༔ སྐལ་ལྡན་ལས་ཅན་འཇུག་པའི་ཕྱིར༔ དཔའ་བོ་ཆེན་པོའི་བཀའ་སྩལ་འཚལ༔
དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོས་བཀའ་ཡི་གནང་བ་སྦྱིན་པར་བྱ་བ་ཡིན་པས་སྙན་གཏོད་འཚལ། ཧོཿ འདི་ནི་ཀ་དག་ཡེ་ཤེས་དབྱིངས༔ བདེ་གཤེགས་ཞི་ཁྲོའི་ཕོ་བྲང་སྟེ༔ ཁྱེད་རྣམས་སྣོད་མཆོག་ལྡན་ལགས་ན༔ ཁས་ལོངས་བདག་གིས་དབང་མཆོག་སྦྱིན༔ ཞེས་གསུངས་པའི་ལན་དུ་སློབ་མ་རྣམས་ཀྱིས་འདིའི་རྗེས་ཟློས་མཛོད། ཀྱཻཿ གསང་སྔགས་རླབས་ཆེན་དཀྱིལ་འཁོར་ལ༔ མོས་པའི་བདག་ཅག་ཅིས་མི་དད༔
སྐལ་ལྡན་བདག་ལ་གནང་བ་སྩོལ༔ ཕྱིན་ཆད་དམ་ཚིག་སྲོག་ལྟར་བཟུང་༔ དེ་ནས་ཡེ་ཤེས་ལྔའི་དར་ཐག་རིང་པོའི་སྣེ་མོར་སློབ་མ་རྣམས་ཀྱིས་བཟུང་སྟེ། སློབ་དཔོན་གྱིས་ཡེ་ཤེས་ལྔའི་ལམ་ལ་ཁྲིད་དེ་ནང་དུ་ཞུགས་པའི་མོས་པ་མཛོད། ཨེ་མ་ང་ནི་བདེ་གཤེགས་ཧེ་རུ་ཀཿ བཅོམ་ལྡན་ཞི་ཁྲོ་རབ་འབྱམས་དཀྱིལ་འཁོར་དུ༔ སྐལ་ལྡན་འཇུག་ཕྱིར་ཡེ་ཤེས་ལམ་དུ་ཤོག༔ མ་དག་ཐེ་ཚོམ་མཆིས་རྣམས་ཕྱིར་དེངས་ཤིག༔ ཨོྃ་མ་མ་རུ་ཏྲ་ཤག་པྲ་བེ་ཤ་ཡ་ཕཊ྄ཿ ཅེས་རིག་པ་ཡེ་ཤེས་ཀྱི་ལམ་དུ་ཁྲིདཔར་མོས་དེ་གྲལ་དུ་འཁོད་པར།
སྔོན་ཆད་གསང་བའི་དཀྱིལ་འཁོར་མ་མཐོང་བའི་བརྡར་དར་དམར་པོ་ཁ་ཚར་མ་ཉམས་པའི་གདོང་གཡོགས་རེ་བཅིངས་པའི་མོས་པ་མཛོད། ཙཀྵུ་བྷནྡྷ་མ་ན་ཝཱ་ར་ཧཱུྃ། སླད་ནས་དཀྱིལ་འཁོར་གྱི་ལྷ་ཚོགས་ཕྱག་སྟོང་དུ་མཇལ་མི་རུང་བས། ཕྱག་རྟེན་དུ་ཨུ་དུམ་ཝཱ་ར་ལ་སོགས་པ་མཆོག་གི་མེ་ཏོག་རྣམ་པ་ལྔའི་ཆུན་པོ་ཡང་ཞིང་མ་ཉམས་པ་རེ་ཐོགས་པར་མོས་ཤིག༔ ཨོྃ་པུཥྤེ་སིདྡྷི་ཧཱུྃ༔ འོ། སྐལ་བ་དང་ལྡན་པའི་མཆེད་ལྕམ་རྣམས་གསོན་ཅིག ། དེའང་རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་གོ་འཕང་སྒྲུབ་པ་ལ་དལ་འབྱོར་དང་ལྡན་པའི་མི་ལུས་རིན་པོ་ཆེ་འདི་ལ་མ་བརྟེན་པར་ཐབས་གཞན་གྱིས་བསྒྲུབ་མི་ནུས་ཤིང༌། ལུས་རྟེན་འདིའང་རྙེད་པར་དཀའ་ཞིང༌། འཇིག་པར་སླ།
དམ་པའི་ཆོས་དང་འཕྲད་པ་ནི་དེ་བས་ཀྱང་དཀའ་ཞིང༌། ཁྱད་པར་གསང་སྔགས་རྡོ་རྗེ་ཐེག་པ་དང་མཇལ་བ་ནི་ཨུ་དུམྦཱ་རའི་མེ་ཏོག་ལྟར་ཆེས་རྙེད་པར་དཀའ་བ་ཡིན་ལ། ད་རེས་ངེས་པའི་ཐེག་པ་གསང་ཆེན་བླ་ན་མེད་པ་འདི་ལྟ་བུའི་སྒོར་ཞུགས་སུ་ཡོད་པ་ནི། སྐལ་བ་ཤིན་ཏུ་བཟང་བ་ཡིན་པས་འདི་ལྟར་ནམ་མཁའི་ཁམས་ལ་ཚད་དང་མཐའ་མེད་པ་བཞིན་དུ་སེམས་ཅན་གྱི་ཁམས་ཀྱང་དེ་དང་འདྲ། དེ་ཐམས་ཅད་རང་གི་ཕ་མར་མ་གྱུར་པ་ནི་གཅིག་ཀྱང་མེད་ལ་ཐམས་ཅད་ཀྱང༌། འཁོར་བའི་རྒྱ་མཚོ་གཏིང་མཐའ་མེད་པར་སྡུག་བསྔལ་གྱི་རྒྱུ་འབྲས་ཤ་སྟག་ལ་འཁོར་མོ་ཡུག་ཏུ་སྤྱོད་ཅིང་ཐར་པའི་དུས་མེད་པ་ལ། མི་བཟོད་པའི་བྱམས་པ་དང་སྙིང་རྗེ་ཆེན་པོའི་སེམས་བསྐྱེད་སྔོན་དུ་འགྲོ་བས། དེ་རྣམས་བདག་ཁོ་ནས་འཁོར་བ་དང་ངན་སོང་ལས་བསྒྲལ་ཏེ། ཐར་པ་བླ་ན་མེད་པ་ཁྱབ་བདག་གདོད་མའི་མགོན་པོའི་གོ་འཕང་ལ་དགོད་པར་བྱ་སྙམ་དུ། ཐུགས་བསྐྱེད་ལ་རྩེ་གཅིག་པའི་ཡིད་ཀྱིས་གསན་འཚལ།
གསན་བྱའི་ཆོས་གསང་སྔགས་སྔ་འགྱུར་བའི་རང་སྐད་ཐེག་དགུའི་རྩེ་རྒྱལ་ཡོ་ག་རྣམ་པ་གསུམ་དུ་གྲགས་པ་ལས། འདིར་རྒྱུད་ལུང་མན་ངག་གསུམ་ཀའི་དགོངས་བཅུད་གཅིག་ཏུ་དྲིལ་བ་རྒྱལ་བ་ཞི་ཁྲོ་རབ་འབྱམས་ཀྱི་དཀྱིལ་འཁོར་དུ། བསྐྱེད་རྫོགས་རྫོགས་ཆེན་རྣམ་པ་གསུམ་གྱི་སྒོར་ཞུགས་པའི་རྣལ་འབྱོར་པ་རྣམས་ཀྱིས་ཉམས་ཆག་སྐོང་ཞིང་རྟོག་སྒྲིབ་སྦྱོང་བ་དང༌། སེམས་ཅན་ཐམས་ཅད་ངན་སོང་གི་སྡུག་བསྔལ་ལས་དྲངས་ནས་བླ་ན་མེད་པའི་དངོས་གྲུབ་ཀྱི་སྐལ་བ་ཅན་དུ་བྱེད་པའི་ཐབས་མཆོག་རྨད་དུ་བྱུང་བ། རྣལ་འབྱོར་སྤྱི་ཁྲུས་ན་རཀ་དོང་སྤྲུགས་མཚམས་མེད་ལྔ་སྦྱོང་གི་དབང་བསྐུར་བའི་སྐབས་སུ་བབ་པ་ཡིན། དེའང་འགྱོད་ཚངས་ཀྱི་རྒྱལ་པོ་འདི་ཉིད་ཇི་ལྟར་བྱུང་བའི་ཚུལ་ནི། སྔོན་འདོད་ཁམས་ཀྱི་གནས་འདི་ན་བྲམ་ཟེ་དུང་གི་ཕྲེང་བ་ཅན་ཞེས་བྱ་བ་རིག་པའི་གནས་ལྔར་བྱང་བ་ཞིག་ལ་སློབ་མ་རྒྱལ་པོའི་བུ་ཞིག་ཡོད་པ་དེས་སློབ་སྦྱོང་རྣམས་མཐར་ཕྱིན་པ་ན། ད་ནི་ངའི་གོང་ན་རིག་པར་སྨྲ་བ་སློབ་དཔོན་འདི་ཙམ་དུ་ཟད་པས། འདི་ཉིད་གོང་དུ་མི་གཏོང་སྙམ་ནས་སློབ་དཔོན་ལ་མི་མཚམས་པའི་ལས་རྔམ་པོ་ཆེས་ཐོ་བརྩམས་ཤིང༌། སློབ་དཔོན་གྱིས་ཀྱང་རང་གི་སློབ་མ་རྒྱལ་པོའི་ཕྲུ་གུ་དེས་ཕྲག་དོག་གིས་སྦྱོར་བ་བྱས་པར་ཤེས་ཏེ།
ཞེ་སྡང་གིས་དམོད་བོར་བས་ལས་དེས་གཉིས་ཀ་ངན་སོང་དུ་ལྟུང་ནས་སྡུག་བསྔལ་དྲག་པོས་ཉམ་ཐག་པར་གྱུར་ཏོ། ། དེའི་ཚེ་རྒྱལ་བ་རྣམས་ཀྱིས་དེ་ཉིད་འདུལ་བའི་དུས་ལ་བབ་པར་དགོངས་ཏེ། ཀུན་ཏུ་བཟང་པོའི་བྱིན་རླབས་ལས་དཔལ་རྡོ་རྗེ་སེམས་དཔར་སྤྲུལ་ནས་དེ་ལ་འགྱོད་ཚངས་ཀྱི་བཤགས་པ་དང༌། ཡི་གེ་བརྒྱ་པའི་སྔགས་བསྟན་པས་སྔོན་གྱི་བག་ཆགས་དང་རྣམ་སྨིན་དྲན་ཏེ་འགྱོད་པ་དྲག་པོ་སྐྱེས་པ་ལ། རྣམ་པར་སྣང་མཛད་ཀྱི་བྱིན་རླབས་ཀྱིས་བཅོམ་ལྡན་འདས་གསང་བའི་བདག་པོ་མངོན་པར་སྤྲུལ་ནས་ཕྱི་ནང་གསང་བའི་དབང་བསྐུར་བས། བྲམ་ཟེ་དང་རྒྱལ་བུ་དེའི་བྱང་ཆུབ་ཀྱི་མྱུ་གུ་སྔོ་སྐམ་དུ་གྱུར་པ་སླར་ཡང་གསོས་ནས་ཀུན་གཞི་བྱང་ཆུབ་ཀྱི་སེམས་དང་འཕྲད་དེ་འབད་པས་རིག་འཛིན་གྱི་ས་ལ་རིམ་གྱིས་གནས་པར་གྱུར་ཏོ། ། ཆོས་ཚུལ་ཟབ་མོ་དེ་ཉིད་མིའི་ཡུལ་དུ་བྱུང་བའི་ཚུལ་ནི། ཐུབ་པའི་དབང་པོ་མྱ་ངན་ལས་འདས་ནས་ལོ་ཉི་ཤུ་རྩ་བརྒྱད་ན། དཔལ་གསང་བའི་བདག་པོས། རི་མ་ལ་ཡའི་རྩེར་རིགས་ཅན་དྲྭ་མ་ལྔ་ལ་ཆོས་འཁོར་བསྐོར་བའི་བྱིན་རླབས་ཀྱིས།
རྒྱལ་པོ་ཛཿལ་རྨི་ལྟས་བདུན་མངོན་དུ་སྣང་བ་ལས། དངོས་སུ་ཏནྟྲ་སྡེ་བཅོ་བརྒྱད་དང་ཀལྤ་དུམ་བུའི་རྒྱུད་སོགས་ཀྱི་གླེགས་བམ་ཆར་དུ་བབས། དེས་ཀུ་ཀུ་རཱ་ཛ་སོགས་ལ་བཤད་ཅིང་རིམ་པར་བརྒྱུད་པ་དང༌། བཅོམ་ལྡན་འདས་རྡོ་རྗེ་སེམས་དཔས་དགའ་རབ་རྡོ་རྗེ་ལ་ཨ་ཏི་ཡོ་གའི་སྐོར་རྣམས་གནང༌། དེས་ཤྲཱི་སིངྷ་ལ་བརྒྱུད། སྔ་ཕྱི་ཐམས་ཅད་སངས་རྒྱས་སྣང་བ་མཐའ་ཡས་ཀྱི་སྤྲུལ་པ་ཨོ་རྒྱན་གྱི་སློབ་དཔོན་ཆེན་པོ་ལ་བཀའ་བབས། དེ་ཉིད་གདོང་དམར་བོད་ཀྱི་མགོན་དུ་བྱོན་ནས་གསང་ཆེན་ཐེག་པའི་ཆོས་འཁོར་དཔག་ཏུ་མེད་པ་བསྐོར་ནས། བོད་ཡུལ་ལ་སྐུ་དངོས་ཀྱིས་འདུལ་བའི་མཛད་པ་མཐར་ཕྱིན་དུ་ཉེ་བའི་སྐབས་ཤིག ། མངའ་བདག་ཡབ་སྲས་དང༌། མཁའ་འགྲོ་ཡེ་ཤེས་མཚོ་རྒྱལ་དང༌།
གནུབས་སངས་རྒྱས་ཡེ་ཤེས་སོགས་ཀྱིས་གསེར་གཡུའི་མཎྜལ་ཕུལ་ནས་ཁྱེད་ཀྱི་ཐུགས་རྗེའི་བཀའ་དྲིན་དུས་སྐབས་མ་མཆིས་ཤིང༌། སྔོན་ཆད་ཀྱང་ཐེག་པ་ཕྱི་ནང་གི་ཆོས་ཀྱི་སྒྲོན་མེ་དཔག་ཏུ་མེད་པ་ཐུགས་ལ་བཏགས་མོད་ཀྱང༌། ད་རུང་ཡང་བདག་ཅག་རྗེ་བློན་གྲོགས་འབངས་རྣམས་དང་མ་འོངས་སྙིགས་དུས་འགྲོ་བ་རྣམས་ཀྱི་དོན་དུ་ཐེག་པ་ཕྱི་ནང་གི་ཆོས་ཐམས་ཅད་ཀྱི་འགག་དོན་གཅིག་ཏུ་དྲིལ་ནས་ཚེ་གཅིག་ལ་འཚང་རྒྱ་བའི་ཆོས། ཡུན་རིང་པོར་དཀའ་སྤྱད་སྙིང་རུས་ཀྱི་འབད་རྩོལ་ལ་མ་ལྟོས་པར། ཐོས་པ་ཙམ་གྱིས་གྲོལ་བའི་ཆོས་ཟབ་ཅིང་ཉུང་ལ་དོན་འདུས་པ་ཞིག་བཀའ་སྩལ་དུ་གསོལ། ཞེས་གདུང་ཤུགས་དྲག་པོས་གསོལ་བ་བཏབ་པས། སློབ་དཔོན་ཆེན་པོས། སྐལ་ལྡན་རྗེ་འབངས་རྣམས་ལ། སོ་སོའི་སྐལ་བ་དང་འཚམས་པའི་ཞི་ཁྲོའི་བསྐྱེད་རྫོགས་མང་དུ་བསྟན་ཅིང་ཕལ་ཆེར་མ་འོངས་པའི་དོན་དུ་ཟབ་མོའི་གཏེར་དུ་སྦས་པ་ལས། ཁྱད་པར་དུ་གྱུར་པ་འདི་ཉིད་ནི།
གཞུང་ལས། ཨེ་མཿ རྒྱ་གར་མཁས་པ་པདྨ་འབྱུང་གནས་ངས༔ ཡང་ཟབ་བཅུད་མཆོག་སྙིང་གི་ཐིག་ལེ་ལས༔ ན་རཀ་དོང་སྤྲུགས་ཞི་ཁྲོའི་གདམས་པ་བསྟན༔ དབྱངས་ཅན་མཚོ་རྒྱལ་མི་བརྗེད་བརྡ་ཡིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཐུགས་ཀྱི་སྲས་དང་སྨོན་ལམ་ཐོབ༔ ཁྱད་པར་ལྔ་བརྒྱ་དུས་ཀྱི་ཐ་མ་ལ༔ མཐའ་མེད་འཁོར་བའི་སེམས་ཅན་ལས་ངན་རིགས༔
མི་དགེའི་དབང་གིས་སྡུག་བསྔལ་ཟད་མཐའ་མེད༔ རིགས་དྲུག་གང་ཡང་དུཿཁའི་རང་བཞིན་ཉིད༔ མི་བཟོད་སྲིད་པའི་མེ་འོབས་དོང་ཆེན་དུ༔ ལྷུང་སྟེ་ཡུན་རིང་མནར་མེད་མྱོང་བ་རྣམས༔ མཐོང་ཐོས་དྲན་རིག་ཐུགས་རྗེའི་ལྕགས་ཀྱུ་ཡིས༔ བཟོད་གླགས་མེད་པར་སྙིང་རྗེའི་རྩལ་ཕྱུང་བས༔ བརྩེ་ཆེན་རྒྱལ་བའི་ཞིང་ཁམས་འདྲེན་པའི་ཐབས༔ ན་རཀ་དོང་སྤྲུགས་ཆོ་ག་འདི་ཁོ་ན༔ ཆོ་གའི་གསལ་འདེབས་ཚིག་ཙམ་ཐོས་པས་གྲོལ༔ དཀྱིལ་འཁོར་ངོ་སྤྲོད་རྒྱུད་ཙམ་མཐོང་བས་གྲོལ༔
བསྐྱེད་རྫོགས་གནས་ལུགས་དོན་ཙམ་བསྒོམས་པས་གྲོལ༔ གཟུངས་སྔགས་སྙིང་པོ་ལུས་ལ་བཏགས་པས་གྲོལ༔ བྱིན་རླབས་བདུད་རྩི་རོ་བཅུད་མྱོང་ཙམ་གྲོལ༔ ཐེག་ཆེན་ལྟ་བའི་དགོངས་པ་གཏད་ཙམ་གྲོལ༔ འཁོར་འདས་ཆོས་སྐུ་རང་བཞིན་ཡེ་ནས་གྲོལ༔ འདི་ནི་ཐོག་མའི་ཀུན་བཟང་དགོངས་བཞེད་དེ༔ མ་བསྒོམས་སངས་རྒྱས་ལམ་ཉིད་རྟེན་འབྲེལ་གནད༔ སྡིག་ཅན་བཙན་ཐབས་མངོན་འཚང་རྒྱ་བའི་ཆོས༔ ཞི་ཁྲོ་འདུས་པའི་ཆོ་ག་འདི་ཡིན་པས༔ མ་འོངས་སྐལ་ལྡན་རྣམས་ཀྱིས་ཉམས་སུ་ལོངས༔
ཁྱད་པར་སྡིག་ཅན་རྣམས་ལ་འདི་ཉིད་ཟབ༔ ཡང་མཐའ་ལོང་མེད་སྐྱེ་འཆི་དབང་གྱུར་ཚེ༔ ངེས་དོན་གཤིས་ལུགས་རྟོགས་པའི་སློབ་དཔོན་གྱིས༔ འདི་ཡི་ཆོ་ག་དཀྱིལ་འཁོར་ཆ་ཚང་རྣམས༔ ཚར་གཅིག་བསགས་པའི་བསོད་ནམས་དགེ་ཚོགས་ནི༔ རྒྱ་ཆེ་ནམ་མཁའི་གཏིང་དཔག་གཞལ་དང་མཚུངས༔ རྒྱ་ཆེའི་ཐེག་པ་གངྒཱའི་བྱེ་མ་ཡང་༔ སྨོས་པའི་གྲངས་ནི་བརྩི་བར་ཚད་ཀྱིས་རིགས༔ འདི་ཡི་ཕན་ཡོན་བརྗོད་པར་མི་ནུས་ཏེ༔ དེ་ཕྱིར་ལྔ་བརྒྱ་ཐ་མར་དམིགས་གཏད་ནས༔
བཅུད་ཀྱི་ཡང་སྙིང་གདམས་ཟབ་སྦས་པ་ཡིན༔ འདི་ལ་འབྲེལ་ཚད་སངས་རྒྱས་འཐོབ་པ་ནི༔ རྒྱུད་སྡེ་རྒྱ་མཚོའི་དགོངས་པས་ལུང་ཡང་བསྟན༔ དེ་བས་ཡང་མཐའ་ཉི་ཤུའི་བསྐལ་པ་རུ༔ ལོ་ཙཱ་མཆོག་གྱུར་སངས་རྒྱས་ཡེ་ཤེས་ཀྱི༔ སྐྱེ་བ་རིགས་ལྡན་ཨོ་རྒྱན་རྩ་གསུམ་གླིང་༔ རིག་འཛིན་ཐུགས་སྲས་དེ་ལ་འཕྲད་པར་ཤོག༔ ཅེས་གསུངས་པ་བཞིན་ཆོས་ཐམས་ཅད་ཀྱི་མདོ་འགག་དྲིལ་ནས། ཟབ་ཆོས་ཞི་ཁྲོ་ན་རཀ་དོང་སྤྲུགས་ཞེས་བྱ་བ་གྲོལ་བ་དྲུག་གི་གཞན་ལས་ཁྱད་པར་འཕགས་ཤིང༌། གང་འབྲེལ་ཐམས་ཅད་དོན་ཆེན་དང་ལྡན་པའི་ཆོས་དེ་ལྟ་བུ་ཞིག་བདག་ལ་ཡོད་ཀྱང༌།
གདུལ་བྱ་བློ་ཆུང་བ་ཐེག་དམན་གྱི་རིགས་སྐལ་མེད་ལོག་ལྟ་དང་ཐེ་ཚོམ་ཅན་གྱི་བློར་མི་ཤོང་ནས་སླར་སྐུར་པ་འདེབས་པས་ངན་སོང་དུ་འཕེན་པས་ན། ཁྱེད་རྣམས་ཀྱིས་རླུང་ཕྱོགས་ཙམ་ཡང་གཞན་ལ་མ་བསྒྲག་ཅིག ཞེས་གསུངས་ཏེ་ལོ་ཙཱ་བ་སངས་རྒྱས་ཡེ་ཤེས་ཀྱི་སྐལ་བར་གནང༌། མ་འོངས་སྙིགས་དུས་ཀྱི་འགྲོ་བ་བསོད་ནམས་དམན་པ་རྣམས་ལ་དགོངས་ཏེ། མཚོ་རྒྱལ་བརྡའི་ཡིག་གེར་བཏབ་ནས་སྦས་ཡུལ་པདྨ་བཀོད་ཀྱི། བྱང་སྒོ་བལ་ཕུ་ཡར་འབྲོག་གི་མཚོར་གཏེར་དུ་སྦས། ཕྱིས་དུས་ལ་བབ་པའི་ཚེ་ལོ་ཙཱ་བ་དེ་ཉིད་ཀྱི་སྐྱེས་མཐའ། སྔགས་འཆང་ཧཱུྃ་ནག་དྲག་རྩལ་ལམ། ཨོ་རྒྱན་རྩ་གསུམ་གླིང་པས་བཀའ་བརྒྱད་གསང་བ་ཟིལ་གནོན་གྱི་ཆོས་སྐོར་གྱི་གཏེར་སྒྲོམ་མཐོང་བ་དོན་ལྡན། རྒྱུ་བྲམ་ཟེ་སྙིང་པོའི་དབུ་ཀླད་ལས་གྲུབ་པ།
རིན་པོ་ཆེ་རུ་བྱའི་མདོག་ཅན་སྒོ་གསུམ་དང་ལྡན་པ། སྒོ་དང་པོ་ལ་རྫོགས་ཆེན་བླ་མེད་སྙིང་པོ་དང༌། ཞི་ཁྲོ་ན་རཀ་དོང་སྤྲུགས་ཕྱི་རྒྱུད་ཐེག་པ་རིམ་དགུ་དང་བཅས་པ་བཞུགས་པ། སྒོ་བར་པ་ལ་བཀའ་བརྒྱད་ཡོངས་རྫོགས་རྒྱུད་ལུང་མན་ངག་དང་བཅས་པ། སྒོ་འོག་མ་ལ་དྲེགས་པ་སྲོག་ཐིག་ནག་པོའི་མན་ངག་ལག་ལེན་དང་བཅས་པ་འདི་གཅིག་པུ་གླེགས་བམ་ས་བཅུའི་གྲངས་ལྡན་དང༌། སྐུ་ཚབ་པདྨ་མཐོང་གྲོལ། དམ་རྫས་ཁྲོ་འདུས་རིལ་བུ། ཨ་ཐཾ་མ་བསྒོམས་སངས་རྒྱས། གུ་རུའི་ཕྱག་མཚན་རྡོ་རྗེ་རྩེ་དགུ། ལས་ཕུར་བདུད་དཔུང་ཟིལ་གནོན།
མཁན་སློབ་ཆོས་རྒྱལ་གསུམ་གྱི་ན་བཟའ་གོས་བེར་མཚོ་རྒྱལ་གྱི་དབུ་སྐྲ་སོགས་ཁྲོམ་ཚོགས་ཆེན་པོའི་དབུས་སུ་ངོ་མཚར་བསམ་གྱི་མི་ཁྱབ་པའི་སྒྱུ་འཕྲུལ་གྱི་བཀོད་པ་དུ་མ་དང་བཅས་སྤྱན་དྲངས་པའི་ནང་གསེས། ཀུན་བཟང་ཞི་བའི་ཆོ་ག་ན་རཀ་དོང་སྤྲུགས་ཞེས་བྱ་བ་གསང་བ་ལས་ཀྱང་ཆེས་གསང་བར་གྱུར་པ་སྟེ། གཏེར་གཞུང་ལས། མ་འོངས་མཐའ་ཡས་འགྲོ་འདྲེན་ཕྱིར༔ ཡང་ཟབ་གསང་བ་ཐིག་ལེའི་ཆོས༔ ཨ་ཏི་ཀུན་བཟང་བླ་མ་འདི༔ ངེས་དོན་གསང་བ་མཁའ་འགྲོ་གཅིག་བརྒྱུད་མ༔ ཐུགས་རྗེ་མི་ཟད་འབྱིན་པའི་གཏེར་ཆེན་པོ༔ ཚེ་གཅིག་སངས་རྒྱས་འགྲུབ་པའི་ལམ་ཟབ་འདི༔ མ་འོངས་འཕྲད་པའི་སྐལ་ལྡན་ལས་ཅན་རྣམས༔
ཚེ་འདིར་འཇའ་ལུས་ཡི་དམ་ལྷའི་ཞིང་དུ༔ མངོན་རྫོགས་ཐོག་མའི་མགོན་པོ་དེ་དང་མཉམ༔ འདི་ཉིད་ཉམས་ལེན་སྒྲུབ་བརྩོན་བགྱིས་ཙམ་གྱིས༔ སྡིག་ཅན་ཤན་པ་ལས་ངན་ཡིན་གྱུར་ཀྱང་༔ མཐོ་རིས་གནས་སུ་བགྲོད་པར་ཐེ་ཚོམ་མེད༔ ཞེས་དང༌། ཕྱི་རབས་མ་འོངས་སེམས་ཅན་དོན༔ ན་རཀ་དོང་སྤྲུགས་གདམས་པ་བཞག༔ ཐོས་གྲོལ་གནད་ཀྱི་གཟེར་བུ་ཉིད༔ འདི་ཡི་གདམས་ངག་ཐེབས་གྱུར་ན༔
སྐད་ཅིག་སངས་རྒྱས་ཐེ་ཚོམ་མེད༔ ཅེས་གསུངས་པ་བཞིན། ན་རཀ་དོང་སྤྲུགས་ཀྱི་གདམས་ངག ། ཀུན་ཏུ་བཟང་པོའི་ཐུགས་ཀྱི་ཐིག་ལེ། མ་སྲིང་མཁའ་འགྲོ་རྒྱ་མཚོའི་སྙིང་ཁྲག ། ཚེ་གཅིག་འོད་སྐུར་གྲོལ་བའི་ལམ་ཟབ། སྡིག་ཅན་བཙན་ཐབས་སུ་གྲོལ་བའི་མན་ངག ཐོས་པ་ཙམ་གྱིས་ངན་སོང་གི་སྐྱེ་སྒོ་གཅོད་པ། གོ་བ་ཙམ་གྱིས་བདེ་ཆེན་གྱི་ས་ལ་གཤེགས་པ། དོན་ཡིད་ལ་བྱེད་པ་རྣམས་ནི་ལྷུན་གྱིས་གྲུབ་པའི་རིག་འཛིན་ཕྱིར་མི་ལྡོག་པའི་གོ་འཕང་མངོན་དུ་བྱེད་པ།
མཐོང་ཐོས་དྲན་རེག་ཙམ་གྱི་གྲོལ་བའི་དཔལ་ལ་སྦྱོར་བ། ཐ་མ་མཚན་ཙམ་ཐོས་པས་ཀྱང་ཐར་པའི་ས་བོན་ཐེབ་ཞིང་རིམ་གྱི་གྲོལ་བར་འགྱུར་བའི་ཟབ་ཆོས་བླ་ན་མེད་པ་འདི་ཉིད། སྟེང་ན་བླ་མ་བརྒྱུད་པའི་ཟམ་མ་ཆད། བར་ན་བྱིན་རླབས་ཀྱི་སྤྲིན་ཕུང་ལ་དམ་སེལ་གྱི་རླུང་གིས་མ་གཏོར། བཀའ་རྟགས་ཀྱི་ཕྱག་རྒྱ་མ་ཞིག འབྲེལ་ཚད་དོན་ལྡན་ཁྱད་པར་དུ་འཕགས་པ་ཀུན་བཟང་ཞི་ཁྲོ་ན་རཀ་དོང་སྤྲུགས་ཀྱི་སྒོ་ནས་སྨིན་བྱེད་ཀྱི་དབང་བསྐུར་བསྒྲུབ་པའི་སྐབས་སུ་བབ་པ་ཡིན། དེ་ལའང་སློབ་མ་ལྷག་པར་གནས་པ་དང༌། དབང་བསྐུར་བ་དངོས་གཞི་གཉིས་སུ་ཡོད་པ་ལས། སྟ་གོན་གྱི་ཆོས་རྣམས་གྲུབ་ལ་དངོས་གཞིའི་དབང་བསྐུར་བའི་སྐབས་སུ་བབ་པ་ཡིན། དེ་ལ་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས།
སྔོན་འགྲོ་ཡོ་བྱད་བཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ལེགས་པར་གྲུབ་སྟེ། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། ཞེས་ཐུན་མོང་གི་མཎྜལ་སྤྱི་དང་ཁྱད་པར་གྱི་མཎྜལ་འབུལ་བ་འདིའི་དོན་ཡིད་ལ་བསམ་ཞིང་ཚིག་གི་རྗེས་ཟློས་ཀྱང་གནང་བ་ཞུ། ཧོཿ རིགས་ཀྱི་ཁྱབ་བདག་རྡོ་རྗེ་འཛིན༔ བདེ་གཤེགས་ཞི་ཁྲོའི་དཀྱིལ་འཁོར་ཚོགས༔ འཁོར་དང་བཅས་ལ་བདག་ལུས་ཀྱི༔
དབང་པོའི་མཎྜལ་འབུལ་ལགས་ན༔ བདག་ཅག་འཇུག་སྨིན་གནང་བ་སྩོལ༔ ཨོྃ་བཛྲ་བྷི་དྷོ་བི་ཤྭ་མཎྜ་ལ་བྷྲཱུྃ༔ དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ། མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་ཞི་ཁྲོའི་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔
རྡོ་རྗེ་རྒྱལ་པོའི་གནང་བ་སྩོལ༔ དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས། བཀའ་ཡི་གནང་བ་སྦྱིན་པ་ནི་འདི་ལ་གསན་པའི་ཁྱབ་པར་གདའ། ཧོཿ ཁྱེད་རྣམས་ཡང་དག་སྐལ་པར་ལྡན༔ འདི་ནི་འདའ་ཀ་རྡོ་རྗེ་ཡི༔ དཀྱིལ་འཁོར་ངོ་མཚར་བླ་ན་མེད༔ གདུང་བའི་ཡིད་ཀྱིས་འདུན་པ་བསྐྱེད༔ ཨོྃ་བཛྲ་ཙིཏྟ་ཨཤྩ་ཏྟྱ་ཧོཿ དེ་ནས་རྒྱུད་འདག་པའི་སླད་དུ།
མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་ལྷ་ཚོགས་ཐ་མི་དད་པར། ཕྱོགས་བཅུ་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། ན་མོ༔ གདོད་ནས་རང་བྱུང་ཀ་དག་གདོད་མའི་དབྱིངས༔ བྱ་རྩོལ་བྲལ་བ་ཟང་ཐལ་ཤར་བའི་ལྷ༔ ཀུན་ཏུ་རོལ་པའི་ཆོ་འཕྲུལ་ཞི་ཁྲོའི་དབྱིངས༔ མ་འགགས་ཀློང་ཡངས་ཤུགས་ཀྱིས་བདག་སྐྱབས་མཆི༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པས་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ན་མོ༔
བསམ་བརྗོད་བྲལ་བ་བློ་བྲལ་ངང་ཉིད་ལས༔ འཁོར་འདས་ཆོས་རྣམས་རྨི་ལམ་སྒྱུ་མ་ཉིད༔ བདག་མེད་གཟུགས་བརྙན་ཆུ་ཟླའི་སྣང་ཚུལ་བཞིན༔ ཡེ་ནས་གཤིས་ལུགས་དེ་བཞིན་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང་ཡེ་ཤེས་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར་ཡན་ལག་བདུན་པ་ཚུལ་བཞིན་དུ་བྱ་བའི་འདུན་པས་འདིའི་རྗེས་ཟློས་ལྷན་ཅིག་ཏུ་མཛོད། ཧོཿ ཆོས་དབྱིངས་ལྷུན་གྲུབ་དག་པའི་ཞིང་༔ ཀུན་བཟང་ཞི་ཁྲོ་གཤེགས་སུ་གསོལ༔ རྟོག་མེད་ཤེས་པའི་གདན་ལ་བཞུགས༔
ཡེ་གྲོལ་ཁྱོད་ལ་དོན་ཕྱག་འཚལ༔ འགགས་མེད་ཤར་གྲོལ་དབང་པོས་མཆོད༔ ཟང་ཐལ་ཀུན་རིག་ཁྱོད་ལ་བསྟོད༔ དགག་སྒྲུབ་གཉིས་འཛིན་མཐོལ་ལོ་བཤགས༔ ཁྲེགས་ཆོད་ལྟ་བའི་ཆོས་འཁོར་བསྐོར༔ ལྷུན་གྲུབ་བདེ་སྟོང་དགེ་བ་བསྔོ༔ སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ་ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། །
བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། ། དམ་ཚིག་བདུད་རྩིའི་ཆུ་ཐོགས་ལ། ཧཱུྃ༔ འདི་ནི་བླ་མེད་བྱང་ཆུབ་ཆུ༔ མྱོང་ཞིང་དཀྱིལ་འཁོར་སྲོག་ལྟར་ཟུངས༔ ཉམས་ན་མནར་མེད་དུཿཁ་མྱོང་༔ དམ་བསྲུངས་དངོས་གྲུབ་སྣ་ཚོགས་ཐོབ༔
ཁྱེད་རྣམས་ཀྱིས་ཀྱང་དོན་དེ་ལས་མི་འདའ་བར་བགྱིའོ་སྙམ་པས་བྲོ་བོར་བ་དང་བཅས་འདིའི་རྗེས་ཟློས་མཛོད། ཨོྃ་བཛྲ་ས་མ་ཡ་ཁཾ་ཨི་དནྟེ་ན་ར་ཀན༔ དེ་ལྟར་ཁྱེད་རྣམས་ཀྱི་ལྕེ་ཐོག་ཏུ་བཞག་ཀྱང་སྙིང་གི་དཀྱིལ་དུ་བབས་པས་གལ་ཏེ་དམ་ཚིག་ལས་འགལ་ན་རཀྵ་ཀྲོ་ཏ་ཞེས་སྙིང་ཁྲག་འཐུང་ཞིང་ཉམས་ཐག་པར་འགྱུར་ལ། བསྲུངས་ན་ཡེ་ཤེས་སེམས་དཔར་གྱུར་ཏེ་སྙིང་ཁར་བྱིན་གྱིས་བརླབ་ཅིང་འདི་ཕྱིའི་ཕན་བདེ་མ་ལུས་ཀུན་སྟེར་བར་འགྱུར་རོ། ། དེ་ནས་མེ་ཏོག་དོར་རའམ། ཚོམ་བུའི་དཀྱིལ་འཁོར་འདུ་བྱ་སྟེ། དེ་ནས་དར་ཚོན་གང་རུང་གི་མེ་ཏོག་གམ་ཙམ་པ་ཀའི་མེ་ཏོག་སྲིན་མཛུབ་བར་འཛིན་ལ། སྒོ་སྐྱོང་རྣམས་དང་དཀྱིལ་འཁོར་གྱི་ལྷ་ལ་བདེན་ཚིག་བརྗོད་པའི་མོས་པ་དང་བཅས་ལངས་ཏེ་ཐལ་མོ་སྦྱར་བཞིན་འདིའི་རྗེས་ཟློས་མཛོད། ཆེ་བའི་མཆོག་དག་འགྲོ་བའི་མགོན༔ བླ་མེད་དཀྱིལ་འཁོར་འདུས་པའི་གཙོ༔
རྩ་གསུམ་ལྷ་ཚོགས་བདག་ལ་དགོངས༔ བདག་ནི་ཚེ་རབས་ལྷ་བཙལ་ལོ༔ ཞེས་བརྗོད་པ་དང༌། ཕྱོགས་ཀྱི་སྒོ་བ་རྣམས་ཀྱིས་སྒོ་ཕྱེས་ལ་རིགས་ཀྱི་ལྷ་གང་ཡིན་པ་དང་སྤྲད་པར་མཛོད་ཅིག་ཅེས་གསོལ་བ་འདེབས་པར་མོས་ལ་འདིའི་རྗེས་ཟློས་མཛོད། ཧོཿ ཤར་ཕྱོགས་སྒོ་བ་སྒོ་མ་རྣམས༔ ཞི་ཞིང་བྱམས་པའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་བཛྲ་པྲ་ཝེ་ཤ་ཡ་ཕཊ྄ཿ ཧོཿ
ལྷོ་ཕྱོགས་སྒོ་བ་སྒོ་མ་རྣམས༔ རྒྱས་ཤིང་སྙིང་རྗེའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་རཏྣ་པྲ་ཝེ་ཤ་ཡ་ཕཊ྄ཿ ཧོཿ ནུབ་ཕྱོགས་སྒོ་བ་སྒོ་མ་རྣམས༔ དབང་དང་དགའ་བའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་པདྨ་པྲ་ཝེ་ཤ་ཡ་ཕཊ྄ཿ ཧོཿ
བྱང་ཕྱོགས་སྒོ་བ་སྒོ་མ་རྣམས༔ བཏང་སྙོམས་དྲག་པོའི་སྒོ་ཕྱེས་ལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་ཀརྨ་པྲ་ཝེ་ཤ་ཡ་ཕཊ྄ཿ ཧོཿ ཕོ་བྲང་དཀྱིལ་འཁོར་ཆེན་པོ་ཡི༔ དབུས་སུ་འཁོད་པའི་ལྷ་ཡི་ཚོགས༔ བདག་གི་ཚེ་རབས་སྒྲུབ་པ་ཡི༔ ཡི་དམ་གང་ཡིན་དེ་དང་སྤྲོད༔ ཨོཾ་བཛྲ་པུཥྤེ་དྷཱ་ར་ཨཱ་ལི་ཀཱ་ལི་ཡེ་སྭཱ་ཧཱ༔
ཞེས་བརྗོད་པ་དང་དཀྱིལ་འཁོར་དུ་ཞུགས་པ་ལ་ཁྱེད་རང་རྣམས་ཀྱིས་སྔར་བྱིན་པའི་མེ་ཏོག་དེ་ཉིད། ངོ་བོ་གཅིག་ལ་གཙོ་འཁོར་དུ་སྣང་བར། བཟང་ངན་རང་རྒྱུད་པ་མེད་ཀྱང་རང་གི་ཚེ་རབས་སྔར་ནས་ལས་འཕྲོའི་བག་ཆགས་བཞག་པའི་ལྷ་ཉིད་ལ་ཕོག་པར་ཤོག་ཅིག་སྙམ་པའི་མོས་པ་གྱིས་ལ། ཚིག་འདིའི་རྗེས་ཟློས་དང་བཅས་ལྟོས་མེད་དུ་འདོར་བར་ཞུ། མིང་ཡོད་ན་འདོགས། དཀྱིལ་འཁོར་གྱི་ཕྱོགས་གང་དུ་བབ་པའི་མིང་ཤར་དུ་བབས་ན་ཞི་བ། ལྷོར་རྒྱས་པ། ནུབ་ཏུ་དབང༌། བྱང་དུ་དྲག་པོའི་ལྷ་ནས་དྲས་ལ་གསང་མིང་གདགས། སླར་ཡང་མེ་ཏོག་དེ་ཉིད་དབང་རྟགས་ཅོད་པན་གྱི་ཚུལ་གྱིས་སྤྱི་བོར་བཅིངས་པས།
ལྷ་སོ་སོའི་སྐུ་གསུང་ཐུགས་ཀྱི་དབང་དང་དངོས་གྲུབ་ཐོབ་སོང་སྙམ་པའི་མོས་པ་མཛོད། ཧཱུྃ༔ ཡེ་ཤེས་ལྔ་ཡི་དབང་རྟགས་ཕྱིར༔ སྣ་ལྔའི་ཅོད་པན་སྤྱི་བོར་བརྒྱན༔ དེང་ནས་ལྷག་པའི་ལྷ་འདི་ཉིད༔ ཡང་དག་མཆོག་རེག་འཛིན་པར་གྱིས༔ ཨོཾ་གུ་རུ་བྷི་དྷོ་དྷེ་ཝ་དྷཱ་ར་ནི༔ ཨུ་ཏ་ར་བཛྲ་ཙིཏྟ་ཧཱུྃ༔ ཞེས་པས་སྤྱི་བོར་དགོད། བླ་མས།
ཁྱེད་མ་འོངས་པའི་དུས་མིང་གང་ཡིན་གསུང་རྩར༔ སློབ་མས། ཧོཿ སངས་རྒྱས་པདྨའི་སྙིང་པོ་ཡེ་ཤེས་གསལ་བྱེད་བྱ་བའོ། ། ཞེས་སོགས་རིགས་ཀྱི་མིང་གང་ཡིན་པ་སྨྲོས་ཤིག ། དེ་ནས་ཕུར་པ་ལག་ཏུ་གཏད་དེ༔ ཧོཿ བླ་མེད་སྙིང་པོའི་གསང་ཕུར་འདི༔ ཡང་དག་དཀྱིལ་འཁོར་འཛིན་པའི་ཕྱིར༔ ཕྲིན་ལས་ལྔ་ཡི་རྟེན་དུ་འཆང་༔
དེང་ནས་སྲོག་ལྟར་སྒྲུབ་བརྩོན་བཟུང་༔ ཨོཾ་བཛྲ་ཀཱི་ལི་ཀཱི་ལ་ཡ་ཨ་ནུ་ཏ་ར་མཎྜལ་ལ་བྷནྡྷ་ཧཱུྃ༔ དེ་ནས་མེ་ཏོག་འཐོར་ཞིང༌། ཧཱུྃ༔ ཚེ་རབས་ལས་སད་སྨོན་ལམ་ལྡན༔ དེང་འདིར་ཞི་ཁྲོའི་དཀྱིལ་འཁོར་གྱི༔ ཡི་དམ་ལྷ་དང་སྐལ་བ་མཉམ༔ ནམ་ཡང་དེ་དག་ལ་གནས་ཤོག༔ ཨོཾ་པུཥྤེ་སུ་པྲ་ཏིཥྛ་བཛྲ་སཏྭཾ༔ དེ་ནས་འཇུག་པའི་བྱ་བ་རྣམས་སོང་ནས།
དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ། ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་སོ། ཨོཾ་སྭ་བྷཱ་ཝ?ཤུདྡྷོ྅་ཧཾ། བདག་གཞན་སྣོད་བཅུད་དང་བཅས་པ་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་ཁྱེད་རང་རྣམས་གང་དུ་གནས་པའི་གོ་སར་སྣང་སྲིད་འཁོར་འདས་ཐམས་ཅད་ཡེ་ཤེས་ཟང་ཐལ་རྒྱ་ཡན་ལྷུན་གྲུབ་ཏུ་གནས་པ༔ དེའི་རང་དབྱིངས་ཀྱི་དབུས་སུ་པཾ་ལས་པདྨ་དང་རཾ་ལས་ཉི་མ་ཨ་ལས་ཟླ་བ་སྟེ༔
གདན་སུམ་བརྩེགས་སྤེལ་བའི་སྟེང་དུ་ཧཱུྃ་ཡིག་མཐིང་ག་ཉི་མ་འབུམ་གྱི་མདངས་དང་ལྡན་པ༔ དེ་ལས་འོད་ཟེར་ཕྱོགས་བཅུར་འཕྲོས་པས༔ བདེ་གཤེགས་རྒྱལ་བ་རྣམས་ལ་མཉེས་པའི་མཆོད་སྤྲིན་སྤྲོས༔ ཚུར་འདུས་པས་རྒྱལ་བ་ཀུན་གྱི་ཐུགས་རྗེ་གཅིག་ཏུ་འདུས་པའི་ངོ་བོ༔ བཅོམ་ལྡན་འདས་དཔལ་ཀུན་ཏུ་བཟང་པོ་སྐུ་མདོག་མཐིང་འོད་བཻཌཱུརྻའི་མདངས་དང་ལྡན་པ༔ ཞལ་རབ་ཏུ་འཛུམ་ལ་ཐུགས་རྗེའི་སྤྱན་གྱིས་ཕྱོགས་བཅུར་གཟིགས་པ༔ དབུའི་གཙུག་ཏོར་མཐོ་ཞིང་ནོར་བུ་ལྟར་འཕགས་པ༔ ཕྱག་གཉིས་རྡོ་རྗེ་ལྟ་བུའི་ཏིང་འཛིན་གྱིས་མཉམ་པར་བཞག་ཅིང་༔ ཞབས་བདེ་སྟོང་སྐྱིལ་མོ་ཀྲུང་གིས་འཁྲུལ་འཁོར་དང་བཅས་པ༔ དེའི་པང་དུ་དབྱིངས་ཕྱུག་ཀུན་ཏུ་བཟང་མོ་སྐུ་མདོག་དཀར་གསལ་ཤེལ་སྒོང་དྭངས་མའི་མདངས་བཟང་ལྟར་ཆེར་འབར་ཞིང་མཛེས་འཛུམ་ཆགས་པ༔
ཕྱག་གཉིས་ཀྱིས་ཡབ་ཀྱི་མགུལ་ནས་འཁྱུད་ཅིང་༔ ཞབས་གཉིས་ཀྱིས་ཟུང་འཇུག་སྐེད་ལ་འཁྲིལ་བ༔ མཁའ་གསང་ཡེ་ཤེས་ཀྱི་ཕྱག་རྒྱས་བདེ་གཤེགས་ཞི་ཁྲོའི་ལྷ་ཚོགས་བསྐུལ་བའོ༔ ཆོས་སྐུ་ཀུན་ཏུ་བཟང་པོའི་སྤྱི་བོ་བདེ་ཆེན་གྱི་འཁོར་ལོར་འབར་བ་ཁྲག་འཐུང་གི་ལྷ་ཚོགས༔ མགྲིན་པ་ལོངས་སྤྱོད་ཀྱི་འཁོར་ལོར་དག་པ་རིག་འཛིན་གྱི་ལྷ་ཚོགས༔ སྙིང་ཁ་ཆོས་ཀྱི་འཁོར་ལོར་ཞི་བ་རྡོ་རྗེ་དབྱིངས་ཀྱི་ལྷ་ཚོགས༔ ལྟེ་བ་སྤྲུལ་པའི་འཁོར་ལོར་ཡེ་ཤེས་མཁའ་འགྲོའི་ལྷ་ཚོགས༔ གསང་གནས་བདེ་སྐྱོང་གི་འཁོར་ལོར་ཕུར་པ་ཕྲིན་ལས་ཀྱི་ལྷ་ཚོགས༔ བ་སྤུའི་བུ་ག་རྣམས་སུ་སྤྲུལ་པ་དང་ཉིད་སྤྲུལ། ཞི་བ་དང་ཁྲོ་བོ་ཉི་ཟེར་གྱི་རྡུལ་ལྟར་འཁྲིགས་པ༔
ཞི་བའི་ལྷ་ཚོགས་རྣམས་གསལ་འཚེར་མཛེས་པ༔ ཁྲོ་བོའི་ལྷ་ཚོགས་རྣམས་སྒེག་བཞད་དགྱེས་ལ་རྔམ་པ༔ དེ་ལྟར་བཅོམ་ལྡན་ཞི་ཁྲོ་རབ་འབྱམས་ཀྱི་ལྷ་ཚོགས་ཐམས་ཅད་འཇའ་འོད་མེ་དཔུང་ཐིག་ལེའི་ཀློང་དུ་ཡེ་ཤེས་གར་དགུ་རོལ་པའི་ཆོ་འཕྲུལ་དང་བཅས་ཏེ་གསལ་བའི་དཔྲལ་བར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ ལྟེ་བར་སྭཱཿ གསང་བར་ཧཱཿ སྟེ་སྐུ་གསུང་ཐུགས་ཀྱི་ཡིག་འབྲུ་རྣམས་ལས་འོད་ཟེར་འཕྲོས་པས༔ རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་ཏེ་ཁྱེད་རང་རྣམས་ལ་ཐིམ་པའི་མོས་པ་མཛོད༔ དེ་ནས་རོལ་མོ་བྱ་ཞིང་སྤྱན་དྲང་བ་ནི༔
ཧཱུྃ༔ འོག་མིན་ཆོས་དབྱིངས་ལྷུན་གྲུབ་བདེ་ཆེན་ཞིང་༔ རང་སྣང་མ་འགགས་རྩལ་བཅུའི་ཕོ་བྲང་ནས༔ བདེ་གཤེགས་ཞི་ཁྲོ་རབ་འབྱམས་ལྷ་ཚོགས་རྣམས༔ ཐུགས་རྗེའི་ཀློང་ཡངས་ཤུགས་ཀྱིས་གཤེགས་སུ་གསོལ༔ གནས་འདིར་དབང་བསྐུར་སྩོལ་ལ་བྱིན་ཆེན་ཕོབ༔ ཨོྃ་དྷརྨ་ས་མནྟ་བྷ་དྲ་ཛྙཱ་ན་ཨ་བེ་ཤ་ཡ་ཕཻཾ་ཕཻཾ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔
ཛྙཱ་ན་ཨ་བེ་ཤ་ཡ་ཨཱཿ དེ་ལྟར་དམ་ཚིག་སྤྲུལ་སྐུའི་ལྷ་དང་ཡེ་ཤེས་ལོངས་སྐུའི་ལྷ་ཚོགས་དབྱིངས་རིག་ཟབ་གསལ་གྱི་ཆོས་སྐུར་དབྱེར་མེད་དུ་གྱུར་པ་དེ་ཉིད་བརྟན་པར་བྱ་བའི་ཕྱིར། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རང་བཞིན་སྣ་ཚོགས་རྡོ་རྗེས་རྒྱས་གདབ་པའི་མོས་པ་མཛོད། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་གནས་ལྔར་རྒྱ་གྲམ་བྱ། ཞེས་དེ་དག་གིས་དཀྱིལ་འཁོར་དུ་འཇུག་པའི་ཆོས་རྣམས་གྲུབ་སྟེ་དངོས་གཞིའི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། དོན་དམ་པར་རྩ་བ་གསུམ་དང་སྐུ་གསུམ་མཆོག་གསུམ་རྣམས་གཞན་ནས་གཤེགས་བཞུགས་བྱར་མེད་དེ། ཡེ་ཤེས་པའི་རྡོ་རྗེ་གསུམ་དང་རང་གི་གཉུག་མའི་སྒོ་གསུམ་དབྱེར་མི་ཕྱེད་པའི་ངང་ནས། སྣོད་བཅུད་སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་བྱའོ་སྙམ་པས་འདིའི་རྗེས་ཟློས་མཛོད། ཧཱུྃ༔
ཆོས་སྐུའི་བླ་མ་དབྱིངས་ནས་གཤེགས༔ ཨཱཿ རྟོག་མེད་རང་བྱུང་གདན་ལ་བཞུགས༔ ཨོྃཿ གཉིས་མེད་སྤྲུལ་སྐུ་ལ་ཕྱག་འཚལ༔ ཧྲཱིཿ ཕྱི་ནང་ཡིད་སྤྱོད་མཆོད་པ་འབུལ༔ ཧོཿ ལུས་ངག་ཡིད་གསུམ་སྡིག་པ་བཤགས༔ ཏྲཱཾཿ
ཆོས་འཁོར་བསྐོར་ཞིང་དབང་བསྐུར་སྩོལ༔ དེ་ནས་སློབ་མ་རྣམས་ཀྱིས་མིག་དབྱེ་བའི་ཆེད་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ ས་མཁན་ཆེན་པོ་འགྲོ་བའི་མགོན༔ བདག་གི་རབ་རིབ་མུན་པའི་ཚོགས༔ དེང་འདིར་གཙོ་བོས་བསལ་བར་སྩོལ༔ སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་གསེར་གྱི་ཐུར་མ་ལྟར་འཕྲོས་ཏེ་ཁྱེད་རང་རྣམས་ཀྱི་མ་རིག་པའི་སྒྲིབ་གཡོགས་མིག་དར་དང་ལྷན་ཅིག་ཏུ་བསལ་བར་མོས་ཤིག ། སློབ་དཔོན་གྱིས་གསེར་ཐུར་ཐོགས་ལ༔ ཧོཿ ང་ནི་ཡེ་ཤེས་སྨན་པའི་རྒྱལ༔
ཁྱོད་ཀྱི་མ་རིག་ལིང་ཐོག་ཚོགས༔ ཤེས་རབ་ལྟ་བའི་ཐུར་མས་བསལ༔ ཕྱིན་ཆད་ཟང་ཐལ་ལ་གནས་ཤོག༔ ཨོྃ་བཛྲ་ཙཀྵུ་པྲ་བེ་ཤ་ཡ་ཕཊ྄ཿ དེ་ནས་རིམ་བཞིན་མིག་དར་རྣམས་བསལ༔ རྡོ་རྗེ་སློབ་མ་རྣམས་ཀྱིས་གསང་བའི་དཀྱིལ་འཁོར་ཆེན་པོ་སྔོན་ཆད་བདག་གིས་མ་མཐོང་བའི་མཐོང་བ་བསྟན་པ་དང༌། དོན་ངོ་སྤྲོད་པར་མཛད་དུ་གསོལ་ཞེས་གསོལ་བ་འདེབས་པར་མོས་ལ་འདིའི་རྗེས་ཟློས་མཛོད། ཀྱཻཿ བླ་མེད་གསང་སྔགས་དཀྱིལ་འཁོར་འདི༔ ཡ་མཚན་ཆེ་བའི་ཕོ་བྲང་སྟེ༔
མཇལ་བས་སྤྲོ་ཞིང་ཐུགས་དྲིན་བསྩལ༔ འདི་དོན་ངོ་སྤྲོད་གནང་བ་སྩོལ༔ ཞེས་ཞུས་པའི་ལན་དུ། སློབ་དཔོན་གྱིས། དེ་ལྟར་གློ་བུར་གྱི་སྒྲིབ་པ་བསལ་ནས་རྣམ་དག་ཡེ་ཤེས་ཀྱི་མིག་ཐོབ་པས་བླ་མེད་ཡང་དག་ཡེ་ཤེས་ཀྱི་རོལ་པ་སྒྱུ་འཕྲུལ་དྲྭ་བའི་དཀྱིལ་འཁོར་རྟེན་དང་བརྟེན་པ་བཅས་པ་མངོན་སུམ་དུ་མཐོང་བའི་མོས་པ་མཛོད། ཧོཿ བླ་མེད་གསང་བའི་དཀྱིལ་འཁོར་འདི༔ ཡེ་ཤེས་ནམ་མཁའི་མཛོད་དང་ལྡན༔ ཡེ་ནས་རང་བྱུང་ལྟ་བའི་ཀློང་༔ རང་གསལ་ངོ་མཚར་ཆེར་བསྟན་ནོ༔
ཨོྃ་ཛྙཱ་ན་མཎྜ་ལ་ཤཱུ་ནྱ་ཏ་ཨཱཏྨ་ཀོ྅་ཧཾ༔ སློབ་མས༔ ཧོཿ བླ་མ་སངས་རྒྱས་ཉིད་མཆོག་རིག༔ དམ་ཆོས་ཡེ་ཤེས་ལྔ་རུ་མྱོང་༔ སྙིང་པོ་དྭངས་མའི་སྲོག་ལྟར་བསྲུང་༔ དགེ་དང་སྨོན་འདུན་མི་འབྲལ་གནས༔ བླ་མས༔ ཧོཿ ཁྱེད་རྣམས་སྣོད་ལྡན་ཡ་མཚན་ཅན༔
སྔོན་དབང་བག་ཆགས་སད་པའི་བུ༔ བདག་གིས་ངོ་སྤྲོད་དལ་དུ་འཇུག༔ དབང་བསྐུར་ཡོངས་རྫོགས་སྨིན་པར་བསྐུར༔ ཨོྃ་མ་ཧཱ་ཨ་ནུ་བྷཱ་ཝ་ཡེ་སྭཱ་ཧཱ༔ དེ་ནས་སློབ་མ་བདེ་ཆེན་གྱི་ལམ་ལ་འཁྲིད་པ་ནི༔ སློབ་དཔོན་གྱིས་ཕྱག་ཤིང་ཐོགས་ལ། ཧོཿ བླ་མེད་གསང་བའི་ཕོ་བྲང་ཆེན་པོ་འདི༔ ཐོག་མར་རླུང་ལྔའི་སྟེང་དུ་ཆགས་པ་ནི༔ ཕུང་པོ་ལྔ་པོ་གནས་སུ་དག་པའི་བརྡ༔
སྣ་ཚོགས་རྡོ་རྗེའི་རྒྱ་གྲམ་རབ་ཏུ་བརྟན་པ་ནི༔ ཏིང་འཛིན་དབྱིངས་ལ་འགུལ་བསྐྱོད་མེད་པའི་བརྡ༔ བྷྲཱུྃ་ཡིག་གནས་གྱུར་ཞིང་རང་བྱུང་ཤུགས་ལས་གྲུབ་པ་ནི༔ ཆོས་དབྱིངས་ཀྱི་རང་བཞིན་ལ་གདངས་རྩལ་མ་འགགས་པའི་བརྡ༔ གྲུ་བཞི་སྒོ་བཞི་དང་ལྡན་པ་ནི༔ ཚད་མེད་བཞི་མངོན་དུ་གྱུར་པའི་བརྡ༔ རིན་པོ་ཆེའི་རྩིག་པ་སྣ་ལྔ་ནི༔ ཡེ་ཤེས་ལྔ་དང་ལྡན་པའི་བརྡ༔ འདོད་སྣམ་དམར་པོ་ལྷ་མོས་བརྒྱན་པ་ནི༔ ཚོགས་དྲུག་སྒྱུ་མར་རྟོགས་པའི་བརྡ༔
ཕ་གུ་སེར་ལ་དྲྭ་བ་དཀར་བ་ནི༔ ཉོན་མོངས་པ་དག་ནས་མ་རིག་པའི་བདུད་བཞི་བཅོམ་པའི་བརྡ༔ ཤར་བུ་བསྐྱོད་ཅིང་མདའ་ཡབ་དཀར་བ་ནི༔ དབྱིངས་རིག་འདུ་འབྲལ་མེད་པའི་བརྡ༔ འཕན་དར་འཕྱང་ཞིང་གཡེར་ཁའི་སྒྲ་སྒྲོགས་པ་ནི༔ གསུང་དབྱངས་དྲུག་ཅུའི་སྒྲ་གྲགས་སྟོང་ཡིན་པའི་བརྡ༔ ཀ་བ་བརྒྱད་དང་ཀ་ཞུ་ལྡན་པ་ནི༔ རྣམ་པར་ཐར་པ་བརྒྱད་དང་ཐབས་ཤེས་ཟུང་དུ་འབྲེལ་བའི་བརྡ༔ གདུང་མ་བཅུ་དྲུག་བྲེས་པ་ནི༔ སྟོང་ཉིད་སྙིང་རྗེ་བཅུ་དྲུག་དང་ལྡན་པའི་བརྡ༔
མུ་མེན་གྱི་དྲལ་ལྕམ་བཏགས་པ་ནི༔ རྟེན་འབྲེལ་བཅུ་གཉིས་གནས་སུ་དག་པའི་བརྡ༔ ཐོག་སྟེང་ཐམས་ཅད་བརྡལ་ཁྱབ་ཏུ་ཕུབ་པ་ནི༔ རིམ་དགུའི་ལྟ་བ་ཡེ་ནས་རྫོགས་པའི་བརྡ༔ རྟ་བབས་རིམ་པ་བཞི་དང་ལྡན་པ་ནི༔ བྱང་ཆུབ་ཀྱི་ལམ་བཞི་མངོན་དུ་གྱུར་པའི་བརྡ༔ རི་དྭགས་ཀྱིས་ཆོས་སྒྲ་ཉན་པ་ནི༔ ཀུན་ཏུ་སྣང་བའི་ཆོས་ཐམས་ཅད་བརྡར་བསྟན་པའི་བརྡ༔ མཐོངས་སྐར་ཉི་མ་དང་ཟླ་བས་བརྒྱན་པ་ནི༔ དབང་པོའི་སྒོ་དགུ་ཤར་གྲོལ་ཡིན་པའི་བརྡ༔
ཆོས་འཁོར་བཅུ་གསུམ་ལ་གདུགས་ཏོག་གིས་མཛེས་པ་ནི༔ རྡོ་རྗེ་ཐེག་ཆེན་ས་མཆོག་རྒྱུན་གྱི་རྩེ་མོ་ཡིན་པའི་བརྡ༔ ཐོག་སྟེང་འཕན་དང་གདུགས་ཀྱིས་བརྒྱན་པ་ནི༔ སྣ་ཚོགས་མ་འགགས་ཤིང་སྒྱུ་མའི་གར་དང་ལྡན་པའི་བརྡ༔ ཕྱི་རོལ་དུར་ཁྲོད་རྡོ་རྭ་མེ་རིས་བསྐོར་བ་ནི༔ ཕྲིན་ལས་བཞིའི་མཛད་པ་སོ་སོར་སྟོན་པའི་བརྡ༔ གཏེར་བུམ་ཆེན་པོ་བཞི་དང་ལྡན་པ་ནི༔ གནས་ལུགས་འོད་གསལ་དབྱིངས་ནས་དགོས་འདོད་ཀུ་འབྱུང་བའི་བརྡ༔ ཕོ་བྲང་གི་དབུས་སུ་བྱོལ་སོང་བཞི་དང་ཉི་ཟླ་པདྨའི་གདན་སྤེལ་ནས་བརྩེགས་པ་ནི༔ སྲིད་པའི་རྒྱ་མཚོ་སྐེམས་ཤིང་མ་རིག་པའི་མུན་པ་སེལ་བའི་བརྡ༔
དེའི་སྟེང་དུ་ཧཱུྃ་ཡིག་གནས་གྱུར་ཏེ་ཐོག་མའི་མགོན་པོ་ཆོས་སྐུ་ཀུན་བཟང་ཝལ་གྱིས་གསལ་བ་ནི༔ ཀ་དག་ཐིག་ལེ་ཆེན་པོར་བྱ་རྩོལ་དང་བྲལ་ཡང་ཡེ་ཤེས་ཀྱི་རང་རྩལ་མ་འགགས་པའི་བརྡ༔ སྐུ་མདོག་མཐིང་ག་རུ་བཞུགས་པ་ནི༔ ཀུན་གཞི་སྐྱེ་བ་མེད་པའི་བརྡ༔ ཞལ་རས་འཛུམ་པའི་མདངས་དང་ལྡན་པ་ནི༔ སྣང་སྲིད་ཀུན་ལ་ཐུགས་རྗེ་སྙོམས་པར་གནས་པའི་བརྡ༔ སྤྱན་གཉིས་ཟིམ་བུས་ཕྱོགས་བཅུར་གཤིས་ལུགས་ཀྱིས་གཟིགས་པ་ནི༔ དབྱིངས་རིག་ཐུགས་ལ་མཐའ་དབུས་བྲལ་བའི་བརྡ༔ སྤྱི་བོར་འོད་དང་ལྡན་པའི་གཙུག་ཏོར་མཐོ་བ་ནི༔ མཁའ་དབྱིངས་ཞིང་ཁམས་ཡེ་ནས་རྫོགས་པའི་བརྡ༔
སྙན་གཤོག་རྒྱས་ལ་སྙན་ལམ་ཡངས་པ་ནི༔ གྲགས་སྟོང་གི་སྒྲ་རྣམས་སྒྲ་ཚིག་གཅིག་ལ་རྫོགས་པའི་བརྡ༔ ཕྱག་གཉིས་མཉམ་པར་བཞག་ཅིང་མཐེབ་མོས་སྲིན་རྩ་མནན་པ་ནི༔ ཀ་དག་དགོངས་པ་གདོད་ནས་ལྷུན་གྲུབ་ཏུ་གནས་ཤིང་སྲིད་པའི་འཁྲུལ་འཁོར་རྩོལ་མེད་དུ་གཞོམ་པའི་བརྡ༔ ཞབས་གཉིས་རྡོ་རྗེའི་སྐྱིལ་མོ་ཀྲུང་དུ་བཞུགས་པ་ནི༔ ལྟ་བ་ཁྲེགས་ཆོད་གཅིག་ལ་སངས་རྒྱས་ཀུན་གྱི་དགོངས་པ་རྫོགས་པའི་བརྡ༔ ཀུན་ཏུ་བཟང་མོ་དཀར་གསལ་གྱིས་པང་དུ་འཁྱུད་པ་ནི༔ ཆོས་རྣམས་ངོ་སྤྲོད་ཀྱི་བརྡར་དྲང་དོན་ཕྱིའི་ཐེག་པ་ཐམས་ཅད་ལམ་ཕོ་ཉ་བགྲོད་པའི་ཐེམ་སྐས་མཚོན་བྱེད་རྣམས་ཐབས་ལ་བརྟེན་དགོས་པའི་བརྡ༔ རང་བཞིན་གསལ་སྟོང་ཡིན་ཅིང་བྱེད་ལས་གཉིས་སུ་མེད་པར་སྟོན་པ་ནི༔ ཀུན་གཞི་རང་ཤར་ཡིན་པས་ཤེས་རབ་ཡུམ་ལ་དཀྱིལ་འཁོར་གྱི་དབང་བཞིའི་མཚན་ཉིད་ཀུན་རྫོགས་པའི་བརྡ༔
ཕྱག་གཉིས་ཀྱིས་ཡབ་ཀྱི་མགུལ་ནས་འཁྱུད་པ་ནི༔ རང་རིག་འོད་གསལ་ལྷན་ཅིག་སྐྱེས་དང་ཡེ་ནས་འཁྱུད་ཏེ་འབྲལ་བླག་མེད་པའི་བརྡ༔ ཡབ་ཡུམ་གྱི་ཞལ་སྦྱོར་ནས་རླུང་གི་འགྲོ་འོང་བསྲེ་བ་ནི༔ འཁོར་འདས་གཉིས་མེད་རོ་གཅིག་ཏུ་སྟོན་པའི་བརྡ༔ ནུ་མ་འབུར་ཞིང་རྒྱས་པ་ནི༔ ཤེས་རབ་ཀྱི་ཡེ་ཤེས་ཡེ་ནས་བདེ་སྟོང་དང་ལྡན་པའི་བརྡ༔ མཉེན་ཅིང་ལྕུག་ལ་འཇམ་པ་ནི༔ ཆགས་མེད་བདེ་བ་ཆེན་པོར་གནས་ཤིང་ཁེངས་སེམས་བྲལ་བའི་བརྡ༔ ཞབས་གཉིས་ཀྱིས་སྐེད་ལ་མདུད་ཐབས་སུ་འཁྲིལ་བ་ནི༔ ཕྱག་རྒྱ་དྲུག་གི་འཁྲུལ་འཁོར་ལ་སྐྱེ་མེད་ཀྱི་གར་ཐམས་ཅད་ཡོངས་སུ་རྫོགས་པའི་བརྡ༔
བྷ་ག་རྒྱས་ཤིང་ནོར་བུའི་ཏོག་གིས་བཀག་པ་ནི༔ གཏུམ་མོ་ཙཎྜ་ལཱི་བདེ་ཤས་ཆེ་ཞིང་འཁྲུལ་འཁོར་བཞིའི་རང་རྩལ་གྱིས་དགའ་བ་མངོན་དུ་བྱུང་སྟེ་ཡེ་ཤེས་ཆེན་པོ་མི་རྟོག་པའི་བདག་ཉིད་ཡིན་པའི་བརྡ༔ ཡུམ་གྱི་སྐུ་ལ་འོད་ཟེར་ཆེར་འབར་བ་ནི༔ ལྷུན་གྲུབ་དབྱིངས་ཀྱི་དཀྱིལ་འཁོར་ཐམས་ཅད་རྫོགས་པའི་བརྡ༔ ཀུན་ཏུ་བཟང་པོའི་སྤྱི་བོ་བདེ་ཆེན་གྱི་ཕོ་བྲང་ཀློང་དུ་འབར་བ་ཁྲག་འཐུང་ལྔ་བཅུ་བཞུགས་པ་ནི༔ སྤྱི་བོའི་གནས་སུ་ཧཾ་སྤྲུལ་སྐུའི་ཞིང་ཁམས་ཡིན་པས༔ བསྐྱེད་རིམ་རོལ་པའི་ཁྲོ་ཚོགས་སྒྱུ་མའི་སྐུར་བཞེངས་པའི་བརྡ༔ མགྲིན་པ་ལོངས་སྤྱོད་ཀྱི་འཁོར་ལོ་དག་པ་རིག་འཛིན་ཡབ་ཡུམ་ཤར་བ་ནི༔ གསང་བ་སྒྲ་སྐད་གྲགས་སྟོང་གི་ངོ་བོ་གཉིས་མེད་དབྱིངས་རིག་བརྡས་གར་སྒྱུར་བ་ཙམ་ཡིན་པས༔ ཟུང་འཇུག་དག་སྣང་དུ་གནས་པའི་བརྡ༔
ཐུགས་ཀར་ཞི་བ་དབྱིངས་ཀྱི་ལྷ་ཚོགས་གསལ་བ་ནི༔ དྲན་རིག་ཀུན་གྱི་འཆར་སྒོ་སྙིང་ཁ་ཡིན་ཞིང་ཀུན་གཞི་ལ་བདེ་སྡུག་དང་བྲལ་བའི་ཕྱིར་ཞི་བར་མཚོན་པའི་བརྡ༔ ལྟེ་བར་མཁའ་འགྲོ་སྡེ་ལྔ་གསལ་བ་ནི༔ རླུང་ལྔའི་རང་བཞིན་རྣམ་ཤེས་ལ་གནས་ཤིང་ཐོག་མར་སྲིད་པར་འཇུག་ཅིང་ལྟེ་བའི་ཕོ་བྲང་དུ་ཆགས༔ དེའང་དོན་ལ་ཤེས་རབ་ཀྱི་རང་རྩལ་ཆགས་མེད་དེ་ཙཎྜ་ལཱིར་གནས་པའི་བརྡ༔ གསང་བར་ཕུར་པ་ཕྲིན་ལས་ཀྱི་ལྷ་ཚོགས་གསལ་བ་ནི༔ ཡེ་ནས་རང་བྱུང་གི་ཕུར་བུ་ཡིན་ཞིང་༔ འཁོར་འདས་ཀུན་གྱི་སྒྱུ་མའི་ལམ་སྲིད་པའི་རྡོ་རྗེར་མཚོན་པའི་བརྡ༔ འཁོར་ཡང་ཕྲ་མེན་གྱིས་བསྐོར་བ་ནི༔ མཚན་མོ་རབ་རྒྱུ་འཚོགས་པའི་དུར་ཁྲོད་ཡིན་པས༔
ལས་ཀྱི་མ་མོ་གནས་པའི་བརྡ༔ སྤྲུལ་པ་ཡང་སྤྲུལ་ཞི་བ་ཁྲོ་བོ་གྲངས་མེད་པའི་འཁོར་དང་ལྡན་པ་ནི༔ བསྐྱེད་རིམ་སྒྱུ་མ་མཁན་གྱི་ཁྱད་ཆོས་སུ་མཚོན་པའི་བརྡ༔ ཞི་བའི་ལྷ་རྣམས་ཞི་འཛུམ་མཛེས་ལྡན་མཉེན་ལྕུག་འཁྲིལ་བ་ནི༔ ཀུན་གཞིའི་རིག་པ་ཤེས་རབ་མ་ཡི་ཀློང་ཡིན་ཞིང་༔ བུ་གསལ་སྟོང་འཛིན་མེད་ཀྱི་ཁྱེའུ་ཆུང་གཞོན་ནུ་ཡོན་ཏན་ཀུན་ལྡན་གྱི་ལང་ཚོ་རྒྱས་པའི་བརྡ༔ ཁྲོ་བོའི་ལྷ་རྣམས་རྔམ་གཤེ་གཏུམ་ལ་དཔའ་བའི་སྟོབས་རྩལ་ཤུགས་དང་ལྡན་པ་ནི༔ ཆོས་སྐུ་ལྷུན་གྲུབ་རང་བྱུང་བདེ་ཆེན་རྒྱལ་པོས་འཁོར་འདས་ཀུན་ལ་དབང་བསྒྱུར་ནུས་ཤིང་༔ ཐུགས་རྗེའི་རྩལ་དང་ནུས་ཤུགས༔ བྱིན་རླབས་ཀྱི་སྟོབས༔
གཟི་བྱིན་གྱི་རྔམ༔ ཟིལ་གནོན་གྱི་གཏུམ༔ ཀུན་འདུས་ཀྱི་མཐུ་ཆེན་པོ་སྟེ་ཉོན་མོངས་པའི་ཚོགས་རྣམས་བདེ་སྟོང་རོལ་པའི་ཧེ་རུ་ཀས་རབ་ཏུ་གཤེ་བའི་བརྡ༔ གདན་ཡང་བྱོལ་སོང་ནི་འཁོར་འདས་གཉིས་སུ་མེད་པའི་བརྡ༔ པདྨ་ནི་སྐྱོན་གྱིས་མ་གོས་པའི་བརྡ༔ ཉི་མ་ནི་རང་བཞིན་འོད་གསལ་བའི་བརྡ༔ ཟླ་བ་ནི་དྲི་མ་མེད་པའི་བརྡ༔ བམ་རོ་ནི་བདག་འཛིན་གྱི་རུ་ཏྲ་བསྒྲལ་བའི་བརྡ༔ དབུགས་སོང་ཞིང་དྲོད་དང་མ་བྲལ་བ་ནི༔ ཆོས་ཐམས་ཅད་དངོས་པོ་དང་མཚན་ཉིད་བརྗོད་བྱ་མཐའ་ལས་འདས་པའི་བརྡ༔
ཞི་བའི་ལྷ་ཚོགས་འཇའ་འོད་ལུག་གུ་རྒྱུད་དུ་གཏིབས་པ་ནི༔ ཡེ་ཤེས་ལྔའི་རང་མདངས་ཡེ་ནས་རྫོགས་པའི་བརྡ༔ ཁྲོ་བོའི་ཚོགས་རྣམས་མེ་འོད་འཁྲུགས་པ་ནི༔ ཤེས་བྱའི་བུད་ཤིང་གདོས་བཅས་བསྲེགས་པའི་བརྡ༔ སྔགས་རྣམས་སྐྱེ་མེད་ཀྱི་སྒྲ་སྒྲོགས་པ་ནི༔ རླུང་འབྱུང་འཇུག་ཐམས་ཅད་རྡོ་རྗེའི་བཟླས་པ་ཡིན་པའི་བརྡ༔ སྲོག་ཡིག་མི་འགུལ་ཞིང་སྔགས་རྣམས་འཁོར་བ་ནི༔ ཆོས་སྐུ་ལ་གཡོ་འགུལ་མེད་ཅིང་མཐའ་དབུས་དང་བྲལ་ཡང་༔ རང་རྩལ་མ་འགགས་པའི་ངོ་བོ་ཀུན་ཏུ་རྒྱུ་ཞིང་སྙོམས་པར་མི་སྡོད་པའི་བརྡ༔ སྔགས་སྒྲ་རིང་བ་དང་ཐུང་བ་རུ་དགོད་པ་ནི༔
ཡེ་ཤེས་རླུང་དང་ཉོན་མོངས་ཀྱི་རླུང་ཟུང་འཇུག་ཏུ་གནས་པས་འཕར་བསྐྱེད་ཆེ་ཆུང་གི་བརྡ༔ གཞན་ཡང་དཀྱིལ་འཁོར་གྱི་མཐའ་རུ་མཆོད་པ་སྣ་ཚོགས་བཀྲམ་པ་ནི༔ རྒྱུ་བསོད་ནམས་ཀྱི་ཚོགས་དང་འབྲས་བུ་ཡེ་ཤེས་ཀྱི་ཚོགས་དོན་གཉིས་ཟུང་འཇུག་ཏུ་རྫོགས་པའི་བརྡ༔ དྲྭ་བ་དང་༔ རལ་གྲི ཕུར་བུ༔ མེ་ལོང་༔ མདའ་དར༔ ཉི་ཟླ༔ འཕན་གདུགས༔ ཅོད་པན༔
སྟག་ཤམ༔ རུས་རྒྱན་རྣམས་ཀྱིས་བརྒྱན་ཞིང་རྡོ་རྗེ་ལ་སོགས་པ་ཀུན་ཚང་བ་ནི༔ ཟབ་གསང་རྡོ་རྗེ་ཐེག་པའི་དཀྱིལ་འཁོར་རྒྱུད་སྡེ་ཀུན་གྱི་འབྱུང་གནས་ཡིན་ཞིང་ཀུན་རྟོག་བརྒྱད་བཅུའམ་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་སྒྱུ་མ་ཙམ་དུ་སྟོན་པའི་བརྡ༔ དེ་ལ་སོགས་པ་རང་གཞུང་ཆེན་པོ་འདིར་སོ་སོར་ངོ་སྤྲད་ན་ནམ་མཁའི་མཐའ་དང་མཉམ་པའི་རྒྱུད་ལུང་གནས་ཀྱང་འདི་ཉིད་བསྡུས་པའི་དཀྱིལ་འཁོར་ཚོམ་བུའི་ངོ་སྤྲོད་ཅེས་བྱ་བ་ཡིན་པས༔ དེང་ཕྱིན་ཆད་ཕོ་བྲང་དགུ་ལྡན་སྤེལ་སྒྲུབ་བརྩོན་གསུམ་བྱེད་དུ་རུང་བའི་སྐལ་བ་དང་ལྡན་པར་བྱས་སོ༔ དེ་ལྟར་བརྡ་དོན་རྟགས་གསུམ་ཡོངས་སུ་རྫོགས་པའི་ཕྱི་སྣང་སྲིད་དག་པ་རབ་འབྱམས་ཀྱི་དཀྱིལ་འཁོར། ནང་རྡོ་རྗེའི་ཕུང་པོ་ལུས་ཀྱི་དཀྱིལ་འཁོར། གཞན་གདོད་ནས་བཞུགས་པའི་གནས་ཡུལ་གྱི་དཀྱིལ་འཁོར་གསུམ། རང་རིག་བདེ་བ་ཆེན་པོའི་ཡེ་ཤེས་ཀྱི་རྩལ་དང་རོལ་པ་ཉི་མ་དང་འོད་ཟེར་གྱི་ཚུལ་དུ་སྐད་ཅིག་ཀྱང་འདུ་འབྲལ་མེད་པར་བཞུགས་པའི་རང་ཞལ་རང་རིག་འཕོ་འགྱུར་མེད་པའི་ཡེ་ཤེས་དེ་ཉིད་མངོན་སུམ་དུ་མཐོང་བའི་མོས་པ་མཛོད། དེ་ནས་དངོས་གཞི་ཁྱད་པར་གྱི་དབང་ནི།
དེ་ལ་སྤྱིར་དབང་གི་ངོ་བོ་ནི། རྒྱུ་གཉིས་དང་རྐྱེན་བཞི་འཚོགས་པ་ལ་བརྟེན་ནས་གོ་འཕང་གི་ཆོས་རྒྱུད་ལ་འཇོག་པ་སྟེ། དང་པོ་ལའང་གཉིས་ཏེ་དེའང་མཚུངས་ལྡན་གྱི་རྒྱུ་ནི་གདོད་ནས་རང་ཆས་སུ་ཞུགས་པའི་ཆོས་ཉིད་དེ། བྱེ་བྲག་ཏུ་ཕུང་ཁམས་སྐྱེ་མཆེད་ལྷར་གནས་པ་བུམ་དབང་གི་མཚུངས་ལྡན། ངག་རླུང་ཡི་གེ་དང་བཅས་པ་སྔགས་སུ་གནས་པ་གསང་དབང་གི་མཚུངས་ལྡན། ཁམས་ཀྱི་དྭངས་མ་བདེ་ཆེན་དུ་འདུག་པ་ཤེར་དབང་གི་མཚུངས་ལྡན། སེམས་ཆོས་སྐུར་གནས་པ་བཞི་པའི་མཚུངས་ལྡན་ཏེ། དབང་མཆོག་རྒྱལ་པོའི་རྒྱུད་ལས། དབང་མཆོག་རང་ལ་མེད་གྱུར་ན། ། བསྐུར་བས་འཐོབ་པར་ག་ལ་འགྱུར། །
བྲ་སྲན་འབྲས་བུའི་དབང་བསྐུར་ཡང༌། ། དེ་ལ་འབྲས་ཀྱི་དངོས་སྣང་མེད། ། ཅེས་གསུངས། གཉིས་པ་ལྷན་ཅིག་བྱེད་རྒྱུ་ནི། སློབ་དཔོན་ལྟ་དགོངས་དང་ལྡན་པས་བྱིན་གྱིས་བརླབས་ཤིང་རབ་ཏུ་གནས་པའི་དབང་རྫས་ཁྱད་པར་ཅན་ནུས་པ་དང་ལྡན་པའོ། ། རྐྱེན་བཞི་ནི། དད་བརྩོན་བརྟུལ་ཞུགས་དང་ལྡན་པའི་སློབ་བུ་རྒྱུའི་རྐྱེན། སློབ་མའི་རྒྱུད་སྨིན་ནུས་པའི་མཚན་ཉིད་ཀུན་ཚང་གི་སློབ་དཔོན་བདག་པོའི་རྐྱེན། བརྒྱུད་པའི་མན་ངག་ལྡན་ཞིང་གཞུང་ལྟར་ཆོ་གའི་ཡན་ལག་ཚང་བའི་ནུས་པ་ཁྱད་པར་ཅན་དམིགས་པའི་རྐྱེན། སྔ་མ་སྔ་མས་གོ་ཕྱེས་ནས།
ཕྱི་མ་ཕྱི་མས་འབྱུང་ཞིང་བརྡ་དོན་འཕྲོད་པ་དེ་མ་ཐག་པའི་རྐྱེན། དེ་ལྟ་བུའི་རྒྱུ་རྐྱེན་གྱི་ཆོས་དྲུག་འཚོགས་པ་ལ་བརྟེན་ཏེ་གོ་འཕང་གི་ཆོས་དབང་གི་ཡེ་ཤེས་རྒྱུད་ལ་འཇོག་པའི་ལས་ཀྱི་ཐར་པའི་མྱུ་གུ་མངོན་དུ་བསྐྱེད་པའམ། སྐྱེ་ངེས་ཀྱི་ནུས་རུང་དུ་སྨིན་པར་བྱེད་པའམ། ངེས་ཚིག་ནི། གཏོར་བླུགས་ཏེ། སྒོ་གསུམ་གྱི་དྲི་མ་འཁྲུས་པའི་ཆ་ནས་གཏོར་བ་དང༌། འབྲས་བུ་ཡེ་ཤེས་ཀྱི་ནུས་པ་ཁྱད་པར་ཅན་འཇོག་པའི་ཆ་ནས་བླུགས་པ་སྟེ། བརྟག་གཉིས་ལས། གཏོར་དང་བླུགས་པ་ཞེས་བྱ་བས། ། དེས་ན་དབང་ཞེས་བརྗོད་པར་བྱ།
ཞེས་དང༌། དབྱེ་བ་ནི། སྤྱིར་གང་ཟག་གི་རྒྱུད་ཚོད་དང་སྦྱར་ཏེ། སྨིན་བྱེད་རྒྱུའི་དབང༌། གྲོལ་བྱེད་ལམ་གྱི་དབང༌། མཐར་ཕྱིན་པ་འབྲས་བུའི་དབང་སྟེ་གསུམ་དུ་བཞག་པ་དང༌། རྣམ་པ་བྱེ་བྲག་ལ། ཡེ་ཤེས་ཐིག་ལེ་ལས། ཆུ་ཡི་དབང་བསྐུར་དབུ་རྒྱན་དག ། བྱ་བའི་རྒྱུད་ལ་རབ་ཏུ་གྲགས། །
རྡོ་རྗེ་དྲིལ་བུ་དེ་བཞིན་མིང༌། ། སྤྱོད་པའི་རྒྱུད་ལ་རབ་ཏུ་གསལ། ། ཕྱིར་མི་ལྡོག་པ་ཡི་ནི་དབང༌། ། རྣལ་འབྱོར་རྒྱུད་ལ་གསལ་བར་བྱས། ། དེ་ལ་དྲུག་པ་བྱེ་བྲག་དབང༌། ། དེ་ནི་སློབ་དཔོན་དབང་ཞེས་བྱ། ། རྣལ་འབྱོར་བླ་མ་ཡི་ནི་དབང༌། ། གསང་བ་ཡི་ནི་དབང་རྒྱས་བཤད། ། ཤེས་རབ་ཡེ་ཤེས་བླ་ན་མེད། ། བཞི་པ་དེའང་དེ་བཞིན་ནོ། །
ཞེས་རྒྱུད་སྡེའི་དབང་གི་བབས་སོ་མི་འདྲ་བ་བཞིར་བཞག་པ་སོགས་མཐའ་ཡས་ཀྱང༌། གསང་བ་བླ་མེད་ཀྱི་སྐབས་འདིར། སྙིང་པོའི་རྒྱུད་ཕྱི་མར། བུམ་པ་གསང་བ་ཤེས་རབ་དང༌། ། དེ་མ་ཐག་པའི་བཞི་པའོ། ། ཞེས་དབང་བཞིར་བཞག་པ་ལས། དེའང་ལུས་ཀྱི་རྩའི་སྒྲིབ་པ་དག་ཅིང་སྣང་སྟོང་སྐུ་རྡོ་རྗེ་ལམ་ཁྱེར་གྱི་བསྐྱེད་རིམ་དབྱིབས་ཀྱི་རྣལ་འབྱོར་བསྒོམ་པའི་སྣོད་རུང་དུ་བྱེད་པ་དང༌། འབྲས་བུ་སྤྲུལ་སྐུའི་གོ་འཕང་རྒྱུད་ལ་འཇོག་བྱེད་བུམ་དབང་ཕྱི་མཚན་མ་རྫས་ཀྱི་དཀྱིལ་འཁོར་ལ་བརྟེན་ནས་བསྐུར་བ་དང༌། དེ་བཞིན་ངག་རླུང་གི་སྒྲིབ་པ་དག་ཅིང༌། གྲགས་སྟོང་གསུང་རྡོ་རྗེ་ལམ་ཁྱེར་གྱི་རླུང་སྔགས་རྡོ་རྗེའི་བཟླས་པས་བདག་བྱིན་རླབས་བྱེད་པའི་སྣོད་རུང་བྱེད་པ་དང༌།
འབྲས་བུ་གསུང་རྡོ་རྗེ་ལོངས་སྐུའི་གོ་འཕང་རྒྱུད་ལ་འཇོག་བྱེད་གསང་དབང་ནང་ལུས་དཀྱིལ་ལམ། བྱང་ཆུབ་སེམས་ཀྱི་དཀྱིལ་འཁོར་ལ་བརྟེན་ནས་བསྐུར་བ་དང༌། ཡིད་ཐིག་ལེའི་སྒྲིབ་པ་དག་ཅིང་བདེ་སྟོང་ཐུགས་རྡོ་རྗེ་ལམ་ཁྱེར་གཞན་ལུས་ཕོ་ཉ་སྒོམ་པའི་སྣོད་རུང་དུ་བྱེད་པ་དང༌། འབྲས་བུ་ཐུགས་རྡོ་རྗེ་ཆོས་སྐུའི་གོ་འཕང་རྒྱུད་ལ་འཇོག་བྱེད་ཤེས་རབ་ཡེ་ཤེས་ཀྱི་དབང་གསང་བ་བྷ་གའི་དཀྱིལ་འཁོར་ལ་བརྟེན་ནས་བསྐུར་བ་དང༌། ཆ་སྙོམས་ཤེས་བྱའི་སྒྲིབ་པ་དག་ཅིང་རིག་སྟོང་ཡེ་ཤེས་རྡོ་རྗེའི་ལམ་ཁྱེར། ངོ་བོ་ཉིད་སྐུའི་གོ་འཕང་གི་ཆོས་རྒྱུད་ལ་འཇོག་བྱེད་ཚིག་དབང་དོན་དམ་བྱང་ཆུབ་སེམས་ཀྱི་དཀྱིལ་འཁོར་ལ་བརྟེན་ནས་བསྐུར་བ་བཞིར་ངེས་པ་ཡིན་ནོ། ། དེ་ལྟར་དབང་བསྐུར་ཐོབ་པའི་ཕན་ཡོན་ཀྱང༌། གནས་སྐབས་གྲོལ་བྱེད་ཀྱི་གདམས་པ་ཟབ་མོ་གདབ་པའི་སྣོད་དུ་རུང་ཞིང༌། མཐར་ཐུག་སྐུ་བཞི་ཡེ་ཤེས་ལྔའི་བདག་ཉིད་ཕྲིན་ལས་བཞི་རྫོགས་ཀྱི་ངོ་བོར་སངས་རྒྱས་པ་ཡིན་ཏེ། རིན་ཆེན་སྤུངས་པའི་རྒྱུད་ལས།
གང་ཞིག་དབང་བསྐུར་འཛིན་པ་ཡི། ། སངས་རྒྱས་སྐུ་ལ་འདི་ཡིས་རེག ། འདི་ལ་སྐྱེས་བུའི་དབང་ཐོབ་ན། ། རིག་པའི་སྐུ་ལ་རང་དབང་ཐོབ། ། ཅེས་དང༌། སྙིང་གི་མེ་ལོང་གི་རྒྱུད་ལས། དབང་རྣམས་རབ་ཏུ་ཐོབ་བྱས་ན། ། གསང་སྔགས་ཐམས་ཅད་མ་བསྒྲུབ་འགྲུབ། ། ཅེས་སོ། ། དབང་ཚུལ་བཞིན་དུ་མ་ཐོབ་པར། །
ཡེ་ཤེས་ཀྱི་ལྷའི་བསྙེན་སྒྲུབ་ལྟ་ཅི། རྒྱུད་ཚིག་ཀློག་པ་དང་ཕྲིན་ལས་ཀྱི་ཚིག་ཤར་གྱེར་བ་ལའང་མི་དབང་སྟེ། ཀྲྀ་ཡ་དཔུང་བཟང་གི་རྒྱུད་ལས། ། གང་ཞིག་རིག་སྔགས་དབང་བསྐུར་ཆོ་ག་མེད། ། གང་དག་དཀྱིལ་འཁོར་ལ་ནི་མ་ཞུགས་དང༌། ། གང་དག་བྱང་ཆུབ་སེམས་དང་མི་ལྡན་པས། ། དེ་ཡིས་གསང་སྔགས་བཀླག་ན་ཕུང་བར་འགྱུར། ཞེས་དང༌། ཕྱག་ཆེན་ཐིག་ལེ་ཁ་སྦྱོར་ལས། དབང་མ་ཐོབ་ལ་དངོས་གྲུབ་མེད། །
བྱེ་མ་བཙིར་བར་མར་མེད་བཞིན། ། དེ་བས་དབང་བསྐུར་དམ་པ་ནི། ། རབ་ཏུ་འབད་པས་བླང་བར་བྱ། ཞེས་སོགས་རྒྱ་ཆེར་གསུངས་ལ། དེའང་བླ་མེད་ཀྱི་རྒྱུད་སྡེར་བུམ་གསང་ཤེར་ཡེ་ཚིག་གི་དབང་བཞི་གྲགས་ཆེ་ལ། བྱེ་བྲག་ཏུ་ཡོ་ག་གསུམ་སོ་སོའི་རང་སྐད་དང་མཐུན་པར་ཕན་ནུས་ཟབ་མོའི་དབང་གསུམ། ཆུ་བོ་བཞི་རྫོགས་ཀྱི་དབང་བཞི། སྤྲོས་བཅས། སྤྲོས་མེད། ཤིན་ཏུ་སྤྲོས་མེད།
རབ་ཏུ་སྤྲོས་མེད། རེ་རེ་ལའང་ནང་གསེས་ཀྱི་དབྱེ་བ་དུ་མར་འབྱུང་བ་ལས། འདི་ནི་སྒྱུ་འཕྲུལ་གསང་བ་སྙིང་པོ་ལས། དད་བརྩོན་བརྟུལ་ཞུགས་རབ་རྟོགས་ན། ཕན་པའི་དབང་སྦྱིན་ནུས་པའི་དབང༌། ། རིམ་པ་བཞིན་དུ་སྦྱིན་པར་བྱ། ཞེས་གསུངས་པ་ལྟར། དང་པོ་བུམ་དབང་ལའང་ཕྱིའི་དྲི་མ་འཁྲུད་པར་བྱེད་པ་བུམ་པའི་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བའི་སྐལ་བ་སྟེར་བར་བྱེད་པ་རྫས་དབང༌།
དེ་ཁོ་ན་ཉིད་ཕྲིན་ལས་སྒྲུབ་པར་བྱེད་པ་སྐུ་འབག་གི་དབང་དང་བཞི་ལས། ཐོག་མར་བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཕྱི་བུམ་པའི་རྣམ་པ་ལ། ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་ཁྲག་འཐུང་ཁྲོ་རྒྱལ་ཡུམ་དང་བཅས་པ་སྙོམས་པར་ཞུགས་པ་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པས། རིམ་བཞིན་མགྲིན་པ་སྙིང་ཁ་ལྟེ་བ་གསང་གནས་སོགས་རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་དང་ལས་ཉོན་ཐམས་ཅད་དྲི་མ་མེད་པར་སྦྱངས། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད། ། ཅེས་བརྡ་སྦྱར་ནས། བུམ་པ་ཐོགས་ལ༔ ཧཱུྃ༔
སྤྲུལ་སྐུའི་ཀློང་ཡངས་བུམ་པ་ཟླུམ༔ ཡི་དམ་སྐུ་དང་གཉིས་སུ་མེད༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོཾ་ཧེ་རུ་ཀ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་ཞིང་ཉོན་མོངས་པ་ལྔའི་སྒྲིབ་པ་དག ། ཕུང་པོ་ལྔ་གནས་གྱུར། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་རྣམ་པར་སྣང་མཛད་ཡབ་ཡུམ་གྱིས་དབུ་བརྒྱན་པར་གྱུར་པ་དེ་ལ་སངས་རྒྱས་དང་བྱང་སེམས་དཀྱིལ་འཁོར་གྱི་ལྷ་ཚོགས་རྣམས་ཀྱིས་མཆོད་པ་བསམ་གྱིས་མི་ཁྱབ་པས་མཆོད་ཅིང༌། བཀྲ་ཤིས་པའི་ཚིག་དང་མེ་ཏོག་གི་ཆར་དབབ།
རོལ་མོའི་སྒྲ་དབྱངས་དུ་མ་དང་བཅས་པས་ཁམས་གསུམ་ཆོས་ཀྱི་རྒྱལ་པཽར་མངའ་གསོལ་བའི་མོས་པ་མཛོད། བྱས་ལ། ཨརྒྷཾ་ སོགས་ཀྱིས་མཆོད། མེ་ཏོག་གཏོར་ཞིང༌། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག ། སེམས་ཅན་མ་ལུས་བསྐྱེད་པའི་བདེ་བ་ཆེན་པོ་སྟེ། ། དེས་ནི་དེང་ཁྱེད་དབང་བསྐུར་མཆོག་ལ་བཀྲ་ཤིས་ཤོག ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་དོར་ཞིང་མཎྜལ་འབུལ༔
གཉིས་པ་ནང་གི་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བར། ཁྱེད་རང་རྣམས་ཀྱིས་སྒོ་གསུམ་ལྷའི་རང་བཞིན་དུ་ཡེ་ནས་གནས་པ་ལ་དེ་ལྟར་ཡིན་པའི་ངེས་ཤེས་བསྐྱེད་ཅིང༌། སློབ་དཔོན་དཀྱིལ་འཁོར་གྱི་གཙོ་བོར་དངོས་སུ་མོས་པ་བསྐྱེད་ལ། འོག་མིན་གྱི་ཞིང་རབ་འབྱམས་དང༌། ཁྱད་པར་དུ་མདུན་བསྐྱེད་ཀྱི་གཙོ་བོ་ཡབ་ཡུམ་ལས་མར་མེ་གཅིག་ལས་གཉིས་མཆེད་ཀྱི་རྣམ་པར། གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་པ་འཕྲོས་ཏེ་ཁྱེད་རང་རྣམས་ལ་སིབ་སིབ་ཐིམ་པས་གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད། དེ་ནས་རྒྱས་པ་ལྟར་ན་སྐབས་འདིར་དམ་པ་རིགས་བརྒྱའི་ཙཀླི་སོ་སོར་ཕྲལ་ཏེ་དབང་བསྐུར༔ དུར་ཁྲོད་ཆས་བརྒྱད་ཀྱང་སོ་སོར་ཕྲལ་ཏེ་བསྐུར༔ ཞེས་གསུངས་ཀྱང་ཁ་ཕྲལ་བའི་བསྐུར་ཚིག་དབང་གཞུང་དུ་མ་གསལ་ལོ།་་་་་
མཆན། འབྲིང་པོ་ལྟར་ན་ལྷ་གྲངས་ཚོམ་བུར་བསྐུར་བ་ནི༔ དང་པོ་ཀུན་བཟང་ཡབ་ཡུམ་ཐོགས་ལ། ཧཱུྃ༔ བཅོམ་ལྡན་མགོན་པོ་ཀུན་ཏུ་བཟང་༔ དབྱིངས་ཕྱུག་ཤེས་རབ་པང་དུ་འཁྲིལ༔ སྐལ་ལྡན་བུ་ལ་དབང་བསྐུར་བས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔
ཨ་བྷི་ཥིཉྩ་ཧཱུྃ༔ རིགས་ལྔ་ཐོགས་ལ༔ ཧཱུྃ༔ བདེ་གཤེགས་ཐོག་མའི་སངས་རྒྱས་ལྔར༔ འབྱུང་ལྔའི་གསང་ཡེ་པང་དུ་འཁྱུད༔ སྐལ་ལྡན་བུ་ལ་དབང་བསྐུར་བས༔ ཡེ་ཤེས་ལྔ་ཡི་དབང་ཐོབ་ཤོག༔ ཨོྃ་ཛྙཱ་ན་པཉྩ་ཨ་བྷི་ཥིཉྩ་ཧཱུྃ༔ སེམས་དཔའ་ཡབ་ཡུམ་ཐོགས་ལ༔ ཧཱུྃ༔
འཕགས་མཆོག་འགྲོ་དོན་བྱང་སེམས་བརྒྱད༔ ལམ་བརྒྱད་མཐར་ཕྱིན་ཡུམ་དང་སྦྱོར༔ སྐལ་ལྡན་བུ་ལ་དབང་བསྐུར་བས༔ རྣམ་ཐར་བརྒྱད་ལྡན་དབང་ཐོབ་ཤོག༔ ཨོྃ་སརྦ་ས་ཏྭ་མུྃ་དཱ་ཤ་ཥ་ཊ་ཨ་བྷི་ཥིཉྩ་ཧཱུྃ༔ ཐུབ་པ་རིགས་དྲུག་ཐོགས་ལ༔ ཧཱུྃ༔ བླ་མེད་བཅོམ་ལྡན་ཐུབ་པ་དྲུག༔ སྡེ་སྣོད་རྒྱ་མཚོའི་ལུང་རིགས་འཛིན༔ སྐལ་ལྡན་བུ་ལ་དབང་བསྐུར་བས༔
ཕར་ཕྱིན་དྲུག་ལྡན་དབང་ཐོབ་ཤོག༔ ཨོྃ་མུ་ནེ་མུ་ནེ་མ་ཧཱ་མུ་ནེ་ཤཱཀྱ་མུ་ན་ཡེ་སྭཱ་ཧཱ༔ སྒོ་བ་བཞི་ཐོགས་ལ༔ ཧཱུྃ༔ ཆོས་ཀྱི་འཁོར་ལོའི་སྒོ་སྐྱོང་བ༔ ཐབས་ཤེས་ཡབ་ཡུམ་གཉིས་སུ་མེད༔ སྐལ་ལྡན་བུ་ལ་དབང་བསྐུར་བས༔ ཐེག་པ་རྣམ་བཞིའི་དབང་ཐོབ་ཤོག༔ ཨོྃ་བཛྲ་དྷ་ར་ཝ་ལ་ཨ་བྷི་ཥིཉྩ་ཧཱུྃ༔ དག་པ་རིག་འཛིན་ཡབ་ཡུམ་ཐོགས་ལ༔
ཧཱུྃ༔ དག་པ་རིག་འཛིན་ཡབ་ཡུམ་བཅུ༔ བདེ་སྟོང་ཡེ་ཤེས་ངོ་བོ་ཉིད༔ སྐལ་ལྡན་བུ་ལ་དབང་བསྐུར་བས༔ ས་བཅུའི་ཐེག་རྩེའི་དབང་ཐོབ་ཤོག༔ ཨོྃ་གུ་རུ་བྷི་དྷོ་དྷ་ར་མུཾ་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔ ལོངས་སྤྱོད་འཁོར་ལོའི་སྒོ་སྐྱོང་མ༔ གྲགས་སྟོང་ངོ་བོ་གཉིས་མེད་སྐུས༔
སྐལ་ལྡན་བུ་ལ་དབང་བསྐུར་བས༔ གྲོལ་བཞི་དགའ་ཆེན་དབང་ཐོབ་ཤོག༔ ཨོྃ་པྲ་མོ་ཏི་རི་ཨ་བྷི་ཥིཉྩ་ཧཱུྃ༔ ཧེ་རུ་ཀ་ཐོགས་ལ༔ ཧཱུྃ༔ དཔལ་ཆེན་ཆེ་མཆོག་ཧེ་རུ་ཀའི༔ སྐུ་གསུང་ཐུགས་ཡོན་བླ་ན་མེད༔ སྐལ་ལྡན་ཁྱོད་ལ་དབང་བསྐུར་རོ༔ ཡོངས་རྫོགས་དབང་མཆོག་ཐོབ་པར་ཤོག༔ ཨོཾ་བཛྲ་ཧེ་རུ་ཀ་མ་མ་སིདྡྷི་ཨ་བྷི་ཥིཉྩ་ཧཱུྃ༔
དེ་ནས་ཡུམ་མཆོག་ཐོགས་ལ༔ ཧཱུྃ༔ དབྱིངས་ཕྱུག་ཆེན་མོ་བདེ་ཆེན་ཡུམ༔ ཤེས་རབ་ཕར་ཕྱིན་ཀྲོ་ཏི་མས༔ སྐལ་ལྡན་ཁྱོད་ཀྱི་པང་དུ་འཁྱུད༔ གསང་སྔགས་དཀྱིལ་འཁོར་བསྒྲུབ་པར་གྱིས༔ ཨོཾ་ཀྲོ་ཏི་བྷ་ཏ་ཎི་གུ་ཧྱ་ཨ་བྷི་ཥིཉྩ་ཧཱུྃ༔ ཁྲག་འཐུང་རིགས་ལྔ་ཡབ་ཡུམ་ཐོགས་ལ། ཧཱུྃ༔ ཁྲོ་རྒྱལ་ཆེན་པོ་ཡབ་ཡུམ་བཅུ༔
སྣང་སྟོང་ཡེ་ཤེས་ངོ་བོ་ཉིད༔ སྐལ་ལྡན་བུ་ལ་དབང་བསྐུར་བས༔ དུག་ལྔ་རྣམ་དག་དབང་ཐོབ་ཤོག༔ ཨོྃ་ཧེ་རུ་ཀ་ཀྲོ་ཏ་ཀྲོ་ཏི་ཨ་བྷི་ཥིཉྩ་ཧཱུྃ༔ ཀཽ་རཱི་མ་བརྒྱད་ཐོགས་ལ༔ ཧཱུྃ༔ ཀཽ་རཱི་མ་མོ་ཆེན་མོ་བརྒྱད༔ ཀུན་ཏུ་ཁྱབ་པའི་ངོ་བོ་ཉིད༔ སྐལ་ལྡན་བུ་ལ་དབང་བསྐུར་བས༔ གནས་བརྒྱད་རྣམ་དག་དབང་ཐོབ་ཤོག༔
ཨོྃ་མ་མ་དྷེ་ཝི་ཨ་བྷི་ཥིཉྩ་ཧཱུྃ༔ སིཾ་ཧ་མ་བརྒྱད་ཐོགས་ལ༔ ཧཱུྃ༔ སིཾ་ཧ་མ་མོ་ཆེན་མོ་བརྒྱད༔ རང་བཞིན་ཀློང་ལས་འགྱུ་བའི་ངང་༔ སྐལ་ལྡན་བུ་ལ་དབང་བསྐུར་བས༔ ཡུལ་བརྒྱད་རྣམ་དག་དབང་ཐོབ་ཤོག༔ ཨོྃ་མ་ཏྲི་མ་ཎི་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔
བདེ་ཆེན་འཁོར་ལོའི་སྒོ་སྐྱོང་མ༔ ཐུགས་རྗེའི་དབང་མོ་ལས་བྱེད་མས༔ སྐལ་ལྡན་བུ་ལ་དབང་བསྐུར་བས༔ བསྐྱེད་པ་ལས་བཞིའི་དབང་ཐོབ་ཤོག༔ ཨོྃ་ཛྙཱ་ན་ཨུ་ཏ་ཨ་བྷི་ཥིཉྩ་ཧཱུྃ༔ མཁའ་འགྲོ་སྡེ་ལྔ་ཐོགས་ལ༔ ཧཱུྃ༔ གསང་བ་ཡེ་ཤེས་མཁའ་འགྲོ་ལྔ༔ ཟག་མེད་བསྐྱེད་པའི་ལས་བྱེད་མས༔ སྐལ་ལྡན་བུ་ལ་དབང་བསྐུར་བས༔
ཙཎྜ་འབར་བའི་དབང་ཐོབ་ཤོག༔ ཨོྃ་ཌཱཀྐི་ཧ་རི་ནི་ས་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔ སྤྲུལ་པའི་འཁོར་ལོའི་སྒོ་སྐྱོང་མས༔ སྐྱེ་གནས་བཞི་ཡི་སྒོ་གཅད་ཕྱིར༔ སྐལ་ལྡན་བུ་ལ་དབང་བསྐུར་བས༔ རྫོགས་པའི་གནད་བཞིའི་དབང་ཐོབ་ཤོག༔ ཨོྃ་དྷརྨ་རཱ་ག་ཧོ་ཨ་བྷི་ཥིཉྩ་ཧཱུྃ༔ རྡོ་རྗེ་གཞོན་ནུ་ཡབ་ཡུམ་ཐོགས་ལ༔
ཧཱུྃ༔ བླ་མེད་དཔལ་ཆེན་ཧེ་རུ་ཀཿ རྡོ་རྗེ་གཞོན་ནུ་ཡབ་ཡུམ་གྱིས༔ སྐལ་ལྡན་བུ་ལ་དབང་བསྐུར་བས༔ ཕྲིན་ལས་ལྷུན་གྲུབ་དབང་ཐོབ་ཤོག༔ ཨོྃ་བཛྲ་ཀུ་མཱ་ར་བཾ་ཨ་བྷི་ཥིཉྩ་ཧཱུྃ༔ དབང་ཕྱུག་ཉེར་བརྒྱད་ཐོགས་ལ༔ ཧཱུྃ༔ དབང་ཕྱུག་ཆེན་མོ་ཉི་ཤུ་བརྒྱད༔ ལས་རྣམས་ཀུན་གྱི་མཐའ་སྡུད་མས༔
སྐལ་ལྡན་བུ་ལ་དབང་བསྐུར་བས༔ སྤྲོ་བསྡུ་སྦྱང་བའི་དབང་ཐོབ་ཤོག༔ ཨོྃ་བཛྲ་ཤྭ་རི་མ་སཏྭཾ་ཛ་ལ་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔ ཧཱུྃ༔ བདེ་སྐྱོང་འཁོར་ལོའི་སྒོ་སྐྱོང་མ༔ སྣ་ཚོགས་འགྱུར་བའི་དབང་མོ་ཆེས༔ སྐལ་ལྡན་བུ་ལ་དབང་བསྐུར་བས༔ ལས་བཞི་མཐར་ཕྱིན་དབང་ཐོབ་ཤོག༔ ཨོྃ་བཛྲ་རཏྣ་པདྨ་ཀརྨ་ཨ་བྷི་ཥིཉྩ་ཧཱུྃ༔
ཞེས་པས་ཞི་ཁྲོ་རིགས་བརྒྱའི་ཐོ་གྲངས་ཙམ་དབང་ཁྲིད་འབྲིང་པོའི་སྐབས་འདིར་ཚང་བ་ཡིན༔ དེ་ལྟར་ལྷ་ཚོགས་རྣམས་གནས་སོ་སོར་ཐིམ་པས། དམ་པ་རིགས་བརྒྱའི་སྐུའི་རྣམ་འགྱུར་གང་དང་གང་གིས་འདུལ་བ་དེ་དང་དེའི་རྣམ་རོལ་འགག་མེད་སྣང་སྟོང་ཆུ་ཟླའི་གར་བཞིན་སྤྱོད་པའི་མཐུ་ཐོབ་པ་ཡིན་ནོ། ། དེ་ནས་ཆས་དབང་བསྐུར་བ་ལ་ཞི་དྲག་གཉིས་ཡོད་པ་ལས། དང་པོ་ཁྱེད་རང་རྣམས་གདན་གསུམ་ལྷ་ཡི་དཀྱིལ་འཁོར་དུ་གསལ་བ་ལ། ཆེ་རྟགས་ཀྱི་མངའ་གསོལ་བས་སྐུ་ལྔ་ཡེ་ཤེས་ལྔར་ལྷུན་གྱིས་གྲུབ། ས་ལམ་ཐོགས་མེད་དུ་བགྲོད་ཅིང་གང་འདུལ་ལོངས་སྤྱོད་རྫོགས་པའི་ཕྲིན་ལས་འདོད་རྒུའི་དཔལ་ལ་ལོངས་སྤྱོད། དོན་གཉིས་ལྷུན་གྲུབ་ཁམས་གསུམ་ཆོས་ཀྱི་རྒྱལ་པོའི་རྒྱལ་སྲིད་ལ་མངའ་དབང་བསྒྱུར་བའི་དབང་དམ་པ་ཐོབ་པར་མོས་ཤིག ། དེ་ནས་ཞི་བའི་ཆས་པྲོག་ཞུ་ཐོགས་ལ༔ ཧཱུྃ༔
ཡེ་ཤེས་ལྔ་ཡི་དབང་རྟགས་ཕྱིར༔ རིན་ཆེན་འབར་བའི་པྲོག་ཞུ་འདི༔ དེ་རིང་སྐལ་ལྡན་སྤྱི་བོར་བརྒྱན༔ ལྟ་བ་ཡེ་གྲོལ་དབང་ཐོབ་ཤོག༔ ཨོྃ་བཛྲ་རཏྣ་ཏེ་སི་དྷ་ར་ཨ་བྷི་ཥིཉྩ་ཧཱུྃ༔ ཅོད་པན་ཐོགས་ལ༔ ཧཱུྃ༔ སྐུ་ལྔ་ལྷུན་གྲུབ་དབང་རྟགས་ཕྱིར༔ དར་ཚོན་ལྔ་ཡི་ཅོད་པན་འདི༔ སྐལ་ལྡན་ཁྱོད་ཀྱི་སྤྱི་བོར་བརྒྱན༔
སྒོམ་པ་རྒྱ་ཡན་དབང་ཐོབ་ཤོག༔ ཨོྃ་བཛྲ་མུ་ཀུ་ཊ་དྷ་རི་ཨ་བྷི་ཥིཉྩ་ཧཱུྃ༔ སྟོད་གཡོགས་ཐོགས་ལ༔ ཧཱུྃ༔ ཚད་མེད་བཞི་ཡི་དབང་རྟགས་ཕྱིར༔ སྣ་ཚོགས་སྤེལ་བའི་སྟོད་གཡོགས་འདི༔ སྐལ་ལྡན་ཁྱོད་ཀྱི་དཔུང་པར་བརྒྱན༔ སྤྱོད་པ་འཛིན་མེད་དབང་ཐོབ་ཤོག༔ ཨོྃ་བྷི་ཛ་ཡ་ཨརྦྷ་ཨ་བྷི་ཥིཉྩ་ཧཱུྃ༔ ག་ཤལ་ཐོགས་ཏེ༔
ཧཱུྃ༔ བདེ་སྟོང་ཟག་མེད་དབང་རྟགས་ཕྱིར༔ དྲྭ་བ་འཕྲུལ་གྱི་ག་ཤལ་འདི༔ སྐལ་ལྡན་ཁྱོད་ཀྱི་སྟོད་དུ་བརྒྱན༔ ཨོྃ་རུ་པ་ཀནྠི་ཀ་ཨ་བྷི་ཥིཉྩ་ཧཱུྃ༔ གཉིས་པ་ཕུང་ཁམས་སྐྱེ་མཆེད་དང་བཅས་པ་ཡེ་ཤེས་ལྷའི་སྒྱུ་འཕྲུལ་ཆེ་མཆོག་དྲག་པོའི་ཕྱག་རྒྱར་རྫོགས་པ་ལ། དཔལ་ཆེན་པོའི་ཆེ་རྟགས་ཀྱི་ཆས་རྣམས་མངའ་གསོལ་དུ་བརྒྱན་པས། མ་མོ་མཁའ་འགྲོའི་རྗེ་བོར་བསྐུར་ཏེ། དྲེགས་པ་ཐམས་ཅད་དབང་དུ་སྡུད་ཅིང་ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས་འགྲོ་བ་སྒྲོལ་བའི་གོ་ཆ་ཆེན་པོའི་དཔལ་སྟོབས་དང་ལྡན་པའི་མོས་པ་མཛོད། རུས་རྒྱན་ཐོགས་ལ༔
ཧཱུྃ༔ ཕར་ཕྱིན་དྲུག་གི་དབང་རྟགས་ཕྱིར༔ དུར་ཁྲོད་རུས་པའི་རྒྱན་ཆ་འདི༔ སྐལ་ལྡན་ཁྱོད་ཀྱི་ཆས་སུ་བརྒྱན༔ གྲོལ་བ་བཞི་ཡི་དབང་ཐོབ་ཤོག༔ ཨོྃ་གོ་རོ་ཙ་ཡ་མ་ལི་ཨ་བྷི་ཥིཉྩ་ཧཱུྃ༔ དེ་ནས་སྙན་རྒྱན་སོགས་གདུབ་བུ་རྣམས་ཐོགས་ལ༔ ཧཱུྃ༔ རྟེན་འབྲེལ་སྣ་ཚོགས་དབང་རྟགས་ཕྱིར༔ རིན་ཆེན་སྣ་ཚོགས་རྒྱན་ཆ་འདི༔
སྐལ་ལྡན་ཁྱོད་ཀྱི་གཟུགས་སུ་བརྒྱན༔ ས་ལམ་རབ་རྫོགས་དབང་ཐོབ་ཤོག༔ ཨོཾ་བྷི་ཤྭ་རཏྣ་ཨ་བྷི་ཥིཉྩ་ཧཱུྃ༔ སྨད་དཀྲིས་ཐོགས་ལ༔ ཧཱུྃ༔ འཁོར་འདས་ཟིལ་གནོན་དབང་རྟགས་ཕྱིར༔ བདེ་ཆེན་བཀླུབས་པའི་ཨང་རག་འདི༔ སྐལ་ལྡན་ཁྱོད་ཀྱི་སྨད་དུ་དཀྲི༔ འབྲས་བུ་ཀ་དག་དབང་ཐོབ་ཤོག༔ ཨོྃ་ཨ་ཏྲི་ཝསཏྲ་པྲ་ཨ་བྷི་ཥིཉྩ་ཧཱུྃ༔
དེ་ནས་ཁྱེད་རང་རྣམས་ལ་གསང་སྔགས་ཀྱི་དངོས་གྲུབ་འཐོབ་པར་བྱ་བའི་ཕྱིར་སྒྲུབ་རྫས་ཀྱི་དབང་བསྐུར་བ་ནི། སྨན་རཀ་གཏོར་མ་ལས་བཞིའི་དམ་ཚིག་གི་རྫས་ཀྱིས་ལྷ་རྣམས་བསྙེན་ཅིང་སྒྲུབ་པ་སོགས་གསང་སྔགས་ཟབ་མོའི་ཐབས་ལ་བརྟེན་ནས། འཁོར་འདས་ཐམས་ཅད་འདོད་ཡོན་ཟག་མེད་ཡེ་ཤེས་ཀྱི་རྣམ་རོལ་ཆེན་པོར་ལོངས་སྤྱོད་ཅིང་ལས་བཞི་ཐོགས་མེད་དུ་འགྲུབ་པའི་མཐུ་ཐོབ་པར་མོས་ཤིག ། དེ་ནས་གཏོར་མ་གཏད་ཅིང་༔ ཧོཿ རྒྱུ་གཅིག་འབྲས་བུ་གཉིས་རྫོགས་རྫས༔ དེ་རིང་སྐལ་ལྡན་ཁྱོད་ལ་གཏད༔ དོན་གཉིས་ཡང་དག་ལྡན་པའི་ངང་༔ དུས་མཆོད་ལ་སོགས་བརྩོན་པར་གྱིས༔ ཨོྃ་ག་ཎ་ཙཀྲ་བྷ་ལིངྟ་ཨཤྩ་ཏྱ་དྷ་ར་ཧཱུྃ༔
དེ་ནས་རྡོ་རྗེ་སློབ་དཔོན་བདག་པོའི་དབང་སྦྱིན་པ་ནི། རྒྱལ་ཚབ་འོས་པ་ཡིན་ན་ཁྲི་ལ་བཞག་སྟེ་གཟུང་ཐག་གི་རྡོ་རྗེ་ལག་ཏུ་གཏད། འོག་ཏུ་ཁྲི་བརྩེགས་ཏེ་ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། དུང་དཀར་དང་རྡོར་དྲིལ་བླུག་གཟར་སོགས་ཕུལ་བས་ཐེག་པ་རིམ་དགུ་གང་འདུལ་དེར་སྟོན་གྱི་ཆོས་སྟོན་ལ། འགྲོ་བའི་དོན་རྒྱུན་མ་ཆད་པར་གྱིས་ཤིག་ཅེས་བསྐུལ་བའི་མོས་པ་མཛོད། དེ་ནས་གཟུང་ཐག་རྡོ་རྗེ་གཏད་ཅིང་༔ ཧོཿ དེང་ནས་བརྩམ་སྟེ་བུ་ཁྱོད་ཉིད༔ བླ་མེད་ཞི་ཁྲོ་རབ་འབྱམས་ཀྱི༔ དཀྱིལ་འཁོར་སྙིང་པོ་འདི་ཟུངས་ཤིག༔
དམ་མེད་རྣམས་ལ་བསྟན་མི་བྱ༔ ཨོྃ་བཛྲ་མཎྚ་ཙཀྲ་ས་མ་ཡ་ཙིཏྟ་གརྦྷ་དྷ་ར་ཧཱུྃ༔ དེ་ནས་གསེར་གྱི་འཁོར་ལོ་ཐོགས་ལ༔ ཧཱུྃ༔ དེང་ནས་བརྩམ་སྟེ་བུ་ཁྱོད་ཀྱིས༔ དབང་བསྐུར་ཆོས་ཀྱི་འཁོར་ལོ་བསྐོར༔ འགྲོ་ལ་ཐུགས་རྗེས་སྨིན་པར་གྱིས༔ བླ་མེད་ཡང་དག་དོན་སྟོན་འཚལ༔ ཨོྃ་དྷརྨ་ཙཀྲ་ཧྲཱིཿཨཱཿཧཱུྃ༔ དེ་ནས་དུང་གཏད་དེ༔
ཧོཿ སྐྱེ་མེད་གྲགས་སྟོང་ཆོས་ཀྱི་སྒྲ༔ ཆེས་ཆེར་ལྷ་མིའི་རང་སྐད་དུ༔ སྟོན་ཅིང་སྤེལ་སྐྱོང་སྤྱོད་པར་གྱིས༔ ཀུན་ལ་དབང་བསྐུར་དོན་སྟོན་ཤོག༔ ཨོྃ་དྷརྨ་གྷཎྜེ་ཤང་ཁ་ཨཱཿཧཱུྃ༔ རྡོ་རྗེ་རྒྱ་གྲམ་གཏད་དེ༔ ཧོཿ ཡང་དག་ཐབས་མཆོག་བདེ་བ་ཆེ༔ འཁོར་ལོའི་དབང་ཕྱུག་རབ་མྱོས་པ༔
ཆེས་ཆེར་སྤྱོད་པའི་ལས་སྒྱུར་བ༔ རྡོ་རྗེ་དགའ་བས་དོན་སྟོན་སྩོལ༔ ཨོྃ་བཛྲ་པྲ་མོ་ཏི་ཧ་ར་ག་དྷ་ར་ཧོཿ དྲིལ་བུ་གཏད་དེ༔ ཧོཿ སྙན་མ་བརྡ་སྐད་རབ་བསྐྱེད་པ༔ ཆེས་ཆེར་དབང་མོའི་ལས་བརྩམ་པའི༔ མཁའ་ཡི་པདྨོའི་སྤུན་དུ་སྙེག༔ གཡོ་ཞིང་གཡོ་བ་ཁྱབ་སྟོན་ཤོག༔ ཨོྃ་པྲཛྙཱ་པྲ་མོ་ཏི་རི་ཨ་ཤ་སུ་ར་ཧཱུྃ༔
ཧོམ་གཟར་བླུགས་གཏད་དེ༔ ཧོཿ ཟླ་བའི་སྣོད་བཟང་ནོར་བུའི་རྩེ༔ མུ་ཁ་ཙཎྜ་མོས་བྱུང་སྟོན༔ བསྐུར་བས་ལས་བཞི་ལྷུན་གྱིས་གྲུབ༔ ཀུན་ཀྱང་བྱེད་ལས་དབང་ཐོབ་ཤོག༔ ཨོྃ་ཨ་ཧཾ་ཨ་ཧུ་རྃ་ས་མ་ཡ་དྷ་ར་ཧཱུྃ་སྭཱ་ཧཱ༔ ཆོས་ཐམས་ཅད་ཡེ་གདོད་མ་ནས་སྣང་སྟོང་གཉིས་སུ་མེད་པའི་ངོ་བོར་སངས་རྒྱས་ཀྱང༌། དེ་ལྟར་མ་རྟོགས་པའི་གློ་བུར་རྣམ་རྟོག་གི་དྲི་མ་གཞི་ལ་དག་སྟེ་ཡེ་གཞི་ཀུན་ཏུ་བཟང་པོའི་ཀློང་དུ་སངས་རྒྱས་པར་གྱུར་ཅིག ། དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས་བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང༌།
དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད། གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ་སློབ་དཔོན་གྱི་ཐུགས་ཀ་ནས་སྔགས་ཀྱི་ཕྲེང་བ་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱུང་བ་ཞལ་ནས་ཐོན། རང་ཉིད་ལྷར་གསལ་བའི་ཞལ་དུ་ཞུགས་ནས་ཐུགས་སྲོག་ས་བོན་ཧཱུྃ་ཡིག་མཐིང་གའི་མཐར་སྔགས་ཕྲེང་གཡས་བསྐོར་དུ་འཁོད་པས་བརྟན་གཡོའི་སྒྲ་སྐད་ཐམས་ཅད་གཞོམ་མེད་གསུང་གི་ངོ་བོར་དག་པའི་མོས་པ་དང་བཅས་སྔགས་འདིའི་རྗེས་ཟློས་ལན་གསུམ་མཛོད། །

ཅེས་བགྲང་ཕྲེང་སློབ་དཔོན་གྱིས་བཟུང་བ་སློབ་མར་སྦྱིན་ལེན་ཚུལ་གྱིས་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། ཨོྃ་དྷརྨ་ས་མནྟ་བྷ་དྲ་ཛྙཱ་ན་ཧཱུྃ༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ༔ ཛཿཧཱུྃ་བཾ་ཧོཿ ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་མཁའ་ཁྱབ་ཏུ་འཕྲོས། དོན་གཉིས་བྱས། སླར་འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་གཟི་བརྗིད་རབ་ཏུ་འབར་ཞིང་བརྗོད་མེད་གྲགས་སྟོང་གསུང་རྡོ་རྗེ་མི་ཟད་པ་བརྒྱན་གྱི་འཁོར་ལོར་དབང་བསྒྱུར་བའི་མོས་པ་མཛོད། །
ཅེས་རྟོགས་པ་བསྐྱེད། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བ་ལ། སློབ་དཔོན་ཆོས་སྐུ་ཀུན་ཏུ་བཟང་པོར་གསལ་བའི་ཐུགས་ཀ་ནས་ཡེ་ཤེས་ཀྱི་འོད་ཟེར་ཁྱེད་རང་རྣམས་ཀྱི་སྙིང་ཁར་མདུང་ཚུགས་ལྟར་ཕོག ། གཉིས་འཛིན་ལ་པའི་སོགས་རྟོག་ཚོགས་དག ། རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོར་མེ་ལོང་གཡའ་བྲལ་བའི་གཟུགས་སྣང་བཞིན་དབྱིངས་དང་རོལ་རྩལ་ཟུང་དུ་འཇུག་པ། རྒྱལ་བའི་དགོངས་པ་ཇི་བཞིན་མངོན་དུ་གྱུར་པའི་མོས་པ་དང་བཅས་བཞི་ཆ་སུམ་བྲལ་གྱི་ངང་ལ་ཅུང་ཟད་མཉམ་པར་ཞོག་མཛོད། ཤེལ་གྱི་མཆོད་རྟེན་མེ་ལོང་ཐོགས་ལ༔ ཧཱུྃ༔ ཀ་དག་ཡེ་ཤེས་སྙིང་པོའི་མདངས༔
རོལ་རྩལ་ཤར་བའི་དཀྱིལ་འཁོར་ཉིད༔ སྐལ་ལྡན་སྙིང་ཁར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ བུདྡྷ་ཙིཏྟ་ཨ་བྷི་ཥིཉྩ་ཧཱུྃ༔
ཞེས་སྙིང་ཁར་བཞག ། དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ། འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། །
ཞེས་རྟོགས་པ་བསྐྱེད། གསུམ་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། ལོངས་སྤྱོད་དམ་རྫས་ཀྱི་དབང་བསྐུར་བ་ནི་ཐབས་ཤེས་དབྱེར་མེད་ཀྱི་གཏོར་མཆོད་ཕུན་སུམ་ཚོགས་པ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བར་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ དེ་ནས་གཏོར་མ་ཐོགས་ཏེ༔ ཧཱུྃ༔ རྨད་བྱུང་བླ་མེད་དམ་ཚིག་རྫས༔ སྐུ་ལྔ་ལྷུན་གྲུབ་ངོ་བོ་ཉིད༔ སྐལ་ལྡན་ལྟེ་བར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ རཏྣ་གྷུ་ཡ་ཨ་བྷི་ཥིཉྩ་ཧཱུྃ༔ དེ་ལྟར་དངོས་གྲུབ་ཡོན་ཏན་གྱི་དབང་བསྐུར་བས་དབུལ་ཕོངས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་སྐུ་འབག་གི་དབང་བསྐུར་བ་ནི། སྐུ་གཟུགས་དེ་ཉིད་ཆོས་དབྱིངས་སྐྱེ་བ་མེད་པ་ལས་རང་སྣང་དུ་ཤར་བའི་ཆོས་སྐུ་ཀུན་བཟང་ཡབ་ཡུམ། གང་འདུལ་སྤྲུལ་པའི་སྤྲིན་ཕུང་མཁའ་ཁྱབ་ཏུ་འཕྲོ་བའི་ཡེ་ཤེས་སྐུར་གསལ་བ་ཁྱེད་རང་རྣམས་ཀྱི་གནས་གསུམ་དུ་བཞག་ཅིང་གདུང་བའི་བློས་ཐུགས་དམ་བསྐུལ་བའི་མོས་པ་མཛོད།
སྐུ་འབག་ཐོགས་ལ༔ ཧཱུྃ༔ བཅོམ་ལྡན་མགོན་པོ་ཀུན་ཏུ་བཟང་༔ དབྱིངས་ཕྱུག་ཤེས་རབ་པང་དུ་འཁྲིལ༔ སྐལ་ལྡན་གསང་བར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཀརྨ་གུ་ཧྱ་ཨ་བྷི་ཥིཉྩ་ཧཱུྃ༔ དེ་ནས་ཕྱག་མཚན་གྱི་དབང་བསྐུར་བ་ནི༔
ཧཱུྃ༔ ཐབས་མཆོག་ངོ་བོ་བདེ་ཞིང་སྟོང་༔ བསྐྱེད་རིམ་སྤྲུལ་སྐུ་སྒྱུ་མའི་ངང་༔ སྐལ་ལྡན་ལག་གཡས་རྡོ་རྗེ་གཏད༔ དྲང་དོན་བཤད་པའི་དབང་ཐོབ་ཤོག༔ ཨོྃ་བཛྲ་ཛྙཱ་ན་དྷརྨ་ཙཀྲ་དྷ་ར་ཨ་བྷི་ཥིཉྩ་ཧཱུྃ༔ བྷནྡྷ་གཡོན་དུ་གཏད་ལ༔ ཧཱུྃ༔ ཤེས་རབ་ངོ་བོ་གསལ་ཞིང་སྟོང་༔ ཡེ་རྫོགས་ཆོས་རྣམས་མཐའ་བྲལ་ངང་༔
སྐལ་ལྡན་ལག་གཡོན་བྷནྡྷ་གཏད༔ ངེས་དོན་བསྒོམ་པའི་དབང་ཐོབ་ཤོག༔ ཨོྃ་དྷརྨ་གརྦྷ་བྷནྡྷ་དྷ་ར་ཨ་བྷི་ཥིཉྩ་ཧཱུྃ༔ དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་རབ་འབྱམས་ཀྱི་དབང་ཡོངས་སུ་རྫོགས་པའི་ཀུན་བཟང་ཞི་ཁྲོ་རབ་འབྱམས་ཀྱི་བདག་ཉིད་དུ་ཆེ་བ་བསྐྱེད་པ་ཙམ་གྱིས་རྣམ་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ། སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས། སྣོད་ཀྱི་འཇིག་རྟེན་ཐམས་ཅད་སྣང་སྟོང་དག་པའི་གཞལ་ཡས་ཁང༌། བཅུད་ཀྱི་སེམས་ཅན་ཐམས་ཅད་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་འབྱུང་བའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་ལ་མངོན་པར་བྱང་ཆུབ་པའི་མོས་པ་མཛོད། མེ་ལོང་ངམ་འཇའ་འོད་གུར་ཁྱིམ་ཐོགས་ལ༔ ཧཱུྃ༔
སྒྱུ་མ་ལྟ་བུའི་སྣང་བ་བཞི༔ འཇའ་ལུས་ཡེ་ཤེས་དྲྭ་བའི་གཟུགས༔ བསྐྱེད་རིམ་སྐུ་ཡི་དབང་བསྐུར་བས༔ འཇའ་ལུས་ཆོས་སྐུའི་དབང་ཐོབ་ཤོག༔ ཨོྃ་དྷརྨ་ཤཱུ་ནྱ་ཏ་ཨ་བྷི་ཥིཉྩ་ཧཱུྃ༔ ཧོཿ དེས་སྣང་ཞིང་བདག་མེད་པའི་ཆོས་ཐམས་ཅད་སྟོང་པའི་རང་རྩལ་ཏེ། མཚོན་བྱེད་ཀྱི་སྒྲོ་བཏགས་པ་ཙམ་ལས་དོན་ལ་བདེན་པར་མ་གྲུབ་པར་ངོ་འཕྲོད་ནས་གཟུགས་སུ་ཆགས་པའི་ཨ་འཐས་གྲོལ་ཏེ། བསྐྱེད་རིམ་སྒྱུ་མ་ལྟ་བུའི་སྤྲུལ་བསྒྱུར་བསྒོམ་པ་ལ་དབང་བར་བྱས་སོ༔ དེ་ལྟར་དབང་ཐམས་ཅད་བརྟན་པར་བྱེད་པ་ལ་འཇའ་ལུས་སྣང་སྟོང་བརྡའི་དབང་བསྐུར་བར་བརྟེན་ནས།
སྣོད་བཅུད་གཞལ་ཡས་ཁང་དང་ལྷའི་རང་བཞིན་དུ་ཡེ་ནས་ཡིན་པར་ངོ་ཤེས་པར་གྱིས་ལ་བརྙས་པར་མ་བྱེད། དག་སྣང་དང་མོས་གུས་རྒྱུན་ཆད་མེད་པའི་ངང་ནས་མཆོད་བསྟོད་དང་བཀུར་སྟི་རྒྱ་ཆེན་པོ་བགྱིད་ཅིང༌། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་དྭང་དུ་བླངས་ཤིང་སྒྲུབ་པའི་རྒྱུར་ངོ་ཤེས་པར་གྱིས་ཤིག ། དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ། བླ་མ་ཐུགས་རྗེ་སྤྲུལ་པའི་སྐུ་མ་ཧཱ་ཡོ་གའི་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ལམ་དུས་སུ་བསྐྱེད་པའི་རིམ་པར་བསྒོམ་པ་ལ་དབང༌། སྣོད་བཅུད་བླ་མ་རྩ་གསུམ་ལྷའི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུར་འགྲུབ་པའི་སྐལ་བ་ཅན་དུ་བྱས་སོ། ། གསང་བ་ཟབ་མོའི་དབང་གསུམ་ལས། ། གསང་དབང་ཐུན་མིན་སོགས་མོས་ན་ཟུར་དུ་གསལ༔
སྤྱི་ཙམ་དུ། གསང་དབང་གི་ཆེད་དུ་དམིགས་པ་འདི་བཞིན་དུ་མཛོད་ཅིག ། བླ་མ་དཀྱིལ་འཁོར་གྱི་གཙོ་བོ་ཀུན་ཏུ་བཟང་པོ། རང་འོད་ཀྱི་ཡུམ་ཆོས་ཉིད་ཀུན་ཏུ་བཟང་མོ་དང༌། སྙོམས་པར་ཞུགས་པའི་དགའ་བའི་སྒྲ་དང་བདེ་བའི་འོད་ཟེར་གྱིས་རྩ་གསུམ་རྒྱལ་བའི་དཀྱིལ་འཁོར་ཐམས་ཅད་སྙོམས་པར་ཞུགས། བདེ་བ་ཆེན་པོའི་རྒྱུན་གཙོ་བོ་ཡབ་ཡུམ་གྱི་བྱང་སེམས་ཀྱི་བདུད་རྩིའི་རྒྱུན་དང་འདྲེས་པ་མཁའ་གསང་ནས་བབས། པདྨ་བྷཉྫའི་སྣོད་དུ་བསྐྱིལ་བ། ཁྱེད་རྣམས་ཀྱི་མགྲིན་པར་མྱོང་བས་ལུས་ཐམས་ཅད་བདེ་བས་ཁྱབ། སྣང་གསུམ་འོད་གསལ་དུ་ཐིམ། རྩ་ཐིག་རླུང་གསུམ་ཡེ་ཤེས་སུ་སྨིན་པར་མོས་མཛོད།
དེ་ནས་མགྲིན་པར་བྷནྡྷ་ཐོགས་ལ། ཧཱུྃ༔ ལྷུན་གྲུབ་རང་བྱུང་བྷནྡྷ་རུ༔ སྐུ་ལྔ་ཡེ་ཤེས་རྫས་ཀྱིས་བཀང་༔ སྐལ་ལྡན་མགྲིན་པར་བཞག་པ་ཡིས༔ ཞི་ཁྲོ་རབ་འབྱམས་དབང་ཐོབ་ཤོག༔ ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨོྃ་པདྨ་ཨ་བྷི་ཥིཉྩ་ཧཱུྃ༔ ཞེས་བདུད་རྩི་མྱོང་བས་རྩ་ཐམས་ཅད་བྱང་སེམས་ཡི་གེའི་སྤྲིན་ཨཱ་ལི་ཀཱ་ལིའི་རྣམ་པས་ཁེངས།
འཆིང་བྱེད་ཀྱི་མདུད་པ་བཀྲོལ། རང་བཞིན་བརྒྱད་ཅུའི་རྟོག་ཚོགས་འགགས། ཐིག་རླུང་འོད་གསལ་ཡེ་ཤེས་ཀྱི་ངོ་བོར་བྱིན་གྱིས་བརླབས། གསལ་སྟོང་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས་པར་མོས་ལ་དེའི་ངང་དུ་ཅུང་ཟད་མཉམ་པར་ཞོག་མཛོད། དེས་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་དབང་ཐོབ། ངག་རླུང་ཐ་མལ་དུ་འཛིན་པའི་ཞེན་རྟོག་དང་ངག་གི་དྲི་མ་སྦྱངས། རྫོགས་རིམ་ཨ་ནུ་ལ་བརྟེན་པའི་སྟེང་སྒོ་རྣམ་གྲོལ་གྱི་རྣལ་འབྱོར་བསྒོམ་པ་ལ་དབང༌། སྒྲ་སྐད་འབྱིན་འཇུག་སྔགས་སུ་དག་པས་འབྲས་བུ་གསུང་རྡོ་རྗེའི་ལོངས་སྐུར་འགྲུབ་པའི་སྐལ་བ་ཅན་དུ་བྱས་སོ། ། གཉིས་པ་ཤེར་དབང་གི་དོན་དུ་དམིགས་པ་འདི་བཞིན་དུ་མཛད་འཚལ། དཀྱིལ་འཁོར་གྱི་གཙོ་བོའི་ཐུགས་ཀའམ།
ཡུམ་ཀུན་ཏུ་བཟང་མོ་ལས་རྣམ་པར་འཕྲུལ་པའི་ཐབས་མཆོག་དཔའ་བོའམ། ཤེས་རབ་མ་གཟུགས་དང་ལང་ཚོ་ལྡན་ཞིང་རིགས་ཀྱི་མཚན་ཉིད་རྫོགས་པ་ཞིག་བྱུང༌། ཁྱེད་རང་རྣམས་ལྷར་གསལ་བར། སློབ་དཔོན་གྱི་ཕྱག་གཡོན་ནམ་གཡས་པས ་་་་་ཕོ་མོའི་ཁྱད་པར། ཁྱེད་རྣམས་ཀྱི་ཕྱག་གཡས་སམ་གཡོན་དུ་ཕྱོགས་བཅུའི་སངས་རྒྱས་དཔང་དུ་བཀོད་དེ་གཏད་པའི་མོས་པ་མཛོད། ། ཅེས་རིག་མ་ཐོགས་ལ། ཧཱུྃ༔ ཟབ་ལམ་བརྡ་ཡི་མཁའ་དབྱིངས་སུ༔ དགྱེས་པའི་གསང་བ་སྔགས་སྡེ་མོ༔ ཁྱེར་ཅིག་བདེ་སྟོང་དགའ་བཞིར་རོལ༔
ཕོ་ཉ་ཟུང་འཇུག་དབང་ཐོབ་ཤོག༔ ཨོྃ་གུ་ཧྱ་མུ་ཊ་ཧ་ས་ཨ་བྷི་ཥིཉྩ་ཧཱུྃ༔ ཞེས་སློབ་བུས་འཁྱུད་རྒྱ་བྱ། དེ་ལྟར་ཡབ་ཡུམ་འདུ་ཤེས་གསུམ་གྱིས་སྙོམ་པར་ཞུགས་པས། གཉིས་སྣང་གི་རྟོག་པའི་འཕྲོ་འདུ་ཀུན་བདེ་ཆེན་གྱི་དབྱིངས་སུ་ནུབ་ཏེ། ཡས་བབ་ཀྱི་དགའ་བ་ཉམས་སུ་མྱོང༌། སླར་དམར་ཆ་དང་བཅས་པའི་རླུང་འཕོ་མེད་གྱེན་དུ་དྲངས་པས་མས་བརྟན་གྱི་དགའ་བཞི་ཉམས་སུ་མྱོང་བས་མཚོན་བྱེད་དཔེའི་ཡེ་ཤེས་ལྷན་སྐྱེས་བདེ་སྟོང་འཕོ་འགྱུར་མེད་པའི་ངང་ལ་མཉམ་པར་འཇོག་པར་ཞུ། དེ་ལྟར་ཆོས་ཐམས་ཅད་འབྱུང་བའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། རྟོག་ཚོགས་ཐ་མལ་དུ་འཛིན་པའི་ཞེན་པ་སྦྱངས་ཤིང་ཡིད་སྒྲིབ་དག ། རྫོགས་རིམ་ཨ་ནུའི་རྡོ་རྗེ་སེམས་དཔའི་གསང་ལམ་ནས་ལམ་ཕོ་ཉ་བསྒོམ་པ་ལ་དབང༌།
བདེ་སྡུག་གང་བྱུང་ལྷན་སྐྱེས་ཀྱི་ཡེ་ཤེས་སུ་དག་ཏེ། འབྲས་བུ་ཐུགས་རྡོ་རྗེ་ཆོས་སྐུར་འཐོབ་པའི་སྐལ་བ་ཅན་དུ་བྱས་སོ། ། དེ་ནས་དབང་ཐམས་ཅད་ཀྱི་མཐར་ཐུག་བསྐུར་བྱ་བསྐུར་བྱེད་ལས་འདས་པ་ཚིག་དབང་རིན་པོ་ཆེ། བརྡ་དང་བྱིན་རླབས་ཀྱི་སྟོབས་ཀྱིས་ངོ་སྤྲོད་པ་ཡིན་པས་ཁྱེད་རང་ཚོས་སྒོ་གསུམ་རང་བབས་སུ་ཀློད་ལ། དུས་གསུམ་གྱི་རྟོག་པ་དང་བྲལ་བའི་ད་ལྟའི་སེམས་སྐད་ཅིག་མའི་སྟེང་དུ་རྩོལ་སྒྲུབ་བསལ་བཞག་དང་བྲལ་བའི་ངང་འབོལ་ལེ་ཤིག་གེ་ཞོག་མཛོད། དེ་ནས་ཤེལ་རྡོ་མེ་ལོང་ཐོགས་ལ༔ ཧཱུྃ༔ ཀ་དག་བདེ་ཆེན་འདུས་མ་བྱས༔ ཀུན་གཞི་གསལ་སྟོང་འཛིན་མེད་ངང་༔ ཡེ་གྲོལ་ལྟ་བའི་མཆོག་དེ་ཡི༔
ངོ་སྤྲོད་དབང་བསྐུར་སྩལ་དུ་གསོལ༔ ཨོྃ་བཛྲ་ཛྙཱ་ན་སྭ་བྷཱ་དྷརྨ་དྷཱ་ཏུ་ཨཱཿཧཱུྃ༔ ཧོཿ དེས་གསལ་སྟོང་རིག་པ་གཡའ་བྲལ་རྗེན་ནེ་བ༔ སུས་ཀྱང་མ་བཅོས་གང་དུའང་མི་གནས་མེད་དུ་མི་རུང་སྨྲ་བའི་ཁ་ལས་འདས་པ་ཅི་བཞིན་པའི་ངོ་བོ་ཁྱབ་བརྡལ་ལྷུན་གྲུབ་འོད་གསལ་རྡོ་རྗེའི་སྙིང་པོ་ཅན་དེའི་ངོ་སྤྲོད་ཐོབ་སྟེ༔ དེང་ཕྱིན་ཆད་རྫོགས་རིམ་འོད་གསལ་དྲི་མེད་ལ་གནས་པའི་སྐལ་ལྡན་དུ་བྱས་སོ༔ ཞེས་སྙིང་ཁར་བཞག་ལ། རྗེས་འབྲེལ་དུ་མངོན་སུམ་རིག་པའི་རྩལ་དབང་བསྐུར་བ་ནི༔ སྒྲོ་མདངས་ཐིག་ལེ་ཚོམ་བུ་ཐོགས་ལ༔ ཧཱུྃ༔
ངོ་བོ་གསལ་ལ་རང་བཞིན་སྟོང་༔ རྣམ་པ་བྱེད་ལས་དབྱིབས་སུ་འདས༔ བདག་མེད་ཐིག་ལེ་སྟོང་པ་ཡི༔ ངོ་སྤྲོད་དབང་བསྐུར་སྩལ་དུ་གསོལ༔ ཨོྃ་ཨཱ་ལི་ཀཱ་ལི་དྷ་ར་ཧཾ་ག་ག་གརྦྷ་སཏྭཾ༔ ཧོཿ དེས་ཚིག་དབང་གི་ཡེ་ཤེས་གསལ་འདེབས༔ མ་བསྒོམས་གནས་ལུགས་རང་ཤར༔ བརྡལ་ཁྱབ་ཆོས་སྐུའི་མཚན་ཉིད༔ གནས་ལུགས་རིག་པའི་འདུ་ཚན༔
གཅིག་ཤེས་ལྟ་བའི་མཐར་ཐུག༔ འཁོར་འདས་ཉག་གཅིག་ཀུན་ཏུ་བརྗོད་མེད་ཀྱི་ཤེས་པ་རྟག་ཆད་རིས་སུ་མ་ཆད་ཅིང་བྱ་རྩོལ་གདོད་ནས་བྲལ་ཏེ་ལྷུན་གྲུབ་འདུས་མ་བྱས་གང་དེའི་ངོ་སྤྲོད་ཐོབ་པ་ཡིན་པས༔ དེང་ཕྱིན་ཆད་མ་བསྒོམ་མ་ཡེངས་མ་འབྱམས་མ་བཀུག་མ་ལྟ་མ་སྤྱོད། བྱ་བྱེད་སྤང་བླང་གི་ཞགས་པ་ཕྱལ་བར་སློད་ལ་ཤར་གྲོལ་འབད་མེད་དུ་བྱོས་ཤིག༔ དེ་ལྟར་རིག་པ་རྩལ་གྱི་དབང་ཐོབ་ནས༔ ངོ་བོ་ཉིད་སྐུའི་ས་བོན་རྒྱུད་ལ་བཞག༔ དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་པ་རྩལ་གྱི་དབང་ཐོབ། སྒོ་གསུམ་ཐ་དད་དུ་འཛིན་པའི་ཤེས་བྱའི་སྒྲིབ་པ་ཆེས་ཕྲ་བ་སྦྱངས། ལམ་དུས་སུ་ཀ་དག་ལྷུན་གྲུབ་ཟུང་འཇུག་གི་རྫོགས་རིམ་མཐར་ཐུག་པའི་རྣལ་འབྱོར་བསྒོམ་པ་ལ་དབང༌།
སྣང་བཞི་ཟད་སར་འཁྱོལ་ཏེ། འབྲས་བུ་ངོ་བོ་ཉིད་སྐུ་ཀུན་བཟང་གདོད་མའི་མགོན་པོའི་གོ་འཕང་མངོན་དུ་བྱ་བའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད་དོ། དེ་ལྟར་ཞི་ཁྲོ་དམ་པ་རིགས་བརྒྱའི་སྨིན་བྱེད་ཀྱི་དབང་བསྐུར་རྩ་བ་དང་ཡན་ལག་གིས་བརྒྱན་པ་ལེགས་པར་གྲུབ་སྟེ། ཁམས་གསུམ་ཆོས་ཀྱི་རྒྱལ་པོར་མངའ་གསོལ་བའི་དོན་དུ་བཀྲ་ཤིས་པའི་རྫས་བརྒྱད་ཀྱི་དབང་བསྐུར་བ་ནི། བཀྲ་ཤིས་རྫས་བརྒྱད་ཐོགས་ལ༔ ཨོྃ༔ དགེ་བར་གྱུར་ཅིག་བདེན་པའི་ཚིག༔ གང་ཞིག་བཀྲ་ཤིས་དཔལ་འབར་བ༔ དེང་འདིར་སྩོལ་ཏེ་རབ་གནས་ཤིང་༔
ཀུན་ནས་ཀུན་ཏུ་འབྱུང་བར་ཤོག༔ ཨོྃ་མངྒ་ལཾ་ཤྲཱི་ཡེ་སྭཱ་ཧཱ༔ ཞེས་གཏད་ཅིང་མངའ་གསོལ། དེ་ལྟར་ནམ་མཁའ་གང་བའི་དབང་ལྷ་རྒྱལ་བ་སྲས་དང་བཅས་པ་རྣམས་ཀྱིས་བཀྲ་ཤིས་པའི་གླུ་དབྱངས་དི་རི་རི་སྒྲོགས་བཞིན་པར། མེ་ཏོག་གི་ཆར་དབབ་པའི་དགེ་ལེགས་ཀྱི་སྣང་བས་ཕྱོགས་དུས་ཀུན་ཏུ་ཡོངས་སུ་ཁྱབ་པའི་མོས་པ་མཛོད། བཀྲ་ཤིས་བརྗོད། དེང་འདིར་ཁྱེད་རང་རྣམས་ཀྱིས་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོ་ཐོབ་པ་ཡིན་པས། དེའང་དབང་སྲོག་འཛིན་པར་བྱེད་པ་ནི་དམ་ཚིག་ཡིན་ཏེ། ཀློང་གསལ་ལས། གསང་སྔགས་སྲོག་ནི་དམ་ཚིག་སྟེ།
ཁྱད་པར་སྨིན་བྱེད་དབང་དང་ནི། ། གྲོལ་བར་བྱེད་པའི་གདམས་པ་ལ། ། བླ་མ་མཆོག་བསྟེན་འགྲུབ་གྱུར་ཞིང༌། ། དེ་ཡི་རྩ་བ་དམ་ཚིག་སྲུངས། ། ཞེས་དང༌། གཞུང་ལས། ཧོཿ དེ་ལྟར་བཅོམ་ལྡན་འདས་དཔལ་ཀུན་ཏུ་བཟང་པོ་ཆེ་མཆོག་ཧེ་རུ་ཀ་སྟེ་ཉིད་ཞི་རོལ་བའི་ཆོ་འཕྲུལ་གྱི་རང་རྩལ་ཞི་ཁྲོ་དམ་པ་རིགས་བརྒྱའི་དབང་ཆེན་ལེགས་པར་ཐོབ་པ་ཡིན་པས༔ གསང་སྔགས་ཀྱི་དམ་ཚིག་སྦ་བར་འོས་པ་རྣམས་གནས་ཁང་གི་ཕྱི་རོལ་དུ་ཡང་མི་ཚོར་བར་བྱ༔ སྐུའི་དམ་ཚིག་ཡི་དམ་ལྷའི་བསྐྱེད་རིམ་དང་མི་འབྲལ༔
གསུང་གི་དམ་ཚིག་བཟླས་བརྗོད་བསྙེན་པ་ལ་རབ་ཏུ་བརྩོན༔ ཐུགས་ཀྱི་དམ་ཚིག་རྫོགས་རིམ་འོད་གསལ་གྱི་རང་མདངས་དྲན་ཤེས་དང་བག་ཡོད་ཀྱིས་རྒྱུན་དུ་གནས་པར་བྱ༔ ཡོན་ཏན་གྱི་དམ་ཚིག་སྦྱང་སྤེལ་སྤྲོ་བསྡུ་ལ་སོགས་གེགས་སེལ་བོགས་འདོན་གྱི་ཉམས་ལེན་བྱ་ཞིང་རྒྱུན་དུ་དབེན་པའི་གནས་སུ་འགྲིམ་པར་བྱ༔ ཕྲིན་ལས་ཀྱི་དམ་ཚིག་ཉ་སྟོང་དུས་དྲུག་ལ་སོགས་སུ་འོས་པའི་མཆོད་ཚོགས་སྐོང་བཤགས་རྒྱུན་དུ་མ་ཆག་པར་བྱ༔ གསང་བའི་དམ་ཚིག་ནི༔ དབང་རྟགས་ཀྱི་མཚན་གཞན་དུ་མི་བསྟན༔ དཀྱིལ་འཁོར་གྱི་ལྷའང་གསང་དབང་བདེ་སྟོང་ཡེ་ཤེས་གུད་དུ་སྦས་ཏེ༔ ཐ་མལ་གྱི་ལམ་ལོག་ལྟ་ཅན་ལ་ཟུར་ཡང་མི་བཤད༔ ཚོགས་གཏོར་དང་དམ་རྫས་སྒྲུབ་པའི་ཆ་རྐྱེན་ཐམས་ཅད་དབུལ་པོ་དང་བྱ་ཁྱིས་མི་མཐོང་བར་བྱ༔ སྒྲུབ་པའི་ཚེ་གཞན་ལ་གདོང་མི་བསྟན༔
ལྷ་འདི་བསྒྲུབ་ཅེས་ཚད་མི་བོར༔ བསྙེན་སྒྲུབ་ལ་དུམ་བུ་མི་བགོ༔ སྒྲུབ་པ་ཀུན་གྱི་མཇུག་ཚང་ལ་མཐའ་དྲིལ་བར་བྱ༔ རྗེས་བསྔོ་སྨོན་ཁྱད་འཕགས་ཀྱིས་མཚམས་སྦྱར༔ ཁྱད་པར་གྱི་དམ་ཚིག་ནི༔ དབང་ལུང་ཁྲིད་གསུམ་ཞུས་ཏེ་དམ་རྫས་ལྕེ་རུ་མྱང་བས༔ རྡོ་རྗེ་སློབ་དཔོན་དེ་སངས་རྒྱས་དངོས་ཀྱི་འདུ་ཤེས་བསྐྱེད༔ སྐྱོན་མཚང་གང་ལྟར་འདུག་ཀྱང་འབར་ཤ་མི་སྐུར༔ སྲས་དང་བརྒྱུད་འཛིན་ལའང་དམ་ཚིག་བསྲུང་༔ དམ་ཚིག་དུས་གཅིག་བསྒོམས་པའི་རྡོ་རྗེ་མཆེད་ལྕམ་ཀུན་ལ་དག་སྣང་སྦྱང་༔
ཐ་ན་སྲོག་ལ་བབ་ཀྱང་ཆོས་སྤང་གི་ལས་མི་བྱ༔ དབང་ཁྲིད་ཞུ་བའི་ཚེ་རིན་པོ་ཆེ་སྣ་ཚོགས་ཀྱི་མཎྜལ་དབུལ༔ བླ་མ་མཉེས་པའི་རྫས་དང་ཡོ་བྱད་དགྲམ༔ ཡི་དམ་དགྱེས་པའི་ཚོགས་མཆོད་རྒྱས་པར་དགོད༔ མཁའ་འགྲོ་ཆོས་སྐྱོང་ལ་གཏོར་མ་གཙང་བར་བཤམ༔ རྣམ་པ་ཀུན་ཏུ་དམ་ཚིག་གསུམ་དང་མི་འབྲལ་བར་བྱའོ༔ གཞན་ཡང་དགེ་རྩ་རྒྱ་ཆེ་བར་ཁས་ལེན་བགྱིད༔ ས་མ་ཡ༔ ཞེས་གསུངས་པ་ལྟར་འཛིན་ཅིང་གསང་བའི་དམ་ཚིག་ལ་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ། །
དེ་དག་ཐམས་ཅད་བདག་གིས་བགྱི། ལན་གསུམ། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ནས་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ།
ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ། ནྃ་རྃཀ་རྒྱུན་གཅོད་འཁོར་བ་དོྃང་སྤྲུགྃ་དབྃང༌། ། གྲོལ་དྲུག་གསཾང་སྔཾགས་ཟབ་ཁྱད་ངོ་མཚར་རྨད། ། བསྟཾན་འགྲོའི་དོན་ཆེན་འཛིཾན་བཟོད་ལྷག་བསམ་ཅན། །
མཆིས་ན་ཚུལ་འདི་འཛིན་སྐྱོང་སྤེལ་ལ་རེམས། ། དེ་དག་གི་ཞི་ཁྲོ་དམ་པ་རིགས་བརྒྱའི་དབང་ཆེན་འགྲོ་བ་ཀུན་གྲོལ་བདེ་གཤེགས་སྙིང་པོ་ཞེས་བྱ་བའི་སྨིན་བྱེད་ཀྱི་དབང་བསྐུར་བལྟས་ཆོགས་སུ་བཀོད་པའོ། ། གཉིས་པ་ཀུན་བཟང་ཞི་བའི་ཆོ་ག་ན་རཀ་དོང་སྤྲུགས་ཀྱི་དབང་གི་ལེ་ཚན་ནོ།། །།
༈ རྃང་རིག་གཞི་ཡི་བླ་མ་ཀུནྃ་ཏུ་བཟྃང༌། ། རྃང་རྩལ་མ་འགག་ཡི་དམ་ཞིྃ་དང་ཁྲོྃ། ། རྃང་གནས་རྩ་གསུམ་ལྷ་ལ་གུས་བཏུད་ནས། ། རྃང་གྲོལ་ཏིང་འཛིན་དོྃན་དབྃང་འདི་ན་སྤྲོ། ། གསུམ་པ་བཀའ་བརྒྱད་ཆེན་མོ་གསང་བ་ཟིལ་གནོན་ལས། ཀུན་བཟང་ཞི་ཁྲོའི་ཏིང་ངེ་འཛིན་གྱི་དབང་ལ། སྦྱོར་དངོས་རྗེས་གསུམ་ལས།
ཐོག་མར་བུམ་པ། ཤེལ་གྱི་ཕྲེང་བ། ཤེལ་རྡོ། རིགས་བརྒྱའི་ལྷ་ཚོགས་ཡོངས་རྫོགས་སམ་གཙོ་བོ་ཀུན་བཟང་ཡབ་ཡུམ། ཅོད་པན། རིགས་ལྔ། སྟོད་གཡོགས། ག་ཤལ། རིན་པོ་ཆེའི་ཕྱག་གདུབ། ཞབས་གདུབ།
སྙན་རྒྱན། སྨད་དཀྲིས། རྡོ་རྗེ། དྲིལ་བུ་བཅས་དགོས་པའི་ཡོ་བྱད་འདུ་བྱ། དངོས་གཞི་ཀུན་བཟང་ཞི་བའི་གཞུང་བསྲང་བསྙེན་སྒྲུབ་ཀྱི་མཐར་ བུམ་པ་རང་བྱུང་གི་གཞལ་ཡས་ཁང་ཆེན་པོར་བླ་མ་ཀུན་བཟང་ཞི་ཁྲོའི་དཀྱིལ་འཁོར་གྱི་ལྷ་ཚོགས་བཀྲ་ལམ་མེར་གསལ་བར་གྱུར། ། ཅེས་རྩ་སྔགས་ཀྱིས་རྣམ་བུམ་དང་ལས་བུམ་བསྒྲུབ་པ་དང་མཆོད་ཅིང་དཀྱིལ་འཁོར་ལྷ་ལ་བསྟོད་པ་ནི། ཕྱག་རྒྱ་དང་བཅས་ནས། ཧཱུྃ༔ རྡོ་རྗེ་ཆོས་དབྱིངས་ངོ་བོ་ཉིད༔ རྡོ་རྗེ་ཐབས་མཆོག་བདེ་སྟོང་པ༔
རྡོ་རྗེའི་སྐྱིལ་ཀྲུང་ཟུང་འཇུག་དང་༔ རྡོ་རྗེ་རྒྱལ་པོ་ཐོག་མའི་མགོན༔ ཕྱག་འཚལ་ཀུན་བཟང་ཡབ་ཡུམ་ལའོ༔ ཧཱུྃ༔ རྡོ་རྗེ་དགའ་བ་དགའ་བ་ཆེ༔ རྡོ་རྗེ་མི་བསྐྱོད་གསུམ་དང་ལྡན༔ རྡོ་རྗེ་ཕྱག་རྒྱ་བསྣོལ་ཐབས་ཅན༔ ཕྱག་འཚལ་རྡོ་རྗེ་འཆང་ཆེན་ལའོ༔ ཧཱུྃ༔ རྡོ་རྗེ་རིན་ཆེན་པདྨ་ལས༔
རྡོ་རྗེ་ཁ་དོག་རང་བཞིན་ཅན༔ རྡོ་རྗེ་རང་རྟགས་རྒྱན་ལྡན་པ༔ ཕྱག་འཚལ་རིགས་ལྔ་ཡབ་ཡུམ་ལའོ༔ ཧཱུྃ༔ རྡོ་རྗེ་བྱ་གྲུབ་ཤེས་པ་བརྒྱད༔ རྡོ་རྗེ་མི་གཡོ་རྣམ་པ་ཅན༔ རྡོ་རྗེ་ཕྱག་མཚན་འཁྲུལ་འཁོར་སྒྱུར༔ ཕྱག་འཚལ་སེམས་དཔའ་ཡབ་ཡུམ་བརྒྱད་ལའོ༔ ཧཱུྃ༔ རྡོ་རྗེ་བདེ་བ་དགྱེས་པའི་ཡབ༔
རྡོ་རྗེ་གསང་བ་ལས་འཛིན་མ༔ རྡོ་རྗེ་བརྡ་སྒྱུར་བརྡ་འཆང་བ༔ ཕྱག་འཚལ་རིགས་ལྔ་ཡབ་ཡུམ་ལའོ༔ ཧཱུྃ༔ རྡོ་རྗེ་ཐེག་པ་བླ་ན་མེད༔ རྡོ་རྗེ་སྟོན་པས་ཕུང་པོ་བཅོམ༔ རྡོ་རྗེ་ཕར་ཕྱིན་དྲུག་འཆང་བ༔ ཕྱག་འཚལ་ཐུབ་པ་རིགས་དྲུག་ལའོ༔ ཧཱུྃ༔ རྡོ་རྗེ་ཞི་བྱེད་བཞད་གཤེ་ཁྲོ༔
རྡོ་རྗེ་གྱད་འགྲོས་ས་གསུམ་གནོན༔ རྡོ་རྗེ་ཚད་མེད་གྲུབ་པ་བཞི༔ ཕྱག་འཚལ་སྒོ་བ་ཡབ་ཡུམ་བརྒྱད་ལའོ༔ ཧཱུྃ༔ རྡོ་རྗེ་དྲྭ་བ་སྒྱུ་འཕྲུལ་ཅན༔ རྡོ་རྗེ་ཀུན་གཞི་སྙིང་པོ་འཆང་༔ རྡོ་རྗེ་ལས་བྱུང་འདོད་ནས་འདུལ༔ ཕྱག་འཚལ་ཞི་བའི་དཀྱིལ་འཁོར་ལའོ༔ ཕྱག་འཚལ་ཞེས་བསྟོད་ཅིང་བུམ་པ་འོད་དུ་ཞུ་ནས་ཚོགས་མཆོད་དྲང་བའི་བར་སྤྱི་དང་མཚུངས། ཐོག་མར་ ཇི་ལྟར་བལྟམས་པ? སོགས་ཀྱིས་ཁྲུས་བསྩལ།
བགེགས་ལ་གཏོར་མ་བསྔོ་ཞིང་མཚམས་བཅད་པ་ནས་ལོ་རྒྱུས་རྒྱས་བསྡུས་ཅི་རིགས་སྔོན་དུ་སོང་ནས། འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པར་བྱ། དེའི་ཆེད་དུ་སྨིན་བྱེད་དབང་གི་རིམ་པ་རྣམས་ཚུལ་བཞིན་དུ་ཉམས་སུ་བླང་བར་བགྱིའོ། ། སྙམ་པའི་ཐུགས་བསྐྱེད་གསལ་གདབ་སྟེ་གསན་འཚལ། གང་གསན་པར་བྱ་བའི་ཆོས་ཀྱི་རིམ་པ་ནི། འདིར་རྒྱལ་བ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས། གདུལ་བྱ་མཐའ་ཡས་པའི་བློའི་བྱེ་བྲག་དང་མཐུན་པར་སེམས་ཅན་གྱི་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་པ་སོགས་མདོར་བསྡུ་ན། ཐེག་པ་རིམ་པ་དགུའམ་གཉིས་ཏེ་མཚན་ཉིད་མདོའི་ཐེག་པ་དང༌།
འབྲས་བུ་རྡོ་རྗེའི་ཐེག་པ་སྟེ་སྔགས་ཀྱི་སྒོ་གཉིས་སུ་འདུ་བ་ལས། ད་ལམ་སྐབས་སུ་བབ་པ་ནི། རྒྱུད་ལས། འཇིག་རྟེན་འདི་ན་ཀུན་མཁྱེན་དང༌། ། ཨུ་དུམྦཱ་རའི་མེ་ཏོག་བཞིན། ། བརྒྱ་ལམ་ནང་ནས་རེ་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། ཞེས་གསུངས་པ་ལྟར། གསང་སྔགས་རྡོ་རྗེའི་ཐེག་པ་འབྱོན་དཀའ་བ་ནི་རྒྱུད་སྡེ་རྒྱ་མཚོ་རྣམས་ནས་རྒྱ་ཆེར་བསྔགས་པ་བཞིན། ད་ལན་དལ་འབྱོར་གྱི་མི་ལུས་རིན་པོ་ཆེ་ཐོབ།
མཚན་ལྡན་གྱི་བླ་མ་དགེ་བའི་བཤེས་གཉེན་དང་མཇལ། དམ་པའི་ཆོས་དང་འཕྲད། དེའང་གསང་སྔགས་རྡོ་རྗེའི་ཐེག་པ་དང་འཕྲད་དེ་ཤིན་ཏུ་སྐལ་བ་བཟང་པོའི་སྐབས་འདིར། ཨོ་རྒྱན་གར་དབང་རྩ་གསུམ་གླིང་པ་ཆོས་ཀྱི་རྒྱ་མཚོས་པདྨ་སྦས་ཚལ་གྱི་མགུལ་མཚོ་འཁོར་རྦ་རླབས་དྲག་ཏུ་འཕྱོ་བ་རུ། ཀླུ་བདུད་ནཱ་ག་རཀྴའི་ལག་ནས་ཁྲོམ་གཏེར་དུ་སྤྱན་དྲངས་པའི་ཀུན་བཟང་ཞི་ཁྲོའི་ཆོས་སྡེ་ཡིན་ཏེ། དེའང་གཏེར་གཞུང་ལས། ཡང་ཟབ་གསང་བ་ཐིག་ལེའི་ཆོས༔ ཨ་ཏི་ཀུན་བཟང་བླ་མ་འདི༔ ངེས་དོན་གསང་བ་མཁའ་འགྲོ་གཅིག་བརྒྱུད་མ༔ ཐུགས་རྗེ་མི་ཟད་འབྱིན་པའི་གཏེར་ཆེན་པོ༔
ཚེ་གཅིག་སངས་རྒྱས་འགྲུབ་པའི་ལམ་ཟབ་འདི༔ མ་འོངས་འཕྲད་པའི་སྐལ་ལྡན་ལས་ཅན་རྣམས༔ ཚེ་འདིར་འཇའ་ལུས་ཡི་དམ་ལྷའི་ཞིང་དུ༔ མངོན་རྫོགས་ཐོག་མའི་མགོན་པོ་དེ་དང་མཉམ༔ འདི་ཉིད་ཉམས་ལེན་སྒྲུབ་བརྩོན་བགྱིས་ཙམ་གྱིས༔ སྡིག་ཅན་ཤན་པ་ལས་ངན་ཡིན་གྱུར་ཀྱང་༔ མཐོ་རིས་གནས་སུ་བགྲོད་པར་ཐེ་ཚོམ་མེད༔ ཅེས་གསུངས་པ་བཞིན་བྱིན་རླབས་དང་ཕན་ཡོན་བསམ་གྱིས་མི་ཁྱབ་པ་དེ་ལྡན་གྱི་སྨིན་བྱེད་དབང་བསྐུར་སྒྲུབ་པའི་སྐབས་སུ་བབ་པ་ཡིན་ལ། དེ་ལའང་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། བདག་ཉིད་སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས།
ད་ཁྱེད་རང་སློབ་མ་རྣམས་ཀྱིས་ཐོག་མར་དབང་བསྐུར་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ནས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་ཞི་ཁྲོའི་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔ རྡོ་རྗེ་རྒྱལ་པོའི་གནང་བ་སྩོལ༔ དེ་ནས་རྒྱུད་དག་པའི་སླད་དུ། མདུན་གྱི་ནམ་མཁར་བླ་མ་ཀུན་བཟང་ཞི་ཁྲོའི་དཀྱིལ་འཁོར་བཀྲ་ལམ་གྱིས་གསལ་བའི་སྤྱན་སྔར་སྐྱབས་སུ་འགྲོ་བ་དང༌། བྱང་ཆུབ་ཏུ་སེམས་བསྐྱེད་པ་སྔོན་དུ་འགྲོ་བ་ཅན་གྱི་ཚོགས་བསགས་ཡན་ལག་བདུན་པ་འདིའི་དོན་ཐུགས་བཞག་བཞིན་ཚིག་གིས་རྗེས་ཟློས་ཀྱང་མཛོད།
རྡོ་རྗེ་སློབ་དཔོན་སངས་རྒྱས? ཆེན་པོར་བསྔོ། དེ་ལྟར་ཕྱི་སོ་ཐར་གྱི་སྐྱབས་འགྲོ། ནང་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། །
ལན་གསུམ། དམ་ཚིག་བདུད་རྩིའི་ཆུ་ཐོགས་ལ། ཧཱུྃ༔ འདི་ནི་བླ་མེད་བྱང་ཆུབ་ཆུ༔ མྱང་ཞིང་དཀྱིལ་འཁོར་སྲོག་ལྟར་ཟུངས༔ ཉམས་ན་མནར་མེད་དུཿཁ་མྱོང་༔ དམ་བསྲུངས་དངོས་གྲུབ་སྣ་ཚོགས་ཐོབ༔ ཁྱེད་རྣམས་ཀྱིས་ཀྱང་དོན་དེ་ལས་མི་འདའ་བར་བགྱིའོ་སྙམ་པས་བྲོ་བོར་བ་དང་བཅས་འདིའི་རྗེས་ཟློས་མཛོད། ཨོྃ་བཛྲ་ས་མ་ཡ་ཁཾ་ཨི་དནྟེ་ན་ར་ཀན༔ དེ་ལྟར་ཁྱེད་རྣམས་ཀྱི་ལྕེ་ཐོག་ཏུ་བཞག་པས་དམ་ཚིག་ལས་འགལ་ན་ལས་ཀྱི་སྲིན་པོར་འགྱུར་ལ།
བསྲུངས་ན་ཡེ་ཤེས་སེམས་དཔར་འགྱུར་བ་ཡིན་ནོ། ། དེ་ནས་དངོས་གཞིའི་དབང་གི་གཞི་བརྟན་པར་བྱ་བའི་སླད་དུ་ཡེ་ཤེས་པ་དབབ་པ་ཡིན་པས། ཁྱེད་རང་རྣམས་ཀྱིས་སྒོ་གསུམ་ལེགས་པར་བསྡམས་ལ་སེམས་ཀྱི་གནད་གཞན་དུ་མ་ཡེངས་པར་དམིགས་པ་འདི་བཞིན་དུ་མཛད་འཚལ། ཨོཾ་བཛྲ་ཨ་མྲྀ་ཏ? སྭ་བྷཱ་ཝ? ཁྱེད་རང་རྣམས་ཀྱི་གདོས་བཅས་ཕུང་ཁམས་ཀྱིས་མཚོན་པའི་མ་དག་པའི་སྣང་བ་ཐམས་ཅད་མི་དམིགས་པར་སྟོང་པར་སྦྱངས། སྟོང་པའི་ངང་ལས་འོག་མིན་ཆོས་ཀྱི་དབྱིངས་རྒྱ་ཁྱོན་བཀོད་པ་ལས་འདས་པའི་དབུས་སུ་པད་ཟླའི་གདན་དང་བཅས་པ་གསལ་བར་གྱུར། དེ་དབུས་རང་ཉིད་ཆོས་སྐུ་ཀུན་ཏུ་བཟང་༔ སྐུ་མདོག་མཐིང་ནག་མཉམ་བཞག་སྐྱིལ་ཀྲུང་བཞུགས༔ དབྱིངས་ཕྱུག་དཀར་མོ་བདེ་སྟོང་སྐུ་ལ་འཁྲིལ༔ ཡེ་ཤེས་ལྔ་ལྡན་རོལ་རྩལ་རིགས་བརྒྱའི་སྤྲིན། ཡོངས་གྲུབ་སྤྲོ་བསྡུའི་བདག་ཉིད་ཆེན་པོར་གསལ། །
དེ་ལྟར་དུ་གསལ་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། སྙིང་གར་ཧཱུྃ་སྔོན་པོ་རྣམས་ཀྱིས་མཚན་པར་གྱུར། རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་ཏེ་ཁྱེད་རང་རྣམས་ལ་ཐིམ་པའི་མོས་པ་མཛོད༔ དེ་ནས་རོལ་མོ་བྱ་ཞིང་སྤྱན་དྲང་བ་ནི༔ ཧཱུྃ༔ འོག་མིན་ཆོས་དབྱིངས་ལྷུན་གྲུབ་བདེ་ཆེན་གྱིས༔ རང་སྣང་མ་འགགས་རྩལ་བཅུའི་ཕོ་བྲང་ནས༔ བདེ་གཤེགས་ཞི་ཁྲོ་རབ་འབྱམས་ལྷ་ཚོགས་རྣམས༔ ཐུགས་རྗེའི་ཀློང་ཡངས་ཤུགས་ཀྱིས་གཤེགས་སུ་གསོལ༔
གནས་འདིར་དབང་བསྐུར་སྩོལ་ལ་བྱིན་ཆེན་ཕོབ༔ ཨོྃ་དྷརྨ་ས་མནྟ་བྷ་དྲ་ཛྙཱ་ན་ཨ་བེ་ཤ་ཡ་ཕཻཾ་ཕཻཾ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔ ཛྙཱ་ན་ཨ་བེ་ཤ་ཡ་ཨཱཿ དེ་ཉིད་བརྟན་པར་བྱས་པའི་མོས་པ་མཛོད། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་གནས་ལྔར་རྒྱ་གྲམ་བྱ། དེ་ནས་དངོས་གཞིའི་དབང་བསྐུར་བ་ལ།
ཁྱེད་རང་རྣམས་ཀྱི་དབུ་གཙུག་ཏུ་ཀུན་བཟང་ཡབ་ཡུམ་བདེ་སྟོང་གི་སྦྱོར་བ་མཛད་པས་སྦྱོར་མཚམས་ནས་བདུད་རྩིའི་རྒྱུན་བབས་ཏེ། སྤྱི་བོ་བདེ་ཆེན་གྱི་འཁོར་ལོར་ལྟེམ་གྱིས་གང་བར་ བསམས་ལ། དེ་ནས་བུམ་པ་ཐོགས་ལ༔ ཧཱུྃ༔ བདེ་སྟོང་ཡེ་ཤེས་དབྱེར་མེད་ཀྱི༔ ཟུང་འཇུག་བླ་མེད་བདུད་རྩི་ཡི༔ རྒྱུ་མཆོག་སྤྱི་བོའི་གཙུག་ནས་བབས༔ འཇའ་ལུས་བུམ་དབང་ཐོབ་པར་ཤོག༔ ཨོྃ་བཛྲ་དྷརྨ་ཀཱ་ཡ་ཨ་བྷི་ཥིཉྩ་ཧཱུྃ༔ འོ་དེས་སྐུ་བསྐྱེད་རིམ་སྒྱུ་མ་ལྟ་བུར་འཇའ་ལུས་སྣང་སྟོང་གི་སྤྲུལ་སྒྱུར་བསྒོམ་པ་ལ་དབང་བར་བྱས་སོ༔
བདུད་རྩིའི་རྒྱུན་བབས་པས་མགྲིན་པ་ལོངས་སྤྱོད་ཀྱི་འཁོར་ལོར་ལྟེམ་གྱིས་གང་བར་ བསམ༔ དེ་ནས་ཤེལ་གྱི་ཕྲེང་བ་ཐོགས་ལ། ཧཱུྃ༔ གྲགས་སྟོང་ཡེ་ཤེས་དབྱེར་མེད་ཀྱི༔ ཤེས་རབ་གསང་བ་ཟུང་འཇུག་ཉིད༔ གཉིས་མེད་ཟུང་འཇུག་དཀྱིལ་འཁོར་མཆོག༔ གསང་བ་ཤེས་རབ་དབང་ཐོབ་ཤོག༔ ཨོྃ་སམྦྷ་པྲ་ཛྙཱ་ཝཱཀྐ་ཨ་བྷི་ཥིཉྩ་ཧཱུྃ༔ འོ་དེས་གསུང་རྫོགས་རིམ་སྒྱུ་མ་ལྟ་བུ་གྲགས་སྟོང་བཟླས་པ་ལ་དབང་ཞིང་ལོངས་སྤྱོད་རྫོགས་པའི་སྐུ་འཐོབ་པ་ལ་དབང་བར་བྱས་སོ། ། དེ་ནས་བདུད་རྩིའི་རྒྱུན་བབས་ཏེ་སྙིང་ག་ཆོས་ཀྱི་འཁོར་ལོར་ལྟེམ་གྱིས་གང་བར་ བསམ༔
དེ་ནས་ཤེལ་རྡོ་ཐོགས་ལ༔ ཧཱུྃ༔ གསལ་སྟོང་ཡེ་ཤེས་དབྱེར་མེད་ཀྱི༔ རྒྱུ་འབྱུང་ཀ་དག་རང་བཞིན་ངང་༔ དབྱིངས་རིག་མ་བཅོས་བླ་མེད་ཀྱི༔ མངོན་སུམ་རིག་པའི་དབང་ཐོབ་ཤོག༔ ཨོྃ་སྭ་བྷཱ་བོ་དྷི་ཙིཏྟ་ཨ་བྷི་ཥིཉྩ་ཧཱུྃ༔ འོ་དེས་རྫོགས་རིམ་གྱི་དེ་ཁོ་ན་ཉིད་འོད་གསལ་རིག་སྟོང་ཆོས་ཀྱི་སྐུ་རང་བྱུང་གི་རིག་པ་མ་བཅོས་ཟང་ཐལ་རྗེན་ནེ་བ་བསྒོམ་པ་ལ་དབང༌། ཆོས་ཀྱི་སྐུ་འཐོབ་པ་ལ་དབང་བར་བྱས་སོ། ། དེ་ནས་བདུད་རྩིའི་རྒྱུན་བབས་པས་ལུས་ཀུན་ལྟེམ་གྱིས་གང་བར་ བསམ༔
ལྷུན་གྲུབ་རྩལ་དབང་གི་ངོ་སྤྲོད་པ་ནི། དེ་ནས་སློབ་དཔོན་ཆོས་སྐུ་ཀུན་ཏུ་བཟང་པོར་གསལ་བའི་ཐུགས་ཀ་ནས་ཡེ་ཤེས་ཀྱི་འོད་ཟེར་ཁྱེད་རང་རྣམས་ཀྱི་སྙིང་ཁར་མདུང་ཚུགས་ལྟར་ཕོག ། གཉིས་འཛིན་ལ་པའི་སོགས་རྟོག་ཚོགས་དག ། རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོར་མེ་ལོང་གཡའ་བྲལ་བའི་གཟུགས་སྣང་བཞིན་དབྱིངས་དང་རོལ་རྩལ་ཟུང་དུ་འཇུག་པ། རྒྱལ་བའི་དགོངས་པ་ཇི་བཞིན་མངོན་དུ་གྱུར་པའི་མོས་པ་དང་བཅས་བཞི་ཆ་སུམ་བྲལ་གྱི་ངང་ལ་ཅུང་ཟད་མཉམ་པར་ཞོག་མཛོད། ཧོཿ སྣང་ཞིང་སྟོང་པ་ཆོས་སྐུའི་ངོ་བོ༔ གྲགས་ཤིང་སྟོང་པ་ཆོས་སྐུའི་རང་རྩལ༔ གསལ་ཞིང་སྟོང་པ་ཆོས་སྐུའི་ངེས་ཚིག༔
དྲན་ཅིང་མ་འགགས་སྟོང་པ་ཆོས་སྐུའི་ངང་༔ ཤེས་རིག་ཀུན་ཁྱབ་ཆོས་སྐུའི་གནས་ལུགས༔ ལྷུན་གྲུབ་ཀུན་ཁྱབ་ཆོས་སྐུའི་འབྲས་བུའོ༔ དེ་ཡང་ངོ་བོ་སྟོང་པ་ཆོས་སྐུ༔ རང་བཞིན་གསལ་བ་ལོངས་སྐུ༔ ཐུགས་རྗེ་འགགས་མེད་སྤྲུལ་སྐུའོ༔ འོད་གསལ་དག་པ་ཆོས་སྐུ༔ སྒྱུ་མ་རྨི་ལམ་ལོངས་སྐུ༔ སྣ་ཚོགས་རང་གསལ་སྤྲུལ་སྐུ༔ དེའང་ངེས་པར་བསལ་བཞག་དང་བྲལ་བ་མངོན་སུམ་གྱི་ཚིག་དབང་ཐོབ་པ་ཡིན་ནོ༔
རིགས་བརྒྱའི་ལྷ་ཚོགས་ཡོངས་རྫོགས་སམ་གཙོ་བོ་ཀུན་བཟང་ཡབ་ཡུམ་གྱི་སྐུ་ཐོགས་ལ། སྐུ་གཟུགས་དེ་ཉིད་ཆོས་དབྱིངས་སྐྱེ་བ་མེད་པ་ལས་རང་སྣང་དུ་རང་ཤར་བས་ལོངས་སྤྱོད་རྫོགས་སྐུ་རྒྱལ་བ་ཞི་ཁྲོ་རབ་འབྱམས་རྩ་གསུམ་ཀུན་འདུས་གདོད་མའི་མགོན་པོ་ཆོས་སྐུ་ཀུན་ཏུ་བཟང་པོ། གང་འདུལ་སྤྲུལ་པའི་སྤྲིན་ཕུང་མཁའ་ཁྱབ་ཏུ་འཕྲོ་བའི་ཡེ་ཤེས་ཀྱི་སྐུར་གསལ་བ། ཁྱེད་རང་རྣམས་ཀྱི་གནས་གསུམ་དུ་བཞག་ཅིང་དབང་བསྐུར་བས། རྩ་གསུམ་ཞི་ཁྲོའི་ལྷ་དབང་ཡོངས་རྫོགས་ཐོབ་པའི་མོས་པ་མཛོད། ཧཱུྃ༔ བཅོམ་ལྡན་མགོན་པོ་ཀུན་ཏུ་བཟང་༔ དབྱིངས་ཕྱུག་ཤེས་རབ་པང་དུ་འཁྲིལ༔ སྐལ་ལྡན་བུ་ལ་དབང་བསྐུར་བས༔ ཞི་ཁྲོ་རབ་འབྱམས་དབང་ཐོབ་ཤོག༔
ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ ཨོྃ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཨ་བྷི་ཥིཉྩ་ཧཱུྃ༔ དེ་ནས་ཁྱེད་རང་རྣམས་ཡེ་ཤེས་ལྷའི་རང་བཞིན་དུ་བཞུགས་པ་ལ། རྒྱ་རྟགས་ཀྱིས་མངའ་གསོལ་ཞིང་རྡོ་རྗེ་སློབ་དཔོན་གྱིས་གཉེར་དུ་གཏད་པར་མོས་མཛོད། ཅོད་པན་ཐོགས་ལ་འདི་སྐད་དོ། ཧཱུྃ༔ ཅོད་པན་ཡེ་ཤེས་ལྔ་ལྡན་འདི༔ བསྐྱེད་རིམ་བསྒོམ་པའི་དབང་རྟགས་ཟུངས༔ ཀུན་བཟང་མི་བསྐྱོད་སྤྱི་བོར་བསྒོམ༔
རང་བྱུང་རིགས་ཀྱི་བདག་པོར་ཤོག༔ ཨོྃ་ས་མནྟ་བྷ་ཏྲ་མུ་ཀུ་ཊ་ཨ་བྷི་ཥིཉྩ་ཧཱུྃ༔ དེ་ནས་རིགས་ལྔ་ཐོགས་ལ༔ ཧཱུྃ༔ སྐུ་ལྔ་ཡེ་ཤེས་ངོ་བོ་ཉིད༔ ལོངས་སྐུའི་དཀྱིལ་འཁོར་འཛིན་པའི་མཆོག༔ ཡེ་ཤེས་རིགས་ལྔས་དབུ་ལ་བརྒྱན༔ དུག་ལྔ་མ་སྤངས་དབང་ཐོབ་ཤོག༔ ཨོྃ་ཛྙཱ་ན་པཉྩ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་སྟོད་གཡོགས་ཐོགས་ལ༔
ཧཱུྃ༔ སྟོང་ཉིད་བླ་མེད་སྙིང་པོ་ཅན༔ མཚན་དཔེས་རབ་བརྒྱན་མཛེས་པའི་མཆོག༔ ལྷ་རྫས་ན་བཟས་སྟོད་ལ་གཡོགས༔ གསང་མཚན་བརྡ་ཡི་དབང་ཐོབ་ཤོག༔ ཨོྃ་དྷེ་ཝ་བྷུ་ཛ་ཡ་ཨརྦ་ཨ་བྷི་ཥིཉྩ་ཧཱུྃ༔ དེ་ནས་ག་ཤལ་གྱིས་བརྒྱན་པ་ནི༔ ཧཱུྃ༔ གསང་སྔགས་བླ་མེད་ཐེག་ཆེན་གྱི༔ ཤེས་རབ་རང་བཞིན་འཁྲིལ་བ་ཡི༔
ག་ཤའི་ཕྲེང་བས་གཡོན་དུ་བརྒྱན༔ དཔེ་བྱད་འཁོར་ལོའི་དབང་ཐོབ་ཤོག༔ ཨོྃ་བ་མེ་ཨརྦ་མ་ལི་ཨརྦ་ཨ་བྷི་ཥིཉྩ་ཧཱུྃ༔ དེ་ནས་རིན་པོ་ཆེ་ཕྱག་གདུབ་ཞབས་གདུབ་སྙན་རྒྱན་རྣམས་ཐོགས་ལ༔ ཧཱུྃ༔ རྣམ་ཐར་བརྒྱད་ཀྱི་སྒོ་འབྱེད་ཅིང་༔ ཤེས་བརྒྱད་ངོ་བོ་གནས་སུ་དག༔ རང་བྱུང་རིན་ཆེན་བདུན་གྱིས་བརྒྱན༔ རྒྱུད་སྡེའི་རྟགས་རྒྱན་དབང་ཐོབ་ཤོག༔ ཨོྃ་རཏྣ་བི་ཤྭ་ཨརྦ་ཨ་བྷི་ཥིཉྩ་ཧཱུྃ༔
དེ་ནས་སྨད་དཀྲིས་ཐོགས་ལ༔ ཧཱུྃ༔ རིམ་དགུ་བླ་མེད་ཐེག་པའི་མཆོག༔ དཀྱིལ་འཁོར་ཀུན་གྱི་གཙོ་བོ་སྟེ༔ ཡང་དག་མངོན་གསལ་རྫས་ཀྱི་མཆོག༔ རྒྱན་ཀླུབ་བརྡ་ཡི་དབང་ཐོབ་ཤོག༔ ཨོྃ་ཀུཎྜ་ལི་ཨརྦ་ཨ་བྷི་ཥིཉྩ་ཧཱུྃ༔ རྡོ་རྗེ་གཡས་སུ་གཏད་ལ༔ ཧཱུྃ༔ ཐབས་མཆོག་བདེ་བ་ཆེན་པོའི་རྫས༔
རང་བྱུང་སྣ་ཚོགས་རྡོ་རྗེ་འདི༔ ཕྱག་རྒྱ་འཁྲུལ་འཁོར་གཡས་སུ་ཟུངས༔ རྡོ་རྗེ་འཛིན་པའི་དབང་ཐོབ་ཤོག༔ ཨོྃ་བཛྲ་བྷི་ཤྭ་བཛྲ་ཀ་ར་དྷ་ར་ཨ་བྷི་ཥིཉྩ་ཧཱུྃ༔ དྲིལ་བུ་གཡོན་དུ་གཏད་ལ༔ ཧཱུྃ༔ ཤེས་རབ་སྟོང་པ་ཆེན་པོའི་རྫས༔ དབྱིངས་ཕྱུག་གསང་བའི་སྒྲ་ཆེ་བ༔ ཕྱག་རྒྱའི་འཁྲུལ་འཁོར་གཡོན་དུ་ཟུངས༔ ཟབ་གསང་སྔགས་ཀྱི་དབང་ཐོབ་ཤོག༔
ཨོྃ་ཤབྡ་བ་མེ་དྷ་ར་ཨ་བྷི་ཥིཉྩ་ཧཱུྃ༔ དེ་དག་གིས་ཏིང་ངེ་འཛིན་གྱི་དབང་མཐའ་རྟེན་དང་བཅས་པ་ལེགས་པར་གྲུབ་པས་གཏང་རག་ཏུ་མཎྜལ་ཞིག་ཕུལ་མཛོད། དེ་དག་གི་སྐབས་སུ་ཐོབ་པའི་དམ་ཚིག་གི་རིམ་པ་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ཁྱེད་ལ་བདག་ནི་འབུལ་ལགས་ན༔ སློབ་མར་བཟུང་ནས་སྤྱད་དུ་གསོལ༔ དབང་བསྐུར་ཐོབ་པ་ལས་བྱུང་བའི་དགེ་བའི་རྩ་བ་རྣམས་གཞན་དོན་དུ་བསྔོ་བ་དང་སྨོན་ལམ་གྱིས་མཚམས་སྦྱོར་ལྷན་ཅིག་ཏུ་མཛད་པར་ཞུ། བསོད་ནམས? རྗེས་ཀྱི་བྱ་བ་སྤྱི་ལྟར་ཤེས་པར་བྱའོ། ། སླར་སྨྲས་པ།
ཀུནྃ་བཟྃང་རང་ཞལ་སྟོན་མཛད་དེ་ལས་དྲིན། ། སྲིད་དང་ཞིྃ་བྃའི་ཁམས་འདིར་སུ་ཞིག་ཆེ། ། སྨིྃན་གྲོྃལ་གསཾང་སྔཾགས་ཟབ་གནད་མང་བསྟནཾ་ཀྱང༌། ། སྙིང་པོའི་སྙིང་པོ་དེ་ལས་ཅི་ཞིག་འཛིཾན། ། གསུམ་པ་ཀུན་བཟང་ཞི་ཁྲོའི་ཏིང་ངེ་འཛིན་གྱི་དབང་ཞེས་ཞི་ཁྲོའི་དབང་བསྐུར་བསྡུས་པའི་ལེ་ཚན་ནོ།། །། ༈ སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ལས། བྱིན་རླབས་ཀྱི་རྩ་བ་བླ་མའི་སྒྲུབ་སྐོར་ཞི་དྲག་ཐམས་ཅད་ཀྱི་རྩ་བ་ཐུགས་སྒྲུབ་ཀྱི་དབང་རྒྱས་འབྲིང་བསྡུས་གསུམ་ལས། ༈ བཞི་པ་ཐོག་མར་བདེ་གཤེགས་ཀུན་འདུས་རྩ་གསུམ་བཀའ་འདུས་ཀྱི་དབང་ཆེན་ཨིནྡྲ་ནཱི་ལའི་མཆོད་སྡོང་ལྟར། ཐོག་མར་སྟ་གོན་བྱ། དངོས་གཞིའི་དབང་ཆེན་ཨིནྡྲ་ནཱི་ལའི་མཆོད་སྡོང་གྱི་ཁོངས་སུ།
ལེ་ཚན་བཅུ་གསུམ་ཕྱོགས་བསྡུས་ཀྱི་དབང་འབྲིང་པོའི་ལུགས་ལྟར་མཐར་ཆགས་སུ་བསྐུར། ཐུགས་སྒྲུབ་དབང་འབྲིང་གྱི་ལེ་ཚན་ནོ།། །། དེ་ནས་རྩ་བ་བླ་མ་བདེ་གཤེགས་ཀུན་འདུས་ཀྱི་རྒྱབ་ཆོས་རྗེ་འབངས་གྲོགས་རྣམས་ལ་གདམས་པའི་གསོལ་འདེབས་བསམ་པ་ལྷུན་འགྲུབ་མའི་དབང་བསྐུར་བ་ལས། སྟོད་ལས་བྱང་ཆུབ་སྒྲུབ་པའི་ཞལ་གདམས་ལྔ་དང༌། སྨད་ལས་གང་འདུལ་དེར་སྟོན་གྱི་ཞལ་གདམས་ལྔ། ཕྲིན་ལས་བྱེ་བྲག་གི་ཞལ་གདམས་བཞི་བཅས་བཅུ་བཞི་བཞུགས་པ་ལས། ། ལྔ་པ་སྣང་མཐའ་ཐོག་མའི་མགོན་པོ་བདེ་གཤེགས་རིགས་ལྔའི་བདེ་ཆེན་ཞིང་སྒྲུབ་ཀྱི་དབང་མཐར་ཆགས་སུ་བསྐུར། དྲུག་པ་འབྱུང་ལྔ་སྒྱུ་མར་སྦྱོང་བ་ལོངས་སྐུ་དག་པ་ཨོ་རྒྱན་བདེ་ཆེན་རྒྱལ་པོ་ལ་བརྟེན་པའི་དབང་བསྐུར་དང༌། བདུན་པ་ཅིར་སྣང་ཚོགས་དྲུག་རང་གྲོལ་ཨོ་རྒྱན་དུས་གསུམ་མཁྱེན་པ་ཐོད་ཕྲེང་སྡེ་ལྔའི་དབང་བསྐུར། བརྒྱད་པ་འཆི་འཕོ་ལྟུང་བ་འབྱུང་འདུས་འཇིགས་སྐྲག་རང་གྲོལ་གྱི་མཚམས་སྦྱོར།
ཨོ་རྒྱན་དཔའ་བོ་གྱད་ཀྱི་དབང༌། དགུ་པ་ནམ་ཞིག་ཚེའི་འཕེན་པ་ཟད་པའི་ཚེ་རིག་པ་དབྱིངས་སུ་འཕོ་བ་ཨོ་རྒྱན་རྡོ་རྗེ་རྣལ་འབྱོར་མའི་དབང་བཅས་སྟོད་ལས་བྱང་ཆུབ་སྒྲུབ་པའི་ལེ་ཚན་ཞལ་གདམས་ལྔ་གྲུབ་ནས། སྨད་ལས་གང་འདུལ་དེར་སྟོན་དང་འབྲེལ་བའི་ཞལ་གདམས་ལྔ་དང་འབྲེལ་བ་སྟེ། བཅུ་པ་སེམས་ཅན་འདོད་ཆགས་ལས་བྱུང་བའི་མུ་གེ་དང་དབུལ་ཕོངས་པྲེ་ཏའི་གདུང་སེལ་ཨོ་རྒྱན་མཁའ་འགྲོ་ནོར་ལྷའི་དབང༌། བཅུ་གཅིག་པ་དུག་ལྔ་ནད་སེལ་ཨོ་རྒྱན་སྨན་ལྷའི་དབང༌། བཅུ་གཉིས་པ་ཕ་རོལ་བདུད་བཞིའི་རྒོལ་བ་གཞོམ་པ་ཨོ་རྒྱན་རྡོ་རྗེ་གུར་གྱི་དབང༌། བཅུ་གསུམ་པ་བདུད་བཞི་འཇིགས་བརྒྱད་ཞི་བ་ཨོ་རྒྱན་དྲེགས་པ་ཟིལ་གནོན་གྱི་དབང༌། བཅུ་བཞི་པ་ཕུང་བྱེད་དམ་སྲིའི་དམག་ཚོགས་ཞི་བ་ཨོ་རྒྱན་ལྷ་སྲིན་སྡེ་བརྒྱད་དབང་བཅས། སྨད་ལས་གང་འདུལ་དེར་སྟོན་དང་འབྲེལ་བའི་ལས་ཚོགས་ལས་དགྲ་བགེགས་བསྒྲལ་བ་དང༌། དབང་སྡུད་ཟིལ་གནོན་སོགས་ཕྲིན་ལས་བར་པའི་ལེ་ཚན་ལྔའི་དབང་རྣམས་རྫོགས་པར་བསྐུར།
དེ་ནས་ཕྲིན་ལས་བྱེ་བྲག་ནི། དུས་ངན་སྙིགས་མར་སྦས་ཡུལ་དབེན་རིར་སྙེགས་པ། ལས་ཅན་ཟབ་གཏེར་འདོན་པ། སྦས་ཡུལ་གནས་སྒོ་འབྱེད་པ་སོགས་ལ་མཁོ་བའི་ཆ་ལག ། ལེ་ཚན་བཅུ་གཅིག་དང་བཅུ་གསུམ་བར་གྱི་གཞུང་ཚང་བར་འབྱུང་བ་ལས། བཅོ་ལྔ་པ་ལྷ་ཀླུ་སྡེ་བརྒྱད་སོགས་ཡུལ་སྐྱོང་དམ་ཚིག་ཅན་རྣམས་ཀྱི། ཕྲིན་ལས་སྒྲུབ་པ་ཨོ་རྒྱན་གཞི་བདག་གཉན་པོའི་དབང༌། བཅུ་དྲུག་པ་གནས་ཡུལ་འགྲིམས་པའི་བར་དུ་གཅོད་པ་མངོན་སྤྱོད་ཀྱིས་སྒྲོལ་བ་ཨོ་རྒྱན་ཡི་དམ་ལྷའི་དབང༌། བཅུ་བདུན་པ་ཏིང་ངེ་འཛིན་གྱིས་ཟིལ་གྱིས་མནན་ཅིང་རྟེན་འབྲེལ་དུས་ལས་མི་གཡེལ་བ། ཨོ་རྒྱན་དཔའ་བོ་གིང་གི་དབང་སྟེ།
བསམ་ལྷུན་ལེ་ཚན་བཅུ་གསུམ་གྱི་དབང་གི་ལེ་ཚན་ནོ།། །། བཅོ་བརྒྱད་པ་བཀའ་དང་བསྟན་པ་སྐྱོང་བ་གཏེར་སྲུང་ཕྲིན་ལས་སྒྲུབ་པའི་ལྷ་ཚོམ་ཆོས་སྐྱོང་སྲོག་གཏད་ནི། འདིར་རམ་ཡང་ན་ཆོས་སྐྱོང་སྲོག་གཏད་གཤམ་གསལ་གྱི་སྐབས་གང་མཚམས་སུ་སྦྱར་བ་ཡིན་ལ། འདི་ནི་ཐུན་མོང་དུ་བསྐུར་བྱ་མིན་པ་ཤེས་པར་བྱའོ། ། གོང་གསལ་ཐུགས་སྒྲུབ་དབང་ཆོག་ཟུར་གསལ་ལྟར་བསྐུར་བ་སྟེ་ལྔ་པ་ནས་བཅོ་བརྒྱད་ཀྱི་བར་དབང་ཆེན་གྱི་ལེ་ཚན་ནོ།། །། ༈ བཅུ་དགུ་པ་བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། དབང་ཆོག་བསྡུས་པ་ཡེ་ཤེས་འོད་ཀྱི་དྲྭ་བ་སྲིད་ཞི་ཀུན་ཁྱབ་བཅས་ཆོག་ཁྲིགས་ཟུར་གསལ་ལྟར་བསྐུར་རོ། ། ཐུགས་སྒྲུབ་དབང་བསྡུས་ཀྱི་ལེ་ཚན་ནོ། ། ཉི་ཤུ་པ་ཁྱད་པར་གྱི་དབང་གསང་དབང་བདེ་ཆེན་འཁོར་ལོའི་ཟབ་ལམ་ཡེ་ཤེས་དྲྭ་བ་ཚིག་དབང་དང་བཅས་པ་གུད་སྦས་ལྟར་བསྐུར། དེ་དག་ནི་ཐུགས་སྒྲུབ་དབང་བསྐུར་རྒྱས་འབྲིང་བསྡུས་གསུམ་གྱི་ལེ་ཚན་ནོ།། །།
༈ གུ་རུ་པྃདྨྃ་ཡིད་བཞིན་ནོར་བུ་ཉིད། ། དབང་སྡུད་རྒྱྃལ་པོྃའི་སྐུར་བཞེངས་གང་དེ་ཡི། ། སྨིྃན་བྱེྃད་དངོས་གྲུབ་ཀུན་འབྱུང་ཆོྃག་ཁྲིྃགས་འདི། ། སྐལ་བཟང་འཕྲལ་ཡུན་ཕན་བདེའི་བཙས་སུ་དགོད། ཉེར་གཅིག་པ་བླ་མའི་ནོར་སྒྲུབ་པདྨ་རྒྱལ་པོ་ལས། དབང་ཆོག་དངོས་གྲུབ་ཀུན་འབྱུང་ཁྲིགས་ཆགས་སུ་བསྡེབ་པ་ལ། སྦྱོར་དངོས་རྗེས་གསུམ་ལས། དང་པོ་སྦྱོར་བ་བཅའ་བཤམ་ནི། མདུན་སྟེགས་དམར་པོ་ཁེབས་ལྡན་གྱི་ཐོག་ཏུ་དཀྱིལ་འཁོར་བཀོད་པའི་དབུས་སུ་བུམ་པ་ཁ་རྒྱན་མགུལ་ཆིངས་དམར་པོ་བྷནྡྷ་མེ་ལོང་བཅས་དང༌། གཏོར་མའི་གདན་གྲུ་བཞི་སུམ་བརྩེགས་ཁར་རིན་ཆེན་ཟུར་བརྒྱད་ཉི་ཟླའི་གདན་གྱི་སྟེང་དཔལ་གཏོར་རྩེ་ཐོན་དཔུང་གཤོག་ཟླུམ་འཁྱིལ་ནོར་བུས་མཚན་པ་དང༌།
གཡང་གཏད་བྱ་ན་གཡང་གཏོར་རྣམ་རྒྱལ་ཁང་བཟང་ལྟར་བཀྲ་ཤིས་རྟགས་བརྒྱད་རྒྱལ་སྲིད་སྣ་བདུན་སོགས་ཀྱིས་བསྐོར་བ། ལྷ་ཙཀ་ཀྱི་སྐོར་ལ། བུམ་ཙཀ ། པདྨ་རྒྱལ་པོ་ཡབ་ཡུམ། མནྡ་ར་བ། མཚོ་རྒྱལ། མགྱོགས་མ་བཞི། མེ་ལོང༌། སྐུ་ཙཀ ། གཡང་གཏད་ལ་མཁོ་བའི་ཆས།
གཡང་རྫས། གཡང་བུམ། ཇ་ཆང༌། ལོངས་སྤྱོད་སྣ་ཚོགས་ཀྱི་ཕྲོམ། རྒྱན་གོས་སྣ་ཚོགས། རིན་ཆེན་སྣ་ཚོགས། འབྲུ་སྣ་ཚོགས། གཡག་ལུག་ར་གསུམ། འཁོར་ལོ། གཡུང་དྲུང༌།
དམ་ཚིག་རྡོ་རྗེ། དགོས་པའི་ཡོ་བྱད་རྣམས་དང༌། སྔོན་གཏོར་ཆད་བརྟན་བསྐུལ་གསུམ་གཏེར་སྲུང་ཞི་དྲག་གསོལ་ཁ་སོགས་བཤམ་པའི་མདུན་དུ་ཉེར་སྤྱོད་སྣ་བདུན་ལ་སོགས་བཤམ་བཀོད་སྤྱི་མཐུན་བཞིན་བྱའོ། ། དེ་ནས་དངོས་གཞི་ལ། ཐོག་མར་ཚིག་བདུན་གསོལ་འདེབས་ནས་བརྩམ་སྟེ་བརྒྱུད་འདེབས་སྔོན་དུ་འགྲོ་བས། དབང་སྡུད་ཞགས་པའི་ལས་བྱང་ཆོག་ཁྲིགས་བཞིན་གཏོང་ལ་བསྟོད་པའི་མཇུག་ཏུ་ཛཔ྄་ཁང་དབྱེ། བསྙེན་སྒྲུབ་ཅི་ནུས་མཐར་བུམ་པ་སྒྲུབ་རྗེས་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་གྲུབ་པ་དང་བུམ་ལྷ་འོད་ཞུ་བྱ། དེ་ནས་རང་གཞུང་གི་གསོལ་ཁ་རྒྱས་བསྡུས་དང་ཚོགས་མཆོད་དྲང་བའི་བར་སོང་ནས་སློབ་མ་མདུན་དུ་བོས་ཏེ་ཁྲུས་བསྩལ་བ་ནི། ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌།
སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌།
ཁྱད་པར་དུ་གུ་རུ་པདྨ་རྒྱལ་པོ་ཨོ་རྒྱན་ནོར་ལྷའི་ལྷ་ཚོགས་བཀའ་སྡོད་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། དེ་ནས་ལས་གཞུང་གི་སྲུང་འཁོར་ནི། ཧཱུྃ༔ ཐོད་ཕྲེང་དྲག་པོ་ཁྲོ་རྒྱལ་གྱིས༔
སྟེང་འོག་ཕྱོགས་བཞི་མཚམས་བརྒྱད་རྣམས༔ མཚམས་བཅད་ཁྲོ་བོའི་གུར་གྱུར་ནས༔ འཇིགས་མེད་རྡོ་རྗེ་བྷྲཱུྃ་དུ་གྱུར༔ ཨོཾ་ཨཱཿབཛྲ་རཀྵ་ཙཀྲ་བྷྲཱུྃ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། སློབ་དཔོན་ཞྭ་ཆོས་བཅས། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་དབང་བསྐུར་ཟབ་མོ་གསན་ཏེ་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་བསམ་པ་བྱང་ཆུབ་མཆོག་ཏུ་ཐུགས་བསྐྱེད་པ་དང་ཆོས་གསན་པའི་ཀུན་ཏུ་སྤྱོད་པའང༌། དེའང་རྒྱུད་ལས། ཉན་པ་པོ་རྣམས་དམའ་བའི་ས་ལ་འདུག ། ཞྭ་ཐོད་སྐྲ་ལོ་ལ་སོགས་མདུན་དུ་ཕབ། ། མིག་གི་དབང་པོས་ཆོས་སྨྲའི་ཞལ་ལ་བལྟ། ། རྣ་བའི་དབང་པོས་མ་ཡེངས་གསུང་ལ་ཉན། ། ཡིད་ཀྱི་དབང་པོས་ཚིག་བཟུང་དོན་ལ་བལྟ། ། ཞེས་གསུངས་པ་ལྟར་གསན་འཚལ། གང་གསན་པར་བྱ་བའི་ཆོས་ཀྱི་རིམ་པ་ནི། བླ་རྫོགས་ཐུགས་གསུམ།
བཀའ་ཕུར་གཤིན་གསུམ་སོགས་མང་དུ་མཆིས་པའི་ནང་གསེས་ནོར་སྒྲུབ་པདྨ་རྒྱལ་པོ་ཞེས་བྱ་བ་ཐུགས་སྒྲུབ་བདེར་འདུས་ཀྱི་ཆ་ལག ། མན་ངག་བཅུ་གསུམ་གྱི་ནང་ཚན་ཨོ་རྒྱན་ནོར་ལྷ་སྒྲུབ་པའི་ལས་ཚོགས་ཏེ། དེ་ཉིད་ལས། མ་འོངས་སེམས་ཅན་འདོད་ཆགས་ལས་གྱུར་པའི༔ འབྱུང་བ་དགྲར་ལངས་ས་བཅུད་ཉམས་པའི་ཚེ༔ དགོས་འདོད་ལྷུན་གྲུབ་ནོར་ལྷའི་དཀྱིལ་འཁོར་བཞེངས༔ བཀྲ་ཤིས་འཁོར་བའི་རྫས་རྣམས་བསགས་ནས་སུ༔ རང་ཉིད་གནོད་སྦྱིན་དབང་ཕྱུག་ཆས་སུ་བགྱིད༔ ང་ཉིད་པདྨ་རྒྱལ་པོ་སྒེག་པའི་གཟུགས༔ མཁའ་འགྲོ་དབང་སྡུད་འབུམ་བཅས་བསྐྱེད་པར་བྱ༔
དངོས་གྲུབ་ནོར་འགུགས་ཞལ་གདམས་གཉིས་པའོ༔ ཞེས་གསུངས་པ་བཞིན། ཨོ་རྒྱན་ནོར་ལྷ་དབྱེར་མེད་ཀྱི་ལས་ཚོགས་གུད་དུ་བཞག་པ་བླ་མའི་ནོར་སྒྲུབ་པདྨ་རྒྱལ་པོ་ཞེས། ནོར་སྒྲུབ་དང་དབང་སྡུད་སོགས་ཀྱི་གདམས་ངག་ཁྱད་པར་ཅན་དེ་ཕྱིས་སུ་ཐུགས་སྒྲུབ་ཀྱི་ཆ་ལག་ཏུ་བཞག་པ་ཡིན་ནོ། ། དེའང་དུས་གསུམ་རྒྱལ་བའི་སྤྱི་གཟུགས་མ་ཧཱ་གུ་རུ་པདྨ་འབྱུང་གནས་དེ་ཉིད། དུས་རེ་ཞིག་གི་ཚེ་རྒྱ་གར་གྱི་དུར་ཁྲོད་ཆེན་པོ་དགའ་བའི་ཚལ་དུ་སྣང་སྲིད་དབང་སྡུད་པདྨ་རྒྱལ་པོའི་སྐུར་བཞེངས་ནས། སྲིད་པ་གསུམ་ན་མངོན་པར་མཐོ་བའི་འཇིག་རྟེན་གྱི་མེས་པོའམ། ཁམས་གསུམ་གྱི་བདག་པོར་རློམ་པའི་སྲིད་པའི་ལྷ་ཆེན་དབང་ཕྱུག་ཆེན་པོ་མ་ཧཱ་དེ་ཝ་འཁོར་དང་བཅས་པ་རང་དབང་དང་བྲལ་བར་དབང་དུ་བསྡུས་པས། ཅི་བགྱིས་པའི་བཀའ་བཞིན་བསྒྲུབ་པར་ཁས་བླངས་ནས་མ་ཧཱ་དེ་ཝའི་རླུང་ཞགས་སོགས་གདམས་པ་ཐུན་མིན་དུ་མ་ཕུལ། མན་ངག་ནོར་བུ་ཞགས་པའི་སྒྲུབ་ཐབས་ལས་ཚོགས་དང་བཅས་པ་གསར་དུ་མཛད་ནས་དེ་ཉིད་དུ་རེ་ཞིག་མི་སྣང་བར་རྒྱ་ཡིས་བཏབ་བོ། །
དེ་ནས་བོད་དུ་ཇི་ལྟར་དར་ན་སྔར་བོད་དུ་བན་ཆོས་ལ་ནོར་སྒྲུབ་ཕྱྭ་སྤེལ་གྱི་ལས་ཚོགས་དེ་ཙམ་མེད་ལ་ཕྱི་མོ་བོན་ཐམས་ཅད་མཐའ་རུ་སྤྱུགས་པས༔ བོད་ཀྱི་ལྷ་འདྲེ་གདུག་པ་ཅན་མ་དགའ་བས་འབྱུང་བ་ཐམས་ཅད་འཁྲུགས་ཏེ་བོད་ཀྱི་བསོད་ནམས་དང་ས་བཅུད་རྣམས་ལོ་གསུམ་དུ་ཉམས༔ བསམ་ཡས་སོགས་ལྷ་སྡེ་མི་སྡེའི་ཁང་ཁྱིམ་ཕལ་ཆེར་ལ་འགོང་པོ་མངོན་རྒྱུག་ཏུ་གྱུར༔ ཡུལ་གྱི་ས་དང་མིའི་མདོག་ཉམས༔ སེམས་ཅན་ཕལ་ཆེར་མུ་གེའི་འཇིགས་པས་གཟིར༔ དེའི་ཚེ་རྒྱལ་པོ་ཁྲི་སྲོང་ལྡེའུ་བཙན་གྱིས་སློབ་དཔོན་ལ་གསེར་གཡུ་རིན་པོ་ཆེའི་མཎྜལ་དཔག་ཏུ་མེད་པ་ཕུལ་ནས་ཞུས་པ༔ ཀྱཻཿ སློབ་དཔོན་རིན་པོ་ཆེ་ལགས༔ སངས་རྒྱས་དབང་པོ་དུས་གསུམ་མཁྱེན་ཅིང་དུས་མེད་རྫོགས་པའི་བླ་མ་དམ་པ་ཉིད་ཕེབས་པའི་སྐབས་སུ༔ བོད་འབངས་དབུལ་བའི་སྡུག་བསྔལ་གྱིས་གཟིར་བ་འདི་ཅི་ལྟར་ལགས༔
འདི་ལ་ཕན་པའི་ཐབས་བསོད་ནམས་དང་ལྡན་པའི་མན་ངག་སྩལ་དུ་གསོལ༔ ཞེས་ཞུས་པས་སློབ་དཔོན་གྱི་ཞལ་ནས༔ ཀྱཻཿ རྒྱལ་པོ་ཆེན་པོ་ལེགས་པར་གསན་འཚལ༔ སྤྱིར་སངས་རྒྱས་གྱི་བསྟན་པ་རིན་པོ་ཆེ་དར་བ་ལ༔ སེམས་ཅན་གྱི་ཕྲ་མོའི་ལེགས་ཉེས་ལ་མ་ལྟོས་པར༔ སྤོབས་པ་དང་བརྟུལ་ཞུགས་གཏོང་ཕོད་རྣམས་ཆེ་དགོས་པ་ཡིན༔ སེམས་ཅན་དབུལ་བ་རྣམས་སྔོན་གྱི་སྦྱིན་ཤུགས་ཆུང་ཞིང་འཕྲལ་དུ་ལྷ་འདྲེ་གདུག་པ་ཅན་བོན་ལ་དགྱེས་པ་རྣམས་ཀྱི་ཆོ་འཕྲུལ་དང་ནག་ཕྱོགས་ཀྱི་ཁ་འཛིན་པ་ཡིན༔ འདི་ལ་ཕན་པའི་གནད་རྒྱལ་པོས་དབུ་མཛད་དེ་འབངས་རྣམས་ཀྱིས་སྦྱིན་པ་རྒྱ་ཆེ་བ་ཐོངས༔ བསོད་ནམས་ས་བཅུད་ཀྱི་བུམ་གཏེར་སྦོས༔
འཕྲལ་ཕུག་ཀུན་ཏུ་བསོད་ནམས་དང་དབང་ཐང་གི་རྒྱས་ཐེབས་པར་འདོད་ན༔ ཁོ་བོ་དུར་ཁྲོད་དགའ་བའི་ཚལ་དུ་གནས་པའི་ཚེ་པདྨ་རྒྱལ་པོའི་ངོ་བོར་གྱུར་ནས་ལྷ་དབང་ཕྱུག་མ་ཧཱ་དྷེ་ཝ་དབང་དུ་བསྡུས་ཏེ༔ མན་ངག་ནོར་བུ་ཞགས་པའི་གདམས་པ་རྣམས་མཁའ་འགྲོའི་བརྡའི་ཡི་གེར་བཏབ་ནས་ད་ལྟ་ཀླུའི་རྒྱལ་པོ་ཟླ་སྐྱོང་ལ་བཅོལ་ནས་རྒྱས་བསྡམས་པ་ཡོད་དེ༔ རྒྱལ་པོས་ཞུས་པ་ཤིན་ཏུ་ལེགས་པས་དེ་དག་འབྱིན་པར་བྱས་ན་ཕན་པ་ཡིན༔ ཞེས་བཀའ་ཡིས་གནང་ངོ་༔ ཡང་དེའི་ཚེ་ཁོ་མོ་མཚོ་རྒྱལ་རྫུ་འཕྲུལ་གྱིས་ཏིང་ངེ་འཛིན་གྱི་ལམ་ལ་ཞུགས་ཏེ་གདམས་པའི་མན་ངག་ཁྱད་པར་ཅན་བཅུ་གསུམ་གདན་དྲངས་ནས༔ རྗེ་གུ་རུའི་ཕྱག་ཏུ་ཕུལ༔ གུ་རུས་རྒྱལ་པོས་དབུ་མཛད་རྗེ་འབངས་གྲོགས་ལྔ་ལ་གནང་༔ མཚོ་རྒྱལ་གྱིས་སླར་བརྡའི་ཡི་གེར་བཏབ་པའོ༔ ཡང་དེའི་དུས་ན༔
རྗེ་མ་ཧཱ་གུ་རུས་དབུ་མཛད་པའི་གྲོགས་དང་བཅས་ཏེ་མཆིམས་ཕུའི་དབེན་ཚལ་དུ་སྒྲུབ་པ་ཞག་བདུན་ནས་མེ་ཏོག་དང་མྱུ་གུ་ཤིང་འབྲས་སྣམས་དགུན་དུས་སུ་འཁྲུངས༔ མཁའ་ནས་འབྲུག་ལྡིར༔ ཉི་ཟླ་ཟུང་གཅིག་ཏུ་ཤར་བ་སོགས་ལྟས་བཟང་པོ་བྱུང་༔ བོད་མི་ཐམས་ཅད་མི་ཕྱེད་པའི་དད་པ་ཐོབ་ཏེ་ཡུལ་ཐམས་ཅད་བཀྲ་ཤིས་ཤིང་ལོ་ལེགས་པ་བྱུང་༔ བསམ་ཡས་ཀྱི་བསྒྲུབ་བྱ་ཐམས་ཅད་འགྲུབ་པའི་ཚེ་གུ་རུ་པདྨ་རྒྱལ་པོའི་སྒྲུབ་སྐོར་ནོར་བདག་ཛམ་ནག་སྒྲུབ་པའི་རྟེན་བཅས༔ དཔེ་དཀར་དཀོར་མཛོད་གླིང་དུ་གཏེར་སྦས༔ གཏེར་བདག་རྒྱལ་པོ་མདུང་དམར་ཅན་ལ་བཅོལ་ལོ༔ སྒྲུབ་པའི་ལས་རིམ་ཆ་བདུན་མདོ་ཁམས་རོང་བཞི་ལ་སྦས༔ གཏེར་བདག་ཀླུའི་དགེ་བསྙེན་ལ་བཅོལ༔ གཞན་དང་སྒྲུབ་སྐོར་མང་ཞིག་མོན་ཁའི་ཕྱོགས་སུ་སྦས༔
དབང་ཕྱུག་རླུང་ཞགས་ཀྱི་སྐོར་རྣམས་ར་ས་འཕྲུལ་སྣང་གི་བྱང་ཕྱོགས་སུ་སྦས་སོ༔ གཏེར་སྲུང་ཕལ་ཆེར་ཡཀྴ་བྷྱ་ཏྲི་མུ་ཁ་ལི་ལ་བཅོལ༔ ས་མ་ཡ༔ ཨེ་མཿ སྙིང་ཐིག་གུད་དུ་སྦས་པའི་ཏི་ལ་ཀ༔ ནམ་མཁའི་མཛོད་ལ་ནོར་བུ་སྤུངས་པའི་དཔྱིད༔ མ་འོངས་པྲེ་ཏའི་འཆིང་གྲོལ་འདོད་འཇོའི་གཉེན༔ སྔོ་བསངས་དབང་མོའི་རྒྱན་བཞིན་མཛེས་པའི་ཏོག༔ གང་ཞིག་གཏིབ་པོའི་གཡན་རྣམས་གཡེལ་བའི་ཕྱིར༔ འདོད་རྒུ་གྲངས་མེད་འབུམ་ལས་འབུམ་འཁྱིལ་ལྟར༔
ཐབས་ཤེས་དྭངས་པས་འཁྲིལ་ཞིང་དཀྲི་བའི་ཚོགས༔ རྟོག་གེས་མི་རྟོགས་འདོད་རྒུ་གུད་དུ་སྦོས༔ མ་འོངས་སྐལ་ལྡན་རྣམས་ལ་འཕྲད་པར་ཤོག༔ སྙིང་ཐིག་ཡིད་བཞིན་དབང་གི་འཁོར་ལོ་འདི༔ ནཱ་ག་ཨཥྚི་མ་ཎི་པཱ་ལས་སྲུངས༔ ས་མ་ཡ༔ ཞེས་གཏད་རྒྱ་བཅས་སྦ་བར་མཛད་པ་ལས་ཆུ་མོ་རབ་བྱུང་བཅུ་གཉིས་པའི་ལྕགས་བྱི་ལོའི་ཧོར་ཟླ་བཅུ་པའི་ཚེས་ལྔ་ཉིན་ཁྲོམ་སུམ་བརྒྱས་མཐའ་བསྐོར་དང་བཅས། མདོ་སྨད་རོང་གི་གནས་མདོ་དགེ་བསྙེན་མཚོ་ནག་ནས། ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ངོ་མཚར་བའི་རྟགས་མཚན་དུ་མ་དང་བཅས་ཁྲོམ་གཏེར་དུ་བཞེས་པར་མཛད་པའི་ཟབ་ཆོས་ངོ་མཚར་རྨད་དུ་བྱུང་བ་སྟེ། འདིའི་ཕན་ཡོན་ཡང༌།
གཞུང་ལས། ཨེ་མ་ཧོཿ འདོད་རྒུའི་དབྱིངས་ཕྱུག་རིན་ཆེན་གཏེར་མཛོད་ལས༔ མི་ཟད་རྒྱུན་གྱི་འཁོར་ལོ་འདི་ཕྱུག་པས༔ སྣ་ཚོགས་སྲིད་དང་དེ་སྲིད་སྐྱེ་འགྲོ་ཡི༔ དཔལ་ལ་རབ་ཏུ་འཇོ་བའི་རྨད་བྱུང་བའི༔ གཟུང་འཛིན་ལྷ་མོ་སྙན་པའི་བ་དན་ཕྲེང་༔ ཡིད་ཀྱི་ལང་ཚོ་དབུས་མཐའི་གཞལ་ཡས་འདས༔ དཔག་ཀའི་ཁྱོན་ལྟར་ཡོངས་འགེངས་འདོད་འབྱུང་ཅན༔ གླིང་འདིའམ་ནི་སྲིད་པའི་དཔུང་རྩེ་རུ༔
ནམ་མཁའི་ནོར་བུ་བགྲང་ཡས་ཚར་བསྒྲིགས་བཞིན༔ འདི་འདྲ་གཞན་ལ་མ་གྲགས་ཁྱད་པར་འཕགས༔ འོ་མའི་རྒྱ་མཚོའི་གཏེར་ཆོས་མང་ལགས་ཀྱང་༔ བཅུད་བསྡུས་མར་གྱི་སྙིང་པོ་འདི་འདྲ་དཀོན༔ བོད་ཁམས་ས་འོག་ཀུན་གྱི་གཏེར་གཅིག་མ༔ ཚིག་ཉུང་དོན་འབྲེལ་ཡང་ཟབ་གཅིག་བསྡུས་མཆོག༔ ཅེས་གསུངས་ཤིང༌། འདི་ཉིད་ཀྱི་དབང་བསྐུར་ཐོབ་ན་སྨོས་ཅི་དགོས་ཏེ༔ ཕྲིན་ལས་ཚར་གཅིག་བཏང་བའི་བསོད་ནམས་ཀྱང་༔ བགྲངས་པས་མི་ལོང་ཞིང་བརྗོད་ཀྱིས་མི་ནུས་སོ༔
ཞེས་པས་ཕན་ཡོན་དེ་ལྡན་གྱི་ཨོ་རྒྱན་མཁའ་འགྲོ་ནོར་ལྷའི་ཟབ་ཆོས་ཡིད་བཞིན་ནོར་བུ་ལྟ་བུ་འདི་ཉིད་ཀྱི་སྨིན་བྱེད་དབང་བསྐུར་ཟབ་མོ་བགྱི་བར་བྱེད་པ་ལ། ཐོག་མར་སློབ་དཔོན་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་བཤམ་བཀོད། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས། ལེགས་པར་གྲུབ་ནས་ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བར་ཞུ། དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ་མི་ཕྱེད་དད་པའི་གདུང་ཤུགས་དྲག་པོས། ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
ཀྱཻཿ བླ་མ་ཡིད་བཞིན་ནོར་བུའི་སྐུ༔ དཔལ་ཞིང་སྒྲུབ་པའི་དཀྱིལ་འཁོར་དུ༔ སྐལ་ལྡན་བདག་ཅག་འཇུག་པར་སྩོལ༔ དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས་བཀའ་ཡིས་གནང་བ་སྦྱིན་པ་འདི་ལ་གསན་པར་ཁྱབ་པ་གདའ། ཧོཿ ཁྱེད་རྣམས་དམ་ཚིག་ལྡན་ལགས་སམ༔ དགོས་འདོད་སྒྲུབ་པའི་དཀྱིལ་འཁོར་དུ༔ དམ་མེད་རྣམས་ལ་བསྟན་མི་བྱ༔ ཞེས་དྲིས་པའི་ལན་དུ་འདིའི་རྗེས་ཟློས་མཛོད།
ཧོཿ བདག་ཅག་ཡང་དག་དམ་ཚིག་ཅན༔ སྲོག་དང་སྙིང་གི་དྭངས་ལྟར་བསྒྲུབ༔ གཙོ་བོས་བདག་ལ་གནང་བ་སྩོལ༔
དམ་ཆུ་ལ་སློབ་དཔོན་གྱིས་ནང་མཆོད་བདུད་རྩི་བསྲེས་པ་ཐོགས་ལ། ཧཱུྃ༔ ཁྱེད་རྣམས་སྐལ་ལྡན་དམ་ཚིག་ཅན༔ ལས་ཅན་བུ་ལ་དབང་མཆོག་སྦྱིན༔ འདི་ནི་དམ་ཚིག་རྡོ་རྗེའི་ཆུ༔ དམ་བསྲུངས་དངོས་སྒྲུབ་སྣ་ཚོགས་ཐོབ༔
ཨ་མྲྀ་ཏ་ས་མ་ཡ་དམ་ལས་མ་འདའ་ཞིག༔ ཅེས་བདུད་རྩི་བླུད། དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོཾ་ས་མ་ཡ་ཨི་དནྟེ་ན་ར་ཀན༔ ཞེས་ལན་གསུམ། དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་མདུན་གྱི་ནམ་མཁར་པདྨ་དང་ཉི་ཟླའི་གདན་ལ། བླ་མ་དང་དབྱེར་མེད་པ་ཨོ་རྒྱན་མཁའ་འགྲོ་ནོར་ལྷའི་དཀྱིལ་འཁོར་གྱི་ལྷ་ཚོགས་བདེ་གཤེགས་ཀུན་འདུས་ཀྱི་ངོ་བོར་བཞུགས་པ་ལ། སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་བསྐོར་བ་མངོན་སུམ་དུ་བཞུགས་པའི་སྤྱན་སྔར་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌།
སེམས་ཅན་ཐམས་ཅད་ཐེག་ཆེན་བྱང་ཆུབ་མཆོག་ལ་འགོད་པར་བགྱིའོ་སྙམ་པས་འདིའི་རྗེས་ཟློས་མཛོད། ན་མོ༔ ཕྱོགས་བཅུའི་ཞིང་ཁམས་རབ་འབྱམས་ཇི་སྙེད་དུ༔ བཞུགས་པའི་རིག་འཛིན་རྒྱལ་བའི་ལྷ་ཚོགས་ལ༔ སྒོ་གསུམ་མི་ཕྱེད་དད་གུས་དྲག་པོ་ཡིས༔ སྐྱབས་སུ་མཆིའོ་ཐུགས་རྗེའི་ཡེ་ཤེས་བསྐུལ༔ ཨོ་རྒྱན་ནོར་ལྷའི་ལྷ་ཚོགས་བསྒྲུབས་ནས་ནི༔ གང་ལ་གང་འདུལ་ཐུགས་རྗེའི་ཕྲིན་ལས་ཀྱིས༔ འགྲོ་དྲུག་འཁྲུལ་སྣང་བསྒྲལ་བར་དམ་བཅའོ༔ ཚོགས་བསགས་པར་བྱ་བའི་སླད་དུ་ཡན་ལག་བདུན་པ་འདིའི་དོན་ཡིད་ལ་བསམ་ཞིང་ཚིག་གི་རྗེས་ཟློས་ཀྱང་གནང་བར་ཞུ།
ཧཱུྃ༔ རིག་འཛིན་རྒྱལ་བ་དབྱིངས་ནས་གཤེགས༔ ཉི་ཟླ་པདྨའི་གདན་ལ་བཞུགས༔ ལུས་ངག་ཡིད་གསུམ་གུས་ཕྱག་འཚལ༔ ཕྱི་ནང་གསང་གསུམ་མཆོད་པ་འབུལ༔ སྒོ་གསུམ་དམ་ཚིག་ཉམས་ཆག་བཤགས༔ འགྲོ་དོན་ཆོས་འཁོར་བསྐོར་བར་བསྐུལ༔ མྱ་ངན་མི་འདའ་རྟག་བཞུགས་གསོལ༔ དགེ་ཚོགས་མཁའ་མཉམ་འགྲོ་ལ་བསྔོ༔ ཀུན་ཀྱང་སངས་རྒྱས་མྱུར་འགྲུབ་ཤོག༔
དེ་ལྟར་ཕྱི་སོ་ཐར་གྱི་སྐྱབས་འགྲོ། ནང་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། ། ལན་གསུམ།
དེ་ནས་སྣོད་བཅུད་དག་པའི་འཁོར་ལོ་རྡོ་རྗེའི་ཡེ་ཤེས་བཙན་ཐབས་སུ་འབེབས་པ་ལ། རང་གནས་ཀྱི་ཡེ་ཤེས་སྙིང་ལས་བསླངས་ཏེ་རིམ་པས་དབང་རྟེན་གྱི་རྟེན་གཞི་སོ་ཐུབ་ཏུ་སྒྲུབ་པ་ལ། ཁྱེད་རང་རྣམས་ལུས་གནད་དྲང་པོར་བསྲང༌། ངག་སྲོག་རྩོལ་ཁ་སྦྱོར་དུ་འཆིང༌། ཡིད་ཚོགས་དྲུག་གི་ཡུལ་ལ་མ་གཡེང་བར་དམིགས་པ་འདི་བཞིན་དུ་མཛད་འཚལ། ཨོཾ་བཛྲ་ཨ་མྲྀ་ཏ་ཀུཎྜ་ལི? ཨོཾ་སྭ་བྷཱ་ཝ་ཤུདྡྷོ? ཁྱེད་རང་རྣམས་ཀྱི་གདོས་བཅས་ཕུང་ཁམས་ཀྱིས་མཚོན་པའི་མ་དག་པའི་སྣོད་བཅུད་ཐམས་ཅད་མི་དམིགས་པར་སྟོང་པར་གྱུར། སྟོང་པའི་ངང་ལས་ཁྱེད་རང་རྣམས་གང་དུ་གནས་པའི་གོ་སར་རིན་ཆེན་སྣ་ཚོགས་སྤུངས་པའི་ཁྲིར༔ སེམས་ཉིད་ཀྱི་ངོ་བོ་ཡི་གེ་ཧཱུྃ་དམར་པོའི་རྣམ་པར་གྱུར། དེ་ཡོངས་སུ་གྱུར་པ་ལས་སློབ་མ་རྣམས་གུ་རུ་པདྨ་དབང་སྡུད་རྒྱལ་པོ་དམར་ལ་སྣུམ་པའི་མདངས་ལྡན་སྒེག་ཅིང་སྦོམ་ལ་གསུས་ཁྱིམ་ཆེ་བ༔ ཞལ་གསུམ་ཁྲོ་འཛུམ་མཛེས་ལ་དབུ་སྐྲ་ནོར་བུས་བརྒྱན་པ་ཕྱག་དྲུག་གཡས་གསུམ་གྱིས་རྡོ་རྗེ་རྒྱལ་མཚན་ལྕགས་ཀྱུ་འཛིན་པ༔
གཡོན་གསུམ་གྱིས་བྷནྡྷ་ནེའུ་ལེ་པདྨ་བསྣམས་ཤིང་ཞབས་གཉིས་བརྐྱང་བསྐུམ་ཕྱེད་སྐྱིལ་དུ་བཞུགས་པ༔ གཡས་སུ་ལྷ་ལྕམ་དམར་མོས་ནེའུ་ལེ་དང་ལྕགས་ཀྱུ་འཛིན་པ༔ གཡོན་དུ་མཚོ་རྒྱལ་དཀར་མོས་རྡོ་རྗེ་དང་བུམ་པ་འཛིན་པ༔ མདུན་དུ་ཀླུ་མོ་ནོར་སྐྱོང་མས་ནོར་བུ་དང་ཞགས་པ་འཛིན་པ༔ ཕྱི་རོལ་དབང་སྡུད་མཁའ་འགྲོ་འབུམ་གྱིས་བསྐོར་བར་གསལ་ཐོབ། དེ་ལྟར་དུ་གསལ་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་ཏེ་སློབ་དཔོན་གྱི་ཐུགས་ཀར་ཕོག་པས་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་ཀྱང་འོད་ཟེར་དཔག་ཏུ་མེད་པ་འཕྲོས། འོག་མིན་ཆོས་ཀྱི་དབྱིངས་ཀྱི་ཕོ་བྲང༌།
རྔ་ཡབ་པདྨ་འོད་ཀྱི་གཞལ་ཡས་ནས། རིག་འཛིན་མ་ཧཱ་གུ་རུ་དབང་སྡུད་པདྨ་རྒྱལ་པོ་རྩ་གསུམ་ནོར་ལྷ་རབ་འབྱམས་ཀྱི་ལྷ་ཚོགས་ཀྱི་ཐུགས་དམ་གྱི་རྒྱུད་བསྐུལ་བས་སྟེང་འོག་ཕྱོགས་མཚམས་ནམ་མཁའ་ས་གཞི་བར་སྣང་གང་བར་སྤྱན་དྲངས། འཇའ་ཟེར་ཐིག་ལེ་ཕྱག་མཚན་ཡིག་འབྲུའི་རྣམ་པར་ཁ་བ་དང་བུ་ཡུག་འཚུབ་པ་ལྟར་ཁྱེད་རང་རྣམས་ལྷར་གསལ་བ་ལ་སིབ་སིབ་ཐིམ་པའི་མོས་པ་མཛོད། ཧཱུྃ༔ གཏེར་འབྱུང་ཡིད་བཞིན་ཕོ་བྲང་ནས༔ པདྨ་རྒྱལ་པོ་དབང་སྡུད་རྩལ༔ དབང་སྡུད་མཁའ་འགྲོའི་འཁོར་གྱིས་བསྐོར༔ ནོར་བདག་འཁོར་བཅས་གཤེགས་སུ་གསོལ༔ གནས་མཆོག་འདི?སྩོལ༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ
སཏྭཾ་བྷ་ཡ་ར་ར་ར་རཱ་ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨཱཿཛྷཻཾ༔ དེ་ལྟར་བྱིན་ཕེབས་པའི་རྟགས་སུ་སྐུ་ཕེབས་ན་འཕར་ཞིང་གཡོ་བ། གསུང་ཕེབས་ན་སྨྲ་ཞིང་དགོད་པ། ཐུགས་ཕེབས་ན་རང་བྱུང་གི་ཡེ་ཤེས་རྩོལ་མེད་དུ་སྐྱེ་བ་སོགས་འབྱུང་བར་གསུངས་སོ། ། དེ་ནས་བྱིན་དབབ་པའི་ཡེ་ཤེས་པ་རྣམས་གཉུག་མ་མི་ཤིགས་པའི་རྡོ་རྗེ་གསུམ་དང་དབྱེར་མེད་རོ་གཅིག་ཏུ་བརྟན་པའི་མོས་པ་མཛོད། ཨོྃ་ཏིཥྛ་བཛྲ༔ ཞེས་གནས་ལྔར་རྒྱ་གྲམ་བྱ། དེ་ནས་དོན་དམ་པར་རྩ་བ་གསུམ་དང་སྐུ་གསུམ་མཆོག་གསུམ་རྣམས་གཞན་ནས་གཤེགས་བཞུགས་བྱར་མེད་དེ་ཡེ་ཤེས་པའི་རྡོ་རྗེ་གསུམ་དང་རང་གི་གཉུག་མའི་སྒོ་གསུམ་དབྱེར་མི་ཕྱེད་པའི་ངང་ནས་སྣོད་བཅུད་སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་བྱའོ་སྙམ་པས་འདིའི་རྗེས་ཟློས་མཛོད། ཧོཿ དགོས་འདོད་འབྱུང་བའི་དཀྱིལ་འཁོར་དུ༔
བདག་ཅག་སྐལ་ལྡན་སྨིན་པར་མཛོད༔ ལུས་ངག་ཡིད་གསུམ་མཆོད་པ་འབུལ༔ མི་འདའ་དམ་ཚིག་བསྲུང་ལགས་སོ༔ དེ་ནས་དངོས་གཞིའི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། དེའང་རིག་འཛིན་འདུས་པ་རྩ་བའི་རྒྱུད་ལས། རྡུལ་ཚོན་མེ་ལོང་བུམ་པ་དང༌། ། གཏོར་མ་ལ་སོགས་རྫས་དག་ལ། ། བརྟེན་ནས་མཚན་ཉིད་ཀུན་ལྡན་པའི། ། བླ་མའི་བྱིན་རླབས་དབང་བསྐུར་ན། ། དཀྱིལ་འཁོར་ཀུན་གྱི་དེ་ཉིད་མཆོག །
བཞི་པའི་དེ་ཉིད་དབང་བཞི་ཐོབ། ཅེས་དབང་བཞི་བྱིན་རླབས་ཀྱི་ཚུལ་དུ་བསྐུར་བས་དབང་ཐམས་ཅད་ཀྱི་སྙིང་པོ་གྱུར་པ་དེ་ཉིད་སྒྲུབ་པར་བྱེད་པ་ཡིན་ལ། དེ་ལྟར་བུམ་པ་ལ་སོགས་པའི་དབང་རྫས་ལྔ་པོ་རེ་རེ་བཞིན་གནས་གསུམ་དུ་བཞག་ནས། མཐར་ཚིག་དོན་ངོ་སྤྲད་དེ་རིམ་བཞིན་དབང་བའི་བདག་ཉིད་ཅན་དུ་བསྐུར་ན་རྣམ་པ་ཉི་ཤུས་བྱང་ཆུབ་པ་ཞེས་བྱ་བ་ཡིན་པས། ཐོག་མར་བུམ་དབང་གི་སླད་དུ་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། དབང་གི་ལྷ་ནམ་མཁའ་གང་བར་སྤྱན་དྲངས་པ་དང་ལྷན་ཅིག་བཀྲ་ཤིས་པའི་རྣམ་པ་དུ་མ་དང་ལྡན་པའི་རིན་པོ་ཆེའི་བུམ་པ་བདུད་རྩིའི་ཆུ་རྒྱུན་གྱིས་གང་བ་གནས་གསུམ་དུ་བཞག་ཅིང་ཚིག་དོན་ངོ་སྤྲོད་པའི་མོས་པ་མཛོད། བུམ་པ་ཐོགས་ཏེ༔ ཧཱུྃ༔ ལོངས་སྤྱོད་གཏེར་བུམ་གཞལ་ཡས་ཁང་༔ བདུད་རྩི་ནོར་བདག་ཡབ་ཡུམ་སྐུས༔
སྐལ་ལྡན་བུ་ལ་དབང་བསྐུར་བས༔ མངའ་ཐང་ཆོས་ཀྱི་དབང་ཐོབ་ཤོག༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་བུམ་པ་སྤྱི་བོར་བཞག་ཅིང་ཁྲུས་བྱས་པ་བུམ་དབང༌། མགྲིན་པར་བཞག་ཅིང་བུམ་ཆུ་མྱང་བ་གསང་དབང༌། སྙིང་གར་བཞག་ཅིང་ཚིག་དོན་ངོ་སྤྲོད་པ་ནི། སེམས་ཉིད་སྤྲོས་བྲལ་མཚོན་པའི་བུམ་པ་ཟླུམ་པོ་སྐྱེ་མེད་དུ་རྟོགས་པ་དོན་དམ་མཚོན་བྱེད་ཆུས་བཀང་སྟེ་བསྐུར་བས། དུག་གསུམ་བག་ཆགས་དང་བཅས་པ་དག་པར་ཤེས་པ་ཤེར་དབང་བདེ་གསལ་མི་རྟོག་པའི་ཉམས་སྐྱེ་བ་ནི་བཞི་པ་སྟེ། ལུས་ལྷ་སྐུར་སྨིན་བྱེད་སྐུ་བུམ་པ་ལ་བརྟེན་པའི་དབང་བཞི་རྫོགས་པ་ཡིན་ནོ། ། ཐོག་མར་སྐུ་ཕྱག་རྒྱའི་དབང་བསྐུར་བའི་སླད་དུ།
སློབ་དཔོན་དང་དཀྱིལ་འཁོར་ཐ་མི་དད་པར་སོ་སོའི་ཐུགས་ཀ་ནས་རང་འདྲའི་སྐུ་གཉིས་པ་ཞིག་མར་མེ་གཅིག་ལས་གཉིས་མཆེད་ཀྱི་རྣམ་པར། རིན་པོ་ཆེའི་རྒྱན་དུ་མ་དང་བཅས་གར་སྟབས་ཤིག་ཤིག་བྱོན་ཏེ་ཁྱེད་རང་རྣམས་ལ་ཐིམ་པས་ལྷ་སྐུ་སོ་སོའི་བྱིན་གྱིས་བརླབས་པར་མོས་མཛོད། ཐུགས་སྒྲུབ་ཨོ་རྒྱན་མཁའ་འགྲོ་ནོར་ལྷའི་ལྷ་ཚོམ་ལྟར་ཅུང་ཟད་སྤྲོས་པ་ནི། པདྨ་རྒྱལ་པོ་ཡབ་ཡུམ་ཐོགས་ཏེ༔ ཧཱུྃ༔ ཁམས་གསུམ་དབང་སྡུད་འདོད་རྒུའི་དཔལ་ཡོན་ཅན༔ སྐུ་མདོག་དམར་སྣུམ་དབང་མཽར་ཟུང་འཇུག་འཁྲིལ༔ དེང་འདིར་སྐལ་ལྡན་རིགས་ཀྱི་བུ་ཁྱོད་ལ༔ ཨོ་རྒྱན་ནོར་ལྷ་དབྱེར་མེད་དབང་བསྐུར་རོ༔ ཨོྃ་གུ་རུ་པདྨ་རཱ་ཛ་ཌཱཀྐི་ནཱི་ཡེ་ཨ་བྷི་ཥིཉྩ་ཧཱུྃ༔
མནྡ་ར་བ་ཐོགས་ལ༔ ཧཱུྃ༔ ཚེ་ལ་དབང་ཞིང་མཆོག་གི་རིག་འཛིན་གཏེར༔ སྐུ་མདོག་དམར་མོ་དབང་གི་རྗེས་ཆགས་ཅན༔ དེང་འདིར་སྐལ་ལྡན་བུ་ལ་དབང་བསྐུར་བས༔ འཆི་མེད་རྡོ་རྗེའི་འཇའ་ལུས་སྩལ་དུ་གསོལ༔ ཨོྃ་ཨཱ་ཡུར་ཌཱཀྐི་ནཱི་ཡེ་ཨ་བྷི་ཥིཉྩ་ཧཱུྃ༔ མཚོ་རྒྱལ་ཐོགས་ལ༔ ཧཱུྃ༔ བདེ་ཆེན་རིག་ལས་རྡོ་རྗེའི་བརྡ་སྐད་སྒྲོག༔
ཞི་འཛུམ་མཛེས་པ་སྐྱེ་འགྲོའི་སྣང་བ་འགུགས༔ དེང་འདིར་སྐལ་ལྡན་བུ་ལ་དབང་བསྐུར་བས༔ འདོད་ཡོན་ལོངས་སྤྱོད་གཏེར་ལ་དབང་སྒྱུར་ཤོག༔ ཨོྃ་ཛྙཱ་ན་ཌཱཀྐི་ནཱི་སུ་ཁཾ་དྷ་ར་ཧྲཱིཿ ཨ་བྷི་ཥིཉྩ་ཧཱུྃ༔ ཤར་ཕྱོགས་རྡོ་རྗེ་མགྱོགས་མ་ཐོགས་ལ༔ ཧཱུྃ༔ ལུས་འཕགས་གླིང་ལ་དབང་བསྒྱུར་ཕོ་ཉ་མོས༔ ཤར་ཕྱོགས་ལ་སོགས་ལྷ་ཡི་དཔལ་འབྱོར་སྡུད༔ དེང་འདིར་སྐལ་ལྡན་བུ་ལ་དབང་བསྐུར་བས༔
ལང་ཚོས་སྐྱུད་པའི་རྒྱན་བཟང་དེར་སྩོལ་ཅིག༔ ཨོྃ་བཛྲ་ཀུ་ལེ་ཨ་བྷི་ཥིཉྩ་ཧཱུྃ༔ ལྷོ་ཕྱོགས་རིན་ཆེན་མགྱོགས་མ་ཐོགས་ལ༔ ཧཱུྃ༔ འཛམ་བུའི་གླིང་ལ་དབང་བསྒྱུར་ཕོ་ཉ་མོས༔ ལྷོ་ཕྱོགས་ལ་སོགས་མི་ཡི་མངའ་ཐང་སྡུད༔ དེང་འདིར་སྐལ་ལྡན་བུ་ལ་དབང་བསྐུར་བས༔ འཁོར་ལོས་བསྒྱུར་བའི་རྒྱལ་སྲིད་ཐོབ་པར་ཤོག༔ ཨོྃ་ཀུ་ལེ་ཤཾ་ཨ་བྷི་ཥིཉྩ་ཧཱུྃ༔ ནུབ་ཕྱོགས་པདྨ་མགྱོགས་མ་ཐོགས་ལ༔
ཧཱུྃ༔ བ་ལང་སྤྱོད་ལ་དབང་བསྒྱུར་ཕོ་ཉ་མོས༔ ནུབ་ཕྱོགས་ལ་སོགས་ཀླུ་ཡི་ལོངས་སྤྱོད་སྡུད༔ དེང་འདིར་སྐལ་ལྡན་བུ་ལ་དབང་བསྐུར་བས༔ བང་མཛོད་འདོད་རྒུ་དབང་དུ་འདུ་བར་ཤོག༔ ཨོྃ་ཀུ་ལེ་ཧཱུྃ་ཨ་བྷི་ཥིཉྩ་ཧཱུྃ༔ བྱང་ཕྱོགས་ཀརྨ་མགྱོགས་མ་ཐོགས་ལ༔ ཧཱུྃ༔ སྒྲ་མི་སྙན་ལ་དབང་བསྒྱུར་ཕོ་ཉ་མོས༔ བྱང་ཕྱོགས་ལ་སོགས་གནོད་སྦྱིན་ཚེ་བསོད་སྡུད༔
དེང་འདིར་སྐལ་ལྡན་བུ་ལ་དབང་བསྐུར་བས༔ སྒྲ་མི་སྙན་གྱི་ཚེ་དང་དཔལ་འབྱོར་སྩོལ༔ ཨོྃ་ཀུ་པོ་ཏི་ཨ་བྷི་ཥིཉྩ་ཧཱུྃ༔ དེང་ཕྱིན་ཆད་སྣང་བའི་ཆོས་ཐམས་ཅད་བླ་མ་རིག་འཛིན་སྒྱུ་འཕྲུལ་དྲྭ་བ་ཆེན་པོའི་སྣང་སྟོང་ལྷའི་འཁོར་ལོར་རྣམ་པར་དག་པ་ཡིན་ནོ། ། ཡང་བདུད་རྩིའི་དབང་བསྐུར་བའི་སླད་དུ། ལྷ་ཡབ་ཡུམ་སྦྱོར་བ་ལ་ཞུགས་པའི་མཁའ་གསང་ནས་བརྒྱུད་དེ་བྱང་ཆུབ་ཀྱི་སེམས་ལྷན་ཅིག་སྐྱེས་པའི་ཡེ་ཤེས་ཐོད་པའི་བདུད་རྩི་དང་རོ་གཅིག་ཏུ་འདྲེས་པ་གནས་གསུམ་དུ་བཞག་ཅིང་ཚིག་དོན་ངོ་སྤྲོད་དེ་དབང་བསྐུར་བའི་མོས་པ་མཛོད། དེ་ནས་བྷནྡྷ་ཐོགས་ལ༔ ཧཱུྃ༔ བྷནྡྷ་ལྷུན་གྲུབ་གསང་བའི་དབྱིངས༔ དབང་སྡུད་ནོར་ལྷའི་བདུད་རྩི་མཆོག༔
སྐལ་ལྡན་བུ་ལ་དབང་བསྐུར་བས༔ བསོད་ནམས་ལོངས་སྤྱོད་དབང་ཐོབ་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ སྤྱི་མགྲིན་སྙིང་ཁར་བཞག་ཅིང་བུམ་གསང་ཤེས་རབ་ཀྱི་ངོ་སྤྲོད་པ་ནི། སེམས་ཀྱི་ཆོས་ཉིད་ཐིག་ལེར་ཉག་གཅིག་མཚོན་པའི་ཐོད་པ་ཟླུམ་པོའི་ནང་དུ་བདེ་ཆེན་ཡེ་ཤེས་ཀྱི་བདུད་རྩི་ལྔའི་དབང་བསྐུར་བས། ཉོན་མོངས་པ་ལྔ་ཡེ་ཤེས་ལྔར་གནས་འགྱུར་བར་ཤེས་པ་ཤེར་དབང༌། གཉིས་མེད་ཀྱི་དོན་ལ་མཉམ་པར་བཞག་པ་བཞི་པ་སྟེ། ཐོད་པ་ལ་བརྟེན་པའི་གསང་བའི་དབང་བཞི་ཐོབ་པ་ཡིན་ནོ། ། གསུང་བཟླས་པ་སྔགས་ཀྱི་བཟླས་ལུང་སྦྱིན་པའི་ཆེད་དུ་སློབ་དཔོན་དང་དཀྱིལ་འཁོར་པ་རྣམས་ཀྱི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་སྔགས་ཕྲེང་གཉིས་པ་བྱུང༌། ཞལ་ནས་ཐོན་ཏེ་ཁྱེད་རང་རྣམས་ཀྱི་ཞལ་དུ་ཞུགས།
ཐུགས་ཀའི་ས་བོན་ཧཱུྃ་དམར་པོའི་མཐར་འཁོད་པའི་མོས་པ་དང་བཅས་སྔགས་འདིའི་རྗེས་ཟློས་མཛོད། ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ ཨོཾ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ནཱ་ག་ནི༔ ཕ་ལ་ཎི་ས་མཱ་ཡ་ཛ་ཛཿ ཛཿཧཱུྃ་བཾ་ཧོ༔ ཎི་བཾ་ཛ་སིདྡྷི་ས་མ་མ་ཎི་པ་ཤཾ་ཧྲིཾ་ཛ་ཐུན་ཐུན་སིདྡྷི་ཛཿ དེ་ཉིད་བརྟན་པའི་ཆེད་དུ་སྔགས་ཕྲེང་གི་དབང་བསྐུར་བར་མོས། སྔགས་ཕྲེང་ཐོགས་ལ༔ ཧཱུྃ༔ བསྙེན་ཅིང་བསྒྲུབ་པའི་གཟུངས་བ་སྔགས༔
སྤྲོ་བསྡུ་ཟེར་གྱི་ཕྲེང་བ་ཡིས༔ སྐལ་ལྡན་བུ་ལ་དབང་བསྐུར་བས༔ ལས་བཞིའི་ཕྲིན་ལས་དབང་ཐོབ་ཤོག༔ ཨོཾ་བཛྲ་མེ་ལ་དྷ་ར་ཨ་བྷི་ཥིཉྩ་ཧཱུྃ༔ ཕྱིན་ཆད་བརྟན་གཡོའི་སྒྲ་སྐད་ཐམས་ཅད་གྲགས་སྟོང་གཞོམ་མེད་གསུང་རྡོ་རྗེའི་ངོ་བོར་དག་པ་ཡིན་ནོ། ། ཡང་མེ་ལོང་གི་དབང་བསྐུར་བའི་སླད་དུ་སྣང་སྟོང་དབྱེར་མེད་ཆོས་དབྱིངས་ཡུམ་གྱི་ཆུ་སྐྱེས་མཚོན་པའི་མེ་ལོང་སིནྡྷུ་རའི་ཐིག་ལེ་དང་བཅས་གནས་གསུམ་དུ་བཞག་ཅིང་ངོ་སྤྲོད་པའི་མོས་པ་མཛད་འཚལ། མེ་ལོང་ཐོགས་ལ༔ ཧཱུྃ༔ རང་བྱུང་ཡེ་ཤེས་རོལ་པའི་རྩལ༔ སྣང་སྟོང་ངོ་བོ་ཉིད་ཀྱི་སྐུས༔
སྐལ་ལྡན་བུ་ལ་དབང་བསྐུར་བས༔ བདེ་ཆེན་འབྲས་བུ་མངོན་གྱུར་ཅིག༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་མེ་ལོང༌། སྤྱི་མགྲིན་སྙིང་ཁར་བཞག་ཅིང་ཐིག་ལེ་བྱས་བས་བུམ་གསང་ཤེས་རབ། ཚིག་དོན་ངོ་སྤྲོད་པ་ནི། ཆོས་དབྱིངས་སྐྱེ་མེད་མཚོན་པའི་མེ་ལོང་ཟླུམ་པོ། རང་བྱུང་བདེ་ཆེན་ཐིག་ལེས་བརྒྱན་པའི་དབང་བསྐུར་བས། བདེ་སྟོང་ཟུང་འཇུག་དགའ་བཞི་སྐྱེས་པར་ཤེས་པ་ཤེས་རབ། གཉིས་མེད་ཟུང་འཇུག་རིག་སྟོང་གི་ངོ་བོར་མཉམ་པར་བཞག་པ་ནི་བཞི་པ་སྟེ།
མེ་ལོང་ལ་བརྟེན་པའི་དབང་བཞི་རྫོགས་པར་ཐོབ་བོ། ། དེ་ནས་ཐུགས་འོད་གསལ་ངོ་སྤྲོད་པའི་ཆེད་དུ། ལྷ་སྔགས་ཀྱིས་མཚོན་པའི་སྤྲོས་པ་ཐམས་ཅད་རང་རིག་སྐད་ཅིག་མའི་རང་རྩལ་དུ་ངོ་ཤེས་པར་བྱས་ལ། སེམས་ཀྱི་གཤིས་སྟོང་ཉིད་དུ་རྗེན་ནེ། གདངས་རིག་རྩལ་དུ་ལམ་མེ། དེ་གཉིས་དབྱེར་མེད་པར་ཉམས་སུ་མྱོང་བཞིན་དུ་བརྗོད་བྲལ་བློ་འདས་རྫོགས་པ་ཆེན་པོའི་ངང་དུ་འཛིན་མེད་ལ་མཉམ་པར་ཞོག་མཛོད། ཞེས་མཉམ་པར་བཞག་བཅུག ། དེང་ཕྱིན་ཆད་ཁམས་གསུམ་གྱི་རྣམ་རྟོག་གི་འཇུག་ལྡང་ཐམས་ཅད་རིག་སྟོང་དབྱེར་མེད་བསམ་གྱིས་མི་ཁྱབ་པ་ཐུགས་རྡོ་རྗེའི་ངོ་བོར་རྣམ་པར་དག་པ་ཡིན་ནོ། ། གཏོར་མའི་དབང་བསྐུར་བའི་སླད་དུ། གཏོར་སྣོད་དབྱིངས་ཀྱི་བྷནྡྷར་གཏོར་མའི་ངོ་བོ་རིག་པ་ཡེ་ཤེས་ལྔ་ལས།
དཀྱིལ་འཁོར་གྱི་ལྷ་ཚོགས་རང་ཤར་བའི་རྟེན་དང་བརྟེན་པར་བཅས་པ་གནས་གསུམ་དུ་བཞག་ཅིང༌། ཚིག་དོན་ངོ་སྤྲོད་པའི་དབང་ཐོབ་པར་མོས་མཛོད། གཏོར་མ་ཐོགས་ལ། ཧཱུྃ༔ དངོས་གྲུབ་སྣ་ཚོགས་ལེགས་འབྱུང་བ༔ དབང་སྡུད་ཡབ་ཡུམ་ཡོན་ཏན་མཛོད༔ སྐལ་ལྡན་བུ་ལ་དབང་བསྐུར་བས༔ རྒྱུད་འཛིན་སྲིད་ཀྱི་དབང་ཐོབ་ཤོག༔ ཨོཾ་བཛྲ་གུ་རུ་ཡ་ཨ་བྷི་ཥིཉྩ་ཧཱུྃ༔ གཏོར་མ་སྤྱི་བོར་བཞག་པ་བུམ་དབང༌།
མགྲིན་པར་བཞག་ཅིང་གཏོར་ཟན་མྱང་བ་གསང་དབང༌། ཐུགས་ཀར་གཏད་ལ་གཏོར་མ་ཟླུམ་པོ་སྤྲོས་པ་དང་བྲལ་བ་གུ་རུའི་ཐུགས་དང་དབྱེར་མེད་རོ་མཉམ་དུ་ཤེས་པ་ཤེར་དབང༌། གཉིས་མེད་ཟུང་འཇུག་གི་ངོ་བོར་མཉམ་པར་བཞག་པ་བཞི་པ་ཡོན་ཏན་གཏོར་མ་ལ་བརྟེན་པའི་དབང་བཞི་ཡོངས་སུ་ཐོབ་པ་ཡིན་ནོ། ། སྐུ་འབག་གི་སླད་དུ། སྐུ་གཟུགས་དེ་ཉིད་ཆོས་དབྱིངས་སྐྱེ་བ་མེད་པ་ལས་རང་སྣང་དུ་ཤར་བའི་ལོངས་སྤྱོད་རྫོགས་སྐུ། རྩ་གསུམ་ཀུན་འདུས་གུ་རུ་པདྨའི་གང་འདུལ་སྤྲུལ་པའི་སྤྲིན་ཕུང་མཁའ་ཁྱབ་ཏུ་འཕྲོ་བའི་ཡེ་ཤེས་ཀྱི་སྐུར་གསལ་བ་ཁྱེད་རང་རྣམས་ཀྱི་གནས་གསུམ་དུ་བཞག་ཅིང་གདུང་བའི་བློས་ཐུགས་དམ་བསྐུལ་བའི་མོས་པ་མཛོད།
དེ་ནས་སྐུ་ཙཀ་ཐོགས་ལ༔ ཧཱུྃ༔ ཕྱི་ནང་ཡོངས་རྫོགས་འཁོར་ལོ་བསྐོར༔ དབང་སྡུད་ཡབ་ཡུམ་མཁའ་འགྲོ་འབུམ༔
སྐལ་ལྡན་བུ་ལ་དབང་བསྐུར་བས༔ ཕྱྭ་གཡང་འགུགས་པའི་དབང་ཐོབ་ཤོག༔ ཨོཾ་བཛྲ་གུ་ཧྱ་ཨ་བྷི་ཥིཉྩ་ཧཱུྃ༔ དེ་ལྟར་སྐུ་འབག་ཡེ་ཤེས་ཀྱི་སྐུར་གསལ་ཏེ། སྤྱི་བོར་བཞག་པ་བུམ་དབང༌། མགྲིན་པར་བཞག་པ་གསང་དབང༌། ཐུགས་ཀར་བཞག་སྟེ་བླ་མ་རང་སེམས་སུ་ངོ་སྤྲོད་པ་ནི། སེམས་ཉིད་སྟོང་གསལ་རིག་སྟོང་འདུས་མ་བྱས་ཤིང་གདོད་ནས་སྐུ་བཞིའི་ངོ་བོར་བཞུགས་པ་མཚོན་བྱེད་སྐུ་འབག་གི་དབང་བསྐུར་བས། རང་རིག་གདོད་ནས་འཆིང་གྲོལ་མེད་པ་འདི། མཚོན་བྱ་དོན་གྱི་བླ་མར་ཡེ་ནས་འཕོ་འགྱུར་དང་བྲལ་བར་བཞུགས་མོད་ཀྱི།
རྣམ་འགྱུར་གློ་བུར་གྱི་དྲི་མ་སྦྱང་ཕྱིར་མཚོན་བྱེད་བརྡའི་བླ་མས་བདག་རྒྱུད་བྱིན་གྱིས་བརླབས་པར་ཤེས་པ་ཤེར་དབང༌། ཡེ་ཤེས་རྒྱུད་ལ་སྐྱེས་པ་ནི་དབང་བཞི་པ་འགྲོ་འདུལ་ཕྲིན་ལས་རབ་འབྱམས་སུ་གྲུབ་པ་ཕྲིན་ལས་སྐུ་འབག་ལ་བརྟེན་པའི་དབང་བཞི་རྫོགས་པ་ཡིན་ནོ། ། དེ་དག་གི་མཐའ་རྟེན་དུ་གཡང་གཏད་བྱ་བར་མོས་ན་འདིར་བྱ་དགོས་པས་དེ་ལའང་སྤྲོས་པ་བྱ་ན་ཐོག་མར་ལན་ཆགས་གླུད་གཏོར་བསྔོ་ཞིང་བསེ་རག་བཀར་ཡས་བྱ་བ་ལ། དང་པོ་བྱིན་རླབས་ནི། རྃ་ཡྃ་ཁྃ། ཨོཾ་ཨཱཿཧཱུྃ། ན་མཿ སརྦ་ཏ་ཐཱ་ག? ཁཾ་སྭཱ་ཧཱ། དེ་ནས་འགུགས་པ་ནི།

ཧཱུྃ་ཧཱུྃ་ཧཱུྃ༔ བདག་ཉིད་ཁྲོ་རྒྱལ་ཐུགས་ཀ་ནས༔ ཕྱོགས་མཚམས་འགུགས་བསྒྲལ་མཚོན་འཕྲོས་པས༔ ཚེ་བསོད་ལོངས་སྤྱོད་མངའ་ཐང་ལ༔ གནོད་བྱེད་ཡི་དྭགས་བགེགས་རིགས་ཀུན༔ གཏོར་མ་ལེན་ཕྱིར་གནས་འདིར་ཁུག༔ ཨོཾ་བཛྲ་ཙཎྜ་ཀཱ་ལ་གནོད་བྱེད་མཱ་ར་ཡ་ཁུག་ཛ་ཛཿ སྒབ་འདྲེ་བསེ་རག་བསྐྲད་པ་ནི། ཧཱུྃ༔ ང་ནི་དབང་དྲག་པདྨ་ཧེ་རུ་ཀཿ ཉོན་ཅིག་བསེ་རག་དབུལ་སྲི་ལྟོགས་འགོང་ཚོགས༔
དབུས་ཀྱི་རི་རབ་ལྷོ་ཕྱོགས་འཛམ་གླིང་འདིར༔ སྤྱི་མཐུན་ཆོས་ནོར་ལོངས་སྤྱོད་སྤེལ་བ་ལ༔ རང་རང་ལས་ཀྱི་དབང་གིས་མི་འཚམས་པའི༔ དབུལ་སྲི་མི་ལ་བསེ་རག་ཞེས་བྱ་བ༔ གང་གི་རྒྱུ་ནི་སེར་སྣའི་རང་གཟུགས་ཏེ༔ རྐྱེན་ནི་རྒྱུ་མཐུན་ཡི་དྭགས་ཡིད་ཀྱི་ལུས༔ སྣ་ཚོགས་གཟུགས་སུ་བརྫུ་ཞིང་དཔལ་གཡང་རྐུ༔ སྣོད་བཅུད་རྟེན་འབྲེལ་ལེགས་ཚོགས་སྤེལ་བ་ལ༔ བྱུར་དང་མི་ཁ་གོད་ཁ་གང་སྟོང་སོགས༔ རྣམ་ཀུན་བར་ཆད་སྣ་ཚོགས་སྒབ་འདྲེ་ལྡང་༔
ལྟོགས་འགོང་དབུལ་སྲི་འབྱུང་པོའི་སྡེ་ཚོགས་ཀུན༔ ཚྭ་རམ་སྒོག་གཡེར་ལ་སོགས་མི་ཁའི་རྫས༔ རང་རང་ཡིད་མཐུན་ཡས་སྟགས་འདི་ལོངས་ལ༔ ལན་ཆགས་བུ་ལོན་འབྲེལ་ཐག་ཆོད་པར་གྱིས༔ མྱུར་དུ་མཐའ་ཡས་རྒྱ་མཚོའི་ཕ་མཐར་སོང་༔ བསྒོ་བའི་བཀའ་ལས་འདའ་ན་ལུས་ངག་ཡིད༔ ཡི་དམ་དྲག་ཏུ་ཁྲོས་པའི་ཏིང་འཛིན་གྱིས༔ རྡུལ་ཕྲན་བཞིན་དུ་བརླག་པར་གདོན་མི་ཟ༔ དེ་བས་ད་ལྟ་ཉིད་དུ་ཕྱིར་དེངས་ཤིག༔ ཧཱུྃ་ཧཱུྃ་ཧཱུྃ༔
ཨུ་ཙ་ཏ་ཡ་ཕཊ྄ཿ ཡེ་ཤེས་ལྔའི་སྲུང་འཁོར་བརྟན་པར་བསྒོམ༔ བསྙེན་སྒྲུབ་ལས་སྦྱོར་མཐར་ཕྱིན་ནས༔ ཕྱྭ་གཡང་དངོས་གྲུབ་འགུགས་པ་ནི༔ གཡང་རྫས་རྣམས་ཀུན་གྱི་ལག་ཏུ་བཞག་ཅིང་༔ སྒྲུབ་པ་པོའི་ཕྱག་ཏུ་ལྕགས་ཀྱུ་དང་ནེའུ་ལེ་མདའ་དར་ཐོགས་ལ༔ བདག་མདུན་རྣམས་ཀྱི་ཐུགས་ཀ་ནས་འོད་ཟེར་ཉི་མ་བྱེ་བའི་གཟི་བརྗིད་ཅན་འཕྲོས། ཕྱོགས་བཅུའི་ཞིང་ཁམས་རབ་འབྱམས་རྣམས་སུ་ཁྱབ། འཁོར་འདས་ལམ་གསུམ་གྱི་ཚེ་བསོད་དཔལ་འབྱོར་ཕྱྭ་གཡང་ལོངས་སྤྱོད་ཐམས་ཅད་བཀྲ་ཤིས་རྫས་རྟགས་འཇའ་ཟེར་ཐིག་ལེ་ལ་སོགས་པའི་རྣམ་པར་སྤྱན་དྲངས། སློབ་མའི་གནས་གསུམ་དང་མདུན་བསྐྱེད་ཀྱི་རྟེན་རྫས་རྣམས་ལ་ཐིམ་པས་འདོད་རྒུའི་དངོས་གྲུབ་ཡིད་བཞིན་དུ་འགྲུབ་པའི་མོས་པ་མཛོད།
མདའ་དར་གཡབ་ཅིང་སྤོས་བསྲེགས་རོལ་མོ་དབྱངས་དང་བཅས་འདི་སྐད་དོ། ཧཱུྃ༔ སྟེང་ཕྱོགས་དག་པ་ཡེ་ཤེས་འཕྲུལ་གྱི་དབྱིངས༔ ཀློང་ལྔ་སྣ་ཚོགས་རྒྱས་པའི་ཕོ་བྲང་ནས༔ རིག་འཛིན་རྒྱལ་བ་སངས་རྒྱས་བྱང་སེམས་ཀྱི༔ བྱིན་རླབས་རྒྱ་མཚོས་སྒྲུབ་རྒྱུད་སྨིན་མཛད་པ༔ ཁུ་ཡེ་ཕྱྭ་གཡང་འདོད་རྒུ་འདིར་འདུས་ཤིག༔ ཀ་དག་རྩལ་སྣང་ཆོ་རོལ་ལོངས་སྐུའི་མཁའ༔ ཟེར་ཐག་ཐོད་རྒལ་གཤིས་ལུགས་ཁྲེགས་ཆོད་གཡང་༔ གནས་ལུགས་ཚོགས་གཉིས་མངོན་སུམ་སྨིན་མཛད་པ༔
ཁུ་ཡེ་ཕྱྭ་གཡང་འདོད་རྒུ་འདིར་འདུས་ཤིག༔ ཀུན་བཟང་མཁའ་ལ་འདོད་རྒུར་ཤར་བའི་ལྷ༔ བསྐྱེད་རིམ་སྣང་གཟུགས་ཡི་དམ་དངོས་གྲུབ་མཆོག༔ སྣང་ངོར་འདོད་རྒུར་འབྱུང་ཞིང་སྤེལ་མཛད་པ༔ ཁུ་ཡེ་ཕྱྭ་གཡང་འདོད་རྒུ་འདིར་འདུས་ཤིག༔ མཐུ་སྟོབས་མྱུར་འབྱིན་མཁའ་ལ་ལམ་ལམ་འགྲོ༔ དབྱིངས་ཀྱི་ཌཱཀྐི་རྟེན་འབྲེལ་འཁོར་ལོས་མཛེས༔ གསང་སྔགས་བརྒྱུད་འཛིན་བརྡ་བཞིའི་གྲོགས་མཛད་མ༔ ཁུ་ཡེ་ཕྱྭ་གཡང་འདོད་རྒུ་འདིར་འདུས་ཤིག༔ ལོངས་སྤྱོད་མངའ་བདག་མི་དབང་འཁོར་ལོས་སྒྱུར༔
ལེགས་པར་རྒྱས་མཛད་མི་དབང་གཏེར་གྱི་བདག༔ དགོས་འདོད་དཔལ་འབྱོར་ཀློང་དུ་གཏེར་མཛད་པ༔ ཁུ་ཡེ་ཕྱྭ་གཡང་འདོད་རྒུ་འདིར་འདུས་ཤིག༔ དམ་ཚིག་ལས་ལ་རྒྱུད་བསྐུལ་ཤ་ཁྲག་རྔམ༔ དྲེགས་སྡེ་ཕོ་ཉས་དགྲ་བགེགས་རྡུལ་དུ་རློག༔ མངོན་སྤྱོད་ལས་བཞི་ཐོགས་མེད་སྒྲུབ་མཛད་པ༔ ཁུ་ཡེ་ཕྱྭ་གཡང་འདོད་རྒུ་འདིར་འདུས་ཤིག༔ ལས་འཕྲོ་ཅན་ལ་ཟབ་གཏེར་དངོས་སུ་བསྟན༔ སྐལ་ལྡན་ཆོས་བདག་ལེགས་ལམ་མངོན་མཐོ་བ༔ ཤོག་སེར་རྣམ་ལྔའི་བརྡ་བཞི་སྟོན་མཛད་པ༔
ཁུ་ཡེ་ཕྱྭ་གཡང་འདོད་རྒུ་འདིར་འདུས་ཤིག༔ དེ་ལྟར་གཡང་འགུགས་སྔོན་དུ་སོང་ནས་གཡང་དང་དངོས་གྲུབ་གཏད་ཅིང་དབང་བསྐུར་བ་ནི། གཡང་རྫས་རྣམས་ཨོ་རྒྱན་ནོར་ལྷའི་སྐུར་གསལ་བ་ལ་གཞན་ཡང་ཡེ་ཤེས་དང་ལས་ལ་གྲུབ་པའི་རྩ་གསུམ་ནོར་ལྷ་རབ་འབྱམས་ཀྱི་ལྷ་ཚོགས་བསམ་གྱིས་མི་ཁྱབ་པས་བསྐོར་བ། ཁྱེད་རང་རྣམས་ཀྱི་སྤྱི་བོར་སྤྱན་དྲངས་ཏེ་དབང་བསྐུར་བས། མཆོག་དང་ཐུན་མོང་གི་དངོས་གྲུབ་མ་ལུས་པ་སྟན་ཐོག་འདི་ཉིད་ལ་ཐོབ་པའི་མོས་པ་མཛོད། གཡང་བུམ་མམ་གཡང་གཏོར་ཐོགས་ལ༔ ཧཱུྃ༔ དངོས་གྲུབ་རྨད་བྱུང་གཏོར་མར་གཡང་ཞག་འཁྱིལ༔ བདེན་གཉིས་ཟུང་འཇུག་སྤེལ་བའི་བཅུད་ལྡན་པ༔ དེ་རིང་སྐལ་ལྡན་བུ་ལ་དབང་བསྐུར་བས། །
གཡང་རྟེན་འཛུགས་སོ་གནས་འདིར་བརྟན་པར་བཞུགས༔ བཀྲ་ཤིས་གཡང་གཏད་དངོས་གྲུབ་དགའ་བས་ལོངས༔ ཡིད་ལ་བསམ་པའི་དོན་ཀུན་སྐད་ཅིག་ལ༔ ཐོགས་པ་མེད་པར་འགྲུབ་པའི་དབང་ཐོབ་ཤོག༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ ཨ་བྷི་ཥིཉྩ་ཧཱུྃ༔ དེ་ལྟར་ལག་ཏུ་གཏད་པ་ལ་བརྟེན་ནས་དགོས་འདོད་འབྱུང་བའི་ནོར་བུ་བཞིན་དུ་ཟད་པ་མེད་པའི་ཡིད་བཞིན་རིན་པོ་ཆེའི་གཏེར་ལ་དབང་ཐོབ་ཅིང་འགྲོ་བའི་རྒུད་པ་སེལ། སྦྱིན་སོགས་ཕར་ཕྱིན་དྲུག་གིས་འབྱོར། འབྲས་བུ་ཡེ་ཤེས་ཀྱི་ཚོགས་རྫོགས་པར་གྱུར་ཅྀག ། དེ་ནས་ཇ་ཆང་ཐོགས་ལ།
ཧཱུྃ༔ དཀར་དམར་བདེ་ཆེན་དབུ་མའི་རྒྱུན་འབྱུང་མཆོག༔ དེ་རིང་སྐལ་ལྡན་བུ་ལ་དབང་བསྐུར་བས༔ གཡང་རྟེན་འཛུགས་སོ་གནས་འདིར་བརྟན་པར་བཞུགས༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ ཨ་བྷི་ཥིཉྩ་ཧཱུྃ༔ གཡང་ཆང་བླུད། དེ་ནས་ལོངས་སྤྱོད་སྣ་ཚོགས་ཀྱི་ཕྲོམ་ཐོགས་ལ༔ ཧཱུྃ༔ ཟླ་རྒྱས་ཟླ་ཕྲོམ་གཡང་གི་རྟེན༔
བསོད་ནམས་ལོངས་སྤྱོད་འདོད་རྒུའི་གཏེར༔ དཀར་གསུམ་མངར་དང་ཤིང་འབྲས་འབྲུ༔ དེ་རིང་སྐལ་ལྡན་ཁྱོད་ལ་སྦྱིན༔ བང་མཛོད་དཀོར་ཆའི་དབང་ཐོབ་ཤོག༔ ཨོཾ་པུཎྱེ་ཛྙཱ་ན་ཨ་བྷི་ཥིཉྩ་ཧཱུྃ༔ ཟས་སྣ་ལ་རོལ་དུ་བཅུག ། དེ་ནས་རྒྱན་གོས་སྣ་ཚོགས་ཐོགས་ལ༔ ཧཱུྃ༔ འཇམ་ལེགས་སྣ་ལྔ་མཛེས་པ་ཡི༔ ཡིད་འོང་མཛེས་རྒྱན་སྣ་ཚོགས་འདི༔
འཇམ་དཀར་གོས་བཀྲག་ལེགས་པའི་མཆོག༔ དེང་འདིར་སྐལ་ལྡན་ཁྱོད་ལ་སྦྱིན༔ ནམ་མཁའ་མཛོད་ལ་དབང་བསྒྱུར་ཤོག༔ ཨོཾ་བཛྲ་བྷི་མེ་གྷ་སྨེ་ཤ་ཨ་བྷི་ཥིཉྩ་ཧཱུྃ༔ ལག་ཏུ་གཏད། དེ་ནས་རིན་ཆེན་སྣ་ཚོགས་ཐོགས་ལ༔ ཧཱུྃ༔ རིན་ཆེན་སྣ་ལྔ་ཡིད་འོང་མཛོད༔ གསེར་གཡུ་མུ་ཏིག་ལ་སོགས་པའི༔ དགོས་འདོད་འབྱུང་བའི་རྫས་མཆོག་འདི༔
དེ་རིང་སྐལ་ལྡན་ཁྱོད་ལ་སྦྱིན༔ ཟད་མེད་གཏེར་གྱི་དབང་ཐོབ་ཤོག༔ ཨོཾ་བཛྲ་སྭ་ར་སེར་རན་ཨ་བྷི་ཥིཉྩ་ཧཱུྃ༔ ལག་ཏུ་གཏད། དེ་ནས་འབྲུ་སྣའི་ཚོགས་ཐོགས་ལ༔ ཧཱུྃ༔ འབྲུ་བཅུད་སྣ་ཚོགས་ཏིལ་གྱི་གང་བུའི་གཏེར༔ དེ་རིང་སྐལ་ལྡན་བུ་ལ་དབང་བསྐུར་བས༔ གཡང་རྟེན་འཛུགས་སོ་གནས་འདིར་བརྟན་པར་བཞུགས༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ
ཨ་བྷི་ཥིཉྩ་ཧཱུྃ༔ གཡག་ལུག་ར་གསུམ་གཡང་རྟེན་ཐོགས་ལ༔ ཧཱུྃ༔ གཡག་ལུག་ར་སོགས་འདོད་འཇོའི་རྨ་གཡང་མཆོག༔ དེ་རིང་སྐལ་ལྡན་བུ་ལ་དབང་བསྐུར་བས༔ གཡང་རྟེན་འཛུགས་སོ་གནས་འདིར་བརྟན་པར་བཞུགས༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ ཨ་བྷི་ཥིཉྩ་ཧཱུྃ༔ དེ་ལྟར་བཟའ་བཏུང་དང་རྒྱན་གོས་འབྲུ་ནོར་སོགས་གཏད་པ་ལ་བརྟེན་ནས་སྟོང་འཁོར་ལོས་བསྒྱུར་བའི་རྒྱལ་པོ་བཞིན། རྒྱལ་སྲིད་ནམ་མཁའ་མཛོད་ཀྱི་ལོངས་སྤྱོད་ལ་མངའ་བརྙེས།
འབྲས་བུ་མཚན་དང་དཔེ་བྱད་ལ་སོགས་པ་ཟག་མེད་ཀྱི་ཡོན་ཏན་གྱི་དཔལ་ལ་སྤྱོད་པའི་སྐལ་བ་དང་ལྡན་པར་གྱུར་ཅིག ། དེ་ནས་འཁོར་ལོ་གཏད་ལ༔ ཧོཿ ཆོས་ཀྱི་འཁོར་ལོ་བསྐོར་བ་དང་༔ སྙན་གྲགས་མངའ་ཐང་སྟོབས་ལྡན་པའི༔ སྣ་ཚོགས་རྡོ་རྗེ་འཁོར་ལོ་གཏད༔ ཆེ་བཙན་དཔལ་གྱི་དབང་ཐོབ་ཤོག༔ ཨོཾ་སྭ་ན་ཙཀྲ་མ་ཧཱ་ཨ་བྷི་ཥིཉྩ་ཧཱུྃ༔ དེ་ལྟར་འཁོར་ལོ་གཏད་པ་ལ་བརྟེན་ནས་ཁམས་གསུམ་ཆོས་ཀྱི་རྒྱལ་པོའི་རྒྱལ་སྲིད་ལ་མངའ་དབང་འབྱོར། ཆོས་ཀྱི་འཁོར་ལོ་བསྐོར་བས་སྲིད་ཞིར་སྙན་པའི་གྲགས་པ་ལྡིར།
སྟོབས་བཅུ་མི་འཇིགས་པ་བཞི་སོགས་ཟག་པ་མེད་པའི་ཡོན་ཏན་གྱི་མངའ་ཐང་སྟོབས་འབྱོར་ལྡན། ཕྲིན་ལས་རྣམ་པ་བཞི་གང་འདུལ་གདུལ་བྱའི་ཁ་ལོ་ཆོས་ལ་བསྒྱུར་ཏེ། འཁོར་བ་དོང་ནས་སྤྲུགས་པའི་ཆེ་བཙན་དཔལ་གྱི་དབང་ཐོབ་ཅིང༌། འཆི་མེད་པདྨ་རྒྱལ་པོ་དང་གཉིས་སུ་མེད་པའི་མོས་པ་མཛོད། རྟེན་འབྲེལ་སྙིང་པོའི་སྔགས་བརྗོད་ཅིང་མེ་ཏོག་འཐོར་ལ་གཡང་རྫས་རྣམས་མཛོད་ཕུག་ཏུ་སྦའོ། ། དེ་ནས་མཐའ་རྟེན་དུ་རྒྱ་ཡིས་གདབ་པ་མི་འགྱུར་བའི་གཡུང་དྲུང་དང་མི་ཤིགས་པའི་རྡོ་རྗེས་རྒྱས་གདབ་པའི་མོས་པ་མཛོད། གཡུང་དྲུང་ཐོགས་ལ༔ ཧཱུྃ༔ གཡང་རྟེན་མི་འགྱུར་གཡུང་དྲུང་དབྱིངས་ཀྱི་མཁའ༔ ཀློང་ལྔའི་གཏེར་ཁྱིམ་སྲུབ་ཅིང་སྲིད་སྤེལ་བ༔
དེ་རིང་སྐལ་ལྡན་བདག་གི་གཡང་དུ་ལེན༔ གཡང་རྟེན་འཛུགས་སོ་གནས་འདིར་བརྟན་པར་བཞུགས༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ ཨ་བྷི་ཥིཉྩ་ཧཱུྃ༔ དེ་ནས་དམ་ཚིག་རྡོ་རྗེ་ཐོགས་ལ༔ ཧཱུྃ༔ མི་འགྱུར་དབྱིངས་ཀྱི་རྡོ་རྗེའི་རྒྱས་གདབ་བོ༔ ཀུན་ནས་གློ་བ་པདྨའི་མཁའ་རུ་སྡུད༔ བསྲུབ་ཅིང་སྲིད་པའི་རིག་པ་རོལ་པའི་རྩལ༔ ཀུན་ནས་ཀུན་ཏུ་བཟུང་ཞིང་རྒྱས་བཏབ་བོ༔
ཧཱུྃ༔ གཡང་ཕྱྭ་འོད་སྐོར་ཀྱི་ལི་ལི༔ སྲིད་ཕྱྭ་དཔལ་འབྱོར་མེ་རེ་རེ༔ རྟེན་ཕྱྭ་འདོད་རྒུ་ཆི་ལི་ལི༔ སྙན་ཕྱྭ་འབྲུག་སྒྲ་འུ་རུ་རུ༔ བྱིན་རླབས་སྙན་གྲགས་འབྱོར་རྒྱས་ཤོག༔ ཕྱྭ་ཁུ་གཡང་ཁུ་ཡེ་ཧུ་ཡེ་གཡང་སྡུད་དོ༔ དེ་ལྟར་དབང་ཟབ་མོ་ཐོབ་པ་ལ། མདུན་གྱི་ནམ་མཁར་དབང་ལྷ་རྒྱལ་བ་སྲས་དང་བཅས་པ་རྣམས་དང༌། བྱེ་བྲག་ཏུའང་བདེ་གཤེགས་ཀུན་འདུས་གུ་རུ་པདྨ་རྒྱལ་པོ་ཟིལ་གནོན་རྩལ་དཔའ་བོ་དང་རྣལ་འབྱོར་མ་ལྷ་དང་དྲང་སྲོང་བདེན་ཚིག་གྲུབ་པའི་ཚོགས་ཀྱིས་བསྐོར་ཏེ།
ཤིས་པ་བརྗོད་པའི་གླུ་དབྱངས་དི་རི་རི་སྒྲོགས་ཤིང་མེ་ཏོག་མནྡ་རའི་ཆར་ཆེན་པོ་ཕབ་པས་ཤིན་ཏུ་བཀྲ་ཤིས་པར་བྱས་པའི་ཐུགས་མོས་མཛོད། དགོས་འདོད་ཀུན་འབྱུང་བླ་མ་ཡི་དམ་མཆོག ། ཟིལ་གནོན་པདྨ་རྒྱལ་པོ་དབང་སྡུད་རྩལ། མཁའ་འགྲོ་རྒྱ་མཚོ་ཀླུ་མོ་གཏེར་གྱི་བདག ། ཕྱི་ནང་རྩ་གསུམ་ལྷ་ཡི་བཀྲ་ཤིས་ཤོག ། དེ་ལྟར་དབང་བསྐུར་ལེགས་པར་ཐོབ་པའི་སྐབས་སུ་ཐོབ་པའི་དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོའི་ཇི་ལྟར་བཀའ་བསྩལ་པ། དེ་དག? ལན་གསུམ། གསང་བ་ཟབ་མོའི་དབང་བཞི་ལེགས་པར་ཐོབ་པའི་སྐུ་དྲིན་གཏང་རག་ཏུ་དམིགས་ནས་མཎྜལ་འབུལ་བ་ཞུ། ཞེས་མཎྜལ་འབུལ།
དེ་ལྟར་ལུས་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པ་འདིའི་རྗེས་ཟློས་མཛོད། དེང་ནས་བརྩམ་སྟེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ཁྱེད་ཀྱི་སློབ་མར་བཟུང་ནས་ནི། ། ཆ་ཤས་ཀྱང་ནི་སྤྱད་དུ་གསོལ། ། ལན་གསུམ། དེས་རང་གཞན་གྱི་དོན་རྒྱ་ཆེན་འགྲུབ་པའི་དགེ་བ་སེམས་ཅན་གྱི་དོན་དུ་བསྔོ་བར་མ་བྱས་ན་ལས་ཀྱི་མཐའ་མི་བཙན་པས། རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། །
གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། །
དེ་དག་གིས་བླ་མའི་ནོར་སྒྲུབ་པདྨ་རྒྱལ་པོའི་དབང་ཆོག་དངོས་གྲུབ་ཀུན་འབྱུང་ཁྲིགས་ཆགས་སུ་བསྡེབས་པ་དགེ ། སླར་སྨྲས་པ། འདོད་རྒུ་མཆོག་རྩོལ་པྃདྨྃ་རྒྱྃལ་པོྃའི་དྲིན། ། ཡིད་བཞིན་དབྃང་རྒྱལ་ཐོབ་ཆོྃག་མ་ཎི་ཀ ། འདི་ཡང་གསཾང་སྔཾགས་ཟབ་མོའི་ཁྱད་ཆོས་ཏཻ། ། བསྟཾན་པའི་རྒྱལ་མཚན་འཛཾིན་པའི་གྲོགས་སུ་མཛེས། ། ཞེས་ཉེར་གཅིག་པ་གུ་རུ་པདྨ་རྒྱལ་པོའི་དབང་གི་ལེ་ཚན་ནོ།། །། ༈ མྃ་ལྷྃ་དབང་ཕྱུག་རྒྱལ་སོགས་སྲིད་པ་རུ། ། འགོ་བའི་ལྷ་ལྔ་ཁྱད་པར་བུྃ་རྫིྃ་མས། ། སྲིའུ་གསོ་དང་རྒྱུད་འཛིན་སྤེལ་བའི་ཐབས། །
རྗེྃས་གནྃང་ཆོ་གའི་ཁྲིགས་བསྡེབས་འདི་ན་སྤྲོ། ཉེར་གཉིས་པ་བླ་མའི་ནོར་སྒྲུབ་པདྨ་རྒྱལ་པོའི་ཆ་ལག་མ་ལྷ་བུ་རྫིའི་རྗེས་གནང་བྱ་བ་ལ། སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི། པདྨ་རྒྱལ་པོའི་བདག་བསྐྱེད་བཅའ་སྒྲུབ་གོང་ལྟར་ལ་དམིགས་བསལ་ཡར་གཞི་དཀར་པོའི་སྟེང་དུ་འགོ་བའི་ལྷ་ལྔ་ལ། ཞི་གཏོར་ཟླུམ་པོ་དཀར་སེར་དམར་ལྗང་ལྔ་པད་འདབ་བཞི་བཞིས་བསྐོར་བ་རྒྱན་གྱིས་སྤྲས་པ་བཤམ། བུམ་པ། བྷནྡྷ། འཁོར་ལོ། སྔགས་ཕྲེང༌།
མ་ལྷ་དབང་ཕྱུག་རྒྱལ་མོ། ཕ་ལྷ་གེ་མཛོད། མ་ལྷ་གཡའ་སྤང༌། ཕྱུགས་ལྷ་རྣམ་རྒྱལ། བུ་རྫི་བསོད་ནམས་ཚེ་འཛིན། མདའ་མོ་རྒོད་སྒྲོ་མ་མཚལ་ལྡན་ལ་དར་སྣ་ལྔ་དང་རིན་པོ་ཆེས་བརྒྱན་པ་བཅས་དང༌། སྐུ་གླུད་ལ་སྦྱིན་བདག་མོའམ་རིགས་རྒྱུད་བྱིས་པ་བཅས་སྒྲུབ་བྱ་དམིགས་བསལ་ཡོད་ན་ཁྲུས་བགྱིས་ཤིང་དྲི་ཁུས་སྦྲུས་པའི་བག་ཟན་ལ། དྲི་ཟའི་རྒྱལ་པོ་རྟ་མགོ་ཅན། དེའི་འཁོར་དུ་ངར་མི་གཟིག ། གླང༌།
ར། སྦྲུལ། ཤྭ་བ། གླང་ཆེན། སྲི་ལ། བྱི་ལ། སྲེ་མོང༌། ཕག ། རྨིགས་བུ། བྱ་གག །
སྤྲེའུ་བཅས་ཀྱི་མགོ་ཅན་གྱིས་བསྐོར། དེའི་ཕྱི་རོལ་དུ་ཆངས་བུ་མར་མེ་ཏིང་ལོ་ཤ་དུམ་བཅས་ཀྱིས་བསྐོར་བ་སོགས་འདུ་བྱ། དེ་ནས་དངོས་གཞི་ལ། ཐོག་མར་པདྨ་རྒྱལ་པོའི་གཞུང་བསྲང་ལ་བསྙེན་སྒྲུབ་མཆོད་བསྟོད་བར་སོང་ནས་མདུན་བསྐྱེད་ལ་འཇུག་པ་ནི། ཐོག་མར་མཆོད་པ་བྱིན་གྱིས་བརླབ་པ་ནི། རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧཱུྃ༔ རིན་ཆེན་སྣོད་མཆོག་ཡངས་པའི་ནང་དུ་ནི༔ ཕྱི་ནང་གསང་གསུམ་མཆོད་སྤྲིན་དཔག་ཡས་འཁྲིགས༔
མ་ལྷ་གཡང་གི་དཀྱིལ་འཁོར་མཉེས་པའི་རྫས༔ འདོད་རྒུ་ཡིད་འོང་ཕུན་ཚོགས་སྤྱོད་གྱུར་ཅིག༔ ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱ་ཧཱུྃ༔
དེ་ནས་དཀྱིལ་འཁོར་བསྐྱེད་པ་ནི༔ ཧོཿ སྟོང་པའི་ངང་ལས་མདུན་གྱི་དཀྱིལ་འཁོར་དང་བུམ་པ་མི་དམིགས་པ་སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ཡོངས་སུ་གྱུར་པ་ལས༔ མདུན་རྟེན་བུམ་པ་ཡེ་ཤེས་ཀྱི་གཞལ་ཡས་ཁང་ཆེན་པོ་མཚན་ཉིད་ཕུན་སུམ་ཚོགས་པའི་དབུས་སུ་པཾ་ལས་པདྨ་འདབ་མ་བརྒྱད་པའི་ལྟེ་བར་ཨོཾ་ཧཱུྃ་ཏྲཱྃ་ཧྲཱི་ཨཱཿ ཞེས་པས་ཡིག་འབྲུ་རྣམས་ཡོངས་སུ་གྱུར་པ་ལས༔ དབུས་སུ་རྣམ་པར་སྣང་མཛད༔
ཤར་དུ་རྡོ་རྗེ་ཚེ་བདག༔ ལྷོ་རུ་རཏྣ་ཚེ་བདག༔ ནུབ་ཏུ་པདྨ་ཚེ་བདག༔ བྱང་དུ་ཀརྨ་ཚེ་བདག་སྟེ་རང་རང་གི་ཕྱག་མཚན་དང་ལྡན་པ༔ དེའི་མཚམས་སུ་ཡེ་ཤེས་རླུང་གི་ལྷ་མོ་དང་རང་མདོག་གི་རྒྱན་ལྡན་ཕྱག་ན་ནེའུ་ལེ་དང་ལྕགས་ཀྱུ་འཛིན་པ༔ རིགས་ལྔ་ཡབ་ཡུམ་གྱི་ལྷ་ཚོགས་ཐམས་ཅད་སྣང་ལ་རང་བཞིན་དང་བྲལ་བར་གསལ་བའི་སྐུ་གསུང་ཐུགས་ཀྱི་ས་བོན་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༔ ཨོཾ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཡ་ཛ་ཛཿ ཛ་ཧཱུྃ་བཾ་ཧོཿ ཡེ་ཤེས་ལྔའི་དབང་བསྐུར་བ་ནི། ཨོཾ་པཉྩ་ཀུ་ལ་ཨ་བྷི་ཥིཉྩ་ཧཱུྃ༔
ཨོཾ་པཉྩ་ཀུ་ལ་ས་པ་རི་ཝཱ་ར་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡའི ་བར་བརྗོད༔ དེ་ནས་བསྟོད་པ་ནི། ཧཱུྃ༔ རིགས་ཀྱི་གཙོ་བོ་རྣམ་སྣང་མཛད༔ ཡེ་ཤེས་བཞི་སྦྱོར་ཕྲིན་ལས་ལྔ༔ ཚེ་བཅུད་བསོད་ནམས་འཛིན་ལ་སོགས༔ དབང་ལྔ་བསྒྲུབ་ཕྱིར་བདག་བསྟོད་དོ༔ བདག་མདུན་བུམ་པའི་ལྷ་ཚོགས་རྣམས་ཀྱི་ཐུགས་ཀའི་ཧཱུྃ་གི་མཐར་སྔགས་ཀྱི་ཕྲེང་བས་བསྐོར་བར་གྱུར། ཨོཾ་ཧཱུྃ་ཏྲཱྃ་ཧྲཱི་ཨཱ༔ མཱུྃ་ལཱྃ་མཱྃ་པཱྃ་ཏཱྃ་ཛ་སརྦ་པུཎྱེ་པུཥྚིཾ་ཀུ་རུ་ཡེ་སྭཱ་ཧཱ༔
ཞེས་བརྒྱའམ་ཉེར་གཅིག་སོགས་ཅི་འགྲུབ་བྱ། ཤམ་བུ་འདི་ཁ་བསྒྱུར་བགྱིས་ནས་སྲུང་སྐུད་དཀར་པོ་མདུད་པ་གསུམ་བོར་ཏེ་མ་ལྷའི་རྟེན་དུ་བསམས་ལ་སྔགས་བཟླས། ཨོཾ་ཨཥྚི་ཡེ་དྷེ་མ་དྷ་རི་ཏ་པུཎྱེ་སརྦ་ར་ག་ཝི་ཏྲ་ཀྱཻད་ཀྱཻད་དེ་ཡེ་སྭཱ་ཧཱ༔ ཞེས་པའི་སྔགས་ཀྱིས་བྱིན་བརླབས་ནས་སྲུང་སྐུད་མདའ་དར་གྱི་མགུལ་དུ་འཆང༌། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བཅས་བྱ། ཚོགས་འཁོར་སོགས་གཞུང་བཞིན་བྱའོ། ། སློབ་མ་གཡུང་དྲུང་ཚོམ་བུའི་སྟེང་དུ་བཞག་ལ་ཁྲུས་བྱ། དེ་ནས་གླུད་གཏོར་ཆུ་གཙང་གིས་བྲན་ལ་འགུགས་པ་ནི། ཧཱུྃ༔ དཔལ་ཆེན་དྲག་པོ་ཐོད་ཕྲེང་ཁྲོ་རྒྱལ་གྱི༔
རང་བཞིན་ཐུགས་ལས་སྤྲོས་པའི་ཕོ་ཉའི་ཚོགས༔ སྟེང་འོག་ཕྱོགས་བཅུ་ཁྱབ་པར་སྐར་ལྟར་འཁྲུགས༔ དེང་འདིར་བསོད་ནམས་སྒྲུབ་ལ་མི་དབང་བའི༔ འབྱུང་པོ་སྐལ་མེད་གདོན་ཆེན་བགེགས་ཀྱི་ཚོགས༔ ཡས་སྟགས་གླུད་ཀྱི་གཟུགས་བྱང་འདི་ལ་མཆིས༔ ཨོཾ་བཛྲ་ཊཱཀྐི་ཛ་ཧཱུྃ་ཛཿ གནོད་བྱེད་འབྱུང་པོ་ཏྲི་ཡཾ་ཨ་ཀརྵ་ཡ་ཛཿ དེ་ནས་ཁ་ཕྱིར་བསྟན་ལ༔ ཧཱུྃ༔ ཉོན་ཅིག་ཕྱོགས་སྐྱོང་གདོན་གྱི་ཚོགས༔
བྱིས་པའི་བགེགས་ཆེན་བཅོ་ལྔ་དང་༔ འབྱུང་པོ་ཡི་དྭགས་ཚོགས་རྣམས་ཀུན༔ མཐུན་འཇུག་མཆོད་སྦྱིན་འདི་ཁྱེར་ལ༔ སོ་སོ་རང་རང་གནས་སུ་དེངས༔ ཅི་སྟེ་མི་འགྲོ་འཚེ་བྱེད་ན༔ དྲག་པོས་དམོད་པའི་རིག་སྔགས་མཚོན༔ ཉུངས་དཀར་ཁྲོ་བོ་ཐུན་གྱི་རྫས༔ ཚྭ་ཚྭའི་སྒོང་བུ་འགྲིལ་བ་ཡིས༔ ཁྱོད་ཀྱི་ལུས་ངག་ཡིད་གསུམ་རྣམས༔ གཞོམ་ཞིང་བཤིག་པར་གདོན་མི་ཟ༔
དེ་བས་རང་རང་གནས་སུ་དེངས༔ རྡོ་རྗེའི་བཀའ་ལས་འདའ་མ་བྱེད༔ མྱུར་བ་ཉིད་དུ་བསྐྲད་ཀྱིས་བྱོལ༔ ཨོཾ་སུམྦྷ་ནི་ སོགས་ཀྱིས་བསྐྲད་པས་འབྱུང་པོའི་ཚོགས་རྣམས་རང་རང་གི་གནས་སུ་སོང་བར་བསམ༔ དེ་ནས་སྲུང་ཞིང་མཚམས་གཅོད་པ་ནི༔ ཧཱུྃ༔ རལ་གྲི་འཁོར་ལོ་སྲུང་བའི་གུར་ཁང་ནི༔ མི་ཤིགས་རིམ་དགུ་འཁྲིགས་པས་མཚམས་བཅད་ནས༔ ནམ་ཡང་བགེགས་ཀྱི་འགྱུ་བ་མི་དམིགས་ཤིང་༔ བསོད་ནམས་དཔལ་འབྱོར་བརྟན་པའི་བྷྲཱུྃ་དུ་གྱུར༔
ཨོཾ་བྷྲཱུྃ་སརྦ་ཙཀྲ་ཛྙཱ་ན་བཛྲ་ཡེ་སྭཱ་ཧཱ༔ ཞེས་མཚམས་གཅོད། དེ་ནས་ལོ་རྒྱུས་བརྗོད་པ་ནི། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དབང་བསྐུར་ཟབ་མོ་གསན་ཏེ། དེ་དོན་ཚུལ་བཞིན་དུ་ཉམས་སུ་ལེན་པར་བགྱིའོ་སྙམ་པའི་བསམ་པ་བྱང་ཆུབ་མཆོག་ཏུ་ཐུགས་བསྐྱེད་པ་དང་བཅས་པས་གསན་འཚལ། གང་གསན་པར་བྱ་བའི་ཆོས་ཀྱི་རིམ་པ་ནི། བླ་མའི་ནོར་སྒྲུབ་པདྨ་རྒྱལ་པོའི་ཆ་ལག་མ་ལྷ་བུ་རྫི་མའི་སྒོ་ནས་ཕྱྭ་སྤེལ་དང་སྲིའུ་གསོ་བ་སོགས་སྲིད་ཀྱི་མཚོ་མོ་ཉམས་པ་སླར་འཕེལ་བར་བྱེད་པའི་ལས་ཚོགས་ཏེ།
དེ་ཉིད་ལས། ཨེ་མཿ ཁོ་མོ་བདག་འདྲ་ཡེ་ཤེས་མཚོ་རྒྱལ་གྱིས༔ གུ་རུ་རྗེ་ལ་བཀའ་གནང་ལེགས་ཞུས་ནས༔ སྲིད་སྐྱེད་འདོད་རྒུའི་བང་མཛོད་གདམས་པ་བཀོད༔ མ་འོངས་སེམས་ཅན་པྲེ་ཏའི་དུཿཁ་དང་༔ རྨུགས་འདྲེ་མི་ལ་སོགས་པའི་འགོང་པོའི་རིགས༔ བསོད་ནམས་དམན་ཞིང་འབྱུང་པོ་ཕྲ་མོ་རྣམས༔ མཁའ་ལ་རྒྱུ་དང་ཡུལ་ལ་ཆགས་པ་ཡིས༔ མི་འདོད་སྣ་ཚོགས་སྡང་བའི་རྐྱེན་བྱེད་པས༔
དེ་དག་སྐྱབས་དང་བསྐྲད་ནས་མཐའ་རུ་བསྲིང་༔ འགོ་བའི་ལྷ་ལྔ་རབ་ཏུ་གནས་པའི་ཕྱིར༔ ཞེས་གསུངས་པ་བཞིན། བླ་མའི་ནོར་སྒྲུབ་པདྨ་རྒྱལ་པོ་ཞེས་ནོར་སྒྲུབ་དང་དབང་སྡུད་སོགས་ཀྱི་གདམས་ངག་ཁྱད་པར་ཅན་དེ་ཉིད་ལས་འཕྲོས་པའི་མ་ལྷ་བུ་རྫིའི་རྗེས་གནང་སྒྲུབ་པ་ལ། ཐོག་མར་སློབ་དཔོན་དང་སློབ་མས་བགྱི་འོས་གཉིས་ལས། སློབ་དཔོན་གྱིས་བགྱི་འོས་རྣམས་ལེགས་པར་གྲུབ་ནས་ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར་མཎྜལ་འབུལ་བར་ཞུ། དེ་ནས་སློབ་དཔོན་གྱི་འདྲི་བའི་ཚིག་ལ་གསན་པར་ཞུ། ཀྱཻཿ
རིགས་ལྡན་ཚོགས་རྣམས་ལེགས་པར་ཉོན༔ སྔོན་འབྱུང་སྲིད་པའི་མ་ལྷ་འདི༔ དེ་རིང་ཁྱོད་ལ་རྟེན་བཙུགས་ཕྱིར༔ ཚེ་དང་དཔལ་གྱི་དབང་བསྐུར་བས༔ དངོས་གྲུབ་ལེན་ཕྱིར་སྤྲོ་འམ་ཅི༔ ཞེས་དྲིས་པའི་ལན་དུ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨེ་མཿ རིགས་འདུས་བྱིན་རླབས་རྩ་བའི་མཆོག༔ རྗེ་ལྔས་དམ་ཚིག་སྩལ་བའི་ངང་༔ གཡའ་སྤང་རྟེན་ལ་གུས་པས་མོས༔
དམ་པས་བདག་ལ་གནང་བ་སྩོལ༔ དེ་ནས་སློབ་དཔོན་གྱིས་ནང་མཆོད་ནས་བདུད་རྩི་ཐོགས་ལ། ཧཱུྃ༔ ཁྱེད་རྣམས་སྐལ་ལྡན་དམ་ཚིག་ཅན༔ ལས་ཅན་བུ་ལ་དབང་མཆོག་སྦྱིན༔ འདི་ནི་དམ་ཚིག་རྡོ་རྗེའི་ཆུ༔ དམ་སྲུང་དངོས་སྒྲུབ་སྣ་ཚོགས་ཐོབ༔ ཨ་མྲྀ་ཏ་ས་མ་ཡ་དམ་ལས་མ་འདའ་ཞིག༔ ཅེས་བདུད་རྩི་བླུད། དེ་ལྟར་རྩ་བ་དང་ཡན་ལག་ཁྱད་པར་གྱིས་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད།
ཨོཾ་ས་མ་ཡ་ཨི་དནྟེ་ན་ར་ཀན༔ ཞེས་ལན་གསུམ། དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་མདུན་གྱི་ནམ་མཁར་བླ་མ་དང་དབྱེར་མེད་པའི་སྐྱབས་གནས་རྒྱ་མཚོའི་སྤྱན་སྔར་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌། ཐེག་ཆེན་བྱང་ཆུབ་མཆོག་ཏུ་སེམས་བསྐྱེད་པ་སྔོན་དུ་འགྲོ་བ་ཅན་གྱི་ཚོགས་བསགས་ཡན་ལག་བདུན་པ་འདིའི་དོན་ཡིད་ལ་བསམ་ཞིང་ཚིག་གི་རྗེས་ཟློས་ཀྱང་གནང་བར་ཞུ། རྡོ་རྗེ་སློབ་དཔོན? དེ་ནས་དམིགས་པ་འབོག་པ་ནི། ཨོཾ་བཛྲ་ཨ་མྲྀ་ཏ་ཨཱ་ཡུ་པ་སྨྲ་ར་ན་ས་མ་ཡ་ཏི་ལ་ཐཱ་སྭཱ་ཧཱ༔ ཧོཿ སློབ་མ་མི་དམིགས་པར་སྟོང་པ་ཉིད་དུ་གྱུར༔
སྟོང་པའི་ངང་ལས་ཁྱེད་རང་རྣམས་སྐད་ཅིག་གིས་སྲིད་པའི་མ་ལྷ་དབང་ཕྱུག་རྒྱལ་མོ་སྐུ་མདོག་དཀར་ལ་བག་དྲོ་ཞིང་སྣུམ་པའི་ཉམས་ཆགས་པ༔ དར་དཀར་ལྷབ་ལྷུབ་ཏུ་གསོལ་ཞིང་ཕྱག་ན་མདའ་དར་དང་བྷི་ཛ་པུ་ར་བསྣམས་པ༔ དཔྲལ་བར་ལྷན་ཅིག་སྐྱེས་པའི་ལྷ་མོ་དཀར་མོས་རྡོ་རྗེ་དང་བུམ་པ་འཛིན་པ༔ མགྲིན་པར་ལུས་ཀྱི་ལྷ་མོས་པདྨ་དང་གཡུང་དྲུང་འཛིན་པ༔ སྙིང་གར་སྲོག་གི་ལྷ་མོ་མཐིང་གས་རྡོ་རྗེ་དང་བྷནྡྷ་འཛིན་པ༔ ལྟེ་བར་སྲིད་པའི་ལྷ་མོ་སེར་མོས་ནོར་བུ་དང་ཞགས་པ་འཛིན་པ༔ གསང་བ་རྒྱུད་འཛིན་ལྷ་མོ་ལྗང་མོས་རླུང་གི་ཞགས་པ་དང་ལྕགས་ཀྱུ་འཛིན་པ༔ ཕྲག་པ་གཡས་སུ་སྲིད་པའི་ཕ་ལྷ་རྡོ་རྗེ་གེ་མཛོད་གྱིས༔ ཟླ་བ་དང་དུང་དཀར་འཛིན་པ༔ ཕྲག་པ་གཡོན་དུ་སྲིད་པའི་མ་ལྷ་གཡའ་སྤང་སྐྱེས་མོས་ཉི་མ་དང་འཁོར་ལོ་འཛིན་པ༔
པུས་མགོ་གཡས་སུ་ཕྱུགས་ལྷ་རྣམ་རྒྱལ་གྱིས་རིན་པོ་ཆེའི་གཞོང་པ་དང་འབྲས་སྙི་འཛིན་པ༔ པུས་མགོ་གཡོན་དུ་བུ་རྫིའི་བསོད་ནམས་ཚེ་འཛིན་མས་མདའ་དར་དང་ཚེའི་གྭའུ་འཛིན་པ་སྟེ་ཐམས་ཅད་རིན་པོ་ཆེའི་རྒྱན་དུ་མས་བརྒྱན་ཞིང་རང་མདོག་གི་ན་བཟའ་གསོལ་བའོ༔ དེ་ལྟར་གསལ་བའི་དཔྲལ་བར་ཨོཾ༔ མགྲིན་པར་ཨཱཿ ཐུགས་ཀའི་ཧཱུྃ་ལས་འོད་ཟེར་འཕྲོས་པས༔ མ་ལྷ་སྲིད་པའི་རྒྱལ་མོ་འགོ་བའི་ལྷ་ལྔས་བསྐོར་བར་སྤྱན་དྲངས༔ ཨོཾ་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་ལྷ་རྒྱལ་བ་རིགས་ལྔའི་དཀྱིལ་འཁོར་སྤྱན་དྲངས། ཨོཾ་བཛྲ་ས་མཱ་ཡ་ཛ་ཛཿ
ཐུགས་ཀ་ནས་སྤྲོས་པའི་ལྷ་མོ་རྣམས་ཀྱིས་མཆོད་པར་མོས་ལ། ཨོཾ་བཛྲ་པུཥྤེ་ སོགས་ཀྱིས་མཆོད། ཆོས་སྐུ་ནམ་མཁའ་ སོགས་ཀྱིས་བསྟོད། དེ་བཞིན་གཤེགས་པ་རྣམས་ཀྱིས་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས་དེ་བཞིན་གཤེགས་པ་རྣམས་ཀྱིས་དགོངས་པ་མཛད། སེམས་མ་རྣམས་ཀྱིས་རྡོ་རྗེའི་གླུ་བླངས་ཁྲོ་བོ་ཁྲོ་མོ་རྣམས་ཀྱིས་བགེགས་བསྐྲད། རིགས་ཀྱི་ཡུམ་ཆེན་ལྔས་རྡོ་རྗེ་བདུད་རྩིའི་ཆུས་བཀང་བའི་བུམ་པ་ཐོགས་ཏེ་མངོན་པར་དབང་བསྐུར་བར་གྱུར། དེ་ནས་བུམ་པ་ཐོགས་ལ། ཨཱཿ དེ་རིང་སྐལ་ལྡན་ཁྱོད་ལ་རྡོ་རྗེ་སེམས་དཔའི་དབང་རྟགས་སྦྱིན་པས་སྐུའི་ལྷ་མོ་གཟི་བརྗིད་མ་མངོན་དུ་གྱུར་པའི་འདུན་པ་མཛོད་ཅིག༔ ཧཱུྃ༔
བཅོམ་ལྡན་རྡོ་རྗེ་སེམས་དཔའ་ཡིས༔ དེ་རིང་སྐུ་ཡི་དབང་བསྐུར་བས༔ ལྷན་སྐྱེས་མ་ལྷར་བདག་གྱུར་ནས༔ སྲིད་དང་ཕྱྭ་གཡང་བརྟན་གྱུར་ཅིག༔ ཨོཾ་པྲ་མོ་ཏི་བཛྲ་ཨ་བྷི་ཥིཉྩ་ཧཱུྃ༔ དེ་ནས་བྷནྡྷ་ཐོགས་ལ༔ ཧོཿ དེ་རིང་སྐལ་ལྡན་ཁྱོད་ལ་སྣང་བ་མཐའ་ཡས་ཀྱི་དབང་རྟགས་སྦྱིན་པས༔ གསུང་གི་ལྷ་མོ་དབང་སྡུད་ཀུལླེ་མ་མངོན་དུ་གྱུར་པའི་འདུན་པ་མཛོད་ཅིག༔ ཧཱུྃ༔
བཅོམ་ལྡན་སྣང་བ་མཐའ་ཡས་ཀྱིས༔ དེ་རིང་གསུང་གི་དབང་བསྐུར་བས༔ གསུང་གི་མ་ལྷར་བདག་གྱུར་ནས༔ སྲིད་དང་ཕྱྭ་གཡང་བརྟན་གྱུར་ཅིག༔ ཨོཾ་རཱ་ག་བཛྲ་ཨ་བྷི་ཥིཉྩ་ཧཱུྃ༔ དེ་ནས་འཁོར་ལོ་ཐོགས་ལ༔ ཧོཿ དེ་རིང་སྐལ་ལྡན་ཁྱོད་ལ་རྣམ་པར་སྣང་མཛད་ཀྱི་དབང་རྟགས་སྦྱིན་པས༔ ཐུགས་ཀྱི་ལྷ་མོ་སྲིད་པ་ས་ལེ་མ་མངོན་དུ་གྱུར་པའི་འདུན་པ་མཛོད་ཅིག༔ ཧཱུྃ༔
བཅོམ་ལྡན་རྣམ་པར་སྣང་མཛད་ཀྱིས༔ དེ་རིང་ཐུགས་ཀྱི་དབང་བསྐུར་བས༔ སྲོག་གི་མ་ལྷར་བདག་གྱུར་ཅིག༔ སྲིད་དང་ཕྱྭ་གཡང་བརྟན་གྱུར་ཅིག༔ ཨོཾ་སུ་ཁཾ་བཛྲ་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་ཐོགས་ལ༔ ཧཱུྃ༔ དེ་རིང་སྐལ་ལྡན་ཁྱོད་ལ་རིན་ཆེན་འབྱུང་ལྡན་གྱི་དབང་རྟགས་སྦྱིན་པས་ཡོན་ཏན་ལྷ་མོ་ཀུན་འབྱུང་གི་འདོད་རྒྱལ་མ་མངོན་དུ་གྱུར་པའི་འདུན་པ་མཛོད་ཅིག༔ ཧཱུྃ༔ བཅོམ་ལྡན་རིན་ཆེན་འབྱུང་ལྡན་གྱིས༔
དེ་རིང་ཡོན་ཏན་དབང་བསྐུར་བས༔ སྲིད་འཛིན་མ་ལྷར་བདག་གྱུར་ཅིག༔ སྲིད་དང་ཕྱྭ་གཡང་བརྟན་གྱུར་ཅིག༔ ཨོཾ་ཙརྻ་བཛྲ་ཨ་བྷི་ཥིཉྩ་ཧཱུྃ༔ སྔགས་ཕྲེང་ཐོགས་ལ༔ ཧོཿ དེ་རིང་སྐལ་ལྡན་ཁྱོད་ལ་དོན་ཡོད་གྲུབ་པའི་དབང་རྟགས་སྦྱིན་པས་ཕྲིན་ལས་ཀྱི་ལྷ་མོ་ཚེ་འཛིན་མ་མངོན་དུ་གྱུར་པའི་འདུན་པ་མཛོད༔ ཧཱུྃ༔ བཅོམ་ལྡན་དོན་ཡོད་གྲུབ་པ་ཡིས༔ དེ་རིང་ཕྲིན་ལས་དབང་བསྐུར་བས༔
རྒྱུད་འཛིན་མ་ལྷ་བདག་གྱུར་ནས༔ སྲིད་དང་ཕྱྭ་གཡང་བརྟན་གྱུར་ཅིག༔ ཨོཾ་མུ་ཏྲ་བཛྲ་ཨ་བྷི་ཥིཉྩ་ཧཱུྃ༔ དེ་ལྟར་དབང་བསྐུར་ནས་དབང་ལྷ་རྒྱལ་བ་རིགས་ལྔ་ཡབ་ཡུམ་དང་བཅས་པ་གཉིས་སུ་མེད་པར་གྱུར། ཨ་བེ་ཤ་ཡ་ཛ་ཧཱུྃ་བཾ་ཧོཿ ས་མ་ཡ་ཏིཥྛ་ལྷན༔ དེ་ནས་འགོ་བའི་ལྷ་མ་ལྷ་འཁོར་བཅས་སྤྱན་འདྲེན་པ་ནི། ཨོཾ༔ ལྷ་ཡི་དབང་ཕྱུག་སྲིད་ཀྱི་རྗེ༔ སྲོག་སྐྱབས་འགོ་བའི་དཔུང་གཉེན་པ༔
དེ་རིང་མ་ལྷའི་རྟེན་འཛུགས་ཕྱིར༔ ཐོགས་མེད་དབང་གིས་གནས་འདིར་གཤེགས༔ ཕྱི་ནང་གསང་གསུམ་མཆོད་པ་འབུལ༔ དམ་ཚིག་དབྱེར་མེད་བརྟན་པར་བཞུགས༔ སྐལ་ལྡན་བུ་ལ་བྱིན་གྱིས་རློབས༔ བཛྲ་ས་མཱ་ཡ་ཛ་ཛཿ ཞེས་སྤྱན་དྲངས་ཤིང་ ས་མ་ཡ་ཏིཥྛ་བཛྲ་ གྱིས་དམ་ཚིག་བསྲེ། དེ་ནས་ལུས་ཀྱི་འགོ་བའི་ལྷས་དབང་བསྐུར་བ་ནི། དེ་ནས་མདུན་གྱི་དཀྱིལ་འཁོར་ལས་རང་འདྲའི་སྐུ་གཉིས་པ་ཞིག་འཕྲོས་ཏེ་ཁྱེད་རང་རྣམས་ཀྱི་གནས་སོ་སོར་ཐིམ་པས་བསོད་ནམས་དང་དབང་ཐང་ཉམས་པ་ཐམས་ཅད་སོས། ཕྱྭ་འཕེལ།
གཡང་གི་ས་གཞི་བརྟན། སྲིད་ཀྱི་མཚོ་མོ་རྒྱས་པའི་དབང་དམ་པ་ཐོབ་པར་མོས་མཛོད། སྤྱི་བོར་སྲིད་ཀྱི་མ་ལྷ་དབང་ཕྱུག་རྒྱལ་མོ་ཐོགས་ལ༔ ཧཱུྃ༔ སྲིད་གསུམ་གླིང་བཞིའི་བདག་མོ་ཆེ༔ དེ་རིང་ཕྱྭ་གཡང་རྟེན་འཛུགས་ཕྱིར༔ སྐལ་ལྡན་ཁྱོད་ལ་དབང་བསྐུར་བས༔ མ་ལྷ་རབ་ཏུ་བརྟན་གྱུར་ཅིག༔ ཨོཾ་ཨི་ཤྭ་ར་དྷེ་མ་ཨ་བྷི་ཥིཉྩ་ཧཱུྃ༔ ཕྲག་པ་གཡས་སུ་སྲིད་ཀྱི་ཕ་ལྷ་གེ་མཛོད་ཀྱི་དབང་བསྐུར་བ་ནི༔
ཧཱུྃ༔ སྲིད་པའི་ཕ་ལྷ་ཆེན་པོ་ཡིས༔ དེ་རིང་ཕྱྭ་གཡང་རྟེན་འཛུགས་ཕྱིར༔ སྐལ་ལྡན་ཁྱོད་ལ་དབང་བསྐུར་བས༔ མ་ལྷ་རབ་ཏུ་བརྟན་གྱུར་ཅིག༔ ཨོཾ་ལོ་ཀི་དྷི་ཝ་རི་ཨ་བྷི་ཥིཉྩ་ཧཱུྃ༔ ཕྲག་པ་གཡོན་དུ་སྲིད་པའི་མ་ལྷ་གཡའ་སྤང་གི་དབང་བསྐུར་བ་ནི༔ ཧཱུྃ༔ སྲིད་པའི་མ་ལྷ་གཡའ་སྤང་གིས༔ དེ་རིང་ཕྱྭ་གཡང་རྟེན་འཛུགས་ཕྱིར༔
སྐལ་ལྡན་ཁྱོད་ལ་དབང་བསྐུར་བས༔ མ་ལྷ་རབ་ཏུ་བརྟན་གྱུར་ཅིག༔ ཨོཾ་དྷེ་ཝི་དྷ་ར་ཡ་ནི་ཨ་བྷི་ཥིཉྩ་ཧཱུྃ༔ པུས་མགོ་གཡས་སུ་ཕྱུགས་ལྷ་རྣམ་རྒྱལ་གྱི་དབང་བསྐུར་བ་ནི༔ ཧཱུྃ༔ ཕྱུགས་ལྷ་གང་བ་རྣམ་རྒྱལ་གྱི༔ དེ་རིང་ཕྱྭ་གཡང་རྟེན་འཛུགས་ཕྱིར༔ སྐལ་ལྡན་ཁྱོད་ལ་དབང་བསྐུར་བས༔ མ་ལྷ་རབ་ཏུ་བརྟན་གྱུར་ཅིག༔ ཨོཾ་པུཎྱེ་སརྦ་ཨ་བྷི་ཥིཉྩ་ཧཱུྃ༔
པུས་མགོ་གཡོན་དུ་བུ་རྫི་བསོད་ནམས་ཚེ་འཛིན་གྱི་དབང་བསྐུར་བ་ནི༔ ཧཱུྃ༔ རྒྱུད་འཛིན་ཆེན་མོ་བུ་རྫི་ཡིས༔ དེ་རིང་ཕྱྭ་གཡང་རྟེན་འཛུགས་ཕྱིར༔ སྐལ་ལྡན་བུ་ལ་དབང་བསྐུར་བས༔ མ་ལྷ་རབ་ཏུ་བརྟན་གྱུར་ཅིག༔ ཨོཾ་བཛྲ་ཛི་ཝནྫ་ཨ་བྷི་ཥིཉྩ་ཧཱུྃ༔ དེ་ནས་བསྒྲུབ་བྱ་དམིགས་བསལ་བ་ཡོད་ཚེ་གཡུང་དྲུང་གི་གདན་སྟེང་དུ་བཞག་ལ་ཕྱེ་མར་རམ་འབྲང་རྒྱས་དཀར་པོའི་སྲུང་བཙུགས་ཤིང་བརྒྱན་པ་ནི༔ ཧཱུྃ༔ སྐལ་ལྡན་རིགས་ཀྱི་རྒྱུད་འཛིན་མ༔
སྲིད་ལྷ་སྐྱེས་ལྷ་སྲུང་དུ་འཛུགས༔ ལུས་ལྷ་སྲོག་ལྷ་སྲུང་དུ་འཛུགས༔ སྲིད་འཛིན་རྒྱུད་འཛིན་སྲུང་དུ་འཛུགས༔ ཕ་ལྷ་མ་ལྷ་སྲུང་དུ་འཛུགས༔ ཕྱུག་ལྷ་བུ་རྫི་སྲུང་དུ་འཛུགས༔ སྲིད་ཀྱི་ཕྱྭ་གཡང་གནས་གྱུར་ཅིག༔ ཨོཾ་སརྦ་སུ་ཁཾ་པྲ་མོ་ཏི་པུཎྱེ་ཏིཥྛ་ཡེ་སྭཱ་ཧཱ༔ ཞེས་སྲུང་འཛུགས། དེ་ནས་སྔར་སྔགས་ཀྱིས་བརླབས་ཟིན་པའི་སྲུང་སྐུད་སྦྱིན་པ་ནི། ཧཱུྃ༔
སྲིད་པའི་ཚེ་དར་དཀར་མོའི་གཞི༔ འཇམ་ལེགས་ར་བཞིའི་སྤུ་ལས་གྲུབ༔ ཡེ་ཤེས་སྣ་ལྔར་བསྒྲིམས་པ་ལས༔ རྡོ་རྗེ་རྒྱ་ཆིངས་མདུད་པ་ལྡན༔ འདོད་རྒུའི་ཟར་བུ་ཆེན་པོ་འཕྱངས༔ མ་ལྷ་འཁོར་བའི་སྲུང་དུ་འཛུགས༔ སྲིད་ཀྱི་ཕྱྭ་གཡང་གནས་གྱུར་ཅིག༔ ཨོཾ་བཛྲ་ཙཀྲ་ཏིཥྛ་ན་ཨ་བྷི་ཥིཉྩ་ཧཱུྃ༔ ཞེས་སྲུང་སྐུད་མགུལ་དུ་འདོགས། དེ་ནས་མ་ལྷ་རྟེན་འཛུགས་པ་ལ་མདའ་མོ་རྒོད་སྒྲོ་མ་མཚལ་ལྡན་དང་དར་སྣ་ལྔར་རིན་པོ་ཆེས་བརྒྱན་པ་ཐོགས་ལ།
ཧཱུྃ༔ ཕྱྭ་གཡང་རྟེན་འཛུགས་གང་ནས་བྱུང་༔ ཡེ་ཐོག་སྲིད་པ་དང་པོ་ལ༔ གླིང་བཞི་རི་རབ་ཟོམ་ཤེད་ན༔ གནོད་སྦྱིན་གང་བ་བཟང་པོའི་གནས༔ འདོད་རྒུ་མཆོད་སྦྱིན་ཕོ་བྲང་ནས༔ གཡང་ཞག་སྲིད་པའི་རོལ་མཚོ་འཁྱིལ༔ དེ་དག་ལྷ་ཀླུ་འཚོགས་པས་བསྲུབས༔ སྤྱོད་པས་སྒོ་ང་ལྔ་རུ་གྲུབ༔ དེ་ཡི་ནང་ནས་བརྡོལ་པ་ལ༔
སྲིད་པ་འགོ་བའི་ལྷ་ལྔ་བྱུང་༔ ལྷ་ཀླུ་རྣམས་ཀྱིས་རྟེན་བཙུགས་བཞིན༔ ལྷ་ནི་ཚངས་པ་དབང་ཕྱུག་དང་༔ འཕྲོག་བྱེད་བཅས་པས་འཇིག་རྟེན་ལ༔ དབང་བཞི་ཁ་ལོར་བསྒྱུར་བ་བྱུང་༔ ཀླུ་ནི་གཙུག་ན་རིན་ཆེན་དང་༔ དགའ་བྱེད་འཇོག་པོ་ལ་སོགས་གནས༔ མི་ཟད་འདོད་རྒུའི་ཕོ་བྲང་གྱུར༔ དེ་བཞིན་དེ་རིང་ཕྱྭ་གཡང་འདི༔ འགོ་བའི་ལྷ་ལྔའི་རྟེན་དུ་འཛུགས༔
མ་ལྷ་བུ་རྫི་བརྟན་གྱུར་ཅིག༔ སྲིད་ཀྱི་མཚོ་མོའི་གཞི་ཚུགས་ཤིག༔ ཧཱུྃ༔ དེ་ནས་ཕྱྭ་རྟེན་གང་ནས་བྱུང་༔ རྒྱལ་པོ་ཨིནྡྲ་བོ་དྷི་ཡི༔ བཙུན་མོ་ལྷ་ལྕམ་བདེ་ཆེན་ལ༔ འགོ་བའི་ལྷ་རྣམས་རྟེན་བཙུགས་པས༔ རྒྱུད་འཛིན་སྲིད་ཀྱི་དངོས་གྲུབ་ཐོབ༔ ཕྱྭ་ཡི་མ་ལྷ་བུ་རྫི་བརྟན༔ རྒྱ་གར་ཡུལ་གླིང་ཁ་ལོ་སྒྱུར༔
དེ་བཞིན་དེ་རིང་ཕྱྭ་གཡང་འདི༔ འགོ་བའི་ལྷ་ལྔའི་རྟེན་དུ་འཛུགས༔ མ་ལྷ་བུ་རྫི་བརྟན་གྱུར་ཅིག༔ སྲིད་ཀྱི་མཚོ་མོའི་གཞི་ཚུགས་ཤིག༔ དེ་ནས་ཕྱྭ་རྟེན་གང་ནས་བྱུང་༔ ཆོས་རྒྱལ་ཁྲི་སྲོང་ལྡེའུ་བཙན་གྱིས༔ ཌཱཀྐི་ཛི་ཝན་ཛ་ཡ་ལ༔ འགོ་བའི་ལྷ་རྣམས་རྟེན་བཙུགས་བཞིན༔ བོད་འབངས་ལོ་ལེགས་ས་བཅུད་སྨིན༔ ཕྱྭ་ཡི་མ་ལྷ་བུ་རྫི་བརྟན༔
ཆོས་འཁོར་བསམ་ཡས་ལྷུན་གྱིས་གྲུབ༔ དེ་བཞིན་དེ་རིང་ཕྱྭ་གཡང་འདི༔ འགོ་བའི་ལྷ་ལྔའི་རྟེན་དུ་འཛུགས༔ མ་ལྷ་བུ་རྫི་བརྟན་གྱུར་ཅིག༔ སྲིད་ཀྱི་མཚོ་མོའི་གཞི་ཚུགས་ཤིག༔ ཧཱུྃ༔ དེ་ནས་ཕྱྭ་རྟེན་གང་ནས་བྱུང་༔ དེ་རིང་རྒྱུ་སྦྱོར་སྦྱིན་བདག་ལ༔ གཡང་གི་མཚོ་མོ་འཁྱིལ་བ་འདི༔ འགོ་བའི་ལྷ་ལ་རྟེན་བཙུགས་ཤིང་༔
མ་ལྷ་བུ་རྫི་མངའ་གསོལ་ཕྱིར༔ སྲིད་ཀྱི་རྟེན་འཛུགས་འདི་ལྟར་འཛུགས༔ ཧཱུྃ༔ རིན་ཆེན་ཚེ་ཡི་མདའ་མོ་འདི༔ རྒྱུ་རྐྱེན་རྟེན་འབྲེལ་ཕུན་སུམ་ཚོགས༔ ཅང་སྟོང་དཀར་མོ་ཞི་བའི་མདའ༔ མེ་ལོང་ཡེ་ཤེས་མཚོན་པའི་ཕྱིར༔ སངས་རྒྱས་སྤྱན་མས་བྱིན་གྱིས་རློབས༔ མ་ལྷ་རྡོ་རྗེའི་ཚེ་འཛུགས་ཕྱིར༔ གཡང་གི་བུ་རྫི་བརྟན་གྱུར་ཅིག༔
སྙུག་མ་སེར་པོ་རྒྱས་པའི་མདའ༔ མཉམ་ཉིད་ཡེ་ཤེས་མཚོན་པའི་ཕྱིར༔ མཱ་མ་ཀཱི་ཡིས་བྱིན་གྱིས་རློབས༔ མ་ལྷ་རིན་ཆེན་ཚེ་འཛུགས་ཕྱིར༔ གཡང་གི་བུ་རྫི་བརྟན་གྱུར་ཅིག༔ མཚལ་བརྒྱན་དམར་པོ་དབང་གི་མདའ༔ སོར་རྟོགས་ཡེ་ཤེས་མཚོན་པའི་ཕྱིར༔ གོས་དཀར་མོ་ཡིས་བྱིན་གྱིས་རློབས༔ མ་ལྷ་པདྨའི་རྟེན་འཛུགས་ཕྱིར༔ གཡང་གི་བུ་རྫི་བརྟན་གྱུར་ཅིག༔
ལྕགས་མདེའུ་སྔོན་པོ་དྲག་པོའི་མདའ༔ བྱ་གྲུབ་ཡེ་ཤེས་མཚོན་པའི་ཕྱིར༔ དམ་ཚིག་སྒྲོལ་མས་བྱིན་གྱིས་རློབས༔ མ་ལྷ་ལས་ཀྱི་ཚེ་འཛུགས་ཕྱིར༔ གཡང་གི་བུ་རྫི་བརྟན་གྱུར་ཅིག༔ རྒོད་སྒྲོ་ཐམས་ཅད་ལྷུན་གྲུབ་མདའ༔ ཆོས་དབྱིངས་ཡེ་ཤེས་མཚོན་པའི་ཕྱིར༔ དབྱིངས་ཕྱུག་མ་ཡིས་བྱིན་གྱིས་རློབས༔ མ་ལྷ་གཡུང་དྲུང་རྟེན་འཛུགས་ཕྱིར༔ གཡང་གི་བུ་རྫི་བརྟན་གྱུར་ཅིག༔
ལེ་བརྒན་དར་ཚོན་སྣ་ལྔ་ཡིས༔ མ་ལྷ་ཚེ་དང་དཔལ་སྐྱོབས་ཤིག༔ བཀྲ་ཤིས་རིན་ཆེན་སྣ་ལྔ་ཡིས༔ ཕྱུགས་དང་སྲིད་ཀྱི་གཡང་སྤེལ་ཅིག༔ ཧཱུྃ༔ མདའ་མོ་རྡོ་རྗེའི་སྲོག་མཁར་འདི༔ འགོ་བའི་ལྷ་ལྔའི་རྟེན་དུ་འཛུགས༔ སྲིད་ཀྱི་མ་ལྷ་བུ་རྫིས་སྐྱོབས༔ སྐྱོབ་པ་ལྷ་ལྔའི་རྟེན་དུ་འཛུགས༔ ཚེ་དང་སྲིད་ཀྱི་བུ་རྫིས་སྐྱོངས༔
སྲོག་གི་ལྷ་ལྔའི་རྟེན་དུ་འཛུགས༔ གཡང་སྤེལ་རྒྱུད་སྲུང་འཁོར་བ་དང་༔ འཆི་མེད་ཚེ་ཡི་རིག་འཛིན་སྩོལ༔ མཆོག་དང་ཐུན་མོང་དངོས་གྲུབ་དང་༔ མ་ལྷ་དབང་བསྐུར་བདག་གྱུར་ཅིག༔ ཨོཾ་བྷྲཱུྃ་བཛྲ་ཨཱ་ཡུ་ཥེ་སྭཱ་ཧཱ༔ ཨཱཿབྷྲཱུྃ་བཛྲ་ཨཱ་ཡུ་ཥེ་སྭཱ་ཧཱ༔ ཧཱུྃ་བྷྲཱུྃ་བཛྲ་ཨཱ་ཡུ་ཥེ་སྭཱ་ཧཱ༔ ཨོཾ་ཨུ་ཏ་རཱ་ག་ཙརྻ་དྷ་ར་ཨཱ་ཡུརྫྙཱ་ན་ཧཱུྃ༔
ཞེས་མདའ་དར་གྱིས་དབང་བསྐུར་ཞིང་རྟེན་དུ་འཛུགས།
བྱིས་པ་སོགས་ཡིན་ན་མདའ་དར་ཚེ་ཡི་རྟེན་དུ་འཛུགས་པདྨ་རྒྱལ་པོའི་སྐུ་འཁོར་བཏགས༔ མ་ལྷ་བུ་རྫི་མའི་གཞུང་རྐྱང་ནི་བུད་མེད་ཀྱིས་ཞུ་བར་བཤད་མོད་ཀྱང་༔ འདི་འགོ་བའི་ལྷ་དང་སྦྲགས་པ་ཡིན་པས་སྐྱེས་པ་རྣམས་ཀྱིས་ཞུ་ཡང་རུང་༔ བག་མ་གཏོང་ལེན་སྐབས་ཡིན་ན་ཕར་འགྲོ་མ་ལྷ་འདི་བསྐྱུར་ནས་གཡང་འགུགས་བྱ༔ ཚུར་ཡོང་ཡིན་ན་གཡང་འགུགས་དང་མ་ལྷ་བྱ༔ བྱིས་པ་སྲི་ཆེ་ན་ཁྱིམ་གྱི་ཕྱྭ་གཡང་ཉམས་པ་ཚེ་དང་དཔལ་ཉམས་པར་བྱུང་ན་འདི་ཤིན་ཏུ་གཙོ་ཆེ༔ དེ་དག་གི་སྒོ་ནས་མ་ལྷ་བུ་རྫིའི་རྗེས་གནང་གི་ཆོ་ག་ལེགས་པར་གྲུབ་པའི་གཏང་རག་ཏུ་མཎྜལ་འབུལ། དགེ་བ་བསྔོ་ཞིང་བཀྲ་ཤིས་བརྗོད་མེ་ཏོག་འཐོར་རྗེས་ཆོག་བསྡུ་བ་དངོས་གྲུབ་ལེན་པ་རྣམས་པདྨ་རྒྱལ་པོ་སོགས་གང་རིགས་བྱ་རུང་ངོ༌། ། སྲིད་པའི་མྃ་ལྷྃ་ལ་སོགས་འགོ་བའི་ལྷས། ། བུྃ་རྫིྃ་སྲིད་སྤེལ་རྗེྃས་གནྃང་གསཾང་སྔཾགས་ཀྱི། །
ཐབས་མཁས་ཕྲིན་ལས་བསྟནཾ་འཛཾིན་གདུང་སྐྱོང་དང༌། ། འགྲོ་བའི་ཚེ་སྲོག་སྐྱོབས་པའི་གཙིགས་སུ་བཟུང༌། ། དེ་དག་ནི་ཉེར་གཉིས་པ་བླ་མའི་ནོར་སྒྲུབ་པདྨ་རྒྱལ་པོའི་ཆ་ལག་མ་ལྷ་བུ་རྫིའི་རྗེས་གནང་གི་ལེ་ཚན་ནོ།། །། ༈ ཉེར་གསུམ་པ་བླ་མ་དྲག་པོ་པདྨ་ཁྲག་འཐུང་གི་སྨིན་དབང་རྒྱས་པ་ལས་བྱང་རྡོ་རྗེའི་གད་རྒྱངས་ལྟར་བསྒྲུབས་ལ་སྐྱིད་གྲོང་ཐུགས་མཆོག་རྡོ་རྗེའི་ཆོག་ཁྲིགས་དབང་ཆོག་རྡོ་རྗེ་སྤྱི་བླུགས་ལྟར་མཐར་ཆགས་སུ་བསྐུར་བས་གྲུབ་བོ། ། དེ་དག་ནི་པདྨ་ཁྲག་འཐུང་གི་དབང་ཆེན་གྱི་ལེ་ཚན་ནོ།། །། ༈ ཉེར་བཞི་པ་པདྨ་ཁྲག་འཐུང་གི་གཏོར་དབང་ཀོང་སྤྲུལ་ཡོན་ཏན་རྒྱ་མཚོའི་ཆོག་ཁྲིགས་བཞིན་སྒྲུབ་བསྐུར་དཀྱུས་ལྟར་བྱ་བའམ་དབང་ཆེན་གྱི་མཐའ་རྟེན་དུ་བསྐུར་ཡང་རུང་ངོ༌། ། པདྨ་ཁྲག་འཐུང་གི་དབང་བསྡུས་ཀྱི་ལེ་ཚན་ནོ།། །། ༈ ཉེར་ལྔ་པ་བླ་མ་དྲག་པོ་པདྨ་ཁྲག་འཐུང་རྒྱས་པའི་ལས་ཚོགས་ཚེ་དབང་ཀོང་སྨྱོན་གྱི་ཆོག་ཁྲིགས་བཞིན་དཀྱུས་ལྟར་བསྐུར་རམ་དབང་ཆེན་གྱི་མཐའ་རྟེན་བྱས་ཀྱང་འཐུས་སོ། ། པདྨ་ཁྲག་འཐུང་ཚེ་དབང་གི་ལེ་ཚན་ནོ།། །། ༈ བདུད་འདུལ་དྲྃག་པོྃ་སྟོབས་ལྡན་ཀཱིྃ་ལྃ་ཡྃའི། །
སྨིནྃ་བྱེྃད་ཕ་ལམ་རྡོ་རྗེ་གློག་གི་ཕྲེང༌། ། དྲེགས་པའི་སྲོག་གི་ཏི་ཀ་ཟབ་རྒྱ་ཅན། ། གབ་དང་དཀྲུག་མེད་ཆུ་བབས་འགྲོས་སུ་དགོད། ། ཅེས་ཉེར་དྲུག་པ་ཆེ་མཆོག་ཁྲག་འཐུང་ཀཱི་ལ་ཡའི་སྨིན་བྱེད་དབང་བསྐུར་གྱི་རིམ་པ་རྒྱས་འབྲིང་བསྡུས་གསུམ་ལས། འདི་ནི་སྤྲོས་བཅས་དབང་ཆེན་རྡོ་རྗེའི་ཕྲེང་བ་དྲེགས་པའི་སྲོག་ཏིག་སྨིན་བྱེད་དབང་ཆོག་ཆུ་འབབ་ཀྱི་ལུགས་སུ་འགོད་པ་ལའང༌། ཤིན་ཏུ་སྤྲོས་བཅས་སྒྲུབ་མཆོད་དང་འབྲེལ་བའི་སྒྲུབ་དབང་ནི། སྒྲུབ་ཁོག་ལྟར་སློབ་མ་སྟ་གོན་གྱི་སྐབས་སྟ་གོན་བྱས་ལ། བསྙེན་གྲངས་ཐེམས་རྗེས་བུམ་གསང་སོགས་དབང་ཆེན་དཀྱུས་ལྟར་བསྐུར་བའི་ཕྱག་སྲོལ་ཏེ་ཉིན་བཅུའི་ནང་རྫོགས་པར་བྱེད་པ་ཡིན་མོད། འདིར་དབང་རྐྱང་གི་ཁོངས་སུ་སྒྲུབ་ཁོག་གི་ནང་བཤད་པའི་སྟ་གོན་དང་སྒྲུབ་དབང་རྣམས་ཀྱིས་འཐུས་པར་མཛད་པའི་གོང་མ་དག་གི་ཕྱག་བཞེས་བཞིན་འཆད་པར་བྱེད་པ་ལ། སྔོན་འགྲོ་དངོས་གཞི་རྗེས་ཀྱི་རིམ་པ་དང་གསུམ་མོ། །
དང་པོ་ལའང༌། ས་ཆོག་དང་སྟ་གོན་ནོ། ། དང་པོ་ནི། སྤྱིར་སྒྲུབ་གནས་རྙིང་པའམ་རས་བྲིས་ལྟ་བུར་མ་བྱས་ཀྱང་ཆོག་མོད། མདོ་ཙམ་སྤྲོས་པར་མོས་ན། དཀྱིལ་འཁོར་གང་ལ་བྱ་བའི་སྟེགས་བུའི་དབུས་སུ་ཚོམ་བུ། མདུན་དུ་མཆོད་གཏོར་དཀར་ཟླུམ་ཆུ་གཉིས་ཉེར་སྤྱོད་ལྔས་བསྐོར། བསང་ཆུ་འཐོར་བྱེད་ཀུ་ཤ་སོགས་འདུ་བྱ། རྡོ་རྗེ་སློབ་དཔོན་གྱི་མདུན་གཡོན་ནས་བརྩམ་སྟེ་ལས་བུམ། ཌཱ་རུ།
ནས་བཟེད། ཡུངས་བཟེད། གཡབ་དར། རྡོར་དྲིལ་གདབ་ཕུར་ནང་མཆོད་རྣམས་དགོད། གང་དུ་དཀྱིལ་འཁོར་བྱ་བའི་སར་ཚོམ་བུ་བཀོད་ལ། ཐོག་མར་ཚིག་བདུན་གསོལ་འདེབས་བརྒྱུད་པའི་གསོལ་འདེབས། སྐྱབས་སེམས་ལན་གསུམ་གསུམ། རྒྱུན་བཤགས་དང་ཚད་མེད་བཞི་སྒོམ་པ་བཅས་སོང་ནས། ཧཱུྃ༔ ཨེ་ལས་རང་བྱུང་གཞལ་ཡས་ཁང་༔
གནམ་ལྕགས་ལས་གྲུབ་མཚན་ཉིད་རྫོགས༔ དེ་དབུས་ཆོས་འབྱུང་བཾ་གྱི་སྟེང་༔ རང་རིག་པདྨ་ཧེ་རུ་ཀཿ ཧྱ་གྷྲྀ་ཝ་དམར་ནག་གཏུམ༔ ཞལ་གདངས་ལྗགས་འདྲིལ་རྐན་སྒྲ་རྡེབ༔ སྨ་ར་དབུ་སྐྲ་མེ་འོད་འཁྲུགས༔ རྟ་སྐད་ཧཱུྃ་སྒྲ་ཕྱོགས་བཅུར་སྒྲོག༔ སྤྱི་བོར་རིགས་བདག་འོད་དཔག་མེད༔ དམར་གསལ་མཉམ་བཞག་སྐྱིལ་ཀྲུང་བཞུགས༔ ཕྱག་གཡས་རྡོ་རྗེས་བགེགས་དཔུང་འཇོམས༔
གཡོན་པའི་ཕུར་པས་ཚེ་བདུད་བསྒྲལ༔ སྒྲོ་གཤོག་བརྒྱངས་ཤིང་དུར་ཁྲོད་ཆས༔ སྐུ་སྨད་གནམ་ལྕགས་ཕུར་གཤམ་བརྗིད༔ རྡོ་རྗེ་ཕག་མོ་ཡུམ་དང་སྦྱོར༔ འཇིགས་བྱེད་ཆེན་པོའི་སྐུ་རུ་གསལ༔ དྲག་སྔགས་ཧཱུྃ་གི་འཕྲོ་འདུ་ཡིས༔ ཕྲིན་ལས་རྣམ་བཞི་ལྷུན་གྱིས་གྲུབ༔ རང་བྱུང་ཡེ་ཤེས་ལྔ་རུ་གསལ༔ ཧཱུྃ་ཧཱུྃ༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཀྲོ་ཏི་བཾ་ཧཱུྃ་ཧཱུྃ་བྷྱོཿ
ཞེས་ཉེར་གཅིག་བཟླས། ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ ཅེས་བསྡུ་ལྡང་བྱ། ལས་བུམ་མམ། དྲིའི་དུང་ཞལ་འཐོར་གཡབ་བཅས་བཀོད་ལ། རྃ་ཡྃ་ཁྃ་ གིས་བསང་སྦྱང༌། སྟོང་པའི་ངང་ལས་བསང་ཆུའི་སྟེང་དུ་ཉི་མ་ལ་གནས་པའི་ཧཱུྃ་ཡིག་གི་འཕྲོ་འདུ་ཡོངས་སུ་གྱུར་པ་ལས༔ ཁྲོ་བོ་བདུད་རྩི་འཁྱིལ་བ་མཐིང་ནག་ཕུར་བུ་དང་ལྕགས་ཀྱུ་འཛིན་པའི་སྐུར་གྱུར༔ རྡོ་རྗེ་རྩེ་གཅིག་པའི་རྒྱས་རེག་ལ།
ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཅི་རིགས་བཟླས་པས། ཁྲོ་བོ་བདུད་རྩི་འཁྱིལ་པའི་རང་བཞིན་གྱི་ཆུའི་རྡུལ་ཕྲ་རབ་ཏུ་གྱུར་ པར་བསམས་ཤིང༌། དེའི་སྟེང་གཏོར་མ་དང་གསེར་སྐྱེམས་བཤམས་ནས་བྱིན་གྱིས་བརླབ། དེ་ནས་བཀའ་བརྒྱད་དཀར་གཏོར་རམ་སྤྱི་མཐུན་ལྟར་ས་གཞི་བསླང་བ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿ ས་བྱིན་བརླབ།
བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོས། གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་གཞན་དག་ལ། ། དཀྱིལ་འཁོར་དོན་དུ་ས་ཕྱོགས་འདི། ། བདག་ཞུ་ཁྱེད་ཀྱིས་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ། མཆོད་སྦྱིན་གཏོར་མ་འདི་བཞེས་ལ། །
རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོངས་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། །
རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། ། ཡིད་ལ་འདོད་པ་ཀུན་འགྲུབ་མཛོད། ། ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཙྪཿ ས་རང་གནས་སུ་གཤེགས་པར་བསམས་ལ། གཏོར་མ་གཙང་སར་བསྐྱལ།
ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་གདབ་པ་ནི་དོན་དམ་པའི་སྦྱོང་བའོ། ། གཏོར་མ་ཕུལ་རྗེས་ཚོམ་བུ་བསྡུས་ལ་ཕྱག་གཡས་རྡོ་རྗེ་དང་བཅས་པ་ས་ལ་བཞག་ནས་ རང་ཉིད་སྐད་ཅིག་གིས་ཆེ་མཆོག་གུ་རུ་དྲག་པོའི་སྐུར་གྱུར། ཨོཾ་ཨཱཿཧཱུྃ༔ མ་ཧཱ་གུ་རུ་ཨརྩིག་ནིརྩིག་བཛྲ་བྷ་ར་ཧི་ཀྲོ་ཏི་ཀཱ་ལི་བཛྲ་ཀཱི་ལི་ཀཱི་ལ་ཡ་བཛྲ་རཏྣ་པདྨ་ཀརྨ་ཀཱི་ལ་ཡ་མཉྫུ་ཤྲཱི་ཧྱ་གྷྲྀ་ཝ་བཛྲ་པཱ་ཎི་ཌཱཀྐི་ཧ་རི་ནི་ས་ཡཀྴ་ཀཱ་ལ་ཧཱུྃ་ཕཊ྄ཿ ཨ་ཡ་མ་དུ་རུ་ཙ་ཤ་ན་ས་མ་ཡ་ཧཱུྃ་ཛཿ རྩ་སྔགས་ཕྲེང་སྐོར་རམ། ཉེར་གཅིག་སོགས་སྦྲགས་པས་ས་བཟུང༌། ཨོཾ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ བདུད་རྩི་མ་ད་ན་དང་སྦྱར་བ་སྟེགས་བུར་འཐོར་ལ་ཆག་ཆག་གདབ་བོ། །
དེ་ནས་སྟ་གོན་དངོས་ལ་གསུམ་ལས། དང་པོ་ལྷ་དང་བུམ་པ་སྟ་གོན་ཆབས་ཅིག་ཏུ་བཤད་ན། མདུན་དུ་དཀྱིལ་འཁོར་གྱི་སྣང་བརྙན་སོགས་བཀྲམ་པའི་མདུན་སྟེགས་ཁེབས་ལྡན་སྟེང༌། མཎྜ་ལར་དྲིའི་ཐིག་ལེ་དབུས་དང༌། ཚོམ་བུ་ལྷ་གྲངས་ལྟར་བསྙེན་སྒྲུབ་སྔགས་ཁོ་ནའི་མཐར་ ས་མ་ཡ་སཏྭཾ༔ ཞེས་བཏགས་པ་བརྗོད་བཞིན་དུ་འབྲུ་ཚོམ་གཙོ་འཁོར་བྱེ་བྲག་ཕྱེད་པར་བཀོད་པའི་རྒྱབ་ཕྱོགས་སུ་སྨན་རཀ་གཏོར་མ། མཐའ་བསྐོར་དུ་ཕྱི་ནང་གི་ཉེར་སྤྱོད་གཡས་སུ་བསྐོར་བར་བཤམས་ཏེ། དེ་ནས་བུམ་པ་རྣམས་གུ་གུལ་གྱི་དུད་པས་བདུག་ཅིང་ཧཱུྃ་བཞིའི་སྔགས་བརྗོད་ལ་ཡུངས་དཀར་གྱིས་བྲབ། བདུད་རྩི་ཆོས་སྨན་དང་དྲི་བཟང་བུམ་རྫས་སོ་ལྔ་རྣམས་སྦྱར་བའི་ཆུ་གཙང་ཕྱེད་ཀ་ཁེངས་པར་བླུགས། རྣམ་བུམ་ལ་མགུལ་ཆིངས་དམར་ནག་དང༌།
ལས་བུམ་ལ་མགུལ་ཆིངས་ལྗང་གུ་སྒྲོན། ཁ་རྒྱན་གཟུང་ཐག་དང་བཅས་པ་འདུ་བྱ་ལ་ཚོམ་བུའི་སྟེང་དུ་རྐང་གསུམ་ཐོག་དགོད། གཞན་ཡང་སྟ་གོན་གྱི་རྫས་དང་དབང་གི་ཅ་ཆས་རྣམས་ཀྱང་སྟེགས་ཐོག་ཏུ་དགྲམ། ཧཱུྃ༔ རང་བྱུང་རླུང་མེ་ཐོད་སྒྱེད་སྟེང་༔ སོགས་མཆོད་པ་བྱིན་རླབས་ནས་བརྩམས་ཏེ་བསྟོད་པའི་བར་གཏོང་ལ་བསྙེན་སྒྲུབ་ཀྱི་བཟླས་པ་ཁྱུག་ཙམ་བྱས་ལ་རྣམ་བུམ་དང་ལས་བུམ་སྒྲུབ་ཏེ་མཆོད་བསྟོད་འོད་ཞུ་བྱ། སྤྲོས་མེད་ཀྱི་སྐབས། སྒྲུབ་གཞི་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོར་ཆེ་མཆོག་ཁྲག་འཐུང་ཀཱི་ལ་ཡའི་ལྷ་ཚོགས་དྭངས་མའི་མཚོ་ལ་གཟའ་སྐར་ཤར་བ་ལྟར་བཀྲ་ལམ་གྱིས་གསལ་གདབ་ལ། བསྙེན་སྒྲུབ་བཟླས་པའི་མཐར་མཆོད་བསྟོད་དང་ཡན་ལག་བདུན་པའི་ཚོགས་བསགས་པ་ནི། རྡོ་རྗེ་སློབ་དཔོན་སངས་རྒྱས་དཔལ? སྙན་གསན་དབབ་པ་ནི།
སྤོས་དང་ཐལ་མོ་སྦྱར་ལ། ཧོཿ ཡེ་ནས་གཉིས་མེད་ཆོས་སྐུ་དག་པ་ལ༔ མ་རིག་དབང་གིས་སྒྲོ་དང་སྐུར་བཏབ་སྟེ༔ བདེ་དང་སྡུག་བསྔལ་འབྲས་བུ་སོ་སོར་སྨིན༔ དེ་ལྡོག་ཕྱིར་ན་རྒྱལ་བའི་དམ་མནོས་ཏེ༔ བདག་ཅག་མ་རིག་ལུས་དང་ངག་སེམས་ཀྱིས༔ བག་མེད་ཚུལ་གྱིས་དམ་ལས་འགལ་གྱུར་ཏེ༔ རྒྱལ་བ་འཁོར་བཅས་ཐུགས་དང་ཅི་འགལ་བ༔ ཐུགས་རྗེ་ཆེ་མངའ་ཁྱེད་ལ་བཟོད་པར་གསོལ༔
བཟོད་པར་བཞེས་ནས་ཚངས་པར་སྩལ་དུ་གསོལ༔ ཞེས་པས་ནོངས་པར་བཤགས་ཤིང༌། འདོད་པའི་དོན་གསོལ་བ་ནི། དྲིལ་སྤོས་དང་བཅས། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་དགོངས༔ ཁྱེད་རྣམས་མཆོད་དང་སློབ་མ་ལ༔ ཕན་ཕྱིར་དཀྱིལ་འཁོར་འབྲི་འཚལ་ན༔ ཐུགས་རྗེས་དགོངས་ཏེ་བྱིན་གྱིས་རློབས༔ ཞེས་གསོལ་བ་ལན་གསུམ་དུ་གདབ་བོ། །
གསུམ་པ་སློབ་མ་སྟ་གོན་ནི། སློབ་མ་ཕྱི་རོལ་དུ་བོས་ལ་ཁྲུས་ནས་དབྱུང་བ་ནི། ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་དང་མཎྜལ་བཀྱེ་བསྡུ་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ།
ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་བླ་མ་དྲག་པོ་ཆེ་མཆོག་ཀཱི་ལ་ཡ་བཀའ་སྡོད་དྲེགས་པ་སྡེ་བརྒྱད་ཀྱི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང༌། མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད། མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད།
ཡུངས་དཀར་གྱིས་བྲབ། གུ་གུལ་བདུག ། གཞུང་གི་མཚམས་གཅོད་པ་ནི། ཧཱུྃ་ཧཱུྃ་ཧཱུྃ༔ སྟེང་འོག་ཕྱོགས་བཅུ་ཁྲོ་བོའི་གུར༔ མེ་དཔུང་རབ་འབར་བགེགས་མཚམས་གཅོད༔ རྡོ་རྭ་མེ་རི་ཕྱི་ནང་གུར༔ མི་ཤིགས་སྲ་བརྟན་རྭ་བས་བསྐོར༔ ཨོཾ་བཛྲ་ཙཀྲ་རཾ་ཁཌྒ་རཀྵ་རཀྵ་ཧྃའུ་ཕཊ྄ཿ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་རྭ་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར།
ཨོཾ་བཛྲ་རཀྵ་རཀྵ་སྭཱ་ཧཱ། དེ་ནས་སློབ་དཔོན་གྱིས་ཞྭ་ཆོས་དང་བཅས་ཏེ། འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པར་བྱ། དེའི་ཆེད་དུ་སྨིན་བྱེད་ཀྱི་དབང་གི་རིམ་པ་རྣམས་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་ཐུགས་བསྐྱེད་གསལ་གདབ་སྟེ་གསན་འཚལ། གང་གསན་པར་བྱ་བའི་ཆོས་ཀྱི་རྣམ་གྲངས་ནི། འདིར་རྒྱལ་བ་ཐབས་མཁས་ལ་ཐུགས་རྗེ་ཆེན་པོའི་ཆོས་ཀྱི་རྣམ་གྲངས་བསམ་གྱིས་མི་ཁྱབ་པས་ན། གདུལ་བྱ་མཐའ་ཡས་པས་བློའི་བྱེ་བྲག་དང་མཐུན་པར་སེམས་ཅན་གྱི་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་པ་སོགས་མདོར་བསྡུ་ན། ཐེག་པ་རིམ་པ་དགུའམ་གཉིས་ཏེ་མཚན་ཉིད་མདོའི་ཐེག་པ་དང༌།
འབྲས་བུ་རྡོ་རྗེའི་ཐེག་པའི་སྒོ་གཉིས་སུ་འདུ་བལས། ད་ལམ་སྐབས་སུ་བབ་པ། རྒྱུད་ལས། འཇིག་རྟེན་འདི་ན་ཀུན་མཁྱེན་དང༌། ། ཨུ་དུམྦཱ་རའི་མེ་ཏོག་བཞིན། ། བརྒྱ་ལམ་ནང་ནས་རེ་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། ཞེས་གསུངས་པ་ལྟར། གསང་སྔགས་རྡོ་རྗེ་ཐེག་པ་འབྱོན་དཀའ་བ་ནི་རྒྱུད་སྡེ་རྒྱ་མཚོ་རྣམས་ནས་རྒྱ་ཆེར་བསྔགས་པ་བཞིན། ད་ལན་དལ་འབྱོར་གྱི་མི་ལུས་རིན་པོ་ཆེ་ཐོབ།
མཚན་ལྡན་གྱི་བླ་མ་དགེ་བའི་བཤེས་གཉེན་དང་མཇལ། དམ་པའི་ཆོས་དང་འཕྲད། དེའང་གསང་སྔགས་རྡོ་རྗེ་ཐེག་པ་དང་འཕྲད་པ་ནི་ཤིན་ཏུ་སྐལ་བ་བཟང་པོའི་སྐབས་འདིར། སློབ་མ་ཁྱེད་རང་རྣམས་ཀྱི་ཚེ་སྔོན་གྱི་བསགས་འབྲས་བཟང་པོ་དུས་སུ་སྨིན་པ་ཡིན་པས། དགའ་སྤྲོ་ཚད་མེད་པའི་ངང་ནས་བླ་མ་ཆེ་མཆོག་ཁྲག་འཐུང་ཀཱི་ལ་ཡའི་དཀྱིལ་འཁོར་དུ་འཇུག་པའི་ཐོག་མར། སྨིན་བྱེད་དབང་གི་སྟ་གོན་གྱི་ཆོས་རྣམས་ཞུ་བའི་དོན་དུ་ཞིང་ཁམས་འབུལ་བར་ཞུ། ཞེས་མཎྜལ་ཕུལ་གཞུག ། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་ཕྱོགས་བཅུའི་སྐྱབས་ཡུལ་རྒྱ་མཚོས་བསྐོར་ཏེ་སྤྲིན་ཕུང་གཏིབས་པ་ལྟར་བཞུགས་པའི་དྲུང་དུ་བྱང་ཆུབ་མ་ཐོབ་ཀྱི་བར་དུ་སྙིང་ཐག་པ་ནས་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ན་མོཿ འདས་དང་མ་བྱོན་དུས་གསུམ་གྱི༔
སངས་རྒྱས་ཆོས་དང་ཚོགས་མཆོག་ལ༔ སྒོ་གསུམ་བག་ཆགས་སྦྱང་བྱའི་ཕྱིར༔ མི་འབྲལ་རྩེ་གཅིག་སྐྱབས་སུ་མཆི༔ དེ་ནས་མཁའ་ཁྱབ་སེམས་ཅན་གྱི་དོན་དུ་སྨོན་འཇུག་བླ་ན་མེད་པའི་སེམས་མཆོག་དམ་པ་བསྐྱེད་པར་བགྱིའོ་སྙམ་པའི་ངང་ནས་འདིའི་རྗེས་ཟློས་མཛོད། ཧོཿ སྲིད་ཞིའི་མ་གྱུར་འགྲོ་ཀུན་ཚོགས༔ བདེ་དགའ་རྒྱ་མཚོའི་མཆོག་རེག་ཅིང་༔ ཉོན་མོངས་ཆུ་སྲིན་ལས་བསྒྲལ་ཕྱིར༔ མཐའ་བྲལ་དེ་བཞིན་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་དབང་གི་སྣོད་རུང་དུ་བྱ་བའི་ཕྱིར་དུ་ཕྱག་འཚལ་བ་སོགས་བསགས་སྦྱང་སྤེལ་གསུམ་གྱི་གནད་བསྡུས་རྒྱུན་བཤགས་ཡན་ལག་བདུན་པའི་སྐབས་དོན་སོ་སོའི་ཚིག་དོན་ཡིད་ལ་བྱ་བཞིན་པར་འདིའི་རྗེས་ཟློས་མཛོད།
ཧཱུྃ༔ བླ་མ་ཐོད་ཕྲེང་བདེ་གཤེགས་འདུས་པའི་སྐུ༔ དཔའ་བོ་རིག་འཛིན་མཁའ་འགྲོའི་ཚོགས་དང་བཅས༔ མ་ལུས་འགྲོ་བའི་དོན་དུ་སྤྱན་འདྲེན་ནོ༔ ཆགས་བྲལ་པདྨ་ཉི་ཟླའི་གདན་ལ་བཞུགས༔ ཆོས་དབྱིངས་རོ་གཅིག་ངང་ལ་ཕྱག་འཚལ་ལོ༔ གཉིས་མེད་འཁྲུལ་སྣང་རང་གྲོལ་མཆོད་པ་འབུལ༔ རེ་དོགས་སྡུག་བསྔལ་སྐྱེ་མེད་ཀློང་དུ་བཤགས༔ གདོད་མའི་ཆོས་སྐུའི་བྱིན་རླབས་ཆར་ལྟར་ཕོབ༔ འོད་གསལ་ཆོས་ཀྱི་སྐུ་ལ་རྗེས་ཡི་རང་༔
འཁོར་འདས་གཟུང་འཛིན་བྲལ་བར་ཆོས་འཁོར་བསྐོར༔ དམིགས་མེད་ཁྱབ་བརྡལ་དགེ་བ་ཡོངས་སུ་བསྔོ༔ ཀུན་ཀྱང་ཀུན་བཟང་ཀློང་དུ་གྲོལ་བར་ཤོག༔ སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ་ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། །
མ་ལུས་ཡོངས་སུ་བཟུང་བར་བགྱི།
དམ་ཆུ་སློབ་དཔོན་གྱིས་ནང་མཆོད་ནས་བདུད་རྩི་བསྲེས་པ་ཐོགས་ལ། ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ དམ་བསྲུངས་མཆོག་ཐུན་རྩོལ་མེད་འགྲུབ༔ ཉམས་ན་སྙིང་ཁྲག་དབང་པོ་བཅས༔ གཤིན་རྗེའི་སྡིག་པས་ཟ་བར་འགྱུར༔ ཨོཾ་ཡ་མཱནྟ་ཀ་པཱ་པཾ་དུ་ས་མ་ཡ་ན་ར་ཀན༔ རྩ་བ་དང་ཡན་ལག་གི་དམ་ཚིག་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་བཛྲ་ཀརྨ་དུ་པཱ་ལ་ནན་ས་མ་ཡ་ཨི་དནྟེ་ན་ར་ཀན༔
ལན་གསུམ་འཐུང་ལ་འཕྲོ་མ་རྒྱབ་ཏུ་དོར། དེ་ནི་ཁྱེད་རང་རྣམས་ཚེ་རབས་སྔོན་གྱི་ལྷག་པའི་ལྷ་གང་ཡིན་དང་དངོས་གྲུབ་ཀྱི་མཚན་མ་བརྟག་པའི་ཕྱིར། དཀྱིལ་འཁོར་འདབ་བརྒྱད་ཀྱི་དབུས་སུ་རང་གི་ཚེ་རབས་ཀྱི་ལས་འཕྲོ་ཡོད་པའི་ཕྱོགས་སུ་ཕོག་པར་ཤོག་སྙམ་པས་སྔགས་འདི་རྗེས་ཟློས་དང་བཅས་འདོར་བར་ཞུ། ཨོཾ་བཛྲ་ཧ་ས་ཧ༔ ཞེས་བདེན་ཚིག་དང་བཅས་པས་དོར་བས། དབུས་སུ་བབས་ན་མཆོག་གི་དངོས་གྲུབ། ཤར་དུ་ཞི་བ། ལྷོར་རྒྱས་པ། ནུབ་ཏུ་དབང༌། བྱང་དྲག་པོ།
མཚམས་བཞིར་ཐུན་མོང་གི་དངོས་གྲུབ་ཕྲན་ཚེག་རེ་ཐོབ་པའི་ལྟས་ཡིན། གལ་ཏེ་དལ་གྱི་ཕྱི་རོལ་དུ་ལྷུང་ན་ངན་པས་ལན་གསུམ་དུ་བསྐྱལ། མ་ཕོག་ན་ངན་པས་དབང་གི་སྣོད་དུ་མི་རུང་བའི་ལྟས་ཡིན་པས་བླ་མ་དང་དཀྱིལ་འཁོར་ལ་བཤགས་པ་དང་དགེ་བ་རླབས་ཆེན་བྱ། མ་བྱས་ན་ཆོས་བསྒྲུབ་པ་ལ་བར་ཆད་འབྱུང་བས། ལྷག་པར་ཚོགས་བརྒྱ་སཱཙྪ་དར་ལྕོག་སྦྱིན་པ་སོགས་རྒྱ་ཆེར་དགོས་སོ། ། དེ་ནས་དཀྱིལ་འཁོར་གྱི་བར་ཆད་བསྲུང་ཕྱིར་དཔུང་སྐུད་སྦྱིན་པ་ནི༔ སྔགས་འདིས་གང་མང་བྱིན་རླབས་བྱ༔ ཕོའི་ལག་གཡས་དང་མོའི་གཡོན་དུ་འདོགས༔ ཨོཾ་བཛྲ་ཧེ་རུ་ཀ་ཀྲོ་ཏ་ཀྲོ་ཏི་མ་མ་ཙཀྲ་རཀྵ་བྷྲཱུྃ་ཧཱུྃ༔ དེའང་དཔུང་སྐུད་སྦྱིན་པ་ལ་ཕོའི་དཔུང་པ་གཡས་དང་མོའི་གཡོན་དུ་བཅིངས་ལ་ཕྱག་མཚན་རྡོ་རྗེ་རྒྱ་གྲམ་གྱིས་རྒྱས་བཏབ་པས་ཉོན་མོངས་པའི་བདུད་ཀྱི་འགྱུ་ལམ་གཅོད།
སྲུང་སྐུད་ཡེ་ཤེས་རིགས་ལྔར་མཚོན་པའི་ཁ་དོག་ལྔ་ལྡན་དང་སྐུ་གསུང་ཐུགས་ཀྱི་རྒྱས་གདབ་ཕྱིར་རྡོ་རྗེའི་མདུད་པ་གསུམ་བོར་བ། འདི་ཉིད་བཅིངས་པས་ཕྱི་ལྟར་ན་རླུང་མཁྲིས་བད་ཀན་ཐམས་ཅད་སྲུང་ཞིང་ནང་ལྟར་ན་མ་དག་པའི་ཉོན་མོངས་པ་ཐམས་ཅད་སྦྱངས། གསང་བ་ལྟར་ན་དག་པ་ཡེ་ཤེས་ཀྱི་རྩ་སྒོ་བྱེ། འབྲས་བུ་སྐུ་གསུམ་འཕོ་འགྱུར་མེད་པའི་རྡོ་རྗེ་ལྟ་བུའི་ཏིང་ངེ་འཛིན་མངོན་སུམ་དུ་མཇལ་བའི་མོས་པ་མཛོད། ཧཱུྃ༔ དམ་ཚིག་འཁོར་ལོའི་རྒྱ་ཆིངས་ལ༔ མི་ཤིགས་རྡོ་རྗེའི་རྒྱས་གདབ་སྟེ༔ དྲག་པོ་སྔགས་ཀྱིས་བྱིན་བརླབས་པས༔ དཀྱིལ་འཁོར་དབང་མཆོག་བརྟན་གྱུར་ཅིག༔ ཨོཾ་བཛྲ་ཙཀྲ་ཏིག་ཤུ་ས་མ་ཡེ༔
ཞེས་རྡོ་རྗེ་རྒྱ་གྲམ་གྱིས་རྒྱས་གདབ། དེ་ནས་གདན་ཀུ་ཤ་གཏད་པ་ནི། ཨོྃ་ཧྱ་གྷྲྀ་ཝ་ སོགས་ཀྱིས་བསང་༔ སྭ་བྷཱ་ཝ་ཤུདྡྷོ་ སོགས་ཀྱིས་སྦྱངས༔ སྟོང་པའི་ངང་ལས་དྷཱི་དང་ཧཱུྃ་ལས་སྐྱེས་པའི་ཀུ་ཤ་སྔོ་ལྗང་རྨ་བྱའི་མགྲིན་མདོག་ལྟར་འཇམ་ལ་རེག་ན་བདེ་བ། སློབ་མ་རྣམས་ཀྱི་རྨི་ལམ་མི་འཁྲུགས་ཤིང་གསལ་བའི་ནུས་པ་དང་ལྡན་པར་གྱུར༔ དྷཱིཿཧཱུྃ༔ བདུན་ཙམ་བཟླས་རྗེས། སྔོན་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་དེ་ཉིད་མཛད་པ་བཅུ་གཉིས་སྟོན་པའི་སྒོ་ནས་ཞིང་འདིར་ཕེབས་ཏེ་ཆོས་ཀྱི་འཁོར་ལོ་བསྐོར་བའི་སྔོན་དུ་ཆུ་བོ་ནཻ་རཉྫ་ནའི་ཉེ་འགྲམ་མ་གྷ་དྷའི་ཤིང་ལ་སྐུ་རྒྱབ་གཏད་ཅིང་རྩྭ་མཆོག་ཀུ་ཤའི་གདན་ལ་སྐྱིལ་ཀྲུང་བཅས་ནས་དྲན་པ་མངོན་སུམ་དུ་བཞག་སྟེ་བྱང་ཆུབ་ཏུ་མངོན་པར་སངས་རྒྱས་པ་བཞིན། དེང་འདིར་སྨིན་གྲོལ་གྱི་དབང་གིས་ལུས་ངག་ཡིད་གསུམ་སྨིན་པར་བྱ་བ་ལ་རྟེན་འབྲེལ་ཟབ་མོའི་རྨི་ལམ་དུ་ལེགས་ཉེས་བརྟག་པའི་རྩྭ་རིང་བའི་རྩེ་མོ་མདུན་དུ་བསྟན་ནས་སྔས་པ་དང༌།
ཐུང་བ་གདན་བྱས་ཏེ་སེངྒེ་ཉལ་སྟབས་ཀྱིས་གཉིད་ལོག་ནས་མགོ་དཀྱིལ་འཁོར་ཕྱོགས་སུ་གཏད་ལ་རྨི་ལམ་གང་ཤར་བ་དེ་སྦ་གསང་མེད་པར་སྨྲ་བར་བྱའོ། ། ཧཱུྃ༔ སྔོན་ཚེ་རིག་འཛིན་འཕགས་མཆོག་གིས༔ སྤྲོས་བྲལ་རྩྭ་མཆོག་གདན་བྱས་པས༔ བྱང་ཆུབ་རྡོ་རྗེའི་གོ་འཕང་གྲུབ༔ རྩྭ་སྟན་རྟེན་འབྲེལ་རྨི་ལམ་ཐོགས༔ ཨོཾ་བཛྲ་ཀུ་ཤ་ལོ་ཀ་པྲ་ཏི་ཛ་ཧོཿ དེ་ནས་ཅོད་པན་འདོགས་པ་ནི༔ ཅོད་པན་གྱིས་སྤྱི་བོར་བརྒྱན་པ་དཀྱིལ་འཁོར་དུ་འཇུག་པའི་དབང་རྟགས་མཚོན་པ་ཡིན། ཧོཿ
རྫུ་འཕྲུལ་ཡེ་ཤེས་ལྔ་དང་ལྡན༔ དམ་ཚིག་དབང་གི་ཅོད་པན་འདི༔ སྐལ་ལྡན་ཁྱོད་ཀྱི་སྤྱི་བོར་འདོགས༔ ལས་རབ་དབང་ཆེན་ཐོབ་པར་ཤོག༔ ཨོཾ་བཛྲ་ཤི་ར་སི་ཨནྫ་ས་མ་ཡེ་ཨ་བྷི་ཥིཉྩ་ཧཱུྃ༔ དེ་ནས་ཕུར་པ་དང་ལྔ་ལྡན་གྱི་མེ་ཏོག་གཏད་དེ༔ ཕོའི་གོང་གཡས་དང་མོའི་གོང་གཡོན་དུ་འདོགས༔ ཧཱུྃ༔ དམ་ཚིག་སྲོག་གི་གསང་ཕུར་ལ༔ མཁའ་འགྲོ་སྡེ་ལྔའི་དར་ཚོན་བརྒྱན༔
མི་ཤིགས་རྡོ་རྗེའི་ཡི་གེར་བཏབ༔ དེ་རིང་སྐལ་ལྡན་ཁྱོད་ཀྱིས་འཆོངས༔ ཨོཾ་བཛྲ་ཀཱི་ལ་ཡ་ཨནྟྲ་ཌཱཀྐི་ནཱི་མཾ་རཀྵ་རཀྵ་ཡེ་སྭཱ་ཧཱ༔ དེ་ནས་རྡོ་རྗེ་སེམས་དཔའི་སྒོམ་ལུང་འབོག་པ་ནི། ཐམས་ཅད་ཀྱིས་ཕྱག་རྒྱ་སྤྱི་བོར་ཐལ་མོ་སྦྱར་ལ་རྡོར་སེམས་སྒོམ་ལུང་འབོག་པ་འདིའི་རྗེས་ཟློས་མཛོད༔ ཧོཿ རང་གི་སྤྱི་གཙུག་ཟླ་གདན་དབུས༔ བཅོམ་ལྡན་རྡོར་སེམས་དུང་མདོག་སྐུ༔ རྡོར་དྲིལ་བསྣོལ་ཐབས་སྐྱིལ་ཀྲུང་བཞུགས༔ རྣལ་འབྱོར་དམར་མོ་གྲི་ཐོད་འཁྱུད༔
ལོངས་སྤྱོད་རྫོགས་སྐུའི་ན་བཟའ་བཀླུབས༔ སྣང་སྟོང་མ་འགགས་ལམ་གྱིས་གསལ༔ སྐུ་གསུང་ཐུགས་ཀྱི་ས་བོན་ལས༔ འོད་འཕྲོས་ཡེ་ཤེས་སེམས་དཔའ་ནི༔ རང་འདྲའི་དབང་ལྷས་བསྐོར་བར་བྱོན༔ སྤྱི་བོར་ཞུ་ནས་སྙིང་ཁར་ཐིམ༔ ཐུགས་ཀར་ཧྲཱིཿཡིག་དཀར་པོའི་མཐར༔ སྔགས་ཕྲེང་འོད་ཟེར་དྲྭ་བ་ཅན༔ གཡས་གཡོན་བསྐོར་ནས་སྡིག་སྒྲིབ་དག༔ ཆུ་ཤེལ་དྭངས་མའི་སྒོང་ལྟར་གྱུར༔
ཨོཾ་བཛྲ་ས་ཏྭ་ཧཱུྃ༔ ཞེས་ཡི་གེ་བརྒྱ་པ་བཟླས་ལ་སྐོང་བཤགས་སོགས་ལ་འབད་པས་བར་ཆད་སེལ་ཞིང་དབང་གི་སྣོད་རུང་དུ་འགྱུར་བའི་དགོས་པ་ཡོད་དོ། རྨི་ལམ་བཟང་པོའི་ལྟས་དང་ངན་ལྟས་གང་བྱུང་ཡང་རེ་དོགས་ཀྱི་རྗེས་སུ་མི་འབྲང་བར་ཆོས་ཐམས་ཅད་ཡེ་གདོད་མ་ནས་བདེན་མེད་སྒྱུ་མ་ལྟ་བུའི་ལམ་འཁྱེར་ལ་སློབ་པ་གལ་ཆེ། དེ་དག་གིས་ཆེ་མཆོག་དྲག་པོ་ཀཱི་ལ་ཡའི་དཀྱིལ་འཁོར་དུ་འཇུག་པའི་ཐོག་མར་སྨིན་བྱེད་སྟ་གོན་གྱི་ཆོས་རྣམས་ལེགས་པར་གྲུབ་པ་ཡིན་ནོ། ། དེ་ནས་བསྔོ་བ་དང་སྨོན་ལམ་ལྷན་ཅིག་ཏུ་གནང་བར་ཞུ། བསོད་ནམས་འདི? དེ་དག་གིས་སྟ་གོན་གྱི་ཆོས་རྣམས་ལེགས་པར་གྲུབ་ཟིན་ཏེ་དངོས་གཞི་ནི་སང་ཉིན་འབྱུང་བ་ལགས་སོ། ། སྟ་གོན་གྱི་ལེ་ཚན་ནོ།། །། ༈ ཀཱི་ལ་ཡའི་སྨིན་བྱེད་དབང་བསྐུར་གྱི་རིམ་པ་ལས་དངོས་གཞི་ལ་བཤམ་བཀོད་དང་སྒྲུབ་པ་བསྐུར་བ་གསུམ་ལས། དང་པོ་སྦྱོར་བ་ནི། ཡིད་མཐུན་གྱི་གནས་སུ་སྟེགས་བུ་རྒྱ་ཁྱོན་ཇི་ལྟར་རིགས་པ་ལ་རྡུལ་ཚོན་རས་བྲིས་འབྲུ་ཚོམ་སོགས་སྐབས་དང་སྦྱར་བའི་དབུས་སུ།
མཉྫིའི་ཁར་རིན་པོ་ཆེའི་བུམ་པ་ཆས་ལྡན་བཅུད་ཀྱིས་གཏམས་པའི་སྟེང་དུ་བྷནྡྷ་མཚན་ལྡན་བཟང་པོ་བདུད་རྩིས་བཀང་བ་དར་དམར་གྱིས་ཁ་བཅད་པ། སྟེང་མེ་ལོང་དང་མན་ཤེལ་འཇོག ། གཙོ་གཏོར་དབུས་སུ་གདན་གྲུ་བཞི་བང་རིམ་གསུམ་གྱི་ཁར། འཁོར་ལོ་རྩིབས་བརྒྱད། དེའི་སྟེང་དུ་རྩིབས་བཞི། དེའི་སྟེང་དུ་དཔལ་གྱི་གཏོར་མ་བརྗིད་ཆགས་པད་འདབ་བཞིས་སྤྲས་པ་མཚམས་བཞིར་མཐེབ་སྐྱུ་བཞི་རིལ་བུ་བཞིས་བསྐོར་བ། གཞན་ཡང་བཟློག་གཏོར། བཀའ་སྲུང་མ་གཟའ་དམ་གསུམ། ཆད་བརྟན་བསྐུལ་གསུམ་སྔོན་གཏོར་བཅས་བཤམས་ལ་མཆོད་པས་བསྐོར། དམིགས་བསལ་དྲེགས་པའི་སྲོག་གཏད་བྱ་ན་གཞུང་གསལ་ལྟར་བྱ།
འདིར་ལྷ་དབང་གི་སྐོར་གོ་བསྒྲིགས་བྱ་སླ་བའི་ཆེད། སྐུ་ཙཀ་གི་གོ་རིམ་ནི། བུམ་ཙཀ ཀཱི་ལ་ཁྲོ་རྒྱལ། གུ་རུ་སྣང་སྲིད་ཟིལ་གནོན། དྲེགས་པ་ཁྲག་འཐུང་ནག་པོ། བྱ་ཁྱུང༌། ཁྱུང་ཆེན་རིགས་ལྔ། འཇམ་དཔལ་གཤིན་རྗེ། རྟ་མགྲིན།
ཕྱག་རྡོར། ཁྲོ་མོ། ཡཀྴ་མེ་དབལ། བཛྲ་ཀཱི་ལ་ཡ། རཏྣ་ཀཱི་ལ་ཡ། པདྨ་ཀཱི་ལ་ཡ། ཀརྨ་ཀཱི་ལ་ཡ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ།
ལས་ཀྱི་མཁའ་འགྲོ། སངས་རྒྱས་མཁའ་འགྲོ། ཁྲོ་བཅུ། སྐུའི་གིང་ཆེན། གསུང་གི་གིང་ཆེན། ཐུགས་ཀྱི་གིང་ཆེན། ཡོན་ཏན་གྱི་གིང་ཆེན། ཕྲིན་ལས་གྱི་གིང་ཆེན། ཤར་གྱི་སྒོ་མ། ལྷོའི་སྒོ་མ།
ནུབ་ཀྱི་སྒོ་མ། བྱང་གི་སྒོ་མ། དུར་ཁྲོད་ཆས་བརྒྱད། རཀྴའི་ཕྲེང་བ། དཀྱིལ་འཁོར། ཚོགས་ཀྱི་ཡོ་བྱད། ཐུན་རུ་དང་ཐུན་རྫས། རཀྟ། མགོ་ཕྲེང༌། གཡང་གཞི།
རྡོ་རྗེ། ཕུར་བུ། ཧོམ་གཟར། རིག་ཙཀ གཟུང་ཐག དཀྱིལ་འཁོར་གྱི་རྒྱན་ཆས། བཀྲ་ཤིས་རྟགས་བརྒྱད་རྒྱལ་སྲིད་སྣ་བདུན། ༈ དེ་ནས་དྲེགས་པའི་སྲོག་དབང་ནི། ལྷ་ཡི་དྲེགས་པ། སྲོག་ཡིག །
དེ་བཞིན་དུ་གཤིན་རྗེ། མ་མོ། བདུད། བཙན། གནོད་སྦྱིན། ཀླུ། སོགས་སྡེ་བརྒྱད་དང་དགེ་བསྙེན་བཞི། སོགས་ཚགས་ཚུད་པར་གང་བདེར་དགོད། འོག་ཏུ་ཉ་བོ་ལས་ཕུར་བཏབ་པ་འཇོག ། བྱང་ཤར་དུ་ལས་བུམ།
མདུན་དུ་སྒྲུབ་གཏོར་དང་སྨན་རཀ ། རྒྱབ་ཏུ་ཟོར་གཏོར་ཇི་ལྟར་བབ་པར་ཆོས་སྲུང་སྤྱི་དང་བྱེ་བྲག་གི་མཆོད་གཏོར་ཁོར་ཡུག་ཏུ་ཕྱི་ནང་གི་མཆོད་པ། གཞན་ཡང་སྔོན་འགྲོ་གཏོར་ཚོགས་ཆད་བརྟན་རོལ་མོའི་བྱེ་བྲག་རྣམས་ཀྱང་མངོན་པར་འདུ་བྱ་ལ། གཉིས་པ་སྒྲུབ་པ་ལ། ཐོག་མར་ཚིག་བདུན་གསོལ་འདེབས་སྐྱེས་རབས་གསོལ་འདེབས་སོང་ནས། ལས་གཞུང་གསོལ་འདེབས་སྐྱབས་སེམས་ནས་བཟུང་སྟེ་བདག་བསྐྱེད་མཆོད་བསྟོད་བར་སོང་ནས་ཛཔ྄་ཁང་དབྱེ་བ་ནི། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ།
བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར ་བསམ་མོ། ། ཞེས་སེ་ཁོལ་གཏོག་པས་གསལ་གདབ་ལ་ཛཔ྄་བསྐུལ་བཟླས་པ་གྲུབ་ནས་རྣམ་བུམ་བསྒྲུབ་པ་ནི། གཟུང་ཐག་ལ་འཇུས་ཏེ། ཕཊ྄་ཛཿ ནས་ཕྱེས་ལ། རང་བྱུང་བུམ་པ་གཞལ་མེད་ཁང་ཆེན་པོར། ། སྐད་ཅིག་མཁའ་ལ་གཟའ་སྐར་ཤར་བ་བཞིན། ། དཀྱིལ་འཁོར་རྩ་བའི་ལྷ་ཚོགས་བཀྲ་ལམ་མེར། ། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། ། བྱང་སེམས་བདུད་རྩིས་བུམ་པ་གང་བར ་མོས།
ཞེས་གསལ་བརྟན་གྱི་ངང་ནས་བུམ་སྒྲུབ་ཆེད་དུ་རྩ་སྔགས་སུམ་བརྒྱ་ལས་མི་ཉུང་བར་བཟླ། ལས་བུམ་སྔར་མ་སོང་ན་འདིར་བྱ། མཐར་ཡིག་བརྒྱ་དབྱངས་གསལ་རྟེན་སྙིང་སོགས་དང་ཐུན་མཚམས་མཆོད་བསྟོད་ནི། ཡེ་ཤེས་ལྷ་ཚོགས་སྤྱན་འདྲེན་གཤེགས༔ ཕྱི་ནང་གསང་བའི་མཆོད་པ་འབུལ༔ སྐུ་གསུང་ཐུགས་ཡོན་ཕྲིན་ལས་བསྟོད༔ ལྷག་ཆད་འགལ་འཁྲུལ་ཉམས་ཆག་བཤགས༔ མཆོག་དང་ཐུན་མོང་དངོས་གྲུབ་སྩོལ༔ དུང་ཆུའི་མཆོད་ཡོན། ཨོཾ་ཨཱཿཧཱུྃ་ གིས་ཕུལ་ལ།
བུམ་ལྷ་བདེ་སྟོང་གི་ངོ་བོར་ཞུ་བས་དམ་ཡེ་གཉིས་སུ་མེད་པའི་བྱང་སེམས་བདུད་རྩིས་བུམ་པ་གང་བར ་བསམ་མོ། ༈ རིག་མེ་དོར་བ་སྤྱི་ལྟར་བྱས་རྗེས་བསྔོ་སྨོན་མདོར་བསྡུས་ཙམ་བྱའོ། ། དཀྱིལ་འཁོར་ཡོལ་བས་དགབ། རང་ལུགས་གསོལ་ཁ་སྤྱི་དང་བྱེ་བྲག་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། གཉིས་པ་དངོས་གཞིའི་དབང་བསྐུར་བ་ནི། སྟ་གོན་སྔོན་དུ་སོང་བའི་སློབ་མ་རྣམས་ཕྱི་རོལ་དུ་འཁོད་པར་ ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔
སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་བླ་མ་དྲག་པོ་ཆེ་མཆོག་ཀཱི་ལ་ཡ་བཀའ་སྡོད་དྲེགས་པ་སྡེ་བརྒྱད་ཀྱི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག །
གཞུང་གི་བགེགས་བསྐྲད་ལ་འཇུག་པ་ནི། ཧཱུྃ༔ བདག་ཉིད་བདུད་འདུལ་ཁྲོ་རྒྱལ་གྱི༔ ཐུགས་ལས་འགུགས་པའི་ས་བོན་འཕྲོས༔ སྟེང་འོག་ཕྱོགས་མཚམས་བགེགས་རྣམས་ཁུག༔ མཆོད་སྦྱིན་གཏོར་མས་ཚིམ་ཞིང་དེངས༔ གལ་ཏེ་འཚེ་ཞིང་སྡང་སེམས་ན༔ ཀཱི་ལ་ཁྲོ་ཚོགས་མེ་འོད་འཁྲུགས༔ རྡོར་མཚོན་ཆར་འབེབས་བགེགས་དཔུང་འཇོམས༔ དེ་བས་རང་རང་གནས་སུ་དེངས༔
ཨོཾ་མ་ཧཱ་གུ་རུ་ཀཱི་ལ་ཡ་བཾ་ཌཱཀྐི་ནཱི་གནོད་བྱེད་ཨུ་ཙ་ཏ་ཡ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། གཞུང་གི་མཚམས་གཅོད་པ་ནི། ཧཱུྃ་ཧཱུྃ་ཧཱུྃ༔ སྟེང་འོག་ཕྱོགས་བཅུ་ཁྲོ་བོའི་གུར༔ མེ་དཔུང་རབ་འབར་བགེགས་མཚམས་ཆོད༔ རྡོ་རྭ་མེ་རི་ཕྱི་ནང་གུར༔
མི་ཤིགས་སྲ་བརྟན་རྭ་བས་བསྐོར༔ ཨོཾ་བཛྲ་ཙཀྲ་རཾ་ཁཌྒ་རཀྵ་རཀྵ་ཧྃའུ་ཕཊ྄ཿ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་རྭ་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། སློབ་དཔོན་ཤར་ཕྱོགས་ཀྱི་སྒོ་དྲུང་དུ་བཞེངས་ལ། དེ་ནས་ཁྱེད་རང་རྣམས་ཀྱི་དཀྱིལ་འཁོར་གྱི་སྒོའི་ཕྱི་ནས་སྒོ་སྲུང་རྣམས་ལ་གནང་བ་ཞུ་བར་མོས་པས་འདིའི་རྗེས་ཟློས་མཛོད། ཧཱུྃ༔ སྒོ་བ་གིང་ཆེན་དགོངས་སུ་གསོལ༔ བདག་ཅག་སྐལ་ལྡན་ལས་ཅན་ཏེ༔ དཀྱིལ་འཁོར་འཇུག་པར་བྱ་བའི་ཕྱིར༔
ཁྱེད་རྣམས་དམ་ཚིག་སྒོ་ཕྱེས་འཚལ༔ དེ་ལྟར་གསོལ་བ་བཏབ་པ་ལ་དཀྱིལ་འཁོར་ཆེན་པོ་འདིར་ལས་ཅན་སྐལ་ལྡན་མ་གཏོགས་པ་སྐལ་མེད་རྣམས་ཀྱིས་བལྟ་བར་མི་རུང་བས་རིགས་དང་སྐལ་བ་འདྲི་བ་འདི་ལ་གསན་པར་ཁྱབ་པ་གདའ། ཧོཿ ངེད་རྣམས་ཁྲག་འཐུང་འབར་བའི་རིགས༔ འཇིགས་བྱེད་མེ་ཡི་ཁ་རླངས་ཅན༔ སྐལ་མེད་སྒྲོལ་བའི་གཉེན་པོ་མཆོག༔ ཁྱེད་རྣམས་དམ་ཚིག་ལྡན་ལགས་སམ༔ ཞེས་དྲིས་པའི་ལན་དུ་དེ་ལྟ་བུའི་སློབ་མ་སྣོད་ཀྱི་སྐྱོན་དང་ལྡན་པ་མ་ལགས་ཤིང་རིགས་དང་སྐལ་པར་ལྡན་པ་ཡིན་པས་ཐུགས་བརྩེ་བས་དགོངས་ནས་འཇུག་པར་གནང་བ་ཞུ་བས་འདིའི་རྗེས་ཟློས་མཛོད། ཧོཿ ཡེ་ཤེས་དབྱིངས་ཀྱི་སྒོ་སྐྱོང་བ༔
སྙིང་རྗེའི་བདག་ཉིད་དྲེགས་པའི་གཟུགས༔ བར་ཆོད་སྒྲོལ་བའི་ལངྐ་གིང་༔ ངེད་རྣམས་བཀའ་མཆིས་དམ་གནས་སོ༔ ཞེས་ཞུས་པས་ཕྱོགས་ཀྱི་སྒོ་བ་རྣམས་ཀྱིས་དཀྱིལ་འཁོར་གྱི་སྒོ་བཞི་ཤག་གིས་ཕྱེས་པས་ནང་དུ་འཇུག་པའི་མོས་པ་མཛོད། ། ཅེས་པས་སྒོ་དབྱེ་ལ་ནང་དུ་སྤྲོ་བ་དང་བཅས་འཇུག་པ་ལ་ཕྱི་འབྲང་གི་བགེགས་རྡོ་རྗེ་གིང་ཆེན་རྣམས་ཀྱིས་བསྐྲད་པའི་ལས་མཛད་པར་མོས་མཛོད། སྒོ་དྲུང་དུ་གིང་དཀར་ནག་གིས་རྡོ་ཐུན་ཐོགས་ཏེ། རྔམ་སྟབས་ཧ་ཧ་དགྱེས་པའི་གར་དང་བཅས་ཏེ་ཕྱིར་འབྲང་གི་འབྱུང་པོ་བསྐྲད། ཧོཿ དེ་ལྟར་ཡིན་ན་ནང་དུ་ཤོག༔ ངར་འཛིན་རུ་ཏྲའི་བདུད་དང་ཕྲལ༔
བར་ཆོད་བདུད་དང་དམ་མེད་རིགས༔ ཏིང་འཛིན་རྡོ་རྗེའི་ཐུན་གྱིས་བརྡེག༔ ཨོཾ་བཛྲ་ཀྲོ་ཏ་གིང་ཀ་ར་གིང་ཀ་ར་གནོད་བྱེད་དམ་སྲི་ཧུ་ལུ་ཡ་ཕཊ྄ཿ
ཅེས་སློབ་བུ་རྣམས་སྒོ་ཕྱི་མའི་ནང་དུ་ཞུགས༔ དེ་ནས་ནང་དུ་ཞུགས་ལ་གྲལ་དུ་འཁོད་པ་ལ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དྲུང་དུ་ཐལ་མོ་མེ་ཏོག་དང་བཅས་དཀྱིལ་འཁོར་གྱི་མདུན་དུ་འཇུག་པའི་ཕྱིར་གནང་བ་ཞུ་བ་འདིའི་རྗེས་ཟློས་མཛོད༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ ཁྲག་འཐུང་བདེ་གཤེགས་དཀྱིལ་འཁོར་དུ༔ སྐལ་ལྡན་ཡང་དག་འཇུག་པའི་ཕྱིར༔
དཔའ་བོས་བདག་ལ་གནང་བ་སྩོལ༔ དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོས་བཀའ་ཡི་གནང་བ་སྦྱིན་པར་བྱ་བ་ཡིན་པས་སྙན་གཏོད་འཚལ༔ ཧོཿ ཁྲག་འཐུང་ཆེན་པོའི་དཀྱིལ་འཁོར་དུ༔ བཀའ་འགལ་དམ་མེད་མི་འཇུག་ཕྱིར༔ ཁྱེད་ཅག་དམ་ལྡན་ཡིན་ལགས་ན༔ ཁས་ལོངས་བདག་གིས་དབང་མཆོག་སྦྱིན༔ ཞེས་གསུངས་པའི་ལན་དུ་སློབ་མ་རྣམས་ཀྱིས་འདིའི་རྗེས་ཟློས་མཛོད། ཧོཿ ཀུན་འདུས་བདེ་གཤེགས་དཀྱིལ་འཁོར་དུ༔
བདག་ཅག་སྐལ་ལྡན་ཅིས་མི་དད༔ དམ་ཚིག་དབང་པོ་དྭང་དུ་བླང་༔ དམ་ལ་མི་འདའ་ན་ར་ཀན༔ དེ་ནས་ཡེ་ཤེས་ལྔའི་དར་ཐག་རིང་པོའི་སྣེ་མོར་སློབ་མ་རྣམས་ཀྱིས་བཟུང་སྟེ་སློབ་དཔོན་གྱིས་ཡེ་ཤེས་ལྔའི་ལམ་ལ་ཁྲིད་ཅིང་ནང་དུ་ཞུགས་པའི་མོས་པ་མཛོད། ཧཱུྃ༔ ང་ནི་ཆེ་མཆོག་ཁྲོ་བོའི་རྒྱལ༔ ཡང་གསང་བསྒྲུབ་པའི་དཀྱིལ་འཁོར་འདིར༔ དམ་ཚིག་ལྡན་པའི་བུ་མཆོག་ཁྱོད༔ འཇུག་ཕྱིར་དཀྱིལ་འཁོར་གྲལ་དུ་ཤོག༔ ཅེས་པས་ནང་དུ་ཁྲིད་ནས་གྲལ་ལ་འཁོད༔
སྔོན་ཆད་གསང་བའི་དཀྱིལ་འཁོར་མ་མཐོང་བའི་བརྡར་དར་དམར་པོ་ཁ་ཚར་མ་ཉམས་པའི་གདོང་གཡོགས་རེ་བཅིངས་པའི་མོས་པ་མཛོད། ཙཀྵུ་བྷནྡྷ་མ་ན་ཝཱ་ར་ཧཱུྃ། སླད་ནས་དཀྱིལ་འཁོར་གྱི་ལྷ་ཚོགས་ཕྱག་སྟོང་དུ་མཇལ་མི་རུང་བས་ཕྱག་རྟེན་དུ་ཨུ་དུམ་ཝཱ་ར་ལ་སོགས་པ་མཆོག་གི་མེ་ཏོག་རྣམ་པ་ལྔའི་ཆུན་པོ་ཡང་ཞིང་མ་ཉམས་པ་རེ་ཐོགས་པར་མོས་ཤིག༔ ཨོྃ་པུཥྤེ་སིདྡྷི་ཧཱུྃ༔ དེ་ནས་ལོ་རྒྱུས་བརྗོད་པ་ནི། འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་འཐོབ་པར་བྱ། དེའི་ཆེད་དུ་སྨིན་བྱེད་དབང་གི་རིམ་པ་རྣམས་ཚུལ་བཞིན་དུ་ཉམས་སུ་བླང་བར་བགྱིའོ་སྙམ་པའི་ཐུགས་བསྐྱེད་གསལ་གདབ་སྟེ་གསན་འཚལ། གང་གསན་པར་བྱ་བའི་ཆོས་ཀྱི་རྣམ་གྲངས་ནི། འདིར་རྒྱལ་བ་ཐབས་མཁས་ལ་ཐུགས་རྗེ་ཆེན་པོ་དེ་ཉིད་ཀྱི།
གདུལ་བྱའི་བློ་ཡི་བྱེ་བྲག་དང་མཐུན་པར་ཐེག་པ་རིམ་པ་དགུའམ། མཚན་ཉིད་མདོའི་ཐེག་པ་དང༌། འབྲས་བུ་རྡོ་རྗེའི་ཐེག་པའི་སྒོ་གཉིས་སུ་འདུ་བ་ལས། ད་ལམ་སྐབས་སུ་བབ་པ་ནི། རྒྱུད་ལས། འཇིག་རྟེན་འདི་ན་ཀུན་མཁྱེན་དང༌། ། ཨུ་དུམྦཱ་རའི་མེ་ཏོག་བཞིན། ། བརྒྱ་ལམ་ནང་ནས་རེ་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ༌། ། ཞེས་གསུངས་པ་ལྟར།
ཚུལ་དུ་མའི་ཁྱད་པར་འཕགས་པ་གསང་སྔགས་རྡོ་རྗེ་ཐེག་པ་ཡིན་ཞིང༌། དེལའང་གསར་རྙིང་གཉིས་ལས་འདི་ནི་སྔ་འགྱུར་རྙིང་མའི་ཕྱོགས་སུ་གཏོགས་ལ། དེར་བཀའ་གཏེར་དག་སྣང་བབ་སོ་གསུམ་དུ་བཞུགས་པའི་སྐབས་སུ་བབ་པ་ཟབ་མོ་གཏེར་གྱི་རིང་ལུགས་ཡིན། དེལའང་མང་ཞིག་བཞུགས་པས། ད་ལམ་འདིའི་ལོ་རྒྱུས་ཅུང་ཟད་ཅིག་སྙན་དུ་གསོལ་ན། ཨོ་རྒྱན་གར་དབང་རྩ་གསུམ་གླིང་པ་ཆོས་ཀྱི་རྒྱ་མཚོའམ་པདྨ་གཏེར་བདག་གླིང་པ་ཞེས་མཐུ་ནུས་ཡོན་ཏན་འགྲན་ཟླ་དང་བྲལ་བ་དེ་ཉིད་ཀྱིས་ངོ་མཚར་སྒྱུ་འཕྲུལ་བསམ་གྱིས་མི་ཁྱབ་པའི་སྒོ་ནས། གཏེར་གནས་སུམ་ཅུ་རྩ་དགུ་ནས་ཟབ་གཏེར་བདུན་ཅུ་དོན་ལྔའི་བགོ་སྐལ་བཞེས་པའི་ནང་ཚན་ལས་འདི་ནི་རབ་བྱུང་བཅུ་གཉིས་པའི་ས་ཕག་ལོའི་ཟླ་བ་བཞི་པའི་ཚེས་བཅོ་ལྔའི་ཉིན་རྒ་རྒྱལ་རིན་ཆེན་སྤུངས་པའམ། བྲག་ནག་བདུད་རྫོང་ནས་སྤྱན་དྲངས་པའི་བླ་མ་དྲག་པོ་ཀཱི་ལ་ཡའི་ལས་ཚོགས་དུག་གི་པར་བུ་ཞེས་བྱ་བ་ཡིན་ལ། དེའང་དབང་མཆོག་རྡོ་རྗེའི་ཕྲེང་བ་དྲག་པོའི་རྒྱུད་དང་ལོ་རྒྱུས་དབྱེ་བར༔ རིག་འཛིན་ཆེན་པོ་པདྨ་འབྱུང་གནས་ངས་དང་པོ་མདོ་སྔགས་རྒྱུད་ཀུན་ལ་ལེགས་པར་སྦྱངས་ཤིང་༔
དུར་ཁྲོད་བརྒྱད་དུ་བརྟུལ་ཞུགས་ཀྱི་སྤྱོད་པ་མཛད༔ རིམ་པར་སྟག་ཚང་སེངྒེ་བསམ་འགྲུབ་ཏུ༔ ཁྲོ་བོ་འདུས་པ་རྩལ་གྱི་དཀྱིལ་འཁོར་ཞལ་ཕྱེས་པར༔ རྒྱ་བོད་ཀྱི་ལྷ་འདྲེ་གདུག་པ་ཅན་རྣམས་ཀྱིས་ཐོ་འཚམས་པས༔ ཁྲོ་བོ་རྡོ་རྗེ་འབར་བ་སྟག་ཞོན་དུ་སྤྲུལ་སྟེ༔

ལྷ་སྲིན་གདུག་པ་ཅན་རྣམས་དམ་ལ་བཏགས་ཤིང་བྲན་དུ་བཀོལ༔ དེའི་དུས་སུ་མདུན་གྱི་ནམ་མཁར་མཁའ་འགྲོ་མ་སེངྒེའི་གདོང་པ་ཅན་གྱིས་ལུང་བསྟན་པ་ནི༔ སྐྱེ་མེད་ཀྱི་རང་སྒྲ་ལས་འདི་ལྟར་ཐོས་སོ༔ ཀྱེ་མ་ཡ་མཚན་མཆོག་གི་སྐུ༔ རྫུ་འཕྲུལ་མངའ་བའི་བདག་ཉིད་མཆོག༔ མ་འོངས་ཡང་མཐའ་ཁ་རལ་དུས༔ རུ་བཞི་མི་བདེ་དབུས་འཁྲུག་གཡོ༔ མདོ་སྔགས་རི་མོ་ཤུལ་རྗེས་གཏོང་༔ ད་ལྟའི་སྡེ་བརྒྱད་མ་རུངས་རིགས༔ ཡང་མཐར་བདུད་ཀྱི་ཁ་འཛིན་པས༔ རྒྱལ་ཁམས་ཕུང་བའི་སྣ་ཐག་འདྲེན༔
སྒྲུབ་པ་པོ་ལ་བར་དུ་གཅོད༔ གཙུག་ལག་ཆོས་འཁོར་རྣམས་ཀྱང་འཇོམས༔ མ་རུངས་དེ་རྣམས་དར་བའི་ཚེ༔ སྲུང་ཟློག་བསད་པའི་གདམས་པ་གཅེས༔ ཞེས་གསུངས་སོ༔ དེ་ནས་མཁའ་འགྲོ་སེང་གདོང་མའང་གདོད་མའི་དབྱིངས་སུ་ཐིམ༔ སློབ་དཔོན་གྱིས་ཁྲག་འཐུང་རྔམ་པའི་དཔའ་སྟོབས་དང་བཅས༔ དྲག་པོ་ཀི་ལཱ་ཡ་ཆེན་པོར་སྤྲུལ་ཏེ་བདུད་འདུལ་གྱི་རང་སྒྲ་འདི་བསྒྲགས་སོ༔ ཧཱུྃ་ཧཱུྃ་ཧཱུྃ༔ ཨོཾ་ཨརྩིག་ནིརྩིག་བཛྲ་ཀཱི་ལི་ཀཱི་ལ་ཡ་བཛྲ་ཝཱ་ར་ཧཱི་ཀྲོ་ཏི་ཀཱ་ལི་ཧཱུྃ་བྷྱོཿ
ཞེས་དྲག་སྔགས་མེའི་རང་བཞིན་ཅན་དུ་འབར་བས་འཁོར་རྣམས་སྔངས་ཤིང་སྲོག་སྙིང་འདི་ཕུལ་ལོ༔ ཨ་ཡ་མ་དུ་རུ་ཙ་ཤ་ན་ས་མ་ཡ་ཊ་ཊ༔ ཨོཾ་ཀྲོ་ཏ་ཀཱ་ལ་ཙཎྜ་དུན་འདུས་ཊ་འདུས་ཊ་མཱ་ར་ཡ་རྦད་རྦད༔ ཅེས་བརྗོད་པས་དྲེགས་པ་མ་རུངས་པའི་རིགས་རྣམས་ཤིན་ཏུ་བརྒྱལ་བར་འགྱུར་ཏོ༔ དེ་ནས་རྫུ་འཕྲུལ་གྱིས་ནམ་མཁའ་ལ་འཕགས་ཏེ༔ ཁྲོ་བོའི་ཞལ་ནས་བདུད་འདུལ་གྱི་ཐ་ཚིག་འདི་བསྒྲགས༔ ཧཱུྃ་ཧཱུྃ༔ ཁྲོ་རྒྱལ་ཆེ་མཆོག་ཀཱི་ལ་རྔམ་པའི་སྒྲ༔ ལྷ་སྲིན་སྡེ་བརྒྱད་མཐའ་བཞིའི་འདྲེ་རྒོད་རིགས༔ བསྟན་ལ་སྡང་ཞིང་གདུག་པའི་གཡུལ་བཤམ་ན༔
བདུད་འདུལ་ངན་སྔགས་དྲག་པོས་འཇོམས་པར་གྱིས༔ ཧཱུྃ་ཊ་ཧཱུྃ་ཊ་དུན་ཊ་ཕཊ྄་ཊ་རྃ༔ ཞེས་ཁྲོ་བོས་དྲག་སྔགས་བགྲངས་ཤིང་རྡོ་རྗེ་གདེང་བ་ལས་མེ་དཔུང་རབ་ཏུ་མཆེད་དེ་མུ་སྟེགས་ཕལ་ཆེར་བརྒྱལ་ཐབས་སུ་རེངས་པར་གྱུར་ཏོ༔ དེ་ནས་དྲག་པོའི་དལ་དུ་ཞུགས་ནས་ཕྱག་གཉིས་རྡོ་རྗེ་དང་ཕུར་པ་གདེང་སྟེ༔ འདི་སྐད་ཅེས་གསུངས་སོ༔ ཨེ་མ་ཧོཿ ཉོན་དང་ཇོ་མོ་མཚོ་རྒྱལ་ལྕམ༔ མཁའ་འགྲོའི་བརྡ་ལུང་ཅི་བཞིན་དུ༔ མུ་སྟེགས་འདྲེ་རྒོད་འདུལ་མཛད་པ༔ དྲག་སྔགས་སྲིད་པའི་དཀྱིལ་འཁོར་བསྟན༔
ཡི་གེར་ཐོབ་ལ་གཏེར་དུ་སྦོས༔ ས་མ་ཡ༔ ཞེས་དང༌། ཨེ་མ་ཟབ་པའི་ཡང་གསང་བླ་མེད་འདི༔ གསང་སྔགས་འཁྲུལ་མེད་རྣལ་འབྱོར་སྙིང་གི་ཆོས༔ ལོག་ལྟ་ཚར་གཅོད་སྨིན་གྲོལ་དབང་བཞི་ལྡན༔ མཚོ་རྒྱལ་ཡི་གེར་ཐོབ་ལ་གཏེར་དུ་སྦོས༔ མ་འོངས་ཐུགས་ཀྱི་སྲས་དང་སྨོན་ལམ་ཐོབ༔ གདམས་ངག་སྙིང་དུ་ཆོངས་ལ་བརྩོན་འགྲུས་བསྐྱེད༔ དུས་མཐའི་རྩོད་ལྡན་ལྔ་བརྒྱའི་ཡང་མཐའ་ལ༔
ས་སྟེང་ལོག་ཆོས་མུ་སྟེགས་དམག་གིས་ཁེངས༔ ཆོས་ལ་འདྲེ་ཞུགས་བནྡེ་གླང་སྙིང་གི༔ དམ་ལོག་སྤྲུལ་པ་ཁ་དར་ས་སྟེང་ཁེངས༔ འཛམ་གླིང་གསལ་བའི་གསང་སྔགས་སྒྲོན་མེ་འདི༔ དམ་སྲི་ཆོས་གཟུགས་བཞི་ཡིས་བསྣུབ་པར་འབྱུང་༔ རེས་མོས་དགའ་སྡུག་དར་ཐག་རླུང་གཡོས་ལྟར༔ གསལ་ཡང་བསྟན་པའི་འཕེལ་སྒྲིབ་དུག་རླངས་འཕྱུར༔ སྟོང་སྒྲ་ཏིག་ཆོམ་ས་གཡོས་ཐན་ལྟས་འབྱུང་༔ ཆེ་ཆུང་མ་ངེས་ལོག་ཆོས་བློ་གཏད་འཆའ༔ ཆོས་སྤྱོད་རྒྱལ་པོ་སྡིག་གི་དམངས་སུ་འབེབས༔
ས་སྙིང་ཁ་ཐམ་དམ་ཆོས་མི་འདོད་འབྱུང་༔ དེ་དུས་མི་རྣམས་རང་ཕུང་མཚོན་ཆ་སྤྱོད༔ ནད་དུ་རྨུ་ཆུ་ཞ་གྲུམ་ཁོང་ལྷོག་དང་༔ གདོན་དུ་རྒྱལ་འགོང་སྨྱོ་འབོག་རྒྱ་འདྲེ་ལྡང་༔ སྐུ་གསུང་ཐུགས་རྟེན་མེར་བསྲེག་ཆུ་ལ་བསྐྱུར༔ དུས་ངན་འོ་དོད་གནམ་དུ་འབོད་པ་འབྱུང་༔ གནས་ཁང་རྣམས་ཀྱང་ཞིག་རལ་ཧད་པོར་ལུས༔ མཐའ་མི་མགོ་ཅན་བཞི་ཡང་དབུས་སུ་འཐབ༔ དེ་དུས་འོ་སྐོལ་འགྲོ་རྣམས་སྙིང་རེ་རྗེ༔ ཞེས་སློབ་དཔོན་གྱིས་དེ་སྐད་གསུངས་པའི་མོད་ལ༔
ཡེ་ཤེས་མཚོ་རྒྱལ་གྱིས་སྤྱན་ཆབ་མང་པོ་ཤོར་ཏེ་སྨྲེ་སྔགས་ཀྱིས་ཞུས་པ༔ ཀྱེ་མ་ཀྱི་ཧུད་རྗེ་བཙུན་གུ་རུ་ལགས༔ སྡུག་བསྔལ་ལས་ངན་དུས་ངན་དེ་བྱུང་ཚེ༔ ཕན་པའི་མན་ངག་ཟབ་གནད་ཇི་ལྟར་ལགས༔ ཐུགས་ཀྱི་ཏི་ཀ་ཡོངས་རྫོགས་སྩོལ་བར་ཞུ༔ ཞེས་ཞུས་པས་སློབ་དཔོན་གྱིས༔ ཉོན་ཅིག་བུ་མོ་སྐལ་ལྡན་མཚོ་རྒྱལ་མ༔ གདུག་པའི་གཡུལ་ངོ་བཟློག་ཐབས་བསྲུང་ཐབས་དང་༔ བསྐྱེད་རྫོགས་རྟེན་འབྲེལ་ཆོས་བཞིན་སྐྱོང་སྒྲུབ་བསྟན༔ དྲག་སྒྲུབ་གསང་བའི་སྒྲུབ་ཐབས་འདི་ལྟ་བུ༔
ཕྱི་སྒྲུབ་དྲག་པོ་དྲེགས་པ་ཡོངས་རྫོགས་དང་༔ གསང་སྒྲུབ་ཀཱི་ལ་མེ་ཡི་སྤུ་གྲི་དང་༔ ནང་སྒྲུབ་ཧཱུྃ་གི་སྐོར་དང་རྣམ་གསུམ་བསྟན༔ གསང་བའི་ཟབ་ཤོག་ཐོབ་ལ་གཏེར་དུ་སྦོས༔ མ་འོངས་དུས་ཀྱི་འཕེལ་འགྲིབ་ཤར་བའི་དུས༔ ལས་ཅན་ཧཱུྃ་གི་སྲས་དང་འཕྲད་པར་ཤོག༔ ཅེས་གསུངས་པ་བཞིན་དུས་བབ་ཀྱི་ཟབ་ཆོས་བྱིན་རླབས་ཀྱི་ཚན་ཁ་མ་ཉམས་ཤིང་དམ་སེལ་གྱི་གཡའ་དྲིས་མ་གོས་པར། མ་དང་མཁའ་འགྲོའི་ཁ་རླངས་ཐུལ་ལེ་བ་འདི་ཉིད་ཀྱི་སྨིན་བྱེད་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེ་ལྟ་བུའི་དཀྱིལ་འཁོར་དུ། དབང་སྐུར་ཟབ་མོ་སྒྲུབ་པར་བགྱི་བ་ལའང༌།
སློབ་མ་ལྷག་པར་གནས་པ་དང༌། དབང་བསྐུར་བ་དངོས་གཞི་གཉིས་སུ་ཡོད་པ་ལས། སྟ་གོན་གྱི་ཆོས་རྣམས་གྲུབ་ལ་དངོས་གཞིའི་དབང་བསྐུར་བའི་སྐབས་སུ་བབ་པ་ལ། བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་བཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་ཕྱོགས་བཅུའི་སྐྱབས་ཡུལ་རྒྱ་མཚོས་བསྐོར་ཏེ་སྤྲིན་ཕུང་གཏིབ་པ་ལྟར་བཞུགས་པའི་དྲུང་དུ། བྱང་ཆུབ་མ་ཐོབ་ཀྱི་བར་དུ་སྙིང་ཐག་པ་ནས་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ན་མོཿ
འདས་དང་མ་བྱོན་དུས་གསུམ་གྱི༔ སངས་རྒྱས་ཆོས་དང་ཚོགས་མཆོག་ལ༔ སྒོ་གསུམ་བག་ཆགས་སྦྱང་བྱའི་ཕྱིར༔ མི་འབྲལ་རྩེ་གཅིག་སྐྱབས་སུ་མཆི༔ དེ་ནས་མཁའ་ཁྱབ་སེམས་ཅན་གྱི་དོན་དུ་སྨོན་འཇུག་བླ་ན་མེད་པའི་སེམས་མཆོག་དམ་པ་བསྐྱེད་པར་བགྱིའོ་སྙམ་པའི་ངང་ནས་འདིའི་རྗེས་ཟློས་མཛོད། ཧོཿ སྲིད་པའི་མ་གྱུར་འགྲོ་ཀུན་ཚོགས༔ བདེ་དགའ་རྒྱ་མཚོའི་མཆོག་རེག་ཅིང་༔ ཉོན་མོངས་ཆུ་སྲིན་ལས་བསྒྲལ་ཕྱིར༔ མཐའ་བྲལ་དེ་བཞིན་སེམས་བསྐྱེད་དོ༔
དེ་ནས་ཁྱེད་རང་རྣམས་ཀྱི་རྒྱུད་དབང་གི་སྣོད་རུང་དུ་བྱ་བའི་ཕྱིར་དུ་ཕྱག་འཚལ་བ་སོགས་བསགས་སྦྱང་སྤེལ་གསུམ་གྱི་གནད་བསྡུས་རྒྱུན་བཤགས་ཡན་ལག་བདུན་པའི་སྐབས་དོན་སོ་སོའི་ཚིག་དོན་ཡིད་ལ་བྱ་བཞིན་པར་འདིའི་རྗེས་ཟློས་མཛོད། ཧཱུྃ༔ བླ་མ་ཐོད་ཕྲེང་བདེ་གཤེགས་འདུས་པའི་སྐུ༔ དཔའ་བོ་རིག་འཛིན་མཁའ་འགྲོའི་ཚོགས་དང་བཅས༔ མ་ལུས་འགྲོ་བའི་དོན་དུ་སྤྱན་འདྲེན་ནོ༔ ཆགས་བྲལ་པདྨ་ཉི་ཟླའི་གདན་ལ་བཞུགས༔ ཆོས་དབྱིངས་རོ་གཅིག་ངང་ལ་ཕྱག་འཚལ་ལོ༔ གཉིས་མེད་འཁྲུལ་སྣང་རང་གྲོལ་མཆོད་པ་འབུལ༔ རེ་དོགས་སྡུག་བསྔལ་སྐྱེ་མེད་ཀློང་དུ་བཤགས༔ གདོད་མའི་ཆོས་སྐུའི་བྱིན་རླབས་ཆར་ལྟར་ཕོབ༔
འོད་གསལ་ཆོས་ཀྱི་སྐུ་ལ་རྗེས་ཡི་རང་༔ འཁོར་འདས་གཟུང་འཛིན་བྲལ་བར་ཆོས་འཁོར་བསྐོར༔ དམིགས་མེད་ཁྱབ་བརྡལ་དགེ་བ་ཡོངས་སུ་བསྔོ༔ ཀུན་ཀྱང་ཀུན་བཟང་ཀློང་དུ་གྲོལ་བར་ཤོག༔ སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ་ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། །
རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། དམ་ཚིག་བདུད་རྩིའི་ཆུ་ཐོགས་ལ། ཧོཿ འདི་ནི་ཆེ་མཆོག་ཁྲོ་རྒྱལ་གྱི༔ དམ་ཚིག་རྡོ་རྗེ་ལས་ཀྱི་ཆུ༔ དམ་བསྲུངས་དངོས་གྲུབ་སྣ་ཚོགས་མཉེས༔ དམ་མེད་དབང་པོ་བསྲེག་པར་འགྱུར༔ རྩ་བ་དང་ཡན་ལག་གི་དམ་ཚིག་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་བཛྲ་པཱ་པཾ་རུ་ལུ་ན་ར་ཀན༔
དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ། ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་སོ༔ ཨོཾ་སྭ་བྷཱ་ཝ་ཤུདྡྷོ྅་ཧཾ༔ བདག་གཞན་སྣོད་བཅུད་དང་བཅས་པ་མི་དམིགས་པར་སྟོང་པ་ཉིད་དུ་གྱུར།
སྟོང་པའི་ངང་ལས་སྐད་ཅིག་གིས་སློབ་མ་མི་དམིགས་པའི་ངང་ལས་ཆེ་མཆོག་མ་ཧཱ་གུ་རུ་དྲག་ཏུ་ཁྲོས་པའི་ངོ་བོ། ། བདུད་འདུལ་ཀཱི་ལ་ཡ་ཁྲོ་བོའི་རྒྱལ་པོ་སྐུ་མདོག་མཐིང་ནག་ཞལ་དགུ་ཕྱག་བཅོ་བརྒྱད་ཁྲོ་བོའི་ཞབས་བརྒྱད་ལྷ་སྲིན་སྡེ་བརྒྱད་ཀྱི་སྙིང་ཁར་བརྗིད་པ༔ ཞལ་རྣམས་ཤིན་ཏུ་ཁྲོ་ཞིང་སྤྱན་དྲག་པོའི་གློག་ལྟར་དུ་འཁྱུག་པ༔ རྔམ་པའི་མཆེ་བ་གཙིགས་ཤིང་སྤྱི་བོར་ཐོད་སྐམ་དང་དར་ནག་འཕུར་བ༔ དབུ་སྐྲ་དམར་ནག་སྤྲིན་ལྟར་དུ་གཟེངས་པའི་གསེབ་ནས་རྟ་ཞལ་རྣམ་གསུམ་རྟ་སྐད་ཕྱོགས་བཅུར་སྒྲོགས་པ༔ སྙན་གཡས་གཡོན་དུ་ཁྱུང་དང་སེངྒེས་བརྒྱན་ཅིང་སྐུ་ལ་དུར་ཁྲོད་ཀྱི་ཆས་བརྒྱད་དང་ལྡན་པ༔ ཕྱག་གཡས་དང་པོས་གྲི་གུག༔ གཉིས་པས་རྡོ་རྗེ༔ གསུམ་པས་རལ་གྲི། བཞི་པས་གསལ་ཤིང༌།
ལྔ་པས་རྒྱུ་ཞགས༔ དྲུག་པས་གསང་རྔ༔ བདུན་པས་ཐོང་གཤོལ༔ བརྒྱད་པས་ཚངས་མགོ༔ དགུ་པས་མེའི་འཁོར་ལོ་འཛིན་པའོ༔ གཡོན་གྱི་དང་པོས་ཐོད་ཁྲག༔ གཉིས་པས་ཁ་ཊྭཱཾ༔ གསུམ་པས་ལྕགས་སྡིག༔ བཞི་པས་སྤུ་གྲི༔ ལྔ་པས་མདུང་ཐུང་༔
དྲུག་པས་མེ་ཞགས༔ བདུན་པས་ཙིཏྟ༔ བརྒྱད་པས་ཀླུ་མགོ༔ དགུ་པས་ཁྲོ་རྒྱལ་གྱི་ཕུར་བུ་འགྲིལ་བ༔ སྤུ་གྲིའི་སྒྲོ་གཤོག་དང་རྡོ་རྗེའི་གོ་ཁྲབ་ཀྱིས་བརྒྱན་ཅིང་མེ་དཔུང་འབར་བའི་ཀློང་དུ་གསལ་བ༔ དེའི་ཐུགས་ཀར་དྲེགས་པ་ཟིལ་གནོན་ཀཱི་ལ་ཡ་ཞལ་གསུམ་ཕྱག་དྲུག་པ་ཤིན་ཏུ་ཁྲོ་བ༔ ཕྱག་དང་པོ་གཉིས་ཀྱིས་གྲི་གུག་དང་ཐོད་ཁྲག༔ བར་པ་གཉིས་ཀྱིས་རལ་གྲི་དང་ཁ་ཊྭཱཾ༔ ཐ་མ་གཉིས་ཀྱིས་རྡོ་རྗེ་དང་ཕུར་པའི་སྟེང་དུ་ལྕགས་སྡིག་གིས་བརྒྱན་པ༔ སྐུ་སྨད་ཁྲོ་ཆུའི་ཕུར་གཤམ་རྔམ་པ༔
ཡུམ་བདུད་འདུལ་ཁྲོ་མོ་གྲི་ཐོད་མར་འཁྱུད་པ༔ དེའི་ཐུགས་ཀར་བདུད་འདུལ་ཀཱི་ལ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་ཕུར་བུ་འདྲིལ་བ༔ དུར་ཁྲོད་ཀྱི་ཆས་བརྒྱད་དང་ལྡན་པ༔ དབལ་ཟུར་རྔམ་པ༔ ཡུམ་དྲག་མོ་བདུད་འདུལ་མར་འཁྲིལ་བའོ༔ གཙོ་བོའི་པང་དུ་ཡུམ་ཙ་ཏི་དམར་མོ་ཞལ་གསུམ་ཕྱག་དྲུག་པ་སྤྱི་བོར་ཕག་མགོས་བརྒྱན་པ་ཕྱག་གཡས་གཡོན་དང་པོས་གྲི་ཐོད། བར་པ་གཉིས་ཀྱིས་རལ་གྲི་དང་ནད་རྐྱལ། མཐའ་གཉིས་ཀྱིས་བེ་ཅོན་དང་རྒྱུ་ཞགས་འཛིན་ཅིང་ཞབས་བཞིས་ཡབ་ལ་འཁྲིལ་བའོ༔ དེའི་སྤྱི་བོར་གུ་རུ་སྣང་སྲིད་ཟིལ་གནོན་ཐོད་ཕྲེང་རོལ་པའི་ཆ་ལུགས་ཅན་གཟི་བརྗིད་འཕྲོ་བ༔ དཔྲལ་བར་འཇམ་དཔལ་རལ་གྲི་དང་པོ་ཏི༔
མགྲིན་པར་རྟ་མགྲིན་དབྱུག་པ་དང་ལྕགས་སྒྲོག༔ སྙིང་ཁར་ཕྱག་རྡོར་རྡོ་རྗེ་དང་སྡིགས་མཛུབ༔ ལྟེ་བར་ཁྲོ་མོ་གྲི་གུག་དང་ཐོད་ཁྲག༔ གསང་བར་ཡཀྴ་དང་ཐོ་བ་དང་ཞགས་པ་འཛིན་པ་དུར་ཁྲོད་ཆས་བརྒྱད་དང་རབ་ཏུ་ལྡན་པའོ༔ ཤར་དུ་བཛྲ་ཀཱི་ལ་ཡ༔ ལྷོ་རུ་རཏྣ་ཀཱི་ལ་ཡ༔ ནུབ་ཏུ་པདྨ་ཀཱི་ལ་ཡ༔ བྱང་དུ་ཀརྨ་ཀཱི་ལ་ཡ་སྟེ་སྲས་བཞིའང་༔ གཙོ་བོ་རང་འདྲ་བའི་ཆས་ལ་ཕྱག་རྣམས་ཀྱིས་རྡོ་རྗེ་དང་ཕུར་པ་འཛིན་པ་མེ་དཔུང་རབ་ཏུ་འབར་བའི་ཀློང་དུ་གསལ་བའོ༔ དེའི་ཕྱི་རོལ་དྲེགས་པ་སྡེ་བརྒྱད་སྒོ་བ་གིང་ལངྐ་མཁའ་འགྲོ་རྒྱ་མཚོ་ལ་སོགས་པ་ཏིལ་གྱི་གང་བུ་འཕེལ་བའི་གྲངས་དང་མཉམ་པར་གསལ་ཐོབ།
དེ་ལྟར་དུ་གསལ་བའི་སྤྱི་བོར་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་པདྨ་དམར་པོ་ཨཱཿས་མཚན་པ། ཐུགས་ཀར་རྡོ་རྗེ་སྔོན་པོ་ཧཱུྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་ཏེ་སློབ་དཔོན་གྱི་ཐུགས་ཀར་ཕོག་པས་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་ཀྱང་འོད་ཟེར་བསམ་གྱིས་མི་ཁྱབ་པ་འཕྲོས། འོག་མིན་ཆོས་ཀྱི་དབྱིངས་དང༌། གསང་ཆེན་རོལ་པའི་དུར་ཁྲོད་ཆེན་པོ་ནས་བླ་མ་ཆེ་མཆོག་ཀཱི་ལ་ཡ་དྲག་པོ་འདུས་པའི་ལྷ་ཚོགས་མ་ལུས་པ་ནམ་མཁའ་བར་སྣང་ཀུན་ཁེངས་ཏེ། སྣང་སྲིད་ཐམས་ཅད་ཡོམ་ཡོམ་ཤིག་ཤིག་ཏུ་གཡོ་ཞིང༌། དུས་མཐའི་རླུང་དང་འབིགས་པའི་འབྲུག་སྒྲ་གནམ་ལྕགས་ཀྱི་ཐོག་རྒོད་ཚྭ་ཚྭ་ཁོལ་བའི་ཤུགས་དྲག་དང་བཅས་བྱོན་ཏེ། ཁྱེད་རང་རྣམས་ལྷར་གསལ་བར་རྒྱ་མཚོ་ལ་ཁ་བ་བབས་པ་བཞིན་སིབ་སིབ་ཐིམ་པའི་མོས་པ་མཛོད། ། ཅེས་བརྡ་སྦྱར་ལ་བྱིན་དབབ་ཀྱི་རྫས་བསྲེགས་ཤིང་རོལ་མོའི་སྒྲ་དང་བཅས་པས།
སྤྱན་འདྲེན་པ་ནི༔ ཧཱུྃ༔ ཆེ་མཆོག་འདུས་པ་ཁྲོ་བོ་རོལ་པའི་ལྷ༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ལ༔ བྱིན་ཆེན་དབབ་ཅིང་དབང་ཆེན་བསྐུར་མཛད་ཕྱིར༔ ཐོགས་མེད་ཐུགས་རྗེའི་ནུས་རྩལ་མྱུར་དུ་སྐྱེད༔ ཡེ་ཤེས་དཔའ་བའི་གཟི་བརྗིད་བདག་ལ་སྩོལ༔ སྐལ་ལྡན་དབང་བསྐུར་བྱིན་ཆེན་དབབ་ཏུ་གསོལ༔ སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔
ཛྙཱ་ན་ཨ་བེ་ཤ་ཡ་ཨཱཿ དེ་ལྟར་དམ་ཚིག་སྤྲུལ་སྐུའི་ལྷ་དང་ཡེ་ཤེས་ལོངས་སྐུའི་ལྷ་ཚོགས་དབྱིངས་རིག་ཟབ་གསལ་གྱི་ཆོས་སྐུར་དབྱེར་མེད་དུ་གྱུར་པ་དེ་ཉིད་བརྟན་པར་བྱ་བའི་ཕྱིར། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རང་བཞིན་སྣ་ཚོགས་རྡོ་རྗེས་རྒྱས་གདབ་པའི་མོས་པ་མཛོད། ཏིཥྛ་བཛྲ༔ ཞེས་གནས་ལྔར་རྒྱ་གྲམ་བྱ། མེ་ཏོག་འདོར་བའི་ཚོམ་བུའི་དཀྱིལ་འཁོར་འདུ་བྱ་སྟེ། སྔར་བྱིན་པའི་མེ་ཏོག་དེ་ཉིད་ཁྱེད་རང་དང་ཚེ་རབས་སྔོན་ནས་འབྲེལ་བའི་རིགས་ཀྱི་ལྷ་གང་ཡིན་པ་ལ་ཕོག་པར་ཤོག་ཅིག་སྙམ་པས་འདིའི་རྗེས་ཟློས་དང་བཅས་དཀྱིལ་འཁོར་གྱི་དབུས་སུ་འདོར་བར་ཞུ། ཤར་ལྷོ་ནུབ་བྱང་གི་སྒོ་མ་རྣམས་ལ་སྨོན་ལམ་འདི་ལྟར་གདབ༔ ཛཿ ཤར་ཕྱོགས་སྒོ་མ་ལྕགས་ཀྱུ་མས༔
བདེ་གཤེགས་དཀྱིལ་འཁོར་ཤར་སྒོ་ཕྱེས༔ སོ་ཤིང་དབང་པོའི་མེ་ཏོག་འབུལ༔ ཚེ་རབས་ལྷ་དང་བདག་སྤྲོད་ཅིག༔ ཧཱུྃ༔ ལྷོ་ཕྱོགས་སྒོ་མ་ཞགས་པ་མས༔ བདེ་གཤེགས་དཀྱིལ་འཁོར་ལྷོ་སྒོ་ཕྱེས༔ སོ་ཤིང་དབང་པོའི་མེ་ཏོག་འབུལ༔ ཚེ་རབས་ལྷ་དང་བདག་སྤྲོད་ཅིག༔ བྃཿ ནུབ་ཕྱོགས་སྒོ་མ་ལྕགས་སྒྲོག་མས༔
བདེ་གཤེགས་དཀྱིལ་འཁོར་ནུབ་སྒོ་ཕྱེས༔ སོ་ཤིང་དབང་པོའི་མེ་ཏོག་འབུལ༔ ཚེ་རབས་ལྷ་དང་བདག་སྤྲོད་ཅིག༔ ཧོཿ བྱང་ཕྱོགས་སྒོ་མ་དྲིལ་བུ་མས༔ བདེ་གཤེགས་དཀྱིལ་འཁོར་བྱང་སྒོ་ཕྱེས༔ སོ་ཤིང་དབང་པོའི་མེ་ཏོག་འབུལ༔ ཚེ་རབས་ལྷ་དང་བདག་སྤྲོད་ཅིག༔ ཨོཾ་བཛྲ་པུཥྤེ་ཨིནྡྲ་ཡེ་སྭཱ་ཧཱ༔ ཞེས་དོར་ཏེ་གང་དུ་བབས་པའི་གསང་མཚན་རིགས་མཐུན་གསང་མཚན་མིང་འདོགས་སོ༔
དེ་ནས་སློབ་དཔོན་གྱི་ཐུགས་ཀ་ནས་ཡེ་ཤེས་ཀྱི་འོད་ཟེར་གསེར་གྱི་ཐུར་མ་ལྟར་འཕྲོས་ཏེ་ཁྱེད་རང་རྣམས་ཀྱི་མ་རིག་པའི་སྒྲིབ་གཡོགས་མིག་དར་དང་ལྷན་ཅིག་ཏུ་བསལ་བའི་མོས་ཤིག ། སློབ་དཔོན་གྱིས་གསེར་ཐུར་ཐོགས་ལ༔ ཧཱུྃ༔ ཡང་དག་ས་མཁན་ཡེ་ཤེས་སྤྱན༔ ཁྱེད་ཀྱི་མ་རིག་མུན་པའི་ཚོགས༔ ཤེས་རིག་རྡོ་རྗེའི་ཐུར་མས་ཕྱེ༔ འོད་གསལ་མཆོག་གི་སྤྱན་ལྡན་ཤོག༔ ཨོཾ་ཙཀྵུ་པྲ་ཝེ་ཤ་ཡ་ཕཊ྄ཿ དེ་ནས་རིམ་བཞིན་མིག་དར་རྣམས་བསལ༔ དེ་ལྟར་གློ་བུར་གྱི་སྒྲིབ་པ་བསལ་ནས་རྣམ་དག་ཡེ་ཤེས་ཀྱི་མིག་ཐོབ་པས་བླ་མེད་ཡང་དག་པའི་ཡེ་ཤེས་ཀྱི་རོལ་པ་སྒྱུ་འཕྲུལ་དྲྭ་བའི་དཀྱིལ་འཁོར་རྟེན་དང་བརྟེན་པར་བཅས་པ་མངོན་སུམ་དུ་མཐོང་བའི་མོས་པ་མཛོད།
སློབ་དཔོན་གྱིས་ཕྱག་ཤིང་ཐོགས་ལ། ཧོཿ ཆེ་མཆོག་ཁྲག་འཐུང་སྤྲུལ་པའི་གཞལ་ཡས་ཆེན་པོ་འདི་མཇལ་བ་ནི་ཁྱེད་རང་རྣམས་ཀྱང་ལས་དང་སྐལ་བར་ལྡན་པ་ཡིན་པས༔ ལེགས་པར་ལྟོས་ཤིག༔ དང་པོ་དཀྱིལ་འཁོར་འདི་ལ་སྒོ་བརྒྱད་ཡོད་པ་ནི༔ སྒོ་བརྒྱད་རྣམ་པར་ཐར་པ་བརྒྱད་ཀྱི་བརྡ༔ ལོགས་བཅུ་དྲུག་ནི་འཁོར་འདས་གཉིས་ཀྱི་ས་མཚམས་འབྱེད་པ་རིག་པའི་ལྷ་མོ་བཅུ་དྲུག་གི་བརྡ༔ རྨང་རྡོ་རྗེ་རྒྱ་གྲམ་ནི་མི་ཤིགས་པའི་ཏིང་འཛིན་བརྟན་པའི་བརྡ༔ རྩིག་པ་ལྔ་ནི་ཡེ་ཤེས་ལྔའི་བརྡ༔ འདོད་སྣམ་དམར་བར་ལྷ་མོས་བརྒྱན་པ་ནི་ཤེས་རབ་ཀྱི་བུད་མེད་རྣམས་ཀྱིས་འཁོར་བའི་བག་ཆགས་བསྲེགས་པའི་བརྡ༔
ཕ་གུ་སེར་ཞིང་དྲྭ་ཕྱེད་ནག་པ་ནི༔ ཕོ་བྲང་ལ་བརྟེན་ནས་ཡེ་ཤེས་ཀྱི་ཁྲོ་བོ་སྤྲུལ་པའི་བརྡ༔ མདའ་ཡབ་པུ་ཤུ་བ་གམ་ལ་ཐོད་པས་བརྒྱན་པ་ནི༔ ཕྱིའི་ལོག་རྟོག་ངན་པའི་བྱད་མ་སྒྲོལ་བའི་བརྡ༔ ཐོག་སྟེང་ཐམས་ཅད་མི་ལྤགས་དང་རུས་རྒྱན་ལ་སོགས་པས་བརྒྱན་པ་ནི་ཉོན་མོངས་མ་སྤངས་པར་གནས་སུ་དག་ནས་རང་བྱུང་གི་ངོ་བོར་ཡོན་ཏན་ལྷུན་གྲུབ་ཏུ་རྫོགས་པའི་བརྡ༔ ཆོས་འཁོར་ལ་མེ་དཔུང་དང་ཁྱུང་ཆེན་གྱིས་བརྒྱན་ཅིང་དུར་ཁྲོད་ཀྱི་བཀོད་པ་རྫོགས་པ་ནི་ཞི་བའི་རང་མདངས་ལ་ཁྲོ་བོའི་ཟེར་འགྱེད་པའི་བརྡ༔ ཕྱི་རོལ་རྡོ་རྭ་དང་དུར་ཁྲོད་མེ་རིས་བསྐོར་བ་ནི༔ ཁྲག་འཐུང་སྤྲུལ་པའི་དཀྱིལ་འཁོར་ལ་འགྱུར་བ་མེད་པའི་བརྡ༔ དྲྭ་མིག་དང་༔ མེ་ལོང་༔
རྡོ་རྗེ༔ ཕུར་པ༔ རལ་གྲི༔ རྒྱལ་མཚན༔ མདའ་དར་གྱིས་བརྒྱན་པ་ནི༔ ཡེ་ནས་ཀཱི་ལ་ཡ་སྲུང་བའི་གུར་ཁང་དགུ་དང་ལྡན་པའི་བརྡ༔ ཀ་རྒྱན་གནམ་རྒྱན་ཡོལ་བས་མཛེས་པ་ནི་གཞིའི་དཀྱིལ་འཁོར་ལམ་གྱི་གསལ་མདངས་དུ་མས་མཚོན་པའི་བརྡ༔ ཕྱི་ནང་གི་མཆོད་གཏོར་རྒྱ་ཆེན་པོར་བཤམས་པ་ནི་སྐལ་ལྡན་རྗེས་འཇུག་རྣམས་མཆོག་ཐུན་སྨིན་གྲོལ་གྱི་ལམ་མཆོག་ཟབ་མོ་ལ་འགོད་པའི་བརྡའོ༔ དེ་ལྟར་དཀྱིལ་འཁོར་ཀྱི་རྣམ་བཤད་ལེགས་པར་ཐོབ་པས་དེང་ཕྱིན་ཆད་དཀྱིལ་འཁོར་ཕྱི་ནང་བསྐྱེད་རྫོགས་གི་བྱ་བར་ལས་སུ་རུང་བའི་སྐལ་ལྡན་དུ་བྱས་སོ༔ དེ་ལྟར་བརྡ་དོན་རྟགས་གསུམ་ཡོངས་སུ་རྫོགས་པའི་ཕྱི་སྣང་སྲིད་དག་པ་རབ་འབྱམས་ཀྱི་དཀྱིལ་འཁོར།
ནང་རྡོ་རྗེ་ཕུང་པོ་ལུས་ཀྱི་དཀྱིལ་འཁོར། གཞན་གདོད་ནས་བཞུགས་པའི་གནས་ཡུལ་གྱི་དཀྱིལ་འཁོར་གསུམ། རང་རིག་བདེ་བ་ཆེན་པོའི་ཡེ་ཤེས་ཀྱི་རྩལ་དང་རོལ་པ་ཉི་མ་དང་འོད་ཟེར་གྱི་ཚུལ་དུ་སྐད་ཅིག་འདུ་འབྲལ་མེད་པར་བཞུགས་པའི་རང་ཞལ་རང་རིག་འཕོ་འགྱུར་མེད་པའི་ཡེ་ཤེས་དེ་ཉིད་མངོན་སུམ་དུ་མཐོང་བའི་མོས་པ་མཛོད། ། ཅེས་དེ་དག་གིས་དཀྱིལ་འཁོར་དུ་འཇུག་པའི་ཆོས་རྣམས་གྲུབ་སྟེ་དངོས་གཞིའི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། དོན་དམ་པར་རྩ་བ་གསུམ་དང་སྐུ་གསུམ་མཆོག་གསུམ་རྣམས་གཞན་ནས་གཤེགས་བཞུགས་བྱར་མེད་དེ་ཡེ་ཤེས་པའི་རྡོ་རྗེ་གསུམ་དང༌། རང་གི་གཉུག་མའི་སྒོ་གསུམ་དབྱེར་མི་ཕྱེད་པའི་ངང་ནས་སྣོད་བཅུད་སྣང་གྲགས་རིག་གསུམ། ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་བྱའོ་སྙམ་པས་འདིའི་རྗེས་ཟློས་མཛོད། ཧོཿ ཧེ་རུ་ཀ་པའི་དཀྱིལ་འཁོར་དུ༔ ཡང་དག་སྐལ་ལྡན་འཇུག་མཛད་ཕྱིར༔
སྨིན་གྲོལ་དབང་མཆོག་བསྐུར་དུ་གསོལ༔ ཨོཾ་བཛྲ་ཏིཥྛ་ལྷན༔ ཨ་བེ་ཤ་ཡ་ཨ་ཨཱཿ དེ་ནས་དངོས་གཞི་ཁྱད་པར་གྱི་དབང་ནི། དེ་ལ་སྤྱིར་དབང་གི་ངོ་བོ་ནི། རྒྱུ་གཉིས་དང་རྐྱེན་བཞི་འཚོགས་པ་ལ་བརྟེན་ནས་གོ་འཕང་གི་ཆོས་རྒྱུད་ལ་འཇོག་པར་བྱེད་པ་སྟེ། དང་པོ་ལའང་གཉིས་ལས་དེའང་མཚུངས་ལྡན་གྱི་རྒྱུ་ནི་གདོད་ནས་རང་ཆས་སུ་ཞུགས་པའི་ཆོས་ཉིད་དེ། བྱེ་བྲག་ཏུ་ཕུང་ཁམས་སྐྱེ་མཆེད་ལྷར་གནས་པ་བུམ་དབང་གི་མཚུངས་ལྡན། ངག་རླུང་ཡི་གེ་དང་བཅས་པ་སྔགས་སུ་གནས་པ་གསང་དབང་གི་མཚུངས་ལྡན་ནོ། ཁམས་ཀྱི་དྭངས་མ་བདེ་ཆེན་དུ་འདུག་པ་ཤེར་དབང་གི་མཚུངས་ལྡན།
སེམས་ཆོས་སྐུར་གནས་པ་བཞི་པ་སྟེ། དེ་དང་དེའི་མཚུངས་ལྡན་ནོ། དབང་མཆོག་རྒྱལ་པོའི་རྒྱུད་ལས། དབང་མཆོག་རང་ལ་མེད་གྱུར་ན། ། བསྐུར་བས་འཐོབ་པར་ག་ལ་འགྱུར། ། བྲ་སྲན་འབྲས་བུའི་དབང་བསྐུར་ཡང༌། ། དེ་ལ་འབྲས་ཀྱི་དངོས་སྣང་མེད། ། ཅེས་གསུངས་སོ། གཉིས་པ་ལྷན་ཅིག་བྱེད་རྒྱུ་ནི། སློབ་དཔོན་ལྟ་དགོངས་དང་ལྡན་པས་བྱིན་གྱིས་བརླབས་ཤིང་རབ་ཏུ་གནས་པའི་དབང་རྫས་ཁྱད་པར་ཅན་ནུས་པ་དང་ལྡན་པའོ། །
རྐྱེན་བཞི་ནི། དད་བརྩོན་བརྟུལ་ཞུགས་དང་ལྡན་པའི་སློབ་བུ་རྒྱུའི་རྐྱེན། སློབ་མའི་རྒྱུད་སྨིན་ནུས་པའི་མཚན་ཉིད་ཀུན་ཚང་གི་སློབ་དཔོན་བདག་པོའི་རྐྱེན། བརྒྱུད་པའི་མན་ངག་ལྡན་ཞིང་གཞུང་ལྟར་ཆོ་གའི་ཡན་ལག་ཚང་བའི་ནུས་པ་ཁྱད་པར་ཅན་དམིགས་པའི་རྐྱེན། སྔ་མ་སྔ་མས་གོ་ཕྱེས་ནས་ཕྱི་མ་ཕྱི་མས་འབྱུང་ཞིང་བརྡ་དོན་འཕྲོད་པ་དེ་མ་ཐག་པའི་རྐྱེན། དེ་ལྟ་བུའི་རྒྱུ་རྐྱེན་གྱི་ཆོས་དྲུག་འཚོགས་པ་ལ་བརྟེན་ཏེ། གོ་འཕང་གི་ཆོས་དབང་གི་ཡེ་ཤེས་རྒྱུད་ལ་འཇོག་པའི་ལས་ཀྱི་ཐར་པའི་མྱུ་གུ་མངོན་དུ་བསྐྱེད་པའམ། སྐྱེ་ངེས་ཀྱི་ནུས་རུང་དུ་སྨིན་པར་བྱེད་པའམ། ངེས་ཚིག་ནི། གཏོར་བླུགས་ཏེ།
སྒོ་གསུམ་གྱི་དྲི་མ་འཁྲུས་པའི་ཆ་ནས་གཏོར་བ་དང༌། འབྲས་བུ་ཡེ་ཤེས་ཀྱི་ནུས་པ་ཁྱད་པར་ཅན་འཇོག་པའི་ཆ་ནས་བླུགས་པ་སྟེ། བརྟག་གཉིས་ལས། གཏོར་དང་བླུགས་པ་ཞེས་བྱ་བས། ། དེས་ན་དབང་ཞེས་བརྗོད་པར་བྱ། ཞེས་དང༌། དབྱེ་བ་ནི། སྤྱིར་གང་ཟག་གི་རྒྱུད་ཚོད་དང་སྦྱར་ཏེ། སྨིན་བྱེད་རྒྱུའི་དབང༌། གྲོལ་བྱེད་ལམ་གྱི་དབང༌།
མཐར་ཕྱིན་པ་འབྲས་བུའི་དབང་སྟེ་གསུམ་དུ་བཞག་པ་དང༌། རྣམ་པ་བྱེ་བྲག་རྒྱུད་སྡེའི་དབང་གི་བབས་སོ་མི་འདྲ་བ་བཞིར་བཞག་པ་སོགས་མཐའ་ཡས་ཀྱང༌། གསང་བ་བླ་མེད་ཀྱི་སྐབས་འདིར། སྙིང་པོའི་རྒྱུད་ཕྱི་མར། བུམ་པ་གསང་བ་ཤེས་རབ་དང༌། ། དེ་མ་ཐག་པའི་བཞི་པའོ། ། ཞེས་དབང་བཞིར་ངེས་པ་ཡིན་ནོ། ། དེ་ལྟར་དབང་བསྐུར་ཐོབ་པའི་ཕན་ཡོན་ཀྱང༌། གནས་སྐབས་གྲོལ་བྱེད་ཀྱི་གདམས་པ་ཟབ་མོ་གདབ་པའི་སྣོད་དུ་རུང་ཞིང༌། མཐར་ཐུག་སྐུ་བཞི་ཡེ་ཤེས་ལྔའི་བདག་ཉིད་ཕྲིན་ལས་བཞི་རྫོགས་ཀྱི་ངོ་བོར་སངས་རྒྱས་པ་ཡིན་ཏེ།
རིན་ཆེན་སྤུངས་པའི་རྒྱུད་ལས། གང་ཞིག་དབང་བསྐུར་འཛིན་པ་ཡི། ། སངས་རྒྱས་སྐུ་ལ་འདི་ཡིས་རེག ། འདི་ལ་སྐྱེས་བུའི་དབང་ཐོབ་ན། ། རིག་པའི་སྐུ་ལ་རང་དབང་ཐོབ། ། ཅེས་སོ། ། དབང་ཚུལ་བཞིན་དུ་མ་ཐོབ་པར། ། ཡེ་ཤེས་ཀྱི་ལྷའི་བསྙེན་སྒྲུབ་ལྟ་ཅི། རྒྱུད་ཚིག་ཀློག་པ་དང་ཕྲིན་ལས་ཀྱི་ཚིག་ཤར་གྱེར་བ་ལའང་མི་དབང་སྟེ། ཕྱག་ཆེན་ཐིག་ལེ་ཁ་སྦྱོར་ལས།
དབང་མ་ཐོབ་ལ་དངོས་གྲུབ་མེད། ། བྱེ་མ་བཙིར་བར་མར་མེད་བཞིན། ། དེ་བས་དབང་བསྐུར་དམ་པ་ནི། ། རབ་ཏུ་འབད་པས་བླང་བར་བྱ། ཞེས་སོགས་རྒྱ་ཆེར་གསུངས་ལ། དེའང་བླ་མེད་ཀྱི་རྒྱུད་སྡེར་བུམ་གསང་ཤེར་ཡེ་ཚིག་གི་དབང་བཞི་གྲགས་ཆེ་ལ། རེ་རེ་ལའང་ནང་གསེས་ཀྱི་དབྱེ་བ་དུ་མར་འབྱུང་བ་ལས། འདི་ནི་སྒྱུ་འཕྲུལ་གསང་བ་སྙིང་པོ་ལས། དད་བརྩོན་བརྟུལ་ཞུགས་རབ་རྟོགས་ན། ། ཕན་པའི་དབང་སྦྱིན་ནུས་པའི་དབང༌། །
རིམ་པ་བཞིན་དུ་སྦྱིན་པར་བྱ། ཞེས་གསུངས་པ་ལྟར། དང་པོ་བུམ་དབང་ལའང་ཕྱིའི་དྲི་མ་འཁྲུད་པར་བྱེད་པ་བུམ་པའི་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བའི་སྐལ་བ་སྟེར་བར་བྱེད་པ་རྫས་དབང༌། དེ་ཁོ་ན་ཉིད་ཕྲིན་ལས་ཁམས་གསུམ་ཡོངས་སྒྲོལ་གྱི་དབང་དང་བཞི་ལས། ཐོག་མར་བུམ་པ་འདི་ཉིད་གདོས་བཅས་ཐ་མལ་པ་མ་ཡིན་པར་ཕྱི་བུམ་པའི་རྣམ་པ་ལ། ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་ཁྲག་འཐུང་ཁྲོ་རྒྱལ་ཡུམ་དང་བཅས་པ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པས། རིམ་བཞིན་མགྲིན་པ།
སྙིང་ཁ། ལྟེ་བ། གསང་གནས་སོགས་རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་དུ་ལུས་ཀྱི་སྒོ་ནས་བསགས་པའི་སྡིག་སྒྲིབ་དང་ལས་ཉོན་ཐམས་ཅད་དྲི་མ་མེད་པར་སྦྱངས། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད། ། ཅེས་བརྡ་སྦྱར་ནས། བུམ་པ་ཐོགས་ལ༔ ཧཱུྃ༔ བུམ་པ་མི་ཤིགས་ཆོས་སྐུའི་གཞལ་ཡས་ཁང་༔ བཅུད་ནི་ཆེ་མཆོག་ཡི་དམ་ལྷ་ཡི་དངོས༔
དེང་འདིར་སྐལ་ལྡན་ཁྱོད་ལ་དབང་བསྐུར་བས༔ ཆེ་མཆོག་འདུས་པ་སྐུ་ཡི་དབང་ཐོབ་ཤོག༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་ཞིང་ཉོན་མོངས་པ་ལྔའི་སྒྲིབ་པ་དག ། ཕུང་པོ་ལྔ་གནས་གྱུར། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་སྣང་བ་མཐའ་ཡས་ཡབ་ཡུམ་གྱིས་དབུ་བརྒྱན་པར་གྱུར་པ་དེ་ལ། སངས་རྒྱས་བྱང་སེམས་ཀྱི་དཀྱིལ་འཁོར་ལྷ་ཚོགས་རྣམས་ཀྱིས་མཆོད་པ་བསམ་གྱིས་མི་ཁྱབ་པས་མཆོད་ཅིང༌།
བཀྲ་ཤིས་པའི་ཚིག་དང་མེ་ཏོག་གི་ཆར་དབབ། རོལ་མོའི་སྒྲ་དབྱངས་དུ་མ་དང་བཅས་པས་ཁམས་གསུམ་ཆོས་ཀྱི་རྒྱལ་པཽར་མངའ་གསོལ་བའི་མོས་པ་མཛོད། བྱས་ལ། ཨརྒྷཾ་ སོགས་ཀྱིས་མཆོད། མེ་ཏོག་གཏོར་ཞིང༌། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག ། སེམས་ཅན་མ་ལུས་བསྐྱེད་པའི་བདེ་བ་ཆེན་པོ་སྟེ། ། དེས་ནི་དེང་ཁྱེད་དབང་བསྐུར་མཆོག་ལ་བཀྲ་ཤིས་ཤོག ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔
ཞེས་མེ་ཏོག་དོར་ཞིང་མཎྜལ་ཕུལ༔ གཉིས་པ་ནང་ནུས་པ་འཇུག་པར་བྱེད་པ་ལ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བ་ལ། ཁྱེད་རང་རྣམས་ཀྱིས་སྒོ་གསུམ་ལྷའི་རང་བཞིན་དུ་ཡེ་ནས་གནས་པ་ལ་དེ་ལྟར་ཡིན་པར་ངེས་ཤེས་བསྐྱེད་ཅིང༌། སློབ་དཔོན་དཀྱིལ་འཁོར་གྱི་གཙོ་བོ་དངོས་སུ་མོས་པ་བསྐྱེད་ལ། འོག་མིན་གྱི་ཞིང་རབ་འབྱམས་དང༌། ཁྱད་པར་དུ་མདུན་བསྐྱེད་ཀྱི་གཙོ་བོ་ལས་མར་མེ་གཅིག་ལས་གཉིས་མཆེད་ཀྱི་རྣམ་པར་གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་པ་འཕྲོས་ཏེ་ཁྱེད་རང་རྣམས་ལ་སིབ་སིབ་ཐིམ་པས་གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད། དེ་ནས་ཀཱི་ལ་ཡ་ཁྲོ་རྒྱལ་གྱི་སྐུ་སྤྱི་བོར་བཞག་ཅིང༔ ཧཱུྃ༔ ཁྲོ་རྒྱལ་ཆེ་མཆོག་སྟོབས་འདུས་པ༔
འཇིགས་བྱེད་གར་གྱི་ཉམས་དགུ་ལྡན༔ སྐུ་གསུང་ཐུགས་མཆོག་འདུས་པའི་དཔལ༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཟིལ་གནོན་རྩལ་གྱི་སྐུ་ཐོགས་ལ༔ ཁྱེད་རང་རྣམས་ལ་གུ་རུ་སྣང་སྲིད་ཟིལ་གནོན་གྱི་དབང་བསྐུར་བས། གཉིས་སྣང་གི་ཆོས་ཐམས་ཅད་གཉིས་མེད་ཡེ་ཤེས་ཀྱི་རྒྱས་ཐེབས་ཤིང་ངོ་བོ་ཉིད་ཀྱི་སྐུ་མངོན་དུ་གྱུར་པའི་དབང་དམ་པ་ཐོབ་པར་གྱུར་ཅིག ། ཧཱུྃ༔
རིག་འཛིན་འདུས་པའི་བདག་ཉིད་མཆོག༔ བདུད་འདུལ་དྲེགས་པ་ཟིལ་གནོན་རྩལ༔ མཁའ་འགྲོ་རིག་མའི་ཚོགས་དང་བཅས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་དྲེགས་པ་ཁྲག་འཐུང་ནག་པོ་ཐོགས་ལ༔ ཧཱུྃ༔ མ་ཧཱ་གུ་རུ་ཟིལ་གནོན་རྩལ༔
བདུད་དང་མུ་སྟེགས་འདུལ་མཛད་པ༔ དྲག་སྔགས་དམོད་པ་ཧེ་རུ་ཀས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་བྱ་ཁྱུང་ཐོགས་ཏེ༔ ཁྱེད་རང་རྣམས་ལ་དཀྱིལ་འཁོར་གྱི་གཙོ་བོ་དབང་ཆེན་ཆེ་མཆོག་ཀི་ལ་ཡའི་དབུ་གཙུག་ཏུ་རྩལ་ཆེན་ཡེ་ཤེས་ཀྱི་བྱ་ཁྱུང་མེ་ཟེར་དང་གནམ་ལྕགས་ཀྱི་ཚྭ་ཚྭ་འཕྲོ་བ། ཀྲང་ཀྲིང་འཇིགས་པའི་སྒྲ་དང་བཅས་པ་ནམ་མཁའ་གང་བར་བྱོན་ཁྱེད་རང་རྣམས་ཀྱི་སྤྱི་བོར་བརྒྱན་པས། སྒོང་ཆག་གི་ཁྱུང་བཞིན་འཁོར་བ་ལ་ཇི་མི་སྙམ་པའི་ཐུགས་རྗེ་ཐོགས་པ་མེད་པས་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད།
དེ་ནས་ཁྱུང་ཆེན་རིགས་ལྔ་ཐོགས་ལ༔ ཧཱུྃ༔ ཁྲོ་རྒྱལ་སྤྲུལ་པའི་ག་རུ་ཌཿ ཀླུ་གཉན་ས་བདག་གཉེན་པོ་ཆེ༔ ནད་རིམས་དལ་ཡམས་འཇོམས་མཛད་པ༔ བྱ་ཁྱུང་རིགས་ལྔའི་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་འཇམ་དཔལ་གྱི་ཙཀླི་དཔྲལ་བར་བཞག་ཅིང་༔
ཧོཿ ཁྱེད་རང་རྣམས་ལ་བཅོམ་ལྡན་འདས་སྐུ་མཆོག་འཇམ་དཔལ་གཤིན་རྗེའི་གཤེད་ཀྱི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་སྐུ་ཡི་བདག་ཉིད་ཡོངས་སུ་རྫོགས་པའི་གཟི་བརྗིད་ཆེན་པོ་དབང་ཐོབ་པར་གྱུར་ཅིག ། ཧཱུྃ༔ སྐུ་ཡི་གཟི་བརྗིད་གཤིན་རྗེའི་གཤེད༔ མི་བཟད་བསྐལ་པའི་མེ་རི་འབར༔ སྟོབས་འདུས་དཔའ་བོ་ཆེན་པོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ
ཨཱཿཧཱུྃ་ཕཊ྄ཿ
རྟ་མགྲིན་གྱི་ཙཀླི་མགྲིན་པར་བཞག་ཅིང་༔ ཧོཿ ཁྱེད་རང་རྣམས་ལ་བཅོམ་ལྡན་འདས་གསུང་མཆོག་པདྨ་དབང་ཆེན་གྱི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་གསུང་བདག་ཉིད་ནུས་མཐུ་ཆེན་པོ་ཡོངས་སུ་རྫོགས་པའི་དབང་ཐོབ་པར་གྱུར་ཅིག ། ཧཱུྃ༔ གསུང་གི་དབང་ཕྱུག་ཧེ་རུ་ཀཿ དྲག་སྔགས་བདག་པོ་དབང་གི་སྐུ༔ འབར་བའི་ཁྲོ་རྒྱལ་ཆེན་པོ་ཡིས༔ སྐལ་ལྡན་བུ་ལ་དབང་བསྐུར་རོ༔
ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཕྱག་རྡོར་གྱི་ཙཀླི་སྙིང་ཁར་བཞག་ཅིང༔ ཧོཿ ཁྱེད་རང་རྣམས་ལ་བཅོམ་ལྡན་འདས་ཐུགས་མཆོག་གསང་བདག་ཕྱག་ན་རྡོ་རྗེའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་ཐུགས་ཀྱི་བདག་ཉིད་ཡེ་ཤེས་ཆེན་པོ་ཡོངས་སུ་རྫོགས་དབང་ཆེན་པོ་ཐོབ་པར་གྱུར་ཅིག ། ཧཱུྃ༔ ཐུགས་མཆོག་མི་གཡོ་གཏུམ་ཆེན་དཔལ༔ ནུས་པའི་རྩལ་ལྡན་རྡོ་རྗེའི་མེ༔
ཁྲོ་རྒྱལ་གསང་བདག་ཆེན་པོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཁྲོ་མོ་ལྟེ་བར་བཞག་ཅིང༔ ཧོཿ ཁྱེད་རང་རྣམས་ལ་ཡོན་ཏན་ཡེ་ཤེས་ཀྱི་མཁའ་འགྲོ་མའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་ཡོན་ཏན་ཡིད་བཞིན་ཡོངས་སུ་རྫོགས་པའི་དབང་ཆེན་པོ་ཐོབ་པར་གྱུར་ཅིག ། ཧཱུྃ༔
སྲིད་གསུམ་མངའ་བདག་ཁྲོས་པའི་སྐུ༔ བདུད་འདུལ་ཆེན་མོ་འབར་བའི་གཟུགས༔ ལས་བཞིའི་དབང་མོ་ཆེན་མོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཡཀྴ་མེ་དབལ་གྱི་ཙཀླི་གསང་བར་བསྐུར་ལ༔ ཧོཿ ཁྱེད་རང་རྣམས་ལ་བདུད་འདུལ་ཕྲིན་ལས་ཡཀྴ་མེ་དབལ་གྱི་དབང་བསྐུར་བས།
བདེ་བར་གཤེགས་པ་ཐམས་ཅད་ཀྱི་ཕྲིན་ལས་ཡོངས་སུ་རྫོགས་པའི་བདག་ཉིད་ལས་བཞི་ལྷུན་གྲུབ་ཆེན་པོ་དབང་ཐོབ་པར་གྱུར་ཅིག ། ཧཱུྃ༔ ཁྲོ་རྒྱལ་ཀུན་གྱི་སྟོབས་འདུས་པ༔ གཟི་བྱིན་མཐུ་སྟོབས་རྩལ་དང་ལྡན༔ དགྱེས་པའི་དབང་ཕྱུག་སྟོན་མཛད་པ༔ ཡཀྴ་ཁྲོ་བོས་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཡང་བཛྲ་ཀཱི་ལ་ཡ་ཐོགས་ནས༔
ཁྱེད་རང་རྣམས་ལ་དཔལ་ཆེན་བཛྲ་ཀཱི་ལ་ཡ་ཡབ་ཡུམ་སྲས་དང་བཅས་པའི་དབང་བསྐུར་བས། ཞི་བའི་ཕྲིན་ལས་མ་ལུས་པ་ལྷུན་གྱིས་གྲུབ་པའི་དབང་དམ་པ་ཐོབ་པར་གྱུར་ཅིག ། ཧཱུྃ༔ ཆེ་མཆོག་བཛྲ་ཀཱི་ལ་ཡ༔ ཡབ་ཡུམ་སྤྲུལ་པའི་སྲས་དང་བཅས༔ སྐལ་ལྡན་བུ་ལ་དབང་བསྐུར་རོ༔ ནད་གདོན་ཞི་བའི་དབང་ཐོབ་ཤོག༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ
དེ་ནས་རཏྣ་ཀཱི་ལ་ཡ་ཐོགས་ནས༔ ཁྱེད་རང་རྣམས་ལ་དཔལ་ཆེན་རཏྣ་ཀཱི་ལ་ཡ་ཡབ་ཡུམ་སྲས་དང་བཅས་པའི་དབང་བསྐུར་བས། རྒྱས་པའི་ཕྲིན་ལས་མ་ལུས་པ་ལྷུན་གྱིས་གྲུབ་པའི་དབང་དམ་པ་ཐོབ་པར་གྱུར་ཅིག ། ཧཱུྃ༔ ཆེ་མཆོག་རཏྣ་ཀཱི་ལ་ཡ༔ ཡབ་ཡུམ་སྤྲུལ་པའི་སྲས་དང་བཅས༔ སྐལ་ལྡན་བུ་ལ་དབང་བསྐུར་རོ༔ ཚེ་བསོད་རྒྱས་པའི་དབང་ཐོབ་ཤོག༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ
ཨཱཿཧཱུྃ་ཕཊ྄ཿ དེ་ནས་པདྨ་ཀཱི་ལ་ཡ་ཐོགས་ནས༔ ཁྱེད་རང་རྣམས་ལ་དཔལ་ཆེན་པདྨ་ཀཱི་ལ་ཡ་ཡབ་ཡུམ་སྲས་དང་བཅས་པའི་དབང་བསྐུར་བས། དབང་གི་ཕྲིན་ལས་མ་ལུས་པ་ལྷུན་གྱིས་གྲུབ་པའི་དབང་དམ་པ་ཐོབ་པར་གྱུར་ཅིག ། ཧཱུྃ༔ ཆེ་མཆོག་པདྨ་ཀཱི་ལ་ཡ༔ ཡབ་ཡུམ་སྤྲུལ་པའི་སྲས་དང་བཅས༔ སྐལ་ལྡན་བུ་ལ་དབང་བསྐུར་བས༔ ཁམས་གསུམ་དབང་སྡུད་དབང་ཐོབ་ཤོག༔ ཨོཾ་ཨཱཿཧཱུྃ༔
མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཀརྨ་ཀཱི་ལ་ཡ་ཐོགས་ནས༔ ཁྱེད་རང་རྣམས་ལ་དཔལ་ཆེན་ཀརྨ་ཀཱི་ལ་ཡ་ཡབ་ཡུམ་སྲས་དང་བཅས་པའི་དབང་བསྐུར་བས། དྲག་པོའི་ཕྲིན་ལས་མ་ལུས་པ་ལྷུན་གྱིས་གྲུབ་པའི་དབང་དམ་པ་ཐོབ་པར་གྱུར་ཅིག ། ཧཱུྃ༔ ཆེ་མཆོག་ཀརྨ་ཀཱི་ལ་ཡ༔ ཡབ་ཡུམ་སྤྲུལ་པའི་སྲས་དང་བཅས༔ སྐལ་ལྡན་བུ་ལ་དབང་བསྐུར་བས༔ དགྲ་བགེགས་ཚར་གཅོད་དབང་ཐོབ་ཤོག༔
ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་རྡོ་རྗེ་མཁའ་འགྲོ་ཐོགས་ལ༔ ད་ཁྱེད་རང་རྣམས་ལ་ཡུམ་ཆེན་རྡོ་རྗེ་མཁའ་འགྲོ་མའི་དབང་བསྐུར་བས། ཞེ་སྡང་གནས་སུ་དག་སྟེ་མེ་ལོང་ཡེ་ཤེས་ཀྱི་སྐུ་མངོན་དུ་གྱུར་པའི་མོས་པ་མཛོད། ཧཱུྃ༔ ཡུམ་ཆེན་རྡོ་རྗེ་མཁའ་འགྲོ་མ༔ ཞེ་སྡང་གཞོམ་ཕྱིར་ཁྲོས་མའི་སྐུ༔ བདེ་ཆེན་དཔའ་བོ་དགྱེས་མཛད་མས༔
སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་རིན་ཆེན་མཁའ་འགྲོ་ཐོགས་ལ༔ ཁྱེད་རང་རྣམས་ལ་ཡུམ་ཆེན་རིན་ཆེན་མཁའ་འགྲོའི་དབང་བསྐུར་བས། ང་རྒྱལ་གནས་སུ་དག་སྟེ་མཉམ་ཉིད་ཡེ་ཤེས་ཀྱི་སྐུ་མངོན་དུ་གྱུར་པའི་མོས་པ་མཛོད། ཧཱུྃ༔ ཡུམ་ཆེན་རཏྣ་མཁའ་འགྲོ་མ༔ ང་རྒྱལ་གཞོམ་ཕྱིར་ཁྲོས་མའི་སྐུ༔
བདེ་ཆེན་དཔའ་བོ་དགྱེས་མཛད་མས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་པདྨ་མཁའ་འགྲོ་ཐོགས་ལ༔ ཁྱེད་རང་རྣམས་ལ་ཡུམ་ཆེན་པདྨ་མཁའ་འགྲོའི་དབང་བསྐུར་བས། འདོད་ཆགས་གནས་སུ་དག་སྟེ་སོར་རྟོགས་ཡེ་ཤེས་ཀྱི་སྐུ་མངོན་དུ་གྱུར་པའི་མོས་པ་མཛོད། ཧཱུྃ༔ ཡུམ་ཆེན་པདྨ་མཁའ་འགྲོ་མ༔
འདོད་ཆགས་གཞོམ་ཕྱིར་ཁྲོས་མའི་སྐུ༔ བདེ་ཆེན་དཔའ་བོ་དགྱེས་མཛད་མས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ལས་ཀྱི་མཁའ་འགྲོ་ཐོགས་ལ༔ ཁྱེད་རང་རྣམས་ལ་ཡུམ་ཆེན་ལས་ཀྱི་མཁའ་འགྲོའི་དབང་བསྐུར་བས། ཕྲག་དོག་གནས་སུ་དག་སྟེ་བྱ་གྲུབ་ཡེ་ཤེས་ཀྱི་སྐུ་མངོན་དུ་གྱུར་པའི་མོས་པ་མཛོད། ཧཱུྃ༔
ཡུམ་ཆེན་ལས་ཀྱི་མཁའ་འགྲོ་མ༔ ཕྲག་དོག་གཞོམ་ཕྱིར་ཁྲོས་མའི་སྐུ༔ བདེ་ཆེན་དཔའ་བོ་དགྱེས་མཛད་མས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་སངས་རྒྱས་མཁའ་འགྲོ་ཐོགས་ལ༔ ཁྱེད་རང་རྣམས་ལ་ཡུམ་ཆེན་སངས་རྒྱས་མཁའ་འགྲོའི་དབང་བསྐུར་བས། གཏི་མུག་གནས་སུ་དག་སྟེ་ཆོས་དབྱིངས་ཡེ་ཤེས་ཀྱི་སྐུ་མངོན་དུ་གྱུར་པའི་མོས་པ་མཛོད།
ཧཱུྃ༔ ཡུམ་ཆེན་སངས་རྒྱས་མཁའ་འགྲོ་མ༔ གཏི་མུག་གཞོམ་ཕྱིར་ཁྲོས་མའི་སྐུ༔ བདེ་ཆེན་དཔའ་བོ་དགྱེས་མཛད་མས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཁྲོ་བཅུའི་ཙཀླི་ཐོགས་ལ༔ ཡང་ཁྱེད་རང་རྣམས་ལ་དཔལ་ཆེན་པོ་བདུད་འདུལ་ཁྲོ་བཅུ་ཡབ་ཡུམ་སྲས་དང་བཅས་པའི་དབང་བསྐུར་བས་ཕ་རོལ་ཕྱིན་པ་བཅུ་ཡོངས་སུ་རྫོགས།
ས་བཅུ་ཅིག་ཅར་དུ་བགྲོད་ཅིང༌། སྟོབས་བཅུའི་ཡོན་ཏན་ལ་མངའ་བརྙེས་པའི་དབང་དམ་པ་ཐོབ་པར་གྱུར་ཅིག ། ཧཱུྃ༔ ཆེ་མཆོག་སྤྲུལ་པའི་འོད་ཟེར་ལས༔ སྟེང་འོག་ཕྱོགས་བཅུའི་ཁྲོ་བོ་བཅུ༔ ས་བཅུ་མངའ་བའི་དབང་ཕྱུག་པའི༔ ཡབ་ཡུམ་གཉིས་མེད་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ
སྐུའི་གིང་ཆེན་ཐོགས་ལ༔ ཡང་ཁྱེད་རང་རྣམས་ལ་རྡོ་རྗེ་གིང་ཆེན་ཡབ་ཡུམ་གྱི་དབང་བསྐུར་བས། ཞེ་སྡང་རང་སར་དག་སྟེ་སྐུའི་ཕྲིན་ལས་ཡོངས་སུ་གྲུབ་པའི་མཐུ་ཐོབ་པར་གྱུར་ཅིག ། ཧཱུྃ༔ མེ་ལོང་ཡེ་ཤེས་ངོ་བོ་ཉིད༔ སྒྲོལ་གིང་ཡབ་ཡུམ་གཉིས་སུ་མེད༔ ཞེ་སྡང་ཆུ་ཁམས་དག་པ་ཡི༔ སྐུ་ཡི་གིང་ཆེན་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ
ཨཱཿཧཱུྃ་ཕཊ྄ཿ དེ་ནས་གསུང་གི་གིང་ཆེན་ཐོགས་ལ༔ ཡང་ཁྱེད་རང་རྣམས་ལ་པདྨ་གིང་ཆེན་ཡབ་ཡུམ་གྱི་དབང་བསྐུར་བས། འདོད་ཆགས་རང་སར་དག་སྟེ་གསུང་གི་ཕྲིན་ལས་ཡོངས་སུ་གྲུབ་པའི་མཐུ་ཐོབ་པར་གྱུར་ཅིག ། ཧཱུྃ༔ སོར་རྟོགས་ཡེ་ཤེས་ངོ་བོ་ཉིད༔ སྒྲོལ་གིང་ཡབ་ཡུམ་གཉིས་སུ་མེད༔ འདོད་ཆགས་མེ་ཁམས་གནས་དག་པའི༔ གསུང་གི་གིང་ཆེན་དབང་བསྐུར་རོ༔ ཨོཾ་ཨཱཿཧཱུྃ༔
མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཐུགས་ཀྱི་གིང་ཆེན་ཐོགས་ལ༔ ཡང་ཁྱེད་རང་རྣམས་ལ་བུདྡྷ་གིང་ཆེན་ཡབ་ཡུམ་གྱི་དབང་བསྐུར་བས། གཏི་མུག་རང་སར་དག་སྟེ་ཐུགས་ཀྱི་ཕྲིན་ལས་ཡོངས་སུ་གྲུབ་པའི་མཐུ་ཐོབ་པར་གྱུར་ཅིག ། ཧཱུྃ༔ ཆོས་དབྱིངས་ཡེ་ཤེས་ངོ་བོ་ཉིད༔ སྒྲོལ་གིང་ཡབ་ཡུམ་གཉིས་སུ་མེད༔ གཏི་མུག་མ་རིག་གནས་དག་པའི༔ ཐུགས་ཀྱི་གིང་ཆེན་དབང་བསྐུར་རོ༔
ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཡོན་ཏན་གིང་ཆེན་ཐོགས་ལ༔ ཡང་ཁྱེད་རང་རྣམས་ལ་རཏྣ་གིང་ཆེན་ཡབ་ཡུམ་གྱི་དབང་བསྐུར་བས། ང་རྒྱལ་རང་སར་དག་སྟེ་ཡོན་ཏན་གྱི་ལས་ཡོངས་སུ་གྲུབ་པའི་མཐུ་ཐོབ་པར་གྱུར་ཅིག ། ཧཱུྃ༔ མཉམ་ཉིད་ཡེ་ཤེས་ངོ་བོ་ཉིད༔ སྒྲོལ་གིང་ཡབ་ཡུམ་གཉིས་སུ་མེད༔ ང་རྒྱལ་ས་ཁམས་གནས་དག་པའི༔
ཡོན་ཏན་གིང་ཆེན་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཕྲིན་ལས་གིང་ཆེན་ཐོགས་ལ༔ ཡང་ཁྱེད་རང་རྣམས་ལ་ཀརྨ་གིང་ཆེན་ཡབ་ཡུམ་གྱི་དབང་བསྐུར་བས། ཕྲག་དོག་རང་སར་དག་སྟེ་ཕྲིན་ལས་ཡོངས་སུ་གྲུབ་པའི་མཐུ་ཐོབ་པར་གྱུར་ཅིག ། ཧཱུྃ༔ བྱ་གྲུབ་ཡེ་ཤེས་ངོ་བོ་ཉིད༔ སྒྲོལ་གིང་ཡབ་ཡུམ་གཉིས་སུ་མེད༔
ཕྲག་དོག་རླུང་ཁམས་གནས་དག་པའི༔ ཕྲིན་ལས་གིང་ཆེན་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ཤར་གྱི་སྒོ་མ་ཐོགས་ལ༔ ཡང་ཁྱེད་རང་རྣམས་ལ་བྱམས་པ་ཚད་མེད་ཀྱི་ངོ་བོ་ཤར་གྱི་སྒོ་སྐྱོང་མའི་དབང་བསྐུར་བས་རྟག་ལྟ་གནས་སུ་དག ། འཇིགས་པ་བརྒྱད་སོགས་ཞི་བའི་ལས་རབ་འབྱམས་ལ་དབང་འབྱོར་བར་མོས་ཤིག ། ཛཿ ཤར་ཕྱོགས་སྐྱོང་བའི་མ་མོ་ཆེ༔
བྱམས་པའི་འོད་ཟེར་སྟོན་མཛད་མ༔ འཇིགས་བརྒྱད་ཞི་མཛད་ཆེན་མོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ལྷོའི་སྒོ་མ་ཐོགས་ལ༔ ཡང་ཁྱེད་རང་རྣམས་ལ་སྙིང་རྗེ་ཚད་མེད་ཀྱི་ངོ་བོ་ལྷོའི་སྒོ་སྐྱོང་མའི་དབང་བསྐུར་བས་ཆད་ལྟ་གནས་སུ་དག ། འབྱོར་བ་དྲུག་སོགས་རྒྱས་པའི་ལས་རབ་འབྱམས་ལ་དབང་འབྱོར་བར་མོས་ཤིག ། ཧཱུྃ༔
ལྷོ་ཕྱོགས་སྐྱོང་བའི་མ་མོ་ཆེ༔ སྙིང་རྗེས་ཐར་ལམ་སྟོན་མཛད་མ༔ འབྱོར་དྲུག་རྒྱས་མཛད་ཆེན་མོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་ནུབ་ཀྱི་སྒོ་མ་ཐོགས་ལ༔ ཡང་ཁྱེད་རང་རྣམས་ལ་དགའ་བ་ཚད་མེད་ཀྱི་ངོ་བོ་ནུབ་ཀྱི་སྒོ་སྐྱོང་མའི་དབང་བསྐུར་བས་བདག་ཏུ་ལྟ་བ་གནས་སུ་དག ། མོས་བཞི་སོགས་དབང་གི་ལས་རབ་འབྱམས་ལ་དབང་འབྱོར་བར་མོས་ཤིག །
བྃཿ ནུབ་ཕྱོགས་སྐྱོང་བའི་མ་མོ་ཆེ༔ དགའ་བཞི་བདེ་སྟོང་བསྐྱེད་མཛད་མ༔ མོས་བཞིས་དབང་སྡུད་ཆེན་མོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ནས་བྱང་གི་སྒོ་མ་ཐོགས་ལ༔ ཡང་ཁྱེད་རང་རྣམས་ལ་བཏང་སྙོམས་ཚད་མེད་ཀྱི་ངོ་བོ་བྱང་གི་སྒོ་སྐྱོང་མའི་དབང་བསྐུར་བས་མཚན་མར་ལྟ་བ་གནས་སུ་དག །
དུག་ལྔའི་དགྲ་བགེགས་བསྒྲལ་བ་སོགས་དྲག་པོའི་ལས་རབ་འབྱམས་ལ་དབང་འབྱོར་བར་མོས་ཤིག ། ཧོཿ བྱང་ཕྱོགས་སྐྱོང་བའི་མ་མོ་ཆེ༔ བཏང་སྙོམས་འཁོར་འདས་ཤན་འབྱེད་མ༔ དགྲ་བགེགས་སྒྲོལ་མཛད་ཆེན་མོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ དེ་ལྟར་ལྷ་ཚོགས་རྣམས་གནས་སོ་སོར་ཐིམ་པས་ཆེ་མཆོག་པདྨ་དྲག་པོའི་ཀི་ལ་ཡ།
སྐུའི་རྣམ་འགྱུར་གང་དང་གང་གིས་འདུལ་བ་དེ་དང་དེའི་རྣམ་རོལ་འགག་མེད་སྣང་སྟོང་ཆུ་ཟླའི་གར་བཞིན་སྤྱོད་པའི་མཐུ་ཐོབ་པ་ཡིན་ནོ། ། དེ་ལྟར་ཕུང་ཁམས་སྐྱེ་མཆེད་དང་བཅས་པ་ཡེ་ཤེས་ལྷའི་སྒྱུ་འཕྲུལ་ཆེ་མཆོག་ཧེ་རུ་ཀ་དྲག་པོའི་ཕྱག་རྒྱར་རྫོགས་པ་ལ། དཔལ་ཆེན་པོའི་ཆེ་རྟགས་ཀྱི་ཆས་ཁམས་གསུམ་གྱི་གདུག་པ་ཅན་ཐམས་ཅད་ཚར་གཅོད་པའི་ཕྱིར། དུར་ཁྲོད་ཆས་བརྒྱད་ཀྱིས་དབང་བསྐུར་ཞིང་མངའ་གསོལ་བས་མ་མོ་མཁའ་འགྲོས་རྗེ་བོར་བསྐུར་ཏེ་དྲེགས་པ་ཐམས་ཅད་དབང་དུ་སྡུད་ཅིང༌། ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས་འགྲོ་བ་སྒྲོལ་བའི་གོ་ཆ་ཆེན་པོའི་དཔལ་སྟོབས་དང་ལྡན་པའི་མོས་པ་མཛོད། དུར་ཁྲོད་ཆས་བརྒྱད་ཐོགས་ལ། ཧཱུྃ༔ ཐོད་སྐམ་འབར་བའི་པྲོག་ཞུ་དང་༔ གླང་ཀོ་ཞིང་ལྤགས་ཆུ་སྲིན་གོས༔ སྦྲུལ་ཆུན་མགོ་ཕྲེང་རུས་པའི་རྒྱན༔
ཁྲག་ཞག་སྟག་ཤམ་དབང་བསྐུར་རོ༔ ཞེས་རྩ་སྔགས་བཅས་ཏེ་བསྐུར༔ དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས། བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང་དངོས་གྲུབ་རྣམ་པ་གཉིས་ལ་མངའ་བརྙེས་ཤིང་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ། ཧཱུྃ་མཐིང་ནག་གི་མཐར་སྔགས་ཕྲེང་གཡས་བསྐོར་དུ་འཁོར་བས་འོད་ཟེར་མེའི་ཚྭ་ཚྭ་དང་བཅས་རང་སྒྲ་འབྲུག་སྟོང་ལྡིར་བ་ལྟར་འཁོར་བའི་མོས་པ་མཛོད། ། ཅེས་རུ་རཀྴའི་བགྲང་ཕྲེང་སློབ་དཔོན་གྱིས་གཟུང་བ་སློབ་མར་སྦྱིན་ལེན་ཚུལ་གྱིས་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ
ཨཱཿཧཱུྃ་ཕཊ྄ཿ ཨོཾ་ཨཱཿཧཱུྃ༔ མ་ཧཱ་གུ་རུ་ཨརྩིག་ནིརྩིག་བཛྲ་བྷ་ར་ཧི་ཀྲོ་ཏི་ཀཱ་ལི་བཛྲ་ཀཱི་ལི་ཀཱི་ལ་ཡ་བཛྲ་རཏྣ་པདྨ་ཀརྨ་ཀཱི་ལ་ཡ་མཉྫུ་ཤྲཱི་ཧྱ་གྷྲྀ་ཝ་བཛྲ་པཱ་ཎི་ཌཱཀྐྀ་ཧ་རི་ནི་ས་ཡཀྴ་ཀཱ་ལ་ཧཱུྃ་ཕཊ྄ཿ ཨ་ཡ་མ་དུ་རུ་ཙ་ཤ་ན་ས་མ་ཡ་ཧཱུྃ་ཛཿ དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་མཁའ་ཁྱབ་ཏུ་འཕྲོས། དོན་གཉིས་བྱས། སླར་འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་གཟི་བརྗིད་རབ་ཏུ་འབར་ཞིང་བརྗོད་མེད་གྲགས་སྟོང་གསུང་རྡོ་རྗེ་མི་ཟད་པ་བརྒྱན་གྱི་འཁོར་ལོར་དབང་བསྒྱུར་བའི་མོས་པ་མཛོད། དེ་ཉིད་བརྟན་པའི་སླད་དུ་བྷནྡྷ་ཐོགས་ལ། ཧཱུྃ༔ བྷནྡྷ་དྲི་མེད་ལོངས་སྐུའི་རྩལ་སྣོད་མཆོག༔
བཅུད་ནི་དམ་ཚིག་ཡེ་ཤེས་མཁའ་འགྲོའི་རྫས༔ དེ་རིང་སྐལ་ལྡན་ཁྱོད་ལ་དབང་བསྐུར་བས༔ ཆེ་མཆོག་འདུས་པ་གསུང་གི་དབང་ཐོབ་ཤོག༔ ཅེས་རྩ་སྔགས་ཀྱིས་བསྐུར༔ དེ་ནས་རཀྴའི་ཕྲེང་བ་ཐོགས་ལ༔ ཧཱུྃ༔ དྲག་སྔགས་ཀུན་འདུས་ཁྲོ་རྒྱལ་མེ་ཕྲེང་ཅན༔ ཕྲིན་ལས་དམོད་པ་བོར་ཆོག་སྔགས་ཕྲེང་འདིས༔ དེ་རིང་སྐལ་ལྡན་ཁྱོད་ལ་དབང་སྐུར་རོ༔ ཆེ་མཆོག་འདུས་པ་ཕྲིན་ལས་དབང་ཐོབ་ཤོག༔
ཅེས་རྩ་སྔགས་དང་བཅས་ནས་བསྐུར་རོ༔ དེ་ནས་རྡོ་རྗེ་དྲིལ་བུ་ཐོགས་ནས༔ ཧོཿ དྲིལ་བུ་འདི་གཉིས་མེད་ལོངས་སྐུ་གྲགས་སྟོང་གི་གཟུགས་དང་ལྡན་པ་མགོ་བོ་རྡོ་རྗེ་ནི་ཐབས་ལ་སྐེ་བུམ་པ་ནི་གཞལ་ཡས་ཁང་༔ རྩ་བ་སྒྲ་ལྡན་ནི་ཤེས་རབ་ཡིན་པས༔ གཉིས་མེད་ཟུང་འཇུག་གི་དོན་དང་ལྡན་པ༔ སྒྲ་བཟླས་སྔགས་ཐམས་ཅད་བྲག་ཆ་ལྟ་བུའམ༔ པི་ཝཾ་གི་སྒྲ་ལག་པའི་འཕྲུལ་འཁོར་ལྟར་ཡིན་པར་ངོ་ཤེས་ནས༔ གཉིས་མེད་ཨ་ནུ་ཡོ་གའི་ངོ་སྤྲོད་ཐོབ་པ་ཡིན་ནོ༔ དེ་ལྟར་གསུང་སྔགས་ཀྱི་དབང་བསྐུར་བས་ངག་ཏུ་འཛིན་པ་རྣམ་པར་དག་ནས།
བདེ་བར་གཤེགས་པའི་གསུང་གི་སྙིང་པོར་ལོངས་སྤྱོད་ཅིང་དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ་འབྲས་བུ་ལོངས་སྤྱོད་རྫོགས་པའི་སྐུ་འཐོབ་པར་འགྱུར་རོ། ཞེས་རྟོགས་པ་བསྐྱེད། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བ་ལ། སློབ་དཔོན་སྤྱི་དཔལ་ཆེན་པོའི་ཐུགས་ཀ་ནས་ཡེ་ཤེས་ཀྱི་འོད་ཟེར་ཁྱེད་རང་རྣམས་ཀྱི་སྙིང་ཁར་མདུང་ཚུགས་སུ་ཟུག་པས་གཉིས་འཛིན་གྱི་རྟོག་པ་དག་སྟཻ་རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོ་མེ་ལོང་གཡའ་བྲལ་བའི་གཟུགས་སྣང་བཞིན་དབྱིངས་དང་རོལ་རྩལ་ཟུང་དུ་འཇུག་པ་རྒྱལ་བའི་དགོངས་པ་ཇི་བཞིན་མངོན་དུ་གྱུར་པའི་མོས་པ་མཛོད། དེ་ཉིད་བརྟན་པའི་ཆེད་དུ་དཀྱིལ་འཁོར་ཐོགས་ལ༔ ཧཱུྃ༔ ཆེ་མཆོག་འདུས་པ་བླ་མ་དྲག་པོ་རྩལ༔ ཡོངས་རྫོགས་ངོ་སྤྲོད་དཀྱིལ་འཁོར་འདུས་པའི་མཆོག༔ དེ་རིང་སྐལ་ལྡན་ཁྱོད་ལ་དབང་བསྐུར་རོ༔
ཆེ་མཆོག་འདུས་པ་ཐུགས་ཀྱི་དབང་ཐོབ་ཤོག༔ ཅེས་རྩ་སྔགས་བཅས་ཏེ་བསྐུར༔ དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ། འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད། གསུམ་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། ལོངས་སྤྱོད་དམ་རྫས་ཀྱི་དབང་བསྐུར་བ་ནི་ཐབས་ཤེས་དབྱེར་མེད་ཀྱི་གཏོར་མཆོད་ཕུན་སུམ་ཚོགས་པ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བ་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ དེ་ནས་གཏོར་མ་ཐོགས་ལ༔
ཧཱུྃ༔ ངོ་མཚར་རྨད་བྱུང་དགོས་འདོད་འབྱུང་བའི་དཔལ༔ རྩ་གསུམ་ཀུན་འདུས་འདོད་ཡོན་ལྷ་ཡི་གཏོར༔ དེ་རིང་སྐལ་ལྡན་ཁྱོད་ལ་དབང་བསྐུར་རོ༔ ཆེ་མཆོག་འདུས་པ་ཡོན་ཏན་དབང་ཐོབ་ཤོག༔ ཅེས་རྩ་སྔགས་བཅས་ཏེ་བསྐུར༔ དེ་ནས་ཚོགས་ཀྱི་ཡོ་བྱད་གཏད་ཅིང་༔ ཧཱུྃ༔ ངོ་བོར་འདོད་ཡོན་རྨད་དུ་བྱུང་༔ བྷ་ལིང་གཏོར་མཆོད་བླ་ན་མེད༔
ག་ཎ་ཚོགས་ཀྱི་འཁོར་ལོ་འདི༔ སྐལ་ལྡན་ཁྱོད་ལ་ཟས་སུ་སྦྱིན༔ ཞེས་རྩ་སྔགས་ཀྱིས་སྦྱིན༔ དེ་ནས་ཚོགས་ཆང་ཐོགས་ནས༔ ཧཱུྃ༔ རིན་ཆེན་རང་བྱུང་སྣོད་མཆོག་ཏུ༔ འབྲས་རྒུན་བུ་རམ་སྦྲང་གི་ཆང་༔ གཏམས་པའི་འཆི་མེད་བདུད་རྩི་འདི༔ སྐལ་ལྡན་ཁྱོད་ལ་སྐོམ་དུ་སྦྱིན༔ ཞེས་རྩ་སྔགས་ཀྱིས་སྦྱིན༔
དེ་ལྟར་དངོས་གྲུབ་ཡོན་ཏན་གྱི་དབང་བསྐུར་བས་དབུལ་ཕོངས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་བསྐུར་བ་ལ་མངོན་སྤྱོད་རྩོམ་པ་པོ་རང་ཉིད་སྐད་ཅིག་གིས་ཆེ་མཆོག་གུ་རུ་དྲག་པོ་གཏུམ་དྲག་ཤིན་ཏུ་བཟོད་པར་དཀའ་བའི་སྐུར་ལམ་གྱིས་གསལ་ཞིང་ལྟ་བ་ཆོས་ཉིད་ཀྱི་རྫོང་ལ་ཞུགས། སྒོམ་པ་ཏིང་ངེ་འཛིན་གྱི་འཕྲང་ལ་འགྲིམ་སྟེ། སྤྱོད་པ་སྙིང་རྗེའི་སྲོག་དང་ལྡན་པས་མངོན་སྤྱོད་ཀྱི་ལས་ལ་རྩོམ་པར་བྱ་སྟེ། ཞེས་གསུངས་པ་ལྟར། བསྒྲལ་དབང་དངོས་ལའང་བསད་པ།
བཟློག་པ། འཕང་བ། སྲེག་པ། མནན་པ་དང་ལྔ་ལས། དང་པོ་བསད་པའི་ཆེད་དུ་མངའ་གསོལ་ཞིང་ཐུགས་དམ་བསྐུལ་བ་ལ་ཐུགས་གཏད་པར་ཞུ། དང་པོ་བསད་པའི་དངོས་གཞིར་མདུན་དུ་ཧོམ་ཁུང་ལིངྒ་ལས་ཕུར་དབྱེ་སྒྲོ་བསྒྲལ་ཆས་རྣམས་འདུ་བྱ་ལ། དེ་ནས་སློབ་དཔོན་དྲག་པོའི་ཆས་སུ་ཞུགས་ཤིང་དར་ནག་དང༌། ཞྭ་ནག་གོས་ནག་གིས་བརྒྱན་ཅིང༌། དེ་ནས་སློབ་དཔོན་གྱི་ཕྱག་ཏུ་འབྲུ་སྣ་བཏབ་པའི་གསེར་སྐྱེམས་ཐོགས་ལ། རྃ་ཡྃ་ཁྃ༔
གཅིག ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་བརླབ། དབྱངས་རོལ་བཅས། ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་དྲག་པོ་ཀཱི་ལའི་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔
དྲེགས་པའི་སྡེ་དཔོན་ཕུར་སྲུང་དམ་ཚིག་ཅན༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདིར་གནས་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་པོར་གསེར་སྐྱེམས་འབུལ། དེ་ནས་གདབ་ལས་བྱ་བ་ལ་ཕྲིན་ལས་རྩོམ་པའི་ཡུལ་ཉམས་པ་བདུན་ལྡན་གྱི་དགྲ་བགེགས་ལ། ཇི་ལྟར་བརྩམ་པའི་ཕྲིན་ལས་དམིགས་པའི་རིམ་པ་གསལ་འདེབས་གནང་བར་ཞུ།
ཕཊ྄ཿ མདུན་དུ་ཨེ་ལས་གནམ་ལྕགས་ལས་གྲུབ་པའི་བཙོན་ཁང་ནག་པོ་མུན་པ་དགུ་རིམ་གྱི་རང་བཞིན་ནག་ལ་འཐུག་པ་ཚ་ལ་རྩུབ་པ་དམར་ལ་རྔམ་པ༔ སྟེང་ན་ཞེ་སྡང་གི་མེ་འབར་བ༔ འོག་ན་འདོད་ཆགས་ཀྱི་ཆུ་ཁོལ་བ༔ བར་ན་ང་རྒྱལ་གྱི་ཐོག་སེར་འབེབས་པ༔ ལོག་ན་ཕྲག་དོག་གི་རླུང་དམར་འཚུབས་པ༔ ལས་ཀྱི་གཤིན་རྗེའི་བཤའ་ར༔ བདུད་ཀྱི་བསད་ར༔ སྲོག་གཅོད་ནག་པོའི་བཙོན་ཁང་༔ སྣང་སྲིད་སྲོག་བདག་ནག་པོའི་བྲུབ་ཁུང་༔
ཟིན་ནས་ཐར་པ་མེད་པ་དེའི་ནང་དུ༔ ནྲྀ་ཏྲི་དམར་ནག་ཡོངས་སུ་གྱུར་པ་ལས༔ དམ་ཉམས་པའི་དགྲ་བོ་བྱད་མ་དེ་ཉིད་ལུས་ཉམས་པ་སྔོ་ལ་ཧམ་པ་སྲོག་ཆད་ལ་ཁད༔ དབུགས་བྲལ་ལ་ཁད༔ ལག་པ་གཉིས་ཀྱིས་སྐྲ་འབལ་ཞིང་བྲང་བརྡུངས་པ༔ བུ་ག་དགུ་ནས་ནད་རླངས་དང་ཁྲག་འཛག་པ༔ མགོ་བོ་ལྷོ་ནུབ་མཚམས་སུ་བསྟན་ཞིང་༔ རྐང་པ་བྱང་དུ་བསྒྲོགས་པ༔ དམྱལ་སྲུང་ལས་མཁན་ནག་པོའི་ཞགས་པས་དྲག་ཏུ་བསྡམས་པ༔ ལས་ཀྱི་ཕོ་ཉ་རྣམས་ཀྱིས་བསྐོར་ནས་བྲོས་དབང་མེད་པ་ཞིག་ཏུ་གྱུར༔
བཀའི་བདེན་སྟོབས་ཀྱིས་འགུགས་ཤིང་དམིགས་པའི་རྟེན་ལ་དབབ་པ་ནི༔ ན་མོཿ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ ཁྱད་པར་དུ་བདུད་འདུལ་ཆེ་མཆོག་ཀཱི་ལ་ཡ་རིགས་ལྔ༔ ཡེ་ཤེས་ཀྱི་ཁྲོ་མོ་ལྔ༔ སྤྲུལ་པའི་ཁྲོ་བོ་ཡབ་ཡུམ་བཅུ༔ དྲེགས་པའི་སྡེ་དཔོན་སུམ་ཅུ༔
སྒོ་མ་བཞི༔ དྲེགས་པའི་སྡེ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང་༔ བདེན་པ་ཆེན་པོའི་བྱིན་རླབས་ཀྱིས་བསྟན་དང་འགྲོ་བའི་སྤྱི་དགྲ་ཁྱད་པར་དུ་རིག་པ་འཛིན་པ་བདག་ཅག་ཡོན་མཆོད་འཁོར་དང་བཅས་པ་ཐམས་ཅད་ལ་སྔ་དགྲ་ལག་གིས་བསྡོ་བ། ཕྱི་དགྲ་ཡིད་ལ་བསམ་པ། ད་དགྲ་ཐད་ནས་ལངས་པའི་གཟུགས་ཅན་སྡང་བའི་དགྲ། གཟུགས་མེད་གནོད་བྱེད་ཀྱྀ་བགེགས། དམ་སྲི་འབྱུང་པོ་ལོག་པར་འདྲེན་པ་ཐམས་ཅད་ཀྱི་བླ་སྲོག་རྣམ་པར་ཤེས་པ་གཟུགས་ལིངྒ་འདི་ཉིད་ལ་ཁུག་ཅིག ། ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ རྒྱ་བཞི་དང་བཅས།
ཛཿཧཱུྃ་བཾ་ཧོཿ ཧཱུྃ༔ མདུན་གྱི་དྲག་པོའི་ཧོམ་ཁུང་དུ༔ དམིགས་བྱ་དགྲ་བོ་མྱུར་དུ་ཁུག༔ ཕོ་ཉ་ལས་མཁན་དུས་ལ་བབ༔ འགུགས་ཤིང་བསྒྲལ་བའི་ཕྲིན་ལས་མཛོད༔ རུ་ཏྲ་ཨངྐུ་ཤ་ཡ་ཛ་ཛཿ དེ་ནས་ཐུན་རུའི་ཐུན་གྱིས་བརྡེག་པ་ནི༔ ཧཱུྃ༔ ཚེ་ཉུངས་ཟངས་ལྕགས་རྡོ་ཡི་ཐུན༔
དུག་ཐུན་སྐམ་རློན་ནད་རླུང་འཐིབས༔ ལྡོག་མེད་དྲག་པོའི་ཐུན་ཟོར་ཡ༔ གཏུབ་ཅིང་དགྲ་སྲི་རྡུལ་དུ་རློག༔ ཨོཾ་ཚ་ཐུན་ན་ལོ་ཉེ་ཐུན་ཁ་ལོ་ཡ་རྦད་རྦད༔ དེ་ནས་ཐུན་རུ་དང་རྫས་ལག་ཏུ་གཏད་དེ༔ ཧཱུྃ༔ སྲིན་གླང་དམར་པོའི་ལྷོ་རྭ་ལ༔ མི་ཤོར་ཆུ་གནས་སྲིད་པའི་གཟུགས༔ ཐུན་རྫས་སྐམ་རློན་སྣོད་མཆོག་གཏད༔ བསྟན་དགྲ་སྒོས་དགྲ་བསྒྲལ་བར་གྱིས༔
ཨོཾ་ཐུན་ཛ་བྷེད་ཡ་ཧ་ལ་ས་མ་ཡ༔ སློབ་དཔོན་དཔལ་ཆེན་པོའི་ཐུགས་ཀ་ནས་སྤྲོས་པའི་བདེ་གཤེགས་ཀྱི་སྲས་མཆོག་བཛྲ་ཀིའ་ལ་ཡ་ཕྱག་གཉིས་ཀྱིས་ཕུར་བུ་འདྲིལ་བ། སྐུ་སྨད་དབལ་ཕུར་ཟུར་གསུམ་འབར་བ་ལ་ཐོག་མདའ་སྐར་ཆེན་གྱི་ཚྭ་ཚྭ་འཕྲོ་བ། སྲིད་གསུམ་དུས་གཅིག་ལ་སྒྲོལ་བའི་ནུས་རྩལ་དང་ལྡན་པ་འདི་ཉིད་ལག་ཏུ་གཏད་པ་ཙམ་གྱིས། ཐབས་ཀྱིས་མི་ཐུལ་བའི་གདུལ་བྱ་ལོག་འདྲེན་བདུད་ཀྱི་དཔུང་རྣམས་ཤུགས་ཀྱིས་སྒྲོལ་བའི་མཐུ་སྟོབས་དང་ནུས་རྩལ་ཡོངས་སུ་གྲུབ་པའི་མོས་པ་མཛོད། བསྒྲལ་བ་ནི། ཧཱུྃ༔ རྡོ་རྗེ་ཕུར་པ་ཀཱི་ལ་ཡ༔ ཐུགས་དམ་ཐ་ཚིག་གནད་ནས་བསྐུལ༔ ཉེས་ཅན་དགྲ་བོ་དམ་ཉམས་འདིའི༔
དཀར་ནག་སྙིང་ལ་ཀཱི་ལ་ཡ༔ ཨོཾ་བཛྲ་ཀཱི་ལི་ཀཱི་ལ་ཡ་རུ་ཏྲ་ཤག་ཚལ་པ་རྦད་རྦད༔ ཨོཾ་བཛྲ་མ་ཧཱ་ཀྲོ་ཏ་པདྨ? སོགས་དྲག་སྔགས་སོ་ལྔ་ཕུར་བསྐོར་དང་བཅས་འདེབས་ཚུལ་བྱ་ལ་ཐམས་ཅད་ཀྱིས་བསྒྲལ༔ ཚེ་ཁྲུས་ཀྱི་དགོངས་པ་གསལ་གདབ་པ་ནི། བདག་ཉིད་དཔལ་ཆེན་པོ། ཕུར་བུ་སྲས་མཆོག ། ལིངྒ་དགྲ་བགེགས་ཀྱི་སྙིང་གར་ཚེ་སྲོག་གི་རྟེན་ནྲྀ་ཏྲི་དང་བཅས་པ་དངོས་སུ་གསལ་བར། ཕུར་བུའི་དབལ་རྩེ་ལས་ཨ་ཡིག་དཀར་པོའི་འོད་ཀྱིས་སྒྲིབ་གཉིས་སྦྱངས། སྲོག་རྟེན་ལ་རེག་པ་ཙམ་གྱིས་སྒོ་ལྔའི་རྣམ་ཤེས་དབལ་རྩེར་བསྡུས། ཉོན་ཡིད་རྩད་ནས་བཅད།
ལྔ་འདུས་དྭངས་མའི་ཚེ་བསོད་ཐམས་ཅད་འོད་དཀར་པོའི་རྣམ་པར་བསྡུས་ནས་རང་ལ་ཐིམ། ཀུན་གཞིའི་རྣམ་ཤེས་ཨ་ཡིག་དཀར་པོར་གྱུར་པ་ཕུར་རྩེར་ལིང་གིས་བཏེགས་ནས་དཔལ་ཆེན་པོའི་ཐུགས་ཀར་སྟིམ། ཕུར་བུའི་དབལ་ནས་འཕྲོས་པའི་མཚོན་ཆའི་ཆར་པས་བག་ཆགས་ཀྱི་གཟུགས་བརྙན་དུམ་བུར་གཏུབ་པར་གྱུར། དེ་ནས་གཏུབ་ཅིང་སློབ་མ་རྣམས་ལ་འབུལ་བ་ནི༔ དེ་ནས་ཁྱེད་རང་རྣམས་དཔལ་ཆེན་པོར་གསལ་བ་ལ་ཉོན་མོངས་དུག་གསུམ་རུ་ཏྲ་བསྒྲལ་བའི་ཤ་ཁྲག་ཞལ་དུ་ཕུལ་བས། བདག་འཛིན་རུ་ཏྲ་སྡེ་གསུམ་རྩད་ནས་བཅོམ་ཞིང་མཚན་མའི་བདུད་ཚོགས་ཀྱི་གཡུལ་ལས་རྒྱལ་བའི་མོས་པ་མཛོད། ཧཱུྃ༔ ཁྲོ་རྒྱལ་ཁྱོད་ཀྱི་ཞལ་ཕྱེས་ཤིག༔ དགྲ་བོའི་ཤ་ཁྲག་ཞལ་དུ་སྟོབ༔ ཞེ་སྡང་སྤྱོད་ཅིང་ཤ་ལ་ཟོ༔
རྟག་ཏུ་སྲོག་གཅོད་བྱེད་པར་གྱིས༔ ཨོཾ་ཧེ་རུ་ཀ་ཧཱ་ལ་པཉྩ་མཱཾ་ས་ཁཱ་ཧི༔ དེ་ནས་རཀྟ་གཏད་ཅིང་༔ ཧཱུྃ༔ འདོད་ཆགས་སྤྱོད་པའི་བདག་ཉིད་ཆེ༔ སྐོམ་དུ་ཁྲག་མཆོད་འཐུང་བར་གྱིས༔ རྟག་ཏུ་དུག་ལྔའི་རཀྟ་འཐུང་༔ འདོད་ཆགས་སྤྱོད་པ་མ་སྤོངས་ཤིག༔ རཀྟ་པཱུ་ཛ་ཁཱ་ཧི༔ དེ་ནས་བསད་ལས་སྤྱིའི་མཐའ་རྟེན་དུ་དྲག་པོ་སྔགས་ཀྱི་རྗེས་གནང་དང་ལས་ཆས་གཏད་པ་ལ་དང་པོ་མགོ་ཕྲེང་གཏད་དེ།
ཧཱུྃ༔ སྲིན་པོ་རཀྴའི་མགོ་བོ་ལ༔ དྲག་སྔགས་དམོད་པའི་ཕྲེང་བ་བསྒྲུབས༔ ངན་སྔགས་བཟླས་པ་འདྲེན་པར་གྱིས༔ བསད་པ་ལས་བཞིའི་དབང་ཐོབ་ཤོག༔ ཨོཾ་མ་ལ་རུ་ཏྲ་མཱ་ར་ཡ་རྦད་ཨ་བེ་ཤ་ཡ་ཨཱཿ དེ་ནས་གཡང་གཞི་གཏད་ཅིང་༔ ཧཱུྃ༔ གཏི་མུག་གདུག་པའི་གཡང་གཞིའི་གོས༔ རྟག་ཏུ་གྱོན་ཞིང་འཆང་བར་གྱིས༔
བླང་དོར་མེད་པའི་གཏི་མུག་སྤྱོད༔ འཇོལ་ཉོག་ཅི་ལྟར་དགྱེས་པར་གྱིས༔ ཨོཾ་སཾ་བྷོ་ར་ཙིཏྟ་བ་ར་ཧོཿ རྡོ་རྗེ་ལག་གཡས་སུ་གཏད་དེ༔ ཧཱུྃ༔ རྡོ་རྗེ་དྲག་པོ་དགའ་བ་ཆེ༔ རྡོ་རྗེ་ཧཱུྃ་སྟེ་སྒྲ་སྒྲོགས་པ༔ མི་ཕྱེད་རྡོ་རྗེ་འབར་བ་ཆེའི༔ ལས་ཀྱི་རྡོ་རྗེ་འཆང་བར་གྱིས༔ ཨོཾ་བཛྲ་ཨ་ཌཾ་ཧྲྀ་ད་ཡ་ཧཱུྃ་ཕཊ྄ཿ
དེ་ནས་ཕུར་བུ་གཡོན་དུ་གཏད་ལ༔ ཧཱུྃ༔ རྡོ་རྗེ་སྒེག་པའི་གཏུམ་ཉིད་ལས༔ སྲིད་པའི་རི་རབ་ཕུར་བུ་གྲུབ༔ འབེབས་པ་རྡོ་རྗེ་ཀཱི་ལ་ཆེ༔ ལས་ཀྱི་ཕུར་བུ་འཆང་བར་གྱིས༔ ཨོཾ་བཛྲ་ཨནྜ་ཀཱི་ལ་ཡ་ཧཱུྃ་ཧྲྀ་ད་ཧཱུྃ་ཕཊ྄ཿ གཉིས་པ་བཟློག་པ་ནི་ཟོར་གཏོར་དཔལ་འབར་བཙུག་ནས། ཧཱུྃ༔ རྩ་གསུམ་ཀུན་འདུས་ཐོད་ཕྲེང་སྐུར་བཞེངས་ཤིག༔
དུས་ངན་སེམས་ཅན་འདུལ་བའི་དུས་ལ་བབ༔ མཐའ་ཡི་དམག་དཔུང་བཟློག་པའི་དུས་ལ་བབ༔ དུ་རུ་ར་ཙ་བཟློག་པའི་དུས་ལ་བབ༔ ཧོར་སོག་དམག་དཔུང་བཟློག་པའི་དུས་ལ་བབ༔ མུ་སྟེགས་དམག་གཡོ་བཟློག་པའི་དུས་ལ་བབ༔ ལྷ་སྲིན་སྡེ་བརྒྱད་འདུལ་བའི་དུས་ལ་བབ༔ རྒྱལ་བསེན་དམ་སྲི་འདུལ་བའི་དུས་ལ་བབ༔ གཉན་ནད་སྨྱོ་འབོག་འདུལ་བའི་དུས་ལ་བབ༔ དབང་དང་དངོས་གྲུབ་སྩོལ་བའི་དུས་ལ་བབ༔ རྩ་གསུམ་དཀྱིལ་འཁོར་ཐུགས་དམ་རྒྱུད་བསྐུལ་ནས༔
སྔོན་གྱི་དམ་བཅའ་ཉམས་པར་མི་འགྱུར་བར༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ ཕྱི་རོལ་གནམ་ལྕགས་འཁོར་ལོའི་སྟེང་༔ གནས་པའི་སྡེ་བརྒྱད་དམག་དཔུང་རྣམས༔ སྐུ་མདོག་ཕྱག་མཚན་མ་ངེས་ཏེ༔ རང་རྟགས་རྒྱན་དང་ཕྱག་མཚན་རྫོགས༔ མི་བཟད་བསྐལ་པའི་མེ་ལྟར་འབར༔ རྔམ་བརྗིད་ཧ་ཧའི་གད་མོ་སྒྲོགས༔ རྫུ་འཕྲུལ་རི་རབ་ཐལ་བར་རློག༔
ལས་ལ་ཆས་པའི་མཐུ་བོ་ཆེ༔ སྲོག་ལ་རྔམ་པའི་འཇིག་རྟེན་ལྷ༔ མྱུར་དུ་རྒྱུག་པའི་དྲག་རྩལ་ཅན༔ བཀའ་བཞིན་ཕྲིན་ལས་སྒྲུབ་མཛད་པའི༔ སྡེ་བརྒྱད་མངོན་སྤྱོད་ལས་ལ་བསྐུལ༔ ཁྱེད་རྣམས་གང་བཅོལ་ཕྲིན་ལས་རྣམས༔ དམ་ཚིག་བཀའ་ལས་མ་འདའ་བར༔ སངས་རྒྱས་བསྟན་ལ་དགྲ་བྱུང་ན༔ སྲུང་མ་དམ་ཅན་ལས་ལ་ཆོས༔ མཐའ་འཁོབ་དམག་ཚོགས་བཟློག་པ་དང་༔
དུས་འཁྲུག་ནད་ཡམས་བཟློག་པ་སོགས༔ བཅོལ་བའི་ཕྲིན་ལས་འགྲུབ་པར་མཛོད༔ ཨ་ཡ་མ་དུ་རུ་ཙ་ན་ས་མ་ཡ་ཧཱུྃ༔ གསུམ་པ་ཕ་རོལ་གྱི་གཡུལ་ངོ་བཟློག་པའི་དོན་དུ་འཕང་བ་ནི། དམིགས་བྱ་རྟེན་ལ་འགུགས་གཞུག་དྲག་པོ་དང་བཅས། གཏོར་མའི་ཡེ་ཤེས་པ་ནམ་མཁར་གཤེགས་ཤིང་གཟུ་དཔང་དུ་བཞུགས་ནས་གཏོར་མའི་དམ་ཚིག་པ་སྲིད་གསུམ་ཕུང་བའི་ནད་མཚོན་དུག་གི་སྡོང་པོར་དམིགས་ལ་གཏོར་ཟོར་ལག་ཏུ་ཐོགས་ཏེ་དམིགས་པ་འདི་བཞིན་དུ་མཛོད་ཅིག ། ད་ཁྱེད་རང་རྣམས་དཔལ་ཆེན་པོར་གསལ་བའི་གཏོར་ཟོར་མཚོན་ཆའི་འཁོར་ལོ་གནམ་ལྕགས་ཀྱི་ཐོག་ལྟར་འཕང་བས་བསྟན་དགྲ་བདུད་དཔུང་བརླག་པའི་མཐུ་ཐོབ་པར་མོས་མཛོད༔ གཏོར་ཟོར་ལག་ཏུ་གཏད་ཅིང་མཐར་འཕང་བ་ནི། ཧཱུྃ༔ ཁྲོ་རྒྱལ་སྟོབས་འདུས་ཧེ་རུ་ཀས༔
སྟོང་གསུམ་དམིགས་པའི་ཟོར་ཆེན་བསྒྲིལ༔ གདུག་པའི་དུག་རྫས་སྣ་དགུས་བརྒྱན༔ དྲེགས་པ་གཤིན་རྗེའི་དམོད་པ་བོར༔ ལྡོག་མེད་ལས་ཀྱི་དབལ་ཟོར་འདིས༔ བཟློག་གོ་ཆག་ཆེ་ཉམ་ང་ཟློག༔ བསྒྱུར་རོ་རྐྱེན་ངན་དགྲ་ལ་སྒྱུར༔ རྦད་དོ་ཕོ་ཉ་ལས་ལ་བསྐུལ༔ འཕེན་ནོ་དགྲ་བོའི་སྲོག་ལ་ཡ༔ ཧཱུྃ་ཀྲོ་ཏ་ཡ༔ ཉེ་ལོ་ཡ༔
ཏེ་ལོ་ཡ༔ ཤག་ཛ་ཡ༔ རྦད་བྷྱོ་ཡ༔ རུ་ཏྲ་ཡ༔ ཏྲ་ཏྲ་ཡ༔ རྦད་ལོ་ཡ༔ ཐུན་ཐུན་ཡ་བྷྱོ་བྷྱོ་ཟློག་ཟློག༔ ཅེས་གཏོར་ཟོར་མེ་ཧོམ་གྱི་དབུས་སུ་འཕང་ལ་བསྲེག་གོ ། བཞི་པ་དྲག་པོ་བསྲེག་པའི་ལས་མཐའ་བརྩམ་པ་ནི། ཤིན་ཏུ་མི་བསྲུན་པའི་དགྲ་བགེགས་གདུག་པ་ཅན་ཚར་གཅོད་པའི་ཕྱིར་དུ་དུག་ཤིང་གི་མེ་ཧོམ་ལྕགས་སྣོད་དུ་སྦར་ལ་སྲེག་ལིང་ཡོད་ན་དགྲ་བགེགས་དངོས་སུ་དམིགས་ལ་བསྲེག །
མེད་ཚེ་ལིང་རོ་མེ་ཧོམ་དུ་བསྲེགས་ཤིང་༔ ཕཊ྄ཿ སྐད་ཅིག་གིས་མདུན་དུ་དུར་ཁྲོད་ཀྱི་ཕོ་བྲང་ལ་གཤིན་རྗེ་གདུག་པའི་མེ་ཧོམ་མཚན་ཉིད་དང་ལྡན་པ༔ དེའི་དབུས་སུ་ངོ་བོ་ཁྲག་འཐུང་ལ་རྣམ་པ་མེ་ལྷའི་གཙོ་བོ་ལྟར་གསལ་བར་གྱུར༔
ཧོམ་བསྐྱེད་བྱ༔ དེ་ནས་བསྲེག་པ་ནི། ཧཱུྃ༔ གྲུ་གསུམ་གཤིན་རྗེའི་ཕོ་བྲང་དུ༔ དུག་ཤིང་སྣ་དགུའི་སྦྱིན་སྲེག་སྦར༔ དགྲ་བགེགས་རུ་ཏྲའི་ཤ་ཁྲག་འདི༔
འཇིགས་བྱེད་མེ་ལྷའི་ཞལ་དུ་ཐོབ༔ ཨོཾ་ཨགྣེ་ཡེ་རུ་ཏྲ་ཛྭ་ལ་རྃ་རྃ༔ ཞེས་མེ་ཧོམ་དུ་ཕུལ་ལོ། ། དེ་ནས་ཧོམ་གཟར་གཏད་པ་ནི༔ སླར་ཡང་དེའི་ནུས་པ་བརྟན་པར་བྱ་བའི་དོན་དུ་ཧོམ་གཟར་དང་ཐབ་གཏད་ལ། ཧཱུྃ༔ སྣང་སྲིད་གཉིས་ཀྱི་ཉི་ཟླའི་སྣོད༔ འཁོར་འདས་གཉིས་ཀྱི་ཧོམ་ཡངས་འདི༔ དེ་རིང་སློབ་བུ་ཁྱོད་ལ་གཏད༔ བསྒྲལ་མཆོད་སྦྱིན་སྲེག་བརྩོན་པར་གྱིས༔
ཨོཾ་ཐ་རུ་བི་ན་ཛྭ་ལ་རཾ་བྷ་ཏ་ཧི་ཧོཿ ལྔ་པ་ལས་མཐའ་མི་མངོན་པར་རྒྱས་གདབ་པའི་དོན་དུ་མནན་པའི་རྗེས་སུ་གནང་བ་ནི། སློབ་དཔོན་དཔལ་ཆེན་པོའི་ཐུགས་རྗེ་དྲག་པོའི་འོད་ཟེར་འོག་ཏུ་འཕྲོས་པས། གླིང་བཞི་རི་རབ་དང་བཅས་ཕྱེ་མར་གས་པའི་རྒྱ་མཚོ་ཆེན་པོའི་ཀློང་དུ་འཆི་བདག་ལས་ཀྱི་གཤིན་རྗེ་འཁོར་བཅས་ཧབ་སྒྲ་དིར་གྱིས་ལྷགས་པ་ལ། བདེ་བར་གཤེགས་པའི་བདེན་སྟོབས་དྲག་པོས་སྲིད་པ་གསུམ་གྱི་དགྲ་བགེགས་དམ་སྲི་བདུད་རིགས་ཐམས་ཅད་རང་དབང་མེད་པར་བཀུག་ནས་འཆི་བདག་གི་ཞལ་དུ་སྟིམ་པའི་མོས་པ་མཛོད། དེ་ནས་རྡོ་གཡམ་ལ་ཡི་གེ་ཏྲི་རེ་རེ་བྲིས་ནས་རང་མལ་དེ་རུ་མནན་པར་གསུངས་ཀྱང་ལག་ལེན་དུ་མི་བདེ་ན། སྔར་དྲག་སྲེག་གི་མེ་ཐལ་སྒོ་དྲུང་དུ་མནན་ལ་དེ་སྟེང་གཏོར་གཞོང་ཁ་སྦུབ་སྟེ་བདེན་སྟོབས་འགུགས་གཞུག་གི་མཐར། ཧཱུྃ༔ ཁྲོ་རྒྱལ་བདུད་འདུལ་བདེན་པའི་མཐུས༔ དམ་སྲི་གཟུགས་ཀྱི་ལིངྒར་ཁུག༔
རིམ་དགུའི་ས་འོག་གཤིན་རྗེར་གཏད༔ མནན་ནོ་ནམ་ཡང་མ་ལྡང་ཞིག༔ ཨོཾ་ནན༔ ཨཱཿནན༔ ཧཱུྃ་ནན༔ དགྲ་སྲི་སཏྭཾ་བྷ་ཡ་ནན༔ དེ་ནས་ལས་གཞུང་བཞིན་རྟ་བྲོ་བརྡུང་བ་ནི། ཧཱུྃ༔ དྲག་པོ་དཔལ་གྱི་དཀྱིལ་འཁོར་དུ༔ རྡོ་རྗེ་རྔམ་ཀློང་བྲོ་བརྡུངས་པས༔
དུག་ལྔའི་བག་ཆགས་དབྱིངས་སུ་གཏོར༔ ཕོ་བྲང་ཡོངས་རྫོགས་དཀྱིལ་འཁོར་དུ༔ ཆོས་སྐྱོང་ཕོ་ཉས་བྲོ་བརྡུངས་པས༔ ཞེ་སྡང་རུ་ཏྲ་ཐབས་ཀྱིས་བསྒྲལ༔ སྐུ་གསུང་ཐུགས་ཀྱི་དཀྱིལ་འཁོར་དུ༔ ཡེ་ཤེས་ལྔ་ལྡན་བྲོ་བརྡུངས་པས༔ བདག་ཏུ་ལྟ་བའི་མཚན་མ་བཤིག༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་འཁོར་བ་ཡོངས་གྲོལ་གར༔
གསང་སྔགས་རྡོ་རྗེའི་ཁྲོ་བོ་ཡིས༔ རྒྱས་གདབ་རུ་ཏྲ་མ་ལྡང་ཞིག༔ ཨོཾ་ནན༔ ཨཱཿནན༔ ཧཱུྃ་ནན༔ སཏྭཾ་བྷ་ཡ་ནན༔ མཱ་ར་ཡ་ནན༔ ཞེས་མནན་ཞིང་ལུག་གུ་རྒྱུད་དུ་བརྡུང་༔ ཞེས་གཏད་པས་མཐར་ཤོར་མེད་རྒྱ་མཚོའི་ཀློང་དུ་ཆོལ་སྒྲ་དང་བཅས་ནས་ཐིམ་པའི་སྟེང་དུ་རི་རབ་གླིང་བཞི་གླིང་ཕྲན་དང་བཅས་པ་དཔལ་ཆེན་པོའི་ཕོ་བྲང་གསལ་བའི་དབུས་སུ། ཁྱེད་རང་རྣམས་དྲག་པོ་ཀཱི་ལ་ཡའི་ཐུགས་རྗེ་དྲག་པོའི་ཕྱག་རྒྱ་རྫོགས་པས་སྲིད་པ་དཔྱི་གནོན་གྱི་བྲོ་བརྡུང་གཟིར་ཞིང་བདུད་ཚོགས་ནམ་ཡང་ལྡང་མེད་དུ་བཅོམ་པའི་མོས་པ་མཛོད།
གཏོར་སྣོད་ཁ་ཡར་བཟེད་ལ་བཀྲ་ཤིས་བྱ་བ་ནི༔ ཧཱུྃ༔ ཆོས་སྐུ་དྲི་མེད་རོལ་རྩལ་དྲག་པོའི་ལྷས༔ ལས་སྒྲིབ་རྐྱེན་ངན་མ་རིག་འཁྲུལ་གཟུགས་རྣམས༔ རྟེན་འབྲེལ་དམོད་པ་ཟབ་མོས་ཚར་བཅད་ནས༔ རྒྱལ་ཁམས་ཕྱོགས་མེད་བདེ་བའི་བཀྲ་ཤིས་ཤོག༔ ཞེས་གཏོར་གཞོང་ལ་མེ་ཏོག་འཐོར་རོ། ། དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པ་ཐོབ་པས། ཁྲག་འཐུང་ཧེ་རུ་ཀའི་བདག་ཉིད་དུ་ཆེ་བ་བསྐྱེད་པ་ཙམ་གྱིས་རྣམ་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ། སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས།
སྣོད་ཀྱི་འཇིག་རྟེན་ཐམས་ཅད་སྣང་སྟོང་དག་པ་གཞལ་ཡས་ཁང་བཅུད་ཀྱི་སེམས་ཅན་ཐམས་ཅད་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་འབྱུང་བའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་ལ་མངོན་པར་བྱང་ཆུབ་པའི་མོས་པ་མཛོད། དེ་ནས་མེ་ལོང་དང་ལྷ་སྐུ་ངོས་སྦྱོར་ཐོགས་ནས༔ ཧཱུྃ༔ མ་སྐྱེས་ཆུ་ཟླའི་སྟོང་གཟུགས་སམ་མེ་ལོང་འགྱིང་ལོག་ལྟ་བུའམ༔ དབྱིངས་ལ་མཁའ་ཡི་གཞུ་ཤར་བ་ལྟ་བུར་ཁྱོད་ཀྱིས་དེང་ཕྱིན་ཆོད༔ བསྐྱེད་རིམ་སྤྲུལ་སྐུའི་ལམ་ཁྱེར་གྱི་ཕྱི་བསྐྱེད་པའི་རིམ་པ༔ མ་ཧཱ་ཡོ་གའི་ངོ་སྤྲོད་ཐོབ་པ་ཡིན་ནོ༔ ཞེས་སྤྱི་བོར་བཞག་ལ། དེ་ལྟར་དབང་ཐམས་ཅད་བརྟན་པར་བྱེད་པ་ལ་འཇའ་ལུས་སྣང་སྟོང་བརྡའི་དབང་བསྐུར་བ་ལ་བརྟེན་ནས།
སྣོད་བཅུད་གཞལ་ཡས་ཁང་དང་ལྷའི་རང་བཞིན་དུ་ཡེ་ནས་ཡིན་པར་ངོ་ཤེས་པར་གྱིས་ལ་བརྙས་པ་མ་བྱེད། དག་སྣང་དང་མོས་གུས་རྒྱུན་ཆད་མེད་པའི་ངང་ནས་མཆོད་བསྟོད་དང་བཀུར་སྟི་རྒྱ་ཆེན་པོར་བགྱིད་ཅིང༌། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་དྭང་དུ་བླངས་ཤིང་སྒྲུབ་པའི་རྒྱུར་ངོ་ཤེས་པར་གྱིས་ཤིག ། དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ། བླ་མ་ཐུགས་རྗེ་སྤྲུལ་པའི་སྐུ་མ་ཧཱ་ཡོ་གའི་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ལམ་དུས་སུ་བསྐྱེད་པའི་རིམ་པ་བསྒོམ་པ་ལ་དབང༌། སྣོད་བཅུད་བླ་མ་རྩ་གསུམ་ལྷའི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུར་འགྲུབ་པའི་སྐལ་བ་ཅན་དུ་བྱས་སོ། ། དེ་ནས་ལུས་མེད་མཁའ་འགྲོའི་གསང་དབང་བཀའ་རྒྱ་མ་ལས་གཟུངས་མ་མཚན་ལྡན་བཅུ་དྲུག་དང་ཉེར་ལྔའི་བར༔ ལུས་འཚམས་དང་ཆེ་ཆུང་རན་པ་དམ་ཚིག་གཙང་མ་གསང་ཐུབ་པ་ལུས་རྒྱས་ཤིང་བདེ་དྲོད་དང་ལྡན་པ༔
དང་པོ་དབང་གིས་རྒྱུད་སྨིན་པར་བྱིན་གྱིས་བརླབས༔ རྒྱུ་འབྲས་ཀྱི་ཆོས་བཤད་ཅིང་རྟེན་འབྲེལ་བརྟག༔ བར་དུ་ཁྲུས་བྱ༔ གོས་དཀར་གྱོན་ཞིང་བགེགས་བསྐྲད་ཏེ༔ བླ་མ་ལ་མཎྜལ་གྱི་ཚུལ་དུ་འབུལ༔ དེ་ནས་རྡོ་རྗེ་སློབ་དཔོན་གྱིས་སློབ་མ་ལ༔ ཉམས་ཚད་གསུམ་བཏབ་པའི་དམ་ལྡན་མིན་ན་བསྐུར་དུ་མི་རུང་༔ དམ་ལྡན་ལ་ཟབ་ལམ་བསྟན་པ་ནི༔ དང་པོ་བུམ་དབང་ནས་མེ་ལོང་བར་རྫོགས་རྗེས༔ གཟུངས་མ་དེ་སློབ་བུ་རྣམས་ཀྱིས་བླ་མ་ལ་འབུལ་ཞིང་༔
ཞེས་གསུངས་པ་བཞིན། ད་ལམ་གསང་དབང་བསྐུར་བའི་དོན་དུ་སློབ་མ་རྣམས་ཀྱི་གསང་བའི་གཟུངས་མ་མཚན་ཉིད་དང་ལྡན་པ་ལོ་བཅུ་དྲུག་ལོན་པ་ཞིག་བླ་མ་ལ་མཎྜལ་གྱི་ཚུལ་དུ་དབུལ་བའི་མོས་པ་དང་བཅས་འདིའི་རྗེས་ཟློས་མཛོད། ཀྱེ༔ གཞི་ལམ་གསང་སྔགས་དཀྱིལ་འཁོར་འདིར༔ མཚན་ཚང་ཤེས་རབ་རྒྱས་ཤིང་མཛེས༔ འབུལ་བཞེས་བདག་ལ་གནང་བ་སྩོལ༔ དེ་ནས་སློབ་དཔོན་གྱིས་རིག་མའི་རྒྱུད་སྨིན་ཅིང་གྲོལ་བར་བྱས་ལ། རིག་མ་དེ་རིགས་ལྔ་སོགས་ལོངས་སྐུའི་རྒྱན་གྱིས་སྤྲས་ཏེ་པདྨ་འདབ་བརྒྱད་ཀྱི་ཁར་བཞག་ལ་ཡེ་ཤེས་པ་དབབ་པའི་སླད་དུ་དམིགས་པ་འདི་བཞིན་དུ་མཛོད་ཅིག ། ཨོཾ་བཛྲ་ཨ་མྲྀ? བུམ་ཆུའི་བསང་སྦྱངས། ཧཱུྃ༔
འོག་མིན་ཆོས་དབྱིངས་དཔལ་རི་སྤྲུལ་པའི་ཞིང་༔ པད་འབྱུང་རིག་འཛིན་གྲུབ་ཐོབ་རྒྱ་མཚོའི་ཚོགས༔ གནས་འདིར་གཤེགས་ཤིང་བྱིན་ཆེན་མྱུར་ཕོབ་ལ༔ གཟུངས་མ་ཡེ་ཤེས་མཁའ་འགྲོར་བྱིན་གྱིས་རློབས༔ ཧཱུྃ༔ ཕྱོགས་བཞི་ལྔ་ལྡན་དག་པའི་མཁའ་དབྱིངས་ནས༔ ཡེ་ཤེས་ཌཱཀྐིའི་སྤྲུལ་པ་བྱེ་བ་འབུམ༔ གནས་འདིར་གཤེགས་ཤིང་བྱིན་ཆེན་མྱུར་ཕོབ་ལ༔ གཟུངས་མ་ཡེ་ཤེས་ཌཱཀྐིར་བྱིན་གྱིས་རློབས༔ རྟེན་འབྲེལ་དབང་གི་རྩ་རླུང་བྱིན་གྱིས་རློབས༔
ཨོྃ་བཛྲ་ཨ་བེ་ཤ་ཡ་ཌཱཀྐི་ནཱི་མུ་ཊ་རཱ་ག་ཡ་ཕ་ལ་ཛ་ཛཿ ཡབ་ཡུམ་དགའ་བ་བཞིས་རྗེས་སུ་བསྐུལ་ཏེ་སྦྱོར་བ་མཛད་པའི་མོས་པ་མཛོད། བཛྲ་པདྨ་རཱ་ག་ཡ་ཧོཿ རཱ་ག་ཡ་མི༔ ཡབ་ཡུམ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བས་ཡབ་ཀྱི་ཞལ་དུ་ཞུགས། ཐུགས་ཀར་བྱང་ཆུབ་ཀྱི་སེམས་ཞུ་བ་མཁའ་གསང་ནས་ཡབ་ཀྱི་བྱང་སེམས་དྲི་མ་མེད་པར་མདངས་ཅན་དང༌། ཡུམ་གྱི་བྱང་སེམས་མཚལ་ཞུན་ལྟ་བུ་གཉིས་ལྷན་ཅིག་ཏུ་བབས་པ་བྷནྡྷའི་བདུད་རྩི་དང་གཉིས་སུ་མེད་པར་གྱུར་པའི་མོས་པ་མཛོད། པྲ་མོ་ཏི་རི་ཀུནྡ་ལི་རཀྟ་ཨ་མྲྀ་ཏ་ཨཱཿཧཱུྃ༔ ཞེས་བདུད་རྩི་དང་རཀྟ་ལན་གསུམ་དཀྲུགས༔
དེ་ནས་རྡོ་རྗེ་སློབ་དཔོན་ཡབ་ཡུམ་གྱིས་དམ་ཚིག་གི་ལམ་ནས་བདུད་རྩི་ཕབ་པ་དེ་ཉིད་སྨན་རཀ་ལ་གཉིས་སུ་མེད་པར་འདྲེས་པར་གྱུར། དེ་ནས་སློབ་མ་རྣམས་ཀྱིས་གསང་དབང་ཟབ་མོ་སྩལ་དུ་གསོལ་ཞེས་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ རྡོ་རྗེ་རྒྱལ་པོ་དགོངས་སུ་གསོལ༔ བདག་ཅག་ཟབ་ལམ་མོས་པའི་བུར༔ གསང་བའི་དབང་མཆོག་སྩལ་དུ་གསོལ༔ རྡོ་རྗེ་སློབ་དཔོན་གྱིས་ལན་བྱིན་པ་འདི་ལ་གསན་པར་ཁྱབ་པ་གདའ། ཧོཿ ཁྱེད་རྣམས་དམ་ཚིག་ལྡན་ལགས་སམ༔ གྲོལ་ལམ་མཆོག་གི་ཕོ་ཉ་འདི༔
དམ་ལྡན་ལམ་ལ་བསྔགས་པའི་མཆོག༔ ཁས་ལོངས་ཁྱོད་ལ་སྦྱིན་པར་བྱ༔ ཞེས་གསུངས་པའི་ལན་དུ་སློབ་མ་རྣམས་ཀྱིས་དམ་ཚིག་གི་རིམ་པ་ལས་ནམ་ཡང་འདའ་བར་མི་བྱའོ་སྙམ་པས་འདིའི་རྗེས་ཟློས་མཛོད། ཧཱུྃ༔ ཟབ་མོ་བདེ་བའི་ལམ་མཆོག་ལ༔ སྣོད་ལྡན་རྣལ་འབྱོར་ཅིས་མི་དད༔ གཙོ་བོས་བདག་ལ་གནང་བ་སྩོལ༔ དམ་ཚིག་མི་འདའ་ས་མ་ཡ༔ དམ་ཆུ་སྦྱིན་ཅིང་༔ བདུད་རྩི་ནང་མཆོད་བྱང་སེམས་དང་སྦྱར་བ་ངག་ཏུ་བྱིན་ཅིང་༔
ཧྲཱིཿ ཆེ་མཆོག་དབྱིངས་ཀྱི་མཁའ་ལམ་ནས༔ ལེགས་འབྱུང་བདུད་རྩི་ཨ་མྲྀ་ཏ༔ ཐབས་ཤེས་སྦྱོར་བའི་དམ་ཚིག་རྫས༔ སྦྱིན་པས་གསང་དབང་ཐོབ་པར་ཤོག༔ ཨོཾ་ཨ་རཀྟ་ཨ་མྲྀ་ཏ་ཁཱ་ཧི༔ དེ་ནས་བྱང་ཆུབ་སེམས་ཀྱི་བདུད་རྩི་དང་གཉིས་མེད་དུ་འདྲེས་པས་ཐོད་པའི་བདུད་རྩི་ཆེན་པོ་དངོས་གྲུབ་ཀྱི་དབྱིག་ཏུ་གྱུར་པ་འདི་ཉིད་ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས་ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་པས་ཞུ་བདེ་ལྷན་ཅིག་སྐྱེས་པའི་ཡེ་ཤེས་བདེ་སྟོང་ཟག་པ་མེད་པ་ཉམས་སུ་མྱོང་བའི་མོས་པ་མཛོད། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་བླ་མ་ལོངས་སྤྱོད་རྫོགས་པའི་སྐུ་ལས་སྤྲོས་མེད་ངེས་པ་དོན་གྱི་དབང་ཐོབ། ངག་གི་སྒྲིབ་པ་དག ། རང་བྱིན་རླབས་ཀྱིས་རྫོགས་རིམ་གཏུམ་མོ་བསྒོམ་པ་ལ་དབང༌།
བྱང་སེམས་ཀྱི་ཡི་གེའི་སྤྲིན་ཨཱ་ལི་ཀཱ་ལིའི་རྣམ་པར་འཆར་བས་རྩ་གནས་ཐམས་ཅད་གང་སྟེ་རྩའི་འཆིང་བྱེད་ཀྱི་མདུད་པ་གྲོལ། གཟུང་འཛིན་བརྒྱད་ཅུའི་རྟོགས་པ་འགག ། ཐིག་རླུང་སེམས་གསུམ་ཡེ་ཤེས་ཆེན་པོའི་ངོ་བོར་བྱིན་གྱིས་བརླབས་ནས་བདེ་བའི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་གྱུར། གསུམ་པ་གཟུངས་མའི་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ་སྔར་སློབ་དཔོན་ལ་ཕུལ་བའི་གཟུངས་མ་དེ་ཉིད་རྡོ་རྗེ་སློབ་དཔོན་གྱིས་ཕྱག་གཡས་ཀྱིས་རིག་མའི་ལག་གཡོན་ནས་བཟུང་སྟེ་བསྟོད་པ།

ཧཱུྃ༔ དབྱིངས་ཕྱུག་གསང་བ་ནམ་མཁའི་མཛོད༔ ལམ་བསྒྱུར་རྡོ་རྗེ་སྒེག་པ་མོ༔ ཡིད་ཆགས་མཛེས་འཛུམ་གར་རྩེད་ཅན༔ གསང་བ་བདེ་སྟོང་རིག་མར་བསྟོད༔ དེ་ནས་སློབ་མ་རྣམས་ཀྱིས་གྲོལ་ལམ་ཕོ་ཉའི་གསང་ལམ་དམ་པ་བསྟན་དུ་གསོལ་ཞེས་གསོལ་བ་འདེབས་པ་འདིའི་རྗེས་ཟློས་མཛོད། ཀྱེ༔ རྡོ་རྗེ་དཔའ་བོ་ཐབས་བསྐུལ་ཕྱིར༔ གསང་བ་དབྱིངས་ཉིད་རིག་མའི་མཆོག༔ རྡོ་རྗེ་གསང་བའི་གྲོལ་ལམ་འདི༔ སྐལ་ལྡན་བདག་ལ་གནང་བ་སྩོལ༔
དེ་ནས་སློབ་དཔོན་གྱིས་བདེ་ཆེན་གསང་བའི་དམ་ཚིག་ལ་རྟག་ཏུ་གནས་པར་ནུས་ན་བསྩལ་བར་ཞལ་གྱིས་བཞེས་པ་འདི་ལ་གསན་པར་ཁྱབ་པ་གདའ། ཧོཿ འདི་ནི་ཕོ་ཉ་བདེ་སྟོང་ལམ༔ ཟུང་འཇུག་ཡེ་ཤེས་ལྔ་དང་ལྡན༔ རྟག་ཏུ་མཁའ་འགྲོར་མཆོད་ནུས་སམ༔ དེ་ལྟར་ཁས་ལོངས་དབང་མཆོག་བསྩལ༔ ཞེས་གསུངས་པའི་ལན་དུ་སློབ་མ་རྣམས་ཀྱིས་དམ་ཚིག་གི་རིམ་པ་ལས་ནམ་ཡང་འདའ་བར་མི་བྱའོ་སྙམ་པས་འདིའི་རྗེས་ཟློས་མཛོད། ཀྱཻཿ ཤེས་རབ་བདེ་ཆེན་གྲུབ་པ་འདྀ༔ ཐབས་ལྡན་བདག་ལ་གནང་བ་སྩོལ༔
རྟག་ཏུ་མཁའ་འགྲོ་བསྐུལ་ཞིང་མཆོད༔ དམ་བསྲུང་བཛྲ་ས་མ་ཡ༔ དེ་ནས་སྐུའི་དབང་བསྐུར་བ་ནི༔ གཟུངས་མ་ཡེ་ཤེས་ཀྱི་མཁའ་འགྲོས་ཞབས་སློབ་མའི་སྤྱི་བོར་བཀོད་ཅིང་སྐུའི་དབང་ཐོབ་པའི་མོས་པ་མཛོད། ཧཱུྃ༔ གཟུགས་སྐུ་སྣང་སྟོང་བསྐྱེད་རིམ་ལམ༔ སྤྲུལ་པའི་འགྲོ་དོན་ཡིད་སྣང་ངོར༔ རྡོ་རྗེ་ཐུགས་ཀྱི་ཡིད་དགའ་མོས༔ དབང་བསྐུར་རྩ་ཁམས་ལྷ་རུ་བསྒོམ༔ ཨོྃ་བཛྲ་པདྨ་རཱ་ག་ཨཀྵོ་བྷྱ་ཨ་བྷི་ཥིཉྩ་ཧཱུྃ༔
དེ་ནས་རྒྱ་རྟགས་བསྟན་ཏེ༔ ཧོཿ ཐབས་ཤེས་གསང་སྔགས་གཉིས་མེད་ལམ༔ རྟག་ཏུ་བརྡ་སྐད་སྒྲ་བསྒྱུར་རམ༔ དེ་ལྟར་ཁས་ལོངས་དབང་མཆོག་སྦྱིན༔ དམ་མེད་རྣམས་ལ་བསྟན་མི་བྱ༔ དེ་ནས་སློབ་དཔོན་གྱིས་ཅི་ལྟར་བསྒོས་པའི་དམ་ལས་འདའ་བར་མི་བྱའོ་སྙམ་པས་སློབ་མ་རྣམས་ཀྱིས་འདིའི་རྗེས་ཟློས་མཛོད། ཀྱེ༔ གྲོལ་ལམ་ཟུང་གི་བརྡ་འདི་ལ༔ གསང་སྔགས་རྣལ་འབྱོར་ཅིས་མི་དད༔
བཟླས་སྒྲུབ་སྐོང་བཤགས་དམ་མི་འགལ༔ བདེ་བའི་དམ་ཚིག་ས་མ་ཡ༔ ཞེས་དམ་ཚིག་ཁས་ལེན་དུ་གཞུག ། དེ་ནས་རིག་མས་ཕྱག་རྒྱ་སློབ་མའི་གནས་ལྔར་བཞག་པར་མོས་ ལ་རིག་ཙཀ་གཏད། ཧཱུྃ༔ རྡོ་རྗེ་པདྨ་རྟགས་ཀྱི་རྒྱ༔ དམ་ཚིག་རྫས་མཆོག་རབ་བསྐུལ་ཕྱིར༔ ཁྱོད་ཀྱི་གནས་ལྔར་བཞག་པ་ཡིས༔ རྟེན་འབྲེལ་འཁོར་ལོས་དབང་བསྒྱུར་ཤོག༔ རྩ་སྔགས་བཟླས་ལ༔
དེ་ནས་རིག་མས༔ སིནྡྷུ་རའི་གནས་ལྔར་ཐིག་ལེ་གདབ་ཅིང་བདུད་རྩི་བླུད། ཧཱུྃ༔ ཐབས་ཤེས་དམ་ཚིག་རྡོ་རྗེའི་དབྱིངས༔ དཔའ་བོ་ཌཱཀྐིའི་དཀར་དམར་རྒྱུན༔ སྐལ་ལྡན་གནས་ལྔར་དབང་མཆོག་སྦྱིན༔ བྱང་སེམས་གསང་བའི་དབང་ཐོབ་ཤོག༔ ཨོཾ་ཨཱཿཧཱུྃ་སྭཱ་ཧཱ། ཨོཾ་མ་ལ་ཧི་ཨ་ཧཱུྃ༔ ཌཱཀྐི་ནཱི་ཛ་ཛཿ
སློབ་བུའི་གནས་གསུམ་དུ་ཐིག་ལེ་བྱ་ཞིང་དབང་བསྐུར༔ ཧོཿ གསང་སྔགས་ཕོ་ཉ་མྱུར་ལམ་གྱིས༔ བྷ་ག་ཀུན་བཟང་དཀྱིལ་འཁོར་འདིར༔ ཁྱོད་ཀྱིས་རྟག་ཏུ་མཆོད་ནུས་སམ༔ དེ་ལྟར་ཁས་ལོངས་དཀྱིལ་འཁོར་བསྟན༔ ཞེས་པའི་ལན་དུ་སློབ་མ་རྣམས་ཀྱིས་འདིའི་རྗེས་ཟློས་མཛོད། ཀྱེ༔ སྐུ་ཡི་ཡོན་ཏན་རབས་རྫོགས་པའི༔ བདེ་ཆེན་རིགས་ཀྱི་མཁའ་འགྲོ་མར༔
སྣོད་ལྡན་རྗེས་སུ་འཇུག་ཕྱིར་དུ༔ སྐལ་ལྡན་ཡིད་སྤྲོས་རྟག་ཏུ་མཆོད༔ མནའ་ཆུ་སྦྱིན༔ བྷ་ག་ཕྱེ་ཞིང་ངོ་སྤྲོད་ནི༔ ཧཱུྃ༔ དབྱིངས་ཕྱུག་བདག་མོའི་བྷ་ག་འདི༔ སྔོན་ཚེ་སངས་རྒྱས་བྱོན་པའི་ཤུལ༔ ཀུན་ལྡན་སྐྱོན་བྲལ་པདྨའི་མཁའ༔ རང་བྱུང་བདུད་རྩི་འབབ་པའི་གནས༔ རྩ་རླུང་ཡེ་ཤེས་རྩལ་རྫོགས་ཤོག༔
དེ་ནས་སློབ་བུས་རིག་མའི་པདྨའི་ཟེའུ་འབྲུའི་བདུད་རྩི་མྱང་ཞིང་༔ བྷ་ག་ལ་འོ་བྱ༔ དེ་ནས་སློབ་དཔོན་གྱིས་རིག་མའི་ཕྱག་སློབ་བུ་ལ་གཏད་ཅིང་ངོ་སྤྲོད་པ་ནི། ཧཱུྃ༔ ཀ་དག་རང་བྱུང་རིག་པ་མོ༔ བཅུ་དྲུག་ཡོན་ཏན་མཛེས་ལྡན་འདི༔ ཁྱོད་ཀྱིས་འདི་རོལ་ཚུལ་བཞིན་སྤྱོད༔ རང་བྱུང་ཡེ་ཤེས་ལྷག་གེར་འཆར༔ བདེ་བ་ངོས་ཟུངས་དབྱིངས་ལ་ཞོག༔ ཧོཿ
མཚན་ལྡན་ཡིད་འོང་དགེ་བའི་གྲོགས༔ འདི་བསྟེན་བདེ་སྟོང་རྒྱུད་ལ་སྐྱེ༔ ཐིག་ལེ་དབབ་བཟུང་འདྲེན་པར་གྱིས༔ གཉིས་མེད་ཡེ་ཤེས་ངོ་བོར་ལྟོས༔ ས་མ་ཡ་ཧོཿ རཱ་ག་ཡ་ཧོཿ རྡོ་རྗེ་པདྨ་མཁའ་གསང་སྦྱར་ཏེ༔ ཧཱུྃ༔ སློབ་མ་མི་དམིགས་སྟོང་པའི་ངང་༔ ཆེ་མཆོག་དྲག་པོ་ཡབ་ཡུམ་གསལ༔
རྡོ་རྗེ་པདྨ་མཉམ་སྦྱོར་སྤྱོད༔ དབབ་འདྲེན་ལྡོག་པའི་འཁྲུལ་འཁོར་གྱིས༔ ཧོ་མུ་ཊ་རཱ་ག་ཡ་མི༔ ཞེས་རོལ་ཞིང་བདེ་བ་བཞི་ངོས་བཟུང་༔ ཐིག་ལེ་རྣམས་མཆོད་པའི་ཚུལ་གྱིས་འབུལ༔ དེ་ལྟར་ཁྱེད་རང་ཡབ་ཡུམ་གཉིས་ཀ་ལྷར་འདུ་ཤེས་པ་དང༌། མཁའ་གསང་རྡོ་རྗེ་དང་པདྨར་འདུ་ཤེས་པ་དང༌། ཡིད་ཆོས་སུ་འདུ་ཤེས་པ་སྟེ་འདུ་ཤེས་གསུམ་གྱིས་སྙོམས་པར་འཇུག་པའི་དུས་སུ་མངོན་སུམ་གྱི་དུས་སུ་གཞོན་ནུ་མ་ལ་བདེ་བའི་རོ་མྱོང་བ་ལྟར། ཡས་བབ་མས་བརྟན་གྱིས་དགའ་བ་བཞི་ཉམས་སུ་མྱོང་སྟེ། དབྱེར་མེད་ཀྱི་དུས་སུ་རླུང་དབུ་མར་ཚུད་པས།
བརྗོད་བྲལ་ལྐུགས་པས་རྨི་ལམ་མཐོང་བ་ལྟར་བརྗོད་བྱ་ཁ་ལས་འདས་ཏེ་ཚིག་གིས་མཚོན་དུ་མེད་པར་རོ་གཅིག་གི་དུས་སུ། བདེ་སྟོང་དུ་འཛིན་པ་གཞི་ལ་ཐིམ་པས་ཁྱབ་བརྡལ་ཆེན་པོ་ངོས་བཟུང་དང་བྲལ་བ་བློ་འདས་ཟང་ཐལ་ལ་སྤྱོད་པར་བྱོས་ཤིག ། དེ་ནས་སློབ་དཔོན་གྱིས༔ ཧོཿ ཟབ་ལམ་གསང་རྒྱུད་ལ་ཞུགས་ནས༔ མཁའ་འགྲོའི་སྐུ་ཡི་དམ་ཚིག་ཏུ༔ བུད་མེད་སྨད་པ་འཛིན་མི་བྱ༔ མཁའ་འགྲོའི་གསུང་གི་དམ་ཚིག་ཏུ༔ བུད་མེད་སྨད་པ་བཤད་མི་བྱ༔ མཁའ་འགྲོའི་ཐུགས་ཀྱི་དམ་ཚིག་ཏུ༔
བུད་མེད་ལོག་ལྟ་བཟུང་མི་བྱ༔ མཁའ་འགྲོའི་ཡོན་ཏན་དམ་ཚིག་ཏུ༔ བུད་མེད་ཐབས་ཀྱིས་སྨད་མི་བྱ༔ མཁའ་འགྲོའི་ཕྲིན་ལས་དམ་ཚིག་ཏུ༔ བུད་མེད་ཤེས་རབ་སྤང་མི་བྱ༔ དབྱིངས་ཕྱུག་སྐོང་བཤགས་ཚོགས་གཏོར་བརྩོན༔ ཟུང་འཇུག་གྲོལ་ལམ་བརྩོན་པ་དང་༔ ནམ་ཡང་མཁའ་འགྲོ་བརྟེན་པར་བྱ༔ ལུས་མེད་ཡེ་ཤེས་མཁའ་འགྲོ་ཡི༔ ཟབ་ལམ་བུ་ཡིས་མཆོག་ཐོབ་ཤོག༔
རྩ་སྔགས་བརྗོད་ཅིང་༔ དེ་ལྟར་ཡུམ་མཁའ་རྣམ་པར་དག་པའི་དཀྱིལ་འཁོར་དུ། བླ་མ་ལོངས་སྤྱོད་རྫོགས་པའི་སྐུ་ལ་ཤིན་ཏུ་སྤྲོས་མེད་ཨ་ནུ་ཡོ་གའི་ཤེས་རབ་ཡེ་ཤེས་ཀྱི་དབང་ཐོབ། གཟུང་འཛིན་གཉིས་སྣང་གི་རྟོག་ཚོགས་སྦྱངས་ཏེ་ཡིད་ཀྱི་སྒྲིབ་པ་དག ། ལམ་དུས་སུ་ཕོ་ཉ་བདེ་བ་ཆེན་པོ་རྡོ་རྗེ་སེམས་དཔའི་གསེང་ལམ་བསྒོམ་པ་ལ་དབང༌། བདེ་སྡུག་བྱུང་ཚོར་ཐམས་ཅད་ལྷན་སྐྱེས་ཡེ་ཤེས་སུ་དག་ནས། འབྲས་བུ་ཐུགས་རྡོ་རྗེ་ཆོས་ཀྱི་སྐུ་འཐོབ་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད། བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ། ཁྱེད་རང་རྣམས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ །
ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེ་ཞོག་ཅིག ། བླ་མ་དཀྱིལ་འཁོར་གྱི་གཙོ་བོའི་ཞལ་ནས་སྐྱེ་མེད་རྡོ་རྗེའི་ཚིག་གིས་རང་བྱུང་དོན་གྱི་དགོངས་པ་ངོ་སྤྲད་དེ་དབུགས་དབྱུང་བར་མོས་ལ། དེ་ནས་ཤེལ་རྡོ་ཐོགས་ནས༔ ཧོཿ ཤེལ་རྡོ་འདི་ནི་གནས་ལུགས་གཤིས་ཀྱི་རིག་པའི་རྩལ་དང་མཚུངས་པ༔ ངོ་བོ་གསལ་ལ་རྣམ་པ་བཀྲ་བ༔ གཞི་དྭངས་ལ་གསལ་ཞིང་མ་འགགས་པ༔ སྣང་བའི་ངོགས་ལ་ཤར་ཡང་སྒྲིབ་པ་མེད་པས་སྟོང་པ༔ སྣང་སྟོང་ཟུང་དུ་འཇུག་པ་འདི་དང་མཚུངས་པས་ཁྱོད་ཀྱི་རིག་པ་སྨིག་སྒྱུའི་དྲུང་དུ་སྒྱུ་མའི་སྐྱེས་བུ་འགྱུ་བ་ལྟ་བུ་ས་ལེ་ཧྲིག་གེ་རྗེན་ནེ་བ༔
དང་པོ་གང་ནས་ཀྱང་མ་སྐྱེས་པས་གཞིའི་གནས་ལུགས༔ བར་དུ་གང་དུའང་མི་གནས་པས་ལམ་ཤར་གྲོལ༔ ཐ་མར་གང་དུའང་མི་འགག་པས་འབྲས་བུའི་གྲོལ་ཚུལ་མཐོང་བ་བསྒོམས་མེད་ཨ་ཏི་ཡོ་གའི་ངོ་སྤྲོད་ཐོབ། སྒོ་གསུམ་ཐ་དད་དུ་འཛིན་པའི་ཤེས་བྱའི་སྒྲིབ་པ་ཆེས་ཕྲ་བ་སྦྱངས། ལམ་དུས་སུ་ཀ་དག་ལྷུན་གྲུབ་ཟུང་འཇུག་རྫོགས་རིམ་མཐར་ཐུག་པའི་རྣལ་འབྱོར་བསྒོམ་པ་ལ་དབང༌། སྣང་བཞི་ཟད་སར་འཁྱོལ་ཏེ། འབྲས་བུ་ངོ་བོ་ཉིད་སྐུ་ཀུན་བཟང་གདོད་མའི་མགོན་པོའི་གོ་འཕང་མངོན་དུ་བྱ་བའི་སྐལ་ལྡན་དུ་བྱས་སོ། ། ཞེས་རྟོགས་པ་བསྐྱེད་དོ། ད་ནི་མཐའ་རྟེན་དུ་རྡོ་རྗེ་རྒྱལ་ཚབ་ལ་མངའ་གསོལ་བའི་ཆེད་དཀྱིལ་འཁོར་གཏད་པ་དང༌། བྱིན་རླབས་གཏོར་མའི་བཀའ་བསྒོ་བ།
དམིགས་བསལ་ལ་དྲེགས་པའི་སྲོག་དབང་བསྐུར་བ། དགེ་ལེགས་སྤེལ་བ་བཀྲ་ཤིས་རྫས་རྟགས་ཀྱི་དབང་བཅས་བཞི་ཡོད་པ་ལས། དང་པོ་སློབ་མ་རྣམས་རྡོ་རྗེ་རྒྱལ་ཚབ་ཏུ་མངའ་གསོལ་ཞིང་ཕ་ནོར་བུ་ལ་སྤྲོད་པ་བཞིན། དཀྱིལ་འཁོར་ཡོངས་རྫོགས་ལེགས་པར་རྗེས་སུ་གཏད་ཟིན་པས། དེང་ཕྱིན་ཆད་འཆང་བ་དང་ཀློག་པ་དང་འཛིན་པ་དང་གཞན་ལ་རྒྱ་ཆེར་སྟོན་ཞིང༌། དོན་གཉིས་ལྷུན་གྲུབ་རྒྱུན་མ་ཆད་པར་གྱིས་ཤིག་ཅེས་བསྐུལ་བའི་མོས་པ་མཛོད། དེ་ནས་དཀྱིལ་འཁོར་གྱི་གཟུང་ཐག་ནས་བཟུང་སྟེ༔ ཧཱུྃ༔ ཕྱི་ནང་མུ་མཐའ་ཁྱབ་པ་ཡི༔ ཕོ་བྲང་དྲག་པོའི་ཞིང་ཁམས་འདིར༔
རྟེན་འབྲེལ་འཁོར་ལོས་བསྒྱུར་བའི་ཕྱིར༔ དེ་རིང་སྐལ་ལྡན་ཁྱོད་ལ་གཏད༔ ཨོཾ་བཛྲ་དྷརྨ་ཙཀྲ་ཏིཥྛ་ཨ་བེ་ཤ་ཡ་ཨ་ཧཱུྃ༔ ཞེས་གཏད་དོ༔ དེ་ནས་དཀྱིལ་འཁོར་གྱི་ཆས་སྦྱིན་པ་ནི༔ ཧཱུྃ༔ ཕོ་བྲང་འདི་ནི་སྒྲུབ་པའི་རྟེན༔ རྒྱལ་མཚན་འདི་ནི་མཛེས་པའི་ཏོག༔ གནམ་རྒྱན་ཡོལ་བ་བཀྲ་བའི་རྫས༔ ས་རྒྱན་འདི་ནི་དབང་གི་གཞི༔
ཕུར་པ་རལ་གྲི་སྲུང་བའི་གུར༔ མེ་ལོང་མདའ་དར་རྟེན་འབྲེལ་རྫས༔ དྲྭ་མིག་འཇའ་རིས་ལོངས་སྐུའི་ཞིང་༔ དྲྭ་བ་ཅོད་པན་མཛེས་པའི་ཕྱམ༔ སྟག་ཤམ་ཐོད་ཕྲེང་དྲག་པོའི་ཆས༔ སྒོ་གཞིའི་ཕྱག་མཚན་སྲུང་བའི་རྟེན༔ སྨན་གཏོར་རཀྟ་སྐོང་བའི་རྫས༔ ཕྱི་ནང་ཉེར་སྤྱོད་མཉེས་པའི་སྲིད༔ བཀྲ་ཤིས་ལྷ་མོ་དགེ་བའི་གྲོགས༔ དེ་ལྟར་དཀྱིལ་འཁོར་རྟེན་འདི་དག༔
དེང་འདིར་སྐལ་ལྡན་ཁྱོད་ལ་སྦྱིན༔ སྒྲུབ་པ་མཐར་ཕྱིན་ནུས་པར་གྱིས༔ ཨོཾ་བཛྲ་སིདྡྷི་རཾ་ཤུདྡྷེ་ཧོཿ ཞེས་སྦྱིན་ནོ། ། དེ་ནས་བྱིན་རླབས་གཏོར་མའི་བཀའ་བསྒོ་བྱ་བ་ནི༔ གཏོར་མ་ཐོགས་ཏེ༔ ཧཱུྃ༔ ཆོས་སྐུ་ཀུན་བཟང་རྡོར་འཆང་༔ ལོངས་སྐུ་རྡོ་རྗེ་སེམས་དཔའ༔ སྤྲུལ་སྐུ་ཆེ་མཆོག་ཟིལ་གནོན༔
རིག་འཛིན་དགའ་རབ་རྡོ་རྗེ༔ སློབ་དཔོན་འཇམ་དཔལ་བཤེས་གཉེན༔ མཁས་པ་ཤྲཱི་སིངྷ་༔ རིག་འཛིན་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ སྔགས་འཆང་ཤཱཀྱ་པྲ་བྷ༔ གནུབས་སྟོན་སངས་རྒྱས་ཡེ་ཤེས༔ ཨོ་རྒྱན་གཏེར་བདག་གླིང་པ༔ རྒྱལ་སྲས་དབང་ཆེན་རྡོ་རྗེ༔ ལ་སོགས་པ་རྣམས་དང༌།
ཁྱད་པར་དུ་ཆེ་མཆོག་ཀཱི་ལ་ཡ་ཡོངས་རྫོགས་ཀྱི་དཀྱིལ་འཁོར་རྣམས་ཀྱིས་སྐལ་ལྡན་གྱི་སློབ་མ་ལ་བྱིན་གྱིས་བརླབ་ཏུ་གསོལ༔ ༈ དེ་ནས་དྲེགས་པའི་སྲོག་དབང་བསྐུར་བ་ནི༔ དམར་གཏོར་ཆེ་བ་གཅིག་ལ་འཁོར་བརྒྱད་ཀྱིས་བསྐོར་བར་ཤ་ཡིས་བརྒྱན་པ་དང་སྡེ་བརྒྱད་ཀྱི་ཙཀླི་བཙུག་པ་བཤམ༔ དེ་ནས་སྡེ་བརྒྱད་སྤྱན་དྲངས་ཏེ་གཏོར་མར་བསྟིམ༔ ཞེས་གསུངས་པས་འདིར་དབང་དྲག་ཀཱི་ལ་ཡའི་སྲུང་མ་ཉེར་བསྡུས་དང་སྦྱར་བ་ནི། རང་ཉིད་དཔལ་ཆེན་འབར་བ་ཡི། ། གཟི་བྱིན་འབར་བའི་སྟོབས་ཤུགས་ཀྱིས། ། སྐུ་གསུམ་དག་པའི་ཞིང་ཁམས་དང༌། ། འབྱུང་ལྔ་སྣོད་བཅུད་མཁའ་ཀློང་ནས། ། བཀའ་དང་གཏེར་སྲུང་རྒྱ་མཚོ་རྣམས། །
མཆོད་སྦྱིན་སླད་དུ་སྤྱན་དྲངས་གྱུར། ། བཛྲ་ས་མཱ་ཡ་ཛཿ ས་མ་ཡ་ཧཱུྃ། ཧཱུྃ། དབྱིངས་ལས་མ་གཡོས་ཆོ་འཕྲུལ་རོལ་པའི་གར། ། སྙིང་སྲུང་མཁའ་འགྲོ་སྡེ་ལྔ་ཞིང་སྐྱོང་དབང༌། ། མ་གཟའ་རྡོར་ལེགས་ལྷ་བདུད་བཙན་ཀླུ་དང༌། ། དགེ་བསྙེན་སྡེ་བཞི་ལྷ་སྲིན་སྡེ་བརྒྱད་སོགས། ། བསྟན་སྲུང་དམ་ཅན་རྒྱ་མཚོའི་ཚོགས་བཅས་ལ། ། རྔམ་བརྗིད་དྲག་པོའི་མཐུན་རྫས་སྤྲིན་ལྟར་གཏིབས། །
དྲག་མཆོད་ཤ་ཁྲག་གླིང་བཞིའི་ཁྱོན་ལྟར་བདལ། ། མངོན་སྤྱོད་ལས་བྱེད་བཤན་པ་རླུང་ལྟར་འཚུབས། ། ཉམས་དགྲའི་བླ་ཚེ་སྲོག་དབུགས་བུན་ལྟར་གཡོ། ། སྨན་རཀ་གཏོར་མཆོད་དྭངས་མའི་ཟེར་ལྟར་འཁྲུགས། ། འབོད་རྫས་སྒྲུབ་རྫས་སྐོང་རྫས་མཉེས་པའི་རྫས། ། སྟོང་གསུམ་འཇིག་རྟེན་ཁམས་གསུམ་སྲིད་པའི་སྤྲིན། ། ཐུགས་རྗེས་རྩལ་ལས་འགོག་མེད་ཤར་བའི་དཔྱིད། ། ཡེ་ཤེས་འཇིག་རྟེན་ཕོ་རྒྱུད་མོ་རྒྱུད་སོགས། ། བདུད་འདུལ་དཔལ་གྱི་བཀའ་ཉན་རྣམས་ལ་འབུལ། ། སྲིད་པ་དྲེགས་སྡེའི་དཀྱིལ་འཁོར་ཐུགས་དམ་བསྐང༌། །
ཐོགས་མེད་ཕྲིན་ལས་གཉན་གྱི་གཡར་དམ་སྩོལ། ཨོྃ་པཱ་ཤཾ་དེ་ཝི་ཧ་རི་ནི་ས་བྷྱོ་ར་ཏྲི་ཨེ་དུ་ཙ་ན་ཡཀྴ་ཙ་ཏུར་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ཨ་ཡ་མ་དུ་རུ་ཙ་ཤ་ན་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ། ཧཱུྃ། ཕྲིན་ལས་མྱུར་མགྱོགས་ཐ་ཚིག་གཉེར་བའི་ཚོགས། ཁྱོད་ལ་ཕྲིན་ལས་གཉན་པོ་བཅོལ་བ་ནི། ། རྣལ་འབྱོར་བདག་ཅག་འཁོར་དང་བཅས་པ་ཡིས། ། ཆོས་བཞིན་སྒྲུབ་ལ་བར་ཆད་ཞི་བ་དང༌། ། ཚེ་དཔལ་ཡེ་ཤེས་སྙན་གྲགས་གོང་དུ་འཕེལ། །
ལྷ་འདྲེ་མི་གསུམ་འདོད་རྒུ་དབང་དུ་སྡུས། ། བསྟན་དགྲ་སྒོས་དགྲ་ཟུར་དགྲ་ཐལ་བར་རློག ཁྱད་པར་ཟབ་གསང་ཐེག་པའི་བསྟན་པ་འདི། ། ཉི་ལྟར་གསལ་ཞིང་མཁའ་ལྟར་ཁྱབ་ཅིང་བརྟན། ། སྣོད་བཅུད་བདེ་འབྱོར་ཆོས་བཞིན་སྤྱོད་པ་སོགས། ། བདུད་འདུལ་པདྨའི་བཀའ་ལས་མ་འདའ་བར། ། ཇི་ལྟར་བཅོལ་བའི་ཕྲིན་ལས་ལྷུན་འགྲུབ་མཛོད། དེ་ནས་དམ་ཆུ་གཏད་ལ། ཧོཿ ལས་ཅན་སྐྱེས་བུ་སྐལ་ལྡན་ཁྱོད༔
དེ་རིང་དྲག་པོ་ལག་ཏུ་བཅུག༔ དམ་ཅན་དྲེགས་པ་ཁྱོད་ལ་གཏད༔ སློབ་དཔོན་བདག་གི་བཀའ་ལྟར་བགྱིད༔ གལ་ཏེ་འགལ་ཞིང་ཉམས་གྱུར་ན༔ ཁྱོད་ཀྱི་སྙིང་ཁྲག་དྲེགས་པས་ཕྱུང་༔ ཚུལ་བཞིན་བསྲུང་བའི་སྐལ་ལྡན་ལ༔ ཁྱོད་ཀྱི་གྲོགས་སུ་བྲན་བཞིན་འགྱུར༔ འཁུ་ལྡོག་ལྡང་བར་མ་གྱུར་ཅིག༔ ཨོཾ་བཛྲ་ས་མ་ཡ་ཧ་ན་ཧ་ན་ཧཱུྃ་ཕཊ྄ཿ ཨོཾ་ཨ་མྲྀ་ཏ་ས་མ་ཡ་ཋ་ཋ་ཋཿ
ཨོཾ་ས་མ་ཡ་དྲེགས་པ་དུན་དུན་ན་ར་ཀན༔ བདུད་རྩི་གཏོར་ཞིང་རྡོ་རྗེས་བསྡིག༔ དམ་ཚིག་རྗེས་དྲན་ཕྲིན་ལས་གྲུབ་པར་བསམ༔ དེ་ནས་དྲེགས་པའི་སྲོག་གཏད་ནི་གཤམ་གསལ་ཚིག་རིས་དང་བསྟུན་ཏེ་སློབ་མ་ལ་བཀའ་གཏད་པ་ཡིན་ལ། འདི་རྣམས་དྲེགས་པའི་གཙོ་བོ་ཡིན་ཞིང་བཀའ་གཉན་ལ་འཁུ་ལྡོག་ཆེ་བས་དྲེགས་པ་འཆུན་ནུས་པའི་རྣལ་འབྱོར་པ་དང་དམ་པ་རྣམས་མ་གཏོགས་གང་ཐོད་ཐོད་དུ་མི་བསྐུར། ཤིན་ཏུ་ཁེ་ཉེན་ཆེ་བས་གཟབ་དགོས་སོ། ། དེ་ནས་ལྷའི་ཙཀླིའི་དབང་བསྐུར་ཞིང་སྲོག་ཡིག་གཏད་ལ། ཧྲཱིཿ ལྷ་ཡི་དམག་དཔོན་དྲེགས་པ་ཁྱོད༔ སློབ་བུ་འདི་ལ་དབང་བསྐུར་བས༔
ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔ ཨོཾ་ཨ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔ དེ་བཞིན་དུ་གཤིན་རྗེའི་ཙཀླི་དང་སྲོག་ཡིག་གཏད་ལ། ཧཱུྃ༔ གཤིན་རྗེའི་དམག་དཔོན་དྲེགས་པ་ཆེས༔ སློབ་བུ་འདི་ལ་དབང་བསྐུར་བས༔ ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔
ཨོཾ་ཡ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔ དེ་ནས་མ་མོའི་ཙཀླི་ཐོགས་ནས༔ ཧཱུྃ༔ མ་མོའི་དམག་དཔོན་རྒྱལ་མོ་ཆེས༔ སློབ་བུ་འདི་ལ་དབང་བསྐུར་བས༔ ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔ ཨོཾ་མ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔
དེ་ནས་བདུད་ཀྱི་ཙཀླི་ཐོགས་ནས༔ ཧཱུྃ༔ བདུད་ཀྱི་དམག་དཔོན་དྲེགས་པ་ཆེས༔ སློབ་བུ་འདི་ལ་དབང་བསྐུར་བས༔ ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔ ཨོཾ་དུ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔ དེ་ནས་རྒྱལ་པོའི་ཙཀླི་ཐོགས་ལ༔ ཧཱུྃ༔
རྒྱལ་པོའི་དམག་དཔོན་དྲེགས་པ་ཆེས༔ སློབ་བུ་འདི་ལ་དབང་བསྐུར་བས༔ ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔ ཨོཾ་རུ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔ དེ་ནས་བཙན་གྱི་ཙཀླི་ཐོགས་ནས༔ ཧཱུྃ༔ བཙན་གྱི་དམག་དཔོན་དྲེགས་པ་ཆེ༔ སློབ་བུ་འདི་ལ་དབང་བསྐུར་བས༔
ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔ ཨོཾ་ཙ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔ དེ་ནས་གནོད་སྦྱིན་གྱི་ཙཀླི་ཐོགས་ནས༔ ཧཱུྃ༔ གནོད་སྦྱིན་དམག་དཔོན་དྲེགས་པ་ཆེས༔ སློབ་བུ་འདི་ལ་དབང་བསྐུར་བས༔ ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔
ཨོཾ་ཤ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔ དེ་ནས་ཀླུའི་ཙཀླི་ཐོགས་ནས༔ ཧཱུྃ༔ ཀླུ་ཡི་དམག་དཔོན་དྲེགས་པ་ཆེས༔ སློབ་བུ་འདི་ལ་དབང་བསྐུར་བས༔ ལུས་དང་གྲིབ་མ་བཞིན་དུ་འགྲོགས༔ འཁུ་ན་དམ་ཚིག་རྡོ་རྗེས་གཞོམ༔ ཨོཾ་ནཱ་ས་མ་ཡ་ན་ར་ཀན༔ ཧྲྀ་ད་ཡ་ཨ་བྷི་ཥིཉྩ་ཧཱུྃ༔
དེ་ནས་དགེ་བསྙེན་བཞི་ཐོགས་ལ༔ ཧཱུྃ༔ ཟབ་གཏེར་གཉན་གྱི་སྲུང་མ་ཆེས༔ ལྷ་བདུད་ཀླུ་བཙན་དགེ་བསྙེན་ཁྱོད༔ བསྩལ་བའི་གཏེར་ཁ་ཇི་བཞིན་དུ༔ ཟབ་ཆོས་འདི་ཡི་ཕྱི་ལ་འབྲོངས༔ སློབ་བུ་འདི་ཡི་རོགས་དན་སྒྲུབས༔ དམ་ཉམས་རྣམས་ལ་ཆད་པ་ཆོད༔ རིན་ཆེན་གཏེར་གྱི་སྲུང་མ་མཛོད༔ སྔོན་ཚེ་སློབ་དཔོན་ཐ་ཚིག་བཞིན༔
ད་ལྟ་སྔགས་འཆང་བདག་གིས་བསྐུལ༔ དམ་ལ་མ་འདའ་དམ་ཚིག་སྲུངས༔ བཀའ་གཏད་གཏེར་སྲུང་དབང་ཐོབ་ཤོག༔ ཨོཾ་ཨ་རུ་ཙ་ཏྲི་ཧྲྀ་ད་ཡ་ས་མ་ཡ་ན་ར་ཀན༔ ཞེས་བསྐུར། མྱུར་མགྱོགས་སྡེ་བཞི་ཐོགས་ལ། ཧཱུྃ༔ ལྷ་བདུད་བཙན་ཀླུ་དྲག་པོའི་ཚོགས༔ སྔོན་ཚེ་སྤ་གྲོ་མཆིམས་ཕུ་སོགས༔ དབེན་གནས་གཏེར་གྱི་སྲུང་མ་རྒྱུད༔
ཅི་ལྟར་བཀའ་བསྒོས་དམ་བཅས་བཞིན༔ དེང་ནས་སློབ་བུ་སྔགས་འཆང་འདིར༔ ལུས་དང་གྲིབ་མ་བཞིན་དུ་འགྲོགས༔ རིག་འཛིན་བཀའ་ཡི་སྲུང་མ་མཛོད༔ ཆོས་འདི་སྒྲུབ་ལ་བར་གཅོད་པའི༔ ལོག་ལྟ་བདུད་རིགས་ཚར་གཅོད་མཛོད༔ ཨོཾ་ཨ་དུ་ཙ་ན་བཛྲ་ས་མ་ཡ་ཙིཏྟ་ཨི་དནྟེ་ན་ར་ཀན༔ དེ་ནས་དམར་གཏོར་གནས་ལྔར་བཞག་ཅིང་༔ ཧཱུྃ༔ ང་ནི་རིག་འཛིན་ཐོད་པ་རྩལ༔
ང་ནི་ཆེ་མཆོག་ཁྲག་འཐུང་ཆེ༔ ལྷ་སྲིན་སྡེ་བརྒྱད་གཞི་བདག་རྣམས༔ སྔོན་གྱི་ཐ་ཚིག་དྲན་པར་གྱིས༔ ཁྱོད་ཀྱི་སྲོག་སྙིང་ང་ལ་ཡོད༔ དེ་བས་ཅི་ལྟར་བཀའ་བསྒོས་བཞིན༔ ཁྱོད་ཀྱིས་ཐོགས་མེད་འགྲུབ་པར་མཛོད༔ དམ་ལྡན་རིགས་ཀྱི་སློབ་བུ་འདིས༔ ཞི་རྒྱས་ལས་བཞི་གང་བརྩམ་ཡང་༔ ཁྱོད་རྣམས་འཁུ་འམ་མ་ལྡོག་ཅིག༔ གལ་ཏེ་བཀའ་ལས་འདའ་སྲིད་ན༔
དུས་གསུམ་སངས་རྒྱས་བཀའ་ཡང་བཅག༔ རྡོ་རྗེ་འཛིན་གྱི་དམ་ཡང་བསྐུལ༔ དམ་ཚིག་རྡོ་རྗེས་གཞོམ་ཞིང་བཤིག༔ ན་རཀ་ཆེན་པོར་ལྟུང་བར་འགྱུར༔ དེ་བས་དམ་ཚིག་དྲན་པར་མཛོད༔ རྩལ་ཆེན་དྲེགས་པའི་སྡེ་ཚོགས་ཀྱི༔ སྲོག་གི་དབང་མཆོག་ཐོབ་པར་ཤོག༔ ཨོཾ༔ ཨཿ ཡཿ
མཿ དུཿ རུཿ ཙཿ ཤཿ ནཿ ས་མ་ཡ་ཨི་དནྟེ་བཛྲ་ན་ར་ཀན་ཧཱུྃ་ཧཱུྃ༔ དྲེགས་པ་སོ་སོའི་སྲོག་གཏད་མི་བགྱི་ན་གོང་གསལ་དམ་ཚིག་བསྲེ་བ་ནས་འདིར་འཇུག་པས་ཆོག ། དེ་ནས་བཀའ་བསྒོ་བ་ནི། ཧོ།
དུས་གསུམ་གྱི་རྒྱལ་བ་སྲས་དང་བཅས་པ་རྣམས་དང་ཁྱད་པར་དུ་ངེས་དོན་གྱི་སྙིང་པོ་གསང་སྔགས་རྡོ་རྗེ་ཐེག་པའི་བསྟན་པ་རིན་པོ་ཆེ་འཛིན་སྐྱོང་སྤེལ་བའི་ཕྲིན་ལས་ཀྱི་ཉིན་བྱེད་དེ་ཉིད་ཇི་སྲིད་ཀྱི་བར་དུ་མི་ནུབ་པའི་གཉེར་ཁ་བླངས་ཤིང༌། བསྟན་པ་སྲུང་བར་ཞལ་གྱིས་བཞེས་པའི་དམ་པའི་ཆོས་སྐྱོང་ཡོངས་ཀྱི་རྒྱལ་པོ། དཔལ་ལྡན་མ་མགོན་ལྕམ་དྲལ། སྔགས་སྲུང་ཨེ་ཀ་ཛཱ་ཊི། གཟའ་མཆོག་ཁྱབ་མཇུག་རཱ་ཧུ་ལ། དམ་ཅན་རྡོ་རྗེ་ལེགས་པ། གཏེར་སྲུང་དགེ་བསྙེན་སྡེ་བཞི། བཤན་པ་སྤུ་གྲི་མཆེད་གསུམ། ལྷ་ཆེན་ཚངས་པ་དཀར་པོ། གཤིན་རྗེ་ཡ་མ་ར་ཙ།
མ་མོ་སྲིད་པའི་རྒྱལ་མོ། བདུད་པོ་སྐྲ་དཀར་ནག་པོ། རྒྱལ་པོ་ཆེན་པོ་དཔེ་དཀར། བཙན་རྒྱལ་ཡམ་ཤུད་དམར་པོ། གནོད་སྦྱིན་ཀཱ་ལ་ཡཀྴ། ཀླུ་བདུད་འཆི་བདག་ནག་པོ། སྤྲུལ་པ་ཡང་སྤྲུལ་འཇིག་རྟེན་དྲེགས་པའི་སྡེ་དཔོན་བཀའ་སྡོད་མངག་གཞུག་ཕོ་ཉ་དང་བཅས་པ་རྣམས་ཀྱིས། ཆོས་སྐུ་ཀུན་ཏུ་བཟང་པོ། ལོངས་སྐུ་རྒྱལ་བ་ཞི་ཁྲོ། སྤྲུལ་སྐུ་མཆོག་གི་རིག་འཛིན་རྣམ་བརྒྱད།
ཨོ་རྒྱན་པདྨ་འབྱུང་གནས། མཁའ་འགྲོ་ཡེ་ཤེས་མཚོ་རྒྱལ། རྗེ་འབངས་ཉི་ཤུ་རྩ་ལྔ། གནུབས་སྟོན་སངས་རྒྱས་ཡེ་ཤེས། ཆོས་རྒྱལ་རྩ་གསུམ་གླིང་པ། རིག་འཛིན་ཧཱུྃ་ནག་འགྲོ་འདུལ། རིག་འཛིན་མི་འཇིགས་རྡོ་རྗེ་ནས་རྩ་བའི་བླ་མ་སཱུརྻ་རསྨིའི་བར་དུ་བྱོན་པའི་རྩ་བ་དང་བརྒྱུད་པར་བཅས་པ་རྣམས་ཀྱི་བཀའ་དང་དམ་ལ་མ་འདའ་བར་དམ་ཚིག་གི་རིམ་པར་རྗེས་སུ་དགོངས་ལ། སྤྱིར་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕངས་བསྟོད། ཆོས་མི་ནུབ་པའི་རྒྱལ་མཚན་ཚུགས།
བླ་མ་དམ་པའི་སྐུ་ཚེ་སྲིངས། མཛད་ཕྲིན་སྤེལ། བསྟན་པ་རིན་པོ་ཆེ་རིམ་འགྲོ་དང་བཀུར་སྟི་བཅས་ཏེ་བླ་ནས་བླ་རུ་སྤེལ་ཅིག ། སེམས་ཅན་གྱི་ཕན་བདེ་སྤེལ། འཇིགས་རྟེན་གྱི་རྒུད་པ་སོལ། སྣོད་བཅུད་ཀྱི་ལེགས་ཚོགས་སྐྱེད། གདུག་ཅན་གྱི་གཉའ་ནས་ནོན། དམ་ཅན་གྱི་སྡོང་གྲོགས་གྱིས། དམ་མེད་ཀྱི་དབང་པོ་སྣུབས། ཐར་འདོད་ཡོངས་ཀྱི་རེ་བ་སྒྲུབས་ཤིག
ཁྱད་པར་དུ་རིག་པ་འཛིན་པ་འདི་ཉིད་དམ། རྡོ་རྗེའི་སློབ་མ་འདི་ཁྱེད་ལ་གཏད་ཀྱིས་ལུས་དང་གྲིབ་མ་བཞིན་སྲུངས་ཤིག ། ཇི་སྲིད་བྱང་ཆུབ་མ་ཐོབ་ཀྱི་བར་དུ་ཕྱིའི་དགྲ་ནང་གི་བགེགས། གསང་བའི་བར་དུ་གཅོད་པ་ཐམས་ཅད་ལས་སྲུངས་ཤིག ། མདུན་ནས་བསུས་ཤིག ། རྒྱབ་ནས་སྐྱོར་ཅིག ། འགལ་རྐྱེན་དང་གཡོལ་ཅིག ། མཐུན་རྐྱེན་དང་སྤྲོད་ཅིག ། གལ་ཏེ་ཞི་བའི་ཐབས་ཀྱིས་འདུལ་མ་ནུས་ན་གང་དང་འཚམས་པའི་ཕྲིན་ལས་དྲག་པོས་ཚར་ཆོད་ཅིག ། སྡང་བའི་དགྲ་སོད།
གནོད་པའི་བགེགས་ཆོམ། བར་ཆད་ཀྱི་རྐྱེན་བཟློག་བསམ་པ་སྒྲུབས་རེ་བ་སྐོངས། ཚེ་སྲིངས་དཔལ་སྐྱེད། རྒྱགས་མཐུད། ཕྱིའི་ཚེ་བསོད། ནང་གི་ཉམས་རྟོགས། གསང་བའི་ཡེ་ཤེས་དང་ཡོན་ཏན་མ་ལུས་པ་གོང་ནས་གོང་དུ་སྤེལ་ནས། དམ་པའི་ཕྲིན་ལས་བླར་འཕེལ་བར་མཛད་དུ་གསོལ་ལོ། ། མི་མཐུན་པའི་བར་ཆད་ཞི། སྣང་བ་དབང་དུ་བསྡུས།
ཕས་རྒོལ་ཟིལ་གྱིས་ནོན། དགྲ་གདོན་ཐལ་བར་བརླག་པ་སོགས་ཕྲིན་ལས་རབ་འབྱམས་ལ་དབང་འབྱོར། ཆོས་བཞིན་ཡིད་ལ་བསམ་པའི་དོན་ཐམས་ཅད་བདེ་བླག་ཏུ་འགྲུབ་པ་དང༌། མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ལ་སྦྱོར་ཅིག ། ཆོས་སྐྱོང་མཐུ་མ་ཆུང༌། དམ་ཅན་རྩལ་མ་ཞན། མངོན་པར་འདོད་པའི་དངོས་གྲུབ་བདེ་བླག་ཏུ་སྩོལ་ཅིག ། དེ་ནས་དམ་ཚིག་ལ་སྤྱིར་མཆོད་གཏོར་སྐོང་བཤགས་མ་ཆག་པར་བརྩོན་པ་བྱོས་ཤིག ། རྒྱུན་དུ་ཆོས་སྐྱོང་གི་བསྐང་གསོལ་སོགས་ལ་འབད་པར་བྱའོ། ། དེ་ནས་བཀྲ་ཤིས་རྫས་རྟགས་དང་རྒྱལ་སྲིད་སྣ་བདུན་གཏད༔
ཁྱེད་རང་རྣམས་ཀྱིས་ཆེ་མཆོག་ཁྲག་འཐུང་ཀཱི་ལ་ཡའི་དབང་ཆེན་རྡོ་རྗེའི་ཕྲེང་བ། རྩ་བ་དང་ཡན་ལག་གིས་བརྒྱན་པ་ལེགས་པར་གྲུབ་སྟེ་རྒྱལ་བུ་རྒྱལ་སར་མངའ་གསོལ་ནས་རྒྱལ་སྲིད་ལ་མངའ་དབང་བསྒྱུར་བ་བཞིན་དབང་བཞི་ཡོངས་རྫོགས་ཐོབ་ཅིང༌། ཁམས་གསུམ་ཆོས་ཀྱི་རྒྱལ་པོར་སློབ་མ་ཁྱེད་རང་རྣམས་མངའ་གསོལ་བའི་ཆེད་དུ་དགེ་ལེགས་སྤེལ་བ་བཀྲ་ཤིས་པའི་རྫས་བརྒྱད་དང༌། རྟགས་བརྒྱད་རྒྱལ་སྲིད་རིན་པོ་ཆེ་སྣ་བདུན་བཅས་ཀྱི་དབང་བསྐུར་བ་ལ། ཧཱུྃ༔ བཀྲ་ཤིས་རྫས་རྟགས་རྒྱལ་སྲིད་བདུན༔ དེ་རིང་སྐལ་ལྡན་ཁྱོད་ལ་གཏད༔ རྡོ་རྗེ་སློབ་དཔོན་དཀྱིལ་འཁོར་ལ༔ བསྙེན་བཀུར་མཎྜལ་འབུལ་བར་གྱིས༔ ཨོཾ་མངྒ་ལཾ་ཨཥྚ་རཱ་ཛ་དྷི་སྭ་བྷཱ་ཧོཿ
ཞེས་སོ་སོར་གཏད་ཅིང་མངའ་གསོལ། དེ་ལྟར་ནམ་མཁའ་གང་བའི་དབང་ལྷ་རྒྱལ་བ་སྲས་དང་བཅས་པ་རྣམས་ཀྱིས། བཀྲ་ཤིས་པའི་གླུ་དབྱངས་དི་རི་རི་སྒྲོགས་བཞིན་པར་མེ་ཏོག་གི་ཆར་དབབ་པའི་དགེ་ལེགས་ཀྱི་སྣང་བས་ཕྱོགས་དུས་ཀུན་ཏུ་ཡོངས་སུ་ཁྱབ་པའི་མོས་པ་མཛོད། བཀྲ་ཤིས་བརྗོད། དེང་འདིར་ཁྱེད་རང་རྣམས་ཀྱིས་ཆེ་མཆོག་ཁྲག་འཐུང་ཀཱི་ལ་ཡའི་དབང་ཆེན་རྡོ་རྗེའི་ཕྲེང་བ་དྲེགས་པའི་སྲོག་ཏིག་གི་དབང་བསྐུར་ཐོབ་པ་ཡིན་པས། དེའང་དབང་སྲོག་འཛིན་པར་བྱེད་པ་དམ་ཚིག་ལ་རག་ལས་པས། དབང་དུས་སུ་ཐོབ་པའི་སྤྱི་དང་བྱེ་བྲག་གི་དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི། ལན་གསུམ།
གསང་བ་ཟབ་མོའི་དབང་བཞི་མཐའ་རྟེན་དང་བཅས་པ་ལེགས་པར་ཐོབ་པའི་སྐུ་དྲིན་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པ་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ཁྱེད་ཀྱི་སློབ་མར་བཟུང་ནས་སུ། ། ཆ་ཤས་ཀྱང་ནི་སྤྱད་དུ་གསོལ། ལན་གསུམ། དེ་ནས་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང༌། སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ།
བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌།
རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ། བདུད་དཔུང་མཐར་བྱེད་དྲག་པོ་ཀཱིྃ་ལྃ་ཡྃའི། ། སྨིྃན་བྱེྃད་བདུད་འདུལ་དྲེྃགས་པྃའི་སྲོྃག་ཏིྃག་འདི། ། གསཾང་སྔཾགས་བསྟནཾ་པའི་རྒྱལ་མཚན་བསྒྲེང་བ་དང༌། ། བདུད་ཀྱི་རུ་དར་བསྙིལ་ལ་འཛིཾན་པར་འོས། དེ་དག་ནི་ཉེར་དྲུག་པ་ཆེ་མཆོག་དྲག་པོ་ཀཱི་ལ་ཡའི་རྡོ་རྗེའི་ཕྲེང་བ་དྲེགས་པའི་སྲོག་ཏིག་གི་སྨིན་བྱེད་ཀྱི་དབང་ཆོག་ཆུ་འབབ་ཀྱི་ལུགས་སུ་བཀོད་པ་སྟེ་ཀཱི་ལ་ཡའི་དབང་གི་ལེ་ཚན་ནོ།། །། ༈ ཧོར་སོག་གཡུལ་འཇོམས་དྲག་པོ་ཀཱིྃ་ལྃ་ཡྃའི། ། ལས་ཚོགས་དུག་གི་སྤར་བུའི་ལྡེའུ་མིག ། དབྃང་འབྲིྃང་རྡོྃ་རྗེྃ་རྃབ་ཏུ་འབྃར་བ་ཡི། །
ངོ་མཚར་ཕྲིན་ལས་ཁྲིགས་སུ་བསྡེབས་འདི་རྨད། ཉེར་བདུན་པ་ཀཱི་ལ་ཡའི་དབང་འབྲིང་རྡོ་རྗེ་རབ་འབར་ཁྲིགས་སུ་བསྡེབ་པ་ལ་སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི། གཞུང་ལས། སྔོན་འགྲོ་བཀྲ་ཤིས་བྱིན་ཆགས་ས་ཕྱོགས་སུ༔ དཀྱིལ་འཁོར་མཎྜལ་མཁོ་བའི་ཡོ་བྱད་བསག༔ ཅེས་གསུངས་པ་ལྟར་སྟེགས་བུའི་ཁར་བུམ་པ་བྷནྡྷ་མེ་ལོང་རྡོ་རྗེ་ཕུར་བུ་འཇོག ། གཉིས་པ་དངོས་གཞི་ལ་ལས་བྱང་འབྲིང་པོ་རྡོ་རྗེ་ཐོག་རྒོད་གཞུང་བསྲང་བསྟོད་པ་ཛཔ྄་ཁང་དབྱེ་ཞིང༌། བསྙེན་སྒྲུབ་ཅི་ནུས་དང་གཙོ་ལས་བུམ་པ་སྒྲུབ་པའི་རྗེས་སུདབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་གྲུབ་པ་དང་བུམ་ལྷ་འོད་ཞུ་བྱ། དེ་ནས་རང་གཞུང་གསོལ་ཁ་རྒྱས་བསྡུས་དང་ཚོགས་མཆོད་དྲང་བའི་བར་སོང་ནས་སློབ་མ་མདུན་དུ་བོས་ཏེ་ཁྲུས་བསྩལ་བ་ནི།
ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་བགེགས་བསྐྲད་པ་དང་མཚམས་གཅོད་པ་སོགས་སྤྱི་ལྟར་གྲུབ་ནས་ལོ་རྒྱུས་འཆད་པ་ནི། འཁྱོགས་མཚམས་ལ། དུས་མཐའི་རྩོད་ལྡན་ལྔ་བརྒྱའི་ཡང་མཐའ་ལ༔ ས་སྟེང་ལོག་ཆོས་མུ་སྟེགས་དམག་གིས་ཁེངས༔ ཆོས་ལ་འདྲེ་ཞུགས་བནྡེ་གླང་སྙིང་གི༔ དམ་ལོག་སྤྲུལ་པ་ཁ་དར་ས་སྟེང་ཁེངས༔ འཛམ་གླིང་གསལ་བའི་གསང་སྔགས་སྒྲོན་མེ་འདི༔ དམ་སྲི་ཆོས་གཟུགས་བཞི་ཡིས་བསྣུབ་པར་འབྱུང་༔ རེས་མོས་དགའ་སྡུག་དར་ཐག་རླུང་གཡོས་ལྟར༔
གསལ་ཡང་བསྟན་པའི་འཕེལ་སྒྲིབ་དུག་རླངས་འཕྱུར༔ སྟོང་སྒྲ་ཏིག་ཆོམ་ས་གཡོས་ཐན་ལྟས་འབྱུང་༔ ཆེ་ཆུང་མ་ངེས་ལོག་ཆོས་བློ་གཏད་འཆའ༔ ཆོས་སྤྱོད་རྒྱལ་པོ་སྡིག་གི་དམངས་སུ་འབེབས༔ ས་སྙིང་ཁ་ཐམ་དམ་ཆོས་མི་འདོད་འབྱུང་༔ དེ་དུས་མི་རྣམས་རང་ཕུང་མཚོན་ཆ་སྤྱོད༔ ནད་དུ་རྨུ་ཆུ་ཞ་གྲུམ་ཁོང་ལྷོག་དང་༔ གདོན་དུ་རྒྱལ་འགོང་སྨྱོ་འབོག་རྒྱ་འདྲེ་ལྡང་༔ སྐུ་གསུང་ཐུགས་རྟེན་མེར་བསྲེག་ཆུ་ལ་བསྐྱུར༔ དུས་ངན་འོ་དོད་གནམ་དུ་འབོད་པ་འབྱུང་༔
གནས་ཁང་རྣམས་ཀྱང་ཞིག་རལ་ཧད་པོར་ལུས༔ མཐའ་མི་མགོ་ཅན་བཞི་ཡང་དབུས་སུ་འཐབ༔ དེ་དུས་འོ་སྐོལ་འགྲོ་རྣམས་སྙིང་རེ་རྗེ༔ ཞེས་སློབ་དཔོན་གྱིས་དེ་སྐད་གསུངས་པའི་མོད་ལ༔ ཡེ་ཤེས་མཚོ་རྒྱལ་གྱིས་སྤྱན་ཆབ་མང་པོ་ཤོར་ཏེ་སྨྲེ་སྔགས་ཀྱིས་ཞུས་པ༔ ཀྱེ་མ་ཀྱི་ཧུད་རྗེ་བཙུན་གུ་རུ་ལགས༔ སྡུག་བསྔལ་ལས་ངན་དུས་ངན་དེ་བྱུང་ཚེ༔ ཕན་པའི་མན་ངག་ཟབ་གནད་ཇི་ལྟར་ལགས༔ ཐུགས་ཀྱི་ཏི་ཀ་ཡོངས་རྫོགས་སྩོལ་བར་ཞུ༔ ཞེས་ཞུས་པས་སློབ་དཔོན་གྱིས༔
ཉོན་ཅིག་བུ་མོ་སྐལ་ལྡན་མཚོ་རྒྱལ་མ༔ གདུག་པའི་གཡུལ་ངོ་བཟློག་ཐབས་བསྲུང་ཐབས་དང་༔ བསྐྱེད་རྫོགས་རྟེན་འབྲེལ་ཆོས་བཞིན་སྐྱོང་སྒྲུབ་བསྟན༔ དྲག་སྒྲུབ་གསང་བའི་སྒྲུབ་ཐབས་འདི་ལྟ་བུ༔ ཕྱི་སྒྲུབ་དྲག་པོ་དྲེགས་པ་ཡོངས་རྫོགས་དང་༔ གསང་སྒྲུབ་ཀཱི་ལ་མེ་ཡི་སྤུ་གྲི་དང་༔ ནང་སྒྲུབ་ཧཱུྃ་གི་སྐོར་དང་རྣམ་གསུམ་བསྟན༔ གསང་བའི་ཟབ་ཤོག་ཐོབ་ལ་གཏེར་དུ་སྦོས༔ མ་འོངས་དུས་ཀྱི་འཕེལ་འགྲིབ་ཤར་བའི་དུས༔ ལས་ཅན་ཧཱུྃ་གི་སྲས་དང་འཕྲད་པར་ཤོག༔
ཅེས་གསུངས་པ་བཞིན་དུས་བབ་ཀྱི་ཟབ་ཆོས་བྱིན་རླབས་ཀྱི་ཚན་ཁ་མ་ཉམས་ཤིང་དམ་སེལ་གྱི་གཡའ་དྲིས་མ་གོས་པར། མ་དང་མཁའ་འགྲོའི་ཁ་རླངས་ཐུལ་ལེ་བ་འདི་ཉིད་ཀྱི་སྨིན་བྱེད་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེ་ལྟ་བུའི་དཀྱིལ་འཁོར་དུ། དབང་སྐུར་ཟབ་མོ་སྒྲུབ་པར་བགྱི་བ་ལའང་བདག་ཉིད་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། མདུན་གྱི་ནམ་མཁར་བླ་མ་དང་གཉིས་སུ་མེད་པ་གུ་རུ་རྡོ་རྗེ་ཐོད་ཕྲེང་རྩལ་བདེ་གཤེགས་ཀུན་འདུས་ཀྱི་ངོ་བོར་བཞུགས་པའི་ངང་མདངས་ཐུགས་རྗེའི་རྣམ་རོལ། བླ་མ་ཡི་དམ་སངས་རྒྱས་བྱང་སེམས་དང་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་དགོངས་ཀློང་ཟབ་གསལ་ཉག་གཅིག་ཏུ་བཞུགས་པའི་སྤྱན་སྔར་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌། སེམས་བསྐྱེད་དམན་པ་རྣམས་ཐེག་ཆེན་བྱང་ཆུབ་མཆོག་ལ་འགོད་པའི་སྨོན་འཇུག་གི་སེམས་བསྐྱེད་དང༌། སྤང་བླང་གི་ཆོས་ཐམས་ཅད་བློ་བྲལ་སྟོང་གསལ་མཉམ་ཡངས་ཆེན་པོར་སྡོམ་ཞིང་ཡེ་བསྲུངས་ཆེན་པོར་གཞོལ་བར་བགྱིད་སྙམ་པས་འདིའི་རྗེས་ཟློས་མཛོད། བླ་མ་སངས་རྒྱས་འཁོར་དང་བཅས༔
ཀུན་ནས་བདག་ལ་དགོངས་སུ་གསོལ༔ བླ་མ་དཀོན་མཆོག་གསུམ་པོ་ལཿ བྱང་ཆུབ་མ་ཐོབ་བར་དུ་ནི༔ སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔ སྨོན་འཇུག་བྱང་ཆུབ་སེམས་བསྐྱེད་དོ༔ སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔
རང་བྱུང་མཐའ་བྲལ་གསལ་སྟོང་བསྒོམ༔ ཞེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང་༔ དེ་ལྟར་ཕྱི་སོ་ཐར་གྱི་སྐྱབས་འགྲོ། ནང་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྟེ་སྡོམ་གསུམ་ཅིག་ཅར་དུ་ནོད་པ་བཞིན་སྲུང་དགོས་ཏེ། དཔལ་མཆོག་ལས། སྡོམ་པ་དམ་ཚིག་ཀུན་གྱི་གནས། དེ་བསྲུངས་དངོས་གྲུབ་མྱུར་དུ་ཐོབ། ། ཅེས་པས་སྡོམ་གསུམ་གྱི་སྤང་བླང་མཚན་མ་ཐམས་ཅད་རང་གྲོལ་ཡེ་ཤེས་ཀྱི་ངང་ལས་མི་འདའ་བར་ཆིག་ཆོད་དུ་སྲུང་བ་ཐབས་ཀྱི་སྒོ་ཟབ་པའོ། ། དེ་ལྟར་སྐྱབས་ཡུལ་རྣམས་འོད་དུ་ཞུ་བ་ཁྱེད་རང་རྣམས་ལ་ཐིམ་པས།
རང་ཉིད་སྐྱབས་གནས་ཀུན་འདུས་ཀྱི་ངོ་བོ་འགྲོ་བ་ཀུན་གྱི་དད་དཔོན་མཆོག་ཏུ་གྱུར་པར་བསམས་ལ། དངོས་གཞིའི་དབང་གི་སླད་དུ་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པར་གསོལ་བ་གདབ་པ་འདིའི་རྗེས་ཟློས་མཛོད། ཨེ་མ༔ ཆེ་མཆོག་དབང་གི་བདག༔ དྲེགས་འཇོམས་ཁྲོ་བོ་ཧེ་རུ་ཀཿ ཡང་གསང་བསྒྲུབ་པའི་དཀྱིལ་འཁོར་དུ༔ འཇུག་ཅིང་དབང་མཆོག་བསྐུར་དུ་གསོལ༔ ཞེས་ཞུས་པའི་ལན་དུ་གནང་བ་སྦྱིན་པ་འདི་ལ་གསན་པར་ཁྱབ་པ་གདའ། སྐལ་ལྡན་བུ་ཁྱོད་ཚུར་ཉོན་དང་༔ དཀྱིལ་འཁོར་སྒོམ་སྒྲུབ་བྱེད་ནུས་སམ༔
དེ་ལྟར་ཡིན་ན་དབང་མཆོག་སྦྱིན༔ རྩ་བ་དང་ཡན་ལག་གི་དམ་ཚིག་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། ས་མ་ཡ་ཨི་དནྟེ་ན་ར་ཀན༔ ཞེས་མནའ་ཆུ་སྦྱིན། དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་བྱསལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ
ཅེས་སོ༔ ཨོཾ་སྭ་བྷཱ་ཝ་ཤུདྡྷོ྅་ཧཾ༔ ཕུང་པོ་ཁམས་དང་སྐྱེ་མཆེད་ཀྱི་མཚོན་པའི་མ་དག་པའི་སྣོད་བཅུད་ཐམས་ཅད་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་སྐད་ཅིག་སློབ་མ་ནི། བླ་མ་དྲག་པོ་འཇིགས་བྱེད་ཀཱི་ལ་ཡ༔ ཞལ་གཅིག་ཕྱག་གཉིས་གསང་བདག་ཁྲོས་པའི་སྐུ༔ ཞལ་གདངས་ལྗགས་འདྲིལ་རྣོ་དབལ་མཆེ་བ་གཙིགས༔ སྤྱན་གསུམ་སྡང་མིག་སྤྱན་རྩ་གློག་ལྟར་འཁྱུགས༔ དབུ་སྐྲ་སྨིན་མ་དུས་མཐའི་མེ་ལྟར་འབར༔ ཐོད་སྐམ་དབུ་རྒྱན་རིན་ཆེན་སྙན་ཆ་འཁྲོལ༔
རྟ་ཞལ་མཐིང་ནག་རྟ་སྐད་ཕྱོགས་བཅུར་སྒྲོག༔ ཕྱག་གཡས་གནམ་ལྕགས་རྡོ་རྗེ་རྩེ་དགུ་གདེངས༔ གཡོན་པས་བདུད་དམག་སྒྲོལ་འདེབས་ཕུར་བུ་བསྒྲིལ༔ རྡོ་རྗེ་སྤུ་གྲིའི་སྒྲོ་གཤོག་བར་སྣང་ཁེངས༔ སེང་གླང་ཞིང་ལྤགས་ཁྲག་ཞག་ཐིག་ལེས་བརྒྱན༔ རྡོ་རྗེ་གོ་ཁྲབ་རུས་རྒྱན་སྟག་ཤམ་གསོལ༔ ཐོད་རློན་སྦྲུལ་ཆུན་དར་ནག་ཅོད་པན་འཕུར༔ སྐུ་ལུས་སྤྱན་སྟོང་དེ་ནང་སངས་རྒྱས་སྟོང་༔ སྐུ་སྨད་ཆུ་སྲིན་རྔམ་ཞལ་ཁྲོ་ཕུར་ཏེ༔ དམ་ཉམས་བྱད་མའི་སྙིང་ཁར་བརྗིད་པར་བསྒོམ༔
དེ་ཡི་པང་དུ་ཕག་མོ་བདུད་འདུལ་མ༔ མཐིང་ནག་ཞལ་གཅིག་ཕྱག་གཉིས་ཡབ་ལ་འཁྱུད༔ གྲི་གུག་ཐོད་ཁྲག་ཞལ་གདངས་མཆེ་བ་གཙིགས༔ དབུ་སྐྲ་ཁམ་ནག་ཐོད་སྐམ་ལྔ་ཡིས་བརྒྱན༔ སྤྱི་གཙུག་ཕག་ཞལ་མུ་སྟེགས་དམག་ཚོགས་འདུལ༔ རིན་ཆེན་རུས་རྒྱན་དུར་ཁྲོད་ཆས་བརྒྱད་རྫོགས༔ སྐུ་ལུས་སྤྱན་སྟོང་མཁའ་འགྲོའི་དམག་ཚོགས་འགྱེད༔ གར་གྱི་ཉམས་ལྡན་གཟི་བརྗིད་མེ་དཔུང་འབར༔ བདེ་སྟོང་གཉིས་མེད་ཡབ་ལ་འཁྲིལ་བར་བསྒོམ༔ དེ་ལྟར་དུ་གསལ་བའི་སྤྱི་བོར་འཁོར་ལོ་དཀར་པོ་ཨོཾ་གྱིས་མཚན་པ།
མགྲིན་པར་པདྨ་དམར་པོ་ཨཱཿས་མཚན་པ། ཐུགས་ཀར་རྡོ་རྗེ་སྔོན་པོ་ཧཱུྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་ཏེ་སློབ་དཔོན་གྱི་ཐུགས་ཀར་ཕོག་ཅིང་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་ཀྱང་འོད་ཟེར་བསམ་གྱིས་མི་ཁྱབ་པ་འཕྲོས། འོག་མིན་ཆོས་ཀྱི་དབྱིངས་དང༌། གསང་ཆེན་རོལ་པའི་དུར་ཁྲོད་ཆེན་པོ་ནས་བླ་མ་ཆེ་མཆོག་ཀཱི་ལ་ཡ་དྲག་པོ་འདུས་པའི་ལྷ་ཚོགས་མ་ལུས་པས་ནམ་མཁའ་བར་སྣང་ཁེངས་ཏེ། སྣང་སྲིད་ཐམས་ཅད་ཡོམ་ཡོམ་ཤིག་ཤིག་ཏུ་གཡོ་ཞིང་དུས་མཐའི་རླུང་དང་འབིགས་པའི་འབྲུག་སྒྲ། གནམ་ལྕགས་ཀྱི་ཐོག་རྒོད་ཚྭ་ཚྭ་ཁོལ་བའི་ཤུགས་དྲག་དང་བཅས་བྱོན་ཏེ། ཁྱེད་རང་རྣམས་ལྷར་གསལ་བར་རྒྱ་མཚོ་ལ་ཁ་བ་བབས་པ་བཞིན་སིབ་སིབ་ཐིམ་པའི་མོས་པ་མཛོད། ། ཅེས་བརྡ་སྦྱར་ལ་བྱིན་དབབ་ཀྱི་རྫས་བསྲེགས་ཤིང་རོལ་མོའི་སྒྲ་དང་བཅས་པས། སྤྱན་འདྲེན་པ་ནི༔
ཀྱཻ༔ གླིང་མཆོག་རྔ་ཡབ་པདྨ་འོད༔ ཙིཏྟ་བམ་རོའི་གནས་མཆོག་ནས༔ རྗེ་བཙུན་པདྨ་ཐོད་ཕྲེང་རྩལ༔ བདེ་ཆེན་གསང་བ་མཚོ་རྒྱལ་མར༔ གདུང་བ་དྲག་པོས་གསོལ་འདེབས་ཀྱིས༔ གནས་འདིར་བྱིན་ཆེན་དབབ་ཏུ་གསོལ༔ དབང་ཆེན་དྲག་པོའི་དབང་བསྐུར་ལ༔ དཀྱིལ་འཁོར་དབྱེར་མེད་ཐིམ་པར་མཛོད༔ ཨོྃ་གུ་རུ་ཀཱི་ལ་ཡ་ཨ་བེ་ཤ་ཡ་ཨ་ཨཱ༔
ཡེ་ཤེས་པ་བརྟན་པར་བྱ་བའི་ཕྱིར་ཏིཥྛ་བཛྲ་ཧཱུྃ་ཧཱུྃ༔ དངོས་གཞིའི་དབང་ཞུ་བའི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། ཧཱུྃ་ཧཱུྃ་ཧཱུྃ༔ ཀྱཻ༔ སྐྱེ་མེད་བླ་མ་དྲག་པོ་རྩལ༔ དཀྱིལ་འཁོར་གསང་བའི་ཡང་སྙིང་གི༔ སྨིན་གྲོལ་དབང་མཆོག་བསྐུར་དུ་གསོལ༔ དེ་དག་གིས་འཇུག་པའི་ཆོས་རྣམས་གྲུབ། དངོས་གཞི་ལ་ཕྱི་ཕན་པར་བྱེད་པའི་དབང་དང༌། ནང་ནུས་པ་འཇུག་པའི་དབང༌།
མཐའ་རྟེན་གཏོར་མའི་དབང་དང་གསུམ་ཡོད་པ་ལས། དང་པོ་བུམ་དབང་གིས་སླད་དུ་འདུན་པ་འདི་ལྟར་དུ་མཛོད། བུམ་དབང་དུར་ཁྲོད་རོལ་པའི་ཕོ་བྲང་དུ་ཁྲོ་རྒྱལ་ཡབ་ཡུམ་སྤྲུལ་འཁོར་དང་བཅས་པ་སྙོམས་པར་ཞུགས་པའི་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་ཁྱོད་རང་གི་སྤྱི་བོ་ནས་ཞུགས་ཏེ། འཁོར་ལོ་ལྔ་པོ་ཡེ་ཤེས་ཀྱི་བདུད་རྩིས་ཞིང་གང་ལུས་ཀྱི་སྒོ་ནས་བསགས་པའི་ནད་གདོན་སྡིག་སྒྲིབ་སྦྱངས། བླ་མ་དྲག་པོའི་སྐུ་དང་གཉིས་མེད་དུ་གྱུར་པའི་མོས་པ་མཛོད། བུམ་པ་ཐོགས་ནས༔ ཧཱུྃ༔ དྲག་པོ་འཇའ་ལུས་བུམ་པའི་དབང་༔ སྐྱེ་མེད་སྣང་སྟོང་དཀྱིལ་འཁོར་ལྷ༔
བདུད་འདུལ་ཀཱི་ལའི་དབང་བསྐུར་བས༔ འགྱུར་མེད་སྐུ་ཡི་དབང་ཐོབ་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་༔ ཉོན་མོངས་པ་ལྔའི་ནད་གདོན་སྡིག་སྒྲིབ་དག༔ ཡེ་ཤེས་ལྔའི་རྟོགས་པ་མངོན་དུ་གྱུར༔ བདུད་རྩིའི་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུ་བརྒྱན་པར་གྱུར༔ གཉིས་པ་གསུང་བཟླ་བ་སྔགས་ཀྱི་ལུང་སྦྱིན་པ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ་ཧཱུྃ་དམར་ནག་གི་མཐར་སྔགས་ཕྲེང་གཡས་བསྐོར་དུ་རང་སྒྲ་བཅས་འཁོར་བ་སློབ་དཔོན་གྱི་ཞལ་ནས་ཐོན་ཏེ་ཁྱེད་རང་རྣམས་ལྷར་གསལ་བའི་ཞལ་དུ་ཞུགས༔ མགྲིན་པའི་ལམ་བརྒྱུད་དེ་ཐུགས་ཀར་ཉི་སྟེང་ཧཱུྃ་མཐར་འཁོད་ཅིང་གཡས་བསྐོར་དུ་འུར་ལྡིར་གྱིས་འཁོར་བ་ལས་འོད་ཟེར་ནམ་མཁའ་གང་བར་འཕྲོས༔
འགྲོ་བའི་ལས་རྒྱུད་སྦྱངས༔ ཚུར་འདུས་པས་གསང་སྔགས་མཐའ་དག་ལ་དབང་བརྙེས་པའི་མོས་པས་སྔགས་འདི་རྣམས་ཀྱི་རྗེས་ཟློས་མཛོད༔ ཨོཾ་ཨཱཿཧཱུྃ༔ མ་ཧཱ་གུ་རུ་ཌཱཀྐི་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ་ཕཊ྄ཿ
སྔགས་ཕྲེང་བགྲང་ལ་སྔགས་རྣམས་རྗེས་ཟློས་ལན་གསུམ་དུ་བྱར་གཞུག ། དེ་ཉིད་བརྟན་པའི་སླད་དུ་ཐོད་པའི་ཕྲེང་བ་ཐོགས་ལ། ཧཱུྃ༔ རིག་སྟོང་གྲགས་སྟོང་ཧཱུྃ་གི་སྒྲ༔ ཐབས་ཀྱིས་སྐྱེ་མེད་དོན་རྟོགས་ཕྱིར༔
དྲག་པོའི་ཕྲིན་ལས་དབང་བསྐུར་རོ༔ ཡོངས་རྫོགས་དབང་བསྐུར་ཐོབ་པར་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔ བྷནྡྷ་ཐོགས་ལ། ཧཱུྃ༔ དཀྱིལ་འཁོར་འབྱུང་འཇུག་བདུད་རྩིའི་དབང་༔ གཉིས་མེད་རོལ་རྩལ་དྲག་པོའི་སྔགས༔ ཟུང་འཇུག་རང་བཞིན་དབང་བསྐུར་བས༔ ཐབས་ཤེས་རང་བཞིན་དབང་ཐོབ་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔
དེ་ལྟར་གསུང་ཕྱག་རྒྱའི་དབང་བསྐུར་བས་ངག་ཐ་མལ་དུ་འཛིན་པ་དག ། གྲགས་སྟོང་དབྱེར་མེད་ཀྱི་བཟླས་བརྗོད་ལ་དབང༌། འབྲས་བུ་ལོངས་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། གསུམ་པ་ཐུགས་མེ་ལོང་གི་དབང་བསྐུར་བ་ལ། བརྡ་དོན་རྟགས་གསུམ་མཚོན་པའི་ཐུགས་རིག་པ་རྩལ་གྱི་དབང་ཐོབ། ཐུགས་རྗེ་དང་ཕྲིན་ལས་ཐོགས་པ་མེད་པས་གདུལ་བྱ་རྗེས་སུ་བཟུང་པའི་དབང་ཐོབ་པའི་མོས་པ་མཛོད། མེ་ལོང་ཐོགས་ལ༔ ཧཱུྃ༔ ཆོས་སྐུ་སྐྱེ་མེད་རིག་རྩལ་དབང་༔ རང་བྱུང་རང་གྲོལ་ངོ་བོས་སྟོང་༔
ཡང་དག་དོན་དམ་དབང་བསྐུར་བས༔ ཆོས་ཉིད་བདེ་ཆེན་དབང་ཐོབ་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔ དེ་ལྟར་དབང་བསྐུར་བས་ཡིད་ཐ་མལ་དུ་འཛིན་པ་དག ། རིག་སྟོང་འོད་གསལ་གྱི་ཏྀང་འཛིན་བསྒོམ་པ་ལ་དབང༌། འབྲས་བུ་ཆོས་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། བཞི་པ་ཡོན་ཏན་ཕྱག་མཚན་གྱི་དབང་བསྐུར་བ་ལ། རྡོ་རྗེ་འདི་ཉིད་གཏད་པ་ཙམ་གྱིས་དུག་ལྔའི་ཟུག་རྔུ་ལས་གྲོལ་ཏེ་བདེ་བར་གཤེགས་པའི་ཡོན་ཏན་མ་ལུས་པ་རྫོགས་པའི་དབང་ཐོབ་པར་མོས་མཛོད། རྡོ་རྗེ་ཐོགས་ལ༔ ཧཱུྃ༔
སྐུ་བཞི་མི་འགྱུར་རྡོ་རྗེའི་སྐུ༔ རྡོ་རྗེ་རབ་འབར་ཁྲོ་བོ་ཡིས༔ སྐལ་ལྡན་བུ་ལ་དབང་བསྐུར་རོ༔ ཟིལ་གནོན་དབང་སྡུད་དབང་ཐོབ་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔ དེ་ལྟར་ཡོན་ཏན་གྱི་དབང་བསྐུར་བས། རྟོག་སྒྲིབ་ཉོན་མོངས་པའི་སྒྲིབ་པ་དག ། གཞན་དོན་རེ་བ་ཡིད་བཞིན་དུ་སྐོང་བ་ལ་དབང༌། འབྲས་བུ་ངོ་བོ་ཉིད་སྐུ་འཐོབ་པའི་སྐལ་བ་ཅན་དུ་བྱས་པ་ཡིན་ནོ། ། ལྔ་པ་ཕྲིན་ལས་ཁམས་གསུམ་ཡོངས་སྒྲོལ་གྱི་དབང་སྦྱིན་པ་ལ་ཐབས་ཀྱིས་གདུལ་བར་དཀའ་བའི་ལོག་ལྟ་བདུད་ཀྱི་སྡེ་བཅས་ཤུགས་སྒྲོལ་ཚར་གཅོད་རྗེས་འཛིན་གྱི་དབང་དམ་པ་ཐོབ་པར་གྱུར་ཅིག །
དེ་ནས་ཕུར་བུ་ཐོགས་ལ༔ ཧཱུྃ༔ ཡེ་ཤེས་ལྔ་ལྡན་སྤྲོས་པའི་སྐུ༔ དྲག་རྩལ་བཛྲ་ཀཱི་ལ་ཡ༔ སྤྲུལ་པ་ལས་མཁན་དབང་བསྐུར་རོ༔ ལོག་ལྟ་ཚར་གཅོད་དབང་ཐོབ་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔ དེ་ལྟར་ཕྲིན་ལས་རབ་འབྱམས་ཀྱི་དབང་བསྐུར་བས་བདེ་བར་གཤེགས་པའི་ཐུགས་རྗེ་ཐོགས་པ་མེད་པའི་ནུས་རྩལ་མངོན་དུ་བྱས་པའི་མོས་པ་མཛོད། དེ་ནས་ཁྱེད་རང་རྣམས་ལ་ཡི་དམ་གྱི་ལྷའི་ཕྱག་རྒྱ་རྫོགས་པ་ལ་རྒྱལ་བྱེད་དཔའ་རྟགས་ཀྱི་མངའ་གསོལ་བས་གདུག་པ་ཅན་ཟིལ་གྱིས་གནོན་པའི་མཐུ་ཐོབ་པར་གྱུར་ཅིག ། དེ་ནས་དུར་ཁྲོད་ཆས་བརྒྱད་ཐོགས་ལ༔
ཧཱུྃ༔ ཚོགས་བརྒྱད་འཁྲུལ་བའི་བདུད་བཅོམ་པ༔ ཡེ་ཤེས་ཆོ་འཕྲུལ་སྒྱུ་མའི་སྐུ༔ དཔའ་ཆས་བརྒྱད་ཀྱིས་དབང་བསྐུར་རོ༔ དཀྱིལ་འཁོར་བརྒྱད་དག་དབང་ཐོབ་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔ མཐའ་རྟེན་གཏོར་མའི་དབང་བསྐུར་བ་ལ། གཏོར་སྣོད་རབ་འཇིགས་དུར་ཁྲོད་འབར་བའི་ཕོ་བྲང་དུ་གཏོར་མ་ཉིད་བླ་མ་དྲག་པོ་གཏུམ་ཆེན་ཀཱི་ལ་ཡ་གཙོ་བོའི་ཆས་ཡོངས་སུ་རྫོགས་པར་གསལ་བ་ཁྱེད་རང་གི་སྤྱི་བོར་སྤྱན་དྲངས་ཤིང་བྱིན་གྱིས་བརླབས་པས། དགྲ་གསུམ་ཞི། བདུད་བཞི་ཐུལ།
མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ཏེ། མཆོག་དང་ཐུན་མོང་གི་དངོས་གྲུབ་སྟན་ཐོག་གཅིག་ཏུ་ཐོབ་པར་མོས་ཤིག ། གཏོར་མ་ཐོགས་ལ༔ ཧཱུྃ༔ ངོ་མཚར་འདོད་ཡོན་རྨད་དུ་བྱུང་༔ ཀུན་འདུས་དངོས་གྲུབ་མཆོད་མཆོག་འདིས༔ སྐལ་ལྡན་བུ་ལ་དབང་བསྐུར་རོ༔ ཡོངས་རྫོགས་གསང་འདུས་དབང་ཐོབ་ཤོག༔ ཨོྃ་མ་ཧཱ་གུ་རུ་ཀཱི་ལ་ཡ་ཌཱཀྐི་མུ་ཌ་ཨ་བྷི་ཥིཉྩ་ཧཱུྃ༔ ཧོཿ
བཅོམ་ལྡན་འདས་ཆོས་སྐུ་སྣང་བ་མཐའ་ཡས། ལོངས་སྐུ་ཐུགས་རྗེ་ཆེན་པོ། སྤྲུལ་སྐུ་པདྨ་འབྱུང་གནས། གནུབས་ཆེན་བུདྡྷ་ཛྙཱ་ན། གཏེར་ཆེན་རྩ་གསུམ་གླིང་པ། གྲུབ་དབང་ཐུགས་མཆོག་རྡོ་རྗེ་ནས་བླ་མ་ཉི་མ་འོད་ཟེར་གྱི་བར་བྱོན་པའི། དྲིན་ཅན་རྩ་བ་དང༌། བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། ཡི་དམ་གུ་རུ་དྲག་པོ། ཡུམ་ཆེན་རྡོ་རྗེ་ཕག་མོ།
ཞི་ཁྲོ་རབ་འབྱམས་དཀྱིལ་འཁོར་གྱི་ལྷ་ཚོགས་དང་བཅས་པ་རྣམས་ཀྱི་བྱིན་གྱིས་བརླབ་ཏུ་གསོལ། ལྷ་དབང་ལུས་ལ་བསྐུར་བས་སྐྱེ་འཆི་དང་བྲལ་བར་གྱུར་ཅིག ། སྔགས་དབང་ངག་ལ་བསྐུར་བས་བགྲེས་རྒུད་དང་བྲལ་བར་གྱུར་ཅིག ། ཆོས་དབང་སེམས་ལ་བསྐུར་བས་བྱིང་རྨུགས་དང་བྲལ་བར་གྱུར་ཅིག ། ཚིག་དབང་དོན་གྱི་ངོ་སྤྲད་པས་དགག་སྒྲུབ་དང་བྲལ་བར་གྱུར་ཅིག ། ཆས་དབང་ལུས་ལ་བརྒྱན་པས་ཧེ་རུ་ཀའི་དོན་དང་ལྡན་པར་གྱུར་ཅིག ། དེ་ལྟར་དབང་བཞི་དོན་ལྔའི་ཕྲིན་ལས་དང་ཡོན་ཏན་རྫོགས་པར་གྱུར་ཅིག༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ དེ་རྣམས་ཀྱིས་དབང་གི་དངོས་གཞི་རྒྱས་པར་གྲུབ་ནས་མཇུག་གི་བྱ་བའི་ཐོག་མར། བླ་མ་དཀྱིལ་འཁོར་པའི་ལྷ་ཚོགས་རྒྱལ་བ་སྲས་དང་བཅས་པ་རྣམས་ཀྱིས་ཤིས་པའི་ཚིགས་བཅད་དབྱངས་སུ་ལེན་ཅིང་མེ་ཏོག་གི་ཆར་རྒྱུན་སིལ་མར་བསྙིལ་བས་དབང་དོན་གྱི་ཡེ་ཤེས་བརྟན་ཅིང་གོང་འཕེལ་དུ་བྱས་པའི་མོས་པ་མཛོད།
མི་འགྱུར་ལྷུན་པོ? དེང་འདིར་ཁྱེད་རང་རྣམས་ཀྱིས་ཀཱི་ལ་ཡའི་དབང་འབྲིང་རྡོ་རྗེ་རབ་འབར་གྱི་དབང་བསྐུར་ཐོབ་པ་ཡིན་པས། དེའང་དབང་སྲོག་འཛིན་པར་བྱེད་པ་དམ་ཚིག་ཡིན་པས་དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ། ། དེ་དག་ཐམས་ཅད་བདག་གིས་བགྱི། ལན་གསུམ། དབང་བསྐུར་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། ཁྱེད་ལ་བདག་ནི་འབུལ་ལགས་ན།
ཁྱེད་ཀྱི་སློབ་མར་བཟུང་ནས་སུ། ། ཆ་ཤས་ཀྱང་ནི་སྤྱད་དུ་གསོལ། ལན་གསུམ། དེ་ནས་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན།
རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ། གུ་རུ་དྲག་ཁྲོས་བདུད་འདུལ་ཀཱིྃ་ལྃ་ཡྃའི། ། དབྃང་བསྒྱུར་ཕྱག་མཚན་གཅིག་ཆོྃག་རྡོྃ་རྗེྃའི་ཐོག ། རྃབ་འབྃར་མཚོན་ཆེན་གསཾང་སྔཾགས་བླ་མེད་ཀྱིས། ། བསྟནཾ་པའི་གཉེར་ཁ་འཛིཾན་ལ་ཉེར་མཁོར་བྱིན།
དེ་དག་ནི་ཉེར་བདུན་པ་ཀཱི་ལ་ཡའི་དབང་འབྲིང་རྡོ་རྗེ་རབ་འབར་ཁྲིགས་སུ་བསྡེབས་པའི་ལེ་ཚན་ནོ།། །། ༈ གདུལ་དཀའི་འགྲོ་འདུལ་དབྃང་དྲྃག་འབར་བའི་གར། ། པྃདྨྃ་ཁྲོས་པ་ཡྃང་དག་གསྃང་བ་ཆེའི། ། སྙིང་པོའི་དབྃང་ཆོྃག་སྙིགས་ལྔའི་མཚོན་གྱི་དབལ། ། སྲུང་བྱེད་གནྃམ་ལྕྃགས་གོྃ་ཁྲྃབ་སྦྱིན་གྱིས་ལོངས། ། ཉེར་བརྒྱད་པ་དབང་དྲག་པདྨ་ཡང་གསང་སྙིང་པོའི་དབང་མཆོག་གནམ་ལྕགས་གོ་ཁྲབ་ལ། སྔོན་འགྲོ་དངོས་གཞི་རྗེས་གསུམ་ལས། དང་པོ་ནི། ཡིད་མཐུན་གྱི་གནས་སུ་སྟེགས་བུ་རྒྱ་ཁྱོན་ཇི་ལྟར་རིགས་པ་ལ་རྡུལ་ཚོན་རས་བྲིས་འབྲུ་ཚོམ་སོགས་སྐབས་དང་སྦྱར་བའི་དབུས་སུ། མཉྫིའི་ཁར་རིན་པོ་ཆེའི་བུམ་པ་ཆས་ལྡན་བཅུད་ཀྱིས་གཏམས་པའི་སྟེང་དུ་བྷནྡྷ་མཚན་ལྡན་བཟང་པོ་བདུད་རྩིས་བཀང་བ་དར་དམར་གྱིས་ཁ་བཅད་པ།
སྟེང་མེ་ལོང་དང་མན་ཤེལ་བཞག ། སྐུ་ཙཀ་རྣམས་གནས་སོ་སོར་དགོད། འོག་ཏུ་ཉ་བོ་ལས་ཕུར་བཏབ་པ་འཇོག ། བྱང་ཤར་དུ་ལས་བུམ། མདུན་དུ་སྒྲུབ་གཏོར་དང་སྨན་རཀ ། རྒྱབ་ཏུ་ཟོར་གཏོར་ཇི་ལྟར་བབ་པར་ཆོས་སྲུང་སྤྱི་དང་བྱེ་བྲག་གི་མཆོད་གཏོར་ཁོར་ཡུག་ཏུ་ཕྱི་ནང་གི་མཆོད་པ། གཞན་ཡང་སྔོན་འགྲོ་གཏོར་ཚོགས་ཆད་བརྟན་རོལ་མོའི་བྱེ་བྲག་རྣམས་ཀྱང་མངོན་པར་འདུ་བྱ་ལ། ལས་བྱང་གནམ་ལྕགས་མེའི་འཁོར་ལོའི་གཞུང་བསྲངས་ཤིང་བསྟོད་པའི་མཐར་ཛཔ྄་ཁང་དབྱེ། གཞུང་གི་བསྙེན་སྒྲུབ་ཅི་ནུས་མཐར་གྲུབ་མཚམས་སུ་རྣམ་བུམ་དང་ལས་བུམ་སྒྲུབ་ལ་མཆོད་བསྟོད་འོད་ཞུ་བྱ། དེ་ནས་རིག་པའི་མེ་ཏོག་དོར་ཞིང་གནང་བ་ཞུ།
དེ་ནས་བཀའ་གཏེར་སྲུང་མ་སྤྱི་དང་བྱེ་བྲག་གི་གསོལ་ཁ་རྒྱས་པར་གཏོང༌། ཚོགས་མཆོད་བྱིས་རླབས་སྐོང་བཤགས་བསྒྲལ་བསྟབ་ཡན་གྲུབ་པར་བགྱིས་ལ་དཀྱིལ་འཁོར་ཡོལ་བས་བསྒྲིབ། གཉིས་པ་དབང་ལ་འཇུག་པའི་ཐོག་མར་སློབ་བུ་རྣམས་ལ་ཁྲུས་ནས་དབྱུང་བ་ནི། ཧཱུྃ༔ བདེ་གཤེགས་རྒྱལ་བ་རྣམས་ཀྱི་ཡེ་ཤེས་ཆུ༔ སྐལ་ལྡན་སློབ་མའི་ལུས་ངག་ཡིད་གསུམ་ལ༔ གནས་པའི་ཉེས་ལྟུང་དྲི་མའི་ཚོགས་རྣམས་ཀུན༔ བཀྲུ་བར་བགྱི་འོ་བྱང་ཞིང་དག་གྱུར་ཅིག༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧཱུྃ༔ སརྦ་པཱ་པཾ་ད་ཧ་ན་ཤཱནྟིཾ་ཀུ་རུ་ཡེ་སྭཱ་ཧཱ༔
དེ་ནས་བགེགས་གཏོར་བསང་སྦྱངས་བྱིན་གྱིས་བརླབས། སརྦ་བྷུ་ཏ་ཏྲི་ཡཾ་ཛཿ ཞེས་བགེགས་བཀུག་ཅིང་བཀའ་བསྒོ་བ་ནི། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། ཡི་དམ་ཞི་ཁྲོ་རབ་འབྱམས་མཁའ་འགྲོ་དམ་ཅན་རྒྱ་མཚོའི་བཀའ་བདེན་པ་དང༌། ཏིང་འཛིན་སྔགས་དང་ཕྱག་རྒྱ་ཆོས་ཉིད་དོན་གྱི་བདེན་པ་དང༌། ཁྱད་པར་དུ་དབང་དྲག་པདྨ་དྲག་པོའི་ལྷ་ཚོགས་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་མཐུ་ལ་བརྟེན་ནས། དེང་འདིར་སྐལ་ལྡན་གྱི་སློབ་མ་རྣམས་ལ་ཚེ་རབས་ཐོག་མེད་ནས་བྱང་ཆུབ་ཀྱི་གེགས་བྱེད་ཅིང༌།
མཆོག་ཐུན་གྱི་དངོས་གྲུབ་ཟབ་མོ་ཐོབ་པར་མི་དབང་བར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་ཀྱི་གཏོར་མ་བཟང་པོ་འདིས་ཚིམ་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ཧཱུྃ༔ བདག་ནི་གཏུམ་ཆེན་ཁྲོ་རྒྱལ་ཐོད་ཕྲེང་རྩལ༔ འབྱུང་པོ་ཚོགས་རྣམས་བཀའ་ལས་མ་འདའ་བར༔ གཏོར་མས་ཚིམས་ཤིང་བྱང་ཆུབ་ལམ་ལ་དེངས༔ འཚེ་བའི་གདོན་དང་མ་རུངས་ཚར་ཆོད་ཅིག༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ༔ ལོག་ལྟ་འབྱུང་པོ་ཨུ་ཙ་ཏ་ཡ་ཕཊ྄ཿ སྲུང་འཁོར་ནི༔
ཧཱུྃ༔ འབྱུང་བ་ལྔ་ཉིད་ཡེ་ཤེས་གཞལ་ཡས་ཁང་༔ མི་དམིགས་སྲུང་འཁོར་ཡེ་ནས་རྡོ་རྗེའི་གུར༔ སྟོང་ཉིད་མེ་དཔུང་སྐྱེ་མེད་མཚོན་ཆ་ཡིས༔ ཉོན་མོངས་བགྲོད་འགྱུ་མེད་པར་མཚམས་ཆོད་ཅིག༔ ཨོཾ་བཛྲ་ཛྭ་ལ་རྃ་རཀྵ་རཀྵ་ཧཱུྃ༔ དེ་ནས་མེ་ཏོག་བཀྱེ་བསྡུ་བྱས་ལ། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ།
དེའི་ཆེད་དུ་དམ་པའི་ཆོས་ཟབ་མོ་གསན་ཏེ་ཉམས་སུ་བླང་བར་བགྱིའོ། ། དེའང་ཐུན་མོང་གི་ཐེག་པའི་ལམ་ལ་ཞུགས་ན་བསྐལ་པ་གྲངས་མེད་གསུམ་ལ་སོགས་པར་རྩོལ་སྒྲུབ་ཀྱིས་ཡུན་འགོར་བས། དེའི་བར་དུ་མ་རྒན་རྣམས་སྡུག་བསྔལ་དོས་དྲག་པོས་མནར་བར་འདུག་པས། ད་རེས་ཚེ་གཅིག་གིས་ཟུང་འཇུག་རྡོ་རྗེ་འཆང་གི་གོ་འཕང་འཐོབ་པར་བྱ་བའི་ཕྱིར་འབྲས་བུ་རྡོ་རྗེ་ཐེག་པར་ཞུགས་པར་བྱའོ། ། དེའང་སྨིན་བྱེད་ཀྱི་དབང་ཟབ་མོ་སྔོན་དུ་མ་སོང་ན་མི་རུང་སྟེ། རྒྱུད་གསང་སྙིང་ལས། སློབ་དཔོན་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་ན། ། ཉན་ལ་སོགས་པར་བརྩོན་པ་ནི། ། འབྲས་བུ་མེད་ཅིང་བརླག་པར་འགྱུར། །
ཞེས་གསུངས་པས། ཐོག་མར་སྨིན་བྱེད་ཀྱི་དབང་བསྐུར་ཞུས་ནས། ལམ་རིམ་གཉིས་ལ་སློབ་པར་བྱ་སྙམ་པས་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེ་ལའང་གང་འདུལ་སྤྲུལ་པའི་གཏེར་སྟོན་བརྒྱ་རྩ་སོགས་བྱོན་པར་མཛད་པ་ལས། འདི་ནི་གུ་རུའི་ཐུགས་སྲས་སྙིང་གི་བུ་དགུའི་ནང་ཚན། གནུབས་ཆེན་སངས་རྒྱས་ཡེ་ཤེས་དེ་ཉིད་ཀྱི་ཡེ་ཤེས་སྒྱུ་མའི་རོལ་གར། སྤྲུལ་པའི་གཏེར་ཆེན་རིག་འཛིན་གར་དབང་གནམ་ལྕགས་རྡོ་རྗེའམ། རྩ་གསུམ་གླིང་པ་ཆོས་ཀྱི་རྒྱ་མཚོ་ཞེས་བྱ་བ་དེ་ཉིད་ཀྱིས། གཏེར་གནས་སོ་དགུ་ནས་ཟབ་གཏེར་དོན་ལྔ་བཞེས་པའི་ནང་ཚན་སྤུ་བོ་འདོང་ཆུ་བྱམས་པའི་ལྷ་ཁང་ཞེས། མཐའ་འདུལ་གྱི་གཙུག་ལག་ཁང་དེ་ཉིད་ཀྱི་རྟེན་གཙོ་བྱམས་པའི་སྙན་ཁུངས་ནས་གདན་དྲངས་པའི་ཟབ་གཏེར།
དབང་དྲག་པདྨ་ཡང་གསང་སྙིང་པོ་ཞེས་བྱ་བ་ཡིན་ཏེ། དེའི་ལོ་རྒྱུས་མདོ་ཙམ་བཤད་ན། རྒྱུད་གནམ་ལྕགས་མེ་རི་དམར་པོ་ལས། མ་ཧཱ་གུ་རུ་ཉིད་རི་བོ་མ་ལ་ཡ་གནམ་ལྕགས་འབར་བའི་རྩེ་མོར༔ མི་གཡོ་རྡོ་རྗེ་ལྟ་བུའི་ཏིང་ངེ་འཛིན་ལ་བཞུགས་པའི་ཚེ༔ འཇིག་རྟེན་གྱི་ལྷ་འདྲེ་དྲག་པོ་རྣམས་ཀྱིས་ཐོ་འཚམ༔ ཁྱད་པར་བཙན་ཡམ་ཤུད་དམར་པོ་དང་༔ བདུད་མོ་གསེར་མིག་མ༔ གཉན་གུ་ལང་རལ་གྲི་ཅན༔ དམ་སྲི་ཡ་མ་སྤུན་བདུན་གྱིས་བར་ཆད་བརྩམས་པའི་ཚེ༔
མདུན་གྱི་ནམ་མཁའ་ནས་རྡོ་རྗེ་དྲག་མོ་ཁྲོ་གཉེར་ཅན་གྱིས་ལུང་བསྟན་པ༔ ཀྱཻཿ སྙིང་སྟོབས་ལྡན་པའི་དཔའ་བོ་བརྟུལ་ཞུགས་འཆང་༔ ཆོས་དང་བར་ཆད་ཟུང་འབྲེལ་རྐྱེན་དབང་ཆེ༔ བདུད་རིགས་ཁ་འབྱམས་སངས་རྒྱས་བསྟན་ལ་འཚེ༔ གསང་སྔགས་བསྟན་དང་ཕྱི་རབས་སྐལ་ལྡན་དོན༔ བདུད་བཞི་ཚར་གཅོད་དྲག་པོའི་སྐུར་བཞེངས་འཚལ༔ ཏིང་འཛིན་མཚོན་ཆས་མི་གཡོ་རྩལ་ཕྱུངས་ཤིག༔ ཅེས་ལུང་བསྟན་ལ། དེ་ནས་མཁའ་འགྲོ་མའང་གསང་བའི་རིག་མར་གྱུར་ཏེ༔
དེའི་ཤུགས་ལས་ཏིང་ངེ་འཛིན་གསལ་བ་གསུམ་གྱིས་རྒྱུད་བསྐུལ་བས༔ དབྱིངས་རང་བྱུང་དུར་ཁྲོད་རྔམ་སྒྲ་རོལ་པ་ནས༔ ཆེ་མཆོག་རྡོ་རྗེ་དྲག་རྩལ༔ ཞལ་གསུམ་ཕྱག་དྲུག་ཞབས་བཞི་དང་ལྡན་པ༔ དེ་ལ་རང་འདྲ་བའི་ཁྲོ་བོ་བཞི༔ སྤྲུལ་པའི་མཁའ་འགྲོ་ཡང་སྤྲུལ༔ ཁྲོ་ཚོགས་དཔག་ཏུ་མེད་པ་དང་བཅས་འཇའ་ལྷགས་པ་ལྟར་གསལ་ལོ༔ དེའི་ཚེ་པད་འབྱུང་ཡབ་ཡུམ་ཡང་༔ དྲག་པོ་དང་དབྱེར་མེད་དུ་གྱུར་ཏེ༔ སྐུ་ལས་མེ་རི་སྟོང་གསུམ་ཁེངས་པར་འབར༔
གནམ་ལྕགས་ཅན་གྱི་རྩེར་བྱོན་ནས་དྲག་པོའི་རྔམ་སྒྲ་བསྒྲགས༔ དྲག་སྔགས་རྡོ་རྗེའི་མཚོན་ཆར་ཕབ་པས༔ འབྱུང་པོ་མ་རུངས་པ་རྣམས་དབང་དུ་བསྡུས་ཤིང་ཚར་བཅད༔ ཐམས་ཅད་ཀྱིས་སྲོག་སྙིང་ཕུལ༔ འབྱུང་པོ་མ་རུངས་པ་ཕལ་ཆེར་གནམ་ལྕགས་མེ་རིའི་འཁོར་ལོས་གཏུབས་ཤིང་དྲན་མེད་དུ་འགྱེལ༔ དེའི་ཚེ་དྲག་པོ་གནམ་ལྕགས་མེ་ཡི་འཁོར་ལོ་ཅན་དུ་གྲགས་སོ༔ དེ་ནས་དྲག་པོ་དབྱིངས་ལ་ཐིམ་ཞིང་གུ་རུ་རིན་པོ་ཆེ་ཉིད་དང་མཁའ་འགྲོ་མ་རྣམས་སྔར་ལྟར་གྱུར༔ དེའི་ཚེ་གསང་བ་རྡོ་རྗེ་དྲག་མོ་ཁྲོ་གཉེར་ཅན་གྱིས་གུ་རུའི་ངོ་མཚར་གྱི་མཛད་པ་དང་འབྲེལ་བའི་རྒྱུད་དང་སྒྲུབ་ཐབས་རྣམས་བརྡའི་ཡི་གེར་བཏབ་ནས། རིན་པོ་ཆེའི་སྒྲོམ་དུ་བཞག་སྟེ་མ་ལ་ཡའི་རྩེ་མོར་སྦས། གཏེར་སྲུང་ཁྱབ་འཇུག་ལྗང་སྔོན་ལ་བཅོལ་ལོ། །
ཞེས་གསུངས་པ་དང༌། ཡང་དེ་ཉིད་ལས། དེ་ནས་བོད་ཡུལ་མཆིམས་ཕུའི་དབེན་གནས་སུ་བཞུགས་པའི་ཚེ༔ ཡེ་ཤེས་མཚོ་རྒྱལ་གྱིས་གུ་རུ་རིན་པོ་ཆེ་ལ་གསེར་གཡུའི་མཎྜལ་ཕུལ་ཞིང་༔ མ་འོངས་པའི་དོན་དུ་ཞུས་པ༔ ཨེ་མཿ རྒྱལ་སྲས་རིག་འཛིན་པདྨ་འབྱུང་གནས་ལགས༔ མ་འོངས་བོད་འདིར་བདེ་སྐྱིད་ཅི་ལྟར་འབྱུང་༔ གསང་སྔགས་བསྟན་པ་གང་གི་ཕྱོགས་སུ་རྒྱས༔ རྗེས་འཇུག་གཏེར་སྟོན་རིག་འཛིན་ཅི་ལྟར་འབྱོན༔
ཞེས་ཞུས་སོ༔ དེའི་ལན་དུ་གུ་རུས་གསང་སྔགས་ཀྱི་བསྟན་པ་འབྱུང་ཚུལ་སྤྲུལ་པའི་གཏེར་སྟོན་ཇི་ལྟར་འབྱོན་ཚུལ་སོགས་མང་དུ་བཀའ་བསྩལ་ཞིང༌། ཁྱད་པར་ཆོས་དང་གདམས་པ་གང་གཅེས་ཞུས་ལན་དུ། ཨེ་མ་ཉོན་དང་ཡེ་ཤེས་མཚོ་རྒྱལ་མ༔ ད་ལྟ་ཕུན་སུམ་ཚོགས་པའི་བདེ་སྐྱིད་ལ༔ སེམས་ཅན་རྒྱུད་ངན་དམུས་ལོང་བོད་འབངས་ཀྱིས༔ རྟེན་འབྲེལ་ཁ་བསགས་ངན་པའི་དུས་ངན་སྨྲ༔ དེ་ཕྱིར་ཁ་སྨོན་ལོག་པའི་ལས་སྟོབས་ཀྱིས༔ བོད་ཡུལ་འཇིག་རྟེན་བདེ་བ་གནས་སྐབས་ཙམ༔ མ་འོངས་ཐ་མ་བོད་ཡུལ་མི་མིན་ཆགས༔
བདེ་བ་ཟད་ལ་སྡུག་བསྔལ་མཚོ་ལྟར་འཁྱིལ༔ དམ་སྲི་ནག་པོ་མུན་པའི་ཟུག་རྔུ་ཅན༔ མཚོན་གྱི་བུ་ཡུག་འགྱེད་ཅིང་དབུས་གཙང་འཇོམས༔ གཙུག་ལག་ཆོས་འཁོར་ཕལ་ཆེར་སྤྲུལ་པས་སྡུད༔ བསྟན་འཛིན་སྐྱེས་བུ་རྣམས་ཀྱང་སིལ་བུར་འཐོར༔ ཆོས་རྒྱལ་སྡེ་དཔོན་རྣམས་ནི་གྲི་རུ་འཆི༔ མི་སྡེ་དམངས་ཆུང་རྣམས་ཀྱང་རིམ་གྱིས་ཟད༔ ལོ་ཉེས་ནད་ཡམས་དར་ཞིང་མི་ཐོག་འབུད༔ དམ་སྲི་ནག་པོས་སྟོད་སྨད་རུ་བཞི་དཀྲུག༔ དེ་དུས་བོད་ཀྱི་བདེ་སྐྱིད་ཟད་པ་སྟཻ༔
བླུན་རྨོངས་བོད་འདི་བཤའ་ལུག་མགོ་འཁོར་འདྲ༔ དེ་དུས་རང་དབང་ཅན་རྣམས་རོང་བཞི་དང་༔ སྦས་གནས་རྣམས་སུ་ཕྱིན་ན་བློ་རེ་བདེ༔ དེ་དུས་ཁོ་བོ་ང་ཡི་སྤྲུལ་པ་ནི༔ བསྟན་པ་གསོ་བའི་གཏེར་སྟོན་མང་རབ་འབྱོན༔ གསང་སྔགས་བསྟན་པ་རོང་བཞི་སྦས་ཡུལ་ཙམ༔ མདོ་ཡང་རིམ་སྡུད་དགོང་ཀའི་ཉི་ཟེར་འདྲ༔ དེ་དུས་ཟབ་ཆོས་བཀའ་བརྒྱད་ཡང་གསང་དང་༔ ང་ཉིད་དྲག་པོར་སྒྲུབ་པའི་གདམས་པ་ནི༔ གནམ་ལྕགས་མེ་ཡི་འཁོར་ལོའི་ཡང་སྙིང་ཟབ༔
ཁོ་མོ་མཚོ་རྒྱལ་ཡིད་ལ་དེ་ལྟར་བཅག༔ ཅེས་སོགས་སྙིགས་མའི་དུས་སུ་འདི་ཉིད་ཤིན་ཏུ་ཟབ་ཅིང་དུས་བབ་དང་གདུལ་བྱའི་སྐབས་དང་མཚམས་པ་སོགས་ཁྱད་ཆོས་དུ་མ་དང་ལྡན་པ་སྟེ། དེ་ཉིད་ལས། དེ་ཕྱིར་རྟེན་འབྲེལ་གནད་འདི་ཤིན་ཏུ་ཟབ༔ སྦས་ཡུལ་མི་རྣམས་དྲག་པོ་འདི་ཉིད་ཟབ༔ ས་འཛིན་སྲོག་གི་ཕུར་པ་ལྟ་བུའོ༔ ཡང་གསང་བཟློག་བསྒྱུར་དམོད་པ་མང་དུ་བྱ༔ ས་རྟེན་གཡོ་ཞིང་རྟེན་མཁར་བརྩིགས་པར་གྱིས༔ སྨོན་ལམ་ཁོ་བོའི་བརྡ་ལྟར་ཡིད་ལ་བཅག༔ མ་འོངས་ལྔ་བརྒྱ་དུས་ཀྱི་ཐ་མ་ལ༔
སྐལ་ལྡན་ཐུགས་ཀྱི་སྲས་དང་འཕྲད་པར་ཤོག༔ ཅེས་གསུངས་པ་བཞིན་བླ་མ་དྲག་པོ་དབང་དྲག་པདྨ་ཡང་གསང་སྙིང་པོ་ཞེས་བྱིན་རླབས་ཀྱི་ཚན་ཁ་མ་ཉམས་ཤིང༌། དམ་སེལ་གྱི་གཡའ་དྲིས་མ་གོས་པར་མ་དང་མཁའ་འགྲོའི་ཁ་རླངས་ཐུལ་ལེ་བ་འདི་ཉིད་ཀྱི། སྨིན་བྱེད་དབང་བསྐུར་སྒྲུབ་པའི་སྐབས་སུ་བབ་པ་ཡིན། དེ་ལྟ་བུའི་དཀྱིལ་འཁོར་དུ། དབང་བསྐུར་ཟབ་མོ་བསྒྲུབ་པར་བགྱི་བ་ལ། བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་བཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ།
དེ་ནས་འཇུག་པའི་ཆོས་རྣམས་ཞུ་བའི་ཆེད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ དབང་དྲག་པདྨ་རིགས་ཀྱི་བདག༔ ཆེ་མཆོག་དྲག་པོའི་དཀྱིལ་འཁོར་དུ༔ བདག་ཅག་ཡང་དག་འཇུག་པར་སྩོལ༔ ཞེས་ཞུས་པའི་ལན་དུ་སློབ་དཔོན་གྱི་བཀའ་ཡིས་གནང་བ་བསྩལ་བས་ལན་གསན་པར་ཁྱབ་པ་གདའ། ཀྱཻཿ ཁྱེད་རྣམས་ལས་སད་སྐལ་བར་ལྡན༔ བླ་མེད་དཀྱིལ་འཁོར་འདི་འདྲ་དཀོན༔ དེང་ནས་བདག་ཅག་གསང་སྔགས་ཀྱི༔
སྣོད་ལྡན་ལགས་ན་དབང་བསྐུར་འཚལ༔ དེ་ནས་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་ཕྱོགས་བཅུའི་སྐྱབས་ཡུལ་རྒྱ་མཚོས་བསྐོར་ཏེ་སྤྲིན་ཕུང་གཏིབས་པ་ལྟར་བཞུགས་པའི་དྲུང་དུ་བྱང་ཆུབ་མ་ཐོབ་ཀྱི་བར་དུ་སྙིང་ཐག་པ་ནས་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ཧོཿ ཀུན་གཞི་མ་བཅོས་དང་པོའི་སངས་རྒྱས་ཉིད༔ གདོད་ནས་རྣམ་དག་འོད་གསལ་སྙིང་པོ་ཅན༔ ཐོག་མའི་མགོན་པོ་དྲན་རིག་ཆོས་སྐུ་ལ༔ འཁོར་འདས་བྲལ་བ་བཟོ་མེད་ངང་དུ་སྐྱབས༔ དེ་ནས་མཁའ་ཁྱབ་སེམས་ཅན་གྱི་དོན་དུ་སྨོན་འཇུག་བླ་ན་མེད་པའི་སེམས་མཆོག་དམ་པ་བསྐྱེད་པར་བགྱིའོ་སྙམ་པའི་ངང་ནས་འདིའི་རྗེས་ཟློས་མཛོད། ཧོཿ རང་བྱུང་ལྷུན་གྲུབ་ཀ་དག་ངང་ཉིད་ལས༔
རོལ་པའི་རྩལ་རྫོགས་སྙིང་རྗེའི་འོད་ཟེར་འཕྲོ༔ འཁོར་འདས་མ་གྱུར་བྱང་ཆུབ་འཐོབ་བྱའི་ཕྱིར༔ ཀློང་ཡངས་ཡེ་ནས་སྙིང་རྗེར་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་དབང་གི་སྣོད་རུང་དུ་བྱ་བའི་ཕྱིར་དུ་ཕྱག་འཚལ་བ་སོགས་བསགས་སྦྱང་སྤེལ་གསུམ་གྱི་གནད་བསྡུས་རྒྱུན་བཤགས་ཡན་ལག་བདུན་པའི་སྐབས་དོན་སོ་སོའི་ཚིག་དོན་ཡིད་ལ་བྱ་བཞིན་པར་འདིའི་རྗེས་ཟློས་མཛོད། ཧཱུྃ༔ བླ་མ་ཐོད་ཕྲེང་བདེ་གཤེགས་འདུས་པའི་སྐུ༔ དཔལ་རི་རིག་འཛིན་མཁའ་འགྲོའི་ཚོགས་དང་བཅས༔ མ་ལུས་འགྲོ་བའི་དོན་དུ་སྤྱན་འདྲེན་ནོ༔ ཆགས་བྲལ་པདྨ་ཉི་ཟླའི་གདན་ལ་བཞུགས༔ ཆོས་དབྱིངས་རོ་གཅིག་ངང་ལ་ཕྱག་འཚལ་ལོ༔
གཉིས་མེད་འཁྲུལ་སྣང་རང་གྲོལ་མཆོད་པ་འབུལ༔ རེ་དོགས་སྡུག་བསྔལ་སྐྱེ་མེད་ཀློང་དུ་བཤགས༔ གདོད་མའི་ཆོས་སྐུའི་བྱིན་རླབས་ཆར་ལྟར་ཕོབ༔ འོད་གསལ་ཆོས་ཀྱི་སྐུ་ལ་རྗེས་ཡི་རང་༔ འཁོར་འདས་གཟུང་འཛིན་བྲལ་བར་ཆོས་འཁོར་བསྐོར༔ དམིགས་མེད་ཁྱབ་བརྡལ་དགེ་བ་ཡོངས་སུ་བསྔོ༔ ཀུན་ཀྱང་ཀུན་བཟང་ཀློང་དུ་གྲོལ་བར་ཤོག༔ སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ་ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། །
རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི།
དེ་ནས་དམ་ཆུ་ཐོགས་ནས༔ ཧཱུྃ༔ འདི་ནི་དྲག་པོའི་དམ་ཚིག་ཆུ༔ དམ་བསྲུངས་སྐལ་ལྡན་དངོས་གྲུབ་ཐོབ༔ ཉམས་ན་ཕོ་ཉ་ལྕགས་སྡིག་གིས༔
དབང་པོ་བསྣུབས་པས་དམ་ཚིག་སྲུངས༔ རྩ་བ་ཡན་ལག་གི་དམ་ཚིག་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཨི་དནྟེ་ན་ར་ཀན༔ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོཾ་སྭ་བྷཱ་ཝ་ སོགས་ནས་སྟོང་པར་སྦྱངས༔ སྟོང་པའི་ངང་ལས་སྐད་ཅིག་གིས་ཨེ་མཐིང་ནག་མེ་རི་འབར་བའི་དབུས་སུ༔
པད་ཉི་བམ་གྱི་གདན་ལ་ཆེ་མཆོག་རྡོ་རྗེ་དྲག་པོ་རྩལ་སྐུ་མདོག་སྨུག་ནག་ཞལ་གསུམ་ཕྱག་དྲུག་པ༔ གཡས་གསུམ་གྱིས་གནམ་ལྕགས་འཁོར་ལོ་རྡོ་རྗེ་དང་རལ་གྲི་གཡོན་གསུམ་གྱིས་མེའི་འཁོར་ལོ་སྡིག་པ་དང་ཕུར་བུ་བསྣམས་པ༔ དུར་ཁྲོད་ཆས་ཀྱིས་བརྒྱན་ཅིང་༔ ཡུམ་མཆོག་རྡོ་རྗེ་བསྐུལ་བྱེད་མས་གྲི་ཐོད་འཛིན་ཅིང་འཁྱུད་དེ༔ མེ་རི་འབར་བའི་ཀློང་དུ་གསལ་བའོ༔ སྤྱི་བོར་བྱ་ཁྱུང་ནག་པོ༔ ཕྱོགས་བཞིར་དྲག་པོ་རིགས་བཞི༔ སྒོ་མ་དང་བཅས་གསལ་བའི་གནས་གསུམ་ལས་འོད་ཟེར་འཕྲོས་པས་དབང་དྲག་རོལ་པའི་དུར་ཁྲོད་ཆེན་པོ་ནས༔ ཐོད་ཕྲེང་ཡང་གསང་འདུས་པའི་ལྷ་ཚོགས་ཁ་བ་དང་བུ་ཡུག་འཐིབས་པ་ལྟར་བྱོན་ཏེ་ཁྱེད་རང་རྣམས་ལ་ཐིམ་པའི་མོས་པ་མཛོད༔ ཨོཾ་བཛྲ་ས་མ་ཡ་ཕཻཾ་ཕཻཾ༔
ཧཱུྃ༔ རྔ་ཡབ་ཟངས་མདོག་དཔལ་རི་པདྨ་འོད༔ ལངྐ་མགྲིན་བཅུ་སྲིན་པོའི་ཡུལ་གླིང་ནས༔ འཇིགས་བྱེད་ཁྲོ་རྒྱལ་དབང་དྲག་ལྷ་ཚོགས་རྣམས༔ དེང་འདིར་དྲག་པོའི་གནས་འདིར་གཤེགས་སུ་གསོལ༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔ ཛྙཱ་ན་ཨ་བེ་ཤ་ཡ་ཨཱཿ ཛཿཧཱུྃ་བཾ་ཧོཿ
དེ་ལྟར་དམ་ཚིག་སྤྲུལ་སྐུའི་ལྷ་དང་ཡེ་ཤེས་ལོངས་སྐུའི་ལྷ་ཚོགས་དབྱིངས་རིག་ཟབ་གསལ་གྱི་ཆོས་སྐུར་དབྱེར་མེད་དུ་གྱུར་པ་དེ་ཉིད་བརྟན་པར་བྱ་ཕྱིར། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རང་བཞིན་སྣ་ཚོགས་རྡོ་རྗེས་རྒྱས་གདབ་པའི་མོས་པ་མཛོད། ཨོཾ་ཏིཥྛ་བཛྲ་ས་མ་ཡ་སཏྭཾ༔ དངོས་གཞིའི་དབང་བསྐུར་ཞུ་བའི་ཡོན་དུ་མཎྜལ་འབུལ། དེ་ནས་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻ༔ དཔལ་ཆེན་གསང་བ་གསུམ་གྱི་བདག༔ ཆེ་མཆོག་གུ་རུ་དྲག་པོ་ཡི༔ དབང་བསྐུར་དངོས་གྲུབ་སྩལ་དུ་གསོལ༔ དེ་ནས་དངོས་གཞིའི་དབང་ལ་བླ་མེད་རྒྱུད་སྡེར་བུམ་གསང་ཤེར་ཡེ་ཚིག་གི་དབང་བཞིར་གྲགས་ཆེ་ལ།
བྱེ་བྲག་ཡོ་ག་གསུམ་སོ་སོའི་རང་སྐད་དང་མཐུན་པ་ཕན་ནུས་ཟབ་མོའི་དབང་གསུམ། ཆུ་བོ་བཞི་རྫོགས་ཀྱི་དབང་བཞི། སྤྲོས་བཅས། སྤྲོས་མེད། ཤིན་ཏུ་སྤྲོས་མེད། རབ་ཏུ་སྤྲོས་མེད། རེ་རེ་ལའང་ནང་གསེས་ཀྱི་དབྱེ་བ་དུ་མར་འབྱུང་བ་ལས། འདི་ནི་སྒྱུ་འཕྲུལ་གསང་བ་སྙིང་པོ་ལས། དད་བརྩོན་བརྟུལ་ཞུགས་རབ་རྟོགས་ན། ། ཕན་པའི་དབང་སྦྱིན་ནུས་པའི་དབང༌། །
རིམ་པ་བཞིན་དུ་སྦྱིན་པར་བྱ། ཞེས་གསུངས་པ་ལྟར། དང་པོ་བུམ་དབང་ལའང་ཕྱི་ཡི་དྲི་མ་འཁྲུད་པར་བྱེད་པ་བུམ་པའི་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བ་སྐལ་བ་སྟེར་བར་བྱེད་པ་རྫས་དབང༌། དེ་ཁོ་ན་ཉིད་ཕྲིན་ལས་སྒྲུབ་པར་བྱེད་པ་ཕྱག་མཚན་གྱི་དབང་དང་བཞི་ལས། ཐོག་མར་བུམ་པ་འདི་ཉིད་གདོས་བཅས་ཐ་མལ་པ་མ་ཡིན་པར་ཕྱི་བུམ་པའི་རྣམ་པ་ལ། ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ། ཁྲག་འཐུང་ཁྲོ་རྒྱལ་ཡུམ་དང་བཅས་པ་སྙོམས་པར་ཞུགས་པ་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པས།
རིམ་བཞིན་མགྲིན་པ་སྙིང་ཁ་ལྟེ་བ་གསང་གནས་སོགས། རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་དང་ལས་ཉོན་ཐམས་ཅད་དྲི་མ་མེད་པར་སྦྱངས། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད། དང་པོ་བུམ་པ་ཐོགས་ཏེ་ངོ་སྤྲད་དོ༔ ཧཱུྃ༔ བུམ་པ་སྐྱེ་མེད་ཆོས་ཀྱི་དབྱིངས༔ བུམ་ཆུ་དྲག་པོའི་ལྷ་ཚོགས་ཉིད༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ དྲག་པོའི་སྐུ་ཡི་དབང་ཐོབ་ཤོག༔
ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བ་ལ། ཁྱེད་རང་རྣམས་ཀྱིས་སྒོ་གསུམ་ལྷའི་རང་བཞིན་དུ་ཡེ་ནས་གནས་པ་ལ་དེ་ལྟར་ཡིན་པའི་ངེས་ཤེས་བསྐྱེད་ལ། སློབ་དཔོན་དཀྱིལ་འཁོར་གྱི་གཙོ་བོ་དངོས་སུ་མོས་པ་བསྐྱེད་ལ། འོག་མིན་གྱི་ཞིང་རབ་འབྱམས་དང༌། ཁྱད་པར་མདུན་བསྐྱེད་ཀྱི་གཙོ་བོ་ལས་མར་མེ་གཅིག་ལས་གཉིས་མཆེད་ཀྱི་རྣམ་པར་གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་པ་འཕྲོས་ཏེ་ཁྱེད་རང་རྣམས་ལ་སིབ་སིབ་ཐིམ་པས་གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད། རྡོ་རྗེ་ཐོད་ཕྲེང་རྩལ་ཐོགས་ནས༔ ཧཱུྃ༔ བླ་མ་རྡོ་རྗེ་ཐོད་ཕྲེང་རྩལ༔
ཡབ་ཡུམ་མཁའ་འགྲོ་འབུམ་ཕྲག་གིས༔ སྐལ་ལྡན་ཁྱོད་ལ་དབང་བསྐུར་རོ༔ བླ་མེད་རིག་འཛིན་དབང་ཐོབ་ཤོག༔ ཨོཾ་བཛྲ་པདྨ་ཐོད་ཕྲེང་རྩལ་ཌཱཀྐི་ཧ་རི་ནི་ས་ཨ་བྷི་ཥིཉྩ་ཧཱུྃ༔ དེ་ལྟར་ཁྱེད་རང་རྣམས་ལ་རྡོ་རྗེ་ཐོད་ཕྲེང་རྩལ་གྱི་དབང་བསྐུར་བས། གཉིས་སྣང་གི་ཆོས་ཐམས་ཅད་གཉིས་མེད་ཡེ་ཤེས་ཀྱི་རྒྱས་ཐེབས་པའི་ངོ་བོ་ཉིད་ཀྱི་སྐུ་མངོན་དུ་གྱུར་པའི་དབང་དམ་པ་ཐོབ་པར་གྱུར་ཅིག ། དབུ་རྒྱན་བྱ་ཁྱུང་ཐོགས་ལ༔ ཧཱུྃ་ཁྲོཾཿ མཐིང་ནག་བྱ་ཁྱུང་ག་རུ་ཌས། ཀྲང་ཀྲིང་སྒྲ་སྒྲོགས་ཀླུ་གཉན་འཇོམས༔
སྐལ་ལྡན་ཁྱོད་ལ་དབང་བསྐུར་རོ༔ བགེགས་སྲིན་ཚར་གཅོད་དབང་ཐོབ་ཤོག༔ ཨོཾ་ཁྲོཾ་ག་རུ་ཌ་ཀཱ་ལ་ཨ་བྷི་ཥིཉྩ་ཧཱུྃ༔ དེ་ནས་ཁྱེད་རང་རྣམས་པདྨ་ཐོད་ཕྲེང་དུ་གསལ་བས་དབུ་གཙུག་ཏུ་ཡེ་ཤེས་ཀྱི་བྱ་ཁྱུང་ཀྲང་ཀྲིང་འཇིགས་པའི་སྒྲ་འོད་ཟེར་མེ་ཚྭ་དང་བཅས་བྱོན་ནས། ཁྱེད་རང་རྣམས་ཀྱི་སྤྱི་བོར་བརྒྱན་པས། སྒོང་ཆག་ཁྱུང་བཞིན་འཁོར་བ་ལ་ཇི་མི་སྙམ་པའི་ཐུགས་རྗེ་ཐོགས་པ་མེད་པའི་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད། དེ་ནས་རྡོ་རྗེ་ཐོད་ཕྲེང་དྲག་པོ་རྩལ་ཐོགས་ནས༔ དེ་ནས་ཁྱེད་རང་རྣམས་ལ་གུ་རུ་ཐོད་ཕྲེང་སྡེ་ལྔ་ཡབ་ཡུམ་གྱི་དབང་བསྐུར་བས། ཉོན་མོངས་པ་དུག་ལྔ་མ་སྤངས་རང་སར་དག་པས་ཡེ་ཤེས་ལྔ་མངོན་དུ་གྱུར་བའི་མོས་པ་མཛོད། ཧཱུྃ༔
སྐུ་མཆོག་རྡོ་རྗེ་དྲག་པོ་རྩལ༔ ཡབ་ཡུམ་སྐུ་ཡི་ལྷ་ཚོགས་ཀྱིས༔ སྐལ་ལྡན་ཁྱོད་ལ་དབང་བསྐུར་བས༔ ཞེ་སྡང་རྣམ་དག་དབང་ཐོབ་ཤོག༔ ཨོཾ་བཛྲ་ཙཎྜ་ཨ་བྷི་ཥིཉྩ་ཧཱུྃ༔ པདྨ་དྲག་པོ་ཐོགས་ལ༔ ཧཱུྃ༔ གསུང་མཆོག་པདྨ་དྲག་པོ་རྩལ༔ ཡབ་ཡུམ་གསུང་གི་ལྷ་ཚོགས་ཀྱིས༔ སྐལ་ལྡན་ཁྱོད་ལ་དབང་བསྐུར་བས༔
འདོད་ཆགས་རྣམ་དག་དབང་ཐོབ་ཤོག༔ ཨོཾ་པདྨ་ཙཎྜ་ཨ་བྷི་ཥིཉྩ་ཧཱུྃ༔ སྲོག་ཡིག་ཐོགས་ལ༔ ཧཱུྃ༔ ཆེ་མཆོག་བུདྡྷ་དྲག་པོ་རྩལ༔ ཡི་གེ་ཧཱུྃ་གི་རྣམ་པར་བཞུགས༔ སྐལ་ལྡན་ཁྱོད་ལ་དབང་བསྐུར་བས༔ གཏི་མུག་རྣམ་དག་དབང་ཐོབ་ཤོག༔ ཨོཾ་བུདྡྷ་ཙཎྜ་ཨ་བྷི་ཥིཉྩ་ཧཱུྃ་ཕཊ྄ཿ རཏྣ་དྲག་པོ་ཐོགས་ལ༔
ཧཱུྃ༔ ཡོན་ཏན་རཏྣ་དྲག་པོ་རྩལ༔ ཡབ་ཡུམ་ཡོན་ཏན་ལྷ་ཚོགས་ཀྱིས༔ སྐལ་ལྡན་ཁྱོད་ལ་དབང་བསྐུར་བས༔ ང་རྒྱལ་རྣམ་དག་དབང་ཐོབ་ཤོག༔ ཨོཾ་རཏྣ་ཙཎྜ་ཨ་བྷི་ཥིཉྩ་ཧཱུྃ༔ ཀརྨ་དྲག་པོ་ཐོགས་ལ༔ ཧཱུྃ༔ ཕྲིན་ལས་ཀརྨ་དྲག་པོ་རྩལ༔ ཡབ་ཡུམ་ཕྲིན་ལས་ལྷ་ཚོགས་ཀྱིས༔
སྐལ་ལྡན་ཁྱོད་ལ་དབང་བསྐུར་བས༔ ཕྲག་དོག་རྣམ་དག་དབང་ཐོབ་ཤོག༔ ཨོཾ་ཀརྨ་ཙཎྜ་ཨ་བྷི་ཥིཉྩ་ཧཱུྃ༔ དེ་ནས་སྒོ་མ་བཞི་ཐོགས་ལ༔ ཡང་ཁྱེད་རང་རྣམས་ལ་ཚད་མེད་བཞིའི་ངོ་བོ་སྒོ་སྐྱོང་རིགས་བཞིའི་དབང་བསྐུར་བས། མཐའ་བཞིའི་ལྟ་བ་གནས་སུ་དག ། ཕྲིན་ལས་རབ་འབྱམས་ལ་དབང་འབྱོར་བར་མོས་ཤིག ། ཧཱུྃ༔ རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་སོགས་སྒོ་མ་བཞིས༔
སྐལ་ལྡན་ཁྱོད་ལ་དབང་བསྐུར་བས༔ ཚད་མེད་བཞི་ལྡན་དབང་ཐོབ་ཤོག༔ ཨོཾ་སུ་ཁ་ཙ་ཏུར་ཨ་བྷི་ཥིཉྩ་ཧཱུྃ༔ དེ་ལྟར་ཆེ་མཆོག་པདྨ་དྲག་པོའི་སྐུ་གང་ལ་གང་འདུལ་གྱིས། དེ་དང་དེའི་རྣམ་རོལ་འགག་མེད་སྣང་སྟོང་ཆུ་ཟླའི་གར་བཞིན་སྤྱོད་པའི་མཐུ་ཐོབ་པ་ཡིན་ནོ། ། དེ་ལྟར་ཕུང་ཁམས་སྐྱེ་མཆེད་དང་བཅས་པ་ཡེ་ཤེས་ལྷའི་སྒྱུ་འཕྲུལ་ཆེ་མཆོག་ཧེ་རུ་ཀ་དྲག་པོའི་ཕྱག་རྒྱར་རྫོགས་པ་ལ། དཔལ་ཆེན་པོའི་ཆེ་རྟགས་ཀྱི་ཆས་ཁམས་གསུམ་གྱི་གདུག་པ་ཅན་ཐམས་ཅད་ཚར་གཅོད་པའི་ཕྱིར། དུར་ཁྲོད་ཆས་བརྒྱད་ཀྱི་དབང་བསྐུར་ཞིང་མངའ་གསོལ་བས། མ་མོ་མཁའ་འགྲོའི་རྗེ་བོར་བསྐུར་ཏེ་དྲེགས་པ་ཐམས་ཅད་དབང་དུ་སྡུད་ཅིང་ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས། འགྲོ་བ་སྒྲོལ་བའི་གོ་ཆ་ཆེན་པོའི་དཔའ་སྟོབས་དང་ལྡན་པའི་མོས་པ་མཛོད།
དེ་ནས་དུར་ཁྲོད་ཆས་བརྒྱད་ཐོགས་ལ༔ ཧཱུྃ༔ པྲོག་ཞུ་ཅོད་པན་རིན་ཆེན་བརྒྱན༔ སེང་གླང་ཞིང་ལྤགས་ཁྲག་ཞག་ཚོམ༔ ཐོད་ཕྲེང་སྟག་ཤམ་རུས་རྒྱན་སྦྲུལ༔ རྣམ་ཐར་བརྒྱད་ལྡན་དབང་ཐོབ་ཤོག༔ ཨོཾ་བོ་དྷི་ཨཥྚ་ཨ་བྷི་ཥིཉྩ་ཧཱུྃ༔ དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས། བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང་དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ།
གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ། སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ། ཧཱུྃ་དམར་ནག་གི་མཐར་སྔགས་ཕྲེང་གཡས་བསྐོར་དུ་འཁོར་བས་འོད་ཟེར་མེའི་ཚྭ་ཚྭ་དང་བཅས། རང་སྒྲ་འབྲུག་སྟོང་ལྡིར་བ་ལྟར་འཁོར་བའི་མོས་པ་མཛོད། སྔགས་ཕྲེང་གཏད་ལ༔ ཧཱུྃ༔ རང་བྱུང་གྲགས་སྟོང་སྙིང་པོའི་སྒྲ༔ བཟླས་བརྗོད་བསྙེན་སྒྲུབ་བརྩོན་པར་གྱིས༔ ཤེས་རབ་ཕྲེང་བའི་དབང་བསྐུར་བས༔ གསུང་རབ་ཡན་ལག་དབང་ཐོབ་ཤོག༔
ཨོཾ་ཨཥྚ་མ་ལྱེ་ཨ་བྷི་ཥིཉྩ་ཧཱུྃ༔ ཞེས་རུ་རཀྴའི་བགྲང་ཕྲེང་སློབ་དཔོན་གྱིས་གཟུང་བ་སློབ་མར་སྦྱིན་ལེན་ཚུལ་གྱིས་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ ཨོཾ་པདྨ་ཧེ་རུ་ཀ་ཙཎྜ་རོ་ཥ་ན་ཧཱུྃ་ཕཊ྄ཿ ཨོཾ་བཛྲ་ཀྲོ་དྷི་ར་ཏྲི་ཏ་ཙརྻ་ཧཱུྃ་བྷྱོཿ དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་མཁའ་ཁྱབ་ཏུ་འཕྲོས། དོན་གཉིས་བྱས། སླར་འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་གཟི་བརྗིད་རབ་ཏུ་འབར་ཞིང་བརྗོད་མེད་གྲགས་སྟོང་གསུང་རྡོ་རྗེ་མི་ཟད་པ་བརྒྱན་གྱི་འཁོར་ལོར་དབང་བསྒྱུར་བའི་མོས་པ་མཛོད།

དེ་ཉིད་བརྟན་པའི་སླད་དུ་བྷནྡྷ་ཐོགས་ལ། ཧཱུྃ༔ བྷནྡྷ་མ་འགག་གསང་བའི་སྣོད༔ བདུད་རྩིའི་ངོ་བོ་དྲག་པོའི་གསུང་༔ སྐལ་ལྡན་ཁྱོད་ཀྱི་མགྲིན་པར་བསྐུར༔ དྲག་པོའི་གསུང་གི་དབང་ཐོབ་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ལྟར་གསུང་སྔགས་ཀྱི་དབང་བསྐུར་བས་ངག་ཏུ་འཛིན་པ་རྣམ་པར་དག་ནས། བདེ་བར་གཤེགས་པའི་གསུང་གི་སྙིང་པོར་ལོངས་སྤྱོད་ཅིང༌། དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ་འབྲས་བུ་ལོངས་སྤྱོད་རྫོགས་པའི་སྐུ་འཐོབ་པར་འགྱུར། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བ་ལ།
སློབ་དཔོན་པདྨ་ཧེ་རུ་ཀའི་ཐུགས་ཀ་ནས་ཡེ་ཤེས་ཀྱི་འོད་མདངས་ཉི་མ་སྟོང་གི་ཟེར་ལྟར། ཁྱེད་རང་རྣམས་ཀྱི་སྙིང་ཁར་ཕོག་པས་མ་རིག་གཉིས་འཛིན་གྱི་མུན་པ་སངས་ཏེ། རིག་པའི་ཡེ་ཤེས་ལྷང་གིས་རྟོགས་ཏེ་རང་ལུས་འོད་ཕུང་དུ་ཡལ། ཀ་དག་གདོད་མའི་གནས་ལུགས་ཇི་བཞིན་མངོན་དུ་གྱུར་པའི་མོས་པ་དང་བཅས་ཅུང་ཟད་མཉམ་པར་བཞག་མཛོད། མེ་ལོང་སྙིང་ཁར་གཏད་ལ༔ ཧཱུྃ༔ ཀ་དག་རང་བྱུང་ངོ་བོ་ཉིད༔ མེ་ལོང་དྲག་པོའི་ཐུགས་ཀྱི་ངང་༔ སྐལ་ལྡན་ཁྱོད་ཀྱི་སྙིང་ཁར་གཏད༔ ཡང་དག་ཡེ་ཤེས་དབང་ཐོབ་ཤོག༔
ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི། དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ། འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། ། གསུམ་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། ལོངས་སྤྱོད་དམ་རྫས་ཀྱི་དབང་བསྐུར་བ་ནི་ཐབས་ཤེས་དབྱེར་མེད་ཀྱི་གཏོར་མཆོད་ཕུན་སུམ་ཚོགས་པ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བར་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ གཏོར་མ་ལྟེ་བར་གཏད་དེ༔ ཧཱུྃ༔
བྷ་ལིཾ་དྲག་པོའི་དངོས་གྲུབ་མཆོག༔ ཡོན་ཏན་མ་ལུས་འབྱུང་བའི་ཕྱིར༔ སྐལ་ལྡན་ཁྱོད་ཀྱི་ལྟེ་བར་གཏད༔ ལྷུན་གྲུབ་བརྡ་ཡི་དབང་ཐོབ་ཤོག༔ ཨོཾ་བཛྲ་གུ་ཎ་ཨ་བྷི་ཥིཉྩ་ཧཱུྃ༔ དེ་ལྟར་དངོས་གྲུབ་ཡོན་ཏན་གྱི་དབང་བསྐུར་བས་དབུལ་ཕོངས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་བསྐུར་བ་ལ།
མངོན་སྤྱོད་རྩོམ་པ་པོ་རང་ཉིད་སྐད་ཅིག་གིས་ཆེ་མཆོག་གུ་རུ་དྲག་པོ་གཏུམ་དྲག་ཤིན་ཏུ་བཟོད་པར་དཀའ་བའི་སྐུར་ལམ་གྱིས་གསལ་ཞིང་ལྟ་བ་ཆོས་ཉིད་ཀྱི་རྫོང་ལ་ཞུགས། སྒོམ་པ་ཏིང་ངེ་འཛིན་གྱི་འཕྲང་ལ་འགྲིམ་སྟེ། སྤྱོད་པ་སྙིང་རྗེའི་སྲོག་དང་ལྡན་པས་མངོན་སྤྱོད་ཀྱི་ལས་རྩོམ་པར་བྱ་སྟེ། ཞེས་གསུངས་པ་ལྟར། བསྒྲལ་དབང་དངོས་ལའང་སྲུང་བ། བསད་པ། བཟློག་འཕང་སྲེག་མནན་བཅས་ལས། དང་པོ་སྲུང་བའི་ཆེད་དུ་དམིགས་པ་འདི་བཞིན་དུ་མཛོད་ཅིག ། ཧཱུྃ༔ སྐད་ཅིག་གིས་བདག་ཉིད་དྲག་པོར་གསལ་བའི་ཐུགས་ཀར་ཧཱུྃ་ཡིག་གི་མཐར་སྔགས་ཕྲེང་དམར་པོ་མེའི་རང་བཞིན་དུ་འཁོར་ཞིང་༔
ལུས་ཀྱི་ནང་ཐམས་ཅད་གང་༔ བ་སྤུ་དང་བུ་ག་ཐམས་ཅད་བྱ་ཁྱུང་ནག་པོས་གང་༔ བསྲུང་བྱ་ཐམས་ཅད་ཕོ་གཡས་མོ་གཡོན༔ མདུན་དུ་ནོར་རྫས་རྒྱབ་ཏུ་ཞིང་ཁང་ཐམས་ཅད་ཚུད་དེ་བསྐལ་པའི་རླུང་ཡང་མི་ཐར་བར་གྱུར༔ ཨོཾ་བཛྲ་ཙཎྜ་སརྦ་རོ་ཥ་ན་ཀྲོ་ཏ་ཀྲོ་ཏི་ཧཱུྃ་བྷྱོཿ བདག་འཁོར་དང་བཅས་པ་ལ་སྲུངས་ཤིག་རཀྴ་རཀྵ༔ དེ་ནས་སྲུང་འཁོར་གཏད་ལ། ཧཱུྃ༔ ཕྱི་ནང་མི་ཤིགས་རྡོ་རྗེའི་གུར༔ བདག་གཞན་སྲུང་བའི་ཆོ་ག་ཉིད༔
སྐལ་ལྡན་ཁྱོད་ལ་དབང་བསྐུར་བས༔ སྲུང་བའི་འཁོར་ལོའི་དབང་ཐོབ་ཤོག༔ ཨོཾ་བཛྲ་ཙཀྲ་རཀྵ་ཨ་བྷི་ཥིཉྩ་ཧཱུྃ༔ གཉིས་པ་བསད་པའི་དངོས་གཞིར་མདུན་དུ་ཧོམ་ཁུང་ལིངྒ་ལས་ཕུར་དབྱེ་སྒྲོ་བསྒྲལ་ཆས་རྣམས་འདུ་བྱ་ལ། དེ་ནས་སློབ་དཔོན་དྲག་པོའི་ཆས་སུ་ཞུགས་ཤིང་དར་ནག་དང་བཅས་ཕྱག་ཏུ་འབྲུ་སྣ་བཏབ་པའི་གསེར་སྐྱེམས་ཐོགས་ལ།
རྃ་ཡྃ་ཁྃ༔ གཅིག ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་བརླབ། དབྱངས་རོལ་བཅས།
ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་གུ་རུ་དྲག་པོའི་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་ཕུར་སྲུང་དམ་ཚིག་ཅན༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔
ས་ཕྱོགས་འདིར་གནས་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་པོར་གསེར་སྐྱེམས་འབུལ། ཉ་བོ་མདུན་དུ་བཀོད་ལ། དེ་ནས་གདབ་ལས་བྱ་བ་ལ་ཕྲིན་ལས་རྩོམ་པའི་ཡུལ་ཉམས་པ་བདུན་ལྡན་གྱི་དགྲ་བགེགས་ལ། ཇི་ལྟར་བརྩམ་པའི་ཕྲིན་ལས་ཀྱི་དམིགས་པའི་རིམ་པ་གསལ་འདེབས་གནང་བར་ཞུ། ཧཱུྃ༔ ན་མོཿ མཆོག་གསུམ་རྩ་གསུམ་ཕྱག་རྒྱ་སྔགས་དང་ནི༔
དབང་དྲག་འབར་བའི་ལྷ་ཚོགས་བདེན་པའི་མཐུས༔ བསྟན་དགྲ་སྒོས་དགྲ་གདུག་ཅིང་སྡང་བ་རྣམས༔ གྲུ་གསུམ་སྣོད་ཀྱི་ལིངྒ་འདི་ལ་ཁུག༔ ཨོཾ་བཛྲ་ཨངྐུ་ཤ་ཡ་ཛ་ཛཿ བྱད་མ་ནྲྀ་ཏྲི་ཛ་ཛཿ ཕུར་བུ་ཐོགས་ཤིང་བསྒྲལ་བ་ནི༔ ཧཱུྃ༔ ཆེ་མཆོག་ཁྲོ་རྒྱལ་དབང་དྲག་པདྨ་ཡི༔ ཐུགས་ལས་སྤྲུལ་པའི་སྲས་མཆོག་ཀཱི་ལ་ཡས༔ གཡས་གཡོན་ཕྱག་བར་འདེབས་པའི་ཕུར་བུ་བསྒྲིལ༔
ཐོབ་ཅིག་རུ་ཏྲའི་སྙིང་དུ་ཀཱི་ལ་ཡ༔ ཨོཾ་བཛྲ་ཀཱི་ལི་ཀཱི་ལ་ཡ་འབྱུང་པོ་བྱད་མ་ཏྲིག་ཐུམ་ཤག་རྦད་བྷྱོཿ ཚེ་ཁྲུས་ཀྱི་དགོངས་པ་གསལ་གདབ་པ་ནི། བདག་ཉིད་དཔལ་ཆེན་པོ། ཕུར་བུ་སྲས་མཆོག ། ལིངྒ་དགྲ་བགེགས་ཀྱི་སྙིང་གར་ཚེ་སྲོག་གི་རྟེན་ནྲྀ་ཏྲི་དང་བཅས་པ་དངོས་སུ་གསལ་བར། ཕུར་བུའི་དབལ་རྩེ་ལས་ཨ་ཡིག་དཀར་པོའི་འོད་ཀྱིས་སྒྲིབ་གཉིས་སྦྱང༌། སྲོག་རྟེན་ལ་རེག་པ་ཙམ་གྱིས་སྒོ་ལྔའི་རྣམ་ཤེས་དབལ་རྩེར་བསྡུས། ཉོན་ཡིད་རྩད་ནས་བཅད། ལྔ་འདུས་དྭངས་མ་ཚེ་བསོད་ཐམས་ཅད་འོད་དཀར་པོའི་རྣམ་པར་བསྡུས་ནས་རང་ལ་ཐིམ།
ཀུན་གཞིའི་རྣམ་ཤེས་ཨ་ཡིག་དཀར་པོར་གྱུར་པ་ཕུར་རྩེར་ལིང་གིས་བཏེགས་ནས་དཔལ་ཆེན་པོའི་ཐུགས་ཀར་སྟིམ། ཕུར་བུའི་དབལ་ཟུར་ནས་འཕྲོས་པའི་མཚོན་ཆའི་ཆར་པས་བག་ཆགས་ཀྱི་གཟུགས་བརྙན་དུམ་བུར་གཏུབ་པར་གྱུར། ། ཅེས་བསྒྲལ་བའི་སྟངས་སྟབས་དང་བཅས་བསྒྲལ་ཏུ་གཞུག་ཅིང༌། དེ་ནས་རྡོ་རྗེ་ཕུར་པ་གཏད་དེ། ཧཱུྃ༔ ཕྲིན་ལས་སྣ་ཚོགས་འབྱུང་བའི་རྫས༔ རྡོ་རྗེ་ཕུར་པ་ཐབས་ཤེས་ཏེ༔ སྐལ་ལྡན་ཁྱོད་ལ་དབང་བསྐུར་བས༔ ཕྲིན་ལས་ཡོངས་རྫོགས་དབང་ཐོབ་ཤོག༔ ཨོཾ་བཛྲ་ཀརྨ་ཨ་བྷི་ཥིཉྩ་ཧཱུྃ༔
གཏུབ་ཅིང་ཞལ་དུ་འབུལ་བ་ནི༔ དེ་ནས་ཁྱེད་རང་རྣམས་དཔལ་ཆེན་པོར་གསལ་བ་ལ་ཉོན་མོངས་དུག་གསུམ་གྱི་རུ་ཏྲ་བསྒྲལ་བའི་ཤ་ཁྲག་ཞལ་དུ་ཕུལ་བས། བདག་འཛིན་རུ་ཏྲ་སྡེ་གསུམ་རྩད་ནས་བཅོམ་ཞིང་མཚན་མའི་བདུད་ཚོགས་ཀྱི་གཡུལ་ལས་རྒྱལ་བའི་མོས་པ་མཛོད། ཧཱུྃ༔ དབང་དྲག་འདུས་པའི་དཀྱིལ་འཁོར་ཞལ་ཕྱེས་ཤིག༔ གནམ་སའི་ཞལ་ཕྱེས་གངས་རིའི་མཆེ་བ་གཙིགས༔ གློག་དམར་ལྗགས་རྐྱོངས་དགྲ་ཤ་ཁྲག་མཆོད་འབུལ༔ རྔམ་ཡངས་ཆོས་ཉིད་བདེ་སྟོང་ལྟོ་བར་བསྐྱིལ༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ས་མ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ བསྒྲལ་རྫས་རས་མ་སྦྱིན།
གསུམ་པ་ཕ་རོལ་གཡུལ་ངོ་བཟློག་པའི་དོན་དུ་འཕང་བ་དང༌། སྲེག་པ། མནན་པ་བཅས་སྟབས་གཅིག་ཏུ་བྱ་བ་ནི། འགུགས་པ་སྔ་མ་ལྟར་འབེན་ལ་དམིགས་བྱ་འགུགས་ནས་གཏོར་ཟོར་ལག་ཏུ་གཏད་ཅིང་མཐར་བཟློག་པ་དང་སྦྲགས་ཏེ་འཕང་བ་ནི། ཧཱུྃ༔ ཁྲོ་རྒྱལ་སྟོབས་འདུས་ཧེ་རུ་ཀས༔ སྟོང་གསུམ་དམིགས་པའི་ཟོར་ཆེན་བསྒྲིལ༔ གདུག་པའི་དུག་རྫས་སྣ་དགུས་བརྒྱན༔ དྲེགས་པ་གཤིན་རྗེའི་དམོད་པ་བོར༔ ལྡོག་མེད་ལས་ཀྱི་དབལ་ཟོར་འདིས༔
བཟློག་གོ་ཆག་ཆེ་ཉམ་ང་ཟློག༔ བསྒྱུར་རོ་རྐྱེན་ངན་དགྲ་ལ་སྒྱུར༔ རྦད་དོ་ཕོ་ཉ་ལས་ལ་བསྐུལ༔ འཕེན་ནོ་དགྲ་བོའི་སྲོག་ལ་ཡ༔ ཧཱུྃ་ཀྲོ་ཏ་ཡ༔ ཉེ་ལོ་ཡ༔ ཏེ་ལོ་ཡ༔ ཤག་ཛ་ཡ༔ རྦད་བྷྱོ་ཡ༔ རུ་ཏྲ་ཡ༔
ཏྲ་ཏྲ་ཡ༔ རྦད་ལོ་ཡ༔ ཐུན་ཐུན་ཡ་བྷྱོ་བྷྱོ་ཟློག་ཟློག༔ ཅེས་གཏོར་ཟོར་སློབ་མའི་ལག་ཏུ་བཞག ། མཐར་མེ་ཧོམ་དུ་འཕང་ལ་བསྲེགས་ཤིང་གཏོར་གཞོང་སྦུབ་ནས་མནན་པར་བྱ་བ་ནི། ཧཱུྃ༔ རུ་ཏྲ་བསྒྲལ་བའི་ཞིང་གདན་དུ༔ ཆེ་བཙན་ཁྲོ་བོའི་བྲོ་བརྡུངས་པས༔ དགྲ་དང་དམ་སྲི་ཐལ་བར་རློག༔ ནམ་ཡང་ལྡང་བར་མ་གྱུར་ཅིག༔
ཨོཾ་རུ་ཏྲ་མ་ཐ་མ་ཐ་ནན༔ ཚིནྡྷ་ཚིནྡྷ་ནན༔ རུ་ཏྲ་ནན༔ འབྱུང་པོ་རྦད་ཐུམ་ནན༔ ཞེས་རྡོ་རྗེ་རྒྱ་གྲམ་གྱིས་མནན༔ གཏོར་སྣོད་ཁ་ཡར་བཟེད་ལ་བཀྲ་ཤིས་བྱ་བ་ནི༔ ཧཱུྃ༔ ཆོས་སྐུ་དྲི་མེད་རོལ་རྩལ་དྲག་པོའི་ལྷས༔ ལས་སྒྲིབ་རྐྱེན་ངན་མ་རིག་འཁྲུལ་གཟུགས་རྣམས༔ རྟེན་འབྲེལ་དམོད་པ་ཟབ་མོས་ཚར་བཅད་ནས༔
རྒྱལ་ཁམས་ཕྱོགས་མེད་བདེ་བའི་བཀྲ་ཤིས་ཤོག༔ ཅེས་གཏོར་གཞོང་ལ་མེ་ཏོག་འཐོར་རོ། ། དེ་ནས་བཟློག་བསད་མནན་སྲེག་གི་འཁོར་ལོ་ལག་ཏུ་གཏད་ལ༔ ཧཱུྃ༔ དྲག་པོ་ལས་ཀྱི་མཐའ་སྡུད་པ༔ བཟློག་རྦད་འགུགས་བསྒྲལ་བསད་དང་མནན༔ འཕང་བའི་ཟོར་བཅས་ཁྱོད་ལ་གཏད༔ དྲག་པོའི་ལས་མཐའ་ཐོབ་པར་ཤོག༔ ཨོཾ་བཛྲ་དུ་ཏྲི་ཡ་ཟློག༔ བྷྱོ་མ་ར་རྃ་ཛྭ་ལ་ཨ་མུ་ཀ་ནན༔
དུ་ཁྱིང་རྦད་དོ་ཤག་ལོ་ཟོར་ཟོར༔ དེ་ནས་མེ་ལོང་དང་སྐུ་འབག་ཐོགས་ལ། ཧཱུྃ༔ ཁྲོ་རྒྱལ་སྟོབས་འདུས་ཐོད་ཕྲེང་རྩལ༔ མི་བཟད་འབར་བའིགཟི་བརྗིད་ཅན༔ སྐལ་ལྡན་ཁྱོད་ལ་དབང་བསྐུར་རོ༔ ཡོངས་རྫོགས་གསང་བའི་དབང་ཐོབ་ཤོག༔ ཨོཾ་མ་ཧཱ་གུ་རུ་ཙཎྜ་བཛྲ་ཨ་བྷི་ཥིཉྩ་ཧཱུྃ༔ དེ་ནས་གནས་ལྔར་བཞག་ཅིང་༔ ཧཱུྃ༔
སྣང་སྟོང་གྲགས་སྟོང་བདེ་སྟོང་ངང་༔ རང་བྱུང་སྐྱེ་མེད་རྩལ་མདངས་ཀྱིས༔ སྐལ་ལྡན་ཁྱོད་ལ་དབང་བསྐུར་བས༔ བསྐྱེད་རྫོགས་ཏིང་འཛིན་དབང་ཐོབ་ཤོག༔ ཨོཾ་སྭ་བྷཱ་དྷརྨ་ནིརྨཱ་ཨ་བྷི་ཥིཉྩ་ཧཱུྃ༔ དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པ་ཐོབ་པས། ཁྲག་འཐུང་ཧེ་རུ་ཀའི་བདག་ཉིད་དུ་ཆེ་བ་བསྐྱེད་པ་ཙམ་གྱིས། རྣམ་པ་ཐམས་ཅད་མཁྱེན་པའི་སྐྱེ་མེད་ཆོས་ཀྱི་སྐུར་སངས་རྒྱས་ཏེ། སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས། སྣོད་ཀྱི་འཇིག་རྟེན་ཐམས་ཅད་སྣང་སྟོང་དག་པ་གཞལ་ཡས་ཁང་དང༌།
བཅུད་ཀྱི་སེམས་ཅན་ཐམས་ཅད་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་འབྱུང་བའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་ལ་མངོན་པར་བྱང་ཆུབ་པའི་མོས་པ་མཛོད། དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ། བླ་མ་ཐུགས་རྗེ་སྤྲུལ་པའི་སྐུ་མ་ཧཱ་ཡོ་གའི་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ཕྱིའི་སྣོད་བཅུད་ཐམས་ཅད་སྣང་སྟོང་དག་པ་རབ་འབྱམས་སུ་སྤྱོད་པ་ལ་དབང༌། འཛིན་རྟོག་སོགས་ཞི་བའི་ལས་ཐམས་ཅད་གྲུབ། སངས་རྒྱས་ཐམས་ཅད་ཀྱི་སྐུ་རྡོ་རྗེ་དག་པ་གཉིས་ལྡན་གྱི་སྤྲུལ་སྐུ་འཐོབ་པའི་སྐལ་ལྡན་དུ་བྱས་སོ། ། གཉིས་པ་གསང་བ་བྱང་ཆུབ་སེམས་ཀྱི་དབང་བསྐུར་ལ་བྷནྡྷ་འདི་ཉིད་ཐ་མལ་པ་མ་ཡིན་ཞིང་ཟླ་གམ་བདེ་ཆེན་དབང་གི་ཕོ་བྲང་དུ་མོས་པའི་དབུས་སུ། དཀྱིལ་འཁོར་གྱི་གཙོ་བོ་ཡབ་ཡུམ་སྦྱོར་བ་མཛད་པས་བདེ་ཆེན་གྱི་སྒྲས་ཕྱོགས་བཅུའི་བདེ་གཤེགས་ཁྲོ་བོ་རབ་འབྱམས་སྤྱན་དྲངས། ཡབ་ཀྱི་ཞལ་དུ་ཞུགས།
ཐུགས་ཀར་བྱང་ཆུབ་ཀྱི་སེམས་ཞུ་བ་མཁའ་གསང་ནས་ཡབ་ཀྱི་བྱང་སེམས་དྲི་མ་མེད་པ་མདངས་ཅན་དང༌། ཡུམ་གྱི་བྱང་སེམས་མཚལ་ཞུན་ལྟ་བུ་གཉིས་ལྷན་ཅིག་ཏུ་བབས་པ་བྷནྡྷའི་བདུད་རྩི་དང་གཉིས་སུ་མེད་པར་འཁྱིལ་བའི་ཡེ་ཤེས་ཀྱི་བདུད་རྩི་ཆེན་པོ་དངོས་གྲུབ་ཀྱི་དབྱིག་ཏུ་གྱུར་པ་འདི་ཉིད། ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས་ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་པས། ཞུ་བདེ་ལྷན་ཅིག་སྐྱེས་པའི་ཡེ་ཤེས་བདེ་སྟོང་ཟག་པ་མེད་པ་ཉམས་སུ་མྱོང་བའི་མོས་པ་མཛོད། ། ཅེས་ཐོད་པ་མགྲིན་པར་བསྐུར་ཞིང༌། ཧཱུྃ༔ སྤྲོས་བྲལ་རང་བྱུང་བྷནྡྷ་རུ༔ དམ་ཚིག་བླ་མེད་རྫས་ཀྱིས་བཀང་༔ ཁྲག་འཐུང་ཡབ་ཡུམ་ངོ་བོ་ཉིད༔ དབང་བསྐུར་ལོངས་སྐུའི་རྩལ་ལྡན་ཤོག༔
ཨོྃ་པདྨ་ཧེ་རུ་ཀ་ཀྲོ་ཏི་མུཾ་ཝཱཀྐ་ཨ་བྷི་ཥིཉྩ་མུཾ༔ ཞེས་བདུད་རྩི་བླུད། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་བླ་མ་ལོངས་སྤྱོད་རྫོགས་པའི་སྐུ་ལས་སྤྲོས་མེད་ངེས་པ་དོན་གྱི་དབང་ཐོབ། ངག་གི་སྒྲིབ་པ་དག ། རང་བྱིན་གྱིས་བརླབས་པས་རྫོགས་རིམ་གཏུམ་མོ་བསྒོམ་པ་ལ་དབང༌། ལས་རླུང་དབང་དུ་སྡུད་པས་ལས་ཐམས་ཅད་གྲུབ། སངས་རྒྱས་ཐམས་ཅད་ཀྱི་གསུང་རྡོ་རྗེ་ཡེ་ཤེས་ལྔ་ལྡན་ལོངས་སྤྱོད་རྫོགས་སྐུ་འཐོབ་པའི་སྐལ་ལྡན་དུ་བྱས་སོ། ། གསུམ་པ་གཟུངས་མའི་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ། སློབ་དཔོན་ཆེན་པོའི་ཐུགས་ཀ་ནས་བྱུང་བའི་རིག་མ་བཅུ་དྲུག་ལོན་པའི་ན་ཚོད་ཅན་གཟུགས་དང་ལང་ཚོ་ཕུན་སུམ་ཚོགས་པ་གཅེར་བུ་བདེ་ཉམས་ཁྱུག་གེ་བ་ཞིག་བྱུང༌། ཁྱེད་རང་རྣམས་ལ་གཏད་པས་བདེ་ཆེན་ལྷན་ཅིག་སྐྱེས་པའི་ཡེ་ཤེས་དགའ་བཞིའི་དཔལ་ལ་ལོངས་སྤྱོད་པའི་འདུན་པ་མཛོད༔
ཅེས་རིག་མ་ཐོགས་ལ། ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་བཟུང་༔ དཀྱིལ་འཁོར་བསྒོམ་པའི་དབང་ཐོབ་ཤོག༔ ཨོཾ་ཨ་ནུ་ཏཱ་ར་ཡ་ཧོཿ རཱ་ག་ཡ་སཏྭཾ་པྲ་མོ་ཏི་རི་མི་དྷརྨ་ཧོཿ ཞེས་སློབ་བུས་འཁྱུད་རྒྱ་བྱ། དེ་ལྟར་ཁྱེད་རང་རྣམས་འདུ་ཤེས་གསུམ་གྱིས་སྙོམས་པར་འཇུག་པས་ཡས་བབ་མས་བརྟན་གྱིས་དགའ་བ་བཞི་ཉམས་སུ་མྱོང༌།
བདེ་སྟོང་དུ་འཛིན་པའང་གཞི་ལ་ཐིམ་པས་ཁྱབ་བརྡལ་ཆེན་པོ་ངོས་བཟུང་དང་བྲལ་བར་བློ་འདས་ཟང་ཐལ་གཅིག་ཏུ་སྤྱོད་པར་མོས་མཛོད། ཅེས་ངོ་སྤྲད། དེ་ལྟར་ཡུམ་མཁའ་རྣམ་པར་དག་པའི་དཀྱིལ་འཁོར་དུ། བླ་མ་ལོངས་སྤྱོད་རྫོགས་པའི་སྐུ་ལ་ཤིན་ཏུ་སྤྲོས་མེད་ཨ་ནུ་ཡོ་གའི་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག ། ལྷན་སྐྱེས་ཀྱི་ཡེ་ཤེས་མངོན་དུ་བྱས། ཐིག་ལེ་བདེ་ཆེན་བསྒོམ་པ་ལ་དབང༌། དབྱིངས་མི་ཤིགས་པ་མཆོག་གི་ལས་ཐམས་ཅད་གྲུབ། རྒྱལ་བ་ཐམས་ཅད་ཀྱི་ཐུགས་རྡོ་རྗེ་དང་གཉིས་སུ་མེད་པར་ཆོས་སྐུ་བདེ་བ་ཆེན་པོར་ཐོབ་པའི་སྐལ་ལྡན་དུ་བྱས་སོ། ། བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ།
ཁྱེད་རང་རྣམས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ ། ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེ་ཞོག་ཅིག ། དེ་ལྟར་བཞག་པས་སེམས་ཞེས་བྱ་བ་དེ་གཟུགས་དབྱིབས་ཁ་དོག་དངོས་པོའི་མཚན་མ་ཅན་དུ་མ་གྲུབ་པས་སྟོང་པ། དེའི་མདངས་མ་འགགས་པར་རང་བཞིན་གསལ་ལ། ཐུགས་རྗེ་ཀུན་ཁྱབ་སྟེ། ཆོས་ལོངས་སྤྲུལ་གསུམ། གཞི་ལམ་འབྲས་གསུམ་སོགས་མཚན་དོན་ཇི་ལྟར་སྦྱར་ཡང་གཞན་ནས་བཙལ་དུ་མེད་པར་གདོད་མ་ནས་ལྷུན་གྲུབ་ཏུ་གནས་པ་ལ། དེང་ཕྱིན་ཆད་འཛིན་མེད་ངོ་བོ་རང་གསལ་གྱི་ཡེ་ཤེས་ཆེན་པོ་ལ་སྤྱོད་པའི་ངེས་ཤེས་བརྟན་པོ་མཛོད། ། ཅེས་མན་ཤེལ་ཐོགས་ལ།
ཧཱུྃ༔ ཀུན་གཞི་མ་བཅོས་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔ སྣ་ཚོགས་འཛིན་མེད་དེ་བཞིན་ཉིད༔ ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲཱི་ད་ཧཱུྃ༔ ཞེས་སྙིང་ཁར་བཞག་ལ། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་རྩལ་གྱི་དབང་ཐོབ། སྒོ་གསུམ་གྱི་སྡིག་ལྟུང་ཤེས་བྱའི་དྲི་མ་དང་བཅས་པ་སྦྱངས།
ཆོས་ཉིད་ཁྱབ་བརྡལ་ཆེན་པོ་བསྒོམ་པའི་སྐལ་བ་དང་ལྡན། ཉམས་རྟོགས་དང་ཡོན་ཏན་སོགས་རྒྱས་པའི་ལས་གྲུབ། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྡོ་རྗེ་ངོ་བོ་ཉིད་སྐུ་འཐོབ་པའི་སྐལ་ལྡན་དུ་བྱས་སོ། ། དེ་དག་གི་སྒོ་ནས་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་ཞིག་འབུལ་བར་ཞུ། དེ་ནས་དབང་བཞིའི་དམ་ཚིག་གི་གནད་རྣམས་ལ་ཉེ་བར་གནས་ནས་ལྷག་པའི་ལྷ་འདི་ཉིད་ཡི་དམ་དུ་བཟུང་བ་དང་བསྙེན་སྒྲུབ་སོགས་ཅི་ནུས་སུ་འབད་པར་བགྱིའོ་སྙམ་པས་འདིའི་རྗེས་ཟློས་མཛོད། གཙོ་བོ་རྡོ་རྗེ་འཛིན་པ་ཆེས༔ དམ་པའི་བཀའ་ནི་ལེགས་བསྩལ་པ༔ དམ་ཚིག་མི་གཡེལ་སྲོག་ལྟར་བསྲུང་༔ དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔
རྗེ་ཡིས་སློབ་མར་བཟུང་ནས་སུ༔ རྒྱ་ཆེན་སྤྱོད་ལ་སྐྱོང་དུ་གསོལ༔ ལན་གསུམ། འདི་ལྟར་བགྱིས་པའི་དགེ་བས་མཚོན་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན།
རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། ། དབྃང་དྲྃག་པྃདྨྃ་ཡྃང་གསྃང་ལྟར་སྒྲུབ་པའི། ། སྙིང་པོའི་དབྃང་ཆོག་གསཾང་བ་སྤྱི་མཐུན་བཞིན། ། སྦྱར་འདི་མདོ་སྔཾགས་རྒྱལ་བསྟཾན་འཛིཾན་མཆོག་རྣམས། ། བདུད་སྡེའི་གཡུལ་ལས་རྒྱལ་བའི་རྒྱུར་འགྱུར་སྨོན།
དེ་དག་ནི་ཉེར་བརྒྱད་པ་དབང་དྲག་པདྨ་ཡང་གསང་སྙིང་པོའི་དབང་གི་ལེ་ཚན་ནོ།། །། ༈ སྨིན་བྱེད་དབང་གི་ཆུ་བོ་ཕྱོགས་གཅིག་ཏུ་དྲངས་པ་ཡེ་ཤེས་རྒྱ་མཚོ་བསྐྱིལ་བའི་ཀླུང་ཆེན་ལས། དངོས་གྲུབ་ཀྱི་རྩ་བ་ཡི་དམ་ཞི་དྲག་གི་སྐོར་ལ། ཉེར་དགུ་པ་ཡི་དམ་ཞི་བ་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དབང་ཆེན་དངོས་སྟ་སྦྲགས་མ་གྲགས་པ་བསྟན་པའི་རྒྱལ་མཚན་གྱིས་མཛད་པ་བཞིན་མཐར་ཆགས་སུ་བསྐུར་བས་གྲུབ་བོ། ། ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དབང་ཆེན་གྱི་ལེ་ཚན་ནོ།། །། ༈ རྒྱལ་ཀུན་སྙིང་རྗེའི་རང་གཟུགས་འགྲོ་བའི་མགོན། ། འཇིག་རྟེན་དབང་ཕྱུག་འཁོྃར་འདྃས་ཟིྃལ་གནོྃན་གྱི། ། སྨིན་གྲོལ་སྒོ་འབྱེད་དབྃང་ཆོག་འབྲིྃང་པོའི་སྲོལ། ། དོན་གཉིས་འདོད་པ་འཇོ་བའི་བཙས་སུ་སྤེལ། སུམ་ཅུ་པ་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དབང་ཆོག་འབྲིང་པོའི་ལུགས་སུ་དགོད་པ་ལ་སྦྱོར་དངོས་རྗེས་གསུམ་ལས།
དང་པོ་སྦྱོར་བ་ནི། མདུན་སྟེགས་ཁེབས་ལྡན་གྱི་སྟེང་དུ་དཀྱིལ་འཁོར་རམ་ཚོམ་བུ་བཀོད་པའི་དབུས་སུ་རྣམ་བུམ་རྒྱན་ཅན་བྷནྡྷ་མེ་ལོང་གཏོར་མ། རྡོ་རྗེ་རྒྱ་གྲམ། རིགས་བདག་འོད་དཔག་མེད། ལོངས་སྐུ་རིགས་བཞི། ཡུམ་བཞི། སྒོ་མ་བཞི། ཕྱག་མཚན་སྣ་ཚོགས། ཞི་རྒྱན། རིགས་ལྔའི་ཚོམ་བུ་དང་ཤེལ་རྡོ།
བདག་བསྐྱེད་གཏོར་མ་སྨན་རཀ་གཏོར་གསུམ། ཆད་བརྟན་བསྐུལ་གསུམ། ཆོས་སྲུང་གཏོར་མ། སྔོན་གཏོར་རྣམས་འདུ་བྱ་ལ། དཀྱིལ་འཁོར་གྱི་ཕྱི་རུ་ཆུ་གཉིས་ཉེར་སྤྱོད་བསྐོར་བཤམ་དང༌། སློབ་དཔོན་གྱི་མདུན་དུ་ལས་བུམ། ཌཱ་དྲིལ། ནས་ཡུངས། ནང་མཆོད་སོགས་ཉེར་མཁོ་ཚང་བར་བྱའོ། ། གཉིས་པ་དངོས་གཞི་ལ།
ཐོག་མར་ཚིག་བདུན་གསོལ་འདེབས་སྐུ་གསུམ་གསོལ་འདེབས་རྣམ་ཐར་གསོལ་འདེབས། གསོལ་འདེབས་འབྲལ་མེད་མ་རྣམས་སྔོན་དུ་འགྲོ་བས། བདག་བསྐྱེད་ལས་བྱང་རྒྱས་པའམ་བསྡུས་པ་ལོངས་སྐུ་ལྟར་སྒྲུབ་པ་གང་རུང་སྐྱབས་སེམས་ནས་བསྟོད་པའི་བར་དཀྱུས་ལྟར་བཏང་ལ། ཛཔ྄་ཁང་དབྱེ་ཞིང་ཛཔ྄་བསྐུལ་ནས་བསྙེན་སྒྲུབ་ཅི་ནུས་རྗེས་སུ་བུམ་པ་གཉིས་སྤྱི་ཆིངས་ལྟར་སྒྲུབ་ལ་མཆོད་བསྟོད་འོད་ཞུ་བྱ། རིག་མེ་དོར་བ་གནང་ཞུས་ཆོས་སྐྱོང་གཏོར་འབུལ་དང་སྐོང་བཤགས་ཚོགས་འཁོར་དྲངས་པའི་བར་དཀྱུས་ལྟར་བྱའོ། ། དེ་ནས་སློབ་མ་རྣམས་སྒོ་དྲུང་དུ་བོས་པ་ལ་ལས་བུམ་གྱི་ཆུས།
ཧཱུྃ༔ བདེ་གཤེགས་རྒྱལ་བ་རྣམས་ཀྱི་ཡེ་ཤེས་ཆུ༔ སྐལ་ལྡན་སློབ་མའི་ལུས་ངག་ཡིད་གསུམ? སོགས་ཁྲུས་བྱ་ཞིང་བགེགས་ལ་གཏོར་མ་བསྔོ་བ་མཚམས་གཅོད་པ་སོགས་སྤྱི་ལྟར་བྱའོ། ། དེ་ནས་ལོ་རྒྱུས་བརྗོད་པ་ནི།
འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ལ་འགོད་པར་བྱ། དེའི་ཆེད་དུ་སྨིན་བྱེད་ཀྱི་དབང་བསྐུར་ཟབ་མོ་ཞུས་ཏེ་ལམ་རིམ་གཉིས་ཀྱི་སྒོ་ནས་ཉམས་སུ་བླང་བར་བགྱིའོ་སྙམ་པའི་བསམ་པ་བྱང་ཆུབ་མཆོག་ཏུ་ཐུགས་བསྐྱེད་པ་དང་བཅས་གསལ་བཏབ་ནས་གསན་པར་ཞུ། དེ་ལ་གང་གསན་པར་བྱ་བའི་ཆོས་ཀྱི་རིམ་པ་ནི། བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཅན་དེ་ཉིད་ཀྱིས་གདུལ་བྱའི་ཁམས་དབང་བསམ་པའི་བག་ལ་ཉལ་གྱི་རིམ་པ་དང་མཐུན་པའི་ཆོས་ཕུང་བརྒྱད་ཁྲི་བཞི་སྟོང་སོགས་དམ་པའི་ཆོས་ཀྱི་བདུད་རྩི་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་བསྡུ་ན། ཐེག་པ་མཆོག་དམན་གཉིས་སུ་འདུ་ལ། དེ་ལས་འདི་ནི་ཐེག་ཆེན་གྱི་ཁོངས་སུ་གཏོགས་ཤིང༌། དེ་ལའང་རྒྱུ་ལམ་དུ་བྱེད་པ་མཚན་ཉིད་ཀྱི་ཐེག་པ་དང༌། འབྲས་བུ་ལམ་དུ་བྱེད་པ་རྡོ་རྗེའི་ཐེག་པ་གཉིས་ལས། འདི་འབྲས་བུ་ལམ་བྱེད་གསང་སྔགས་རྡོ་རྗེའི་ཐེག་པ་ཡིན། དེ་ལའང་གསར་རྙིང་གཉིས་ལས་འདི་ནི་གསར་མ་ལས་ཁྱད་ཆོས་དྲུག་ལྡན་གྱིས་ཁྱད་པར་དུ་འཕགས་པའི་སྔ་འགྱུར་རྙིང་མ་ཡིན།
རྙིང་མ་དེ་ལའང་རིང་བརྒྱུད་བཀའ་མ་དང་ཉེ་བརྒྱུད་གཏེར་མ། ཟབ་མོ་དག་སྣང་གི་ཆོས་སྡེ་གསུམ་ཡོད་པ་ལས། ཟབ་མོ་གཏེར་གྱི་ཕྱོགས་སུ་གཏོགས་ཤིང༌། གཏེར་མ་ལའང་གཏེར་ཆེན་བརྒྱ་རྩ་སོགས་མང་དུ་བྱོན་པའི་ནང་ཚན། གངས་ལྗོངས་སྔགས་འཆང་ཕུར་ཐོགས་ཡོངས་ཀྱི་རྒྱལ་པོ་གནུབས་ཆེན་སངས་རྒྱས་ཡེ་ཤེས་ཀྱི་རྣམ་འཕྲུལ་སྤྲུལ་པའི་གཏེར་ཆེན་རྩ་གསུམ་གླིང་པ་ཆོས་ཀྱི་རྒྱ་མཚོ་ཞེས་བྱ་བ་དེ་ཉིད་ཀྱིས། ངོ་མཚར་སྒྱུ་འཕྲུལ་བསམ་གྱིས་མི་ཁྱབ་པའི་སྒོ་ནས་གཏེར་གནས་སུམ་ཅུ་རྩ་དགུ་ལས་ཟབ་གཏེར་བདུན་ཅུ་རྩ་ལྔ་སོགས་རིམ་པར་བཞེས་པའི་ནང་ཚན། ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་ཆོས་སྡེ་ཆེན་པོ་ཡན་ལག་དང་བཅས་པ་རྒྱ་ཆེ་བར་བཞུགས་པ་ལས། འདི་ནི་ཐམས་ཅད་ཀྱི་རྩ་བ་འཕགས་མཆོག་ཐུགས་རྗེ་ཆེན་པོའི་དབང་མཆོག་འགྲོ་བ་ཀུན་གྲོལ། ཞེས་བྱ་བ་ལ་རྒྱས་འབྲིང་གཉིས་ཀྱི་ཕྱི་མ་ཡིན་ནོ། ། དེ་ལ་བསྒྲུབ་བྱ་ལྷའི་ལོ་རྒྱུས་ནི།
སྔོན་བསྐལ་པ་ཀུན་བཀོད་ཅེས་བྱ་བའི་དུས་སུ༔ འོག་མིན་སྣང་མཐའི་ཞིང་ཁམས་གྱི་ཕོ་བྲང་དབྱིངས་བཀོད་པ་བློ་ལས་འདས་པའི་དབུས་སུ༔ ཡོན་ཏན་ཐམས་ཅད་རབ་ཏུ་རྫོགས་པའི་ཁྲིའི་སྟེང་དུ་སྟོན་པ་ཐོག་མའི་མགོན་པོ་རྡོ་རྗེ་ལྟ་བུའི་ཏིང་འཛིན་ལ་བཞུགས་སོ༔ ཡང་དེའི་ཚེ་གསང་བའི་མཁའ་འགྲོ་མཐིང་འོད་འབར་མས་ཐོག་མའི་མགོན་པོ་ལ་དགོངས་བརྒྱུད་ཀྱི་ཚུལ་དུ་ཐེག་པ་མཐའ་དག་ཞུས་ཏེ་མཁའ་འགྲོ་བརྡའི་ཡི་གེར་བསྒྱུར་ནས་དབྱིངས་ལ་སྦས༔ ཡང་དེའི་ཚེ་ཀློང་དགུ་རྒྱུད་ཀྱི་གསང་མཛོད་འཛིན་པ་དབྱིངས་དགའ་རབ་རྡོ་རྗེས་བརྡ་བཞིའི་ཚུལ་དུ་རྒྱུད་རྣམས་གདན་དྲངས་ཏེ༔ རིག་འཛིན་ཆེན་པོ་པདྨ་འབྱུང་གནས་ལ་སྙན་བརྒྱུད་མུ་ཏིག་རྩལ་ཕྲེང་ལོངས་སྐུ་ཐུགས་རྗེའི་མངའ་བདག་གི་ཚུལ་དུ་ལུང་གནང༌། གུ་རུ་རིན་པོ་ཆེས་གསང་བའི་དབང་ཕྱུག་མཚོ་རྒྱལ་དང༌། སངས་རྒྱས་ཡེ་ཤེས་ལྷ་ལྕམ་རྡོ་རྗེ་དྷེ་བ་དྷ་ར་རྣམས་ལ་ཚིག་བརྒྱུད་བརྡའི་ཤོག་སེར་ལ་བཏབ་སྟེ་བཀའ་ཡི་རྒྱ་གཏད། མ་འོངས་སྨོན་ལམ་གྱིས་མཚམས་སྦྱར་ཏེ་རྟེན་འབྲེལ་སྦས་ཡུལ་རྒྱ་རྟགས་བཀའ་ཡི་གཉེར་གཏད་དང་བཅས་མ་འོངས་པའི་དོན་དུ་ཟབ་མོས་གཏེར་དུ་སྦས་སོ། ། དེ་ལ་སྤྱན་རས་གཟིགས་བྱ་བ་ནི།
སྔོན་བསྐལ་པ་འབུམ་ཕྲག་ཚད་མེད་པའི་ནང་དེ་བཞིན་གཤེགས་པ་འོད་སྟོང་གི་རྒྱལ་པོ་ཞི་བར་གནས་པ་ཞེས་བྱ་བ་འཇིག་རྟེན་དུ་བྱུང་སྟེ། སངས་རྒྱས་དེས་སྤྱན་རས་གཟིགས་བདག་ལ་ཕྱག་སྟོང་སྤྱན་སྟོང་གི་གཟུངས་གསུངས་ནས། ཕྱག་གསེར་གྱི་མདོག་ཅན་སྤྱི་བོར་བྱུགས་ཏེ་ལུང་བསྟན་དབུགས་དབྱུང་བའི་ཚེ། སྤྱན་རས་གཟིགས་ཀྱིས་མ་འོངས་པར་མིག་སྟོང་ལག་སྟོང་ཡོད་པས་འགྲོ་དོན་རྒྱ་ཆེན་པོ་འབྱུང་བའི་སྨོན་ལམ་བཏབ་བོ༔ དེའང་སངས་རྒྱས་ཀུན་གྱི་གསུང་གི་བདག་ཉིད་སྤྱན་རས་གཟིགས་ལྷོ་ནུབ་འོ་མ་ཅན་གྱི་མཚོ་གླིང་དུ་མེ་ཏོག་ཨུ་དུམ་ཝ་རར་བརྫུས་ཏེ་སྐུ་འཁྲུངས་ཤིང༌། འཁོར་བ་དོང་ནས་སྤྲུགས་ཏེ་འཇིག་རྟེན་ན་སེམས་ཅན་གཅིག་ཀྱང་མེད་པར་མཛད་དེ་སངས་རྒྱས་ཀྱི་ས་ལ་བཀོད་དོ། དེ་ནས་ཤར་ཕྱོགས་རི་བོ་ཏཱ་ལར་བྱོན་ཏེ་སླར་གཟིགས་པ་ན། སེམས་ཅན་ནི་སྔར་བས་མང་བ་བྱུང་བས་སྙིང་རྗེ་བཟོད་བླག་མེད་པ་སྐྱེས་ཤིང༌། ད་ནི་སེམས་ཅན་འདི་དག་ཐུལ་བའི་དུས་ཤིག་ཨེ་ཡོང་དགོངས་ཏེ། ཐུགས་ཞུམ་པས་དམ་བཅའ་ཉམས་ཏེ་དབུ་ལུས་ཚལ་པ་སྟོང་དུ་གས་སོ། །
དེའི་དུས་སུ་སངས་རྒྱས་འོད་དཔག་མེད་ཀྱིས་དབུ་ལུས་རྣམས་བསྒྲིགས་ཏེ། སྤྱན་རས་གཟིགས་ཕྱག་སྟོང་སྤྱན་སྟོང་དུ་བྱིན་གྱིས་བརླབས་ཏེ། ཨ་མི་དྷེ་ཝས་རིགས་བདག་མཛད་ནས་འཁོར་བ་མ་སྟོངས་ཀྱི་བར་དུ་འགྲོ་དོན་གྱིས་ཤིག་གསུངས་ནས་དབུགས་དབྱུང་ངོ༌། ། དེ་ནས་ཕྱག་སྟོང་གིས་འཁོར་ལོས་བསྒྱུར་བའི་རྒྱལ་པོ་སྟོང་དུ་སྤྲུལ། སྤྱན་སྟོང་གིས་བསྐལ་པ་བཟང་པོའི་སངས་རྒྱས་སྟོང་དུ་སྤྲུལ་ཏེ་འགྲོ་དོན་རྒྱ་ཆེན་པོ་མཛད། ཁྱད་པར་དུ་བོད་ཁ་བ་ཅན་གྱི་ལྷ་སྐལ་ནི་འཕགས་མཆོག་སྤྱན་རས་གཟིགས། ཆོས་སྐལ་ནི་གསུང་ཡི་གེ་དྲུག་མ་ཡིན་ཏེ། ཐོག་མར་གངས་ལྗོངས་སུ་འཕགས་པའི་ཐུགས་རྗེ་ལས་བྱུང་བའི་སྤྲེའུ་བྱང་ཆུབ་སེམས་དཔའ་དང༌། སྒྲོལ་མ་ཁྲོ་གཉེར་ཅན་གྱི་སྤྲུལ་པའི་བྲག་སྲིན་མོ་གཉིས་ཀྱི་མིའི་འགྲོ་བ་སྤེལ། ཟས་སྐལ་དུ་འབྲུ་སྣ་ལྔ་བསྐུར་ཞིང་གསེར་ཕྱེ་ཁྱོར་གང་བོད་ཡུལ་གྱི་ཕྱོགས་སུ་གཏོར་ནས་ཐུགས་རྗེའི་རྗེས་སུ་བཟུང་ངོ༌། །
ཇི་ཞིག་ན། ཡུལ་ཡར་ལུང་དུ་སངས་རྒྱས་འོད་སྲུང་གི་སྤྲུལ་པ་རྒྱལ་པོ་ཐོ་རི་སྙན་ཤལ་བྱོན་ཏེ་རྗེ་དེའི་སྐུ་མཁར་ཡུམ་བུ་བླ་སྒང་གི་སྟེང་དུ། སྤྱན་རས་གཟིགས་ཀྱི་མདོ་ཟ་མ་ཏོག་གི་ཡང་སྙིང༌། གསུང་ཡི་གེ་དྲུག་མ་བོད་ཁ་བ་ཅན་གྱི་ཆོས་སྐལ་དུ་ནམ་མཁའ་ནས་བབས་ཏེ་བོད་དུ་དམ་པ་ཆོས་ཀྱི་དབུ་བརྙེས། འདི་ནས་མི་རབས་ལྔ་ནས་དོན་ཤེས་པར་འོང་ཞེས་རྨི་ལམ་དུ་ལུང་བསྟན་པ་བཞིན་དུ་རྒྱལ་རབས་ལྔ་པའི་དུས་སུ། སྤྱན་རས་གཟིགས་དངོས་ཆོས་རྒྱལ་སྲོང་བཙན་སྒམ་པོ་ཞེས། སྤྱི་གཙུག་ཏུ་འོད་དཔག་མེད་བཞུགས་པ་དེའི་སྐུ་དུས་སུ། རི་བོ་གྲུ་འཛིན་གྱི་ཕོ་བྲང་དམར་པོ་རིའི་ཐོག་དྲངས་གཙུག་ལག་ཁང་བརྒྱ་རྩ་བརྒྱད་བཞེངས། སྒྲོལ་དཀར་སྔོན་གྱི་རྣམ་འཕྲུལ་རྒྱ་བཟའ་དང་བལ་བཟའ་གཉིས་ཁབ་ཏུ་བཞེས། ཇོ་ཤཱཀ་རིན་པོ་ཆེ་རྣམ་གཉིས་གདན་དྲངས་ལོ་ཙཱ་ཐུ་མི་སམྦྷོ་ཊ་རྒྱ་གར་དུ་བྱོན་ཆོས་ཐམས་ཅད་བོད་དུ་བསྒྱུར།
ཆོས་དགེ་བཅུའི་ཁྲིམས་བཅས། དེའི་དུས་སུ་ཆོས་རྒྱལ་ཆེན་པོའི་ཐུགས་དམ་ཡི་གེ་དྲུག་མ་ལ་བརྩོན་པར་མཛད་དེ། གངས་ཅན་འཕགས་པའི་གདུལ་བྱར་གྱུར། ཁྱད་པར་ཐུབ་པའི་དབང་པོས་ལུང་ལས་བསྟན་པ་བཞིན་སངས་རྒྱས་གཉིས་པ་སློབ་དཔོན་པདྨ་འབྱུང་གནས་བོད་ཡུལ་དུ་ཕེབས་ནས། སངས་རྒྱས་ཀྱི་བསྟན་པ་ཉི་མ་ཤར་བ་བཞིན་དུ་དར་ཞིང་རྒྱས་པར་མཛད། བོད་ཁ་བ་ཅན་གྱི་ལྷ་སྐལ་འཕགས་མཆོག་ཕྱག་ན་པདྨོ་དང་སྙིང་པོ་ཡི་གེ་དྲུག་མ་འདི་ཡིན་ཞེས་ཞལ་གདམས་སུ་བསྩལ་བ་མ་ཟད། སྤྲུལ་པའི་གཏེར་སྟོན་བརྒྱ་དང་རྩ་བརྒྱད་ཕལ་ཆེ་བར་བླ་རྫོགས་ཐུགས་གསུམ་ཞེས། ཐུགས་རྗེ་ཆེན་པོའི་སྒྲུབ་ཐབས་ཡན་ལག་དང་བཅས་པ་བསམ་གྱིས་མི་ཁྱབ་པ་ཞིག་ཟབ་གཏེར་གནས་སོ་སོར་སྦས་པར་མཛད་པ་ལས། འདི་ནི་གནས་ཆེན་པདྨ་བཀོད་ཀྱི་ཉེ་བའི་ཆར་བྲག་གད་པདྨ་ཤེལ་ཕུག་གི་མཚོ་ནང་ནས་ངོ་མཚར་བའི་རྫུ་འཕྲུལ་དུ་མ་དང་བཅས། ལྕགས་གླང་ལོར་སྤྲེལ་ཟླ་བའི་ཉེར་ལྔའི་ཉི་ཤར་དུས་ཁྲོམ་སུམ་བརྒྱ་སྐོར་དང་བཅས་ཏེ།
ཀུན་གྱིས་མཐོང་བར་གཟའ་ཀླུ་བཙན་གྱིས། ཤོག་སེར་དངོས་སུ་ཕུལ་བའི་ཐུགས་རྗེ་ཆེན་པོ་འཁོར་འདས་ཟིལ་གནོན་ཞེས། མ་དང་མཁའ་འགྲོའི་ཁ་རླངས་བུན་ནེ་བ་དེ་ཉིད་ཀྱི་དབང་བསྐུར་བསྒྲུབ་པ་ལ། བདག་ཉིད་ཀྱིས་སྒྲུབ་འོས་རྣམས་ལེགས་པར་གྲུབ་ཟིན་ནས། ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ལ། ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ། དེ་ནས་སློབ་མ་རྣམས་ལ་དམ་ཚིག་གི་རིམ་པ་རྣམས་བཟུང་བར་ནུས་སམ་ཞེས་འདྲི་བ་འདི་ལ་གསན་འཚལ། ཧོཿ བླ་མེད་ཡང་གསང་སྙིང་པོ་མཆོག༔ ཡེ་ཤེས་སྤྲུལ་པའི་ཕོ་བྲང་འདིར༔
སྐལ་ལྡན་འཇུག་ཅིང་སྨིན་རློམ་ན༔ དམ་ཚིག་སྙིང་པོ་འབུལ་བར་གྱིས༔ ཞེས་དྲིས་པའི་ལན་དུ་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ རྡོ་རྗེ་རྒྱལ་པོ་རིགས་ཀྱི་བདག༔ ཐེག་ཆེན་གསང་སྔགས་མཛོད་ཀྱི་མཆོག༔ དེང་འདིར་འཕགས་མཆོག་དཀྱིལ་འཁོར་དུ༔ དམ་བསྲུང་སྐལ་ལྡན་འཇུག་པར་སྩོལ༔ ཁེ་ཉེན་གཉིས་ཀྱི་སྒོ་ནས་དམ་ལ་བཞག་པ་འདི་ལ་གསན་འཚལ། དམ་ཆུ་སྦྱིན་ལ།
ཧཱུྃ༔ འདི་ནི་དམ་ཚིག་རྡོ་རྗེའི་ཆུ༔ བསྲུངས་ན་དངོས་གྲུབ་སྣ་ཚོགས་རྙེད༔ མ་བསྲུང་ངན་སོང་དམྱལ་བར་སྐྱེ༔ དེ་བས་དམ་སྲུངས་ཆུ་འདི་འཐུང་༔ རྩ་བ་ཡན་ལག་གི་དམ་ཚིག་རྣམས་ཚུལ་བཞིན་དུ་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། ས་མ་ཡ་ཨི་དནྟེ་ན་ར་ཀན༔ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་མདུན་གྱི་ནམ་མཁར་བླ་མ་ཐུགས་རྗེ་ཆེན་པོ་འཁོར་འདས་ཟིལ་གནོན་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མངོན་སུམ་བཞུགས་པའི་སྤྱན་སྔར་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་དང༌།
སྨོན་འཇུག་བྱང་ཆུབ་ཏུ་སེམས་བསྐྱེད་ཅིང་རྡོ་རྗེ་ཐེག་པའི་དམ་ཚིག་གི་རིམ་པ། སྤང་བླང་གི་ཆོས་ཐམས་ཅད་བློ་བྲལ་སྟོང་གསལ་མཉམ་ཡངས་ཆེན་པོར་སྡོམ་ཞིང༌། ཡེ་བསྲུངས་ཆེན་པོར་གཞོལ་བར་བགྱིད་སྙམ་པས་འདིའི་རྗེས་ཟློས་མཛོད། བླ་མ་སངས་རྒྱས་འཁོར་དང་བཅས༔ ཀུན་ནས་བདག་ལ་དགོངས་སུ་གསོལ༔ བླ་མ་དཀོན་མཆོག་གསུམ་པོ་ལཿ བྱང་ཆུབ་མ་ཐོབ་བར་དུ་ནི༔ སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔
སྨོན་འཇུག་བྱང་ཆུབ་སེམས་བསྐྱེད་དོ༔ སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔ རང་བྱུང་མཐའ་བྲལ་གསལ་སྟོང་བསྒོམ༔ ཞེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང༌། དེ་ལྟར་ཕྱི་སོ་ཐར་གྱི་སྐྱབས་འགྲོ། ནང་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྟེ་སྡོམ་གསུམ་ཅིག་ཅར་དུ་ནོད་པ་བཞིན་སྲུང་དགོས་ཏེ། དཔལ་མཆོག་ལས།
སྡོམ་པ་དམ་ཚིག་ཀུན་གྱི་གནས། དེ་བསྲུངས་དངོས་གྲུབ་མྱུར་དུ་ཐོབ། ། ཅེས་པས་སྡོམ་གསུམ་གྱི་སྤང་བླང་མཚན་མ་ཐམས་ཅད། རང་གྲོལ་ཡེ་ཤེས་ཀྱི་ངང་ལས་མི་འདའ་བར་ཆིག་ཆོད་དུ་སྲུང་བ་ཐབས་ཀྱི་སྒོ་ཟབ་པའོ། ། དེ་དག་གིས་འཇུག་པའི་ཆོས་རྣམས་གྲུབ། དེ་ནས་དངོས་གཞིའི་དབང་གི་གཞི་འགོད་པ་ལ། ཡེ་ཤེས་པ་དབབ་པའི་སླད་དུ་དམིགས་པ་འདི་བཞིན་དུ་མཛོད་ཅིག ། སློབ་མ་རྣམས། ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ བསང༌།
ཨོྃ་སྭ་བྷཱ་ཝ ས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས་ཁྱེད་རང་སློབ་མ་རྣམས་པྃྃ་ལས་པདྨ་དང་ཨཱཿལས་ཟླ་བའི་དཀྱིལ་འཁོར་གྱི་སྟེང་དུ༔ ཧྲཱི་ལས་ཐུགས་རྗེ་ཆེན་པོ་འཁོར་འདས་ཟིལ་གནོན་སྐུ་མདོག་དཀར་གསལ་འོད་དུ་འབར་བ༔ ཞལ་གཅིག་ཕྱག་གཉིས་པ་མཉམ་བཞག་གི་ཟེར་ལས་ཤེལ་ཕྲེང་དང་པད་དཀར་ཡུ་བ་འཁྲིལ་བ༔ ལོངས་སྐུའི་ཆ་བྱད་ཅན་མཚན་བཟང་སོ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པ༔ སྐུ་ལ་རིན་པོ་ཆེ་སྣ་ཚོགས་ཀྱིས་བརྒྱན་ཅིང་༔ ཞབས་ཕྱེད་པའི་སྐྱིལ་ཀྲུང་དུ་བཞུགས་པ༔ ཡུམ་དབྱངས་ཅན་མ་དམར་མོ་དུང་དམར་ཅན་གྱིས་མགུལ་ནས་འཁྱུད་པའོ༔ དེའི་སྤྱི་གཙུག་ཏུ་རིགས་བདག་ཐོག་མའི་མགོན་པོ་སྐུ་མདོག་དམར་གསལ་པདྨ་རཱ་གའི་མདངས་ལྡན་མཉམ་བཞག་སྐྱིལ་ཀྲུང་གིས་བཞུགས་པ༔
ཕྱོགས་བཞིར་ཐུགས་རྗེ་ཆེན་པོ་རིགས་བཞི་ཡབ་ཡུམ་སྒོ་སྐྱོང་དང་བཅས་པ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས༔ ཤར་ཕྱོགས་རི་བོ་ཏཱ་ལ་ནས༔ ཐུགས་རྗེ་ཆེན་པོ་འཁོར་འདས་ཟིལ་གནོན་ལ༔ སངས་རྒྱས་བྱང་སེམས་ཀྱིས་བསྐོར་བ་སྐུ་ཆེ་བ་རི་རབ་ཙམ་ཆུང་བ་ནས་འབྲུ་ཙམ། ཡང་སྤྲུལ་རྡུལ་ཕྲན་ཙམ། སྐུ་ཕྱག་རྒྱ། གསུང་ཡིག་འབྲུ། ཐུགས་ཕྱག་མཚན་གྱི་རྣམ་པ་ཁ་བ་དང་བུ་ཡུག་འཚུབས་པ་བཞིན་བྱོན་ནས་ཁྱེད་རང་རྣམས་ལ་སིབ་སིབ་ཐིམ་པར་མོས་ཤིག ཨོྃ་མ་ཎི་པདྨེ་ཧཱུྃ་ཧྲཱིཿ ཨཱརྻ་ལོ་ཀི་ཤྭ་རི་བཛྲ་ས་མཱ་ཡ་ཛ་ཛཿཕཻཾ་ཕཻཾ༔
སྤྱན་འདྲེན་པ་ནི༔ ཧཱུྃ་ཧྲཱིཿ འོག་མིན་ཆོས་དབྱིངས་ཕོ་བྲང་ནས༔ ཐུགས་རྗེའི་དབང་ཕྱུག་སྤྱན་རས་གཟིགས༔ འཁོར་འདས་ཟིལ་གནོན་གཤེགས་སུ་གསོལ༔ གནས་འདིར་དབང་བསྐུར་བྱིན་ཆེན་ཕོབ༔ ཛཿཧཱུྃ་བཾ་ཧོཿ ཨ་བེ་ཤ་ཡ་ཨ་ཨཱཿ རྡོ་རྗེ་མགོར་བཞག་ལ༔ ཧོཿ
ཡེ་ཤེས་པ་བརྟན་པར་གྱུར་ཅིག༔ ཏིཥྛ་བཛྲ༔ རྡོ་རྗེ་རྒྱ་གྲམ་བྱ། དེ་ནས་སྐུ་བུམ་པའི་དབང་བསྐུར་བ་ནི། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་སྐུའི་དབང་བསྐུར་བ་ཡིན་ཏེ༔ བུམ་པ་འདི་ཉིད་ཕྱི་ལྟར་ན་ཡེ་ཤེས་ལྔའི་གཞལ་ཡས་ཁང་༔ ནང་ལྟར་ན་བུམ་ཆུ་ཡི་དམ་ལྷའི་ངོ་བོ་ཡིན་ཏེ༔ སློབ་མ་རྣམས་ཀྱི་སྤྱི་བོར་དབང་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་དང་བུ་ཡུག་འཚུབ་པ་ལྟར་བྱོན་ཏེ༔
སྤྱི་བོའི་གཙུག་ནས་སིབ་སིབ་ཐིམ་པར་སྒོམས་ཤིག༔ ཧཱུྃ༔ བུམ་པ་ལོངས་སྐུའི་གཞལ་ཡས་ཁང་༔ བདུད་རྩི་འཕགས་མཆོག་སྤྱན་རས་གཟིགས༔ སྐལ་ལྡན་བུ་ལ་དབང་བསྐུར་བས༔ དབང་ལྷ་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་ར་ཀཱ་ཡ་ཨ་བྷི་ཥིཉྩ་ཧཱུྃ༔ དེས་སྐུའི་དབང་ཐོབ་ཅིང་ལུས་ཀྱི་སྒྲིབ་པ་དག༔ དེང་ཕྱིན་ཆད་ལུས་ཀྱི་དཀྱིལ་འཁོར་བསྒོམ་པ་ལ་དབང་༔ འབྲས་བུ་སྤྲུལ་པའི་སྐུ་འགྲུབ་པའི་སྐལ་ལྡན་དུ་བྱས་སོ༔
དེ་ནས་གསུང་བྷནྡྷ་ཐོགས་ལ། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་གསུང་གི་དབང་བསྐུར་བ་ཡིན་པས༔ བྷནྡྷ་འདི་ཉིད་ཕྱི་ལྟར་ན་རྩ་གསུམ་འཁོར་ལོ་ལྔའི་རང་བཞིན༔ ནང་ལྟར་ན་ཨ་ཧཾ་བྱང་སེམས་དཀར་དམར་ཡི་དམ་ལྷའི་ངོ་བོ་ཡིན་ཏེ༔ སློབ་མ་རྣམས་ཀྱི་མགྲིན་པར་དབང་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་དང་བུ་ཡུག་འཚུབ་པ་ལྟར་བྱོན་ཏེ་མགྲིན་པར་སིབ་སིབ་ཐིམ་པར་སྒོམས་ཤིག༔ ཧཱུྃ༔ བྷནྡྷ་ཡེ་ཤེས་འཁོར་ལོ་ལྔ༔ བྱང་སེམས་འཕགས་མཆོག་སྤྱན་རས་གཟིགས༔
སྐལ་ལྡན་བུ་ལ་དབང་བསྐུར་བས༔ སྔགས་དབང་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་ར་ཝཱཀྐ་ཨ་བྷི་ཥིཉྩ་ཧཱུྃ༔ དེས་གསུང་གི་དབང་ཐོབ་ཅིང་ངག་གི་སྒྲིབ་པ་དག༔ དེང་ཕྱིན་ཆད་ནས་སྔགས་ཀྱི་དཀྱིལ་འཁོར་བསྒོམ་པ་ལ་དབང་༔ འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་སྐལ་ལྡན་དུ་བྱས་སོ༔ དེ་ནས་ཐུགས་ཀྱི་དབང་མེ་ལོང་ངམ་དཀྱིལ་འཁོར་གང་རུང་ཐོགས་ལ། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་ཐུགས་ཀྱི་དབང་བསྐུར་བ་ཡིན་པས༔ དཀྱིལ་འཁོར་འདི་ཕྱི་ལྟར་ན་ཆོས་དབྱིངས་ཐིག་ལེ་ཆེན་པོའི་དཀྱིལ་འཁོར༔
ནང་ལྟར་ན་ཡི་དམ་ལྷའི་ཐུགས་ཀྱི་ངོ་བོ་ཡིན་ཏེ༔ སློབ་མ་རྣམས་ཀྱི་སྙིང་ཁར་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་དང་བུ་ཡུག་འཚུབ་པ་ལྟར་བྱོན་ནས༔ སྙིང་ཁར་སིབ་སིབ་ཐིམ་པར་སྒོམས་ཤིག༔ ཧཱུྃ༔ དཀྱིལ་འཁོར་ཀ་དག་ཆོས་ཀྱི་དབྱིངས༔ ངོ་བོ་འཕགས་མཆོག་སྤྱན་རས་གཟིགས༔ སྐལ་ལྡན་བུ་ལ་དབང་བསྐུར་བས༔ ཆོས་དབྱིངས་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་ར་ཙིཏྟ་ཨ་བྷི་ཥིཉྩ་ཧཱུྃ༔
དེང་ཕྱིན་ཆད་ཡིད་ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་དབང་༔ འབྲས་བུ་ཆོས་ཀྱི་སྐུ་འགྲུབ་པའི་སྐལ་ལྡན་དུ་བྱས་སོ༔
གཏོར་མ་ཐོགས་ལ། ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་ཡོན་ཏན་གྱི་དབང་བསྐུར་བ་ཡིན་པས༔ གཏོར་མ་འདི་ཉིད་ཕྱི་ལྟར་ན་རྨད་བྱུང་དངོས་གྲུབ་འབྱུང་བའི་དམ་རྫས༔ ནང་ལྟར་ན་རོ་བཅུད་ཡི་དམ་ལྷའི་ངོ་བོ་ཡིན་ཏེ༔ སློབ་མ་རྣམས་ཀྱི་ལྟེ་བར་དབང་བསྐུར་བས༔ ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་དང་བུ་ཡུག་འཚུབ་པ་ལྟར་བྱོན་ནས་ལྟེ་བར་སིབ་སིབ་ཐིམ་པར་སྒོམས་ཤིག༔ ཧཱུྃ༔
གཏོར་མ་རྨད་བྱུང་བླ་མེད་རྫས༔ དངོས་གྲུབ་བཅུད་མཆོག་སྤྱན་རས་གཟིགས༔ སྐལ་ལྡན་བུ་ལ་དབང་བསྐུར་བས༔ ཟུང་འཇུག་ལས་ཚོགས་དབང་ཐོབ་ཤོག༔ ཨོྃ་ལོ་ཀི་ཤྭ་ར་གྷུ་ཡ་ཨ་བྷི་ཥིཉྩ་ཧཱུྃ༔ དེས་ཡོན་ཏན་གྱི་དབང་ཐོབ༔ སྒོ་གསུམ་ཐ་དད་དུ་འཛིན་པའི་སྒྲིབ་པ་དག༔ དེང་ཕྱིན་ཆད་དབང་བསྐུར་དང་འཆད་རྩོད་སྒོམ་སྒྲུབ་ལས་སུ་རུང་སྟེ་དབང་༔ འབྲས་བུ་མཆོག་ཐུན་དབྱེར་མེད་འགྲུབ་པའི་སྐལ་ལྡན་དུ་བྱས་སོ༔ རྡོ་རྗེ་རྒྱ་གྲམ་ཐོགས་ལ།
ཧོཿ ཁྱེད་རང་རྣམས་ལ་ཐུགས་རྗེ་ཆེན་པོའི་ཕྲིན་ལས་ཡོངས་རྫོགས་ཀྱི་དབང་བསྐུར་བ་ཡིན་པས༔ སྐུ་དང་རྡོ་རྗེ་རྒྱ་གྲམ་འདི༔ ཕྱི་ལྟར་ན་ཡི་དམ་ལྷའི་དཀྱིལ་འཁོར་ཡོངས་རྫོགས་ལམ་དུ་ལྷོང་༔ ནང་ལྟར་ན་ཏིང་འཛིན་མི་ཤིགས་པ་རྡོ་རྗེ་ལྟ་བུའི་རྟོགས་པ་མངོན་དུ་འགྱུར་བའི་བརྡ་ཡིན་ཏེ༔ སློབ་མ་རྣམས་ཀྱི་གསང་བར་དབང་བསྐུར་བས་ཐུགས་རྗེ་ཆེན་པོའི་སྐུ་ཆེ་ཕྲ་འབྲིང་གསུམ་ཁ་བ་དང་བུ་ཡུག་འཚུབ་པ་ལྟར་བྱོན་ཏེ་གསང་གནས་སུ་སིབ་སིབ་ཐིམ་པར་སྒོམས་ཤིག༔ ཧཱུྃ༔ རྡོ་རྗེའི་སྐུ་མཆོག་ལོངས་སྤྱོད་རྫོགས༔ སྤྱན་རས་གཟིགས་དབང་ཡབ་ཡུམ་སྐུ༔ སྐལ་ལྡན་བུ་ལ་དབང་བསྐུར་བས༔
ཕྲིན་ལས་དཀྱིལ་འཁོར་ཡོངས་རྫོགས་ཤོག༔ ཨོྃ་ལོ་ཀི་ཤྭ་རི་གུ་ཧྱ་ཨ་བྷི་ཥིཉྩ་ཧཱུྃ༔ དེས་ཕྲིན་ལས་ཀྱི་དབང་ཐོབ་ཅིང་བདག་འཛིན་ཕྲ་རགས་ཀྱི་བག་ཆགས་དག༔ དེང་ཕྱིན་ཆད་ལས་མཐའ་སྣ་ཚོགས་ཀྱི་བྱ་བ་ལ་དབང་༔ འབྲས་བུ་ཡོངས་རྫོགས་འགྲུབ་པའི་སྐལ་ལྡན་དུ་བྱས་སོ༔ སྐུ་གཟུགས་དེ་ཉིད་རང་སྣང་འོག་མིན་བདེ་བ་ཆེན་པོའི་ཞིང་ཁམས་ནས་རང་རིག་བླ་མ་ལོངས་སྤྱོད་རྫོགས་སྐུ་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་ལྷ་ཚོགས། གང་འདུལ་དེར་སྟོན་ཐུགས་རྗེའི་རོལ་པ་སྤྲིན་ཕུང་འཁྲིགས་པ་བཞིན་མཁའ་ཁྱབ་ཏུ་འཕྲོ་བ་ལས། ཡེ་ཤེས་ཀྱི་སྐུ་གཉིས་པ་ཞིག་བྱུང་སྟེ་ཁྱེད་རང་རྣམས་ཀྱི་གནས་གསུམ་དུ་ཐིམ་པས་ལྷ་དབང་ཡོངས་རྫོགས་ཐོབ་པའི་མོས་པ་མཛོད། རིགས་བདག་ཐོགས་ལ༔ ཧཱུྃ༔
སངས་རྒྱས་ཀུན་གྱི་ཐུགས་མཆོག་ལྡན༔ ཡེ་ཤེས་དྲྭ་བའི་བདག་ཉིད་མཆོག༔ རིགས་ཀྱི་བདག་པོ་ཐོག་མའི་མགོན༔ བླ་མེད་ཐེག་ཆེན་དབང་ཐོབ་ཤོག༔ ཨོྃ་ཨ་མི་དྷེ་ཝ་ཨ་བྷི་ཥིཉྩ་ཧཱུྃ༔ ལོངས་སྐུ་རིགས་བཞི་ཐོགས་ལ༔ ཧཱུྃ༔ རང་བཞིན་ལྷུན་གྲུབ་ངོ་བོ་ཉིད༔ ཡེ་ཤེས་བཞི་སྦྱོར་འོད་སྟོང་འཕྲོ༔ མ་རིག་བདུད་བཞིའི་གཡུལ་ལས་རྒྱལ༔
འཕགས་མཆོག་རིགས་བཞིའི་དབང་བསྐུར་རོ༔ ཨོྃ་ཨཱརྻ་བྷི་དྷོ་ཙ་ཏུར་ཨ་བྷི་ཥིཉྩ་ཧཱུྃ༔ ཡུམ་བཞི་ཐོགས་ལ༔ ཧཱུྃ༔ འབྱུང་བཞི་རྣམ་དག་ངོ་བོ་ཉིད༔ རྣམ་ཐར་ཏིང་འཛིན་ཤེས་རབ་གཟུགས༔ བླ་མེད་ཐེག་ཆེན་ཕོ་ཉའི་མཆོག༔ གསང་ཡེ་རིགས་བཞིའི་དབང་བསྐུར་རོ༔ ཨོྃ་གུ་ཧྱ་ཛྙཱ་ན་ཙ་ཏུར་ཨ་བྷི་ཥིཉྩ་ཧཱུྃ༔ སྒོ་མ་བཞི་ཐོགས་ལ༔
ཧཱུྃ༔ ཚད་མེད་བཞི་ལྡན་ངོ་བོ་ཉིད༔ རྡོ་རྗེ་སྒེག་བཞེད་ཁྲོ་ཆགས་མཛེས༔ བདག་འཛིན་འཇོམས་མཛད་ཌཱཀྐིའི་ཚུལ༔ སྒོ་མ་རིགས་བཞིའི་དབང་བསྐུར་རོ༔ ཨོྃ་ཌཱཀྐི་བཾ་ཏི་ཛཿཧཱུྃ་བཾ་ཧོ་ཨ་བྷི་ཥིཉྩ་ཧཱུྃ༔ དེ་ནས་ཁྱེད་རང་རྣམས་ཀྱིས་གདན་གསུམ་ལྷའི་དཀྱིལ་འཁོར་དུ་གནས་པ་ལ། ཆེ་རྟགས་སུ་ཕྲིན་ལས་རྣམ་བཞིའི་རྒྱ་རྟགས་དང་རྒྱན་ཆས་ཀྱིས་མངའ་གསོལ་བས། ཆོས་ཀྱི་རྒྱལ་སྲིད་ལ་མངའ་དབང་བརྙེས་ཏེ་འགྲོ་དོན་ཐོགས་མེད་ལ་སྤྱོད་པའི་དབང་དམ་པ་ཐོབ་པར་མོས་ཤིག ། དེ་ནས་ཕྱག་མཚན་སྣ་ཚོགས་ཀྱི་དབང་བསྐུར་བ་ནི།
ཧཱུྃ༔ ཤེལ་ཕྲེང་པད་དཀར་རྡོ་རྗེ་དང་༔ ནོར་བུ་པདྨ་ལྕགས་ཀྱུ་དང་༔ པདྨ་ཞགས་པ་ནོར་བུ་སྒྲོག༔ དུང་དྲིལ་མེ་ལོང་དབང་བསྐུར་རོ༔ ཨོྃ་སརྦ་བྷི་ཤྭ་དྷ་ར་ཨ་བྷི་ཥིཉྩ་ཧཱུྃ༔ དེ་ནས་རྒྱན་གྱི་དབང་བསྐུར་བ་ནི༔ ཧཱུྃ༔ རིགས་ལྔ་ཅོད་པན་དར་དཔྱངས་དང་༔ སྙན་རྒྱན་མགུལ་རྒྱན་སྟོད་གཡོགས་མཛེས༔
ཕྱག་གདུབ་ཞབས་གདུབ་སེ་མོ་དོ༔ སྨད་དཀྲིས་དར་ཚོན་དབང་བསྐུར་རོ༔ ཨོྃ་བྷི་ཤྭ་ཨརྦྷ་ཨ་བྷི་ཥིཉྩ་ཧཱུྃ༔ མཐའ་རྟེན་དུ་སྣང་གྲགས་རིག་གསུམ་སྐུ་གསུང་ཐུགས་སུ་ངོ་སྤྲད་པ་འདི་ལ་གསན་འཚལ། དེ་ནས་རིགས་ལྔའི་ཚོམ་བུ་དང་ཤེལ་རྡོ་ཐོགས་ནས༔ ཧཱུྃ༔ སྣང་སྟོང་ལྷ་སྐུ་གྲགས་སྟོང་སྔགས༔ དྲན་སྟོང་ཤེས་རབ་ཡེ་ཤེས་སྐུ༔ སྣ་ཚོགས་གསལ་སྟོང་ངོ་བོ་ཉིད༔ ངོ་སྤྲོད་ཚིག་གི་དབང་བསྐུར་རོ༔
ཨོྃ་དྷརྨ་སྭ་བྷཱ་ཝ་ཨ་བྷི་ཥིཉྩ་ཧཱུྃ༔ དེ་ནས་ངོ་སྤྲད་པ་ནི། ཧོཿ ཚོམ་བུ་ཡེ་ཤེས་ལྔ་དང་ལྡན་པ་ནི་བསྐྱེད་རིམ་སྒྱུ་མས་སྤྲུལ་བསྒྱུར་ཡིན་པའི་བརྡ༔ ངོ་སྤྲོད་ཚིག་གི་གྲགས་སྟོང་ཡིན་པས་འབྱུང་འཇུག་སྔགས་ལ་དངོས་པོ་བྲལ་བའི་བརྡ༔ ཤེལ་རྡོའི་འགྱིང་ལོག་འདི་སྣང་སྟོང་ཡིན་པས༔ རིག་པ་ཀ་དག་ཟང་ཐལ་ཡིན་པའི་བརྡ༔ བསྐྱེད་རྫོགས་ཐམས་ཅད་ཚིག་གིས་མཚོན་ཙམ་ཡིན་པས་འདུས་མ་བྱས་ལ་རྟག་ཆད་དང་བྲལ་བའི་བརྡ་ཡིན་ནོ། དེ་ནས་རྒྱུད་བྱིན་གྱིས་བརླབ་ཅིང་བདེན་པའི་ཚིག་འགྲུབ་པ་དང་གནས་པའི་ཕྱིར༔ བྱིན་རླབས་བཀའ་བསྒོ་བྱ་བ་ནི༔
གཏོར་མ་ཐོགས་ལ༔ ཧོཿ ཆོས་སྐུ་སྣང་བ་མཐའ་ཡས༔ གསང་བ་ཡེ་ཤེས་མཁའ་འགྲོ༔ ལོངས་སྐུ་ཐུགས་རྗེ་ཆེན་པོ༔ རིག་འཛིན་དགའ་རབ་རྡོ་རྗེ༔ སྤྲུལ་སྐུ་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔ གནུབས་སྟོན་སངས་རྒྱས་ཡེ་ཤེས༔ རིག་འཛིན་རྩ་གསུམ་གླིང་པ།
རྒྱལ་སྲས་དབང་ཆེན་རྡོ་རྗེ། མཆོག་སྤྲུལ་ཨོ་རྒྱན་རིག་འཛིན། ཨོ་རྒྱན་འགྲོ་འདུལ་ཕྲིན་ལས། ཀུན་བཟང་འཆི་མེད་ནོར་བུ། རིག་འཛིན་གར་གྱི་དབང་ཕྱུག ། རིག་འཛིན་མི་འཇིགས་རྡོ་རྗེ། རིག་འཛིན་སྙན་གྲགས་རྒྱ་མཚོ། གསང་སྔགས་བསྟན་པའི་རྒྱལ་མཚན། རིག་འཛིན་ཐུགས་མཆོག་རྡོ་རྗེ། བཀའ་བབ་ཀུན་དགའ་བློ་གྲོས།
ངག་དབང་དཀོན་མཆོག་སེངྒེ། ལུང་ཟིན་ཡེ་ཤེས་རྒྱལ་མཚན། སྤྲུལ་སྐུ་ཨོ་རྒྱན་བསྟན་འཛིན། བརྒྱུད་འཛིན་ཨཱརྻ་དྷྭ་ཛ། ཕྲིན་ལས་རྣམ་རྒྱལ། འཕགས་པ་དགེ་ལེགས། བསྟན་པའི་རྒྱལ་མཚན། ཀརྨ་ཨོ་རྒྱན། རྣམ་སྤྲུལ་པདྨ་ཕྲིན་ལས། འཁོར་ལོའི་མགོན་པོ་ཉི་མ་འོད་ཟེར་གྱི་བར་དུ་བྱོན་པའི་དྲིན་ཅན་རྩ་བ་དང་བརྒྱུད་པར་བཅས་པའི་བླ་མ་རྣམས་དང༌།
ཆོས་བདག་རིག་འཛིན་བཅུ་གསུམ༔ བཀའ་བབ་གྲུབ་ཐོབ་རྩ་ལྔ་ལ་སོགས་བརྒྱུད་པར་བཅས་པ་རྣམས་ཀྱིས་སྐལ་ལྡན་གྱི་སློབ་མ་འདི་རྣམས་ལ་སྐུ་གསུང་ཐུགས་ཀྱིས་བྱིན་གྱིས་བརླབ་པར་མཛད་དུ་གསོལ༔ སྐལ་ལྡན་གྱི་སློབ་མ་རྣམས་ཀྱི་སྔོན་ལས་འཕྲལ་རྐྱེན་དུ་གྱུར་པའི། ནད་གདོན་བར་ཆད་ཐམས་ཅད་ཞི་བར་བྱིན་གྱིས་རློབས་ཤིག ། ནམ་ཞིག་མི་རྟག་འཕོ་བའི་དུས་སུ་མ་དག་རིགས་དྲུག་གི་སྐྱེ་སྒོ་ཁེགས་ནས། བར་དོ་དྲུག་གི་འཕྲང་ལས་སྒྲོལ་ཞིང་སྐུ་གསུམ་སྐྱེ་བ་མེད་པའི་དོན་རྟོགས་ནས། ཤར་ཕྱོགས་རི་བོ་ཏཱ་ལར་ཡི་དམ་ཐུགས་རྗེ་ཆེན་པོའི་སྐུ་དང་དབྱེར་མེད་དུ་སངས་རྒྱས་ཏེ། འགྲོ་དོན་ཐོགས་པ་མེད་པར་འབྱུང་བར་གྱུར་ཅིག ། ཨོྃ་ཨཱཿཧཱུྃ༔ ཨོྃ་མ་ཎི? ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔
དེ་ལྟར་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་སྨིན་བྱེད་ཀྱི་དབང་བསྐུར་ཟབ་མོ་ལེགས་པར་བསྐུར་གྲུབ་པ་ལགས་པས། ཁྱེད་རང་སློབ་མ་རྣམས་ཀྱི་ད་ནས་བཟུང་བྱང་ཆུབ་སྙིང་པོ་མ་ཐོབ་ཀྱི་བར་དུ་ཚེ་རབས་ཀྱི་ལྷ་སྐལ་དུ་འཛིན་སྙམ་པ་དང༌། ཕྱི་ནང་གསང་གསུམ་གྱི་དམ་ཚིག་གིས་གཙོས་བསྲུང་བྱ་ཐམས་ཅད་མི་ཉམས་པར་བྱ་སྙམ་པས་འདིའི་རྗེས་ཟློས་མཛོད༔ གཙོ་བོས་ཇི་ལྟར་བཀའ་བསྩལ་པ? ཞེས་ལན་གསུམ། དེ་ལྟར་སྨིན་བྱེད་ཀྱི་དབང་བསྐུར་ཟབ་མོ་ཐོབ་པའི་བཀའ་དྲིན་གཏང་རག་གི་ཚུལ་དུ་མཎྜལ་ཕུལ་མཛོད། ས་གཞི་སྤོས་ སོགས? སླར་སྒོ་གསུམ་དགེ་ཚོགས་དང་བཅས་པ་ཡིད་ཀྱིས་བླངས་ཏེ་བླ་མ་ལ་འབུལ་བ་ལགས་ན་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམ་སྟེ་ སོགས་ལན་གསུམ། དེ་ནས་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། །
གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། འཕགས་མཆོག་ཐུྃགས་རྗེ་ཆེྃན་པོ་ནམ་མཁའི་རྒྱལ། ། འཁོྃར་འདྃས་ཟིྃལ་གནོྃན་སྤྱན་རས་གཟིགས་དབྃང་གིས། །
སྨིན་བྱེད་གསཾང་སྔཾགས་ཆུ་བོ་ཀུན་འདུས་མཆོག ། བསྟནཾ་འགྲོ་དོན་གཉིས་འཛིཾན་ལ་མཆོག་དུ་རྨད། དེ་དག་ནི་སུམ་ཅུ་པ་ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་དབང་འབྲིང་གི་ལེ་ཚན་ནོ།། །། ༈ ཡི་དམ་ཞི་ཁྲོ་སྤྱིའི་སྐོར་ལས། དགོས་དབང་གི་ཞི་ཁྲོ་ན་རཀ་དོང་སྤྲུགས་གོང་དུ་སོང༌།། །། ༈ བཀྃའ་བབ་རིག་འཛིན་བརྒྱྃད་དང་པད་འབྱུང་གི ། ཐུགས་ཀྱི་གསྃང་བྃ་ཟིྃལ་གནོྃན་དཔལ་དགུ་ཡི། ། སྨིན་བྱེད་དབྃང་ཆེྃན་དམ་པའི་ཕྱག་སྲོལ་བཞིན། ། སྒྲུབ་པ་སྤྱི་རྫོང་ཆོྃག་ཁྲིྃགས་འདི་ན་སྤེལ། སོ་གཅིག་པ་བཀའ་བརྒྱད་ཆེན་མོ་གསང་བ་ཟིལ་གནོན་ལས།
སྤྲོས་བཅས་དབང་ཆེན་ཀུན་མཁྱེན་སྙིང་པོ་སྒྲུབ་པ་སྤྱིའི་དབང་རྫོང་ཞེས་བྱ་བའི་སྨིན་བྱེད་གྱི་དབང་ཆོག་ནར་འགྲོས་སུ་བཀོད་པ་ལའང༌། སྨིན་བྱེད་དབང་བསྐུར་གྱི་རིམ་པ་རྒྱས་འབྲིང་བསྡུས་གསུམ་ལས། ཤིན་ཏུ་སྤྲོས་བཅས་སྒྲུབ་མཆོད་དང་འབྲེལ་བའི་སྒྲུབ་དབང་ཆེན་མོ་ཞེས་པ་ནི། སྒྲུབ་ཆེན་དང་སྦྲགས་པ་སྟེ། སྒྲུབ་ཁོག་ལྟར་སློབ་མ་སྟ་གོན་གྱི་སྐབས་སྟ་གོན་བྱས་ལ། བསྙེན་གྲངས་ཐེམས་རྗེས་བུམ་གསང་སོགས་དབང་ཆེན་དཀྱུས་ལྟར་བསྐུར་བའི་ཕྱག་སྲོལ་ཏེ་ཉིན་བཅུའི་ནང་རྫོགས་པར་བྱེད་པ་ཡིན་མོད། འདི་འདྲའི་ལག་ལེན་དེང་སང་བྱེད་མཁན་དཀོན་པས་ལག་ལེན་ཐེབས་པར་དཀའ་བས་འདིར་དབང་རྐྱང་གི་ཁོངས་སུ་སྒྲུབ་ཁོག་གི་ནང་དུ་བཤད་པའི་སྟ་གོན་དང་སྒྲུབ་དབང་རྣམས་ཀྱིས་འཐུས་པར་མཛད་པ་གོང་མ་དག་གི་ཕྱག་བཞེས་བཞིན་འཆད་པར་བྱེད་པ་ལ། སྔོན་འགྲོ་དངོས་གཞི་རྗེས་ཀྱི་རིམ་པ་དང་གསུམ་མོ། ། དང་པོ་ལའང༌། ས་ཆོག་དང་སྟ་གོན་ནོ། །
དང་པོ་ནི། སྤྱིར་སྒྲུབ་གནས་རྙིང་པའམ་རས་བྲིས་ལྟ་བུར་མ་བྱས་ཀྱང་ཆོག་མོད། མདོ་ཙམ་སྤྲོས་པར་མོས་ན། དཀྱིལ་འཁོར་གང་ལ་བྱ་བའི་སྟེགས་བུའི་དབུས་སུ་ཚོམ་བུ། མདུན་དུ་མཆོད་གཏོར་དཀར་ཟླུམ་གཉིས་ཉེར་སྤྱོད་ལྔས་བསྐོར། བསང་ཆུ་འཐོར་བྱེད་ཀུ་ཤ་སོགས་འདུ་བྱ། རྡོ་རྗེ་སློབ་དཔོན་གྱི་མདུན་གཡོན་ནས་བརྩམ་སྟེ། ནས་བཟེད། ཡུངས་ཐུན། གཡབ་དར་ཌཱ་རུ།
རྡོར་དྲིལ་གདབ་ཕུར་ནང་མཆོད་རྣམས་དགོད། གང་དུ་དཀྱིལ་འཁོར་བྱ་བའི་སར་ཚོམ་བུ་བཀོད་ལ། ཐོག་མར་ཚིག་བདུན་གསོལ་འདེབས་བརྒྱུད་པའི་གསོལ་འདེབས། སྐྱབས་སེམས་ལན་གསུམ་གསུམ་བྱ། རྒྱུན་བཤགས་དང་ཚད་མེད་བཞི་སྒོམ་པ་བཅས་སོང་ནས། ཧཱུྃ༔ རྡོ་རྗེ་བྷྲཱུྃ་གྱུར་གཞལ་ཡས་ལྟེ་བའི་དབུས༔ བྱོལ་སོང་གཙོ་བརྒྱད་པད་ཉི་རོ་ཡི་སྟེང་༔ ཧཱུྃ་ལས་ཆེ་མཆོག་དབུ་དགུ་ཕྱག་བཅོ་བརྒྱད༔ རྡོ་རྗེ་ཐོད་པ་འཛིན་ཅིང་ཞབས་བརྒྱད་འགྱིང་༔
དབྱིངས་ཕྱུག་ཡུམ་འཁྱུད་གྲི་གུག་ཐོད་ཁྲག་འཛིན༔ གཟི་བརྗིད་གར་དགུ་ལྡན་པ་གཙོ་བོའི་གནས༔ ལྔ་དང་ཡན་ལག་བཞི་རུ་རིམ་པ་བཞིན༔ གཤིན་རྗེ་རྟ་མགྲིན་ཡང་དག་མ་མོ་ཕུར༔ དྲག་པོ་འཇིག་རྟེན་དམོད་པ་བྱ་རོག་གདོང་༔ རང་འདྲའི་ཡུམ་འཁྱུད་གཙོ་འཁོར་དུར་ཁྲོད་ཆས༔ རང་རང་ཕྱག་མཚན་ས་བོན་འཁོར་བཅས་གསལ༔ མེ་དཔུང་ཀློང་བཞུགས་དཔལ་རྔམ་བརྗིད་པར་གསལ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྴ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ བརྒྱ་ཙམ་བཟླ།
ལས་བུམ་མམ། དྲིའི་དུང་ཞལ་འཐོར་གཡབ་བཅས་བཀོད་ལ། རྃ་ཡྃ་ཁྃ་ གིས་བསང་སྦྱང༌། སྟོང་པའི་ངང་ལས་བསང་ཆུའི་སྟེང་དུ་ཉི་མ་ལ་གནས་པའི་ཧཱུྃ་ཡིག་འཕྲོ་འདུ་ཡོངས་སུ་གྱུར་པ་ལས༔ ཁྲོ་བོ་བདུད་རྩི་འཁྱིལ་བ་མཐིང་ནག་ཕུར་བུ་དང་ལྕགས་ཀྱུ་འཛིན་པའི་སྐུར་གྱུར༔ རྡོ་རྗེ་རྩེ་གཅིག་པའི་རྒྱས་རེག་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཕཊ྄ཿ ཅི་རིགས་བཟླས་པས། ཁྲོ་བོ་བདུད་རྩི་འཁྱིལ་པའི་རང་བཞིན་གྱི་ཆུའི་རྡུལ་ཕྲ་རབ་ཏུ་གྱུར་ པར་བསམས་ཤིང༌། དེའི་སྟེང་དུ་གཏོར་མ་དང་གསེར་སྐྱེམས་བཤམས་ནས་བྱིན་གྱིས་བརླབ།
དེ་ནས་བཀའ་བརྒྱད་དཀར་གཏོར་རམ་སྤྱི་མཐུན་ལྟར་ས་གཞི་བསླང་བ་ནི། ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅་ཧཾཿ གིས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿ ས་བྱིན་གྱིས་བརླབ། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོ།
གང་དག་འདིར་གནས་ལྷ་དང་ཀླུ། ། གནོད་སྦྱིན་སྲིན་པོའམ་གཞན་དག་ལ། ། དཀྱིལ་འཁོར་དོན་དུ་ས་ཕྱོགས་འདི། ། བདག་ཞུ་ཁྱེད་ཀྱིས་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་བ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། །
ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། །
དགེ་ལེགས་ཐམས་ཅད་འབྱུང་བའི་གནས། ། ཡིད་ལ་འདོད་པ་ཀུན་འགྲུབ་མཛོད། ། ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཙྪཿ ས་རང་གནས་སུ་གཤེགས་པར་བསམས་ལ། གཏོར་མ་གཙང་སར་བསྐྱལ། ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་གདབ་པ་ནི་དོན་དམ་པའི་སྦྱོང་བའོ། ། གཏོར་མ་ཕུལ་རྗེས་ཚོམ་བུ་བསྡུས་ལ་ཕྱག་གཡས་རྡོ་རྗེ་དང་བཅས་པ་ས་ལ་བཞག་ནས་ རང་ཉིད་སྐད་ཅིག་གིས་དཔལ་ཆེན་ཆེ་མཆོག་ཧེ་རུ་ཀའི་སྐུར་གྱུར། ཨོཾ་བཛྲ་མ་ཧཱ་ཀྲོ་ཏི་པདྨ་ཀྲོ་ཏི? རྩ་སྔགས་ཕྲེང་སྐོར་རམ།
ཉེར་གཅིག་སོགས་སྦྲགས་པས་ས་བཟུང༌། ཨོཾ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ བདུད་རྩི་མ་ད་ན་དང་སྦྱར་བ་སྟེགས་བུར་འཐོར་ལ་ཆག་ཆག་གདབ་བོ། ། དེ་ནས་སྟ་གོན་དངོས་ལ་གསུམ་ལས། དང་པོ་ལྷ་དང་བུམ་པ་སྟ་གོན་ཆབས་ཅིག་ཏུ་བཤད་ན། མདུན་དུ་དཀྱིལ་འཁོར་གྱི་སྣང་བརྙན་སོགས་བཀྲམ་པའི་མདུན་སྟེགས་ཁེབས་ལྡན་གྱི་སྟེང་དུ། མཎྜ་ལར་དྲིའི་ཐིག་ལེའི་དབུས་སུ། ཚོམ་བུ་ལྷ་གྲངས་ལྟར་བསྙེན་སྒྲུབ་སྔགས་ཁོ་ནའི་མཐར ་ས་མ་ཡ་སཏྭཾ༔ ཞེས་བཏགས་པ་བརྗོད་བཞིན་དུ་འབྲུ་ཚོམ་གཙོ་འཁོར་བྱེ་བྲག་ཕྱེད་པར་བཀོད་པའི་རྒྱབ་ཕྱོགས་སུ་སྨན་རཀ་གཏོར་མ། མཐའ་བསྐོར་དུ་ཕྱི་ནང་གི་ཉེར་སྤྱོད་གཡས་སུ་བསྐོར་བར་བཤམས་ཏེ།
དེ་ནས་བུམ་པ་རྣམས་གུ་གུལ་གྱི་དུད་པས་བདུག་སྟེ་ཧཱུྃ་བཞིའི་སྔགས་བརྗོད་ལ་ཡུངས་དཀར་གྱིས་བྲབ། བདུད་རྩི་ཆོས་སྨན་དང་དྲི་བཟང་བུམ་རྫས་སོ་ལྔ་རྣམས་སྦྱར་བའི་ཆུ་གཙང་གིས་ཕྱེད་ཀ་ཁེངས་པར་བླུགས། རྣམ་བུམ་ལ་མགུལ་ཆིངས་དམར་ནག་དང༌། ལས་བུམ་ལ་མགུལ་ཆིངས་ལྗང་གུ་སྒྲོན། ཁ་རྒྱན་གཟུང་ཐག་དང་བཅས་པ་འདུ་བྱ་ལ་ཚོམ་བུའི་སྟེང་རྐང་གསུམ་ཐོག་དགོད། གཞན་ཡང་སྟ་གོན་གྱི་རྫས་དང་དབང་གི་ཅ་ཆས་རྣམས་ཀྱང་སྟེགས་ཐོག་ཏུ་དགྲམ། ཧཱུྃ༔ ཕྱི་མཆོད་རྣམ་ལྔ་དབང་པོ་མདངས་ལྡན? སོགས་མཆོད་པ་བྱིན་རླབས་ནས་བརྩམས་ཏེ་བསྟོད་པའི་བར་བཏང་ལ། བསྙེན་སྒྲུབ་ཀྱི་བཟླས་པ་ཁྱུག་ཙམ་བྱས་ལ་རྣམ་བུམ་དང་ལས་བུམ་སྒྲུབ་ནས་མཆོད་བསྟོད་འོད་ཞུ་བྱ། སྤྲོས་མེད་ཀྱི་སྐབས།
སྒྲུབ་གཞི་རང་བྱུང་གི་ཡེ་ཤེས་ཀྱི་གཞལ་མེད་ཁང་ཆེན་པོར་ཡི་དམ་སྒྲུབ་པ་བཀའ་བརྒྱད་ཀྱི་ལྷ་ཚོགས་དྭངས་མའི་མཚོ་ལ་གཟའ་སྐར་ཤར་བ་ལྟར་བཀྲ་ལམ་གྱིས་གསལ་གདབ་ལ། བསྙེན་སྒྲུབ་བཟླས་པའི་མཐར་མཆོད་བསྟོད་དང་ཡན་ལག་བདུན་པའི་ཚོགས་བསགས་པ་ནི། རྡོ་རྗེ་སློབ་དཔོན་སངས་རྒྱས་དཔལ? སྙན་གསན་དབབ་པ་ནི། སྤོས་དང་ཐལ་མོ་སྦྱར་ལ། ཧོཿ ཡེ་ནས་གཉིས་མེད་ཆོས་སྐུ་དག་པ་ལ༔ མ་རིག་དབང་གིས་སྒྲོ་དང་སྐུར་བཏབ་སྟེ༔ བདེ་དང་སྡུག་བསྔལ་འབྲས་བུ་སོ་སོར་སྨིན༔ དེ་ལྡོག་ཕྱིར་ན་རྒྱལ་བའི་དམ་མནོས་ཏེ༔ བདག་ཅག་མ་རིག་ལུས་དང་ངག་སེམས་ཀྱི༔
བག་མེད་ཚུལ་གྱིས་དམ་ལས་འགལ་གྱུར་ཏེ༔ རྒྱལ་བ་འཁོར་བཅས་ཐུགས་དང་ཅི་འགལ་བ༔ ཐུགས་རྗེ་ཆེ་མངའ་ཁྱེད་ལ་བཟོད་པར་གསོལ༔ བཟོད་པར་བཞེས་ནས་ཚངས་པར་སྩལ་དུ་གསོལ༔ ཞེས་པས་ནོངས་པར་བཤགས་ཤིང༌། འདོད་པའི་དོན་གསོལ་བ་ནི། དྲིལ་སྤོས་དང་བཅས། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་དགོངས༔ ཁྱེད་རྣམས་མཆོད་དང་སློབ་མ་ལ༔
ཕན་ཕྱིར་དཀྱིལ་འཁོར་འབྲི་འཚལ་ན༔ ཐུགས་རྗེས་དགོངས་ཏེ་བྱིན་གྱིས་རློབས༔ ཞེས་གསོལ་བ་ལན་གསུམ་དུ་གདབ་བོ། ། གསུམ་པ་སློབ་མ་སྟ་གོན་ནི། སློབ་མ་ཕྱི་རོལ་དུ་བོས་ལ་ཁྲུས་ནས་དབྱུང་བ་ནི། ཇི་ལྟར་བལྟམས་པ་ སོགས། ལས་བུམ་གྱི་ཆུས་ཁྲུས་དང་མཎྜལ་བཀྱེ་བསྡུ་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔
ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་ཡི་དམ་སྒྲུབ་པ་བཀའ་བརྒྱད་བདུན་བརྒྱ་ཉེར་ལྔའི་ལྷ་ཚོགས་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པ་ལ་མི་དབང་བར་བྱེད་པའི།
གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གཞུང་གི་བགེགས་བསྐྲད་ལ་འཇུག་པ་ནི། ཧཱུྃ༔ བདག་ཉིད་ཆེ་མཆོག་ཧེ་རུ་ཀཿ འཇིགས་བྱེད་ཁྲོ་རྒྱལ་འདུས་པའི་སྐུར༔ ཞི་རྒྱས་དབང་དྲག་ཕྲིན་ལས་རྫོགས༔ བདུན་བརྒྱ་ཉེར་ལྔས་འབར་ཞིང་སྲེག༔ གཟི་བརྗིད་གློག་དམར་ཆི་ལི་ལི༔ དྲག་སྔགས་འབྲུག་སྒྲ་འུ་རུ་རུ༔ ཉམས་འགྱུར་མེ་ཆར་སྤུངས་སེ་སྤུང་༔
དཀྱིལ་འཁོར་ཁྲོ་བོའི་ཕོ་བྲང་དུ༔ གླགས་ལྟའི་གདོན་བགེགས་མི་གནས་པར༔ སོ་སོ་རང་རང་གནས་སུ་དེངས༔ ཅི་སྟེ་མི་འགྲོ་འཚེ་བྱེད་ན༔ མཚོན་ཆ་དྲག་པོ་ཐོག་ལྟར་འབེབས༔ མགོ་ལུས་ཚལ་པ་ཕྱེ་མར་གཏོང་༔ རྡུལ་དུ་བརླག་པར་གདོན་མི་ཟ༔ དེ་བས་མ་འདུག་གཞན་དུ་དེངས༔ ཨོྃ་ཤྲཱི་ཧེ་རུ་ཀ་ཧཱུྃ་ཧཱུྃ་གནོད་བྱེད་འབྱུང་པོ་མཱ་ར་ཡ་ཨུ་ཙ་ཏ་ཡ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ།
རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། གཞུང་གི་མཚམས་གཅོད་པ་ནི། ཧཱུྃ༔ ང་ཉིད་ཡེ་ནས་དཔལ་ཆེན་ཧེ་རུ་ཀཿ མཁའ་ལྟར་ཁྱབ་པ་འོད་གསལ་རྡོ་རྗེའི་ཐུགས༔ ཡེ་ཤེས་ལྔ་རུ་ནམ་ཡང་འབྲལ་བརླག་མེད༔ རྣམ་རྟོག་རུ་ཏྲ་གཉིས་འཛིན་ཀ་ནས་དག༔ ཆོས་དབྱིངས་བརྡལ་ཁྱབ་བསྲུངས་མཚམས་མེད་པར་གསལ༔
ཨོཾ་ཧེ་རུ་ཀ་ཛྙཱ་ན་ཧཱུྃ་ཕཊ྄ཿ ང་བདག་རུ་ཏྲ་པྲ་ཝེ་ཤ་ཡ་ཕཊ྄ཿ ཨོཾ་དྷརྨ་ཛྙཱ་ན་བཛྲ་ཙཀྲ་སཏྭཾ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། དེ་ནས་སློབ་དཔོན་ཞྭ་ཆོས་དང་བཅས་ཏེ། ལོ་རྒྱུས་རྒྱས་བསྡུས་མཚམས་སྦྱར་ལྟར་ཅི་རིགས་པར་ལོང་ཁོམ་དང་བསྟུན་ནས་འཆད་ལ། བཀའ་བརྒྱད་ཆེན་མོ་གསང་བ་ཟིལ་གནོན་ཞེས་བྱིན་རླབས་ཀྱི་ཚན་ཁ་མ་ཉམས་ཤིང་དམ་སེལ་གྱི་གཡའ་དྲིས་མ་གོས་པར། མ་དང་མཁའ་འགྲོའི་ཁ་རླངས་ཐུལ་ལེ་བ་འདི་ཉིད་ཀྱི་སྨིན་བྱེད་ཀྱི་དབང་བསྐུར་བསྒྲུབ་པའི་སྐབས་སུ་བབ་པ་ཡིན། དེ་ལའང་སློབ་མ་ལྷག་པར་གནས་པ་དང༌།
དངོས་གཞིའི་དབང་བསྐུར་བ་གཉིས་སུ་ཡོད་པ་ལས། དེ་རིང་གི་སྐབས་སུ་སྟ་གོན་གྱི་ཆོས་རྣམས་བསྒྲུབ་པར་བྱ་བ་ཡིན་ལ། དེ་ལའང་བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་གཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར། དེ་རིང་གི་སྐབས་ལྷག་གནས་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། ཞེས་ཐུན་མོང་གི་མཎྜལ་སྤྱི་དང་ཁྱད་པར་གྱི་མཎྜལ་འབུལ་བ་འདི་དོན་ཡིད་ལ་བསམ་ཞིང་ཚིག་གི་རྗེས་ཟློས་ཀྱང་གནང་བར་ཞུ།
ཧོཿ རྡོ་རྗེ་སེམས་དཔའ་རིགས་ཀྱི་གཙོ༔ བདག་ལ་དགོངས་པར་མཛད་དུ་གསོལ༔ གླིང་བཞི་རི་རབ་མཎྜལ་འབུལ༔ ལུས་ངག་ཡིད་ཀྱི་སྡིག་པ་བཤགས༔ སྐུ་གསུང་དམ་ཚིག་སྡོམ་པ་བསྲུང༔ ཡང་དག་སངས་རྒྱས་ཐོབ་པར་ཤོག༔ དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ། མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་བཀའ་བརྒྱད་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔ རྡོ་རྗེ་རྒྱལ་པོས་གནང་བ་སྩོལ༔ དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས་བཀའ་ཡིས་གནང་བ་སྦྱིན་པ་འདི་ལ་གསན་པར་ཁྱབ་པ་གདའ། ཧོཿ སྐལ་ལྡན་དམ་གཙང་རིགས་ཀྱི་སྲས༔ སྣོད་ཀྱི་དམ་པ་མཆོག་རྣམས་ཉོན༔ དེང་འདིར་བཀའ་བརྒྱད་དཀྱིལ་འཁོར་དུ༔
སྨིན་ཕྱིར་བདག་གིས་དབང་མཆོག་སྦྱིན༔ དེ་ནས་རྒྱུད་འདག་པའི་སླད་དུ། མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་ལྷ་ཚོགས་ཐ་མི་དད་པར། ཕྱོགས་བཅུ་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར། འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད། ན་མོ་ཧཱུྃ༔ ཧོཿ འདས་དང་མ་བྱོན་ད་ལྟར་གྱི༔ སངས་རྒྱས་ཆོས་དང་ཚོགས་ཞིང་ལ༔ རྟག་པར་བདག་ཅག་སྐྱབས་མཆི་བས༔
འགྲོ་ཀུན་བདེ་ལྡན་ལམ་གནས་ཤོག༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པས་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ཧོཿ འཁོར་འདས་བྲལ་བའི་གཤིས་ལུགས་ལ༔ ཀ་དག་ཟང་ཐལ་འོད་ཟེར་གྱིས༔ མ་རིག་འཁྲུལ་བའི་མུན་པ་བསལ༔ ཡེ་གྲོལ་ཆེན་པོར་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར་ཡན་ལག་བདུན་པ་ཚུལ་བཞིན་དུ་བྱ་བའི་འདུན་པས་འདིའི་རྗེས་ཟློས་ལྷན་ཅིག་ཏུ་མཛོད། ཧཱུྃ༔
ཀུན་བཟང་ཀློང་ཡངས་དཀྱིལ་འཁོར་ནས༔ ཆོ་འཕྲུལ་ལོངས་སྐུའི་ཞི་ཁྲོ་རྣམས༔ དྲན་རྫོགས་ཝལ་གྱིས་ལྷང་ངེར་གཤེགས༔ སྐྱོན་བྲལ་པདྨའི་གདན་ལ་བཞུགས༔ ཉག་གཅིག་སྤྲུལ་སྐུར་ཕྱག་འཚལ་ལོ༔ ཚོགས་དྲུག་རང་གྲོལ་མཆོད་པ་བཞེས༔ བཟང་ངན་འཛིན་པའི་སྒྲིབ་པ་བཤགས༔ ཡེ་གྲོལ་ཆེན་པོ་ཁྱེད་ལ་བསྟོད༔ ཚོགས་གཉིས་མཐར་ཕྱིན་ཆེན་པོར་བསྔོ༔ སྨོན་ལམ་ཀུན་ཁྱབ་དབྱིངས་གནས་ཤོག༔
སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། སློབ་དཔོན་གྱིས་ནང་མཆོད་ནས་བདུད་རྩི་ཐོགས་ལ།
ཧཱུྃ༔ འདི་ནི་དམ་ཚིག་བླ་མེད་ཆུ༔ བསྲུངས་ན་དངོས་གྲུབ་སྣ་ཚོགས་བརྙེས༔ ཉམས་ན་སྙིང་ཁྲག་ལས་མཁན་དགྱེས༔ དེ་བས་དམ་སྲུངས་ས་མ་ཡ༔ དེ་ལྟར་རྩ་བ་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོཾ་བཛྲ་ཀརྨ་དུ་པཱ་ལ་ནན་ས་མ་ཡ་ཨི་དནྟེ་ན་ར་ཀན༔ ལན་གསུམ་འཐུང་ལ་འཕྲོ་མ་རྒྱབ་ཏུ་དོར། དེ་ནས་དཀྱིལ་འཁོར་གྱི་བར་ཆད་བསྲུང་ཕྱིར་དཔུང་སྐུད་སྦྱིན་པ་ནི༔ སྔགས་འདིས་གང་མང་བྱིན་རླབས་བྱ༔
ཕོའི་ལག་གཡས་དང་མོའི་གཡོན་དུ་འདོགས༔ ཨོཾ་བཛྲ་ཧེ་རུ་ཀ་ཀྲོ་ཏ་ཀྲོ་ཏི་མ་མ་ཙཀྲ་རཀྵ་བྷྲཱུྃ་ཧཱུྃ༔ དེའང་དཔུང་སྐུད་སྦྱིན་པ་ལ་ཕོའི་དཔུང་པ་གཡས་དང་མོའི་གཡོན་དུ་བཅིངས་ལ་ཕྱག་མཚན་རྡོ་རྗེ་རྒྱ་གྲམ་གྱིས་རྒྱས་བཏབ་པས་ཉོན་མོངས་པའི་བདུད་ཀྱི་འགྱུ་ལམ་གཅོད། སྲུང་སྐུད་ཡེ་ཤེས་རིགས་ལྔར་མཚོན་པས་ཁ་དོག་ལྔ་ལྡན་དང་སྐུ་གསུང་ཐུགས་ཀྱི་རྒྱས་གདབ་ཕྱིར་རྡོ་རྗེའི་མདུད་པ་གསུམ་བོར་བ་འདི་ཉིད་བཅིངས་པས་ཕྱི་ལྟར་ན་རླུང་མཁྲིས་བད་ཀན་ཐམས་ཅད་སྲུང་ཞིང་ནང་ལྟར་ན་མ་དག་ཉོན་མོངས་པ་ཐམས་ཅད་དང༌། གསང་བ་ལྟར་ན་དག་པ་ཡེ་ཤེས་ཀྱི་རྩ་སྒོ་བྱེ། འབྲས་བུ་སྐུ་གསུམ་འཕོ་འགྱུར་མེད་པའི་རྡོ་རྗེ་ལྟ་བུའི་ཏིང་ངེ་འཛིན་མངོན་སུམ་དུ་མཇལ་བའི་མོས་པ་མཛོད། ཧཱུྃ༔ ཡེ་ཤེས་ལྔ་ཡི་ངོ་བོ་ཉིད༔ དཀྱིལ་འཁོར་བར་ཆོད་བསྲུང་བ་དང་༔ དབང་རྣམས་རབ་ཏུ་གནས་པའི་ཕྱིར༔
དམ་ཚིག་རྡོ་རྗེས་རྒྱས་བཏབ་བོ༔ ཨོཾ་བཛྲ་ས་མ་ཡ་ཏིཥྛ་ཙཀྲ་ཧཱུྃ༔ ཞེས་རྡོ་རྗེ་རྒྱ་གྲམ་གྱིས་རྒྱས་གདབ། རྨི་ལམ་བརྟག་ཕྱིར་སྐྱེ་མེད་ཡི་གེ་ཨཱཿརེ་གཏད། ཨོྃ་དང་པོ་སྐྱེ་མེད་སྟོང་པར་ཨཱཿ བར་དུ་འགགས་མེད་གསལ་སྣང་ཨཱཿ ཐ་མ་བདེ་སྟོང་འཛིན་མེད་ཨཱཿ རང་སེམས་དྲི་མེད་ཨཱཿདཀར་སྒོམ༔ ཨོྃ་ཨ་ཨ་ཨཱཿ སྙིང་གར་གཏད།
དེ་ནས་གདན་ཀུ་ཤ་གཏད་པ་ནི། ཨོྃ་ཧྱ་གྷྲྀ་ཝ་ སོགས་ཀྱིས་བསང་༔ སྭ་བྷཱ་ཝ་ཤུདྡྷོ་ སོགས་ཀྱིས་སྦྱངས༔ སྟོང་པའི་ངང་ལས་དྷཱི་དང་ཧཱུྃ་ལས་སྐྱེས་པའི་ཀུ་ཤ་སྔོ་ལྗང་རྨ་བྱའི་མགྲིན་མདོག་ལྟར་འཇམ་ལ་རེག་ན་བདེ་བ། སློབ་མ་རྣམས་ཀྱི་རྨི་ལམ་མི་འཁྲུགས་ཤིང་གསལ་བའི་ནུས་པ་དང་ལྡན་པར་གྱུར༔ དྷཱིཿཧཱུྃ༔ བདུན་ཙམ་བཟླས་རྗེས། སྔོན་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་དེ་ཉིད་མཛད་པ་བཅུ་གཉིས་སྟོན་པའི་སྒོ་ནས་ཞིང་འདིར་ཕེབས་ཏེ་ཆོས་ཀྱི་འཁོར་ལོ་བསྐོར་བའི་སྔོན་དུ་ཆུ་བོ་ནཻ་རཉྫ་ནའི་ཉེ་འགྲམ་མ་གྷ་དྷའི་ཤིང་ལ་སྐུ་རྒྱབ་གཏད་ཅིང་རྩྭ་མཆོག་ཀུ་ཤའི་གདན་ལ་སྐྱིལ་ཀྲུང་བཅས་ནས་དྲན་པ་མངོན་སུམ་དུ་བཞག་སྟེ་བྱང་ཆུབ་ཏུ་མངོན་པར་སངས་རྒྱས་པ་བཞིན། དེང་འདིར་སྨིན་གྲོལ་གྱི་དབང་གིས་ལུས་ངག་ཡིད་གསུམ་སྨིན་པར་བྱ་བ་ལ་རྟེན་འབྲེལ་ཟབ་མོའི་རྨི་ལམ་དུ་ལེགས་ཉེས་བརྟག་པའི་རྩྭ་རིང་བའི་རྩེ་མོ་མདུན་དུ་བསྟན་ནས་སྔས་པ་དང༌། ཐུང་བ་གདན་བྱས་ཏེ་སེངྒེ་ཉལ་སྟབས་ཀྱིས་གཉིད་ལོག་ནས་མགོ་དཀྱིལ་འཁོར་ཕྱོགས་སུ་གཏད་ལ་རྨི་ལམ་གང་ཤར་བ་དེ་སྦ་གསང་མེད་པར་སྨྲ་བར་བྱའོ། །
ཧཱུྃ༔ སྔོན་ཚེ་བྱང་ཆུབ་སེམས་དཔའ་ཡིས༔ རྩྭ་མཆོག་ལ་ནི་གདན་བྱས་ཏེ༔ མ་གྷའི་ཤིང་ལ་སྐུ་རྒྱབ་གཏད༔ རྟེན་འབྲེལ་བརྟགས་ཤིང་རྫོགས་སངས་རྒྱས༔ ཨོཾ་བཛྲ་ཨ་ས་ན་གྷ་ཏ་རུ་པ་ས་མུངྒ་ཏེ་ཨཱཿཧཱུྃ༔ དེ་ནས་རྟེན་འབྲེལ་བརྟག་པ་ནི༔ དཀྱིལ་འཁོར་རིགས་ལྔ་ཚང་བ་ཞིག་གི་སྟེང་དུ་སྐྱེར་པའི་ཤིང་ལ་མགོ་བོ་མེ་ཏོག ། རྩ་བ་ཕུར་བུ་བགྱིས་པའི་སོ་ཤིང་སྨོན་ལམ་དང་བཅས་ནས་དོར་ཏེ༔ དེའང་སློབ་དཔོན་གྱིས་སོ་ཤིང་སྦྱིན་པའི་དུས་སུ་ཐལ་སྦྱར་བར་དུ་བླངས༔
རྗེས་ཟློས་ཀྱི་ཚེ་མཁའ་དབྱིངས་ཕྱག་རྒྱ་ཞེས་མཐེ་བོང་ལྟོ་སྦྱར་བའི་བར་སོ་ཤིང་གི་རྩ་བ་བཟུང་ནས་སོས་འཆའ་བའི་ཚུལ་དང༌། སོར་མོ་རྣམས་ཐད་ཀར་བརྐྱངས་པའི་གུང་མོས་སོ་ཤིང་གི་རྩེ་མོ་མེ་ཏོག་དང་ལྡན་པ་བཟུང་༔ དེ་ལྟ་བུའི་ཕྱག་རྒྱའི་བར་གྱི་སོ་ཤིང་ཅུང་ཟད་སོས་འཆའ་བ་དང་ལྷན་ཅིག་ཏུ་དམིགས་པ་སོ་ཤིང་ལས་བྱུང་བའི་འོད་ཟེར་གྱིས་ཁོང་པའི་ནང་གི་ནད་གདོན་སྡིག་སྒྲིབ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན། ནག་འདུར་གྱིས་ཕྱིར་འཐེན་ཏེ་དབང་ཆེན་གསེར་གྱི་ས་གཞི་ལ་ཐིམ་སོང་སྙམ་པ་དང་སྔགས་ལུང་འབོག་པའི་ཨཱཿདེ་སེམས་ཉིད་དབྱེ་བ་མེད་པ་དེ་ཉིད་རྩེ་མོ་མེ་ཏོག་འདོར་ཡུལ་གྱི་མཎྜ་ལར་གཏད་དེ་དངོས་གྲུབ་ཀྱི་མཚན་མ་གསལ་པོར་སྟོན་ཅིག་སྙམ་པས་འདིའི་རྗེས་ཟློས་མཛོད༔ ཧཱུྃ༔ ལུས་ངག་ཡིད་ཀྱི་སོ་ཤིང་ལ༔ རྟེན་འབྲེལ་དབང་པོའི་མེ་ཏོག་བརྒྱན༔ དེ་རིང་བཟང་ངན་ལས་འཕྲོ་བརྟག༔ ཙིཏྟར་འགྲུབ་པ་བཞིན་དུ་ཤོག༔ ཨོཾ་ས་མ་ཡ་པུཥྤེ་ཕ་ལ་མ་མ་སིདྡྷི་ཧོཿ
ཞེས་བདེན་ཚིག་དང་བཅས་པས་དོར་བས༔ དབུས་སུ་བབས་ན་མཆོག་གི་དངོས་གྲུབ༔ ཤར་ཞི་བ༔ ལྷོར་རྒྱས་པ༔ ནུབ་ཏུ་དབང་༔ བྱང་དུ་དྲག་པོ༔ མཚམས་བཞིར་ཐུན་མོང་གི་དངོས་གྲུབ་ཕྲན་ཚེགས་རེ་འཐོབ་པའི་ལྟས་ཡིན། གལ་ཏེ་དལ་གྱི་ཕྱི་རོལ་དུ་ལྷུངས་ན་ངན་པས་ལན་གསུམ་དུ་བསྐྱར། མ་ཕོག་ན་ཤིན་ཏུ་ངན་པས་དབང་གི་སྣོད་དུ་མི་རུང་བའི་ལྟས་ཡིན་པས་བླ་མ་དང་དཀྱིལ་འཁོར་ལ་བཤགས་པ་དང་དགེ་བ་རླབས་ཆེན་བྱ། མ་བྱས་ན་ཆོས་བསྒྲུབ་པ་ལ་བར་ཆད་འབྱུང་བས།
ལྷག་པར་ཚོགས་བརྒྱ་སཱཙྪ་དར་ལྕོག་སྦྱིན་པ་སོགས་རྒྱ་ཆེར་དགོས་སོ༔ དེ་ནས་སྤྱི་བོར་ཅོད་པན་གྱིས་བརྒྱན་པ་ནི༔ ཧཱུྃ༔ ཅོད་པན་ཡེ་ཤེས་ལྔ་ཡི་རྟགས༔ དེང་ནས་དཀྱིལ་འཁོར་འཛིན་མཛད་ཅིང་༔ ཆེ་མཆོག་ལྷ་དང་སྐལ་བ་མཉམ༔ གསང་བ་རྡོ་རྗེའི་མིང་ཐོབ་ཤོག༔ ཨོཾ་བཛྲ་མུ་ཊ་དྷཱ་ཏི་ཏ་ཧོཿ འདིའི་དོན་ལྔ་ནི༔ དམ་ཆུ་ཁ་རུ་བླུད་པས་དམ་ཚིག་མི་ཉམས་པར་ཁས་ལེན༔
མནའ་ཐོ་རང་ཆད་ཀྱི་རྣམ་དབྱེ༔ ཅོད་པན་སྤྱི་བོར་བརྒྱན་པ་དཀྱིལ་འཁོར་དུ་འཇུག་པའི་དབང་རྟགས། དཔུང་སྐུད་ལེགས་པར་འདོགས་པ་མི་འགྱུར་བའི་རྒྱ་ཆིངས༔ ཨཱཿསྙིང་ཁར་སྒོམ་པ་སེམས་མི་འཁྲུལ་བའི་དམ་མཛེར༔ རྩྭ་གདན་གྱི་འོག་ཏུ་འདིང་བ་སྒྲུབ་པ་མཐར་མ་ཕྱིན་བར་མི་འགུལ་བའི་དམ་བཅའ་སྟེ་སྔོན་དུ་འགྲོ་བའི་གཟེར་བུ་ལྔའོ༔
དེ་ནས་རྡོ་རྗེ་སེམས་དཔའི་སྒོམ་ལུང་འབོག་པ་ནི། ཐམས་ཅད་ཀྱིས་ཕྱག་རྒྱ་སྤྱི་བོར་ཐལ་མོ་སྦྱར་ལ་རྡོར་སེམས་སྒོམ་ལུང་འབོག་པ་འདིའི་རྗེས་ཟློས་མཛོད༔ ཧོཿ རང་གི་སྤྱི་གཙུག་ཟླ་གདན་དབུས༔ བཅོམ་ལྡན་རྡོར་སེམས་དུང་མདོག་སྐུ༔
རྡོར་དྲིལ་བསྣོལ་ཐབས་སྐྱིལ་ཀྲུང་བཞུགས༔ རྣལ་འབྱོར་དམར་མོ་གྲི་ཐོད་འཁྱུད༔ ལོངས་སྤྱོད་རྫོགས་སྐུའི་ན་བཟའ་བཀླུབས༔ སྣང་སྟོང་མ་འགགས་ལམ་གྱིས་གསལ༔ སྐུ་གསུང་ཐུགས་ཀྱི་ས་བོན་ལས༔ འོད་འཕྲོས་ཡེ་ཤེས་སེམས་དཔའ་ནི༔ རང་འདྲ་དབང་ལྷས་བསྐོར་བར་བྱོན༔ སྤྱི་བོར་ཞུ་ནས་སྙིང་ཁར་ཐིམ༔ ཐུགས་ཀར་ཧྲཱིཿཡིག་དཀར་པོའི་མཐར༔ སྔགས་ཕྲེང་འོད་ཟེར་དྲྭ་བ་ཅན༔
གཡས་གཡོན་བསྐོར་ནས་སྡིག་སྒྲིབ་དག༔ ཆུ་ཤེལ་དྭངས་མའི་སྒོང་ལྟར་གྱུར༔ ཨོཾ་བཛྲ་ས་ཏྭ་ཧཱུྃ༔ ཞེས་ཡི་གེ་བརྒྱ་པ་བཟླས་ལ་སྐོང་བཤགས་སོགས་ལ་འབད་པས་བར་ཆད་སེལ་ཞིང་དབང་གི་སྣོད་རུང་དུ་འགྱུར་བའི་དགོས་པ་ཡོད་དོ། དེ་དག་གིས་བཀའ་བརྒྱད་ཆེན་མོ་གསང་བ་ཟིལ་གནོན་གྱི་དཀྱིལ་འཁོར་དུ་འཇུག་པའི་ཐོག་མར་སྨིན་བྱེད་སྟ་གོན་གྱི་ཆོས་རྣམས་ལེགས་པར་གྲུབ་པ་ཡིན་ནོ། ། དེ་ནས་བསྔོ་བ་དང་སྨོན་ལམ་ལྷན་ཅིག་ཏུ་གནང་བར་ཞུ། བསོད་ནམས་འདི? དེ་དག་གིས་སྟ་གོན་གྱི་ཆོས་རྣམས་ལེགས་པར་གྲུབ་ཟིན་ཏེ་དངོས་གཞི་ནི་སང་ཉིན་འབྱུང་བ་ལགས་སོ། ། སྟ་གོན་གྱི་ལེ་ཚན་ནོ།། །། ༈ བཀའ་བརྒྱད་ཆེན་མོ་གསང་བ་ཟིལ་གནོན་ལས་སྤྲོས་བཅས་དབང་ཆེན་ཀུན་མཁྱེན་སྙིང་པོ་སྒྲུབ་པ་སྤྱིའི་དབང་རྫོང་ཞེས་བྱ་བའི་དངོས་གཞིའི་དབང་ལ། སྦྱོར་དངོས་རྗེས་གསུམ་ལས།
ཐོག་མར་སྦྱོར་བ་ནི། མདུན་གྱི་དཀྱིལ་འཁོར་དབུས་སུ། སྟེགས་བུ་མཐིང་ནག་གི་སྟེང༌། བཀའ་བརྒྱད་ཀྱི་དཀྱིལ་འཁོར་རས་བྲིས་དགྲམ། དེའི་སྟེང་དུ་འབྲུ་ཚོམ་ལྷ་གྲངས་སམ་གཙོ་དགུའི་ཚོམ་བུ་བཀོད་པའི་ཁར་རྐང་གསུམ་གྱི་ཐོག་ཏུ་རྣམ་རྒྱལ་བུམ་པ་ཁ་རྒྱན་མགུལ་ཆིངས་མཐིང་ནག་གིས་བརྒྱན་པ་དེའི་ཐོག་ཀ་པཱ་ལ་བདུད་རྩི་ཆོས་སྨན་བཏབ་པའི་ཛ་གད་ཀྱིས་དགང༌། དེའི་ཁར་དར་དམར་བརྒྱད་ལྟེབས་ཀྱིས་བཀབ་ཅིང་མེ་ལོང་སིནྡྷུ་རས་ཆོས་འབྱུང་བསྣོལ་མ་ལྟེ་བར་མཱུྃཿཟུར་བཞི་ཧ་རི་ནི་ས་བྲིས་པ་མན་ཤེལ་ཟུར་དྲུག་དང་བཅས་དགོད། མདུན་རྒྱབ་གང་བདེར་གོང་གཏོར་ལ། གདན་གྲུ་བཞི་སུམ་བརྩེགས་སྟེང་དུ་འཁོར་ལོ་རྩིབས་བརྒྱད་པ། དེའི་སྟེང་དུ་འཁོར་ལོ་རྩིབས་བཞི། དེའི་སྟེང་དུ་ཟླ་གམ་སྒོ་གཅིག །
དེའི་སྟེང་དུ་ཆོས་འབྱུང་བསྣོལ་མའི་ཁར་དཔལ་གཏོར་རྩེ་ཐོན་དཔུང་ཟླུམ་འཁྱིལ་བ།

ལྟོ་བ་ནོར་བུའི་དབྱིབས་ཅན་པད་འདབ་དང་པད་ཚབ་བཞི། འཁོར་རྩིབས་བརྒྱད་ཀྱི་སྟེང་དུ་དམར་གཏོར་རེ་བཅས་དང༌། བཀའ་གཏེར་སྲུང་མ་མགོན་པོ་དྲེགས་དཔུང༌། གཞན་ཡང་རང་ལུགས་རྒྱུན་གསོལ་གྱི་གཏོར་མ། ཆད་བརྟན་བསྐུལ་གསུམ་དཀར་བགེགས་བཅས་མཁོ་བའི་ཡོ་བྱད་དང༌། དེ་བཞིན་དབང་གི་ཡོ་ཆས་བུམ་ཙཀ ཨ་ཡིག དོར་ར། གསེར་ཐུར། ཅོད་པན། ཆེ་མཆོག་ཧེ་རུ་ཀ
ཡུམ་དབྱིངས་ཕྱུག་མ། རྡོ་རྗེ། བྷནྡྷ། ཡུམ་གྱི་ཕྱག་མཚན་དང་དུར་ཁྲོད་ཀྱི་ཆས། ཀུན་བཟང་ཡབ་ཡུམ། རྡོར་སེམས་ཡབ་ཡུམ། བྱ་ཁྱུང༌། འཇམ་དཔལ། རྟ་མགྲིན། ཡང་དག
ཕུར་པ། མ་མོ་རྦོད་གཏོང༌། བླ་མ་རིག་འཛིན། འཇིག་རྟེན་མཆོད་བསྟོད། དམོད་པ་དྲག་སྔགས། ཁྱུང་བརྒྱད། ཧེ་རུ་ཀ་ཡབ་ཡུམ་བཅུ་དྲུག ། མགོན་པོ་བྱ་རོག་གདོང༌། སྒོ་སྲུང་སོགས་ལྷ་དབང་དང༌། ཐོད་སྐམ་པྲོག་ཞུ།
ཐལ་ཆེན་ཚོམ་བུ། གླང་ཀོ ། རྡོ་རྗེའི་གོ་ཁྲབ། ཞིང་ལྤགས། ཆུ་སྲིན་གྱི་སྟོད་གཡོགས། སྦྲུལ་ཆུན་དང་ཐོད་ཕྲེང༌། སྐུ་རེག་རུས་སྦལ་གྱི་ཕྲེང་བ། རུས་རྒྱན། སྟག་ཤམ། མེ་དཔུང་སོགས་ཆས་དབང༌།
བསྐང་གཏོར། རྡོ་རྗེ་རྒྱ་གྲམ། རིགས་ལྔ། དཀྱིལ་འཁོར་དང་རྡོ་རྗེ་གཟུང་ཐག འཁོར་ལོ། དུང་དཀར། རྡོར་དྲིལ། པོ་ཏི། པདྨའི་ཕྲེང་བ། མེ་ལོང༌།
སྲུང་འཁོར། རྡོ་རྗེ། རཀྴའི་ཕྲེང་བ། ཐུན་སྣོད། ཕོད་ཁ་དང་སྔགས་ཞྭ། གཏོར་ཟོར། ཧོམ་གཟར་དང་ཐབ། འཇའ་གུར་དང་མེ་ལོང༌། མན་ཤེལ། རྡོ་རྗེ།
བཀྲ་ཤིས་རྟགས་བརྒྱད། རྒྱལ་སྲིད་སྣ་བདུན་སོགས་མ་ཚང་བ་མེད་པར་འདུ་བྱའོ། ། གཉིས་པ་དངོས་གཞི་སྒྲུབ་ཅིང་མཆོད་པ་ནི། ཐོག་མར་ཚིག་བདུན་གསོལ་འདེབས་སྐྱེས་རབས་གསོལ་འདེབས་སོང་ནས། ལས་གཞུང་གསོལ་འདེབས་ཡེ་ཕྲེང་སྐྱབས་སེམས་ནས་བཟུང་བདག་བསྐྱེད་མཆོད་བསྟོད་བར་བཏང་ཞིང་ཛཔ྄་ཁང་དབྱེ་ཞིང༌། བདག་མདུན་དབྱེར་མེད་ཀྱི་བསྐྱེད་བཟླས་བྱ། དེ་ནས་རྣམ་བུམ་དང་ལས་བུམ་བསྒྲུབས་ནས་མཆོད་བསྟོད་འོད་ཞུ་བཅས་ཀྱི་མཐར་རིག་པའི་མེ་ཏོག་ཙམ་གྱིས་བདག་ཉིད་འཇུག་པ་དང༌། སློབ་མ་འཇུག་པའི་གསོལ་འདེབས་རྣམས་བྱ་ལ་དཀྱིལ་འཁོར་ཡོལ་བས་དགབ། རང་ལུགས་གསོལ་ཁ་སྤྱི་དང་བྱེ་བྲག་མགོན་པོའི་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། ། གཉིས་པ་དངོས་གཞིའི་དབང་བསྐུར་བ་ནི།
སྟ་གོན་སྔོན་དུ་སོང་བའི་སློབ་མ་རྣམས་ཕྱི་རོལ་དུ་འཁོད་པར་ ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ
རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་ཡི་དམ་སྒྲུབ་པ་བཀའ་བརྒྱད་བདུན་བརྒྱ་ཉེར་ལྔའི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང༌། མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི་གདོན་བགེགས་ལོག་པར་འདྲེན་པ་ཐམས་ཅད། མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གཞུང་གི་བགེགས་བསྐྲད་ལ་འཇུག་པ་ནི། ཧཱུྃ༔ བདག་ཉིད་ཆེ་མཆོག་ཧེ་རུ་ཀཿ འཇིགས་བྱེད་ཁྲོ་རྒྱལ་འདུས་པའི་སྐུར༔
ཞི་རྒྱས་དབང་དྲག་ཕྲིན་ལས་རྫོགས༔ བདུན་བརྒྱ་ཉེར་ལྔས་འབར་ཞིང་སྲེག༔ གཟི་བརྗིད་གློག་དམར་ཆི་ལི་ལི༔ དྲག་སྔགས་འབྲུག་སྒྲ་འུ་རུ་རུ༔ ཉམས་འགྱུར་མེ་ཆར་སྤུངས་སེ་སྤུང་༔ དཀྱིལ་འཁོར་ཁྲོ་བོའི་ཕོ་བྲང་དུ༔ གླགས་ལྟའི་གདོན་བགེགས་མི་གནས་པར༔ སོ་སོ་རང་རང་གནས་སུ་དེངས༔ ཅི་སྟེ་མི་འགྲོ་འཚེ་བྱེད་ན༔ མཚོན་ཆ་དྲག་པོ་ཐོག་ལྟར་འབེབས༔
མགོ་ལུས་ཚལ་པ་ཕྱེ་མར་གཏོང་༔ རྡུལ་དུ་བརླག་པར་གདོན་མི་ཟ༔ དེ་བས་མ་འདུག་གཞན་དུ་དེངས༔ ཨོྃ་ཤྲཱི་ཧེ་རུ་ཀ་ཧཱུྃ་ཧཱུྃ་གནོད་བྱེད་འབྱུང་པོ་མཱ་ར་ཡ་ཨུ་ཙ་ཏ་ཡ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། གཞུང་གི་མཚམས་གཅོད་པ་ནི། ཧཱུྃ༔
ང་ཉིད་ཡེ་ནས་དཔལ་ཆེན་ཧེ་རུ་ཀཿ མཁའ་ལྟར་ཁྱབ་པ་འོད་གསལ་རྡོ་རྗེའི་ཐུགས༔ ཡེ་ཤེས་ལྔ་རུ་ནམ་ཡང་འབྲལ་བརླག་མེད༔ རྣམ་རྟོག་རུ་ཏྲ་གཉིས་འཛིན་ཀ་ནས་དག༔ ཆོས་དབྱིངས་བརྡལ་ཁྱབ་བསྲུངས་མཚམས་མེད་པར་གསལ༔ ཨོཾ་ཧེ་རུ་ཀ་ཛྙཱ་ན་ཧཱུྃ་ཕཊ྄ཿ ང་བདག་རུ་ཏྲ་པྲ་ཝེ་ཤ་ཡ་ཕཊ྄ཿ ཨོཾ་དྷརྨ་ཛྙཱ་ན་བཛྲ་ཙཀྲ་སཏྭཾ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ།
སློབ་དཔོན་ཤར་ཕྱོགས་ཀྱི་སྒོ་དྲུང་དུ་བཞེངས་ལ། དེ་ནས་ཁྱེད་རང་རྣམས་ཀྱི་དཀྱིལ་འཁོར་གྱི་སྒོའི་ཕྱི་ནས་སྒོ་སྲུང་རྣམས་ལ་གནང་བ་ཞུ་བའི་མོས་པས་འདིའི་རྗེས་ཟློས་མཛོད། ཧོཿ སྒོ་བ་ཆེན་པོ་དགོངས་སུ་གསོལ༔ ཆེ་མཆོག་ཁྲག་འཐུང་དཀྱིལ་འཁོར་དུ༔ སྐལ་ལྡན་ལས་ཅན་འཇུག་ཕྱིར་དུ༔ རིག་པ་ཡེ་ཤེས་འཆར་སྒོ་ཕྱེས༔ དེ་ལྟར་གསོལ་བ་བཏབ་པ་ལ་དཀྱིལ་འཁོར་ཆེན་པོ་འདིར་ལས་ཅན་སྐལ་ལྡན་མ་གཏོགས་པ་སྐལ་མེད་རྣམས་ཀྱིས་བལྟ་བར་མི་རུང་བས་རིགས་དང་སྐལ་བ་འདྲི་བ་འདི་ལ་གསན་པར་ཁྱབ་པ་གདའ། ཧོཿ ངེད་རྣམས་འཇིགས་བྱེད་མ་རུངས་པ༔
སྐལ་མེད་འཇོམས་པའི་གཉེན་པོ་ཡིན༔ མ་དག་འཁོར་བའི་འཁྲུལ་རྒྱུན་གཅོད༔ ཁྱེད་རྣམས་དམ་ཚིག་ལྡན་ངེས་སམ༔ ཞེས་དྲིས་པའི་ལན་དུ་དེ་ལྟ་བུའི་སློབ་མ་སྣོད་ཀྱི་སྐྱོན་དང་ལྡན་པ་མ་ལགས་ཤིང་རིགས་དང་སྐལ་བར་ལྡན་པ་ཡིན་པས་ཐུགས་བརྩེ་བས་དགོངས་ནས་འཇུག་པར་གནང་བ་ཞུ་བ་འདིའི་རྗེས་ཟློས་མཛོད། ཧོཿ ངེད་རྣམས་སྐལ་ལྡན་དམ་ཚིག་ཅན༔ སྔོན་དབང་བཟང་ཞིང་ཕྱི་འཕྲོ་ལེགས༔ ཁྱེད་རྣམས་རྒྱུ་འབྲས་སྒོ་སྲུང་ཉིད༔ ཕྲ་ཞིབ་སྟོན་པས་སྒོ་ཕྱེས་འཚལ༔ ངེད་རྣམས་ཅི་བཞིན་དམ་ལ་གནས༔
ཞེས་ཞུས་པས་ཕྱོགས་ཀྱི་སྒོ་བ་རྣམས་ཀྱིས་དཀྱིལ་འཁོར་གྱི་སྒོ་བཞི་ཤག་གིས་ཕྱེས་པ་ལ་ནང་དུ་འཇུག་པའི་མོས་པ་མཛོད། ། ཅེས་པས་སྒོ་དབྱེ་ལ་ནང་དུ་སྤྲོ་བ་དང་བཅས་འཇུག་པ་ལ་ཕྱིར་འབྲང་གི་བགེགས་རྡོ་རྗེ་གིང་ཆེན་རྣམས་ཀྱིས་བསྐྲད་པའི་ལས་མཛད་པར་མོས་མཛོད། སྒོ་དྲུང་དུ་གིང་དཀར་ནག་གིས་རྡོ་ཐུན་ཐོགས་ཏེ། རྔམ་སྟབས་ཧ་ཧ་དགྱེས་པའི་གར་དང་བཅས་ཏེ་ཕྱིར་འབྲང་གི་འབྱུང་པོ་བསྐྲད། ཧོཿ དེ་ལྟར་དམ་ཚིག་བསྲུང་ལགས་ན༔ མ་རིག་ཉོན་མོངས་སྒོ་བཀག་སྟེ༔ རང་བྱུང་ཡེ་ཤེས་འཆར་སྒོ་དབྱེ༔ སྐལ་མེད་བདུད་དང་བར་ཆད་འདུལ༔ ཨོཾ་བཛྲ་ཀྲོ་ཏ་གིང་ཀ་ར་གྷྲྀ་ཝ་ཧཱུྃ་ཧཱུྃ་བྷྱོ་བྷྱོ༔
ལོག་འདྲེན་བདུད་དང་བར་ཆད་ངན་པ་མཱ་ར་ཡ་ཨུ་ཙ་ཏ་ཡ་ཕཊ྄ཿ ཅེས་ཐུན་གྱིས་བྲབས་ལ་རྒྱུད་མ་དག་པ་རྣམས་དག་པར་བྱས་ཤིང་དབང་གི་བྱ་བ་མ་རྫོགས་བར། ཕྱི་ནང་གི་ངོ་གསར་རམ་དམ་ཚིག་མ་བླང་བ་ལ་བསྐུར་དུ་མི་རུང༌། དེ་ནས་ནང་དུ་ཞུགས་ཏེ་གྲལ་དུ་འཁོད་ལ། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དྲུང་དུ་ཐལ་མོ་མེ་ཏོག་དང་བཅས་དཀྱིལ་འཁོར་གྱིམདུན་དུ་འཇུག་པའི་ཕྱིར་གནང་བ་ཞུ་བ་འདིའི་རྗེས་ཟློས་མཛོད༔ ཧོཿ རྡོ་རྗེ་སློབ་དཔོན་དགོངས་སུ་གསོལ༔ ཆེ་མཆོག་ཡེ་ཤེས་དཀྱིལ་འཁོར་དུ༔ སྐལ་ལྡན་ལས་ཅན་འཇུག་ཕྱིར་དུ༔ རྡོ་རྗེ་རྒྱལ་པོས་གནང་བ་སྩོལ༔
དེ་ལྟར་གསོལ་བ་བཏབ་པ་ལ་མཁྱེན་བརྩེ་ཡེ་ཤེས་ཆེན་པོས་བཀའ་ཡི་གནང་བ་སྦྱིན་པར་བྱ་བ་ཡིན་པས་སྙན་གཏོད་འཚལ༔ ཧོཿ འདི་ནི་ཆེ་མཆོག་རྡོ་རྗེའི་དབྱིངས༔ ཁྲག་འཐུང་གསང་བའི་ཕོ་བྲང་ཡིན༔ ཁྱེད་རྣམས་སྣོད་མཆོག་ལྡན་ལགས་ན༔ ཁས་ལོངས་བདག་གིས་དབང་མཆོག་སྦྱིན༔ ཞེས་གསུངས་པའི་ལན་དུ་སློབ་མ་རྣམས་ཀྱིས་འདིའི་རྗེས་ཟློས་མཛོད། ཀྱཻཿ མི་ཕྱེད་དབྱིངས་ཀྱི་དཀྱིལ་འཁོར་ལ༔ རིགས་ལྡན་རྣལ་འབྱོར་ཅིས་མི་དད༔
སྣོད་ལྡན་བདག་ལ་གནང་བ་སྩོལ༔ བླ་མེད་དམ་ཚིག་སྲོག་ལྟར་བསྲུང་༔ དེ་ནས་རྡོ་རྗེ་སློབ་དཔོན་གྱི་ཕྱག་ཏུ་རྡོ་རྗེ་ཐོགས་ལ་དབྱེ་རྒྱ་དང་བཅས། ཛ་ཧཱུྃ་བཾ་ཧོཿ པྲ་བེ་ཤ་ཡ་ཕཊ྄ཿ དཀྱིལ་འཁོར་གྱི་སྒོ་བཞི་ཤག་གིས་ཕྱེ་བར་མོས་མཛོད། ཧཱུྃ༔ ཕོ་བྲང་ཆེན་པོ་ཡེ་ཤེས་དབྱིངས༔ ཡང་དག་རྡོ་རྗེའི་དཀྱིལ་འཁོར་ཉིད༔ དེ་རིང་ཁྱེད་རྣམས་འཇུག་པའི་ཕྱིར༔
རྟེན་འབྲེལ་བརྡ་ཡི་སྒོ་དབྱེའོ༔ ཨོྃ་ཛྙཱ་ན་པྲ་བེ་ཤ་ཡ་ཕཊ྄ཿ ཡོལ་བ་བསལ། དེ་ནས་ཡེ་ཤེས་ལྔའི་དར་ཐག་རིང་པོའི་སྣེ་མོར་སློབ་མ་རྣམས་ཀྱིས་བཟུང་སྟེ་སློབ་དཔོན་གྱིས་ཡེ་ཤེས་ལྔའི་ལམ་ལ་ཁྲིད་དེ་ནང་དུ་ཞུགས་པའི་མོས་པ་མཛོད། དེ་ནས་རྡོ་རྗེ་སློབ་དཔོན་གྱིས་ཡེ་ཤེས་ལྔའི་དར་ཐག་བརྐྱངས་ཏེ༔ སློབ་མ་རྣམས་ཀྱིས་སྣེ་མོར་འཇུ་ཞིང་འཁྲིད༔ ཧཱུྃ༔ ང་ནི་ཆེ་མཆོག་ཧེ་རུ་ཀཿ ལྷུན་གྲུབ་ལྔ་ལྡན་དཀྱིལ་འཁོར་དུ༔ ལས་སད་སྨོན་ལམ་ལྡན་རྣམས་ཤོག༔
ཐེ་ཚོམ་ཅན་རྣམས་ཕྱིར་དེངས་ཤིག༔ ཅེས་རིག་པ་ཡེ་ཤེས་ཀྱི་ལམ་དུ་ཁྲིད་དེ་གྲལ་དུ་འཁོད༔ སྔོན་ཆད་གསང་བའི་དཀྱིལ་འཁོར་མ་མཐོང་བའི་བརྡར་དར་དམར་པོ་ཁ་ཚར་མ་ཉམས་པའི་གདོང་གཡོགས་རེ་བཅིངས་པའི་མོས་པ་མཛོད། ཙཀྵུ་བྷནྡྷ་མ་ན་ཝཱ་ར་ཧཱུྃ། སླད་ནས་དཀྱིལ་འཁོར་གྱི་ལྷ་ཚོགས་ཕྱག་སྟོང་དུ་མཇལ་མི་རུང་བས་ཕྱག་རྟེན་དུ་ཨུ་དུམ་ཝཱ་ར་ལ་སོགས་པ་མཆོག་གི་མེ་ཏོག་རྣམ་པ་ལྔའི་ཆུན་པོ་ཡང་ཞིང་མ་ཉམས་པ་རེ་ཐོགས་པར་མོས་ཤིག༔ ཨོྃ་པུཥྤེ་སིདྡྷི་ཧཱུྃ༔ ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་དམ་པའི་ཆོས་ཟབ་མོ་ཉམས་སུ་བླང་བར་བགྱིའོ། །
དེའང་ཐུན་མོང་ཐེག་པའི་ལམ་ལ་ཞུགས་ན་བསྐལ་པ་གྲངས་མེད་པ་གསུམ་ལ་སོགས་པའི་རྩོལ་སྒྲུབ་ཀྱི་ཡུན་ཏུ་འགོར་བས། དེའི་བར་དུ་མ་རྒན་རྣམས་སྡུག་བསྔལ་དོས་དྲག་པོས་མནར་བར་འདུག་པས། ད་རེས་ཚེ་གཅིག་གིས་ཟུང་འཇུག་རྡོ་རྗེ་འཆང་གི་གོ་འཕང་འཐོབ་པར་བྱ་བའི་ཕྱིར་འབྲས་བུ་རྡོ་རྗེ་ཐེག་པ་ལ་ཞུགས་པར་བྱའོ། ། དེའང་སྨིན་བྱེད་ཀྱི་དབང་ཟབ་མོ་སྔོན་དུ་མ་སོང་ན་མི་རུང་སྟེ། རྒྱུད་གསང་སྙིང་ལས། སློབ་དཔོན་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་ན། ། ཉན་ལ་སོགས་པར་བརྩོན་པ་ནི། ། འབྲས་བུ་མེད་ཅིང་བརླག་པར་འགྱུར། ཞེས་གསུངས་པས།
ཐོག་མར་སྨིན་བྱེད་ཀྱི་དབང་བསྐུར་ཞུས་ནས། ལམ་རིམ་གཉིས་ལ་སློབ་པར་བྱ་སྙམ་པའི་ཐོག་མར་བྱང་ཆུབ་མཆོག་ཏུ་ཐུགས་བསྐྱེད་པ་ཟབ་མོ་གསལ་བཏབ་སྟེ་གསན་འཚལ། དེའང་མདོ་རྒྱུད་བསྟན་བཅོས་དྲི་མ་མེད་པ་རྣམས་ནས་ཇི་སྐད་གསུངས་པ་བཞིན། སྣོད་ཀྱི་སྐྱོན་གསུམ་དྲི་མ་དྲུག་མི་འཛིན་པ་ལྔ་དང་བཅས་པ་སྤངས་ནས་ལེགས་པར་གསན་དགོས་ཏེ། དཀྱིལ་འཁོར་གྱི་ཆོ་ག་རྡོ་རྗེ་འབྱུང་བ་ལས། རྟོག་པ་ཐམས་ཅད་ལེགས་པར་བསྡུས་ནས་ནི། ། ཤིན་ཏུ་བསམ་པ་བཟང་དང་ལྡན་པས་ཉོན། ། བརྗེད་ངས་བློ་ལ་རྡོ་རྗེ་སེམས་དཔའ་སོགས། ། དུས་གསུམ་རྒྱལ་བ་རྣམས་ཀྱིས་བྱིན་མི་རློབས། ཞེས་གསུངས་པ་ཐུགས་ངེས་དང༌།
རང་ལ་ནད་པའི་འདུ་ཤེས། ཆོས་ལ་སྨན་གྱི་འདུ་ཤེས། དགེ་བའི་བཤེས་གཉེན་ལ་སྨན་པ་མཁས་པའི་འདུ་ཤེས། ཆོས་ཉམས་སུ་ལེན་པ་ནི། སྨན་བསྟེན་ན་ནད་ཉེ་བར་སེལ་བའི་འདུ་ཤེས་ཏེ་ཡང་དག་པའི་འདུ་ཤེས་བཞི་དང་ལྡན་པ། ཕ་རོལ་ཏུ་ཕྱིན་པ་དྲུག་དང་ལྡན་པའི་སྒོ་ནས། དགེ་བའི་བཤེས་གཉེན་དཀྱིལ་འཁོར་གྱི་བདག་པོ་དངོས་སུ་མོས་གུས་དད་པ་དང་ལྡན་པས། སྒོ་གསུམ་ལེགས་པར་བསྡམས་ཏེ་གཞན་དུ་མ་ཡེངས་པའི་སྒོ་ནས་གསན་འཚལ། དེ་ལ་གང་གསན་པར་བྱ་བའི་ཆོས་ཀྱི་རིམ་པ་ནི། ཐོག་མར་རང་རེ་རྣམས་ཡིད་བཞིན་གྱི་ནོར་བུ་ལག་ཏུ་ལོན་པའི་དཔེ་བརྒྱ་སྟོང་གིས་ཆར་ཡང་མི་ཕོད་པ།
ཤིན་ཏུ་རྙེད་པར་དཀའ་ལ་རྙེད་ན་དོན་ཆེན་པོ་དང་ལྡན་པ་དལ་འབྱོར་བཅོ་བརྒྱད་ལྡན་པའི་ལུས་རྟེན་བཟང་པོ་ཞིག་རྙེད་ཟིན་ཀྱང༌། དེ་ཁོ་ནས་མི་ཆོག་སྟེ་ཕྱི་མ་ཕན་པའི་ལྷ་ཆོས་ཤིག་བསྒྲུབ་དགོས། དེའང་འཕྲལ་དུ་མ་སྒྲུབ་ཚེ་ལར་སྙིགས་མའི་དུས་འདིར་འཚོ་རྐྱེན་ནི་དཀོན་ཞིང༌། འཆི་རྐྱེན་ནི་མང་བས། ནམ་འཆི་ཆ་མེད་འཆི་རྐྱེན་ངེས་མེད་ཡིན་པ་མ་ཚད་ཐ་ན་དེ་རིང་དང་སང་ཉིན་ཙམ་ཡང་མི་འཆི་བའི་ངེས་པ་མེད། འཆི་བའི་ཚེ་གཉེན་ཉེ་འབྲེལ་གྲོགས་དགའ་མཛའ་ཐོབ་གོ་ས་ནོར་ལོངས་སྤྱོད་སོགས་གང་ཡང་རྗེས་སུ་མི་འབྲང་སྟེ། ལས་དཀར་ནག་འབའ་ཞིག་རྗེས་སུ་འབྲང་བས་བདེ་སྡུག་གི་འབྲས་བུ་མི་བསླུ་བར་མྱོང་དགོས། དེའི་ཚེ་ད་ལྟ་དགེ་བ་མ་སྒྲུབ་པར་ཁྱེར་རྒྱུ་ནི་མེད། སྡིག་པ་མི་འདོད་ཀྱང་འདོར་དུ་ནི་མི་བཏུབ། དེ་བས་ད་ལྟ་ཉིད་ནས་བླང་དོར་ཕྱིན་ཅི་མ་ལོག་པ་ཞིག་སྒྲུབ་པ་གལ་ཆེ།
ལས་ཉོན་གཞན་དབང་གིས་འཁོར་བའི་གནས་རིས་མཐོ་དམན་གང་དུ་སྐྱེས་ཀྱང་སྡུག་བསྔལ་ལས་མ་འདས་ཤིང༌། དེས་ན་ཕ་མ་སེམས་ཅན་ཐམས་ཅད་འཁོར་བ་ལས་ཐར་བའི་ཐབས་རྣམ་གྲོལ་གཏན་གྱི་འདུན་མ་དམ་པའི་ལྷ་ཆོས་རྣམ་དག་ཅིག་སྒྲུབ་དགོས། དེའང་ལྷ་མིའི་སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད་གདོད་ནས་གཞི་དབྱིངས་འོག་མིན་སྟུག་པོ་བཀོད་པའི་ཞིང་ཁམས་རྒྱ་ཁྱོན་བློ་འདས་བཀོད་པ་ཕུན་སུམ་ཚོགས་པ་ཁྱབ་བརྡལ་གྱི་ཀློང་དུ། སྟོན་པ་རང་བྱུང་རིག་པའི་ངོ་བོ་ཆོས་ཉིད་བྱ་རྩོལ་ལས་འདས་པ་སངས་རྒྱས་ཐམས་ཅད་ཀྱི་སྤྱི་དཔལ་སྟོན་པ་མངོན་རྫོགས་རྒྱལ་པོ་ཀུན་བཟང་འོད་མི་འགྱུར་བ། རྡོ་རྗེ་འཆང་ཆེན་པོ་དེ་ཉིད་ཀྱི་ཡེ་ཤེས་ལྔའི་རང་རྩལ་ཆེན་པོས་དམ་པའི་ཆོས་ཀྱི་རང་སྒྲའམ་ངེས་པ་དོན་གྱི་ཆོས་འཁོར་འབའ་ཞིག་བསྐོར་བ། དེ་ཉིད་གདུལ་བྱའི་བློའི་རིམ་པ་དང་མཐུན་པའི་ཐེག་པ་སྣ་ཚོགས་སུ་གྱུར་ཏེ་སྡེ་སྣོད་དང་ཐེག་པའི་དབྱེ་སྒོ་བསམ་གྱིས་མི་ཁྱབ་པ་ཡོད་ཀྱང་མདོར་བསྡུས་ན་ཐེག་པ་ཆེ་ཆུང་གཉིས་སུ་འདུས། ཐེག་ཆེན་དེ་ལའང་རྒྱུ་མཚན་ཉིད་ཀྱི་ཐེག་པ་དང༌། འབྲས་བུ་གསང་སྔགས་རྡོ་རྗེའི་ཐེག་པ་གཉིས་ཏེ། གལ་པོ་ལས། མཚན་ཉིད་རྒྱུ་ཡི་ཐེག་པ་ཡིས། །
སེམས་ཅན་སངས་རྒྱས་རྒྱུ་རུ་ཤེས། ། འབྲས་བུ་སྔགས་ཀྱི་ཐེག་པ་ཡིས། ། སེམས་ཅན་སངས་རྒྱས་ཉིད་དུ་ཤེས། ། རྒྱུ་དང་འབྲས་བུ་གང་ཡིན་པ། ། ཕྱོགས་ཀྱིས་རབ་ཏུ་ཤེས་པར་བྱ། ཞེས་གསུངས་པ་ལྟར། སྤྱིར་བསྒྲུབ་བྱ་བྱང་ཆུབ་ཐོབ་པར་འདོད་པ་དོན་གཅིག་ཀྱང༌། སྒྲུབ་བྱེད་ཐབས་ཀྱི་སྒོ་ནས་ཁྱད་པར་ཆེ་སྟེ། ཚུལ་གསུམ་སྒྲོན་མེ་ལས། དོན་གཅིག་ནའང་མ་རྨོངས་དང༌། །
ཐབས་མང་དཀའ་བ་མེད་པ་ཡི། ། དབང་པོ་རྣོན་པོས་རྐྱེན་བྱས་ཏེ། ། སྔགས་ཀྱི་ཐེག་པ་ཁྱད་པར་འཕགས། ཞེས་གསུངས་པས་སྔ་མ་ལས་ཁྱད་འཕགས་ཀྱི་ཆོས་དུ་མ་དང་ལྡན་པའི་གསང་སྔགས་རྡོ་རྗེ་ཐེག་པ་ཡིན། དེ་ལའང་རྒྱ་གར་འཕགས་ཡུལ་དུ་དེ་ལྟའི་དབྱེ་བ་མེད་མོད། བྱང་ཕྱོགས་ཀཻ་ལ་ཤའི་ཡུལ་ལྗོངས་སུ་འགྱུར་སྔ་ཕྱི་ལ་བརྟེན་ནས་སྔགས་གསར་རྙིང་གཉིས་སུ་བཏགས་པ་ལས། འདི་ནི་ཕྱི་འགྱུར་རྡོ་རྗེ་ཐེག་པ་གསར་མ་ལས། ཁྱད་ཆོས་དྲུག་ལྡན་གྱིས་ཁྱད་པར་དུ་འཕགས་པའི་སྔ་འགྱུར་རྙིང་མ་ཡིན། དེ་ལའང༌། རིང་བརྒྱུད་བཀའ་མ་ཉེ་བརྒྱུད་གཏེར་མ།
ཟབ་མོ་དག་སྣང་གི་ཆོས་སྡེ་གསུམ་ཡོད་པ་ལས། སྐབས་སུ་བབ་པར་རྩོད་ལྡན་དུས་ཀྱི་གདུལ་བྱ་འདུལ་བའི་ཕྲིན་ལས་རླབས་ཆེ་བ་བཀའ་བབ་ལུང་བསྟན་སྨོན་ལམ་དབང་བསྐུར་ཤོག་སེར་ཚིག་བརྒྱུད་དེ། བརྒྱུད་པའི་བཀའ་སྲོལ་དྲུག་གམ་བརྒྱུད་པ་དགུ་ལྡན་གྱིས་ཁྱད་པར་དུ་བྱས་པའི་ཟབ་མོ་གཏེར་མ་ཡིན། དེ་ལའང་སྤྲུལ་པའི་གཏེར་སྟོན་བརྒྱ་རྩ་སོགས་བྱོན་པར་མཛད་པ་ལས། འདི་ནི་གུ་རུའི་ཐུགས་སྲས་སྙིང་གི་བུ་དགུ་ཞེས་འཕགས་ཡུལ་གྱི་གྲུབ་ཆེན་རིག་འཛིན་བརྒྱད་དང་ཐ་མི་དད་པར་སྒྲུབ་སྡེ་བརྒྱད་ཀྱི་བཀའ་བབ་བུ་དགུའི་ནང་ཚན། འཇམ་དཔལ་སྐུའི་བཀའ་བབ་དང༌། ཁྱད་པར་དུ་མདོ་སྒྱུ་སེམས་གསུམ་གྱི་བསྟན་པའི་ཤིང་རྟ་ཆེན་པོ། གངས་ལྗོངས་སྔགས་འཆང་ཕུར་ཐོགས་ཡོངས་ཀྱི་རྒྱལ་པོ་གནུབས་ཆེན་སངས་རྒྱས་ཡེ་ཤེས་ཞེས་མཚན་ཉི་ཟླ་ལྟར་གསལ་ཞིང༌། གྲུབ་གཉིས་རྒྱ་མཚོའི་ཕ་མཐར་སོན་པ། གྲུབ་པའི་རྟགས་དང་རྫུ་འཕྲུལ་གྱིས་ནམ་མཁའི་དབྱིངས་སུ་འཕུར་ཞིང་ཉི་ཟླ་གདན་དུ་བཏིང་བ་དང༌།
བྲག་ལ་ཕུར་པ་འདེབས་པ། སྡིགས་མཛུབ་གཏད་པ་ཙམ་གྱིས་སྲ་མཁྲེགས་བྲག་གི་རི་བོའང་རྡུལ་ཕྲན་དུ་བཤིག་ནུས་པ་སོགས། མདོར་ན་བདུད་རྗེ་གླང་དར་མའང་རྗེ་འདིའི་ནུས་མཐུས་ཟིལ་གྱིས་མནན་པས་མདོ་སྒྱུ་སེམས་གསུམ་གྱི་བསྟན་པ་གོས་དཀར་ལྕང་ལོའི་སྡེ་དང་བཅས་པར་གླགས་བལྟ་བར་མ་ནུས་པས་མཚོན་བསྟན་པ་འཛིན་སྲུང་སྤེལ་བའི་བཀའ་དྲིན་ཆེ་ཞིང༌། སྐུ་ཚེའང་མངའ་བདག་ཁྲི་སྲོང་ནས་རྗེ་དཔལ་འཁོར་བཙན་གྱི་བར་མི་ལོ་སུམ་བརྒྱ་མ་ཟིན་ཙམ་དུ་བཞུགས་པས་མཚོན། ནུས་པའི་མཐུ། རྣམ་བཞིའི་ལས། འཆི་མེད་ཀྱི་ཚེ་སོགས་ཐུན་མོང་གི་གྲུབ་པ་དང༌། ཐུན་མིན་སྐུ་ཚེ་དེ་ཉྀད་ལ་ཐེག་མཆོག་སྙིང་པོའི་ལམ་མཐར་སོན་ཅིང༌། མཐར་སྐུ་མི་སྣང་བར་འོད་ལུས་སུ་གཤེགས་པ་དེ་ཉིད་ཀྱི་ཡེ་ཤེས་སྒྱུ་མའི་རོལ་གར་སྤྲུལ་པའི་གཏེར་ཆེན་གཙུག་ལག་དཔལ་དགེ ། དུམ་རྒྱ་ཞང་ཁྲོམ།
དྲི་མེད་ཀུན་དགའ་སོགས་གཏེར་སྟོན་རྐྱང་པ་བདུན་དང་གཞན་དུ་མ་བྱོན་ཚུལ་ཡང༌། གཏེར་ལུང་རྡོ་རྗེའི་ཚིག་རྐང་དུ། གནུབས་ཆེན་ཁྱོད་འདི་ནས་སྐྱེ་བ་བཅུ་བདུན་པའི་མཚམས་སུ་མིང་གནམ་ལྕགས་ལས་གྲུབ་པ་མ་ངེས་པ་རླུང་ལྟར་རྒྱུ་བ་ཞིག་འབྱུང་ངོ་ཞེས་དང༌། ཨོ་རྒྱན་གླིང་པའི་གཏེར་ལུང་ལས། དེ་ཉིད་མི་གནས་མྱ་ངན་འདས་འོག་ཏུ༔ ཆོས་ལོག་ཁྲིམས་རལ་དམ་ཉམས་ལུང་པ་གང་༔ ལྷ་མིའི་གནས་སུ་གཏམ་ངན་གྲགས་པས་ཁྱབ༔ ཤ་འུག་སྟག་སྒོར་སྦས་པའི་གཏེར་ཁ་འདི༔ མི་བཞག་འདོན་པའི་རྟགས་དེར་བསྟན་ནས་བྱུང་༔ ཨོ་རྒྱན་གཏེར་བདག་གླིང་པ་ཞེས་བྱ་འབྱུང་༔
ཞེས་དང༌། གཏེར་ཆེན་སངས་རྒྱས་གླིང་པའི་དགོངས་འདུས་ལུང་བསྟན་བཀའ་རྒྱ་མ་ལས། གནུབས་ཀྱི་བན་དེ་སངས་རྒྱས་ཡེ་ཤེས་ཁྱོད༔ མ་འོངས་དུས་མཐར་ལ་སྟོད་ཡེ་ཤེས་མཆོག༔ སྔགས་འཆང་སྦས་ཚུལ་ནུས་པའི་རྩལ་ཤུགས་ཅན༔ རྫུ་འཕྲུལ་སྟོབས་ཀྱིས་སངས་རྒྱས་བསྟན་པ་འཛིན༔ ཞེས་དང༌། རང་གཏེར་ལས། སེམས་ཅན་སྐྱབས་མེད་དབུལ་ཕོངས་ཨ་ཙ་མ༔ གང་ཕྱིར་པད་འབྱུང་ང་ཡི་སྨོན་ལམ་གྱིས༔
གནུབས་ཀྱི་ལོ་ཙཱ་བུདྡྷ་ཛྙཱ་ན་འདིས༔ སྐྱེ་བ་དུ་མར་སེམས་ཅན་འགྲོ་དོན་བྱེད༔ ལན་གཅིག་མདོ་ཁམས་ཡུལ་གྱི་སྟོད་དག་ལ༔ པདྨ་གཏེར་བདག་གླིང་ཞེས་ཡོངས་གྲགས་ནས༔ བོད་འབངས་སྐྱོབ་པའི་གཏེར་ཁ་དཔག་མེད་འབྱིན༔ མ་འོངས་དེ་དུས་ཟབ་ཆོས་འདི་འབྱུང་སྟེ༔ འབྲེལ་ཚད་བྱང་ཆུབ་ཐོབ་པར་ལུང་ཡང་བསྟན༔ ཞེས་གསུངས་པ་བཞིན། ཆོས་རྗེ་གླིང་པ་བདེ་བའི་རྡོ་རྗེ། རྭ་སྟོན་སྟོབས་ལྡན་རྡོ་རྗེ།
ཨོ་རྒྱན་རོག་རྗེ་གླིང་པ། རིག་འཛིན་འཇིགས་མེད་གླིང་པ་སོགས་ཚད་མའི་གཏེར་ཆེན་དུ་མས་གཙུག་ཏུ་བཀུར་ཞིང༌། ཟབ་ཆོས་ཀྱི་བདུད་རྩི་བཞེས་པ་སོགས་པདྨའི་རྒྱལ་ཚབ་སྤྲུལ་པའི་གཏེར་ཆེན་དུ། སུས་ཀྱང་བསྙོན་མེད་དུ་གྲུབ་པར་མ་ཟད་མཐུ་ནུས་ཡོན་ཏན་འགྲན་ཟླ་དང་བྲལ་བ། དེ་ཉིད་ཀྱིས་ངོ་མཚར་སྒྱུ་འཕྲུལ་བསམ་གྱིས་མི་ཁྱབ་པའི་སྒོ་ནས་གཏེར་གནས་སུམ་ཅུ་རྩ་དགུ་ལས། ཟབ་གཏེར་བདུན་ཅུ་དོན་ལྔའི་བགོ་སྐལ་ཐོབ་པའི་ནང་ཚན་བཀའ་དགོངས་ཕུར་གསུམ་སོགས། རྩ་གསུམ་སྒྲུབ་སྐོར་མང་དུ་བཞུགས་པ་ལས། འདི་ནི་ཟབ་པ་རྩ་བའི་ཆོས་སྡེ་ཡི་དམ་སྒྲུབ་སྡེ་བཀའ་བརྒྱད་ཅེས་རྒྱུད་སྡེ་དང་སྒྲུབ་སྡེ་ཐམས་ཅད་ཀྱི་རྩ་བར་གྱུར་པ་ཡིན་ལ། རང་གཞུང་ལས། ཨེ་མཿ
ཁོ་བོ་བདག་འདྲ་པདྨ་འབྱུང་གནས་ངས༔ ཕྱི་རབས་རྗེས་འཇུག་སྐལ་ལྡན་རྗེས་འབྲང་དང་༔ སྨོན་ལམ་ལས་ཅན་ཆོས་བདག་བུ་ཡི་དོན༔ བཀའ་བརྒྱད་ཡང་སྙིང་གསང་བ་ཟིལ་གནོན་བཞག༔ དབང་གི་རྒྱལ་མོ་ཡེ་ཤེས་མཚོ་རྒྱལ་མ༔ སངས་རྒྱས་ཡེ་ཤེས་རྗེ་འབངས་གྲོགས་ལྔ་རྣམས༔ ཟབ་གཏེར་བརྡ་དང་རྒྱ་རྟགས་རི་མོ་དང་༔ གཏེར་གྱི་སྒྲོམ་བུ་འདི་ཉིད་སྦས་པའི་ཡུལ༔ འདོན་དང་སྤེལ་བའི་ས་རྟགས་དུས་དང་སྐབས༔ ལོ་ཟླ་རྟེན་འབྲེལ་ལ་སོགས་བསྟན་པ་ནི༔
མི་བརྗེད་ཟུངས་ལ་སྙིང་གི་དཀྱིལ་དུ་ཆོངས༔ ཁ་བྱང་ལུང་བྱང་གཏེར་བྱང་ཡང་བྱང་བཞི༔ སྙན་བརྒྱུད་བཀའ་གཏད་ལུང་བསྟན་ཟབ་རྒྱའི་སྐོར༔ ཁོ་བོའི་བཀའ་ལྟར་འཛིན་འཆང་སྤེལ་བར་གྱིས༔ འོ་མའི་རྒྱ་མཚོའི་ཆོས་དཀའ་མང་ལགས་ཀྱང་༔ སྙིང་ཐིག་ཟབ་མོ་འདི་འདྲ་སྦས་པ་མེད༔ རྒྱུད་སྡེ་ལུང་གི་བཤད་པ་མང་ལགས་ཀྱང་༔ ཁ་ཚང་དོན་འདུས་འདི་འདྲ་སྦས་པ་མེད༔ རྩ་བའི་སྒྲུབ་ཐབས་རྒྱ་ཆེར་སྦས་ལགས་ཀྱང་༔ ཕྱི་ནང་གསང་གསུམ་གཅིག་དྲིལ་འདི་འདྲ་མེད༔
ཅེས་གསུངས་པ་བཞིན། འོག་མིན་གྱི་གནས་སུ་ཀུན་ཏུ་བཟང་པོ་དཔལ་ཧེ་རུ་ཀས་ཡོངས་སུ་དག་པའི། འཁོར་རྣམས་ལ་རྡོ་རྗེའི་ཚིག་ཏུ་གསུངས་པ་རྣམས་སྡུད་པ་པོ་རྡོ་རྗེ་ཆོས་ལ་སོགས་པས་བསྡུས་ཤིང༌། རྫུ་འཕྲུལ་གྱི་ཡི་གེར་སྣང་བ་རིན་པོ་ཆེའི་སྒྲོམ་དུ་བཅུག་སྟེ། མཆོད་རྟེན་ཆེན་པོ་བདེ་བྱེད་བརྩེགས་པར་མཁའ་འགྲོ་མ་ལས་ཀྱི་དབང་མོས་གཙོས། མཁའ་འགྲོ་རྒྱ་མཚོའི་ཚོགས་དང་བཅས་པ་ལ་གཉེར་དུ་གཏད་པར་མཛད་པ་དང༌། གང་གི་ཚེ་དུར་ཁྲོད་རོ་གླིང་བསིལ་བའི་ཚལ་ཞེས། འཇིགས་སུ་རུང་བའི་གནས་སུ་གྲུབ་པའི་རིག་འཛིན་ཆེན་པོ་བརྒྱད་དགོངས་པ་ལ་བཞུགས་པའི་ཚེ། ཡེ་ཤེས་ཀྱི་མཁའ་འགྲོ་མས་དངུལ་སྒྲོམ། ལྕགས་སྒྲོམ།
ཟངས་སྒྲོམ། གཡུ་སྒྲོམ། བསྭེ་སྒྲོམ། མཆོང་སྒྲོམ། གཟི་སྒྲོམ། རིན་ཆེན་སྣ་ལྔའི་སྒྲོམ་བུ་སོགས་སོ་སོར་གཏད་ཅིང་བཀའ་བབ་པ་དང༌། དེ་རྣམས་ཀྱིས་སློབ་དཔོན་ཆེན་པོ་སངས་རྒྱས་གཉིས་པར་གཏད་ཅིང་དབང་བསྐུར་བས་སྒྲུབ་སྡེ་ཡོངས་རྫོགས་ཀྱི་བཀའ་བབ། རིག་འཛིན་ཆེན་པོ་དེ་ཉིད་ཀྱིས་བསམ་ཡས་མཆིམས་ཕུ་བྲག་དམར་ཀེའུ་ཚང་དུ་ཐུགས་སྲས་སྙིང་གི་བུ་དགུ་ལ། སྒྲུབ་པ་བཀའ་བརྒྱད་ཀྱི་དཀྱིལ་འཁོར་དུ་དབང་བསྐུར་ཞིང་སོ་སོའི་མེ་ཏོག་རིགས་ཀྱི་ལྷ། ཚོམ་བུ་དགུར་བབས་པའི་ལྷ་སོ་སོའི་གྲུབ་པ་བརྙེས་ཤིང༌།
དེ་རྣམས་ལ་གསང་བའི་རྒྱུད་ལུང་མན་ངག་མང་དུ་བྱུང་བའི་སྙིང་བཅུད་དུ་དྲིལ་བ། བཀའ་བརྒྱད་རྣམ་གསུམ་སོགས་སྤྲུལ་པའི་གཏེར་ཆེན་དུ་མའི། ཟབ་གཏེར་སོ་སོའི་བགོ་སྐལ་དུ་བབས་པ་མཐའ་ཡས་པ་བྱུང་བའི་ནང་ཚན། འདི་ནི་ཨོ་རྒྱན་རྩ་གསུམ་གླིང་པས་གུ་རུའི་གནས་ཆེན་སྦས་ཡུལ་པདྨ་བཀོད་བལ་ཕུ་ཡར་འབྲོག་མཚོ་འཁོར་རྦ་རླབས་དྲག་ཏུ་འཕྱོ་བའི་ཀློང་ནས། རབ་བྱུང་བཅུ་གཉིས་པའི་ཀུན་ལྡན་ཞེས་ལྕགས་བྱི་ལོའི་ཧོར་ཟླ་བཅུ་པའི་ཉེར་ལྔའི་ཉིན་རྫུ་འཕྲུལ་གྱི་བཀོད་པ་དུ་མ་དང་བཅས། བཀའ་བརྒྱད་གསང་བ་ཟིལ་གནོན་གྱི་ཆོས་སྐོར་གྱི་གཏེར་སྒྲོམ་མཐོང་བ་དོན་ལྡན། རྒྱུ་བྲམ་ཟེ་སྙིང་པོའི་དབུ་ཀླད་ལས་གྲུབ་པ་རིན་པོ་ཆེ་རུ་བྱའི་མདོག་ཅན་སྒོ་གསུམ་དང་ལྡན་པ། སྒོ་དང་པོ་ལ་རྫོགས་ཆེན་བླ་མེད་སྙིང་པོ་དང་ཞི་ཁྲོ་ན་རཀ་དོང་སྤྲུགས་ཕྱི་རྒྱུད་ཐེག་པ་རིམ་དགུ་དང་བཅས་པ་བཞུགས། སྒོ་བར་པ་ལ་བཀའ་བརྒྱད་ཡོངས་རྫོགས་རྒྱུད་ལུང་མན་ངག་དང་བཅས་པ། སྒོ་འོག་མ་ལ་དྲེགས་པ་སྲོག་ཐིག་ནག་པོའི་མན་ངག་ལག་ལེན་དང་བཅས་པ།
འདི་གཅིག་པུ་གླེགས་བམ་ས་བཅུའི་གྲངས་ལྡན་དང་སྐུ་ཚབ་པདྨ་མཐོང་གྲོལ། དམ་རྫས་ཁྲོ་འདུས་རིལ་བུ། ཨ་ཐཾ་མ་བསྒོམས་སངས་རྒྱས། གུ་རུའི་ཕྱག་མཚན་རྡོ་རྗེ་རྩེ་དགུ། ལས་ཕུར་བདུད་དཔུང་ཟིལ་གནོན། མཁན་སློབ་ཆོས་རྒྱལ་གསུམ་གྱི་ན་བཟའ་གོས་བེར་མཚོ་རྒྱལ་གྱི་དབུ་སྐྲ་སོགས་ཁྲོམ་གཏེར་དུ་གདན་དྲངས་པ། བཀའ་བརྒྱད་ཆེན་མོ་གསང་བ་ཟིལ་གནོན་ཞེས་བྱིན་རླབས་ཀྱི་ཚན་ཁ་མ་ཉམས་ཤིང༌། དམ་སེལ་གྱི་གཡའ་དྲིས་མ་གོས་པར་མ་དང་མཁའ་འགྲོའི་ཁ་རླངས་ཐུལ་ལེ་བ། འདི་ཉིད་ཀྱི་སྨིན་བྱེད་དབང་བསྐུར་བསྒྲུབ་པའི་སྐབས་སུ་བབ་པ་ཡིན། དེ་ལའང་སློབ་མ་ལྷག་པར་གནས་པ་དང༌།
དབང་བསྐུར་བའི་དངོས་གཞི་གཉིས་སུ་ཡོད་པ་ལས། སྟ་གོན་གྱི་ཆོས་རྣམས་གྲུབ་ལ་དངོས་གཞིའི་དབང་བསྐུར་བའི་སྐབས་སུ་བབ་པ་ཡིན་ལ། བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་བཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པ་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ལྷག་པའི་ལྷའི་རྣམ་པར་བཞུགས་པ་ལ་མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
ཀྱཻཿ བདེ་གཤེགས་གཙོ་བོ་བླ་མ་རྗེ༔ དེང་འདིར་བཀའ་བརྒྱད་དཀྱིལ་འཁོར་དུ༔ བདག་ཅག་སྐལ་ལྡན་འཇུག་པའི་ཕྱིར༔ རྡོ་རྗེ་རྒྱལ་པོས་གནང་བ་སྩོལ༔ དེ་ལྟར་གསོལ་བ་བཏབ་ནས་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པས་མཁྱེན་བརྩེའི་སྒོ་ཕྱེས་ནས་བཀའ་ཡིས་གནང་བ་སྦྱིན་པ་འདི་ལ་གསན་པར་ཁྱབ་པ་གདའ། ཧོཿ སྐལ་ལྡན་དམ་གཙང་རིགས་ཀྱི་སྲས༔ སྣོད་ཀྱི་དམ་པ་མཆོག་རྣམས་ཉོན༔ དེང་འདིར་བཀའ་བརྒྱད་དཀྱིལ་འཁོར་དུ༔
སྨིན་ཕྱིར་བདག་གིས་དབང་མཆོག་སྦྱིན༔ དེ་ནས་རྒྱུད་དག་པའི་སླད་དུ། མདུན་གྱི་ནམ་མཁར་བླ་མ་དང་དཀྱིལ་འཁོར་གྱི་ལྷ་ཚོགས་ཐ་མི་དད་པར། ཕྱོགས་བཅུའི་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར་འདི་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ན་མོ༔ ཀ་དག་ཀུན་གཞི་སངས་རྒྱས་འོད་མི་འགྱུར༔ མ་འགགས་ཚོགས་དྲུག་ཅིར་སྣང་ཆོས་ཀྱི་མཛོད༔ ཡེངས་མེད་རྩེ་གཅིག་དགེ་འདུན་འདུས་པའི་ཚོགས༔ སྐྱབས་ཡུལ་རང་བྱུང་དེ་བཞིན་སྐྱབས་སུ་གསོལ༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱའོ་སྙམ་པས་སྨོན་འཇུག་བྱང་ཆུབ་ཏུ་ཐུགས་བསྐྱེད་པ་འདིའི་རྗེས་ཟློས་མཛོད།
ཧོཿ འཁོར་འདས་བྲལ་བ་སྣོད་བཅུད་དག་པའི་ཞིང་༔ ཀུན་གཞི་མ་བཅོས་ཡེ་ནས་སེམས་བསྐྱེད་བྲལ༔ བློ་འདས་སེམས་ཅན་བདག་གཞན་གཉིས་སུ་མེད༔ དེ་དོན་རིག་པའི་ཀུན་ནས་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང༌། ཡེ་ཤེས་ཀྱི་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས། རྒྱལ་བ་སྲས་དང་བཅས་པའི་སྤྱན་སྔར་ཡན་ལག་བདུན་པ་ཚུལ་བཞིན་དུ་བྱ་བའི་འདུན་པས་འདིའི་རྗེས་ཟློས་ལྷན་ཅིག་ཏུ་མཛོད། ཧོཿ
ཆོས་དབྱིངས་ལྷུན་གྲུབ་དག་པའི་ཞིང་༔ ཀུན་བཟང་བླ་མ་གཤེགས་སུ་གསོལ༔ རྟོག་མེད་ཤེས་པའི་གདན་ལ་བཞུགས༔ ཡེ་གྲོལ་ཁྱོད་ལ་དོན་ཕྱག་འཚལ༔ འགགས་མེད་ཤར་གྲོལ་དབང་པོས་མཆོད༔ ཟང་ཐལ་ཀུན་རིག་ཁྱོད་ལ་བསྟོད༔ དགག་སྒྲུབ་གཉིས་འཛིན་མཐོལ་ལོ་བཤགས༔ ཁྲེགས་ཆོད་ལྟ་བའི་ཆོས་འཁོར་བསྐོར༔ ལྷུན་གྲུབ་བདེ་སྟོང་དགེ་བ་བསྔོ༔ སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ་ནང་བྱང་སེམས་ཀྱི་བསླབ་པ།
གསང་བ་གསང་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་མཛོད། བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི།
དམ་ཚིག་བདུད་རྩིའི་ཆུ་ཐོགས་ལ། ཧཱུྃ༔ འདི་ཉིད་འདའ་དཀའ་རྡོ་རྗེའི་ཆུ༔
དམ་ཚིག་གཉན་གྱིས་སྡོམ་པ་སྲུངས༔ ཉམས་ན་ན་རཀ་དམྱལ་བར་ལྟུང་༔ ཚུལ་བཞིན་ལྡན་ན་དངོས་གྲུབ་ཐོབ༔ ཁྱེད་རྣམས་ཀྱིས་ཀྱང་དོན་དེ་ལས་མི་འདའ་བར་བགྱིའོ་སྙམ་པས་བྲོ་བོར་བ་དང་བཅས་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཁཾ་ཨི་དནྟེ་ན་ར་ཀན༔ དམ་ཚིག་བསྲུངས་ན་ཆུ་འདི་ཡེ་ཤེས་སེམས་དཔར་གྱུར་ཏེ་དངོས་གྲུབ་མཐའ་དག་སྩོལ་ལ། ཉམས་ན་ཡཀྴ་སྲིན་པོར་གྱུར་ནས་འདི་ཕྱི་ཀུན་ཏུ་དུཿཁ་མི་ཟད་པར་ཉམས་སུ་མྱོང་བ་ཡིན་པས་དེ་དོན་ཤེས་པར་གྱིས་ཤིག ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ལས་བུམ་གྱིས་བསང་སྦྱངས་ལ།
ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་སོ༔ ཨོཾ་སྭ་བྷཱ་ཝ་ཤུདྡྷོ྅་ཧཾ༔ བདག་གཞན་སྣོད་བཅུད་དང་བཅས་པ་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་ཁྱེད་རང་རྣམས་གང་དུ་གནས་པའི་གོ་སར་སྣོད་བཅུད་ཐམས་ཅད་མ་བཅོས་ལྷུན་གྱིས་གྲུབ་པ་ཨེའི་རང་བཞིན་ཅན༔ འབྱུང་ལྔ་བརྩེགས་ཐབས་སུ་སྤེལ་བའི་ཕོ་བྲང་ཆེན་པོ་དགུ་དང་ལྡན་པའི་དབུས་སུ༔ ཉི་ཟླ་པདྨ་བམ་དང་ལྷ་ཀླུ་བྱོལ་སོང་གཙོ་བརྒྱད་བསྣོལ་བའི་གདན་ལ་ཁྱེད་རང་རྣམས་སྐད་ཅིག་གིས་ཆེ་མཆོག་ཧེ་རུ་ཀ་ཆེན་པོ༔ སྐུ་མདོག་སྨུག་ནག༔ དབུ་ཉི་ཤུ་རྩ་གཅིག་ཁྲོ་ཞིང་ཕྱག་བཞི་བཅུ་ཞེ་གཉིས་ཀྱིས་རྡོ་རྗེ་དང་བྷནྡྷ་བསྣམས་པ༔ རྡོ་རྗེ་རིན་པོ་ཆེའི་སྒྲོ་གཤོག་བརྒྱངས་ཤིང་དུར་ཁྲོད་ཀྱི་དཔལ་ཆས་རྫོགས་ལ་ཞབས་བཅོ་བརྒྱད་བརྐྱང་བསྐུམ་གྱིས་འགྱིང་བ༔
དེའི་པང་དུ་ཁྲོ་མོ་གནམ་ཞལ་དབྱིངས་ཕྱུག་མ་སྐུ་མདོག་མཐིང་ནག་ཞལ་དགུ་ཁྲོ་ལ་ཕྱག་བཅོ་བརྒྱད་ཀྱིས་གྲི་ཐོད་འཛིན་པས་ཡབ་ཀྱི་མགུལ་ནས་འཁྱུད་པ༔ དུར་ཁྲོད་དཔལ་ཆས་རྫོགས་ལ་ཞབས་བརྒྱད་བརྐྱང་བསྐུམ་ཡབ་ཀྱི་སྐེད་ནས་འཁྲིལ་ཞིང་༔ ཡབ་ཡུམ་མེ་རི་དམར་ནག་འཁྲིགས་པའི་ཀློང་དུ་ཐུགས་ཡིག་འབྲུ་ས་བོན་སྔགས་དང་བཅས་པའི་སྤྱི་བོར་རྡོར་སེམས་ཀུན་བཟང་ཁྱུང་དང་བཅས་ཏེ་ཞི་ཁྲོའི་ལྷ་ཚོགས་གསལ་བའོ། ། ཤར་དུ་པད་ཉི་རུ་ཏྲའི་གདན་ལ་ཡང་དག་ཧེ་རུ་ཀ་མཐིང་ནག་གིས་ཡུམ་ཀྲོ་ཏི་ཤྭ་རཱི་མར་འཁྲིལ་ཞིང་ཐུགས་ཀྱི་ལྷ་ཚོགས་དང་བཅས་པའོ༔ ལྷོ་རུ་ཆུ་གླང་པད་ཉིའི་གདན་ལ་འཇམ་དཔལ་གཤིན་རྗེ་སེར་ནག་གིས་ཡུམ་བྷེ་ཏ་ལིར་འཁྲིལ་ཞིང་སྐུའི་ལྷ་ཚོགས་དང་བཅས་པའོ༔ ནུབ་ཏུ་ཀླུ་དབང་པད་ཉིའི་གདན་ལ་དབང་ཆེན་རྟ་མགྲིན་དམར་པོས་ཡུམ་པདྨ་གཟི་ལྡན་མར་འཁྲིལ་ཞིང་གསུང་གི་ལྷ་ཚོགས་དང་བཅས་པའོ༔ བྱང་ཏུ་གནོད་སྦྱིན་དང་པད་ཉིའི་གདན་ལ་ཕྲིན་ལས་རྡོ་རྗེ་གཞོན་ནུ་སྐུ་མདོག་མཐིང་ནག་གིས་ཡུམ་འཁོར་ལོ་རྒྱས་འདེབས་མར་འཁྲིལ་ཞིང་ཕྲིན་ལས་ཀྱི་ལྷ་ཚོགས་དང་བཅས་པའོ༔ ཤར་ལྷོར་པད་ཉི་ཟླ་གདན་ལ་བླ་མེད་ཧེ་རུ་ཀ་ལྗང་ནག་གིས་ཡུམ་ཉིད་ཞི་ཀུན་བཟང་མར་འཁྲིལ་ཞིང་ཡོན་ཏན་གྱི་ལྷ་ཚོགས་དང་བཅས་པ་གསལ་བའོ༔ ལྷོ་ནུབ་ཏུ་རུ་ཏྲ་པད་ཉིའི་གདན་ལ་དྲག་པོ་དམར་ནག་མེ་ཕྲེང་ཅན་གྱིས་ཡུམ་རྡོ་རྗེ་བདུད་འདུལ་མར་འཁྲིལ་ཞིང་བླ་མ་རིག་འཛིན་གྱི་ལྷ་ཚོགས་གསལ་བའོ༔ ནུབ་བྱང་དུ་དམ་སྲི་དང་པད་ཉིའི་གདན་ལ་དྲེགས་པ་སྟོབས་ལྡན་ཁམས་ནག་གིས་ཡུམ་སྲིད་གསུམ་སྤྱི་འདུལ་མར་འཁྲིལ་ཞིང་གཉིས་མེད་ཀྱི་ལྷ་ཚོགས་དང་བཅས་པའོ༔
བྱང་ཤར་དུ་རུ་ཏྲའི་བམ་གྱི་གདན་ལ་དམོད་པ་ཁྲག་འཐུང་ནག་པོས་ཡུམ་འབྱུང་ལྔའི་ཁྲོ་མོར་འཁྲིལ་ཞིང་དྲག་སྔགས་རྦད་པའི་ལྷ་ཚོགས་དང་བཅས་པའོ༔ དེ་རྣམས་ཁྲོ་ཤིང་གཏུམ་པ་དུར་ཁྲོད་ཀྱི་ཆས་བརྒྱད་རྫོགས་ཤིང་ཕྱག་ན་མཚོན་ཆ་སྣ་ཚོགས་འཛིན་ཏེ་སྐུ་ལ་བསྐལ་པའི་མེ་རབ་ཏུ་འབར་བའི་ཀློང་དུ་གསལ་བའོ༔ གཞན་ཡང་ཕྱི་ནང་གསང་བའི་ལྷ་ཚོགས་རྣམས་ནམ་མཁའ་ས་གཞི་བར་སྣང་ཐམས་ཅད་རྡུལ་འཁྲིགས་པ་ལྟར་གསལ་ཐོབ། དེ་ལྟར་དུ་གསལ་བའི་སྤྱི་བོར་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་པདྨ་དམར་པོ་ཨཱཿས་མཚན་པ། ཐུགས་ཀར་རྡོ་རྗེ་སྔོན་པོ་ཧཱུྃ་གིས་མཚན་པ་དེ་ལས་འོད་ཟེར་དཔག་ཏུ་མེད་པ་འཕྲོས་ཏེ། སློབ་དཔོན་གྱི་ཐུགས་ཀར་ཕོག་པས་ཐུགས་དམ་གྱི་རྒྱུད་བསྐུལ། སློབ་དཔོན་གྱི་ཐུགས་ཀ་ནས་ཀྱང་འོད་ཟེར་བསམ་གྱིས་མི་ཁྱབ་པ་འཕྲོས། འོག་མིན་ཆོས་ཀྱི་དབྱིངས་དང༌། གསང་ཆེན་རོལ་པའི་དུར་ཁྲོད་ཆེན་པོ་ནས།
ཡི་དམ་སྒྲུབ་པ་བཀའ་བརྒྱད་བདུན་བརྒྱ་ཉེར་ལྔའི་ལྷ་ཚོགས་མ་ལུས་པ་ནམ་མཁའ་ནས་སྤྲིན་ཆེན་རླུང་གིས་བསྐྱོད་པ་ལྟ་བུ། བར་སྣང་ནས་ཁ་ཆར་དང་བུ་ཡུག་འཚུབས་པ་ལྟ་བུ། ས་གཞི་ནས་དཔྱིད་རླངས་དྲག་ཏུ་ཕྱུར་བ་ལྟ་བུར་སྣང་སྲིད་ཐམས་ཅད་ཡོམ་ཡོམ་ཤིག་ཤིག་ཏུ་གཡོ་ཞིང༌། དུས་མཐའི་རླུང་དང་འབིགས་པའི་འབྲུག་སྒྲ་གནམ་ལྕགས་ཀྱི་ཐོག་རྒོད་ཚྭ་ཚྭ་ཁོལ་བའི་ཤུགས་དྲག་དང་བཅས་བྱོན་ཏེ། ཁྱེད་རང་རྣམས་ལྷར་གསལ་བར་རྒྱ་མཚོ་ལ་ཁ་བ་བབས་པ་བཞིན་སིབ་སིབ་ཐིམ་པའི་མོས་པ་མཛོད། ། ཅེས་བརྡ་སྦྱར་ལ་བྱིན་དབབ་ཀྱི་རྫས་བསྲེགས་ཤིང་རོལ་མོའི་སྒྲ་དང་བཅས་པས། སྤྱན་འདྲེན་པ་ནི༔ ཧཱུྃ༔ མ་བཅོས་ལྷུན་གྲུབ་ཀ་དག་ཕོ་བྲང་ནས༔ ཁྱབ་བརྡལ་རོལ་པ་ཆེ་མཆོག་ཞི་ཁྲོའི་ལྷ༔
ཞི་རྒྱས་དབང་དྲག་དཀྱིལ་འཁོར་རྒྱ་མཚོ་རྣམས༔ དབྱིངས་ནས་སྐུར་བཞེངས་གནས་འདིར་གཤེགས་སུ་གསོལ༔ ཧཱུྃ༔ བླ་མ་ཡི་དམ་མཁའ་འགྲོ་དང་༔ ཆེ་མཆོག་འདུས་པའི་ཚོམ་བུ་དགུ༔ དཀྱིལ་འཁོར་འཁོར་ལོའི་མངའ་བདག་རྣམས༔ གནས་འདིར་བྱིན་ཆེན་མྱུར་དུ་ཕོབ༔ དབང་ཆེན་རིགས་ཀྱི་དབང་བསྐུར་ལ༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་ཤྲཱི་ཧེ་རུ་ཀ་ཀྲོ་ཏི་ཤྭ་རི་སཏྭཾ་ས་མ་ཡ་ཨ་བེ་ཤ་ཡ་ཨ་ཨཱཿ
སཏྭཾ་བྷ་ཡ་རཱ་རཱ་རཱ་རཱ༔ ཙ་ལ་ཡ་ཙ་ལ་ཡ་ཧྲིཾ་ཧྲིཾ་ཕཻཾ་ཕཻཾ་ཨ་ཛྷཻཾ༔ ཛྙཱ་ན་ཨ་བེ་ཤ་ཡ་ཨཱཿ དེ་ལྟར་དམ་ཚིག་སྤྲུལ་སྐུའི་ལྷ་དང་ཡེ་ཤེས་ལོངས་སྐུའི་ལྷ་ཚོགས་དབྱིངས་རིག་ཟབ་གསལ་གྱི་ཆོས་སྐུར་དབྱེར་མེད་དུ་གྱུར་པ་དེ་ཉིད་བརྟན་པར་བྱ་ཕྱིར། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རང་བཞིན་སྣ་ཚོགས་རྡོ་རྗེས་རྒྱས་གདབ་པའི་མོས་པ་མཛོད། ཨོཾ་ཡེ་ཤེས་པ་བརྟན་པར་གྱུར་ཅིག་ཏིཥྛ་བཛྲ༔ ཞེས་གནས་ལྔར་རྒྱ་གྲམ་བྱ། མེ་ཏོག་འདོར་བར་ཚོམ་བུའི་དཀྱིལ་འཁོར་འདུ་བྱ་སྟེ། སྔར་བྱིན་པའི་མེ་ཏོག་དེ་ཉིད་ཁྱེད་རང་དང་ཚེ་རབས་སྔོན་ནས་འབྲེལ་བའི། རིགས་ཀྱི་ལྷ་གང་ཡིན་པ་ལ་ཕོག་པར་ཤོག་ཅིག་སྙམ་པས་འདིའི་རྗེས་ཟློས་དང་བཅས་དཀྱིལ་འཁོར་གྱི་དབུས་སུ་འདོར་བར་ཞུ།
ཀྱཻཿ བདག་གིས་ཚེ་རབས་འདི་བར་དུ༔ སྔོན་ནས་བསྒྲུབས་པའི་དཀྱིལ་འཁོར་དང་༔ དེང་འདིར་སྨོན་ལམ་ལྡན་པ་ཡི༔ ཡི་དམ་ལྷ་དང་བདག་སྤྲོད་ཅིག༔ ཨོཾ་བཛྲ་པུཥྤེ་པྲ་ཏི་ཙ་ཧོཿ ཞེས་མེ་ཏོག་དོར་བས་གང་དུ་བབས་པའི་རིགས་མཐུན་གསང་མཚན་གྱི་མིང་འདོགས་པར་བྱའོ༔ ཧོཿ ཁྱོད་མ་འོངས་པར་སངས་རྒྱས་ལྟ་བ་མི་ཤིགས་པ་རྡོ་རྗེའི་སྙིང་པོ་ཞེས་བྱ་བར་འཚང་རྒྱ༔ བླ་མས༔
ཁྱེད་ཀྱི་མིང་ཅི་ཡིན་གསུང་རྩར༔ སློབ་མས༔ ལྟ་བ་མི་ཤིགས་པ༔ རྡོ་རྗེ་སྙིང་པོ་ཞེས་བྱ་བ་ལགས་སོ༔ ཤར་དུ་བབས་ན་ཞི་བའི་ལྷ་ནས་མིང་གདགས༔ ལྷོར་རྒྱས་པའི་ལྷ་ནས་མིང་གདགས༔ ནུབ་ཏུ་དབང་གི་ལྷ་ནས་མིང་གདགས༔ བྱང་དུ་དྲག་པོའི་ལྷ་ནས་མིང་གདགས༔ དེ་ནས་ཕུར་པ་ལག་ཏུ་གཏད་དེ༔ ཧཱུྃ༔
དམ་ཚིག་དབང་པོ་བརྟེན་པའི་ཕྱིར༔ གསང་བ་བླ་མེད་ཕུར་པ་འཆང་༔ དེང་ནས་སྒྲུབ་པ་སྲོག་ལྟར་བརྩོན༔ དམ་མེད་རྣམས་ལ་རེག་མི་བྱ༔ ཨོཾ་བཛྲ་ས་མ་ཡ་ཏིཥྛ་ནན་ཀཱི་ལ་ཡ་ཧཱུྃ༔ དེ་ནས་སློབ་མ་རྣམས་ཀྱིས་མིག་དབྱེ་བའི་ཆེད་དུ་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ ཉོན་མོངས་ནད་སེལ་ཡེ་ཤེས་སྨན༔ མ་རིག་བཅོམ་པའི་ཤེས་རབ་སྤྱན༔ ཟང་ཐལ་རྡོ་རྗེ་སློབ་དཔོན་གྱིས༔
བདག་གི་རབ་རིབ་མུན་སེལ་སྩོལ༔ སློབ་དཔོན་གྱི་ཐུགས་ཀ་ནས་ཡེ་ཤེས་འོད་ཟེར་གསེར་གྱི་ཐུར་མ་ལྟར་འཕྲོས་ཏེ་ཁྱེད་རང་རྣམས་ཀྱི་མ་རིག་པའི་སྒྲིབ་གཡོགས་མིག་དར་དང་ལྷན་ཅིག་ཏུ་བསལ་བར་མོས་ཤིག ། སློབ་དཔོན་གྱིས་གསེར་ཐུར་ཐོགས་ལ༔ ཧོཿ ང་ནི་ལྟ་བའི་ཡེ་ཤེས་རྒྱལ༔ སྒྲིབ་གཡོགས་འཁྲུལ་བའི་དབྱིངས་དང་བྲལ༔ རིག་པ་ཆོས་དབྱིངས་ཐུར་མ་ཡིས༔ ཁྱོད་ཀྱི་མ་རིག་ལིང་ཏོག་བསལ༔ ཨོཾ་བཛྲ་དྷརྨ་ཙཀྵུ་པྲ་ཝེ་ཤ་ཡ་ཕཊ྄ཿ དེ་ནས་རིམ་བཞིན་མིག་དར་རྣམས་བསལ༔
རྡོ་རྗེ་སློབ་མ་རྣམས་ཀྱིས་གསང་བའི་དཀྱིལ་འཁོར་ཆེན་པོ་སྔོན་ཆད་བདག་གིས་མ་མཐོང་བའི་མཐོང་བ་བསྟན་པ་དང་དོན་ངོ་སྤྲོད་པར་མཛད་དུ་གསོལ་ཞེས་གསོལ་བ་འདེབས་པར་མོས་ལ་འདིའི་རྗེས་ཟློས་མཛོད། ཀྱཻཿ གསང་སྔགས་དཀྱིལ་འཁོར་རླབས་པོ་ཆེ༔ ངོ་མཚར་ཆེ་ཞིང་སྤྲོ་བ་བསྐྱེད༔ ངེད་རྣམས་མ་དག་རྨོངས་པའི་ཁྱུར༔ འདི་དོན་དཀྱིལ་འཁོར་ངོ་སྤྲོད་སྩོལ༔ ཞེས་ཞུས་པའི་ལན་དུ། སློབ་དཔོན་གྱིས། དེ་ལྟར་གློ་བུར་གྱི་སྒྲིབ་པ་བསལ་ནས་རྣམ་དག་ཡེ་ཤེས་ཀྱི་མིག་ཐོབ་པས། བླ་མེད་ཡང་དག་ཡེ་ཤེས་རོལ་པ་སྒྱུ་འཕྲུལ་དྲྭ་བའི་དཀྱིལ་འཁོར་རྟེན་དང་བརྟེན་པར་བཅས་པ་མངོན་སུམ་དུ་མཐོང་བའི་མོས་པ་མཛོད།
ཀྱཻཿ ཁྱེད་རྣམས་སྐལ་ལྡན་ལས་འཕྲོ་ཅན༔ དེང་འདིར་བླ་མེད་དཀྱིལ་འཁོར་བསྟན༔ ཟབ་པའི་མན་ངག་འདི་འདྲ་དཀོན༔ ཡང་དག་ངོ་མཚར་ཆེ་འདི་ཟུངས༔ ཨོྃ་དྷརྨ་གུ་ཧྱ་བཛྲ་ཙཀྲ་སཏྭཾ༔ སློབ་མས༔ ཧོཿ བླ་མ་སངས་རྒྱས་ཉིད་མཆོག་འདོད༔ དམ་ཆོས་ཡེ་ཤེས་ལྔ་རུ་མྱོང་༔
དམ་ཚིག་སྙིང་གི་ཁྲག་ལྟར་བསྲུང་༔ སྐྱོན་སྤང་དག་སྣང་ལ་གནས་སོ༔ བླ་མས༔ ཧོཿ ཁྱེད་རྣམས་སྣོད་ལྡན་རིགས་ཀྱི་སྲས༔ སྐལ་ལྡན་ལས་འཕྲོ་སད་པའི་བུ༔ བླ་མེད་གསང་བའི་དལ་དུ་འཇུག༔ དཀྱིལ་འཁོར་དབང་རྫོགས་སྨིན་པར་བསྐུར༔ ཨོཾ་མ་ཧཱ་རསྨི་བྷ་ཝ་སཏྭཾ༔ དེ་ནས་སློབ་མ་བདེ་ཆེན་གྱི་ལམ་ལ་འཁྲིད་པ་ནི༔
སློབ་དཔོན་གྱིས་ཕྱག་ཤིང་ཐོགས་ལ། ཧོཿ བླ་མེད་གསང་བའི་དཀྱིལ་འཁོར་འདི༔ སྙིང་པོ་ཡེ་ཤེས་དགུ་དང་ལྡན༔ རྣམ་དག་བློ་ཡིས་བཅོས་པ་ཡིན༔ ཡེ་ནས་རང་བྱུང་ངོ་སྤྲོད་བྱ༔ ཨོཾ་སྭ་བྷཱ་ཝ་དྷརྨ་ཧཾ༔ ཧོཿ འདུས་པའི་འཁོར་སྐལ་ལྡན་རྣམས་ལེགས་པར་ཉོན་ཅིག༔ དཀྱིལ་འཁོར་དབྱིངས་ནས་གྲུབ་པ་ནི༔
ཆོས་སྐུ་སྐྱེ་བ་མེད་པའི་བརྡ༔ རླུང་རྡོ་རྗེ་རྒྱ་གྲམ་སོགས་འབྱུང་བ་ལྔ་ལས་གྲུབ་པ་ནི༔ གཞི་ཡེ་ནས་སྣོད་བཅུད་གྱི་དཀྱིལ་འཁོར་ཡིན་པའི་བརྡ༔ རྒྱུ་རྐྱེན་སྟོང་པའི་ཧཱུྃ་དང་བྷྲཱུྃ་ལས་གྲུབ་པ་ནི༔ དབྱིངས་རིག་གཉིས་སུ་མེད་པའི་བརྡ༔ རིན་པོ་ཆེ་སྣ་ཚོགས་ལས་གྲུབ་པའི་ཟླ་གམ་དམར་པོ་སྒོ་གཅིག་ནི༔ ཀུན་གྱི་འཆར་སྒོ་རིག་པ་གཅིག་པའི་བརྡ༔ ཕྱི་ནང་མི་སྒྲིབ་ཅིང་བཀྲ་ཤིས་རྟགས་བརྒྱད་དང་རྒྱལ་སྲིད་སྣ་བདུན་གྱིས་སྤྲས་པ་ནི༔ ཆོས་ཀུན་ཟང་ཐལ་ལ་ལམ་བདུན་མི་རྟོག་པ་བརྒྱད་དང་ལྡན་པའི་བརྡ༔ ནང་རིམ་ཆོས་འཁོར་ཉི་ཟླའི་འོད་ཀྱི་གོང་བུ་དང་རྒྱན་དར་སྣ་ཚོགས་འཕྱང་བ་ནི༔
ས་བཅུ་གསུམ་རང་ལ་རྫོགས་ཏེ་ཙིཏྟ་ཤའི་སྒྲོན་མེའི་དཀྱིལ་ནས་རྒྱངས་ཞག་ཆུའི་འོད་ཟེར་སྣང་བ་དཀར་དམར་ལ་རིག་དང་མ་རིག་པ་སྣ་ཚོགས་བློ་འདས་སུ་འཆར་བའི་བརྡ༔ དེའི་དབུས་སུ་པདྨ་དམར་པོ་འདབ་མ་སྟོང་ལྡན་ཡོད་པ་ནི༔ ཀུན་གཞི་སྐྱོན་གྱིས་མ་གོས་པའི་བརྡ༔ དེའི་ཕྱི་རོལ་དུ་འདབ་མ་བཞི་དང་བརྒྱད་ཡོད་པ་ནི༔ ལམ་བཞིའི་ཤེས་པ་བརྒྱད་དག་པའི་བརྡ༔ དབུས་སུ་གནམ་ལྕགས་རྡོ་རྗེ་རྩེ་དགུ་ཧཱུྃ་སྒྲ་དང་ལྡན་པ་ནི༔ དཔལ་ཆེན་ཆེ་མཆོག་ཁྲོ་རྒྱལ་རང་བྱུང་རིག་པའི་དབྱིངས་ལ་ལྷུན་གྲུབ་ཏུ་ཤར་བའི་བརྡ༔ ཡེ་ཤེས་ལྔའི་ཚོམ་བུ་དང་ལྡན་པ་ནི༔ ས་བརྒྱད་ཀྱི་རྟོགས་པ་མངོན་དུ་གྱུར་པའི་བརྡ༔ གྲུ་བཞི་སྒོ་བཞི་དང་ལྡན་པ་ནི༔
ཕྲིན་ལས་རྣམ་བཞི་དང་ཚད་མེད་བཞི་མཚོན་པའི་བརྡ༔ རྩིག་པ་རྣམ་པ་ལྔར་བྷནྡྷའི་ཁ་བད་དང་ལྡན་པ་ནི༔ ཡེ་ཤེས་ལྔའི་རང་བཞིན་ལས་མ་འགགས་པའི་ཆོ་འཕྲུལ་འགྱེད་པའི་བརྡ༔ ཁྲོ་ཆུའི་གཟེར་གྱིས་བསྡམས་ཤིང་རྨང་ཕ་ལམ་ལས་གྲུབ་པ་ནི༔ ཆོས་སྐུ་རྟོག་མེད་ཀྱི་གཟེར་ལ་འགྱུར་ལྡོག་མེད་པའི་བརྡ༔ ལྷ་བརྒྱད་ཀླུ་བརྒྱད་ཀྱི་ཀ་གདུང་དང་ལྡན་པ་ནི༔ རྣམ་ཤེས་ཚོགས་བརྒྱད་དག་ནས་མི་རྟོག་པའི་རིག་པ་བརྒྱད་ལྡན་པའི་བརྡ༔ རྒྱུ་སྐར་གྱི་དྲལ་ལྕམ་བཏབ་ཅིང་ཞིང་ལྤགས་ཀྱི་ཐོག་ཕུབ་པ་ནི༔ རྩ་ཁམས་ཐིག་ལེ་གྲངས་མེད་གནས་ཤིང་བེམ་ཤུན་གྱི་རྒྱན་དང་ལྡན་པའི་བརྡ༔ ཉི་ཟླའི་ཀ་ཞུ་གཡུ་འབྲུག་གིས་བརྒྱན་པ་ནི༔
ཨ་ཧཾ་ཐབས་ཤེས་ཁ་སྦྱོར་དུ་རླུང་འབྱིན་འཇུག་གི་རང་སྒྲ་དང་ལྡན་པའི་བརྡ༔ ཆུ་སྲིན་གྱི་ཀ་གདན་བྱས་ཤིང་ནང་རཀྟའི་ཞམ་ཆུ་དང་མེ་རི་འབར་བ་ནི༔ ཡེ་ནས་རླུང་སྒྲ་གཅན་གྱིས་རྣམ་ཤེས་བཟུང་ནས་གཏོང་དུ་མེད་ཅིང་ཕུང་པོ་ལྷའི་ཕོ་བྲང་དུ་སྟོད་ཆུ་དང་སྨད་མེའི་རང་བཞིན་ལས་གྲུབ་པའི་བརྡ༔ མི་ལྤགས་ཀྱི་བླ་བྲེ་དོན་སྙིང་ལྔའི་འཕན་འཕྱང་བ་ནི༔ རྣམ་ཤེས་ཆགས་པའི་རྟེན་ཉིང་ལག་བརྒྱད་ཡིན་པའི་བརྡ༔ རིན་ཆེན་ཕ་གུ་རུས་པའི་རྒྱན་དང་ལྡན་པ་ནི༔ རང་སེམས་ཡེ་ནས་འདོད་རྒུར་འབྱུང་ཞིང་ཚོགས་དྲུག་མ་འགགས་པའི་བརྡ༔ དྲྭ་བ་མུན་ནག་ལ་མེ་འབར་ཞིང་སྒྲ་སྒྲོགས་པ་ནི༔ ཡེ་ཤེས་ལྔ་ལ་གཞི་མ་རིག་པའི་དྲི་མ་བྲལ་ཏེ་འཁྲུལ་རྟོག་ཆོས་ཉིད་དུ་གྲོལ་ཞིང་གྲགས་སྟོང་གི་བརྡ༔ རྒྱུ་མ་དང་བརྒྱུས་པའི་དྲིལ་བུ་རྔ་ཡབ་འཕན་རྩེ་གསུམ་པས་བརྒྱན་པ་ནི༔
ཤེས་རིག་མ་འགགས་པའི་རང་རྩལ་སྐུ་གསུམ་འདུ་འབྲལ་མེད་པའི་བརྡ༔ མིའི་དྲྭ་བ་མཁལ་མཆིན་ཕོ་རྡོ་བརྐྱངས་ཤིང་གཡེར་ཁའི་སྒྲ་སྒྲོགས་པ་ནི༔ འཁོར་འདས་ཀུན་གྱི་སྒྲ་ཐམས་ཅད་ཚིག་གི་བརྡ་ལ་བརྟེན་དགོས་པའི་བརྡ༔ རླུང་རས་མི་ལྤགས་སྟག་ལྤགས་སྦྲུལ་སོགས་འཕྱང་བ་ནི༔ ཡེ་ཤེས་ལྔའི་རང་རྩལ་གྱིས་ཉོན་མོངས་པ་སྣ་ཚོགས་གཡེར་བའི་བརྡ༔ མདའ་ཡབ་དཀར་པོ་ཤེལ་དང་རྒྱང་གྲགས་བྱི་རུ་གཡུ་སོགས་རིན་པོ་ཆེའི་མཆོད་རྟེན་དང་ལྡན་པ་ནི༔ དབྱིངས་མ་བཅོས་ལྷུན་གྲུབ་འབྱུང་བ་རིན་པོ་ཆེའི་མཆོད་རྟེན་ཡིན་པའི་བརྡ༔ ཕྱོགས་བཞིའི་ཀ་བ་གཤིན་རྗེ་དང་གདུང་མ་ཕྱོགས་སྐྱོང་ཁྲོ་བོ་ཁྲོ་མོའི་ཞུ་ལ་ཀེང་རུས་ཀྱི་ཀ་རྒྱན་ཀླུའི་གདན་བྱས་པ་ནི༔ དབྱིངས་ཀྱི་དཀྱིལ་འཁོར་རང་བྱུང་ཁྲོ་བོའི་ཕོ་བྲང་ལོག་ལྟ་ཅན་གྱིས་མི་མཐོང་བའི་བརྡ༔ ཞིང་སྐྱོང་ཕོ་མོ་འཕྲོ་ཞིང་ཕྱོགས་བཞིའི་ཀ་རྒྱན་སེངྒེ་འབྲུག་ཆུ་སྲིན་སྟག་ལས་བྱས་པ་ནི༔
ཆེ་མཆོག་དཀྱིལ་འཁོར་གྱི་ཕྱི་རོལ་དུ་ཤ་ཟ་འགྱུ་བས་དམ་མེད་རྣམས་བགྲོད་དུ་མི་བཏུབ་པའི་བརྡ༔ རྟ་བབས་བཞིར་མ་མོ་ཀེའུ་རི་མ་འཕྲོ་ཞིང་ཀློང་དགུར་ཁང་བཟང་དགུ་དང་ལྡན་པ་ལས་མ་མོ་ཀེའུ་རི་འགྱུ་བ་ནི༔ ཚད་མེད་པའི་ངོ་བོར་བདག་འཛིན་བྲལ་ཞིང་སྒོ་དགུ་རྣམས་ཀྱི་འགྱུ་ལམ་མ་བཀག་པས་རང་ཤར་དུ་གྲོལ་བའི་བརྡ༔ ཆོས་འཁོར་བཅུ་གཉིས་ལ་ཁྲོ་བོ་ཁྲོ་མོའི་རང་སྒྲ་དང་ལྡན་ཞིང་ཟ་རམ་ཨཱ་ལི་ཀཱ་ལིའི་སྒྲ་སྒྲོགས་པ་ནི༔ སྣང་སྲིད་ཆོས་ཉིད་ཀྱི་རང་སྒྲར་ཕྱི་ནང་དང་བྲལ་བའི་བརྡ༔ ཉི་ཟླ་ནོར་བུའི་ཕྱི་རོལ་དུ་ལྷའི་ཁྱེའུས་གར་བསྒྱུར་བ་ནི༔ རང་བྱུང་གི་རིག་པ་སྣ་ཚོགས་འཆར་བའི་བརྡ༔ རི་དྭགས་རྨ་བྱ་ཁྱུང་དང་མི་གཅེར་བུར་གནས་པ་ནི༔ འཁོར་འདས་གཞི་གཅིག་ལ་ལམ་སྣ་ཚོགས་འཆར་ཏེ་ངོས་བཟུང་སྟོང་ཞིང་བྲལ་བའི་བརྡ༔ གཞལ་ཡས་ཀྱི་སྟེང་ཐམས་ཅད་དུ་རྒྱལ་མཚན་སྣ་ཚོགས་ཕྱར་བ་ནི༔
དཔལ་གྱི་ཕོ་བྲང་མཚན་ཉིད་སྟོང་དང་ལྡན་པའི་བརྡ༔ ཀེང་རུས་ཀྱིས་གར་བསྒྱུར་བ་ནི༔ ཆོས་སྐུ་མཚན་མའི་གཟུགས་དང་བྲལ་བའི་བརྡ༔ ཕོ་བྲང་གི་ཕྱི་རོལ་དུ་པདྨའི་ཕྲེང་བས་བསྐོར་བ་ནི༔ ཡེ་ནས་སྣོད་ཐམས་ཅད་ཀུན་ཏུ་བཟང་མོའི་བྷ་ག་ཡངས་པའི་ཀློང་ཡིན་པའི་བརྡ༔ དུར་ཁྲོད་བརྒྱད་ཀྱིས་བསྐོར་བ་ནི༔ རྣམ་ཤེས་ཚོགས་བརྒྱད་རང་བྱུང་དུ་གྲོལ་བའི་བརྡ༔ ཟླ་ཕྱེད་རྡོ་རྗེའི་ཕྲེང་བས་བསྐོར་བ་ནི༔ རྡོ་རྗེའི་ཀློང་ལ་འཁོར་འདས་མེད་པའི་བརྡ༔ མཚོན་དང་མེ་རིའི་གུར་ཁང་ལྡན་པ་ནི༔
དཀྱིལ་འཁོར་བསྲུངས་མཚམས་མེད་པར་མི་ཤིགས་པའི་གུར་དང་ལྡན་པའི་བརྡ༔ གཏེར་བུམ་ཆེན་པོ་བརྒྱད་དང་ལྡན་པ་ནི༔ རང་བྱུང་ཡེ་ཤེས་ཀྱི་གཏེར་རྙེད་ནས་འཁོར་འདས་ཀུན་ལ་རེ་དོགས་དང་བྲལ་བའི་བརྡ༔ དཀྱིལ་འཁོར་ཕྱི་ནང་གསུམ་དང་ལྡན་པ་ནི༔ གཞི་ལམ་འབྲས་བུ་གསུམ་ཐིག་ལེ་གཅིག་ལ་རྫོགས་པའི་བརྡ༔ དེའི་དབུས་སུ་ཆེ་མཆོག་ཧེ་རུ་ཀ་སྨུག་ནག་ཏུ་བཞུགས་པ་ནི༔ གཞི་ཆོས་ཀྱི་དབྱིངས་ལ་འགྱུར་བ་མེད་པའི་བརྡ༔ དབུ་ཉི་ཤུ་རྩ་གཅིག་ནི༔ བྱང་སེམས་ཐིག་ལེ་ཉི་ཤུ་རྩ་གཅིག་གི་མཚོན་པའི་བརྡ༔ སྤྱན་མིག་དྲུག་ཅུ་རྩ་གསུམ་འཁྱིལ་བ་ནི༔
གསང་བའི་མཁའ་འགྲོ་དྲུག་ཅུ་རྩ་བཞིར་མཚོན་པའི་བརྡ༔ སྨ་ར་སྨིན་མ་ལ་མེ་འབར་ཞིང་ཤངས་ནས་རླུང་གཡོ་བ་ནི༔ མ་རིག་པའི་དྲི་མ་བསྲེགས་ཤིང་ཉོན་མོངས་པའི་བགེགས་གཏོར་བའི་བརྡ༔ དབུ་སྐྲ་སྟེང་གི་ཕྱོགས་ལ་གཟེངས་ཤིང་ཁྱུང་དང་ཐོད་སྐམ་གྱིས་བརྒྱན་པ་ནི༔ དབྱིངས་ཟང་ཐལ་ལ་དུག་ལྔའི་སྒྲིབ་གཡོགས་དང་བྲལ་བའི་བརྡ༔ དར་ནག་གི་ཅོད་པན་དང་སྦྲུལ་རིགས་ལྔས་བརྒྱན་པ་ནི༔ ཕུང་པོ་ལྔ་མ་སྤངས་ཤིང་གནས་སུ་དག་པའི་བརྡ༔ ཕྱག་གཡས་ཉི་ཤུས་གནམ་ལྕགས་ཀྱི་རྡོ་རྗེ་གསོར་ཐབས་སུ་གདེང་བ་ནི༔ ཕོ་རྒྱུད་ཁྲོ་བོའི་དཀྱིལ་འཁོར་གཅིག་ཏུ་རྫོགས་པའི་བརྡ༔ གཡོན་པ་ཉི་ཤུས་དུང་དམར་རཀྟ་བསྣམས་པ་ནི༔
མོ་རྒྱུད་ཀུན་གྱི་སྙིང་པོ་གཅིག་ཏུ་འདུས་པའི་བརྡ༔ རྩ་ཕྱག་གིས་གྲི་ཐོད་ཐུགས་ཀར་བསྣོལ་བ་ནི༔ ཐབས་དང་ཤེས་རབ་འདུ་འབྲལ་མེད་པའི་བརྡ༔ རྡོ་རྗེ་དང་རིན་པོ་ཆེའི་སྒྲོ་གཤོག་བརྒྱངས་པ་ནི༔ ཆོས་སྐུའི་རྩལ་ལས་ལོངས་སྐུ་མ་འགགས་པར་འགྱུ་བ་སྟོན་པའི་བརྡ༔ དུར་ཁྲོད་ཆས་བརྒྱད་དང་དཔལ་གྱི་ཆས་བཅུ་གཉིས་དང་ལྡན་པ་ནི༔ ཚོགས་བརྒྱད་གནས་སུ་དག་སྟེ་སྐྱེ་འཆི་བཅུ་གཉིས་རང་སར་དག་པའི་བརྡ༔ ཞབས་བཅོ་བརྒྱད་དོར་ཐབས་སུ་བགྲད་ཅིང་བྱོལ་སོང་གཙོ་བརྒྱད་མནན་པ་ནི༔ ས་ལམ་བཅོ་བརྒྱད་རྫོགས་ཏེ་འབྲས་བུ་ཀུན་གཞིའི་ཀློང་དུ་གྱུར་པའི་བརྡ༔ བསྐལ་པའི་མེ་རི་འབར་བའི་དབུས་སུ་བཞུགས་པ་ནི༔
ཡེ་ནས་མ་རིག་པའི་དྲི་མ་དང་བྲལ་བའི་བརྡ༔ ཡུམ་གནམ་ཞལ་གཙོ་མོ་པང་དུ་འཁྱུད་པ་ནི༔ གདོད་ནས་དབྱིངས་བདེ་སྟོང་འགྱུར་བ་མེད་པའི་བརྡ༔ ཞལ་དགུ་དང་ལྡན་པ་ནི༔ ཐེག་པ་རིམ་དགུ་ཡེ་ནས་རྫོགས་པའི་བརྡ༔ སྤྱན་རྩ་བདུན་ཤིན་ཏུ་བགྲད་པ་ནི༔ གསལ་བའི་ལམ་མཆོག་རྩ་བདུན་སྐུ་ལ་རྫོགས་པའི་བརྡ༔ རལ་པ་རྡོ་རྗེ་དང་ཐོད་སྐམ་སྦྲུལ་རིགས་ལྔ་དང་དར་གྱི་ཅོད་པན་འཕུར་བ་ནི༔ སྐུ་ལྔ་ཟང་ཐལ་ཡེ་ནས་རྫོགས་པའི་བརྡ༔ ཉི་ཟླ་ནོར་བུས་སྙན་ལ་བརྒྱན་པ་ནི༔
གསལ་སྟོང་ཟུང་དུ་འཇུག་པའི་བརྡ༔ གཡས་དགུས་གྲི་གུག་དང་གཡོན་དགུས་དུང་ཁྲག་སྟོབ་པ་ནི༔ དུག་ལྔ་མ་སྤངས་དབྱིངས་སུ་དག་སྟེ་དབྱིངས་རིག་འདུ་འབྲལ་མེད་པའི་བརྡ༔ རུས་རྒྱན་དུར་ཁྲོད་ཀྱི་ཆས་དང་ལྡན་ཞིང་གཟིག་ཤམ་དཀྲིས་པ་ནི༔ འཁོར་འདས་སྣང་སྲིད་གཅིག་ཏུ་སྟོན་པའི་བརྡ༔ ཞབས་བརྒྱད་བརྐྱང་བསྐུམ་བདེ་སྟོང་འཁྲིལ་བ་ནི༔ ཕྱི་ནང་རྟེན་འབྲེལ་དོན་དང་ལྡན་པའི་བརྡ༔ ཡབ་ཡུམ་གྱི་སྤྱི་བོར་རྡོར་སེམས་ཀུན་བཟང་བཞུགས་པ་ནི༔ དམ་ཚིག་དང་ཡེ་ཤེས་གཉིས་སུ་མེད་པའི་བརྡ༔ ཡེ་ཤེས་ཁྲག་འཐུང་རིགས་བརྒྱད་ཀྱིས་བསྐོར་བ་ནི༔
ཞི་ཁྲོ་རབ་འབྱམས་ཡེ་ནས་རྫོགས་པའི་བརྡ༔ ཀླུ་བརྒྱད་བྱོལ་སོང་གདན་ལ་འགྱིངས་པ་ནི༔ མཐའ་ཡས་སེམས་ཅན་ཐུགས་ཀྱིས་འདྲེན་པའི་བརྡ༔ སྒོ་སྲུང་དོན་གྱི་ཧེ་རུ་ཀ་བཞུགས་པ་ནི༔ ཁྲེགས་ཆོད་ལྟ་བ་རོ་གཅིག་ཏུ་ཤར་བའི་བརྡ༔ ཞི་བའི་ལྷ་ཚོགས་རྣམས་ཀྱིས་རབ་ཏུ་བསྐོར་བ་ནི༔ ཆོས་ཀུན་ཡེ་ནས་བུདྡྷའི་ཞིང་ཁམས་ཡིན་པའི་བརྡ༔ ཁྲོ་བོའི་ལྷ་ཚོགས་རྣམས་ཀྱིས་བསྐོར་བ་ནི༔ མ་དག་པའི་སྣང་བ་ཚར་གཅོད་ཅིང་དག་པ་ཡེ་ཤེས་སུ་སྟོན་པའི་བརྡ༔ ཤར་དུ་ཡང་དག་གི་དཀྱིལ་འཁོར་གསལ་བ་ནི༔
ཐུགས་ཀྱི་ལྷ་ཚོགས་ཐམས་ཅད་དཀྱིལ་འཁོར་གཅིག་ཏུ་འདུས་པའི་བརྡ༔ ལྷོ་རུ་འཇམ་དཔལ་གཤིན་རྗེའི་དཀྱིལ་འཁོར་གསལ་བ་ནི༔ སངས་རྒྱས་ཐམས་ཅད་ཀྱི་སྐུའི་ངོ་བོ་གཅིག་ཏུ་འདུས་པའི་བརྡ༔ ནུབ་ཏུ་དབང་ཆེན་རྟ་མགྲིན་གྱི་དཀྱིལ་འཁོར་གསལ་བ་ནི༔ གསུང་གི་ལྷ་ཚོགས་ཐམས་ཅད་གཅིག་ཏུ་འདུས་པའི་བརྡ༔ བྱང་དུ་ཕུར་པ་རྡོ་རྗེ་གཞོན་ནུའི་དཀྱིལ་འཁོར་གསལ་བ་ནི༔ སངས་རྒྱས་ཀུན་གྱི་ཕྲིན་ལས་ལྷ་ཚོགས་གཅིག་ཏུ་འདུས་པའི་བརྡ༔ ཤར་ལྷོར་མ་མོ་རྦོད་གཏོང་གི་དཀྱིལ་འཁོར་གསལ་བ་ནི༔ བླ་མེད་རྒྱུད་ཀྱི་ལྷ་ཚོགས་ཐམས་ཅད་གཅིག་ཏུ་རྫོགས་པའི་བརྡ༔ ལྷོ་ནུབ་ཏུ་རིག་འཛིན་འདུས་པའི་དཀྱིལ་འཁོར་ཐོད་ཕྲེང་རྩལ་གྱི་ལྷ་ཚོགས་གསལ་བ་ནི༔
དགོངས་བརྡ་རྟེན་འབྲེལ་འདུས་པའི་ཆོས་བཞི་གཅིག་ཏུ་རྫོགས་པའི་བརྡ༔ ནུབ་བྱང་དུ་འཇིག་རྟེན་མཆོད་བསྟོད་ཀྱི་དཀྱིལ་འཁོར་གསལ་བ་ནི༔ སངས་རྒྱས་ཀྱི་མཐུ་སྟོབས་ལྷ་ཚོགས་གཅིག་ཏུ་འདུས་པའི་བརྡ༔ བྱང་ཤར་དུ་དམོད་པ་དྲག་སྔགས་ཀྱི་དཀྱིལ་འཁོར་གསལ་བ་ནི༔ སངས་རྒྱས་ཀུན་གྱི་དྲག་སྔགས་ཀྱི་ལྷ་ཚོགས་གཅིག་ཏུ་འདུས་པའི་བརྡ༔ དཀྱིལ་འཁོར་གྱི་བར་ཁྱམས་ཕྱི་ནང་ལ་ཡེ་ཤེས་དང་འཇིག་རྟེན་གྱི་ཤ་ཟ་ཆོས་སྐྱོང་ཐམས་ཅད་རྫོགས་པ་ནི༔ སྐལ་ངན་ལོག་པར་ལྟ་བའི་རིགས་ཐམས་ཅད་ཚར་གཅོད་པའི་བརྡ༔ ཕོ་བྲང་གི་ཕྱི་ནང་ལ་འཇའ་འོད་ཀྱི་ཟེར་འཁྲིགས་པ་ནི༔ ཡེ་ཤེས་ཀྱི་ཀློང་དགུ་དང་ལྡན་པའི་བརྡ༔ ཕྱིའི་དྲྭ་བ་དང་རལ་གྲིའི་རྒྱལ་མཚན་ཁ་ཊྭཱཾ་རྣམས་ནི༔
སྒྲུབ་པའི་བར་ཆད་བསྒྲལ་བའི་བརྡ༔ མདའ་གཞུ་མེ་ལོང་ཅོད་པན་འཕུར་བ་ནི༔ རྟེན་འབྲེལ་གྱི་ཆོས་བཞི་དང་ལྡན་པའི་བརྡ༔ ཉི་ཟླ་ནོར་བུ་སོགས་རྒྱན་དུ་མས་སྤྲས་པ་ནི༔ རྡོ་རྗེ་སློབ་དཔོན་ལ་དཀྱིལ་འཁོར་ཡོངས་སུ་རྫོགས་པའི་བརྡ༔ སྒོ་མ་བཞིའི་ཕྱག་མཚན་ནི༔ ཚད་མེད་པ་བཞི་དང་ལྡན་པའི་བརྡ༔ ཕྱི་ནང་གི་མཆོད་པ་སྣ་ཚོགས་ཀྱིས་མཛེས་པ་ནི༔ ཆོས་དབྱིངས་མཛོད་ལ་ཟད་པ་མེད་པའི་བརྡ༔ ས་རྒྱན་དང་གནམ་རྒྱན་ཡོལ་བ་དང་དར་དཔྱངས་ཏེ་རྣམ་པ་སྣ་ཚོགས་ཀྱིས་མཛེས་པ་ནི༔
ཞི་རྒྱས་དབང་དྲག་གི་ཕྲིན་ལས་ལྷུན་གྱིས་གྲུབ་པའི་བརྡ༔ རྡོ་རྗེ་སློབ་དཔོན་ལ་ཕྱི་ནང་ཆས་དང་ཁྲི་གདན་མཎྜལ་ཕུན་སུམ་ཚོགས་པ་ནི༔ གསང་སྔགས་བསྟན་པའི་རྒྱལ་མཚན་དར་ལ་ཡུན་རིང་དུ་གནས་པའི་བརྡ༔ ཁྱེད་རང་རྣམས་ཀྱིས་དཀྱིལ་འཁོར་ཟབ་མོ་འདི་མཇལ་བ་ནི༔ མཁའ་སྤྱོད་ཨོ་རྒྱན་སྤྲུལ་པའི་ཞིང་ཁམས་ལ་མངོན་སུམ་དུ་བགྲོད་པའི་བརྡ་ཡིན་ནོ༔ དེ་ལྟ་བུར་ཁྱེད་རང་རྣམས་དུས་དང་གནས་སྐབས་ཐམས་ཅད་དུ༔ དཀྱིལ་འཁོར་ཕོ་བྲང་དགུ་དང་ལྡན་པ་འདི་ཡིད་ལ་ཟུངས་ཤིག་ས་མ་ཡ༔ དེ་ལྟར་བརྡ་དོན་རྟགས་གསུམ་ཡོངས་སུ་རྫོགས་པའི་ཕྱི་སྣང་སྲིད་དག་པ་རབ་འབྱམས་ཀྱི་དཀྱིལ་འཁོར། ནང་རྡོ་རྗེ་ཕུང་པོ་ལུས་ཀྱི་དཀྱིལ་འཁོར། གཞན་གདོད་ནས་བཞུགས་པའི་གནས་ཡུལ་གྱི་དཀྱིལ་འཁོར་གསུམ།
རང་རིག་བདེ་བ་ཆེན་པོའི་ཡེ་ཤེས་ཀྱི་རྩལ་དང༌། རོལ་པ་ཉི་མ་དང་འོད་ཟེར་གྱི་ཚུལ་དུ་སྐད་ཅིག་འདུ་འབྲལ་མེད་པར་བཞུགས་པའི་རང་ཞལ་རང་རིག་འཕོ་འགྱུར་མེད་པའི་ཡེ་ཤེས་དེ་ཉིད་མངོན་སུམ་དུ་མཐོང་བའི་མོས་པ་མཛོད། ། ཅེས་དེ་དག་གིས་དཀྱིལ་འཁོར་དུ་འཇུག་པའི་ཆོས་རྣམས་གྲུབ་སྟེ་དངོས་གཞིའི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། དོན་དམ་པར་རྩ་བ་གསུམ་དང་སྐུ་གསུམ་མཆོག་གསུམ་རྣམས་གཞན་ནས་གཤེགས་བཞུགས་བྱར་མེད་དེ། ཡེ་ཤེས་པའི་རྡོ་རྗེ་གསུམ་དང་རང་གི་གཉུག་མའི་སྒོ་གསུམ་དབྱེར་མི་ཕྱེད་པའི་ངང་ནས། སྣོད་བཅུད་སྣང་གྲགས་རིག་གསུམ་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་བྱའོ་སྙམ་པས་འདིའི་རྗེས་ཟློས་མཛོད། ཧཱུྃ༔ ཆོས་སྐུ་བླ་མ་དབྱིངས་ནས་གཤེགས༔ ཨཱཿ རྟོག་མེད་རང་བྱུང་གདན་ལ་བཞུགས༔
ཨོཾ༔ གཉིས་མེད་སྤྲུལ་སྐུར་ཕྱག་འཚལ་ལོ༔ ཧྲཱིཿ ཕྱི་ནང་ཡིད་སྤྱོད་མཆོད་པ་འབུལ༔ ཧོཿ ལུས་ངག་ཡིད་གསུམ་སྡིག་པ་བཤགས༔ ཏྲཱྃ༔ ཆོས་འཁོར་བསྐོར་ཞིང་དབང་མཆོག་སྩོལ༔ དེ་ནས་དངོས་གཞིའི་ཁྱད་པར་གྱི་དབང་ནི། དེ་ལ་སྤྱིར་དབང་གི་ངོ་བོ་ནི།
རྒྱུ་གཉིས་དང་རྐྱེན་བཞི་འཚོགས་པ་ལ་བརྟེན་ནས་གོ་འཕང་གི་ཆོས་རྒྱུད་ལ་འཇོག་པ་སྟེ། དང་པོ་ལའང་གཉིས་ཏེ་དེའང་མཚུངས་ལྡན་གྱི་རྒྱུ་ནི་གདོད་ནས་རང་ཆས་སུ་ཞུགས་པའི་ཆོས་ཉིད་དེ། བྱེ་བྲག་ཏུ་ཕུང་ཁམས་སྐྱེ་མཆེད་ལྷར་གནས་པ་བུམ་དབང་གི་མཚུངས་ལྡན། ངག་རླུང་ཡི་གེ་དང་བཅས་པ་སྔགས་སུ་གནས་པ་གསང་དབང་གི་མཚུངས་ལྡན། ཁམས་ཀྱི་དྭངས་མ་བདེ་ཆེན་དུ་འདུག་པ་ཤེར་དབང་གི་མཚུངས་ལྡན། སེམས་ཆོས་སྐུར་གནས་པ་བཞི་པའི་སྟེ། དེ་དང་དེའི་མཚུངས་ལྡན་ཏེ། དབང་མཆོག་རྒྱལ་པོའི་རྒྱུད་ལས། དབང་མཆོག་རང་ལ་མེད་གྱུར་ན། ། བསྐུར་བས་འཐོབ་པར་ག་ལ་འགྱུར། །
བྲ་སྲན་འབྲས་བུའི་དབང་བསྐུར་ཡང༌། ། དེ་ལ་འབྲས་ཀྱི་དངོས་སྣང་མེད། ། ཅེས་གསུངས། གཉིས་པ་ལྷན་ཅིག་བྱེད་རྒྱུ་ནི། སློབ་དཔོན་ལྟ་དགོངས་དང་ལྡན་པས་བྱིན་གྱིས་བརླབས་ཤིང་རབ་ཏུ་གནས་པའི་དབང་རྫས་ཁྱད་པར་ཅན་ནུས་པ་དང་ལྡན་པའོ། ། རྐྱེན་བཞི་ནི། དད་བརྩོན་བརྟུལ་ཞུགས་དང་ལྡན་པའི་སློབ་བུ་རྒྱུའི་རྐྱེན། སློབ་མའི་རྒྱུད་སྨིན་ནུས་པའི་མཚན་ཉིད་ཀུན་ཚང་གི་སློབ་དཔོན་བདག་པོའི་རྐྱེན། བརྒྱུད་པའི་མན་ངག་ལྡན་ཞིང་གཞུང་ལྟར་ཆོ་གའི་ཡན་ལག་ཚང་བའི་ནུས་པ་ཁྱད་པར་ཅན་དམིགས་པའི་རྐྱེན། སྔ་མ་སྔ་མས་གོ་ཕྱེས་ནས་ཕྱི་མ་ཕྱི་མས་འབྱུང་ཞིང་བརྡ་དོན་འཕྲོད་པ་དེ་མ་ཐག་པའི་རྐྱེན།
དེ་ལྟ་བུའི་རྒྱུ་རྐྱེན་གྱི་ཆོས་དྲུག་འཚོགས་པ་ལ་བརྟེན་ཏེ་གོ་འཕང་གི་ཆོས་དབང་གི་ཡེ་ཤེས་རྒྱུད་ལ་འཇོག་པའི་ལས་ཀྱི་ཐར་པའི་མྱུ་གུ་མངོན་དུ་བསྐྱེད་པའམ། སྐྱེ་ངེས་ཀྱི་ནུས་རུང་དུ་སྨིན་པར་བྱེད་པའམ། ངེས་ཚིག་ནི། གཏོར་བླུགས་ཏེ། སྒོ་གསུམ་གྱི་དྲི་མ་འཁྲུས་པའི་ཆ་ནས་གཏོར་བ་དང༌། འབྲས་བུ་ཡེ་ཤེས་ཀྱི་ནུས་པ་ཁྱད་པར་ཅན་འཇོག་པའི་ཆ་ནས་བླུགས་པ་སྟེ། བརྟག་གཉིས་ལས། གཏོར་དང་བླུགས་པ་ཞེས་བྱ་བས། ། དེས་ན་དབང་ཞེས་བརྗོད་པར་བྱ། ཞེས་དང༌།
དབྱེ་བ་ནི། སྤྱིར་གང་ཟག་གི་རྒྱུད་ཚོད་དང་སྦྱར་ཏེ། སྨིན་བྱེད་རྒྱུའི་དབང༌། གྲོལ་བྱེད་ལམ་གྱི་དབང༌། མཐར་ཕྱིན་པ་འབྲས་བུའི་དབང་སྟེ་གསུམ་དུ་བཞག་པ་དང༌། རྣམ་པ་བྱེ་བྲག་ལ། ཡེ་ཤེས་ཐིག་ལེ་ལས། ཆུ་ཡི་དབང་བསྐུར་དབུ་རྒྱན་དག ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང༌། །
སྤྱོད་པའི་རྒྱུད་ལ་རབ་ཏུ་གསལ། ། ཕྱིར་མི་ལྡོག་པ་ཡི་ནི་དབང༌། ། རྣལ་འབྱོར་རྒྱུད་ལ་གསལ་བར་བྱས། ། དེ་ལ་དྲུག་པ་བྱེ་བྲག་དབང༌། ། དེ་ནི་སློབ་དཔོན་དབང་ཞེས་བྱ། ། རྣལ་འབྱོར་བླ་མ་ཡི་ནི་དབང༌། ། གསང་བ་ཡི་ནི་དབང་རྒྱས་བཤད། ། ཤེས་རབ་ཡེ་ཤེས་བླ་ན་མེད། ། བཞི་པ་དེའང་དེ་བཞིན་ནོ། ། ཞེས་རྒྱུད་སྡེའི་དབང་གི་བབས་སོ་མི་འདྲ་བ་བཞིར་བཞག་པ་སོགས་མཐའ་ཡས་ཀྱང༌།
གསང་བ་བླ་མེད་ཀྱི་སྐབས་འདིར། སྙིང་པོའི་རྒྱུད་ཕྱི་མར། བུམ་པ་གསང་བ་ཤེས་རབ་དང༌། ། དེ་མ་ཐག་པའི་བཞི་པའོ། ཞེས་གསུངས་པ་ལྟར། དང་པོ་བུམ་དབང་ལའང་ཕྱིའི་དྲི་མ་འཁྲུད་པར་བྱེད་པ་བུམ་པའི་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བའི་སྐལ་བ་སྟེར་བར་བྱེད་པ་རྫས་དབང༌། དེ་ཁོ་ན་ཉིད་ཕྲིན་ལས་སྒྲུབ་པར་བྱེད་པ་ཁམས་གསུམ་ཡོངས་སྒྲོལ་གྱི་དབང་དང་བཞི་ལས། ཐོག་མར་བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཕྱི་བུམ་པའི་རྣམ་པ་ལ།
ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་ཁྲག་འཐུང་ཁྲོ་རྒྱལ་ཡུམ་དང་བཅས་པ་སྙོམས་པར་ཞུགས་པ་དགའ་བའི་སྒྲས། དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པས། རིམ་བཞིན་མགྲིན་པ་སྙིང་ཁ་ལྟེ་བ་གསང་གནས་སོགས་རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་དང་ལས་ཉོན་ཐམས་ཅད་དྲི་མ་མེད་པར་སྦྱངས། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད། ། ཅེས་བརྡ་སྦྱར་ནས། བུམ་པ་ཐོགས་ལ༔ ཧཱུྃ༔ སྤྲུལ་སྐུ་ཀློང་ཡངས་བུམ་པ་ཟླུམ༔
ཡི་དམ་སྐུ་དང་གཉིས་སུ་མེད༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོཾ་ཧེ་རུ་ཀ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང་ཉོན་མོངས་པ་ལྔ་ཡི་སྒྲིབ་པ་དག ། ཕུང་པོ་ལྔ་གནས་འགྱུར། ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩི་ལྷག་མ་ཡར་ལུད་པ་ལས་རྣམ་པར་སྣང་མཛད་ཡབ་ཡུམ་གྱིས། དབུ་བརྒྱན་པར་གྱུར་པ་དེ་ལ་སངས་རྒྱས་བྱང་སེམས་དཀྱིལ་འཁོར་ལྷ་ཚོགས་རྣམས་ཀྱིས་མཆོད་པ་བསམ་གྱིས་མི་ཁྱབ་པས་མཆོད་ཅིང༌། བཀྲ་ཤིས་པའི་ཚིག་དང་མེ་ཏོག་གི་ཆར་དབབ།
རོལ་མོའི་སྒྲ་དབྱངས་དུ་མ་དང་བཅས་པ་ཁམས་གསུམ་ཆོས་ཀྱི་རྒྱལ་པཽར་མངའ་གསོལ་བའི་མོས་པ་མཛོད། བྱས་ལ། ཨརྒྷཾ་ སོགས་ཀྱིས་མཆོད། མེ་ཏོག་གཏོར་ཞིང༌། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཐམས་ཅད་བདག་ཉིད་རིགས་ཀུན་གྱི་ནི་བདག་པོ་མཆོག ། སེམས་ཅན་མ་ལུས་བསྐྱེད་པའི་བདེ་བ་ཆེན་པོ་སྟེ། ། དེས་ནི་དེང་ཁྱེད་དབང་བསྐུར་མཆོག་ལ་བཀྲ་ཤིས་ཤོག ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་དོར་ཞིང་མཎྜལ་ཕུལ༔
གཉིས་པ་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བ་ལ། ཁྱེད་རང་རྣམས་ཀྱིས་སྒོ་གསུམ་ལྷའི་རང་བཞིན་དུ་ཡེ་ནས་གནས་པ་ལ་དེ་ལྟར་ཡིན་པའི་ངེས་ཤེས་བསྐྱེད་ཅིང༌། སློབ་དཔོན་དཀྱིལ་འཁོར་གྱི་གཙོ་བོ་དངོས་སུ་མོས་པ་བསྐྱེད་ལ། འོག་མིན་གྱི་ཞིང་རབ་འབྱམས་དང༌། ཁྱད་པར་མདུན་བསྐྱེད་ཀྱི་གཙོ་བོ་ཡབ་ཡུམ་ལས་མར་མེ་གཅིག་ལས་གཉིས་མཆེད་ཀྱི་རྣམ་པར། གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་པ་འཕྲོས་ཏེ་ཁྱེད་རང་རྣམས་ལ་སིབ་སིབ་ཐིམ་པས་གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད། དེ་ནས་སྐུ་འབག་ཐོགས་ཏེ༔ ཧཱུྃ༔ དཔལ་ཆེན་ཆེ་མཆོག་ཧེ་རུ་ཀའི༔
སྐུ་གསུང་ཐུགས་ཡོན་བླ་ན་མེད༔ སྐལ་ལྡན་ཁྱོད་ལ་དབང་བསྐུར་རོ༔ ཡོངས་རྫོགས་དབང་མཆོག་ཐོབ་པར་ཤོག༔ ཨོཾ་བཛྲ་ཧེ་རུ་ཀ་མ་མ་སིདྡྷི་ཨ་བྷི་ཥིཉྩ་ཧཱུྃ༔ དེ་ནས་ཡུམ་མཆོག་ཐོགས་ནས༔ ཧཱུྃ༔ དབྱིངས་ཕྱུག་ཆེན་མོ་བདེ་ཆེན་ཡུམ༔ ཤེས་རབ་ཕར་ཕྱིན་ཀྲོ་ཏི་མས༔ སྐལ་ལྡན་ཁྱོད་ཀྱི་པང་དུ་འཁྱུད༔ གསང་སྔགས་དཀྱིལ་འཁོར་བསྒྲུབ་པར་གྱིས༔
ཨོཾ་ཀྲོ་ཏི་བྷ་ཏ་ཎི་གུ་ཧྱ་ཨ་བྷི་ཥིཉྩ་ཧཱུྃ༔ དེ་ནས་དཀྱིལ་འཁོར་གྱི་གཙོ་བོ་ཆེ་མཆོག་ཧེ་རུ་ཀ་ཡབ་ཡུམ་འཁོར་ཞི་ཁྲོ་རབ་འབྱམས་ཀྱི་ཚོགས་དང་བཅས་པ་ཐུགས་རྗེའི་གཟི་བྱིན་ཉི་ཟླའི་ཟེར་ལྟར་འཕྲོ་ཞིང༌། གསང་བ་དགའ་བཞིའི་བརྡ་སྐད་དང་བཅས་ཏེ་གར་ཉམས་ཁྱུག་ཁྱུག་ནམ་མཁའ་གང་བར་བྱོན་ནས་ཁྱེད་རང་རྣམས་ཀྱི་སྤྱི་བོར་ཐིམ་པས། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས། ཡོན་ཏན་ཕྲིན་ལས་མི་ཟད་པ་བརྒྱན་གྱི་འཁོར་ལོའི་བྱིན་རླབས་དབང་དང་དངོས་གྲུབ་མ་ལུས་པ་ཐོབ་པར་གྱུར་ཅིག ། དེ་ནས་དཔལ་ཆེན་པོ་ཆེ་བའི་ཡོན་ཏན་འཐོབ་ཕྱིར་ཕྱག་མཚན་གྱི་དབང་བསྐུར་བ་ལ་ཐོག་མར་ཡབ་ཀྱི་ཕྱག་མཚན་གྱི་དབང་བསྐུར་བ་ནི། རྡོ་རྗེ་ཐོགས་ཏེ༔ ཧཱུྃ༔ ཁྲོ་རྒྱལ་གཡས་ཀྱི་ཕྱག་མཚན་ནི༔ རྡོ་རྗེ་འབར་བ་ཉི་ཤུ་གཅིག༔
ཧཱུྃ་བྷྱོ་ཕེཾ་གྱི་རང་སྒྲ་ཅན༔ བདེ་བ་ཐབས་ཀྱི་དབང་བསྐུར་ཏེ༔ ཨོཾ་བཛྲ་བ་ཤི་ཀ་དྷ་ཧ་ན་དྷ་རི་ཏ་ཨ་བྷི་ཥིཉྩ་ཧཱུྃ༔ གཡས་སུ་གཏད༔ བྷནྡྷ་ཐོགས་ནས༔ ཧཱུྃ༔ ཁྲོ་རྒྱལ་གཡོན་གྱི་ཕྱག་མཚན་ནི༔ བྷན་དམར་རཀྟ་ཆི་ལི་ལི༔ བླ་མེད་གསང་བའི་རྫས་ཆེན་པོ༔ སྟོང་པ་ཤེས་རབ་དབང་བསྐུར་རོ༔
ཨོཾ་བྷནྡྷ་རཀྟ་ཧ་ཤི་བ་ལེ་དྷ་རི་ཏ་ཨ་བྷི་ཥིཉྩ་ཧཱུྃ༔ དེ་ནས་ཡུམ་གྱི་ཕྱག་མཚན་དང་དུར་ཁྲོད་ཀྱི་ཆས་ཐོགས་ལ། ཧཱུྃ༔ གྲི་གུག་ཐོད་ཁྲག་བདེ་སྟོང་རྒྱན༔ གཟིག་ཤམ་ལ་སོགས་དུར་ཁྲོད་ཆས༔ གསང་བ་ཉིད་ཀྱི་ཡུམ་ལ་བརྒྱན༔ མཆོག་གི་བླ་མེད་ཐོབ་པར་ཤོག༔ ཨོཾ་ཨུ་ཏ་ཨ་ནུ་ཏ་ར་ཨ་བྷི་ཥིཉྩ་ཧཱུྃ༔ དེ་ནས་ཀུན་བཟང་ཐོགས་ཏེ༔ ཁྱེད་རང་རྣམས་ལ་ཀུན་བཟང་ཡབ་ཡུམ་གྱི་དབང་བསྐུར་བས་བྱ་བྱེད་ཡིད་ཆོས་གནས་སུ་དག་སྟེ་ཆོས་ཐམས་ཅད་ཀྱི་ངོ་བོ་ཉིད་མངོན་དུ་གྱུར་པའི་དབང་དམ་པ་ཐོབ་པར་གྱུར་ཅིག
ཧཱུྃ༔ ཆོས་སྐུ་སྐྱེ་མེད་ཕྲིན་ལས་རྫོགས༔ ཀ་དག་ཟང་ཐལ་ངོ་བོ་ཉིད༔ སངས་རྒྱས་ཀུན་གྱི་ཐུགས་དང་མཉམ༔ སྐལ་ལྡན་ཁྱོད་ལ་རིགས་བདག་བསྐུར༔ ཨོཾ་ས་མཱནྟ་བྷ་ཏྲ་སཾ་བྷ་ཨ་བྷི་ཥིཉྩ་ཧཱུྃ༔ དེ་ནས་རྡོར་སེམས་ཐོགས་ཏེ༔ ཁྱེད་རང་རྣམས་ལ་གསང་ཆེན་རིགས་ལྔ་རིགས་གཅིག་ཏུ་འདུས་པའི་བདག་ཉིད་རྡོ་རྗེ་སེམས་དཔའི་དབང་བསྐུར་བས། དུག་ལྔ་གནས་སུ་དག་ཡེ་ཤེས་ལྔ་མངོན་དུ་གྱུར་ཅིག་རིགས་དང་དཀྱིལ་འཁོར་རྒྱ་མཚོའི་བདག་ཉིད་ཀྱི་དབང་དམ་པ་ཐོབ་པར་གྱུར་ཅིག ། ཧཱུྃ༔
ལོངས་སྤྱོད་རྫོགས་སྐུ་རིགས་ལྔའི་བདག༔ སྣ་ཚོགས་རང་སར་འགགས་མེད་པ༔ སྐལ་ལྡན་ཁྱོད་ཀྱི་སྐྱབས་ཡུལ་དུ༔ ལོངས་སྐུ་སེམས་དཔའི་དབང་བསྐུར་རོ༔ ཨོཾ་བཛྲ་ས་ཏྭ་ཧཱུྃ་ཨ་བྷི་ཥིཉྩ་ཧཱུྃ༔ དེ་ནས་བྱ་ཁྱུང་ཐོགས་ཏེ༔ ཁྱེད་རང་རྣམས་ལ་དཀྱིལ་འཁོར་གྱི་གཙོ་ཆེ་མཆོག་ཧེ་རུ་ཀའི་དབུ་གཙུག་ཏུ་རྩལ་ཆེན་ཡེ་ཤེས་ཀྱི་བྱ་ཁྱུང་མེ་ཟེར་དང་གནམ་ལྕགས་ཀྱི་ཚྭ་ཚྭ་འཕྲོ་བ། ཀྲང་ཀྲིང་འཇིགས་པའི་སྒྲ་དང་བཅས་པ་ནམ་མཁའ་གང་བར་བྱོན་ཏེ་ཁྱེད་རང་རྣམས་ཀྱི་སྤྱི་བོར་བརྒྱན་པས། སྒོང་ཆག་གི་ཁྱུང་བཞིན་འཁོར་བ་ལ་ཇི་མི་སྙམ་པའི་ཐུགས་རྗེ་ཐོགས་པ་མེད་པར་འགྲོ་དོན་ཕྱོགས་མེད་དུ་སྤྱོད་པའི་མོས་པ་མཛོད། ཧཱུྃ༔
ཆེ་མཆོག་ཐུགས་ལས་སྤྲུལ་པ་ཡི༔ ཡེ་ཤེས་བྱ་ཁྱུང་ག་རུ་ཊས༔ སྐལ་ལྡན་ཁྱོད་ལ་དབང་བསྐུར་རོ༔ ཀླུ་སྲིན་འབྱུང་པོའི་གཉེན་པོར་སྒོམས༔ ཨོཾ་ཛྙཱ་ན་ཀཱ་ལ་ག་རུ་ཊ་ཨ་བྷི་ཥིཉྩ་ཧཱུྃ༔ དེ་ནས་འཇམ་དཔལ་གྱི་སྐུ་སྤྱི་བོར་བཞག་ཅིང་༔ ཧོཿ ཁྱེད་རང་རྣམས་ལ་བཅོམ་ལྡན་འདས་འཇམ་དཔལ་གཤིན་རྗེའི་གཤེད་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་སྐུ་ཡོངས་སུ་རྫོགས་པའི་བདག་ཉིད་གཟི་བརྗིད་ཆེན་པོའི་དབང་ཐོབ་པར་གྱུར་ཅིག ། ཧཱུྃ༔
སྐུ་ཡི་བདག་ཉིད་གཤིན་རྗེའི་གཤེད༔ ཡུམ་མཆོག་བྷེ་ཏ་ཟ་བྱེད་སྦྱོར༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ སྐུ་ཡི་ལྷ་ཚོགས་དབང་རྫོགས་ཤོག༔ ཨོཾ་ཡ་མཱནྟ་ཀ་ཨ་བྷི་ཥིཉྩ་ཧཱུྃ༔ རྟ་མགྲིན་མགྲིན་པར་གཏད་དེ༔ ཧོཿ ཁྱེད་རང་རྣམས་ལ་བཅོམ་ལྡན་འདས་པདྨ་དབང་ཆེན་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་གསུང་ཡོངས་སུ་རྫོགས་པའི་བདག་ཉིད་ནུས་མཐུ་ཆེན་པོའི་དབང་ཐུབ་པར་གྱུར་ཅིག ། ཧཱུྃ༔
ཁྲོ་རྒྱལ་རྟ་མཆོག་རོལ་པའི་སྐུས༔ པདྨ་གཟི་ལྡན་ཡུམ་དང་སྦྱོར༔ སྐལ་ལྡན་ཁྱོད་ཀྱི་མགྲིན་པར་བསྐུར༔ གསུང་གི་ལྷ་ཚོགས་དབང་ཐོབ་ཤོག༔ ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཨ་བྷི་ཥིཉྩ་ཧཱུྃ༔ ཡང་དག་སྙིང་ཁར་གཏད་ཅིང་༔ ཧོཿ ཁྱེད་རང་རྣམས་ལ་བཅོམ་ལྡན་འདས་དཔལ་ཆེན་བཛྲ་ཧེ་རུ་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་ཐུགས་ཡོངས་སུ་རྫོགས་པའི་བདག་ཉིད་ཡེ་ཤེས་ཆེན་པོའི་དབང་ཐོབ་པར་གྱུར་ཅིག ། ཧཱུྃ༔
དཔལ་ཆེན་ཐུགས་ཀྱི་ཧེ་རུ་ཀས༔ ཡུམ་མཆོག་ཀྲོ་ཏི་ཤྭ་རཱིར་འཁྲིལ༔ སྐལ་ལྡན་ཁྱོད་ཀྱི་སྙིང་ཁར་བསྐུར༔ ཐུགས་ཀྱི་དཀྱིལ་འཁོར་ཡོངས་རྫོགས་ཤོག༔ ཨོཾ་ཧེ་རུ་ཀ་བཛྲ་ཨ་བྷི་ཥིཉྩ་ཧཱུྃ༔ མ་མོ་རྦོད་གཏོང་ལྟེ་བར་བཞག་ཅིང་༔ ཧོཿ ཁྱེད་རང་རྣམས་ལ་བཅོམ་ལྡན་འདས་བླ་མེད་ཧེ་རུ་ཀ་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་ཡོན་ཏན་ཡོངས་སུ་རྫོགས་པའི་བདག་ཉིད་དངོས་གྲུབ་ཆེན་པོའི་དབང་ཐོབ་པར་གྱུར་ཅིག ། ཧཱུྃ༔
བླ་མེད་མ་མོ་ཡོངས་རྫོགས་སྐུས༔ ཡུམ་ཆེན་ཉིད་ཞི་ཀུན་བཟང་འཁྲིལ༔ སྐལ་ལྡན་ཁྱོད་ཀྱི་གསང་བར་བསྐུར༔ ཡོན་ཏན་ཡོངས་རྫོགས་དབང་ཐོབ་ཤོག༔ ཨོཾ་ཧེ་རུ་ཀ་རུ་ལུ་རུ་ལུ་ཨ་བྷི་ཥིཉྩ་ཧཱུྃ༔ ཕུར་པ་ཕྲིན་ལས་གསང་བར་གཏད་ཅིང་༔ ཧོཿ ཁྱེད་རང་རྣམས་ལ་བཅོམ་ལྡན་འདས་དཔལ་རྡོ་རྗེ་གཞོན་ནུ་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་ཕྲིན་ལས་ཡོངས་སུ་རྫོགས་པའི་བདག་ཉིད་ལས་རབ་འབྱམས་ལ་མངའ་བརྙེས་དབང་དམ་པ་ཐོབ་པར་གྱུར་ཅིག ། ཧཱུྃ༔
ཁྲོ་རྒྱལ་བཛྲ་ཀཱི་ལ་ཡས༔ ཡུམ་ཆེན་འཁོར་ལོ་རྒྱས་འདེབས་འཁྲིལ༔ སྐལ་ལྡན་ཁྱོད་ཀྱི་ལྟེ་བར་བསྐུར༔ ཕྲིན་ལས་དཀྱིལ་འཁོར་ཡོངས་རྫོགས་ཤོག༔ ཨོཾ་བཛྲ་ཀཱི་ལི་ཀཱི་ལ་ཡ་ཨ་བྷི་ཥིཉྩ་ཧཱུྃ༔ བླ་མ་རིག་འཛིན་སྤྱི་བོར་བསྐུར་ཞིང༌། ཧོཿ ཁྱེད་རང་རྣམས་ལ་བཅོམ་ལྡན་འདས་རིག་འཛིན་ཐོད་པ་རྩལ་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་ཆོས་སྒོ་ཡོངས་སུ་རྫོགས་པའི་དབང་ཆེན་པོ་ཐོབ་པར་གྱུར་ཅིག ཧཱུྃ༔
བླ་མ་དྲག་པོ་ཐོད་ཕྲེང་རྩལ༔ ཡུམ་ཆེན་གསང་བ་ཡེ་ཤེས་འཁྲིལ༔ སྐལ་ལྡན་བུ་ཡི་སྤྱི་བོར་བསྐུར། ཡང་གསང་དཀྱིལ་འཁོར་ཡོངས་རྫོགས་ཤོག༔ ཨོཾ་ཨརྩིག་ནིརྩིག་ཐོད་ཕྲེང་རྩལ་ཨ་བྷི་ཥིཉྩ་ཧཱུྃ༔ འཇིག་རྟེན་མཆོད་བསྟོད་དཔུང་པ་གཡས་སུ་བཞག་སྟེ༔ ཧོཿ ཁྱེད་རང་རྣམས་ལ་བཅོམ་ལྡན་འདས་དཔལ་ཆེན་དྲེགས་པ་ཀུན་འདུལ་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་མཐུ་ཡོངས་སུ་རྫོགས་པའི་དབང་ཆེན་པོ་ཐོབ་པར་གྱུར་ཅིག ། ཧཱུྃ༔
ཁྲོ་རྒྱལ་སྟོབས་ལྡན་ཧེ་རུ་ཀས༔ ཡུམ་མཆོག་སྲིད་གསུམ་སྤྱི་འདུལ་འཁྲིལ༔ སྐལ་ལྡན་དཔུང་པ་གཡས་སུ་བསྐུར༔ གཉིས་མེད་དཀྱིལ་འཁོར་ཡོངས་རྫོགས་ཤོག༔ ཨོཾ་བཛྲ་དུཥྚཱན་ལོཀྐ་ཀྲོ་ཏ་ཨ་བྷི་ཥིཉྩ་ཧཱུྃ༔ དམོད་པ་དྲག་སྔགས་དཔུང་པ་གཡོན་དུ་གཏད་ཅིང་༔ ཧོཿ ཁྱེད་རང་རྣམས་ལ་བཅོམ་ལྡན་འདས་དཔལ་ཆེན་སྟོབས་ལྡན་ནག་པོ་ཡབ་ཡུམ་སྲས་འཁོར་དང་བཅས་པའི་དབང་བསྐུར་བས། བདེ་བར་གཤེགས་པ་ཐམས་ཅད་ཀྱི་སྟོབས་ཡོངས་སུ་རྫོགས་པའི་དབང་ཆེན་པོ་ཐོབ་པར་གྱུར་ཅིག ། ཧཱུྃ༔
དྲག་སྔགས་དམོད་པའི་ཁྲག་འཐུང་སྐུས༔ ཡུམ་ཆེན་འབྱུང་ལྔའི་བདག་མོར་འཁྲིལ༔ སྐལ་ལྡན་དཔུང་གཡོན་དག་ཏུ་བསྐུར༔ དྲག་སྔགས་མཐུ་སྟོབས་ཡོངས་རྫོགས་ཤོག༔ ཨོཾ་སརྦ་དུཥྚཱན་ཨ་བྷི་ཥིཉྩ་ཧཱུྃ༔ དེ་ནས་ཁྱུང་བརྒྱད་སྔ་མ་ལྟར་གནས་སོ་སོར་གཏུག་ཅིང་༔ ཧོཿ ཡེ་ཤེས་སྤྲུལ་པའི་བྱ་ཁྱུང་གི་དབང་བསྐུར་བས་གདུག་པ་ཅན་རྣམས་འདུལ་ཞིང་ཀུན་སྙོམས་ཡངས་པ་ཆེན་པོའི་རྩལ་ཆེན་རྫོགས་པའི་དབང་དམ་པ་ཐོབ་པར་གྱུར་ཅིག ། ཧཱུྃ༔ ཁྲོ་ཆེན་འབར་བའི་ཐུགས་ལས་སྤྲུལ༔
མི་བཟད་བྱ་ཁྱུང་སྣ་ཚོགས་འདིས༔ རིམ་བཞིན་ལྷ་ཡི་སྤྱི་བོར་བརྒྱན༔ བྱ་ཁྱུང་བརྒྱད་ཀྱི་དབང་ཐོབ་ཤོག༔ ཨོཾ་ཁྲོཾ་ག་རུ་ཊ་ཨ་བྷི་ཥིཉྩ་ཧཱུྃ༔ ཞེས་བསྐུར༔ དེ་ནས་ཧེ་རུ་ཀ་ཡབ་ཡུམ་བཅུ་དྲུག་ཐོགས་ནས༔ ཧོཿ ཁྱེད་རང་རྣམས་ལ་ཧེ་རུ་ཀ་ཡབ་ཡུམ་གྱི་དབང་བསྐུར་བས། དགའ་བ་བཅུ་དྲུག་རྒྱུད་ལ་སྐྱེས་ནས་སྟོང་ཉིད་བཅུ་དྲུག་མངོན་དུ་གྱུར་པའི་མོས་པ་མཛོད་ཅིག ། ཧཱུྃ༔
ཡེ་ཤེས་གསལ་སྟོང་རིག་སྟོང་པ༔ བདེ་སྟོང་མངོན་བྱུང་དྲན་རིག་མཆོག༔ ལྷན་སྐྱེས་ཀུན་གྲོལ་ཁྲོ་བོ་བརྒྱད༔ ཁྲོ་མོ་དང་བཅས་དབང་བསྐུར་རོ༔ ཨོཾ་ཛྙཱ་ན་ཀྲོ་ཏ་ཀྲོ་ཏི་དཱ་ཤ་ཁ་ཌ་ཨ་བྷི་ཥིཉྩ་ཧཱུྃ༔ མགོན་པོ་བྱ་རོག་ལག་ཏུ་གཏད་ཅིང་༔ ཧོཿ ཁྱེད་རང་རྣམས་ལ་དཔལ་ཡེ་ཤེས་མགོན་པོ་བྱ་རོག་གདོང་ཅན་གྱི་དབང་བསྐུར་བས། བསྟན་དགྲ་བདུད་དཔུང་ཐལ་བར་བརླག་པའི་མཐུ་ཐོབ་པའི་མོས་པ་མཛོད། ཧཱུྃ༔
ཁྲག་འཐུང་མགོན་པོ་བྱ་རོག་གདོང་༔ ཡུམ་ཆེན་ཙཎྜི་དམར་མོ་འཁྱུད༔ སྐལ་ལྡན་ཁྱོད་ཀྱི་ལག་ཏུ་གཏད༔ ཁྲག་འཐུང་གཏེར་སྲུང་དབང་ཐོབ་ཤོག༔ ཨོཾ་མ་ཧཱ་ཀཱ་ལ་ཁཱ་ཁ་མུ་ཁ་ཨ་བྷི་ཥིཉྩ་ཧཱུྃ༔ སྒོ་སྲུང་ཐོགས་ནས༔ ཧོཿ སྒོ་བ་ཡབ་ཡུམ་གྱི་དབང་བསྐུར་བས་རྟག་ཆད་མུ་བཞི་གནས་སུ་དག་སྟེ་ཚད་མེད་བཞིའི་ཡེ་ཤེས་རྒྱུད་ལ་སྐྱེས་པའི་མོས་པ་མཛོད་ཅིག ། ཧཱུྃ༔ ཁྲོ་ཆེན་དོན་གྱི་ཧེ་རུ་ཀཿ
ཡེ་ཤེས་འཁོར་ལོའི་སྒོ་སྐྱོང་གིས༔ སྐལ་ལྡན་སློབ་མར་དབང་བསྐུར་བས༔ འཆར་སྒོའི་ཡེ་ཤེས་དབང་ཐོབ་ཤོག༔ ཨོཾ་བཛྲ་དྷརྨ་གྷ་ཏེ་ཨ་བྷི་ཥིཉྩ་ཧཱུྃ༔ དེ་ལྟར་ལྷ་ཚོགས་རྣམས་གནས་སོ་སོར་ཐིམ་པས་སྒྲུབ་སྡེ་དགུའི་སྐུའི་རྣམ་འགྱུར། གང་དང་གང་གིས་འདུལ་བ་དེ་དང་དེའི་རྣམ་རོལ་དུ་འགག་མེད་སྣང་སྟོང་ཆུ་ཟླའི་གར་བཞིན་སྤྱོད་པའི་མཐུ་ཐོབ་པ་ཡིན་ནོ། ། དེ་ལྟར་ཕུང་ཁམས་སྐྱེ་མཆེད་དང་བཅས་པ། ཡེ་ཤེས་ལྷའི་སྒྱུ་འཕྲུལ་ཆེ་མཆོག་ཧེ་རུ་ཀ་དྲག་པོའི་ཕྱག་རྒྱར་རྫོགས་པ་ལ། དཔལ་ཆེན་པོའི་ཆེ་རྟགས་ཀྱི་ཆས་ཁམས་གསུམ་གྱི། གདུག་པ་ཅན་ཐམས་ཅད་ཚར་གཅོད་པའི་ཕྱིར་དུར་ཁྲོད་ཆས་བརྒྱད་ཀྱི་དབང་བསྐུར་བ་ནི།
གནས་རྣམས་སུ་བྱུག་པའི་རྫས་གསུམ་གྱིས་མཚན་མ། སྐུའི་སྟོད་སྨད་ལ་བགོ་བའི་གོས་གསུམ་གྱི་ན་བཟའ། མགུལ་དང་ཕྱག་ཞབས་ལ་གདགས་པའི་རྒྱན་གཉིས་ཀྱིས་སྤྲས་ཤིང་མངའ་གསོལ་བས་མ་མོ་མཁའ་འགྲོས་རྗེ་བོར་བསྐུར་ཞིང༌། དྲེགས་པ་ཐམས་ཅད་དབང་དུ་སྡུད་ཅིང་ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས། འགྲོ་བ་སྒྲོལ་བའི་གོ་ཆ་ཆེན་པོའི་དཔལ་སྟོབས་དང་ལྡན་པའི་མོས་པ་མཛོད། དེ་ནས་ཐོད་སྐམ་པྲོག་ཞུ་གཏད་དེ༔ ཧཱུྃ༔ ཐོད་སྐམ་འབར་བའི་པྲོག་ཞུ་འདི༔ སྐལ་ལྡན་ཁྱོད་ཀྱི་སྤྱི་བོར་བཀོན༔ ཡེ་ཤེས་ལྔ་ཡི་ངོ་བོ་ཉིད༔
དབུ་རྒྱན་ཅོད་པན་དབང་ཐོབ་ཤོག༔ ཨོཾ་བྷནྡྷ་པཉྩ་ཀཱ་ཡ་ཨ་བྷི་ཥིཉྩ་ཧཱུྃ༔ ཐལ་ཆེན་གྱི་ཚོམ་བུ་ཐོགས་ནས༔ ཧཱུྃ༔ ཐལ་ཆེན་འབར་བའི་ཚོམ་བུ་དང་༔ ཁྲག་ཐིག་ཞག་གི་ཟོ་རིས་འདི༔ སྐལ་ལྡན་ཁྱོད་ཀྱི་ལུས་ལ་བྱུགས༔ འདོད་ཆགས་མ་སྤངས་བདེ་བར་སྤྱོད༔ ཨོཾ་བཛྲ་རཱ་ག་ཧེ་ཨ་བྷི་ཥིཉྩ་ཧཱུྃ༔ གླང་ཀོས་སྟོད་དུ་གཡོགས་ལ༔
ཧཱུྃ༔ གླང་ཀོ་སྟོབས་བཅུའི་གཡང་གཞི་འདི༔ སྐལ་ལྡན་ཁྱོད་ཀྱི་སྟོད་དུ་གཡོགས༔ ཆོས་དབྱིངས་ཡེ་ཤེས་ངོ་བོའི་དབང་༔ གཏི་མུག་མ་སྤངས་བདེ་བར་སྤྱོད༔ ཨོཾ་ཙརྻ་དྷརྨ་ཨ་བྷི་ཥིཉྩ་ཧཱུྃ༔ རྡོ་རྗེའི་གོ་ཁྲབ་ཐོགས་ཏེ༔ ཧཱུྃ༔ མི་ཤིགས་རྡོ་རྗེའི་སྙིང་པོ་ཅན༔ སྲ་བརྟན་འཇིགས་མེད་ཕ་ལམ་གོ༔
སྐལ་ལྡན་ཁྱོད་ཀྱི་ལུས་ལ་བཀོན༔ སྐྱེ་མེད་གོ་ཆའི་དབང་ཐོབ་ཤོག༔ ཨོཾ་བཛྲ་ས་མ་དྷི་ཨ་བྷི་ཥིཉྩ་ཧཱུྃ༔ ཞིང་ལྤགས་ཐོགས་ནས༔ ཧཱུྃ༔ ཞིང་ཆེན་གཡང་གཞིའི་རྟོག་མེད་གོས༔ སྐལ་ལྡན་ཁྱོད་ཀྱི་རྒྱབ་ཏུ་གྱོན༔ གཉིས་མེད་ཡེ་ཤེས་ལྷུན་གྲུབ་དབང་༔ ང་རྒྱལ་མ་སྤངས་བདེ་བར་སྤྱོད༔ ཨོཾ་མ་ཙརྻ་ཛྙཱ་ན་ཨ་བྷི་ཥིཉྩ་ཧཱུྃ༔
ཆུ་སྲིན་གྱི་སྟོད་གཡོགས་ཐོགས་ནས༔ ཧཱུྃ༔ ཆུ་སྲིན་འབར་བའི་སྟོད་གཡོགས་འདི༔ སྐལ་ལྡན་ཁྱོད་ཀྱི་ཕྲག་པར་བརྒྱན༔ ངོ་བོ་དེ་བཞིན་ཉིད་ཀྱི་དབང་༔ བཟང་ངན་བླང་དོར་བྲལ་བར་སྤྱོད༔ ཨོཾ་བྷ་ཏྲ་ཨ་སུརྩི་སྭ་བྷཱ་ཨ་བྷི་ཥིཉྩ་ཧཱུྃ༔ སྦྲུལ་ཆུན་དང་ཐོད་ཕྲེང་ཐོགས་ནས༔ ཧཱུྃ༔ ཐོད་ཕྲེང་དུག་སྦྲུལ་ཆུན་པོ་འདིས༔
ག་ཤལ་ཡན་ལག་བརྒྱན་པར་གྱིས༔ མེ་ལོང་ཡེ་ཤེས་རང་བྱུང་དབང་༔ ཞེ་སྡང་མ་སྤངས་བདེ་བར་སྤྱོད༔ ཨོཾ་མོ་ཧཱ་ཨ་དཱར་ཤ་ཨ་བྷི་ཥིཉྩ་ཧཱུྃ༔ རུས་སྦལ་གྱི་རྒྱན་ཐོགས་ནས༔ ཧཱུྃ༔ མ་བཅོས་ལྷུན་གྲུབ་རུས་སྦལ་ཕྲེང་༔ སྐལ་ལྡན་ཁྱོད་ཀྱི་སྐུ་རེག་ཆིངས༔

ལུག་འབྱུང་ལྡོག་པ་ཡེ་ཤེས་ཆེ༔ ཆགས་ལམ་ཉོན་མོངས་བདེ་བར་སྤྱོད༔ ཨོཾ་རཱ་ག་པྲ་མོ་ཏི་རི་ཨ་བྷི་ཥིཉྩ་ཧཱུྃ༔ རུས་རྒྱན་ཐོགས་ནས༔ ཧཱུྃ༔ ཕ་རོལ་ཕྱིན་དྲུག་རུས་པའི་རྒྱན༔ སྐལ་ལྡན་ཁྱོད་ཀྱི་ལུས་ལ་བརྒྱན༔ གསང་བའི་གཟུངས་མ་བདེ་སྟོང་ཡུམ༔ ཤེས་རབ་བཙུན་མོ་མ་སྤངས་ཟུངས༔ ཨོཾ་པྲཉྫཱ་པ་ཏི་དྷ་ཏི་ར་ཨ་བྷི་ཥིཉྩ་ཧཱུྃ༔ སྟག་ཤམ་ཐོགས་ནས༔
ཧཱུྃ༔ སྟག་གི་ཤམ་ཐབས་དྲག་པོའི་ཆས༔ སྐལ་ལྡན་ཁྱོད་ཀྱི་སྨད་དུ་དཀྲིས༔ བྱ་གྲུབ་ཡེ་ཤེས་ངོ་བོ་ཉིད༔ ཕྲག་དོག་མ་སྤངས་བདེ་བར་སྤྱོད༔ ཨོཾ་ཨ་ཏི་ཤ་པྲ་མོ་ཏི་རི་ཨ་བྷི་ཥིཉྩ་ཧཱུྃ༔
མེ་དཔུང་ཐོགས་ནས༔ ཧཱུྃ༔ ཡེ་ཤེས་མེ་དཔུང་རབ་ཏུ་འབར༔ ཡབ་ཡུམ་བཞུགས་པའི་ཀློང་གུར་གྱུར༔
སྐལ་ལྡན་ཁྱོད་ཀྱི་སྲུང་འཁོར་གྱི༔ དྲག་སྔགས་མེ་ཡི་དབང་ཐོབ་ཤོག༔ ཨོཾ་ཙཎྜ་ཨཎྜ་རྃ་ཨ་བྷི་ཥིཉྩ་ཧཱུྃ༔ དེ་ནས་ཁྱེད་རང་རྣམས་ལ་གསང་སྔགས་ཀྱི་དངོས་གྲུབ་འཐོབ་པར་བྱ་བའི་ཕྱིར་དུ་སྒྲུབ་རྫས་ཀྱི་དབང་བསྐུར་བ་ནི། སྨན་རཀ་གཏོར་མ་ལས་བཞི་དམ་ཚིག་གི་རྫས་ཀྱིས་ལྷ་རྣམས། བསྙེན་ཅིང་སྒྲུབ་པ་སོགས་གསང་སྔགས་ཟབ་མོའི་ཐབས་ལ་བརྟེན་ནས། འཁོར་འདས་ཐམས་ཅད་འདོད་ཡོན་ཟག་མེད་ཡེ་ཤེས་ཀྱི་རྣམ་རོལ་ཆེན་པོར་ལོངས་སྤྱོད་ཅིང་ལས་བཞི་ཐོགས་མེད་དུ་འགྲུབ་པའི་མཐུ་ཐོབ་པར་མོས་ཤིག ། དེ་ནས་གཏོར་མ་གཏད་ཅིང་༔ ཧོཿ ཆེ་མཆོག་རྒྱལ་བའི་དཀྱིལ་འཁོར་ལ༔
བསྙེན་སྒྲུབ་ཚོགས་དང་སྐོང་བཤགས་དང་༔ དུས་མཆོད་རྒྱུན་གཏོར་བརྩོན་པར་གྱིས༔ བསོད་ནམས་ཚོགས་ཆེན་དབང་དང་ལྡན༔ ཨོཾ་བྷ་ལིངྟ་གྷ་ན་ཙཀྲ་ཧོཿ དེ་ནས་རྡོ་རྗེ་རྒྱ་གྲམ་ལག་ཏུ་གཏད་ཅིང་༔ ཧོཿ ཞི་རྒྱས་དབང་དྲག་ཕྲིན་ལས་བཞིའི༔ ལས་ཀྱི་རིམ་པ་མ་ལུས་པར༔ དེང་ནས་ཁྱོད་ཀྱིས་བརྩོན་པར་གྱིས༔ གང་འདུལ་དེར་སྟོན་དབང་ཐོབ་ཤོག༔
ཨོཾ་བཛྲ་ཀརྨ་ཙ་ཏུར་ཧོཿ དེ་ནས་རྡོ་རྗེ་སློབ་དཔོན་བདག་པོའི་དབང་སྦྱིན་པ་ནི། རྒྱལ་ཚབ་འོས་པ་ཡིན་ན་ཁྲི་ལ་བཞག་སྟེ་རིགས་ལྔ་མགོར་བཞག ། དཀྱིལ་འཁོར་དང་གཟུང་ཐག་ལག་ཏུ་གཏད། འོག་ཏུ་ཁྲི་བརྩེགས་ཏེ་ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། དུང་དཀར་དང་རྡོར་དྲིལ་གླེགས་བམ་སོགས་ཕུལ་བས། ཐེག་པ་རིམ་དགུ་གང་འདུལ་དེར་སྟོན་གྱི་ཆོས་སྟོན་ལ་འགྲོ་བའི་དོན་རྒྱུན་མ་ཆད་པར་གྱིས་ཤིག་ཅེས་བསྐུལ་བའི་མོས་པ་མཛོད། དེ་ནས་རིགས་ལྔ་ཐོགས་ལ། ཧཱུྃ༔ དུས་རྣམས་ཀུན་ཏུ་དཀྱིལ་འཁོར་བདག༔
རིགས་ལ་དབང་ཞིང་རྒྱན་དུ་འཆང་༔ དབང་ཆེན་ལ་སོགས་འཆད་པར་གྱིས༔ འདུས་པ་རིགས་བདག་དབང་ཐོབ་ཤོག༔ ཨོཾ་བུདྡྷ་དྷརྨ་ཨ་བྷི་ཥིཉྩ་ཧཱུྃ༔ དེ་ནས་དཀྱིལ་འཁོར་དང་རྡོ་རྗེ་གཟུང་ཐག་གཏད་ཅིང་༔ ཧཱུྃ༔ གསང་བ་ཟིལ་གནོན་དཀྱིལ་འཁོར་གྱི༔ ཕྱི་ནང་བསྐྱེད་རྫོགས་ལས་མཐའ་སོགས༔ ཡོངས་རྫོགས་དེང་འདིར་ཁྱོད་ལ་གཏད༔ ཚེ་རབས་ཀུན་དུ་བརྟན་པར་ཟུངས༔
ཨོཾ་བཛྲ་ཨཥྚ་ཙཀྲ་དྷ་ཏི་ཏ་སིདྡྷི་ཧོཿ ཞེས་དཀྱིལ་འཁོར་གཏད་དེ་རབ་ཏུ་གནས་པར་བྱ༔ དེ་ནས་འཁོར་ལོ་རྩིབས་བརྒྱད་གཏད་དེ༔ ཧོཿ དེང་ནས་བརྩམས་ཏེ་བུ་ཁྱོད་ཀྱིས༔ དབང་བསྐུར་ཆོས་ཀྱི་འཁོར་ལོ་བསྐོར༔ སེམས་ཅན་རྒྱུད་རྣམས་སྨིན་པར་གྱིས༔ བླ་མེད་མཆོག་དང་ལྡན་པར་ཤོག༔ ཨོཾ་དྷརྨ་གྷ་ཧྲི་ཨཱཿཧཱུྃ༔ དེ་ནས་དུང་དཀར་གཏད་དེ༔
ཧོཿ སྐྱེ་མེད་གྲགས་སྟོང་ཆོས་ཀྱི་སྒྲ༔ འགྲོ་བ་ལྷ་མིའི་སྒྲ་སྐད་དུ༔ བཤད་ཅིང་སྤེལ་སྒྲུབ་འཆད་རྩོད་རྩོམ༔ སྙན་གྲགས་ཆོས་ཀྱི་དབང་ཐོབ་ཤོག༔ ཨོཾ་དྷརྨ་ཤང་ཁ་ཤབྡ་ཨཱཿཧཱུྃ༔ རྡོར་དྲིལ་གཏད་དེ༔ ཧོཿ ཐབས་ཆེན་བླ་མེད་ལམ་གྱི་མཆོག༔ ཀུན་རྫོབ་ལ་བརྟེན་དོན་དམ་རྙེད༔
དམ་ཚིག་ཕྱག་རྒྱ་ལྡན་པར་གྱིས༔ ཨོཾ་བཛྲ་མུ་ཊ་ཡ་ཧོཿ ཧོཿ ཤེས་རབ་སྙན་དབྱངས་ཐེག་པ་དགུ༔ དགྲ་བཅོམ་ཉན་ཐོས་རང་རྒྱལ་དང་༔ ཀྲྀ་ཡ་ཨུ་པ་ཡོ་ག་སྟེ༔ མ་ཧཱ་ཨ་ནུ་ཨ་ཏིའོ༔ ཨོཾ་དྷརྨ་མ་ཧཱ་ཥ་ན་ཧོཿ ཆོས་ཐམས་ཅད་ཡེ་གདོད་མ་ནས་སྣང་སྟོང་གཉིས་སུ་མེད་པའི་ངོ་བོར་སངས་རྒྱས་ཀྱང༌། དེ་ལྟར་མ་རྟོགས་པའི་གློ་བུར་རྣམ་རྟོག་གི་དྲི་མ་གཞི་ལ་དག་སྟེ་ཡེ་གཞི་ཀུན་ཏུ་བཟང་པོའི་ཀློང་དུ་སངས་རྒྱས་པར་གྱུར་ཅིག །
དེ་ནས་པོ་ཏི་གཏད་ཅིང་༔ ཧཱུྃ༔ ཆོས་ཕུང་བརྒྱད་ཁྲི་བཞི་སྟོང་གི༔ བཀའ་ཡི་འདུས་སྡེ་མ་ལུས་པ༔ འཛིན་འཆང་གསུང་རབ་ཡན་ལག་བཅུ༔ དོན་ལྡན་ཐེག་པ་ལ་གནས་ཤོག༔ ཨོཾ་བཛྲ་དྷརྨ་དྷཱ་ར་ཧྲྀ་དྷ་ཧོཿ ཆོས་ཀྱི་གླེགས་བམ་གྱི་དབང་བསྐུར་ཞིང་ལག་ཏུ་གཏད་པས་བཀའ་རབ་འབྱམས་ཀྱི་དབང་རྫོགས་པར་ཐོབ་སྟེ། ཁམས་གསུམ་ཆོས་ཀྱི་རྒྱལ་པོར་མངའ་གསོལ་བས་སློབ་མ་རྗེས་སུ་འཛིན་པའི་དབང་དམ་པ་ཐོབ་པར་གྱུར་ཅིག ། བརྟན་པར་གྱུར་ཅིག །
གནས་པར་གྱུར་ཅིག ། གསལ་བར་གྱུར་ཅིག ། འབར་བར་གྱུར་ཅིག ། མཆེད་པར་གྱུར་ཅིག ། ཡེ་དྷརྨ? དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས། བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང༌། དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ། ཧཱུྃ་སྨུག་ནག་གི་མཐར་སྔགས་ཕྲེང་གཡས་བསྐོར་དུ་འཁོར་བས་འོད་ཟེར་མེའི་ཚྭ་ཚྭ་དང་བཅས་རང་སྒྲ་འབྲུག་སྟོང་ལྡིར་བ་ལྟར་འཁོར་བའི་མོས་པ་མཛོད། །
ཅེས་རུ་རཀྴའི་བགྲང་ཕྲེང་སློབ་དཔོན་གྱིས་བཟུང་བ་སློབ་མར་སྦྱིན་ལེན་ཚུལ་གྱིས་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་མཁའ་ཁྱབ་ཏུ་འཕྲོས། དོན་གཉིས་བྱས། སླར་འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་གཟི་བརྗིད་རབ་ཏུ་འབར་ཞིང་བརྗོད་མེད་གྲགས་སྟོང་གསུང་རྡོ་རྗེ་མི་ཟད་པ་བརྒྱན་གྱི་འཁོར་ལོས་དབང་བསྒྱུར་བའི་མོས་པ་མཛོད། དེ་ཉིད་བརྟན་པའི་སླད་དུ་བྷནྡྷ་ཐོགས་ལ། ཧཱུྃ༔ ལོངས་སྐུ་ཡེ་ཤེས་བྷནྡྷའི་ཞིང་༔ བདུད་རྩི་གསུང་དང་གཉིས་སུ་མེད༔ སྐལ་ལྡན་ཁྱེད་ཀྱི་མགྲིན་པར་བསྐུར༔
གྲགས་སྟོང་སྔགས་ཀྱི་དབང་ཐོབ་ཤོག༔ ཨོཾ་ཧེ་རུ་ཀ་ཝཱཀྐ་ཨ་བྷི་ཥིཉྩ་ཧཱུྃ༔ པདྨའི་ཕྲེང་བ་ཐོགས་ལ། ཧཱུྃ༔ ཤེས་རབ་རང་རྩལ་སྟོང་པའི་སྒྲ༔ མ་འགགས་གྲགས་སྟོང་སྙིང་པོ་ཅན༔ གསང་བ་སྔགས་ཀྱི་སྒྲུབ་སྡེ་མོས༔ སྐལ་ལྡན་ཁྱོད་ཀྱི་མགྲིན་པར་བསྐུར༔ ཨོཾ་པྲཉྫ་མུ་ཊ་ཨཎྜ་ཨ་བྷི་ཥིཉྩ་ཧཱུྃ༔ ཧོཿ
ཤེས་རབ་ཡེ་ཤེས་ཀྱི་དབང་ཆེན་པོ་ཐོབ་པ་ཡིན་པས༔ དེང་ཕྱིན་ཆད་གསང་སྔགས་རྡོ་རྗེ་ཐེག་པའི་སྒོར་ཞུགས་ཤིང་སྔགས་བཟླས་པ་ཐམས་ཅད་གྲགས་སྟོང་མ་འགགས་པའི་འབྱིན་འཇུག་རྡོ་རྗེའི་སྔགས་སུ་ཤེས་ཤིང༌། བཟླས་པའི་སྙིང་པོ་སྒྲུབ་པ་ལ་བརྩོན་པར་གྱིས་ཤིག ། དེ་ལྟར་གསུང་སྔགས་ཀྱི་དབང་བསྐུར་བས་ངག་ཏུ་འཛིན་པ་རྣམ་པར་དག་ནས། བདེ་བར་གཤེགས་པའི་གསུང་གི་སྙིང་པོ་ལོངས་སྤྱོད་ཅིང་དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ་འབྲས་བུ་ལོངས་སྤྱོད་རྫོགས་པའི་སྐུ་འཐོབ་པར་གྱུར་རོ། ཞེས་རྟོགས་པ་བསྐྱེད། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བ་ལ། སློབ་དཔོན་སྤྱི་དཔལ་ཆེན་པོའི་ཐུགས་ཀ་ནས་ཡེ་ཤེས་ཀྱི་འོད་ཟེར། ཁྱེད་རང་རྣམས་ཀྱི་སྙིང་ཁར་མདུང་ཚུགས་སུ་ཟུག་པས་གཉིས་འཛིན་གྱི་རྟོག་པ་དག་སྟཻ་རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོ་མེ་ལོང་གཡའ་དང་བྲལ་བའི་གཟུགས་སྣང་བཞིན།
དབྱིངས་དང་རོལ་རྩལ་ཟུང་དུ་འཇུག་པ་རྒྱལ་བའི་དགོངས་པ་ཇི་བཞིན་མངོན་དུ་གྱུར་པའི་མོས་པ་མཛོད། མེ་ལོང་ཐོགས་ཏེ༔ ཧཱུྃ༔ ཆོས་ཉིད་སྐྱེ་མེད་མེ་ལོང་དབྱིངས༔ ཆེ་མཆོག་ཐུགས་དང་གཉིས་སུ་མེད༔ སྐལ་ལྡན་ཁྱོད་ཀྱི་སྙིང་ཁར་བསྐུར༔ ཡང་དག་ཡེ་ཤེས་དབང་ཐོབ་ཤོག༔ ཨོཾ་བཛྲ་ཧེ་རུ་ཀ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་སྙིང་ཁར་བཞག ། དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས།
བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར། མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ། འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད། གསུམ་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། ལོངས་སྤྱོད་དམ་རྫས་ཀྱི་དབང་བསྐུར་བ་ནི་ཐབས་ཤེས་དབྱེར་མེད་ཀྱི་གཏོར་མཆོད་ཕུན་སུམ་ཚོགས་པ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བ་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ དེ་ནས་གཏོར་མ་ཐོགས་ཏེ༔ ཧཱུྃ༔ འདོད་ཡོན་སྣ་ཚོགས་བཅུད་ཀྱིས་བརྒྱན༔
དམ་ཚིག་ཡེ་ཤེས་གཉིས་སུ་མེད༔ སྐལ་ལྡན་ཁྱོད་ཀྱི་ལྟེ་བར་བསྐུར༔ གཉིས་མེད་ཟུང་འཇུག་དབང་ཐོབ་ཤོག༔ ཨོཾ་བཛྲ་ཧེ་རུ་ཀ་ཧྲཱི་ཋ་ཨ་བྷི་ཥིཉྩ་ཧཱུྃ༔ དེ་ལྟར་དངོས་གྲུབ་ཡོན་ཏན་གྱི་དབང་བསྐུར་བས་དབུལ་ཕོངས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པ་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་བསྐུར་བ་ལ་མངོན་སྤྱོད་རྩོམ་པ་པོ་ལྟ་བ་ཆོས་ཉིད་ཀྱི་རྫོང་ལ་ཞུགས་ཤིང༌།
སྒོམ་པ་ཏིང་ངེ་འཛིན་གྱི་འཕྲང་ལ་འགྲིམ་སྟེ། སྤྱོད་པ་སྙིང་རྗེའི་སྲོག་དང་ལྡན་པས་མངོན་སྤྱོད་ཀྱི་ལས་རྩོམ་པར་བྱ། ཞེས་གསུངས་པ་ལྟར། བསྒྲལ་དབང་དངོས་ལའང་སྲུང་བ། ཟློག་པ། བསད་པ། འཕང་བ། སྲེག་པ། མནན་པ་དང་དྲུག་ལས། དང་པོ་སྲུང་བའི་སླད་དུ་དམིགས་པ་འདི་བཞིན་དུ་མཛོད་ཅིག
ཨོྃ་ཤྲཱྀ་ཧེ་རུ་ཀ་ཧཱུྃ་ཕཊ྄ཿ ཨོྃ་ཀྲོ་ཏི་ཤྭ་རཱི་ཧཱུྃ་ཕཊ྄ཿ རང་ཉིད་ཆེ་མཆོག་ཏུ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་སྟེང་ཐམས་ཅད་རྡོ་རྗེའི་གུར་ཁང་༔ འོག་ཐམས་ཅད་རྡོ་རྗེའི་ས་གཞི༔ བར་ཐམས་ཅད་རྡོ་རྗེའི་རྭ་བ་དྲྭ་མིག་རྣམས་ལ་མེའི་བྱ་ཁྱུང་༔ དཔག་ཏུ་མེད་པས་གཏམས་ཏེ་བསྐལ་པའི་རླུང་ཡང་མི་བགྲོད་པའི་རང་བཞིན་དུ་གྱུར༔ ནང་གི་ཁྲོ་བོ་དཀར་པོ་སྟོང་གི་ཞལ་བདག་ལ་གྱུ་ཞིང་༔ སྲུང་བའི་སྔགས་སྒྲ་དི་རི་རི་སྒྲོག་པར་བསྒོམ༔ དམིགས་པ་དང་བཅས་ཏེ་སྔགས་འདིའི་རྗེས་ཟློས་མཛོད། ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ༔
མ་ཧཱ་ཡཀྴ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ ཨོྃ་ཨཱ་ལི་ཀཱ་ལི་ཛྙཱ་ན་པཉྩ༔ ཀྲོ་ཏི་ཤྭ་རི་ཨཱ་ཡུརྫྙཱ་ན་མ་མ་རཀྵ་བྷྲཱུྃ༔ བདག་ཅག་མི་ནོར་འཁོར་དང་བཅས་པ་ལ་སྲུངས་ཤིག་བཛྲ་རཀྵ༔ དེ་ཉིད་བརྟན་པའི་ཆེད་དུ་སྲུང་འཁོར་གཏད་ལ། ཧཱུྃ༔ སྟོང་ཉིད་ཆོས་དབྱིངས་སྲུང་བའི་གུར༔ མཚོན་ཆ་མི་ཤིགས་དྲྭ་བའི་གུར༔ ཕྱི་ནང་གདོན་བགེགས་སྲུང་བའི་མཆོག༔ སྲུང་འཁོར་གུར་ཁང་དབང་ཐོབ་ཤོག༔
ཨོཾ་བཛྲ་ཙཀྲ་རཀྴ་ཧོཿ ཞེས་སྲུང་འཁོར་གནས་ལྔར་བསྐུར་རོ། ། དེའང་མི་དམིགས་པ་ཆོས་ཀྱི་དབྱིངས་སུ་རྒྱས་གདབ་ཅིང་ནུས་པ་བརྟན་པར་བྱས་པའི་མོས་པ་མཛོད། ཡེ་དྷར་དང་ སུ་པྲ་ཏིཥྛ་བཛྲ་ཡེ་སྭཱ་ཧཱ། གཉིས་པ་བཟློག་པའི་ཆེད་དུ་དམིགས་པ་འདི་བཞིན་དུ་མཛོད་ཅིག ། ཡང་སྲུང་འཁོར་དེའི་ཕྱི་རོལ་དུ་མེའི་ཙཀྲ་དམར་པོ་རྩིབས་སྟོང་དང་ལྡན་པ་གཡས་སུ་འཁོར་བའི་གུར༔ དེའི་ཕྱི་རོལ་ཟློག་བྱེད་ཁྲོ་བོ་ནག་པོ་སྟོང་གི་ཞལ་ཕྱིར་གྱུ་ཞིང་ཕ་རོལ་བྱད་མ་བཟློག་པའི་སྔགས་སྒྲ་དི་རི་རི་སྒྲོག་པར་བསམས་ལ་སྔགས་འདིའི་རྗེས་ཟློས་མཛོད། ཨོྃ་བཛྲ་ཀྲོ་ཏ་ཀཱ་ལ་པ་ཧ་ཙན་ཧཱུྃ་ཕཊ྄ཿ བདག་ཅག་འཁོར་དང་བཅས་པ་ལ་གནོད་པར་བྱེད་པའི་དགྲ་བོ་བྱད་མ་འབྱུང་པོ་འདྲེ་རྒོད་བྱད་ཟོར་ཕུར་ཁ་ངན་པ་ཐམས་ཅད་དགྲ་བོ་ཁོ་རང་ལ་ཟློག་ཅིག༔ ཨ་མུ་ཀ་བྷནྡྷ་ཤ་མ་ཟློག་ཟློག༔
རུ་ཏྲ་མ་ཐ་མ་ཐ་ཟློག་ཟློག༔ བྷཱུ་ཏ་སརྦ་ཚིནྡྷ་ཚིནྡྷ་ཟློག་ཟློག༔ ཏྲིག་ཐུམ་དགྲ་ལ་ཟློག་ཟློག༔ གཟེར་ཐུམ་དགྲ་ལ་ཟློག་ཟློག༔ དེའི་ཕྱི་རོལ་དུ་དུག་གི་རླངས་པ་སྨྱོ་བྱེད་རྫས་ཀྱི་གུར་དུ་གྱུར་ནས༔ ཕ་རོལ་བྱད་མ་རྣམས་ཚར་བཅད་པར་གྱུར༔ ཧཱུྃ་ཧཱུྃ་ཧཱུྃ༔ རྃ་རྃ་རྃ༔ དེ་ཉིད་བརྟན་པའི་ཆེད་རྡོ་རྗེ་ལག་ཏུ་གཏད་ལ། ཧཱུྃ༔
ཁྲོ་རྒྱལ་ལས་ཀྱི་ཕྱག་མཚན་འདི༔ དེ་རིང་སྐལ་ལྡན་ཁྱོད་ལ་གཏད༔ ཏིང་འཛིན་ལོངས་སྤྱོད་འགྲུབ་པར་གྱིས༔ ཟིལ་གནོན་རང་བཞིན་དབང་ཐོབ་ཤོག༔ ཨོཾ་བཛྲ་ས་མ་ཡ་ཏི་ཧོཿ དེ་ནས་རཀྴའི་ཕྲེང་བ་གཏད་ནས༔ ཧཱུྃ༔ ཏིང་འཛིན་སྐྱེ་མེད་ངང་ཉིད་ལས༔ གསང་བ་དམོད་པའི་སྔགས་ཕྲེང་འདི༔ དེ་རིང་སྐལ་ལྡན་ཁྱོད་ལ་གཏད༔
སྙིང་པོའི་གཟུངས་དང་དྲག་སྔགས་སྒྲོགས༔ ཨོཾ་རཀྴ་བྷནྡྷ་མ་ལི་ཏ་ཧཱུྃ༔ ཐུན་སྣོད་གཏད་ཅིང་༔ ཧཱུྃ༔ ཆུ་གནས་དམར་པོ་ཐུན་གྱི་སྣོད༔ འཛིན་ཤེས་གཏོང་ཡང་མི་ནུས་ཏེ༔ དྲག་སྔགས་དམོད་པའི་ཕོ་བྲང་ཉིད༔ རྦད་པའི་སྔགས་ཐུན་འཛིན་པར་གྱིས༔ ཨོཾ་ཨཎ་ཌ་དྷ་ར་ཧོཿ དེ་ནས་ཕོད་ཁ་དང་སྔགས་ཞྭ་གཏད་ཅིང་༔
ཧཱུྃ༔ དམོད་པ་དྲག་སྔགས་ནག་པོའི་ཞྭ༔ ཁམས་གསུམ་ཟིལ་གནོན་བཀླུབས་པའི་གོས༔ རྟག་ཏུ་ངན་སྔགས་ཞྭ་གོས་འཆང་༔ བདུད་བཞི་ཟིལ་གནོན་དབང་ཐོབ་ཤོག༔ ཨོཾ་བཛྲ་དུ་ཁ་ན་ཡ་ཧོཿ ། ཧཱུྃ༔ རྃ་རྃ་ཡ་ཧོཿ གསུམ་པ་བསད་པའི་དངོས་གཞིར་མདུན་དུ་ཧོམ་ཁུང་ལིངྒ་ལས་ཕུར་དབྱེ་སྒྲོ་བསྒྲལ་ཆས་རྣམས་འདུ་བྱ་ལ། དེ་ནས་སློབ་དཔོན་དྲག་པོའི་ཆས་སུ་ཞུགས་ཤིང་དར་ནག་དང་བཅས་འབྲུ་སྣ་བཏབ་པའི་གསེར་སྐྱེམས་ཐོགས་ལ།
རྃ་ཡྃ་ཁྃ༔ གཅིག ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབ། དབྱངས་རོལ་བཅས། ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་སྒྲུབ་ཆེན་བཀའ་བརྒྱད་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔
མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་ཕུར་སྲུང་དམ་ཚིག་ཅན༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདིར་གནས་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་པོར་གསེར་སྐྱེམས་འབུལ། ཨོཾ་བཛྲ་མ་ཧཱ་ཀྲོ་ཏ་པདྨ་ སོགས།
དེ་ནས་གསུམ་པ་བསད་པའི་སླད་དུ། གདབ་ལས་བྱ་བར་ཕྲིན་ལས་རྩོམ་པའི་ཡུལ་ཉམས་པ་བདུན་ལྡན་གྱི་དགྲ་བགེགས་ལ། ཇི་ལྟར་བརྩམ་པའི་ཕྲིན་ལས་དམིགས་པའི་རིམ་པ་གསལ་འདེབས་གནང་བར་ཞུ། དེའང་ཕྱི་སྣོད་ཀྱི་འཇིག་རྟེན་ཐམས་ཅད་ཨེ་ཁྲོམ་འབར་བའི་རང་བཞིན། ནང་བཅུད་རྣམས་སྒྲུབ་སྡེ་བཀའ་བརྒྱད་བདུན་བརྒྱ་ཉེར་ལྔའི་ལྷ་ཚོགས་ཐམས་ཅད་གཏུམ་ཆེན་རབ་ཏུ་འབར་བའི་སྐུར་བཞེངས་ཏེ། རྔམ་པའི་ཧཱུྃ་སྒྲ་འབྲུག་ལྟར་སྒྲོགས་ཤིང་མངོན་སྤྱོད་དྲག་པོའི་ལས་ལ་ཆས་པའི་མོས་པ་མཛོད། ཨེ་ཡཾ་ཛྭ་ལ་རཾ། བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དམ་སྲི་ཕོ་མོ་རེད་ཅིང་ཉམ་ཐག་པའི་ལུས་ཅན་དུ་གྱུར། འགུགས་པའི་རྒྱ་དང་བཅས། ན་མོ༔
རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི་བཀའ་བདེན་པ་དང༌། ཁྱད་པར་དུ་བཅོམ་ལྡན་དཔལ་ཆེན་ཆེ་མཆོག་ཧེ་རུ་ཀ་དཔལ་དགུ་བདུན་བརྒྱ་ཉེར་ལྔའི་ལྷ་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། བཀའ་སྡོད་ཆོས་སྐྱོང་མ་མོ་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་བསྟན་དང་འགྲོ་བའི་སྤྱི་དགྲ། ཁྱད་པར་དུ་རིག་པ་འཛིན་པ་བདག་ཅག་ཡོན་མཆོད་འཁོར་དང་བཅས་པ་ཐམས་ཅད་ལ་སྔ་དགྲ་ལག་གིས་བསྡོ་བ། ཕྱི་དགྲ་ཡིད་ལ་བསམ་པ། ད་དགྲ་ཐད་ནས་ལངས་པའི་གཟུགས་ཅན་སྡང་བའི་དགྲ།
གཟུགས་མེད་གནོད་བྱེད་ཀྱྀ་བགེགས། དམ་སྲི་འབྱུང་པོ་ལོག་པར་འདྲེན་པ་ཐམས་ཅད་ཀྱི་བླ་སྲོག་རྣམ་པར་ཤེས་པ་གཟུགས་ལིངྒ་འདི་ཉིད་ལ་ཁུག་ཅིག ། ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ
རྒྱ་བཞི་དང་བཅས། ཛཿཧཱུྃ་བཾ་ཧོཿ སློབ་དཔོན་དཔལ་ཆེན་པོའི་ཐུགས་ཀ་ནས་སྤྲོས་པའི་བདེ་གཤེགས་ཀྱི་སྲས་མཆོག་བཛྲ་ཀིའ་ལ་ཡ་ཕྱག་གཉིས་ཀྱིས་ཕུར་བུ་འདྲིལ་བ། སྐུ་སྨད་དབལ་ཕུར་ཟུར་གསུམ་འབར་བ་ལ་ཐོག་མདའ་སྐར་ཆེན་གྱི་ཚྭ་ཚྭ་འཕྲོ་བ། སྲིད་གསུམ་དུས་གཅིག་ལ་སྒྲོལ་བའི་ནུས་རྩལ་དང་ལྡན་པ་འདི་ཉིད། ལག་ཏུ་གཏད་པ་ཙམ་གྱིས་ཐབས་ཀྱིས་མི་ཐུལ་བའི་གདུལ་བྱ་ལོག་འདྲེན་བདུད་ཀྱི་དཔུང་རྣམས་ཤུགས་ཀྱིས་སྒྲོལ་བའི་མཐུ་སྟོབས་དང༌།
ནུས་རྩལ་ཡོངས་སུ་གྲུབ་པའི་མོས་པ་མཛོད། བསྒྲལ་བ་ནི། ཧཱུྃ༔ ཆེ་མཆོག་ཐུགས་ལས་སྤྲུལ་པ་ཡི༔ སྲས་ཉིད་རྡོ་རྗེ་ཁྲག་འཐུང་སྐུ༔ ཁྲོ་རྒྱལ་འདྲིལ་ཞིང་འདེབས་པའི་མཚོན༔ ཕྱི་ནང་བར་ཆད་དབྱིངས་སུ་སྒྲོལ༔ ཨོཾ་བཛྲ་མ་ཧཱ་ཀྲོ་ཏ་པདྨ? སོགས་དྲག་སྔགས་སོ་ལྔ་ཕུར་བསྐོར་དང་བཅས་འདེབས་ཚུལ་བྱ་ལ་ཐམས་ཅད་ཀྱིས་བསྒྲལ༔ ཨོཾ་བཛྲ་ཀཱི་ལ་ཡ༔ གནོད་བྱེད་མཱ་ར་ཡ་རྦད་ཡ༔
ཚེ་ཁྲུས་ཀྱི་དགོངས་པ་གསལ་གདབ་པ་ནི། བདག་ཉིད་དཔལ་ཆེན་པོ། ཕུར་བུ་སྲས་མཆོག ། ལིངྒ་དགྲ་བགེགས་ཀྱི་སྙིང་གར་ཚེ་སྲོག་གི་རྟེན་ནྲྀ་ཏྲི་དང་བཅས་པ་དངོས་སུ་གསལ་བར། ཕུར་བུའི་དབལ་རྩེ་ལས་ཨ་ཡིག་དཀར་པོའི་འོད་ཀྱིས་སྒྲིབ་གཉིས་སྦྱངས། སྲོག་རྟེན་ལ་རེག་པ་ཙམ་གྱིས་སྒོ་ལྔའི་རྣམ་ཤེས་དབལ་རྩེར་བསྡུས། ཉོན་ཡིད་རྩད་ནས་བཅད། ལྔ་འདུས་དྭངས་མའི་ཚེ་བསོད་ཐམས་ཅད་འོད་དཀར་པོའི་རྣམ་པར་བསྡུས་ནས་རང་ལ་ཐིམ། ཀུན་གཞིའི་རྣམ་ཤེས་ཨ་ཡིག་དཀར་པོར་གྱུར་པ་ཕུར་རྩེར་ལིང་གིས་བཏེགས་ནས་དཔལ་ཆེན་པོའི་ཐུགས་ཀར་ཐིམ། ཕུར་བུའི་དབལ་ཟུར་ནས་འཕྲོས་པའི་མཚོན་ཆའི་ཆར་པས་བག་ཆགས་ཀྱི་གཟུགས་བརྙན་དུམ་བུར་གཏུབ་པར་གྱུར།
དེ་ནས་གཏུབ་ཅིང་རོལ་བ་ནི། དེ་ལྟར་བསྒྲལ་བའི་ཕུང་ཁམས་ཀྱི་རྣམ་པ་ཤ་ཁྲག་གི་ལོངས་སྤྱོད་ལ། ངོ་བོ་ཟག་མེད་ཡེ་ཤེས་ཀྱི་བདུད་རྩིའི་རང་བཞིན་ཅན་འདི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཕུལ་བར་མོས་ལ། ཨོཾ་ཨཱཿཧཱུྃ༔ ཞེས་བདུད་རྩིའི་བྲན་ཞིང༌། ཧཱུྃ༔ ཁྲོ་རྒྱལ་ཆེན་པོའི་དམ་ཚིག་ཏུ༔ སྦྱོར་སྒྲོལ་སྤྱོད་པ་མི་འབྲལ་བྱ༔ རྟག་ཏུ་དུག་ལྔའི་ཤ་ཁྲག་རོལ༔ སྒྲོལ་བ་ལས་ཀྱི་དབང་ཐོབ་ཤོག༔
ཨོཾ་བཛྲ་ས་མ་ཡ་མ་ཧཱ་མཱཾ་ས་རཀྟ་ཁཱ་ཧི༔ དེ་ཉིད་བརྟན་པར་བྱ་བའི་སླད་དུ་ཕུར་པ་གཏད་ལ། སླར་དེ་དག་གི་ནུས་པ་བརྟན་པའི་ཕྱིར་ཕུར་པ་ལག་ཏུ་གཏད་པར་མོས་མཛོད། ཧཱུྃ༔ ཁྲོ་རྒྱལ་ལས་ཀྱི་བརྟུལ་ཞུགས་མཚོན༔ དེང་འདིར་སྐལ་ལྡན་ཁྱོད་ལ་གཏད༔ བསྟན་དགྲ་སྒོས་དགྲ་ཉོན་མོངས་སྒྲོལ༔ མ་རིག་བསྒྲལ་བའི་དབང་ཐོབ་ཤོག༔ ཨོཾ་བཛྲ་ཀཱི་ལ་ཡ་ཧཱུྃ་ཕཊ྄ཿ བཞི་པ་ཕ་རོལ་གཡུལ་ངོ་བཟློག་པའི་དོན་དུ་དཔལ་གཏོར་རྩང་གིས་བརྒྱན་པ་གཡས་སུ་ཐོགས་ལ།
ཧཱུྃ༔ སྲིད་པའི་དྲེགས་ཆེན་རྔམ་པའི་སྣོད༔ དམར་ནག་གཏོར་ཆེན་རྩང་གིས་བརྒྱན༔ བསྐུལ་བས་ཕྱི་ནང་རྐྱེན་ངན་བཟློག༔ བཟློག་བསྐུལ་དྲག་པོའི་ལས་ཐོབ་ཤོག༔ ཨོཾ་བཛྲ་རུ་ཏྲ་མཱ་ར་ཡ་ཟློག་ཡ༔ ཞེས་གཏོར་ཟོར་ལག་ཏུ་གཏད་ལ་དབང་བསྐུར། འཕང་བ་ནི། དམིགས་བྱ་རྟེན་ལ་འགུག་གཞུག་དྲག་པོ་དང་བཅས། གཏོར་མའི་ཡེ་ཤེས་པ་ནམ་མཁར་གཤེགས་ཤིང་གཟུ་དཔང་དུ་བཞུགས་ནས་གཏོར་མའི་དམ་ཚིག་པ་སྲིད་གསུམ་ཕུང་བའི།
ནད་མཚོན་དུག་གི་སྡོང་པོར་དམིགས་ཏེ་གཏོར་ཟོར་ལག་ཏུ་ཐོགས་ལ་དམིགས་པ་འདི་བཞིན་དུ་མཛོད་ཅིག ། ད་ཁྱེད་རང་རྣམས་དཔལ་ཆེན་པོར་གསལ་བའི་གཏོར་ཟོར་མཚོན་ཆའི་འཁོར་ལོ་གནམ་ལྕགས་ཀྱི་ཐོག་ལྟར་འཕང་བས། བསྟན་དགྲ་བདུད་དཔུང་བརླག་པའི་མཐུ་ཐོབ་པར་མོས་མཛོད༔ དེ་ནས་འཕང་བ་ནི། ཧཱུྃ༔ ཕོ་ཉ་རྦད་པའི་ཟོར་གྱི་བདག༔ བཟློག་མེད་ཐུན་དང་མཚོན་གྱིས་བརྒྱན༔ དམ་ཉམས་དགྲ་ལ་གཏོར་ཟོར་ཡ༔ ལས་མཐའ་ཡོངས་རྫོགས་དབང་ཐོབ་ཤོག༔ ཨོཾ་བཛྲ་ཐུན་བྷྱོ་རྦད་བྷྱོ་དགྲ་ལ་བཟློག་བྷྱོཿ
ཞེས་གཏོར་ཟོར་མེ་ཧོམ་གྱི་དབུས་སུ་འཕང་ལ་བསྲེག་གོ ། ལྔ་པ་དྲག་པོ་བསྲེག་པའི་ལས་མཐའ་བརྩམ་པ་ནི། ཤིན་ཏུ་མི་བསྲུན་པའི་དགྲ་བགེགས་གདུག་པ་ཅན་ཚར་གཅོད་པའི་ཕྱིར་དུ་དུག་ཤིང་གི་མེ་ཧོམ་ལྕགས་སྣོད་དུ་སྦར་ལ་སྲེག་ལིང་ཡོད་ན་དགྲ་བགེགས་དངོས་སུ་དམིགས་ལ་བསྲེག ། མེད་ཚེ་ལིང་རོ་མེ་ཧོམ་དུ་བསྲེགས་ཤིང་༔ ཧཱུྃ༔ འབར་བའི་ཕོ་བྲང་མེ་ཧོམ་དུ༔ ཞིང་བཅུ་བསྒྲལ་བའི་བུད་ཤིང་བསྲེགས༔ བསྟན་དགྲ་སྒོས་དགྲའི་ཚོགས་རྣམས་ཀུན༔ རྡུལ་ཕྲན་བཞིན་དུ་བརླག་པར་མཛོད༔ ཨོྃ་རུ་ཏྲ་ནྲྀ་ཏྲི་རཾ་ཛྭ་ལ་ཡེ་སྭཱ་ཧཱ༔
སླར་ཡང་དེའི་ནུས་པ་བརྟན་པར་བྱ་བའི་དོན་དུ་ཧོམ་གཟར་དང་ཐབ་གཏད་ལ། ཧོཿ ཆོས་ཉིད་ཡེ་ཤེས་སྣོད་མཆོག་ཐབས༔ ཉོན་མོངས་བུད་ཤིང་ལ་སོགས་པ༔ འཁོར་འདས་མ་རིགས་སྲེགས་པར་གྱིས༔ ཧོམ་གཟར་ལ་སོགས་དབང་ཐོབ་ཤོག༔ ཨོཾ་བཛྲ་ཨ་ཧུ་ཏི་ཨཱཿཧཱུྃ༔ དྲུག་པ་ལས་མཐའ་མི་མངོན་པར་རྒྱས་གདབ་པའི་དོན་དུ་མནན་པའི་རྗེས་སུ་གནང་བ་ནི། སློབ་དཔོན་དཔལ་ཆེན་པོའི་ཐུགས་རྗེ་དྲག་པོའི་འོད་ཟེར་འོག་ཏུ་འཕྲོས་པས་གླིང་བཞི་རི་རབ་དང་བཅས་ཕྱེ་མར་གས་པའི་རྒྱ་མཚོ་ཆེན་པོའི་ཀློང་དུ་འཆི་བདག་ལས་ཀྱི་གཤིན་རྗེ་འཁོར་བཅས། ཧབ་སྒྲ་དིར་གྱིས་ལྷགས་པ་ལ་བདེ་བར་གཤེགས་པའི་བདེན་སྟོབས་དྲག་པོས།
སྲིད་པ་གསུམ་གྱི་དགྲ་བགེགས་དམ་སྲི་བདུད་རིགས་ཐམས་ཅད་རང་དབང་མེད་པར་བཀུག་ནས་འཆི་བདག་གི་ཞལ་དུ་སྟིམ་པའི་མོས་པ་མཛོད། དེ་ནས་རྡོ་གཡམ་ལ་ཡི་གེ་ཏྲི་རེ་རེ་བྲིས་ནས་རང་མལ་དེ་རུ་མནན་པར་གསུངས་ཀྱང་ལག་ལེན་དུ་མི་བདེ་ན། སྔར་དྲག་བསྲེགས་ཀྱི་མེ་ཐལ་སྒོ་དྲུང་དུ་མནན་ལ་དེ་སྟེང་གཏོར་གཞོང་ཁ་སྦུབ་ལ་བདེན་སྟོབས་འགུགས་གཞུག་གི་མཐར། ཧཱུྃ༔ མདུན་དུ་ཏྲི་ལས་དགྲ་བོ་ཁུག༔ རིམ་དགུ་ས་ཡི་འོག་ཏུ་ནོན༔ དམ་སྲི་སྒབ་འདྲེ་གནོན་པར་གྱིས༔ འགུགས་དང་མནན་གཏད་ལས་ཐོབ་ཤོག༔ ཨོཾ་ཏྲི་དམ་སྲི་མཱ་ར་ཡ་ནན༔ ཞེས་གཏད་པས་མཐར་ཤོར་མེད་རྒྱ་མཚོའི་ཀློང་དུ་ཆོལ་སྒྲ་དང་བཅས་ནས་ཐིམ་པའི་སྟེང་དུ།
རི་རབ་གླིང་བཞི་གླིང་ཕྲན་དང་བཅས་པ་དཔལ་ཆེན་པོའི་ཕོ་བྲང་གསལ་བའི་དབུས་སུ། ཁྱེད་རང་རྣམས་ལ་དཔལ་ཆེན་རྡོ་རྗེ་གཞོན་ནུའི་ཐུགས་རྗེ་དྲག་པོའི་ཕྱག་རྒྱ་རྫོགས་པས། སྲིད་པ་སྤྱི་གནོན་གྱི་བྲོ་བརྡུང་གཟིར་ཞིང་བདུད་ཚོགས་ནམ་ཡང་ལྡང་མེད་དུ་བཅོམ་པའི་མོས་པ་མཛོད། ། ཅེས་ལས་གཞུང་བཞིན་རྟ་བྲོ་བརྡུང་བ་ནི། ཧཱུྃ༔ ཆེ་མཆོག་བུདྡྷ་ཐོད་ཕྲེང་རྩལ༔ ཞི་ཁྲོ་གསང་བའི་དཀྱིལ་འཁོར་ལྷ༔ ཡོངས་རྫོགས་འདུས་པའི་བྲོ་བརྡུངས་ཏེ༔ ཚད་མེད་བཞི་ཡི་ཕུར་བུ་བསྒྲུབས༔ བཏབ་པས་དུག་ལྔ་དབྱིངས་སུ་སྒྲོལ༔
མནན་ནོ་རུ་ཏྲ་མ་ལྡང་ཅིག༔ ཨོྃ་ནན༔ ཨཱཿནན༔ ཧཱུྃ་ནན༔ སཏྭཾ་བྷ་ཡ་ནན༔ དེ་ནས་གཏོར་གཞོང་ཁ་ཡར་སློང་ལ་མེ་ཏོག་འཐོར། དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པས་ཆེ་མཆོག་ཧེ་རུ་ཀའི་བདག་ཉིད་དུ་ཆེ་བ་བསྐྱེད་པ་ཙམ་གྱིས། རྣམ་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ། སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས། སྣོད་ཀྱི་འཇིག་རྟེན་ཐམས་ཅད་སྣང་སྟོང་དག་པ་གཞལ་ཡས་ཁང་དང༌།
བཅུད་ཀྱི་སེམས་ཅན་ཐམས་ཅད་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་འབྱུང་བའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེ་རོལ་པའི་ཕྲིན་ལས་ལ་མངོན་པར་བྱང་ཆུབ་པའི་མོས་པ་མཛོད། ཡེ་ཤེས་ལྔའི་འཇའ་གུར་དང་མེ་ལོང་ཐོགས་ཏེ༔ ཧཱུྃ༔ སྣང་ཞིང་སྟོང་ལ་གསལ་ཞིང་དྭངས༔ ནམ་མཁའི་དབྱིངས་དང་འཇའ་ཚོན་བཞིན༔ སྟོང་གཟུགས་སྒྱུ་མའི་ངང་ཚུལ་གྱིས༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོཾ་སྭ་བྷཱ་ཝ་ཀཱ་ཡ་ཨ་བྷི་ཥིཉྩ་ཧཱུྃ༔ ཞེས་སྤྱི་བོར་བཞག་ལ།
དེ་ལྟར་དབང་ཐམས་ཅད་བརྟན་པར་བྱེད་པ་ལ་འཇའ་ལུས་སྣང་སྟོང་བརྡའི་དབང་བསྐུར་བ་ལ་བརྟེན་ནས། སྣོད་བཅུད་གཞལ་ཡས་ཁང་དང་ལྷའི་རང་བཞིན་དུ་ཡེ་ནས་ཡིན་པར་ངོ་ཤེས་པར་གྱིས་ལ་བརྙས་པ་མ་བྱེད། དག་སྣང་དང་མོས་གུས་རྒྱུན་ཆད་མེད་པའི་ངང་ནས་མཆོད་བསྟོད་དང་བཀུར་སྟི་རྒྱ་ཆེན་པོ་བགྱིད་ཅིང༌། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་དྭང་དུ་བླངས་ཤིང་སྒྲུབ་པའི་རྒྱུར་ངོ་ཤེས་པར་གྱིས་ཤིག ། དེ་ཡན་ཆད་ཀྱིས་ཕྱི་མཚན་མ་རྫས་ཀྱི་དཀྱིལ་འཁོར་དུ། བསྐྱེད་པ་མ་ཧཱ་ཡོ་གའི་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ལམ་དུས་སུ་བསྐྱེད་པའི་རིམ་པ་བསྒོམ་པ་ལ་དབང༌། སྣོད་བཅུད་ཡི་དམ་སྒྲུབ་སྡེ་བཀའ་བརྒྱད་ཀྱི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུ་འགྲུབ་པའི་སྐལ་བ་ཅན་དུ་བྱས་སོ། ། དེ་ནས་གསང་དབང་བསྐུར་བའི་དོན་དུ་སློབ་མ་རྣམས་ཀྱིས་གསང་བའི་གཟུངས་མ་མཚན་ཉིད་དང་ལྡན་པ།
ལོ་བཅུ་དྲུག་ལོན་པ་ཞིག་བླ་མ་ལ་མཎྜལ་གྱི་ཚུལ་དུ་དབུལ་བའི་མོས་པ་དང་བཅས་འདིའི་རྗེས་ཟློས་མཛོད། ཀྱཻཿ དཔའ་བོ་ཐུགས་རྗེ་ཆེ་བའི་མཆོག༔ གསང་སྔགས་སྟོན་པའི་ས་མཁན་པོ༔ པདྨ་དབྱངས་ཅན་རིག་མ་འདི༔ ལམ་མཆོག་ཞུགས་ཕྱིར་མཎྜལ་ཕུལ༔ ཨོཾ་པདྨ་མུ་ཊ་མཎྜལ་ཀེཾ་ནིརྻ་ཏ་ཡ་མི༔ དེ་ནས་སློབ་དཔོན་གྱིས་རིག་མའི་རྒྱུད་སྨིན་ཅིང་གྲོལ་བར་བྱས་ལ། རིགས་ལྔ་སོགས་ལོངས་སྐུའི་རྒྱན་གྱིས་སྤྲས་ཏེ་པདྨ་འདབ་བརྒྱད་ཀྱི་ཁར་བཞག་ལ་ཡེ་ཤེས་པ་དབབ་པའི་སླད་དུ་དམིགས་པ་འདི་བཞིན་དུ་མཛོད་ཅིག ། ཨོཾ་བཛྲ་ཨ་མྲྀ? བུམ་ཆུས་བསང་སྦྱངས།
སྭ་བྷཱ་ཝ ས་སྦྱང༌། སྟོང་པ་ཉིད་དུ་གྱུར། ཨོཾ་ཨཱཿཧཱུྃ༔ བདག་མདུན་གྱི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ལྷོ་ནུབ་རྔ་ཡབ་པདྨ་འོད་ཀྱི་ཞིང་ནས༔ རིག་འཛིན་ཆེན་པོ་པདྨ་འབྱུང་གནས་ཡབ་ཡུམ་ལ༔ འཁོར་དཔའ་བོ་མཁའ་འགྲོ་འབུམ་གྱིས་བསྐོར་བ་སྐད་ཅིག་གིས་བྱོན་ནས༔ བདག་དང་གཟུངས་མའི་སྤྱི་བོར་ཞུགས་ཏེ་ཐུགས་དམ་གྱིས་རྒྱུད་བསྐུལ་བས་བྱང་སེམས་དཀར་དམར་གྱི་སྤྲིན་འཕྲོས་ནས་བྷནྡྷའི་བདུད་རྩི་དཀར་དམར་ལ་ཐིམ༔ སླར་ཡང་འོད་དུ་ཞུ་སྟེ་ཡུམ་གྱི་ཚངས་བུག་ཏུ་ཐིམ༔ རིམ་བཞིན་སྙིང་ཁར་ཡེ་ཤེས་སེམས་དཔའ་ལམ་མེར་སྒོམས་ཤིག༔ ཨོཾ་བཛྲ་ས་མཱ་ཡ་ཛ་ཛཿ
ཡབ་ཡུམ་དགའ་བ་བཞིས་རྗེས་སུ་བསྐུལ་ཏེ་སྦྱོར་བ་མཛད་པའི་མོས་པ་མཛོད། བཛྲ་པདྨ་རཱ་ག་ཡ་ཧོཿ རཱ་ག་ཡ་མི༔ ཡབ་ཡུམ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བས་ཡབ་ཀྱི་ཞལ་དུ་ཞུགས། ཐུགས་ཀར་བྱང་ཆུབ་ཀྱི་སེམས་ཞུ་བ་མཁའ་གསང་ནས་ཡབ་ཀྱི་བྱང་སེམས་དྲི་མ་མེད་པ་མདངས་ཅན་དང༌། ཡུམ་གྱི་བྱང་སེམས་མཚལ་ཞུན་ལྟ་བུ་གཉིས་ལྷན་ཅིག་ཏུ་བབས་པ་བྷནྡྷའི་བདུད་རྩི་དང་གཉིས་སུ་མེད་པར་གྱུར་པའི་མོས་པ་མཛོད། པྲ་མོ་ཏི་རི་ཀུནྡ་ལི་རཀྟ་ཨ་མྲྀ་ཏ་ཨཱཿཧཱུྃ༔ ཞེས་བདུད་རྩི་དང་རཀྟ་ལན་གསུམ་དཀྲུགས། དེ་ནས་རྡོ་རྗེ་སློབ་དཔོན་ཡབ་ཡུམ་གྱིས་དམ་ཚིག་གི་ལམ་ནས་བདུད་རྩི་ཕབ་པ་དེ་ཉིད་སྨན་རཀ་ལ་གཉིས་སུ་མེད་པར་འདྲེས་པར་གྱུར།
དེ་ནས་སློབ་མ་རྣམས་ཀྱིས་གསང་དབང་ཟབ་མོ་སྩལ་དུ་གསོལ་ཞེས་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ གསང་བ་བླ་ན་མེད་པ་ཡི༔ ཡང་དག་རྡོ་རྗེའི་གྲོལ་ལམ་མཆོག༔ དེང་འདིར་བདག་ལ་སྩལ་དུ་གསོལ༔ དམ་ཚིག་སྲོག་གི་སྙིང་པོ་བསྲུང༔ རྡོ་རྗེ་སློབ་དཔོན་གྱིས་ལན་བྱིན་པ་འདི་ལ་གསན་པར་ཁྱབ་པ་གདའ། ཧོཿ ཁྱེད་ཅག་དམ་ཚིག་ལྡན་ལགས་ན༔ གསང་རྒྱུད་མཁའ་འགྲོའི་ཉེ་ལམ་བསྟེན༔
ཉམས་ན་ཤ་ཟས་སྲོག་ལུས་ཕྲལ༔ བསྲུངས་ན་ཚེ་གཅིག་སངས་རྒྱས་ཉིད༔ ཅེས་གསུངས་པའི་ལན་དུ་སློབ་མ་རྣམས་ཀྱི་དམ་ཚིག་གི་རིམ་པ་ལས་ནམ་ཡང་འདའ་བར་མི་བྱའོ་སྙམ་པས་འདིའི་རྗེས་ཟློས་མཛོད། ཨོཾ་ས་མ་ཡ་ཧོཿ ཞེས་སིནྡྷུ་རའི་དཀྱིལ་འཁོར་རམ་བདུད་རྩི་ནང་མཆོད་བྱང་སེམས་སྦྱར་བ་ངག་ཏུ་བྱིན་ཅིང་༔ དེ་ནས་བྱང་ཆུབ་སེམས་ཀྱི་བདུད་རྩི་དང་གཉིས་མེད་དུ་འདྲེས་པས་ཐོད་པའི་བདུད་རྩི་ཆེན་པོ་དངོས་གྲུབ་ཀྱི་དབྱིག་ཏུ་གྱུར་པ་འདི་ཉིད་ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས། ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་པས་ཞུ་བདེ་ལྷན་ཅིག་སྐྱེས་པའི་ཡེ་ཤེས་བདེ་སྟོང་ཟག་པ་མེད་པར་ཉམས་སུ་མྱོང་བའི་མོས་པ་མཛོད། སིནྡྷུ་རའི་གནས་ལྔར་ཐིག་ལེ་གདབ་ཅིང་བདུད་རྩི་བླུད། དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་བླ་མ་ལོངས་སྤྱོད་རྫོགས་པའི་སྐུ་ལས་སྤྲོས་མེད་ངེས་པ་དོན་གྱི་དབང་ཐོབ། ངག་གི་སྒྲིབ་པ་དག །
རང་བྱིན་གྱིས་བརླབས་པས་རྫོགས་རིམ་གཏུམ་མོ་བསྒོམ་པ་ལ་དབང༌། བྱང་སེམས་ཀྱི་ཡི་གེའི་སྤྲིན་ཨཱ་ལི་ཀཱ་ལིའི་རྣམ་པར་འཆར་བས་རྩ་གནས་ཐམས་ཅད་གང་སྟེ་རྩའི་འཆིང་བྱེད་ཀྱི་མདུད་པ་གྲོལ། གཟུང་འཛིན་བརྒྱད་ཅུའི་རྟོགས་པ་འགག ། ཐིག་རླུང་སེམས་གསུམ་ཡེ་ཤེས་ཆེན་པོའི་ངོ་བོར་བྱིན་གྱིས་བརླབས་ནས་བདེ་བའི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་གྱུར། བགྲོད་པ་གསུམ་པ་གཟུངས་མའི་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ་སྔར་སློབ་དཔོན་ལ་ཕུལ་བའི་གཟུངས་མ་དེ་ཉིད། རྡོ་རྗེ་སློབ་དཔོན་གྱི་ཕྱག་གཡས་ཀྱིས་རིག་མའི་ལག་གཡོན་ནས་བཟུང་སྟེ། ཁྱེད་རང་སློབ་བུ་རྣམས་ལ་གཏད་ནས་ཐར་པ་བསྟེན་པར་བསྐུལ་བའི་མོས་པ་མཛོད། ཧཱུྃ༔ ཤེས་རབ་ཡིད་འོང་དགེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་སྒྲོགས༔
འདི་བསྟེན་བདེ་སྟོང་ལྷག་གིས་འཆར༔ དཀྱིལ་འཁོར་གསང་བའི་དབང་ཐོབ་ཤོག༔ ཅེས་སྤྲད་པས་ཡུམ་གྱི་བསྐུལ་བར་མོས་ལ་གསན་པར་ཁྱབ་པ་གདའ། ཧོཿ ང་ཡི་པདྨ་བདེ་ཆེན་དགྱེས་པ་འདི༔ རྒྱལ་བ་ཀུན་གྱི་ཡེ་ཤེས་བསྐྱེད་པའི་གནས༔ སྐལ་ལྡན་ཁྱོད་ཀྱི་འདི་བཟུང་རྟག་ཏུ་མཆོད༔ འདི་སྤངས་པ་ལ་མཆོག་གི་དངོས་གྲུབ་མེད༔ དེ་ཕྱིར་ཐེ་ཚོམ་མེད་པའི་བརྟུལ་ཞུགས་བསྐྱེད༔ ཡུམ་གྱིས༔
ཨ་ནུ་རཱ་ག་ཡ་ཧོཿ ས་ཆགས་པ་བསྐུལ༔ ཡབ་ཀྱིས༔ ཨ་ནུ་རཱ་ག་ཡ་མི༔ དགྱེས་པ་སྟེར༔ ཛཿཧཱུྃ་བཾ་ཧོཿ ས་ཉེ་བར་བསྐུལ༔ ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀཽ྅་ཧཾ༔ དེ་ལྟར་ཁྱེད་རང་ཡབ་ཡུམ་གཉིས་ཀ་ལྷར་འདུ་ཤེས་པ་དང༌། མཁའ་གསང་རྡོ་རྗེ་དང་པདྨར་འདུ་ཤེས་པ་དང༌།
ཡིད་ཆོས་སུ་འདུ་ཤེས་པ་སྟེ་འདུ་ཤེས་གསུམ་གྱིས་སྙོམས་པར་འཇུག་པའི་དུས་སུ་མངོན་སུམ་གྱི་དུས་གཞོན་ནུ་མ་ལ་བདེ་བའི་རོ་མྱོང་བ་ལྟར། ཡས་བབ་མས་བརྟན་གྱི་དགའ་བ་བཞི་ཉམས་སུ་མྱོང་སྟེ། དབྱེར་མེད་ཀྱི་དུས་སུ་རླུང་དབུ་མར་ཚུད་པས་བརྗོད་བྲལ་ལྐུག་པས་རྨི་ལམ་མཐོང་བ་ལྟར་བརྗོད་བྱ་ཁ་ལས་འདས་ཏེ་ཚིག་གིས་མཚོན་དུ་མེད་པར་རོ་གཅིག་པའི་དུས་སུ། བདེ་སྟོང་དུ་འཛིན་པ་གཞི་ལ་ཐིམ་པས་ཁྱབ་བརྡལ་ཆེན་པོ་ངོས་བཟུང་དང་བྲལ་བ་བློ་འདས་ཟང་ཐལ་ལ་སྤྱོད་པར་གྱིས་ཤིག ། གཉིས་མེད་དུ་སྦྱོར་ཞིང་ཡེ་ཤེས་ལྔའི་ངོ་བོ་སྐྱོང་༔ ཧོཿ གསང་བ་མི་ཕྱེད་མཁའ་འགྲོ་མ༔ ཁྱེད་རྣམས་འདི་ཉིད་རྟག་ཏུ་བསྟེན༔ ཐིག་ལེ་འབེབས་ལྡོག་དགྲམ་པར་གྱིས༔ ཡེ་ཤེས་ཆེན་པོའི་ངོ་བོ་སྐྱོངས༔
དེ་ནས་ངོ་བོ་ཀ་དག་གི་ངང་དུ་ལྷན་ནེ་བཞག༔ ཧོཿ ཆོས་སྐུའི་ཡེ་ཤེས་མངོན་སུམ་ལམ་ལྷོང་ཕྱིར༔ གང་ཞིག་ཆགས་སྤངས་ལྟ་བུའི་ཁམས་གསུམ་ན༔ སྡིག་གཞན་མེད་པས་ཁྱོད་ཀྱི་ནམ་དུ་ཡང་༔ ཆགས་མེད་ཆགས་བྲལ་ཆགས་པའི་མཆོད་པར་བརྩོན༔ ཞེས་བརྟུལ་ཞུགས་བསྒྲག ། ཧོཿ མཁའ་འགྲོའི་སྐུ་ཡི་དམ་ཚིག་ཏུ༔ བུད་མེད་སྨད་པར་མི་བྱ་ཞིང་༔
མཁའ་འགྲོའི་གསུང་གི་དམ་ཚིག་ཏུ༔ རྟག་ཏུ་བྷ་ག་མཆོད་པར་བྱེད༔ མཁའ་འགྲོའི་ཐུགས་ཀྱི་དམ་ཚིག་ཏུ༔ གསང་སྔགས་ལམ་མཆོག་སྨད་མི་བྱ༔ དཀྱིལ་འཁོར་གསང་བའི་དམ་ཚིག་རྣམས༔ གནས་ཁང་འདི་ཡི་ཕྱི་རོལ་ཏུ༔ དམ་མེད་རྣམས་ལ་སྨྲ་མི་བྱ༔
ཞེས་པས་དམ་ཚིག་གི་རིམ་པ་སོང༌། སྤྲོ་བར་མོས་ན་གསང་དབང་བདེ་སྟོང་དྲུག་འདྲེན་ཡང་སྦྱར། དེ་ལྟར་ཡུམ་མཁའ་རྣམ་པར་དག་པའི་དཀྱིལ་འཁོར་དུ།
བླ་མ་ལོངས་སྤྱོད་རྫོགས་པའི་སྐུ་ལ་ཤིན་ཏུ་སྤྲོས་མེད་ཨ་ནུ་ཡོ་གའི་ཤེས་རབ་ཡེ་ཤེས་ཀྱི་དབང་ཐོབ། གཟུང་འཛིན་གཉིས་སྣང་གི་རྟོག་ཚོགས་སྦྱངས་ཏེ་ཡིད་ཀྱི་སྒྲིབ་པ་དག ། ལམ་དུས་སུ་ཕོ་ཉ་བདེ་བ་ཆེན་པོ་རྡོ་རྗེ་སེམས་དཔའི་གསེང་ལམ་བསྒོམ་པ་ལ་དབང༌། བདེ་སྡུག་བྱུང་ཚོར་ཐམས་ཅད་ལྷན་སྐྱེས་ཡེ་ཤེས་སུ་དག་ནས། འབྲས་བུ་ཐུགས་རྡོ་རྗེ་ཆོས་ཀྱི་སྐུ་ཐོབ་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད། བགྲོད་པ་བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ། ཁྱེད་རང་རྣམས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ ། ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེ་ཞོག་ཅིག །
བླ་མ་དཀྱིལ་འཁོར་གྱི་གཙོ་བོའམ་ཞལ་ནས་སྐྱེ་མེད་རྡོ་རྗེའི་ཚིག་གིས་རང་བྱུང་དོན་གྱི་དགོངས་པ་ངོ་སྤྲད་དེ་དབུགས་དབྱུང་བར་མོས་ལ། མན་ཤེལ་ཐོགས་ལ། ཧཱུྃ༔ ཆོས་ཉིད་གསལ་སྟོང་གཡའ་དང་བྲལ༔ ཀ་དག་རང་ཤར་ཡེ་ནས་སྟོང་༔ ཁྲེགས་ཆོད་གཤིས་ལུགས་བློ་ལས་འདས༔ རང་བྱུང་ངོ་བོའི་དབང་བསྐུར་རོ༔ ཨོཾ་དྷརྨ་སྭ་བྷཱ་ཝ་ཨ་བྷི་ཥིཉྩ་ཧཱུྃ༔ ཧོཿ སློབ་དཔོན་དགོངས་པའི་རྩལ་ཆེན་རབ་བསྐྱེད་དེ༔
རྡོ་རྗེ་ལམ་བསྟན་ཕྱག་རྒྱས་བརྡ་སྦྱར་ལ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་ཤར་གྱི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ ཤར་ཕྱོགས་མངོན་པར་དགའ་བའི་ཞིང་གི་མགོན༔ རྡོ་རྗེ་སེམས་དཔའི་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔
དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེའང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་མེ་ལོང་ཡེ་ཤེས་ཀློང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་ལྷོ་ཕྱོགས་སུ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔
རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་ལྷོ་ཡི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོངས༔ ལྷོ་ཕྱོགས་དཔལ་ལྡན་བརྩེགས་པའི་ཞིང་གི་མགོན༔ རིན་འབྱུང་རྒྱལ་པོའི་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔
ཆོས་རྣམས་མ་ལུས་མཉམ་ཉིད་ཡེ་ཤེས་ངང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་ནུབ་ཕྱོགས་སུ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་ནུབ་ཀྱི་ཕྱོགས་ཀྱི་ནམ་མཁའ་ལ༔
ལྟོས་ཤིག་སེངྒེ་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ ནུབ་ཕྱོགས་བདེ་ཆེན་དག་པའི་ཞིང་གི་མགོན༔ སྣང་བ་མཐའ་ཡས་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་སོར་རྟོགས་ཡེ་ཤེས་ངང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔
ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་བྱང་ཕྱོགས་སུ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་བྱང་གི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔
སོང་ཞིག་རྩལ་ཆེན་མདའ་འཕང་བཞིན་དུ་སོང་༔ བྱང་ཕྱོགས་ལས་རབ་རྫོགས་པའི་ཞིང་གི་མགོན༔ དོན་ཡོད་གྲུབ་པའི་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་བྱ་གྲུབ་ཡེ་ཤེས་ཀློང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ
ས་ཏྭ་ཌི་ཌྷོ་མེ་བྷ་ཝ༔ སློབ་དཔོན་དགོངས་པའི་རྩལ་གྱིས་དབུས་ཕྱོགས་སུ༔ རྡོ་རྗེའི་ལམ་བསྟན་ཕྱག་རྒྱས་བརྡ་སྦྱར་ཏེ༔ ཨེ་མ་སེམས་ཉིད་མཐོང་བའི་བུ་ཁྱོད་ཀྱི༔ རིག་པ་གང་ལ་ཐོགས་པ་མེད་པའི་ཕྱིར༔ འདི་ནས་དབུས་ཀྱི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོང་སྟངས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ དབུས་ཕྱོགས་མེ་རི་འབར་བའི་ཞིང་གི་མགོན༔
དཔའ་བོ་སྟོབས་ལྡན་ཐུགས་ཀྱི་ཀློང་དུ་གཤེགས༔ སྲས་སུ་བསྐྱེད་དེ་དམ་པའི་ཆོས་ཟུངས་ཤིག༔ དེ་ཡང་སེམས་ཡིན་འགྲོ་འོང་འདུག་གམ་ལྟོས༔ དེ་ཡང་རྩལ་ཡིན་ཐོགས་རེག་འདུག་གམ་ལྟོས༔ ཆོས་རྣམས་མ་ལུས་ཆོས་དབྱིངས་ཡེ་ཤེསཀློང་༔ རིག་པ་རྩལ་གྱི་དབང་ཆེན་ཐོབ་པར་ཤོག༔ ཨ་ལ་ལ་ཧོཿ ཨ་ཨ་ཨཱཿ ས་ཏྭ་ཌི་ཌྷོ་མེ་བྷ་ཝ༔ ཞེས་སྐྱེ་མེད་ཀ་དག་ཆོས་སྐུ་གཉུག་མ་དོན་གྱི་གནས་ལུགས།
རང་བྱུང་རིག་པའི་ཡེ་ཤེས་ཞེས་སངས་རྒྱས་མཁས་པས་མ་བཅོས། སེམས་ཅན་སྒྲིན་པོའི་མ་བསྒྱུར་བ་དེ་ཁོ་ན་ཉིད་ཀྱི་ངོ་སྤྲོད་ཐོབ་པ་ཡིན་པས། དེང་ཕྱིན་ཆད་ཨ་ཏི་བླ་ན་མེད་པ་རང་བཞིན་གྱི་གཤིས་ལུགས་མ་བཅོས་པར་སྐྱོང་བར་མཛད་འཚལ། འདི་དག་ནི་ཀ་དག་རིག་པའི་རྩལ་དབང་ངོ༌། དེ་ནས་ལྷུན་གྲུབ་ཐོད་རྒལ་རིག་པའི་རྩལ་དབང་བསྐུར་བ་ནི། སྒྲོ་མདོངས་སམ་རྩ་འཁོར་ལོ་ལྔའི་དཔེའུ་རིས་ཐོགས་ནས༔ ཧཱུྃ༔ རང་བྱུང་རླུང་གི་སྙིང་པོ་ཅན༔ ཡེ་ཤེས་ངོ་བོ་འགྱུ་བ་ཡི༔ རྟ་ལ་བསྟེན་ནས་འཆར་སྒོ་རུ༔
ལྷུན་གྲུབ་རྩལ་གྱི་དབང་ཐོབ་ཤོག༔ ཨོཾ་ཨ་ཝ་དྷཱུ་ཏི་ཀུནྡ་ཡྃ་ཨ་བྷི་ཥིཉྩ་ཧཱུྃ༔ ཡེ་གདང་སྒྲོན་དྲུག་ལ་བརྟེན་ནས་སྐུ་དང་ཡེ་ཤེས་ཀྱི་འཕེལ་ཁ་རྫོགས་ཞིང་སྣང་བཞི་ཟད་སར་འཁྱོལ། འཕོ་བ་ཆེན་པོའི་རྡོ་རྗེའི་སྐུ་འགྲུབ་པའི་མོས་པ་བརྟན་མཛོད། དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་པ་རྩལ་གྱི་དབང་ཐོབ། སྒོ་གསུམ་ཐ་དད་དུ་འཛིན་པའི་ཤེས་བྱའི་སྒྲིབ་པ་ཆེས་ཕྲ་བ་སྦྱངས། ལམ་དུས་སུ་ཀ་དག་ལྷུན་གྲུབ་ཟུང་འཇུག་གི་རྫོགས་རིམ་མཐར་ཐུག་པའི་རྣལ་འབྱོར་བསྒོམ་པ་ལ་དབང༌། སྣང་བཞི་ཟད་སར་འཁྱོལ་ཏེ། འབྲས་བུ་ངོ་བོ་ཉིད་སྐུ་ཀུན་བཟང་གདོད་མའི་མགོན་པོའི་གོ་འཕང་མངོན་དུ་འགྱུར་པའི་སྐལ་ལྡན་དུ་བྱས་སོ། །
ཞེས་རྟོགས་པ་བསྐྱེད་དོ། ། དེ་ནས་མཐའ་རྟེན་ལ་འཆི་མེད་ཚེའི་དབང་དང་དགེ་ལེགས་སྤེལ་བ་བཀྲ་ཤིས་རྫས་རྟགས་ཀྱི་དབང་དང་གཉིས་ལས། དང་པོ་ཚེའི་རྟེན་དགོད་ཅིང་ཚེ་བཅུད་བསྡུས་ནས་སློབ་མ་རྣམས་ལ་ཐིམ་པའི་མོས་པ་མཛོད། དེ་ནས་མདའ་དར་ཐོགས་ཏེ༔ ཧཱུྃ༔ ཕྱི་ནང་གསང་བའི་དཀྱིལ་འཁོར་ལྷ༔ སྒོ་སྐྱོང་མགྱོགས་མ་ཕོ་ཉ་འབུམ༔ སྣང་སྲིད་ཚེ་ཡི་བཅུད་བསྡུས་ལ༔ མདའ་དར་གཡབ་ཅིང་དེང་འདིར་སྩོལ༔ ཨོཾ་བཛྲ་ཨཱ་ཡུརྫྙཱ་ན་སིདྡྷི་ཧཱུྃ༔
དེ་ནས་ཁྱེད་རང་རྣམས་ལ་ཚེ་རིལ་དང་ཚེ་ཆང་ཕུལ་བ་ལ་བརྟེན་ནས། འཆི་མེད་རྡོ་རྗེའི་ཚེ་བཅུད་ཐོབ་པའི་མོས་པ་མཛོད་ཅིག ། དེ་ནས་ཚེ་རིལ་ཐོགས་ཏེ༔ ཧཱུྃ༔ དགོས་འདོད་ཀུན་འབྱུང་བླ་མེད་རྫས༔ དཀྱིལ་འཁོར་ལྷ་ཚོགས་དངོས་གྲུབ་ཉིད༔ དེང་འདིར་སྐལ་ལྡན་ཁྱོད་ལ་སྦྱིན༔ རྟག་ཏུ་དངོས་གྲུབ་མཆོག་ཐོབ་ཤོག༔ ཨོཾ་གྷ་ན་ལ་ཨཱ་ཡུརྫྙཱ་ན་སིདྡྷི་ཧོཿ དེ་ནས་ཚེ་ཆང་ཐོགས་ལ༔
ཧཱུྃ༔ དམ་ཚིག་བདུད་རྩི་འཆི་མེད་རྫས༔ ཉམས་རྟོགས་འཕེལ་ཞིང་བདེ་དྲོད་སྐྱེ༔ བཅུད་དང་རྩ་རླུང་ཡར་ལྡན་པ༔ བྱིན་རླབས་ཆུ་རྒྱུན་གཏེར་འབྱུང་ཤོག༔ ཨོཾ་ཨ་མྲྀ་ཏ་ཁཱ་ཧི༔ དེ་ནས་རྡོ་རྗེ་ཐོགས་ཏེ༔ ཧོཿ བརྟན་པར་གྱུར་ཅིག་དཀྱིལ་འཁོར་ཚོགས༔ རྒྱས་པར་གྱུར་ཅིག་སྙན་གྲགས་ཆོས༔
འཕེལ་བར་གྱུར་ཅིག་དགེ་བའི་སྟོབས༔ འགྲུབ་པར་གྱུར་ཅིག་བདེན་ཚིག་ཤོག༔ ཨོཾ་ཏིཥྛ་བཛྲ་ས་མ་ཡ་ཧོཿ ས་མ་ཡ་སཏྭྃ༔ བཛྲ་བི་ཤྭ་ཧོཿ དེ་ལྟར་བཀའ་བརྒྱད་ཆེན་མོ་གསང་བ་ཟིལ་གནོན་གྱི་སྨིན་བྱེད་དབང་བསྐུར་རྩ་བ་དང༌། ཡན་ལག་གིས་བརྒྱན་པ་ལེགས་པར་གྲུབ་སྟེ། ཁམས་གསུམ་ཆོས་ཀྱི་རྒྱལ་པོར་མངའ་གསོལ་བའི་དོན་དུ། བཀྲ་ཤིས་པའི་རྫས་རྟགས་དང་རྒྱལ་སྲིད་སྣ་བདུན་གྱི་དབང་བསྐུར་བ་ནི། དེ་ནས་བཀྲ་ཤིས་རྟགས་བརྒྱད་རྒྱལ་སྲིད་སྣ་བདུན་རྣམས་རིམ་བཞིན་གཏད་པ་ནི།
ཧཱུྃ༔ འཁོར་ལོ་རིན་ཆེན་རྣམ་བཅུ་ལྡན༔ འཁོར་བའི་འཁོར་ཚོགས་རྒྱུན་བཅད་ནས༔ ཆོས་ཀྱི་འཁོར་ལོ་བསྐོར་བྱེད་དབང་༔ སྐལ་ལྡན་ཁྱོད་ཀྱིས་ཐོབ་པར་ཤོག༔ ཨོྃ་ཙཀྲ་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ བཙུན་མོ་རིན་ཆེན་བསོད་ནམས་གཏེར༔ ཕ་རོལ་ཕྱིན་བཅུའི་གཟུགས་དང་ལྡན༔ ཚེ་དང་ལོངས་སྤྱོད་རྒྱས་པའི་དབང་༔
ཡིད་བཞིན་དཔལ་འབྱོར་ཐོབ་པར་ཤོག༔ ཨོཾ་ཝ་ཏཱི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ ནོར་བུ་རིན་ཆེན་ཕུན་སུམ་གནས༔ བསོད་ནམས་ཚོགས་གཉིས་མྱུར་རྫོགས་ཤིང་༔ དངོས་གྲུབ་ཐམས་ཅད་འབྱུང་བའི་གནས༔ ལྷན་ཅིག་ནོར་བདུན་ཕྱུག་པར་ཤོག༔ ཨོྃ་མ་ཎི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ བློན་པོ་རིན་ཆེན་བློ་གྲོས་ལྡན༔
གང་ལ་ཇི་འདོད་དཔག་བསམ་འདྲ༔ གཞན་དོན་ཚོགས་གཉིས་མྱུར་རྫོགས་ཤིང་༔ ཤེས་བྱ་ཐོགས་མེད་དབང་ཐོབ་ཤོག༔ ཨོཾ་མ་ཧཱ་མ་ཏི་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ དམག་དཔོན་རིན་ཆེན་སྟོབས་རྩལ་ལྡན༔ བརྩོན་འགྲུས་གོ་གྱོན་འཁོར་བ་འཇོམས༔ ཐབས་ལྡན་སྐྱབས་ཀྱི་དབང་མཆོག་འདིས༔ འཇིག་མཆོག་ལྟ་བ་འཇོམས་པར་ཤོག༔ ཨོཾ་ཁཌྒ་རཏྣ་ཨ་བྷི་ཥིཉྩ་ཧཱུྃ༔
ཧཱུྃ༔ རྟ་མཆོག་རིན་ཆེན་ས་ལམ་བགྲོད༔ འཁོར་བའི་རྒྱ་མཚོའི་ཕ་མཐར་བརྒལ༔ བདེ་ཆེན་ཐར་ལམ་ཞིང་དུ་འདྲེན༔ རྫུ་འཕྲུལ་རྐང་པའི་དབང་ཐོབ་ཤོག༔ ཨོཾ་ཨ་ཤྭ་རཏྣ་ཨ་བྷི་ཥིཉྩ་ཧཱུྃ༔ ཧཱུྃ༔ གླང་པོ་རིན་ཆེན་ཐེག་ཆེན་སྟོབས༔ བདུད་སྡེ་འཇོམས་པའི་དཔུང་དང་ལྡན༔ སྟོབས་ཆེན་གཞན་གྱི་དོན་བྱེད་ཅིང་༔
ཡང་དག་སྙིང་པོའི་དོན་རྟོགས་ཤོག༔ ཨོཾ་ཧསྟི་རཏྣ་ཨ་བྷི་ཥིཉྩ་ཧཱུྃ༔ ཧོཿ རིགས་ཀྱི་བུ་རྣམས་ལ་རྒྱལ་སྲིད་སྣ་བདུན་གྱི་དབང་བསྐུར་བས། བདེ་ལེགས་ཕུན་སུམ་ཚོགས་པ་དང༌། འཕགས་པའི་དོན་བདུན་དང་ལྡན་ནས། གཞན་དོན་དཔག་མེད་དུ་འགྲུབ་པའི་དབང་ཐོབ་པར་གྱུར་ཅིག ། བཀྲ་ཤིས་རྟགས་བརྒྱད་ཀྱི་དབང་ནི། གདུགས། ཧཱུྃ༔
བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་གདུགས་བཟང་གསེར་གྱི་ཡུ་བ་ཅན༔ བསྣམས་ནས་རྒྱལ་བའི་དབུ་ལ་མཆོད་པ་ལྟར༔ དབུ་ལ་གདུགས་ཀྱི་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་ཚ་ཏྲཾ་ཀ་ཨ་བྷི་ཥིཉྩ་ཧཱུྃ༔ གསེར་ཉ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་གསེར་གྱི་ཉ་མོ་འོད་འབར་བ༔ བསྣམས་ནས་རྒྱལ་བའི་སྤྱན་ལ་མཆོད་པ་ལྟར༔ སྤྱན་ལ་ཉ་ཡི་བཀྲ་ཤིས་ཐོབ་པར་ཤོག༔
ཨོྃ་མངྒ་ལཾ་མ་ཚ་ཨ་བྷི་ཥིཉྩ་ཧཱུྃ༔ དུང༌། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་ཆོས་ཀྱི་དུང་སྒྲ་སྒྲོགས་མཛད་པ༔ བསྣམས་ནས་རྒྱལ་བའི་གསུང་ལ་མཆོད་པ་ལྟར། གསུང་ལ་དུང་གི་བཀྲ་ཤིས་ཐོབ་པར་ཤོག༔ ཨོཾ་མངྒ་ལཾ་ཤཾ་ཀ་ཨ་བྷི་ཥིཉྩ་ཧཱུྃ༔ པདྨ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་པདྨ་དམར་མོ་འདབ་བརྒྱད་པ༔
བསྣམས་ནས་རྒྱལ་བའི་ལྗགས་ལ་མཆོད་པ་ལྟར༔ ལྗགས་ལ་པདྨའི་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་པདྨ་ཨ་བྷི་ཥིཉྩ་ཧཱུྃ༔ བུམ་པ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་རིན་ཆེན་བུམ་པ་རབ་མཛེས་པ༔ བསྣམས་ནས་རྒྱལ་བའི་མགུལ་ལ་མཆོད་པ་ལྟར༔ མགུལ་ལ་བུམ་པའི་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་ཀུམྦྷ་ཨ་བྷི་ཥིཉྩ་ཧཱུྃ༔ དཔལ་བེའུ།
བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་དཔལ་གྱི་བེའུ་འོད་འབར་བ༔ བསྣམས་ནས་རྒྱལ་བའི་ཐུགས་ལ་མཆོད་པ་ལྟར༔ ཐུགས་ལ་དཔལ་བེའུ་བཀྲ་ཤིས་ཐོབ་པར་ཤོག༔ ཨོྃ་མངྒ་ལཾ་བི་ཝརྤ་ཨ་བྷི་ཥིཉྩ་ཧཱུྃ༔ རྒྱལ་མཚན། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་རིན་ཆེན་རྒྱལ་མཚན་རབ་མཛེས་པ༔ བསྣམས་ནས་རྒྱལ་བའི་སྐུ་ལ་མཆོད་པ་ལྟར༔ སྐུ་ལ་རྒྱལ་མཚན་བཀྲ་ཤིས་ཐོབ་པར་ཤོག༔
ཨོཾ་མངྒ་ལཾ་དྷྭ་ཛ་ཨ་བྷི་ཥིཉྩ་ཧཱུྃ༔ འཁོར་ལོ། བཀྲ་ཤིས་གང་ཞིག་མཆོད་པའི་ལྷ་མོ་ནི༔ ཕྱག་ན་གསེར་གྱི་འཁོར་ལོ་འོད་འབར་བ༔ བསྣམས་ནས་རྒྱལ་བའི་ཞབས་ལ་མཆོད་པ་ལྟར༔ ཞབས་ལ་འཁོར་ལོའི་བཀྲ་ཤིས་ཐོབ་པར་ཤོག༔ ཨོཾ་མངྒ་ལཾ་ཙཀྲ་ཨ་བྷི་ཥིཉྩ་ཧཱུྃ༔ བཀྲ་ཤིས་རྫས་བརྒྱད་ཐོགས་ལ། རྟོག་མེད་ཡུངས་དཀར་རྟོག་འཁྲུལ་གདོན་བགེགས་འཇོམས། ། ཡེ་ཤེས་མེ་ལོང་བཀྲ་ཤིས་གཟུགས་བརྙན་འཆར། །
དུང་དཀར་གཡས་འཁྱིལ་འགགས་མེད་ཆོས་སྒྲ་སྒྲོགས། ། ཞོ་ནི་དོན་དམ་སྙིང་པོའི་བཅུད་ཀྱིས་འཚོ། ། བདེ་ཆེན་ལི་ཁྲིས་སྣང་སེམས་དབང་དུ་བྱེད། ། བིལྦ་འབྲས་བུར་སྨིན་པས་དོན་ཀུན་འགྲུབ། ། སྨན་མཆོག་གི་ཝཾ་ཉོན་མོངས་ནད་རྣམས་སེལ། ། རྩ་མཆོག་དཱུརྦས་འཆི་མེད་ཚེ་དབང་སྟེར། ། རྒྱལ་བས་བྱིན་བརླབས་བཀྲ་ཤིས་རྫས་བརྒྱད་པོས། ། མངའ་གསོལ་བདེ་ལེགས་ཕུན་སུམ་ཚོགས་པར་ཤོག ། ཨོཾ་ཨཥྚཱ་མངྒ་ལཾ་དྲ་བྱ་ཨ་བྷི་ཥིཉྩ་ཧཱུྃ། ཞེས་སོ་སོར་གཏད་ཅིང་མངའ་གསོལ།
དེ་ལྟར་ནམ་མཁའ་གང་བའི་དབང་ལྷ་རྒྱལ་བ་སྲས་དང་བཅས་པ་རྣམས་ཀྱི་བཀྲ་ཤིས་པའི་གླུ་དབྱངས་དི་རི་རི་སྒྲོགས་བཞིན་པར་མེ་ཏོག་གི་ཆར་དབབ་པས་དགེ་ལེགས་ཀྱི་སྣང་བས་ཕྱོགས་དུས་ཀུན་ཏུ་ཡོངས་སུ་ཁྱབ་པའི་མོས་པ་མཛོད། བཀྲ་ཤིས་བརྗོད། དེང་འདིར་ཁྱེད་རང་རྣམས་ཀྱིས་དབང་ཆེན་ཀུན་མཁྱེན་སྙིང་པོའི་སྒྲུབ་པ་སྤྱིའི་དབང་རྫོགས་ཐོབ་པ་ཡིན་པས། དེའང་དབང་སྲོག་འཛིན་པར་བྱེད་པ་དམ་ཚིག་ཡིན་ཏེ། ཀློང་གསལ་ལས། གསང་སྔགས་སྲོག་ནི་དམ་ཚིག་སྟེ། ཁྱད་པར་སྨིན་བྱེད་དབང་དང་ནི། ། གྲོལ་བར་བྱེད་པའི་གདམས་པ་ལ། ། བླ་མ་མཆོག་བསྟེན་འགྲུབ་གྱུར་ཞིང༌། ། དེ་ཡི་རྩ་བ་དམ་ཚིག་སྲུངས། །
ཞེས་དང༌། གཞུང་ལས། ཧོཿ དཀྱིལ་འཁོར་གསང་བའི་དབང་དང་བཀའ་གཏད་ལུང་འབོག་ཐོབ་པ་ཡིན་པས༔ དཀྱིལ་འཁོར་སྒོམ་པ་དང་སྒྲུབ་པ་སྤེལ་བ་འཛིན་པ་སོགས་བྱ་ཞིང་༔ སྐུའི་དམ་ཚིག་ཏུ་རྡོ་རྗེ་སློབ་དཔོན་ལ་མི་སྨད་ཅིང་ཐ་ན་ཁ་ཙམ་དང་ཀུ་རེ་བཞད་གད་ཙམ་ལ་སྤང་༔ སློབ་དཔོན་གྱི་ལྕམ་དང་གཟུངས་མ་སོགས་ལའང་སྐྱོན་དུ་ལྟ་བ་སྤང་ཞིང་༔ དབང་གི་གྲལ་དུ་འགོད་པ་རྣམས་དམ་ཚིག་རྡོ་རྗེའི་སྤུན་གྲོགས་ཡིན་པས༔ འཆི་བ་སྲོག་ལ་བབ་ཀྱང་༔ ངན་སྐུར་གྱི་སྐྱོན་སྤངས་ཤིང་ལེགས་པའི་ཡོན་ཏན་དུ་བལྟ༔
བླ་མར་རྒྱུའི་ཞེན་འཛིན་སྲིད་པ་དང་བྲལ་ཡང་བསོད་ནམས་ཀྱི་ཚོགས་ཆེན་རྫོགས་པའི་ཕྱིར་ཡོན་དང་མཎྜལ་རྒྱས་པར་བྱ༔ ཞབས་སྤྱི་བོར་ལེན་ཅིང་སྨོན་ལམ་གདབ༔ ཅི་ཕྱིར་དུས་གསུམ་སངས་རྒྱས་མཆོད་པ་བས༔ བླ་མའི་བ་སྤུའི་ཁུང་བུ་གཅིག་མཆོད་པ་དགའ༔ ལུས་དང་ལོངས་སྤྱོད་ཆུང་མ་དང་༔ རྒྱུད་དང་ཞིང་ཁང་ནོར་རྫས་རྣམས༔ བསོད་ནམས་ཚོགས་ཆེན་རྫོགས་པའི་ཕྱིར༔ བླ་མ་མཉེས་པའི་ཡོན་དུ་འབུལ༔ དམ་ཚིག་མིག་གི་འབྲས་ལྟར་བསྲུང་༔ དཀྱིལ་འཁོར་སྙིང་གི་ཁྲག་ལྟར་འཆང་༔
གནས་ཁང་འདི་ཡི་ཕྱི་རོལ་དུ༔ དམ་མེད་རྣམས་ལ་སྨྲ་མི་བྱ༔ རྒྱུད་དང་དབང་བཞིའི་ལས་མཐའ་རྣམས༔ དབང་ལུང་མེད་ལ་བསྟན་མི་བྱ༔ ཞེས་པ་ལྟར་འཛིན་ཅིང་གསང་བར་བགྱིའོ། ། དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པ་འདིའི་རྗེས་ཟློས་མཛོད། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱིས༔
ལན་གསུམ། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ།
ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་བརྩམས་ཏེ་བདག་བྲན་དུ། ཁྱེད་ལ་བདག་ནི་འབུལ་ལགས་ན། ཁྱེད་ཀྱི་སློབ་མར་བཟུང་ནས་སུ། ། ཆ་ཤས་ཀྱང་ནི་སྤྱད་དུ་གསོལ། ལན་གསུམ། དེ་ནས་རང་གཞན་རྣམས་ཀྱིས་དུས་གསུམ་དུ་བསགས་པའི་དགེ་ཚོགས་རྣམས། སེམས་ཅན་ཐམས་ཅད་ཀྱིས་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད།
སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ། ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ།
རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། པདྨའི་ཐུགས་བཅུད་བཀཾའ་བརྒྱདཾ་གསང་བའི་ཕུལ། ། སྲིད་ཞི་ཟིལ་གནོན་སྒྲུབ་སྡེ་ཀུན་གྱི་བཅུད། ། གསྃང་སྔྃགས་དབཾང་གི་ཀླུང་ཆཾེན་འབྱུང་བའི་གནས། ། བསྟནྃ་དང་དེ་འཛིྃན་ཡོངས་ཀྱི་གཅེས་ནོར་རྨད། དེ་དག་ནི་སོ་གཅིག་པ་བཀའ་བརྒྱད་ཆེན་མོ་གསང་བ་ཟིལ་གནོན་གྱི་དབང་ཆེན་ཀུན་མཁྱེན་སྙིང་པོ་སྒྲུབ་པ་སྤྱིའི་དབང་རྫོང་ཞེས་བྱ་བའི་སྨིན་བྱེད་ཀྱི་དབང་ཆོག་ནར་འགྲོས་སུ་བཀོད་པ་སྟེ་བཀའ་བརྒྱད་གསང་བ་ཟིལ་གནོན་གྱི་དབང་གི་ལེ་ཚན་ནོ།། །། ༈ ཡི་དམ་བྱེ་བྲག་གི་སྐོར་ལ། འཇམ་དཔལ་གཤིན་རྗེ་དུག་རི་མེ་འབར་ནག་པོ་ཁྲོ་བོ་ཀུན་འདུས་ཀྱི་དབང་ཆེན་གྱི་དཔེ་རྒྱུན་མ་རྙེད་ཅིང་སླད་རྙེད་པར་གྱུར་ན་སྐབས་འདིར་གཞུག་པར་གསོལ་བ་འདེབས་པ་ལགས། ༈ འཇམ་དཔལ་གཞོན་ནུ་མཉམ་པ་ཉིད་ལས་མ་གཡོས་བཞིན། ། གདུལ་དཀའ་འདུལ་ཕྱིར་འཇིགས་རུང་གཤིྃན་རྗེྃའི་གཤེད་ཆེན་པོ། །
དུགྃ་རིྃ་ནག་པོ་ཁྲོྃ་འདུསྃ་སྐུར་བཞེངས་གང་དེ་ཡི། ། དབྃང་ཆོྃག་རབ་འབར་རྡོ་རྗེའི་མཚོན་ཆ་བཀླག་ཆོག་སྤེལ། སོ་གཉིས་པ་འཇམ་དཔལ་གཤིན་རྗེ་དུག་རི་མེ་འབར་ནག་པོ་ཁྲོ་བོ་ཀུན་འདུས་ལས། དབང་བསྐུར་བསྡུས་པ་རབ་འབར་རྡོ་རྗེའི་མཚོན་ཆ་རླུང་གི་འཁོར་ལོ་བཀླག་ཆོག་ཏུ་དགོད་པ་ལ། སྦྱོར་དངོས་རྗེས་གསུམ་གྱི་དང་པོ་སྦྱོར་བ་བཅའ་བཤམ་ལ། སྟེགས་བུ་ཁེབས་ལྡན་མཐིང་ནག་གི་སྟེང་དུ་བུམ་པ་བྷནྡྷ་མེ་ལོང་ཤེལ་རྡོ་རྣམས་བརྩེགས་ཐབས་སུ་དགོད། མདུན་རྒྱབ་གང་བདེར་གཏོར་མ་གདན་བང་རིམ་གྲུ་བཞིའི་སྟེང༌། འཁོར་ལོ་རྩིབས་བཞིའི་སྟེང་དུ་ཆོས་འབྱུང་བསྣོལ་མ། དེའི་སྟེང་གཏོར་མ་བྲ་གཟུགས་ཁྲམ་རིས་ཅན། པད་འདབ་བཞི་མཐེབ་སྐྱུ་གསུམ་རེ་བཅས་བྱ།
དེ་ནས་དབང་ཙཀ་ལ། བུམ་ཙཀ ། ཚེ་དཔག་མེད། འཇམ་དཔལ། གཤིན་རྗེ། ཚེ་བདག ཁྲོ་ཆུ་དུག་སྡོང༌། དགྲ་ནག ། ཀི་ཀང༌། སྒོ་མ་རིགས་བཞི།
མེ་ཏོག་གི་ཕྲེང་བ། གནམ་ལྕགས་མཆོད་རྟེན། དགང་བླུགས། གླེགས་བམ། རིག་ཙཀ མེ་ལོང་ཤེལ་རྡོ། གཞན་ཡང་སྨན་རཀ་གཏོར་གསུམ། བཀའ་གཏེར་སྲུང་མའི་གཏོར་མ། ཆད་བརྟན་བསྐུལ་གསུམ། སྔོན་གཏོར།
ཚོགས་ཀྱི་ཡོ་བྱད་སོགས་ཚང་བར་འདུ་བྱའོ། ། གཉིས་པ་དངོས་གཞི་ལ། གཞུང་ལས། ལས་རིམ་གཞུང་བསྲང་ཚོགས་ལས་གྲུབ་པའི་རྗེས༔ དངོས་གཞིའི་དབང་ལ་འཇུག་པར་བྱེད་པ་ནི༔ སློབ་མར་ཁྲུས་བསྩལ་མདུན་དུ་གྲལ་ལ་འགོད༔ བགེགས་བསྐྲད་བགྱིས་ནས་སྔོན་འགྲོའི་ཆབ་ཀྱང་གཏོང་༔ ཞེས་པས་ཐོག་མར་ཚིག་བདུན་གསོལ་འདེབས་སོགས་ནས་བདག་བསྐྱེད་ལས་བྱང་ཁྲོ་བོ་ཀུན་འདུས་སམ་བསྡུས་པ་ངན་སྔགས་ཞག་སྒྲུབ་བཀླག་ཆོག་མ་གང་རུང་སྐྱབས་སེམས་ནས་བསྟོད་པའི་བར་དཀྱུས་ལྟར་བཏང་ལ། ཛཔ྄་ཁང་དབྱེ་ཞིང་ཛཔ྄་བསྐུལ་ནས་བསྙེན་སྒྲུབ་ཅི་ནུས་རྗེས་སུ་བུམ་པ་གཉིས་སྤྱི་ཆིངས་ལྟར་བསྒྲུབས་ལ་མཆོད་བསྟོད་འོད་ཞུ་བྱ། རིག་མེ་དོར་བ་གནང་ཞུས་ཆོས་སྐྱོང་གཏོར་འབུལ་དང་སྐོང་བཤགས་ཚོགས་དྲང་བའི་བར་དཀྱུས་ལྟར་བྱའོ། །
དེ་ནས་དབང་བསྐུར་བ་ནི། སློབ་མ་མདུན་དུ་བོས་ལ། ཐོག་མར་ཁྲུས་བསྩལ་བ་ནི། ཇི་ལྟར་བལྟམས་པ་ སོགས་དང་ལས་བུམ་གྱི་ཆུས་ཁྲུས་བྱ། དེ་ནས་ ཧྱ་གྷྲྀ་ཝ ས་བསང༌། སྭ་བྷཱ་ཝ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར༔ ཨོྃ་ཨཱཿཧཱུྃ༔ སརྦ་བྷཱུ་ཏ་ཨ་ཀརྵ་ཡ་ཛཿ ཨོཾ་སརྦ་བིགྷྣཱན་ན་མཿ
སརྦ་ཏ་ཐཱ་ག? བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ན་མོཿ རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི? ཆོས་ཀྱི? དགེ་འདུན་གྱི? གསང་སྔགས་རིག་སྔགས་གཟུངས་སྔགས་སྙིང་པོ་སྔགས་དང་ཕྱག་རྒྱ་ཏིང་ངེ་འཛིན་རྣམས་ཀྱི་བཀའ་བདེན་པ་དང༌། ཁྱད་པར་དུ་འཇམ་དཔལ་དུག་རི་ནག་པོ་ཁྲོ་བོ་ཀུན་འདུས་ཀྱི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བཀའ་བདེན་པ་དང༌། བདེན་པ་ཆེན་པོའི་བྱིན་རླབས་ཀྱིས་དེང་འདིར་སྐལ་ལྡན་གྱི་སློབ་མ་འདི་རྣམས་ལ་སྨིན་བྱེད་ཀྱི་དབང་བསྐུར་ཟབ་མོ་སྒྲུབ་པ་དང་མཆོག་ཐུན་གྱི་དངོས་གྲུབ་འཐོབ་པར་མི་དབང་བར་བྱེད་པའི། གདོན་བགེགས་ལོག་པར་འདྲེན་པ་ཐམས་ཅད་མཆོད་སྦྱིན་གྱི་གཏོར་མ་བཟང་པོ་འདིས་ཚིམས་པར་གྱིས་ལ་རང་རང་སོ་སོའི་གནས་སུ་ཕྱིར་དེངས་ཤིག ། གཞུང་གི་བགེགས་བསྐྲད་ལ་འཇུག་པ་ནི། ཧཱུྃ་ཡ་བྷྱོཿ
བདག་ནི་འཇིགས་བྱེད་འཇམ་དཔལ་གཤིན་རྗེའི་གཤེད༔ བགེགས་ཚོགས་འཇོམས་བྱེད་དུག་རི་མེ་འབར་སྐུ༔ འབྱུང་པོའི་ཚོགས་རྣམས་བཀའ་ལས་མ་འདའ་བར༔ དུག་སྐྱུའི་གཏོར་མ་ཆངས་བུ་འདི་ཁྱེར་ལ༔ འདི་རུ་མ་གནས་ཕྱོགས་མེད་གཞན་དུ་དེངས༔ ཅི་སྟེ་མི་འགྲོ་སྡང་སེམས་འཚེ་གྱུར་ན༔ རབ་འཇིགས་ཁྲོ་བོ་རྣམས་ཀྱིས་མཚོན་ཆར་འབེབས༔ འཇོམས་བྱེད་ཁྲོ་མོ་རྣམས་ཀྱིས་མེ་ཐུན་བརྡེག༔ སྲས་མཆོག་རྣམས་ཀྱིས་དུག་རླངས་སྨྱོ་འབོག་འགྱེད༔ མ་རུངས་གདུག་པའི་བགེགས་ཚོགས་འཇོམས་ཤིང་སྐེམ༔
ཕྱེ་མ་རྡུལ་ཕྲན་མིང་མེད་བརླག་པར་མཆིས༔ དེ་བས་འབྱུང་པོ་གཞན་དུ་ཕྱིར་དེངས་ཤིག༔ ཨོྃ་མཉྫུ་ཤྲཱི་ཡ་མཱནྟ་ཀ་ཧེ་རུ་ཀ་ཀྲོ་ཏ་ཀཱ་ལ་ཧ་ལ་བཛྲ་རཾ་ཛྭ་ལ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ གལ་ཏེ་མི་འགྲོ་ན་ཁྲོ་བོ་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་ནས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། རོལ་མོ་འཚམ་རྔམ་དང་བཅས་ཧཱུྃ་བཞིའི་སྔགས་ཀྱིས་བསྐྲད། ཡུངས་དཀར་གྱིས་བྲབ། གུ་གུལ་བདུག ། མཚམས་གཅོད་པ་ནི། ཧཱུྃ་ཡ༔ བདག་ཉིད་འཇམ་དཔལ་གཤིན་རྗེའི་གཤེད་པོ་ཡི༔
ཡེ་ཤེས་ཐུགས་ལས་སྤྲུལ་པའི་འོད་ཟེར་ཚོགས༔ མཚམས་གཅོད་ཁྲོ་བོའི་ཕྱག་མཚན་སྤྲིན་ལྟར་གཏིབས༔ ནམ་ཡང་བགེགས་ཚོགས་མི་གནས་གུར་ཁང་ནི༔ དང་པོ་འཇམ་དཔལ་ཤེལ་བུམ་ཐོགས་པའི་གུར༔ གཉིས་པ་ཁྲོ་བོ་དཀར་པོ་ནང་གཟིགས་གུར༔ གསུམ་པ་ཡེ་ཤེས་འབར་མཆེད་འོད་ཀྱི་གུར༔ བཞི་པ་དབྱངས་གསལ་སྔགས་དང་མེ་དཔུང་གུར༔ ལྔ་པ་གྲི་གུག་རྡོ་རྗེ་གཏུན་ཤིང་གུར༔ དྲུག་པ་རལ་གྲི་བསམ་ཆོད་རྡོ་རྗེའི་གུར༔ བདུན་པ་དུག་རླངས་ཁྲོ་བོ་ནག་པོའི་གུར༔
བརྒྱད་པ་གནམ་ལྕགས་ཨུར་མོ་མཆུ་སྡེར་གུར༔ དགུ་པ་ཨེ་མཐིང་ནམ་མཁའ་སྟོང་པའི་གུར༔ བསྐལ་པའི་རླུང་ཡང་མི་བགྲོད་དགུ་རིམ་དེ༔ བགེགས་དང་འབྱུང་པོ་མཚམས་གཅོད་སྲུང་འཁོར་གྱུར༔ ཨོྃ་མཉྫུ་ཤྲཱི་བཛྲ་ཙཀྲ་བྷྲཱུྃ་རཀྵ༔ ཨོྃ་ཀྲོ་ཏ་སིད་ཏ་ཙཀྲ་རཀྵ༔ ཨོྃ་ཛྙཱ་ན་ཛྭ་ལ་ཙཀྲ་རཀྵ༔ ཨོཾ་རཾ་ཨཱ་ལི་ཀཱ་ལི་ཙཀྲ་རཀྵ༔ ཨོྃ་བི་ཤྭ་ཨཱ་ཡུ་དྷ་ཙཀྲ་རཀྵ༔ ཨོྃ་ཁཌྒ་ཚིནྡྷ་ཙཀྲ་རཀྵ༔
ཨོྃ་ཀྲོ་ཏ་ཀཱ་ལ་ཙཀྲ་རཀྵ༔ ཨོྃ་བྷ་ག་ལེ་ཧཱ་གརྦྷ་ཙཀྲ་རཀྵ༔ ཨོྃ་ཨེ་ཁཾ་སྭ་བྷཱ་ཙཀྲ་རཀྵ༔ ཨོྃ་བཛྲ་མཉྫུ་ཤྲཱི་ཧཱུྃ་ཀྲོ་ཏ་ཨེ་བཛྲ་ལ་མ་བདག་ཅག་དཔོན་སློབ་འཁོར་དང་བཅས་པ་ལ་སྲུངས་ཤིག་བཛྲ་རཀྵ་རཀྵ་ཡེ་སྭཱ་ཧཱ༔ སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། ༈ ལོ་རྒྱུས་འཆད་པ་ལ་སློབ་དཔོན་གྱིས་ཞྭ་ཆོས་དང་བཅས། ད་འོ་ན། ནམ་མཁའ་དང་མཉམ་པའི་སེམས་ཅན་ཐམས་ཅད། རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ།
དེའི་ཆེད་དུ་སྨིན་བྱེད་ཀྱི་དབང་བསྐུར་ཟབ་མོ་ཞུས་ཏེ་དེའི་དོན་རིམ་གཉིས་ཀྱི་ཉམས་སུ་བླང་བར་བགྱིའོ། ། དེ་ལའང་འདི་ནི་རྒྱལ་བ་སྲས་དང་བཅས་པ་ཐམས་ཅད་ཀྱི་གཉིས་སུ་མེད་པའི་ཡེ་ཤེས་ཀྱི་སྐུའི་བདག་ཉིད་འཇམ་དཔལ་ཡེ་ཤེས་སེམས་དཔའ་དྲག་པོའི་སྐུར་བཞེངས་པ་དང༌། སྐུ་དེ་བཞིན་གཤེགས་པའི་རིགས་ཀྱི་ཁྱབ་བདག་ཆེན་པོ་བཅོམ་ལྡན་འདས་གཤིན་རྗེའི་གཤེད་ལ། རྩ་བ་བཤད་རྒྱུད་དང་མན་ངག་གི་རྒྱུད་སོགས་གྲུབ་བརྙེས་སློབ་དཔོན་སོ་སོས་བཀྲལ་ཞིང་བཀའ་བབ་པའི་མན་ངག་གི་བཀའ་སྲོལ་མཐའ་ཡས་པ་བཞུགས་ཤིང༌། གངས་ཅན་འདིར་ཡང་སྔ་འགྱུར་རྙིང་མའི་ཕྱོགས་ལ་ངོ་བོའི་སྒོ་ནས་དབྱེ་བའི་གཤེད་སྐོར་རིགས་ལྔ། རྣམ་པའི་ཚུལ་ལས་ཡེ་ཤེས་ལས་དང་འཇིག་རྟེན་པའི་ཚུལ་བཟུང༌། ཕྲིན་ལས་ཀྱི་བྱེ་བྲག་རྣ་ཆ་བརྒྱད་ཅེས་ཡོངས་སུ་གྲགས་པ་དང༌། ཕྱི་འགྱུར་གསར་མའི་ཕྱོགས་ལ་དམར་ནག་འཇིགས་གསུམ་ནང་གསེས་དང་བཅས་པ་མང་དུ་བྱོན་པ་ལས། འདིར་ཡེ་ཤེས་ཀྱི་གཤིན་རྗེའི་གཤེད་པོ་ཀུན་ཁྱབ་དེ་བཞིན་གཤེགས་པའི་རིགས། འཁོར་འདས་སྤྱི་དཔལ་འཇམ་དཔལ་གཤིན་རྗེ་དུག་རི་ནག་པོ་ཁྲོ་བོ་ཀུན་འདུས་ཀྱི་དཀྱིལ་འཁོར་སྒྲུབ་པ་གཤེད་སྐོར་རྒྱ་མཚོའི་བཅུད་དང་སྙིང་པོར་གྱུར་པ་སྟེ།
སྟོན་པས་འཇམ་དཔལ་རྣོན་པོ་ལ་གསུངས་པ༔ སྤྱི་རྒྱུད་ལག་ན་རྡོ་རྗེས་བསྡུས་པ༔ སྐུ་རྒྱུད་ཤེལ་གྱི་རི་བོ་སོགས་དང༌། སྐུའི་རིག་འཛིན་ཆེན་པོ་འཇམ་དཔལ་བཤེས་གཉེན་ཞབས་ཀྱིས་འཇམ་དཔལ་ཁྲི་དྲུག་སྟོང་དུ་གྲགས་པ་སོགས་རྒྱུད་བསམ་མི་ཁྱབ་པའི་རྩ་རྒྱུད་ཟླ་གསང་ནག་པོ་དང༌། སྡིག་པ་སྙིང་འཛིན་སོགས་ཀྱི་རྒྱུད་དོན་མན་ངག་ཏུ་བསྡེབས་ཏེ་གྲུབ་པའི་རིག་འཛིན་རྣམས་ལ་རིམ་པར་བརྒྱུད། སློབ་དཔོན་ཆེན་པོ་པདྨ་ཀཱ་ར། རྒྱ་གར་ཁྲག་འཐུང་ནག་པོ། ཕུང་བྱེད་ཤཱནྟིཾ་གརྦྷ་སོགས་རྒྱ་བལ་གྲུ་ཤའི་སློབ་དཔོན་རྣམས་ལས་གནུབས་ཆེན་སངས་རྒྱས་ཡེ་ཤེས་རིན་པོ་ཆེས་གསན་པ་དང༌། གཞན་ཡང་གུ་རུ་པདྨ་འབྱུང་གནས་ཀྱིས་མཁའ་འགྲོའི་གསང་མཛོད་ནས་གདན་དྲངས་པ་ཐམས་ཅད་བསྡུས་པས། དགོངས་བརྡ་ཟུང་འབྲེལ་དང་ཁྱད་པར་དུ་གནུབས་ཆེན་ཉིད་བལ་ཡུལ་དུ་ལན་བདུན་དུ་ཕེབས་ནས་བལ་པོ་བ་སུ་དྷ་ར་ལས་གཤེད་སྐོར་མ་ལུས་པ་གསན་པས་རྒྱ་གཞུང་སོགས་ཀུན་འདུས་ཀྱི་སྙིང་པོར་གྱུར་པ་ཡིན་ཏེ།
རང་གཞུང་ལས། འདི་ནི་ཤིན་ཏུ་བཀའ་གཉན་ལ་བྱིན་རླབས་ཆེ༔ རྒྱུ་མཚན་ཅི་ཞེ་ན༔ ཁོ་བོ་གནུབས་སྟོན་པ་འཇམ་དཔལ་གཤིན་རྗེའི་སྤྲུལ་པ་དངོས་ཡིན་ཞིང་གཤིན་རྗེའི་བདག་པོ་མཆོག་དང་༔ ཁྱད་པར་སངས་རྒྱས་ཀྱི་བསྟན་པ་སྲུང་ཞིང་དམོད་པས་འཕུང་འཚེངས་ནུས་པའི་གཤིན་རྗེའི་ཆོས་ཀ་ཚན་གཉིས་སྦས་པ་སྟེ༔ ཐོག་མར་བདག་དུམ་རྒྱ་ཞང་ཁྲོམ་གྱི་དུས༔ གཤིན་རྗེའི་ཡ་གབ་གསང་ཁྲིད་གོང་མ་རྒྱུད་བཞི་ལ༔ འཇིགས་བྱེད་ཁྲོ་ཆུ་དགྲ་ནག་གདོང་དྲུག་མེའི་སྤུ་གྲི་ཚེ་བདག་སྨན་གདོང་ལ་སོགས་རྒྱུད་བཞི་དང་ཆ་ལག་བཅོ་བརྒྱད་ཀྱིས་བརྒྱན་པ་གདན་དྲངས༔ ད་ལྟ་བདག་རྩ་གསུམ་གླིང་པའི་དུས་འདིར་གཤིན་རྗེའི་མ་གབ་གསང་ཁྲིད་འོག་མ༔ རྒྱུད་བཞི་ལ༔
དུག་རི་ནག་པོ་མེ་འོབས་ཁྲག་མཚོ་འཁོར་ལོ༔ ཟངས་མཚོ་འཁོར་ལོ༔ གསལ་ཤིང་འཁོར་ལོའམ་ཡ་མ་སྙིང་གཟེར༔ ཧད་པ་ཁ་ཐམ་སོགས་རྒྱུད་བཞི་དང་ཆ་ལག་བཅོ་བརྒྱད་ཀྱིས་སྤྲས་པ་གདན་འདྲེན་པའི་གཤིན་རྗེའི་བདག་ཉིད་ཁོ་བོ་ཡིན་པས་བརྒྱུད་པ་ཉེ་ཁྱད་ཀྱིས་བྱིན་རླབས་ཤིན་ཏུ་ཆེའོ༔ ཞེས་དང༌། ཡང་དེ་ཉིད་ལས། མ་འོངས་སུམ་ཅུ་ཁ་དར་ཡང་མཐའ་ལ༔ རིགས་ལྡན་ཁྱོད་ཉིད་ཞེ་སྡང་ལོ་འཛིན་ཚེ༔ ས་རྟགས་དུས་ཀྱི་འཕེལ་འགྲིབ་རྟགས་མཐུན་དུས༔ བརྟུལ་ཞུགས་སྨྱོ་སྤྱོད་ལྟ་བུར་སྤྱོད་ཀྱིས་ལ༔
དགའ་བས་རབ་བརྩོན་རིན་ཆེན་སྙིང་ལྟ་བུ༔ གཟའ་རྒོད་ནག་པོ་དུག་རླུང་རྒྱས་འདྲ་བའི༔ ཀི་ཀང་ཤར་བུ་གསུམ་གྱི་ཚུར་རོལ་ན༔ དུག་གི་བྱེ་བ་ནག་པོ་སྦྱོར་མཚམས་སུ༔ དུག་རི་འདི་སྦས་ཁྱོད་ཀྱི་སྤྱོད་ལྡན་འབྱུང་༔ ཞེས་གསུངས་པ་བཞིན། རིག་འཛིན་གར་དབང་གནམ་ལྕགས་རྡོ་རྗེའམ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་རབ་བྱུང་བཅུ་གཉིས་པ་ལྕགས་བྱི་ལོར། རྒ་རྒྱལ་གཟའ་བདུད་ནག་པོའི་ལྟོ་བ་ནས་གཤིན་རྗེ་དུག་རི་ཁྲོ་འདུས་ཀྱི་སྐོར་དང༌། ལོ་ཕྱི་མ་ལྕགས་གླང་ལོར་སྤོ་བོ་ཁྲོམ་གཟིགས་རྔམ་པ་རོང་གཤིན་རྗེ་རླུང་ལྟར་འཚུབ་པའི་གནས་མཆོག་མེ་འབར་མཚོ་ནས། གཟའ་བདུད་ཀི་ཀང་ཆེན་པོས་ལྕགས་སྒྲོམ་བཅུ་གསུམ་གྱི་རྒྱ་འཛིན་ཤོག་དྲིལ་དངོས་སུ་ཕུལ་བ་དུག་རི་མེ་འབར་སོགས་གཤེད་སྐོར་མཐའ་ཡས་པ་དང༌།
ངན་སྔགས་ལས་མཐའ་ཁྱད་འཕགས་དུ་མ་ཟབ་གཏེར་དུ་བཞེས་ཤིང་རིམ་བཞིན་ཤོག་སེར་དུ་ཕབ། རྭ་སྟོན་སྟོབས་ལྡན་རྡོ་རྗེ་དང༌། ཟབ་གསང་ཆོས་ཀྱི་བདག་པོ་ཨོ་རྒྱན་རོག་རྗེ་གླིང་པའམ་ཧ྄ཱུྃ་ཆེན་འགྲོ་འདུལ་རྩལ་ལ་བུམ་པ་གང་བྱོས་ཀྱི་ཚུལ་དུ་གནང་ཞིང༌། དེས་ཀྱང་རྩ་ནང་གཏེར་ཆེན་དང༌། གཏེར་ཆེན་དྲི་མེད་གླིང་པ། དེས་ལྕགས་ཟམ་མཆོག་སྤྲུལ་བདུན་པ་བསྟན་འཛིན་ཡེ་ཤེས་ལྷུན་གྲུབ། དེས་ཨོ་རྒྱན་འགྲོ་འདུལ་གླིང་པ། རིག་འཛིན་མི་འཇིགས་རྡོ་རྗེ་སོགས་ནས། བདག་ཅག་གི་འདྲེན་མཆོག་དམ་པ་འཁོར་ལོའི་མགོན་པོ་ཉི་མ་འོད་ཟེར་སོགས་ཀྱི་བར་དུ་རིམ་པར་བྱིན་རླབས་ཀྱི་ཚན་ཁ་མ་ཉམས་ཤིང༌། དམ་སེལ་གྱི་གཡའ་དྲིས་མ་གོས་པར་མ་དང་མཁའ་འགྲོའི་ཁ་རླངས་ཐུལ་ལེ་བ་འདི་ཉིད་ཀྱི་སྨིན་བྱེད་དབང་བསྐུར་སྒྲུབ་པའི་སྐབས་སུ་བབ་པ་ཡིན།
དེ་ལའང་བདག་ཉིད་སློབ་དཔོན་གྱིས་བགྱི་འོས་དང་སློབ་མས་བགྱི་འོས་གཉིས་ལས། སྔོན་འགྲོ་ཡོ་བྱད་བཤམ་བཀོད་ནས། སྒྲུབ་བཟླས་གནང་བ་ཞུ་བ་སོགས་སློབ་དཔོན་གྱིས་བགྱི་འོས་རྣམས་ཆད་ལྷག་མེད་པར་ལེགས་པར་གྲུབ་ནས། ད་ཁྱེད་རང་སློབ་མ་རྣམས་ཀྱི་ངོ་སྐལ་དུ་གྱུར་པ་ཐོག་མར་མཎྜལ་ཕུལ་ཞིང༌། གསོལ་བ་འདེབས་པ་རྣམས་སྔོན་དུ་འགྲོ་དགོས་པས། ཐོག་མར། འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། ། དེ་ནས་ས་ཕྱོགས་འདི་དག་དག་པ་རབ་འབྱམས་ཡེ་ཤེས་ཀྱི་དཀྱིལ་འཁོར་ཆེན་པོར་གྱུར་བའི་ནང་དུ། སློབ་དཔོན་ལྷག་པའི་ལྷའི་རྣམ་པར་བཞུགས་པ་ལ། མི་ཕྱེད་དད་པའི་གདུང་ཤུགས་དྲག་པོས་ཕྱག་གི་སྙིམ་པར་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
ཧོཿ བླ་མ་གཤིན་རྗེའི་གཤེད་པ་དང་༔ ཕྱི་ནང་གསང་བའི་དཀྱིལ་འཁོར་ལ༔ ལུས་ངག་ཡིད་ཀྱིས་གསོལ་བ་འདེབས༔ སྒོ་གསུམ་མི་དགེ་མཐོལ་ལོ་བཤགས༔ རྫུ་འཕྲུལ་མངའ་ལ་རྗེས་ཡི་རངས༔ དྲག་པོ་མཐུ་ཡི་དབང་བསྐུར་སྩོལ༔ ཞེས་ཞུས་པའི་ལན་དུ་སློབ་དཔོན་གྱི་ངག་ལས་གནང་བ་ཐོབ་པར་མོས་ཤིག ། མདུན་གྱི་ནམ་མཁར་པདྨ་དང་ཉི་ཟླའི་གདན་ལ་ལྷ་དང་བླ་མ་དབྱེར་མེད་པ་རྗེ་བཙུན་འཇམ་དཔལ་ཞི་ཁྲོའི་ལྷ་ཚོགས་སྣང་ལ་རང་བཞིན་མ་གྲུབ་པ། བདེ་གཤེགས་ཀུན་འདུས་ཀྱི་ངོ་བོར་བཞུགས་པའི་ངང་མདངས་ཐུགས་རྗེའི་རྣམ་རོལ།
བླ་མ་ཡི་དམ་སངས་རྒྱས་དང་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ། དགོངས་ཀློང་ཟབ་གསལ་ཉག་གཅིག་ཏུ་བཞུགས་པའི་སྤྱན་སྔར་ཇི་སྲིད་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བགྱིའོ་སྙམ་པས་འདིའི་རྗེས་ཟློས་མཛོད། ན་མོ༔ བླ་མ་བཅོམ་ལྡན་འཇམ་དཔལ་གཤིན་རྗེའི་གཤེད༔ རང་བཞིན་སྐུ་མཆོག་རིགས་འདུས་དཀྱིལ་འཁོར་ལ༔ མཐུ་རྩལ་གཟི་བྱིན་བསྐྱེད་ནས་དབང་བསྐུར་བའི༔ ཀུན་འདུས་རོལ་པའི་ཚོགས་ལ་སྐྱབས་སུ་མཆི༔ སྐྱབས་ཡུལ་དེ་དག་གི་མདུན་དུ་མ་གྱུར་འགྲོ་ཀུན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པའི་སྨོན་འཇུག་བྱང་ཆུབ་མཆོག་ཏུ་ཐུགས་བསྐྱེད་པ་འདིའི་རྗེས་ཟློས་མཛོད། ཧོཿ གདོད་ནས་འཁོར་འདས་རང་བྱུང་དཀྱིལ་འཁོར་ལྷ༔
སྒྲ་གྲགས་ཆོས་རྣམས་བདག་མེད་སྟོང་པའི་ངང་༔ མ་རྟོགས་སེམས་ཅན་ངེས་དོན་ལ་འཇུག་ཕྱིར༔ དྲན་ཤེས་བག་ཡོད་ལྟ་བས་སེམས་བསྐྱེད་དོ༔ དེ་ནས་ཁྱེད་རང་རྣམས་ཀྱི་རྒྱུད་ལ་ཡོད་པའི་ལས་དང་ཉོན་མོངས་པའི་སྒྲིབ་པ་སྦྱངས་ཤིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་སྤེལ་བའི་སླད་དུ། བླ་མ་དང་དཀྱིལ་འཁོར་གྱི་ལྷ་ཚོགས་རྒྱལ་བ་སྲས་དང་བཅས་པའི་སྤྱན་སྔར་ཡན་ལག་བདུན་པ་ཚུལ་བཞིན་དུ་བྱ་བའི་འདུན་པས་འདིའི་རྗེས་ཟློས་ལྷན་ཅིག་ཏུ་མཛོད། རྡོ་རྗེ་སློབ་དཔོན་སངས་རྒྱས་དཔལ། དུས་གསུམ?ཆེན་པོར་བསྔོ། སླར་ཡང་ཚོགས་ཞིང་དེ་དག་གི་དཀྱིལ་འཁོར་དུ་ཕྱི་སོ་ཐར་གྱི་སྡོམ་པ། ནང་བྱང་སེམས་ཀྱི་བསླབ་པ། གསང་བ་སྔགས་ཀྱི་དམ་ཚིག་སྤྱི་དང་ཁྱད་པར་གྱི་སྡོམ་པ་གསུམ་པོ་ཚུལ་བཞིན་དུ་བཟུང་བར་བགྱིའོ་སྙམ་པའི་ཡིད་ཀྱིས་འདིའི་རྗེས་ཟློས་མཛོད།
བདེ་གཤེགས་སྲས་བཅས་བདག་ལ་དགོངས། ། རིག་པ་འཛིན་པ་བདག་གིས་ནི། ། བྱང་ཆུབ་སྙིང་པོར་མཆིས་ཀྱི་བར། ། སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའི་ཚོགས། ། མ་ལུས་ཡོངས་སུ་བཟུང་བར་བགྱི། ། ཞེས་ལན་གསུམ་གྱིས་དམ་བཅའ་ཞིང་སྡོམ་པ་བཟུང་༔ དེ་ལྟར་ཕྱི་སོ་ཐར་གྱི་སྐྱབས་འགྲོ ། ནང་གཞན་ཕན་གྱི་བྱང་སེམས། གསང་བ་སྔགས་ཀྱི་དམ་ཚིག་སྟེ་སྡོམ་གསུམ་ཅིག་ཅར་དུ་ནོད་པ་བཞིན་སྲུང་དགོས་ཏེ།
དཔལ་མཆོག་ལས། སྡོམ་པ་དམ་ཚིག་ཀུན་གྱི་གནས། དེ་བསྲུངས་དངོས་གྲུབ་མྱུར་དུ་ཐོབ། ། ཅེས་པས་སྡོམ་གསུམ་གྱི་སྤང་བླང་མཚན་མ་ཐམས་ཅད། རང་གྲོལ་ཡེ་ཤེས་ཀྱི་ངང་ལས་མི་འདའ་བར་ཆིག་ཆོད་དུ་སྲུང་བ་ཐབས་ཀྱི་སྒོ་ཟབ་པའོ། ། དངོས་གཞིའི་དབང་གི་སླད་དུ་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པར་གསོལ་བ་འདེབས་པ་འདིའི་རྗེས་ཟློས་མཛོད། ཀྱཻཿ ཡང་དག་རྡོ་རྗེ་སློབ་དཔོན་དགོངས༔ དཀྱིལ་འཁོར་གཉན་ལ་བདག་འཇུག་ཕྱིར༔ དཔའ་བོ་ཆེན་པོས་རྗེས་བཟུང་སྩོལ༔
དེ་ནས་སློབ་མ་རྣམས་ཀྱི་དམ་ཚིག་གི་རིམ་པ་རྣམས་ཚུལ་བཞིན་དུ་བླང་བར་ནུས་སམ་ཞེས་འདྲི་བ་འདི་ལ་གསན་འཚལ། ཧོཿ འདི་ནི་འཇམ་དཔལ་གཤིན་རྗེ་ཡི༔ ཡང་གསང་ཡེ་ཤེས་ཕོ་བྲང་སྟེ༔ དམ་མེད་རྣམས་ཀྱིས་མི་རིག་པར༔ དེ་ལྟར་ཁས་བླངས་དབང་མཆོག་སྦྱིན༔ སླར་ཡང་དམ་ཚིག་ཁས་ལེན་པ་འདིའི་རྗེས་ཟློས་མཛོད། ཀྱཻཿ ངེད་ཅག་ལས་འཕྲོ་སྐལ་བར་ལྡན༔ ཡང་དག་དཀྱིལ་འཁོར་འདི་ལ་མོས༔
དམ་ཚིག་མཆོག་བསྲུང་གནང་བ་སྩོལ༔ དེ་ནས་གནང་བ་སྦྱིན་པ་འདི་ལ་གསན་པར་ཁྱབ་པ་གདའ། ཧོཿ ཁྱེད་རྣམས་དམ་ལྡན་སྣོད་འཆང་ན༔ ཡང་གསང་ཐིག་ལེའི་དཀྱིལ་འཁོར་དུ༔ སྨིན་གྲོལ་དོན་སྩོལ་བྱ་ཕྱིར་འཇུག༔
དམ་ཚིག་འབོག་ཕྱིར་རྡོ་རྗེ་མནའ་ཆུ་ནི༔ དུང་ཞལ་གཟར་བུ་ཕྱག་ཏུ་ཐོགས་བྱས་ནས༔ ཧཱུྃ༔ འདི་ནི་དམ་ཚིག་གསང་བའི་ཆུ༔
རྡོ་རྗེའི་ཁས་བླངས་ལྡན་རྣམས་འཐུང་༔ དམ་བསྲུངས་དངོས་གྲུབ་སྣ་ཚོགས་ཐོབ༔ མ་བསྲུང་དམྱལ་བའི་རྒྱུ་ཡིན་ཕྱིར༔ ལས་ཀྱི་གཤིན་རྗེས་བརྡེག་པར་འགྱུར༔ དེ་ལྟར་རྩ་བ་དང་ཡན་ལག་ཁྱད་པར་གྱི་དམ་ཚིག་རྣམས་སྲོག་གི་ཕྱིར་ཡང་མི་གཏོང་བར་ཡོངས་སུ་བཟུང་བར་བྱའོ་སྙམ་པས་འདིའི་རྗེས་ཟློས་མཛོད། ཨོྃ་ས་མ་ཡ་ན་ར་ཀན༔ ཞེས་ལན་གསུམ། དེ་ནས་དབང་གི་གཞི་བསྒྲུབ་པར་བྱ་བའི་ཕྱིར་ཡེ་ཤེས་དབབ་པ་ལ་ཁྱེད་རང་རྣམས་ཐ་མལ་ཨ་འཐས་ཀྱི་བློ་ངོར་དབང་བསྐུར་བའི་ཡུལ་མིན་ཏེ། དག་པ་ཡེ་ཤེས་ཆེན་པོའི་ལྷ་སྐུར་སྦྱང་དགོས་པས་དམིགས་པ་འདི་བཞིན་དུ་མཛོད། ཨོྃ་ཧྲིཥྚི་ཝཥྚི་ཏ་ན་ན་ཧཱུྃ་ཕཊ྄ཿ
ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ༔ ལས་བུམ་གྱིས་བསང་སྦྱངས་ལ། བདག་གཞན་སྣོད་བཅུད་དང་བཅས་པ་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་སྐད་ཅིག་གིས་ཁྱེད་རང་རྣམས་གང་དུ་འཁོད་པའི་གོ་སར་ཨེ་ནམ་མཁའ་མཐིང་ནག་གི་རང་བཞིན་ཕོ་བྲང་ཁྲོ་ཆུ་ཁོལ་མ་ཚྭ་ཚྭ་ལམ་ལམ་དུ་ཁོལ་བའི་དབུས་སུ། ཡ་མ་བྃ་ལས་གཤིན་རྗེ་མ་རུངས་ཕོ་མོ་བསྣོལ་བའི་སྟེང་དུ་བམ་རོ་སྨུག་ནག་གི་གདན་དང་བཅས་པ་གསལ་བའི་སྙིང་ཁར་ཁྱེད་རང་རྣམས་ཀྱི་རིག་པའི་ངོ་བོ། གནམ་ལྕགས་ཀྱི་རྡོ་རྗེ་རྩེ་དགུ་པའི་ལྟེ་བར་ཧཱུྃ་གིས་མཚན་པ་དེ་ལས་འོད་ཟེར་འཕྲོས་པས་དགྲ་བགེགས་དང་གནོད་བྱེད་བགེགས་ཚོགས་ཐམས་ཅད་ཚར་བཅད། འོད་ཟེར་མཐུ་སྟོབས་གཟི་བྱིན་ཐམས་ཅད་ཚུར་འདུས་ཧཱུྃ་དང་རྡོ་རྗེ་ལ་ཐིམ༔ དེ་ཡོངས་སུ་གྱུར་པ་ལས་འཇམ་དཔལ་གཤིན་རྗེ་དུག་རི་མེ་འབར་ནག་པོ་རྩ་ཞལ་མ་ཧེ་རབ་ཏུ་ཁྲོས་པའི་གདོང་པ་ཅན༔ གཡས་གཡོན་དང་བརྩེགས་མའི་ཞལ་དུ་ཤིན་ཏུ་ཁྲོས་པའི་སྤྱི་གཙུག་ཏུ་འཇམ་དཔལ་ནག་པོའི་དབང་རྟགས་རྫོགས་པ༔
ཕྱག་སོ་བཞི་དང་ལྡན་ཞིང་གཡས་པ་བཅུ་དྲུག་གིས་མཚོན་ཆ་ནི༔ གྲི་ཁུག་རལ་གྲི་ཆུ་གྲི་མེ་དཔུང་ཁ་ཊྭཱཾ་རྡོ་རྗེ་འཁོར་ལོ་མདུང་ཐུང་ལྕགས་ཀྱུ་སྤུ་གྲི་དབྱུག་ཐོ་ཌཱ་མ་རུ་དགྲ་སཏྭ་ཞགས་པ་ཐོ་བ་གསལ་ཤིང་རྒྱལ་མཚན་བཅས་བསྣམས་པའོ༔ གཡོན་པ་བཅུ་དྲུག་གིས་མཚོན་ཆ་ནི༔ ཐོད་ཁྲག་སྙིང་ཕྲེང་རྒྱུ་མ་གཏུན་ཁུང་ལྕགས་སྒྲོག་རྔ་ཆུང་མགོ་ཕྲེང་རུ་མཚོན་དུག་རླངས་དྲིལ་བུ་མེ་ལོང་རྐོང་ཟོར་ཁྲམ་ཤིང་ཤྭ་རྡེལ་རྩིས་རྡོ་གཡང་གཞི་རྣམས་འཛིན་པའོ༔ རྩ་ཕྱག་གཉིས་ཀྱིས་གནམ་ལྕགས་ལས་ཀྱི་ཕུར་བུ་བསྒྲིལ་བ༔ སྐུ་ལ་དུར་ཁྲོད་ཀྱི་ཆས་ཀྱིས་བརྒྱན་ཞིང་རྡོ་རྗེའི་སྒྲོ་གཤོག་བར་སྣང་མཁའ་ལ་གཟེངས་པ༔ ལྟེ་བར་ཆུ་སྲིན་རྔམ་པའི་ཞལ་གདངས་ཤིང་སྐུ་སྨད་གནམ་ལྕགས་ངར་ལྡན་གྱི་ཕུར་གཤམ་འདྲིལ་བས་བམ་ཆེན་གྱི་སྙིང་ཁར་བརྗིད་པ༔ དེའི་པང་དུ་ཡུམ་ཆེན་དུར་ཁྲོད་ཀྱི་བདག་མོ་དུག་ཏི་མ་དམར་མོ༔ ཞལ་གསུམ་ཕྱག་དྲུག་མ༔ རྩ་ཕྱག་གཉིས་ཀྱིས་གྲི་ཐོད་འཛིན་ཅིང་མགུལ་ནས་འཁྱུད་པ༔
ལྷག་མ་བཞིས་རྡོ་རྗེ་ཕུར་བུ་འཁོར་ལོ་དང་རལ་གྲི་འཛིན་ཅིང་༔ ཞབས་བཞིས་སྐེད་ལ་འཁྲིལ་ནས་ཡབ་ཡུམ་མེ་རི་དྲག་ཏུ་འབར་བའི་ཀློང་དཀྱིལ་དུ་བཞུགས་པ༔ སྤྱི་བོའི་གཙུག་ཏུ་འཇམ་དཔལ་ནག་པོ་ཞལ་གཅིག་ཕྱག་གཉིས་དོར་སྟབས་སུ་བཞུགས་པ༔ དེའི་སྤྱི་བོར་ཚེ་བདག་དམར་སེར་མཉམ་བཞག་ཅན་ལྷམ་མེར་གསལ་བའོ༔ གཙོ་བོའི་ཤར་དུ་ཚེ་བདག་ནག་པོ༔ ལྷོར་ཁྲོ་ཆུ་དུག་གདོང་༔ ནུབ་ཏུ་དགྲ་ནག་དྲེགས་པ༔ བྱང་དུ་ཀི་ཀང་སྤུ་གྲི༔ དེ་ཐམས་ཅད་ཀྱང་ཤིན་ཏུ་ཁྲོས་ཤིང་དུར་ཁྲོད་ཀྱི་ཆས་ཀྱིས་བརྒྱན་པ༔ སྐུ་སྨད་གནམ་ལྕགས་དབལ་ཟུར་དང་ལྡན་པའོ༔
གཞན་ཡང་སྤྲུལ་འཁོར་གཤིན་རྗེའི་སྒོ་སྐྱོང་དང་བཅས་པར་གསལ་བའི་དཔྲལ་བར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ་དང་ཡ་དམར་ནག་ལས་འོད་ཟེར་འཕྲོས་པས་དུར་ཁྲོད་རྔམ་ཆེན་འཁྲུགས་པའི་ཕོ་བྲང་ནས༔ བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས་ཏེ་སློབ་མ་ལ་ཐིམ་པར་སྒོམས་ཤིག༔ ཨོྃ་ཡ་མཱནྟ་ཀ་ས་པ་རི་ཝཱ་ར་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨཱཿ

སྤྱན་འདྲེན་པ་ནི༔ ཧཱུྃ༔ ལས་ཀྱི་གཤིན་རྗེ་ནག་པོ་མཐུ་བོ་ཆེ༔ སྐུ་མཆོག་ཁྲོ་བོས་སྣང་སྲིད་དབང་བསྒྱུར་ཕྱིར༔ སྐད་ཅིག་གནས་འདིར་སྤྱན་འདྲེན་གཤེགས་སུ་གསོལ༔ མཐུ་རྩལ་བསྐྱེད་ལ་དབང་ཆེན་དེང་འདིར་བསྐུར༔ ཨོྃ་ས་མ་ཡ་ཕཻཾ་ཕཻཾ༔ ཛཿཧཱུྃ་བཾ་ཧོཿ དེ་ལྟར་བྱིན་ཕེབས་པས་ཡེ་ཤེས་པ་བརྟན་པར་བྱ་བའི་མོས་པ་མཛོད། ཏིཥྛ་བཛྲ་ཡེ་སྭཱ་ཧཱ༔ ཞེས་པས་རྡོ་རྗེས་རྒྱ་གྲམ་བྱ།
དེ་ནས་དངོས་གཞི་ཁྱད་པར་གྱི་དབང་ནི། སེངྒེ་རྩལ་རྫོགས་ལས། དབང་ལ་རྣམ་པ་བཞི་ཡོད་དེ། ། ཕྱི་དང་ནང་དང་གསང་བ་དང༌། ། དེ་བཞིན་ཡོངས་སུ་རྫོགས་པའོ། ། ཞེས་གསུངས་པས། ཕྱི་སྤྲུལ་སྐུ་བུམ་པའི་དབང༌། ནང་ལོངས་སྐུ་རླུང་གི་དབང༌། གསང་བ་ཆོས་སྐུ་ཐིག་ལེའི་དབང༌། དེ་ཁོ་ན་ཉིད་རིག་རྩལ་བརྡའི་དབང་དང་བཞི་ལས།
དང་པོ་ལའང་ཕྱིའི་དྲི་མ་འཁྲུད་པར་བྱེད་པ་བུམ་དབང༌། ནང་གི་ནུས་པ་འཇུག་པར་བྱེད་པ་ལྷ་སྔགས་རིག་པའི་དབང༌། གསང་བ་སྐལ་བ་སྟེར་བར་བྱེད་པ་རྫས་དབང༌། དེ་ཁོ་ན་ཉིད་ཕྲིན་ལས་སྒྲུབ་པར་བྱེད་པ་སྒྲོལ་དབང་དང་བཞི་ལས། ཐོག་མར་བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཕྱི་བུམ་པའི་རྣམ་པ་ལ། ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་ཁྲག་འཐུང་ཁྲོ་རྒྱལ་ཡུམ་དང་བཅས་པ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པས་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་ཀྱིས་ཐིམ་པས། རིམ་བཞིན་མགྲིན་པ་སྙིང་ཁ་ལྟེ་བ་གསང་གནས་སོགས་རྩའི་འཁོར་ལོ་རྣམས་ཡེ་ཤེས་ཀྱི་བདུད་རྩིས་ལྟེམ་གྱིས་གང༌། ཚེ་རབས་ཐོག་མེད་ནས་ལུས་ཀྱི་སྒོ་ནས་བསགས་པའི་སྡིག་སྒྲིབ་དང་ལས་ཉོན་ཐམས་ཅད་དྲི་མ་མེད་པར་སྦྱངས། སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་མེད་པར་གྱུར་པའི་མོས་པ་མཛོད།
བུམ་པ་ཐོགས་ལ༔ ཧཱུྃ་ཡ༔ འཇམ་དཔལ་དཔའ་བོ་རྡོ་རྗེ་ནག་པོ་ཆེ༔ སྐུ་ཡི་གཟི་བརྗིད་ལུས་ལ་བསྟིམ་པའི་ཕྱིར༔ བུམ་པའི་དབང་བསྐུར་བསྐྱེད་རིམ་མཐར་ཕྱིན་མཆོག༔ དེང་འདིར་སྐལ་ལྡན་བུ་ལ་ཡོངས་རྫོགས་ཤོག༔ ཨོྃ་ཡ་མཱནྟ་ཀ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ལྟར་མངོན་པར་དབང་བསྐུར་བས་བདུད་རྩིས་ལུས་གང༌། ཉོན་མོངས་པ་ལྔའི་སྒྲིབ་པ་དག ། ཕུང་པོ་ལྔ་གནས་གྱུར།
ཡེ་ཤེས་ལྔའི་རྟོགས་པ་མངོན་དུ་བྱས། བདུད་རྩིའི་ལྷག་མ་ཡར་ལུད་པ་ལས་རིགས་ལྔ་ཡབ་ཡུམ་གྱིས་དབུ་བརྒྱན་པར་གྱུར་པ་དེ་ལ། སངས་རྒྱས་བྱང་སེམས་དཀྱིལ་འཁོར་གྱི་ལྷ་ཚོགས་རྣམས་ཀྱིས་མཆོད་པ་བསམ་གྱིས་མི་ཁྱབ་པས་མཆོད་ཅིང༌། བཀྲ་ཤིས་པའི་ཚིག་དང་མེ་ཏོག་གི་ཆར་དབབ། རོལ་མོའི་སྒྲ་དབྱངས་དུ་མ་དང་བཅས་པས་ཁམས་གསུམ་ཆོས་ཀྱི་རྒྱལ་པཽར་མངའ་གསོལ་བའི་མོས་པ་མཛོད། ཅེས་མེ་ཏོག་འཐོར་ཞིང་མཎྜལ་འབུལ། གཉིས་པ་ནང་ནུས་པ་འཇུག་པར་བྱེད་པ་སྐུ་གསུང་ཐུགས་ཀྱི་དབང་གསུམ་ལས། ཐོག་མར་སྐུའི་ནུས་པ་སྟེར་བར་བྱེད་པ་ཕྱག་རྒྱའི་དབང་བསྐུར་བར། ཁྱེད་རང་རྣམས་ལྷར་གསལ་བ་ལ་མདུན་བསྐྱེད་ཀྱི་གཙོ་བོ་ལས་མར་མེ་གཅིག་ལས་གཉིས་མཆེད་ཀྱི་རྣམ་པར་གར་དགུའི་ཉམས་ལྡན་གྱི་ཁྲོ་ཚོགས་གྲངས་མེད་པ་འཕྲོས་ཏེ་ཁྱེད་རང་རྣམས་ལ་སིབ་སིབ་ཐིམ་པས་གཉིས་མེད་ཀྱི་ཡེ་ཤེས་མངོན་དུ་གྱུར་པའི་མོས་པ་མཛོད། དེ་ནས་ཚེ་དཔག་མེད་ཀྱི་སྐུ་ཐོགས་ལ༔
ཧཱུྃ༔ ཤེས་རབ་འབར་བའི་རྩལ་ཆེན་གཞོན་ནུའི་སྐུ༔ འཆི་མེད་མགོན་པོ་དམར་སེར་ལི་ཁྲིའི་མདངས༔ སྒྲུབ་ལ་འཇའ་ལུས་རིག་འཛིན་སྩོལ་བའི་ཕྱིར༔ དེང་འདིར་སྐལ་ལྡན་བུ་ལ་དབང་བསྐུར་རོ༔ ཨོྃ་ཨ་ར་པ་ཙ་ན་དྷཱིཿཨཱཿཡུརྫྙཱ་ན་ཨ་བྷི་ཥིཉྩ་ཧཱུྃ༔ དེ་ནས་འཇམ་དཔལ་གྱི་སྐུ་ཐོགས་ལ༔ ཧཱུྃ༔ རྨོངས་ཚོགས་རབ་གཞོམ་དཔའ་བོ་འཇམ་དཔལ་དབྱངས༔ ས་ལམ་རབ་རྫོགས་སྒེག་པའི་ཆ་བྱད་ཅན༔
སྐུ་ཡི་རིགས་བདག་ཕྲིན་ལས་རྫོགས་པའི་ཕྱིར༔ དེང་འདིར་སྐལ་ལྡན་བུ་ལ་དབང་བསྐུར་རོ༔ ཨོྃ་ཝ་གཱི་ཤྭ་རི་ཚནྡྷ་སརྦ་ཨ་བྷི་ཥིཉྩ་ཧཱུྃ༔ དེ་ནས་གཤིན་རྗེའི་སྐུ་ཐོགས་ལ༔ ཧཱུྃ༔ སྐུ་མཆོག་གཤིན་རྗེ་རབ་འཇིགས་ཧེ་རུ་ཀཿ ཕ་རོལ་གདུག་པའི་རྒོལ་བ་འཇོམས་མཛད་པ༔ ཁྲོ་རྒྱལ་དུག་རི་མེ་འབར་ཡབ་ཡུམ་གྱིས༔ སྐལ་ལྡན་བུ་ལ་དབང་བསྐུར་སྩལ་དུ་གསོལ༔ ཨོྃ་ཡ་མཱནྟ་ཀ་ཨ་བྷི་ཥིཉྩ་ཧཱུྃ༔
དེ་ནས་ཚེ་བདག་གི་སྐུ་ཐོགས་ལ༔ ཧཱུྃ༔ གསུང་མཆོག་གཤིན་རྗེ་རབ་འཇིགས་ཧེ་རུ་ཀཿ ཕ་རོལ་གདུག་པའི་རྒོལ་བ་འཇོམས་མཛད་པ༔ ཁྲོ་རྒྱལ་ཚེ་བདག་ནག་པོ་ཡབ་ཡུམ་གྱིས༔ སྐལ་ལྡན་བུ་ལ་དབང་བསྐུར་སྩལ་དུ་གསོལ༔ ཨོྃ་ཡ་མཱནྟ་ཀ་ཨ་བྷི་ཥིཉྩ་ཧཱུྃ༔ དེ་ནས་ཁྲོ་ཆུ་དུག་སྡོང་གི་སྐུ་ཐོགས་ལ༔ ཧཱུྃ༔ ཐུགས་མཆོག་གཤིན་རྗེ་རབ་འཇིགས་ཧེ་རུ་ཀཿ
ཕ་རོལ་གདུག་པའི་རྒོལ་བ་འཇོམས་མཛད་པ༔ ཁྲོ་རྒྱལ་ཁྲོ་ཆུ་དུག་སྡོང་ཡབ་ཡུམ་གྱིས༔ སྐལ་ལྡན་བུ་ལ་དབང་བསྐུར་སྩལ་དུ་གསོལ༔ ཨོྃ་ཡ་མཱནྟ་ཀ་ཨ་བྷི་ཥིཉྩ་ཧཱུྃ༔ དེ་ནས་དགྲ་ནག་གི་སྐུ་ཐོགས་ལ༔ ཧཱུྃ༔ ཡོན་ཏན་གཤིན་རྗེ་རབ་འཇིགས་ཧེ་རུ་ཀཿ ཕ་རོལ་གདུག་པའི་རྒོལ་བ་འཇོམས་མཛད་པ༔ ཁྲོ་རྒྱལ་དགྲ་ནག་དྲེགས་འདུལ་ཡབ་ཡུམ་གྱིས༔ སྐལ་ལྡན་བུ་ལ་དབང་བསྐུར་སྩལ་དུ་གསོལ༔
ཨོྃ་ཡ་མཱནྟ་ཀ་ཨ་བྷི་ཥིཉྩ་ཧཱུྃ༔ དེ་ནས་ཀི་ཀང་གི་སྐུ་ཐོགས་ལ༔ ཧཱུྃ༔ ཕྲིན་ལས་གཤིན་རྗེ་རབ་འཇིགས་ཧེ་རུ་ཀཿ ཕ་རོལ་གདུག་པའི་རྒོལ་བ་འཇོམས་མཛད་པ༔ ཁྲོ་རྒྱལ་ཀི་ཀང་སྤུ་གྲི་ཡབ་ཡུམ་གྱིས༔ སྐལ་ལྡན་བུ་ལ་དབང་བསྐུར་སྩལ་དུ་གསོལ༔ ཨོྃ་ཡ་མཱནྟ་ཀ་ཨ་བྷི་ཥིཉྩ་ཧཱུྃ༔ དེ་ནས་སྒོ་མ་རིགས་བཞིའི་སྐུ་ཐོགས་ལ༔ ཧཱུྃ་ཛཿ
གཤིན་རྗེ་གཤེད་ཀྱི་བཀའ་ཉན་པ༔ མྱུར་མགྱོགས་ལས་བཞི་ཕྲིན་ལས་སྒྲུབ༔ དམ་ཚིག་བསྟན་བའི་བྱ་ར་མཁན༔ རིགས་བཞི་སྒོ་སྐྱོང་དབང་བསྐུར་རོ༔ ཨོྃ་ཡ་མཱན་དཱ་དྲ་བཱ་ལ་ཙ་ཏུར་ཨ་བྷི་ཥིཉྩ་ཧཱུྃ༔ དེ་ལྟར་ཕུང་ཁམས་སྐྱེ་མཆེད་དང་བཅས་པ་ཡེ་ཤེས་ལྷའི་སྒྱུ་འཕྲུལ་འཇིགས་བྱེད་ཁྲོ་བོ་འཇམ་དཔལ་ནག་པོའི་ཕྱག་རྒྱར་རྫོགས་པ་ལ། དཔལ་གྱི་ཆེ་རྟགས་ཀྱིས་མངའ་གསོལ་བ་ལ་ཁམས་གསུམ་གྱི་གདུག་པ་ཅན་ཐམས་ཅད་ཚར་གཅོད་པའི་ཕྱིར་དུར་ཁྲོད་ཆས་བརྒྱད་དེ། གནས་རྣམས་སུ་བྱུགས་པའི་རྫས་གསུམ་གྱི་མཚན་མ། སྐུའི་སྟོད་སྨད་ལ་བགོ་བའི་གོས་གསུམ་གྱི་ན་བཟའ། མགུལ་དང་ཕྱག་ཞབས་ལ་གདགས་པའི་རྒྱན་གཉིས་ཀྱིས་སྤྲས་ཤིང་དབང་བསྐུར་བས།
མ་མོ་མཁའ་འགྲོའི་རྗེ་བོར་བསྐུར་ཞིང་དྲེགས་པ་ཐམས་ཅད་དབང་དུ་སྡུད་དེ་ཟིལ་གནོན་གྱི་ཕྲིན་ལས་ཐོགས་མེད་དུ་འགྱེད་པས། འགྲོ་བ་སྒྲོལ་བའི་གོ་ཆ་ཆེན་པོའི་དཔལ་སྟོབས་དང་ལྡན་པའི་མོས་པ་མཛོད། དེ་ནས་ཕྱག་མཚན་གྱི་དབང་བསྐུར་དང་ཁྲོ་བོ་ཀུན་འདུས་དུར་ཁྲོད་ཀྱི་ཆས་ལ་སོགས་པ་དབང་ཆེན་ལྟར་བསྐུར་ན་ཟུར་རྒྱན་ལྷན་ཐབས་སུ་གསལ། དུར་ཁྲོད་ཀྱི་ཆས་ཐོགས་ལ། ཧཱུྃ༔ པྲོག་ཞུ་གླང་ཀོ་ཞིང་ལྤགས་སྦྲུལ༔ ཁྲག་ཞག་ཐལ་ཚོམ་སེངྒེའི་པགས༔ ཐོད་ཕྲེང་རུས་རྒྱན་སྟག་ཤམ་བརྗིད༔ དཔལ་ཆས་ལུས་རྒྱན་དབང་ཐོབ་ཤོག༔ ཨོྃ་ཤྲཱི་ཨཥྛ་དཱ་ཤ་ཨ་བྷི་ཥིཉྩ་ཧཱུྃ༔
དེ་ལྟར་སྐུ་ཕྱག་རྒྱའི་དབང་བསྐུར་བས་ལུས་སུ་འཛིན་པ་རྣམ་པར་དག་ནས། བདེ་བར་གཤེགས་པ་སྤྲུལ་སྐུའི་བདག་ཉིད་དུ་བསྒོམ་པ་ལ་དབང་ཞིང༌། དངོས་གྲུབ་རྣམ་པ་གཉིས་ལ་མངའ་བརྙེས་པས་འབྲས་བུ་སྤྲུལ་པའི་སྐུ་འཐོབ་པར་འགྱུར་རོ། ། ཞེས་རྟོགས་པ་བསྐྱེད་ལ། གཉིས་པ་གསུང་གི་ནུས་པ་སྟེར་བར་བྱེད་པ་གསང་སྔགས་ཀྱི་བཟླས་ལུང་སྦྱིན་པ་ལ་སློབ་དཔོན་དང་དཀྱིལ་འཁོར་གྱི་གཙོ་བོ་ཐ་མི་དད་པའི་ཐུགས་ཀར་ཉི་མའི་གདན་ལ་ཧཱུྃ་ནག་པོའི་མཐར། དབྱངས་གསལ་དང་སྔགས་ཕྲེང་གཡས་སྐོར་དུ་རང་སྒྲ་དང་བཅས་འུར་དིར་གྱིས་འཁོར་བ་ལས་མར་མེ་གཅིག་ལས་གཉིས་མཆེད་ཀྱི་ཚུལ་དུ་སྔགས་ཕྲེང་བར་མ་ཆད་པར་འཕྲོས་ཏེ་འུར་དིར་གྱིས་འཁོར་བའི་མོས་པ་མཛོད༔ ཅེས་རུ་རཀྴའི་བགྲང་ཕྲེང་སློབ་དཔོན་གྱིས་གཟུང་བ་སློབ་མར་སྦྱིན་ལེན་ཚུལ་གྱིས་དབྱངས་གསལ་དང་བསྙེན་སྒྲུབ་ཀྱི་སྔགས་རྣམས་རྗེས་ཟློས་ལན་གསུམ་བྱ། ཨོྃ་མཉྫུ་ཤྲཱི་ཡ་མཱནྟ་ཀ་ཨ་ཀྲོ་ཏེ་ཀ་དུ་ཏྲི་ཡ་མ་རཱ་ཛ་ཡ་མ་རཀྴ་ཀྲོ་ཏ་པ་ཙ་ལ་ཏི་ཀཱ་ལ་རཱུ་པ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ ཨོྃ་ཧྲིཥྚི་ཝི་ཀྲི་ཏ་ན་ན་ཡ་མ་རཱ་ཛ་བཛྲ་ཛྭ་ལ་རཾ་ཀཱི་ལ་ཡ་ཧཱུྃ་ཕཊ྄ཿ ཨོྃ་ཨ་ཀྲོ་ཏེ་ཀ་ཡ་མཱནྟ་ཀ་ཀཱི་ལ་ཡ་ཧཱུྃ་ཕཊ྄༔
ཨོྃ་དུ་ཏྲི་ཡ་མ་རཱ་ཛ་ཡ་མཱནྟ་ཀ་ཀཱི་ལ་ཡ་ཧཱུྃ་ཕཊ྄ཿ ཨོྃ་ཡ་མ་རཱ་ཛ་ཀཱ་ལ་རཱུ་པ་ཡ་མཱནྟ་ཀ་ཀཱི་ལ་ཡ་ཧཱུྃ་ཕཊ྄ཿ ཨོྃ་ཀི་ཀང་ཡ་མ་རཀྵ་ཨ་ཀྲོ་ཏེ་ཀ་ཀཱི་ལ་ཡ་ཧཱུྃ་ཕཊ྄ཿ ཨོྃ་ཡ་མཱནྟ་ཀ་ནི་མ་ཏྲི་ཀྲོ་ཏི་ཧཱུྃ་བྷྱོཿ ཨོྃ་མ་ཏྲི་ཡ་མ་རཀྴ་ནི་ཡ་ཛཿཧཱུྃ་བཾ་ཧོཿ དེ་ལྟར་སྙིང་ཁར་སྔགས་ཕྲེང་འཁོར་བ་ལས་འོད་ཟེར་འཕྲོས་པས་ནམ་མཁས་གར་ཁྱབ་ཏུ་ཐེག་པ་སྣ་ཚོགས་ཀྱི་ཆོས་སྒྲ་བསྒྲགས་ཤིང་འགྲོ་བའི་ལས་རྒྱུད་སྦྱངས་ཏེ། འོད་ཟེར་ཚུར་འདུས་པ་ཧཱུྃ་ཡིག་ལ་ཐིམ་པས་སྟོང་གསལ་བརྗོད་མེད་རང་བྱུང་ཡེ་ཤེས་ཀྱི་ངང་ལ་གནས་པ་ནི། ཆོས་སྒོ་བརྒྱད་ཁྲི་བཞི་སྟོང་གི་དོན་སྟོན་པ་སོགས་ཕྲིན་ལས་རབ་འབྱམས་ཐོགས་མེད་དུ་འགྲུབ་པའི་འཇམ་དཔལ་དཔའ་བོའི་གསུང་གི་མཛོད་ཀློང་རྡོལ་བའི་མོས་པ་མཛོད། མེ་ཏོག་གི་ཕྲེང་བ་ཐོགས་ལ༔ ཧཱུྃ༔
སྔགས་ཕྲེང་འབྱིན་འཇུག་སྐྱེ་མེད་སྒྲ༔ གྲགས་སྟོང་བདེ་ཆེན་གསང་བའི་ལམ༔ སྐལ་ལྡན་བུ་ལ་དབང་བསྐུར་བས༔ ཕྱག་རྒྱ་དྲུག་གི་དོན་ཐོབ་ཤོག༔ ཨོྃ་ཝཱཀྐ་སྭ་བྷཱ་ཨ་བྷི་ཥིཉྩ་ཧཱུྃ༔ གསུང་སྔགས་ཀྱི་དབང་བསྐུར་བས་ངག་ཏུ་འཛིན་པ་རྣམ་པར་དག་ནས། བདེ་བར་གཤེགས་པའི་གསུང་གི་སྙིང་པོར་ལོངས་སྤྱོད་ཅིང་དངོས་གྲུབ་རྣམ་གཉིས་ཀྱི་ནུས་པའི་སྟོབས་རྒྱས་ཏེ་འབྲས་བུ་ལོངས་སྤྱོད་རྫོགས་པའི་སྐུ་འཐོབ་པར་འགྱུར། གསུམ་པ་ཐུགས་ཀྱི་ནུས་པ་སྟེར་བར་བྱེད་པ་གསལ་སྟོང་ཕྱག་རྒྱའི་དབང་བསྐུར་བ་ལ། སློབ་དཔོན་བདེ་གཤེགས་ཀུན་འདུས་ཀྱི་ཐུགས་ཀ་ནས་ཡེ་ཤེས་ཀྱི་འོད་ཟེར་ཁྱེད་རང་རྣམས་ཀྱི་སྙིང་ཁར་མདུང་ཚུགས་སུ་ཟུག་པས་གཉིས་འཛིན་གྱི་རྟོག་པ་དག་སྟཻ་རང་ལུས་འོད་ཕུང་དུ་ཡལ། རིག་སྟོང་རྗེན་པ་ཀ་དག་ཟབ་གསལ་གྱི་ངོ་བོ་མེ་ལོང་གཡའ་དང་བྲལ་བའི་གཟུགས་སྣང་བཞིན།
དབྱིངས་དང་རོལ་རྩལ་ཟུང་དུ་འཇུག་པ་རྒྱལ་བའི་དགོངས་པ་ཇི་བཞིན་མངོན་དུ་གྱུར་པའི་མོས་པ་མཛོད། དེ་ཉིད་བརྟན་པར་བྱ་བའི་སླད་དུ། གནམ་ལྕགས་ཀྱི་མཆོད་རྟེན་ཐོགས་ལ༔ ཧཱུྃ་ཡ༔ འཇམ་དཔལ་དཔའ་བོ་རྡོ་རྗེ་ནག་པོ་ཡི༔ ཐུགས་ཀྱི་གཟི་བྱིན་སེམས་ལ་བསྟིམ་པའི་ཕྱིར༔ མཆོད་རྟེན་དབང་བསྐུར་གནས་ལུགས་དོན་སྟོན་རྫས༔ དེང་འདིར་སྐལ་ལྡན་བུ་ལ་ཡོངས་རྫོགས་ཤོག༔ ཨོྃ་ཡ་མཱནྟ་ཀ་ཙིཏྟ་ཨ་བྷི་ཥིཉྩ་ཧཱུྃ༔ དེ་ལྟར་ཐུགས་གསལ་སྟོང་ཕྱག་རྒྱའི་དབང་བསྐུར་བས་སེམས་སུ་འཛིན་པ་རྣམ་པར་དག་ནས།
བདེ་བར་གཤེགས་པའི་ཐུགས་ཀྱི་བདག་ཉིད་སྐྱེ་མེད་བློ་འདས་ཀྱི་དོན་མ་ནོར་བར་མངོན་སུམ་དུ་རྟོགས་ཤིང་ཁོང་དུ་ཆུད་པས་རྒྱལ་བ་ཐམས་ཅད་ཀྱི་དགོངས་པ་ལོན་ཏེ། འབྲས་བུ་ཆོས་ཀྱི་སྐུ་འཐོབ་པར་འགྱུར་རོ། ། བཞི་པ་གསང་བ་ཡོན་ཏན་གྱི་ནུས་པ་སྟེར་བར་བྱེད་པ། གཏོར་མ་ལག་ཏུ་གཏད་པ་ལ་བརྟེན་ནས། འགྲོ་བའི་རེ་འདོད་ཡིད་བཞིན་དུ་སྐོང་བ་ཐུགས་རྗེ་ཐབས་ཀྱི་བདེན་པའི་སྟོབས་ཆེན་རྒྱལ་བའི་ཡོན་ཏན་ཡོངས་སུ་རྫོགས་པའི་མོས་པ་མཛོད༔ གཏོར་མ་ཐོགས་ལ༔ ཧཱུྃ་ཡ༔ འཇམ་དཔལ་དཔའ་བོ་རྡོ་རྗེ་ནག་པོ་ཆེའི༔ ཡོན་ཏན་གཟི་བྱིན་ཁྱབ་པར་བསྟིམ་པའི་ཕྱིར༔ གཏོར་མའི་དབང་བསྐུར་བཀའ་སྡོད་དམ་ཚིག་ཆེ༔
དེང་འདིར་སྐལ་ལྡན་བུ་ལ་ཡོངས་རྫོགས་ཤོག༔ ཨོྃ་ཡ་མཱནྟ་ཀ་གུ་ཡ་ཨ་བྷི་ཥིཉྩ་ཧཱུྃ༔ དེ་ལྟར་དངོས་གྲུབ་ཡོན་ཏན་རིན་ཆེན་བཅུད་ཀྱི་དབང་བསྐུར་བས་དབུལ་ཕོངས་སུ་འཛིན་པ་རྣམ་པར་དག་ནས། བདེ་བར་གཤེགས་པའི་ཡོན་ཏན་ལོངས་སྤྱོད་ཡིད་བཞིན་རྒྱན་གྱི་རོལ་པར་དབང་བསྒྱུར་ཞིང༌། དགོས་འདོད་ཀྱི་རེ་བ་ཡིད་བཞིན་དུ་སྐོང་བས་འགྲོ་དོན་ཆགས་ཐོགས་མེད་པ་ལ་མངའ་བརྙེས་ཏེ། འབྲས་བུ་མི་འགྱུར་རྡོ་རྗེའི་སྐུ་འཐོབ་པར་འགྱུར་རོ། ། བཞི་པ་དེ་ཁོ་ན་ཉིད་ཕྲིན་ལས་ཀྱི་ནུས་པ་སྟེར་བར་བྱེད་པ་ཁམས་གསུམ་ཡོངས་སྒྲོལ་གྱི་དབང་བསྐུར་བ་ལ་མངོན་སྤྱོད་རྩོམ་པ་པོ་ལྟ་བ་ཆོས་ཉིད་ཀྱི་རྫོང་ལ་ཞུགས་ཤིང༌། སྒོམ་པ་ཏིང་ངེ་འཛིན་གྱི་འཕྲང་ལ་འགྲིམ་སྟེ། སྤྱོད་པ་སྙིང་རྗེའི་སྲོག་དང་ལྡན་པས་མངོན་སྤྱོད་ཀྱི་ལས་རྩོམ་པར་བྱ། ཞེས་གསུངས་པ་ལྟར།
བསྒྲལ་དབང་དངོས་ཀྱི་ཆེད་དུ་དམིགས་པ་འདི་བཞིན་དུ་མཛོད་ཅིག ། ཉ་བོ་མདུན་དུ་བཀོད་ཅིང༌། བདག་ཉིད་སྐད་ཅིག་གིས་འཇམ་དཔལ་གཤིན་རྗེའི་གཤེད་ཀྱི་ང་རྒྱལ་དང་ལྡན་པས་མདུན་དུ་སྲིད་པ་ལས་ཀྱི་བྲུབ་ཁུང༌། དུག་གསུམ་འབྱུང་བ་འཁྲུགས་པའི་ཀློང་དུ་བསྒྲལ་བའི་ཞིང་དུ་གྱུར་པའི་ལོག་འདྲེན་བྱད་མ་འབྱུང་པོ་གང་ཡིན་པ་ཐམས་ཅད། ཤ་རུལ་ལ་སྦྲང་མ་འཚུབ་པ་བཞིན་དུ་རང་དབང་མེད་པར་གཟུགས་ཀྱི་ལིངྒ་ལ་བསྟིམ་ཅིང་ལས་བྱེད་ཕོ་ཉ་རྣམས་ཀྱིས་བསྒྲལ་བའི་ལས་ལ་སྦྱོར་བའི་མོས་པ་མཛོད་ཅིག ། ཧཱུྃ་ཡ༔ བདག་ཉིད་འཇམ་དཔལ་གཤིན་རྗེའི་གཤེད་པོ་ཡི༔ མདུན་དུ་བྲུབ་ཁུང་གནམ་ལྕགས་ཧོམ་གྱི་ནང་༔ དགྲ་བགེགས་རུ་ཏྲ་མངོན་སུམ་ལྟ་བུར་གསལ༔ ཕཊ྄ཿ
ན་མོ༔ རྩ་བརྒྱུད་བླ་མ་རྒྱལ་བ་ཞི་ཁྲོའི་ཚོགས༔ ཁྱད་པར་ཟ་བྱེད་ལས་ཀྱི་གཤིན་རྗེའི་གཤེད༔ དུག་རི་མེ་འབར་ལྷ་ཚོགས་བདེན་པའི་མཐུས༔ བླ་མའི་སྐུ་དགྲ་སངས་རྒྱས་བསྟན་པའི་དགྲ༔ རྣལ་འབྱོར་སྒོས་དགྲ་སེམས་ཅན་ཡོངས་ལ་འཚེ༔ དམག་སྣ་སྟོན་དང་ཇག་རྐུན་ཆོམ་པོའི་ཚོགས༔ གནམ་ས་གླིང་བཞི་རི་རབ་གར་གནས་ཀྱང་༔ འཆི་བདག་ཕོ་ཉ་རྣམས་ཀྱིས་ཁུག་ལ་ཤོག༔ དགྲ་གཟུགས་ཐ་མའི་ལིངྒ་འདི་ལ་སྟིམས༔
དུས་ལ་བབ་པོ་ལས་མཁན་མཐུ་མ་ཆུང་༔ ཨོྃ་བཛྲ་ཨངྐུ་ཤ་ཡ་ཛ་ཛ་རུ་ཏྲ་ནྲྀ་ཏྲི་ཨ་ཀརྵ་ཡ་ཁུག༔ སློབ་དཔོན་གཙོ་བོ་འཇམ་དཔལ་རྡོ་རྗེ་ནག་པོའི་ཐུགས་ཀ་ནས་སྤྲོས་པའི་སྲས་མཆོག་ཀཱི་ལ་ཡ་སྲིད་གསུམ་དུས་གཅིག་ཏུ་སྒྲོལ་བའི་ནུས་རྩལ་དང་ལྡན་པ་དེ་ཉིད་ཁྱེད་རང་ཚོའི་ལག་ཏུ་གཏད་པ་ཙམ་གྱིས། ཐབས་ཀྱིས་མི་ཐུལ་བའི་ལོག་འདྲེན་བདུད་དཔུང་རྣམས་ཤུགས་ཀྱིས་སྒྲོལ་བའི་མཐུ་སྟོབས་དང་མངོན་སྤྱོད་དྲག་པོས་ཚར་གཅོད་པའི་དབང་ཐོབ་པར་མོས་ཤིག ། ཕུར་བུ་གདབ་པ་ནི༔ ཧཱུྃ༔ ཁྲོ་རྒྱལ་འཇམ་དཔལ་ནག་པོའི་སྤྲུལ་པ་ནི༔ འཆི་བདག་གཤིན་རྗེ་དགྲ་འདུལ་ཀཱི་ལ་ཡ༔ ཕྱག་གཉིས་འཇོམས་བྱེད་ལས་ཀྱི་ཕུར་བུ་འདྲིལ༔ རུ་ཏྲ་གདུག་པའི་སྙིང་ལ་ཀཱི་ལ་ཡ༔
བཅད་གཏུབ་རྡུལ་དུ་རློག་ཅིག་མཱ་ར་ཡ༔ ཞེས་བདག་ཉིད་འཇམ་དཔལ་གཤིན་རྗེ། ཕུར་བུ་སྲས་མཆོག ། ལིངྒ་དགྲ་བགེགས་ཀྱི་སྙིང་གར་ཚེ་སྲོག་གི་རྟེན་ནྲྀ་ཏྲི་དང་བཅས་པ་དངོས་སུ་གསལ་བར། ཕུར་བུའི་དབལ་རྩེ་ལས་ཨ་ཡིག་དཀར་པོའི་འོད་ཀྱིས་སྒྲིབ་གཉིས་སྦྱངས། སྲོག་རྟེན་ལ་རེག་པ་ཙམ་གྱིས་སྒོ་ལྔའི་རྣམ་ཤེས་དབལ་རྩེར་བསྡུས། ཉོན་ཡིད་རྩད་ནས་བཅད། ལྔ་འདུས་ཀྱི་དྭངས་མའི་ཚེ་བསོད་ཐམས་ཅད་འོད་དཀར་པོའི་རྣམ་པར་བསྡུས་ནས་རང་ལ་ཐིམ། ཀུན་གཞིའི་རྣམ་ཤེས་ཨ་ཡིག་དཀར་པོར་གྱུར་པ་ཕུར་རྩེར་ལིང་གིས་བཏེགས་ནས་རྣམ་ཤེས་ཆོས་དབྱིངས་སུ་སྤར། ཕུར་བུའི་དབལ་ནས་འཕྲོས་པའི་མཚོན་ཆའི་ཆར་པས་བག་ཆགས་ཀྱི་གཟུགས་བརྙན་དུམ་བུར་གཏུབ་པར་གྱུར།
ཨོྃ་མཉྫུ་ཤྲཱི་ཡ་མཱནྟ་ཀ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་རུ་ཏྲ་ཏྲིག་ནན་གཟེར་ཐུམ་རྦད་མྱོག༔ ཅེས་སྟངས་སྟབས་དང་བཅས་གདབ་ཏུ་འཇུག ། གཏུབ་ཅིང་མཆོད་པ་ནི། དེ་ལྟར་བསྒྲལ་བའི་ཕུང་ཁམས་རྣམ་པ་ཤ་ཁྲག་གི་ལོངས་སྤྱོད་ལ་ངོ་བོ་ཟག་མེད་ཡེ་ཤེས་ཀྱི་བདུད་རྩིའི་རང་བཞིན་ཅན་འདི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཕུལ་བར་མོས་ལ། ཨོཾ་ཨཱཿཧཱུྃ༔ ཞེས་བདུད་རྩིས་བྲན་ཞིང༌། ཧཱུྃ༔ འཇོམས་བྱེད་མཚོན་ཆ་འབར་བའི་འཁོར་ལོ་ཡིས༔ དགྲ་བགེགས་གཟུགས་ཕུང་ཕྱེ་མར་རབ་བཤིག་སྟེ༔ བྷནྡྷར་བསྐྱིལ་བའི་ཤ་ཁྲག་རྒྱ་མཚོ་འདི༔
འཇམ་དཔལ་གཤིན་རྗེའི་ལྷ་ཚོགས་ཞལ་དུ་འབུལ༔ ཨོྃ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཨི་དཾ་བྷ་ལིངྟ་ཁ་ཧི༔ སླར་དེ་དག་གི་ནུས་པ་བརྟན་པའི་ཕྱིར་རྡོ་རྗེ་ཕུར་པ་ལག་ཏུ་གཏད་པར་མོས་མཛོད། རྡོ་རྗེ་ཕུར་པ་ཐོགས་ལ༔ ཧཱུྃ་ཡ༔ འཇམ་དཔལ་དཔའ་བོ་རྡོ་རྗེ་ནག་པོ་ཆེའི༔ ཕྲིན་ལས་གཟི་བྱིན་རྩལ་བཅུའི་དོན་སྟོན་ཕྱིར༔ ཕྱག་མཚན་དབང་བསྐུར་ལས་མཐའ་ཀུན་ཀྱང་འགྲུབ༔ དེང་འདིར་སྐལ་ལྡན་བུ་ལ་ཡོངས་རྫོགས་ཤོག༔
ཨོྃ་ཡ་མཱནྟ་ཀ་གུ་ཧྱ་ཨ་བྷི་ཥིཉྩ་ཧཱུྃ༔ དེ་དག་གིས་དྲག་པོ་མངོན་སྤྱོད་ཀྱི་དབང་གི་རིམ་པ་ལེགས་པར་གྲུབ་བོ། ། དགང་བླུགས་སྤྲད་ལ། དེ་ནས་ཕྲིན་ལས་བཞིའི་རྗེས་སུ་གནང་བ་ནི། རྒྱལ་བས་བསྔགས་པའི་ཐབས་ཤེས་ཟུང་འཇུག་གི་ཕྱག་རྒྱ་དགང་བླུགས། ཡེ་ཤེས་ལྔའི་ངོ་བོ་ཕྲིན་ལས་བཞིའི་རང་བཞིན་ཅན་འདི་གཏད་པ་ཙམ་གྱིས། ཕྲིན་ལས་རབ་འབྱམས་ཀྱི་ལས་མཐའ་ཡོངས་སུ་སྡུད་པའི་དབང་ཐོབ་པའི་མོས་པ་མཛོད། ཧཱུྃ༔ ཞི་རྒྱས་དབང་དྲག་ལས་བཞི་ཡི༔ ཕྲིན་ལས་སྟོན་པར་བྱེད་པའི་སྣོད༔
དེ་རིང་སློབ་བུ་ཁྱོད་ལ་གཏད༔ མཐའ་སྡུད་ཅི་རིགས་འཛིན་པར་གྱིས༔ ཨོྃ་གུ་ཧྱ་སྭ་བྷཱ་ཨ་བྷི་ཥིཉྩ་ཧཱུྃ༔ དེ་ནས་བཀའ་རབ་འབྱམས་ཀྱི་གླེགས་བམ་གཏད་ཅིང་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བྱས་པའི་མོས་པ་མཛོད། གླེགས་བམ་ཐོགས་ལ༔ ཧཱུྃ༔ ཆོས་སྒོ་བརྒྱད་ཁྲི་བཞི་སྟོང་གི༔ བཀའ་ཡི་འདུས་སྡེ་མ་ལུས་ཀུན༔ གཅིག་ཏུ་བསྡུས་པ་འདི་གཏད་པས༔ ཚིག་དབང་སྣ་ཚོགས་ཐོབ་པར་ཤོག༔
ཨོྃ་གུ་ཡ་སྭ་བྷཱ་ཨ་བྷི་ཥིཉྩ་ཧཱུྃ༔ དེས་གསུང་རབ་ཡན་ལག་བཅུ་གཉིས་ཀྱིས་བསྡུས་པའི་བཀའ་ཡི་སྡེ་ལྷུག་པར་བརྗོད་པ་དང་ཚིགས་སུ་བཅད་པ་དུམ་བུར་ཕྱུང་བ་ཆེད་དུ་བརྗོད་པ་སོ་སོར་དབྱེ་བ༔ ངོ་བོ་ཐ་དད་མི་ཕྱེད་པ་དབྱངས་ཀྱིས་བསྙད་པ་ལུང་དུ་བསྟན་པ་བཀའ་ཡི་གདམས་པ༔ སྐྱེས་རབས་བསྡུ་བ་རྨད་དུ་བྱུང་བ་དྲང་པོར་སྟོན་པ༔ ངེས་པར་སྤྲད་པ༔ ཟུང་དུ་གནས་པ་ལ་ཏནྟྲ་ཀྲྀ་ཡ་ཆེན་པོར་འདུས་པའི་ཚིག་གིས་དབང་ངོ་སྤྲོད་ཐོབ་པ་ཡིན་པས༔ དེང་ཕྱིན་ཆད་འཆད་རྩོད་རྩོམ་གསུམ་ལ་སོགས་པ་ཆོས་སྒོ་བརྒྱད་ཁྲི་བཞི་སྟོང་གི་རྣལ་འབྱོར་ལ་དབང་བར་བྱས་སོ༔ དེ་ལྟར་རྒྱལ་བའི་སྐུ་གསུང་ཐུགས་ཡོན་ཏན་ཕྲིན་ལས་རབ་འབྱམས་ཀྱི་དབང་ཡོངས་སུ་རྫོགས་པ་འཇམ་དཔལ་གཤིན་རྗེའི་བདག་ཉིད་དུ་བསྐྱེད་པ་ཙམ་གྱིས། རྣམ་པ་ཐམས་ཅད་མཁྱེན་པ་སྐྱེ་མེད་ཆོས་ཀྱི་སྐུར་སངས་རྒྱས་ཏེ་སྐུ་གསུམ་འདུ་འབྲལ་མེད་པའི་དགོངས་པ་བཞིན་ཡོངས་སུ་རྫོགས་པར་གྱུར་པས། སྣོད་ཀྱི་འཇིག་རྟེན་ཐམས་ཅད་སྣང་སྲིད་དག་པ་ལྷའི་གཞལ་ཡས་ཁང༌།
བཅུད་ཀྱི་སེམས་ཅན་བདེ་སྟོང་ལྷ་དང་ལྷ་མོའི་རང་བཞིན། ཕྱི་ནང་དུ་འཇུག་པའི་སྒྲ་སྐད་ཐམས་ཅད་གྲགས་སྟོང་སྔགས་ཀྱི་རང་སྒྲ་ཚོགས་དྲུག་རང་གྲོལ་ཐུགས་རྗེའི་རོལ་པའི་ཕྲིན་ལས་ལ་མངོན་པར་བྱང་ཆུབ་པའི་མོས་པ་དང༌། དེ་དག་ཤིན་ཏུ་བརྟན་པར་བྱ་བའི་ཕྱིར་སླར་ཡང་རྣམ་རྒྱལ་བུམ་པ་རྒྱལ་ཐབས་སྤྱི་བླུགས་ཀྱི་དབང་བསྐུར་བར་མོས་ལ། བུམ་པ་ཐོགས་ལ༔ ཧཱུྃ༔ བུམ་པ་འཇའ་ལུས་རྡོ་རྗེའི་མཁའ༔ སྣང་སྟོང་སྐུ་ཡི་དཀྱིལ་འཁོར་ཆེས༔ སྐལ་ལྡན་བུ་ལ་དབང་བསྐུར་བས༔ གསལ་བཏབ་ལྷ་ཁྲིད་དོན་ཐོབ་ཤོག༔ ཨོྃ་ཀཱ་ཡ་སྭ་བྷཱ་ཨ་བྷི་ཥིཉྩ་ཧཱུྃ༔
དེ་ལྟར་དབང་ཐམས་ཅད་བརྟན་པར་བྱེད་པ་ལ་འཇའ་ལུས་སྣང་སྟོང་བརྡའི་དབང་བསྐུར་བ་ལ་བརྟེན་ནས། སྣོད་བཅུད་གཞལ་ཡས་ཁང་དང་ལྷའི་རང་བཞིན་དུ་ཡེ་ནས་ཡིན་པར་ངོ་ཤེས་པར་གྱིས་ལ་བརྙས་པ་མ་བྱེད། དག་སྣང་དང་མོས་གུས་རྒྱུན་ཆད་མེད་པའི་ངང་ནས་མཆོད་བསྟོད་དང་བཀུར་སྟི་རྒྱ་ཆེན་པོ་བགྱིད་ཅིང༌། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་དྭང་དུ་བླངས་ཤིང་སྒྲུབ་པའི་རྒྱུར་ངོ་ཤེས་པར་གྱིས་ཤིག ། དེ་ཡན་ཆད་ཀྱི་ཕྱི་མཚན་མ་རྫས་ཀྱི་དཀྱིལ་འཁོར་དུ། བསྐྱེད་པ་མ་ཧཱ་ཡོ་གའི་སྤྲོས་བཅས་བུམ་པའི་དབང་ཐོབ་པས་ལུས་ཀྱི་སྒྲིབ་པ་དག ། ཕྱི་སྣོད་བཅུད་ཐམས་ཅད་སྣང་སྟོང་དག་པ་རབ་འབྱམས་སུ་སྤྱོད་པ་ལ་དབང༌། འཛིན་རྟོག་སོགས་ཞི་བའི་ལས་ཐམས་ཅད་འགྲུབ། ས་བརྒྱད་པ་ནོན། སངས་རྒྱས་ཐམས་ཅད་ཀྱི་སྐུ་རྡོ་རྗེ།
དག་པ་གཉིས་ལྡན་གྱི་སྤྲུལ་སྐུ་འཐོབ་པའི་སྐལ་ལྡན་དུ་བྱའོ། ། དེ་ནས་གཉིས་པ་གསང་བ་བྱང་ཆུབ་སེམས་ཀྱི་དབང་བསྐུར་བ་ལ། བྷནྡྷ་འདི་ཉིད་ཐ་མལ་པ་མ་ཡིན་པར་ཟླ་གམ་བདེ་ཆེན་དབང་གི་ཕོ་བྲང་དུ་མོས་པའི། དབུས་སུ་དཀྱིལ་འཁོར་གྱི་གཙོ་བོ་ཡབ་ཡུམ་ལྷ་ཚོགས་དང་བཅས་པ་སྦྱོར་བ་མཛད་པས་བདེ་ཆེན་གྱི་སྒྲས་ཕྱོགས་བཅུའི་བདེ་གཤེགས་ཁྲོ་བོ་རབ་འབྱམས་སྤྱན་དྲངས་ཏེ། ཡབ་ཀྱི་ཞལ་དུ་ཞུགས། ཐུགས་ཀར་བྱང་ཆུབ་ཀྱི་སེམས་ཞུ་བ་མཁའ་གསང་ནས་ཡབ་ཀྱི་བྱང་སེམས་དྲི་མ་མེད་པའི་མདངས་ཅན་དང༌། ཡུམ་གྱི་བྱང་སེམས་མཚལ་ཞུན་ལྟ་བུ་གཉིས་ལྷན་ཅིག་ཏུ་བབས་པ། བྷནྡྷའི་བདུད་རྩི་དང་གཉིས་སུ་མེད་པར་འཁྱིལ་བའི་ཡེ་ཤེས་ཀྱི་བདུད་རྩི་ཆེན་པོ་དངོས་གྲུབ་ཀྱི་དབྱིག་ཏུ་གྱུར་པ་འདི་ཉིད། ཁྱེད་རང་རྣམས་ཀྱི་མགྲིན་པར་བཞག་ཅིང་མྱངས་པ་ལ་བརྟེན་ནས། ལུས་ཀྱི་རྩ་ཁམས་ཐམས་ཅད་བདུད་རྩི་དཀར་དམར་གྱིས་ཁེངས་པས།
ཞུ་བདེ་ལྷན་ཅིག་སྐྱེས་པའི་ཡེ་ཤེས་བདེ་སྟོང་ཟག་པ་མེད་པར་ཉམས་སུ་མྱོང་བའི་མོས་པ་མཛོད། བྷནྡྷ་ཐོགས་ལ༔ ཧཱུྃ་ཡ༔ འཇམ་དཔལ་དཔའ་བོ་རྡོ་རྗེ་ནག་པོ་ཆེ༔ གསུང་གི་གཟི་བརྗིད་ངག་ལ་བསྟིམ་པའི་ཕྱིར༔ བྷནྡྷའི་དབང་བསྐུར་དྲག་སྔགས་ནུས་རྩལ་མངོན༔ དེང་འདིར་སྐལ་ལྡན་བུ་ལ་ཡོངས་རྫོགས་ཤོག༔ ཨོྃ་ཡ་མཱནྟ་ཀ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ལྟར་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ། བླ་མ་ལོངས་སྤྱོད་རྫོགས་པའི་སྐུ་ལས་སྤྲོས་མེད་ངེས་པ་དོན་གྱི་དབང་ཐོབ།
ངག་གི་སྒྲིབ་པ་དག ། རང་བྱིན་རླབས་ཀྱིས་རྫོགས་རིམ་གཏུམ་མོ་བསྒོམ་པ་ལ་དབང༌། ལས་རླུང་དབང་དུ་སྡུད་པས་ལས་ཐམས་ཅདའགྲུབ། ས་བཅུ་པ་ནོན། སངས་རྒྱས་ཐམས་ཅད་ཀྱི་གསུང་རྡོ་རྗེ་ཡེ་ཤེས་ལྔ་ལྡན་ལོངས་སྤྱོད་རྫོགས་སྐུ་འཐོབ་པའི་སྐལ་ལྡན་དུ་བྱས་སོ། ། གསུམ་པ་གཟུངས་མའི་ལུས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་བསྐུར་བ་ལ། སློབ་དཔོན་ཆེན་པོའི་ཐུགས་ཀ་ནས་བྱུང་བའི་ལྷ་མོ་རྡོ་རྗེ་རྣལ་འབྱོར་མ་དམར་མཐིང་བཅུ་དྲུག་ལོན་པའི་ན་ཚོད་གཟུགས་དང་ལང་ཚོ་ཕུན་སུམ་ཚོགས་པ། གཅེར་བུ་བདེ་ཉམས་དང་ལྡན་པའི་གནས་ལྔར་འབྱུང་བའི་མཁའ་འགྲོ་རིགས་ལྔར་གསལ་བ། ཁྱེད་རང་རྣམས་དཔལ་ཆེན་དབང་གི་རྒྱལ་པོ་དམར་ལ། གཅེར་བུ་རུས་རྒྱན་ཅན་བདེ་སྟོང་གི་ཉམས་དང་ལྡན་པའི་གནས་ལྔར།
དུག་ལྔ་དག་པའི་ཡེ་ཤེས་ཀྱི་དཔའ་བོ་སྡེ་ལྔ་གསལ་བ་དང༌། ཟུང་འཇུག་དགྱེས་རྒུར་རོལ་པས་བདེ་ཆེན་ལྷན་ཅིག་སྐྱེས་པའི་ཡེ་ཤེས་དགའ་བཞིའི་དཔལ་ལ་ལོངས་སྤྱོད་པའི་འདུན་པ་མཛོད༔ ཅེས་རིག་མ་ཐོགས་ལ། ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་བཟུང་༔ དཀྱིལ་འཁོར་བསྒོམ་པའི་དབང་ཐོབ་ཤོག༔ ཨོཾ་ཨ་ནུ་ཏཱ་ར་ཡ་ཧོཿ རཱ་ག་ཡ་སཏྭཾ་པྲ་མོ་ཏི་རི་མི་དྷརྨ་ཧོཿ
ཞེས་སློབ་བུས་འཁྱུད་རྒྱ་བྱ། དེ་ལྟར་ཁྱེད་རང་ཡབ་ཡུམ་གཉིས་ཀ་ལྷར་འདུ་ཤེས་པ་དང༌། མཁའ་གསང་རྡོ་རྗེ་དང་པདྨར་འདུ་ཤེས་པ་དང༌། ཡིད་ཆོས་སུ་འདུ་ཤེས་པ་སྟེ་འདུ་ཤེས་གསུམ་གྱིས་སྙོམས་པར་འཇུག་པའི་དུས་སུ་མངོན་སུམ་གྱི་དུས་གཞོན་ནུ་མ་ལ་བདེ་བའི་རོ་མྱོང་བ་ལྟར། ཡས་བབ་མས་བརྟན་གྱིས་དགའ་བ་བཞི་ཉམས་སུ་མྱོང་སྟེ། དབྱེར་མེད་ཀྱི་དུས་སུ་རླུང་དབུ་མར་ཚུད་པས་བརྗོད་བྲལ་ལྐུག་པས་རྨི་ལམ་མཐོང་བ་ལྟར། བརྗོད་བྱ་ཁ་ལས་འདས་ཏེ་ཚིག་གིས་མཚོན་དུ་མེད་པ་རོ་གཅིག་གི་དུས་སུ་བདེ་སྟོང་དུ་འཛིན་པ་གཞི་ལ་ཐིམ་པས། ཁྱབ་བརྡལ་ཆེན་པོ་ངོས་བཟུང་དང་བྲལ་བ་བློ་འདས་ཟང་ཐལ་གཅིག་ཏུ་སྤྱོད་པའོ། ། ཞེས་ངོ་སྤྲད། དེ་ལྟར་ཡུམ་མཁའ་རྣམ་པར་དག་པའི་དཀྱིལ་འཁོར་དུ།
བླ་མ་ལོངས་སྤྱོད་རྫོགས་པའི་སྐུ་ལ་ཤིན་ཏུ་སྤྲོས་མེད་ཨ་ནུ་ཡོ་གའི་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག ། ལྷན་སྐྱེས་ཀྱི་ཡེ་ཤེས་མངོན་དུ་བྱས། ཐིག་ལེ་བདེ་ཆེན་བསྒོམ་པ་ལ་དབང༌། དབྱིངས་མི་ཤིགས་པ་མཆོག་གི་ལས་ཐམས་ཅད་འགྲུབ། ས་བཅུ་གཉིས་པ་ནོན། རྒྱལ་བ་ཐམས་ཅད་ཀྱི་ཐུགས་རྡོ་རྗེ་དང་གཉིས་སུ་མེད་པར་ཆོས་སྐུ་བདེ་བ་ཆེན་པོ་འཐོབ་པའི་སྐལ་ལྡན་དུ་བྱས་སོ། ། བཞི་པ་རང་བྱུང་ཡེ་ཤེས་ཀྱི་དབང་བསྐུར་བ་ལ། ཁྱེད་རང་རྣམས་ཀྱིས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ ། ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌།
སེམས་ནམ་མཁའ་རྡུལ་དང་བྲལ་བ་ལྟར་སང་ངེར་ཞོག་ཅིག ། དེ་ལྟར་བཞག་པས་སེམས་ཞེས་བྱ་བ་གཟུགས་དབྱིབས་ཁ་དོག་དངོས་པོ་མཚན་མ་ཅན་དུ་མ་གྲུབ་པར་རྟག་པའི་མཐའ་ལས་གྲོལ་བ་ཆོས་སྐུ་བློ་འདས་ཡེ་ནས་སྟོང་པ། དེའི་མདངས་མ་འགགས་པ་འཁོར་འདས་ཀྱི་བདེ་སྡུག་ཐམས་ཅད་ཤར་བའི་གཞིར་གྱུར་པ་ན། ཆད་པའི་མཐའ་ལས་གྲོལ་བ། རང་བཞིན་གསལ་ལ་མི་དམིགས་པ་རྒྱ་མ་ཆད་ཅིང་ཕྱོགས་སུ་མ་ལྷུང་བ་ཀ་དག་ཏུ་རྫོགས་པའི་རིམ་པ་བསལ་བཞག་དང་བྲལ་བ་ལ། དེང་ཕྱིན་ཆད་འཛིན་མེད་ངོ་བོ་རང་གསལ་གྱི་ཡེ་ཤེས་ཆེན་པོ་ལ་སྤྱོད་པའི་ངེས་ཤེས་བརྟན་པོ་མཛོད། མེ་ལོང་ཤེལ་རྡོ་ཐོགས་ལ༔ ཧཱུྃ༔ ཐུགས་ཀྱི་དཀྱིལ་འཁོར་ཆེན་པོ་ཉིད༔ གསལ་སྟོང་ཀ་དག་ལྷུན་གྱིས་གྲུབ༔
སྐལ་ལྡན་བུ་ལ་དབང་བསྐུར་བས༔ དོན་གསལ་ཤེས་རབ་མཆོག་ཐོབ་ཤོག༔ ཨོྃ་ཙིཏྟ་སྭ་བྷཱ་ཨ་བྷི་ཥིཉྩ་ཧྃའུ༔ དེ་ལྟར་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ། དེ་ཁོ་ན་ཉིད་རབ་ཏུ་སྤྲོས་མེད་ཨ་ཏི་རིག་རྩལ་གྱི་དབང་ཐོབ། སྒོ་གསུམ་གྱི་སྡིག་ལྟུང་ཤེས་བྱའི་དྲི་མ་དང་བཅས་པ་སྦྱངས། ཆོས་ཉིད་ཁྱབ་བརྡལ་ཆེན་པོ་བསྒོམ་པའི་སྐལ་བ་དང༌། ཉམས་རྟོགས་ཡོན་ཏན་སོགས་རྒྱས་པའི་ལས་གྲུབ། ས་བཅུ་གསུམ་པ་ནོན། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྡོ་རྗེ་ངོ་བོ་ཉིད་སྐུ་འཐོབ་པའི་སྐལ་ལྡན་དུ་བྱས་སོ། །
སློབ་མ་སྣོད་ལྡན་ཡིན་ན་གཏོར་མ་སྤྱི་བོར་བཀོད་ལ་བརྒྱུད་པའི་བཀའ་གཏད་ཀྱང་བྱ་བ་ནི། ཧོཿ ཆོས་སྐུ་ཀུན་ཏུ་བཟང་པོ༔ གསང་བ་ཡེ་ཤེས་མཁའ་འགྲོ༔ ལོངས་སྐུ་ཚེ་བདག་དབང་ཕྱུག༔ སྤྲུལ་སྐུ་འཇམ་དཔལ་གཞོན་ནུ༔ མཁའ་འགྲོ་ལས་ཀྱི་དབང་མོ༔ སློབ་དཔོན་འཇམ་དཔལ་བཤེས་གཉེན༔ རིག་འཛིན་པདྨ་འབྱུང་གནས༔ མཁའ་འགྲོ་ཡེ་ཤེས་མཚོ་རྒྱལ༔
གནུབས་སྟོན་སངས་རྒྱས་ཡེ་ཤེས༔ བདུད་འཇོམས་ཁྲག་འཐུང་རྡོ་རྗེ༔ ཨོ་རྒྱན་རྩ་གསུམ་གླིང་པ། རྒྱལ་སྲས་དབང་ཆེན་རྡོ་རྗེ། ཆོས་བདག་འཇམ་དཔལ་མཚན་ཅན། རིག་འཛིན་མཁས་མཆོག་རྡོ་རྗེ། སྔགས་འཆང་ཀུན་དགའ་སྙིང་པོ། མཁས་གྲུབ་དོན་ཡོད་རྒྱལ་མཚན། ཀུན་མཁྱེན་ངག་དབང་མཚན་ཅན། དཔལ་ལྡན་གྲགས་པ་རྣམ་རྒྱལ།
དགེ་ལེགས་ཉི་མ་རྒྱལ་མཚན། གྲུབ་ཐོབ་རྡོ་རྗེ་རྒྱལ་མཚན། ཡོངས་གྲགས་ནམ་མཁའ་དབང་ཕྱུག ། མཚུངས་མེད་པདྨ་མཆོག་གྲུབ། རིག་འཛིན་ཐུགས་མཆོག་རྡོ་རྗེ། དྲིན་ཅན་རྩ་བའི་བླ་མ་ལ་སོགས་པའི་སྐྱེས་ཆེན་དམ་པ་རྣམས་དང༌། ཁྱད་པར་དུའང་བཅོམ་ལྡན་འདས་འཇམ་དཔལ་གཤིན་རྗེ་ཁྲོ་རྒྱལ་དུག་རི་མེ་འབར་གྱི་དཀྱིལ་འཁོར་ལྷ་ཚོགས་རྣམས་ཀྱི་སྐུ་གསུང་ཐུགས་ཀྱི་སྒོ་ནས་བྱིན་གྱིས་བརླབས་པར་མཛད་དུ་གསོལ༔ སྐུ་མཉམ་པར་གཤིན་རྗེའི་གཟི་བརྗིད་དང་ལྡན་པར་གྱུར་ཅིག༔ གསུང་མཉམ་པར་གཤིན་རྗེའི་བདེན་སྟོབས་དང་ལྡན་པར་གྱུར་ཅིག༔ ཐུགས་མཉམ་པར་གཤིན་རྗེའི་མཐུ་སྟོབས་དང་ལྡན་པར་གྱུར་ཅིག༔
ཡོན་ཏན་མཉམ་པར་གཤིན་རྗེའི་ནུས་སྟོབས་དང་ལྡན་པར་གྱུར་ཅིག༔ ཕྲིན་ལས་མཉམ་པར་གཤིན་རྗེའི་དམོད་པ་དང་ལྡན་པར་གྱུར་ཅིག༔ ལས་ཀུན་ལ་ཐོགས་པ་མེད་པ་གཤིན་རྗེའི་མངོན་སྤྱོད་དང་ལྡན་པར་གྱུར་ཅིག༔ ཨོྃ་ཡ་མཱནྟ་ཀ་སརྦ་ཙིཏྟ་ཛྙཱ་ན་ཧཱུྃ་ཧཱུྃ་ཨ་བྷི་ཥིཉྩ་ཨ་ཨཱཿ དེ་ནས་དམ་ཚིག་གི་རིམ་པ་བརྗོད་པ་ལས། རྩ་བ་སྐུ་གསུང་ཐུགས་ཀྱི་དམ་ཚིག་དང༌། ཆོས་ཐམས་ཅད་དེ་བཞིན་ཉིད་ཀྱི་ཏིང་ངེ་འཛིན་ལས་མི་གཡོ་བར་བྱ་བ་དང༌། ། ཞེས་དང་ཁྱད་པར་གྱི་དམ་ཚིག་དུག་གསུམ་ལམ་ཁྱེར་གནད་འདིའང་གསན་འཚལ། ཧོཿ བཅོམ་ལྡན་གཤིན་རྗེ་གཤེད་པོ་ཡི༔
ཞེ་སྡང་མ་སྤངས་དམ་ཚིག་གཅིག༔ རྟག་ཏུ་སྲོག་གཅོད་མཐུ་ཡང་སྒྲུབ༔ དུག་ལྔའི་ཁྲག་ལ་དགྱེས་པར་གྱིས༔ ང་རྒྱལ་མ་སྤངས་དམ་ཚིག་ཏུ༔ རྟག་ཏུ་ང་རྒྱལ་ཁྲོ་གཏུམ་བསྐྱེད༔ ཕུང་པོ་ལྔ་ཡི་ཁྲག་ལ་དགྱེས༔ འདོད་ཆགས་མ་སྤངས་དམ་ཚིག་ཏུ༔ ཁྲོ་མོ་ཡུམ་ལ་རྟག་ཏུ་རོལ༔ ཉོན་མོངས་ལྔ་ཡི་ཁྲག་ལ་དགྱེས༔ ཕྲག་དོག་མ་སྤངས་དམ་ཚིག་ཏུ༔
དམོད་པའི་ངན་སྔགས་རྟག་ཏུ་འདྲེན༔ འདུ་ཁམས་ལྔ་ཡི་ཁྲག་ལ་དགྱེས༔ གཏི་མུག་མ་སྤངས་དམ་ཚིག་ཏུ༔ དམོད་པ་ནག་པོའི་ཆ་ལུགས་འཆང་༔ ཡེ་ཤེས་ལྔ་ཉིད་རྟག་ཏུ་འདྲེན༔ ལས་ཀུན་མ་སྤངས་འགྲུབ་པའི་ཕྱིར༔ དགྲ་ཤ་ཁྲག་གི་མཆོད་ཚོགས་ཀྱི༔ སྐོང་བཤགས་དུས་གཏོར་བརྩོན་པར་གྱིས༔ དེའང་དག་པའི་དམ་ཚིག་རྟག་ཏུ་མི་གཡེལ་ཞིང་རྒྱུན་གྱི་རྣལ་འབྱོར་དུ་འཆང་བར་བྱའོ༔ ཞེས་གསུངས་པ་དང༌།
གོང་གསལ་སྤྱིའི་དམ་ཚིག་དེ་དག་ལས་འདས་ན་གནས་སྐབས་དང་མཐར་ཐུག་གི་བདེ་བ་སྟོར་བ་ཀློང་གསལ་ལས། བླ་མ་དང་ནི་དབང་མཆོག་གི ། གསུང་དང་རྒྱུད་ལས་འགལ་བ་ན། ། ན་རཀ་སྡུག་བསྔལ་མྱོང་བར་འགྱུར། ། ཞེས་དང༌། ཇི་བཞིན་མ་འགལ་བར་བསྒྲུབས་པའི་ཡོན་ཏན་ནི། དེ་ཉིད་ལས། བཀའ་དང་མ་འགལ་ཡོན་ཏན་ནི། ། ཆོས་སྐུ་ཀུན་ཏུ་བཟང་པོ་འགྲུབ། ། ཕྲིན་ལས་བཞི་ལ་ཐོགས་པ་མེད། །
ཅེས་གསུངས་པ་བཞིན། དམ་ཚིག་གི་གནས་རྣམས་ལ་ཉེ་བར་གནས་པར་བགྱིད་སྙམ་པས་འདིའི་རྗེས་ཟློས་མཛོད། གཙོ་བོ་རྡོ་རྗེ་འཛིན་པ་ཆེས༔ དམ་པའི་བཀའ་ནི་ལེགས་བསྩལ་པ༔ དམ་ཚིག་མི་གཡེལ་སྲོག་ལྟར་བསྲུང་༔
ལན་གསུམ། དེ་ལྟར་དབང་བསྐུར་བའི་སླཽབ་བུས་སློབ་དཔོན་གྱི་དགྱེས་པ་སྐོང་དགོས་ཏེ། རིག་པ་རང་ཤར་ལས། དེ་ལྟར་མན་ངག་སློབ་དཔོན་ལ། ཁུ་བོ་ཕ་དང་མ་དང་མིག །
བུ་དང་ཆུང་མ་ནོར་དང་མཆོག ། སྒོ་གསུམ་ཟོལ་ཟོག་མེད་པ་ཡིས། ། རབ་ཏུ་གཅེས་དང་ཡིད་འཐད་འབུལ། ། ཞེས་དང༌། དེ་ལྟར་མཉེས་པའི་ཡོན་ཏན་ཡང༌། དེ་ཉིད་ལས། བརྟེན་པ་དེ་ལ་ཡོན་ཏན་ནི། ། དཔག་བསམ་ཤིང་དང་ཡིད་བཞིན་ནོར། ། འདོད་འཇོའི་བ་དང་འདྲ་བ་ཡི། ། ཡོན་ཏན་དཔག་ཏུ་མེད་པ་འཐོབ། །
ཅེས་གསུངས་པས། གསང་བ་ཟབ་མོའི་དབང་བཞི་ལེགས་པར་ཐོབ་པའི་གཏང་རག་ཏུ་མཎྜལ་འབུལ་བར་ཞུ། ཞེས་མཎྜལ་འབུལ། དེ་ལྟར་ལུས་དང་ལོངས་སྤྱོད་ཐམས་ཅད་དེང་ནས་བླ་མ་ལ་འབུལ་བས་ཆ་ཤས་ནས་སྤྱད་དུ་གསོལ་སྙམ་པས་འདིའི་རྗེས་ཟློས་མཛོད། དེང་ནས་ཉིད་ཀྱི་བྲན་དུ་མཆིས༔ རྗེ་ཡིས་སློབ་མར་བཟུང་ནས་སུ༔ རྒྱ་ཆེན་སྤྱོད་ལ་སྐྱོང་དུ་གསོལ༔ ལན་གསུམ། དེ་ནས་རང་གཞན་གྱི་དོན་རྒྱ་ཆེན་འགྲུབ་པའི་དགེ་བ་སེམས་ཅན་གྱི་དོན་དུ་བསྔོ་བར་མ་བྱས་ན་ལས་མཐའ་མི་བཙན་པས། འདི་ལྟར་བཟང་པོ་སྤྱོད་པའི་སྨོན་ལམ་གྱི་མདོ་ལས།
དུས་གསུམ་གཤེགས་པའི་རྒྱལ་བ་ཐམས་ཅད་ཀྱི། ཞེས་དང༌། ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་སྨོན་ལམ་མཐའ་ཡས་དེ་ཙམ་མོ། ། ཞེས་གསུངས་པ་བཞིན་རང་གཞན་རྣམས་ཀྱི་དུས་གསུམ་དུ་བསགས་པའི་དགེ་ཚོགས་རྣམས་སེམས་ཅན་ཐམས་ཅད་བྱང་ཆུབ་འཐོབ་པའི་རྒྱུར་བསྔོ་ཞིང་སྨོན་ལམ་རྣམ་པར་དག་པས་མཚམས་སྦྱོར་ཡང་གནང་བར་ཞུ། བསོད་ནམས་འདི་ཡིས་ཐམས་ཅད་གཟིགས་པ་ཉིད། སོགས་བརྗོད་ལ་སློབ་མ་རྣམས་གྲོལ་ལོ། ། གསུམ་པ་རྗེས་ཀྱི་རིམ་པ་ནི་ཚོགས་ལ་རོལ་ཞིང༌། ལྷག་གཏོར། ཐུགས་དམ་བསྐུལ་བ།
ཆད་བརྟན། རྟ་བྲོ། མཆོད་བསྟོད། བཟོད་གསོལ་རྣམས་ལས་གཞུང་ལྟར་བྱ། དཀྱིལ་འཁོར་རས་བྲིས་ཡིན་ན་བརྟན་བཞུགས་དང༌། རྡུལ་ཚོན་དང་འབྲུ་ཚོམ་སོགས་ལ་གཤེགས་བསྡུ་བྱ། རྫོགས་རིམ་བསྔོ་སྨོན་ཤིས་བརྗོད་སོགས་ལས་གཞུང་བཞིན་བྱའོ། དེ་དག་གིས་འཇམ་དཔལ་གཤིན་རྗེ་དུག་རི་མེ་འབར་ནག་པོ་ཁྲོ་བོ་ཀུན་འདུས་ལས། དབང་བསྐུར་བསྡུས་པ་རབ་འབར་རྡོ་རྗེའི་མཚོན་ཆ་རླུང་གི་འཁོར་ལོ་བཀླག་ཆོག་ཏུ་བཀོད་པ་དགེ། སླར་སྨྲས་པ།
དུགྃ་གསུམ་བདུད་ཀྱི་རིྃ་བོ་ཐལ་བ་རུ། ། བསྙིལ་མཛད་འཇམ་དཔལ་རྡོ་རྗེ་ནགྃ་པོྃ་ཡི། ། སྨིནྃ་བྱེྃད་ལས་འགྲིགས་གསཾང་སྔགཾས་སྤྱི་མཐུན་ལྟར། ། བསྒྲིགས་འདིས་བསྟནཾ་པ་འཛཾིན་པའི་གོ་ཆར་སྨོན། ཞེས་དེ་དག་ནི་སོ་གཉིས་པ་འཇམ་དཔལ་གཤིན་རྗེ་དུག་རི་ནག་པོའི་དབང་བསྐུར་གྱི་ལེ་ཚན་ནོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
