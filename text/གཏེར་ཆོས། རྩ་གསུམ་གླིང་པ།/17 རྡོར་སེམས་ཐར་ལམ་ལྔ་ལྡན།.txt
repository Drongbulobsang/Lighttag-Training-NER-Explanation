གཏེར་ཆོས། རྩ་གསུམ་གླིང་པ།
པོད ༡༧
རྡོར་སེམས་ཐར་ལམ་ལྔ་ལྡན།
རྡོར་སེམས་ཐར་ལམ་ལྔ་ལྡན། དབང་དྲག་པདྨ་ཡང་གསང༌། རྟ་མགྲིན་ནཱ་ག་ཀླུ་འདུལ། ཕྱག་རྡོར་དྲེགས་པ་ཟིལ་གནོན།
ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། གསེར་གླིང་ནོར་མཛོད་ལས་བྱོན་རྡོར་སེམས་དང༌། ། འདོང་ཆུ་བྱམས་པའི་སྙན་བྱོན་གུ་དྲག་སྐོར། ། ཕ་ཝང་རྟ་མགོ་ནས་ཐོན་རྟ་མགྲིན་དང༌། །
བྲག་ནག་ལྷ་རྩེའི་གཏེར་བྱོན་ཕྱག་རྡོར་བཅས། ། ཡི་དམ་འཐོར་བུའི་ཆོས་སྡེའི་ཐེམ་བྱང་འགོད། དེའང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་ཡི་དམ་ཞི་བ་རྡོ་སེམས་ཐར་ལམ་ལྔ་ལྡན་དང༌། གུ་དྲག་པདྨ་ཡང་གསང༌། རྟ་མཆོག་རོལ་པ་ཉི་མའི་སྙིང་པོ། ཕྱག་རྡོར་དྲེགས་པ་ཟིལ་གནོན་བཅས་རིམ་པར་བཀོད་པ་ལ་བཞི། དང་པོ་རྫོགས་ཆེན་འཁོར་ཡོངས་གྲོལ་ལས། དེའང་གཞུང་ལས། རྫོགས་ཆེན་མ་བསྒོམས་སངས་རྒྱས་ལག་འཆང་དང་༔
ལོངས་སྐུའི་ཞིང་ཁམས་རང་ལུས་ངོ་སྤྲོད་རྣམས༔ ད་ལྟ་སྐལ་ལྡན་བུ་ལ་གདམས་ནས་ཀྱང་༔ ཕྱི་རབས་མ་རིག་སེམས་ཅན་རྨུ་རྒོད་ལ༔ ཉོན་མོངས་དུག་ལྔ་སེལ་བའི་སྨན་དུ་བཞག༔ ཅེས་གསུངས་པ་བཞིན་རྫོགས་ཆེན་འཁོར་ཡོངས་གྲོལ་གྱི་ཆ་ལག ། ཐར་ལམ་ལྔ་ལྡན་འདོན་ཆོག་ཙམ་ལས་ད་ཆ་མི་སྣང་བས་འདིར་རྡོར་སེམས་ཐར་ལམ་ལྔ་ལྡན་གྱི་ཐེམ་བྱང་འགོད་པ་ལ། ཀ༽ རྡོ་རྗེ་སེམས་དཔའི་བརྒྱུད་འདེབས་བདེ་ཆེན་ཐར་པའི་ཐེམ་སྐས། ཁ༽ རྡོར་སེམས་གསོལ་འདེབས་པྲཉྫའི་མིང་གི་མཛད་པ། ག༽ རྫོགས་པ་ཆེན་པོ་འཁོར་འདས་ཡོངས་གྲོལ་ལས༔ རྡོར་སེམས་ཐར་ལམ་ལྔ་ལྡན།
ང༽ ཡན་ལག་བདུན་པ་དང་བགེགས་གཏོར་བྱིན་རླབས། ཅ༽ བྱིན་འབེབ་པྲ་ཛྙཱས་མཛད་པ། ཆ༽ བདུད་རྩི་ལག་མཆོད། ཇ༽ བཟླས་དམིགས་ཤྲཱི་མིང་གིས་མཛད་པ། ཉ༽ བུམ་སྒྲུབ། ཏ༽ རྫོགས་ཆེན་འཁོར་འདས་རང་གྲོལ་ལས། རྡོར་སེམས་ཐར་ལམ་ལྔ་ལྡན་གྱི་ཟུར་འགེབས་སུ་ཟུང་བཞིའི་སྐོང་བཤགས། ཐ༽ རྫོགས་ཆེན་འཁོར་འདས་རང་གྲོལ་གྱི་རྡོར་སེམས་ཚོགས་འབུམ་གསོག་ཐབས་མཆོད་སྤྲིན་དབྱིངས་གྲོལ། ད༽ གཏང་རག་མཆོད་བསྟོད། ན༽ གནས་འདྲེན་བདེ་ཆེན་ཐར་པའི་ལམ་བགྲོད།
པ༽ རྫོགས་པ་ཆེན་པོ་འཁོར་འདས་ཡོངས་གྲོལ་ལས། རྡོར་སེམས་ཐར་ལམ་ལྔ་ལྡན་གྱི་ཆོ་གའི་འདོན་ཁྲིགས་བློ་དམན་འཇུག་བདེ་བཅས་ཆོས་ཚན་བཅུ་བཞི་བཞུགས་སོ། ༈ གཉིས་པ་མ་ཧཱ་གུ་རུ་པདྨ་དྲག་པོས་ཆོས་སྐོར་དྲག་པོ་གནམ་ལྕགས་འཁོར་ལོའི་ཆོས་སྡེའི་ཐེམ་བྱང་འགོད་པ་ལ། ཀ༽ དབང་དྲག་པདྨ་ཡང་གསང་སྙིང་པོ་ལས༔ རྒྱུད་གནམ་ལྕགས་མེ་རི་དམར་པོ། ཁ༽ དབང་དྲག་པདྨ་ཡང་གསང་སྙིང་པོ་ལས༔ དབང་མཆོག་གནམ་ལྕགས་གོ་ཁྲབ། ག༽ ཡང་གསང་དྲེགས་འདུལ་གནམ་ལྕགས་མེ་འཁོར་ལས༔ རྟ་མགྲིན་དབང་ཆེན་འདུས་པའི་གསང་སྒྲུབ། ང༽ གུ་རུ་དྲག་པོ་གནམ་ལྕགས་འཁོར་ལོའི༔
གཏུམ་པོ་ཀླུ་འདུལ་གྱི་གསང་སྒྲུབ་བསྡུས་པ། ཅ༽ དབང་དྲག་པདྨ་ཡང་གསང་གི་བརྒྱུད་འདེབས་དབང་ཆེན་དགྱེས་པའི་གད་རྒྱངས། ཆ༽ དབང་དྲག་པདྨ་ཡང་གསང་སྙིང་པོ་ལས༔ ལས་བྱང་གནམ་ལྕགས་མེ་ཡི་འཁོར་ལོ། ཇ༽ དབང་དྲག་པདྨ་ཡང་གསང་གི་བྱིན་འབེབས། ཉ༽ སྲུང་བཟློག་དམིགས་པ། ཏ༽ དབང་དྲག་པདྨ་ཡང་གསང་སྙིང་པོ་ལས༔ ཆ་ལག་གཏེར་སྲུང་མཆོད་ཐབས། ཐ༽ དབང་དྲག་པདྨ་ཡང་གསང་སྙིང་པོ་ལས༔ སྨད་ལས་མེ་ཡི་སྤུ་གྲི་དམར་པོ།
ད༽ དབང་དྲག་པདྨ་ཡང་གསང་སྙིང་པོ་ལས༔ ཁྱུང་ནག་མེ་ཡི་སྤུ་གྲིའི་སྒྲུབ་ཐབས། ན༽ གུ་རུ་གནམ་ལྕགས་མེ་འཁོར་གྱི་སྨད་ལས་ཟུར་འགེབ་ཁ་གསབ། པ༽ དབང་དྲག་པདྨ་ཡང་གསང་སྙིང་པོ་ལས། རྒྱུན་གྱི་ཉམས་ལེན་རྣལ་འབྱོར་སྲོག་ཏིག ། ཕ༽ རྟ་མགྲིན་དབང་ཆེན་འདུས་པའི་གསོལ་འདེབས། བ༽ རྟ་མགྲིན་དབང་ཆེན་འདུས་པའི་གསང་སྒྲུབ་འདོན་ཁྲིགས་སུ་བཀོད་པ་རྔམ་པའི་རྟ་སྐད། མ༽ གུ་རུ་དྲག་པོ་གནམ་ལྕགས་འཁོར་ལོའི་གཏུམ་པོ་ཀླུ་འདུལ་གྱི་གསང་སྒྲུབ་རྒྱུན་ཁྱེར་བཅས་ཆོས་ཚན་བཅོ་ལྔ་བཞུགས་སོ། ༈ གསུམ་པ་གསུང་རིགས་རྟ་མགྲིན་གི་ཆོས་སྐོར་རྟ་མཆོག་རོལ་པ་ཉི་མའི་སྙིང་པོ་ནི། གཞུང་ལས།
ལྔ་བརྒྱ་དུས་ཀྱི་ཐ་མ་ལ༔ ཀླུ་སྲིན་ས་བདག་འབྱུང་པོ་འཁྲུགས༔ མི་རུང་སྣ་དགུ་རིམས་ཡམས་དར༔ རྒྱ་ནད་བདུན་དྲུག་འཚུབས་པའི་ཚེ༔ དེ་དག་འདུལ་བའི་གཉེན་པོ་རུ༔ ཁྲོ་རྒྱལ་ནཱ་ག་ཀླུ་འདུལ་གྱི༔ ཚིག་ཉུང་དོན་འབྲེལ་བྱིན་རླབས་ཆེ༔ དྲག་སྔགས་ཀུན་གྱི་མཐར་ཐུག་ཉིད༔ ཅེས་གསུངས་པ་བཞིན་རྟ་མཆོག་ཉི་མའི་སྙིང་པོའི་ཆོས་སྡེའི་ཐེམ་བྱང་འགོད་པ་ལ། ཀ༽ དབང་ཆེན་རྟ་མཆོག་རོལ་པ་ནཱ་ག་ཀླུ་འདུལ་གྱི་སྔོན་འགྲོ་སྐྱབས་ཡུལ་གསོལ་འདེབས།
ཁ༽ རྟ་མཆོག་རོལ་པ་ཉི་མའི་སྙིང་པོ་ལས༔ ལས་བྱང་ཡང་གསང་སྙིང་པོ། ག༽ རྟ་མཆོག་རོལ་པའི་སྙིང་པོ་ལས༔ ཧཱུྃ་སྒྲུབ་ཡང་གསང༌། ང༽ ཟུར་འགེབས་སྲུང་དམིགས། ཅ༽ བཀའ་སྲུང་ཤན་པ་སྤུན་གསུམ་གྱི་གསོལ་མཆོད། ཆ༽ རྟ་མཆོག་རོལ་པའི་སྙིང་པོ་ལས༔ སྨད་ལས་དུག་རླངས་ནག་པོ་བཅས་ཆོས་ཚན་དྲུག་བཞུགས་སོ།། །། ༈ བཞི་པ་གསང་བདག་ཕྱག་ན་རྡོ་རྗེའི་ཆོས་སྐོར་དཔལ་ཆེན་དྲེགས་པ་ཟིལ་གནོན་ཆོས་སྡེའི་ཐེམ་བྱང་འགོད་པ་ལ། གནས་རི་སོ་དགུ་མ་ལས།
ལྕི་རྒྱུད་སྨུག་པོ་ལྷ་རྩེའི་གནས་མཆོག་ནས། ། ཕྱག་རྡོར་དྲེགས་བརྒྱད་ལས་མཐའ་གདན་དྲངས་ཚེ། ། ནཱ་ག་རཀྴས་གཏེར་རྒྱ་དངོས་སུ་ཕུལ། ཞེས་དང༌། ཀོང་ཡུལ་ལྷ་ལུང་བྲག་གི་གནས་མཆོག་ནས། ། དྲེགས་པ་ཕྱག་རྡོར་ཆོས་ཀ་བཞེས་པའི་ཚེ། ། ཀོང་བཙུན་དེ་མོས་གཏེར་གྱི་རྒྱ་གྲོགས་མཛད། ཅེས་གསུངས་པ་བཞིན་རྩ་བ་ཕྱག་རྡོར་གྱི་ཆོས་སྡེ་གཏེར་གནས་གཉིས་སུ་བྱོན་ཡང༌། ཕལ་ཆེར་ལག་ཏུ་མ་སོན། ད་ཆ་ཐོར་བུ་རྙེད་རིགས་ཀྱི་ཐེམ་བྱང་ནི།
ཀ༽ དཔལ་ཆེན་དྲེགས་ཟིལ་གྱི་གསོལ་འདེབས། ཁ༽ དཔལ་ཆེན་དྲེགས་པ་ཟིལ་གནོན་ལས༔ ལས་བྱང་གནམ་ལྕགས་རྡོ་རྗེའི་གོ་ཆ། ག༽ དཔལ་ཆེན་དྲེགས་པ་ཟིལ་གནོན་ལས༔ ཁྱབ་འཇུག་གཏོར་འབུལ་བྱད་མ་རྩད་བརླག ། ང༽ དཔལ་ཆེན་དྲེགས་པ་ཟིལ་གནོན་ལས༔ སྐོང་བ་བར་ཆད་ཀུན་སེལ། ཅ༽ དཔལ་ཆེན་དྲེགས་པ་ཟིལ་གནོན་ལས༔ སྨད་ལས་ཕ་རོལ་བྱད་མ་རྒོལ་འཇོམས་བཅས་ཆོས་ཚན་བཞི་བཞུགས་སོ། སླར་སྨྲས་པ།
གང་དང་གང་དུ་དམ་ཆོས་འཇིགས་པ་དེར། ། མེ་ཚོགས་སྤུ་གྲིའི་སོ་ཡང་བརྒལ་ནས་ནི། ། འཆི་མཐར་ཐུག་གི་བར་དུ་དམ་ཆོས་བཙལ། ། གསུང་བཞིན་འབད་པས་བཙལ་ལ་ཕྱོགས་གཅིག་བཀོད། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་ཕྱིར་དང༌། ། གང་ལ་མེ་ཏོག་ཕོག་པ་ཡི། ། གནམ་ལྕགས་ཟབ་གཏེར་གང་དེའི་གཙོས། ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། །
འདི་ཡང་བཀའ་གཏེར་སྲི་ཞུ་རུ། ། ཨེ་ཝྃ་དཔེ་སྐྲུན་ཁང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང་གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ཀ༽ རྡོ་རྗེ་སེམས་དཔའི་བརྒྱུད་འདེབས་བདེ་ཆེན་ཐར་པའི་ཐེམ་སྐས་བཞུགས་སོ། ཨེ་མ་ཧོཿ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས། །
ཆོས་སྐུ་ཀུན་བཟང་ཡབ་ཡུམ་ལ་གསོལ་བ་འདེབས། ། སྣ་ཚོགས་མ་འགགས་སྤྲུལ་པའི་ཕོ་བྲང་ནས། ། ལོངས་སྐུ་རྡོ་རྗེ་སེམས་དཔའ་ལ་གསོལ་བ་འདེབས། ། རྔ་ཡབ་པདྨ་འོད་ཀྱི་ཕོ་བྲང་ནས། ། པད་འབྱུང་ཡབ་ཡུམ་སྐུ་ལ་གསོལ་བ་འདེབས། ། ཀེ་རི་གསང་བ་མཆོག་གི་ཕོ་བྲང་ནས། ། ཌཱཀྐི་མཚོ་རྒྱལ་སྐུ་ལ་གསོལ་བ་འདེབས། ། གནས་མཆོག་ཡང་རྫོང་ཤེལ་གྱི་སྒྲུབ་ཕུག་ནས། ། དཔལ་ཆེན་སངས་རྒྱས་ཡེ་ཤེས་ལ་གསོལ་བ་འདེབས། ། ཟབ་རྒྱ་སྒོ་འཕར་འབྱེད་པའི་ཕོ་བྲང་ནས། །
ཀརྨ་ལས་འབྲེལ་རྩལ་ལ་གསོལ་བ་འདེབས། ། དམ་ཚིག་རྣམ་པར་དག་པའི་ཕོ་བྲང་ནས། ། ཆོས་བདག་བརྒྱུད་འཛིན་རྣམས་ལ་གསོལ་བ་འདེབས། ། སྤྱི་གཙུག་ཉི་ཟླ་པདྨའི་གདན་སྟེང་ནས། ། དྲིན་ཆེན་རྩ་བའི་བླ་མ་ལ་གསོལ་བ་འདེབས། ། རང་ལུས་རྩ་ཁམས་དག་པའི་ཕོ་བྲང་ནས། ། ཡི་དམ་ཞི་ཁྲོ་རབ་འབྱམས་ལ་གསོལ་བ་འདེབས། ། གསེར་གླིང་ནོར་བུའི་བང་མཛོད་གནས་མཆོག་ནས། ། དམ་ཆོས་འཁོར་འདས་ཡོངས་གྲོལ་ལ་གསོལ་བ་འདེབས། ། མཐུ་ལྡན་དགྲ་བགེགས་ཚར་གཅོད་གནས་མཆོག་ནས། །
བཀའ་སྲུང་གཏེར་བདག་རྣམས་ལ་གསོལ་བ་འདེབས། ། དེ་ལྟར་གསོལ་བཏབ་བདེན་པའི་མཐུ་བྱིན་གྱིས། ། བདག་སོགས་སྐྱེ་བ་འདི་དང་ཚེ་རབས་ཀུན། ། འཁྲུལ་མེད་ཕྱག་རྫོགས་དགོངས་པའི་བཙན་ས་ཟིན། ། རིག་འཛིན་རྣམ་བཞིའི་ས་ལམ་ཡོངས་བགྲོད་ནས། ། ཀུན་བཟང་ཀློང་དུ་འུབ་ཆུད་སངས་རྒྱས་ཤོག ། ཅེས་པའང་རྟོགས་ལྡན་དཀོན་རྣམ་ནས་བཀྲ་ཤིས་པའི་ལྷ་རེག་བཅས་ནན་བསྐུལ་ངོར་བཀའ་མ་ལྡོག་ཙམ་ཛྙཱ་ན་ཤྲཱི་བྷ་དྲའི་མིང་ནས་སྦྱར་བའོ།། །། ཁ༽ ན་མོ་བཛྲ་ས་ཏྭ་གུ་རུ་དྷེ་ཝ་ཌཱཀྐི་ནཱི་ཡེ། རིགས་ཀུན་ཁྱབ་བདག་ཀུན་བཟང་རྡོ་རྗེ་འཆང༌། ། རིགས་ལྔ་ཞི་ཁྲོ་གསང་བདག་ལས་ཀྱི་དབང༌། །
བཀའ་བབ་རིག་འཛིན་ཆེན་པོ་རྣམ་བརྒྱད་ལ། ། གསོལ་བ་འདེབས་སོ་དངོས་གྲུབ་རྣམ་གཉིས་སྩོལ། ། རྩ་གསུམ་ཀུན་འདུས་རྡོ་རྗེ་ཐོད་ཕྲེང་རྩལ། ། དབྱིངས་ཕྱུག་མཚོ་རྒྱལ་རྗེ་འབངས་ཉེར་ལྔ་དང༌། ། གཏེར་བདག་གླིང་པ་ཐུགས་མཆོག་རྡོ་རྗེ་ལ། ། གསོལ་བ་འདེབས་སོ་དངོས་གྲུབ་རྣམ་གཉིས་སྩོལ། ། སྐལ་ལྡན་ཆོས་བདག་རྩ་བརྒྱུད་བླ་མ་རྣམས། ། རིགས་འདུས་རྡོར་སེམས་དམ་པ་རིགས་བརྒྱ་དང༌། ། མཁའ་འགྲོ་ཆོས་སྐྱོང་དམ་ཅན་གཏེར་བདག་ལ། ། གསོལ་བ་འདེབས་སོ་དངོས་གྲུབ་རྣམ་གཉིས་སྩོལ། །
སྣང་གྲགས་རྟོག་ཚོགས་དཀྱིལ་འཁོར་གསུམ་དུ་དག ། རྩ་རླུང་ཐིག་ལེ་དྷཱུ་ཏིའི་སྲོག་ཏུ་རྫོགས། ། སྐུ་དང་ཡེ་ཤེས་ཁྱབ་བརྡལ་ཆེན་པོར་སྨིན། ། བདུད་བཞི་རྩད་གཅོད་ཕྱག་རྒྱའི་མཆོག་འགྲུབ་ཤོག ། དབང་བླང་བ་ནི། བླ་མའི་གནས་གསུམ་འབྲུ་གསུམ་ལས། ། འོད་འཕྲོས་རང་གི་གནས་གསུམ་ཐིམ། ། སྒྲིབ་དག་དབང་དང་དངོས་གྲུབ་ཐོབ། ། སྙོམས་ཞུགས་བདེ་སྟོང་ངོ་བོར་ཞུ། ། རང་ཐིམ་ཡེ་ཤེས་རྒྱུད་ལ་སྨིན། །
འོད་གསལ་གཉུག་མའི་དབྱིངས་ལ་བཞག ཨ་ཨ་ཨཱཿ སྐྱེ་བ་ཀུན་ཏུ་ཡང་དག་བླ་མ་དང༌། ། འབྲལ་མེད་ཆོས་ཀྱི? ས་དང་ལམ? རྡོ་རྗེ་འཆང་གི་གོ་འཕང་མྱུར་ཐོབ་ཤོག ། ཅེས་པྲ་ཛྙཱའི་མིང་གིས་སོ། ག༽ རྫོགས་པ་ཆེན་པོ་འཁོར་འདས་ཡོངས་གྲོལ་ལས༔ རྡོར་སེམས་ཐར་ལམ་ལྔ་ལྡན་ཞེས་བྱ་བ་བཞུགས་སོ། ཐོག་མའི་མགོན་པོ་འོད་མི་འགྱུར་བའི་སྐུ༔ རོལ་པའི་ཐུགས་ལས་ལོངས་སྐུའི་རྣམ་རོལ་སྟོན༔ གང་དེའི་མཆོག་སྤྲུལ་པདྨ་སཾ་བྷའི་ཞབས༔
མ་འོངས་སེམས་ཅན་འདུལ་དཀའི་མུན་སེལ་བཏབ༔ བཀྲ་ཤིས་བྱིན་ཆགས་བགྱིད་པའི་གནས་གང་རུང་དུ༔ དཀྱིལ་འཁོར་ས་གཞི་རྒྱས་ལ་ལག་ལེན་གཞན་དུ་གསལ༔ ཀུན་ཚང་མཆོད་པ་སྣ་ལྔ་སྣ་བདུན་བཤམ༔ བུམ་རྫས་ཚང་ཞིང་དབང་གི་ལས་རིམ་བསགས༔ དེ་ནས་སྔོན་འགྲོ་དངོས་གཞི་རྗེས་དང་གསུམ༔ དང་པོ་སྐྱབས་སུ་འགྲོ་བ་ནི༔ ན་མོ༔ འདས་དང་མ་བྱོན་ད་ལྟ་དུས་གསུམ་གྱི༔ སངས་རྒྱས་ཆོས་དང་དགེ་འདུན་འཕགས་པའི་ཚོགས༔
ཆོས་ལོངས་སྤྲུལ་གསུམ་གཞི་ལམ་འབྲས་གསུམ་དང་༔ བླ་མ་ཡི་དམ་མཁའ་འགྲོར་སྐྱབས་སུ་མཆི༔ གཉིས་པ་སེམས་བསྐྱེད་པ་ནི༔ ཧོཿ སེམས་ཅན་ཕ་མ་རིགས་དྲུག་འཁྲུལ་འཁོར་རྣམས༔ སྡུག་བསྔལ་ཀུན་བྲལ་བདེ་ལྡན་མཆོག་རེག་པའི༔ མ་ནོར་བྱང་ཆུབ་ས་ལམ་ལ་འགོད་ཕྱིར༔ ཟུང་འཇུག་བདེ་ཆེན་མཆོག་ཏུ་སེམས་བསྐྱེད་དོ༔ གསུམ་པ༔ ཧཱུྃ༔
བདག་ནི་ཁྲོ་རྒྱལ་འབར་བ་དབང་གི་སྐུ༔ ཡེ་ཤེས་གསང་གསུམ་མཆོག་གི་དཀྱིལ་འཁོར་འདིར༔ བྱང་ཆུབ་དངོས་གྲུབ་སྒྲུབ་ལ་བར་གཅོད་བགེགས༔ མཆོད་སྦྱིན་ཁྱེར་ལ་སོ་སོར་རང་གནས་གཤེགས༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་གནོད་བྱེད་སརྦ་ཨུ་ཙ་ཏ་ཡ་ཕཊ྄ཿ བཞི་པ༔ ཧཱུྃ༔ སྟོང་པའི་ངང་ལས་མི་ཤིགས་རྡོ་རྗེའི་སྐུ༔ ཡེ་ཤེས་ལས་གྲུབ་སྲ་མཁྲེགས་ཕ་ལམ་ལྟར༔ མི་ཤིགས་འཁོར་ལོ་མེ་རི་མཚོན་ཆའི་གུར༔
ཕྱི་ནང་སྤྲུལ་པའི་ཁྲོ་བོས་མཚམས་ཆོད་ཅིག༔ ཨོྃ་བཛྲ་ཙཀྲ་རཀྵ་ཧཱུྃ༔ ལྔ་པ༔ ཧཱུྃ༔ དངོས་འབྱོར་ཡིད་སྤྲུལ་སྤྱན་གཟིགས་ལྷ་མིའི་ཚོགས༔ དཔག་མེད་ནམ་མཁའི་ཁྱོན་ཁེངས་ཀུན་བཟང་སྤྲིན༔ གཟུང་འཛིན་འཁྲི་བའི་བག་ཆགས་ཀུན་སྦྱངས་ནས༔ བླ་མེད་བདེ་གཤེགས་མཆོད་པའི་རྫས་སུ་གྱུར༔ ཨོྃ་བཛྲ་ཨརྒྷཾ?ཤབྡ་ཨཱཿཧཱུྃ༔ དྲུག་པ༔
ཧཱུྃ༔ ཐབས་ཤེས་བདེ་སྟོང་བྷནྡྷ་རབ་འཁྱིལ་དབུས༔ བྱང་སེམས་དཀར་དམར་བདེ་ཆེན་བདུད་རྩིའི་སྤྲིན༔ སྦྱོར་སྒྲོལ་སྨན་རཀ་ཏིང་འཛིན་ཚོགས་གཏོར་འདི༔ སྦྱངས་སྤེལ་བསྒྱུར་བའི་ཡེ་ཤེས་བདུད་རྩིར་གྱུར༔ ཨོྃ་སརྦ་ཨ་ཧཾ་མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཁཱ་ཧི༔ བདུན་པ་ནི༔ ཧཱུྃ༔ སྐུ་གསུམ་བྱིན་ཕོབ་དབང་བསྐུར་དངོས་གྲུབ་སྩོལ༔ ཡེ་ཤེས་སྒོ་ཕྱེས་འཁྲུལ་པའི་སྒོ་བཅད་ནས༔
དཀྱིལ་འཁོར་མཆོད་ཅིང་ཕྱག་འཚལ་མི་བཏང་བསྒྲུབ༔ སྣང་སྟོང་ལྷ་སྐུར་རྟོགས་ཀྱང་སྡིག་བཤགས་བགྱིད༔ ཨོྃ་བཛྲ་ཙིཏྟ་ཧཱུྃ་ས་ཏྭ་ཨཱཿ བརྒྱད་པ༔ ཧཱུྃ༔ ཀུན་བཟང་རྒྱལ་བ་ཡེ་སངས་རྒྱས༔ ཨཱཿ འགགས་མེད་ལོངས་སྐུ་རང་རྩལ་རྫོགས༔ ཨོྃ༔ སྒྱུ་མའི་ཟུང་འཇུག་གསལ་སྣང་དག༔
ཧྲཱིཿ གཉིས་བསྡུས་སྣང་སྲིད་ཀུན་ལ་ཁྱབ༔ ཨོྃ་མ་ཧཱ་ཤཱུ་ནྱ་ཏ་ཛྙཱ་ན་དྷརྨ་ཧཱུྃ༔ དགུ་པ་ནི༔ ཧཱུྃ༔ ནམ་མཁའ་རླུང་མེ་ས་ཆུ་ལས༔ དབང་ཆེན་རི་རབ་རྡོ་རྗེའི་གཞི༔ མེ་རི་དུར་ཁྲོད་ཕྱི་ནང་རྫོགས༔ འཁོར་ལོ་པད་ཉི་ཟླ་གདན་དབུས༔ ཡེ་ཤེས་སྤྲུལ་པའི་གཞལ་ཡས་ཁང་༔
གྲུ་བཞི་སྒོ་བཞི་རྟ་བབས་དང་༔ ཆོས་འཁོར་འདོད་སྣམ་རྩིག་པ་དང་༔ ཕ་གུ་དྲྭ་ཕྱེད་རིན་ཆེན་བརྒྱན༔ མདའ་ཡབ་པུ་ཤུ་བང་རིམ་ལྡན༔ ཀ་གདུང་བླ་བྲེ་འཕན་གདུགས་ཚང་༔ དབུས་སུ་རིན་ཆེན་སྣ་ལྔའི་ཏོག༔ སྒོ་རྫོགས་མཚན་ཉིད་ཡོངས་རྫོགས་ཚང་༔ ཕྱི་དང་ནང་མེད་ཟང་ཐལ་ཀློང་༔ འཇའ་འོད་ཡེ་ཤེས་ལྔ་ལྡན་གཏིབས༔ དེ་ནང་རྨ་བྱ་སེང་གླང་རྟ༔
ཁྱུང་ཆེན་སྡེ་ལྔའི་ཁྲི་འཕང་དུ༔ ཟླ་བའི་ལྟེ་བར་ཡི་གེ་ཧཱུྃ༔ གནས་འགྱུར་རྡོ་རྗེ་པདྨར་གྱུར༔ དེ་ཉིད་སྐད་ཅིག་དྲན་རྫོགས་སུ རང་ཉིད་ལོངས་སྐུ་རྡོ་རྗེ་སེམས༔ དཀར་གསལ་ཞི་འཛུམ་མདངས་ལྡན་འབར༔ དབུ་སྐྲ་སྨུག་འབོལ་སྤྱི་བོར་བརྒྱན༔ རིགས་ལྔའི་དབུ་རྒྱན་རིགས་བདག་མཐིང་༔ ཕྱག་གཉིས་སྣང་སྟོང་རྡོར་དྲིལ་བརྟེན༔ སྐུ་ལུས་འོད་སྟོང་སྤྱན་རས་གཟིགས༔ ཆེ་མཆོག་ཞི་ཁྲོ་རིགས་བརྒྱ་རྫོགས༔
ཡེ་ཤེས་ན་བཟའ་ཅོད་པན་འཕུར༔ ཕྱེད་སྐྱིལ་བདེ་སྟོང་ཏིང་འཛིན་ངང་༔ གནས་ལྔ་རིགས་ལྔའི་ལོངས་སྤྱོད་རྫོགས༔ རྩ་སྒོར་རྟ་མགྲིན་དབྱུག་ཐོ་དམར༔ གསང་བར་དབྱིངས་ཕྱུག་བདེ་བར་སྦྱོར༔ སྔོན་མོ་ལང་ཚོ་མཉེན་ལྕུག་ལྡེམ༔ ཟིལ་ཆགས་ཡབ་ལ་སྤྱན་གཟིགས་མཛེས༔ སྐྲ་གྲོལ་རཏྣའི་ཅོད་པན་འཕུར༔ ཕྱག་གཉིས་མགུལ་འཁྱུད་གྲི་ཐོད་འཛིན༔ སྤྱན་སྟོང་ཁེངས་པའི་འཇའ་གུར་དབུས༔
ཡུམ་ཆེན་བརྒྱ་རྩ་བྱེ་བ་སྟོང་༔ རྒྱན་དྲུག་ག་ཤལ་ཆས་རྫོགས་མཛེས༔ ཞབས་གཉིས་ཡབ་ཀྱི་སྐེད་ལ་འཁྲིལ༔ རྡོ་རྗེ་པདྨ་མཉམ་སྦྱོར་བས༔ བདེ་བ་བསྐུལ་ཞིང་མི་རྟོག་འཆར༔ ཟུང་འཇུག་གཟི་བརྗིད་ཆེར་རྒྱས་བསྒོམ༔ གནས་ལྔར་རིགས་ལྔའི་ལྷ་མོ་མཛེས༔ ཕྱོགས་བཞི་ཀེའུ་རི་ཡབ་ཡུམ་བརྒྱད༔ རང་རྟགས་ཕྱག་རྒྱས་བརྒྱན་ཞིང་འགྱིང་༔ མཚམས་བཞིར་སྐྱོང་མ་མཁའ་འགྲོ་བཞི༔
གྲི་ཐོད་རྒྱན་ལྡན་འགྱིང་སྟབས་བཞུགས༔ ཕྱི་རིམ་ཐུབ་པ་རིགས་དྲུག་ནི༔ འགྲོ་དྲུག་སྐྱབས་མཆིས་ཚུལ་དུ་གསལ༔ སྒོ་བཞིར་སྟག་སེང་ཁྱུང་འབྲུག་བཞི༔ རང་རྟགས་རྒྱན་ལྡན་རོལ་སྟབས་བསྒོམ༔ དེ་ལྟར་དཀྱིལ་འཁོར་གསང་བའི་ལྷ༔ དྲན་སྣང་ཆུ་ཟླའི་དཀྱིལ་འཁོར་ལྟར༔ འོད་ཟེར་དཔག་ཡས་སྤྲིན་འཚུབས་བཞིན༔ ཐུགས་ཀའི་འོད་ཟེར་འཕྲོ་འདུ་ལས༔ སྐད་ཅིག་གནས་ནས་སྤྱན་དྲངས་གྱུར༔
ཨོྃ་བཛྲ་ས་ཏྭ་བུདྡྷ་ཛྙཱ་ན་ས་མཱ་ཡ་ཛ་ཛཿ བཅུ་པ་ནི༔ དབང་ལྷ་རིགས་ལྔ་འོག་མིན་ཞིང་ནས་བྱོན༔ ཁྲུས་བསྩལ་སྒྲིབ་དག་དབུ་རྒྱན་ཅོད་པན་ཐོབ༔ བྱིན་རླབས་དབང་བསྐུར་དངོས་གྲུབ་མཆོག་ཐོབ་ནས༔ ཞི་ཁྲོའི་དཀྱིལ་འཁོར་ལྷ་རུ་བྱིན་གྱིས་རློབས༔ ཨོྃ་ཧཱུྃ་ཏྲཱྃ་ཧྲཱིཿཨཱཿ ཨོྃ་ཨཱཿཧཱུྃ༔ ཀཱ་ཡ་ཝཱཀྐ་ཙིཏྟ་སིདྡྷི་ཨ་བྷི་ཥིཉྩ་ཧཱུྃ༔
དང་པོ་སྤྱན་འདྲེན་པ་ནི༔
ཧཱུྃ༔ རྣམ་དག་ཆོས་སྐུ་གཡོ་མེད་སྤྲོས་བྲལ་ལས༔ སྣ་ཚོགས་ལོངས་སྐུ་རྒྱལ་བ་ཞི་ཁྲོའི་ཚོགས༔ གཉིས་བསྡུས་སྤྲུལ་པ་འགྲོ་དོན་ཡིད་སྣང་ཕྱིར༔ ཀུན་རྫོབ་སྒྱུ་མ་ཙམ་དུ་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ གཉིས་པ་ནི༔ ཧཱུྃ༔ རང་བཞིན་དབྱིངས་ལ་འགྱུར་བ་མི་མངའ་ཡང་༔
སྣ་ཚོགས་ཐབས་ཀྱིས་སེམས་ཅན་མུན་སེལ་བ༔ ཀུན་ཏུ་སྣང་བ་རྡོ་རྗེ་དཀྱིལ་འཁོར་ལྷ༔ དབྱེར་མེད་བརྟན་པར་བཞུགས་ཤིང་ཆོས་འཁོར་བསྐོར༔ བཛྲ་ས་མ་ཡ་ཏིཥྛ་ལྷན༔ གསུམ་པ་ནི༔ ཧཱུྃ༔ དྲུག་པ་ཁྱབ་བརྡལ་ཀུན་གཞི་བརྡ་ཡི་ཆོས༔ ཀུན་འདུས་ཡོངས་རྫོགས་དཀྱིལ་འཁོར་ལྷ་ཚོགས་ལ༔ བདག་འཛིན་འཁྲུལ་པའི་བག་ཆགས་འདག་བྱའི་ཕྱིར༔ ཡུལ་འཛིན་ངོ་བོ་དག་ལ་ཕྱག་འཚལ་ལོ༔
ཨ་ཏི་པུ་ཧོ༔ བཞི་པ་ནི༔ མཆོད་ཡོན་ཞབས་བསིལ་མེ་ཏོག་བདུག་སྤོས་མ༔ ཞལ་ཟས་སིལ་སྙན་གཟུགས་སྒྲ་དྲི་རོ་རེག༔ གླུ་མ་གར་མ་སྒེག་མོ་ཕྲེང་འཛིན་སོགས༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པྲ་ཏཱིཙྪ་ཨཱཿཧཱུྃ༔ ལྔ་པ་ནི༔ ཧཱུྃ༔ སྟོང་གསུམ་རབ་འབྱམས་རི་རབ་གླིང་ཁམས་ནས༔
རྒྱལ་སྲིད་རིན་ཆེན་བཀྲ་ཤིས་རྟགས་བརྒྱད་རྫས༔ ཕྱི་ནང་སྤྱན་གཟིགས་ཀུན་ཚང་མཆོད་པའི་སྤྲིན༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་བཛྲ་རཱ་ནི་ཏ་སཾ་པྲ་ར་ནི་ཏ་པཱུ་ཛ་ཨཱཿཧཱུྃ༔ དྲུག་པ་ནི༔ རང་བྱུང་སྣོད་ཡངས་མཆོག་ཏུ་བསྐྱིལ་བ་ཡི༔ དཀར་དམར་བྱང་སེམས་པཉྩ་ཀུན་སྦྱར་ནས༔ སྨན་རཀ་གཏོར་ཚོགས་སྦྱོར་སྒྲོལ་མཆོད་པ་འདི༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་ཨཱཿཧཱུྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨཱཿཧཱུྃ༔
བདུན་པ་ནི༔ ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ དུག་ལྔ་རྣམ་དག་རིགས་ལྔ་ལོངས་སྤྱོད་རྫོགས༔ འབྱུང་ལྔ་རྣམ་དག་ཡུམ་ལྔ་སོ་སོར་གསལ༔ ཡབ་ཡུམ་སྐུ་ལ་ཞི་ཁྲོའི་དཀྱིལ་འཁོར་རྫོགས༔
རྩ་ཁམས་འཁོར་ལོའི་ལྷ་ལ་ཕྱག་འཚལ་བསྟོད༔ ཧཱུྃ༔ ཀཽ་རཱི་ཙཽ་རི་ལ་སོགས་དབང་ཕྱུག་གིང་༔ སྒོ་བ་སྒོ་མ་སྤྲུལ་སྐུ་ཐུབ་པ་དྲུག༔ མཚམས་དང་ལངྐ་ལ་སོགས་འགྲོ་འདུལ་གྱི༔ ཀུན་བཟང་ཞི་ཁྲོའི་ལྷ་ལ་ཕྱག་འཚལ་བསྟོད༔ བསྙེན་པ་ནི༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཞེས་རྟགས་མ་བྱུང་བར་དུ་བཟླས༔ དང་པོ་ཚོགས་ཆུ་གཙང་གིས་བྲན་ཞིང་བྱིན་གྱིས་བརླབས༔
ཨོྃ་ཨཱཿཧཱུྃ༔ རིག་འཛིན་རྡོ་རྗེ་འཁྲུལ་མེད་ཐུགས་ཀ་ནས༔ འོད་འཕྲོས་སྦྱངས་ནས་ཚོགས་རྫས་བདུད་རྩིར་གྱུར༔ རྒྱལ་བའི་དཀྱིལ་འཁོར་ཞིང་ཁམས་རབ་འབྱམས་ལྷ༔ བྱིན་གྱིས་བརླབ་ཕྱིར་ཚོགས་ལ་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ གཉིས་པ་ནི༔ ཧཱུྃ༔ དཀྱིལ་འཁོར་ལྷ་ལ་ཞལ་ཟས་ཚོགས་མཆོད་འབུལ༔ ཕྱི་ནང་སྤྱན་གཟིགས་མཆོད་པས་ཐུགས་དམ་བསྐང་༔
རུ་ཏྲ་བསྒྲལ་བ་བཞེས་སོ་ཉེས་སྐྱོན་བཤགས༔ གཟིགས་མཛེས་རོལ་ཅིག་དངོས་གྲུབ་ཨ་ལ་ལ༔ ཨོྃ་ཨཱཿཧཱུྃ༔ ག་ཎ་ཙཀྲ་ཁཱ་ཧི༔ ག་ཎ་ཤུདྡྷེ་ཧོཿ སིདྡྷི་ཨ་ལ་ལ་ཧོཿ གསུམ་པ་ནི༔ ཧཱུྃ༔ དཔལ་གྱི་དམ་བཞག་ལྷག་སྡུད་མ༔ བྷནྡྷའི་སྐྱོགས་ཐོགས་དུར་ཁྲོད་ཉུལ༔
མི་སྡུག་གཟུགས་འཆང་རྔམ་པའི་ཚོགས༔ ལྷག་མ་བཞེས་ལ་བསྟན་པ་སྲུངས༔ ཨོྃ་ཨུཙྪིཥྚ་ཁཱ་ཧི༔ བཞི་པ་ནི༔ ཧཱུྃ༔ བཞེངས་ཤིག་རྒྱལ་བ་ཞི་ཁྲོའི་ཚོགས༔ ཐུགས་རྗེས་སེམས་ཅན་འདུལ་སླད་དུ༔ ཡེ་ཤེས་རོལ་པའི་རྫུ་འཕྲུལ་འགྱེད༔ དེང་སང་ཐུགས་དམ་ཐ་ཚིག་བསྐུལ༔ ཨོྃ་མ་ཧཱ་གུ་རུ་ཛྙཱ་ན་ཧོཿ
ལྔ་པ་ནི༔ ཧཱུྃ༔ སྔོན་ཚེ་བར་བསྐལ་ཐ་མ་དུས་གསུམ་ལ༔ ཀུན་བཟང་རྡོར་སེམས་པདྨ་ཡབ་ཡུམ་གྱིས༔ དཀྱིལ་འཁོར་ཞལ་ཕྱེས་དྲེགས་པས་ཁས་བླངས་བཞིན༔ གཏོར་མ་བཞེས་ལ་ཐ་ཚིག་ཕྲིན་ལས་མཛོད༔ ཨོྃ་ཨཱཿཧཱུྃ་བྷ་ལིངྟ་ཁཱ་ཧི༔ དྲུག་པ༔ ཧཱུྃ་བྷྱོཿ བོད་ཁམས་སྐྱོང་བའི་མ་སྲིང་བདུད་སྨན་ཚོགས༔
གཟུགས་མཛེས་གར་སྒྱུར་གླུ་ལེན་དྲོད་ཉུལ་མ༔ སྟག་ཚང་མཆིམས་ཕུར་དབང་རྟགས་ཁས་བླངས་བཞིན༔ གཏོར་མ་བཞེས་ལ་གསང་སྔགས་མེལ་ཚེ་མཛོད༔ མ་མ་ཧྲིང་ཧྲིང་ཕཻཾ་ཕཻཾ་ཛ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ བདུན་པ༔ ཧཱུྃ༔ གཏོར་གཞོང་འོག་ཏུ་གནོད་བྱེད་དམ་སྲི་ཁུག༔ ཞི་ཁྲོའི་བྲོ་བརྡུངས་དམ་སྲི་ཐལ་བར་བརླག༔ ནམ་ཡང་མི་ལྡང་རྡོ་རྗེའི་རྒྱས་གདབ་བོ༔ རྣམ་རྟོག་མཚན་མའི་ཆོས་ཉིད་ཚར་ཆོད་ཅིག༔
ཨོྃ་ཨཱཿནན་ཧཱུྃ་ནན་སཏྭཾ་བྷ་ཡ་ནན་ཛྙཱ་ན་ཧོཿ དེ་ནས་དབང་བསྐུར་བ་ནི༔ སློབ་མར་ཁྲུས་བྱས་ལ༔ ཀྱཻཿ བླ་མ་རྡོ་རྗེ་སེམས་དཔའ་ཡི༔ དཀྱིལ་འཁོར་སྨིན་པའི་དབང་མཆོག་དག༔ དམ་ལྡན་བུ་ལ་གནང་བར་སྩོལ༔ ཕྱིན་ཆད་བསྐྱེད་རྫོགས་རྒྱུད་ལ་གནས༔ བླ་མས༔ ཧོཿ
བུམ་པ་འདི་ཉིད་གཞལ་ཡས་ཁང་༔ བདུད་རྩི་ཡི་དམ་ལྷ་ཡི་ཚོགས༔ ཁྱོད་ཀྱི་གནས་ལྔར་བཞག་པ་ཡིས༔ དམ་ཚིག་ཉམས་ན་སྲེག་པར་བྱེད༔ ཨོྃ་བཛྲ་ས་ཏྭ་ཧཱུྃ༔ དཀྱིལ་འཁོར་ངོ་སྤྲོད༔ ཧོཿ སློབ་མ་མི་དམིགས་རྡོ་རྗེ་ཡིས༔ ཞི་ཁྲོ་སྣང་བའི་སྐུར་གྱུར་ནས༔ ཁྱོད་ཀྱི་བག་ཆགས་དབྱིངས་སུ་ཡལ༔
དཀྱིལ་འཁོར་མི་དམིགས་གསལ་བར་སྒོམས༔ ཧཱུྃ༔ འོག་མིན་ཞིང་ནས་ཞི་ཁྲོ་སྤྱི་བོར་བྱོན༔ བྱིན་གྱིས་རློབས་ཤིག་ལུས་ཀུན་བདུད་རྩིས་ཁེངས༔ རྩ་གནས་ལྷར་གསལ་མི་རྟོག་བསྐྱེད་བྱེད་ཅིང་༔ སྐུ་གསུམ་ཡེ་ཤེས་མངོན་གསུམ་ཐོབ་གྱུར་ཅིག༔ ཨོྃ་ཧཱུྃ་ཏྲཱྃ་ཧྲཱི་ཨཱཿ རྩ་སྔགས་བརྗོད༔ ཨ་བེ་ཤ་ཡ་ཨ་ཨཱཿ ཏིཥྛ་བཛྲ༔
རྒྱས་གདབ༔ ཧཱུྃ༔ ཆོས་སྐུ་བུམ་པའི་ལྟོ་བ་རུ༔ རྡོར་སེམས་ཞི་ཁྲོའི་དཀྱིལ་འཁོར་རྫོགས༔ སྐལ་ལྡན་བུ་ཡི་སྤྱི་བོར་བསྐུར༔ བསྐྱེད་རིམ་སྐུ་ཡི་དབང་ཐོབ་ཤོག༔ རྩ་སྔགས༔ ཧཱུྃ༔ ཐབས་ཤེས་བྷནྡྷ་མཚན་ལྡན་འདི༔ བདུད་རྩི་སྔགས་ཕྲེང་གསུང་དབྱངས་རྫོགས༔
སྐལ་ལྡན་བུ་ཡི་མགྲིན་པར་བསྐུར༔ བཟླས་བརྗོད་སྔགས་ཀྱི་དབང་ཐོབ་ཤོག༔ རྩ་སྔགས༔ ཧཱུྃ༔ ཤེལ་རྡོ་ཆོས་དབྱིངས་དཀྱིལ་འཁོར་ཏེ༔ བདེ་སྟོང་ཡན་ལག་ངོ་སྤྲོད་རྫོགས༔ སྐལ་ལྡན་བུ་ཡི་སྙིང་གར་བསྐུར༔ ཡོངས་རྫོགས་ཀ་དག་དབང་ཐོབ་ཤོག༔ རྩ་སྔགས༔ ཧཱུྃ༔
གཉིས་མེད་རྨད་བྱུང་ཡོན་ཏན་རྫོགས༔ ཀུན་འདུས་གཏོར་མ་ཕྲིན་ལས་དབང་༔ སྐལ་ལྡན་བུ་ལ་ཡོངས་རྫོགས་བསྐུར༔ ལས་བཞིའི་དཀྱིལ་འཁོར་ཡོངས་རྫོགས་ཤོག༔ རྩ་སྔགས༔ ཧཱུྃ༔ ཆོས་སྐུར་འགྲོ་འདུལ་ལོངས་སྤྱོད་རྫོགས༔ གང་འདུལ་ཐབས་མཁས་དེར་སྟོན་པ༔ སྐལ་ལྡན་བུ་ལ་སྨིན་བྱས་ནས༔ འགྲོ་འདུལ་རེ་སྐོང་བཀྲ་ཤིས་ཤོག༔
གཙོ་བོའི་ཇི་ལྟར? སོགས་ནས་མཎྜལ་རྒྱས་པར་འབུལ་ཞིང་གཏང་རག་བྱའོ༔ བཤགས་པ་ནི༔ ཧཱུྃ༔ རྩ་བ་སྐུ་གསུང་ཐུགས་ཀྱི་དམ་ཚིག་ལ༔ འགལ་ཞིང་ཆོ་ག་ལྷག་ཆད་ཕུད་ཉམས་སོགས༔ ལས་ངན་བག་ཆགས་སྐྱོན་ཅན་མ་དག་སོགས༔ རིག་པ་རྡོར་སེམས་དཀྱིལ་འཁོར་ལྷ་ལ་བཤགས༔ ཨོྃ་བཛྲ་ས་ཏྭ ?ཡིག་བརྒྱ་བརྗོད་བརྟན་བཞུགས་བྱ༔ ཧཱུྃ༔ གཟུགས་རྣམས་སྣང་སྟོང་སྒྲ་རྣམས་གྲགས་སྟོང་ངང་༔
ཡིད་རྣམས་དྲན་རྟོག་བསྐྱེད་རྫོགས་སྒྱུ་མའི་ལུས༔ དཀྱིལ་འཁོར་མི་དམིགས་ཧཱུྃ་དང་ན་དཱ་ཡལ༔ མ་བཅོས་ལྷུན་གྲུབ་ཆོས་དབྱིངས་ངང་ལ་གནས༔ ཨ་ཨ་ཨཱཿ ཧོཿ མ་རིག་འཁྲུལ་འཁོར་རིགས་དྲུག་སེམས་ཅན་རྣམས༔ ཕན་བདེའི་བྱང་ཆུབ་ལམ་མཆོག་བགྲོད་པའི་ཕྱིར༔ དཀྱིལ་འཁོར་རྒྱ་མཚོའི་དགེ་བ་བསོད་ནམས་ཚོགས༔ ས་བཅུ་བྱང་ཆུབ་གོ་འཕང་འཐོབ་ཕྱིར་བསྔོ༔ ན་མོ༔
འཁོར་གསུམ་ཡོངས་དག་རྡོར་སེམས་ཞི་ཁྲོ་ཡི༔ དཀྱིལ་འཁོར་བྱང་ཆུབ་དམ་པ་འདི་བསྒྲུབས་པས༔ མཐའ་ཡས་མ་གྱུར་འགྲོ་ཀུན་སྡུག་བསྔལ་གྱི༔ རྒྱ་མཚོར་བསྒྲལ་ནས་སངས་རྒྱས་ཐོབ་པར་ཤོག༔ ཧཱུྃ༔ སྐྱབས་གསུམ་ངོ་བོ་དཀྱིལ་འཁོར་གསང་བའི་ལྷ༔ ཞི་ཁྲོ་རིགས་བརྒྱའི་བཀའ་སྲུང་གཏེར་བདག་གིས༔ བར་ཆད་སེལ་ཞིང་ཆོས་བདག་སྤེལ་བའི་ཡུལ༔ བསམ་དོན་ཆོས་བཞིན་འགྲུབ་པའི་བཀྲ་ཤིས་ཤོག༔ ཅེས་བསྔོ་བ་སྨོན་ལམ་གྱིས་རྒྱས་གདབ༔
དབང་གི་ལས་རིམ་འགྲུབ་པའི་ཆ་རྐྱེན་བཅོལ༔ ཨེ་མ་ཉོན་དང་རྗེ་འབངས་ཡེ་ཤེས་གསུམ༔ རྫོགས་ཆེན་མ་བསྒོམས་སངས་རྒྱས་ལག་འཆང་དང་༔ ལོངས་སྐུའི་ཞིང་ཁམས་རང་ལུས་ངོ་སྤྲོད་རྣམས༔ ད་ལྟ་སྐལ་ལྡན་བུ་ལ་གདམས་ནས་ཀྱང་༔ ཕྱི་རབས་མ་རིག་སེམས་ཅན་རྨུ་རྒོད་ལ༔ ཉོན་མོངས་དུག་ལྔ་སེལ་བའི་སྨན་དུ་བཞག༔ གསང་ཤོག་ཐོབ་ལ་རིན་ཆེན་གཏེར་སུ་སྦོས༔ བཀའ་ཡི་སྲུང་མ་ཨེ་ཀ་ཙ་ཏི་དང་༔ གཏེར་སྲུང་དགེ་བསྙེན་བཞི་དང་ཤན་པ་སྤུན༔
དམ་ཆོས་འདི་ཡི་བསྟན་པའི་མེལ་ཚེ་མཛོད༔ ཡེ་ཤེས་མཚོ་རྒྱལ་སྲས་མཆོག་ཀརྨ་ཧཱུྃ༔ ལས་ཅན་སྨོན་ལམ་ལྡན་པའི་བུ་ལ་སྤྲོད༔ སྐལ་ངན་བློ་ལོག་དམ་ཉམས་དབང་པོ་སྣུབས༔ ཐུབ་པར་སྲུངས་ཤིག་ཨེ་ཀ་ཙ་ཏི་རྒྱ༔ གཏད་པར་གྱིས་ཤིག་ཨ་དུ་ཙ་ཏི་རྒྱ༔ གུ་ཧྱ་རྒྱ༔ བཀའ་རྒྱ༔ ཐོབ་རྒྱ༔ ལུང་རྒྱ༔
གཏད་རྒྱ༔ མི་ནུབ་རྒྱ༔ དམ་རྒྱ༔ སྤེལ་རྒྱ༔ ས་མ་ཡ༔ རྒྱ་རྒྱ་རྒྱ༔ བདག་འདྲ་ཀརྨ་ལས་འབྲེལ་རྩལ་གྱིས་གསེར་གླིང་ནོར་བུའི་བང་མཛོད་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ། དགེའོ། དགེའོ། དགེའོ།། །།
ང༽ ༈ ཡན་ལག་བདུན་པ་ནི། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། །
ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པ་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲང་བའི་དགེ་བ་རྣམས། ། བསྡུས་ཏེ་བྱང་ཆུབ་ཆེན་པོར་བསྔོ། ཞེས་ལན་གསུམ་བརྗོད། ཚད་མེད་བཞི་ནི།
སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་ཀུན་དང་བྲལ་གྱུར་ཅིག ། བདེ་དང་བྲལ་བར་མ་གྱུར་ཅིག ། བཏང་སྙོམས་ཆེན་པོར་གནས་གྱུར་ཅིག ཛཿཧཱུྃ་བཾ་ཧོཿ ཚོགས་ཞིང་རྣམས་འོད་ཞུ་རང་ལ་ཐིམ་པར་གྱུར༔ ཅེས་བརྗོད། ༈ བགེགས་གཏོར་ལ། ཨོྃ་སརྦ་བིགྷྣཱན་ཨ་ཀརྵ་ཛཿ ཨོྃ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོཿ
སོགས་ལན་གསུམ་གྱིས་བསྔོ། ཅ༽ ༈ བྱིན་དབབ་པ་ནི། ཧཱུྃ། འོག་མིན་ལྷུན་གྲུབ་བདེ་ཆེན་ཕོ་བྲང་ནས། ། ཀུན་བཟང་ཆོས་སྐུའི་ལྷ་ཚོགས་བྱིན་ཕོབ་ཅིག ། མ་འགགས་དབྱིངས་རིག་ཟང་ཐལ་ཕོ་བྲང་ནས། ། ལོངས་སྐུ་རྡོར་སེམས་ལྷ་ཚོགས་བྱིན་ཕོབ་ཅིག ། མ་བཅོས་སྐུ་ལྔ་རང་བྱུང་ཕོ་བྲང་ནས། ། སྤྲུལ་སྐུ་དགའ་རབ་རྡོ་རྗེས་བྱིན་ཕོབ་ཅིག །
གང་འདུལ་ཐུགས་རྗེ་མངོན་ཤར་ཕོ་བྲང་ནས། ། རིག་འཛིན་རྒྱལ་བ་ཀུན་འདུས་བྱིན་ཕོབ་ཅིག ། རྔ་ཡབ་པདྨ་འོད་ཀྱི་ཕོ་བྲང་ནས། ། རྗེ་བཙུན་པད་འབྱུང་ཡབ་ཡུམ་བྱིན་ཕོབ་ཅིག ། མཁའ་སྤྱོད་མཁའ་འགྲོ་འདུ་བའི་གནས་མཆོག་ནས། ། ཌཱཀྐི་ཡེ་ཤེས་མཚོ་རྒྱལ་བྱིན་ཕོབ་ཅིག ། བོད་ཡུལ་དབེན་གནས་སོ་སོའི་སྒྲུབ་གནས་ནས། ། རྗེ་འབངས་ཉི་ཤུ་རྩ་ལྔས་བྱིན་ཕོབ་ཅིག ། ཟབ་རྒྱ་སྒོ་འཕར་གཏེར་གྱི་ཕོ་བྲང་ནས། ། ཀརྨ་ལས་འབྲེལ་རྩལ་གྱིས་བྱིན་ཕོབ་ཅིག །
དམ་ཚིག་རྣམ་པར་དག་པའི་ཕོ་བྲང་ནས། ། ཆོས་བདག་རྒྱུད་འཛིན་རྣམས་ཀྱིས་བྱིན་ཕོབ་ཅིག ། སྤྱི་གཙུག་ཉི་ཟླ་པདྨའི་གདན་སྟེང་ནས། ། དྲིན་ཅན་རྩ་བའི་བླ་མས་བྱིན་ཕོབ་ཅིག ། རང་ལུས་རྩ་ཁམས་དག་པའི་ཕོ་བྲང་ནས། ། ཡི་དམ་ཞི་ཁྲོའི་ལྷ་ཚོགས་བྱིན་ཕོབ་ཅིག ། གསེར་གླིང་ནོར་བུའི་བང་མཛོད་གནས་མཆོག་ནས༔ ། དམ་ཆོས་འཁོར་འདས་ཡོངས་གྲོལ་བྱིན་ཕོབ་ཅིག ། མཐུ་ལྡན་དགྲ་བགེགས་ཚར་གཅོད་གནས་མཆོག་ནས། ། བཀའ་སྲུང་གཏེར་བདག་རྣམས་ཀྱིས་བྱིན་ཕོབ་ཅིག༔
ལས་བཞི་དམ་ཚིག་གཉན་པོའི་ཕོ་བྲང་ནས། ། ཡོངས་རྫོགས་འདུས་པའི་ལྷ་ཚོགས་བྱིན་ཕོབ་ཅིག ། ཆོས་སྐུའི་བྱིན་འབེབས་ཐུགས་རྗེ་ཤ་ར་ར། ། ལོངས་སྐུའི་བྱིན་འབེབས་བཀྲག་མདངས་ཏ་ལ་ལ། ། སྤྲུལ་སྐུའི་བྱིན་འབེབས་བག་དྲོ་མེ་རེ་རེ། ། རིག་འཛིན་བྱིན་འབེབས་ཐུགས་རྗེ་སྤུངས་སེ་སྤུང༌། ། དཀྱིལ་འཁོར་བྱིན་འབེབས་དཔལ་འབར་ལམས་སེ་ལམ། ། གནས་འདིར་བྱིན་ཆེན་ཕོབ་ལ་དབང་ཆེན་བསྐུར། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ས་མཱ་ཡ་ཕཻཾ་ཕཻཾ་ཛ་ཛ།
ཨ་བེ་ཤ་ཡ་ཨ་ཨཱཿ ཞེས་བྱིན་འབེབས་འདི་ཡང་རང་གཞུང་རིག་འཛིན་འདུས་པའི་བྱིན་འབེབས་ཁ་བསྒྱུར་ཏེ་པྲ་ཛྙཱའི་མིང་གིས་སྦྱར་བའོ། ཆ༽ ༈ སྨན་མཆོད་འབུལ་བ་ནི། ཁྱབ་བདག་བླ་མ་ཀུན་ཏུ་བཟང་པོ་མཆོག ། རྡོ་རྗེ་སེམས་དཔའ་དགའ་རབ་རྡོ་རྗེ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། འཇམ་དཔལ་བཤེས་གཉེན་ཤྲཱི་སིངྷ་དང༌། ། པདྨ་ཐོད་ཕྲེང་མཁའ་འགྲོ་མཚོ་རྒྱལ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། །
རྗེ་འབངས་ཉེར་ལྔ་སངས་རྒྱས་ཡེ་ཤེས་ཞབས། ། རྩ་གསུམ་གླིང་པ་ཐུགས་མཆོག་རྡོ་རྗེ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། མི་འཇིགས་རྡོ་རྗེ་སྙན་གྲགས་རྒྱ་མཚོ་དང༌། ། གསང་སྔགས་བསྟན་རྒྱལ་ཚེ་དབང་འདུས་པ་རྩལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། བཀའ་བབ་ལུང་བསྟན་མཁྱེན་རབ་གྲགས་པའི་ཞབས། ། རྩ་བརྒྱུད་དཔལ་ལྡན་བླ་མ་ཐམས་ཅད་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། རིགས་བདག་རྡོར་སེམས་དམ་པ་རིགས་བརྒྱ་དང༌། །
ཡི་དམ་ལྷ་ཚོགས་དཔའ་བོ་མཁའ་འགྲོ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། ཆོས་སྐྱོང་སྲུང་མ་དམ་ཅན་རྒྱ་མཚོ་དང༌། ། ནོར་ལྷ་གཏེར་བདག་ཡུལ་གཞི་གནས་ཀྱི་བདག ། སྨན་མཆོད་འབུལ་ལོ་ཕྲིན་ལས་རྣམ་བཞི་སྩོལ། བདུད་རྩིའི་ཐིག་ལེ་གནས་གསུམ་དུ་བཀོད་ལ། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧོཿ བདུད་རྩི་ལྕེ་ཐོག་ཏུ་མྱོང་ལ། བཛྲ་ཨ་མྲྀ་ཏ་སིདྡྷི་མྨེཔྲ་ཡཙྪ། ཞེས་པ་འདི་ཡང་དཀོན་རྣམ་ནས་གཡུ་དང་བཅས་བསྐུལ་ངོར་པྲ་ཛྙཱའི་མིང་གིས་སྦྱར་བའོ།
ཇ༽ ༈ བཟླས་དམིགས་མདུན་བསྐྱེད་དང་སྦྲེལ་ན། སྥ་ར་ཎ་ཕཊ྄ཿ སཾ་ཧ་ར་ཎ་ཧཱུྃ༔ གིས་འཛབ་ཁང་དབྱེ། བདག་ཉིད་རྩ་བའི་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་ཡབ་ཡུམ་དུ་གསལ་བའི་ཐུགས་ཀར་པད་ཟླའི་སྟེང་དུ་རྡོ་རྗེ་དཀར་པོ་རྩེ་ལྔ་པའི་ལྟེ་བར་ཧཱུྃ་ཡིག་ལ་སྔགས་ཀྱི་ཕྲེང་བས་བསྐོར་བ་ལས་འོད་ཟེར་འཕྲོས་པས་མདུན་བསྐྱེད་ཀྱི་རྡོར་སེམས་ཡབ་ཡུམ་ལྷ་ཚོགས་དང་བཅས་པའི་ཐུགས་བརྒྱུད་བསྐུལ་ཏེ་དེ་རྣམས་ཀྱི་མདུན་བསྐྱེད་དྭངས་མའི་ཐུགས་སྲོག་སྔགས་ཕྲེང་དང་བཅས་པ་ལས་འོད་ཟེར་ནམ་མཁའ་གང་བར་འཕྲོས་ཕྱོགས་བཅུ་དུས་བཞི་བདེ་གཤེགས་སྲས་དང་བཅས་པ་ཐམས་ཅད་ཀྱི་ཐུགས་དམ་གྱི་རྒྱུད་བསྐུལ་སྐུ་གསུང་ཐུགས་ཀྱི་བྱིན་རླབས་དང་དངོས་གྲུབ་ཐམས་ཅད་བསྡུས་ནས་བདག་མདུན་གྱི་ལྷ་རྣམས་ལ་ཐིམ་པས་གཟི་བྱིན་མཆོག་ཏུ་འབར་བས་འོད་ཟེར་ཕྱོགས་བཅུར་འཕྲོས་པས་བླ་མ་ཡི་དམ་མཁའ་འགྲོ་མཆེད་ལྕམ་རྣམས་ཀྱི་ཐུགས་དམ་བསྐངས་ཤིང་ཉམས་ཆག་བཤགས། དམ་ཅན་ཆོས་སྐྱོང་དྲེགས་པ་ཅན་རྣམས་དབང་དུ་བསྡུས། ཕྲིན་ལས་རྣམ་བཞི་འབད་མེད་དུ་བསྒྲུབས། ཡང་འོད་ཟེར་རིགས་དྲུག་གི་སེམས་ཅན་ཐམས་ཅད་ལ་ཕོག་པས་སོ་སོའི་ལས་དང་རྒྱུ་མཐུན་གྱི་རྣམ་སྨིན་སྡུག་བསྔལ་སྡིག་ལྟུང་ཉམས་ཆག་ཐམས་ཅད་ལྷག་མེད་དུ་སྦྱངས་ནས་ཕྱི་ནང་སྣོད་བཅུད་ཐམས་ཅད་རྡོ་རྗེ་སེམས་དཔའི་ལྷ་སྔགས་ཡེ་ཤེས་ཀྱི་རོལ་པར་གྱུར་པར ་བསམས་ལ། ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔
ཞེས་རྟགས་མ་བྱུང་བར་དུ་བཟླས༔ ཡི་གེ་བརྒྱ་པ་ཅི་མང་བཟླའོ། ཞེས་དཀོན་རྣམ་ནས་ལྷ་རེག་བཅས་ནན་བསྐུལ་ངོར། ཤྲཱི་མིང་གིས་རྡོར་སེམས་ཐུན་མཚམས་སུ་བྲིས་པ་དགེ་བར་གྱུར་ཅིག། །། ཉ༽ ༈ དབང་དང་སྦྲེལ་ཚེ་གཞུང་ལྟར་བུམ་ཆོག་བྱའོ། ཧཱུྃ༔ བུམ་པ་མཚན་ཉིད་ཀུན་ཚང་གཞལ་ཡས་ཁང་༔ བུམ་ནང་ཞི་ཁྲོའི་དཀྱིལ་འཁོར་ཡོངས་རྫོགས་གསལ༔ བདུད་རྩི་རང་བཞིན་དབང་ལྷ་རིམ་ཞུ་ཐིམ༔
སྔགས་འཁོར་མཆོད་བསྟོད་དབང་བསྐུར་བྱིན་གྱིས་རློབས༔ ཨོྃ་ཧཱུྃ་ཏྲཱྃ་ཧྲཱི་ཨཱཿ བཛྲ་ས་ཏྭ་ཧཱུྃ༔ ཅི་མང་བཟླའོ། ཏ༽ ༈ རྫོགས་ཆེན་འཁོར་འདས་རང་གྲོལ་ལས། རྡོར་སེམས་ཐར་ལམ་ལྔ་ལྡན་གྱི་ཟུར་འགེབས་སུ་ཟུང་བཞིའི་སྐོང་བཤགས་བཞུགས་སོ། གུ་རུ་བཛྲ་ས་ཏྭ་ཡ་ན་མོ། རྡོ་རྗེ་མི་ཕྱེད་གསུམ་གྱི་བདག ། སེམས་དཔའ་སྲིད་གསུམ་མགོན་གཅིག་པུ། །
རིགས་ཀུན་ཁྱབ་བདག་དེར་བཏུད་ནས། ། ཟུར་འགེབས་ཁྲིགས་སུ་ལྡེབ་པ་བྲི། འདིར་རྡོར་སེམས་ཐར་ལམ་ལྔ་ལྡན་གྱི་ཆོ་ག་ཉམས་སུ་ལེན་པ་ལ་གསུམ་ལས། རྣལ་འབྱོར་པ་འཇུག་པའི་སྦྱོར་བ། ཞུགས་པའི་ཆོ་ག་དངོས་སོ། ཆོ་གའི་ཡན་ལག་གཞན་དུ་བཤད་པའོ། དང་པོ་ནི། སྐུ་རྟེན་བྲིས་འབུར་གང་རུང་བཀྲམ་པའི་མདུན་དུ། སྟེགས་བུ་ཁེབ་ཅན་གྱི་སྟེང་དུ་རས་བྲིས་སམ། འབྲུ་ཚོམ་ལྷ་གྲངས་བཀོད་པའི་སྟེང་དུ་བླ་གཏོར་པད་འདབ་བཞི་པ་རྒྱན་སྤྲོས་ཅན་ནམ་རྩ་གསུམ་སྤྱི་གཏོར་གང་རུང༌།
བུམ་པ་བཅུད་ལྡན་མགུལ་ཆིངས་ཅན། གཡས་གཡོན་དུ་སྨན་རཀ ། མདུན་དུ་ཆད་བརྟན། བསྐུལ། གཏེར་སྲུང་མ་གཟའ་དམ་གསུམ། ཕྱི་མཆོད་སྣ་བདུན་སྔོན་འགྲོ། ཚོགས་ཀྱི་ཡོ་བྱད་ཅི་འབྱོར་བསགས། གནས་ལུང་དང་སྦྲེལ་ཚེ། མཚན་བྱང་བྱེ་ཏིལ་ཡུངས་དཀར་སྦྱོང་ཆས། མེ་ལོང་ཁྲུས་གཞུང་ལས་བུམ་ཟས་བསྔོ་མར་མེ་སོགས་འདུ་བྱ་གཉིས་པ་ཆོ་ག་དངོས།
སྦྱོར་དངོས་རྗེས་གསུམ་ལས། དང་པོ་བརྒྱུད་འདེབས་ནས་བརྩམས་སྦྱོར་བ་དངོས་གཞིའི་ཆོ་ག་ལས་བྱང་བཟླས་པ་ཡན་སོང་ནས། འདིར་ལས་སྦྱོར་གྱི་བཟླས་པ་བྱ་བར་སྤྲོ་ན། དང་པོ་ནི། དཀྱིལ་འཁོར་གྱི་ལྷ་རྣམས་ཀྱི་ཞལ་ནས་སྔགས་ཀྱི་སྒྲ་དང་ཐུགས་རྗེའི་འོད་ཟེར་འཕྲོས་པས་ཁམས་གསུམ་ཐམས་ཅད་སྣང་བར་བྱས། ངན་སོང་རྣམས་སྦྱངས། བདག་གཞན་དམིགས་ཡུལ་གཙོ་བོར་གྱུར་པའི་སེམས་ཅན་ཐམས་ཅད་སངས་རྒྱས་ཀྱི་ཞིང་དུ་བསྒྲལ་བར་གྱུར། ཡི་གེ་བརྒྱ་པའི་ཤམ་བུའི་མཐར། ཨོྃ་ད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ
ཨོྃ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཅེས་བཏགས་པ་བཟླས་པས། གཙོ་བོ་རྡོ་རྗེ་སེམས་དཔའི་ཞལ་ནས་དེ་བཞིན་གཤེགས་པ་ཐམས་ཅད་ཀྱི་ཡང་སྙིང་ཡི་གེ་བརྒྱ་པ་ཞེས་བྱ་བ་ཉམས་ཆག་དང་རྟོག་སྒྲིབ་ཐམས་ཅད་སྦྱོང་བར་བྱེད་པ་འདི་བཟླས་པས་རྣལ་འབྱོར་པ་རྟོག་སྒྲིབ་ཅན། ཉམས་ཆག་ཅན། གསོག་འཇོག་ཅན། བག་ཆགས་ངན་པ་ཅན་ཁྱེད་རྣམས་ཀྱི་ཉམས་ཆག་བསྐངས་ཏེ་ངན་སོང་དུ་ལྟུང་བའི་ལས་ཀྱི་སྒྲིབ་པ་ལས་ཐར་བར་འགྱུར་རོ། ཚེ་འདི་ལ་སངས་རྒྱས་ཐམས་ཅད་ཀྱི་སྲས་ཀྱི་དམ་པ་དགོངས་ནས་བསྲུང་ཞིང་སྐྱོབ་པར་མཛད་ལ། ཤི་འཕོས་ནས་ཀྱང་བདེ་བར་གཤེགས་པ་རྣམས་ཀྱི་སྲས་ཀྱི་ཐུ་བོར་འགྱུར་བ་གདོན་མི་ཟའོ། ཞེས་གནང་བ་བྱིན་པར་བསམ། གཉིས་པ་འཁོར་བ་དོང་སྤྲུགས་ནི༔
ལྷ་ཚོགས་རྣམས་ཀྱི་སྦྱོར་མཚམས་ནས༔ ཡེ་ཤེས་འོད་ཟེར་འཕྲོས་པ་ཡིས༔ རིགས་དྲུག་ས་བོན་བག་ཆགས་བསྲེགས༔ བདེ་གཤེགས་རིགས་དྲུག་ཞིང་དུ་གྱུར༔ ཡི་གེ་བརྒྱ་པའི་མཐར། ཨོྃ་སརྦ་ཏ་ཐཱ་ག་ཏ་ཨ་དྷིཥྛ་ན་ཨ་དྷིཥྛ་ཏེ་སརྦ་པཱ་པཾ་ཨ་ཝ་ར་ཎ་བྷསྨིཾ་ཀུ་རུ་སྭཱ་ཧཱ༔ གོང་གི་ ད་ཧ་ སོགས་གསུམ་དང༌། ཨོྃ་ཙྪིནྡྷ་ཙྪིནྡྷ་སརྦ་ནྲྀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་ཏྲཊ་ཏྲཊ་སརྦ་ཨ་སུ་ར་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་བྷྲི་ཏ་བྷྲི་ཏ་སརྦ་སུ་ར་ག་ཏེ་ཧེ་ཏུཾ་ཧཱུྃ་ཕཊ྄ཿ
ཅེས་བཟླས་སོ། གསུམ་པ་ལྟུང་བ་བཤགས་པ་དང༌། སྤྱིར་སྡོམ་པ་གསུམ་དང་འགལ་བར་བཤགས་པ་དང༌། བྱེ་བྲག་སྔགས་ཀྱི་རྩ་ལྟུང་ལ་འགལ་བར་བཤགས་པའོ། སྡོམ་པ་གསུམ་དང་འགལ་བའི་ལས་གང་བགྱིས་པར་གནོང་འགྱོད་དྲག་པོས་སྙིང་ཐག་པ་ནས། བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་དང་དགེ་འདུན་བཙུན་པ་རྣམས་བདག་ལ་དགོངས་སུ་གསོལ་ལོ། བདག་མིང་འདི་ཞེས་བགྱི་བས་ཀྱང་ཚེ་འཁོར་བ་ཐོག་མ་མེད་པ་ནས་ཐ་མ་ད་ལྟ་ལ་ཐུག་གི་བར་དུ་ཉོན་མོངས་པ་འདོད་ཆགས་དང༌། ཞེ་སྡང་དང༌། གཏི་མུག་གི་དབང་གིས་ལུས་དང༌། ངག་དང་ཡིད་ཀྱི་སྒོ་ནས་སྡིག་པ་མི་དགེ་བ་བཅུ་བགྱིས་པ་དང༌།
མཚམས་མེད་པ་ལྔ་བགྱིས་པ་དང༌། དེ་དང་ཉེ་བ་ལྔ་བགྱིས་པ་དང༌། སོ་སོ་ཐར་པའི་སྡོམ་པ་དང་འགལ་བར་བགྱིས་པ་དང༌། བྱང་ཆུབ་སེམས་དཔའི་བསླབ་པ་དང་འགལ་བར་བགྱིས་པ་དང༌། གསང་སྔགས་ཀྱི་དམ་ཚིག་དང་འགལ་བར་བགྱིས་པ་དང༌། དཀོན་མཆོག་གསུམ་ལ་གནོད་པ་བགྱིས་པ་དང༌། དམ་པའི་ཆོས་སྤངས་པ་དང༌། འཕགས་པའི་དགེ་འདུན་ལ་སྐུར་པ་བཏབ་པ་དང༌། ཕ་དང་མ་ལ་མ་གུས་པ་བགྱིས་པ་དང༌། མཁན་པོ་དང་སློབ་དཔོན་ལ་མ་གུས་པ་བགྱིས་པ་དང༌།
གྲོགས་ཚངས་པར་མཚུངས་པར་སྤྱོད་པ་རྣམས་ལ་མ་གུས་པ་བགྱིས་པ་ལ་སོགས་ཏེ། མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང༌། འཁོར་བ་ངན་སོང་གི་རྒྱུར་གྱུར་པའི་ཉེས་པ་དང་ལྟུང་བའི་ཚོགས་ཅི་མཆིས་པ་དེ་དག་ཐམས་ཅད་བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། དགེ་འདུན་བཙུན་པ་རྣམས་ཀྱི་སྤྱན་སྔར་མཐོལ་ལོ་བཤགས་སོ། མི་འཆབ་བོ། མི་སྦེད་དོ། དེ་ལྟར་མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱི། མ་མཐོལ་མ་བཤགས་ན་མི་འགྱུར་བ་ལགས་སོ། ཞེས་ལན་གསུམ་གྱིས་བརྗོད། གསུམ་པ་ཆོ་གའི་ཡན་ལག་གི་བཤད་པ་ལ་གཉིས།
རང་དོན་ཚོགས་བསགས་དང་གཞན་དོན་གནས་ལུང་ངོ༌། དང་པོ་ལ་གསུམ། ཕྱག་འཚལ་བཤགས་པ། མཆོད་པ། བསྐང་བའོ། དང་པོ་ཚོགས་ཞིང་གསལ་གདབ་ཅིང་ཕྱག་འཚལ་བ་ནི། ཕྱོགས་བཅུ་དུས་བཞིའི་བླ་མ་རྒྱལ་བ་སྲས་དང་བཅས་པ་ཐམས་ཅད་རང་མདུན་ནམ་མཁར་བཛྲ་ས་མཱ་ཛཿ སྤྱན་དྲང་བ་ནི། ཨེ་མ་ཧོཿ ཕྱོགས་བཅུ་དུས་བཞི་ཀུན་གྱི་བདག་ཉིད་ཆེ༔
བླ་མ་རྡོར་སེམས་ཞི་ཁྲོ་ཡོངས་རྫོགས་དགོངས༔ འདིར་གཤེགས་ཉི་ཟླ་པདྨའི་གདན་ལ་བཞུགས༔ ཉམས་ཆག་ན་རག་སྦྱང་ཕྱིར་ཕྱག་མཆོད་བཞེས༔ ཧོཿ བདག་ལུས་ཕུང་པོ་བསྡུས་བྱ་སྒྱུ་མ་ཡི༔ ཤེས་སྒྲིབ་བག་ཆགས་མ་ལུས་སྦྱང་སླད་དུ༔ རྩ་ཁམས་ཞིང་ཁམས་ལྷ་རུ་མོས་བྱས་ནས༔ རྩེ་གཅིག་གདུང་བ་དྲག་པོས་ཕྱག་འཚལ་ལོ༔ བླ་མ་རིག་འཛིན་ཚོགས་ལ་ཕྱག་འཚལ་ལོ༔ སྐྱེ་མེད་ཆོས་ཀྱི་སྐུ་ལ་ཕྱག་འཚལ་ལོ༔
ལོངས་སྤྱོད་རྫོགས་པའི་སྐུ་ལ་ཕྱག་འཚལ་ལོ༔ ཅི་ཡང་སྤྲུལ་པའི་སྐུ་ལ་ཕྱག་འཚལ་ལོ༔ མི་འགྱུར་རྡོ་རྗེའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ ཀུན་བཟང་ཞི་བའི་ལྷ་ལ་ཕྱག་འཚལ་ལོ༔ ཆེ་མཆོག་ཞི་ཁྲོའི་ལྷ་ལ་ཕྱག་འཚལ་ལོ༔ འཇམ་དཔལ་སྐུ་ཡི་ལྷ་ལ་ཕྱག་འཚལ་ལོ༔ པདྨ་གསུང་གི་ལྷ་ལ་ཕྱག་འཚལ་ལོ༔ ཡང་དག་ཐུགས་ཀྱི་ལྷ་ལ་ཕྱག་འཚལ་ལོ༔ མ་མོ་རྦོད་གཏོང་ལྷ་ལ་ཕྱག་འཚལ་ལོ༔
ཕུར་པ་ཕྲིན་ལས་ལྷ་ལ་ཕྱག་འཚལ་ལོ༔ བླ་མ་རིག་འཛིན་ལྷ་ལ་ཕྱག་འཚལ་ལོ༔ འཇིག་རྟེན་མཆོད་བསྟོད་ལྷ་ལ་ཕྱག་འཚལ་ལོ༔ དམོད་པ་དྲག་སྔགས་ལྷ་ལ་ཕྱག་འཚལ་ལོ༔ བཀའ་སྡོད་སྒོ་མའི་ལྷ་ལ་ཕྱག་འཚལ་ལོ༔ དམ་ཅན་རྒྱ་མཚོའི་ལྷ་ལ་ཕྱག་འཚལ་ལོ༔ ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔
ཀུན་འདུས་ཡབ་ཡུམ་སྐུ་ལ་ཕྱག་འཚལ་ལོ༔ ཧཱུྃ༔ ཀུན་བཟང་ཡབ་ཡུམ་ཐུགས་རྗེ་སྤྲུལ་པ་ནི༔ རྡོར་སེམས་སྤྱན་མ་ལ་སོགས་རིགས་ལྔ་དང་༔ སེམས་དཔའ་སེམས་མ་ཡབ་ཡུམ་བཅུ་དྲུག་བཅས༔ ཐུབ་དྲུག་སྒོ་བ་ཡབ་ཡུམ་བརྒྱད་ལ་སོགས༔ ཞི་བ་བཞི་བཅུ་གཉིས་ལ་ཕྱག་འཚལ་ལོ༔ ཧཱུྃ༔ ཆེ་མཆོག་ལ་སོགས་ཁྲག་འཐུང་ཡབ་ཡུམ་དང་༔ ཀཽ་རཱི་སིཾ་ཧ་ཕྲ་མེན་བརྒྱད་རྣམས་སོགས༔
སྒོ་བ་ཡབ་ཡུམ་དབང་ཕྱུག་ཉི་ཤུ་བརྒྱད༔ ཁྲག་འཐུང་ལྔ་བཅུ་བརྒྱད་ལ་ཕྱག་འཚལ་ལོ༔ ཧཱུྃ༔ ཀ་དག་དབྱིངས་རིག་སྐུ་ལ་ཕྱག་འཚལ་ལོ༔ ཟང་ཐལ་ཁྱབ་བདག་སྐུ་ལ་ཕྱག་འཚལ་ལོ༔ འོད་གསལ་བདེ་ཆེན་སྐུ་ལ་ཕྱག་འཚལ་ལོ༔ ཅིར་ཡང་ས་ལེའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ རང་རིག་རྩ་བ་གསུམ་ལ་ཕྱག་འཚལ་ལོ༔ འཁོར་འདས་ཡེ་ཤེས་ཆེན་པོར་ཕྱག་འཚལ་ལོ༔
སྣང་སྲིད་སངས་རྒྱས་ཞིང་ལ་ཕྱག་འཚལ་ལོ༔ སྣོད་བཅུད་གདོད་མའི་ལྷ་ལ་ཕྱག་འཚལ་ལོ༔ སྒྲ་གྲགས་གསུང་དབྱངས་དྲུག་ཅུར་ཕྱག་འཚལ་ལོ༔ གང་ཤར་གནས་ལུགས་དེ་ལ་ཕྱག་འཚལ་ལོ༔ ཉག་གཅིག་ཐིག་ལེ་ཆེན་པོར་ཕྱག་འཚལ་ལོ༔ དེ་ལྟར་རབ་གུས་གདུང་བས་ཕྱག་བྱས་མཐུས༔ བསྐལ་པ་ཐོག་མ་མེད་ནས་ད་ལྟའི་བར༔ བདག་སོགས་ཉམས་ཆག་སྡིག་ལྟུང་ཅི་བསགས་པ༔ ལྷག་མེད་བྱང་ནས་རིག་འཛིན་རྣམ་བཞིའི་སར༔ མངོན་རྫོགས་བླ་མེད་བྱང་ཆུབ་ཐོབ་པར་ཤོག༔
གཉིས་པ་ལ། བུམ་དབང༌། གསང་དབང༌། ཤེར་དབང༌། ཚིག་དབང་དང་སྦྲེལ་བའི་བཤགས་ཚན་བཞི་ལས། དང་པོ་ནི། ཧཱུྃ༔ བདག་ཉིད་སྒྱུ་ལུས་སྣང་སྟོང་སྤྱི་བོའི་སྟེང་༔ རིག་པ་སྐྱེ་མེད་དུང་མདོག་རྡོ་རྗེ་སེམས༔ ཐབས་ཤེས་ཕྱག་རྒྱ་བསྣོལ་ཞིང་སྙེམས་མ་འཁྱུད༔
སྐྱིལ་ཀྲུང་ཐུགས་ཀྱི་ཧཱུྃ་མཐར་ཡིག་བརྒྱས་བསྐོར༔ སྔགས་ཕྲེང་འཁོར་ཞིང་འོད་ཞུ་བདག་ལ་ཐིམ༔ བདུད་རྩིས་ལུས་ཁེངས་བག་ཆགས་གཡའ་བྲལ་བསྒོམ༔ ཨོྃ་བཛྲ་ས་ཏྭ་ས་མ་ཡ ་སོགས? མ་ཡེངས་བརྒྱ་རྩ་བརྒྱད་བཟླས་ན། མཚམས་མེད་ལྔ་ཡི་སྡིག་པ་འདག ། དང་པོ་ནི༔ ཨོྃ༔ ཀྲྀ་ཡ་རྒྱུད་སྡེ་རྒྱ་མཚོའི་སྒོར་ཞུགས་ནས༔ བདག་ལུས་གཞལ་ཡས་ཁང་དུ་གནས་པ་ཡིས༔ གནས་ལྔ་ཕུང་ལྔ་རིགས་ལྔ་ཡབ་ཡུམ་སྟེ༔
བསྐྱེད་པ་ལྷ་སྐུ་ཕྱག་རྒྱ་མ་གསལ་ཞིང་༔ གསལ་བརྟན་དག་གསུམ་ཚད་དུ་མ་རྫོགས་ནས༔ ཕུང་ཁམས་སྣོད་བཅུད་ལྷ་རུ་རྒྱས་མ་ཐེབས༔ རྫོགས་པ་ལུས་རྩ་སྤྲུལ་སྐུ་མ་རྟོགས་ནས༔ རྩ་ཁམས་དཔའ་བོ་མཁའ་འགྲོ་ཐ་མལ་འཛིན༔ རྡོ་རྗེ་ལུས་ཀྱི་ངོ་སྤྲོད་མ་རྟོགས་ནས༔ འདའ་ཀ་འོད་ཀྱི་གོང་བུ་གདེང་མ་ཐོབ༔ ཡོ་གའི་བསྒོམ་དོན་ཚུལ་བཞིན་མ་རྟོགས་ནས༔ བསྐྱེད་པའི་ཚེ་ན་ཞལ་ཕྱག་མ་གསལ་ཞིང་༔ རྫོགས་པའི་ཚེ་ན་ཏིང་འཛིན་ངོ་མ་སྤྲོད༔
ཕྱི་ནང་བསྐྱེད་རྫོགས་དོན་དང་མི་ལྡན་པས༔ བུམ་དབང་དམ་ཚིག་ཉམས་པ་མཐོལ་ལོ་བཤགས༔ ཚོགས་མཆོད་དུས་སུ་སེར་སྣའི་ཞེན་པས་བཅིངས༔ བསྐང་བཤགས་དུས་སུ་བཟླས་བརྗོད་གྲངས་ཉུང་སོགས༔ ཚོད་ཡོད་ཆོག་ཤེས་ལེ་ལོའི་དབང་གྱུར་པ༔ བླ་མེད་འོད་གསལ་དེ་བཞིན་ངང་གིས་བཤགས༔ དུག་ལྔ་ཡེ་གྲོལ་ཡེ་ཤེས་ལྔ་རུ་བཤགས༔ དུག་གསུམ་སྐུ་གསུམ་མཉམ་ཉིད་ངང་དུ་བཤགས༔ རྣམ་རྟོག་ཚོགས་དྲུག་མི་རྟོག་དབྱིངས་སུ་བཤགས༔ ཀུན་རྟོག་མ་རིག་ཀ་དག་ངང་དུ་བཤགས༔
ཕུང་ཁམས་རྣམ་དག་རིགས་ལྔ་རྒྱལ་བར་བཤགས༔ ཁམས་ལྔ་རྣམ་དག་ཡུམ་མཆོག་རིགས་ལྔར་བཤགས༔ འབྱུང་ལྔ་རྣམ་དག་ལྷ་མོ་ལྔ་རུ་བཤགས༔ སྒོ་དགུ་འཛིན་རྟོག་ཐེག་དགུའི་ངང་དུ་བཤགས༔ རྣམ་ཤེས་ཚོགས་བརྒྱད་སེམས་དཔའ་བརྒྱད་དུ་བཤགས༔ སྐྱེ་མཆེད་བཅུ་གཉིས་ལྷ་མོ་རྣམས་ལ་བཤགས༔ རིགས་དྲུག་འཁྲུལ་འཁོར་ཐུབ་པ་དྲུག་ལ་བཤགས༔ རྟག་ཆད་མུ་བཞི་སྒོ་མ་བཞི་རུ་བཤགས༔ འཁྲུལ་འཛིན་སྣ་ཚོགས་དཀྱིལ་འཁོར་ལྷ་རུ་བཤགས༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔
གཉིས་པ་ནི༔ ཧོཿ དགོངས་སུ་གསོལ་ལོ་བླ་མ་ཧེ་རུ་ཀཿ རྡོ་རྗེ་སེམས་དཔའ་ཉམས་ཆག་སྦྱོང་བའི་ལྷ༔ བླ་མ་ཡི་དམ་མཁའ་འགྲོ་བྱང་སེམས་ཚོགས༔ རིགས་ལྔ་ཞི་ཁྲོའི་ལྷ་ཚོགས་ཐམས་ཅད་དང་༔ སྲུང་མ་དམ་ཅན་ཚོགས་བཅས་དགོངས་སུ་གསོལ༔ བདག་ཅག་ཐོག་མེད་དུས་ནས་ད་ལྟའི་བར༔ མ་རིག་སྒྲིབ་པས་ཚོར་དང་མ་ཚོར་གྱིས༔ སྐུ་གསུང་ཐུགས་དང་རྩ་བ་ཡན་ལག་དང་༔
མི་དགེ་མཚམས་མེད་ཉོན་མོངས་བརྒྱད་ཁྲིའི་ནོངས༔ སྡིག་པ་མི་དགེ་བགྱིས་དང་བགྱིད་དུ་རྩལ༔ ཡི་རང་བྱས་ཤིང་རྐྱེན་གྱུར་ཐམས་ཅད་བཤགས༔ ཨུ་པ་མན་ངག་གསང་བའི་སྒོར་ཞུགས་ནས༔ ལུས་གནད་ཚོགས་དྲུག་ལྷུག་བཞག་མི་ཤེས་ཤིང་༔ ཕུང་ཁམས་ལྷ་སྐུར་མ་རྟོགས་རྩ་ཁམས་སྒྲིབ༔ ངག་གནད་གཟུང་འཛིན་སྟོང་པའི་ཚིག་ལ་ཆགས༔ ངག་རླུང་སྔགས་སུ་མ་དག་སྲོག་རྩོལ་སྒྲིབ༔ ཡིད་རླུང་དྷཱུ་ཏིར་འཆིང་བའི་ཚད་མ་ཕེབས༔ གཏུམ་མོའི་བདེ་དྲོད་ལུས་ལ་མ་ཤར་བ༔
ཨ་ནུ་མཐའ་བྲལ་གནས་ལུགས་དོན་མ་རྟོགས༔ གསང་དབང་དམ་ཚིག་ཕོག་པ་མཐོལ་ལོ་བཤགས༔ མདོར་ན་སོ་ཐར་བྱང་སེམས་གསང་སྔགས་ཀྱི༔ སྡོམ་པ་དམ་ཚིག་ཉམས་ཆག་ཅི་མཆིས་ཀུན༔ གནོང་འགྱོད་ནོངས་པས་མཐོལ་བཤགས་ཕྱིན་ཆད་སྡོམ༔ དག་ཚང་སྐུ་གསུང་ཐུགས་ཀྱི་དངོས་གྲུབ་སྩོལ༔ གསུམ་པ་ནི༔ ཧཱུྃ༔ དཀྱིལ་འཁོར་གསང་བའི་རིག་མ་དགོངས་སུ་གསོལ༔ དགའ་བཞིའི་གནས་གཏེར་རྡོ་རྗེ་ཕོ་ཉ་མོ༔
ཐབས་ལྡན་ལས་ཀྱི་ཕྱག་རྒྱར་བྱིན་མ་བརླབས༔ སྣང་སྟོང་ཡབ་ཡུམ་ཟུང་འཇུག་མི་ཤེས་ཤིང་༔ དབྱིངས་རིག་ཡབ་ཡུམ་ཕྱི་ནང་རིས་སུ་ཕྱེས༔ གསལ་སྟོང་ཡབ་ཡུམ་ངང་རྒྱུན་མ་བསྲིངས་ནས༔ བདེ་སྟོང་རོ་ལ་ཆགས་པས་ཏིང་འཛིན་བསྒྲིབས༔ དགའ་བཞི་བཅུ་དྲུག་བདེ་སྟོང་ཉམས་མ་མྱོང་༔ དབབ་ལྡོག་འདྲེན་དཀྲམ་གནད་དུ་མ་ཁེལ་ཞིང་༔ ཟག་མེད་ལྷན་སྐྱེས་མ་མཐོང་བདུད་རྩི་ཉམས༔ སྦྱོར་བའི་ཚེ་ན་བདེ་སྟོང་དབྱེ་གསལ་དཀའ༔ སྒྲོལ་བའི་ཚེ་ན་སྙིང་རྗེའི་བག་ཆགས་ཞན༔
འཁྲུལ་གཟུགས་རྨོངས་པས་མུ་སྟེགས་སྤྱོད་པར་ཤོར༔ མ་ཧཱ་བདེ་བ་ཆེན་པོའི་དོན་མ་རྟོགས༔ ཤེར་དབང་དམ་ཚིག་ཉམས་པ་མཐོལ་ལོ་བཤགས༔ རྩ་ལྟུང་བཅུ་བཞི་ནི། གང་ཕྱིར་རྡོ་རྗེ་འཛིན་པ་ཡི། ། དངོས་གྲུབ་སློབ་དཔོན་རྗེས་འབྲང་གསུངས། ། དེ་བས་དེ་ལ་བརྙས་པ་ནི། རྩ་བའི་ལྟུང་བ་དང་པོར་བཤད། ། དང་པོ་ཕོག་པ་མཐོལ་ལོ་བཤགས། ། བདེ་གཤེགས་བཀའ་ལས་འདས་པ་ནི། །
ལྟུང་བ་གཉིས་པ་ཡིན་པར་བཤད། ། གཉིས་པ་ཕོག་པ་མཐོལ་ལོ་བཤགས། ། རྡོ་རྗེ་སྤུན་ལ་ཁྲོས་པ་ནི། ། ཉེས་པར་བརྗོད་པ་གསུམ་པ་ཡིན། ། གསུམ་པ་ཕོག་པ་མཐོལ་ལོ་བཤགས། ། སེམས་ཅན་རྣམས་ལ་བྱམས་པ་སྤངས། ། བཞི་པ་ཡིན་པར་རྒྱལ་བས་གསུངས། ། བཞི་པ་ཕོག་པ་མཐོལ་ལོ་བཤགས། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་པ་ནི་ལྔ་པ་ཡིན། །
ལྔ་པ་ཕོག་པ་མཐོལ་ལོ་བཤགས། ། རང་ངམ་གཞན་གྱི་གྲུབ་པའི་མཐའ། ། ཆོས་ལ་སྨོད་པ་དྲུག་པ་ཡིན། ། དྲུག་པ་ཕོག་པ་མཐོལ་ལོ་བཤགས། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོགས་པ་བདུན་པ་ཡིན། ། བདུན་པ་ཕོག་པ་མཐོལ་ལོ་བཤགས། ། ཕུང་པོ་སངས་རྒྱས་ལྔའི་བདག་ཉིད། ། དེ་ལ་སྨོད་པ་བརྒྱད་པ་ཡིན། ། བརྒྱད་པ་ཕོག་པ་མཐོལ་ལོ་བཤགས། །
རང་བཞིན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། ། དགུ་པ་ཕོག་པ་མཐོལ་ལོ་བཤགས། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། བཅུ་པ་ཕོག་པ་མཐོལ་ལོ་བཤགས། ། མིང་སོགས་བྲལ་བའི་ཆོས་རྣམས་ལ། ། དེར་རྟོགས་པ་ནི་བཅུ་གཅིག་པ། ། བཅུ་གཅིག་ཕོག་པ་མཐོལ་ལོ་བཤགས། ། སེམས་ཅན་དད་དང་ལྡན་པ་ལ། །
སེམས་སུན་འབྱིན་པ་བཅུ་གཉིས་པ། ། བཅུ་གཉིས་ཕོག་པ་མཐོལ་ལོ་བཤགས། ། དམ་ཚིག་རྫས་ནི་ཇི་བཞིན་རྙེད། ། མི་རྟེན་པ་ནི་བཅུ་གསུམ་པ། ། བཅུ་གསུམ་ཕོག་པ་མཐོལ་ལོ་བཤགས། ། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། བཅུ་བཞི་ཕོག་པ་མཐོལ་ལོ་བཤགས། ། སྔགས་པས་འདི་དག་སྤངས་ནས་ནི། ། དངོས་གྲུབ་ངེས་པར་ཐོབ་པར་འགྱུར།
ཡན་ལག་གི་དམ་ཚིག་ཉམས་པ་བཤགས་པ་ནི། མ་ཚིག་དང་ནི་མི་ལྡན་པ། ། རིག་མ་བསྟེན་ལ་དགའ་བ་དང༌། ། ཚོགས་ཀྱི་འཁོར་ལོ་རྩོད་པ་དང༌། ། གསང་བའི་ཆོས་ནི་སྟོན་པ་དང༌། ། སེམས་ཅན་དད་དང་ལྡན་པ་ལ། ། ཆོས་གཞན་དུ་ནི་སྟོན་པ་དང༌། ། ཉན་ཐོས་དག་ཏུ་རློམ་བྱེད་པ། ། ནང་དུ་ཞག་བདུན་གནས་པ་དང༌། ། སྦྱོར་བ་ངེས་པ་མ་བྱས་པར། །
སྐལ་མིན་གསང་བ་སྟོན་པ་དང༌། ། གང་ཞིག་ཕྱག་རྒྱ་མི་མཁས་པར། ། ལུས་ཀྱི་ཕྱག་རྒྱ་སྟོན་པ་དང༌། ། བསྙེན་སོགས་དག་པར་མ་བྱས་པ། ། དཀྱིལ་འཁོར་ལས་ལ་འཇུག་པ་དང༌། ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་རྣམས། ཁ་ན་མ་ཐོ་བཅས་གྱུར་ཏེ། ། སྔགས་པ་དེ་ཡི་དམ་ཚིག་ཟད། ། བདེ་བ་གྲུབ་པར་མི་འགྱུར་ཞིང༌། །
བདུད་དང་སྡུག་བསྔལ་ཤིན་ཏུ་འཕེལ། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་དུ་བཟླ་བར་བྱ། ཧོཿ དགོངས་སུ་གསོལ་ལོ་རྡོ་རྗེ་སེམས༔ རྒྱལ་བའི་བཀའ་དང་བླ་མའི་ལུང་༔ བཀའ་བཞིན་མ་སྤྱད་སློབ་དཔོན་སྨད༔ རྩ་བ་ཡན་ལག་དམ་ཚིག་ཀུན༔ མི་འཆབ་མི་སྦད་མཐོལ་ལོ་བཤགས༔ སྐུ་གསུང་ཐུགས་ཀྱི་དམ་ཚིག་རྣམས༔
སྤྱད་པར་བྱ་བའི་དམ་ཚིག་དང་༔ དེ་བཞིན་མི་སྤངས་དམ་ཚིག་ལྔ༔ དྭང་དུ་བླང་དང་ཤེས་པར་བྱ༔ སྒྲུབ་པར་བྱ་བའི་དམ་ཚིག་རྣམས༔ ཉི་ཤུ་རྩ་བརྒྱད་དམ་ཚིག་དང་༔ མི་འཆབ་མི་སྦད་མཐོལ་ལོ་བཤགས༔ གཞན་ཡང་ཕ་མ་མཁན་སློབ་དང་༔ མཆེད་ལྕམ་ཁམས་གསུམ་སེམས་ཅན་ལ༔ མཚམས་མེད་ལྔ་ཡི་ལས་བྱས་རྣམས༔ མི་འཆབ་མི་སྦད་མཐོལ་ལོ་བཤགས༔
ཉ་སྟོང་ཚེས་བརྒྱད་དུས་ལས་འདས༔ བསྙེན་སྒྲུབ་ཏིང་འཛིན་ལྟ་ལོག་དང་༔ ཕུད་དང་གཙང་སྦྲ་མ་བྱས་པ༔ ལེ་ལོ་ཉམས་པ་མཐོལ་ལོ་བཤགས༔ ཉམས་སྒྲིབ་ཚོགས་འདྲེས་བགྱིས་པ་དང་༔ ཤེས་བཞིན་བག་མེད་འཇོལ་ཉོག་སོགས༔ སྡོམ་པ་གསུམ་དང་འགལ་བ་རྣམས༔ དེ་རིང་ཉིད་ནས་བྱང་གྱུར་ཅིག༔
བཞི་པ་ནི༔ ཧོཿ
ཀ་དག་དང་པོའི་སངས་རྒྱས་དགོངས་སུ་གསོལ༔ ཨ་ཏི་ཡོ་གའི་མཐའ་བྲལ་དོན་བཟུང་ནས༔ ལྟ་བ་ལྟད་མེད་རྒྱ་ཡན་མི་ཤེས་ཤིང་༔ བསྒོམ་པ་བརྡལ་ཁྱབ་འོད་གསལ་མ་རྟོགས་ནས༔ སྤྱོད་པ་མཚན་མའི་བག་ཆགས་སྣང་བ་བསྒྲུབས༔ འབྲས་བུ་གསུམ་གྱིས་སོ་སོར་རིས་སུ་ཕྱེས༔ དབྱིངས་རིག་དམ་ཚིག་ཉམས་པ་མཐོལ་ལོ་བཤགས༔ ཀ་དག་ཀློང་ལ་གཞལ་མེད་མ་རྟོགས་ཤིང་༔ ཟང་ཐལ་རིག་པའི་ཚོགས་དྲུག་འགྱུ་བ་བགག༔ སེམས་ཀྱི་རང་བཞིན་སྟོང་ཉིད་མ་རྟོགས་ནས༔
རྣམ་ཤེས་རླུང་ལ་མཚན་མའི་ལྟ་བ་འཛིན༔ ཁྲེགས་ཆོད་དམ་ཚིག་ཉམས་པ་མཐོལ་ལོ་བཤགས༔ གཞི་ནི་འོད་གསལ་རང་ངོ་མ་མཐོང་ཞིང་༔ སེམས་ཉིད་ཆོས་སྐུར་མ་རྟོགས་ཐིག་ལེ་ཉམས༔ ལམ་ནི་སྣང་བཞི་ཟད་སར་མ་ཕྱིན་ཞིང་༔ ཁྲེགས་ཆོད་ཐོད་རྒལ་ཉམས་སྣང་ཚད་མ་ཕེབས༔ འབྲས་བུ་ཡང་དག་མངོན་བྱང་མ་ཆུབ་ཅིང་༔ ཨ་ཏིའི་ལྟ་བ་ཀློང་དུ་མ་གྱུར་པ༔ ཚིག་དབང་དམ་ཚིག་ཉམས་པ་མཐོལ་ལོ་བཤགས༔ ལྟ་བ་ཡེ་སངས་རྒྱས་པའི་ཀློང་དུ་བཤགས༔
སྒོམ་པ་མི་དམིགས་རྒྱ་ཡན་ཀློང་དུ་བཤགས༔ སྤྱོད་པ་གང་ཤར་རོ་སྙོམ་ཀློང་དུ་བཤགས༔ གཞི་ནི་འོད་གསལ་མ་བཅོས་ཀློང་དུ་བཤགས༔ ལམ་ནི་ཟང་ཐལ་འགགས་མེད་ཀློང་དུ་བཤགས༔ འབྲས་བུ་འཁོར་གསུམ་ཡོངས་དག་དེ་བཞིན་བཤགས༔ བཤགས་དང་བཤགས་བྱ་སྟོང་ཉིད་ཀློང་དུ་བཤགས༔ ཨ་ཏི་ཀློང་ཆེན་ལྟ་བའི་བཤགས་པ་ཡིས༔ ཡེ་གྲོལ་གདོད་མའི་དགོངས་པ་ལ་གནས་ཤོག༔ ཅེས་མི་དམིགས་ལྟ་བའི་ངང་ནས་བཤགས༔ སྤྲོ་ན་བདེ་གཤེགས་སྤྱི་བཤགས་བྱ་བ་ནི།
ཨོྃ༔ དུས་གསུམ་བདེ་གཤེགས་རྒྱལ་བ་འཁོར་དང་བཅས༔ རྡོ་རྗེ་དམ་ཅན་མ་ལུས་དགོངས་སུ་གསོལ༔ དང་པོར་བྱང་ཆུབ་མཆོག་ཏུ་སེམས་བསྐྱེད་དེ༔ སྒྲུབ་པའི་རིག་འཛིན་བྱང་ཆུབ་གོ་འཕང་དུ༔ སྐུ་གསུང་ཐུགས་ཀྱི་རྡོ་རྗེ་བསྒྲུབ་པའི་ཕྱིར༔ ཡི་དམ་ལྷ་དང་རྡོ་རྗེ་སློབ་དཔོན་དང་༔ གསང་བའི་དམ་ཚིག་གྲངས་སུ་མནོས་པ་ལ༔ དམ་བཅས་བཀའ་ལས་འདའ་བར་མི་བགྱི་སྟེ༔ ལས་དང་སྐལ་བས་དམྱལ་བར་སྐྱེ་བར་འགྱུར༔
འདོད་ཆགས་ཞེ་སྡང་གཏི་མུག་ང་རྒྱལ་དང་༔ ཕྲག་དོག་ལ་སོགས་ཤོར་ནས་ནོངས་བགྱིས་པ༔ རྡོ་རྗེ་སློབ་དཔོན་བསྟན་པའི་སྒྲོན་མེ་ལ༔ སྙིང་ནས་སྨད་ཅིང་དམ་ཚིག་ཉམས་པ་དང་༔ དམ་ཚིག་གཅིག་པའི་རྡོ་རྗེ་སྤུན་རྣམས་ལ༔ ངན་སེམས་ལོག་པར་ལྟ་བ་ལ་སོགས་པའི༔ སྐུ་ཡི་དམ་ཚིག་ཉམས་པ་མཐོལ་ལོ་བཤགས༔ ཡི་དམ་ལྷ་ཡི་ཕྱག་རྒྱ་མ་གསལ་ཞིང་༔ སྔགས་ཀྱི་བསྙེན་པ་གྲངས་ལས་ཆད་པ་དང་༔ དུས་དྲུག་ལས་ཀྱི་མཆོད་པ་ཁྱད་པར་དུ༔
བསྙེན་སྒྲུབ་བསྐང་བའི་ཆོ་ག་མ་བགྱིས་ཏེ༔ བཀའ་ལྟར་མ་ལྕོགས་གཞུང་བཞིན་རྔོ་མ་ཐོགས༔ གསུང་གི་དམ་ཚིག་ཉམས་པ་མཐོལ་ལོ་བཤགས༔ རྡོ་རྗེ་སློབ་དཔོན་བྱམས་པའི་སྐུ་དྲིན་གྱིས༔ སྙན་ཁུང་བརྒྱུད་ནས་སེམས་ཀྱི་དཀྱིལ་དུ་བཞག༔ ཐུགས་ཀྱི་མན་ངག་བྱིན་པས་དམ་ཚིག་འདྲེས༔ གསང་མཚམས་འདས་ནས་འཆོལ་བར་སྨྲས་ལ་སོགས༔ ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས༔ ཆོས་རྣམས་མཉམ་པ་ཉིད་དུ་མ་རྟོགས་ཏེ༔ ཡན་ལག་དམ་ཚིག་ཉམས་པ་མཐོལ་ལོ་བཤགས༔
ལེ་ལོ་སྙོམས་ལས་གཉིད་ཀྱི་དབང་གྱུར་ཏེ༔ བསྙེན་སྒྲུབ་དམ་ཚིག་ཉམས་པ་མཐོལ་ལོ་བཤགས༔ ལུས་ངག་ཡིད་ཀྱི་བསྲུང་བྱ་འདས་པ་ཡིས༔ སྐུ་གསུང་ཐུགས་ཀྱི་དམ་ཚིག་ཉམས་པ་བཤགས༔ རྗེ་བཙུན་བླ་མ་རྣམས་ཀྱི་སྤྱན་ལམ་དུ༔ ཡོ་བྱད་འབྱོར་ཚོགས་ཆུང་བ་མཐོལ་ལོ་བཤགས༔ ཡི་དམ་ལྷ་ཚོགས་རྣམས་ཀྱི་སྤྱན་ལམ་དུ༔ མངོན་རྟོགས་སྤོང་ལེན་བགྱིས་པ་མཐོལ་ལོ་བཤགས༔ མཁའ་འགྲོ་སྡེ་བཞི་རྣམས་ཀྱི་སྤྱན་ལམ་དུ༔ ཁས་བླངས་དམ་བཅས་ཉམས་པ་མཐོལ་ལོ་བཤགས༔
ཆོས་སྐྱོང་སྲུང་མ་རྣམས་ཀྱི་སྤྱན་ལམ་དུ༔ གཏོར་མ་ལོ་ཟླར་འགྱངས་པ་མཐོལ་ལོ་བཤགས༔ དུས་གསུམ་ཕ་མ་རྣམས་ཀྱི་སྤྱན་ལམ་དུ༔ དྲིན་ལན་ལན་གྱིས་མ་ལོན་མཐོལ་ལོ་བཤགས༔ མཆེད་དང་ལྕམ་དྲལ་རྣམས་ཀྱི་སྤྱན་ལམ་དུ༔ དམ་ཚིག་བརྩེ་གདུང་ཆུང་བ་མཐོལ་ལོ་བཤགས༔ འགྲོ་དྲུག་སེམས་ཅན་རྣམས་ཀྱི་སྤྱན་ལམ་དུ༔ སྙིང་རྗེ་ཕན་སེམས་ཆུང་བ་མཐོལ་ལོ་བཤགས༔ སོ་སོར་ཐར་པ་རྣམས་ཀྱི་སྡོམ་པ་དང་༔ བྱང་ཆུབ་སེམས་དཔའ་རྣམས་ཀྱི་བསླབ་པ་དང་༔
རིག་འཛིན་སྔགས་ཀྱི་དམ་ཚིག་ལ་སོགས་པ༔ འགལ་ཞིང་ཉམས་པ་ཐམས་ཅད་མཐོལ་ལོ་བཤགས༔ མི་འཆབ་མི་སྦད་སླན་ཆད་སྡོམ་པར་བགྱི༔ དུས་གསུམ་བྱས་པའི་སྡིག་སྒྲིབ་མཐོལ་བཤགས་ན༔ ཚངས་པར་མཛད་ནས་སྐུ་གསུང་ཐུགས་ལ་སོགས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཞེས་སོགས་ཡི་གེ་བརྒྱ་པ་བཟླ་ཞིང་བཤགས་པ་བྱའོ༔ བསྐང་བཤགས་ཉམས་ཆག་རང་གྲོལ་ཆ་རྐྱེན་དུ༔ ཞི་ཁྲོའི་ཀློང་བཤགས་བརྗོད་པ་རང་གྲོལ་བསྟན༔ འདི་ལ་བརྩོན་པར་གྱིས་ཤིག་ཕྱི་རབས་བུ༔
མ་འོངས་ལས་འཕྲོ་ཅན་དང་འཕྲད་པར་ཤོག༔ ཞི་ཁྲོ་དོན་གྱི་བཤགས་པ་ཀློང་བཤགས་བརྗོད་པ་རང་གྲོལ་ཞེས་བྱ་བ༔ ཨོ་རྒྱན་གྱི་མཁན་པོ་པདྨ་འབྱུང་གནས་ཀྱིས༔ དྲི་མེད་བཤགས་པའི་རྒྱུད་ནས་བཀོད་པ༔ ཇི་སྲིད་འཁོར་བའི་འཇིག་རྟེན་མ་སྟོངས་བར༔ དེ་སྲིད་དམ་པའི་ཆོས་འདི་མ་རྫོགས་སོ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ ཟབ་རྒྱ༔
གཏད་རྒྱ༔ ཀརྨ་གླིང་པའི་གཏེར་མའོ༔ གསུམ་པ་ལ་དྲུག་ལས༔ དང་པོ་ཕྱི་མཆོད་འདོད་ཡོན་ལྔ་ཡི་མཆོད་པ་འབུལ་བ་ནི༔ རྃ་ཡྃ་ཁྃ༔ ཨོྃ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ? རྒྱས་བྱིན་གྱིས་བརླབས་ཤིང་མཁའ་ཁྱབ་ཏུ་སྤེལ༔ ཧཱུྃ༔ སྟོང་གསུམ་འདིའམ་གཞན་དག་ན༔ ཡན་ལག་བརྒྱད་ལྡན་གཙང་མའི་ཆབ༔
གཙང་མར་སྤོས་ལྡན་ཞབས་བསིལ་མཚོ༔ དཀར་དམར་མེ་ཏོག་མདངས་བཅུད་ལྡན༔ སྤོས་མཆོག་ངད་ལྡན་བདུག་པའི་སྤྲིན༔ ཉི་ཟླ་མར་མེ་འོད་ལྔ་འཚེར༔ གསེར་མདོག་འདག་ཆལ་དྲི་ཡི་ཆབ༔ འབྲུ་སྨན་སྦྱར་བའི་ཞལ་ཟས་བརྗིད༔ རྔ་དུང་སིལ་སྙན་རོལ་མོ་ལྡིར༔ དཀར་མཛེས་མེ་ལོང་པདྨ་འཛིན༔ སེར་མཛེས་ཏིང་ཏིང་པི་ཝཾ་རྡུང་༔ མཐིང་མཛེས་དུང་ཆོས་རྔ་ཡབ་འཛིན༔
དམར་མཛེས་དྲི་མཆོག་ཞལ་ཟས་སྟོབ༔ ལྗང་མཛེས་པཉྩ་ལི་ཀ་ཐོགས༔ མཐིང་མཛེས་ཆོས་འབྱུང་སྤྱན་མཛེས་བསྣམས༔ ཐམས་ཅད་གར་གྱི་སྟངས་སྟབས་བསྒྱུར༔ དངོས་འབྱོར་མཆོད་སྤྲིན་བརྒྱ་རྩ་བརྒྱད༔ ཡིད་སྤྲུལ་འཁོར་འདས་ཀུན་འགེངས་འདིས༔ རྡོ་རྗེ་སེམས་དཔའི་ཐུགས་དམ་བསྐང་༔ བསྐངས་ནས་མཆོག་ཐུན་དངོས་གྲུབ་སྩོལ༔ ངན་སོང་སྡིག་ལྟུང་ལྷག་མེད་སྦྱངས༔ འཁོར་བ་དོང་ནས་སྤྲུགས་པ་ཡིས༔
འབྲས་བུ་སྐུ་གསུམ་ལྷུན་གྲུབ་ཤོག༔ ཨོྃ་བཛྲ་ས་ཏྭ་སརྦ་པཉྩ་ཀུ་ལ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ས་མ་ཡ་ཧཱུྃ༔ གཉིས་པ་སྐོང་ཆོག་ལ་ལྔ་ལས། དང་པོ་བདུད་རྩི་སྨན་གྱི་མཆོད་པ་ནི༔ ཧཱུྃ༔ ཕུང་པོ་ལྔ་ཡི་བྷནྡྷ་རུ༔ རྩ་རླུང་ཐིག་ལེའི་བདུད་རྩིས་གཏམས༔ ཆོས་ཉིད་དོན་གྱི་ཡེ་ཤེས་རྒྱུན༔ མཚོན་བྱེད་རྟགས་ཀྱི་ཨ་མྲྀ་ཏས༔ བླ་མ་ཡི་དམ་ཞི་ཁྲོ་དང་༔
མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་པཉྩ་ཨ་མྲྀ་ཏ་ཁཱ་ཧི༔ གཉིས་པ་ཆགས་བྲལ་རཀྟའི་སྐོང་བ་ནི༔ ཧཱུྃ༔ འཁོར་ལོ་ལྔ་ཡི་བྷནྡྷ་རུ༔ ཉོན་མོངས་རྟོག་ཚོགས་བསྒྲལ་བའི་ཁྲག༔ རང་གྲོལ་གཤིས་ཀྱི་དམར་ཆེན་པོ༔ སྣང་བ་བརྡ་ཡི་རཀྟ་འདིས༔
བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་རཀྟ་ཁཱ་ཧི༔ གསུམ་པ་རྨད་བྱུང་གཏོར་མའི་སྐོང་བ་ནི༔ ཨཱཿ འབྱུང་འདུས་ལས་ཀྱི་གཏོར་གཞོང་དུ༔ ཤ་ཁྲག་དྲོད་དབུགས་གཏོར་མ་བཤམས༔ དྭངས་མ་ལྔ་ལྡན་ལོངས་སྤྱོད་ཆེ༔
འདོད་ཡོན་རྒྱ་མཚོའི་བྷ་ལིངྟས༔ བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་བྷ་ལིངྟ་ཁཱ་ཧི༔ བཞི་པ་སྣང་གསལ་མར་མེའི་སྐོང་བ་ནི༔ ཧོཿ སྒྲོན་མེ་དྲུག་གི་ཀོང་བུ་རུ༔ ཕུང་ལྔ་རྣམ་དག་སྡོང་བུ་བཙུགས༔
རང་བྱུང་ཡེ་ཤེས་མར་མེ་སྦར༔ འོད་གསལ་སྣང་བཞིའི་མཆོད་སྤྲིན་འདིས༔ བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་ཛྙཱ་ན་དཱི་པཾ་པྲ་ཏཱིཙྪ་སྭཱ་ཧཱ༔ མར་མེའི་སྨོན་ལམ་ནི༔ ཧཱུྃ༔ བླ་མེད་གསང་བ་མཆོག་གི་དཀྱིལ་འཁོར་དུ༔
སྙིང་པོ་བྱང་ཆུབ་ལམ་ལ་ཞུགས་པ་ཡིས༔ འཁོར་བའི་གཡང་ས་ཆེན་པོར་མི་ལྟུང་ཞིང་༔ ཆགས་སྡང་གཅོང་རོང་གནས་སུ་མི་སྐྱེ་དང་༔ ལོག་ལྟ་དམྱལ་བའི་ཟངས་ཁར་རྦབ་མི་འགྲིལ༔ འཁོན་འཛིན་གཅན་གཟན་གདུག་པའི་སྐད་མི་ཐོས༔ ཉོན་མོངས་མཚོན་རྩེ་གདུག་པའི་ཟེར་མི་ཕོག༔ དགེ་བའི་བཤེས་གཉེན་བཀའ་དྲིན་ཆེ་བ་དང་༔ སྲོག་གིས་སྦྲེལ་བའི་མཆེད་དང་ལྕམ་དྲལ་དང་༔ གསུམ་པའི་དབང་གིས་སྦྲེལ་བའི་རིག་མ་གསུམ༔ སྐྱེ་བ་འདི་དང་ཚེ་རབས་ཐམས་ཅད་དུ༔
མི་འབྲལ་རྩེ་གཅིག་འགྲོགས་པའི་ཏིང་འཛིན་གྱིས༔ ས་བཅུ་ཁྱད་པར་རིམ་གྱིས་བགྲོད་པར་ཤོག༔ ནམ་ཞིག་ཚེ་འཕོས་ལུས་བརྗེས་དུས་བྱུང་ནས༔ འཁོར་བའི་གཡང་སར་ལན་གཅིག་ལྟུང་སྲིད་ཀྱང་༔ སྣང་བའི་སྒོ་འབྱེད་ཞུན་མར་མདངས་གསལ་འདིས༔ རིག་འཛིན་སྒྲུབ་པ་པོ་ཡི་ཤུལ་མཚོན་ཅིང་༔ ཀུན་ཏུ་འོད་ཀྱི་ས་ལ་རྒྱུད་སྦྱངས་ནས༔ པདྨ་ཆེན་པོའི་ས་ལ་ལྷུན་གྱིས་གྲུབ༔ རྡོ་རྗེ་འཛིན་དང་བདེ་བ་ཆེན་པོའི་ས༔ འཁོར་ལོ་ཚོགས་ཆེན་ས་ལ་གཤེགས་པའི་ཚེ༔
སྔོན་གྱི་རྒྱལ་བ་རྣམས་ཀྱིས་མདུན་བསུས་ཤིག༔ ཡི་དམ་ལྷ་ཡིས་རྒྱབ་ནས་སྲོག་རྟེན་ཅིག༔ བྱང་ཆུབ་སེམས་དཔའ་རྣམས་ཀྱིས་མཐའ་སྐྱོར་ཅིག༔ མཆོད་པའི་ལྷ་མོ་རྣམས་ཀྱིས་སྣ་དྲོངས་ཤིག༔ མ་ཚོགས་དབང་མོ་རྣམས་ཀྱིས་རྗེས་སྐྱོངས་ཤིག༔ ཡེ་ཤེས་བླ་མའི་ས་ལ་རྒྱུད་སྦྱངས་ནས༔ ལྕང་ལོ་ཅན་གྱི་ས་ལ་ཕྱིན་པའི་ཚེ༔ ཕྱིར་མི་ལྡོག་པའི་ས་ལ་གནས་ནས་ཀྱང་༔ རྡོ་རྗེ་ཁྲོ་རྒྱལ་ཁྱོད་ཀྱི་ཞལ་མཐོང་ནས༔ རིག་འཛིན་རྣམས་དང་དབྱེར་མེད་གྱུར་ནས་ཀྱང་༔
བླ་མེད་སྐུ་གསུང་ཐུགས་སུ་འགྲུབ་པར་ཤོག༔ ལྔ་པ་ལ་གཉིས་ལས། དང་པོ་དག་འགྱུར་ལྷའི་སྐོང་བ་ནི༔ ཧཱུྃ༔ དཀྱིལ་འཁོར་ཡོངས་ཀྱི་གཙོ་བོ་ཀུན་ཏུ་བཟང་༔ སངས་རྒྱས་ཀུན་གྱི་སྤྱི་མེས་ཐུགས་དམ་བསྐང་༔ མ་དག་ཕུང་པོ་ལྔ་དང་འབྱུང་བ་ལྔ༔ ཡེ་ནས་རིགས་ལྔ་ཡབ་ཡུམ་ཐུགས་དམ་བསྐང་༔ ཁམས་དང་སྐྱེ་མཆེད་རང་བཞིན་གནས་དག་པའི༔ སེམས་དཔའ་སེམས་མ་བཅུ་དྲུག་ཐུགས་དམ་བསྐང་༔
རྣམ་ཤེས་ཚོགས་བརྒྱད་རང་བཞིན་གནས་དག་པའི༔ སྒོ་བ་ཡབ་ཡུམ་བརྒྱད་ཀྱི་ཐུགས་དམ་བསྐང་༔ ཉོན་མོངས་རིགས་དྲུག་རང་བཞིན་གནས་དག་པའི༔ བཅོམ་ལྡན་ཐུབ་པ་དྲུག་གི་ཐུགས་དམ་བསྐང་༔ བདེར་གཤེགས་ཞི་བའི་ལྷ་ཚོགས་རང་རྩལ་ནི༔ ཁམས་དྲུག་ཡབ་ཡུམ་བཅུ་གཉིས་ཐུགས་དམ་བསྐང་༔ དབང་པོ་རྣམ་ཤེས་ཚོགས་བརྒྱད་གནས་གྱུར་པའི༔ གནས་ཀྱི་ཀཽ་རཱི་མ་བརྒྱད་ཐུགས་དམ་བསྐང་༔ འདོད་ཡོན་བརྒྱད་ཀྱི་རང་བཞིན་གནས་གྱུར་པའི༔ ཡུལ་གྱི་ཕྲ་མེན་བརྒྱད་ཀྱི་ཐུགས་དམ་བསྐང་༔
རྟག་ཆད་མུ་བཞི་རང་བཞིན་གནས་གྱུར་པའི༔ ཡེ་ཤེས་སྒོ་མ་བཞི་ཡི་ཐུགས་དམ་བསྐང་༔ བག་ཆགས་དབང་གིས་ལས་ལུས་འཁོར་བ་ལས༔ སྤོར་བྱེད་ཆེན་མོ་བརྒྱད་ཀྱི་ཐུགས་དམ་བསྐང་༔ ཞི་རྒྱས་དབང་དྲག་ཕྲིན་ལས་ཐོགས་མེད་སྒྲུབ༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ ཧཱུྃ༔ ཐུགས་དམ་བསྐང་བའི་དམ་རྫས་ནི༔ བདུད་རྩི་སྨན་གྱི་མཆོད་པ་དང་༔ རཀྟ་དམར་གྱི་ཨརྒྷཾ་དང་༔
རྨད་དུ་བྱུང་བའི་གཏོར་མ་དང་༔ རྣལ་འབྱོར་ཚོགས་ཀྱི་ལོངས་སྤྱོད་དང་༔ སྣང་གསལ་ཞུན་ཆེན་མར་མེ་དང་༔ ཤ་ཆེན་གསུར་གྱི་དུད་པ་དང་༔ ཐོད་པ་ལྟག་སྤྲོད་རྔ་སྒྲ་དང་༔ རྐང་ཆེན་དུང་གི་གླིང་བུ་དང་༔ ཐུན་མོང་མཆོད་པ་སྣ་ཚོགས་ཀྱིས༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ གཉིས་པ་ཏིང་འཛིན་རྟོགས་པའི་སྐོང་བ་ནི༔ ཧཱུྃ༔
དངོས་པོ་ཆོས་ཉིད་ཡངས་པའི་ཀློང་དུ་བསྐང་༔ སྣང་བ་ཡེ་ཤེས་ཆེན་པོའི་ཀློང་དུ་བསྐང་༔ གསལ་བ་ཤེས་རབ་འབར་བའི་ཀློང་དུ་བསྐང་༔ སྡུག་བསྔལ་ཀ་དག་ཆོས་ཉིད་ཀློང་དུ་བསྐང་༔ ཀུན་རྫོབ་དོན་དམ་སྐྱེ་མེད་ཀློང་དུ་བསྐང་༔ ཧཱུྃ༔ བསྐང་དུ་མེད་དེ་སྐྱེ་མེད་ཀློང་དུ་བསྐང་༔ མཆོད་དུ་མེད་དེ་གཉིས་མེད་རོལ་པས་མཆོད༔ སྦྱོར་དུ་མེད་དེ་ཟུང་འཇུག་ཆེན་པོར་སྦྱོར༔ བསྒྲལ་དུ་མེད་དེ་མཉམ་ཉིད་དབྱིངས་སུ་བསྒྲལ༔
ཡེ་སྦྱོར་ཡེ་སྒྲོལ་ཆེན་པོའི་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོང་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ དེ་ལྟར་སྐོང་བཤགས་ཟབ་མོ་འདི་ཡང་འབད་ན་མཚམས་མེད་ལྔ་ཡི་སྡིག་ཀྱང་ངེས་པར་བྱང་ནས་གནས་སྐབས་ཀྱི་དམ་ཚིག་འཕྲལ་དུ་དག་ཅིང་མཆོག་ཐུན་མོང་དངོས་གྲུབ་ཚེགས་མེད་པར་མྱུར་དུ་ཐོབ་པའོ། དངོས་གཞིའི་འཕྲོས་དོན་གསུམ་པ་ཚོགས་བྱིན་རླབས་ནས་བསྟབ་པའི་བར་བཏང་བ་ལ། དེ་ནས་ཚོགས་བྱ་བ་ནི༔
ཆུ་གཙང་གིས་བྲན་ལ༔ ཨོྃ་ཨཱཿཧཱུྃ༔ གིས་བྱིན་གྱིས་བརླབ་པ་ནི༔ ཧཱུྃ༔ བདག་ཉིད་རྡོར་སེམས་ཐུགས་ཀ་ནས༔ ཚོགས་འཁོར་སྦྱང་ཕྱིར་ཡི་གེ་འཕྲོས༔ རྃ་ཡྃ་ཁྃ་ལས་མེ་རླུང་ཆུས༔ དངོས་འཛིན་བསྲེགས་གཏོར་བདུད་རྩིར་བསྒྱུར༔ ཧཱུྃ༔ ཕྱི་སྣོད་འཇིག་རྟེན་ཚོགས་གཞོང་དུ༔
ནང་བཅུད་སེམས་ཅན་ཚོགས་སུ་བསྒྱུར༔ འཁོར་འདས་གཉིས་མེད་མཆོད་པའི་རྫས༔ ཨོྃ་ཨཱཿཧཱུྃ་གིས་བདུད་རྩིར་བསྒྱུར༔ ཨོྃ་ག་ཎ་ཙཀྲ་པཱུ་ཛ་ཨཱཿཧཱུྃ༔ ཚོགས་ལ་སྤྱན་འདྲེན་པ་ནི༔ ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ རིགས་བརྒྱའི་ཁྱབ་བདག་རྡོར་སེམས་ཡབ་ཡུམ་ལ༔ ཞི་བ་སངས་རྒྱས་བྱང་སེམས་འཁོར་གྱིས་བསྐོར༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔
དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ དར་དཔྱངས་ཅོད་པན་སྣ་ཚོགས་པུ་རུ་རུ༔ རིན་ཆེན་སྙན་ཆ་རྒྱན་གདུབ་ཁྲོ་ལོ་ལོ༔ ཞི་འཛུམ་མདངས་ལྡན་དགའ་བྲོ་ཡ་ལ་ལ༔ གླུ་ལེན་གར་བྱེད་བྲོ་རྡུང་ཁྲིགས་སེ་ཁྲིག༔ བརྡ་འགྲོས་མཉེན་ལྕུག་འཁྲིལ་ལྡེམ་ཁྱུགས་སེ་ཁྱུག༔ བདེ་སྟོང་ཉམས་དབྱངས་སྣ་ཚོགས་ལྷངས་སེ་ལྷང་༔ བཀྲག་མདངས་གཟི་བརྗིད་འོད་ཕུང་ཀྱི་ལི་ལི༔ བྱིན་རླབས་ཐུགས་རྗེའི་ནུས་རྩལ་ཤ་ར་ར༔ གནས་འདིར་སྤྱན་འདྲེན་བྱིན་ཆེན་མྱུར་དུ་ཕོབ༔
ཚོགས་མཆོད་རྫས་ལ་བཅུད་ཆེན་སྣ་ཚོགས་ཕོབ༔ དཀྱིལ་འཁོར་རྫས་ལ་གཟི་བརྗིད་བཀྲག་མདངས་སྐྱེད༔ གནས་ཁང་འདི་ལ་འོད་ཕུང་འཇའ་གུར་འཁྱིལ༔ འདིར་ཚོགས་སྐལ་ལྡན་ཕོ་མོར་ཉམས་རྟོགས་སྤེལ༔ རྟེན་འབྲེལ་ཕུན་ཚོགས་དགའ་སྟོན་བསྐྱེད་དུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ དེ་ནས་ཚོགས་མཆོད་ནི༔ ཧཱུྃ༔ བླ་མ་རྡོར་སེམས་ཞི་ཁྲོའི་ལྷ་ཚོགས་ལ༔
དུག་ལྔ་རྣམ་དག་ཡེ་ཤེས་ཚོགས་ཀྱིས་མཆོད༔ སྐུ་ལྔ་ལྷུན་གྲུབ་བདེ་ཆེན་ངང་དུ་བཞེས༔ གཉིས་མེད་བདེ་སྟོང་མཆོད་པས་དགྱེས་གྱུར་ཅིག༔ ཨོྃ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ དེ་ནས་ཚོགས་ཀྱི་སྐོང་བ་ནི༔ ཧཱུྃ༔ མཆོད་སྤྲིན་ལྷ་མོ་ནམ་མཁའི་གར་བསྒྱུར་མ༔ སྣ་ཚོགས་དབང་པོ་ཚིམ་བྱེད་མཆོད་འཛིན་ཚོགས༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔
དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྤྱི་བོར་བདེ་ཆེན་འཁོར་ལོའི་བྷནྡྷ་རུ༔ བྱང་སེམས་བདེ་བ་ཆེན་པོའི་བདུད་རྩིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ མགྲིན་པ་ལོངས་སྤྱོད་འཁོར་ལོའི་བྷནྡྷ་རུ༔ ཤེས་རབ་སྐྱེ་མེད་གསང་བའི་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔
དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྙིང་ཁ་ཆོས་ཀྱི་འཁོར་ལོའི་བྷནྡྷ་རུ༔ གསལ་སྟོང་གཉིས་མེད་སྦྱོར་བའི་མཆོད་པས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ལྟེ་བ་སྤྲུལ་པའི་འཁོར་ལོའི་བྷནྡྷ་རུ༔ དུག་ལྔ་བསྒྲལ་བའི་ཤ་ཁྲག་གཏོར་མས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔
དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ གསང་གནས་བདེ་སྐྱོང་འཁོར་ལོའི་བྷནྡྷ་རུ༔ ཉོན་མོངས་རྩ་མདུད་གྲོལ་བའི་རཀྟས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཕུང་པོ་འབྱུང་ལྔ་དག་པའི་བྷནྡྷ་རུ༔ དབང་པོ་རྣམ་ལྔ་མཆོད་རྫས་བཅུད་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔
དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ རྣམ་ཤེས་ཚོགས་བརྒྱད་དག་པའི་བྷནྡྷ་རུ༔ མ་འགགས་ལྷུན་གྲུབ་རང་བྱུང་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ་ཡེ་ཤེས་ལྔ་ལྡན་ལྷུན་གྲུབ་བྷནྡྷ་རུ༔ དུག་ལྔ་རྣམ་དག་སྐུ་ལྔ་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔
དམ་ཚིག་སོར་ཆུད་ཉམས་ཆག་བསྐང་གྱུར་ཅིག༔ རྟོག་སྒྲིབ་བག་ཆགས་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་མ་ལུས་བྲལ་གྱུར་ཅིག༔ ཁམས་གསུམ་འཁོར་བ་སྟོངས་པའི་ཕྲིན་ལས་མཛོད༔
དེ་ནས་བཤགས་པ་བྱ་བ་ནི༔ ཧཱུྃ༔ བླ་མ་རྡོར་སེམས་ཞི་བ་དབྱིངས་ཀྱི་ལྷ༔ ཐུགས་རྗེ་བརྩེ་བའི་ལྕགས་ཀྱུས་དགོངས་སུ་གསོལ༔ བདག་ཅག་མ་རིག་བག་མེད་དབང་གྱུར་པས༔ ཕྱི་ནང་འཁྲུལ་པའི་བློ་རྟོག་ཅི་མཆིས་པ༔
དཀྱིལ་འཁོར་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཨོྃ་བུདྡྷ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ཧཱུྃ༔ ཨོྃ་རཏྣ་ས་ཏྭ་ཧཱུྃ༔ ཨོྃ་པདྨ་ས་ཏྭ་ཧཱུྃ༔ ཨོྃ་ཀརྨ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ སོགས་ཡི་གེ་བརྒྱ་པ་བཟླས་ལྷག་ཆད་བཀང་༔
དེ་ནས་ཐ་མ་བསྒྲལ་བ་ནི༔ ན་མོ༔ མཆོག་གསུམ་རྩ་བ་ཕྱག་རྒྱ་སྔགས་དང་ཏིང་འཛིན་རྣམས་ཀྱི་བདེན་པས་གནོད་བྱེད་དགྲ་བགེགས་འབྱུང་པོ་ཐམས་ཅད་ཚོགས་ཐ་མ་འདི་དང་གཉིས་སུ་མེད་པར་ཁུག་ཅིག༔ ཨོྃ་བཛྲ་ཨངྐུ་ཤ་ཛ་དགྲ་བོ་ནྲྀ་ཏྲི་མཱ་ར་ཡ་ཛ་ཛཿ ལན་གསུམ་གྱིས་འགུགས་གཞུག་བྱས་ལ༔ ཧཱུྃ༔ ང་ནི་རིག་པ་ཧེ་རུ་ཀཿ རོ་གཅིག་ལྟ་བ་ཁྲོས་པའི་སྐུ༔ ཕྱག་གཡས་ཐབས་ཀྱི་རྡོ་རྗེ་གསོར༔ གཡོན་པས་ཤེས་རབ་ཕུར་བུ་བསྒྲིལ༔
མ་རིག་གཉིས་འཛིན་དགྲ་བོ་རྣམས༔ སྙིང་རྗེའི་ཕུར་བུ་འདེབས་ཤིང་བསྒྲལ༔ ཀ་དག་མངོན་རྫོགས་སངས་རྒྱས་ཤོག༔ ཨོྃ་བཛྲ་དྷརྨ་ཀཱི་ལ་ཡ་ཧཱུྃ་ཕཊ྄ཿ ཅེས་བསྒྲལ་ལོ༔ དེ་ནས་གཏུབ་ཅིང་འབུལ་བ་ནི༔ ཧཱུྃ༔ བླ་མ་རྡོར་སེམས་ཞི་ཁྲོའི་ལྷ་ཚོགས་རྣམས༔ ཆོས་ཉིད་ཀློང་ཡངས་དགྱེས་པའི་ཞལ་ཕྱེས་ཤིག༔ དུག་ལྔ་མ་རིག་བསྒྲལ་བའི་ཤ་ཁྲག་འབུལ༔
རང་གྲོལ་བདེ་བ་ཆེན་པོར་དགྱེས་གྱུར་ཅིག༔ ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁཱ་ཧི༔ དེ་ནས་ཚོགས་ལ་རོལ༔ ཧོཿ གཟིགས་ཤིག ་ སོགས? ཞེས་ཚོགས་མཆོད་འདི་ཡང་དགོས་ཞེས་དཀོན་རྣམ་དང་པདྨ་ཚེ་འཛིན་ཟུང་ནས་ལྷ་རྫས་བཅས་ཡང་ཡང་བསྐུལ་ངོར་ཀུན་བཟང་ཞི་བའི་ཚོགས་པྲ་ཛྙཱ་མིང་གིས་ཁ་ཅུང་ཟད་བསྒྱུར་བའོ། ཐ༽ ༈ རྫོགས་ཆེན་འཁོར་འདས་རང་གྲོལ་གྱི་རྡོར་སེམས་ཚོགས་འབུམ་གསོག་ཐབས་མཆོད་སྤྲིན་དབྱིངས་གྲོལ་ཞེས་བྱ་བ་བཞུགས་སོ། ཨོྃ་ཨཱཿཧཱུྃ། རིག་སྟོང་རྡོར་སེམས་ཆོས་ཉིད་མངོན་སུམ་དབྱིངས། །
སྐུ་དང་ཐིག་ལེའི་ཉམས་སྣང་གོང་འཕེལ་མཆོད། ། བསྐང་བཤགས་འཛིན་གྲོལ་རིག་སྐུ་ཚད་ལ་ཕེབས། ། ལྷག་བཞེས་རྫོགས་ཆེན་ཆོས་ཟད་བུམ་སྐུར་སྩོལ། ཨོྃ་བཛྲ་ས་ཏྭ་ཧཱུྃ། ག་ཎ་ཙཀྲ་པཱུ་ཛ་ཁཱ་ཧི། བསྡུ་ན། བཛྲ་ས་ཏྭ་ག་ཎ་ཙཀྲ་ སོགས་བསགས་ཀྱང་རུང་ངོ༌། ཞེས་པ་དཀོན་རྣམ་དང་པད་འཛིན་ཟུང་གིས་ལྷ་རྫས་བཅས་ཡང་ཡང་བསྐུལ་ངོར་པྲ་ཛྙཱའི་མིང་གིས་སྦྱར་བའོ། ད༽ ༈ གཏང་རག་མཆོད་བསྟོད་ནི༔
ཨོྃ་བཛྲ་ས་ཏྭ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ?ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ བསྟོད་པ༔ ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་ཡབ་ཡུམ་སྐུ་ལ་ཕྱག་འཚལ་བསྟོད༔ བསྟོད་པར་འོས་པ? སོགས་ཀྱིས་བསྟོད། ཤྲཱི་མིང་གིས་སྦྱར་བའོ།། །། ན༽
༈ གནས་འདྲེན་བདེ་ཆེན་ཐར་པའི་ལམ་བགྲོད་བཞུགས་སོ། ཚེ་འདས་གནས་ལུང་གི་ཆོ་ག་ལ་བཅུ་གཅིག ། དཀྱིལ་འཁོར་གྱི་ཤར་ཕྱོགས་སུ་པདྨ་འདབ་བརྒྱད་བྲིས་པའི་ཁར་མིང་བྱང་སོགས་རྟེན་བཞག ། འོག་ཏུ་དགོས་པའི་ཆས་ཐམས་ཅད་གོང་ལྟར་ཚང་བར་བྱས་ལ། དང་པོ་རྟེན་བསྐྱེད་པ་ནི། མཚན་བྱང་ལས་བུམ་ཆུས་བྲན་ལ། ཨོྃ་མ་ཧཱ་ཀྲོ་དྷི་ཤྭ་རི་སརྦ་དྲ་བྱཱཾ་ཤྭ་དྷ་ཡ་ཧཱུྃ་ཕཊ྄། སྟོང་པའི་ངང་ལས་པདྨ་དང་ཟླ་བའི་གདན་ལ་མིང་བྱང་ནྲྀ་ལས་ ཆཻགའི་ གཟུགས་ཀྱི་རྣམ་པ་ཇི་ལྟ་བར་གྱུར་ བར་བསམས་ལ། གཉིས་པ་རྣམ་ཤེས་དགུག་པ་ནི། ལྕགས་ཀྱུའི་རྒྱ་དང་སྙིང་གི་ཧཱུྃ་གི་འོད་ཟེར་གྱིས་རྣམ་ཤེས་བཀུག་པར་བསམས་ཤིང༌།
ན་མོ་རྩ་བརྒྱུད་ཀྱི་བླ་མ་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་རྣམས་ཀྱི་བདེན་པ་དང༌། ངན་འགྲོ་ཐམས་ཅད་རྣམ་པར་སྦྱོང་བ་ལ་དཔལ་རྡོ་རྗེ་སེམས་དཔའི་ལྷ་ཚོགས་རྣམས་ཀྱི་བདེན་པ་དང༌། གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་ཚེ་ལས་འདས་པ་ ཆཻགའི་ རྣམ་པར་ཤེས་པ་ཁམས་གསུམ་རིགས་དྲུག་གི་གནས་གང་དུ་གནས་ཀྱང་སྐད་ཅིག་གིས་རྟེན་འདིར་མཆིས་པར་གྱུར་ཅིག ཨོྃ་བཛྲ་ཨ་ཀརྵ་ཡ་ཛཿ ལན་གསུམ་གྱིས་རྣམ་ཤེས་དང༌། སརྦ་པཱ་པཾ་ཨ་ན་ཡ་ཧཱུྃ། ཞེས་པས་སྡིག་པ་བཀུག་ནས། ཛཿཧཱུྃ་བཾ་ཧོཿ རྣམ་ཤེས་ཨཱཿདཀར་པོའི་རྣམ་པར་རྟེན་ལ་སྟིམ། གསུམ་པ་བགེགས་སྦྱོང་བ་ནི།
གཏོར་མ་རྟེན་ལ་བསྐོར་ཞིང༌། ཨོྃ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོ་ ཞེས་ནས་ གྷྲྀཧྞ་དཾ་བྷ་ལིངྟ་སྭཱ་ཧཱ། ཞེས་སོགས་ལན་གསུམ་གྱིས་ཞི་བ་ཏིང་ལོ་དང་ཆངས་བུ་བསྐོར་ཞིང་ཧཱུྃ་བཞི་པ་ལན་གསུམ་གྱི་ཕྱེད་མ། བདེན་སྟོབས་སྔར་བཞིན་བརྗོད་པའི་མཐར་ ཚེ་ལས་འདས་པ ་ཆཻགའི་ གསོན་གྱི་དུས་སུ་ཚེ་སྲོག་ལ་བར་དུ་གཅོད་པ་གཤིན་གྱི་དུས་སུ་སྡིག་པ་སྦྱོང་བ་ལ་བར་དུ་གཅོད་པའི་གདོན་བགེགས་ཐམས་ཅད་གཏོར་མ་འདིས་ཚིམ་པར་གྱིས་ལ་དཔག་ཚད་དང་རྒྱང་གྲགས་སུ་མ་གནས་པར་སོང་ཞིག ། གལ་ཏེ་མི་འགྲོ་ན་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་མགོ་བོ་ཚལ་པ་བརྒྱར་འགས་པར་འགྱུར་ཏ་རེ།

ཞེས་བརྗོད་ཅིང་གུ་གུལ་བདུག་ཡུངས་དཀར་གྱིས་བྲབ་དྲག་སྔགས་བཟླ་ཞིང༌། ཧཱུྃ་ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎྜ་ལ་ཕཊ྄་ཕཊ྄་ཕཊ྄་ཧ་ལ་ཧ་ལ་ཧ་ལ་ཧཱུྃ། རོལ་མོའི་སྒྲ་དྲག་པོ་དང་བཅས་པས་གཏོར་མ་རྒྱང་རིང་དུ་དོར་ཏེ་དྲག་པོའི་སྦྱོང་བའོ། བཞི་པ་སྡིག་པ་སྦྱོང་བ་ནི། རྟེན་གྱི་མདུན་དུ་ཏིལ་དང་མེ་ཆུ་བཤམས། ཚེ་འདས ་ཆཻགའི་ སྡིག་སྒྲིབ་ཐམས་ཅད་ཀཾ་ནག་པོའི་རྣམ་པ་སྣ་བུག་ནས་ཐོན་སྣ་སྒོར་སྡིག་པའི་རྣམ་པར་གྱུར་ཏེ་ཏིལ་ལ་ཐིམ་པར ་བསམས་ཤིང༌། ཏིལ་གཡས་གཡོན་གྱིས་མེར་བསྲེགས་ཆུར་དོར་ལ། ཨོྃ་སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ། ཞེས་པ་དང༌། སྡིག་པ་ཐམས་ཅད་ཡེ་ཤེས་ཀྱི་མེ་ཆུས་སྦྱངས་པར ་བསམ། དེ་ནས་སྒྲིབ་སྦྱོང་གི་སྔགས་བཟླས་པའི་བྱེ་མ་དང་ཡུངས་དཀར་བྲབ་ཅིང་ཡིག་བརྒྱ་དང༌།
ཨོྃ་ད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཅེས་སོགས་དང་ངན་སོང་སྦྱོང་བའི་སྔགས་མང་དུ་བཟླས་མཐར། ཚེ་འདས་བསྐལ་པ་སྟོང་ནས་བསགས་པའི་སྡིག་སྒྲིབ་སྦྱོང་དཀའ་བ་ཨོྃ་པཱ་པཾ་བཛྲ་བྷི་ཤུ་ཤུདྡྷེ་ཡེ་སྭཱ་ཧཱ། སྡིག་སྒྲིབ་ཐམས་ཅད་ཉི་མས་བ་མོ་བཞུས་པ་བཞིན་དག་པར་ བསམ་མོ། ལྔ་པ་ཁྲུས་བྱ་བ་ནི། ཐོག་མར་དཀྱིལ་འཁོར་སོགས་རྟེན་གྱི་གཟུགས་བརྙན་ཤར་བའི་མེ་ལོང་ལ་ཁྲུས་གསོལ་ཞིང༌། ཇི་ལྟར་བལྟམས་པ་ སོགས་ སྐུ་ཁྲུས་གསོལ། ། རྒྱལ་བའི་སྐུ་གསུང་ཐུགས་མཆོག་ལ། །
ཉོན་མོངས་དྲི་མ་མི་མངའ་ཡང༌། ། ཚེ་འདས་སྒོ་གསུམ་སྒྲིབ་བྲལ་ཕྱིར། ། གཙང་མའི་ཆབ་ཀྱིས་ཁྲུས་གསོལ་ལོ། ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་སྭཱ་ཧཱ། ཞེས་དང༌། དེ་དག་སྐུ་ལ་མཚུངས་པ་མེད་པའི་གོས། གཙང་ལ་དྲི་རབ་བསྒོས་པས་སྐུ་ཕྱིའོ། ཨོཾ་ཧཱུྃ་ཏྲཱྃ་ཧྲཱིཿཨཱཿ ཀཱ་ཡ་བི་ཤྭ་དྷ་ནི་སྭཱ་ཧཱ། ཞེས་སྐུ་ཕྱིས་པའི་ཁྲུས་ཆུས་སླར་བུམ་པས་མིང་བྱང་ངམ་རྟེན་ལ་བཀྲུ་ཞིང༌།
ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་ཡེ་ཤེས་ལྔ་ཡི་ངང་༔ ཚེ་འདས་ཁྱོད་ལ་ཁྲུས་གསོལ་བས༔ དུག་ལྔའི་སྒྲིབ་པ་སྦྱང་དུ་གསོལ༔ ཡིག་བརྒྱའི་མཐར་ ཚེ་འདས་ ཆཻགའི་ ཤེས་བྱའི་སྒྲིབ་པ་དང༌། ཉོན་མོངས་པའི་སྒྲིབ་པ་དང༌། བག་ཆགས་ཀྱི་སྒྲིབ་པ་དང༌། ལས་ཀྱི་སྒྲིབ་པ་དང༌། ཀུན་ནས་བསླངས་པའི་སྒྲིབ་པ་ཐམས་ཅད་བྱང་བར་གྱུར་ཅིག༔
ཨོྃ་སརྦ་པཱ་པཾ་ཤྭ་དྷ་ན་ཡེ་སྭཱ་ཧཱ། གཞན་ཡང༌། འདི་ནི་ཕྱིན་དྲུག་རང་བཞིན་ཆུ༔ ཉོན་མོངས་དྲི་མ་སྦྱོང་མཛད་པ༔ ཕར་ཕྱིན་ཆུ་ཡིས་ལེགས་བཀྲུས་པས༔ ཉོན་དྲུག་དྲི་མ་དག་གྱུར་ཅིག༔ ཅེས་དང་ཡིག་བརྒྱའི་མཐར༔ ཚེ་འདས་ཤེས་བྱའི་སྒྲིབ? སོགས་དང་གོང་ལྟར་བརྗོད་ཅིང་བཀྲུས་པས་ བྱང་ཆུབ་སེམས་ཀྱི་ཆུ་རྒྱུན་གྱིས་ཉོན་མོངས་པའི་ཐལ་བའང་སྦྱངས་པར་ བསམ། དྲུག་པ་སྐྱབས་འགྲོར་འཇུག་པ་ནི། ཚེ་འདས་དཀྱིལ་འཁོར་ས་ལ་ཕྱག་འཚལ་ཞིང་གསོལ་བ་འདེབས་པར ་བསམས་ལ།
སངས་རྒྱས་ཐམས་ཅད་འདུས་པའི་སྐུ ་སོགས། རྒྱལ་བ་རྒྱ་མཚོ་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ཡངས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་རྡོ་རྗེ་སེམས་ལ་ཕྱག་འཚལ་ལོ༔ ཧཱུྃ༔ དུག་ལྔ་གནས་དག་རིགས་ལྔ་ལོངས་སྤྱོད་རྫོགས༔ འབྱུང་ལྔ་གནས་དག་ཡུམ་ལྔ་སོ་སོར་གསལ༔ ཡབ་ཡུམ་སྤྱན་ལ་ཞི་ཁྲོའི་དཀྱིལ་འཁོར་རྫོགས༔ རྩ་ཁམས་འཁོར་ལོའི་ལྷ་ལ་ཕྱག་འཚལ་ལོ༔
ཧཱུྃ༔ ཀཽ་རཱི་ཙཽ་རི་ལ་སོགས་དབྱིངས་ཕྱུག་གིང་༔ སྒོ་བ་སྒོ་མ་སྤྲུལ་སྐུ་ཐུབ་པ་དྲུག༔ མཚམས་དང་ལངྐ་ལ་སོགས་འགྲོ་འདུལ་གྱི༔ ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ༔ ཕྱག་བྱར་འོས་པ་ཐམས་ཅད་ལ༔ སོགས་ཀྱིས་ཕྱག་འཚལ། བདུན་པ་དབང་བསྐུར་བ་ནི། ཚེ་འདས་སྐད་ཅིག་གིས་དཔལ་རྡོ་རྗེ་སེམས་དཔའི་སྐུར་གྱུར་པའི་གནས་གསུམ་འབྲུ་གསུམ་གྱིས་མཚན་པ་དང༌། སློབ་དཔོན་གྱི་ཐུགས་ཀ་ནས་འཕྲོས་པའི་འོད་ཟེར་གྱིས་ཡེ་ཤེས་པ་དཔག་ཏུ་མེད་པ་སྤྱན་དྲངས་ཏེ་ཐིམ་པར་གྱུར།
སྙིང་པོའི་མཐར། བཛྲ་ཨ་བེ་ཤ་ཡ་ཨ་ཨཱཿ བཏགས་པ་བརྗོད་ལ་རོལ་མོ་སྒྲོག་ ཏིཥྛ་བཛྲ ས་བརྟན་པར་བྱ། བུམ་པ་ཐོགས་ལ། ཧཱུྃ༔ ཆོས་སྐུའི་བུམ་པ་སྟོང་གསུམ་འདི༔ རྡོར་སེམས་ཞི་ཁྲོའི་དཀྱིལ་འཁོར་རྫོགས༔ ཁྱོད་ཀྱི་གནས་གསུམ་བཞག་པ་ཡིས༔ སྐུ་གསུང་ཐུགས་ཀྱི་དབང་ཐོབ་ཤོག༔ རྩ་སྔགས་མཐར།
ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་བུམ་པ་གནས་གསུམ་རེག་ཅིང་བུམ་ཆུ་འདོད་ཡོན་ནང་དུ་བླུག ། བརྒྱད་པ་ཟས་གཏད་པ་ནི། ཚེ་འདས་རྡོ་རྗེ་སེམས་དཔའི་སྐུར་བསྐྱེད་པའི་མདུན་དུ་བཟའ་བཏུང་སྣ་ཚོགས་བཤམས་ལ། རྃ་ཡྃ་ཁྃ། སྟོང་པའི་ངང་ལས་ལྷ་རྫས་དང་ཏིང་ངེ་འཛིན་ལས་གྲུབ་པའི་འདོད་ཡོན་གྱི་དངོས་པོ་གཟུགས་མཛེས་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ཟད་མི་ཤེས་པའི་ལོངས་སྤྱོད་ནམ་མཁའི་མཛོད་ཀྱི་འཁོར་ལོས་སྤྲིན་ཆེན་པོ་གྱུར༔
ན་མཿ སརྦ་ཏ་ཐཱ་ག་ཏ་བྷྱོ? སྔགས་རྒྱས་བྱིན་བརླབས་ལ། ཕྱོགས་དུས་ཀུན་ན་གཟུགས་སྒྲ་དྲི་རོ་རེག ། རེག་བྱ་ཁྱད་པར་དབང་པོ་ཚིམ་བྱེད་རྣམས། ། རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ། ། ཟག་མེད་དགའ་བདེས་རྟག་ཏུ་ཚིམ་པར་ཤོག ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་པཉྩ་ཀཱ་མ་གུ་ཎ་པྲ་ཏཱིཙྪ་ཧཱུྃ་སྭཱ་ཧཱ། ཞེས་བསྔོས། དགུ་པ་འཁོར་བར་མ་ཆགས་པར་གདམས་པ་ནི། ཉོན་ཅིག་ཚེ་འདས་རིགས་ཀྱི་བུ༔
རིགས་དྲུག་གནས་ན་བདེ་བ་མེད༔ སྡུག་བསྔལ་ལས་ལ་མ་ཆགས་པར༔ མ་ཡེངས་རྩེ་གཅིག་དྲན་པས་ཟུངས༔ བཅུ་པ་ལམ་སྟོན་གྱིས་གནས་སྤར་བ་ནི། ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྣམ་ཤེས་རླུང་གི་རྟ་ཕོ་ལ༔ རིག་པ་གསལ་བའི་མི་བུས་བཟུང་༔ དབུ་མ་ཆོས་དབྱིངས་ལམ་ལ་གཤེགས༔ ཀློང་ཡངས་འོག་མིན་ཞིང་ཁམས་སུ༔
བཅོམ་ལྡན་རྡོར་སེམས་ཡབ་ཡུམ་བཞུགས༔ དབྱེར་མེད་དེ་ཡི་སྲས་ཉིད་དུ༔ རླུང་གི་ཤུགས་ལ་སེམས་ཀྱི་རྩལ༔ རིག་པ་དྲི་མེད་ཨཱཿདཀར་དེ༔ ཟང་ཐལ་སྐར་མདའ་ཆད་པ་ལྟར༔ ཕཊ྄་སྒྲ་དྲག་པོའི་བརྟུལ་ཤུགས་ཀྱིས༔ ལྡོག་མེད་རྡོར་སེམས་ཐུགས་ཀར་ཐིམ༔ ཧིཀ༔ དྲག་པོ་གསུམ་གྱིས་སྤར། ཞེས་ རྣམ་ཤེས་ཨཱཿཐུང་གི་རྣམ་པ་སྤྱི་བོ་ནས་ཐོན་འོག་མིན་ཞིང་དུ་སོང་ནས་རྡོ་རྗེ་སེམས་དཔའི་ཐུགས་ཀར་ཐིམ་པར ་བསམ་མོ།
བཅུ་གཅིག་པ་མཚན་བྱང་སྲེག་པ་ནི། ནུབ་ཐ་མའི་ཚེ། དཀྱིལ་འཁོར་གྱི་ལྷ་ཚོགས་རྣམས་ཀྱི་ཐུགས་ཀ་ནས་ཡེ་ཤེས་ཀྱི་མེ་ཟེར་བྱུང་བས་ཚེ་འདས་ཀྱི་ཕུང་ཁམས་སྐྱེ་མཆེད་འཁོར་བའི་ཆོས་ཐམས་ཅད་དམིགས་མེད་ཀ་དག་གི་དབྱིངས་སུ་སྦྱངས་པར་བསམས་ལ་མེ་སྦར་ཞིང༌། ཧཱུྃ། ཆོས་ཀྱི་དབྱིངས་ཀྱི་ཐབས་ཁུང་དུ། ། བདག་འཛིན་ཕུང་པོའི་བུད་ཤིང་ལ། ། ཤེས་རབ་ཡེ་ཤེས་མེ་སྦར་ཏེ། ། ཚེ་འདས་ཉོན་མོངས་བག་ཆགས་བསྲེག ། འདི་ནི་སྐྱེ་འགག་སྨོན་པ་དང༌། ། གནས་མེད་མཚན་མ་མེད་པའི་མེ། །
འདི་ནི་རང་བྱུང་ཡེ་ཤེས་མེ། ། བདག་འཛིན་མཚན་མའི་རྟོག་པ་བསྲེག ། དོན་ལ་བསྲེག་བྱ་སྲེག་བྱེད་ཀུན། ། བྱ་རྩོལ་མེད་པར་ཡེ་སངས་རྒྱས། ། འབད་མེད་ལྷུན་གྲུབ་ཆོས་ཀྱི་སྐུ། ། རང་བྱུང་ཡེ་ཤེས་དེར་སྣང་ངོ༌། ཡིག་བརྒྱའི་མཐར། ཨགྣེ་ཛྙཱ་ན་ཛྭ་ལ་རཾ། ཞེས་ཟག་བཅས་ཀྱི་ཕུང་པོ་ཟག་མེད་དུ་བསྒྱུར་བར་བྱའོ། ཐལ་བ་སཱཙྪ་གདབ།
བསྔོ་བ་སྨོན་ལམ་ཇི་ལྟར་འོས་པས་མཚམས་སྦྱར་རོ། བཞི་པ་ཚོགས་ལ་རོལ་ཞིང་ལྷག་མ་ཕྱིན་ཆད་མཐར་ཆགས་སུ་བཏང་བས་འགྲུབ་པར་བྱའོ། ཁྱབ་བདག་རྡོར་སེམས་ཐུགས་རྗེ་ལྕགས་ཀྱུ་ཡིས། ། འབྲེལ་བཅས་འགྲོ་ཀུན་ངན་སོང་གནས་ནས་དྲངས། ། མགོན་པོ་ཉིད་མཚུངས་མངོན་དགའི་ཞིང་མཆོག་ཏུ། ། ཕྱམ་གཅིག་ཁམས་གསུམ་འཁོར་བ་དོང་སྤྲུགས་ཤོག ། ཅེས་འདིའང་སྒྲུབ་བརྩོན་ཀརྨ་མཐར་ཕྱིན་ནས་ཡང་ཡང་བསྐུལ་ངོར་ཛྙཱ་ན་ཤྲཱི་བྷ་དྲས་གཟེ་རྒྱལ་གནས་ཞོལ་བདུད་འདུལ་སྔགས་གླིང་དུ་བསྡེབས་པ་དགེ་ལེགས་འཕེལ། ཉེས་འགལ་མཆིས་ན་རྩ་བ་གསུམ་ལ་བཤགས། སརྦ་དཱ་ཀ་ལྱེ་ནཾ་བྷ་ཝནྟུ།། །། པ༽
༈ རྫོགས་པ་ཆེན་པོ་འཁོར་འདས་ཡོངས་གྲོལ་ལས། རྡོར་སེམས་ཐར་ལམ་ལྔ་ལྡན་གྱི་ཆོ་གའི་འདོན་ཁྲིགས་བློ་དམན་འཇུག་བདེ་ཞེས་བྱ་བ་བཞུགས་སོ། རིགས་ཀུན་ཁྱབ་བདག་བླ་མ་རྗེ། ། དབྱེར་མེད་རྡོ་རྗེ་སེམས་དཔའ་ལ། ། དངོས་པོ་ཀུན་གྱིས་རབ་བཏུད་ནས། ། དེ་སྒྲུབ་ཆོ་གའི་འདོན་ཁྲིགས་སྤེལ། འདིར་རྡོར་སེམས་ཐར་ལམ་ལྔ་ལྡན་གྱི་ཆོ་ག་ཉམས་སུ་ལེན་པ་ལ་གསུམ། སྦྱོར་བ་སྟ་གོན་གྱི་རིམ་པ་དང༌། དངོས་གཞི་བསྙེན་སྒྲུབ་ཀྱི་ཆོག་ཁྲིགས། ཟུར་དུ་ཆོ་གའི་ཡན་ལག་གཞན་དུ་བཤད་པའོ།
དང་པོ་ནི། སྐུ་རྟེན་བྲིས་འབུར་གང་རུང་བཀྲམ་པའི་མདུན་དུ། སྟེགས་བུ་ཁེབ་ཅན་གྱི་སྟེང་དུ་རས་བྲིས་སམ། འབྲུ་ཚོམ་ལྷ་གྲངས་བཀོད་པའི་སྟེང་དུ་བླ་གཏོར་པད་འདབ་བཞི་པ་རྒྱན་སྤྲོས་ཅན་ནམ་རྩ་གསུམ་སྤྱི་གཏོར་གང་རུང༌། བུམ་པ་བཅུད་ལྡན་མགུལ་ཆིངས་ཅན། གཡས་གཡོན་དུ་སྨན་རཀ ། མདུན་དུ་ཆད་བརྟན། བསྐུལ། གཏེར་སྲུང་མ་གཟའ་དམ་གསུམ། ཕྱི་མཆོད་སྣ་བདུན་སྔོན་འགྲོ།
ཚོགས་ཀྱི་ཡོ་བྱད་ཅི་འབྱོར་བསགས་ལ། ཐོག་མར་ཚིག་བདུན་གསོལ་འདེབས་སོགས་སྤྱི་ལྟར་སོང་ནས། བརྒྱུད་པའི་གསོལ་བ་འདེབས་པ་ནི། ཨེ་མ་ཧོཿ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས། ། ཆོས་སྐུ་ཀུན་བཟང་ཡབ་ཡུམ་ལ་གསོལ་བ་འདེབས། ། སྣ་ཚོགས་མ་འགགས་སྤྲུལ་པའི་ཕོ་བྲང་ནས། ། ལོངས་སྐུ་རྡོ་རྗེ་སེམས་དཔའ་ལ་གསོལ་བ་འདེབས། ། རྔ་ཡབ་པདྨ་འོད་ཀྱི་ཕོ་བྲང་ནས། ། པད་འབྱུང་ཡབ་ཡུམ་སྐུ་ལ་གསོལ་བ་འདེབས། །
ཀེ་རི་གསང་བ་མཆོག་གི་ཕོ་བྲང་ནས། ། ཌཱཀྐི་མཚོ་རྒྱལ་སྐུ་ལ་གསོལ་བ་འདེབས། ། གནས་མཆོག་ཡང་རྫོང་ཤེལ་གྱི་སྒྲུབ་ཕུག་ནས། ། དཔལ་ཆེན་སངས་རྒྱས་ཡེ་ཤེས་ལ་གསོལ་བ་འདེབས། ། ཟབ་རྒྱ་སྒོ་འཕར་འབྱེད་པའི་ཕོ་བྲང་ནས། ། ཀརྨ་ལས་འབྲེལ་རྩལ་ལ་གསོལ་བ་འདེབས། ། དམ་ཚིག་རྣམ་པར་དག་པའི་ཕོ་བྲང་ནས། ། ཆོས་བདག་བརྒྱུད་འཛིན་རྣམས་ལ་གསོལ་བ་འདེབས། ། སྤྱི་གཙུག་ཉི་ཟླ་པདྨའི་གདན་སྟེང་ནས། ། དྲིན་ཅན་རྩ་བའི་བླ་མ་ལ་གསོལ་བ་འདེབས། །
རང་ལུས་རྩ་ཁམས་དག་པའི་ཕོ་བྲང་ནས། ། ཡི་དམ་ཞི་ཁྲོ་རབ་འབྱམས་ལ་གསོལ་བ་འདེབས། ། གསེར་གླིང་ནོར་བུའི་བང་མཛོད་གནས་མཆོག་ནས། ། དམ་ཆོས་འཁོར་འདས་ཡོངས་གྲོལ་ལ་གསོལ་བ་འདེབས། ། མཐུ་ལྡན་དགྲ་བགེགས་ཚར་གཅོད་གནས་མཆོག་ནས། ། བཀའ་སྲུང་གཏེར་བདག་རྣམས་ལ་གསོལ་བ་འདེབས། ། དེ་ལྟར་གསོལ་བཏབ་བདེན་པའི་མཐུ་བྱིན་གྱིས། ། བདག་སོགས་སྐྱེ་བ་འདི་དང་ཚེ་རབས་ཀུན། ། འཁྲུལ་མེད་ཕྱག་རྫོགས་དགོངས་པའི་བཙན་ས་ཟིན། ། རིག་འཛིན་རྣམ་བཞིའི་ས་ལམ་ཡོངས་བགྲོད་ནས། །
ཀུན་བཟང་ཀློང་དུ་འུབ་ཆུད་སངས་རྒྱས་ཤོག ། གཉིས་པ་ལའང་སྔོན་འགྲོ་དངོས་གཞི་རྗེས་དང་གསུམ། སྔོན་འགྲོ་ལའང་དགུ་ལས། དང་པོ་སྐྱབས་སུ་འགྲོ་བ་ལ། སྐྱབས་ཡུལ་གསལ་གདབ་པ་ནི། རང་གི་སྙིང་གའི་འོད་ཟེར་གྱིས་བསྐུལ་བའི་མདུན་གྱི་ནམ་མཁར་བླ་མ་རྡོ་རྗེ་སེམས་དཔའ་ཞི་ཁྲོ་སྒྱུ་འཕྲུལ་དྲྭ་བའི་དཀྱིལ་འཁོར་གྱི་འཁོར་ལོ་བཛྲ་ས་མཱ་ཛཿ ས་སད་པར་བྱས་ལ། ན་མོ༔ འདས་དང་མ་བྱོན་ད་ལྟ་དུས་གསུམ་གྱི༔ སངས་རྒྱས་ཆོས་དང་དགེ་འདུན་འཕགས་པའི་ཚོགས༔
ཆོས་ལོངས་སྤྲུལ་གསུམ་གཞི་ལམ་འབྲས་གསུམ་དང་༔ བླ་མ་ཡི་དམ་མཁའ་འགྲོར་སྐྱབས་སུ་མཆི༔ གཉིས་པ་སེམས་བསྐྱེད་པ་ནི། ཧོཿ སེམས་ཅན་ཕ་མ་རིགས་དྲུག་འཁྲུལ་འཁོར་རྣམས༔ སྡུག་བསྔལ་ཀུན་བྲལ་བདེ་ལྡན་མཆོག་རེག་པའི༔ མ་ནོར་བྱང་ཆུབ་ས་ལམ་ལ་འགོད་ཕྱིར༔ ཟུང་འཇུག་བདེ་ཆེན་མཆོག་ཏུ་སེམས་བསྐྱེད་དོ༔ གསུམ་པ་ཡན་ལག་བདུན་པ་ནི། རྡོ་རྗེ་སློབ་དཔོན་སངས་རྒྱས་དཔལ། །
དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པ་མཐའ་བཞི་དྲི་མ་མེད། །
རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲངས་པའི་དགེ་བ་རྣམས། ། བསྡུས་ཏེ་བྱང་ཆུབ་ཆེན་པོར་བསྔོ། ། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་ཀུན་དང་བྲལ་གྱུར་ཅིག ། བདེ་དང་བྲལ་བར་མ་གྱུར་ཅིག ། བཏང་སྙོམས་ཆེན་པོར་གནས་གྱུར་ཅིག ཛཿཧཱུྃ་བཾ་ཧོཿ
ཚོགས་ཞིང་རྣམས་འོད་ཞུ་རང་ལ་ཐིམ་པར་གྱུར༔ ཅེས་བརྗོད། དཀར་གཏོར་སྔོན་དུ་སོང་ནས་བཞི་པ་བགེགས་གཏོར་ལ། རྃ་ཡྃ་ཁྃ། ཨོཾ་ཨཱཿཧཱུྃ་ གིས་བྱིན་གྱིས་བརླབ། ཨོྃ་སརྦ་བིགྷྣཱན་ཨ་ཀརྵ་ཡ་ཛཿ རྟེན་ལ་དགུག ། ཨོྃ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོཿ?གྷྲྀ་ཧྣ་དཾ་བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ། ཧཱུྃ༔
བདག་ནི་ཁྲོ་རྒྱལ་འབར་བ་དབང་གི་སྐུ༔ ཡེ་ཤེས་གསང་གསུམ་མཆོག་གི་དཀྱིལ་འཁོར་འདིར༔ བྱང་ཆུབ་དངོས་གྲུབ་བསྒྲུབ་ལ་བར་གཅོད་བགེགས༔ མཆོད་སྦྱིན་ཁྱེར་ལ་སོ་སོར་རང་གནས་གཤེགས༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་གནོད་བྱེད་སརྦ་ཨུ་ཙ་ཏ་ཡ་ཕཊ྄ཿ ལྔ་པ་མཚམས་གཅོད་ནི། ཧཱུྃ༔ སྟོང་པའི་ངང་ལས་མི་ཤིགས་རྡོ་རྗེའི་སྐུ༔ ཡེ་ཤེས་ལས་གྲུབ་སྲ་མཁྲེགས་ཕ་ལམ་ལྟར༔ མི་ཤིགས་འཁོར་ལོ་མེ་རི་མཚོན་ཆའི་གུར༔
ཕྱི་ནང་སྤྲུལ་པའི་ཁྲོ་བོས་མཚམས་ཆོད་ཅིག༔ ཨོྃ་བཛྲ་ཙཀྲ་རཀྵ་ཧཱུྃ༔ དྲུག་པ་མཆོད་པ་བྱིན་རློབ་ནི། ཧཱུྃ༔ དངོས་འབྱོར་ཡིད་སྤྲུལ་སྤྱན་གཟིགས་ལྷ་མིའི་ཚོགས༔ དཔག་མེད་ནམ་མཁའི་ཁྱོན་ཁེངས་ཀུན་བཟང་སྤྲིན༔ གཟུང་འཛིན་འཁྲི་བའི་བག་ཆགས་ཀུན་སྦྱངས་ནས༔ བླ་མེད་བདེ་གཤེགས་མཆོད་པའི་རྫས་སུ་གྱུར༔ ཨོྃ་བཛྲ་ཨརྒྷཾ?ཤབྡ་ཨཱཿཧཱུྃ༔ བདུན་པ་ཐུན་མིན་ནང་གསང་གི་མཆོད་རློབ་ནི།
ཧཱུྃ༔ ཐབས་ཤེས་བདེ་སྟོང་བྷནྡྷ་རབ་འཁྱིལ་དབུས༔ བྱང་སེམས་དཀར་དམར་བདེ་ཆེན་བདུད་རྩིའི་སྤྲིན༔ སྦྱོར་སྒྲོལ་སྨན་རཀ་ཏིང་འཛིན་ཚོགས་གཏོར་འདི༔ སྦྱངས་སྤེལ་བསྒྱུར་པའི་ཡེ་ཤེས་བདུད་རྩིར་གྱུར༔ ཨོྃ་སརྦ་ཨ་ཧཾ་མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཁཱ་ཧི༔ བརྒྱད་པ་བྱིན་དབབ་པ་ནི། ཧཱུྃ། འོག་མིན་ལྷུན་གྲུབ་བདེ་ཆེན་ཕོ་བྲང་ནས། ། ཀུན་བཟང་ཆོས་སྐུའི་ལྷ་ཚོགས་བྱིན་ཕོབ་ཅིག །
མ་འགགས་དབྱིངས་རིག་ཟང་ཐལ་ཕོ་བྲང་ནས། ། ལོངས་སྐུ་རྡོར་སེམས་ལྷ་ཚོགས་བྱིན་ཕོབ་ཅིག ། མ་བཅོས་སྐུ་ལྔ་རང་བྱུང་ཕོ་བྲང་ནས། ། སྤྲུལ་སྐུ་དགའ་རབ་རྡོ་རྗེས་བྱིན་ཕོབ་ཅིག ། གང་འདུལ་ཐུགས་རྗེ་མངོན་ཤར་ཕོ་བྲང་ནས། ། རིག་འཛིན་རྒྱལ་བ་ཀུན་འདུས་བྱིན་ཕོབ་ཅིག ། རྔ་ཡབ་པདྨ་འོད་ཀྱི་ཕོ་བྲང་ནས། ། རྗེ་བཙུན་པད་འབྱུང་ཡབ་ཡུམ་བྱིན་ཕོབ་ཅིག ། མཁའ་སྤྱོད་མཁའ་འགྲོ་འདུ་བའི་གནས་མཆོག་ནས། ། ཌཱཀྐི་ཡེ་ཤེས་མཚོ་རྒྱལ་བྱིན་ཕོབ་ཅིག །
བོད་ཡུལ་དབེན་གནས་སོ་སོའི་སྒྲུབ་གནས་ནས། ། རྗེ་འབངས་ཉི་ཤུ་རྩ་ལྔས་བྱིན་ཕོབ་ཅིག ། ཟབ་རྒྱ་སྒོ་འཕར་གཏེར་གྱི་ཕོ་བྲང་ནས། ། ཀརྨ་ལས་འབྲེལ་རྩལ་གྱིས་བྱིན་ཕོབ་ཅིག ། དམ་ཚིག་རྣམ་པར་དག་པའི་ཕོ་བྲང་ནས། ། ཆོས་བདག་རྒྱུད་འཛིན་རྣམས་ཀྱིས་བྱིན་ཕོབ་ཅིག ། སྤྱི་གཙུག་ཉི་ཟླ་པདྨའི་གདན་སྟེང་ནས། ། དྲིན་ཅན་རྩ་བའི་བླ་མས་བྱིན་ཕོབ་ཅིག ། རང་ལུས་རྩ་ཁམས་དག་པའི་ཕོ་བྲང་ནས། ། ཡི་དམ་ཞི་ཁྲོའི་ལྷ་ཚོགས་བྱིན་ཕོབ་ཅིག །
གསེར་གླིང་ནོར་བུའི་བང་མཛོད་གནས་མཆོག་ནས། ། དམ་ཆོས་འཁོར་འདས་ཡོངས་གྲོལ་བྱིན་ཕོབ་ཅིག ། མཐུ་ལྡན་དགྲ་བགེགས་ཚར་གཅོད་གནས་མཆོག་ནས། ། བཀའ་སྲུང་གཏེར་བདག་རྣམས་ཀྱིས་བྱིན་ཕོབ་ཅིག ། ལས་བཞི་དམ་ཚིག་གཉན་པོའི་ཕོ་བྲང་ནས། ། ཡོངས་རྫོགས་འདུས་པའི་ལྷ་ཚོགས་བྱིན་ཕོབ་ཅིག ། ཆོས་སྐུའི་བྱིན་འབེབས་ཐུགས་རྗེ་ཤ་ར་ར། ། ལོངས་སྐུའི་བྱིན་འབེབས་བཀྲག་མདངས་ཏ་ལ་ལ། ། སྤྲུལ་སྐུའི་བྱིན་འབེབས་བག་དྲོ་མེ་རེ་རེ། ། རིག་འཛིན་བྱིན་འབེབས་ཐུགས་རྗེ་སྤུངས་སེ་སྤུང༌། །
དཀྱིལ་འཁོར་བྱིན་འབེབས་དཔལ་འབར་ལམས་སེ་ལམ། ། གནས་འདིར་བྱིན་ཆེན་ཕོབ་ལ་དབང་ཆེན་བསྐུར། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ས་མཱ་ཡ་ཕཻཾ་ཕཻཾ་ཛ་ཛ། ཨ་བེ་ཤ་ཡ་ཨ་ཨཱཿ དགུ་པ་བརྡ་སྒོ་དབྱེ་ཞིང་ཕྱག་འཚལ་བ་ནི། ཧཱུྃ༔ སྐུ་གསུམ་བྱིན་ཕོབ་དབང་བསྐུར་དངོས་གྲུབ་སྩོལ༔ ཡེ་ཤེས་སྒོ་ཕྱེས་འཁྲུལ་པའི་སྒོ་བཅད་ནས༔ དཀྱིལ་འཁོར་མཆོད་ཅིང་ཕྱག་འཚལ་མི་བཏང་བསྒྲུབ༔
སྣང་སྟོང་ལྷ་སྐུར་རྟོགས་ཀྱང་སྡིག་བཤགས་བགྱིད༔ ཨོྃ་བཛྲ་ཙིཏྟ་ཧཱུྃ་ས་ཏྭ་ཨཱཿ གཉིས་པ་དངོས་གཞི་ལའང་བཅུ་གཅིག་ལས། དང་པོ་ཏིང་འཛིན་རྣམ་གསུམ་ནི། ཧཱུྃ༔ ཀུན་བཟང་རྒྱལ་བ་ཡེ་སངས་རྒྱས༔ ཨཱཿ འགགས་མེད་ལོངས་སྐུ་རང་རྩལ་རྫོགས༔ ཨོྃ༔ སྒྱུ་མའི་ཟུང་འཇུག་གསལ་སྣང་དག༔
ཧྲཱིཿ གཉིས་བསྡུས་སྣང་སྲིད་ཀུན་ལ་ཁྱབ༔ ཨོྃ་མ་ཧཱ་ཤཱུ་ནྱ་ཏ་ཛྙཱ་ན་དྷརྨ་ཧཱུྃ༔ གཉིས་པ་རྟེན་དང་རྟེན་པའི་དཀྱིལ་འཁོར་བསྐྱེད་པ་ནི། ཧཱུྃ༔ ནམ་མཁའ་རླུང་མེ་ས་ཆུ་ལས༔ དབང་ཆེན་རི་རབ་རྡོ་རྗེའི་གཞི༔ མེ་རི་དུར་ཁྲོད་ཕྱི་ནང་རྫོགས༔ འཁོར་ལོ་པད་ཉི་ཟླ་གདན་དབུས༔ ཡེ་ཤེས་སྤྲུལ་པའི་གཞལ་ཡས་ཁང་༔
གྲུ་བཞི་སྒོ་བཞི་རྟ་བབས་དང་༔ ཆོས་འཁོར་འདོད་སྣམ་རྩིག་པ་དང་༔ ཕ་གུ་དྲྭ་ཕྱེད་རིན་ཆེན་བརྒྱན༔ མདའ་ཡབ་པུ་ཤུ་བང་རིམ་ལྡན༔ ཀ་གདུང་བླ་བྲེ་འཕན་གདུགས་ཚང་༔ དབུས་སུ་རིན་ཆེན་སྣ་ལྔའི་ཏོག༔ སྒོ་རྫོགས་མཚན་ཉིད་ཡོངས་རྫོགས་ཚང་༔ ཕྱི་དང་ནང་མེད་ཟང་ཐལ་ཀློང་༔ འཇའ་འོད་ཡེ་ཤེས་ལྔ་ལྡན་གཏིབས༔ དེ་ནང་རྨ་བྱ་སེང་གླང་རྟ༔
ཁྱུང་ཆེན་སྡེ་ལྔའི་ཁྲི་འཕང་དུ༔ ཟླ་བའི་ལྟེ་བར་ཡི་གེ་ཧཱུྃ༔ གནས་འགྱུར་རྡོ་རྗེ་པདྨར་གྱུར༔ དེ་ཉིད་སྐད་ཅིག་དྲན་རྫོགས་སུ༔ རང་ཉིད་ལོངས་སྐུ་རྡོ་རྗེ་སེམས༔ དཀར་གསལ་ཞི་འཛུམ་མདངས་ལྡན་འབར༔ དབུ་སྐྲ་སྨུག་འབོལ་སྤྱི་བོར་བརྒྱན༔ རིགས་ལྔའི་དབུ་རྒྱན་རིགས་བདག་མཐིང་༔ ཕྱག་གཉིས་སྣང་སྟོང་རྡོར་དྲིལ་བརྟེན༔ སྐུ་ལུས་འོད་སྟོང་སྤྱན་རས་གཟིགས༔
ཆེ་མཆོག་ཞི་ཁྲོ་རིགས་བརྒྱ་རྫོགས༔ ཡེ་ཤེས་ན་བཟའ་ཅོད་པན་འཕུར༔ ཕྱེད་སྐྱིལ་བདེ་སྟོང་ཏིང་འཛིན་ངང་༔ གནས་ལྔ་རིགས་ལྔའི་ལོངས་སྤྱོད་རྫོགས༔ རྩ་སྒོར་རྟ་མགྲིན་དབྱུག་ཐོ་དམར༔ གསང་བར་དབྱིངས་ཕྱུག་བདེ་བར་སྦྱོར༔ སྔོན་མོ་ལང་ཚོ་མཉེན་ལྕུག་ལྡེམ༔ ཟིལ་ཆགས་ཡབ་ལ་སྤྱན་གཟིགས་མཛེས༔ སྐྲ་གྲོལ་རཏྣའི་ཅོད་པན་འཕུར༔ ཕྱག་གཉིས་མགུལ་འཁྱུད་གྲི་ཐོད་འཛིན༔
སྤྱན་སྟོང་ཁེངས་པའི་འཇའ་གུར་དབུས༔ ཡུམ་ཆེན་བརྒྱ་རྩ་བྱེ་བ་སྟོང་༔ རྒྱན་དྲུག་ག་ཤལ་ཆས་རྫོགས་མཛེས༔ ཞབས་གཉིས་ཡབ་ཀྱི་སྐེད་ལ་འཁྲིལ༔ རྡོ་རྗེ་པདྨ་མཉམ་སྦྱོར་བས༔ བདེ་བ་བསྐུལ་ཞིང་མི་རྟོག་འཆར༔ ཟུང་འཇུག་གཟི་བརྗིད་ཆེར་རྒྱས་བསྒོམ༔ གནས་ལྔར་རིགས་ལྔའི་ལྷ་མོ་མཛེས༔ ཕྱོགས་བཞི་ཀེའུ་རི་ཡབ་ཡུམ་བརྒྱད༔ རང་རྟགས་ཕྱག་རྒྱས་བརྒྱན་ཞིང་འགྱིང་༔
མཚམས་བཞིར་སྐྱོང་མ་མཁའ་འགྲོ་བཞི༔ གྲི་ཐོད་རྒྱན་ལྡན་འགྱིང་སྟབས་བཞུགས༔ ཕྱི་རིམ་ཐུབ་པ་རིགས་དྲུག་ནི༔ འགྲོ་དྲུག་སྐྱབས་མཆིས་ཚུལ་དུ་གསལ༔ སྒོ་བཞིར་སྟག་སེང་ཁྱུང་འབྲུག་བཞི༔ རང་རྟགས་རྒྱན་ལྡན་རོལ་སྟབས་བསྒོམ༔ དེ་ལྟར་དཀྱིལ་འཁོར་གསང་བའི་ལྷ༔ དྲན་སྣང་ཆུ་ཟླའི་དཀྱིལ་འཁོར་ལྟར༔ འོད་ཟེར་དཔག་ཡས་སྤྲིན་འཚུབས་བཞིན༔ ཐུགས་ཀའི་འོད་ཟེར་འཕྲོ་འདུ་ལས༔
སྐད་ཅིག་གནས་ནས་སྤྱན་དྲངས་གྱུར༔ ཨོྃ་བཛྲ་ས་ཏྭ་བུདྡྷ་ཛྙཱ་ན་ས་མཱ་ཡ་ཛ་ཛཿ གསུམ་པ་དབང་བསྐུར་བ་ནི། དབང་ལྷ་རིགས་ལྔ་འོག་མིན་ཞིང་ནས་བྱོན༔ ཁྲུས་བསྩལ་སྒྲིབ་དག་དབུ་རྒྱན་ཅོད་པན་ཐོབ༔ བྱིན་རླབས་དབང་བསྐུར་དངོས་གྲུབ་མཆོག་ཐོབ་ནས༔ ཞི་ཁྲོའི་དཀྱིལ་འཁོར་ལྷ་རུ་བྱིན་གྱིས་རློབས༔ ཨོྃ་ཧཱུྃ་ཏྲཱྃ་ཧྲཱིཿཨཱཿ ཨོྃ་ཨཱཿཧཱུྃ༔ ཀཱ་ཡ་ཝཱཀྐ་ཙིཏྟ་སིདྡྷི་ཨ་བྷི་ཥིཉྩ་ཧཱུྃ༔
བཞི་པ་སྤྱན་འདྲེན་པ་ནི། ཧཱུྃ༔ རྣམ་དག་ཆོས་སྐུ་གཡོ་མེད་སྤྲོས་བྲལ་ལས༔ སྣ་ཚོགས་ལོངས་སྐུ་རྒྱལ་བ་ཞི་ཁྲོའི་ཚོགས༔ གཉིས་བསྡུས་སྤྲུལ་པ་འགྲོ་དོན་ཡིད་སྣང་ཕྱིར༔ ཀུན་རྫོབ་སྒྱུ་མ་ཙམ་དུ་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ལྔ་པ་བཞུགས་སུ་གསོལ་བ་ནི། ཧཱུྃ༔
རང་བཞིན་དབྱིངས་ལ་འགྱུར་བ་མི་མངའ་ཡང་༔ སྣ་ཚོགས་ཐབས་ཀྱིས་སེམས་ཅན་མུན་སེལ་བ༔ ཀུན་ཏུ་སྣང་བ་རྡོ་རྗེ་དཀྱིལ་འཁོར་ལྷ༔ དབྱེར་མེད་བརྟན་པར་བཞུགས་ཤིང་ཆོས་འཁོར་བསྐོར༔ བཛྲ་ས་མ་ཡ་ཏིཥྛ་ལྷན༔ དྲུག་པ་ཕྱག་འཚལ་བ་ནི། ཧཱུྃ༔ དྲུག་པ་ཁྱབ་བརྡལ་ཀུན་གཞི་བརྡ་ཡི་ཆོས༔ ཀུན་འདུས་ཡོངས་རྫོགས་དཀྱིལ་འཁོར་ལྷ་ཚོགས་ལ༔ བདག་འཛིན་འཁྲུལ་པའི་བག་ཆགས་འདག་བྱའི་ཕྱིར༔
ཡུལ་འཛིན་ངོ་བོ་དག་ལ་ཕྱག་འཚལ་ལོ༔ ཨ་ཏི་པུ་ཧོ༔ བདུན་པ་ཕྱི་མཆོད་འབུལ་བ་ནི། ཧཱུྃ༔ མཆོད་ཡོན་ཞབས་བསིལ་མེ་ཏོག་བདུག་སྤོས་མ༔ ཞལ་ཟས་སིལ་སྙན་གཟུགས་སྒྲ་དྲི་རོ་རེག༔ གླུ་མ་གར་མ་སྒེག་མོ་ཕྲེང་འཛིན་སོགས༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པྲ་ཏཱིཙྪ་ཨཱཿཧཱུྃ༔ བརྒྱད་པ་ཡིད་སྤྲུལ་གྱི་མཆོད་པ་ནི།
ཧཱུྃ༔ སྟོང་གསུམ་རབ་འབྱམས་རི་རབ་གླིང་ཁམས་ནས༔ རྒྱལ་སྲིད་རིན་ཆེན་བཀྲ་ཤིས་རྟགས་བརྒྱད་རྫས༔ ཕྱི་ནང་སྤྱན་གཟིགས་ཀུན་ཚང་མཆོད་པའི་སྤྲིན༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་བཛྲ་རཱ་ནི་ཏ་སཾ་པྲ་ར་ནི་ཏ་པཱུ་ཛ་ཨཱཿཧཱུྃ༔ དགུ་པ་ནང་གསང་གི་མཆོད་པ་ནི། ཧཱུྃ༔ རང་བྱུང་སྣོད་ཡངས་མཆོག་ཏུ་བསྐྱིལ་བ་ཡི༔ དཀར་དམར་བྱང་སེམས་པཉྩ་ཀུན་སྦྱར་ནས༔
སྨན་རཀ་གཏོར་ཚོགས་སྦྱོར་སྒྲོལ་མཆོད་པ་འདི༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་ཨཱཿཧཱུྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨཱཿཧཱུྃ༔ སྨན་མཆོད་འབུལ་བ་ནི། ཁྱབ་བདག་བླ་མ་ཀུན་ཏུ་བཟང་པོ་མཆོག ། རྡོ་རྗེ་སེམས་དཔའ་དགའ་རབ་རྡོ་རྗེ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། འཇམ་དཔལ་བཤེས་གཉེན་ཤྲཱི་སིངྷ་དང༌། ། པདྨ་ཐོད་ཕྲེང་མཁའ་འགྲོ་མཚོ་རྒྱལ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། །
རྗེ་འབངས་ཉེར་ལྔ་སངས་རྒྱས་ཡེ་ཤེས་ཞབས། ། རྩ་གསུམ་གླིང་པ་ཐུགས་མཆོག་རྡོ་རྗེ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། མི་འཇིགས་རྡོ་རྗེ་སྙན་གྲགས་རྒྱ་མཚོ་དང༌། ། གསང་སྔགས་བསྟན་རྒྱལ་ཚེ་དབང་འདུས་པ་རྩལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། བཀའ་བབ་ལུང་བསྟན་མཁྱེན་རབ་གྲགས་པའི་ཞབས། ། རྩ་བརྒྱུད་དཔལ་ལྡན་བླ་མ་ཐམས་ཅད་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། རིགས་བདག་རྡོར་སེམས་དམ་པ་རིགས་བརྒྱ་དང༌། །
ཡི་དམ་ལྷ་ཚོགས་དཔའ་བོ་མཁའ་འགྲོ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། ཆོས་སྐྱོང་སྲུང་མ་དམ་ཅན་རྒྱ་མཚོ་དང༌། ། ནོར་ལྷ་གཏེར་བདག་ཡུལ་གཞི་གནས་ཀྱི་བདག ། སྨན་མཆོད་འབུལ་ལོ་ཕྲིན་ལས་རྣམ་བཞི་སྩོལ། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧོཿ བདུད་རྩིའི་ཐིག་ལེ་གནས་གསུམ་དུ་བཀོད་ཅིང་ལྕེ་ཐོག་ཏུ་མྱོང་ལ། བཛྲ་ཨ་མྲྀ་ཏ་སིདྡྷི་མྨེཔྲ་ཡཙྪ། བཅུ་པ་བསྟོད་པ་ནི། ཧཱུྃ༔
རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ དུག་ལྔ་རྣམ་དག་རིགས་ལྔ་ལོངས་སྤྱོད་རྫོགས༔ འབྱུང་ལྔ་རྣམ་དག་ཡུམ་ལྔ་སོ་སོར་གསལ༔ ཡབ་ཡུམ་སྐུ་ལ་ཞི་ཁྲོའི་དཀྱིལ་འཁོར་རྫོགས༔ རྩ་ཁམས་འཁོར་ལོའི་ལྷ་ལ་ཕྱག་འཚལ་བསྟོད༔ ཧཱུྃ༔
ཀཽ་རཱི་ཙཽ་རི་ལ་སོགས་དབང་ཕྱུག་གིང་༔ སྒོ་བ་སྒོ་མ་སྤྲུལ་སྐུ་ཐུབ་པ་དྲུག༔ མཚམས་དང་ལངྐ་ལ་སོགས་འགྲོ་འདུལ་གྱི༔ ཀུན་བཟང་ཞི་ཁྲོའི་ལྷ་ལ་ཕྱག་འཚལ་བསྟོད༔ བཅུ་གཅིག་པ་བཟླས་པའི་རྣལ་འབྱོར་ལ་གཉིས། དམིགས་བསལ་སྒྲུབ་པའི་སྐབས་དང་བདག་འཇུག་གནས་འདྲེན་སོགས་སྐབས་ཁྱད་པར་ཅན་དང་འབྲེལ་ན་ཛཔ྄་ཁང་དབྱེ་བ་ནི། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ གིས་དབྱེ་བ་ལས་བསྙེན་རྐྱང་སྐབས་མི་དགོས། དང་པོ་བསྙེན་དམིགས་ནི། བདག་གི་སྙིང་གར་འོད་ལྔའི་ཀློང༌། །
ཟླ་སྟེང་རང་འདྲའི་ཡེ་ཤེས་པའི། ། ཐུགས་ཀར་རྡོ་རྗེའི་ལྟེ་བར་ཧཱུྃ། ། དཀར་གསལ་སྔགས་ཀྱི་ཕྲེང་བས་བསྐོར། ། འོད་འཕྲོས་འཕགས་མཆོད་བྱིན་རླབས་བསྡུས། ། སེམས་ཅན་སྒྲིབ་སྦྱངས་བདེ་ཆེན་བཀོད། ། ཚུར་འདུས་སྔགས་ཕྲེང་ཉིད་ལ་ཞུགས། བསྙེན་པ་ནི། ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཞེས་དང་ཡིག་བརྒྱ་ཅི་ནུས་བཟླས། རྒྱུན་གྱི་རྣལ་འབྱོར་གྱི་ཉམས་ལེན་དང་བསྙེན་རྐྱང་ཁོ་ནའི་སྐབས་འདིར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་དང་བཅས་རྗེས་ཀྱི་བྱ་བ་ནོངས་བཤགས་བསྡུ་རིམ་བསྔོ་སྨོན་བཀྲ་ཤིས་སོགས་ཀྱིས་མཐའ་དབྱུང་བར་མཛད་པ་ཡིན་ནོ།
གཉིས་པ་སྒྲུབ་པའི་སྐབས་བསྙེན་པའི་མགོར་ཛཔ྄་ཁང་དབྱེ་ལ་བསྙེན་པ་ཁྱུག་ཙམ་སོང་རྗེས་བདག་མདུན་དུས་གཅིག་ཏུ་གསལ་བཏབ་ལ། དམིགས་པ་ནི། བདག་ཉིད་རྩ་བའི་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་ཡབ་ཡུམ་དུ་གསལ་བའི་ཐུགས་ཀར་པད་ཟླའི་སྟེང་དུ་རྡོ་རྗེ་དཀར་པོ་རྩེ་ལྔ་པའི་ལྟེ་བར་ཧཱུྃ་ཡིག་ལ་སྔགས་ཀྱི་ཕྲེང་བས་བསྐོར་བ་ལས་འོད་ཟེར་འཕྲོས་པས་མདུན་བསྐྱེད་ཀྱི་རྡོར་སེམས་ཡབ་ཡུམ་ལྷ་ཚོགས་དང་བཅས་པའི་ཐུགས་བརྒྱུད་བསྐུལ་ཏེ་དེ་རྣམས་ཀྱི་མདུན་བསྐྱེད་དྭངས་མའི་ཐུགས་སྲོག་སྔགས་ཕྲེང་དང་བཅས་པ་ལས་འོད་ཟེར་ནམ་མཁའ་གང་བར་འཕྲོས་ཕྱོགས་བཅུ་དུས་བཞི་བདེ་གཤེགས་སྲས་དང་བཅས་པ་ཐམས་ཅད་ཀྱི་ཐུགས་དམ་གྱི་རྒྱུད་བསྐུལ་སྐུ་གསུང་ཐུགས་ཀྱི་བྱིན་རླབས་དང་དངོས་གྲུབ་ཐམས་ཅད་བསྡུས་ནས་བདག་མདུན་གྱི་ལྷ་རྣམས་ལ་ཐིམ་པས་གཟི་བྱིན་མཆོག་ཏུ་འབར་བའི་འོད་ཟེར་ཕྱོགས་བཅུར་འཕྲོས་པས་བླ་མ་ཡི་དམ་མཁའ་འགྲོ་མཆེད་ལྕམ་རྣམས་ཀྱི་ཐུགས་དམ་བསྐངས་ཤིང་ཉམས་ཆག་བཤགས། དམ་ཅན་ཆོས་སྐྱོང་དྲེགས་པ་ཅན་རྣམས་དབང་དུ་བསྡུས། ཕྲིན་ལས་རྣམ་བཞི་འབད་མེད་དུ་བསྒྲུབས། ཡང་འོད་ཟེར་རིགས་དྲུག་གི་སེམས་ཅན་ཐམས་ཅད་ལ་ཕོག་པས་སོ་སོའི་ལས་དང་རྒྱུ་མཐུན་གྱི་རྣམ་སྨིན་སྡུག་བསྔལ་སྡིག་ལྟུང་ཉམས་ཆག་ཐམས་ཅད་ལྷག་མེད་དུ་སྦྱངས་ནས་ཕྱི་ནང་སྣོད་བཅུད་ཐམས་ཅད་རྡོ་རྗེ་སེམས་དཔའི་ལྷ་སྔགས་ཡེ་ཤེས་ཀྱི་རོལ་པར་གྱུར་ པར་བསམས་ལ། ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ མཐར་ཡི་གེ་བརྒྱ་པ་ཅི་མང་བཟླའོ། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་རྣམས་དང་མཆོད་བསྟོད་བྱ། གསུམ་པ་ཆོ་གའི་ཡན་ལག་བཤད་པ་ལ་གསུམ།
རང་དོན་ཚོགས་བསགས་དང་བདག་འཇུག་གཞན་དོན་གནས་ལུང་ངོ༌། དང་པོ་ལ་གསུམ། ཕྱག་འཚལ་བཤགས་པ། བསྐང་བའོ། དང་པོ་ཚོགས་ཞིང་གསལ་གདབ་ཅིང་ཕྱག་འཚལ་བ་ནི། ཕྱོགས་བཅུ་དུས་བཞིའི་བླ་མ་རྒྱལ་བ་སྲས་དང་བཅས་པ་ཐམས་ཅད་རང་མདུན་ནམ་མཁར་བཛྲ་ས་མཱ་ཛཿ སྤྱན་དྲང་བ་ནི། ཨེ་མ་ཧོཿ ཕྱོགས་བཅུ་དུས་བཞི་ཀུན་གྱི་བདག་ཉིད་ཆེ༔ བླ་མ་རྡོར་སེམས་ཞི་ཁྲོ་ཡོངས་རྫོགས་དགོངས༔
འདིར་གཤེགས་ཉི་ཟླ་པདྨའི་གདན་ལ་བཞུགས༔ ཉམས་ཆག་ན་རག་སྦྱང་ཕྱིར་ཕྱག་མཆོད་བཞེས༔ ཧོཿ བདག་ལུས་ཕུང་པོ་བསྡུས་བྱ་སྒྱུ་མ་ཡི༔ ཤེས་སྒྲིབ་བག་ཆགས་མ་ལུས་སྦྱང་སླད་དུ༔ རྩ་ཁམས་ཞིང་ཁམས་ལྷ་རུ་མོས་བྱས་ནས༔ རྩེ་གཅིག་གདུང་བ་དྲག་པོས་ཕྱག་འཚལ་ལོ༔ བླ་མ་རིག་འཛིན་ཚོགས་ལ་ཕྱག་འཚལ་ལོ༔ སྐྱེ་མེད་ཆོས་ཀྱི་སྐུ་ལ་ཕྱག་འཚལ་ལོ༔ ལོངས་སྤྱོད་རྫོགས་པའི་སྐུ་ལ་ཕྱག་འཚལ་ལོ༔
ཅི་ཡང་སྤྲུལ་པའི་སྐུ་ལ་ཕྱག་འཚལ་ལོ༔ མི་འགྱུར་རྡོ་རྗེའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ ཀུན་བཟང་ཞི་བའི་ལྷ་ལ་ཕྱག་འཚལ་ལོ༔ ཆེ་མཆོག་ཁྲོ་བོའི་ལྷ་ལ་ཕྱག་འཚལ་ལོ༔ འཇམ་དཔལ་སྐུ་ཡི་ལྷ་ལ་ཕྱག་འཚལ་ལོ༔ པདྨ་གསུང་གི་ལྷ་ལ་ཕྱག་འཚལ་ལོ༔ ཡང་དག་ཐུགས་ཀྱི་ལྷ་ལ་ཕྱག་འཚལ་ལོ༔ ཕུར་པ་ཕྲིན་ལས་ལྷ་ལ་ཕྱག་འཚལ་ལོ༔ བླ་མ་རིག་འཛིན་ལྷ་ལ་ཕྱག་འཚལ་ལོ༔
མ་མོ་རྦོད་གཏོང་ལྷ་ལ་ཕྱག་འཚལ་ལོ༔ འཇིག་རྟེན་མཆོད་བསྟོད་ལྷ་ལ་ཕྱག་འཚལ་ལོ༔ དམོད་པ་དྲག་སྔགས་ལྷ་ལ་ཕྱག་འཚལ་ལོ༔ བཀའ་སྡོད་སྒོ་མའི་ལྷ་ལ་ཕྱག་འཚལ་ལོ༔ དམ་ཅན་རྒྱ་མཚོའི་ལྷ་ལ་ཕྱག་འཚལ་ལོ༔ ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་ཡབ་ཡུམ་སྐུ་ལ་ཕྱག་འཚལ་ལོ༔
ཧཱུྃ༔ ཀུན་བཟང་ཡབ་ཡུམ་ཐུགས་རྗེ་སྤྲུལ་པ་ནི༔ རྡོར་སེམས་སྤྱན་མ་ལ་སོགས་རིགས་ལྔ་དང་༔ སེམས་དཔའ་སེམས་མ་ཡབ་ཡུམ་བཅུ་དྲུག་བཅས༔ ཐུབ་དྲུག་སྒོ་བ་ཡབ་ཡུམ་བརྒྱད་ལ་སོགས༔ ཞི་བ་བཞི་བཅུ་གཉིས་ལ་ཕྱག་འཚལ་ལོ༔ ཧཱུྃ༔ ཆེ་མཆོག་ལ་སོགས་ཁྲག་འཐུང་ཡབ་ཡུམ་དང་༔ ཀཽ་རཱི་སིཾ་ཧ་ཕྲ་མེན་བརྒྱད་རྣམས་སོགས༔ སྒོ་བ་ཡབ་ཡུམ་དབང་ཕྱུག་ཉི་ཤུ་བརྒྱད༔
ཁྲག་འཐུང་ལྔ་བཅུ་བརྒྱད་ལ་ཕྱག་འཚལ་ལོ༔ ཧཱུྃ༔ ཀ་དག་དབྱིངས་རིག་སྐུ་ལ་ཕྱག་འཚལ་ལོ༔ ཟང་ཐལ་ཁྱབ་བདག་སྐུ་ལ་ཕྱག་འཚལ་ལོ༔ འོད་གསལ་བདེ་ཆེན་སྐུ་ལ་ཕྱག་འཚལ་ལོ༔ ཅི་ཡང་ས་ལེའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ རང་རིག་རྩ་བ་གསུམ་ལ་ཕྱག་འཚལ་ལོ༔ འཁོར་འདས་ཡེ་ཤེས་ཆེན་པོར་ཕྱག་འཚལ་ལོ༔ སྣང་སྲིད་སངས་རྒྱས་ཞིང་ལ་ཕྱག་འཚལ་ལོ༔
སྣོད་བཅུད་གདོད་མའི་ལྷ་ལ་ཕྱག་འཚལ་ལོ༔ སྒྲ་གྲགས་གསུང་དབྱངས་དྲུག་ཅུར་ཕྱག་འཚལ་ལོ༔ གང་ཤར་གནས་ལུགས་དེ་ལ་ཕྱག་འཚལ་ལོ༔ ཉག་གཅིག་ཐིག་ལེ་ཆེན་པོར་ཕྱག་འཚལ་ལོ༔ དེ་ལྟར་རབ་གུས་གདུང་བས་ཕྱག་བྱས་མཐུས༔ བསྐལ་པ་ཐོག་མ་མེད་ནས་ད་ལྟའི་བར༔ བདག་སོགས་ཉམས་ཆག་སྡིག་ལྟུང་ཅི་བསགས་པ༔ ལྷག་མེད་བྱང་ནས་རིག་འཛིན་རྣམ་བཞིའི་སར༔ མངོན་རྫོགས་བླ་མེད་བྱང་ཆུབ་ཐོབ་པར་ཤོག༔ གཉིས་པ་ལ།
བུམ་དབང༌། གསང་དབང༌། ཤེར་དབང༌། ཚིག་དབང་དང་སྦྲེལ་བའི་བཤགས་ཚན་བཞི་ལས། ཐོག་མར་བཤགས་ཡུལ་གསལ་གདབ་པ་ནི། ཧཱུྃ༔ བདག་ཉིད་སྒྱུ་ལུས་སྣང་སྟོང་སྤྱི་བོའི་སྟེང་༔ རིག་པ་སྐྱེ་མེད་དུང་མདོག་རྡོ་རྗེ་སེམས༔ ཐབས་ཤེས་ཕྱག་རྒྱ་བསྣོལ་ཞིང་སྙེམས་མ་འཁྱུད༔ སྐྱིལ་ཀྲུང་ཐུགས་ཀྱི་ཧཱུྃ་མཐར་ཡིག་བརྒྱས་བསྐོར༔
སྔགས་ཕྲེང་འཁོར་ཞིང་འོད་ཞུ་བདག་ལ་ཐིམ༔ བདུད་རྩིས་ལུས་ཁེངས་བག་ཆགས་གཡའ་བྲལ་བསྒོམ༔ ཨོྃ་བཛྲ་ས་ཏྭ་ས་མ་ཡ ་སོགས? མ་ཡེངས་བརྒྱ་རྩ་བརྒྱད་བཟླས་ན། མཚམས་མེད་ལྔ་ཡི་སྡིག་པ་འདག ། དང་པོ་བུམ་དབང་བསྐྱེད་རིམ་དང་འབྲེལ་བའི་དམ་ཚིག་ཉམས་ཆག་བཤགས་པ་ནི། ཨོྃ༔ ཀྲྀ་ཡ་རྒྱུད་སྡེ་རྒྱ་མཚོའི་སྒོར་ཞུགས་ནས༔ བདག་ལུས་གཞལ་ཡས་ཁང་དུ་གནས་པ་ཡིས༔ གནས་ལྔ་ཕུང་ལྔ་རིགས་ལྔ་ཡབ་ཡུམ་སྟེ༔ བསྐྱེད་པ་ལྷ་སྐུ་ཕྱག་རྒྱ་མ་གསལ་ཞིང་༔
གསལ་བརྟན་དག་གསུམ་ཚད་དུ་མ་རྫོགས་ནས༔ ཕུང་ཁམས་སྣོད་བཅུད་ལྷ་རུ་རྒྱས་མ་ཐེབས༔ རྫོགས་པ་ལུས་རྩ་སྤྲུལ་སྐུ་མ་རྟོགས་ནས༔ རྩ་ཁམས་དཔའ་བོ་མཁའ་འགྲོ་ཐ་མལ་འཛིན༔ རྡོ་རྗེ་ལུས་ཀྱི་ངོ་སྤྲོད་མ་རྟོགས་ནས༔ འདའ་ཀ་འོད་ཀྱི་གོང་བུ་གདེང་མ་ཐོབ༔ ཡོ་གའི་བསྒོམ་དོན་ཚུལ་བཞིན་མ་རྟོགས་ནས༔ བསྐྱེད་པའི་ཚེ་ན་ཞལ་ཕྱག་མ་གསལ་ཞིང་༔ རྫོགས་པའི་ཚེ་ན་ཏིང་འཛིན་ངོ་མ་སྤྲོད༔ ཕྱི་ནང་བསྐྱེད་རྫོགས་དོན་དང་མི་ལྡན་པས༔
བུམ་དབང་དམ་ཚིག་ཉམས་པ་མཐོལ་ལོ་བཤགས༔ ཚོགས་མཆོད་དུས་སུ་སེར་སྣའི་ཞེན་པས་བཅིངས༔ བསྐང་བཤགས་དུས་སུ་བཟླས་བརྗོད་གྲངས་ཉུང་སོགས༔ ཚོད་ཡོད་ཆོག་ཤེས་ལེ་ལོའི་དབང་གྱུར་པ༔ བླ་མེད་འོད་གསལ་དེ་བཞིན་ངང་གིས་བཤགས༔ དུག་ལྔ་ཡེ་གྲོལ་ཡེ་ཤེས་ལྔ་རུ་བཤགས༔ དུག་གསུམ་སྐུ་གསུམ་མཉམ་ཉིད་ངང་དུ་བཤགས༔ རྣམ་རྟོག་ཚོགས་དྲུག་མི་རྟོག་དབྱིངས་སུ་བཤགས༔ ཀུན་རྟོག་མ་རིག་ཀ་དག་ངང་དུ་བཤགས༔ ཕུང་ཁམས་རྣམ་དག་རིགས་ལྔ་རྒྱལ་བར་བཤགས༔
ཁམས་ལྔ་རྣམ་དག་ཡུམ་མཆོག་རིགས་ལྔར་བཤགས༔ འབྱུང་ལྔ་རྣམ་དག་ལྷ་མོ་ལྔ་རུ་བཤགས༔ སྒོ་དགུ་འཛིན་རྟོག་ཐེག་དགུའི་ངང་དུ་བཤགས༔ རྣམ་ཤེས་ཚོགས་བརྒྱད་སེམས་དཔའ་བརྒྱད་དུ་བཤགས༔ སྐྱེ་མཆེད་བཅུ་གཉིས་ལྷ་མོ་རྣམས་ལ་བཤགས༔ རིགས་དྲུག་འཁྲུལ་འཁོར་ཐུབ་པ་དྲུག་ལ་བཤགས༔ རྟག་ཆད་མུ་བཞི་སྒོ་མ་བཞི་རུ་བཤགས༔ འཁྲུལ་འཛིན་སྣ་ཚོགས་དཀྱིལ་འཁོར་ལྷ་རུ་བཤགས༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ གཉིས་པ་གསང་དབང་དང་འབྲེལ་བའི་བཤགས་པ་ནི།
ཧོཿ དགོངས་སུ་གསོལ་ལོ་བླ་མ་ཧེ་རུ་ཀཿ རྡོ་རྗེ་སེམས་དཔའ་ཉམས་ཆག་སྦྱོང་བའི་ལྷ༔ བླ་མ་ཡི་དམ་མཁའ་འགྲོ་བྱང་སེམས་ཚོགས༔ རིགས་ལྔ་ཞི་ཁྲོའི་ལྷ་ཚོགས་ཐམས་ཅད་དང་༔ སྲུང་མ་དམ་ཅན་ཚོགས་བཅས་དགོངས་སུ་གསོལ༔ བདག་ཅག་ཐོག་མེད་དུས་ནས་ད་ལྟའི་བར༔ མ་རིག་སྒྲིབ་པས་ཚོར་དང་མ་ཚོར་གྱིས༔ སྐུ་གསུང་ཐུགས་དང་རྩ་བ་ཡན་ལག་དང་༔ མི་དགེ་མཚམས་མེད་ཉོན་མོངས་བརྒྱད་ཁྲིའི་ནོངས༔
སྡིག་པ་མི་དགེ་བགྱིས་དང་བགྱིད་དུ་སྩལ༔ ཡི་རང་བྱས་ཤིང་རྐྱེན་གྱུར་ཐམས་ཅད་བཤགས༔ ཨུ་པའི་མན་ངག་གསང་བའི་སྒོར་ཞུགས་ནས༔ ལུས་གནད་ཚོགས་དྲུག་ལྷུག་བཞག་མི་ཤེས་ཤིང་༔ ཕུང་ཁམས་ལྷ་སྐུར་མ་རྟོགས་རྩ་ཁམས་སྒྲིབ༔ ངག་གནད་གཟུང་འཛིན་སྟོང་པའི་ཚིག་ལ་ཆགས༔ ངག་རླུང་སྔགས་སུ་མ་དག་སྲོག་རྩོལ་སྒྲིབ༔ ཡིད་རླུང་དྷཱུ་ཏིར་འཆིང་བའི་ཚད་མ་ཕེབས༔ གཏུམ་མོའི་བདེ་དྲོད་ལུས་ལ་མ་ཤར་བ༔ ཨ་ནུའི་མཐའ་བྲལ་གནས་ལུགས་དོན་མ་རྟོགས༔
གསང་དབང་དམ་ཚིག་ཕོག་པ་མཐོལ་ལོ་བཤགས༔ མདོར་ན་སོ་ཐར་བྱང་སེམས་གསང་སྔགས་ཀྱི༔ སྡོམ་པ་དམ་ཚིག་ཉམས་ཆག་ཅི་མཆིས་ཀུན༔ གནོང་འགྱོད་ནོངས་པས་མཐོལ་བཤགས་ཕྱིན་ཆད་སྡོམ༔ དག་ཚངས་སྐུ་གསུང་ཐུགས་ཀྱི་དངོས་གྲུབ་སྩོལ༔ གསུམ་པ་ནི་ཤེར་དབང་དང་འབྲེལ་བའི་བཤགས་པ་ནི། ཧཱུྃ༔ དཀྱིལ་འཁོར་གསང་བའི་རིག་མ་དགོངས་སུ་གསོལ༔ དགའ་བཞིའི་གནས་གཏེར་རྡོ་རྗེ་ཕོ་ཉ་མོ༔ ཐབས་ལྡན་ལས་ཀྱི་ཕྱག་རྒྱར་བྱིན་མ་བརླབས༔
སྣང་སྟོང་ཡབ་ཡུམ་ཟུང་འཇུག་མི་ཤེས་ཤིང་༔ དབྱིངས་རིག་ཡབ་ཡུམ་ཕྱི་ནང་རིས་སུ་ཕྱེས༔ གསལ་སྟོང་ཡབ་ཡུམ་ངང་རྒྱུན་མ་བསྲིངས་ནས༔ བདེ་སྟོང་རོ་ལ་ཆགས་པས་ཏིང་འཛིན་བསྒྲིབས༔ དགའ་བཞི་བཅུ་དྲུག་བདེ་སྟོང་ཉམས་མ་མྱོང་༔ དབབ་ལྡོག་འདྲེན་དཀྲམ་གནད་དུ་མ་ཁེལ་ཞིང་༔ ཟག་མེད་ལྷན་སྐྱེས་མ་མཐོང་བདུད་རྩི་ཉམས༔ སྦྱོར་བའི་ཚེ་ན་བདེ་སྟོང་དབྱེ་གསལ་དཀའ༔ སྒྲོལ་བའི་ཚེ་ན་སྙིང་རྗེའི་བག་ཆགས་ཞན༔ འཁྲུལ་གཟུགས་རྨོངས་པས་མུ་སྟེགས་སྤྱོད་པར་ཤོར༔
མ་ཧཱ་བདེ་བ་ཆེན་པོའི་དོན་མ་རྟོགས༔ ཤེར་དབང་དམ་ཚིག་ཉམས་པ་མཐོལ་ལོ་བཤགས༔ བཞི་པ་ཚིག་དབང་དང་འབྲེལ་བའི་དོན་བཤགས་ནི། ཧོཿ ཀ་དག་དང་པོའི་སངས་རྒྱས་དགོངས་སུ་གསོལ༔ ཨ་ཏི་ཡོ་གའི་མཐའ་བྲལ་དོན་བཟུང་ནས༔ ལྟ་བ་གཏད་མེད་རྒྱ་ཡན་མི་ཤེས་ཤིང་༔ བསྒོམ་པ་བརྡལ་ཁྱབ་འོད་གསལ་མ་རྟོགས་ནས༔ སྤྱོད་པ་མཚན་མའི་བག་ཆགས་སྣང་བ་བསྒྲུབས༔ འབྲས་བུ་གསུམ་གྱིས་སོ་སོར་རིས་སུ་ཕྱེས༔
དབྱིངས་རིག་དམ་ཚིག་ཉམས་པ་མཐོལ་ལོ་བཤགས༔ ཀ་དག་ཀློང་ལ་གཞལ་མེད་མ་རྟོགས་ཤིང་༔ ཟང་ཐལ་རིག་པའི་ཚོགས་དྲུག་འགྱུ་བ་བགག༔ སེམས་ཀྱི་རང་བཞིན་སྟོང་ཉིད་མ་རྟོགས་ནས༔ རྣམ་ཤེས་རླུང་ལ་མཚན་མའི་ལྟ་བ་འཛིན༔ ཁྲེགས་ཆོད་དམ་ཚིག་ཉམས་པ་མཐོལ་ལོ་བཤགས༔ གཞི་ནི་འོད་གསལ་རང་ངོ་མ་མཐོང་ཞིང་༔ སེམས་ཉིད་ཆོས་སྐུར་མ་རྟོགས་ཐིག་ལེ་ཉམས༔ ལམ་ནི་སྣང་བཞི་ཟད་སར་མ་ཕྱིན་ཞིང་༔ ཁྲེགས་ཆོད་ཐོད་རྒལ་ཉམས་སྣང་ཚད་མ་ཕེབས༔
འབྲས་བུ་ཡང་དག་མངོན་བྱང་མ་ཆུབ་ཅིང་༔ ཨ་ཏིའི་ལྟ་བ་ཀློང་དུ་མ་གྱུར་པ༔ ཚིག་དབང་དམ་ཚིག་ཉམས་པ་མཐོལ་ལོ་བཤགས༔ ལྟ་བ་ཡེ་སངས་རྒྱས་པའི་ཀློང་དུ་བཤགས༔ སྒོམ་པ་མི་དམིགས་རྒྱ་ཡན་ཀློང་དུ་བཤགས༔ སྤྱོད་པ་གང་ཤར་རོ་སྙོམ་ཀློང་དུ་བཤགས༔ གཞི་ནི་འོད་གསལ་མ་བཅོས་ཀློང་དུ་བཤགས༔ ལམ་ནི་ཟང་ཐལ་འགགས་མེད་ཀློང་དུ་བཤགས༔ འབྲས་བུ་འཁོར་གསུམ་ཡོངས་དག་དེ་བཞིན་བཤགས༔ བཤགས་དང་བཤགས་བྱ་སྟོང་ཉིད་ཀློང་དུ་བཤགས༔
ཨ་ཏི་ཀློང་ཆེན་ལྟ་བའི་བཤགས་པ་ཡིས༔ ཡེ་གྲོལ་གདོད་མའི་དགོངས་པ་ལ་གནས་ཤོག༔ ཅེས་མི་དམིགས་ལྟ་བའི་ངང་ནས་བཤགས༔ སྤྲོ་ན་བདེ་གཤེགས་སྤྱི་བཤགས་བྱ་བ་ནི། ཨོྃ༔ དུས་གསུམ་བདེ་གཤེགས་རྒྱལ་བ་འཁོར་དང་བཅས༔ རྡོ་རྗེ་དམ་ཅན་མ་ལུས་དགོངས་སུ་གསོལ༔ དང་པོར་བྱང་ཆུབ་མཆོག་ཏུ་སེམས་བསྐྱེད་དེ༔ སྒྲུབ་པའི་རིག་འཛིན་བྱང་ཆུབ་གོ་འཕང་དུ༔ སྐུ་གསུང་ཐུགས་ཀྱི་རྡོ་རྗེ་བསྒྲུབ་པའི་ཕྱིར༔
ཡི་དམ་ལྷ་དང་རྡོ་རྗེ་སློབ་དཔོན་དང་༔ གསང་བའི་དམ་ཚིག་གྲངས་སུ་མནོས་པ་ལ༔ དམ་བཅས་བཀའ་ལས་འདའ་བར་མི་བགྱི་སྟེ༔ ལས་དང་སྐལ་བས་དམྱལ་བར་སྐྱེ་བར་འགྱུར༔ འདོད་ཆགས་ཞེ་སྡང་གཏི་མུག་ང་རྒྱལ་དང་༔ ཕྲག་དོག་ལ་སོགས་ཤོར་ནས་ནོངས་བགྱིས་པ༔ རྡོ་རྗེ་སློབ་དཔོན་བསྟན་པའི་སྒྲོན་མེ་ལ༔ སྙིང་ནས་སྨད་ཅིང་དམ་ཚིག་ཉམས་པ་དང་༔ དམ་ཚིག་གཅིག་པའི་རྡོ་རྗེ་སྤུན་རྣམས་ལ༔ ངན་སེམས་ལོག་པར་ལྟ་བ་ལ་སོགས་པའི༔
སྐུ་ཡི་དམ་ཚིག་ཉམས་པ་མཐོལ་ལོ་བཤགས༔ ཡི་དམ་ལྷ་ཡི་ཕྱག་རྒྱ་མ་གསལ་ཞིང་༔ སྔགས་ཀྱི་བསྙེན་པ་གྲངས་ལས་ཆད་པ་དང་༔ དུས་དྲུག་ལས་ཀྱི་མཆོད་པ་ཁྱད་པར་དུ༔ བསྙེན་སྒྲུབ་བསྐང་བའི་ཆོ་ག་མ་བགྱིས་ཏེ༔ བཀའ་ལྟར་མ་ལྕོགས་གཞུང་བཞིན་རྔོ་མ་ཐོགས༔ གསུང་གི་དམ་ཚིག་ཉམས་པ་མཐོལ་ལོ་བཤགས༔ རྡོ་རྗེ་སློབ་དཔོན་བྱམས་པའི་སྐུ་དྲིན་གྱིས༔ སྙན་ཁུང་བརྒྱུད་ནས་སེམས་ཀྱི་དཀྱིལ་དུ་བཞག༔ ཐུགས་ཀྱི་མན་ངག་བྱིན་པས་དམ་ཚིག་འདྲེས༔
གསང་མཚམས་འདས་ནས་འཆོལ་བར་སྨྲས་ལ་སོགས༔ ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས༔ ཆོས་རྣམས་མཉམ་པ་ཉིད་དུ་མ་རྟོགས་ཏེ༔ ཡན་ལག་དམ་ཚིག་ཉམས་པ་མཐོལ་ལོ་བཤགས༔ ལེ་ལོ་སྙོམས་ལས་གཉིད་ཀྱི་དབང་གྱུར་ཏེ༔ བསྙེན་སྒྲུབ་དམ་ཚིག་ཉམས་པ་མཐོལ་ལོ་བཤགས༔ ལུས་ངག་ཡིད་ཀྱི་བསྲུང་བྱ་འདས་པ་ཡིས༔ སྐུ་གསུང་ཐུགས་ཀྱི་དམ་ཚིག་ཉམས་པ་བཤགས༔ རྗེ་བཙུན་བླ་མ་རྣམས་ཀྱི་སྤྱན་ལམ་དུ༔ ཡོ་བྱད་འབྱོར་ཚོགས་ཆུང་བ་མཐོལ་ལོ་བཤགས༔
ཡི་དམ་ལྷ་ཚོགས་རྣམས་ཀྱི་སྤྱན་ལམ་དུ༔ མངོན་རྟོགས་སྤོང་ལེན་བགྱིས་པ་མཐོལ་ལོ་བཤགས༔ མཁའ་འགྲོ་སྡེ་བཞི་རྣམས་ཀྱི་སྤྱན་ལམ་དུ༔ ཁས་བླངས་དམ་བཅས་ཉམས་པ་མཐོལ་ལོ་བཤགས༔ ཆོས་སྐྱོང་སྲུང་མ་རྣམས་ཀྱི་སྤྱན་ལམ་དུ༔ གཏོར་མ་ལོ་ཟླར་འགྱངས་པ་མཐོལ་ལོ་བཤགས༔ དུས་གསུམ་ཕ་མ་རྣམས་ཀྱི་སྤྱན་ལམ་དུ༔ དྲིན་ལན་ལན་གྱིས་མ་ལོན་མཐོལ་ལོ་བཤགས༔ མཆེད་དང་ལྕམ་དྲལ་རྣམས་ཀྱི་སྤྱན་ལམ་དུ༔ དམ་ཚིག་བརྩེ་གདུང་ཆུང་བ་མཐོལ་ལོ་བཤགས༔
འགྲོ་དྲུག་སེམས་ཅན་རྣམས་ཀྱི་སྤྱན་ལམ་དུ༔ སྙིང་རྗེ་ཕན་སེམས་ཆུང་བ་མཐོལ་ལོ་བཤགས༔ སོ་སོར་ཐར་པ་རྣམས་ཀྱི་སྡོམ་པ་དང་༔ བྱང་ཆུབ་སེམས་དཔའ་རྣམས་ཀྱི་བསླབ་པ་དང་༔ རིག་འཛིན་སྔགས་ཀྱི་དམ་ཚིག་ལ་སོགས་པ༔ འགལ་ཞིང་ཉམས་པ་ཐམས་ཅད་མཐོལ་ལོ་བཤགས༔ མི་འཆབ་མི་སྦེད་སླན་ཆད་སྡོམ་པར་བགྱི༔ དུས་གསུམ་བྱས་པའི་སྡིག་སྒྲིབ་མཐོལ་བཤགས་ན༔ ཚངས་པར་མཛད་ནས་སྐུ་གསུང་ཐུགས་ལ་སོགས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔
ཞེས་སོགས་ཡི་གེ་བརྒྱ་པ་བཟླ་ཞིང་བཤགས་པ་བྱའོ། གསུམ་པ་སྐོང་བ་ལ་བདུན། དང་པོ་ཐུན་མོང་ཕྱི་ཡི་ཉེར་སྤྱོད་དང་འདོད་ཡོན་ལྔ་ཡི་བསྐང་བ་ནི། སྐོང་རྫས་རྣམས། རྃ་ཡྃ་ཁྃ༔ ཨོྃ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ? བྱིན་གྱིས་བརླབས་ཤིང་མཁའ་ཁྱབ་ཏུ་སྤེལ། ཧཱུྃ༔ སྟོང་གསུམ་འདིའམ་གཞན་དག་ན༔ ཡན་ལག་བརྒྱད་ལྡན་གཙང་མའི་ཆབ༔
གཙང་མར་སྤོས་ལྡན་ཞབས་བསིལ་མཚོ༔ དཀར་དམར་མེ་ཏོག་མདངས་བཅུད་ལྡན༔ སྤོས་མཆོག་ངད་ལྡན་བདུག་པའི་སྤྲིན༔ ཉི་ཟླ་མར་མེ་འོད་ལྔ་འཚེར༔ གསེར་མདོག་འདག་ཆལ་དྲི་ཡི་ཆབ༔ འབྲུ་སྨན་སྦྱར་བའི་ཞལ་ཟས་བརྗིད༔ རྔ་དུང་སིལ་སྙན་རོལ་མོ་ལྡིར༔ དཀར་མཛེས་མེ་ལོང་པདྨ་འཛིན༔ སེར་མཛེས་ཏིང་ཏིང་པི་ཝཾ་རྡུང་༔ མཐིང་མཛེས་དུང་ཆོས་རྔ་ཡབ་འཛིན༔
དམར་མཛེས་དྲི་མཆོག་ཞལ་ཟས་སྟོབ༔ ལྗང་མཛེས་པཉྩ་ལི་ཀ་ཐོགས༔ མཐིང་མཛེས་ཆོས་འབྱུང་སྤྱན་མཛེས་བསྣམས༔ ཐམས་ཅད་གར་གྱི་སྟངས་སྟབས་བསྒྱུར༔ དངོས་འབྱོར་མཆོད་སྤྲིན་བརྒྱ་རྩ་བརྒྱད༔ ཡིད་སྤྲུལ་འཁོར་འདས་ཀུན་འགེངས་འདིས༔ རྡོ་རྗེ་སེམས་དཔའི་ཐུགས་དམ་བསྐང་༔ བསྐངས་ནས་མཆོག་ཐུན་དངོས་གྲུབ་སྩོལ༔ ངན་སོང་སྡིག་ལྟུང་ལྷག་མེད་སྦྱངས༔ འཁོར་བ་དོང་ནས་སྤྲུགས་པ་ཡིས༔
འབྲས་བུ་སྐུ་གསུམ་ལྷུན་གྲུབ་ཤོག༔ ཨོྃ་བཛྲ་ས་ཏྭ་སརྦ་པཉྩ་ཀུ་ལ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་དྷཱ་ཏུ་པཱུ་ཛ་ས་མ་ཡ་ཧཱུྃ༔ གཉིས་པ་བདུད་རྩི་སྨན་གྱི་སྐོང་བ་ནི། ཧཱུྃ༔ ཕུང་པོ་ལྔ་ཡི་བྷནྡྷ་རུ༔ རྩ་རླུང་ཐིག་ལེའི་བདུད་རྩིས་གཏམས༔ ཆོས་ཉིད་དོན་གྱི་ཡེ་ཤེས་རྒྱུན༔ མཚོན་བྱེད་རྟགས་ཀྱི་ཨ་མྲྀ་ཏས༔ བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔
ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་པཉྩ་ཨ་མྲྀ་ཏ་ཁཱ་ཧི༔ གསུམ་པ་ཆགས་བྲལ་རཀྟའི་སྐོང་བ་ནི། ཧཱུྃ༔ འཁོར་ལོ་ལྔ་ཡི་བྷནྡྷ་རུ༔ ཉོན་མོངས་རྟོག་ཚོགས་བསྒྲལ་བའི་ཁྲག༔ རང་གྲོལ་གཤིས་ཀྱི་དམར་ཆེན་པོ༔ སྣང་བ་བརྡ་ཡི་རཀྟ་འདིས༔ བླ་མ་ཡི་དམ་ཞི་ཁྲོ་དང་༔
མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་རཀྟ་ཁཱ་ཧི༔ བཞི་པ་རྨད་བྱུང་གཏོར་མའི་སྐོང་བ་ནི། ཨཱཿ འབྱུང་འདུས་ལས་ཀྱི་གཏོར་གཞོང་དུ༔ ཤ་ཁྲག་དྲོད་དབུགས་གཏོར་མ་བཤམས༔ དྭངས་མ་ལྔ་ལྡན་ལོངས་སྤྱོད་ཆེ༔ འདོད་ཡོན་རྒྱ་མཚོའི་བྷ་ལིངྟས༔
བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་བྷ་ལིངྟ་ཁཱ་ཧི༔ ལྔ་པ་སྣང་གསལ་མར་མེའི་སྐོང་བ་ནི། ཧོཿ སྒྲོན་མེ་དྲུག་གི་ཀོང་བུ་རུ༔ ཕུང་ལྔ་རྣམ་དག་སྡོང་བུ་བཙུགས༔ རང་བྱུང་ཡེ་ཤེས་མར་མེ་སྦར༔
འོད་གསལ་སྣང་བཞིའི་མཆོད་སྤྲིན་འདིས༔ བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་ཛྙཱ་ན་དཱི་པཾ་པྲ་ཏཱིཙྪ་སྭཱ་ཧཱ༔
མར་མེའི་སྨོན་ལམ་ནི༔ ཧཱུྃ༔ བླ་མེད་གསང་བ་མཆོག་གི་དཀྱིལ་འཁོར་དུ༔ སྙིང་པོ་བྱང་ཆུབ་ལམ་ལ་ཞུགས་པ་ཡིས༔
འཁོར་བའི་གཡང་ས་ཆེན་པོར་མི་ལྟུང་ཞིང་༔ ཆགས་སྡང་གཅོང་རོང་གནས་སུ་མི་སྐྱེ་དང་༔ ལོག་ལྟ་དམྱལ་བའི་ཟངས་ཁར་རྦབ་མི་འགྲིལ༔ འཁོན་འཛིན་གཅན་གཟན་གདུག་པའི་སྐད་མི་ཐོས༔ ཉོན་མོངས་མཚོན་རྩེ་གདུག་པའི་ཟེར་མི་ཕོག༔ དགེ་བའི་བཤེས་གཉེན་བཀའ་དྲིན་ཆེ་བ་དང་༔ སྲོག་གིས་སྦྲེལ་བའི་མཆེད་དང་ལྕམ་དྲལ་དང་༔ གསུམ་པའི་དབང་གིས་སྦྲེལ་བའི་རིག་མ་གསུམ༔ སྐྱེ་བ་འདི་དང་ཚེ་རབས་ཐམས་ཅད་དུ༔ མི་འབྲལ་རྩེ་གཅིག་འགྲོགས་པའི་ཏིང་འཛིན་གྱིས༔
ས་བཅུ་ཁྱད་པར་རིམ་གྱིས་བགྲོད་པར་ཤོག༔ ནམ་ཞིག་ཚེ་འཕོས་ལུས་བརྗེས་དུས་བྱུང་ནས༔ འཁོར་བའི་གཡང་སར་ལན་གཅིག་ལྟུང་སྲིད་ཀྱང་༔ སྣང་བའི་སྒོ་འབྱེད་ཞུན་མར་མདངས་གསལ་འདིས༔ རིག་འཛིན་སྒྲུབ་པ་པོ་ཡི་ཤུལ་མཚོན་ཅིང་༔ ཀུན་ཏུ་འོད་ཀྱི་ས་ལ་རྒྱུད་སྦྱངས་ནས༔ པདྨ་ཆེན་པོའི་ས་ལ་ལྷུན་གྱིས་གྲུབ༔ རྡོ་རྗེ་འཛིན་དང་བདེ་བ་ཆེན་པོའི་ས༔ འཁོར་ལོ་ཚོགས་ཆེན་ས་ལ་གཤེགས་པའི་ཚེ༔ སྔོན་གྱི་རྒྱལ་བ་རྣམས་ཀྱིས་མདུན་བསུས་ཤིག༔
ཡི་དམ་ལྷ་ཡིས་རྒྱབ་ནས་སྲོག་རྟེན་ཅིག༔ བྱང་ཆུབ་སེམས་དཔའ་རྣམས་ཀྱིས་མཐའ་སྐྱོར་ཅིག༔ མཆོད་པའི་ལྷ་མོ་རྣམས་ཀྱིས་སྣ་དྲོངས་ཤིག༔ མ་ཚོགས་དབང་མོ་རྣམས་ཀྱིས་རྗེས་སྐྱོངས་ཤིག༔ ཡེ་ཤེས་བླ་མའི་ས་ལ་རྒྱུད་སྦྱངས་ནས༔ ལྕང་ལོ་ཅན་གྱི་ས་ལ་ཕྱིན་པའི་ཚེ༔ ཕྱིར་མི་ལྡོག་པའི་ས་ལ་གནས་ནས་ཀྱང་༔ རྡོ་རྗེ་ཁྲོ་རྒྱལ་ཁྱོད་ཀྱི་ཞལ་མཐོང་ནས༔ རིག་འཛིན་རྣམས་དང་དབྱེར་མེད་གྱུར་ནས་ཀྱང་༔ བླ་མེད་སྐུ་གསུང་ཐུགས་སུ་འགྲུབ་པར་ཤོག༔
དྲུག་པ་དག་འགྱུར་ལྷའི་སྐོང་བ་ནི། ཧཱུྃ༔ དཀྱིལ་འཁོར་ཡོངས་ཀྱི་གཙོ་བོ་ཀུན་ཏུ་བཟང་༔ སངས་རྒྱས་ཀུན་གྱི་སྤྱི་མེས་ཐུགས་དམ་བསྐང་༔ མ་དག་ཕུང་པོ་ལྔ་དང་འབྱུང་བ་ལྔ༔ ཡེ་ནས་རིགས་ལྔ་ཡབ་ཡུམ་ཐུགས་དམ་བསྐང་༔ ཁམས་དང་སྐྱེ་མཆེད་རང་བཞིན་གནས་དག་པའི༔ སེམས་དཔའ་སེམས་མ་བཅུ་དྲུག་ཐུགས་དམ་བསྐང་༔ རྣམ་ཤེས་ཚོགས་བརྒྱད་རང་བཞིན་གནས་དག་པའི༔ སྒོ་བ་ཡབ་ཡུམ་བརྒྱད་ཀྱི་ཐུགས་དམ་བསྐང་༔
ཉོན་མོངས་རིགས་དྲུག་རང་བཞིན་གནས་དག་པའི༔ བཅོམ་ལྡན་ཐུབ་པ་དྲུག་གི་ཐུགས་དམ་བསྐང་༔ བདེ་གཤེགས་ཞི་བའི་ལྷ་ཚོགས་རང་རྩལ་ནི༔ ཁམས་དྲུག་ཡབ་ཡུམ་བཅུ་གཉིས་ཐུགས་དམ་བསྐང་༔ དབང་པོ་རྣམ་ཤེས་ཚོགས་བརྒྱད་གནས་གྱུར་པའི༔ གནས་ཀྱི་ཀཽ་རཱི་མ་བརྒྱད་ཐུགས་དམ་བསྐང་༔ འདོད་ཡོན་བརྒྱད་ཀྱི་རང་བཞིན་གནས་གྱུར་པའི༔ ཡུལ་གྱི་ཕྲ་མེན་བརྒྱད་ཀྱི་ཐུགས་དམ་བསྐང་༔ རྟག་ཆད་མུ་བཞི་རང་བཞིན་གནས་གྱུར་པའི༔ ཡེ་ཤེས་སྒོ་མ་བཞི་ཡི་ཐུགས་དམ་བསྐང་༔
བག་ཆགས་དབང་གིས་ལས་ལུས་འཁོར་བ་ལས༔ སྤོར་བྱེད་ཆེན་མོ་བརྒྱད་ཀྱི་ཐུགས་དམ་བསྐང་༔ ཞི་རྒྱས་དབང་དྲག་ཕྲིན་ལས་ཐོགས་མེད་སྒྲུབ༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ ཧཱུྃ༔ ཐུགས་དམ་སྐོང་བའི་དམ་རྫས་ནི༔ བདུད་རྩི་སྨན་གྱི་མཆོད་པ་དང་༔ རཀྟ་དམར་གྱི་ཨརྒྷཾ་དང་༔ རྨད་དུ་བྱུང་བའི་གཏོར་མ་དང་༔ རྣལ་འབྱོར་ཚོགས་ཀྱི་ལོངས་སྤྱོད་དང་༔
སྣང་གསལ་ཞུན་ཆེན་མར་མེ་དང་༔ ཤ་ཆེན་གསུར་གྱི་དུད་པ་དང་༔ ཐོད་པ་ལྟག་སྤྲོད་རྔ་སྒྲ་དང་༔ རྐང་ཆེན་དུང་གི་གླིང་བུ་དང་༔ ཐུན་མོང་མཆོད་པ་སྣ་ཚོགས་ཀྱིས༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བདུན་པ་ཏིང་འཛིན་རྟོགས་པའི་སྐོང་བ་ནི། ཧཱུྃ༔ དངོས་པོ་ཆོས་ཉིད་ཡངས་པའི་ཀློང་དུ་བསྐང་༔ སྣང་བ་ཡེ་ཤེས་ཆེན་པོའི་ཀློང་དུ་བསྐང་༔
གསལ་བ་ཤེས་རབ་འབར་བའི་ཀློང་དུ་བསྐང་༔ སྡུག་བསྔལ་ཀ་དག་ཆོས་ཉིད་ཀློང་དུ་བསྐང་༔ ཀུན་རྫོབ་དོན་དམ་སྐྱེ་མེད་ཀློང་དུ་བསྐང་༔ ཧཱུྃ༔ བསྐང་དུ་མེད་དེ་སྐྱེ་མེད་ཀློང་དུ་བསྐང་༔ མཆོད་དུ་མེད་དེ་གཉིས་མེད་རོལ་པས་མཆོད༔ སྦྱོར་དུ་མེད་དེ་ཟུང་འཇུག་ཆེན་པོར་སྦྱོར༔ བསྒྲལ་དུ་མེད་དེ་མཉམ་ཉིད་དབྱིངས་སུ་བསྒྲལ༔ ཡེ་སྦྱོར་ཡེ་སྒྲོལ་ཆེན་པོའི་ཐུགས་དམ་བསྐང་༔ ཉམས་ཆག་ཐམས་ཅད་བསྐང་གྱུར་ཅིག༔
རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ དེ་ལྟར་སྐོང་བཤགས་ཟབ་མོ་འདི་ཡང་འབད་ན་མཚམས་མེད་ལྔ་ཡི་སྡིག་ཀྱང་ངེས་པར་བྱང་ནས་མཆོག་ཐུན་མོང་དངོས་གྲུབ་ཚེགས་མེད་པར་མྱུར་དུ་ཐོབ་པའོ། རང་དོན་དུ་བདག་འཇུག་བྱ་བ་ལ། དཀྱིལ་འཁོར་དབང་རྫས་མཆོད་རྫས་སོགས་མ་ཚང་བ་མེད་པ་གཞུང་བཞིན་འདུ་བྱ་ལ། གཞུང་གི་གསོལ་འདེབས་སྐྱབས་སེམས་ནས་བཟུང་བདག་བསྐྱེད་མཆོད་བསྟོད་བར་སོང་ནས་ཛཔ྄་ཁང་དབྱེ་ཞིང༌། བདག་མདུན་དབྱེར་མེད་ཀྱི་བསྐྱེད་བཟླས་བྱ།
དེ་ནས་རྣམ་བུམ་དང་ལས་བུམ་བསྒྲུབས་ནས་མཆོད་བསྟོད་འོད་ཞུ་བཅས་ཀྱི་མཐར་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། དེ་ནས་དངོས་གཞི་ནི། ཇི་ལྟར་དམ་པ་ སོགས? ལས་བུམ་ཆུས་ཁྲུས་བྱས་ལ། སྤྲོ་ན་བགེགས་གཏོར་སྤྱི་ལྟར་དང་བསྡུ་ན་ཧཱུྃ་བཞིའི་སྔགས་ཀྱིས་བསྐྲད། གུ་གུལ་བདུག བཛྲ་རཀྵ་རཀྵ ས་སྲུང་བའི་འཁོར་ལོ་བསྒོམས། ས་གཞི་སྤོས་ཆུ?མཎྜལ་ཕུལ། བླ་མ་སངས་རྒྱས་འཁོར་དང་བཅས༔ ཀུན་ནས་བདག་ལ་དགོངས་སུ་གསོལ༔ བླ་མ་དཀོན་མཆོག་གསུམ་པོ་ལཿ
བྱང་ཆུབ་མ་ཐོབ་བར་དུ་ནི༔ སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔ སྨོན་འཇུག་བྱང་ཆུབ་སེམས་བསྐྱེད་དོ༔ སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔ རང་བྱུང་མཐའ་བྲལ་གསལ་སྟོང་བསྒོམ༔ ཞེས་ལན་གསུམ་སྐྱབས་སེམས་ཚོགས་བསགས་དཀྱུས་གཅིག་ཏུ་གྲུབ་པར་བྱས་ཏེ།
ཀྱཻཿ བླ་མ་རྡོ་རྗེ་སེམས་དཔའ་ཡི༔ དཀྱིལ་འཁོར་སྨིན་པའི་དབང་མཆོག་དག༔ སྐལ་ལྡན་བུ་ལ་གནང་བར་སྩོལ༔ ཕྱིན་ཆད་བསྐྱེད་རྫོགས་རྒྱུད་ལ་གནས༔ ཞེས་གསོལ་བ་བཏབ་ཅིང་དམ་བཅའ། དེ་ནས་ཡེ་ཤེས་པ་དབབ་པ་ནི། ཨོཾ་བཛྲ་ཨ་མྲྀ་ཏ? སྭ་བྷཱ་ཝ? རང་ཉིད་དཔལ་རྡོ་རྗེ་སེམས་དཔའ་ཡབ་ཡུམ་དུ་གསལ་བའི་སྙིང་གར་ཡེ་ཤེས་སེམས་དཔའ་རྡོར་སེམས་ཡབ་ཡུམ་རྗེས་སུ་ཆགས་པའི་སྦྱོར་བས་སྙོམས་པར་ཞུགས་པའི་བདེ་བའི་སྒྲ་དང་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་དཔའ་བོ་རྣལ་འབྱོར་མའི་ཚོགས་ཐམས་ཅད་དཔལ་རྡོ་རྗེ་སེམས་དཔའ་ཡབ་ཡུམ་གྱི་སྐུ་ཕྱག་རྒྱ། གསུང་ཡིག་འབྲུ། ཐུགས་ཕྱག་མཚན་གྱི་རྣམ་པར་ཁ་ཆར་བུ་ཡུག་འཚུབས་པ་བཞིན་དུ་སྤྱན་དྲངས་ཏེ་སྙིང་ག་ནས་སིབ་སིབ་ཐིམ་པར་ མོས་ལ་འབེབས་རྫས་དང་རོལ་མོའི་སྒྲ་སྦྱར་ཞིང༌།
ཨོཾ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཛྙཱ་ན་ཨ་བེ་ཤ་ཡ་ཨ་ཨཿ ར་ར་ར་ར་ཙཱ་ལ་ཡ་ཙཱ་ལ་ཡ་ཧཱུྃ་ཨཱཿཧཿཛྷཻཾ། ཨོཾ་ཏིཥྛ་བཛྲ་ ཞེས་བརྟན་པར་བྱའོ། སློབ་དཔོན་གྱི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་འཕྲོས་པས་གདན་གསུམ་ཚང་བའི་དབང་གི་ལྷ་ཚོགས་ནམ་མཁའ་གང་བར་བཛྲ་ས་མཱ་ཡ་ཛཿ ས་སྤྱན་དྲངས། ཨརྒྷཾ་ སོགས་ཀྱིས་མཆོད། ནམ་མཁའ་གང་བའི་དབང་གི་ལྷ་ཚོགས་རྣམས་ཀྱིས་བཀྲ་ཤིས་པའི་རྣམ་པ་དུ་མ་དང་ལྡན་པས་རིན་པོ་ཆེའི་བུམ་པ་བདུད་རྩིའི་ཆུ་རྒྱུན་གྱིས་དབང་བསྐུར་བར ་མོས་ལ། ཧཱུྃ༔ ཆོས་སྐུ་བུམ་པའི་ལྟོ་བ་རུ༔ རྡོར་སེམས་ཞི་ཁྲོའི་དཀྱིལ་འཁོར་རྫོགས༔
སྐལ་ལྡན་བུ་ཡི་སྤྱི་བོར་བསྐུར༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཀཱ་ཡ་ཨ་བྷི་ཥིཉྩ་ཧཱུྃ། དེ་ལྟར་བུམ་པའི་དབང་བསྐུར་བས། ལུས་ཀྱི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་ལུས་ལྷར་བསྒོམ་པ་ལ་དབང༌། མཐར་ཐུག་སྣོད་བཅུད་ཀྱསི་བསྡུས་པའི་ཆོས་ཐམས་ཅད་སྣང་སྟོང་སྒྱུ་འཕྲུལ་དྲྭ་བའི་བདག་ཉིད་བཅོམ་ལྡན་དཔལ་རྡོ་རྗེ་སེམས་པའི་སྐུ་མི་ཟད་པ་རྒྱན་གྱི་འཁོར་ལོར་བྱིན་གྱིས་བརླབས་པར་ཡིན་ནོ། བྷནྡྷ་བདེ་བ་ཆེན་པོའི་ཕོ་བྲང་དུ་བླ་མ་ཡབ་ཡུམ་སྦྱོར་བའི་དཀར་དམར་བྱང་སེམས་བྷནྡྷར་འཁྱིལ་བའི་བདུད་རྩི་ལྕེ་ཐོག་ཏུ་བཞག་ལ། ཧཱུྃ༔
ཐབས་ཤེས་བྷནྡྷ་མཚན་ལྡན་འདི༔ བདུད་རྩི་སྔགས་ཕྲེང་གསུང་དབྱངས་རྫོགས༔ སྐལ་ལྡན་བུ་ཡི་མགྲིན་པར་བསྐུར༔ བཟླས་བརྗོད་སྔགས་ཀྱི་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཝཱཀྐ་ཨ་བྷི་ཥིཉྩ་ཨཱཿ ཞེས་བདུད་རྩི་མྱངས་པས་རྩ་ཐམས་ཅད་བདུད་རྩིས་གང༌། དུག་གསུམ་གྱི་རྣམ་རྟོག་འགགས། བདེ་བའི་ཡེ་ཤེས་སྐྱེས་པར་བསམ། དེས་གསུང་གི་དབང་ཐོབ་ངག་གི་སྒོ་ནས་བསགས་པའི་སྡིག་སྒྲིབ་སྦྱངས།
གནས་སྐབས་ངག་སྔགས་ཀྱི་འཁོར་ལོ་བསྒོམ་པ་ལ་དབང༌། མཐར་ཐུག་སྒྲ་སྐད་ཐམས་ཅད་གྲགས་སྟོང་འགག་མེད་བཅོམ་ལྡན་འདས་དཔལ་རྡོ་རྗེ་སེམས་པའི་གསུང་མི་ཟད་རྒྱན་གྱི་འཁོར་ལོར་བྱིན་གྱིས་བརླབས་པ་ཡིན་ནོ། ཤེས་རབ་ཡེ་ཤེས་ནི། བདེ་སྟོང་དབྱེར་མེད་མཚོན་བྱེད་མེ་ལོང་སིནྡྷཱུ་རའི་ཐིག་ལེ་སྙིང་གར་བྱུགས་པས་ གཟུགས་དང་ལང་ཚོ་རྫོགས་པའི་ཤེས་རབ་མ་སྙེམས་མའི་ངོ་བོ་པང་དུ་འཁོད་པར ་བསམས་ལ། ཧཱུྃ། འདི་བསྟེན་སངས་རྒྱས་ཐམས་ཅད་ཀྱི། ། བླ་མེད་བྱང་ཆུབ་མཆོག་གི་ལམ། ། སྐལ་ལྡན་བུ་ལ་དབང་བསྐུར་བས། ། དགའ་བཞི་ཡེ་ཤེས་རྒྱས་པར་ཤོག ། ཀརྨ་མུ་དྲ་ཛྙཱ་ན་སིདྡྷི་ཧཱུྃ།
ཞེས་འདུ་ཤེས་སུམ་ལྡན་གྱིས་རིག་མ་དང་མཉམ་པར་སྦྱར་བས་དགའ་བ་བཞིའི་རིམ་པས་ལྷན་སྐྱེས་ཀྱི་བདེ་བ་བརྟན་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨཱ་ཀཽ྅་ཧཾ། ཞེས་བརྗོད་ཅིང་འཁྱུད་རྒྱ་བྱ། དེ་ལྟར་ཤེས་རབ་ཡེ་ཤེས་ཀྱི་དབང་བསྐུར་བས། ཐུགས་ཀྱི་དབང་ཐོབ། ཡིད་ཀྱི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་སུ་ལམ་ཕོ་ཉ་བསྒོམ་པ་ལ་དབང༌། མཐར་ཐུག་འཁོར་འདས་ཀྱི་རྟོག་ཚོགས་ཐམས་ཅད་བདེ་བ་ཆེན་པོ་རྡོ་རྗེ་སེམས་དཔའི་ཐུགས་མི་ཟད་རྒྱན་གྱི་འཁོར་ལོར་བྱིན་གྱིས་བརླབས་པ་ཡིན་ནོ། དེ་ནས་ཚིག་གི་དབང་ནི། རང་བྱུང་ཡེ་ཤེས་གསལ་ལ་མི་རྟོག་པའི་མཚོན་བྱེད་ཤེལ་རྡོ་བསྟན་ལ།
ཧཱུྃ༔ ཤེལ་རྡོ་ཆོས་དབྱིངས་དཀྱིལ་འཁོར་ཏེ༔ བདེ་སྟོང་ཡན་ལག་ངོ་སྤྲོད་རྫོགས༔ སྐལ་ལྡན་བུ་ཡི་སྙིང་གར་བསྐུར༔ ཡོངས་རྫོགས་ཀ་དག་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཙིཏྟ་ཨ་བྷི་ཥིཉྩ་ཧཱུྃ། ཅུང་ཟད་མཉམ་པར་བཞག དེ་ལྟར་དབང་བཞི་པ་བསྐུར་བས་སྒོ་གསུམ་ཆ་མཉམ་གྱིས་བསགས་པའི་བག་ཆགས་དྲི་མ་དག ལམ་ཁྲེགས་ཆོད་ཐོད་རྒལ་བསྒོམ་པ་ལ་དབང༌།
འབྲས་བུ་ངོ་བོ་ཉིད་སྐུ་དཔལ་རྡོ་རྗེ་སེམས་དཔའི་སྐུ་ཐོབ་པའི་སྐལ་བ་ཅན་དུ་བྱས་སོ། མཎྜལ་ཕུལ། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ཁྱེད་ལ་བདག་ནི་འབུལ་ལགས་ན༔ སློབ་མར་བཟུང་ནས་སྤྱད་དུ་གསོལ༔ བསོད་ནམས? བདག་འཇུག་རྒྱས་པར་མི་སྤྲོ་ན། དབང་བསྐུར་གནས་འདྲེན་རབ་གནས་སོགས་ལ་འབྲེལ་བའི་ཚེ་རིག་མེ་དོར་བ་ཙམ་གྱིས་ཆོག་པར་གསུངས་པ་ལྟར་ན། ཨོྃ་བཛྲ་ས་མ་ཡ་ཨོྃ། ཨཱཿབཛྲ་ས་མ་ཡ་ཨཱཿ
ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་མེ་ཏོག་ཕུལ་བས། བདག་དང་དཀྱིལ་འཁོར་བའི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར ་བསམ་ཞིང༌། ཨོྃ། ཡེ་ཤེས་རྒྱལ་པོ་སྐུ་གསུང་ཐུགས། ། ཡོན་ཏན་ཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བས། ། ཕྱག་རྒྱ་ཆེན་པོར་བདག་གྱུར་ཅིག །
ཨོྃ་བཛྲ་ས་མ་ཡ་ཧཱུྃ། ཨོྃ་བཛྲ་ས་མ་ཡ་སཏྭཾ། ཨོྃ་བཛྲ་ས་མ་ཡ་ཧོ། ཞེས་དངོས་གྲུབ་བསྐུལ་ཞིང་བསྟིམ་མོ། གནང་བ་ཞུ་བ་ནི། ཐལ་མོ་སྦྱར་བས་བཏུད་དེ། ཨོྃ། རྡོ་རྗེ་ཡེ་ཤེས་ཐོབ་བྱེད་པའི། ། དེ་བཞིན་གཤེགས་པ་ཐམས་ཅད་ཀྱི། ། སྙིང་པོའི་དཀྱིལ་འཁོར་ཆེན་པོ་འདིར། །
བདག་གི་སློབ་མར་འཇུག་པར་འཚལ། ཞེས་གསོལ་བས་གནང་བ་བྱིན་པར་བསམ་མོ། དབང་བསྐུར་གྱི་ཚེ་བདག་འཇུག་རྒྱས་པར་བླངས་ཀྱང་གནང་བ་ཞུ་བ་འདི་ནི་ངེས་པར་བྱ་དགོས་སོ། གསུམ་པ་གཞན་དོན་གནས་ལུང་གི་ཆོ་ག་འོག་ཏུ་ཤེས་པར་བྱའོ། ༈ རྩ་བའི་གསུམ་པ་རྗེས་ཀྱི་བྱ་བ་ལ། ཐོག་མར་ཚོགས་བྱ་བ་ནི། ཆུ་གཙང་གིས་བྲན་ལ། ཨོྃ་ཨཱཿཧཱུྃ༔ གིས་བྱིན་གྱིས་བརླབས༔ ཧཱུྃ༔
བདག་ཉིད་རྡོར་སེམས་ཐུགས་ཀ་ནས༔ ཚོགས་འཁོར་སྦྱང་ཕྱིར་ཡི་གེ་འཕྲོས༔ རྃ་ཡྃ་ཁྃ་ལས་མེ་རླུང་ཆུས༔ དངོས་འཛིན་བསྲེགས་གཏོར་བདུད་རྩིར་བསྒྱུར༔ ཧཱུྃ༔ ཕྱི་སྣོད་འཇིག་རྟེན་ཚོགས་གཞོང་དུ༔ ནང་བཅུད་སེམས་ཅན་ཚོགས་སུ་བསྒྱུར༔ འཁོར་འདས་གཉིས་མེད་མཆོད་པའི་རྫས༔ ཨོྃ་ཨཱཿཧཱུྃ་གིས་བདུད་རྩིར་བསྒྱུར༔ ཨོྃ་ག་ཎ་ཙཀྲ་པཱུ་ཛ་ཨཱཿཧཱུྃ༔
ཚོགས་ལ་སྤྱན་འདྲེན་པ་ནི༔ ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ རིགས་བརྒྱའི་ཁྱབ་བདག་རྡོར་སེམས་ཡབ་ཡུམ་ལ༔ ཞི་བ་སངས་རྒྱས་བྱང་སེམས་འཁོར་གྱིས་བསྐོར༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ དར་དཔྱངས་ཅོད་པན་སྣ་ཚོགས་པུ་རུ་རུ༔ རིན་ཆེན་སྙན་ཆ་རྒྱན་གདུབ་ཁྲོ་ལོ་ལོ༔ ཞི་འཛུམ་མདངས་ལྡན་དགའ་བྲོ་ཡ་ལ་ལ༔
གླུ་ལེན་གར་བྱེད་བྲོ་རྡུང་ཁྲིགས་སེ་ཁྲིག༔ བརྡ་འགྲོས་མཉེན་ལྕུག་འཁྲིལ་ལྡེམ་ཁྱུགས་སེ་ཁྱུག༔ བདེ་སྟོང་ཉམས་དབྱངས་སྣ་ཚོགས་ལྷངས་སེ་ལྷང་༔ བཀྲག་མདངས་གཟི་བརྗིད་འོད་ཕུང་ཀྱི་ལི་ལི༔ བྱིན་རླབས་ཐུགས་རྗེའི་ནུས་རྩལ་ཤ་ར་ར༔ གནས་འདིར་སྤྱན་འདྲེན་བྱིན་ཆེན་མྱུར་དུ་ཕོབ༔ ཚོགས་མཆོད་རྫས་ལ་བཅུད་ཆེན་སྣ་ཚོགས་ཕོབ༔ དཀྱིལ་འཁོར་རྫས་ལ་གཟི་བརྗིད་བཀྲག་མདངས་སྐྱེད༔ གནས་ཁང་འདི་ལ་འོད་ཕུང་འཇའ་གུར་འཁྱིལ༔ འདིར་ཚོགས་སྐལ་ལྡན་ཕོ་མོར་ཉམས་རྟོགས་སྤེལ༔
རྟེན་འབྲེལ་ཕུན་ཚོགས་དགའ་སྟོན་བསྐྱེད་དུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ དེ་ནས་ཚོགས་མཆོད་ནི༔ ཧཱུྃ༔ བླ་མ་རྡོར་སེམས་ཞི་ཁྲོའི་ལྷ་ཚོགས་ལ༔ དུག་ལྔ་རྣམ་དག་ཡེ་ཤེས་ཚོགས་ཀྱིས་མཆོད༔ སྐུ་ལྔ་ལྷུན་གྲུབ་བདེ་ཆེན་ངང་དུ་བཞེས༔ གཉིས་མེད་བདེ་སྟོང་མཆོད་པས་དགྱེས་གྱུར་ཅིག༔ ཨོྃ་ཨཱཿཧཱུྃ༔
གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ དེ་ནས་ཚོགས་ཀྱི་སྐོང་བ་ནི༔ ཧཱུྃ༔ མཆོད་སྤྲིན་ལྷ་མོ་ནམ་མཁའི་གར་བསྒྱུར་མ༔ སྣ་ཚོགས་དབང་པོ་ཚིམ་བྱེད་མཆོད་འཛིན་ཚོགས༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྤྱི་བོ་བདེ་ཆེན་འཁོར་ལོའི་བྷནྡྷ་རུ༔ བྱང་སེམས་བདེ་བ་ཆེན་པོའི་བདུད་རྩིས་བཀང་༔
བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ མགྲིན་པ་ལོངས་སྤྱོད་འཁོར་ལོའི་བྷནྡྷ་རུ༔ ཤེས་རབ་སྐྱེ་མེད་གསང་བའི་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྙིང་ཁ་ཆོས་ཀྱི་འཁོར་ལོའི་བྷནྡྷ་རུ༔ གསལ་སྟོང་གཉིས་མེད་སྦྱོར་བའི་མཆོད་པས་བཀང་༔
བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ལྟེ་བ་སྤྲུལ་པའི་འཁོར་ལོའི་བྷནྡྷ་རུ༔ དུག་ལྔ་བསྒྲལ་བའི་ཤ་ཁྲག་གཏོར་མས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ གསང་གནས་བདེ་སྐྱོང་འཁོར་ལོའི་བྷནྡྷ་རུ༔ ཉོན་མོངས་རྩ་མདུད་གྲོལ་བའི་རཀྟས་བཀང་༔
བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཕུང་པོ་འབྱུང་ལྔ་དག་པའི་བྷནྡྷ་རུ༔ དབང་པོ་རྣམ་ལྔ་མཆོད་རྫས་བཅུད་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ རྣམ་ཤེས་ཚོགས་བརྒྱད་དག་པའི་བྷནྡྷ་རུ༔ མ་འགགས་ལྷུན་གྲུབ་རང་བྱུང་རྫས་ཀྱིས་བཀང་༔
བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཡེ་ཤེས་ལྔ་ལྡན་ལྷུན་གྲུབ་བྷནྡྷ་རུ༔ དུག་ལྔ་རྣམ་དག་སྐུ་ལྔ་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ དམ་ཚིག་སོར་ཆུད་ཉམས་ཆག་བསྐང་གྱུར་ཅིག༔ རྟོག་སྒྲིབ་བག་ཆགས་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་མ་ལུས་བྲལ་གྱུར་ཅིག༔
ཁམས་གསུམ་འཁོར་བ་སྟོངས་པའི་ཕྲིན་ལས་མཛོད༔
དེ་ནས་བཤགས་པ་བྱ་བ་ནི༔ ཧཱུྃ༔ བླ་མ་རྡོར་སེམས་ཞི་བ་དབྱིངས་ཀྱི་ལྷ༔ ཐུགས་རྗེ་ལྕགས་ཀྱུས་བརྩེ་བས་དགོངས་སུ་གསོལ༔ བདག་ཅག་མ་རིག་བག་མེད་དབང་གྱུར་པས༔ ཕྱི་ནང་འཁྲུལ་པའི་བློ་རྟོག་ཅི་མཆིས་པ༔ དཀྱིལ་འཁོར་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཨོྃ་བུདྡྷ་ས་ཏྭ་ཧཱུྃ༔
ཨོྃ་བཛྲ་ས་ཏྭ་ཧཱུྃ༔ ཨོྃ་རཏྣ་ས་ཏྭ་ཧཱུྃ༔ ཨོྃ་པདྨ་ས་ཏྭ་ཧཱུྃ༔ ཨོྃ་ཀརྨ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ སོགས་ཡི་གེ་བརྒྱ་པ་བཟླས་ལྷག་ཆད་བཀང་༔ དེ་ནས་ཐ་མ་བསྒྲལ་བ་ནི༔ ན་མོ༔ མཆོག་གསུམ་རྩ་བ་ཕྱག་རྒྱ་སྔགས་དང་ཏིང་ངེ་འཛིན་རྣམས་ཀྱི་བདེན་པས་གནོད་བྱེད་དགྲ་བགེགས་འབྱུང་པོ་ཐམས་ཅད་ཚོགས་ཐ་མ་འདི་དང་གཉིས་སུ་མེད་པར་ཁུག་ཅིག༔
ཨོྃ་བཛྲ་ཨངྐུ་ཤ་ཛ་དགྲ་བོ་ནྲྀ་ཏྲི་མཱ་ར་ཡ་ཛ་ཛཿ ལན་གསུམ་གྱིས་འགུགས་གཞུག་བྱས་ལ༔ ཧཱུྃ༔ ང་ནི་རིག་པ་ཧེ་རུ་ཀཿ རོ་གཅིག་ལྟ་བ་ཁྲོས་པའི་སྐུ༔ ཕྱག་གཡས་ཐབས་ཀྱི་རྡོ་རྗེ་གསོར༔ གཡོན་པས་ཤེས་རབ་ཕུར་བུ་བསྒྲིལ༔ མ་རིག་གཉིས་འཛིན་དགྲ་བོ་རྣམས༔ སྙིང་རྗེའི་ཕུར་བུ་འདེབས་ཤིང་བསྒྲལ༔ ཀ་དག་མངོན་རྫོགས་སངས་རྒྱས་ཤོག༔
ཨོྃ་བཛྲ་དྷརྨ་ཀཱི་ལ་ཡ་ཧཱུྃ་ཕཊ྄ཿ ཅེས་བསྒྲལ་ལོ༔ དེ་ནས་གཏུབ་ཅིང་འབུལ་བ་ནི༔ ཧཱུྃ༔ བླ་མ་རྡོར་སེམས་ཞི་ཁྲོའི་ལྷ་ཚོགས་རྣམས༔ ཆོས་ཉིད་ཀློང་ཡངས་དགྱེས་པའི་ཞལ་ཕྱེས་ཤིག༔ དུག་ལྔ་མ་རིག་བསྒྲལ་བའི་ཤ་ཁྲག་འབུལ༔ རང་གྲོལ་བདེ་བ་ཆེན་པོར་དགྱེས་གྱུར་ཅིག༔ ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁཱ་ཧི༔ ཚོགས་འབུམ་གསོག་ཐབས་ནི།
ཨོྃ་ཨཱཿཧཱུྃ༔ རིག་འཛིན་རྡོ་རྗེ་འཁྲུལ་མེད་ཐུགས་ཀ་ནས༔ འོད་འཕྲོས་སྦྱངས་ནས་ཚོགས་རྫས་བདུད་རྩིར་གྱུར༔ རྒྱལ་བའི་དཀྱིལ་འཁོར་ཞིང་ཁམས་རབ་འབྱམས་ལྷ༔ བྱིན་གྱིས་བརླབ་ཕྱིར་ཚོགས་ལ་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཧཱུྃ༔ དཀྱིལ་འཁོར་ལྷ་ལ་ཞལ་ཟས་ཚོགས་མཆོད་འབུལ༔ ཕྱི་ནང་སྤྱན་གཟིགས་མཆོད་པས་ཐུགས་དམ་བསྐང་༔ རུ་ཏྲ་བསྒྲལ་བ་བཞེས་སོ་ཉེས་སྐྱོན་བཤགས༔
གཟིགས་མཛེས་རོལ་ཅིག་དངོས་གྲུབ་ཨ་ལ་ལ༔ ཨོྃ་ཨཱཿཧཱུྃ༔ ག་ཎ་ཙཀྲ་ཁཱ་ཧི༔ ག་ཎ་ཤུདྡྷེ་ཧོཿ སིདྡྷི་ཨ་ལ་ལ་ཧོཿ བསྡུ་ན། ཨོཾ་བཛྲ་ས་ཏྭ་ཨཱཿས་པ་རི་ཝཱ་ར་བྷྱ་ག་ཎ་ཙཀྲ་པཱུ་ཛ་ཧོཿ ཨུཙྪིཥྚ་བྷ་ལིངྟ་ཁཱ་ཧི། ཡང་བསགས་ཆོག ། དེ་ནས་ཚོགས་ལ་རོལ།
ལྷག་མ་ནི། ཧཱུྃ༔ དཔལ་གྱི་དམ་བཞག་ལྷག་སྡུད་མ༔ བྷནྡྷའི་སྐྱོགས་ཐོགས་དུར་ཁྲོད་ཉུལ༔ མི་སྡུག་གཟུགས་འཆང་རྔམ་པའི་ཚོགས༔ ལྷག་མ་བཞེས་ལ་བསྟན་པ་སྲུངས༔ ཨོྃ་ཨུཙྪིཥྚ་ཁཱ་ཧི༔ ཐུགས་དམ་བསྐུལ་བ་ནི། ཧཱུྃ༔ བཞེངས་ཤིག་རྒྱལ་བ་ཞི་ཁྲོའི་ཚོགས༔
ཐུགས་རྗེས་སེམས་ཅན་འདུལ་སླད་དུ༔ ཡེ་ཤེས་རོལ་པའི་རྫུ་འཕྲུལ་འགྱེད༔ དེང་སང་ཐུགས་དམ་ཐ་ཚིག་བསྐུལ༔ ཨོྃ་མ་ཧཱ་གུ་རུ་ཛྙཱ་ན་ཧོཿ ཆད་མདོ་ནི། ཧཱུྃ༔ སྔོན་ཚེ་བར་བསྐལ་ཐ་མ་དུས་གསུམ་ལ༔ ཀུན་བཟང་རྡོར་སེམས་པདྨ་ཡབ་ཡུམ་གྱིས༔ དཀྱིལ་འཁོར་ཞལ་ཕྱེས་དྲེགས་པས་ཁས་བླངས་བཞིན༔ གཏོར་མ་བཞེས་ལ་ཐ་ཚིག་ཕྲིན་ལས་མཛོད༔
ཨོྃ་ཨཱཿཧཱུྃ་བྷ་ལིངྟ་ཁཱ་ཧི༔ བརྟན་མ་སྐྱོང་བ་ནི། ཧཱུྃ་བྷྱོཿ བོད་ཁམས་སྐྱོང་བའི་མ་སྲིང་བདུད་སྨན་ཚོགས༔ གཟུགས་མཛེས་གར་སྒྱུར་གླུ་ལེན་དྲོད་ཉུལ་མ༔ སྟག་ཚང་མཆིམས་ཕུར་དབང་རྟགས་ཁས་བླངས་བཞིན༔ གཏོར་མ་བཞེས་ལ་གསང་སྔགས་མེལ་ཚེ་མཛོད༔ མ་མ་ཧྲིང་ཧྲིང་ཕཻཾ་ཕཻཾ་ཛ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ རྟ་བྲོ་ནི། ཧཱུྃ༔
གཏོར་གཞོང་འོག་ཏུ་གནོད་བྱེད་དམ་སྲི་ཁུག༔ ཞི་ཁྲོའི་བྲོ་བརྡུངས་དམ་སྲི་ཐལ་བར་བརླག༔ ནམ་ཡང་མི་ལྡང་རྡོ་རྗེས་རྒྱས་གདབ་བོ༔ རྣམ་རྟོག་མཚན་མའི་རུ་ཏྲ་ཚར་ཆོད་ཅིག༔ ཨོྃ་ཨཱཿནན་ཧཱུྃ་ནན་སཏྭཾ་བྷ་ཡ་ནན་ཛྙཱ་ན་ཧོཿ དེ་ནས་དངོས་གྲུབ་བླང་བ་ནི། ཧཱུྃ༔ མ་བཅོས་ལྷུན་གྲུབ་གནས་ལུགས་ལྟ་བའི་ངང་༔ ཀ་དག་དབྱིངས་རིག་འོད་གསལ་སྙིང་པོ་ཅན༔ ནམ་ཡང་བསྟན་པའི་རྒྱལ་ས་ཟིན་པ་ཡི༔
འདོད་རྒུའི་ཡེ་ཤེས་དངོས་གྲུབ་དེང་འདིར་སྩོལ༔ ཨོྃ་སརྦ་སིདྡྷི་ཕ་ལ་ཧཱུྃ༔ རྗེས་ཆོག་ལ་དྲུག ། དང་པོ་གཏང་རག་མཆོད་བསྟོད་ནི། ཨོྃ་བཛྲ་ས་ཏྭ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ?ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་ཡབ་ཡུམ་སྐུ་ལ་ཕྱག་འཚལ་བསྟོད༔
བསྟོད་པར་འོས་པ? སོགས་ཀྱིས་བསྟོད། གཉིས་པ་བཤགས་པ་ནི། ཧཱུྃ༔ རྩ་བ་སྐུ་གསུང་ཐུགས་ཀྱི་དམ་ཚིག་ལ༔ འགལ་ཞིང་ཆོ་ག་ལྷག་ཆད་ཕུད་ཉམས་སོགས༔ ལས་ངན་བག་ཆགས་སྐྱོན་ཅན་མ་དག་སོགས༔ རིག་པ་རྡོར་སེམས་དཀྱིལ་འཁོར་ལྷ་ལ་བཤགས༔ ཨོྃ་བཛྲ་ས་ཏྭ ?ཡིག་བརྒྱ་བརྗོད་ལ་བརྟན་བཞུགས་བྱ། གསུམ་པ་བསྡུ་རིམ་ནི། ཧཱུྃ༔
གཟུགས་རྣམས་སྣང་སྟོང་སྒྲ་རྣམས་གྲགས་སྟོང་ངང་༔ ཡིད་རྣམས་དྲན་སྟོང་བསྐྱེད་རྫོགས་སྒྱུ་མའི་ཀློང་༔ དཀྱིལ་འཁོར་མི་དམིགས་ཧཱུྃ་དང་ན་དཱ་ཡལ༔ མ་བཅོས་ལྷུན་གྲུབ་ཆོས་དབྱིངས་ངང་ལ་གནས༔ ཨ་ཨ་ཨཱཿ ས་གསལ་སྣང་མི་དམིགས་པའི་ངང་དུ་བསྡུས་ལ། ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ གིས་སླར་ལྡང༌། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། བཞི་པ་བསྔོ་བ་ནི།
ཧོཿ མ་རིག་འཁྲུལ་འཁོར་རིགས་དྲུག་སེམས་ཅན་རྣམས༔ ཕན་བདེའི་བྱང་ཆུབ་ལམ་མཆོག་བགྲོད་པའི་ཕྱིར༔ དཀྱིལ་འཁོར་རྒྱ་མཚོའི་དགེ་བ་བསོད་ནམས་ཚོགས༔ ས་བཅུ་བྱང་ཆུབ་གོ་འཕང་འཐོབ་ཕྱིར་བསྔོ༔ ལྔ་པ་སྨོན་ལམ་ནི། ན་མོ༔ འཁོར་གསུམ་ཡོངས་དག་རྡོར་སེམས་ཞི་ཁྲོ་ཡི༔ དཀྱིལ་འཁོར་བྱང་ཆུབ་དམ་པ་འདི་བསྒྲུབས་པས༔ མཐའ་ཡས་མ་གྱུར་འགྲོ་ཀུན་སྡུག་བསྔལ་གྱི༔
རྒྱ་མཚོར་བསྒྲལ་ནས་སངས་རྒྱས་ཐོབ་པར་ཤོག༔ དྲུག་པ་བཀྲ་ཤིས་ནི། ཧཱུྃ༔ སྐྱབས་གསུམ་ངོ་བོ་དཀྱིལ་འཁོར་གསང་བའི་ལྷ༔ ཞི་ཁྲོ་རིགས་བརྒྱའི་བཀའ་སྲུང་གཏེར་བདག་གིས༔ བར་ཆད་སེལ་ཞིང་ཆོས་བདག་སྤེལ་བའི་ཡུལ༔ བསམ་དོན་ཆོས་བཞིན་འགྲུབ་པའི་བཀྲ་ཤིས་ཤོག༔ ཅེས་བསྔོ་བ་སྨོན་ལམ་གྱིས་རྒྱས་གདབ་བོ། ༈ གསུམ་པ་གཞན་དོན་གནས་ལུང་གི་ཆོ་ག་ལ་སྦྱོར་དངོས་རྗེས་གསུམ་ལས། དང་པོ་ནི།
དཀྱིལ་འཁོར་སོགས་སྔར་བཤད་པ་ལྟར་བྱས་པའི་མདུན། མཚན་བྱང་དཀྱིལ་འཁོར་གྱི་ཤར་ཕྱོགས་སུ་པདྨ་འདབ་བརྒྱད་བྲིས་པའི་ཁར་བཞག ། འོག་ཏུ་དགོས་པའི་ཆས་བྱེ་ཏིལ་ཡུངས་དཀར་སྦྱོང་ཆས། མེ་ལོང་ཁྲུས་གཞོང་ལས་བུམ་ཟས་བསྔོ་མར་མེ་སོགས་འདུ་བྱ། གཉིས་པ་ཆོ་ག་དངོས་ལ། དང་པོ་བརྒྱུད་འདེབས་ནས་བརྩམ་དངོས་གཞིའི་ཆོ་ག་ལས་བྱང་བཟླས་པ་ཡན་སོང་ནས། འདིར་ལས་སྦྱོར་གྱི་བཟླས་པ་བྱ་བར་སྤྲོ་ན། དཀྱིལ་འཁོར་གྱི་ལྷ་རྣམས་ཀྱི་ཞལ་ནས་སྔགས་ཀྱི་སྒྲ་དང་ཐུགས་རྗེའི་འོད་ཟེར་འཕྲོས་པས་ཁམས་གསུམ་ཐམས་ཅད་སྣང་བར་བྱས། ངན་སོང་རྣམས་སྦྱངས། བདག་གཞན་དམིགས་ཡུལ་གཙོ་བོར་གྱུར་པའི་སེམས་ཅན་ཐམས་ཅད་སངས་རྒྱས་ཀྱི་ཞིང་དུ་བསྒྲལ་བར་གྱུར།
ཡི་གེ་བརྒྱ་པའི་ཤམ་བུའི་མཐར། ཨོྃ་ད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཅེས་བཏགས་པ་བཟླས་པས། གཙོ་བོ་རྡོ་རྗེ་སེམས་དཔའི་ཞལ་ནས་དེ་བཞིན་གཤེགས་པ་ཐམས་ཅད་ཀྱི་ཡང་སྙིང་ཡི་གེ་བརྒྱ་པ་ཞེས་བྱ་བ་ཉམས་ཆག་དང་རྟོག་སྒྲིབ་ཐམས་ཅད་སྦྱོང་བར་བྱེད་པ་འདི་བཟླས་པས་རྣལ་འབྱོར་པ་རྟོག་སྒྲིབ་ཅན། ཉམས་ཆག་ཅན། གསོག་འཇོག་ཅན། བག་ཆགས་ངན་པ་ཅན་ཁྱེད་རྣམས་ཀྱི་ཉམས་ཆག་བསྐངས་ཏེ་ངན་སོང་དུ་ལྟུང་བའི་ལས་ཀྱི་སྒྲིབ་པ་ལས་ཐར་བར་འགྱུར་རོ། ཚེ་འདི་ལ་སངས་རྒྱས་ཐམས་ཅད་ཀྱི་སྲས་ཀྱི་དམ་པ་དགོངས་ནས་བསྲུང་ཞིང་སྐྱོབ་པར་མཛད་ལ།
ཤི་འཕོས་ནས་ཀྱང་བདེ་བར་གཤེགས་པ་རྣམས་ཀྱི་སྲས་ཀྱི་ཐུ་བོར་འགྱུར་བ་གདོན་མི་ཟའོ། ཞེས་གནང་བ་བྱིན་པར་བསམ། དབང་དང་གནས་འདྲེན་སོགས་ལས་གཞན་སྦྲེལ་ཚེ་གཞུང་ལྟར་བུམ་ཆོག་བྱ་བ་ནི། རང་གི་ཐུགས་ཀ་ནས་སྔགས་ཀྱི་ཕྲེང་བ་བྱུང༌། གཟུངས་ཐག་ལ་འཁྲིལ་ཏེ་བུམ་པའི་ནང་དུ་སོང༌། ལྷ་ཡབ་ཡུམ་གྱི་ཐུགས་རྒྱུད་བསྐུལ་འོད་ཟེར་སྤྲོ་བསྡུ་དོན་གཉིས་མཛད་སྐུའི་ཆ་ཐམས་ཅད་ནས་བྱང་སེམས་བདུད་རྩིའི་རྒྱུན་བབས་པས་བུམ་པ་གང་བར་ བསམས་ལ་རྩ་བསྙེན་བཟླ། ལས་བུམ་གོང་དུ་མ་སོང་ན་འདིར་བྱ། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་སོང་ནས། ཨོཾ་ཨཱཿཧཱུྃ་གིས་མཆོད་ཡོན་ཕུལ་བས་ལྷ་འོད་དུ་ཞུ་བའི་བུམ་ཆུ་བདུད་རྩིར་ བསམ་མོ། གཉིས་པ་ཚེ་འདས་གནས་ལུང་གི་ཆོ་ག་ལ་བཅུ་གཅིག །
དང་པོ་རྟེན་བསྐྱེད་པ་ནི། མཚན་བྱང་ལས་བུམ་ཆུས་བྲན་ལ། ཨོྃ་མ་ཧཱ་ཀྲོ་དྷི་ཤྭ་རི་སརྦ་དྲ་བྱཱཾ་ཤྭ་དྷ་ཡ་ཧཱུྃ་ཕཊ྄། སྟོང་པའི་ངང་ལས་པདྨ་དང་ཟླ་བའི་གདན་ལ་མིང་བྱང་ནྲྀ་ལས་ ཆཻགའི་ གཟུགས་ཀྱི་རྣམ་པ་ཇི་ལྟ་བུར་གྱུར་ བར་བསམས་ལ། གཉིས་པ་རྣམ་ཤེས་དགུག་པ་ནི། ལྕགས་ཀྱུའི་རྒྱ་དང་སྙིང་གའི་ཧཱུྃ་ལས་འོད་ཟེར་གྱིས་རྣམ་ཤེས་བཀུག་པར་བསམས་ཤིང༌། ན་མོ་རྩ་བརྒྱུད་ཀྱི་བླ་མ་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་རྣམས་ཀྱི་བདེན་པ་དང༌། ངན་འགྲོ་ཐམས་ཅད་རྣམ་པར་སྦྱོང་བ་ལ་དཔལ་རྡོ་རྗེ་སེམས་དཔའི་ལྷ་ཚོགས་རྣམས་ཀྱི་བདེན་པ་དང༌། གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་ཚེ་ལས་འདས་པ་ ཆཻགའི་ རྣམ་པར་ཤེས་པ་ཁམས་གསུམ་རིགས་དྲུག་གི་གནས་གང་དུ་གནས་ཀྱང་སྐད་ཅིག་གིས་རྟེན་འདིར་མཆིས་པར་གྱུར་ཅིག ཨོྃ་བཛྲ་ཨ་ཀརྵ་ཡ་ཛཿ
ལན་གསུམ་གྱིས་རྣམ་ཤེས་དང༌། སརྦ་པཱ་པཾ་ཨ་ན་ཡ་ཧཱུྃ། ཞེས་པས་སྡིག་པ་བཀུག་ནས། ཛཿཧཱུྃ་བཾ་ཧོཿ རྣམ་ཤེས་ཨཱཿདཀར་པོའི་རྣམ་པར་རྟེན་ལ་བསྟིམ། གསུམ་པ་བགེགས་སྦྱོང་བ་ནི། གཏོར་མ་རྟེན་ལ་བསྐོར་ཞིང༌། ཨོྃ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོ་ ཞེས་ནས་ གྷྲྀཧྞ་དཾ་བྷ་ལིཾ་དྱེ་སྭཱ་ཧཱ། ཞེས་སོགས་ལན་གསུམ་གྱིས་ཞི་བ་ཏིང་ལོ་དང་ཆངས་བུས་བསྐོར་ཞིང་ཧཱུྃ་བཞི་པ་ལན་གསུམ་གྱི་དྲག་པོར་སྦྱོང་བ་དང༌། ན་མོ་རྩ་བརྒྱུད་ཀྱི་བླ་མ་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་རྣམས་ཀྱི་བདེན་པ་དང༌།
ངན་འགྲོ་ཐམས་ཅད་རྣམ་པར་སྦྱོང་བ་ལ་དཔལ་རྡོ་རྗེ་སེམས་དཔའི་ལྷ་ཚོགས་རྣམས་ཀྱི་བདེན་པ་དང༌། གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་ཚེ་ལས་འདས་པ ་ཆཻགའི་ གསོན་གྱི་དུས་སུ་ཚེ་སྲོག་ལ་བར་དུ་གཅོད་པ་གཤིན་གྱི་དུས་སུ་སྡིག་པ་སྦྱོང་བ་ལ་བར་དུ་གཅོད་པའི་གདོན་བགེགས་ཐམས་ཅད་གཏོར་མ་འདིས་ཚིམ་པར་གྱིས་ལ་དཔག་ཚད་དང་རྒྱང་གྲགས་སུ་མ་གནས་པར་སོང་ཞིག ། གལ་ཏེ་མི་འགྲོ་ན་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། ཞེས་བརྗོད་ཅིང་ཕྱེད་མས་སྦྱོངས་ལ་གུ་གུལ་བདུག་ཡུངས་དཀར་གྱིས་བྲབ་དྲག་སྔགས་བཟླ་ཞིང༌། ཧཱུྃ་ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎྜ་ལ་ཕཊ྄་ཕཊ྄་ཕཊ྄་ཧ་ལ་ཧ་ལ་ཧ་ལ་ཧཱུྃ། རོལ་མོའི་སྒྲ་དྲག་པོ་དང་བཅས་པས་གཏོར་མ་རྒྱང་རིང་དུ་དོར་ཏེ་དྲག་པོའི་སྦྱོང་བའོ། བཞི་པ་སྡིག་པ་སྦྱོང་བ་ནི། རྟེན་གྱི་མདུན་དུ་ཏིལ་དང་མེ་ཆུ་བཤམས། ཚེ་འདས ་ཆཻགའི་ སྡིག་སྒྲིབ་ཐམས་ཅད་ཀཾ་ནག་པོའི་རྣམ་པ་སྣ་བུག་ནས་ཐོན་སྣ་སྒོར་སྡིག་པའི་རྣམ་པར་གྱུར་ཏེ་ཏིལ་ལ་ཐིམ་པར ་བསམས་ཤིང༌། ཏིལ་གཡས་གཡོན་གྱིས་མེར་བསྲེགས་ཆུར་དོར་ལ།
ཨོྃ་སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ། ཞེས་པ་དང༌། སྡིག་པ་ཐམས་ཅད་ཡེ་ཤེས་ཀྱི་མེ་ཆུས་སྦྱངས་པར ་བསམ། དེ་ནས་སྒྲིབ་སྦྱོང་གི་སྔགས་བཟླས་པའི་བྱེ་མ་དང་ཡུངས་དཀར་བྲབ་ཅིང་ཡིག་བརྒྱ་དང༌། ཨོྃ་ད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཅེས་སོགས་དང་ངན་སོང་སྦྱོང་བའི་སྔགས་མང་དུ་བཟླས་མཐར། ཚེ་འདས་ཀྱིས་བསྐལ་པ་སྟོང་ནས་བསགས་པའི་སྡིག་སྒྲིབ་སྦྱོང་དཀའ་བ་ཨོྃ་པཱ་པཾ་བཛྲ་བི་ཤྭ་བྷི་ཤུདྡྷེ་ཡེ་སྭཱ་ཧཱ། སྡིག་སྒྲིབ་ཐམས་ཅད་ཉི་མས་བ་མོ་བཞུས་པ་བཞིན་དག་པར་ བསམ་མོ།
ལྔ་པ་ཁྲུས་བྱ་བ་ནི། ཐོག་མར་དཀྱིལ་འཁོར་སོགས་རྟེན་གྱི་གཟུགས་བརྙན་ཤར་བའི་མེ་ལོང་ལ་ཁྲུས་གསོལ་ཞིང༌། ཇི་ལྟར་བལྟམས་པ་ སོགས་ སྐུ་ཁྲུས་གསོལ། ། རྒྱལ་བའི་སྐུ་གསུང་ཐུགས་མཆོག་ལ། ། ཉོན་མོངས་དྲི་མ་མི་མངའ་ཡང༌། ། ཚེ་འདས་སྒོ་གསུམ་སྒྲིབ་བྲལ་ཕྱིར། །

གཙང་མའི་ཆབ་ཀྱིས་ཁྲུས་གསོལ་ལོ། ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་སྭཱ་ཧཱ། ཞེས་དང༌། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བསྒོས་པས་སྐུ་ཕྱིའོ། ཨོཾ་ཧཱུྃ་ཏྲཱྃ་ཧྲཱིཿཨཱཿ ཀཱ་ཡ་བི་ཤྭ་དྷ་ནི་སྭཱ་ཧཱ། ཞེས་སྐུ་ཕྱིས། ཁྲུས་ཆུས་སླར་བླུགས་པའི་བུམ་པས་མིང་བྱང་ངམ་རྟེན་ལ་བཀྲུ་ཞིང༌། ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔
བཅུད་ནི་ཡེ་ཤེས་ལྔ་ཡི་ངང་༔ ཚེ་འདས་ཁྱོད་ལ་ཁྲུས་གསོལ་བས༔ དུག་ལྔའི་སྒྲིབ་པ་སྦྱང་དུ་གསོལ༔ ཡིག་བརྒྱའི་མཐར་ ཚེ་འདས་ ཆཻགའི་ ཤེས་བྱའི་སྒྲིབ་པ་དང༌། ཉོན་མོངས་པའི་སྒྲིབ་པ་དང༌། བག་ཆགས་ཀྱི་སྒྲིབ་པ་དང༌། ལས་ཀྱི་སྒྲིབ་པ་དང༌། ཀུན་ནས་བསླངས་པའི་སྒྲིབ་པ་ཐམས་ཅད་བྱང་བར་གྱུར་ཅིག༔ ཨོྃ་སརྦ་པཱ་པཾ་ཤྭ་དྷ་ན་ཡེ་སྭཱ་ཧཱ། གཞན་ཡང༌།
འདི་ནི་ཕྱིན་དྲུག་རང་བཞིན་ཆུ༔ ཉོན་མོངས་དྲི་མ་སྦྱོང་མཛད་པ༔ ཕར་ཕྱིན་ཆུ་ཡིས་ལེགས་བཀྲུས་པས༔ ཉོན་དྲུག་དྲི་མ་དག་གྱུར་ཅིག༔ ཅེས་དང་ཡིག་བརྒྱའི་མཐར༔ ཚེ་འདས་ཤེས་བྱའི་སྒྲིབ? སོགས་དང་གོང་ལྟར་བརྗོད་ཅིང་བཀྲུས་པས་ བྱང་ཆུབ་སེམས་ཀྱི་ཆུ་རྒྱུན་གྱིས་ཉོན་མོངས་པའི་ཐལ་བའང་སྦྱངས་པར་ བསམ། དྲུག་པ་སྐྱབས་འགྲོར་འཇུག་པ་ནི། ཚེ་འདས་དཀྱིལ་འཁོར་ས་ལ་ཕྱག་འཚལ་ཞིང་གསོལ་བ་འདེབས་པར ་བསམས་ལ། སངས་རྒྱས་ཐམས་ཅད་འདུས་པའི་སྐུ ་སོགས། རྒྱལ་བ་རྒྱ་མཚོ་དཀྱིལ་འཁོར་ལྷ་ཡི་ཚོགས༔
ཀུན་བཟང་ཀློང་ཡངས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་རྡོ་རྗེ་སེམས་ལ་ཕྱག་འཚལ་ལོ༔ ཧཱུྃ༔ དུག་ལྔ་གནས་དག་རིགས་ལྔ་ལོངས་སྤྱོད་རྫོགས༔ འབྱུང་ལྔ་གནས་དག་ཡུམ་ལྔ་སོ་སོར་གསལ༔ ཡབ་ཡུམ་སྤྱན་ལ་ཞི་ཁྲོའི་དཀྱིལ་འཁོར་རྫོགས༔ རྩ་ཁམས་འཁོར་ལོའི་ལྷ་ལ་ཕྱག་འཚལ་ལོ༔ ཧཱུྃ༔ ཀཽ་རཱི་ཙཽ་རི་ལ་སོགས་དབྱིངས་ཕྱུག་གིང་༔
སྒོ་བ་སྒོ་མ་སྤྲུལ་སྐུ་ཐུབ་པ་དྲུག༔ མཚམས་དང་ལངྐ་ལ་སོགས་འགྲོ་འདུལ་གྱི༔ ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ༔ ཕྱག་བྱར་འོས་པ་ཐམས་ཅད་ལ། སོགས་ཀྱིས་ཕྱག་འཚལ། བདུན་པ་དབང་བསྐུར་བ་ནི། ཚེ་འདས་སྐད་ཅིག་གིས་དཔལ་རྡོ་རྗེ་སེམས་དཔའི་སྐུར་གྱུར་པའི་གནས་གསུམ་འབྲུ་གསུམ་གྱིས་མཚན་པ་དང༌། སློབ་དཔོན་གྱི་ཐུགས་ཀ་ནས་འཕྲོས་པའི་འོད་ཟེར་གྱིས་ཡེ་ཤེས་པ་དཔག་ཏུ་མེད་པ་སྤྱན་དྲངས་ཏེ་ཐིམ་པར་གྱུར། སྙིང་པོའི་མཐར། བཛྲ་ཨ་བེ་ཤ་ཡ་ཨ་ཨཱཿ
བཏགས་པ་བརྗོད་ལ་རོལ་མོ་སྒྲོག་ ཏིཥྛ་བཛྲ ས་བརྟན་པར་བྱ། བུམ་པ་ཐོགས་ལ། ཧཱུྃ༔ ཆོས་སྐུའི་བུམ་པ་སྟོང་གསལ་འདི༔ རྡོར་སེམས་ཞི་ཁྲོའི་དཀྱིལ་འཁོར་རྫོགས༔ ཁྱོད་ཀྱི་གནས་གསུམ་བཞག་པ་ཡིས༔ སྐུ་གསུང་ཐུགས་ཀྱི་དབང་ཐོབ་ཤོག༔ རྩ་སྔགས་མཐར། ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་བུམ་པ་གནས་གསུམ་རེག་ཅིང་བུམ་ཆུ་འདོད་ཡོན་ནང་དུ་བླུག །
བརྒྱད་པ་ཟས་གཏད་པ་ནི།
ཚེ་འདས་རྡོ་རྗེ་སེམས་དཔའི་སྐུར་གྱུར་ ཞེས་བསྐྱེད་པའི་མདུན་དུ་བཟའ་བཏུང་སྣ་ཚོགས་བཤམས་ལ། རྃ་ཡྃ་ཁྃ། སྟོང་པའི་ངང་ལས་ལྷ་རྫས་དང་ཏིང་ངེ་འཛིན་ལས་གྲུབ་པའི་འདོད་ཡོན་གྱི་དངོས་པོ་གཟུགས་མཛེས་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ཟད་མི་ཤེས་པའི་ལོངས་སྤྱོད་ནམ་མཁའི་མཛོད་ཀྱི་འཁོར་ལོས་སྤྲིན་ཆེན་པོ་གྱུར༔ ན་མཿ སརྦ་ཏ་ཐཱ་ག་ཏ་བྷྱོ? སྔགས་རྒྱས་བྱིན་བརླབས་ལ།
ཕྱོགས་དུས་ཀུན་ན་གཟུགས་སྒྲ་དྲི་རོ་རེག ། རེག་བྱ་ཁྱད་པར་དབང་པོ་ཚིམ་བྱེད་རྣམས། ། རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ། ། ཟག་མེད་དགའ་བདེས་རྟག་ཏུ་ཚིམ་པར་ཤོག ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་པཉྩ་ཀཱ་མ་གུ་ཎ་པྲ་ཏཱིཙྪ་ཧཱུྃ་སྭཱ་ཧཱ། ཞེས་བསྔོས། དགུ་པ་འཁོར་བར་མ་ཆགས་པར་གདམས་པ་ནི། ཉོན་ཅིག་ཚེ་འདས་རིགས་ཀྱི་བུ༔ རིགས་དྲུག་གནས་ན་བདེ་བ་མེད༔ སྡུག་བསྔལ་ལས་ལ་མ་ཆགས་པར༔
མ་ཡེངས་རྩེ་གཅིག་དྲན་པས་ཟུངས༔ བཅུ་པ་ལམ་སྟོན་གྱིས་གནས་སྤར་བ་ནི། ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྣམ་ཤེས་རླུང་གི་རྟ་ཕོ་ལ༔ རིག་པ་གསལ་བའི་མི་བོས་བཟུང་༔ དབུ་མ་ཆོས་དབྱིངས་ལམ་ལ་གཤེགས༔ ཀློང་ཡངས་འོག་མིན་ཞིང་ཁམས་སུ༔ བཅོམ་ལྡན་རྡོར་སེམས་ཡབ་ཡུམ་བཞུགས༔ དབྱེར་མེད་དེ་ཡི་སྲས་ཉིད་དུ༔
རླུང་གི་ཤུགས་ལ་སེམས་ཀྱི་རྩལ༔ རིག་པ་དྲི་མེད་ཨཱཿདཀར་དེ༔ ཟང་ཐལ་སྐར་མདའ་ཆད་པ་ལྟར༔ ཕཊ྄་སྒྲ་དྲག་པོའི་བརྟུལ་ཞུགས་ཀྱིས༔ ལྡོག་མེད་རྡོར་སེམས་ཐུགས་ཀར་ཐིམ༔ ཧིཀ༔ དྲག་པོ་གསུམ་གྱིས་སྤར། ཞེས་ རྣམ་ཤེས་ཨཱཿཐུང་གི་རྣམ་པ་སྤྱི་བོ་ནས་ཐོན་འོག་མིན་ཞིང་དུ་སོང་ནས་རྡོ་རྗེ་སེམས་དཔའི་ཐུགས་ཀར་ཐིམ་པར ་བསམ་མོ། བཅུ་གཅིག་པ་མཚན་བྱང་སྲེག་པ་ནི། ནུབ་ཐ་མའི་ཚེ།
དཀྱིལ་འཁོར་གྱི་ལྷ་ཚོགས་རྣམས་ཀྱི་ཐུགས་ཀ་ནས་ཡེ་ཤེས་ཀྱི་མེ་ཟེར་བྱུང་བས་ཚེ་འདས་ཀྱི་ཕུང་ཁམས་སྐྱེ་མཆེད་འཁོར་བའི་ཆོས་ཐམས་ཅད་དམིགས་མེད་ཀ་དག་གི་དབྱིངས་སུ་སྦྱངས་པར་བསམས་ལ་མེ་སྦར་ཞིང༌། ཧཱུྃ། ཆོས་ཀྱི་དབྱིངས་ཀྱི་ཐབས་ཁུང་དུ། ། བདག་འཛིན་ཕུང་པོའི་བུད་ཤིང་ལ། ། ཤེས་རབ་ཡེ་ཤེས་མེ་སྦར་ཏེ། ། ཚེ་འདས་ཉོན་མོངས་བག་ཆགས་བསྲེག ། འདི་ནི་སྐྱེ་འགག་སྨོན་པ་དང༌། ། གནས་མེད་མཚན་མ་མེད་པའི་མེ། ། འདི་ནི་རང་བྱུང་ཡེ་ཤེས་མེ། ། བདག་འཛིན་མཚན་མའི་རྟོག་པ་བསྲེག །
དོན་ལ་བསྲེག་བྱ་སྲེག་བྱེད་ཀུན། ། བྱ་རྩོལ་མེད་པར་ཡེ་སངས་རྒྱས། ། འབད་མེད་ལྷུན་གྲུབ་ཆོས་ཀྱི་སྐུ། ། རང་བྱུང་ཡེ་ཤེས་དེར་སྣང་ངོ༌། ཡིག་བརྒྱའི་མཐར། ཨགྣེ་ཛྙཱ་ན་ཛྭ་ལ་རཾ། ཞེས་ཟག་བཅས་ཀྱི་ཕུང་པོ་ཟག་མེད་དུ་བསྒྱུར་བར་བྱའོ། ཐལ་བ་སཱཙྪ་གདབ། བསྔོ་བ་སྨོན་ལམ་ཇི་ལྟར་འོས་པས་མཚམས་སྦྱར་རོ། དེ་ནས་ཚོགས་ལ་རོལ་ཞིང་ལྷག་མ་ཕྱིན་ཆད་མཐར་ཆགས་སུ་བཏང་བས་གྲུབ་པར་བྱའོ།
ཞེས་རྫོགས་པ་ཆེན་པོ་འཁོར་འདས་ཡོངས་གྲོལ་ལས། རྡོར་སེམས་ཐར་ལམ་ལྔ་ལྡན་གྱི་ཆོ་གའི་འདོན་ཁྲིགས་བློ་དམན་འཇུག་བདེ་ཞེས་བྱ་བ་འདི་ཡང༌། ལམ་འདིར་མོས་པ་མི་ཕྱེད་དགེ་བ་ཅན་རང་སློབ་རྡོ་བླ་ཨཽ་ཌཱི་ཡ་ནའི་མཚན་འཛིན་ནས། སྔར་གྱི་ཛྙཱ་ན་ཤྲཱི་བྷ་དྲའི་ཆོག་ཁྲིགས་ཞིབ་མོར་བཞུགས་ཀྱང་ཕལ་ཆེར་ཚན་ཐོར་དུ་གྱུར་པ་དང་འགའ་ཞིག་རྗེས་འཇུག་རྣམས་ཀྱིས། རང་འདོད་བཞིན་གསར་བཙུད་མཛད་པས་རྩ་བའི་ས་བཅད་འཁྲུགས་ཤིང་ལྟ་མི་བདེ་བར་གྱུར་པ་དང༌། གཞན་ཡང་དུ་མ་ཟློས་སྐྱོན་ཅན་སོགས་བདག་འདྲའི་བློ་དམན་རྣམས་ཀྱིས་ཉམས་སུ་ལེན་པར་མི་བདེ་བས། ཚུལ་འདིར་བསྙེན་སྒྲུབ་ཀྱི་འཇུག་པ་བདེ་ཕྱིར་ཁ་གསལ་ཞིང་ནར་འགྲོས་སུ་བཀླག་ཆོག་བགྱིས་ན། མ་འོངས་པར་སྒྲུབ་སྡེ་རྣམས་དང་གྲོང་ཆོག་པ་སུ་ལའང་ཕན་ཐོགས་པར་འདུག་པས། ཅིས་ཀྱང་དེ་བཞིན་བསྒྲིགས་རོགས་ཞེས་ནན་བསྐུལ་ངོར་ལུང་ཟིན་ཆོས་ཀྱི་བདག་པོ་ཨརྻ་དྷྭ་ཛའི་སྐྱེས་མཐར་འབོད་པའི་གདོལ་སྤྱོད་པ། གསང་སྔགས་བསྟན་འཛིན་གྱིས་གཏེར་གཞུང་རྩ་བའི་ཚིག་རྐང་དང་ཛྙཱ་ན་ཤྲཱི་བྷ་དྲའི་བསྒྲིགས་ཆགས་ལ་གཞི་བཅོལ།
རིགས་མཐུན་གཞན་ནས་ཀྱང་ཁ་འགེངས་དགོས་པ་སབ་ལ་མཉམ་མེད་ཐུབ་པའི་དབང་པོ་སྲིད་འདིར་བལྟམས་པར་མཛད་པའི་གནས་མཆོག ། ལུམྦཱི་ནིའི་ཚལ་དང་གུ་རུ་པདྨས་གངས་ཅན་གདུལ་བྱ་བདག་གིར་བཞེས་པའི་ཐུགས་བསྐྱེད་གནང་བའི་ཡུལ། མཆོད་སྡོང་ཆེན་པོ་བྱ་རུང་ཁ་ཤོར་སོགས་ཁྱད་དུ་འཕགས་པའི་གནས་མཆོག་དུ་མས་བརྒྱན་པའི་བལ་ཡུལ་ཆོས་ལྡན་གྱི་ཁབ་ཆེན་པོའི་ཆར། སྒྲུབ་གནས་ཀྱི་རྒྱལ་པོ་ཡང་ལེ་ཤོད་གནམ་ལྕགས་སྒྲུབ་སྡེར་རབ་བྱུང་བཅུ་བདུན་པ་ཆུ་མོ་ལུག་གི་ལོར། ཆོ་འཕྲུལ་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་ཁྱད་པར་ཅན་དུ་བརྩམས་པར་བགྱིས་སྐབས། ཡི་གེ་པ་ནི་བསྐུལ་བ་པོས་བགྱིས་ལ་དེ་བཞིན་ཞུ་དག་གི་མཐུན་འགྱུར་འབྲོང་སྨྱོན་མཁྱེན་རབ་ཟླ་ཤར་གྱིས་མཛད་པས། འདི་ལ་དགེ་བའི་ཆ་མཆིས་ན་མ་རྒན་གྱི་གཙོས་པའི་འབྲེལ་ཐོགས་སེམས་ཅན་རྣམས་མངོན་པར་དགའ་བའི་ཞིང་དུ་སྐྱེ་བའི་རྒྱུ་རུ་སྨོན་ཞིང་ནོར་འཁྲུལ་མཆིས་ན། རྩ་གསུམ་ལྷ་ལ་མཐོལ་ཞིང་བཤགས་ཀྱི་བཟོད་པར་མཛད་དུ་གསོལ་ལོ།། །། ཀ༽ དཔལ་ཆེན་དྲེགས་ཟིལ་གྱི་གསོལ་འདེབས་ནི། ཨེ་མ་ཧོ།
གནས་མཆོག་ལྕང་ལོ་ཅན་གྱི་ཕོ་བྲང་དུ། ། སངས་རྒྱས་ཐུགས་ཀྱི་སྤྲུལ་པ་རྡོ་རྗེ་འཛིན། ། དཔལ་ཆེན་ཕྱག་ན་རྡོ་རྗེར་གསོལ་བ་འདེབས། ། སྟེང་འོག་ཕྱོགས་བཞིར་ཐུགས་ཀྱིས་འགྲོ་དོན་མཛད། ། ཡེ་ཤེས་སྤྲུལ་པའི་བྱ་ཁྱུང་ལ་གསོལ་བ་འདེབས། ། གང་འདུལ་དེར་སྟོན་ཐོག་མེད་རྩལ་ཤུགས་འཆང༌། འཇིགས་མཛད་རཱ་ཧུ་ལ་ལ་གསོལ་བ་འདེབས། ། ཐུགས་ཀྱི་བྱང་ཆུབ་སེམས་དཔའི་འཁོར་གྱིས་བསྐོར། ། དཀྱིལ་འཁོར་ཡོངས་རྫོགས་ལྷ་ལ་གསོལ་བ་འདེབས། ། དེ་ལྟར་གསོལ་བ་བཏབ་པའི་བྱིན་རླབས་ཀྱི། །
གནས་སྐབས་འགལ་རྐྱེན་བར་ཆད་ཞི་བ་དང༌། ། མཐར་ཐུག་དོན་གཉིས་འབད་མེད་ཡིད་བཞིན་འགྲུབ། ། གསང་བའི་བདག་པོ་ཉིད་དང་དབྱེར་མེད་ཤོག ། ཅེས་གསང་བདག་དྲེགས་པ་ཟིལ་གནོན་གྱི་ཆ་ལག་ཏུ་འདི་བཞིན་དགོས་ཞེས་འཕན་བླའི་ངོར་སྒོ་བླས་སོ།། །། ཁ༽ ༈ དཔལ་ཆེན་དྲེགས་པ་ཟིལ་གནོན་ལས༔ ལས་བྱང་གནམ་ལྕགས་རྡོ་རྗེའི་གོ་ཆ་བཞུགས་སོ༔ བཅོམ་ལྡན་དྲེགས་པ་ཟིལ་གནོན་ལྷ་ལ་འདུད༔ ས་མ་ཡ༔ དེ་ཡང་དཔལ་ཆེན་གསང་བདག་རྡོ་རྗེ་གཏུམ་པོ་གཡུལ་ལས་རྒྱལ་བྱེད་སྒྲུབ་པར་བྱེད་པ་ལ༔
ཐོག་མར་བསྒྲུབ་པའི་དལ་དུ་འཇུག་ཅིང་༔ ཉམས་ལེན་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་བཅས་ཀྱི་ཕྱི་ནང་ཉེར་སྤྱོད་འཁོད་པར་བྱ༔ མཆོད་པ་ཕྱི་ནང་གསང་གསུམ་གྱི་སྤྱི་མཐུན་ཉེར་མཁོ་བཤམ༔ དེ་ནས་བསྒྲུབ་པའི་དལ་དུ་འཇུག་པ་ནི༔ ཐོག་མར༔ ན་མོ༔ དཔལ་ཆེན་ཀུན་འདུས་དཀྱིལ་འཁོར་ལྷ་ཚོགས་ལ༔ སྒོ་གསུམ་རྩོལ་བྲལ་ངང་གིས་སྐྱབས་སུ་མཆི༔ གཉིས་པ༔ ཧོཿ
མ་གྱུར་འགྲོ་བ་སྲིད་བསྡུས་ཀུན་གྱི་ཆེད༔ བདག་གིས་དཔལ་ཆེན་བསྒྲུབས་ནས་གོ་འཕང་དགོད༔ གསུམ་པ༔ ཧཱུྃ༔ བདག་ཉིད་གསང་བདག་འབར་བའི་ཕོ་ཉ་ཡྀ༔ བདེན་པས་གནོད་བྱེད་གཏོར་མ་ལེན་ཕྱིར་ཁུག༔ ཨོྃ་བཛྲ་ཊཱཀྐི་རཱ་ཛ་ཧཱུྃ་ཛཿ གནོད་བྱེད་བགེགས་ཚོགས་ཨངྐུ་ཤ་ཡ་ཛ་ཛཿ བཞི་པ་ནི༔ ཧཱུྃ༔
བགེགས་རྣམས་མཆོད་སྦྱིན་གཏོར་མས་ཚིམས་ཤིང་བཞུད༔ བར་ཆོད་གླགས་ལྟ་ཨུ་ཙ་ཏ་ཡ་ཕཊ྄ཿ ལྔ་པ་ནི༔ ཧཱུྃ༔ རྡོ་རྗེའི་གུར་ཁང་བླ་བྲེ་ཕྱི་ནང་འཁྲིགས༔ ལོག་འདྲེན་བགེགས་ཀྱིས་རྒྱུ་བ་མཚམས་ཆོད་ཅིག༔ བཛྲ་ཙཀྲ་རཀྵ་རཀྵ༔ དྲུག་པ་ནི༔ ཧཱུྃ༔ ཕྱི་ནང་གསང་བ་ཁོ་ན་ཉིད་ཀྱི་ཚོགས༔
སྦྱོར་སྒྲོལ་སྤྱན་གཟིགས་མཆོད་པ་བླ་མེད་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨོྃ་ཨཱཿཧཱུྃ༔ དང་པོ༔ ཧཱུྃ༔ དང་པོར་ཆོས་རྣམས་དམིགས་སུ་མེད༔ བར་དུ་འགགས་མེད་རྩལ་སྣང་ལས༔ ཐ་མར་སྣ་ཚོགས་སྤྲུལ་སྐུར་སྒྲུབ༔ དེ་ལས་ཡིག་འབྲུ་ཕུན་སུམ་ཚོགས༔ ཨོྃ་ཨེ་ཡྃ་རྃ་ཁྃ་སུཾ་ཀེཾ་བྷྲཱུྃ༔
འབྱུང་བ་ཡོངས་གྱུར་གཞལ་ཡས་ཁང་༔ སྒོ་གྲུ་མུ་མཐའ་ཚང་བའི་དབུས༔ ལྷ་སྲིན་སྡེ་བརྒྱད་ཁྲི་སྟེང་དུ༔ པདྨ་ཉི་ཟླའི་སྟེང་དབུས་སུ༔ ཧཱུྃ་ལས་སྐྱེས་པའི་དཔལ་ཆེན་སྐུ༔ མཐིང་ནག་ཞལ་གསུམ་ཕྱག་དྲུག་པ༔ གཡས་གསུམ་རྡོ་རྗེ་འཁོར་ལོ་གྲི༔ གཡོན་གསུམ་ཁྱུང་དང་ཁ་ཊྭཱཾ་སྦྲུལ༔ སྐུ་ལ་དུར་ཁྲོད་ཆས་བརྒྱད་རྫོགས༔ གཏུམ་གཤེ་རྔམ་རྒོད་ཚུལ་དུ་གསལ༔
སྤྱི་བོར་ཐུགས་ཀྱི་བྱ་ཁྱུང་ལྡིང་༔ མདུན་དུ་གཟའ་མཆོག་གློག་དམར་འཁྱུགས༔ ཡེ་ཤེས་མེ་དཔུང་ཀློང་དུ་གསལ༔ དེ་ལྟར་བསྐྱེད་པའི་གནས་གསུམ་ལས༔ འོད་འཕྲོས་འོག་མིན་ཕྱོགས་བཅུ་ནས༔ དཔལ་ཆེན་ལྷ་ཚོགས་སྤྱན་དྲངས་གྱུར༔ གཉིས་པ༔ ཧཱུྃ༔ འོག་མིན་ཆོས་དབྱིངས་ཕོ་བྲང་དང་༔ ལྕང་ལོ་ཅན་གྱི་གནས་མཆོག་ནས༔
གཏུམ་ཆེན་ཁྲོ་རྒྱལ་གཤེགས་སུ་གསོལ༔ རི་རབ་འབར་བའི་དབུས་ཉིད་ནས༔ མཁའ་ལྡིང་འབར་བ་གཤེགས་སུ་གསོལ༔ ནམ་མཁའི་དབྱིངས་ཀྱི་འོད་ཀློང་ནས༔ ཀི་ཀང་གཟའ་མཆོག་གཤེགས་སུ་གསོལ༔ གཤེགས་ནས་ཕོ་བྲང་དབུས་སུ་བཞུགས༔ སྐུ་གསུམ་ལྷ་ལ་ཕྱག་འཚལ་བསྟོད༔ ཨོྃ་བཛྲ་ས་མཱ་ཡ་ཛ་ཛཿ ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ
གཉིས་པ་མཆོད་པ་ནི༔ ཧཱུྃ༔ ཕྱི་མཆོད་གར་མ་ལང་ལིང་ཚོགས་ཀྱིས་མཆོད༔ གསང་མཆོད་གཟུགས་མཛེས་དཔག་མེད་གཏིབས་པས་མཆོད༔ སྦྱོར་མཆོད་ཟག་མེད་བདེ་བ་དགྱེས་པས་མཆོད༔ སྨན་མཆོད་ཛ་གད་གསེར་སྐྱེམས་ཕུད་ཀྱིས་མཆོད༔ གཏོར་མཆོད་བ་ལིཾ་རྒྱན་རྫོགས་བཅུད་ཀྱིས་མཆོད༔ རཀྟ་དགྱེས་པ་ཆགས་མེད་མདངས་ལྡན་མཆོད༔ བསྒྲལ་མཆོད་ཉོན་མོངས་ཡེ་སྒྲོལ་ཤེས་པར་མཆོད༔ མཉམ་བཞག་རང་བཞིན་རྫོགས་ཆེན་ཁོ་ནའི་མཆོད༔
མཆོད་ཡུལ་སྦྱིན་མཁན་བླ་མེད་ངོ་བོར་མཆོད༔ གསང་བདག་གཏུམ་པོར་ཀུན་གཞི་འགྱུར་མེད་མཆོད༔ བྱ་ཁྱུང་རྒྱལ་པོར་གསལ་སྟོང་འགགས་མེད་མཆོད༔ གཟའ་མཆོག་རྒྱལ་པོར་ཚོགས་དྲུག་ལྷུག་བཞག་མཆོད༔ ཀུན་ཀྱང་ཆོས་དབྱིངས་ཡེ་ཤེས་ཆེན་པོ་ཡི༔ རྩོལ་བྲལ་རིན་ཆེན་མཆོད་པས་དགྱེས་གྱུར་ཅིག༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་ཁ་ཁ་ཁཱ་ཧི༔ ཨོྃ་སརྦ་དྷརྨ་ཛྙཱ་ན་པཉྩ་ཨོྃ་ཨཱཿཧཱུྃ༔ གསུམ་པ་བསྟོད་པ་ནི༔
ཧཱུྃ༔ དབྱིངས་ལས་མ་གཡོས་དཔལ་ཆེན་ཟིལ་གནོན་ཁྲོ༔ བདུད་ལས་རབ་རྒྱལ་དྲེགས་པའི་རྗེ་བོ་ནི༔ སྐུ་མདོག་མཐིང་ནག་ཆོས་སྐུ་འགྱུར་བ་མེད༔ དཀར་དམར་མཐིང་བཞད་དགྱེས་པའི་ཁྲོ་བོ་ཡི༔ རབ་འཇིགས་ཞལ་ནས་ཧཱུྃ་སྒྲ་འབྲུག་ལྟར་སྒྲོག༔ སྤྱན་རྩ་སྡང་མིག་འཁྱིལ་བས་སྲིད་གསུམ་སྔངས༔ དབུ་སྐྲ་གྱེན་བརྫེས་ལྷ་ཁམས་ཡོམ་ཞིང་འགུལ༔ ཐོད་སྐམ་དབུ་རྒྱན་རིགས་ལྔའི་སངས་རྒྱས་རྫོགས༔ ཅོད་པན་སྤྲས་པས་ཞིང་ཁམས་རྒྱན་འཕྱངས་རྫོགས༔
ཕྱག་གཡས་རྡོ་རྗེ་རལ་གྲི་འཁོར་ལོ་ཡིས༔ སྣང་སྲིད་ལྷ་སྲིན་ཟིལ་གྱིས་གནོན་པར་བྱེད༔ ཕྱག་གཡོན་ཁྱུང་ཁྲ་ཁ་ཊྭཱཾ་སྦྲུལ་ཞགས་ཀྱིས༔ སྲིད་གསུམ་གདོན་བགེགས་འབྱུང་པོ་འཇོམས་པར་བྱེད༔ རྡོ་རྗེའི་སྒྲོ་གཤོག་དབྱིངས་ལ་བརྒྱངས་པ་ཡིས༔ བན་བོན་གདུག་པའི་བྱད་ཁ་ཟློག་པར་བྱེད༔ གླང་ཀོའི་ཞིང་ལྤགས་སྟག་ཤམ་བརྗིད་པ་ཡིས༔ བདུད་སྲིན་དམ་སྲི་འགོང་པོ་འདུལ་བར་བྱེད༔ རྡོ་རྗེའི་གོ་ལྡན་རུས་རྒྱན་ཆུ་སྲིན་གྱིས༔ ཉོན་མོངས་འཁྲུལ་འཛིན་རྩད་ནས་གཅོད་པར་བྱེད༔
སྦྲུལ་གཟུགས་རྒྱན་ཕྲེང་རིན་ཆེན་སྤྲས་པ་ཡིས༔ འཁོར་འདས་རྟོག་པ་ཟིལ་གྱིས་གནོན་པར་བྱེད༔ ཞབས་བཞིས་ལྷ་སྲིན་སྟེང་དུ་འགྱིངས་པ་ཡིས༔ ཆེ་བཙན་ཀུན་གྱི་ནུས་པ་ཟིལ་གྱིས་གནོན༔ སྐུ་ལ་དུས་མཐའི་མེ་དཔུང་འབར་བ་ཡིས༔ སྟོང་ཁམས་གཡོ་ཞིང་ཁྱབ་པའི་གཟི་བརྗིད་མཆེད༔ བཅོམ་ལྡན་དྲེགས་པ་ཟིལ་གནོན་སྐུ་ལ་བསྟོད༔ ཧཱུྃ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊའིཿ གནམ་ལྕགས་རྭ་ལ་རྡོ་རྗེའི་མཆུ་སྡེར་བགྲད༔
མ་རུངས་ཀླུ་གཉན་ས་བདག་འདུལ་བར་བྱེད༔ མེ་གཤོག་རྡེབ་ཅིང་གསེར་མིག་འཁྱིལ་བ་ཡིས༔ དྲེགས་པ་ཡོངས་ཀྱི་ཆོ་འཕྲུལ་ཟློག་པར་བྱེད༔ དུག་སྦྲུལ་གསོལ་ཞིང་གདོལ་པ་འཛིན་པ་ཡིས༔ མ་རུངས་བདུད་སྲིན་རྩད་ནས་འཇོམས་པར་བྱེད༔ བྱ་ཁྱུང་འབར་བའི་སྐུ་ལ་ཕྱག་འཚལ་བསྟོད༔ ཛཿ སྣང་སྲིད་དབུ་མའི་དབྱིངས་ཀྱི་ལས་བྱེད་པ༔ སྟོང་ཁམས་འདི་རུ་དྲག་རྩལ་ལྡན་པ་ཡི༔ ལྷོ་ནུབ་གནས་པའི་ཀི་ཀང་དམར་འོད་ཅན༔
ཕ་ནི་སྲིན་པོ་མ་ནི་འདོད་ཆགས་ཀླུ༔ ཀླུ་བདུད་བཤོས་པ་རླུང་ཁམས་དུད་ཁའི་མདངས༔ དབུ་དགུས་ཐེག་པ་རིམ་དགུའི་བསྟན་པ་སྲུང་༔ སྤྱི་བོར་བྱ་རོག་བསྟན་པའི་བྱ་ར་བྱེད༔ ཕྱག་གཡས་རལ་གྲི་གནམ་ལྕགས་ཐོག་མདའ་ཡིས༔ མ་རུངས་གདུག་པའི་སྙིང་ལ་འདེབས་པར་བྱེད༔ ཕྱག་གཡོན་ཅོད་པན་སྦྲུལ་ནག་ཞགས་པ་ཡིས༔ བདག་ལ་སྡང་བའི་བྱད་མ་འཆིང་བར་བྱེད༔ སྐུ་ལུས་ཐམས་ཅད་མིག་གིས་གང་བ་ཡིས༔ དྲེགས་པ་ཀུན་གྱི་གཟི་བརྗིད་འཕྲོག་པར་བྱེད༔
ལྟོ་བར་སྲིད་པ་ལས་ཀྱི་ཞལ་གདངས་པས༔ ཉོན་མོངས་འཁོར་བའི་རྒྱ་མཚོ་སྐེམ་པར་བྱེད༔ སྦྲུལ་མཇུག་རྒྱ་མཚོའི་ཀློང་དུ་འཁྱིལ་བ་ཡིས༔ འབྱུང་བ་ལས་ཀྱི་མངའ་དབང་བསྒྱུར་བར་བྱེད༔ རྫུ་འཕྲུལ་གནམ་ལྕགས་ཐོག་སེར་འབེབས་པ་ཡིས༔ བདུད་སྡེའི་ཚོགས་ལ་མཚོན་ཆའི་ཐོག་ཆེན་འབེབས༔ གསང་སྔགས་བསྟན་པའི་སྲུང་མར་བདག་བསྟོད་དོ༔ བསྙེན་དམིགས་ནི། ཧཱུྃ༔ བདག་ཉིད་གཏུམ་པོའི་ཐུགས་ཀ་རུ༔
གསེར་གྱི་མཆོད་རྟེན་སེར་པོའི་དབུས༔ མེ་ལོང་ཉི་ཟླ་འཁོར་ལོའི་སྟེང་༔ ཧཱུྃ་མཐིང་ཚྭ་ཚྭ་འཕྲོས་པའི་མཐར༔ རྩ་སྔགས་གཡས་སུ་འཁོར་བ་ཡིས༔ ལུས་ཀྱི་ནད་གདོན་སྡིག་སྒྲིབ་བསྲེགས༔ ཡར་འཕྲོས་ཕྱོགས་བཅུའི་སངས་རྒྱས་མཆོད༔ མར་འཕྲོས་སྟོང་གསུམ་དགྲ་བགེགས་བཅོམ༔ ཚུར་འདུས་གཟི་བྱིན་འབར་བར་གྱུར༔ གཏུམ་ཆེན་སྔགས་ཕྲེང་ནི༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ
ཁྱུང་སྔགས་ནི༔ ཨོྃ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ཁྱབ་འཇུག་སྔགས་ནི༔ ཨོྃ་ཀི་ཀང་ཧྲཱི་རཱ་ཧུ་ལ་ཀེ་ཤ་ཀེ་ཏ་ཧཱུྃ་ཛཿཛཿ དྲག་སྔགས་བཅུ་ཚོ་རེ་ལ༔ ཁྱུང་སྔགས་བརྒྱ་ཕྲག་རེ་ཁྱབ་འཇུག་ལྔ་བཅུ་ཙམ་བཟླ༔ གཞུང་གི་བསྙེན་སྒྲུབ་ཇི་ལྟར་བྱ་རུང་༔ ཁྱད་པར་ལྷ་སྲིན་སྡེ་བརྒྱད་ཀྱིས་འཁུ་ན་དྲག་སྔགས་རང་བཟླས་ཀྱང་མཐུན༔ རྒྱུན་གྱི་ཐམས་ཅད་སྤྲོས་མེད་ལུགས་ལྟར་བསྒྲུབས་ཀྱང་རུང་༔ ཞོགས་པར་ལས་བྱང་ཚར་གཅིག་བསྐྱེད་རིམ་གསལ་གདབ༔
ཉིན་མོ་ཧཱུྃ་སྒྲུབ་བཅས་ཅི་ལྕོགས་བྱ༔ ༈ དེ་ནས་ཚོགས་གཏོང་བ་ནི༔ ཧཱུྃ༔ བདག་ཉིད་དཔལ་ཆེན་ཐུགས་ཀ་ནས༔ རྃ་ཡྃ་ཁྃ་དང་ཨོྃ་ཨཱཿཧཱུྃ༔ དངོས་འཛིན་བསྲེགས་གཏོར་བླ་མེད་སྤེལ༔ ཚོགས་མཆོད་འདོད་ཡོན་བདུད་རྩིར་གྱུར༔ དཀྱིལ་འཁོར་དགྱེས་པའི་རྫས་སུ་གྱུར༔ ཨོྃ་དྷརྨ་ཤུདྡྷེ་ཨཱཿཧཱུྃ༔ དང་པོ་ནི༔
ཧཱུྃ༔ འོག་མིན་མཁའ་སྤྱོད་ཕོ་བྲང་ནས༔ དཔལ་ཆེན་གསང་བདག་གཏུམ་པོ་ལ༔ སྤྲུལ་པ་བཀའ་སྐྱོང་སྲུང་མས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ གཉིས་པ་མཆོད་པ་ནི༔ ཧཱུྃ༔ དཔལ་ཆེན་དྲེགས་པ་ཟིལ་གནོན་གྱི༔ དཀྱིལ་འཁོར་ལྷ་ཚོགས་འཁོར་བཅས་ལ༔
ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་མཆོག་ཐུན་དངོས་གྲུབ་སྩོལ༔ ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཨི་དཾ་བྷ་ལིངྟ་ཁ་ཁ་ཁཱ་ཧི༔ གསུམ་པ་སྐོང་བཤགས་ནི༔ ཧཱུྃ༔ ཕྱི་ནང་སྤྱན་གཟིགས་མཐུན་རྫས་ཀྱིས༔ གསང་བདག་ལྷ་ཚོགས་ཐུགས་དམ་བསྐང་༔ ཉམས་ཆག་སོར་ཆུད་ཉེས་ལྟུང་བཤགས༔ ཕྱིན་ཆད་མི་སྒྲིབ་ཚངས་པར་སྩོལ༔ ཨོྃ་བཛྲ་ས་ཏྭ་ས་མ་ཡ༔
སོགས་ཡིག་བརྒྱ་བརྗོད༔ བཞི་པ་བསྒྲལ་མཆོད་ནི༔ ཧཱུྃ༔ ལྕགས་ཁང་ནང་དུ་རུ་ཏྲ་མངོན་སུམ་གསལ༔ མཆོག་གསུམ་བདེན་པས་དགྲ་བོ་གཟུགས་ལ་ཕོབ༔ ཕུར་ཐུན་མཚོན་ཆ་འབར་བས་བསྒྲལ་གཏུབས་ནས༔ དཔལ་ཆེན་གཏུམ་པོའི་ལྷ་ཚོགས་ཞལ་དུ་མཆོད༔ ཨོྃ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔
ལྔ་པ་ལྷག་མ་ནི༔
ཧཱུྃ༔ དཔལ་གྱི་བཀའ་ཉན་གནས་ཉུལ་ལྷག་སྡུད་མ༔ མི་སྡུག་གཟུགས་འཆང་དུར་ཁྲོད་ཚོགས་ཁང་འགྲིམ༔ ཤ་ཁྲག་ལ་དགྱེས་གིང་ཆེན་ལངྐ་སྲིན༔ ལྷག་མ་འདི་བཞེས་གདུག་པའི་དགྲ་བགེགས་སྒྲོལ༔ ཨོྃ་མ་ཏྲི་རཀྴ་ཎ་ཡཀྴ་ཨུ་ཙི་ཏ་ཁ་ཁ་ཁཱ་ཧི༔ དང་པོ་ཐུགས་དམ་བསྐུལ་བ་ནི༔ ཧཱུྃ༔ དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔ རིག་འཛིན་སྒྲུབ་པའི་ཕྱི་ནང་འགལ་རྐྱེན་སོལ༔
ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་བྱད་ཟོར་བཟློག་པའི་ཕྲིན་ལས་མཛོད༔ ཨོཾ་ཧེ་རུ་ཀ་ཀྲོ་ཏི་ཤྲཱི་ཙཎྜ་ཨ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གཉིས་པ་ཆད་མདོ་གཏོང་བ་ནི༔ ཧཱུྃ༔ འོག་མིན་གནས་དང་མེ་རི་འབར་བ་ནས༔ ལྷ་སྲིན་སྡེ་དཔོན་དྲེགས་སྡེས་ཁས་བླངས་བཞིན༔ གཏོར་མ་བཞེས་ལ་གསང་སྔགས་བསྟན་པ་སྐྱོངས༔ མ་རུངས་དགྲ་བགེགས་ཐལ་བ་རྡུལ་དུ་རློག༔ ཨོྃ་ཀྲོ་ཏ་ཀྲོ་ཏི་ཧེ་རུ་ཀ་ལ་ཡཀྴ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔
གསུམ་པ་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་མཛད་བརྟན་མ་སྐྱོང་བའི་ཚོགས༔ ལྷབ་ལྷུབ་རྒྱན་སྤྲས་གར་སྒྱུར་གཏོར་མ་ལོངས༔ འཛམ་གླིང་འདི་རུ་བདག་གནས་ཡུལ་གྲུའི་ཚོགས༔ ཚེ་ཆོས་ཟས་ནོར་ལོངས་སྤྱོད་བཀྲ་ཤིས་སྤེལ༔ ཨོྃ་མ་མ་ཏིང་ཏིང་རཀྨོ་རཀྴ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཞི་པ་རྟ་བྲོ་བརྡུང་བ་ནི༔ ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔
དམ་སྲི་བསྒྲལ་ནས་རྟ་བྲོ་རྡུང་༔ ཆེམ་ཆེམ་དགྲ་བོའི་མགོ་ནས་རྡུང་༔ མནན་མནན་ནམ་ཡང་མ་ལྡང་ཞིག༔ ཨོཾ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན༔ ལྔ་པ་དངོས་གྲུབ་འགུགས་པ་ནི༔ ཧཱུྃ༔ ལྕང་ལོ་ཅན་གྱི་ཁྱབ་བདག་ཧེ་རུ་ཀཿ བཅོམ་ལྡན་དྲེགས་པ་ཟིལ་གནོན་དཀྱིལ་འཁོར་གྱི༔ དབང་བསྐུར་སྐུ་གསུང་ཐུགས་ཀྱི་དངོས་གྲུབ་སྩོལ༔ ལྷ་སྲིན་དབང་དུ་འདུ་བའི་ཕྲིན་ལས་མཛོད༔
ཨོྃ་ས་མ་ཡ་བཛྲ་དྷ་ར་སིདྡྷི་ཕ་ལ་ཧཱུྃ༔ དྲུག་པ་དཀྱིལ་འཁོར་བསྡུ་བ་ནི༔ ཧཱུྃ༔ སྟོང་ཉིད་སྙིང་རྗེས་འགྲོ་བའི་ཀློང་ལ་ཁྱབ༔ ངེས་དོན་མ་རྟོགས་རྨོངས་གཟུགས་ཉོན་མོངས་ཚོགས༔ སྐུ་བཞིའི་དབྱིངས་ཐིམ་སྐྱེ་མེད་ཨ་རུ་ལྡང་༔ ཨ་ཨ་ཨཱཿ བདུན་པ་བཀྲ་ཤིས་བྱ་བ་ནི༔ ཧཱུྃ༔ ནམ་མཁའི་གོས་ཅན་སྲིད་གསུམ་ལྟོ་བར་འགེངས༔
འབར་བའི་ཕོ་ཉ་མཁའ་ལྡིང་དབྱིངས་ལ་འགྱེད༔ རླུང་ཞགས་འགེངས་པ་དབུ་མའི་ཕོ་ཉ་རྒྱུ༔ ཟིལ་གནོན་དཀྱིལ་འཁོར་ལྷ་ཚོགས་བཀྲ་ཤིས་ཤོག༔ བརྒྱད་པ་བསྔོ་བ་སྨོན་ལམ་ནི༔ ཧོཿ བསྔོ་བྱ་ཡེ་ནས་མ་གྲུབ་སྦྱིན་གཏོང་བྲལ༔ བསྔོ་མཁན་བྱེད་པོ་མ་དམིགས་གཉུག་མའི་གཤིས༔ བསྔོ་འབྲས་འཁོར་གསུམ་ཡོངས་དག་དགེ་བ་བསྔོ༔ ཀུན་ཀྱང་ས་བཅུའི་རྩེར་སོན་བྱང་ཆུབ་ཤོག༔ ཅེས་མི་དམིགས་འཁོར་གསུམ་ཡོངས་དག་དགེ་བ་བསྔོ༔
ས་མ་ཡ༔ ཨེ་མ་ཟབ་པའི་མཐར་ཐུག་དྲེགས་འདུལ་དཀྱིལ་འཁོར་གྱི༔ སྒྲུབ་པའི་གོ་རིམ་ལས་གཞུང་དོན་ཆེན་བཞག༔ ཡང་གསང་འདི་ཉིད་ཇོ་མོ་མཚོ་རྒྱལ་གྱིས༔ ཡི་གེར་བགྱིས་ནས་ཟབ་གསང་གཏེར་དུ་སྦོས༔ ཡང་མཐའི་སྙིགས་དུས་རྩོད་ལྡན་ཤར་བའི་ཚེ༔ རིག་འཛིན་རྡོ་རྗེའི་མིང་དང་འཕྲད་ནས་ཀྱང་༔ སྐལ་ལྡན་རྡོ་རྗེ་ལས་ལྡན་དེ་ལ་སྤྲོད༔ རྡོ་རྗེ་གསང་བདག་ཟབ་དོནྀ་ཨཚ་རྒྱ༔ རྡོ་རྗེ་དབྱིངས་ཀྱི་བདག་པོས་རྒྱ་འདི་སྲུངས༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཁོ་བོ་གར་དབང་གནམ་ལྕགས་རྡོ་རྗེས་ལྷ་རྩེ་བྲག་ནས་ལྕགས་ཕག་ལོར་གདན་དྲངས་པ་འདི་ཀོང་པོ་བྲག་གསུམ་རྡོ་རྗེའི་བྲག་ནས་ཕྱག་ན་རྡོ་རྗེ་དྲེགས་པ་ཟིལ་གནོན་གཏེར་གནས་ཟུང་འཇུག་ཡིན་པ་སྟེ་མདོ་ཁམས་ནཱ་ག་ཀོ་ཊའི་རཱ་ཛ་བཛྲ་ཨཱ་ཡུར་ཝཱ་གཱིས་ཨེ་ཝཾ་དུ་ཤོག་སེར་ནས་བཤུས་སོ། ། སརྦ་མངྒ་ལཾ།། །། ག༽ དཔལ་ཆེན་དྲེགས་པ་ཟིལ་གནོན་ལས༔ ཁྱབ་འཇུག་གཏོར་འབུལ་བྱད་མ་རྩད་བརླག་བཞུགས་སོ༔ རྡོ་རྗེ་གཏུམ་པོ་རབ་ཏུ་འབར་བ་ལ་གུས་པས་འདུད༔
དེ་ཡང་ཐུན་གཏོར་འབུལ་བ་ནི༔ ལྕགས་ཟངས་བྷནྡྷའི་སྣོད་གང་དུ༔ དཔལ་གཏོར་གཡས་གཅུས་འཁོར་གསུམ་ལ༔ དམར་རྒྱན་བཅས་པས་སྤྲས་ནས་སུ༔ ཧཱུྃ་ཛཿ བཀའ་དང་དམ་ཚིག་གཉན་པོའི་ཕོ་བྲང་ནས༔ མངོན་སྤྱོད་ལས་མཛད་ཀི་ཀང་མི་བསྲུན་པ༔ ཁྱབ་འཇུག་ཆེན་པོ་འདིར་གཤེགས་གཏོར་མ་ལོངས༔ དུག་ཁྲག་ནག་པོ་ངད་ལྡན་རླབས་སུ་འཕྱུར༔ དམར་ཆེན་གཏོར་མ་བཅུད་ལྡན་རི་ལྟར་བརྗིད༔
དགྲ་བགེགས་དོན་སྙིང་ནང་རོལ་དབང་པོའི་ཚོགས༔ དྲང་སྲོང་ཀི་ཀང་རྒྱལ་པོའི་ཞལ་དུ་འབུལ༔ སྡེ་བརྒྱད་སྟོང་རྩ་བརྒྱད་ཀྱི་ཞལ་དུ་འབུལ༔ བཞེས་ནས་སངས་རྒྱས་བསྟན་པ་གཉན་པོ་སྲུངས༔ གདུག་པའི་དམ་ཉམས་དགྲ་བགེགས་ཆམ་ལ་ཕོབ༔ གསང་སྔགས་གཉན་ལ་གདུག་པའི་དགྲ་དར་ན༔ མཐུ་ལྡན་ཆོས་སྐྱོང་ཁྱེད་ཀྱིས་སྒྲོལ་བར་མཛོད༔ ཨོྃ་ཧྲཱིཿརཱ་ཧུ་ལ་ཀི་ཀང་ཧྲཱིཿཤག་རུ་རཾ་དགྲ་བགེགས་ཀྱི་བླ་སྲོག་ལ་ཁ་རཾ་ཁཱ་ཧི༔ རྩ་གསུམ་གླིང་པའི་གཏེར་མའོ༔ ང༽ དཔལ་ཆེན་དྲེགས་པ་ཟིལ་གནོན་ལས༔
སྐོང་བ་བར་ཆད་ཀུན་སེལ་བཞུགས་སོ༔ བཅོམ་ལྡན་དྲེགས་པ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ དེ་ནས་སྐོང་བ་བྱ་བའི་རིམ་པ་ནི༔ ཕྱི་ནང་གསང་བའི་ཉེར་མཁོ་མཆོད་རྫས་རྣམས་ཚང་བར་བསགས་ཤིང་༔ ཡིད་དམིགས་ཏིང་འཛིན་རྣམ་གསུམ་དང་མ་བྲལ་བར་གཡོ་མེད་ཁྱབ་བརྡལ་ཡེ་ཤེས་ཆེན་པོའི་རྣལ་འབྱོར་གྱི་ངང་ནས་སྐོང་བ་བྱའོ༔ ཧཱུྃ༔ ལྕང་ལོ་ཅན་གྱི་གནས་མཆོག་ནས༔ གཏུམ་ཆེན་ཁྲོ་རྒྱལ་ཧེ་རུ་ཀཿ
གསང་བདག་དྲེགས་པ་ཟིལ་གནོན་གྱི༔ དཀྱིལ་འཁོར་ལྷ་ཚོགས་མ་ལུས་པ༔ ཐུགས་དམ་བསྐང་ཕྱིར་གཤེགས་སུ་གསོལ༔ ཉི་ཟླ་བམ་གྱི་གདན་ལ་བཞུགས༔ ཕྱི་ནང་གསང་གསུམ་མཆོད་པ་འབུལ༔ དཀྱིལ་འཁོར་ལྷ་ལ་ཕྱག་འཚལ་བསྟོད༔ ཧཱུྃ༔ དཔལ་ཆེན་དཀྱིལ་འཁོར་ལྷ་ཚོགས་ཀྱི༔ ཐུགས་དམ་བསྐང་བའི་དམ་རྫས་ནི༔ ཕྱི་མཆོད་འདོད་ཡོན་ལྷ་མོའི་ཚོགས༔
ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་དགའ་བ་བཞི༔ གཟུགས་སྒྲ་དྲི་རོ་རེག་བྱ་ལྔ༔ རྟེན་གཏོར་རྟག་གཏོར་ཐུན་གཏོར་དང་༔ ག་ཎ་ཚོགས་ཀྱི་ལོངས་སྤྱོད་རྫས༔ བདུད་རྩི་སུ་ར་ཆང་གི་ཕུད༔ སྤྱན་གཟིགས་གཟུགས་འགྲོས་སྣ་ཚོགས་པ༔ བློས་བླངས་དངོས་འབྱོར་ཡིད་སྤྲུལ་ནས༔ མ་ཚང་མེད་པའི་བསྐང་རྫས་འདིས༔ གསང་བདག་གཏུམ་པོའི་ཐུགས་དམ་བསྐང་༔
ཡེ་ཤེས་ཁྱུང་གི་ཐུགས་དམ་བསྐང་༔ གཟའ་མཆོག་རྒྱལ་པོའི་ཐུགས་དམ་བསྐང་༔ གཏེར་སྲུང་དགེ་བསྙེན་ཐུགས་དམ་བསྐང་༔ དཀྱིལ་འཁོར་ཐུགས་དམ་བསྐངས་གྱུར་ནས༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ བསྐང་བ་སྐྱེ་མེད་ངང་དུ་བསྐང་༔ མཆོད་དུ་མེད་དེ་གཉིས་མེད་མཆོད༔ སྦྱོར་དུ་མེད་དེ་ཟུང་འཇུག་སྦྱོར༔ སྒྲོལ་དུ་མེད་དེ་དུག་ལྔ་སྒྲོལ༔
བཤགས་སུ་མེད་དེ་དབྱིངས་སུ་བཤགས༔ ཡེ་མཆོད་ཡེ་གྲོལ་ཆེན་པོ་འདིས༔ ཐུགས་དམ་གཉན་པོ་བསྐངས་གྱུར་ཅིག༔ ཕྱི་ནང་དམ་ཚིག་ཉམས་པ་སོལ༔ ལས་བཞིའི་ཕྲིན་ལས་འགྲུབ་པར་མཛོད༔ དེ་ནས་བཤགས་པ་བྱ་བ་ནི༔ ཧཱུྃ༔ དཔལ་ཆེན་ཟིལ་གནོན་ལྷ་ཚོགས་དགོངས༔ བདག་ཅག་མ་རིག་དབང་གྱུར་པའི༔ ཉམས་ཆག་ཉེས་ལྟུང་ཅི་མཆིས་པ༔
མཐོལ་ལོ་བཤགས་སོ་བཟོད་པར་གསོལ༔ ཨོྃ་བཛྲ་ སོགས? ས་ཏྭ་ཨཱཿ སོགས་ཡིག་བརྒྱ་བརྗོད༔ རྗེས་ཤེས་མི་དམིགས་པའི་ངང་ལ་མཉམ་པར་བཞག་གོ༔ མཐར་ཚོགས་བཤགས་བསྒྲལ་བ་ལྷག་མ་ཕྱིན་ཆད་བྱའོ༔ ཞེས་དཔལ་ཆེན་དྲེགས་པ་ཟིལ་གནོན་གྱི་ལས་བྱང་གནམ་ལྕགས་རྡོ་རྗེའི་གོ་ཆའི་སྐོང་བསྡུས་སོ༔ སརྦ་མངྒ་ལཾ། ཨེ་ཀ་པྲེ་ཙ།། །། ཅ༽ དཔལ་ཆེན་དྲེགས་པ་ཟིལ་གནོན་ལས༔ སྨད་ལས་ཕ་རོལ་བྱད་མ་རྒོལ་འཇོམས་བཞུགས་སོ༔
བཅོམ་ལྡན་དྲེགས་པ་ཟིལ་གནོན་ལྷ་ལ་འདུད༔ ས་མ་ཡ༔ དེ་ཡང་དཔལ་ཆེན་གསང་བདག་གི༔ ལས་མཐའ་བྱད་བཟློག་བསྟན་པ་ལ༔ ལྕགས་སྣོད་དམ་ནི་གང་རུང་དུ༔ མ་ཏྲཾ་དབུས་སུ་ཆོས་འབྱུང་སྟེང་༔ ལིངྒ་གཞུག་ཅིང་འགུགས་གཞུག་བྱ༔ དེའི་ཕྱིར་འཁོར་ལོ་རྩིབས་བཞི་བྲི༔ ཕྱི་རོལ་རྡོ་རྗེ་མེ་རིས་བསྐོར༔ འབྲུ་ནག་དཔལ་གཏོར་ཆེ་བ་ལ༔
ཆུང་བ་བཞི་དང་ཁྲག་སྐྱུས་བསྐོར༔ མདུན་དུ་གཟའ་གཏོར་གཡས་གཅུས་བཞག༔ རྩང་དང་ཟོར་རྫས་མཐའ་རུ་བསྐོར༔ དྲག་པོའི་ང་རྒྱལ་དང་ལྡན་པས༔ རྔ་བརྡུང་དུང་འབུད་རཀྟས་བྲན༔ ས་མ་ཡ༔ དང་པོ་སྒྲུབ་པའི་ལྷ་བསྐྱེད་ནི༔ ཧཱུྃ༔ སྟོང་པའི་ངང་ལས་སྣང་སྲིད་དྲག་པོའི་ཞིང་༔ གཏུམ་དྲག་འབྱུང་བ་བང་རིམ་བསྣོལ་མར་བརྩེགས༔
ས་གཞི་སྨུག་ནག་དུར་ཁྲོད་མེ་དཔུང་ཀློང་༔ བྷྲཱུྃ་ལས་སྲ་མཁྲེགས་གནམ་ལྕགས་གཞལ་ཡས་ཁང་༔ གྲུ་བཞི་སྒོ་བཞི་སྣ་ཚོགས་རྡོ་རྗེའི་ཏོག༔ དེ་དབུས་ཉི་ཟླ་ཏི་ར་བམ་ཆེན་སྟེང་༔ མཐིང་ནག་ཧཱུྃ་ལས་གསང་བདག་དཔལ་ཆེན་སྐུ༔ མཐིང་ནག་ཞལ་གསུམ་གདངས་ཤིང་སྤྱན་རྩ་གཡོ༔ སྨ་ར་སྨིན་མ་དབུ་སྐྲ་མེ་ལྟར་འབར༔ བྷནྡྷ་སྐམ་པོའི་རིགས་ལྔས་དབུ་ལ་བརྒྱན༔ ཚྭ་ཚྭ་འཁྲུགས་པའི་དར་ནག་ཅོད་པན་འཕུར༔ དུག་སྦྲུལ་རིགས་ལྔས་སྐྲ་བཅིང་ལྷུ་ཚིགས་བརྒྱན༔
གཡས་གསུམ་རྡོ་རྗེ་འཁོར་ལོ་རལ་གྲི་ཕྱར༔ ཟ་བྱེད་རྔམ་པའི་ཁྲོ་བོ་མེ་ལྟར་འབར༔ གཡོན་གསུམ་ཁྱུང་དང་ཁ་ཊྭཱཾ་སྦྲུལ་ཞགས་འཕེན༔ གསོད་བྱེད་ཁྲོ་མོ་ཤ་ཟ་ཆུ་ལྟར་ཁོལ༔ སྟོབས་བཅུའི་དུར་ཁྲོད་ཆས་བརྒྱད་སྐུ་ལ་རྫོགས༔ ཞབས་བཞི་དོར་སྟབས་བགེགས་དཔུང་ས་ལ་བསྒྱིལ༔ སྐུ་ལ་སྟོང་ཁམས་སྲེག་པའི་མེ་དཔུང་འཁྲིགས༔ འཇིགས་བྱེད་དཔའ་བོ་སྟོབས་ལྡན་སྐུ་རུ་གསལ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊཿ ལྕགས་རུ་ཟངས་མཆུ་གསེར་མིག་སྡེར་གཤོག་བགྲད༔
ཀླུ་དང་ས་བདག་མ་རུངས་ཟིལ་གྱིས་གནོན༔ མདུན་དུ་ཁྱབ་འཇུག་དུད་ཁ་དབུ་དགུ་པ༔ ཕྱག་བཞི་རལ་གྲི་ཆུ་སྲིན་མདའ་གཞུ་སྦྲུལ༔ སྐུ་ལུས་མིག་བརྒྱན་ལྟེ་ཞལ་སྦྲུལ་མཇུག་འཁྱིལ༔ ཡེ་ཤེས་མེ་དཔུང་འབར་བའི་ཀློང་དུ་གསལ༔ ཧཱུྃ༔ ཤར་དུ་བན་བྱེད་འཇོམས་པའི་སྟག་གདོང་མ༔ སྐུ་མདོག་དམར་ནག་རྔམ་པའི་ང་རོ་ཅན༔ ཕྱག་གཡས་མེ་ཟོར་གཡོན་པས་ཆུ་ཟོར་བསྣམས༔ ལྷོ་རུ་བོན་བྱེད་འཇོམས་པའི་དྲེད་གདོང་མ༔
སྐུ་མདོག་ཁམ་ནག་གདུག་པའི་མཆེ་བ་གཙིགས༔ ཕྱག་གཡས་ཀོང་ཟོར་གཡོན་པས་ཐུན་ཟོར་བསྣམས༔ ནུབ་ཏུ་འདྲེ་རྒོད་འཇོམས་པའི་དོམ་གདོང་མ༔ སྐུ་མདོག་མཐིང་ནག་གཏུམ་ཆེན་དྲག་སྔགས་ཅན༔ ཕྱག་གཡས་ཉུངས་ཟོར་གཡོན་པས་ཁྲམ་ཟོར་བསྣམས༔ བྱང་དུ་དགྲ་བགེགས་འཇོམས་པའི་སྤྱང་གདོང་མ༔ སྐུ་མདོག་ལྗང་ནག་ཤ་ཁྲག་དགྱེས་པ་མོའི༔ གཡས་པས་མཚེ་ཟོར་གཡོན་པས་ཁྲག་ཟོར་བསྣམས༔ ཐམས་ཅད་གར་སྟབས་དུར་ཁྲོད་ཆས་ཀྱིས་བརྒྱན༔ ཧ་ཧ་དགྱེས་པའི་གད་མོ་འབྲུག་ལྟར་སྒྲོག༔
ཕ་རོལ་གདུག་པའི་བྱད་ཁ་འཇོམས་པར་གསལ༔ དེ་ལྟར་གསལ་བའི་ཐུགས་ཀའི་འོད་ཟེར་གྱིས༔ གསང་བདག་ཁྲོ་རྒྱལ་ལྷ་ཚོགས་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཛ་ཛཿ ཕཻཾ་ཕཻཾ་ཛཿཧཱུྃ་བཾ་ཧོཿ གཉིས་པ་སྤྱན་འདྲེན་བཞུགས་གསོལ་ཕྱག་འཚལ་བ་ནི༔ ཧཱུྃ༔ འོག་མིན་ལྕང་ལོ་ཅན་གྱི་གནས་མཆོག་ནས༔ གཏུམ་ཆེན་ཁྲོ་རྒྱལ་ལྷ་ཚོགས་གཤེགས་སུ་གསོལ༔ དབུས་ཕྱོགས་རི་རྒྱལ་འབར་བའི་རྩེ་མོ་ནས༔
ཁྱུང་ཆེན་མཁའ་ལྡིང་རྒྱལ་པོ་གཤེགས་སུ་གསོལ༔ ནམ་མཁའ་དབྱིངས་ཀྱི་དུག་རླངས་འཚུབས་དབུས་ནས༔ གཟའ་མཆོག་ཀི་ཀང་འབར་བ་གཤེགས་སུ་གསོལ༔ ཕྱོགས་བཞི་ཐོད་མཁར་མེ་རླུང་འཁྲུགས་པའི་དབུས༔ སྲོག་གཅོད་མ་མོ་རིགས་བཞི་གཤེགས་སུ་གསོལ༔ གཤེགས་ནས་ཕོ་བྲང་གནས་འདིར་བརྟན་པར་བཞུགས༔ ཡེ་ཤེས་སྐུ་གསུམ་ལྷ་ལ་ཕྱག་འཚལ་ལོ༔ ཨོྃ་བཛྲ་ས་མཱ་ཡ་ཛ་ཛཿ ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ
གསུམ་པ་མཆོད་པ་འབུལ་བ་ནི༔ ཧཱུྃ༔ ཕྱི་ནང་གསང་བ་ཁོ་ན་ཉིད་ཀྱི་ཚོགས༔ སྦྱོར་སྒྲོལ་སྤྱན་གཟིགས་མཆོད་པ་བླ་མེད་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་བྱད་མ་བསྒྲལ་བའི་ཕྲིན་ལས་མཛོད༔ ཨོཾ་བཛྲ་པུཥྤེ་དྷཱུ་པེ་ སོགས?ནས་ ཤབྡ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་ཁ་ཁ་ཁཱ་ཧི༔ བཞི་པ་བསྟོད་པ་ནི༔ ཧཱུྃ༔ གཏུམ་ཆེན་ཁྲོ་རྒྱལ་གསང་བདག་ཧེ་རུ་ཀཿ
ལྷ་སྲིན་དྲེགས་པ་འདུལ་བའི་མཐུ་སྟོབས་ཅན༔ མ་རུངས་གདུག་པའི་ཚོགས་རྣམས་ཚར་གཅོད་པ༔ ཐུགས་མཆོག་ཁྲོ་རྒྱལ་སྐུ་ལ་ཕྱག་འཚལ་བསྟོད༔ ཧཱུྃ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊཿ གནམ་ལྕགས་རྭ་ལྡན་རྡོ་རྗེའི་མཆུ་སྡེར་བགྲད༔ མ་རུངས་ས་བདག་ཀླུ་གཉན་འདུལ་བར་བྱེད༔ བྱ་ཁྱུང་འབར་བའི་སྐུ་ལ་ཕྱག་འཚལ་བསྟོད༔ ཛཿ སྣང་སྲིད་དབུ་མ་དབྱིངས་ཀྱི་ལས་བྱེད་པ༔
སྟོང་ཁམས་འདི་རུ་དྲག་རྩལ་ལྡན་པ་ཡི༔ ལྷོ་ནུབ་གནས་པའི་ཀི་ཀང་རཱ་ཧུ་ལ༔ གཟའ་མཆོག་ཁྱབ་འཇུག་སྐུ་ལ་ཕྱག་འཚལ་བསྟོད༔ ཧཱུྃ་བྷྱོཿ དྲག་ཤུལ་རྔམ་པའི་དཔའ་སྟོབས་གར་དགུས་བརྒྱན༔ སྣང་སྲིད་ཡོངས་ཀྱི་བྱད་ཁ་དགྲ་ལ་འབེབས༔ ལས་ལ་ཆས་བྱེད་སྲོག་བདག་ཁྲོ་མོའི་ཚོགས༔ མ་རུངས་རྒོལ་བ་འཇོམས་མཛད་བཞི་ལ་བསྟོད༔ ལྔ་པ་བསྙེན་པ་བྱ་བ་ནི༔ ཧཱུྃ༔
བདག་ཉིད་གཏུམ་པོའི་ཐུགས་ཀ་རུ༔ གསེར་གྱི་མཆོད་རྟེན་སེར་པོའི་དབུས༔ མེ་ལོང་ཉི་ཟླ་འཁོར་ལོའི་སྟེང་༔ ཧཱུྃ་མཐིང་ཚྭ་ཚྭ་འཕྲོས་པའི་མཐར༔ རྩ་སྔགས་གཡས་སུ་འཁོར་བ་ཡིས༔ ལུས་ཀྱི་ནད་གདོན་སྡིག་སྒྲིབ་བསྲེགས༔ ཡར་འཕྲོས་ཕྱོགས་བཅུའི་སངས་རྒྱས་མཆོད༔ མར་འཕྲོས་སྟོང་གསུམ་དགྲ་བགེགས་བཅོམ༔ ཚུར་འདུས་སྲོག་ཐིམ་གཟི་བརྗིད་སྐྱེད༔ སླར་ཡང་ཁྲོ་བོ་འཁོར་ལ་ཕོག༔
རབ་འཕྲོས་ཕ་རོལ་བྱད་ཁ་བཟློག༔ ཀུན་ཀྱང་གཟི་བརྗིད་འབར་བར་བསྒོམ༔ གཏུམ་ཆེན་སྔགས་ཕྲེང་ནི༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཁྱུང་སྔགས་ནི༔ ཨོྃ་ཁྲོཾ་རཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ཁྱབ་འཇུག་གི་སྔགས་ནི༔ ཨོྃ་ཀི་ཀང་ཧྲཱིཿརཱ་ཧུ་ལ་ཀེ་ཤ་ཀེ་ཏ་ཧཱུྃ་ཛ་ཛཿ ཁྲོ་མོའི་སྔགས་ནི༔ ཨོཾ་ཀྲོ་ཏི་རཾ་བྷྱོ་ཙ་ཏུར་མུ་ཁ་ཙཀྲ་ཧཱུྃ་ཕཊ྄ཿ
ཅེས་གཏུམ་པོའི་སྔགས་རྟགས་མ་བྱུང་བར་དུ་བཟླ༔ ཁྱུང་དང་ཁྱབ་འཇུག་དེའི་བཅུ་ཆ་ཙམ༔ ཁྲོ་མོ་ལས་རུང་ནི་ཁྲི་ཡིས་ཆོག༔ བྱད་བཟློག་ཟོར་ཐུན་གྱི་སྔགས་ནི༔ ཨོྃ་བཛྲ་ཙཎྜ་ཧེ་ཀྲོ་ཏ་ཀཱ་ལ་ས་ཧ་ཙཀྲ་ལོ་ཧི་ཙཀྲ་ཏི་ཏྲི་ཙཀྲ་ཡ་གནོད་བྱེད་འབྱུང་པོ་བྱད་མ་རྣམས་ཀྱི་སྲོག་རྩ་ལ་རྦད་རྦད༔ ཨོྃ་ཀྲི་ཏི་མ་ཏྲི་བཾ་བྷྱོ་ཙ་ཏུར་མུ་ཁ་རྃ་ཧ་ལ་ཡ༔ ཕ་རོལ་གྱི་བྱད་ཟོར་ཕུར་ཁ་ངན་པ་ཐམས་ཅད་བྷྱོ་བྷྱོ་ཟློག་ཟློག༔ ཟློག་སྔགས་ནི༔ ཧཱུྃ་ཏྲིག་རཱ་ཛ་ཡ་ཐུན་བྷྱོཿ དགྲ་ལ་བྷྱོཿ
དགྲ་ལ་ཟློག༔ རཾ་ཧ་ལ་མཱ་ར་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ ཏྲག་ཧ་ལ་ནཱ་ག་ཡེ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ ཤག་རཀྟ་རྦད་ཏྲི་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔
མཱ་ར་ཡ་རྦད་ཐུན་བྷྱོ་རཀྴ་བྷྱོཿ ཞེས་བཟློག་ཐུན་གྱི་ཆར་ཕབ་པས་ཕ་རོལ་བྱད་མ་རྡུལ་དུ་བརླགས་ནས་མིང་ཡང་མེད་པར་བསམ༔ ས་མ་ཡ༔ དེ་ནས་བསད་པའི་ལས་ལ་འཇུག་པ་ནི༔ མདུན་དུ་གསེར་སྐྱེམས་གཙང་བཤོས༔ ཧོམ་ཁུང་ནང་དུ་ཉ་བོ་དང་༔ གཡབ་དར་བྱ་རོག་འུག་པའི་སྒྲོ༔ མཚོན་ཆ་ཐུན་རྫས་བསྒྲལ་ཆས་བསག༔ སྔགས་འཆང་ང་རྒྱལ་དང་ལྡན་པས༔ གཟུ་དཔང་མཁྱེན་པར་གསོལ་བ་ནི༔
ཧཱུྃ་ཧྲཱིཿ དཀོན་མཆོག་རྩ་བ་གསུམ་དང་ཡི་དམ་ལྷ༔ མཁའ་འགྲོ་དམ་ཅན་ཆོས་སྐྱོང་སྲུང་མ་བཅས༔ ཁྱད་པར་དཔལ་ཆེན་ཁྲོ་རྒྱལ་ལྷ་ཚོགས་དང་༔ སྤྲུལ་པ་ཡང་སྤྲུལ་འཁོར་བཅས་དགོངས་སུ་གསོལ༔ བདག་ནི་སངས་རྒྱས་བསྟན་པའི་སྒོར་ཞུགས་ཤིང་༔ དབེན་པར་བླ་མ་ལྷ་དང་ཡི་དམ་གྱི༔ བསྙེན་སྒྲུབ་བསྐྱེད་སྔགས་རྫོགས་གསུམ་གཞིར་བཟུང་ནས༔ ཕྲིན་ལས་རྣམ་བཞི་སྒྲུབ་པར་དམ་བཅས་ཀྱང་༔ གནོད་བྱེད་དམ་མེད་འདི་ཡིས་མི་སྟེར་རོ༔
དགོངས་ཤིག་ཀུན་མཁྱེན་ཁྱེད་ཀྱིས་གཟིགས་མཛོད་ལ༔ བདག་ལ་གནོད་པའི་དགྲ་བགེགས་བྱད་མ་སྒྲོལ༔ མཐུ་རྩལ་ནུས་ཕྱུངས་མངོན་སྤྱོད་ཕྲིན་ལས་མཛོད༔ གསེར་སྐྱེམས་རིམ་པར་འཐོར༔ ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ སྒྱུ་འཕྲུལ་ཞི་ཁྲོ་རབ་འབྱམས་དྲེགས་འདུལ་ཚོགས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཁྱད་པར་དཔལ་ཆེན་ཕྱག་ན་རྡོ་རྗེ་དང་༔ མཁའ་ལྡིང་ཁྱབ་འཇུག་ཁྲོ་མོ་རིགས་བཞི་ཡིས༔
གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ དཔལ་ཆེན་ཆོས་སྲུང་དམ་ཅན་སྲུང་མའི་ཚོགས༔ སྣང་སྲིད་ལྷ་སྲིན་སྡེ་བརྒྱད་ཡུལ་བདག་གནས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ལོ་ཟླ་ཞག་དུས་ཚེས་ལ་དབང་བའི་ལྷ༔ མཁའ་ལ་རྒྱུ་བའི་དྲེགས་ལྡན་འཁོར་བཅས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ རྦད་པའི་དམ་ཅན་སྲུང་མ་མཐུ་མ་ཆུང་༔ དེང་འདིར་བཅོལ་བའི་ཕྲིན་ལས་འགྲུབ་པར་མཛོད༔
ཧོམ་བསྐྱེད་ནི༔
ཕཊ྄ཿ མདུན་དུ་གནམ་ལྕགས་ལས་གྲུབ་པའི་བཙོན་ཁང་ནག་པོ་ཁ་དོག་ལ༔ མཐིལ་ཡངས་པ༔ ཟིན་ན་ཐར་པ་མེད་པ༔ ནྲྀ་ཏྲི་ལས་སྐྱེས་པའི་གནོད་བྱེད་བྱད་མའི་གཟུགས་ཕུང་སྔོ་ལ་ཧམ་པ་སྐྱ་ལ་རིད་པ་ཁ་ངུ་བ་མིག་ཤི་མིག༔ ཡན་ལག་ལྕགས་སྒྲོག་གིས་བསྡམས་ཤིང་ཉམ་ཐག་པའི་གཟུགས་ཅན་དུ་གྱུར༔ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ ཡི་དམ་ལྷ་ཚོགས་རྣམས་ཀྱི་བཀའ་བདེན་པ་དང་༔ དཔའ་བོ་མཁའ་འགྲོ་རྣམས་ཀྱི་བཀའ་བདེན་པ་དང་༔
ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་དུ་ཡང་དཔལ་ཆེན་ཕྱག་ན་རྡོ་རྗེ་དྲེགས་འདུལ་དྲག་སྔགས་ཀྱི་བཀའ་བདེན་པ་དང་༔ ཐུགས་སྤྲུལ་བྱ་ཁྱུང་འབར་བའི་བཀའ་བདེན་པ་དང་༔ གཟའ་མཆོག་དུག་གདོང་མགོ་དགུའི་བཀའ་བདེན་པ་དང་༔ བཀའ་སྡོད་དྲེགས་ཚོགས་དམ་ཅན་རྒྱ་མཚོའི་ཚོགས་ཀྱི་བཀའ་བདེན་པ་དང་༔ ལྷ་སྔགས་ཏིང་འཛིན་རྟེན་འབྲེལ་བསླུ་བ་མེད་པའི་བཀའ་བདེན་པ་དང་༔ རྣལ་འབྱོར་བདག་གི་དྲག་སྔགས་དམོད་པའི་མཐུ་ལ་བརྟེན་ནས༔ གནོད་ཅིང་འཚེ་བའི་གདོན་བགེགས་དམ་སྲི་བྱད་ཕུར་མནན་གཏད་ངན་སྔགས་བྱེད་པའི་དགྲ་གདོན་མི་དང་མི་མིན་སྤྱིར་སངས་རྒྱས་བསྟན་པའི་སྤྱི་དགྲ༔ དཔལ་ལྡན་བླ་མ་དམ་པའི་སྐུ་དགྲ༔ སྒོས་རྣལ་འབྱོར་པ་བདག་ལ་སྡང་བ༔
མདོར་ན་བསམ་སྦྱོར་ངན་པ་འཆང་བའི་དགྲ་བགེགས་བྱད་མ་རྦོད་གཏོང་དམ་ལོག་བདུད་རིགས་བསྒྲལ་བའི་ཞིང་དུ་གྱུར་པའི་ལྷ་སྲུང་མགོན་བྱེད་དང་བཅས་པ་ཐམས་ཅད༔ སྐད་ཅིག་རང་དབང་མེད་པར་གཟུགས་ལིངྒ་འདི་ལ་ཁུག་ཅིག༔ ནྲྀ་ཏྲི་ཡཾ་ཛཿ ཛཿཧཱུྃ་བཾ་ཧོཿ ཞེས་པས་འགུགས་ཤིང་ཕོ་ཉ་འགྱེད་པ་ནི༔ བྷྱོཿ ཛཿལས་རྡོ་རྗེ་ལྕགས་ཀྱུ་མ༔ དགྲ་བོའི་སྙིང་ནས་ཟུངས་ལ་ཤོག༔ ཧཱུྃ་ལས་རིན་ཆེན་ཞགས་པ་མ༔ དགྲ་བོའི་མགུལ་ནས་ཆིངས་ལ་ཤོག༔
བཾ་ལས་པདྨ་ལྕགས་སྒྲོག་མ༔ དགྲ་བོའི་ཡན་ལག་སྡོམས་ལ་ཤོག༔ ཧོཿལས་ཀརྨ་དྲིལ་བུ་མ༔ དགྲ་བོའི་དྲན་པ་མྱོས་སུ་ཆུག༔ རང་དབང་མེད་པར་ཁུག་ལ་ཤོག༔ རྦད་པའི་ཕོ་ཉ་མཐུ་མ་ཆུང་༔ བཛྲ་ཨངྐུ་ཤ་ཡ་ཛཿ པཱ་ཤ་ཧོཿ སྥོ་ཊ་བཾཿ གྷཎྜེ་ཧོཿ
ལྷ་དབྱེ་བྱ་བ་ནི་བྱ་རོག་འུག་སྒྲོ་ཐོགས་ལ༔ ཧཱུྃ༔ ཁཱ་ཁ་མུ་ཁ་བྱ་རོག་གདོང་༔ ཕྱག་ན་སྤུ་གྲི་དམར་པོ་བསྣམས༔ དམ་ཉམས་དགྲ་བོ་ལྷ་དང་ཕྱེས༔ སྲུང་སྐྱོབ་མགོན་བྱེད་ཕྲལ་བར་གྱིས༔ ཧུ་ལུ་མུ་ཁ་འུག་པའི་མགོ༔ ཕྱག་ན་རླུང་གི་འཁོར་ལོ་འཛིན༔ དམ་ཉམས་དགྲ་བོ་བདུད་དང་སྤྲོད༔ བཅིངས་ཤིང་བྱད་དུ་བཅུག་པར་གྱིས༔
ཨོྃ་ཁཱ་ཁ་མུ་ཁ་དགྲ་བོ་ཤག་ཕྱེས༔ ཧུ་ལུ་མུ་ཁ་དགྲ་བོ་རྦད་ཐུམ་རིལ་ཏྲིག་ནན་མཱ་ར་ཡ་རྦད༔ དེ་ནས་ཕུར་པ་ཐོགས་ལ༔ ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་སྲས༔ གཏུམ་ཆེན་བཛྲ་ཀཱི་ལ་ཡའི༔ ཕྱག་གཉིས་རི་རབ་ཕུར་པ་བསྒྲིལ༔ རྒྱ་མདུད་འབྲུག་སྒྲ་འུ་རུ་རུ༔ འཆང་བཟུང་གློག་དམར་ཁྱུགས་སེ་ཁྱུག༔ ཆུ་སྲིན་སེར་བ་ཆི་ལི་ལི༔
ཟུར་གསུམ་ཐོག་རྒོད་ཤ་ར་ར༔ རྩེ་མོར་ཚྭ་ཚྭ་སི་ལི་ལི༔ བཏབ་བོ་བཛྲ་ཀཱི་ལ་ཡ༔ དཀར་ནག་སྙིང་གི་རྩ་ཆོད་ལ༔ མྱུར་དུ་བསྒྲལ་བའི་ཕྲིན་ལས་མཛོད༔ ཨོྃ་བཛྲ་ཀཱི་ལི་ཀཱི་ལ་ཡ་གནོད་བྱེད་འབྱུང་པོ་ཚལ་པ་ཤག་གཏུབ་མཱ་ར་ཡ་རྦད་རྦད༔ ཅེས་པས་བསྒྲལ་ཞིང་རྣམ་ཤེས་སྤར༔ འོ་ཁྱོད་ཀྱི་རྣམ་ཤེས་ཨཱཿཡིག་དཀར་པོར་གྱུར་ནས་འོག་མིན་གྱི་གནས་སུ་ཕཊ྄ཿ ཅེས་པས་འོག་མིན་གྱི་གནས་སུ་འཕང་༔ དེ་ནས་ཐུན་རྫས་བཏབ་ཅིང་༔
ཧཱུྃ༔ ཉུངས་ཐུན་ཁྲོ་བོ་ཤ་ར་ར༔ དུག་ཐུན་བུ་ཡུག་ཆི་ལི་ལི༔ མེ་ཐུན་དམར་ནག་ལྷབས་སེ་ལྷབ༔ ཁྲག་ཐུན་ནད་རླངས་ཐིབས་སེ་ཐིབ༔ རྡོ་ཐུན་ཟི་ར་ཁྱུགས་སེ་ཁྱུག༔ མཚེ་ཐུན་ལས་རླུང་འུ་རུ་རུ༔ རྡོ་རྗེའི་ཐོག་རྒོད་ཤ་ར་ར༔ ཕུར་ཐུན་དྲག་པོ་ཧྲི་ལི་ལི༔ རལ་གྲི་མཚོན་ཆ་སྐར་ལྟར་འཁྲུགས༔
དགྲ་བགེགས་ལྔ་ཕུང་རྡུལ་དུ་རློག༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ མྱོག་ཐུན་ཚལ་པ་ཡ་ཤིག་ཤིག༔ ཅེས་པས་གཏུབས་ཤིང་འབུལ་བ་ནི༔ ཧཱུྃ༔ གཏུམ་ཆེན་ཁྲོ་རྒྱལ་ཧེ་རུ་ཀཿ དཔལ་ཆེན་ཕྱག་རྡོར་ལྷ་ཚོགས་ཀྱི༔ ཞལ་ཕྱེས་དགྲ་བོའི་ཤ་ཁྲག་འབུལ༔ དུག་ལྔ་སྐྱེ་མེད་དབྱིངས་སུ་རོལ༔ ཨོྃ་ཨཱཿཧཱུྃ༔
དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ ཞེས་ཕུལ་བྱད་མ་དགྲ་བགེགས་དངོས་སུ་གསོལ་བར་བསམ༔ ས་མ་ཡ༔ དེ་ནས་ཟློག་ཐབས་བསྟན་པ་ནི༔ དམར་གཏོར་ལིངྒ་ལྷ་གྲངས་བཤམས༔ འགུགས་གཞུག་དྲག་པོ་ལན་གསུམ་བྱ༔ རྐང་གླིང་རོལ་མོ་དར་ནག་གཡབ༔ ཤ་ཆེན་གསུར་བཏང་རཀྟས་བྲན༔ ཧཱུྃ༔ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས༔
དཔལ་ཆེན་ཕྱག་རྡོར་དྲེགས་པ་ཟིལ་གནོན་པ༔ གཏུམ་ཆེན་དྲག་པོའི་ལྷ་ཚོགས་དབྱིངས་ནས་བཞེངས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམག་དཔུང་སྐྱེད་ལ་བཟློག་བསྒྱུར་ཕྲིན་ལས་མཛོད༔ ཧཱུྃ༔ གཏུམ་ཆེན་ཁྲོ་རྒྱལ་རབ་འཇིགས་ཧེ་རུ་ཀཿ སྐུ་མདོག་མཐིང་ནག་ཆོས་སྐུ་འགྱུར་བ་མེད༔ དཀར་དམར་མཐིང་བཞད་དགྱེས་ལ་ཁྲོ་བ་ཡིས༔ སྐུ་གསུམ་སྒྲིབ་པའི་ཉོན་མོངས་དགྲ་ལ་ཟློག༔ རབ་འཇིགས་ཞལ་ནས་ཧཱུྃ་སྒྲ་འབྲུག་ལྟར་སྒྲོག༔
ཡེ་ཤེས་ཁྲོ་བོའི་དྲག་སྔགས་དགྲ་ལ་ཟློག༔ སྤྱན་རྩ་སྡང་མིག་གློག་ལྟར་འཁྱུགས་པ་ཡིས༔ འཇིག་རྟེན་ཁྲོ་བོའི་དམོད་པ་དགྲ་ལ་ཟློག༔ དབུ་སྐྲ་དམར་སེར་གྱེན་དུ་བརྫིས་པ་ཡིས༔ ལྷ་ཁམས་ཡོམ་ཞིང་འགུལ་བའི་ལྟས་ངན་ཟློག༔ ཐོད་སྐམ་རིགས་ལྔས་དབུ་ལ་བརྒྱན་པ་ཡིས༔ རིགས་ལྔའི་ས་ལམ་བར་ཆད་དགྲ་ལ་ཟློག༔ དར་ནག་ཅོད་པན་རྒྱན་འཕྱང་འཕུར་བ་ཡིས༔ མ་མོ་མཁའ་འགྲོའི་སུན་མ་དགྲ་ལ་ཟློག༔ ཕྱག་གཡས་རྡོ་རྗེ་འཁོར་ལོ་རལ་གྲི་ཡིས༔
སྣང་སྲིད་ལྷ་འདྲེས་ཟིལ་གནོན་དགྲ་ལ་ཟློག༔ ཕྱག་གཡོན་ཁྱུང་དང་ཁ་ཊྭཱཾ་སྦྲུལ་ཞགས་ཀྱིས༔ སྲིད་གསུམ་གདོན་བགེགས་འབྱུང་པོ་དགྲ་ལ་ཟློག༔ རྡོ་རྗེའི་སྒྲོ་གཤོག་དབྱིངས་ལ་བརྒྱངས་པ་ཡིས༔ བན་བོན་གདུག་པའི་བྱད་ཁ་དགྲ་ལ་ཟློག༔ གླང་ཀོ་ཞིང་ལྤགས་སྟག་ཤམ་བརྗིད་པ་ཡིས༔ ཉོན་མོངས་དུག་ལྔའི་འཁྲུལ་འཛིན་དགྲ་ལ་ཟློག༔ རྡོ་རྗེའི་གོ་ཁྲབ་རུས་རྒྱན་ཆུ་སྲིན་གྱིས༔ བདུད་སྲིན་དམ་སྲི་འགོང་པོ་དགྲ་ལ་ཟློག༔ སྦྲུལ་གདུགས་རྒྱན་ཕྲེང་རིན་ཆེན་སྤྲས་པ་ཡིས༔
འཁོར་འདས་རྟོག་པས་ཟིལ་གནོན་དགྲ་ལ་ཟློག༔ ཞབས་བཞི་ལྷ་སྲིན་སྟེང་དུ་འགྱིངས་པ་ཡིས༔ ཆེ་བཙན་ཀུན་གྱིས་ཟིལ་གནོན་དགྲ་ལ་ཟློག༔ སྐུ་ལ་དུས་མཐའི་མེ་དཔུང་འབར་བ་ཡིས༔ སྟོང་ཁམས་ཡོམ་ཞིང་འཁྲུག་པ་དགྲ་ལ་ཟློག༔ བཅོམ་ལྡན་དྲེགས་པ་ཟིལ་གནོན་ལྷ་ཚོགས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཧཱུྃ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊརཿ
གནམ་ལྕགས་རྭ་ལྡན་རྡོ་རྗེའི་མཆུ་སྡེར་བགྲད༔ མ་རུངས་ཀླུ་གཉན་ས་བདག་བཟློག་ཏུ་གསོལ༔ མེ་གཤོག་རྡེབ་ཅིང་གསེར་མིག་འཁྱིལ་བ་ཡིས༔ དྲེགས་པ་ཡོངས་ཀྱི་ཆོ་འཕྲུལ་དགྲ་ལ་ཟློག༔ དུག་སྦྲུལ་གསོལ་ཞིང་གདོལ་པ་འཛིན་པ་ཡིས༔ བདུད་དང་ཀླུ་སྲིན་མ་རུངས་བཟློག་ཏུ་གསོལ༔ བྱ་ཁྱུང་རྒྱལ་པོ་འཁོར་དང་བཅས་པ་ཡིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཛཿ
སྣང་སྲིད་དབུ་མ་དབྱིངས་ཀྱི་ལས་བྱེད་པ༔ ལྷོ་ནུབ་གནས་པའི་ཀླུ་སྲིན་རཱ་ཧུ་ལ༔ སྐུ་མདོག་དུད་ཁ་དབུ་དགུ་བྱ་རོག་མགོས༔ སངས་རྒྱས་བསྟན་པའི་རུ་ཏྲ་བཟློག་ཏུ་གསོལ༔ ཕྱག་གཡས་རལ་གྲི་གནམ་ལྕགས་ཐོག་མདའ་ཡིས༔ མ་རུངས་དགྲ་བགེགས་འབྱུང་པོ་བཟློག་ཏུ་གསོལ༔ ཕྱག་གཡོན་རྒྱལ་མཚན་སྦྲུལ་ནག་ཞགས་པ་ཡིས༔ བདག་ལ་སྡང་བའི་བྱད་མ་བཟློག་ཏུ་གསོལ༔ སྐུ་ལུས་ཐམས་ཅད་མིག་གིས་བརྒྱན་པ་ཡིས༔ དྲེགས་པ་ཡོངས་ཀྱི་བྱད་ཟོར་བཟློག་ཏུ་གསོལ༔
ལྟེ་བ་སྲིད་པའི་ཞལ་གདངས་ཁྲོས་པ་ཡིས༔ ཉོན་མོངས་འཁོར་བའི་སྡུག་བསྔལ་བཟློག་ཏུ་གསོལ༔ སྦྲུལ་མཇུག་རྒྱ་མཚོའི་ཀློང་དུ་འཁྱིལ་བ་ཡིས༔ འབྱུང་ལྔའི་ཚ་གྲང་འཐབ་པ་བཟློག་ཏུ་གསོལ༔ རྫུ་འཕྲུལ་གནམ་ལྕགས་ཐོག་སེར་འབེབས་པ་ཡིས༔ བདུད་སྡེས་མཚོན་ཆར་འབེབས་པ་བཟློག་ཏུ་གསོལ༔ དྲང་སྲོང་གཟའ་མཆོག་རྒྱལ་པོའི་ལྷ་ཚོགས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཧཱུྃ་བྷྱོཿ
ཐོད་མཁར་དམར་ནག་མེ་རླུང་འཁྲུགས་པའི་དབུས༔ ཁྲག་མཚོ་ཉི་ཟླ་བམ་གྱི་གདན་གྱི་སྟེང་༔ ཤར་དུ་སྟག་གདོང་དམར་ནག་རྔམ་པ་ཡིས༔ བན་དེའི་བྱད་ཟོར་ཕུར་ཁ་བཟློག་ཏུ་གསོལ༔ ལྷོ་རུ་དྲེད་གདོང་ཁམ་ནག་ཁྲོས་པ་ཡིས༔ བོན་པོའི་བྱད་ཟོར་མཛོ་དམར་བཟློག་ཏུ་གསོལ༔ ནུབ་ཏུ་དོམ་གདོང་མཐིང་ནག་གཏུམ་པ་ཡིས༔ འདྲེ་རྒོད་འབྱུང་པོའི་བྱད་ཟོར་བཟློག་ཏུ་གསོལ༔ བྱང་དུ་སྤྱང་གདོང་ལྗང་ནག་དགྱེས་པ་ཡིས༔ ཕ་རོལ་དགྲ་བོའི་བྱད་ཟོར་བཟློག་ཏུ་གསོལ༔
གཡས་གཡོན་ཕྱག་ན་ཟོར་ཆེན་འཕེན་པ་ཡིས༔ བྱད་ཟོར་ཕུར་ཁ་འབེབས་པ་བཟློག་ཏུ་གསོལ༔ ཐམས་ཅད་གར་སྟབས་དུར་ཁྲོད་ཆས་ཀྱིས་བརྒྱན༔ དུར་ཁྲོད་མ་མོའི་ཁྲག་ནད་བཟློག་ཏུ་གསོལ༔ ཧ་ཧ་དགྱེས་པའི་གད་མོ་སྒྲོག་པ་ཡིས༔ ཕ་རོལ་གདུག་པའི་གཡུལ་ངོ་བཟློག་ཏུ་གསོལ༔ ལས་བྱེད་སྲོག་བདག་ཁྲོ་མོ་སྡེ་བཞི་ཡིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་རྒོལ་བ་འཇོམས་པའི་ཕྲིན་ལས་མཛོད༔ ཧཱུྃ༔
གཞན་ཡང་བཟློག་ཅིང་བསྒྱུར་བ་ནི༔ ཕོ་རྒྱུད་ཁྲོ་བོའི་དྲག་སྔགས་བཟློག་ཏུ་གསོལ༔ མོ་རྒྱུད་མ་མོའི་ཐུན་སྔགས་བཟློག་ཏུ་གསོལ༔ ཡི་དམ་མཁའ་འགྲོའི་བཀའ་ཆད་བཟློག་ཏུ་གསོལ༔ སྡེ་བརྒྱད་དྲེགས་པའི་ཕོ་ཉ་བཟློག་ཏུ་གསོལ༔ ཕྱོགས་སྐྱོང་བཅུ་ཡི་དམོད་པ་བཟློག་ཏུ་གསོལ༔ གླིང་བཞི་སྐྱེ་བོའི་མདའ་ཟོར་བཟློག་ཏུ་གསོལ༔ ཡུགས་ས་བུད་མེད་དམོད་ཟོར་བཟློག་ཏུ་གསོལ༔ འདྲེ་རྒོད་འབྱུང་པོའི་གླགས་ལྟ་བཟློག་ཏུ་གསོལ༔ ཡུལ་ལྷ་གཞི་བདག་ཆོ་འཕྲུལ་བཟློག་ཏུ་གསོལ༔
མ་བདུད་སྲིན་མོའི་བླ་རྐུན་བཟློག་ཏུ་གསོལ༔ བན་དེ་སྔགས་པའི་ཧོཾ་སྦར་བཟློག་ཏུ་གསོལ༔ གཡུང་དྲུང་བོན་གྱི་མཐུ་གཏད་བཟློག་ཏུ་གསོལ༔ དྲག་སྔགས་སྣ་ཚོགས་སྦྱོར་བ་བཟློག་ཏུ་གསོལ༔ ལོ་ཟླ་ཞག་དུས་སྐག་རིགས་བཟློག་ཏུ་གསོལ༔ སྟོང་ཕྲག་བརྒྱད་ཅུའི་བགེགས་རིགས་བཟློག་ཏུ་གསོལ༔ ཚེ་འཕྲང་བདུད་ཀྱི་བར་ཆད་བཟློག་ཏུ་གསོལ༔ མི་མཐུན་རྐྱེན་ངན་བར་ཆོད་བཟློག་ཏུ་གསོལ༔ བཟློག་གོ་དམར་ཆེན་གཏོར་མའི་དབལ་གྱིས་ཟློག༔ བསྒྱུར་རོ་ཞིང་བཅུ་ཚང་བ་དགྲ་ལ་སྒྱུར༔
ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ དགྲ་བགེགས་བྱད་མ་རྦོད་གཏོང་དང་བཅས་པ་མཱ་ར་ཡ་རྦད་རྦད་བྷྱོ་བྷྱོ་ཟློག་ཟློག༔ ཅེས་དགྲ་བགེགས་བྱད་མ་ཡུལ་མཁར་རྗེས་མེད་དུ་བརླགས་པར་བསམ༔ ས་མ་ཡ༔ དྲག་པོའི་རྩང་བཟློག་བྱ་བ་ནི༔ རཀྟ་མཆོད་ཅིང་འདི་སྐད་གྱེར༔ ཧཱུྃ༔ དུར་ཁྲོད་ཕོ་བྲང་འབར་བའི་ཀློང་དཀྱིལ་ནས༔ ཕོ་ཉ་རྩང་གི་ལྷ་ཚོགས་སྐུར་བཞེངས་ཤིག༔ ལས་མཁན་ཤན་པས་བཟློག་བསྒྱུར་དུས་ལ་བབ༔
ཁྲག་མཆོད་བདུད་རྩི་འབར་བ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ རྣོ་དབལ་ཞེ་སྡང་དྲག་པོའི་རྩང་ཕུར་འདི༔ ཆོས་སྐྱོང་དམ་ཅན་ཕོ་ཉ་འཚོགས་པའི་གནས༔ ཆེ་ཆུང་ཚད་ནི་རི་རབ་འབར་བ་ཙམ༔ མང་ཉུང་ཚད་ནི་བསྐལ་པའི་བྱེ་མ་ཙམ༔ མཐོ་དམན་ཚད་ནི་སྲིད་གསུམ་དབྱིངས་དང་མཉམ༔ རྣོ་ངར་ཚད་ནི་བདུན་འགྱུར་ཆུ་གྲི་ཙམ༔ མྱུར་མགྱོགས་ཚད་ནི་ཀི་ཀང་འགྱུ་བའི་གཟུགས༔
གཏུམ་དྲག་ཚད་ནི་གསོད་བྱེད་གཤིན་རྗེ་རྔམ༔ རྩེ་མོར་ཧཱུྃ་ལས་མེ་རི་ཝ་ལ་ལ༔ སྐེད་པར་བྷྱོ་ཡིག་དམ་ཅན་འཚོགས་པའི་གནས༔ རྩ་བར་ཛཿཡིག་མུན་པ་ཐིབས་སེ་ཐིབ༔ ལས་ཀྱི་ཕོ་ཉ་རྔམ་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ཕ་རོལ་བྱད་མ་རྦོད་གཏོང་རྩང་གིས་ཟློག༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ ལྷ་སྲིན་འཁྲུགས་པའི་ཆོ་འཕྲུལ་ཟློག༔
གཟའ་དང་ལྷ་སྲིན་བར་ཆོད་ཟློག༔ ལོ་ཟླ་ཞག་དུས་སྐག་རིགས་ཟློག༔ བཟློག་བཟློག་ཕྱི་ནང་བར་ཆད་ཟློག༔ བཟློག་བསྒྱུར་ཕྲིན་ལས་འགྲུབ་པར་མཛོད༔ བྷྱོ་བྷྱོ་ཟློག་ཟློག༔ རྦད་མྱོག་ཤག་ཐུམ་བཾ་རིལ་མཱ་ར་ཡ་ཟློག་ཟློག༔ ཅེས་ཕྲིན་ལས་བཅོལ་ཞིང་ཁྲོ་ཚོགས་རྣམས་ཀྱིས་བཟློག་པའི་ལས་མཛད་པར་བསམ༔ ས་མ་ཡ༔ དང་པོ་སྒོའི་ཕྱི་རུ་གསེར་སྐྱེམས་སྦྲེངས་ནས་དར་ནག་གཟེངས་ཤིང་ཁྲོ་བོའི་ང་རྒྱལ་གྱིས་འདི་སྐད་དོ༔ ཧཱུྃ༔
ཕྱོགས་བཅུར་བཞུགས་པའི་རྒྱལ་བ་རིག་འཛིན་ལྷ༔ མི་མངོན་དབྱིངས་ནས་ཐུགས་རྗེའི་སྐུར་བཞེངས་ཤིག༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་ལ་རྒྱབ་རྟེན་མཛོད༔ ཧཱུྃ༔ ཡི་དམ་ཞི་ཁྲོ་མཁའ་འགྲོ་ཆོས་སྐྱོང་དང་༔ དམ་ཅན་གཏེར་སྲུང་མྱུར་མགྱོགས་ཕོ་ཉ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་རྣལ་འབྱོར་བདག་ལ་རྒྱབ་རྟེན་མཛོད༔
ཧཱུྃ༔ ལྷ་སྲིན་སྡེ་བརྒྱད་གཞི་བདག་དྲག་རྩལ་ཅན༔ མཁའ་ལ་རྒྱུ་ཞིང་གདོང་ལ་གནས་པ་དང་༔ ལོ་ཟླ་ཞག་དུས་ཆུ་ཚོད་དབང་བ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་དྲག་པོ་གཏོར་མའི་ཟོར་ལམ་ཕྱེས༔ གདོང་དུ་མ་སྡོད་གཡས་གཡོན་སྐུ་གཟུར་ལ༔ མ་རུངས་དམ་ཉམས་དགྲ་ལ་ཟོར་སྣ་དྲོངས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་གསེར་སྐྱེམས་འཐོར་ཞིང་སྒོ་དབྱེ་བྱ་བ་ནི༔
ཧཱུྃ༔ ཤར་ཕྱོགས་སྒོ་མ་ལྕགས་ཀྱུ་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ཤར་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ༔ ལྷོ་ཕྱོགས་སྒོ་མ་ཞགས་པ་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ལྷོ་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔
ཧཱུྃ༔ ནུབ་ཕྱོགས་སྒོ་མ་ལྕགས་སྒྲོག་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ནུབ་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ༔ བྱང་ཕྱོགས་སྒོ་མ་དྲིལ་བུ་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་བྱང་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔
ཅེས་སྒོ་ཕྱེ་ཞིང་ཕྲིན་ལས་བཅོལ༔ དེ་ནས་ཟོར་བསྐུལ་བྱ་བ་ནི༔ ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ མི་མངོན་ཐུགས་རྗེའི་ཀློང་ནས་བཞེངས༔ དམག་དཔུང་བསྐྱེད་ལ་རུ་མཚོན་ཕྱོར༔ རྣལ་འབྱོར་བདག་གི་རྒྱབ་རྟེན་མཛོད༔ ཟོར་སྣ་སྡང་བའི་དགྲ་ལ་དྲོངས༔ གསེར་སྐྱེམས་མཆོད་པ་འདི་བཞེས་ལ༔ དགྲ་བགེགས་སྒྲོལ་བའི་ཕྲིན་ལས་མཛོད༔
ཅེས་ཡི་དམ་ཕོ་རྒྱུད་མོ་རྒྱུད་ཆོས་སྐྱོང་དང་བཅས་པས་བདག་གི་གྲོགས་མཛད་པར་བསམ༔ དེ་ནས་ཁྲོ་མོ་རིགས་བཞིའི་ཟོར་རྣམས་རིམ་པར་ཐོགས་ལ༔ བྷྱོཿ ཤར་དུ་བན་བྱེད་འཇོམས་པའི་སྟག་གདོང་མ༔ སྐུ་མདོག་དམར་ནག་རྔམ་པའི་ང་རོ་ཅན༔ ཕྱག་གཡས་མེ་ཟོར་གཡོན་པས་ཆུ་ཟོར་འཛིན༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔ བྷྱོཿ
ལྷོ་རུ་བོན་བྱེད་འཇོམས་པའི་དྲེད་གདོང་མ༔ སྐུ་མདོག་ཁམ་ནག་གདུག་པའི་མཆེ་བ་གཙིགས༔ ཕྱག་གཡས་ཀོང་ཟོར་གཡོན་པས་ཐུན་ཟོར་བསྣམས༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔ བྷྱོཿ ནུབ་ཏུ་འདྲེ་རྒོད་འཇོམས་པའི་དོམ་གདོང་མ༔ སྐུ་མདོག་མཐིང་ནག་གཏུམ་པའི་དྲག་སྔགས་ཅན༔ གཡས་པས་ཉུངས་ཟོར་གཡོན་པས་ཁྲམ་ཟོར་འཕེན༔
ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔ བྷྱོཿ བྱང་དུ་དགྲ་བགེགས་འཇོམས་པའི་སྤྱང་གདོང་མ༔ སྐུ་མདོག་ལྗང་ནག་ཤ་ཁྲག་དགྱེས་པ་མོ༔ གཡས་པས་མཚེ་ཟོར་གཡོན་པས་ཁྲག་ཟོར་འཕེན༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔
ཅེས་འཕང་ངོ་༔ དེ་ནས་ཟོར་ཆེན་ཐོགས་ལ༔ ཧཱུྃ༔ མི་མངོན་དབྱིངས་ནས་ཁྲོ་རྒྱལ་ལྷ་ཚོགས་བཞེངས༔ དེང་འདིར་བདག་གི་རྒྱབ་རྟེན་ཕྲིན་ལས་བསྐུལ༔ སངས་རྒྱས་བསྟན་དགྲ་དམ་ཉམས་བྱད་མ་ལ༔ དྲག་པོའི་དམར་ནག་ཟོར་ཆེན་སྙིང་ལ་ཡ༔ བསད་ཅིང་རྡུལ་དུ་བརླག་པའི་ཕྲིན་ལས་མཛོད༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ བྱད་མ་འབྱུང་པོ་འདྲེ་རྒོད་སྙིང་ལ་མཱ་ར་ཡ་རྦད་བྷྱོ་བྷྱོ་ཟློག་ཟློག༔
ཅེས་དགྲ་ཕྱོགས་སུ་འཕང་ངོ་༔ དེ་ནས་དགོངས་གསོལ་བྱ་བ་ནི༔ ཧོཿ དགོངས་སུ་གསོལ་ལོ༔ གཟིགས་སུ་གསོལ་ལོ༔ གསན་དུ་གསོལ་ལོ༔ ཧོཿ འོག་མིན་ཆོས་དབྱིངས་དག་པའི་ཞིང་ཁམས་ནས༔ ཞི་ཁྲོ་འདུས་པའི་ལྷ་ཚོགས་དགོངས་སུ་གསོལ་ལོ༔ རང་བྱུང་ལྕང་ལོ་ཅན་གྱི་གནས་མཆོག་ནས༔
དཔལ་ཆེན་ཕྱག་ན་རྡོ་རྗེ་དྲེགས་པ་ཟིལ་གནོན་གྱི་ལྷ་ཚོགས་དགོངས་སུ་གསོལ་ལོ༔ དབུས་ཕྱོགས་རི་རབ་འབར་བའི་རྩེ་མོ་ནས༔ སྤྲུལ་པའི་མཁའ་ལྡིང་ཁྱུང་ཆེན་འབར་བའི་ལྷ་ཚོགས་དགོངས་སུ་གསོལ་ལོ༔ སྣང་སྲིད་དབུ་མ་དབྱིངས་ཀྱི་ཕོ་བྲང་ནས༔ གཟའ་མཆོག་དུག་གདོང་འབར་བའི་ལྷ་ཚོགས་དགོངས་སུ་གསོལ་ལོ༔ དྲག་ཤུལ་རྔམ་བརྗིད་རོལ་པའི་དུར་ཁྲོད་ནས༔ ཤ་ཟ་ཁྲོ་མོ་རིགས་བཞིའི་ལྷ་ཚོགས་དགོངས་སུ་གསོལ་ལོ༔ གངྒཱ་རྦ་ཀློང་འཁྲུགས་པའི་གནས་མཆོག་ནས༔ གཏེར་སྲུང་ཀླུ་ཡི་དགེ་བསྙེན་དང་༔ གཞན་ཡང་ཕྱི་ནང་གསང་བའི་ལྷ་ཚོགས་རྣམས་གསན་ཅིང་དགོངས་སུ་གསོལ་ལོ༔
ཧོཿ ཞིང་བཅུ་ཚང་བའི་བསྟན་པའི་སྤྱི་དགྲ༔ དཔལ་ལྡན་བླ་མ་དམ་པའི་སྐུ་དགྲ༔ རྣལ་འབྱོར་པ་བདག་ལ་ཚད་བཙུགས་ཤིང་ཡ་བོ་འཛིན་པ༔ དམག་སྣ་རྐུན་སྣ་སྟོན་པའི་དགྲ་བོ་བྱད་མ༔ ངོ་ལོག་རྒྱབ་སྟོན་བྱེད་པ༔ བཀའ་ལས་འགལ་ཞིང་དམ་ལས་ལོག་པ༔ མི་མེད་ལྷ་མེད་ཟེར་བ༔ བསམ་ངན་སྦྱོར་རྩུབ་འཆང་བ༔ བརྣག་པའི་དམ་ཉམས་དགྲ་བགེགས་འདི༔
ལོ་ཟླ་ཞག་དུས་མ་བཞག་པར་དྲག་པོ་བཀའ་ཡི་གཏོར་མ་འདི་དང་མཉམ་པོར་བཞེས་ཤིག༔ རོལ་ཅིག་ཁ་རཾ་ཁཱ་ཧི༔ ཨོྃ་བཛྲ་མ་ཧཱ་ཙཎྜ་ག་རུ་ཊ་རཱ་ཧུ་ལ་ཏྲི་དགྲ་བོ་བྱད་མ་མཱ་ར་ཡ་རྦད་རྦད་ཆིངས་ཆིངས་ནན་ནན༔ ཞེས་དར་ནག་གཡབ་ཅིང་ཕྲིན་ལས་བཅོལ༔ བརྟན་མ་སྐྱོང་ལ་གཏོར་བྲོ་བརྡུང་༔ དམག་དཔོན་ཁྱུང་གིས་སྒབ་འདྲེ་བཅད༔ ནང་དུ་ལོག་ལ་ཚེ་འགུགས་བྱ༔ གཏང་རག་ཚོགས་མཆོད་རྟེན་འབྲེལ་ལེགས་པར་བརྟག༔ བཀྲ་ཤིས་བསྔོ་སྨོན་བགྱིད་ཅིང་མཉམ་པར་བཞག༔ ས་མ་ཡ༔
ཨེ་མ་བདག་འདྲ་ཡེ་ཤེས་མཚོ་རྒྱལ་གྱིས༔ ཕྱི་རབས་སྐལ་ལྡན་ལས་ཅན་རྣམས་ཀྱི་དོན༔ བྱད་ཟོར་ལྟས་ངན་ལོག་ལྟ་བཟློག་པའི་ཆེད༔ དུས་མཐའི་སྔགས་པ་དུག་སྦྲུལ་འདྲ་བ་ཡིས༔ དྲེགས་པ་བསྒྲུབས་ནས་ཆོས་པ་ཀུན་ལ་འཚེ༔ དེ་ཕྱིར་མ་རུངས་དེ་དག་རྣམས་ལ་བསྔགས༔ སྨད་ལས་ཟབ་མོ་ཕ་རོལ་རྒོལ་འཇོམས་རྒྱ༔ ཤེས་རབ་སྙིང་རྗེ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔
ཟབ་རྒྱ༔ གཏད་རྒྱ༔ ༧ཨོ་རྒྱན་གཏེར་བདག་གླིང་པའི་ཟབ་གཏེར་ཉིད་ཅུང་ཟད་དཀྲུགས་བསྡེབས་བགྱིས་ཏེ་རོང་སྨྱོན་པས་སྤེལ་བ་དགེའོ།། །། ཀ༽ ༈ དབང་དྲག་པདྨ་ཡང་གསང་སྙིང་པོ་ལས༔ རྒྱུད་གནམ་ལྕགས་མེ་རི་དམར་པོ་བཞུགས་སོ༔ ཡང་གསང་འདུས་པའི་ལྷ་ལ་བསྟོད༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔
གསང་རྒྱུད་མེ་རི་དམར་པོ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཨོཾ་དྷརྨ་ཛྙཱ་ན་སྭ་བྷཱ་ཧེ༔ ཆོས་དབྱིངས་ཡེ་ཤེས་ངོ་བོ་ཉིད༔ ཨ་ཙ་ལི་བཛྲ་ས་མུར་ཧེ༔ མི་གཡོ་རྡོ་རྗེ་ཡང་དག་པ༔
བྷི་དྷོ་བྷི་ཤྭ་པྲཉྫཱ་ཧེ༔ རིག་པ་རྡོ་རྗེ་ཤེས་རབ་བོ༔ ག་ག་སུ་ཁཾ་ཨེ་ཀ་ཧེ༔ ནམ་མཁའ་ཐིག་ལེ་ཉག་གཅིག་སྟེ༔ ཨ་ནུ་ཧྲྀ་ད་ཨཥྚ་ཧེ༔ བླ་མེད་སྙིང་པོའི་གསང་བའོ༔ ཀྲྀ་ཡ་སརྦ་ཏ་ཐཱ་རྒྱ༔ རྒྱུད་ནི་ཐམས་ཅད་དེ་བཞིན་སྦས༔ སུ་བྷི་ཙིཏྟ་གུ་ཧྱ་རྒྱ༔ ཨེ་མཿ
འོག་མིན་ལྷུན་གྲུབ་བཀོད་པ་ཆོས་དབྱིངས་ཡངས་པའི་ཀློང་ཆེན་སྨྲ་བརྗོད་བློ་ལས་འདས་པའི་ངང་ཚུལ་ལ༔ རང་བྱུང་གི་བཀོད་པ་ཕུན་སུམ་ཚོགས་པའི་དབུས་སུ་ཏིང་ངེ་འཛིན་གྱི་གླང་པོ་བརྟན་པའི་སྟེང་དུ༔ སྣང་མཐའ་རིག་པའི་རྒྱལ་པོ་འོད་མི་འགྱུར་བའི་སྐུ༔ དེ་ཉིད་གསལ་ལ་མ་འགག་ཅིང་༔ ལྷན་ནེ་ལྷམ་མེ་ལྷང་ངེར་དབྱིངས་རིག་ཐོག་མའི་མགོན་པོ་འཁོར་དང་བཅས་པ་བཞུགས་སོ༔ དེའི་རང་རྩལ་རོལ་པའི་ཆོ་འཕྲུལ་མ་འགགས་པའི་ངང་ལས༔ རྒྱུ་བྱུང་སྤྲུལ་པའི་ཧྲཱིཿཡིག་དམར་པོ་རྡོ་རྗེས་མཚན་པ་ཅན་འཕྲོས་ཏེ༔ ལྟ་བ་ཡེ་ནས་འཁྱིལ་བའི་རྒྱ་མཚོ་འོ་མ་ཅན་ལ་ཕོག༔ སྤྲེའུ་ལོར་མཚོ་སྐྱེས་རྡོ་རྗེ་པདྨ་འབྱུང་གནས་འཇིག་རྟེན་ཁམས་སུ་བྱོན་ཏེ་རྟེན་འབྲེལ་བཅུ་གཉིས་ཀྱི་སྒོ་ནས་འགྲོ་དོན་རྒྱ་ཆེར་མཛད༔ ཁྱད་པར་རི་བོ་མ་ལ་ཡ་གནམ་ལྕགས་འབར་བའི་རྩེ་མོར༔
མི་གཡོ་རྡོ་རྗེ་ལྟ་བུའི་ཏིང་ངེ་འཛིན་ལ་བཞུགས་པའི་ཚེ༔ འཇིག་རྟེན་གྱི་ལྷ་འདྲེ་དྲག་པོ་རྣམས་ཀྱིས་ཐོ་འཚམ༔ ཁྱད་པར་བཙན་ཡམ་ཤུད་དམར་པོ་དང་༔ བདུད་མོ་གསེར་མིག་མ༔ གཉན་གུ་ལང་རལ་གྲི་ཅན༔ དམ་སྲི་ཡ་མ་སྤུན་བདུན་གྱིས་བར་ཆད་བརྩམས་པའི་ཚེ༔ མདུན་གྱི་ནམ་མཁའ་ནས་རྡོ་རྗེ་དྲག་མོ་ཁྲོ་གཉེར་སྤྱན་གྱིས་ལུང་བསྟན་པ༔ ཀྱཻཿ སྙིང་སྟོབས་ལྡན་པའི་དཔའ་བོ་བརྟུལ་ཞུགས་འཆང་༔ ཆོས་དང་བར་ཆད་ཟུང་འབྲེལ་རྐྱེན་དབང་ཆེ༔
བདུད་རིགས་ཁ་འབྱམས་སངས་རྒྱས་བསྟན་ལ་འཚེ༔ གསང་སྔགས་བསྟན་དང་ཕྱི་རབས་སྐལ་ལྡན་དོན༔ བདུད་བཞི་ཚར་གཅོད་དྲག་པོའི་སྐུར་བཞེངས་འཚལ༔ ཏིང་འཛིན་མཚོན་ཆས་མི་གཡོ་རྩལ་ཕྱུངས་ཤིག༔ ཅེས་གསུངས་ཏེ༔ མཁའ་འགྲོ་མ་ཡང་གྲོགས་མོའི་ཚུལ་གྱིས་བདུད་རྩིས་བྷནྡྷ་བཀང་བ་བསྣམས་ནས༔ གུ་རུའི་སྤྱན་སྔར་བྱོན་ཏེ༔ འཆི་མེད་བདུད་རྩི་ཕུལ༔ གུ་རུས་བདུད་རྩི་གསོལ་ཞིང་མཁའ་འགྲོ་མ་ལ་བསྟོད་པ༔ ཧོཿ
ཤེས་རབ་དྲྭ་བའི་རང་བཞིན་གཟུགས་འཛིན་ལ༔ འཇོ་སྒེག་མཛེས་ལྡན་གསང་གསུམ་བདེ་བའི་བཅུད༔ ལེགས་འཛིན་དཔའ་མོ་རྡོ་རྗེ་གཏུམ་པ་མོ༔ བརྡ་བཞི་འཁོར་ལོའི་དབང་མོ་ཁྱོད་ལ་བསྟོད༔ ཅེས་གསུངས་ཤིང་བསྟོད༔ དེ་ནས་མཁའ་འགྲོ་མ་ཡང་གསང་བའི་རིག་མར་གྱུར་ཏེ༔ དེའི་ཤུགས་ལས་ཏིང་ངེ་འཛིན་གསལ་བ་གསུམ་གྱིས་རྒྱུད་བསྐུལ་བས༔ དབྱིངས་རང་བྱུང་དུར་ཁྲོད་རྔམ་སྒྲ་རོལ་པ་ནས༔ ཆེ་མཆོག་རྡོ་རྗེ་དྲག་རྩལ༔ ཞལ་གསུམ་ཕྱག་དྲུག་ཞབས་བཞི་དང་ལྡན་པ༔
དེ་ལ་རང་འདྲ་བའི་ཁྲོ་བོ་བཞི༔ སྤྲུལ་པའི་མཁའ་འགྲོ་ཡང་སྤྲུལ༔ ཁྲོ་ཚོགས་དཔག་ཏུ་མེད་པ་དང་བཅས་འཇའ་ལྷགས་པ་ལྟར་གསལ་ལོ༔ དེའི་ཚེ་པད་འབྱུང་ཡབ་ཡུམ་ཡང་༔ དྲག་པོ་དང་དབྱེར་མེད་དུ་གྱུར་ཏེ༔ སྐུ་ལས་མེ་རི་སྟོང་གསུམ་ཁེང་བར་འབར༔ གནམ་ལྕགས་ཅན་གྱི་རྩེར་བྱོན་ནས་དྲག་པོའི་རྔམ་སྒྲ་བསྒྲགས༔ ཧཱུྃ༔ ང་ནི་ཆེ་བཙན་རྡོ་རྗེ་དྲག་པོ་རྩལ༔ ལྷ་སྲིན་སྡེ་བརྒྱད་འབྱུང་པོ་བགེགས་ཀྱི་ཚོགས༔
ཐམས་ཅད་འདིར་འདུས་བདག་གི་བཀའ་ལ་ཉོན༔ དམ་འགལ་བགེགས་སྲིན་འབྱུང་པོ་ཚར་ཆོད་ཅིག༔ ཨོཾ་བཛྲ་ཙཎྜ་ཧེ་རུ་ཀ་ཀྲོ་ཏི་ཧཱུྃ་བྷྱོཿ བྷིག་ཤ་བཛྲ༔ ཡ་མ་དམ་སྲི་ཏྲི་ཐུམ༔ ཨ་མུ་ཀ་གཟེར་ཐུམ་ཏྲིག་ནན༔ ཡམ་ཤུ་རཀྟ་ཁ་ཐུན་རྦད་རྦད༔ དུ་ཏ་དུ་ནན་མཱ་ར་ཡ་ཤག་ཤག༔ ཏྲི་ཏྲི་ཁ་ལ་དམ་སྲི་མྱགས་ཐུམ༔ དྲག་སྔགས་རྡོ་རྗེའི་མཚོན་ཆར་ཕབ་པས༔
འབྱུང་པོ་མ་རུངས་པ་རྣམས་དབང་དུ་བསྡུས་ཤིང་ཚར་བཅད༔ ཐམས་ཅད་ཀྱིས་སྲོག་སྙིང་ཕུལ༔ འབྱུང་པོ་མ་རུངས་པ་ཕལ་ཆེར་གནམ་ལྕགས་མེ་རིའི་འཁོར་ལོས་གཏུབས་ཤིང་དྲན་མེད་དུ་འགྱེལ༔ དེའི་ཚེ་དྲག་པོ་གནམ་ལྕགས་མེ་ཡི་འཁོར་ལོ་ཅན་དུ་གྲགས་སོ༔ དེ་ནས་དྲག་པོ་དབྱིངས་ལ་ཐིམ་ཞིང་གུ་རུ་རིན་པོ་ཆེ་ཉིད་དང་མཁའ་འགྲོ་མ་རྣམས་སྔར་ལྟར་གྱུར༔ དེའི་ཚེ་གསང་བ་རྡོ་རྗེ་དྲག་མོ་ཁྲོ་གཉེར་ཅན་གྱིས་གུ་རུའི་རྫུ་འཕྲུལ་ཅི་ལྟ་བུ་རྒྱུད་ལྟར་བརྡའི་ཡི་གེར་བཏབ་ནས༔ རིན་པོ་ཆེའི་སྒྲོམ་དུ་བཞག་སྟེ་མ་ལ་ཡའི་རྩེ་མོར་སྦས༔ གཏེར་སྲུང་ཁྱབ་འཇུག་ལྗང་སྔོན་ལ་བཅོལ་ལོ༔ ས་མ་ཡ༔ དེ་ནས་བོད་ཡུལ་མཆིམས་ཕུའི་དབེན་གནས་སུ་བཞུགས་པའི་ཚེ༔
ཡེ་ཤེས་མཚོ་རྒྱལ་གྱིས་གུ་རུ་རིན་པོ་ཆེ་ལ་གསེར་གཡུའི་མཎྜལ་ཕུལ་ཞིང་༔ མ་འོངས་པའི་དོན་དུ་ཞུས་པ༔ ཨེ་མཿ རྒྱལ་སྲས་རིག་འཛིན་པདྨ་འབྱུང་གནས་ལགས༔ མ་འོངས་བོད་འདི་བདེ་སྐྱིད་ཅི་ལྟར་འབྱུང་༔ གསང་སྔགས་བསྟན་པ་གང་གི་ཕྱོགས་སུ་རྒྱས༔ རྗེས་འཇུག་གཏེར་སྟོན་རིག་འཛིན་ཅི་ལྟར་འབྱོན༔ ཆོས་དང་ཟབ་ཁྱད་གདམས་པ་གང་ལྟར་གཅེས༔ ཞེས་ཞུས་སོ༔ དེའི་ཚེ་གུ་རུའི་ཞལ་ནས༔
ཨེ་མ་ཉོན་དང་ཡེ་ཤེས་མཚོ་རྒྱལ་མ༔ ད་ལྟ་ཕུན་སུམ་ཚོགས་པའི་བདེ་སྐྱིད་ལ༔ སེམས་ཅན་རྒྱུད་ངན་དམུས་ལོང་བོད་འབངས་ཀྱིས༔ རྟེན་འབྲེལ་ཁ་བསགས་ངན་པའི་དུས་ངན་སྨྲ༔ དེ་ཕྱིར་ཁ་སྨོན་ལོག་པའི་ལས་སྟོབས་ཀྱིས༔ བོད་ཡུལ་འཇིག་རྟེན་བདེ་བ་གནས་སྐབས་ཙམ༔ མ་འོངས་ཐ་མ་བོད་ཡུལ་མི་མིན་ཆགས༔ བདེ་བ་ཟད་ལ་སྡུག་བསྔལ་མཚོ་ལྟར་འཁྱིལ༔ དམ་སྲི་ནག་པོ་མུན་པའི་ཟུག་རྔུ་ཅན༔ མཚོན་གྱི་བུ་ཡུག་འགྱེད་ཅིང་དབུས་གཙང་འཇོམས༔
གཙུག་ལག་ཆོས་འཁོར་ཕལ་ཆེར་སྤྲུལ་པས་སྡུད༔ བསྟན་འཛིན་སྐྱེས་བུ་རྣམས་ཀྱང་སིལ་བུར་འཐོར༔ ཆོས་རྒྱལ་སྡེ་དཔོན་རྣམས་ནི་གྲི་རུ་འཆི༔ མི་སྡེ་དམངས་ཆུང་རྣམས་ཀྱང་རིམ་གྱིས་ཟད༔ ལོ་ཉེས་ནད་ཡམས་དར་ཞིང་མི་ཐོག་འབུད༔ དམ་སྲི་ནག་པོས་སྟོད་སྨད་རུ་བཞི་དཀྲུག༔ དེ་དུས་བོད་ཀྱི་བདེ་སྐྱིད་ཟད་པ་སྟཻ༔ བླུན་རྨོངས་བོད་འདི་བཤའ་ལུག་མགོ་འཁོར་འདྲ༔ དེ་དུས་རང་དབང་ཅན་རྣམས་རོང་བཞི་དང་༔ སྦས་གནས་རྣམས་སུ་ཕྱིན་ན་བློ་རེ་བདེ༔
དེ་དུས་ཁོ་བོ་ང་ཡི་སྤྲུལ་པ་ནི༔ བསྟན་པ་གསོ་བའི་གཏེར་སྟོན་མང་རབ་འབྱོན༔ གསང་སྔགས་བསྟན་པ་རོང་བཞི་སྦས་ཡུལ་ཙམ༔ མདོ་ཡང་རིམ་སྡུད་དགོང་གའི་ཉི་ཟེར་འདྲ༔ དེ་དུས་ཟབ་ཆོས་བཀའ་བརྒྱད་ཡང་གསང་དང་༔ ང་ཉིད་དྲག་པོར་སྒྲུབ་པའི་གདམས་པ་ནི༔ གནམ་ལྕགས་མེ་ཡི་འཁོར་ལོའི་ཡང་སྙིང་ཟབ༔ ཇོ་མོ་མཚོ་རྒྱལ་ཡིད་ལ་དེ་ལྟར་བཅག༔ ཅེས་གསུངས་སོ༔ མཚོ་རྒྱལ་གྱིས་ཡང་མཎྜལ་ཕུལ་ཞིང་ཞུས་པ༔
ཨེ་མཿ སངས་རྒྱས་དབང་པོ་རིག་འཛིན་པདྨ་འབྱུང་༔ མ་འོངས་བོད་ཀྱི་སྡུག་བསྔལ་དེ་ལྟར་ན༔ འབྲོས་སའི་རོང་བཞི་སྦས་ཡུལ་གང་ལྟར་ལགས༔ ཁྱེད་ཀྱི་སྤྲུལ་པ་གཏེར་སྟོན་ཅི་ལྟར་འབྱོན༔ སྒྲུབ་པའི་ཟབ་ཆོས་གདམས་པ་སྩལ་དུ་གསོལ༔ ཞེས་ཞུས་སོ༔ སློབ་དཔོན་གྱིས༔ ཨེ་མ་ཉོན་དང་ཡེ་ཤེས་མཚོ་རྒྱལ་མ༔ གསང་སྔགས་དར་ཞིང་འབྲོས་སའི་སྦས་ཡུལ་ནི༔
ཤར་གྱི་ཕྱོགས་དུ་སྦས་ཡུལ་ཁྱུང་ཁྲ་རྫོང་༔ མ་རྨོས་ལོ་ཐོག་པུས་ནུབ་ཙམ་དུ་སྐྱེ༔ མི་རྣམས་ལོངས་སྤྱོད་བསོད་ནམས་དཔལ་དང་ལྡན༔ ཞི་བ་མེ་ལོང་སྤྲུལ་པའི་སྦས་ཡུལ་ཡིན༔ གནས་དེར་ཕྱིན་པས་མཆོག་གི་དངོས་གྲུབ་ཐོབ༔ ལམ་ཡིག་བཟང་པོ་གཟེ་རྒྱལ་དུང་མཚོར་སྦས༔ ཤར་དུ་རྒྱལ་མོ་རོང་ཞེས་བྱ་བ་རུ༔ ཆུ་བཙན་བྲག་རྔམ་ས་སྐོར་འདོམ་གང་ཙམ༔ དེ་རུ་ཕྱིན་ན་ས་བོན་ཙམ་ཞིག་ཐར༔ གནས་དེའི་སྒོ་འབྱེད་གཏེར་སྟོན་རོལ་པ་རྩལ༔
མེ་ཁམས་སྤྲེའུ་ལོ་པ་ཤ་མཚན་ལྡན༔ སྐལ་ལྡན་སྐྱེས་བུ་དེ་ཡིས་འབྱེད་པར་འགྱུར༔ ལྷོ་ཡི་ཕྱོགས་ན་སྦས་ཡུལ་པདྨ་བཀོད༔ མ་རྨོས་ལོ་ཐོག་ཕུན་སུམ་ཚོགས་པ་སྐྱེ༔ མི་རྣམས་ལོངས་སྤྱོད་འབྲས་བུ་ཕུན་སུམ་ཚོགས༔ རྒྱས་པ་དཔལ་དང་ལྡན་པའི་ཞིང་ཁམས་ཡིན༔ གནས་དེར་ཕྱིན་པས་འཇའ་ལུས་དངོས་སུ་འགྲུབ༔ ལམ་ཡིག་བཟང་པོ་སེངྒེ་རྫོང་ལ་སྦས༔ ལྷོ་རུ་ཁ་བཀྲ་ཀློ་རོང་བྱ་བ་ཡོད༔ ཆུ་བཙན་ཅ་དགོས་ས་སྐོར་འདོམ་གང་ཙམ༔
དེ་རུ་ཕྱིན་པས་ས་བོན་ཙམ་ཞིག་ཐར༔ གནས་དེའི་སྒོ་འབྱེད་རྡོ་རྗེ་བདུད་འདུལ་རྩལ༔ ཤིང་ཁམས་ཁྱི་ཡི་ལོ་པ་ཤ་མཚན་ལྡན༔ སྐལ་ལྡན་སྐྱེས་བུ་དེ་ཡིས་འབྱེད་པར་འགྱུར༔ ནུབ་ཀྱི་ཕྱོགས་ནས་སྦས་ཡུལ་ཁ་ལ་ཤོད༔ མ་རྨོས་ལོ་ཐོག་ཤིང་འབྲས་ཕུན་སུམ་ཚོགས༔ མི་རྣམས་ལོངས་སྤྱོད་བདེ་བ་བློ་ལས་འདས༔ དབང་ཆེན་སོར་རྟོགས་སྤྲུལ་པའི་སྦས་ཡུལ་ཡིན༔ གནས་དེར་ཕྱིན་པས་འཆི་མེད་རིག་འཛིན་ཐོབ༔ ལམ་ཡིག་བཟང་པོ་བདུད་རི་རྔ་འདྲར་སྦས༔
ནུབ་ཏུ་རྡོ་བལ་ཚ་བ་རོང་པ་རུ༔ ཅ་དགོས་ས་བཙན་ལམ་སྐོར་འདོམ་གང་ཙམ༔ དེ་རུ་ཕྱིན་ན་ས་བོན་ཙམ་ཞིག་ཐར༔ གནས་དེའི་སྒོ་འབྱེད་གཏེར་སྟོན་བདེ་བ་རྩལ༔ མེ་ཆུའི་ཁམས་ལ་ཁྱི་ལོ་ཤ་མཚན་ཅན༔ སྐལ་ལྡན་སྐྱེས་བུ་དེ་ཡིས་འབྱེད་པར་འགྱུར༔ བྱང་གི་ཕྱོགས་ན་སྦས་ཡུལ་བེ་ཏ་རྫོང་༔ མ་རྨོས་ལོ་ཐོག་གྲོ་མའི་འཚོ་བ་ཡོད༔ མི་རྣམས་འཚོ་བ་གཞན་ལས་བཅུད་ཀྱང་ཆེ༔ ལས་རབ་བྱ་གྲུབ་སྤྲུལ་པའི་སྦལ་ཡུལ་ལོ༔
གནས་དེར་ཕྱིན་ན་སྡུག་བསྔལ་མིང་ཡང་མེད༔ ལམ་ཡིག་བཟང་པོ་ཡེར་བའི་ཕུག་ཏུ་སྦས༔ བྱང་དུ་ཨག་ཏ་རོང་ཞེས་བྱ་བ་དེར༔ བྲག་རྔམ་རི་བཙན་ས་སྐོར་འདོམ་གང་ཙམ༔ དེ་རུ་ཕྱིན་ན་ས་བོན་ཙམ་ཞིག་ཐར༔ གནས་དེའི་སྒོ་འབྱེད་གཏེར་སྟོན་ལས་རབ་རྩལ༔ ས་ཁམས་འབྲུག་གི་ལོ་པ་ཤ་མཚན་ལྡན༔ སྐལ་ལྡན་སྐྱེས་བུ་དེ་ཡིས་འབྱེད་པར་འགྱུར༔ དེ་དུས་སྦས་ཡུལ་སྒོ་འབྱེད་ཡུལ་སྐྱོང་ཞིང་༔ གནས་སྲུང་རྟེན་འབྲེལ་ཆེ་བའི་ཟབ་ཆོས་ནི༔
ཤར་ཕྱོགས་ཁྱུང་ཁྲ་རྫོང་གི་ཆོས་བཀའ་རྣམས༔ ད་ལྟ་རི་རྒྱལ་མེ་རི་འབར་བར་ཡོད༔ ལྷོ་ཕྱོགས་པདྨ་རོང་གི་ཆོས་བཀའ་ནི༔ ད་ལྟ་རི་བོ་གནམ་ལྕགས་ཅན་དུ་ཡོད༔ ནུབ་ཕྱོགས་ཁ་ལ་ཤོད་ཀྱི་ཆོས་བཀའ་ནི༔ ད་ལྟ་ལྷོ་ཕྱོགས་བསིལ་བ་ཚལ་དུ་ཡོད༔ བྱང་ཕྱོགས་བེ་ཏ་རྫོང་གི་ཆོས་བཀའ་ནི༔ ད་ལྟ་དུར་ཁྲོད་མ་རུ་རྩེ་ལ་ཡོད༔ དེ་ལྟར་ཆོས་ཀྱི་ལུང་བསྟན་ཕྲན་བུ་ཙམ༔ སྦས་ཡུལ་ཆོས་བཀའ་སོ་སོའི་ཁ་བྱང་ནི༔
ད་ལྟ་གསང་མཛོད་མཁའ་འགྲོའི་ཡུལ་ལ་ཡོད༔ ལེགས་པར་གདམས་སོ་དབྱངས་ཅན་མཚོ་རྒྱལ་མ༔ ཞེས་གསུངས་སོ༔ དེ་ནས་མཚོ་རྒྱལ་གྱིས་ཞུས་པ༔ སྦས་ཡུལ་དེ་རྣམས་འབྱེད་པའི་ས་རྟགས་ཅི༔ སྦས་པའི་ཆོས་བཀའ་དེ་རྣམས་འདོན་དུས་གང་༔ པད་འབྱུང་འཁྲུལ་མེད་དགོངས་པས་གསུངས་སུ་གསོལ༔ ཞེས་ཞུས་སོ༔ གུ་རུའི་ཞལ་ནས༔ ཨེ་མ་ཉོན་དང་དབྱངས་ཅན་མཚོ་རྒྱལ་མ༔
མ་འོངས་སྦས་ཡུལ་སྒོ་འབྱེད་ས་རྟགས་ནི༔ བཞི་བཅུ་ཁ་རལ་མུ་སྟེགས་ནག་པོ་རྡོལ༔ སུམ་ཅུ་ཁ་རལ་ཧོར་དམག་བོད་དུ་འབྱུང་༔ ཉི་ཤུ་མགོ་ཚུགས་མཐའ་ཡི་རུ་བཞི་རྡོལ༔ ཉི་ཤུ་ཁ་རལ་མི་གཟན་ཁ་དམར་འབྱུང་༔ ཁྲག་གི་ཆར་པ་ཟླ་བ་བཅུ་གསུམ་འབབ༔ མཚོན་གྱི་སྐར་མ་ལོ་དྲུག་ཟླ་བདུན་འཆར༔ མེ་ཡི་ཉི་མ་ལོ་གསུམ་དུས་བཞིར་འབར༔ བསམ་ཡས་གཙུག་ལག་གསུམ་གྱི་མགོན་ཁང་ཉམས༔ ཡེ་ཤེས་འཇིག་རྟེན་སྲུང་མ་དབྱིངས་ལ་གཤེགས༔
སྤྲེལ་མགོ་ར་ཐོད་དམར་པོ་རི་ལ་ཆགས༔ ཕྱོགས་བཞིར་མུན་པ་དཀར་ནག་ཁྲ་གསུམ་འཆར༔ མེ་ཡི་བྱ་སྤྲེལ་ཤིང་ཁའི་འབྲས་བུ་བཙོང་༔ ལྕགས་ཀྱི་བྱི་གླང་ས་བཞིའི་སོ་ནམ་རྩོད༔ ཆུ་ཡི་སྟག་ར་ཡོས་ཕུང་ཐལ་སྣོག་གཏོང་༔ ཤིང་གི་འབྲུག་སྦྲུལ་དཔག་བསམ་ལོ་མར་འཁྲིལ༔ མེ་ཡི་རྟ་ལུག་དུར་བྱའི་གཡབ་མོ་འདེབས༔ ས་ཡི་སྤྲེལ་བྱར་དུར་ཁྲོད་བཅོ་བརྒྱད་ཆགས༔ ལྕགས་ཀྱི་ཁྱི་ཕག་སྲིན་པོའི་དམག་སྒར་རྒྱག༔ ཆུ་ཡི་བྱི་གླང་ས་སྟེང་རྒྱ་མཚོས་གཡོ༔
ཤིང་གི་སྟག་མོར་ཁ་ཡན་སྟོང་ཁམས་ཉུལ༔ བཟློག་ཐབས་བྱས་ན་ ཙམ༔ ས་རྟགས་དུས་ཀྱི་འབྱུང་གྱུར་དེ་ལྟར་ལ༔ དེ་ཡང་ཉེ་རིང་གཉིས་ཀྱི་དུས་སུ་འབྱུང་༔ ཉེ་དུས་དམ་སྲི་ནག་པོས་སྣ་དྲངས་ནས༔ སྟོད་སྨད་རུ་བཞིས་རྩོད་ཅིང་ཧབ་ཤར་སྤྱོད༔ རིང་དུས་སྲིན་པོ་མགོ་དགུས་སྣ་དྲངས་ནས༔ བོད་ཁམས་གློ་བུར་རླུང་ལྟར་སྐད་ཅིག་འཇོམས༔ དེ་དུས་སྦས་ཡུལ་འབྱེད་པའི་དུས་གཅིག་གོ༔ སྦས་ཡུལ་དེ་རུ་མི་བགྲོད་མི་གསུམ་འབྱུང་༔
ནོར་འདོད་ལོངས་སྤྱོད་ཅན་ལ་སྐལ་བ་མེད༔ བསམ་ངན་དད་འདུན་ཆུང་ལ་སྐལ་བ་མེད༔ བསོད་ཟད་བརྩོན་འགྲུས་ཞན་ལ་སྐལ་བ་མེད༔ གནས་དེར་སླེབ་པའི་སྐལ་ལྡན་སྐྱེས་བུ་གསུམ༔ བྱ་བཏང་བློ་སྣ་ཐུང་ལ་ལས་འཕྲོ་ཡོད༔ སྐལ་ལྡན་རྟེན་འབྲེལ་ལྡན་ལ་ལས་འཕྲོ་ཡོད༔ གཉིས་འཛིན་ཕྱི་ཐག་ཆོད་ལ་ལས་འཕྲོ་ཡོད༔ ལས་འཕྲོ་ལྡན་རྣམས་སྦས་ཡུལ་རོང་བཞི་ཟུངས༔ སྐབས་སུ་དེ་བདེ་སྡུག་བསྔལ་འབོད་པའི་བརྡ༔ ནམ་ཟླ་ཕྱི་མཇུག་ཆད་པའི་སྟོན་ཁ་འདྲ༔
རྫིང་གི་ཡུར་བ་ཆད་པའི་འཁྱིལ་ཆུ་བཞིན༔ དེ་ལྟར་གོ་བས་ཡུལ་ལ་ཆགས་པ་སྤོངས༔ སྦས་ཡུལ་རྣམས་ཀྱང་དེ་དུས་ངེས་པར་འབྱེད༔ སྦས་ཡུལ་བཞི་ཡི་ཆོས་བཀོད་གཏེར་རྣམས་ནི༔ ད་ལྟ་དུས་ལ་མ་བབ་གསང་རྒྱའོ༔ དེ་དག་འདོན་པའི་དུས་དང་ས་རྟགས་ནི༔ ལྷོ་ནུབ་སྲིན་ཡུལ་ཁྲ་ཚའི་ཤར་ཕྱོགས་སུ༔ སྲིན་པོ་རྔ་ཐུག་ཅན་གྱི་གྲོང་དག་ལ༔ བུད་མེད་ལུས་ལ་མགོ་བོ་གསུམ་པ་འབྱུང་༔ ལངྐ་པུ་རིའི་རུ་ལུའི་གྲོང་དག་ལ༔
དགའ་རབ་རྡོ་རྗེའི་སྐྱེ་བ་ཡ་མཚན་ཅན༔ ཤ་ཡི་གཙུག་ཕུད་ཡོད་པའི་ཁྱེའུ་འབྱུང་༔ རུ་ལག་གྲོང་ལ་ཁྲག་མཚོ་བརྡོལ་བའི་དུས༔ སྦས་ཡུལ་ཆོས་བཀའ་འདོན་པའི་ས་རྟགས་ཡིན༔ ཞེས་གསུངས་སོ༔ ས་མ་ཡ༔ དེ་ནས་ཕྱི་མོར་གུ་རུ་རིན་པོ་ཆེ་ཡབ་ཡུམ་སྲིན་ཡུལ་དུ་བྱོན་ནས༔ ལོ་ཉིས་བརྒྱ་སོང་བའི་ཚེ༔ སྤྲེལ་ཟླའི་དུས་སུ་ཚོགས་ཀྱི་འཁོར་ལོ་རྒྱ་ཆེན་པོ་བཤམས་ཤིང་༔ མཚོ་རྒྱལ་གྱིས་ཞུས་པ༔
ཨེ་མ་གུ་རུ་རིན་པོ་ཆེ་ལགས༔ ཉིད་མཆིམས་ཕུ་ལ་བཞུགས་པའི་ཚེ༔ སྲིན་པོའི་ཡུལ་འདིར་གུ་རུས་ལུང་བསྟན་གསུངས་པ་བཞིན་དུས་རྟགས་ཤར་འདུག་པས༔ སྦས་ཡུལ་རྣམས་ཀྱི་ཆོས་ཚན་འདོན་པའི་དུས་ལ་བབ་པས་གུ་རུས་གནང་བར་སྩོལ༔ ཞེས་ཞུས་སོ༔ གུ་རུས་ཀྱང་མཚོ་རྒྱལ་གྱིས་ཞུས་པ་བཞིན་རྟེན་འབྲེལ་དུས་ལ་བབ་པར་གཟིགས་ཏེ༔ ཡབ་ཡུམ་རྫུ་འཕྲུལ་གྱིས་ལམ་ལ་ཞུགས་ཏེ༔ མེ་རི་འབར་བ་དང་༔ གནམ་ལྕགས་ཅན༔ བསིལ་བ་ཚལ༔
མ་རུ་རྩེ་རྣམས་སུ་བྱོན་ཏེ༔ རིན་པོ་ཆེའི་སྒྲོམ་བུ་རྣམས་གདན་དྲངས༔ སླར་ཡང་ཟངས་མདོག་དཔལ་རིར་ཕེབས་ཏེ༔ ཚོགས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་༔ སྒྲོམ་བུ་རྣམས་ཞལ་ཕྱེས༔ དེ་ཡི་ཚེ་མཁའ་སྤྱོད་ཨོ་རྒྱན་ཡུལ་གྱི་དཔའ་བོ་མཁའ་འགྲོ་རྣམས་དང་ཡུལ་ཉི་ཤུ་རྩ་བཞི་གནས་སུམ་ཅུ་རྩ་གཉིས་ཀྱི་དཔའ་བོ་མཁའ་འགྲོ་རྣམས་དངོས་སུ་ཕེབས་ཤིང་༔ འཇའ་འོད་ཀྱི་གུར་ཆེན་པོ་དང་༔ མེ་ཏོག་གི་ཆར་བབས༔ བཀྲ་ཤིས་པའི་རྟགས་བརྒྱད་བྱུང་༔ ཁྱད་པར་སྲིན་ཡུལ་ལ་རྟེན་འབྲེལ་ཆེ་བའི་གནད་བདུན་དུ་གྱུར༔
དེ་ནས་གུ་རུ་རིན་པོ་ཆེ་ཡབ་ཡུམ་དྲག་པོའི་སྒྲུབ་པ་མཛད་ཅིང་ཞག་བདུན་བཞུགས༔ དེའི་ཚེ་རྔ་ཐུག་གྲོང་དུ་སྲིན་མོ་མགོ་གསུམ་མ་སྐྱེས་སོ༔ ཞག་གཅིག་ནས་མི་ཚད་ལོན་པར་གྱུར༔ སྲིན་པོའི་གྲོང་ཁྱེར་དེ་ཡིས་ཕྱེད་ཙམ་བཅོམ༔ དེའི་ཚེ་དགའ་རབ་རྡོ་རྗེའི་སྤྲུལ་པ་ཁྱེའུ་ཤ་ཡི་གཙུག་ཏོར་ཅན་དགུང་ལོ་བཅུ་གཉིས་སུ་སླེབས་པ་ཡོད༔ གུ་རུ་ཡབ་ཡུམ་སྲིན་མོ་འདུལ་དུ་བྱོན༔ དེའི་ཚེ་སྲིན་མོ་བྲོས་ཏེ་བོད་ཡུལ་དུ་ཤོར༔ བོད་ལ་ནད་ཡམས་སྣ་ཚོགས་བཏང་༔ དངོས་སུ་ཡང་མི་མཐོང་བའི་ཚུལ་ལ་སེམས་ཅན་དཔག་ཏུ་མེད་པ་བཟས༔ དེའི་ཚེ་དགའ་རབ་རྡོ་རྗེ་གདན་དྲངས་ཏེ་གུ་རུའི་རྒྱལ་ཚབ་ཏུ་ཟངས་མདོག་དཔལ་རི་ལ་བསྐོས༔
གུ་རུ་ཡབ་ཡུམ་གྱིས་དྲག་པོ་སྒྲུབ་པའི་ཤོག་དྲིལ་རྣམས་དང་༔ གཞན་ཡང་གཏེར་རྫས་དཔག་ཏུ་མེད་པ་བསྣམས་ཏེ༔ ཨ་ཙ་ར་གཉིས་ལ་སྤྲུལ་ནས་བྱོན༔ བོད་ཡུལ་དུ་ཕེབས་པས་སྲིན་མོ་བྱང་ཕྱོགས་བེ་ཏ་རྫོང་ལ་བྲོས༔ དེའི་ཚེ་གུ་རུ་ཡབ་ཡུམ་དྲག་པོ་གནམ་ལྕགས་འཁོར་ལོ་ཅན་དུ་སྤྲུལ་ཏེ་རྫུ་འཕྲུལ་གྱིས་བྱོན༔ བཻ་ཏའི་ཡུལ་དུ་སྲིན་མོ་མ་ཆགས་པ་ཡུལ་དེར་མཚོ་ཤིན་ཏུ་ཆེ་བ་གཅིག་ཡོད་པའི་ནང་དུ་ཞུགས་པས༔ དྲག་པོ་ཡབ་ཡུམ་མཚོའི་ཁར་བྱོན་ཏེ༔ ཐུགས་ཀ་ནས་བྱ་ཁྱུང་ནག་པོ་མེ་གཤོག་ཅན་གྲངས་མེད་སྤྲོས༔ མཚོའི་རྨང་ཚུན་ཁྱབ་པར་མཛད༔ དེའི་ཚེ་དྲག་པོའི་རྔམ་སྒྲ་ལ༔
ཧཱུྃ༔ ང་ནི་སྟོབས་ལྡན་པདྨ་དྲག་པོ་རྩལ༔ གདུག་པའི་སྲིན་མོ་འབྱུང་པོ་ཤ་ཟའི་ཚོགས༔ དབང་དུ་སྡུད་ནས་རྡོ་རྗེའི་མཚོན་ཆར་འབེབས༔ ཕོ་ཉ་སྤྲུལ་པའི་བྱ་ཁྱུང་ནག་པོའི་ཚོགས༔ དམ་སྲི་ཀླུ་དང་སྲིན་མོའི་སྙིང་ཁྲག་འཐུང་༔ ཨོཾ་བཛྲ་ཙཎྜ་ཀྲོ་ཏ་ཀྲོ་ཏི་རྃ་ཙཀྲ་བྷྱོཿ ཁྲོཾ་ཀཱ་ལ་ག་རུ་ཌ་ཧེ་ཁྱིང་ཧེ་ཁྱིང་ནཱ་ག་རཀྴ་མ་ཏྲི་རྦད་དུན་ཤག་བྷྱོ་བྷྱོཿ ཛ་ཐུན་ཤག་ཏུ་ཡ་ཁ་ཐམ་དྲིལ་ནན་དུན་བྷྱོཿ དེ་ནས་དྲག་སྔགས་རྡོ་རྗེའི་མཚོན་ཆས་བཏབ་པས༔
ཀླུ་མ་རུངས་པ་དང་སྲིན་མོའི་སྙིང་ཁྲག་དངོས་སུ་བྱ་ཁྱུང་གིས་རོལ་ཏེ་མིང་ཡང་མེད་པར་མཛད༔ སྲིན་མོ་དེ་བྲག་རི་དུག་སྦྲུལ་འདྲ་བའི་འོག་ཏུ་མནན་ཏེ༔ ནམ་ཡང་མི་ལྡང་བར་བྱས༔ དེའི་ཚེ་དྲག་པོ་མེ་ཡི་འཁོར་ལོ་ཅན་དུ་གྲགས༔ བྱ་ཁྱུང་ཡང་ཕོ་ཉ་ཁྱུང་ནག་མེ་ཡི་སྤུ་གྲི་ཅན་དུ་གྲགས༔ མཚོ་དེ་བྱིན་གྱིས་བརླབས་པས་བདུད་རྩི་འོད་འཁྱིལ་དུ་གྲགས༔ དེ་ནས་དྲག་པོ་རང་རྩལ་ལ་ཐིམ༔ གུ་རུ་ཡབ་ཡུམ་སྔར་ལྟར་ཨ་ཙ་རར་གྱུར༔ བྱ་ཁྱུང་ནག་པོའི་སྒྲུབ་ཐབས་གུ་རུའི་གསུང་བཞིན་མཚོ་རྒྱལ་གྱིས་བརྡའི་ཡི་གེར་བཏབ་སྟེ༔

བོད་ཡུལ་དུ་རྗེས་འཇུག་གི་གཏེར་སྟོན་རྣམས་ལ་གཟིགས་སུ་བྱོན༔ དེའི་ཚེ་གཏེར་སྟོན་རེ་ཟུང་ཡོད་པ་རྣམས་ཀྱིས་གུ་རུ་ཡབ་ཡུམ་ལ་བསྙེན་བཀུར་ཡང་མ་ཞུས་ཤིང་ཧ་མ་གོ་བར་གྱུར༔ གུ་རུས་ཀྱང་ཐུགས་ཀྱིས་རབ་ཏུ་ཁྲེལ་ལོ༔ མཚོ་རྒྱལ་གྱིས་ཞུས་པ༔ མ་ཧཱ་གུ་རུ་ལགས་སྔར་གྱི་ཆོས་རྒྱལ་རྣམས་ཀྱང་མེད་པར་ངེས༔ རྗེས་འཇུག་གཏེར་སྟོན་རྣམས་ཀྱང་ཟང་ཟིང་རྒྱུ་ལ་ཆགས་ཏེ་འགྲོ་དོན་མི་ནུས་པར་འདུག༔ འདི་ལྟ་བུར་གྱུར་ན་ཆོས་ཀྱང་ནུབ་པ་འདྲ་བས༔ ཡུལ་འདིར་གཏེར་སྟོན་ནམ་གང་རུང་གཅིག་ཏུ་བརྫུ་ནས་ཆོས་ཀྱི་འཁོར་ལོ་བསྐོར་ན་གང་ལགས་ཞུས་པས༔ གུ་རུའི་ཞལ་ནས༔ ལེགས་པར་ཉོན་དང་ཡེ་ཤེས་མཚོ་རྒྱལ་མ༔ ཁོ་བོའི་ལུང་བསྟན་ས་རྟགས་དུས་གནས་དང་༔
རྟེན་འབྲེལ་གང་འདུལ་སྣ་ཚོགས་བཞག་པ་ཡིན༔ མི་རུ་བརྫུས་ཀྱང་དེ་ལས་ལྷག་པ་མེད༔ ད་ལྟ་ལྔ་བརྒྱ་ཐ་མར་ཉེ་བའི་དུས༔ ལས་ངན་སྤྱོད་པའི་སེམས་ཅན་གྲོལ་བར་དཀའ༔ རྣམ་གཡེང་བག་མེད་རྗེས་འཇུག་ཡིད་སྐྱོ་ཡང་༔ ཁོ་བོའི་ཟབ་ཆོས་སྨོན་ལམ་བདེན་ཚིག་གིས༔ ས་སྟེང་བཏོན་ནས་སྤེལ་བ་ཙམ་གྱིས་ཆོག༔ ང་ཡི་རྗེས་འཇུག་གཏེར་སྟོན་འདི་རྣམས་ཀྱང་༔ ལན་རེ་འཁྲུལ་ཡང་བག་ཆགས་རིམ་གྱིས་འཛད༔ ཁོ་བོས་དངོས་སུ་འགྲོ་དོན་བྱེད་པའི་ཚབ༔
གཏེར་གསར་སྦ་ཞིང་ཡང་གཏེར་སྨོན་ལམ་བྱ༔ ཞེས་གསུངས་ཏེ༔ སློབ་དཔོན་གྱིས་འགྲོ་དོན་དངོས་སུ་མ་བཞེད་དོ༔ དེའི་ཚེ་ཡང་གཏེར་སྦས་པ་རྣམས་སྨོན་ལམ་དང་རབ་གནས་མཛད༔ གཏེར་གསར་ཡང་བརྒྱ་ལ་ལོང་པ་སྦས་སོ༔ དེ་ནས་རིམ་བཞིན་པདྨ་རོང་དུ་བྱོན༔ འདོང་ཆུ་དཔལ་གྱི་གཙུག་ལག་ཏུ༔ མ་འོངས་པའི་ཆོས་བཀའ་སྦས༔ ཡུལ་སྲུང་བའི་ཟབ་གནད་དྲག་པོ་གནམ་ལྕགས་འཁོར་ལོ་ཁྱུང་ནག་མེ་ཡི་སྤུ་གྲི་ལ་སོགས་མང་དུ་སྦས༔ པདྨ་རོང་གི་རྫོང་གསུམ༔
མཚོ་བརྒྱད་ལ་གཏེར་ཁ་མང་དུ་སྦས༔ རིམ་བཞིན་སྦས་ཡུལ་པདྨ་བཀོད་གྱི་དབུ་རྩེ་དག་པ་ཛྙཱ་ན་ཤྲཱི་ཤ་ལ་ཨདྣོ་ཡར་བྱོན༔ སྒྲུབ་ཕུག་མུ་ཀུ་ཊ་ཀུམ་པ་ལ་བཞུགས་ཤིང་༔ རྟེན་འབྲེལ་གྱི་ཤོག་དྲིལ་ཆོས་བཀའ་དཔག་ཏུ་མེད་པ་སྦས༔ གནས་དེའི་མིང་ཡང་༔ ཀ་མ་ལ་བྷོ་ཏི་བཱི་ཤྭ་བྷ་ཏྲ་ཞེས་གྲགས༔ མཚོ་རྒྱལ་སྦས་ཡུལ་གསུམ་ལ་བྱོན་ཏེ༔ ཆོས་བཀའ་དཔག་ཏུ་མེད་པ་སྦས༔ སླར་ལོག་ནས་གུ་རུ་ཡབ་ཡུམ་རྫུ་འཕྲུལ་གྱིས་ལམ་ལ་ཞུགས་ཏེ་སྲིན་ཡུལ་དུ་བྱོན༔ བོད་དུ་ཟླ་བ་བཅུ་ལ་ཞག་བདུན་མ་ལོང་ཙམ་འགོར༔
སྲིན་ཡུལ་དུ་དགའ་རབ་རྡོ་རྗེ་དང་རིག་འཛིན་འདུས་པ་ཉི་མ་རྩལ་གྱིས་ཁྲིད་གནང་བ་དང་རྟེན་འབྲེལ་འགྲིགས་སོ༔ ས་མ་ཡ༔ ཨེ་མཿ བདག་འདྲ་པདྨ་འབྱུང་གནས་ཀྱིས༔ ཕྱི་རབས་སྦས་ཡུལ་གངས་ཅན་འཛིན་པ་རྣམས༔ བསྟན་པའི་བྱ་ར་སྙིང་ཐིག་དྲག་པོའི་ཆོས༔ ཡང་གསང་སྙིང་པོ་ཆིག་དྲིལ་སྒྲུབ་ཐབས་བཞག༔ མ་འོངས་ང་ཡི་རྗེས་འཇུག་སྤྲུལ་སྐུ་ཡིས༔ འདི་ཉིད་འདོན་དང་སྤེལ་བའི་ཆོས་བདག་དང་༔ རྟེན་འབྲེལ་སྨོན་ལམ་གྲོགས་ཀྱི་རྣམ་དབྱེ་བཤད༔
ས་རྟགས་མཐའ་བཞིས་དབུས་འཇོམས་གཙུག་ལག་འཇིག༔ བོད་ཁམས་རྒྱ་ཧོར་ཁྲིམས་ཀྱིས་སྔངས་བྱེད་དུས༔ མ་ངེས་རླུང་ལྟར་འགྱུ་བའི་བརྟུལ་ཞུགས་སྤྱོད༔ ཤར་ནུབ་ཡིད་འགྱུ་ལྟ་བུའི་བྱ་བཏང་གིས༔ ཀི་ཀང་གཟའ་དང་རྒྱལ་པོ་རབ་ཏུ་མཆོད༔ འདི་ཉིད་འདོན་དང་སྤེལ་བའི་དུས་དག་ལ༔ བྱ་སྤྲེལ་བྱི་གླང་ལོ་པ་སྨོན་ལམ་ལྡན༔ འབུམ་དང་ལྷ་ཚེ་བསོད་ནམས་གནས་དང་སྐྱིད༔ རྟེན་འབྲེལ་བརྡ་ལྟར་འབྱུང་སྟེ་གྲོགས་ཀྱི་མཆོག༔ བར་ཆད་ཞི་ཞིང་ཟབ་ཆོས་བརྡ་ལྟར་ཕེབ༔
སྲོད་འཕྲོས་ཤ་ཟ་མཁའ་འགྲོ་འགྱུ་དུས་ཐོན༔ དེ་ཉིད་སྤེལ་བའི་སྐལ་ལྡན་ལས་འཕྲོ་ཅན༔ བསོད་ནམས་དབང་དང་བསྟན་སྐྱོང་ནམ་མཁའི་མིང་༔ རྒྱུད་འཛིན་པདྨའི་མིང་དང་བཀྲ་ཤིས་ལྡན༔ ལྷུན་གྲུབ་ཨོ་རྒྱན་མིང་དང་དགེ་ལེགས་གྲུབ༔ དཔལ་དང་ཚེ་ཆོས་མགོན་པོ་རྡོ་རྗེའི་མིང་༔ འཕེལ་དང་གྲགས་རྒྱལ་ཕྲིན་ལས་ཡོན་ཏན་རྒྱལ༔ གསང་སྔགས་བསྟན་པ་འཛིན་པའི་མིང་ཅན་འབྱུང་༔ སྐལ་ལྡན་དང་པོ་སྤེལ་བའི་ཆོས་བདག་ཟུངས༔ སྨོན་ལམ་ཚུལ་བཞིན་རྟེན་འབྲེལ་འགྲིགས་གྱུར་ན༔
སྦས་ཡུལ་གངས་ཅན་བཀྲ་ཤིས་དགེ་ལེགས་འབྱུང་༔ དུས་འཁྲུག་མུ་གེ་ཞི་ཞིང་བསོད་ནམས་ལྡན༔ དཔའ་བོ་གཡུལ་དུ་ཞུགས་པའི་གོ་དང་འདྲ༔ དེ་ཕྱིར་ཕྱི་ནང་རྟེན་འབྲེལ་ཁོ་ན་གཙོ༔ རྟེན་འབྲེལ་མ་འགྲིགས་ཡིད་གཉིས་ཟ་གྱུར་ན༔ རོང་ཆེན་བཞི་ནས་གྲི་བཙན་ཤ་མགོ་ལངས༔ བྱང་གི་རུ་ཡམ་རྡོ་ཡི་ཕ་ཝང་ལོག༔ སྣང་སྲིད་མ་མོས་ནད་ཀྱི་དལ་ཁ་འབེབས༔ རླུང་དམར་གསུམ་གྱིས་རི་རོང་སིལ་བུར་འཐོར༔ དེ་ཕྱིར་རྟེན་འབྲེལ་གནད་འདི་ཤིན་ཏུ་ཟབ༔
སྦས་ཡུལ་མི་རྣམས་དྲག་པོ་འདི་ཉིད་ཟབ༔ ས་འཛིན་སྲོག་གི་ཕུར་པ་ལྟ་བུའོ༔ ཡང་གསང་བཟློག་བསྒྱུར་དམོད་པ་མང་དུ་བྱ༔ ས་རྟེན་གསོ་ཞིང་རྟེན་མཁར་བརྩིགས་པར་གྱིས༔ སྨོན་ལམ་ཁོ་བོའི་བརྡ་ལྟར་ཡིད་ལ་བཅག༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ སྐལ་ལྡན་ཐུགས་ཀྱི་སྲས་དང་འཕྲད་པར་ཤོག༔
གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་སྦས་ཚལ་འདོང་ཆུའི་མཁར་རྒྱལ་བ་བྱམས་པའི་སྙན་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བསྒྱུར། ཀ་མ་ལ་ཤྲཱི་བཛྲ་དྷ་རའི་ཤོག་སེར་བུ་དཔེ།། །། ཁ༽ དབང་དྲག་པདྨ་ཡང་གསང་སྙིང་པོ་ལས༔ དབང་མཆོག་གནམ་ལྕགས་གོ་ཁྲབ་བཞུགས་སོ༔ ཡང་གསང་འདུས་པའི་ལྷ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ དབང་མཆོག་གནམ་ལྕགས་གོ་ཁྲབ་བསྟན༔
དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དང་པོ་དབང་རྫས་ཀྱི་རིམ་པ་ནི༔ བུམ་པ་ཁ་རྒྱན་མགུལ་ཆིངས་ལྡན་པ༔ ཆུ་གཙང་གིས་སུམ་གཉིས་བཀང་༔ བྷནྡྷ་མེ་ལོང་ཤེལ་རྡོ༔ དྲག་པོའི་ལྷ་ལྔ་སྒོ་མ་ཁྱུང་ནག་བཅས་ཀྱི་ཙཀླི༔ བགྲང་ཕྲེང་ལ་སོགས་དབང་རྒྱུད་ནང་ལྟར་མཆོད་རྫས་ཚང་བར་བསགས༔ དེ་ནས་སྔོན་འགྲོ་བཏང་ཞིང་སློབ་མར་ཁྲུས་སྩལ་གྲལ་དུ་འཁོད༔
མཎྜལ་ཕུལ་ཏེ་འདི་སྐད་ཞུ༔ ཀྱཻཿ དབང་དྲག་པདྨ་རིགས་ཀྱི་བདག༔ ཆེ་མཆོག་དྲག་པོའི་དཀྱིལ་འཁོར་དུ༔ བདག་ཅག་ཡང་དག་འཇུག་པར་སྩོལ༔ སློབ་དཔོན་གྱིས༔ ཀྱཻཿ ཁྱེད་རྣམས་ལས་སད་སྐལ་བར་ལྡན༔ བླ་མེད་དཀྱིལ་འཁོར་འདི་འདྲ་དཀོན༔ དེང་ནས་བདག་ཅག་གསང་སྔགས་ཀྱི༔
སྣོད་ལྡན་ལགས་ན་དབང་བསྐུར་འཚལ༔ དེ་ནས་བུམ་ཆུ་ཐོགས་ནས༔ ཧཱུྃ༔ འདི་ནི་དྲག་པོའི་དམ་ཚིག་ཆུ༔ དམ་བསྲུངས་སྐལ་ལྡན་དངོས་གྲུབ་ཐོབ༔ ཉམས་ན་ཕོ་ཉ་ལྕགས་སྡིག་གིས༔ དབང་པོ་བསྣུབ་པས་དམ་ཚིག་སྲུངས༔ ཨོཾ་བཛྲ་ས་མ་ཡ་ཨི་དནྟེ་ན་ར་ཀན༔ ཞེས་དམ་ཆུ་སྦྱིན༔ དེ་ནས་རྒྱུད་མ་དག་པ་རྣམས་སྦྱོང་བ་དང་༔
དག་པ་ཡི་དམ་ལྷ་སྐུར་སྟོན་ཕྱིར༔ བསྐྱེད་རིམ་འབོག་པ་ནི༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོཾ་སྭ་བྷཱ་ཝ་ སོགས་ནས་སྟོང་པར་སྦྱངས༔ སྟོང་པའི་ངང་ལས་སྐད་ཅིག་གིས་ཨེ་མཐིང་ནག་མེ་རི་འབར་བའི་དབུས་སུ༔ པད་ཉི་བམ་གྱི་གདན་ལ་ཆེ་མཆོག་རྡོ་རྗེ་དྲག་པོ་རྩལ་སྐུ་མདོག་སྨུག་ནག་ཞལ་གསུམ་ཕྱག་དྲུག་པ༔ གཡས་གསུམ་གནམ་ལྕགས་འཁོར་ལོ་རྡོ་རྗེ་དང་རལ་གྲི་གཡོན་གསུམ་མེ་ཡི་འཁོར་ལོ་སྡིག་པ་དང་ཕུར་བུ་བསྣམས་པ༔ དུར་ཁྲོད་ཆས་ཀྱིས་བརྒྱན་ཅིང་༔ ཡུམ་མཆོག་རྡོ་རྗེ་བསྐུལ་བྱེད་མས་གྲི་ཐོད་འཛིན་ཅིང་འཁྱུད་དེ༔ མེ་རི་འབར་བའི་ཀློང་དུ་གསལ་བའོ༔
སྤྱི་བོར་བྱ་ཁྱུང་ནག་པོ༔ ཕྱོགས་བཞིར་དྲག་པོ་རིགས་བཞི༔ སྒོ་མ་བཅས་གསལ་བའི་གནས་གསུམ་ལས་འོད་ཟེར་འཕྲོས་པས་དབང་དྲག་རོལ་པའི་དུར་ཁྲོད་ཆེན་པོ་ནས༔ ཐོད་ཕྲེང་ཡང་གསང་འདུས་པའི་ལྷ་ཚོགས་ཁ་བ་བུ་ཡུག་འཐིབས་པ་ལྟར་བྱོན་ཏེ་ཁྱེད་རང་རྣམས་ལ་ཐིམ་པའི་མོས་པ་མཛོད༔ ཨོཾ་བཛྲ་ས་མ་ཡ་ཕཻཾ་ཕཻཾ༔ ཛཿཧཱུྃ་བཾ་ཧོཿ དབྱེར་མེད་པར་གྱུར༔ ཨོཾ་ཏིཥྛ་བཛྲ་ས་མ་ཡ་སཏྭཾ༔ སློབ་མས༔ ཀྱཻ༔
དཔལ་ཆེན་གསང་བ་གསུམ་གྱི་བདག༔ ཆེ་མཆོག་གུ་རུ་དྲག་པོ་ཡི༔ དབང་བསྐུར་དངོས་གྲུབ་སྩལ་དུ་གསོལ༔ ལན་གསུམ་ཞུ༔ དེ་ནས་མཎྜལ་ཕུལ༔ དང་པོ་བུམ་པ་ཐོགས་ཏེ་ངོ་སྤྲད་དོ༔ ཧཱུྃ༔ བུམ་པ་སྐྱེ་མེད་ཆོས་ཀྱི་དབྱིངས༔ བུམ་ཆུ་དྲག་པོའི་ལྷ་ཚོགས་ཉིད༔ སྐལ་ལྡན་ཁྱོད་ཀྱི་སྤྱི་བོར་བསྐུར༔
དྲག་པོའི་སྐུ་ཡི་དབང་ཐོབ་ཤོག༔ ཨོཾ་བཛྲ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་བྷནྡྷ་མགྲིན་པར་བཞག་ལ༔ ཧཱུྃ༔ བྷནྡྷ་མ་འགག་གསང་བའི་སྣོད༔ བདུད་རྩིའི་ངོ་བོ་དྲག་པོའི་གསུང་༔ སྐལ་ལྡན་ཁྱོད་ཀྱི་མགྲིན་པར་བསྐུར༔ དྲག་པོའི་གསུང་གི་དབང་ཐོབ་ཤོག༔ ཨོཾ་བཛྲ་ཝཱཀྐ་ཨ་བྷི་ཥིཉྩ་ཧཱུྃ༔ མེ་ལོང་སྙིང་ཁར་གཏད་ལ༔
ཧཱུྃ༔ ཀ་དག་རང་བྱུང་ངོ་བོ་ཉིད༔ མེ་ལོང་དྲག་པོའི་ཐུགས་ཀྱི་ངང་༔ སྐལ་ལྡན་ཁྱོད་ཀྱི་སྙིང་ཁར་གཏད༔ ཡང་དག་ཡེ་ཤེས་དབང་ཐོབ་ཤོག༔ ཨོཾ་བཛྲ་ཙིཏྟ་ཨ་བྷི་ཥིཉྩ་ཧཱུྃ༔ གཏོར་མ་ལྟེ་བར་གཏད་དེ༔ ཧཱུྃ༔ བྷ་ལིཾ་དྲག་པོའི་དངོས་གྲུབ་མཆོག༔ ཡོན་ཏན་མ་ལུས་འབྱུང་བའི་ཕྱིར༔
སྐལ་ལྡན་ཁྱོད་ཀྱི་ལྟེ་བར་བཏད༔ ལྷུན་གྲུབ་བརྡ་ཡི་དབང་ཐོབ་ཤོག༔ ཨོཾ་བཛྲ་གུ་ཎ་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཕུར་པ་གཏད་དེ༔ ཧཱུྃ༔ ཕྲིན་ལས་སྣ་ཚོགས་འབྱུང་བའི་རྫས༔ རྡོ་རྗེ་ཕུར་པ་ཐབས་ཤེས་ཏེ༔ སྐལ་ལྡན་ཁྱོད་ལ་དབང་བསྐུར་རོ༔ ཕྲིན་ལས་ཡོངས་རྫོགས་དབང་ཐོབ་ཤོག༔ ཨོཾ་བཛྲ་ཀརྨ་ཨ་བྷི་ཥིཉྩ་ཧཱུྃ༔
དེ་ནས་སྐུ་འབག་ཐོགས་ལ༔ ཧཱུྃ༔ ཁྲོ་རྒྱལ་སྟོབས་འདུས་ཐོད་ཕྲེང་རྩལ༔ མི་བཟད་འབར་བའི་གཟི་བརྗིད་ཅན༔ སྐལ་ལྡན་ཁྱོད་ལ་དབང་བསྐུར་རོ༔ ཡོངས་རྫོགས་གསང་བའི་དབང་ཐོབ་ཤོག༔ ཨོཾ་མ་ཧཱ་གུ་རུ་ཙཎྜ་བཛྲ་ཨ་བྷི་ཥིཉྩ་ཧཱུྃ༔ རྡོ་རྗེ་ཐོད་ཕྲེང་རྩལ་ཐོགས་ནས༔ ཧཱུྃ༔ བླ་མ་རྡོ་རྗེ་ཐོད་ཕྲེང་རྩལ༔
ཡབ་ཡུམ་མཁའ་འགྲོ་འབུམ་ཕྲག་གིས༔ སྐལ་ལྡན་ཁྱོད་ལ་དབང་བསྐུར་རོ༔ བླ་མེད་རིག་འཛིན་དབང་ཐོབ་ཤོག༔ ཨོཾ་བཛྲ་པདྨ་ཐོད་ཕྲེང་རྩལ་ཌཱཀྐི་ཧ་རི་ནི་ས་ཨ་བྷི་ཥིཉྩ་ཧཱུྃ༔ བྱ་ཁྱུང་ཐོགས་ལ༔ ཧཱུྃ༔ ཁྲོཾ་མཐིང་ནག་བྱ་ཁྱུང་ག་རུ་ཌཿ ཀྲང་ཀྲིང་སྒྲ་སྒྲོགས་ཀླུ་གཉན་འཇོམས༔ སྐལ་ལྡན་ཁྱོད་ལ་དབང་བསྐུར་རོ༔ བགེགས་སྲིན་ཚར་གཅོད་དབང་ཐོབ་ཤོག༔
ཨོཾ་ཁྲོཾ་ག་རུ་ཌ་ཀཱ་ལ་ཨ་བྷི་ཥིཉྩ་ཧཱུྃ༔ དེ་ནས་རྡོ་རྗེ་ཐོད་ཕྲེང་དྲག་པོ་རྩལ་ཐོགས་ནས༔ ཧཱུྃ༔ སྐུ་མཆོག་རྡོ་རྗེ་དྲག་པོ་རྩལ༔ ཡབ་ཡུམ་སྐུ་ཡི་ལྷ་ཚོགས་ཀྱིས༔ སྐལ་ལྡན་ཁྱོད་ལ་དབང་བསྐུར་རོ༔ ཞེ་སྡང་རྣམ་དག་དབང་ཐོབ་ཤོག༔ ཨོཾ་བཛྲ་ཙཎྜ་ཨ་བྷི་ཥིཉྩ་ཧཱུྃ༔ པདྨ་དྲག་པོ་ཐོགས་ལ༔ ཧཱུྃ༔
གསུང་མཆོག་པདྨ་ཐོད་ཕྲེང་རྩལ༔ ཡབ་ཡུམ་གསུང་གི་ལྷ་ཚོགས་ཀྱིས༔ སྐལ་ལྡན་ཁྱོད་ལ་དབང་བསྐུར་རོ༔ འདོད་ཆགས་རྣམ་དག་དབང་ཐོབ་ཤོག༔ ཨོཾ་པདྨ་ཙཎྜ་ཨ་བྷི་ཥིཉྩ་ཧཱུྃ༔ སྲོག་ཡིག་ཐོགས་ལ༔ ཧཱུྃ༔ ཆེ་མཆོག་བུདྡྷ་དྲག་པོ་རྩལ༔ ཡི་གེ་ཧཱུྃ་གི་རྣམ་པར་བཞུགས༔ སྐལ་ལྡན་ཁྱོད་ལ་དབང་བསྐུར་རོ༔
གཏི་མུག་རྣམ་དག་དབང་ཐོབ་ཤོག༔ ཨོཾ་བུདྡྷ་ཙཎྜ་ཨ་བྷི་ཥིཉྩ་ཧཱུྃ་ཕཊ྄ཿ རཏྣ་དྲག་པོ་ཐོགས་ལ༔ ཧཱུྃ༔ ཡོན་ཏན་རཏྣ་དྲག་པོ་རྩལ༔ ཡབ་ཡུམ་ཡོན་ཏན་ལྷ་ཚོགས་ཀྱིས༔ སྐལ་ལྡན་ཁྱོད་ལ་དབང་བསྐུར་རོ༔ ང་རྒྱལ་རྣམ་དག་དབང་ཐོབ་ཤོག༔ ཨོཾ་རཏྣ་ཙཎྜ་ཨ་བྷི་ཥིཉྩ་ཧཱུྃ༔ ཀརྨ་དྲག་པོ་ཐོགས་ལ༔
ཧཱུྃ༔ ཕྲིན་ལས་ཀརྨ་དྲག་པོ་རྩལ༔ ཡབ་ཡུམ་ཕྲིན་ལས་ལྷ་ཚོགས་ཀྱིས༔ སྐལ་ལྡན་ཁྱོད་ལ་དབང་བསྐུར་རོ༔ ཕྲག་དོག་རྣམ་དག་དབང་ཐོབ་ཤོག༔ ཨོཾ་ཀརྨ་ཙཎྜ་ཨ་བྷི་ཥིཉྩ་ཧཱུྃ༔ དེ་ནས་སྒོ་མ་བཞི་ཐོགས་ལ༔ ཧཱུྃ༔ རྡོ་རྗེ་རིན་ཆེན་པདྨ་དང་༔ ལས་ཀྱི་རིགས་སོགས་སྒོ་མ་བཞིས༔
སྐལ་ལྡན་ཁྱོད་ལ་དབང་བསྐུར་རོ༔ ཚད་མེད་བཞི་ལྡན་དབང་ཐོབ་ཤོག༔ ཨོཾ་སུ་ཁ་ཙ་ཏུར་ཨ་བྷི་ཥིཉྩ་ཧཱུྃ༔ དེ་ནས་དུར་ཁྲོད་ཆས་བརྒྱད་ཐོགས་ལ༔ ཧཱུྃ༔ པྲོག་ཞུ་ཅོད་པན་རིན་ཆེན་རྒྱན༔ སེང་གླང་ཞིང་ལྤགས་ཁྲག་ཞག་ཚོམ༔ ཐོད་ཕྲེང་སྟག་ཤམ་རུས་རྒྱན་སྦྲུལ༔ རྣམ་ཐར་བརྒྱད་དག་དབང་ཐོབ་ཤོག༔ ཨོཾ་བོ་དྷི་ཨཥྚ་ཨ་བྷི་ཥིཉྩ་ཧཱུྃ༔
སྔགས་ཕྲེང་གཏད་ལ༔ ཧཱུྃ༔ རང་བྱུང་གྲགས་སྟོང་སྙིང་པོའི་སྒྲ༔ བཟླས་བརྗོད་བསྙེན་སྒྲུབ་བརྩོན་པར་གྱིས༔ ཤེས་རབ་ཕྲེང་བའི་དབང་བསྐུར་རོ༔ གསུང་རབ་ཡན་ལག་དབང་ཐོབ་ཤོག༔ ཨོཾ་ཨཥྚ་མ་ལྱེ་ཨ་བྷི་ཥིཉྩ་ཧཱུྃ༔ དེ་ནས་སྲུང་འཁོར་ཐོགས་ཏེ༔ ཧཱུྃ༔ ཕྱི་ནང་མི་ཤིགས་རྡོ་རྗེའི་གུར༔
བདག་གཞན་སྲུང་བའི་ཆོ་ག་ཉིད༔ སྐལ་ལྡན་ཁྱོད་ལ་དབང་བསྐུར་རོ༔ སྲུང་བའི་འཁོར་ལོའི་དབང་ཐོབ་ཤོག༔ ཨོཾ་བཛྲ་ཙཀྲ་རཀྵ་ཨ་བྷི་ཥིཉྩ་ཧཱུྃ༔ དེ་ནས་བཟློག་བསད་མནན་སྲེག་འཁོར་ལོ་ལག་ཏུ་གཏད་ལ༔ ཧཱུྃ༔ དྲག་པོ་ལས་ཀྱི་མཐའ་སྡུད་པ༔ བཟློག་རྦད་འགུགས་བསྒྲལ་བསད་དང་མནན༔ འཕང་བ་ཟོར་བཅས་ཁྱོད་ལ་གཏད༔ དྲག་པོའི་ལས་མཐའ་ཐོབ་པར་ཤོག༔
ཨོཾ་བཛྲ་དུ་ཏྲི་ཡ་ཟློག༔ བྷྱོ་མ་ར་རྃ་ཛྭ་ལ་ཨ་མུ་ཀ་ནན༔ དུ་ཁྱིང་རྦད་དོ་ཤག་ལོ་ཟོར་ཟོར༔ དེ་ནས་གནས་ལྔར་བཞག་ཅིང་༔ ཧཱུྃ༔ སྣང་སྟོང་གྲགས་སྟོང་བདེ་སྟོང་ངང་༔ རང་བྱུང་སྐྱེ་མེད་རྩལ་མདངས་ཀྱིས༔ སྐལ་ལྡན་ཁྱོད་ལ་དབང་བསྐུར་རོ༔ བསྐྱེད་རྫོགས་ཏིང་འཛིན་དབང་ཐོབ་ཤོག༔ ཨོཾ་སྭ་བྷཱ་དྷརྨ་ནིརྨཱ་ཨ་བྷི་ཥིཉྩ་ཧཱུྃ༔
ཧོཿ ཤེལ་རྡོ་འདི་སྣང་ལ་ངོ་བོ་བྲལ་བ༔ སྤྲུལ་སྐུ་བུམ་པའི་དབང་གསལ་ཞིང་མ་འགག་པ་སྒྲིབ་པ་མེད་པ༔ ལོངས་སྐུ་ཤེས་རབ་གསང་བའི་དབང་༔ རང་བཞིན་མ་སྐྱེས་མི་འགག་མཐའ་དབུས་བྲལ་ཞིང་༔ ཁྱབ་བདལ་དུ་གནས་པ་འདི༔ ཆོས་སྐུ་ཚིག་དབང་རིན་པོ་ཆེ་ཐོབ་པ་ཡིན་པས༔ དེང་ཕྱིན་ཆད་བསྐྱེད་རྫོགས་བཟླས་བསྒྲུབ་ཕྱི་ནང་ཕྲིན་ལས་རུང་བའི་སྐལ་ལྡན་ཡིན་ནོ༔ ཞེས་མཎྜལ་ཕུལ་ཞིང་གཏང་རག་བཟང་པོ་བྱ༔ བཀྲ་ཤིས་བརྗོད་ཅིང་བསྔོ་སྨོན་གདབ༔
རབ་གནས་བྱ་ཞིང་བརྟན་པར་བྱ༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ཡང་གསང་དབང་གི་རིམ་པ་བཞག༔ གསང་བ་མཁའ་འགྲོའི་བཀའ་རྒྱ་ཅན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་བྱིའི་ལོར་མདོང་ཆུ་གཙུག་ལག་བྱམས་པའི་སྙན་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་བསྒྱུར་རོ།། །། ག༽ ཡང་གསང་དྲེགས་འདུལ་གནམ་ལྕགས་མེ་འཁོར་ལས༔ རྟ་མགྲིན་དབང་ཆེན་འདུས་པའི་གསང་སྒྲུབ་བཞུགས་སོ༔ པདྨ་ཧེ་རུ་ཀ་ལ་ཕྱག་འཚལ་ལོ༔ ཡང་གསང་པདྨ་དྲག་པོ་གནམ་ལྕགས་འཁོར་ལོའི་ཆ་ལག༔ རྟ་མགྲིན་དབང་ཆེན་འདུས་པའི་གསང་སྒྲུབ་ནི༔
ཐོག་མར་ཟླ་གམ་དམར་པོའི་དཀྱིལ་འཁོར་བཞེངས༔ དེའི་སྟེང་མཎྜལ་ཁར་དཔལ་གཏོར་ཟུར་གསུམ་རྟ་མགོས་མཚན་པ་མེ་རི་བཅས་འཁོར་བཞིས་བསྐོར༔ མདུན་དུ་དཀར་གཏོར་སྨན་རཀ་གཏོར་མ་མཆོད་རྫས་རི་ལྟར་སྤུངས་ནས་རང་ཉིད་དྲག་པོའི་ང་རྒྱལ་དང་ལྡན་པས་གཟི་བྱིན་བསྐྱེད༔ ཧྲཱིཿ ཟླ་གམ་དམར་ནག་འབར་བའི་གཞལ་ཡས་ནས༔ སྣང་སྲིད་འཁོར་འདས་ཀུན་ཁེངས་ཡངས་པའི་ནང་༔ པདྨ་ཉི་ཟླ་བཾ་རོའི་སྟེང་དུ་ཧྲཱིཿ དམར་གསལ་འཕྲོ་འདུའི་འོད་ཟེར་སྤྲོ་བསྡུ་ལས༔ རང་ཉིད་དབང་ཆེན་ཧྱ་གྷྲྀ་ཝའི་སྐུ༔ དམར་གསལ་མེ་འོད་འཕྲོས་ཤིང་གཏུམ་པའི་གཟུགས༔
ཉི་ཟླ་བརྗིད་པའི་སྤྱན་གསུམ་འོད་དུ་འབར༔ ཞལ་གདངས་ལྗགས་འདྲིལ་མཆེ་བ་གཙིགས་པའི་ཞལ༔ རབ་འཇིགས་གཏུམ་རྔམ་དྲག་ཏུ་འབར་བའི་སྐུས༔ སྐྲ་བརྫེས་ཐོད་ཕྲེང་དར་དཔྱང་སྙན་ཆས་བརྒྱན༔ ཕྱག་གཡས་ཐོད་དབྱུག་ནམ་མཁའི་མཐོངས་སུ་ཕྱར༔ གཡོན་པས་མེ་ཡི་ཞགས་པ་བགེགས་ལ་གཟིར༔ སྐུ་ལ་དུར་ཁྲོད་ཆས་བརྒྱད་ཀླུ་བརྒྱད་བརྒྱན༔ གར་གྱི་ཉམས་དགུ་ལྡན་ཞིང་གསལ་བར་གྱུར༔ དབུ་གཙུག་ཁྲོ་རྒྱལ་བྱ་ཁྱུང་ག་རུ་ཌཿ དམར་ནག་མེ་ཡི་སྤུ་གྲིའི་གཤོག་རྩལ་འཕྱོ༔
གཡས་སུ་རྟ་མགྲིན་ནག་པོ་ལྕགས་རལ་ཅན༔ ཁྲོ་རྔམ་ཁྲོ་ཆས་ཁྲོ་བོའི་ཆ་ལུགས་རྫོགས༔ དར་ནག་བེར་གསོལ་རལ་གྲི་ལྕགས་ཀྱུ་འཛིན༔ གཡོན་དུ་རྡོ་རྗེ་ཕག་མོ་དམར་ནག་མདོག༔ ཁྲོ་མོའི་ཆས་རྫོགས་གྲི་ཐོད་ཁ་ཊྭཱཾ་བསྣམས༔ ཞལ་གདངས་ལྗགས་འདྲིལ་མཆེ་བ་གཙིགས་པའི་ཞལ༔ ཞབས་གཉིས་བརྐྱང་བསྐུམ་གར་སྟབས་ལམ་ལམ་རྩེ༔ ཀུན་ཀྱང་དབུ་ལ་རྟ་ཞལ་ཕག་གདོང་མཚན༔ རྒྱབ་ཏུ་ཕྱག་ན་རྡོ་རྗེ་མཐིང་ནག་འབར༔ རྡོ་རྗེ་རྩེ་ལྔ་ཞགས་པ་འཛིན་ཅིང་འདེབས༔
མདུན་དུ་ཡཀྴ་མེ་དབལ་དམར་ནག་ཁྲོ༔ ཐོ་བ་དགྲ་སཏྭ་འཛིན་ཅིང་བགེགས་ཚོགས་འདུལ༔ དེ་ཡི་མདུན་དུ་ལྕགས་སྡིག་ནག་པོ་ནི༔ མགོ་དགུའི་རྭ་གཟེངས་ཁ་དགུས་རྒྱལ་བསེན་ཟ༔ ཀུན་ཀྱང་སྐུ་ལ་ཁྲོ་ཆས་རྫོགས་པར་གསལ༔ དེ་ལྟར་ལྷ་ཚོགས་རྣམས་ལས་འོད་འཕྲོས་པས༔ དབང་དྲག་ཟླ་གམ་རོལ་པའི་དུར་ཁྲོད་ནས༔ རྟ་ཕག་ཡབ་ཡུམ་འཁོར་དང་བཅས་པ་ཐམས་ཅད་སྐར་མདའ་ཤུགས་ཀྱིས་འཕང་བ་ལྟར༔ སྤྱན་འདྲེན་པའི་གནས་འདིར་མ་ཧཱ་ཀྲོ་ཏ་བཛྲ་ས་མཱ་ཡ་ཛ་ཛཿ དེ་ལྟར་སྤྱན་དྲངས་ནས་གདན་འབུལ་མཆོད་བསྟོད་བཟླས་པ་ནི༔
ཧྲཱིཿ ཟླ་གམ་དམར་ནག་དབང་དྲག་གཞལ་ཡས་ནས༔ རྟ་ཕག་ཡབ་ཡུམ་འཁོར་བཅས་གཤེགས་སུ་གསོལ༔ སྔོན་ཚེ་རུ་ཏྲ་ཕོ་མོ་བཏུལ་བ་ལྟར༔ ད་ལྟ་སྒྲུབ་པའི་རྣལ་འབྱོར་བདག་ཅག་ལ༔ གནོད་ཅིང་འཚེ་བའི་རྒྱལ་འགོང་དམ་སྲི་རྣམས༔ ཐལ་བར་བརླག་ཕྱིར་གནས་འདིར་གཤེགས་སུ་གསོལ༔ འདིར་གཤེགས་འབར་བའི་གདན་ལ་བཞུགས་སུ་གསོལ༔ ཁྱེད་ལ་ཕྱག་འཚལ་དུས་ཀུན་སྐྱབས་སུ་མཆི༔ དམ་ཚིག་ཕྱི་ནང་གསང་བའི་མཆོད་པ་འབུལ༔
ཡོན་ཆབ་ཁྲུས་ཆབ་མེ་ཏོག་བདུག་སྤོས་དང་༔ མར་མེ་དྲི་ཆབ་ཞལ་ཟས་རོལ་མོ་སོགས༔ དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་འདི༔ རྟ་ཕག་ཡབ་ཡུམ་འཁོར་དང་བཅས་ལ་འབུལ༔ ཁྱེད་རྣམས་ཐུགས་དམ་བསྐང་བའི་དམ་རྫས་ནི༔ ཤ་ལྔ་བདུད་རྩི་ལྔ་ཡི་རྒྱ་མཚོ་དང་༔ སྨན་གཏོར་རཀྟའི་ཚོགས་ཀྱིས་ཐུགས་དམ་བསྐང་༔ ཉམས་གྱུར་བཤགས་ལ་དངོས་གྲུབ་རྣམ་གཉིས་སྩོལ༔ དུས་གསུམ་རྒྱལ་བ་ཀུན་གྱི་གསུང་རྡོ་རྗེ༔ བདུད་བཞིའི་དགྲ་ལས་རྒྱལ་བའི་དཔའ་བོ་ཆེ༔
རྟ་ཕག་ཡབ་ཡུམ་སྐུ་ལ་ཕྱག་འཚལ་ལོ༔ སྔོན་ཚེ་མ་ཏྲཾ་རུ་ཏྲ་སྟོབས་པོ་ཆེ༔ དུས་མཚན་ནག་པོ་ལ་སོགས་བདུད་དམག་འབུམ༔ ཐལ་བར་བརླག་བྱེད་རྟ་ཕག་ཡབ་ཡུམ་གྱི༔ ལྷ་ཚོགས་འཁོར་དང་བཅས་ལ་ཕྱག་འཚལ་བསྟོད༔ དེ་ལྟར་མཆོད་པ་རྒྱས་པར་བྱས་ནས་བཟླས་པ་བྱ་བ་ནི༔ རང་ཉིད་དབང་ཆེན་ཡབ་ཡུམ་དུ་གསལ་བའི་ཐུགས་ཀར་པད་ཟླའི་སྟེང་དུ་སྤྱན་རས་གཟིགས༔ དེའི་ཐུགས་ཀར་པདྨ་འབྱུང་གནས༔ པད་འབྱུང་ཐུགས་ཀར་ཧྲཱི་ཡིག་ལ་སྔགས་ཕྲེང་འཁོར་བར་ བསྒོམ་པའོ༔ ཧྲཱིཿཔདྨ་ཏ་ཀྲྀ་ཏ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ
དེ་ལྟར་འབུམ་ཕྲག་དྲུག་ཏུ་བཟླ༔ གྲུབ་རྟགས་ཕྱི་ནང་གསང་བ་ནི༔ རབ་དངོས༔ འབྲིང་ཉམས༔ ཐ་མ་རྨི་ལམ་དུ༔ སྐུ་འབག་རས་བྲིས་རྟ་ཕག་གསལ་བ་དང་༔ གསང་བའི་གྲུབ་རྟགས་འཇའ་འོད་དུ་སྐུ་དངོས་མཇལ་བར་ཐེ་ཚོམ་མེད༔ རྟ་མགྲིན་དབང་ཆེན་འདུས་པའི་གསང་སྒྲུབ་འདི༔ རྟ་མཆོག་རོལ་པའི་རྒྱུད་ཀྱི་བཅུད་བསྡུས་སྙིང་ཁྲག་ཐིགས་པ་ས་མ་ཡ༔ གུ་ཧྱ་བརྡ་ཐིམ༔
རང་ཉིད་དབང་ཆེན་གསལ་བ་ཡི༔ བདག་དང་མེ་དབལ་ཐུགས་ཀ་ནས༔ སྔགས་ཀྱི་འོད་ཟེར་སྤུ་གྲི་འཕྲོས༔ འདྲེ་རྒོད་གནོད་བྱེད་ཐམས་ཅད་ཀྱི༔ སྲོག་རྩ་རྦད་རྦད་བཅད་པར་གྱུར༔ ཨ་ཡ་མ་དུ་རུ་ཙ་ཤ་ན་འདྲེ་རྒོད་རྒྱལ་འགོང་འབྱུང་པོའི་སྲོག་ལ་ཧབ༔ སྙིང་ལ་རྦད༔ ལུས་ངག་ཡིད་གསུམ་མཱ་ར་ཡ་ཆིང་ནན༔ ཞེས་སྤུ་གྲི་མཚོན་ཆའི་དྲག་སྔགས་དམིགས་པའི་གནད་དང་ལྡན་པར་བཟླ་ཞིང་༔ སྡིག་པ་སྙིང་འཛིན་གྱི་མན་ངག་ནི༔
བདག་ཉིད་ཧཱུྃ་ལས་ལྕགས་སྡིག་ནི༔ མགོ་དགུ་བཅོ་བརྒྱད་རྭ་ལྡན་པ༔ ཁ་དགུ་གདངས་ཤིང་མིག་དགུ་བགྲད༔ ཤིན་ཏུ་གཏུམ་རྔམ་འཇིགས་རུང་གྱུར༔ ཨོཾ་བཛྲ་ཡཀྴ་ཏྲིག་ནན་ཨེ་ཧུར་ཐུཾ་ཛཿ གཟེར་ནད་རྒྱལ་འགོང་དམ་སྲི་ཀ་ཝཀ་ཙི་རྦད༔ བརྒྱ་རྩ་སོགས་བཟླ། རང་ཉིད་སྡིག་པའི་ང་རྒྱལ་གྱི༔ ཐུགས་ཀའི་ཧཱུྃ་ལས་ཛ་དམར་ནག༔ འཕྲོས་པ་ཡོངས་སུ་གྱུར་པ་ལས༔
ཕོ་ཉ་རང་འདྲ་དཔག་མེད་པས༔ འཇིག་རྟེན་ཐམས་ཅད་ཡོངས་སུ་གང་༔ རྒྱལ་འགོང་དམ་སྲི་ཐམས་ཅད་ཀུན༔ ཐར་མེད་སྐད་ངན་ཙེར་ཙེར་བསྒོམ༔ ཤ་ལ་སྦྲང་མ་འདུ་བ་ལྟར༔ ལྕགས་སྡིག་ཕོ་ཉ་བཅས་པ་ཡིས༔ དེ་ལ་བཏོགས་ཏེ་སྙིང་ནས་ཞུགས༔ སྲོག་རྩ་བཅད་ཅིང་སྙིང་ཁྲག་འཇིབ༔ ཕྱི་ནང་ཀུན་ནས་ཟོས་པ་ཡི༔ ལྷག་མ་ཙམ་ཡང་མེད་པར་གྱུར༔
ངར་དང་ལྡན་པས། དྲེགས་པ་ལྷ་སྲིན་སྡེ་བརྒྱད་དང་༔ འདྲེ་རྒོད་རྒྱལ་འགོང་དམ་སྲི་སོགས༔ གནོད་བྱེད་ཀུན་ལ་ལྕགས་སྡིག་བྷྱོཿ བར་ཆོད་ཐལ་བའི་རྡུལ་དུ་རློག༔ ཅེས་པས་བསྐུལ༔ ས་མ་ཡ༔ བདག་འདྲ་སྔགས་འཆང་རྩ་གསུམ་གླིང་པས་སྦས་ཡུལ་འདོང་ཆུ་གཙུག་ལག་ཁང་གི་བྱམས་པའི་སྙན་ནས་གདན་དྲངས་ཤིང་ཤོག་སེར་ནས་ཞལ་བཤུས་པའོ།། །། ང༽ གུ་རུ་དྲག་པོ་གནམ་ལྕགས་འཁོར་ལོའི༔ གཏུམ་པོ་ཀླུ་འདུལ་གྱི་གསང་སྒྲུབ་བསྡུས་པ་བཞུགས་སོ༔
ཧཱུྃ༔ མི་དམིགས་སྟོང་པའི་ངང་ཉིད་ལས༔ པདྨ་ཉི་མ་ས་བདག་སྟེང་༔ བདག་ཉིད་གཏུམ་པོ་སྐུ་མདོག་མཐིང་༔ ཕྱག་གཡས་གནམ་ལྕགས་རྡོ་རྗེ་དང་༔ ལྕགས་ཀྱུ་འཛིན་ཅིང་སྟེང་གདོན་གཟིར༔ གཡོན་པ་སྦྲུལ་ཞགས་ཀླུ་གཉན་འཆིང་༔ སྡིགས་མཛུབ་རྩེ་ལ་ཁྱུང་ཁྲ་འགྱེད༔ དམངས་རིགས་ཀླུ་སྦྲུལ་ཞལ་དུ་གསོལ༔ ཞལ་གདངས་མཆེ་གཙིགས་སྤྱན་དམར་འཁྲུགས༔
དབུ་སྐྲ་ཁམ་ནག་ཐོད་སྐམ་བརྒྱན༔ དུར་ཁྲོད་ཆས་བརྒྱད་སྐུ་ལ་རྫོགས༔ སྤྱི་བོར་སྐུ་ཡི་བྱ་ཁྱུང་དཀར༔ རྒྱལ་རིགས་ཀླུ་སྦྲུལ་ཞལ་དུ་གསོལ༔ ཕྱག་གཡས་གསུང་གི་བྱ་ཁྱུང་དམར༔ བྲམ་ཟེ་ཀླུ་སྦྲུལ་ཞལ་དུ་གསོལ༔ ཕྱག་གཡོན་ཐུགས་ཀྱི་བྱ་ཁྱུང་སྔོ༔ རྗེ་རིགས་ཀླུ་སྦྲུལ་ཞལ་དུ་གསོལ༔ གདོལ་པ་ནག་པོ་ཞབས་འོག་མནན༔ ཡེ་ཤེས་མེ་དཔུང་དབུས་ན་བཞུགས༔
ཐུགས་ཀར་ཉི་སྟེང་ཧཱུྃ་གི་མཐར༔ སྔགས་ཕྲེང་འགལ་མེ་གཡས་སུ་འཁོར༔ འོད་ཟེར་མེ་དང་ཐོག་སེར་འཕྲོ༔ གཟའ་ཀླུ་སྡེ་བརྒྱད་གནོད་བྱེད་ཀུན༔ གཞོབ་རྒོད་ཐུལ་ཐུལ་ཚིག་པར་ བསམ ༔ ཨོཾ་བཛྲ་མ་ཧཱ་ཀྲོ་དྷ་ཧཱུྃ་ཕཊ྄ཿ ཨོཾ་ཨཱཿཧཱུྃ༔ ཁྲོཾ་གྷ་རུ་ཌ་ཧཾ་པ་ཙ་ལེ་ཙ་ལེ་ཧཱུྃ་ཕཊ྄ཿ མ་ཡེངས་རྩེ་གཅིག་བཟླས་པར་བྱ༔ རྩ་གསུམ་གླིང་པས་སྦས་ཡུལ་འདོང་ཆུ་གཙུག་ལག་ཁང་གི་བྱམས་པའི་སྙན་ནས་གདན་དྲངས་ཤིང་ཤོག་སེར་ནས་ཞལ་བཤུས་པའོ།། །།
ཅ༽ དབང་དྲག་པདྨ་ཡང་གསང་གི་བརྒྱུད་འདེབས་དབང་ཆེན་དགྱེས་པའི་གད་རྒྱངས་བཞུགས་སོ། བདེ་ལྡན་ཞིང་གི་མགོན་པོ་འོད་མི་འགྱུར། ། བདེ་མཆོག་ཕྱག་རྒྱའི་སྐུར་བཞེངས་མིག་མི་འཛུམ། ། བདེ་ཆེན་རྡོ་རྗེའི་གར་བསྒྱུར་པདྨར་སྐྱེས། ། སྐུ་གསུམ་བླ་མ་རྣམས་ལ་གསོལ་བ་འདེབས། ། རྣམ་གསུམ་ཡོ་གའི་ཤིང་རྟ་གནུབས་ཆེན་རྗེ། ། ཟབ་གཏེར་འཁོར་ལོ་བསྒྱུར་བ་རྩ་གསུམ་གླིང༌། ། ཆོས་བདག་ལས་ཅན་ཆོས་རྒྱལ་ཁུ་དབོན་སོགས། ། རྩ་བརྒྱུད་དྲིན་ཅན་བླ་མར་གསོལ་བ་འདེབས། ། ཆོས་ཉིད་ཞི་བའི་དབྱིངས་ལས་མ་གཡོས་ཤིང༌། །
སྙིང་རྗེའི་རླབས་ཀྱིས་གདུལ་དཀའ་འདུལ་བའི་གཤེད། ། འབར་བའི་གར་རོལ་པདྨ་ཧེ་རུ་ཀ ། དཔལ་ཆེན་དྲག་པོ་རྩལ་ལ་གསོལ་བ་འདེབས། ། དབྱིངས་ཡེ་གཉིས་མེད་ཡེ་ཤེས་རོལ་པའི་རྩལ། ། ཡོངས་ཤར་ཡུམ་ཆེན་རྡོ་རྗེ་བསྐུལ་བྱེད་མ། ། ཕྲིན་ལས་ལྷུན་གྲུབ་དྲག་པོ་རིགས་བཞི་སོགས། ། དབང་དྲག་དཀྱིལ་འཁོར་ལྷ་ལ་གསོལ་བ་འདེབས། ། ཚད་མེད་རྣམ་བཞིའི་རང་བཞིན་སྒོ་སྐྱོང་དང༌། ། ཨ་ཧཾ་ཟུང་འཇུག་ངོ་བོ་མ་གཟའ་རྡོར། ། ཟབ་གཏེར་བཀའ་དང་ཟབ་མོ་གཏེར་གྱི་རྒྱ། །
གཉེར་འཛིན་ཆོས་སྲུང་རྣམས་ལ་གསོལ་བ་འདེབས། ། སྣོད་བཅུད་དག་མཉམ་ཡོངས་གྲུབ་དཀྱིལ་འཁོར་དུ། ། ཡེ་ཡིན་ངེས་པ་གསལ་བའི་བསྐྱེད་རིམ་དང༌། ། མི་འགྱུར་བདེ་སྟོང་རང་བཞིན་རྫོགས་པའི་རིམ། ། ཟུང་འཇུག་རང་རིག་བླ་མའི་སྐུ་འགྲུབ་ཤོག ། བསྲུང་བ་མི་ཤིགས་རྡོ་རྗེའི་གུར་དང་ལྡན། ། བཟློག་པའི་འཁྲུལ་འཁོར་ཕས་ཀྱི་རྒོལ་བ་འཇཽམས། ། བསད་པས་ལོག་འདྲེན་ལྡང་མེད་བརླག་པ་ཡིས། ། ལས་གསུམ་ཕྲིན་ལས་ཚུལ་བཞིན་འགྲུབ་པར་ཤོག ། དགྲ་དཔུང་འཆི་བདག་གྲེ་ཧོམ་ལྡང་མེད་མནན། །
ཡེ་ཤེས་ཞུགས་ཀྱིས་བྱད་ཕུར་གཞོབ་ཏུ་བསྲེག ། རྣོ་དབལ་ཟོར་གྱི་བསྟན་དགྲ་རྨང་མེད་བརླག ། མནན་བསྲེག་འཕང་བའི་ལས་མཐར་བྱང་ཆུབ་ཤོག ། དུག་གསུམ་རང་གདངས་རྒྱལ་བསེན་དམ་སྲིའི་ཚོགས། ། གནད་དབབ་ཤི་ས་བསྟན་དང་ཨར་ལ་གཏད། ། བཀའ་འོག་དམ་བཞག་བསད་དང་གསོ་བ་སོགས། ། ཚར་གཅོད་རྗེས་འཛིན་མངོན་སྤྱོད་མཐར་ཕྱིན་ཤོག ། སྣང་གཟུགས་དྲག་པོའི་དལ་དང་སྐུ་རུ་ཤར། ། འབྱིན་འཇུག་སྒྲ་རྣམས་གྲགས་སྟོང་སྔགས་ཀྱི་གདངས། ། རིག་སྟོང་འོད་གསལ་པདྨ་དྲག་པོ་ཡི། །
ཐུགས་མཆོག་མངོན་གྱུར་འགྲོ་ཀུན་སྨིན་གྲོལ་ཤོག ། ཅེས་མ་ཧཱ་གུ་རུ་པདྨ་དྲག་པོས་བརྒྱུད་འདེབས་འདི་བཞིན། དགོས་ཞེས་འཕན་སྤྲུལ་པས་བསྐུལ་ངོར་ལུང་ཟིན་ཨཱརྻ་དྷྭ་ཛའི་སྐྱེས་མཐར་ཁས་འཆའ་བ་རྨོང་བརྟུལ་ངག་དབང་ཀླུ་སྒྲུབ་ཏུ་འབོད་པས་སྨྲས་པ་བཞིན་བསྐུལ་བ་པོའི་བྲིས་པ་དགེའོ།། །། ཆ༽ དབང་དྲག་པདྨ་ཡང་གསང་སྙིང་པོ་ལས༔ ལས་བྱང་གནམ་ལྕགས་མེ་ཡི་འཁོར་ལོ་བཞུགས་སོ༔ ཡང་གསང་འདུས་པའི་ལྷ་ལ་བསྟོད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ང་ཉིད་ཡང་གསང་སྒྲུབ་ཐབས་བསྟན༔ མ་འོངས་ལྔ་བརྒྱའི་ཐ་མ་ལ༔
སྦས་ཡུལ་རྣམས་ཀྱང་རིམ་གྱིས་དབུལ༔ ཕྱི་ནང་མི་མཐུན་ཕན་ཚུན་འཐབ༔ དེ་དུས་སྦས་ཡུལ་སྲུང་མ་ཁྲོ༔ ཆར་ཆུ་མི་སྙོམས་ལོ་ཐོག་སྐམ༔ ལོ་རེ་བཞིན་དུ་འུར་སྐད་ལྡིར༔ བོད་ཁམས་རྣམས་སུ་རྒྱ་ཁྲིམས་འཆའ༔ དུས་ཀྱི་ས་རྟགས་ཐམས་ཅད་འཆར༔ ས་ཡི་མེ་བཙའ་རིམ་གྱིས་འཇིགས༔ ཆོས་རྒྱལ་དམངས་ཀྱི་ཁོལ་བུར་འབེབས༔ གཙུག་ལག་གནས་གཞི་ཧད་པོར་ལུས༔
ཐམས་ཅད་སྦས་ཡུལ་རོང་བཞི་སྙེག༔ བདེ་བའི་གོ་སྐབས་ཡུད་ཙམ་མེད༔ ཆོས་ཚུལ་ཐོ་རངས་སྐར་མ་ཙམ༔ སྲིད་སྐྱོང་སྤྲིན་བར་ཉི་མ་ཙམ༔ རྨོངས་ཁྱུས་མུ་སྟེགས་ཁ་ལ་ཕྱོགས༔ ཡི་དམ་ལྷ་ལ་ཡིད་གཉིས་ཟ༔ བསྟན་འཛིན་སྐྱེས་བུར་ཐེ་ཚོམ་འཆའ༔ བློ་གཏད་ཐེའུ་རང་རྒྱལ་འགོང་བསྟེན༔ ཟས་སུ་མནའ་དང་དཀོར་ལ་ཟ༔ ལས་སུ་སྲོག་གཅོད་སྡིག་ལ་སྤྱོད༔
དུག་སྦྱོར་མི་དགེའི་རྫས་ངན་འཆང་༔ བཀའ་དྲང་རྒྱུད་འཐད་དཀོན་པར་ཟད༔ ལྔ་བརྒྱ་ཐ་མ་དེ་ཡི་དུས༔ རྐྱེན་བཟློག་བར་ཆད་བསལ་བ་དང་༔ ནང་འཁྲུག་ལོ་ཉེས་ཞི་བ་དང་༔ དགེ་ལེགས་བཀྲ་ཤིས་འབྱུང་བའི་ཕྱིར༔ ཡང་གསང་སྒྲུབ་པ་འདི་ཉིད་ཟབ༔ མ་འོངས་དུས་ཀྱི་ཐ་མ་ལ༔ པདྨའི་མིང་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ དང་པོ་བསྒྲུབ་པའི་ལག་ལེན་ནི༔ འཇམ་པའི་ས་ལ་སྟེགས་བུ་བྱ༔ གཞུང་བཞིན་དཀྱིལ་འཁོར་ཆ་ཚང་གདབ༔ རྣམ་རྒྱལ་བུམ་པ་རྒྱན་གྱིས་སྤྲས༔ བསྒྲུབས་པའི་སྨན་དང་རིལ་བུ་བཏབ༔ བྷནྡྷའི་ནང་དུ་སྨན་རྫས་དང་༔ དྲག་པོ་བསྒྲུབ་པའི་འཁོར་ལོ་བཞག༔ དར་དམར་ཁ་བཅད་མེ་ལོང་རྟེན༔ རྡོ་རྗེ་ཕུར་བུ་སྲོག་རྟེན་བཞག༔
ཕྱི་ནང་མཆོད་རྫས་ལེགས་པར་བཤམས༔ རང་ཉིད་སྐྱེ་མེད་ཏིང་འཛིན་ངང་༔ དང་པོ་སྐྱབས་སུ་འགྲོ་བ་ནི༔ ཧོཿ ཀུན་གཞི་མ་བཅོས་དང་པོའི་སངས་རྒྱས་ཉིད༔ གདོད་ནས་རྣམ་དག་འོད་གསལ་སྙིང་པོ་ཅན༔ ཐོག་མའི་མགོན་པོ་དྲན་རིག་ཆོས་སྐུ་ལ༔ འཁོར་འདས་བྲལ་བ་བཟོ་མེད་ངང་དུ་སྐྱབས༔ སེམས་བསྐྱེད་པ་ནི༔ ཧོཿ
རང་བྱུང་ལྷུན་གྲུབ་ཀ་དག་ངང་ཉིད་ལས༔ རོལ་པའི་རྩལ་རྫོགས་སྙིང་རྗེའི་འོད་ཟེར་འཕྲོ༔ འཁོར་འདས་མར་གྱུར་བྱང་ཆུབ་འཐོབ་བྱའི་ཕྱིར༔ ཀློང་ཡངས་ཡེ་ནས་སྙིང་རྗེར་སེམས་བསྐྱེད་དོ༔ དེ་ནས་སྔོན་འགྲོ་ཆུ་གཙང་གིས་བྲན་ལ༔ ཧཱུྃ༔ གདོད་ནས་རྣམ་དག་དབང་དྲག་ཧེ་རུ་ཀའིཿ སྐྱེ་མེད་ཐུགས་ལས་སྙིང་རྗེའི་ཕོ་ཉ་འཕྲོས༔ མ་རིག་འཁྲུལ་པའི་རུ་ཏྲ་བགེགས་ཀྱི་ཚོགས༔ མཆོད་སྦྱིན་བྱང་ཆུབ་ལམ་སྟོན་མྱུར་དུ་འདུས༔
ཨོཾ་དྷརྨ་ཛྙཱ་ན་བཛྲ་ཧེ་རུ་ཀ་ཧཱུྃ་ཧཱུྃ༔ རུ་ཏྲ་འབྱུང་པོ་ཨ་ཀརྵ་ཡ་ཛཿ ཧཱུྃ༔ བདག་ནི་གཏུམ་ཆེན་ཁྲོ་རྒྱལ་ཐོད་ཕྲེང་རྩལ༔ འབྱུང་པོའི་ཚོགས་རྣམས་བཀའ་ལས་མ་འདའ་བར༔ གཏོར་མས་ཚིམས་ཤིང་བྱང་ཆུབ་ལམ་ལ་དེངས༔ འཚེ་བའི་གདོན་དང་མ་རུངས་ཚར་ཆོད་ཅིག༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ༔ ལོག་ལྟ་འབྱུང་པོ་ཨུ་ཙ་ཏ་ཡ་ཕཊ྄ཿ
སྲུང་འཁོར་ནི༔ ཧཱུྃ༔ འབྱུང་བ་ལྔ་ཉིད་ཡེ་ཤེས་གཞལ་ཡས་ཁང་༔ མི་དམིགས་སྲུང་འཁོར་ཡེ་ནས་རྡོ་རྗེའི་གུར༔ སྟོང་ཉིད་མེ་དཔུང་སྐྱེ་མེད་མཚོན་ཆ་ཡིས༔ ཉོན་མོངས་བགྲོད་འགྱུ་མེད་པར་མཚམས་ཆོད་ཅིག༔ ཨོཾ་བཛྲ་ཛྭ་ལ་རྃ་རཀྵ་རཀྵ་ཧཱུྃ༔ དེ་ནས་མཆོད་པ་བྱིན་བརླབ་ནི༔ ཧཱུྃ༔ ཕྱི་མཆོད་འདོད་ཡོན་ཚོགས་དྲུག་མཉེས་པའི་རྫས༔
ནང་མཆོད་སྨན་གཏོར་སྐྱེ་མེད་ཆོས་སྐུའི་ཀློང་༔ བསྒྲལ་མཆོད་ཤ་ཁྲག་དབང་པོ་དུག་ལྔ་གྲོལ༔ དམ་ཚིག་མཆོད་རྫས་ཡེ་ནས་གཙང་སྨེ་བྲལ༔ ཨོཾ་ཨཱཿཧཱུྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨོཾ་ཨཱཿཧཱུྃ༔ ཞེས་ལན་གསུམ་གྱིས་བྱིན་གྱིས་བརླབས༔ དེ་ནས་འབྱུང་བ་རིམ་བརྩེགས་ནི༔ ཧཱུྃ༔ ཆོས་དབྱིངས་སྟོང་གསལ་བློ་འདས་དེ་བཞིན་ངང་༔ ཨཱཿ
མ་འགགས་རང་རྩལ་ཟང་ཐལ་ལམ་གྱིས་ཤར༔ ཨོཾ༔ སྣ་ཚོགས་རྒྱུ་ཡི་ས་བོན་སོ་སོར་གྲུབ༔ ཧཱུྃ༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ་ཡིག་ལས༔ ཀུན་གཞི་མ་བཅོས་རང་རིག་ཨེ་ཡི་མཁའ༔ ཡྃ་ལས་ཕྲག་དོག་རླུང་གི་རྒྱ་གྲམ་བརྩེགས༔ རྃ་ལས་ང་རྒྱལ་མེ་རི་དམར་ནག་འབར༔ ཁྃ་ལས་འདོད་ཆགས་ཁྲག་གི་རྒྱ་མཚོ་འཁྱིལ༔ སུྃ་ལས་གཏི་མུག་མ་རིག་ས་གཞིར་ཁྱབ༔
ཀེཾ་ལས་དུག་ལྔ་རྣམ་དག་རི་རབ་འརྗིད༔ བྷྲཱུྃ་ལས་རང་བྱུང་ཕོ་བྲང་ལྷུན་གྱིས་གྲུབ༔ ཧཱུྃ་བྷྲཱུྃ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔ དྲག་པོའི་གཞལ་ཡས་ཕོ་བྲང་འབར་བ་ནི༔ བྷནྡྷ་སྐམ་རློན་བརྩེགས་པ་ཐོད་པའི་མཁར༔ གྲུ་བཞི་སྒོ་བཞི་ཕྱི་ནང་མེ་རི་འབར༔ ཀ་གདུང་གྲལ་ལྕམ་སྡེ་བརྒྱད་ཤ་ར་ར༔ དུར་ཁྲོད་ཕོ་བྲང་ཐོད་ཏོག་ཁྲོ་ལོ་ལོ༔ གཡང་གཞིའི་རྒྱལ་མཚན་དོན་སྙིང་སྤུངས་སེ་སྤུང་༔
ཕྱི་རོལ་དུར་ཁྲོད་སྲུང་འཁོར་ཀྱི་ལི་ལི༔ ནང་དུ་རཀྟའི་རྦ་ཀློང་ཕྱུ་རུ་རུ༔ དེ་དབུས་ཆོས་འབྱུང་བསྣོལ་བའི་ལྟེ་བ་རུ༔ མི་རྟ་བམ་རོས་མཛེས་པའི་གདན་སྟེང་དུ༔ ཁྲོ་རྒྱལ་ཆེ་བཙན་འཇིགས་བྱེད་ཧེ་རུ་ཀཿ སྨུག་ནག་ཞལ་གསུམ་ཕྱག་དྲུག་འཇིགས་པའི་སྐུ༔ གཡས་དཀར་གཡོན་དམར་ཞལ་གདང་མཆེ་བ་གཙིགས༔ ཤངས་ནས་རླུང་གཡོ་སྤྱན་དགུ་ཕྱོགས་བཅུར་འཁྱིལ༔ སྨ་ར་དབུ་སྐྲ་དམར་སེར་མེ་ལྟར་འབར༔ ཐོད་ཕྲེང་དུག་སྦྲུལ་དཀར་ནག་ཅོད་པན་འཕུར༔
གཡས་གསུམ་གནམ་ལྕགས་འཁོར་ལོ་རྡོ་རྗེ་གྲི༔ གཡོན་གསུམ་མེ་ཡི་འཁོར་ལོ་སྡིག་པ་ཕུར༔ སྒྲོ་གཤོག་བརྒྱངས་ཤིང་དུར་ཁྲོད་ཆས་བརྒྱད་དང་༔ དཔལ་ཆས་བཅུས་བརྒྱན་ཞབས་གཉིས་དོར་ཐབས་འགྱིང་༔ གསང་ཡུམ་བདེ་ཆེན་རྡོ་རྗེ་བསྐུལ་བྱེད་མ༔ ཞལ་གཅིག་ཕྱག་གཉིས་དུར་ཁྲོད་ཆས་ཀྱིས་བརྒྱན༔ གྲི་གུག་ཐོད་ཁྲག་ཡབ་ཀྱི་མགུལ་ནས་འཁྱུད༔ གཡས་བརྐྱང་གཡོན་བསྐུམ་ཁྲོ་བོའི་སྐེད་པར་འཁྲིལ༔ ཡབ་ཡུམ་མེ་རི་སྨུག་ནག་ཀློང་དུ་འགྱིང་༔ སྤྱི་བོར་བླ་མ་རྡོ་རྗེ་ཐོད་ཕྲེང་རྩལ༔
མཐིང་ནག་ཁྲོ་འཛུམ་ལོངས་སྐུའི་ཆ་བྱད་ཅན༔ རྡོ་རྗེ་བྷནྡྷ་འཛིན་ཅིང་ཕྱེད་སྐྱིལ་བཞུགས༔ ལྷ་ལྕམ་དམར་མོ་གྲི་ཐོད་མགུལ་ནས་འཁྱུད༔ ཞབས་བཞི་སྐེད་འཁྲིལ་བདེ་སྟོང་ལྷ་མོར་གསལ༔ ཕྱོགས་བཞིའི་ཕྱི་རིམ་པདྨ་བམ་རོའི་གདན༔ དྲག་པོ་རིགས་བཞི་དཀར་སེར་དམར་ལྗང་ཁྲོ༔ གཡས་གསུམ་གནམ་ལྕགས་རྡོ་རྗེ་འཁོར་ལོ་གྲི༔ གཡོན་གསུམ་མེ་རིའི་འཁོར་ལོ་སྡིག་པ་ཕུར༔ ཐམས་ཅད་དུར་ཁྲོད་ཆས་ལྡན་རྔམ་ཞིང་འཇིགས༔ ཞབས་བཞི་དོར་སྟབས་མེ་དཔུང་ཀློང་དུ་བཞུགས༔
རང་མདོག་ཁྲོ་མོ་གྲི་ཐོད་འཛིན་པས་འཁྲིལ༔ ཧཱུྃ༔ སྒོ་བཞིར་མཁའ་འགྲོ་རང་རྟགས་རྒྱན་ལྡན་གར༔ གཞན་ཡང་ཕྱི་ནང་དཀྱིལ་འཁོར་ལྷ་ཚོགས་རྣམས༔ རང་ཤར་གསལ་བའི་གནས་ལྔའི་འོད་ཟེར་གྱིས༔ ཆེ་མཆོག་དྲག་པོའི་ལྷ་ཚོགས་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔ རྔ་ཡབ་ཟངས་མདོག་དཔལ་རི་པདྨ་འོད༔
ལངྐ་མགྲིན་བཅུ་སྲིན་པོའི་ཡུལ་གླིང་ནས༔ འཇིགས་བྱེད་ཁྲོ་རྒྱལ་དབང་དྲག་ལྷ་ཚོགས་རྣམས༔ དེང་འདིར་དྲག་པོའི་གནས་འདིར་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ བཞུགས་སུ་གསོལ་བ་ནི༔ ཧཱུྃ༔ དུར་ཁྲོད་ཕོ་བྲང་འབར་བའི་དཀྱིལ་འཁོར་འདིར༔ ཁྲག་ཞག་པདྨ་བམ་གྱི་གདན་སྟེང་དུ༔ ཁྲོ་རྒྱལ་འབར་བའི་ལྷ་ཚོགས་འཁོར་བཅས་རྣམས༔ མི་གཡོ་དགྱེས་པའི་ཚུལ་གྱིས་རབ་ཏུ་བཞུགས༔
ཨོཾ་བཛྲ་ས་མ་ཡ་ཏིཥྛ་ལྷན༔ ཕྱག་འཚལ་བ་ནི༔ ཧཱུྃ༔ ཁྲོ་རྒྱལ་ཀུན་གྱི་མཐུ་སྟོབས་གཅིག་བསྡུས་པ༔ ཆེ་བཙན་དབང་དྲག་རྡོ་རྗེ་སྲིན་པོ་ལ༔ ཕྱི་ནང་དྲག་པོའི་ལྷ་ཚོགས་རྣམས་ཀྱིས་བསྐོར༔ གཟི་བརྗིད་མེ་ལྟར་འབར་ལ་ཕྱག་འཚལ་བསྟོད༔ ན་མོ་པུ་རུ་ཤ་ཡ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔
སྣང་སྲིད་བྷནྡྷ་ཡངས་པའི་གཏོར་གཞོང་དུ༔ བཅུད་ཀྱི་སེམས་ཅན་ཤ་ཁྲག་གཏོར་མར་བཤམས༔ བརྡ་གར་ཕྱི་ནང་གསང་མཆོད་སྦྱོར་སྒྲོལ་རྫས༔ ཁྲག་འཐུང་དྲག་པོའི་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་བསྟོད་པ་ནི༔ ཧཱུྃ༔ ཆོས་དབྱིངས་ཀ་དག་མ་བཅོས་སྟོང་པའི་དབྱིངས༔ མཐིང་ནག་གྲུ་གསུམ་མེ་རི་འབར་བའི་ཀློང་༔
ཁྲག་འཐུང་ཁྲོ་རྒྱལ་རྡོ་རྗེ་ཐོད་ཕྲེང་རྩལ༔ ཞལ་གསུམ་ཕྱག་དྲུག་གཟི་བརྗིད་མེ་ལྟར་འབར༔ གཡས་དཀར་དགྱེས་ལ་གཡོན་དམར་རྔམ་ཞིང་གཤེ༔ དབུས་ཞལ་སྨུག་ནག་སྲིད་གསུམ་ཟིལ་གྱིས་གནོན༔ ཞལ་གདང་མཆེ་གཙིགས་ལྗགས་དམར་གློག་ལྟར་འཁྱུགས༔ ཤངས་ནས་རླུང་འཚུབས་སྤྱན་དགུ་སྡང་མིག་འཁྱིལ༔ སྨ་ར་འབར་ཞིང་དབུ་སྐྲ་སྤྲིན་ལྟར་གཏིབས༔ ཐོད་ཕྲེང་ཅོད་པན་སྲིད་གསུམ་ལྷ་མིན་སྔངས༔ ཕྱག་དྲུག་མཚོན་གྱིས་མ་རུངས་མགོ་སྙིང་ཕྲལ༔ དུར་ཁྲོད་ཆས་བརྒྱད་དྲེགས་པ་དབང་དུ་སྡུད༔
དཔལ་གྱི་ཆས་བཅུས་ཕོ་རྒྱུད་མོ་རྒྱུད་འདུལ༔ སྤུ་གྲིའི་སྒྲོ་གཤོག་བགེགས་དཔུང་ས་ལ་བསྒྱེལ༔ ཞབས་བཞི་དོར་ཐབས་བདུད་དཔུང་ཟིལ་གྱིས་གནོན༔ ཁྲོ་རྒྱལ་སྟོབས་འདུས་སྐུ་ལ་ཕྱག་འཚལ་བསྟོད༔ ཧཱུྃ༔ གསང་བའི་ཡུམ་མཆོག་རྡོ་རྗེ་སྐུལ་བྱེད་མ༔ པདྨ་རཱ་གའི་མདངས་ལྡན་གཟི་བརྗིད་འབར༔ ཁྲོ་མོའི་ཞལ་རྔམ་འདྲེ་རྒོད་སྙིང་ཁྲག་རོལ༔ ཕྱག་གཡས་གྲི་གུག་བདུད་དཔུང་རྩད་ནས་གཅོད༔ གཡོན་པའི་བྷནྡྷས་སྒྲུབ་ལ་དངོས་གྲུབ་སྟེར༔
དུར་ཁྲོད་ཆས་ལྡན་མཁའ་འགྲོ་དབང་དུ་སྡུད༔ ཞབས་གཉིས་ཡབ་འཁྲིལ་འཁོར་ལོས་མངའ་དབང་བསྒྱུར༔ གསང་བའི་ཁྲོ་མོ་དཔལ་འབར་སྐུ་ལ་བསྟོད༔ ཧཱུྃ༔ སྤྱི་གཙུག་འཇའ་འོད་ཉི་ཟླའི་ཁྲི་སྟེང་དུ༔ རྡོ་རྗེ་ཐོད་ཕྲེང་མཐིང་ནག་ལོངས་སྤྱོད་རྫོགས༔ གཡས་པའི་རྡོ་རྗེས་དུག་ལྔ་དབྱིངས་སུ་སྒྲོལ༔ གཡོན་པའི་བདུད་རྩིས་འཆི་མེད་རིག་འཛིན་བསྒྲུབ༔ ཞལ་འཛུམ་མཛེས་ལྡན་ཐུགས་རྗེས་ཕྱོགས་བཅུར་ཁྱབ༔ ཕྱེད་སྐྱིལ་པང་དུ་ལྷ་ལྕམ་གཟི་བརྗིད་འབར༔
གྲི་གུག་ཐོད་ཁྲག་ཐབས་ཤེས་དབྱེ་བ་མེད༔ ཡབ་ལ་འཁྲིལ་མཛད་བདེ་སྟོང་ཡ་ལ་ལ༔ རྡོ་རྗེ་ཐོད་ཕྲེང་སྐུ་ལ་ཕྱག་འཚལ་བསྟོད༔ ཧཱུྃ༔ དྲག་པོ་རིགས་བཞི་ཁྲག་འཐུང་ཁྲོ་བོའི་རྒྱལ༔ མཐུ་སྟོབས་ཤུགས་ཀྱིས་སྣང་སྲིད་དབང་དུ་སྡུད༔ གཡས་གཡོན་མཚོན་ཆས་མ་རུངས་བསྟན་དགྲ་འཇོམས༔ དུར་ཁྲོད་ཆས་བརྒྱད་རྒྱལ་བསེན་དམ་སྲི་འདུལ༔ མེ་འོད་མདངས་ལྡན་འབྱུང་པོ་ཐུལ་གྱིས་སྲེག༔ ཞབས་གཉིས་བརྐྱང་བསྐུམ་མ་རུངས་འདྲེ་རྒོད་གནོན༔
ཁྲོ་མོ་རིགས་བཞིར་མཐུ་སྟོབས་དཔལ་དང་ལྡན༔ གྲི་ཐོད་འཛིན་པས་དགྲ་བགེགས་ཀླད་ཁྲག་གསོལ༔ ཡབ་ལ་འཁྲིལ་མཛད་སྤྲུལ་པའི་ཁྲོ་ཆུང་འགྱེད༔ དྲག་པོ་རིགས་བཞིའི་སྐུ་ལ་ཕྱག་འཚལ་བསྟོད༔ ཧཱུྃ༔ ཕྱི་རིམ་སྒོ་སྐྱོང་མཁའ་འགྲོ་ལས་བྱེད་མ༔ སྣ་ཚོགས་གར་བསྒྱུར་བསྟན་པའི་བྱ་ར་མཛད༔ རང་རྟགས་ཕྱག་མཚན་ཚད་མེད་བཞི་ལྡན་མ༔ སྒོ་མ་རིགས་བཞིའི་སྐུ་ལ་ཕྱག་འཚལ་བསྟོད༔ ཧཱུྃ༔
ཁྲོ་རྒྱལ་འབར་བའི་དཀྱིལ་འཁོར་ལྷ་ཚོགས་ལ༔ བསྟོད་ཅིང་ཕྲིན་ལས་དྲག་པོ་བཅོལ་བའི་མཐུས༔ སངས་རྒྱས་བསྟན་པ་རྒྱས་ཤིང་རྒྱུད་འཛིན་དར༔ དུས་འཁྲུག་མཚོན་བསྐལ་ཞི་ཞིང་ཡུལ་གྲུ་བདེ༔ དམ་སྲི་ཚར་གཅོད་ཕྲིན་ལས་གློག་ལྟར་མྱུར༔ དེང་འདིར་སྒྲུབ་པའི་སྐལ་ལྡན་བྱིན་གྱིས་རློབས༔ དེ་ནས་ཛཔ྄་བསྐུལ་བྱ་བ་ནི༔ ཧཱུྃ༔ ཁྲོ་རྒྱལ་དཀྱིལ་འཁོར་ལྷ་ཡི་ཚོགས༔ དྲག་པོའི་ཐུགས་དམ་དབྱིངས་ནས་བསྐུལ༔
གཟི་བརྗིད་མེ་འོད་ཆི་ལི་ལི༔ དྲག་སྔགས་གློག་དམར་ཁྱུག་སེ་ཁྱུགས༔ ཕྱི་ནང་བར་ཆད་དབྱིངས་སུ་སྒྲོལ༔ ཉམས་རྟོགས་ཏིང་འཛིན་ཡར་ལ་སྤེལ༔ གཟི་བརྗིད་མཐུ་སྟོབས་ནུས་པ་བསྐྱེད༔ སྔགས་ཕྲེང་མགལ་མེ་འཁོར་བ་ལྟར༔ ཡབ་ཀྱི་ཞལ་ནས་ཡུམ་ལ་བརྒྱུད༔ ལྟེ་བའི་གནས་ནས་མས་ཡར་དྲངས༔ ཧཱུྃ་མཐར་འཁོར་ཞིང་ལུས་ཀུན་ཁྱབ༔ སྣོད་བཅུད་ཐམས་ཅད་ཧཱུྃ་བྷྱོའི་སྒྲ༔
བ་སྤུའི་བུ་གར་ཁྲོ་ཆུང་གཏམས༔ བྱ་ཁྱུང་མེ་འོད་འཚུབ་མ་འཁྱིལ༔ གླགས་ལྟའི་འབྱུང་པོ་ཐུལ་གྱིས་བསྲེགས༔ སྣང་སྲིད་ཐམས་ཅད་དྲག་པོའི་ཞིང་༔ གཟུགས་རྣམས་ཐམས་ཅད་ཁྲོ་བོའི་སྐུ༔ རང་བྱུང་ཛཔ྄་དབྱངས་འུ་རུ་རུ༔ དེང་སང་ཐུགས་དམ་གནད་ནས་བསྐུལ༔ སྲོག་གི་ཕྱིར་ཡང་མི་གཏོང་བསྒྲུབ༔ དངོས་གྲུབ་འབྱུང་བའི་དུས་ལ་བབ༔ དམ་ཚིག་གཉན་པོ་སྩལ་དུ་གསོལ༔
ཅེས་བསྐུལ༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ ཡབ་ཀྱི་སྔགས་ནི༔ ཨོཾ་པདྨ་ཧེ་རུ་ཀ་ཙཎྜ་རོ་ཥ་ན་ཧཱུྃ་ཕཊ྄ཿ ཡུམ་གྱི་སྔགས་ནི༔ ཨོཾ་བཛྲ་ཀྲོ་དྷི་ར་ཏྲི་ཏ་ཙརྻ་ཧཱུྃ་བྷྱོཿ དྲག་པོ་རིགས་བཞིའི་སྔགས་ནི༔ ཨོཾ་ཀྲོ་ཏ་ཙཎྜ་ཙ་ཏུར་ཧཱུྃ་ཕཊ྄ཿ མཁའ་འགྲོ་བཞིའི་སྔགས་ནི༔ ཨོཾ་སརྦ་ཌཱཀྐི་མ་ཏྲི་བི་ཤྭ་ཧཱུྃ་བྷྱོཿ
སྲུང་འཁོར་གྱི་སྔགས་ནི༔ ཨོཾ་བཛྲ་ཧེ་རུ་ཀ་ཀྲོ་དྷི་རོ་ཥ་ན་མ་མ་དཱ་ཧྲི་པྲ་ཝརྟ་དྷ་ར་ཙཀྲ་རཀྵ༔ བཟློག་པའི་སྔགས་ནི༔ ཨོཾ་བཛྲ་ཁ་ར་ག་ཀ་ར་ཏི་ཀ་ཨ་ཡུ་དྷ་ཛྭ་ལ་རྃ་རུ་ཏྲ་མཱ་ར་ཡ་ཨ་མུ་ཀ་རྦད་བྷྱོ་ཟློག་ཟློག༔ ཅེས་སྔགས་རྣམས་གང་འོས་སྐབས་དང་བསྟུན༔ སྒྲུབ་སྔགས་གཞུང་ལ་འབུམ་ཚོ༔ ལས་མཐའ་རྣམས་ལ་བཅུ་ཚོ་རེ་སྟེ༔ དམ་སྲི་འབྱུང་པོ་ཨར་གཏད་ནི༔ ཨོཾ་ཡ་མ་དམ་སྲི་ཏྲིག་ནན་གཟེར་ཐུམ་མྱོག་མྱོག༔ རྒྱལ་བསེན་ཨར་གཏད་ནི༔
ཨོཾ་ཤེ་ལ་དུ་ཤིང་རཱ་ཛ་རྦད་ཐུམ་ཙིཏྟ་གཟེར་ནན་བིག་ཐུམ་ཏྲག་ཐུམ༔ ཞེས་ཤམ་བུ་གང་དགོས་སྐབས་དང་སྦྱར༔ དྲག་སྔགས་མེ་ཡི་སྤུ་གྲིའོ༔ དུས་མིན་བཟླ་བར་མི་རིགས་སོ༔ ཤིན་ཏུ་གཉན་པས་འོས་འཚམས་བྱ༔ རྒྱལ་འགོང་འབྱུང་པོས་འཁུ་བ་དང་༔ བྱད་ལྟས་དུས་སུ་བཟླ་བར་བྱ༔ དེ་ནས་ཐུན་གཏོར་འབུལ་བ་ནི༔ ཧཱུྃ༔ དྲག་པོ་ཐོད་ཕྲེང་དཀྱིལ་འཁོར་ལྷ་ཡི་ཚོགས༔
མི་མངོན་ཆོས་སྐུའི་ཀློང་ནས་སྐུར་བཞེངས་ཤིག༔ ཆེ་བཙན་མཐུ་ཡི་དངོས་གྲུབ་དེང་འདིར་སྩོལ༔ དམ་རྫས་རྒྱན་གྱིས་གཏོར་མ་འདི་བཞེས་ལ༔ དམ་ཚིག་ཉམས་ཤིང་འགལ་བ་བཤགས་སུ་གསོལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མཱཾ་ས་རཀྟ་ཙིཏྟ་བྷ་ལིངྟ་ཁ་ཁ་ཁཱ་ཧི༔ ཞེས་ཐུན་གཏོར་འབུལ་ཞིང་ཕྲིན་ལས་བཅོལ༔ དེ་ལྟར་བསྒྲུབས་པའི་སྐལ་ལྡན་ལ༔ མཆོག་དང་ཐུན་མོང་དངོས་གྲུབ་འབྱུང་༔ བར་ཆོད་བདུད་བཞི་འབྱུང་པོ་ཞི༔
ཕྱི་ནང་འཁོན་དང་ཉམས་གྲིབ་བསལ༔ ཡུལ་གྲུ་བཀྲ་ཤིས་ལོ་ལེགས་ཤིང་༔ སྦས་ཡུལ་རྣམས་ཀྱང་བྱིན་ཆེན་ཕེབ༔ དུས་འཁྲུག་མཚོན་གྱི་བསྐལ་པ་ཞི༔ འབྱུང་པོ་དམ་སྲིའི་གདུག་སེམས་ཉམས༔ དེ་ཕྱིར་ཟབ་པའི་མཐར་ཐུག་ཉིད༔ ས་མ་ཡ༔ དེ་ནས་ཚོགས་བྱ་བ་ནི༔ ཆུ་གཙང་གིས་བྲན་ལ༔ ཧཱུྃ༔
རྃ་ཡྃ་ཁྃ་གི་འཕྲོ་འདུ་ལས༔ ཚོགས་ཀྱི་དངོས་འཛིན་བག་ཆགས་གཏོར༔ ཨོཾ་ཨཱཿཧཱུྃ་གིས་སྦྱངས་སྤེལ་བསྒྱུར༔ འདོད་ཡོན་ཚོགས་རྫས་རྒྱ་མཚོར་གྱུར༔ ཨོཾ་ག་ཎ་ཙཀྲ་པཱུ་ཛ་ཨཱཿཧཱུྃ༔ དེ་ནས་ཚོགས་ལ་སྤྱན་འདྲེན་པ་ནི༔ ཧཱུྃ༔ འོག་མིན་ཆོས་དབྱིངས་ཀ་དག་ཕོ་བྲང་ནས༔ ཆེ་མཆོག་དབང་དྲག་ཁྲོ་རྒྱལ་ལྷ་ཚོགས་རྣམས༔ གནས་འདིར་སྤྱན་འདྲེན་ཚོགས་ལ་གཤེགས་སུ་གསོལ༔
དཀྱིལ་འཁོར་རྫས་དང་འདིར་ཚོགས་བྱིན་གྱིས་རློབས༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ དེ་ནས་ཚོགས་ཕུད་འབུལ་བ་ནི༔ ཧཱུྃ༔ དབང་དྲག་པདྨའི་དཀྱིལ་འཁོར་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔ དགྱེས་ཤིང་བཞེས་ལ་ཐུགས་དམ་བསྐང་གྱུར་ཅིག༔ ཉམས་ཆག་བསྐངས་ལ་དངོས་གྲུབ་སྩལ་དུ་གསོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ བསྒྲལ་བ་ནི༔
ཧཱུྃ༔ ན་མོཿ མཆོག་གསུམ་རྩ་གསུམ་ཕྱག་རྒྱ་སྔགས་དང་ནི༔ དབང་དྲག་འབར་བའི་ལྷ་ཚོགས་བདེན་པའི་མཐུས༔ བསྟན་དགྲ་སྒོས་དགྲ་གདུག་ཅིང་སྡང་བ་རྣམས༔ གྲུ་གསུམ་སྣོད་ཀྱི་ལིངྒ་འདི་ལ་ཁུག༔ ཨོཾ་བཛྲ་ཨངྐུ་ཤ་ཡ་ཛ་ཛཿ བྱད་མ་ནྲྀ་ཏྲི་ཛ་ཛཿ ཕུར་བུ་ཐོགས་ཤིང་བསྒྲལ་བ་ནི༔ ཧཱུྃ༔
ཆེ་མཆོག་ཁྲོ་རྒྱལ་དབང་དྲག་པདྨ་ཡི༔ ཐུགས་ལས་སྤྲུལ་པའི་སྲས་མཆོག་ཀཱི་ལ་ཡས༔ གཡས་གཡོན་ཕྱག་བར་འདེབས་པའི་ཕུར་བུ་བསྒྲིལ༔ ཐོབ་ཅིག་རུ་ཏྲའི་སྙིང་དུ་ཀཱི་ལ་ཡ༔ ཨོཾ་བཛྲ་ཀཱི་ལི་ཀཱི་ལ་ཡ་འབྱུང་པོ་བྱད་མ་ཏྲིག་ཐུམ་ཤག་རྦད་བྷྱོཿ ཞེས་གཏུབ་ཅིང་ཞལ་དུ་འབུལ་བ་ནི༔ ཧཱུྃ༔ དབང་དྲག་འདུས་པའི་དཀྱིལ་འཁོར་ཞལ་ཕྱེས་ཤིག༔ གནམ་སའི་ཞལ་ཕྱེས་གངས་རིའི་མཆེ་བ་གཙིགས༔ གློག་དམར་ལྗགས་རྐྱོངས་དགྲ་ཤ་ཁྲག་མཆོད་འབུལ༔
རྔམ་ཡངས་ཆོས་ཉིད་བདེ་སྟོང་ལྟོ་བར་སྐྱིལ༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ས་མ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ དེ་ནས་ཚོགས་ལ་རོལ་ཞིང་ལྷག་མ་བྱ་བ་ནི༔ ཧཱུྃ༔ ཕྱི་རིམ་གནས་ཉུལ་བཀའ་ཡི་ལས་བྱེད་མ༔ གཡང་གཞིའི་གོས་གྱོན་བྷནྡྷ་ཕྱག་ན་བསྣམས༔ དུར་ཁྲོད་འགྲིམ་ཞིང་རྣལ་འབྱོར་ཚོགས་ཁང་ཉུལ༔ ལྷག་མ་བཞེས་ལ་བསྟན་པའི་མེལ་ཚེ་མཛོད༔ ཨོཾ་ཡོ་གི་ནི་མ་ཏྲི་བྷི་ར་ཀི་ཏ་ཁ་ཁ་ཁཱ་ཧི༔ དེ་ནས་ཐུགས་དམ་བསྐུལ་བ་ནི༔
ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ ཆེ་བཙན་ཀུན་གྱིས་འགྲན་བྲལ་ཐོད་ཕྲེང་རྩལ༔ དབང་དྲག་འབར་བའི་ལྷ་ཚོགས་དབྱིངས་ནས་བཞེངས༔ ད་ལྟ་དུས་ངན་སྙིགས་མ་ལྔ་བརྒྱའི་དུས༔ གསང་སྔགས་བསྟན་པ་གཉན་ལ་དགྲ་དར་བས༔ མཐུ་ཆེན་ཁྱེད་ཀྱི་མངོན་སྤྱོད་དུས་ལ་བབ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དྲག་པོ་མཐུ་ཡི་གཟི་བྱིན་དུས་འདིར་སྐྱེད༔ མ་རུངས་གདུག་པའི་དགྲ་བགེགས་འབྱུང་པོ་དང་༔
བསམ་ངན་སྦྱོར་རྩུབ་འཆང་བ་བྱད་མའི་ཚོགས༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔ དབང་དྲག་འབར་བའི་ཐུགས་དམ་དུས་ལ་བབ༔ མཐུ་རྩལ་ཕྱུངས་ཤིག་བཛྲ་ས་མ་ཡ༔ དེ་ནས་ཟོར་ཐོགས་ཏེ༔ ཧཱུྃ༔ ང་ནི་ཆེ་མཆོག་དབང་དྲག་ཁྲག་འཐུང་སྐུ༔ སྣང་སྲིད་སྟོང་ཁམས་བཤིག་པའི་ཟོར་ཆེན་འདི༔ མེ་ཆར་མཚོན་གྱི་ཚྭ་ཚྭ་སི་ལི་ལི༔ དེ་རིང་དམ་ཉམས་དགྲ་བོའི་སྙིང་དུ་ཡ༔
ཨོཾ་ཏྲི་ཏ་ཏྲི་ལོ་ཤག་ཐུན་བྷྱོཿ ཐུན་བྷྱོ་མ་ཏྲི་དགྲ་ལ་རྦད་རྦད༔ བྷྱོ་བྷྱོ་ཟློག་ཟློག༔ དེ་ནས་ཆད་མདོ་བྱ་བ་ནི༔ རྔ་བརྡུང་དུང་འབུད་རཀྟས་བྲན་ལ༔ ཧཱུྃ༔ སྔོན་ཚེ་ཆེ་མཆོག་དཔལ་ཆེན་ཧེ་རུ་ཀས༔ འོག་མིན་ལྷུན་གྲུབ་གསང་བའི་ཕོ་བྲང་དུ༔ ཁྲག་འཐུང་རོལ་པའི་དཀྱིལ་འཁོར་ཞལ་ཕྱེས་ཚེ༔ མ་མོ་མཁའ་འགྲོ་གིང་གིས་ཁས་བླངས་བཞིན༔
གཏོར་མ་བཞེས་ལ་ཐ་ཚིག་དྲན་པར་མཛོད༔ དེ་འོག་མེ་རི་འབར་དང་མ་ལ་ཡར༔ ཁྲོ་བོའི་རྒྱལ་པོ་པདྨ་ཐོད་ཕྲེང་གིས༔ ཡང་གསང་འདུས་པའི་དཀྱིལ་འཁོར་ཞལ་ཕྱེས་ཚེ༔ དྲེགས་པ་གནས་ཉུལ་རྣམས་ཀྱིས་ཁས་བླངས་བཞིན༔ གཏོར་མ་བཞེས་ལ་ཐ་ཚིག་དྲན་པར་མཛོད༔ དེ་འོག་སྟག་ཚང་མཆིམས་ཕུའི་གནས་མཆོག་ཏུ༔ དབང་དྲག་འདུས་པའི་དཀྱིལ་འཁོར་ཞལ་ཕྱེས་ཚེ༔ རྒྱལ་པོ་ལ་སོགས་ལྷ་འདྲེས་ཁས་བླངས་བཞིན༔ གཏོར་མ་བཞེས་ལ་ཐ་ཚིག་དྲན་པར་མཛོད༔
དེ་འོག་ལྔ་བརྒྱ་དུས་ཀྱི་ཐ་མ་ལ༔ ཡང་འདུལ་ཆེན་པོ་འདོང་ཆུའི་གཙུག་ལག་ཏུ༔ གཏེར་བདག་གླིང་པས་ཟབ་གཏེར་བསྟོན་པའི་ཚེ༔ གཟའ་དང་རྒྱལ་པོས་ཤོག་དྲིལ་དངོས་གཏད་བཞིན༔ གཏོར་མ་བཞེས་ལ་ཐ་ཚིག་དྲན་པར་མཛོད༔ ཨོཾ་ཨ་ཡ་མ་དུ་རུ་ཙ་ཤ་ན་ས་མ་ཡ་མཱ་ར་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་བརྟན་མ་སྐྱོང་བ་ནི༔ ཧཱུྃ༔ སྦས་ཡུལ་བསྟན་པའི་བྱ་ར་མ་སྲིང་ཚོགས༔ སྨན་མོ་གནོད་སྦྱིན་ཤ་ཟ་བྱེ་བ་འབུམ༔
ཤ་ཁྲག་དམར་གྱི་གཏོར་མ་འདི་བཞེས་ལ༔ དམག་འཁྲུག་ཞི་ཞིང་ལོ་ཕྱུགས་རྒྱས་པར་མཛོད༔ ཨོཾ་ཌཱ་ཀ་ཌཱཀྐི་མ་མོ་མ་ཏྲི་ཨིནྟྲ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་གཏོར་གཞོང་འོག་ཏུ་དགྲ་སྲི་བཀུག་ལ༔ རྟ་བྲོ་ནི༔ ཧཱུྃ༔ རུ་ཏྲ་བསྒྲལ་བའི་ཞིང་གདན་དུ༔ ཆེ་བཙན་ཁྲོ་བོས་བྲོ་བརྡུངས་པས༔ དགྲ་དང་དམ་སྲི་ཐལ་བར་རློག༔ ནམ་ཡང་ལྡང་བར་མ་གྱུར་ཅིག༔
ཨོཾ་རུ་ཏྲ་མ་ཐ་མ་ཐ་ནན༔ ཚིནྡྷ་ཚིནྡྷ་ནན༔ རུ་ཏྲ་ནན༔ འབྱུང་པོ་རྦད་ཐུམ་ནན༔ ཞེས་རྡོ་རྗེ་རྒྱ་གྲམ་གྱིས་མནན༔ དེ་ནས་ཁ་ཡར་བཟེད་ལ་མེ་ཏོག་འཐོར་ཞིང་བཀྲ་ཤིས་བརྗོད༔ དངོས་གྲུབ་འགུགས་པ་ནི༔ ཧཱུྃ༔ ཡང་གསང་འདུས་པའི་དཀྱིལ་འཁོར་ལྷ་ཡི་ཚོགས༔ ཐུགས་རྗེ་བྱིན་རླབས་ནུས་པའི་གཏེར་ཆེན་ཉིད༔
དེང་འདིར་བསྒྲུབས་པའི་རིག་འཛིན་བདག་ལ་སྩོལ༔ འཇའ་ལུས་ཚེ་ཡི་དངོས་གྲུབ་སྩལ་དུ་གསོལ༔ ལོངས་སྤྱོད་སྲིད་ཀྱི་དངོས་གྲུབ་སྩལ་དུ་གསོལ༔ སྙན་གྲགས་ཆོས་ཀྱི་དངོས་གྲུབ་སྩལ་དུ་གསོལ༔ མངའ་ཐང་སྟོབས་བཅུའི་སྲིད་ཆེན་ཡར་ལ་སྤེལ༔ འདོད་རྒུ་འབད་མེད་མཆོག་ཐུན་མྱུར་ཐོབ་ཤོག༔ ཨོཾ་བཛྲ་མ་ཎི་དྷ་ར་པདྨ་ཏ་ཏྲི་སུ་ཁཾ་པུཎྱེ་ཨ་ཡུརྫྙཱ་ན་སིདྡྷི་ཧཱུྃ༔ ཞེས་དངོས་གྲུབ་བླང་ཞིང་བཀྲ་ཤིས་བརྗོད་པ་ནི༔ ཧཱུྃ༔ ཆོས་སྐུའི་བཀྲ་ཤིས་ཀ་དག་སྣང་མཐའ་ཡས༔
ལོངས་སྐུའི་བཀྲ་ཤིས་དབྱིངས་རིག་སྤྱན་རས་གཟིགས༔ སྤྲུལ་སྐུའི་བཀྲ་ཤིས་ལྷུན་གྲུབ་པདྨ་འབྱུང་༔ རྟེན་འབྲེལ་བཀྲ་ཤིས་ཡེ་ཤེས་མཚོ་རྒྱལ་མ༔ བརྒྱུད་འཛིན་བཀྲ་ཤིས་རྗེ་འབངས་གཏེར་གྱི་བདག༔ ཟབ་ཆོས་ཡར་ཟླ་ལྟར་འཕེལ་བཀྲ་ཤིས་ཤོག༔ དེ་ནས་དཀྱིལ་འཁོར་བསྡུ་བ་ནི༔ ཧཱུྃ༔ ཆོས་དབྱིངས་རང་བྱུང་ལྷུན་གྲུབ་ཨེ་ཡི་དལ༔ མི་དམིགས་ངང་ལས་མཐའ་ནས་དབུས་སུ་ཡལ༔ ཡབ་ཡུམ་ཧཱུྃ་བསྡུ་ཧཱུྃ་ཡང་སྐྱེ་མེད་ངང་༔
མ་བཅོས་ཀ་དག་ལྷུན་གྲུབ་ངང་ལ་བཞག༔ ཧཱུྃ་ཨ་ཨ་ཨཱཿ དེ་ནས་དཀྱིལ་འཁོར་བསྡུ་ཞིང་མ་བཅོས་ངང་དུ་བཞག༔ བསྔོ་བ་ནི༔ ཧོཿ བསྔོ་བ་མི་དམིགས་སེམས་ཅན་སངས་རྒྱས་ཞིང་༔ གདོད་ནས་རྣམ་དག་བསྔོ་ཡུལ་མ་གྲུབ་སྟེ༔ ཡེ་གྲོལ་ཐིག་ལེ་རོ་གཅིག་ངང་ལ་རྫོགས༔ དེ་དག་རང་རིག་རྒྱ་ཡན་ཆེན་པོར་བསྔོ༔ སྨོན་ལམ་ནི༔
ཧོཿ རང་བྱུང་རང་ཤར་ཐོད་ཕྲེང་དཀྱིལ་འཁོར་ལྷ༔ རྩེ་གཅིག་བསྒྲུབས་པའི་རྟེན་འབྲེལ་བསླུ་མེད་མཐུས༔ རང་རིག་རྟོགས་པའི་རྒྱལ་ས་ཟིན་གྱུར་ཅིག༔ ཚེ་རབས་ལྷར་གྱུར་གཞན་ཕན་མཐའ་ཡས་ཤོག༔ ཅེས་བསྔོ་སྨོན་སྤྲོས་བཅས་སྤྲོས་མེད་རྒྱས་པར་བྱ༔ སྒྲུབ་པ་གྲོལ་ནས་དབང་བཞི་བླངས་ཤིང་རྒྱུན་དུ་ཡི་དམ་འཆང་༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཡང་ཟབ་སྙིང་ཐིག་གསང་སྒྲུབ་བཀའ་རྒྱ་ཅན༔
ཚིག་ཉུང་དོན་འདུས་བྱིན་རླབས་ནུས་པའི་དཔལ༔ གཅིག་དྲིལ་མན་ངག་གདམས་པ་ཁྱད་པར་ཅན༔ སྦས་ཡུལ་གངས་ཅན་ལུང་གི་ཆོས་སྐལ་ཉིད༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ པདྨ་གཏེར་བདག་གླིང་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་བྱིའི་ལོར་སྦས་ཡུལ་པདྨའི་རོང་ཚལ་འདོང་ཆུ་དཔལ་གྱི་གཙུག་ལག་བྱམས་པའི་སྙན་གཡོན་པ་ནས་༧ཀ་གནམ་སྡེ་ཕ་བསོད་ནམས་རབ་མཛེས་དང་ཡོན་མཆོད་ལྷན་ཟུང་གིས་གདན་དྲངས་ཤིང་གསང་སྔགས་ཆོས་འཁོར་གླིང་དུ་ཤོག་སེར་ནས་བསྒྱུར། དགེའོ།། །། ཇ༽ དབང་དྲག་པདྨ་ཡང་གསང་གི་བྱིན་འབེབས་ནི། ཧཱུྃ༔ བླ་མ་ཡི་དམ་ཌཱཀྐི་དང༌། ། གཏུམ་ཆེན་དམར་ནག་མེ་ཕྲེང་གི ། དཀྱིལ་འཁོར་དམ་ཅན་ཆོས་སྐྱོང་རྣམས། ། མི་མངོན་དག་པའི་ཀློང་ནས་བཞེངས།
གནས་མཆོག་འདི་རུ་བྱིན་ཕོབ་ལ། ། སྒྲུབ་མཆོག་རྣམས་ལ་དབང་བཞི་བསྐུར། སྒྲུབ་རྫས་ཡེ་ཤེས་རོལ་པར་བསྒྱུར། ། བགེགས་དང་ལོག་འདྲེན་བར་ཆད་སོལ། ། མཆོག་དང་དངོས་གྲུབ་དེང་སྩོལ་ཅིག ། ཨོཾ་མ་ཧཱ་གུ་རུ་ཌཱཀྐི་ཛྙཱ་ན་ས་མ་ཡ་ཕཻཾ་ཕཻཾ་ཛ་ཛཿ སྤོས་བཏུལ་རོལ་མོ་བརྡུང་ཞིང་བྱིན་དབབ་པར་བྱའོ། ཞེས་པའང་གནམ་ལྕགས་གུ་ཧྱས་སོ།། །། ཉ༽ མཚན་མེད་སྲུང་བཟློག་བསད་པའི་ངག་འདོན་ཞལ་ཤེས་ནི། དང་པོ་བསྲུང་བ་ནི།
བདག་གི་ཐུགས་ཀའི་ཆ་སྨད་དུ༔ གསེར་གྱི་སྐུ་གདུང་འོད་འབར་བའི༔ བུམ་ནང་རྡོ་རྗེའི་ལྟེ་བར་ཧཱུྃ༔ དེ་དབུས་བསྲུང་བྱ་གང་ཡིན་རྣམས༔ དཀར་དམར་འོད་ཀྱི་རྭ་བས་བསྐོར༔ དེ་ལས་འོད་འཕྲོས་ཞིང་ཀུན་ཁྱབ༔ རྒྱལ་བའི་མཐུ་བྱིན་ཐམས་ཅད་བསྡུས༔ བདག་ཐིམ་རྡོ་རྗེའི་གོ་ཁྲབ་ནི༔ སྲ་བརྟན་བར་མཚམས་ལྕགས་སྡིག་ཁྱུང་༔ གོ་མཚམས་མེད་པར་གཏམས་པ་དང་༔
ཕྱི་རོལ་སྲུང་བའི་འཁོར་ལོ་བཅས༔ ཅིས་ཀྱང་མི་ཆོད་མི་ཤིགས་གྱུར༔ ཨོཾ་བཛྲ་ཧེ་རུ་ཀ་ཀྲོ་དྷི་རོ་ཥ་ན་མ་མ་དཱ་ཧྲི་པྲ་ཝརྟ་དྷ་ར་ཙཀྲ་རཀྵ༔ ཅེས་བཟླ། བཟློག་པ་ནི། ཕྱི་རོལ་སྲུང་བའི་འཁོར་ལོ་དང་༔ བདག་ཉིད་སྐུ་ཡི་ཆ་ཀུན་ནས༔ སྤྲུལ་པའི་ཁྲོ་བོ་ཁྲོ་མོ་དང་༔ ལྕགས་སྡིག་ཁྱུང་ནག་དཔག་མེད་འཕྲོས༔ བྱད་མ་ལྷ་སྲུང་དེར་བསྟན་ཀུན༔
སྦུར་མ་མེ་ལྕེས་ཚིག་བཞིན་བཅོམ༔ རྡུལ་ཕྲན་ཙམ་ཡང་མེད་པར་གྱུར༔ ཨོཾ་བཛྲ་ཁ་ར་ག་ཀ་ར་ཏི་ཀ་ཨ་ཡུ་དྷ་ཛྭ་ལ་རྃ་རུ་ཏྲ་མཱ་ར་ཡ་ཨ་མུ་ཀ་རྦད་བྷྱོ་ཟློག་ཟློག༔ སྲུང་བཟློག་སྐབས་དང་བསྟུན་ནས་བཟླ། བསད་པ་ནི། བདག་དང་མེ་དབལ་ཐུགས་ཀ་ནས༔ སྔགས་ཀྱི་འོད་ཟེར་སྤུ་གྲི་འཕྲོས༔ འདྲེ་རྒོད་གནོད་བྱེད་ཐམས་ཅད་ཀྱི༔ སྲོག་རྩ་རྦད་རྦད་བཅད་པར་གྱུར༔ དམ་སྲི་འབྱུང་པོ་ལ།
ཨོཾ་ཡ་མ་དམ་སྲི་ཏྲིག་ནན་གཟེར་ཐུམ་མྱོག་མྱོག༔ རྒྱལ་བསེན་ཨར་གཏད་ནི༔ ཨོཾ་ཤེ་ལ་དུ་ཤིང་རཱ་ཛ་རྦད་ཐུམ་ཙིཏྟ་གཟེར་ནན་བིག་ཐུམ་ཏྲག་ཐུམ༔ རྗེས་ཛཔ྄་བསྟོད་ཐུན་གཏོར་ལ་འཇུག ། བཟློག་སྔགས་ཀྱི་ཤམ་བུ་ལ། ཨོཾ་ཧཱུྃ་ཏྲིག་ཁྲོཾ་བྷྱོཿ མ་ཎི་མ་རཱ་ཎི་བྷྱོཿ མཱ་ར་དུ་ན་བྷྱོཿ རཀྨོ་རཀྴན་བྷྱོཿ ཏིང་ཡ་རཀྴ་བྷྱོཿ
མཱ་ར་ཡ༔ ཡ་མ་རཱ་ཛཿ ཀཱི་ལ་ཡ་བྷྱོཿ བཟླས་ལ་མཇུག་ཏུ། ན་མོ། སངས་རྒྱས་ཆོས་དང་དགེ་འདུན་སྟེ། ། དཀོན་མཆོག་རིན་པོ་ཆེ་རྣམ་པ་གསུམ་གྱི་བྱིན་རླབས། ཏིང་འཛིན་འཕྲོ་འདུ་སྔགས་རྒོད་རྫས་ཀྱི་སྦྱོར་བའི་ནུས་མཐུ། ཆོས་ཉིད་དེ་བཞིན་ཉིད་དང༌། ཆོས་ཅན་རྒྱུ་འབྲས་མི་བསླུ་བའི་བདེན་པ་དང༌།
བདག་དང་རྒྱུ་འབྱོར་འཁོར་དང་བཅས་པར། སྔོན་གྱི་ལས་འཕྲོ། འཕྲལ་གྱི་རྐྱེན། ཕ་རོལ་གྱི་རྦོད་གཏོང༌། སྦྱོར་བས་མནན་སྲེག་གཏད་ཅིང་གཟིར་བ། བསམ་ངན་སྦྱོར་རྩུབ། ཆག་ཆེ་ཉམས་ང་བ། རྨི་ལམ་མཚན་མ་ངན་པ་ཐམས་ཅད། བྱད་མའི་རང་གཤེད་དུ་དབབ་ནས། ཕྱིར་ཟློག་པར་གྱུར་ཅིག །
མེད་པར་གྱུར་ཅིག ། ཞི་བར་གྱུར་ཅིག ། ལན་གསུམ། ལོཀྟྲིའི་སྔགས་རྒོད་ནི། ཨོྃ་ལོཀྟྲི་པཱ་ལ་ནན༔ ས་ག་པཱ་ཤ་ནན༔ ནཱ་ག་དུ་དུ་ནན༔ མ་མཾ་མ་མཾ༔ ཙིར་ཙ་ར་ཙིར་ཙ་ར༔ བྃ་རུ་ལུ་བྃ་རུ་ལུ༔
རྦད་ཏྲ་ཀོ་ཤ་ཡ་རྦད་ཏྲ་ཀོ་ཤ་ཡ༔ ཧོ་ར་ཧོ་ར༔ ཙི་དུ་སོད་ཙི་དུ་སོད༔ ཤིག་ལྷུར་གཏུབ༔ ཧ་ལ་པ་ཏི་ནན༔ འཁོར་བ་ཐུལ༔ གནོད་བྱེད་དགྲ་བགེགས་འབྱུང་པོ་ཀཱ་ཝ་ཙི་བརླག་བརླག༔ གནོད་བྱེད་སརྦ་ཤ་ཏྲུཾ་མཱ་ར་རྦད་རྦད༔ ཅེས་དང༌། བཀའ་ལྟར་མི་བྱེད་ཅིང་དམ་ལ་མི་གནས་པའི་རིགས་ཐམས་ཅད༔
འདི་རུ་མ་གནས་པར་གཞན་དུ་དེངས་ཤིག༔ སྲིད་པ་སྤྱི་ནས་ཤིག་ཅིག༔ སྲིད་གསུམ་རྨང་ནས་སྒྱེལ་ཅིག༔ འཁོར་བ་གཏིང་ནས་ཕྱུངས་ཤིག༔ བསྐལ་པའི་མེས་སྲེགས་ཤིག༔ དམ་ཚིག་དམོད་པས་སྡིགས་ཤིག༔ བཀའི་ཆད་པ་ཆོད་ཅིག༔ གནམ་ལྕགས་ཐོག་གི་རལ་གྲིས་སྤྱི་བོའི་གཙུག་ནས་ཁོས་ཤིག༔ སུམྦྷ་ནིས་ནོན་ཅིག༔ སྲིད་གསུམ་གར་སྐྱེས་ཀྱང་སྡིག་ཅན་དགྲ་བགེགས་ཀྱི་སྟེང་དུ་གནམ་ལྕགས་ཀྱི་རྡོ་རྗེའི་ཆར་དྲག་པོ་ཕོབ་ཅིག༔
གནོད་བྱེད་ཤ་ཏྲུཾ་མཱ་ར་ཡ་ཕཊ྄ཿ སྦྱོར་བ་ངན་པ་ཐམས་ཅད་འདིས་ཐུལ་ཅིག༔ བཀའ་བསྒོ་འདི་ཡི་ནུས་པ་ཡིས༔ ཐལ་ཕྱེ་རླུང་གིས་གཏོར་བ་ལྟར༔ གནོད་བྱེད་དེ་རུ་གནས་མི་འགྱུར༔ བྱད་ཕུར་རྦོད་གཏོང་རང་གཤེད་འབེབས༔ རྩ་སྔགས་ཤམ་བུར། ཨོཾ་པདྨ་ཧེ་རུ་ཀ་ཙཎྜ་རོ་ཥ་ན་ཧཱུྃ་ཕཊ྄ཿ ཨེ་ཀ་ཡ་དུ་མཱ་ར་ཡ་ཨ་ཤ་རུ་ཏྲི་ཙ་ན་སྡེ་བརྒྱད་ཡོངས་ཀྱི་བྱད་ཁ་དང་ཟ་ཁ་ཟུག་པ་ཐམས་ཅད་ཨེ་ཐུམ་ཁྲོཾ་ཡ་ཟློག་ཟློག༔ སྡེ་བརྒྱད་འཚེ་བ་ཐམས་ཅད་གྲོལ་ལོ།
རྩ་སྔགས་ཤམ་བུར། ཨོཾ་པྲ་སོད༔ ཆུ་སོད༔ དུར་རྟ་སོད༔ དུར་མི་སོད༔ སྙིང་མགོ་ལ་ཆོད༔ སྙིང་མགོ་ལ་རྦད༔ ཀ་ལ་ཛཿ ཀཾ་ཤཾ་ཏྲི་རྦད་ཕཊ྄་སྭཱ་ཧཱ༔ དེས་ཤི་བའི་གཤེད་ཁ་དང༌།
དུར་སྒོ་བྱེ་བ་ཐམས་ཅད་ངེས་པར་ཐུབ་བོ།། །། ཏ༽ དབང་དྲག་པདྨ་ཡང་གསང་སྙིང་པོ་ལས༔ ཆ་ལག་གཏེར་སྲུང་མཆོད་ཐབས་བཞུགས་སོ༔ དབང་དྲག་ཡང་གསང་རོལ་པའི་སྐུ་ལ་འདུད༔ ས་མ་ཡ༔ ཨེ་མ་བདག་འདྲ་རྒྱ་གར་པད་འབྱུང་ངས༔ ལས་ཀྱི་བསྟན་སྲུང་མཆོད་ཐབས་ཟབ་མོ་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔
ཟངས་ལྕགས་སྣོད་དུ་བཤོས་བུ་སྙིང་གཟུགས་ལ༔ དཔལ་གཏོར་བཞི་དང་མཐེབ་སྐྱུ་བརྒྱད་ཀྱི་གྲངས༔ དམར་རྒྱན་དང་ནི་གསང་ཕྱི་བཞི་ཡིས་བསྐོར༔ རང་ཉིད་དབང་དྲག་པདྨའི་ང་རྒྱལ་གྱིས༔ རོལ་མོ་འུར་བརྡུང་དབྱངས་བཅས་འདི་སྐད་དོ༔ ཨོཾ་ཨཱཿཧཱུྃ༔ ལན་གསུམ་བརྗོད༔ རང་ཉིད་དབང་དྲག་པདྨའི་ཐུགས་ཀ་ནས་འོད་ཟེར་འཕྲོས་པས་བཀའ་སྲུང་གནོད་སྦྱིན་མཆེད་ལྔ་འཁོར་བཅས་སྤྱན་དྲངས༔ བཛྲ་ས་མཱ་ཡ་ཛ་ཛཿ ཧཱུྃ་ཛཿ
དམ་ཚིག་གསང་བ་མཆོག་གི་དུར་ཁྲོད་ནས༔ འཇིགས་བྱེད་མི་སྲུན་འབར་བའི་སྐུར་བསྟན་པ༔ མ་གཟའ་རྡོར་ལེགས་རྒྱལ་པོ་ཀླུ་ཡི་ཚོགས༔ གཙུག་ལག་གནས་མཆོག་དམ་པ་གར་བཞུགས་ཀྱང་༔ རྫུ་འཕྲུལ་མཐུ་ཡིས་གནས་འདིར་གཤེགས་སུ་གསོལ༔ ཨོཾ་མ་ཏྲི་ཨེ་ཀ་ཙ་ཏི་རཱ་ཧུ་ལ་བཛྲ་སཱ་དྷུ་གིང་ཀ་ར་ནཱ་ག་རཀྴ་བཛྲ་ས་མཱ་ཡ་ཛ་ཛཿ
གཉིས་པ་བཞུགས་གསོལ་མཆོད་འབུལ་ནི༔ ཧཱུྃ༔ དུར་ཁྲོད་ཆོས་འབྱུང་འབར་བའི་དཀྱིལ་འཁོར་འདིར༔ དགྲ་བགེགས་ཏི་ར་བམ་གྱི་གདན་སྟེང་དུ༔
ལས་བྱེད་དྲག་པོ་སྡེ་ལྔ་བཞུགས་སུ་གསོལ༔ དུག་གསུམ་ཤ་ཁྲག་རུས་པའི་མཆོད་པ་དང་༔ མཐུན་པའི་དམ་རྫས་སྣ་ཚོགས་བཞེས་སུ་གསོལ༔ དགྱེས་ཤིང་བཞེས་ནས་བསྟན་པ་བསྲུང་བ་དང་༔ གདུག་པའི་དགྲ་བགེགས་སྒྲོལ་བའི་ཕྲིན་ལས་མཛོད༔ ཨོཾ་བཛྲ་མ་ཏྲི་ཨེ་ཀ་ཙ་ཏི་རཱ་ཧུ་ལ་བཛྲ་སཱ་དྷུ་གིང་ཀ་ར་ནཱ་ག་རཀྴ་བཛྲ་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གསུམ་པ་བསྟོད་བསྐུལ་བྱ་བ་ནི༔ ཧཱུྃ༔ རཀྟ་ཁྲག་མཚོ་ཁོལ་མའི་དབུས༔ བྷྱོ་ལས་བྱུང་བའི་རེ་མ་ཏི༔
ཨེ་ཀ་ཛཱ་ཊི་རལ་གཅིག་མ༔ དམར་ནག་གཏུམ་མོས་གཡུ་སྤྱང་བཞོན༔ མི་བཟད་རལ་གྲི་ནད་རྐྱལ་ཐོགས༔ བཀའ་སྡོད་སྲིད་པ་མ་མོའི་ཚོགས༔ དགྲ་སྲོག་གཅོད་པའི་ལས་བྱེད་མས༔ དམར་གྱི་གཏོར་མ་འདི་བཞེས་ལ༔ གདུག་པའི་བྱད་མ་ཐལ་བར་རློག༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ དུག་མཚོ་ཁོལ་མའི་ཀློང་དཀྱིལ་ནས༔
ཧ་ལས་ཀི་ཀང་རཱ་ཧུ་ལ༔ དུད་ཀ་ཧ་ར་མི་གཟན་སྐུ༔ ཆུ་སྲིན་མགོ་ཅན་སྦྲུལ་མཇུག་ཅན༔ ཕྱག་གཉིས་ཉི་ཟླ་ཆ་ལང་བརྡེབ༔ གཟའ་རྒོད་སྡེ་བརྒྱད་ཚོགས་ཀྱིས་བསྐོར༔ ཉམས་པའི་ལོག་འདྲེན་སྲོག་དབུགས་སྡུད༔ དམར་གྱི་གཏོར་མ་འདི་བཞེས་ལ༔ ཞིང་བཅུ་ཚང་བའི་བསྟན་དགྲ་སྒྲོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔
འོ་ཡུག་ལྕགས་མཁར་ཕོ་བྲང་ནས༔ ར་ལས་དམག་དཔོན་རྡོ་རྗེ་ལེགས༔ ལས་བྱེད་མགར་བ་ནག་པོའི་སྐུས༔ དར་ནག་ཕོད་གསོལ་ར་སྐྱེས་བཞོན༔ ཐོ་ཆེན་སྟག་གི་སྦུད་པ་ཐོགས༔ ཡང་འཁོར་བཙན་དམག་འབུམ་གྱིས་བསྐོར༔ ཀ་ཆ་དཀོར་ནོར་སྲུང་མཛད་པས༔ དམར་གྱི་གཏོར་མ་འདི་བཞེས་ལ༔ འཚེ་བའི་དགྲ་རྐུན་ཇག་པ་ཆོམ༔ བཅོལ་བའི་ཕྲིན་ལས་འགྲུབ་པར་མཛོད༔
ཧཱུྃ༔ གནས་དང་གཙུག་ལག་གཉན་པོ་ནས༔ རུ་ལས་སྐྱེས་བུ་ཤེལ་གིང་ནི༔ དམར་སྨུག་སྲོག་བདག་རྒྱལ་པོ་ཆེས༔ ཕོད་ཁ་དམར་པོ་བསྭེ་ཐེབས་གསོལ༔ ཕྱག་གཉིས་རྡོ་རྗེ་ལྷུང་བཟེད་འཛིན༔ སེངྒེ་བཞོན་ཅིང་དགྲ་ལྷས་བསྐོར༔ ཡུམ་དགོན་དབེན་གནས་སྐྱོང་མཛད་པས༔ དམར་གྱི་གཏོར་མ་འདི་བཞེས་ལ༔ སྔགས་ལ་སྡང་བའི་དགྲ་བགེགས་སྒྲོལ༔
བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ རི་རབ་ཁོང་སེང་རྒྱ་མཚོའི་དབུས༔ ན་ལས་སྐྱེས་པའི་ཀླུ་བདུད་ནི༔ མཐིང་ནག་སྦྲུལ་གྱི་གདེངས་ཀ་ཅན༔ ཀླུ་རྟ་བཞོན་ནས་བེར་སྔོན་གསོལ༔ ཕྱག་གཉིས་གཏེར་སྒྲོམ་ནེའུ་ལེ་འཛིན༔ ས་བདག་ཀླུ་ཡི་འཁོར་གྱིས་བསྐོར༔ རིན་ཆེན་གཏེར་གནས་སྐྱོང་མཛད་པས༔ དམར་གྱི་གཏོར་མ་འདི་བཞེས་ལ༔
ཟབ་ཆོས་སྐྱོངས་ལ་དངོས་གྲུབ་སྩོལ༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ རིན་ཆེན་གཏེར་གྱི་སྲུང་མ་ཆེ༔ དྲེགས་པ་སྡེ་དཔོན་མཆེད་ལྔའི་ཚོགས༔ སྔགས་འཆང་བདག་གིས་བོས་པའི་ཚེ༔ དབེན་རི་ཡུལ་གནས་གར་བཞུགས་ཀྱང་༔ མངོན་རྫོགས་རྟགས་བཞིན་ཆོས་ལ་བྱོན༔ སྡང་བའི་དགྲ་ལ་རྦད་པའི་ཚེ༔ ཤན་པ་ལས་ལ་བསྐུལ་བ་བཞིན༔
དམིགས་པའི་དགྲ་བོ་ཤོར་ར་རེ༔ སངས་རྒྱས་བསྟན་ལ་སྡང་བ་དང་༔ རིག་འཛིན་བདག་ལ་འཚེ་བའི་དགྲ༔ སྟེང་འོག་ཕྱོགས་བཅུ་གར་གནས་ཀྱང་༔ སྲོག་རྩ་ཆོད་ལ་སྙིང་ཁྲག་འཐུང་༔ ཤན་པ་སྡེ་ལྔའི་དུས་ལ་བབ༔ སྤྲུལ་པ་ཡང་སྤྲུལ་དུས་ལ་བབ༔ མཐུ་རྩལ་མྱུར་མགྱོགས་དུས་ལ་བབ༔ དམར་གྱི་གཏོར་མ་འདི་བཞེས་ལ༔ ཉེས་ཅན་དགྲ་བོ་སྒྲོལ་ལ་ཤོག༔
བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་མ་ཏྲི་ཨེ་ཀ་ཙ་ཏི་རུ་ལུ་རུ་ལུ་ཧཱུྃ་བྷྱོཿ ཨོཾ་ཧྲིང་ཀི་ཀང་མུ་ཁ་ན་རཀྵ་རཀྵ་ཡ་ཧཱུྃ་ཕཊ྄ཿ ཨོཾ་བཛྲ་སཱ་དྷུ་ཤུ་ལ་ཙ་ཏྲི་ཀཱ་ལ་ས་མ་ཡ་ཧཱུྃ་ཕཊ྄ཿ ཨོཾ་མ་ཧཱ་ཤེ་ལ་ཀི་ཀང་རཱ་ཛ་སི་ཏ་ཧཱུྃ་ཕཊ྄ཿ ཨོཾ་ནཱ་ག་ར་ཙ་ནི་ལ་ཏི་པ་ར་ཙ་རཀྴ་ཧཱུྃ་ཕཊ྄ཿ དགྲ་བགེགས་བྱད་མ་ཐམས་ཅད་ཙིཏྟ་བྷནྡྷ་པ་ཙ་ཨ་མུ་ཀ་ཚིནྡྷ་ཏྲིག་ཐུམ་ད་ཧ་ད་ཧ་རུ་ཏྲ་ཧུ་ལུ་ཧུ་ལུ་བྷྱོ་བྷྱོ་ཟློག་ཟློག༔ ཅེས་དྲག་སྔགས་བཟླས་ཤིང་གཏོར་མ་དགྲ་ཕྱོགས་སུ་འཕང་༔ ཤིན་ཏུ་བཀའ་གཉན་པས་དུས་མ་ཡིན་པར་མི་གཏོང་༔ ཁྱད་པར་རྟགས་མྱུར་ཞིང་དགྲ་ལ་རྦད་པས་ཕྱེ་མར་བརླག་པར་ཐེ་ཚོམ་མེད༔
འདི་ཉིད་བསམ་ཡས་མཆིམས་ཕུར་སློབ་དཔོན་གྱིས་དྲེགས་པ་སྡེ་ལྔ་ཞེས་བྱ་བ་ཐུན་མོང་མ་ཡིན་པའི་ཆོས་སྐྱོང་དུ་བཀོད་པའོ༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་གླང་ལོར་གནམ་དབྱེ་དཔོན་ཚང་དུ་སྡོད་སྐབས་ལུང་བསྟན་ལྟར་སྲོད་འཕྲོས་ཌཱཀྐི་རྒྱུ་དུས་གདོང་ཕྲོམ་བྲག་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ། ། བཀྲ་ཤིས།། །།
ཐ༽ དབང་དྲག་པདྨ་ཡང་གསང་སྙིང་པོ་ལས༔ སྨད་ལས་མེ་ཡི་སྤུ་གྲི་དམར་པོ་བཞུགས་སོ༔ ཡང་གསང་འདུས་པའི་ལྷ་ལ་བསྟོད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ཡང་བཟློག་མེ་ཡི་སྤུ་གྲི་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོས་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
དང་པོ་བཅའ་གཞིའི་ལག་ལེན་ནི༔ དྲག་པོའི་དལ་ཐིག་ནག་པོ་གདབ༔ མ་ཏྲཾ་དབུས་སུ་གནམ་ལྕགས་རྩིབས༔ དེ་སྟེང་ཆོས་འབྱུང་བསྣོལ་མ་བྱ༔ གཏོར་མ་དག་ནི་ལྷ་གྲངས་ལ༔ ཕྱག་རྩང་ཕྱི་རྩང་ཉི་ཤུ་རེ༔ ཐུན་རྫས་ལ་སོགས་གཞུང་བཞིན་བཤམས༔ རང་ཉིད་དྲག་པོའི་བསྐྱེད་རིམ་ངང་༔ གཏོར་མདོས་ཆུ་གཙང་བྲན་བྱས་ཏེ༔ བཟློག་བསྐུལ་མདུན་བསྐྱེད་བྱ་བ་ནི༔
ཧཱུྃ༔ ཨེ་ཡྃ་རྃ་ཁྃ་སུཾ་ཀེཾ་བྷྲཱུྃ་གྱི་མཁར༔ འབྱུང་བ་ཡོངས་གྱུར་དྲག་པོ་ཨེ་ཡི་མཁར༔ མེ་རླུང་ཁྲག་མཚོ་ཁོལ་ཞིང་འཁྲུགས་པ་ཡི༔ རང་བྱུང་དུར་ཁྲོད་འབར་བའི་ཕོ་བྲང་ནི༔ མཚན་ཉིད་ཚང་ལ་རྔམ་ཞིང་རབ་ཏུ་འཇིགས༔ བམ་རོ་སྐམ་རློན་ལྷུ་དུམ་རྫ་ལྟར་བསྙིལ༔ དམར་ཆེན་རཀྟའི་རྒྱ་མཚོ་ཆི་ལི་ལི༔ ཞག་གི་རྦ་ཀློང་སྔོ་དམར་འཁྲུགས་པའི་དབུས༔ ཏི་ར་བམ་ཆེན་བརྩེགས་པའི་ཁྲི་སྟེང་དུ༔
ཁྲོ་རྒྱལ་ཆེ་བཙན་འཇིགས་བྱེད་ཧེ་རུ་ཀཿ སོགས་ནས་སྔགས་ལ་བསྐྱལ༔ དེ་ནས་བསྐང་བ་ནི༔ ཧཱུྃ་ཧ་ཧོ་ཧྲཱི་ཕཻཾ་ཕཻཾ་ཛ་ཛཿ ཧཱུྃ༔ འོག་མིན་ཆོས་དབྱིངས་དྲག་པོ་ཨེ་ཡི་ཀློང་༔ སྣང་སྲིད་ལྷ་སྲིན་འདུལ་བའི་དཀྱིལ་འཁོར་ནས༔ དབང་དྲག་འབར་བའི་ལྷ་ཚོགས་སྐུར་བཞེངས་ཤིག༔ ཐུགས་དམ་བསྐངས་ཤིང་རྐྱེན་ངན་བཟློག་ཏུ་གསོལ༔ ཧཱུྃ༔
གཞན་ཡང་ཐུགས་དམ་སྐོང་བའི་དམ་རྫས་ནི༔ གླིང་བཞི་བྷནྡྷ་ཡངས་པའི་སྣོད་མཆོག་ཏུ༔ དབང་པོའི་མེ་ཏོག་ཤ་ཆེན་བསྲེགས་པའི་སྤོས༔ ཚིལ་ཆེན་ཞུན་མར་མཁྲིས་པའི་དྲི་ཆབ་གཏམས༔ ཤ་རུས་ཞལ་ཟས་རོལ་མོ་སྣ་ཚོགས་འདིས༔ རྡོ་རྗེ་ཐོད་ཕྲེང་ཡབ་ཡུམ་ཐུགས་དམ་བསྐང་༔ དབང་དྲག་འབར་བ་ཡབ་ཡུམ་ཐུགས་དམ་བསྐང་༔ ཁྲག་འཐུང་ཡབ་ཡུམ་རིགས་བཞིའི་ཐུགས་དམ་བསྐང་༔ ཁྱུང་ཆེན་འབར་བའི་ལྷ་ཚོགས་ཐུགས་དམ་བསྐང་༔ སྒོ་མ་རིགས་བཞི་འཁོར་བཅས་ཐུགས་དམ་བསྐང་༔
ཕྱི་ནང་གསང་བའི་ལྷ་ཚོགས་ཐུགས་དམ་བསྐང་༔ ཧཱུྃ༔ མི་ལྤགས་རྟ་ལྤགས་བླ་བྲེ་མཁའ་ལ་བྲེས༔ མཚོན་ཆ་སྣ་ཚོགས་སྤྱན་གཟིགས་སྒྲུབ་པའི་རྫས༔ ལང་ལིང་གར་ལྡན་མཆོད་པའི་ལྷ་མོའི་ཚོགས༔ གཟུགས་འགྲོས་འཕུར་འཕྱོ་མཛེས་ལྡན་སྣ་ཚོགས་འདིས༔ རྡོ་རྗེ་ཐོད་ཕྲེང་ཡབ་ཡུམ་ཐུགས་དམ་བསྐང་༔ དབང་དྲག་འབར་བའི་ལྷ་ཚོགས་ཐུགས་དམ་བསྐང་༔ ཁྲག་འཐུང་ཡབ་ཡུམ་རིགས་བཞིའི་ཐུགས་དམ་བསྐང་༔ ཁྱུང་ནག་འབར་བའི་ལྷ་ཚོགས་ཐུགས་དམ་བསྐང་༔
སྒོ་མ་རིགས་བཞི་འཁོར་བཅས་ཐུགས་དམ་བསྐང་༔ ཕྱི་ནང་གསང་བའི་ལྷ་ཚོགས་ཐུགས་དམ་བསྐང་༔ ཧཱུྃ༔ བྷནྡྷའི་སྣོད་དུ་བདུད་རྩི་མཚོ་ལྟར་འཁྱིལ༔ དུང་དམར་རཀྟ་དམར་ཆེན་ཆི་ལི་ལི༔ བྷ་ལིང་གཏོར་མ་རི་ལྟར་སྤུངས་སེ་སྤུང་༔ ག་ཎ་ཚོགས་ཀྱི་ལོངས་སྤྱོད་མེ་རེ་རེ༔ མཆོད་སྤྲིན་ལྷ་མོས་བརྡ་འགྲོས་ཁྱུགས་སེ་ཁྱུག༔ ཡིད་འོང་མཆོད་པའི་བྱེ་བྲག་དཔག་མེད་ཀྱིས༔ རྡོ་རྗེ་ཐོད་ཕྲེང་ཡབ་ཡུམ་ཐུགས་དམ་བསྐང་༔
དབང་དྲག་འབར་བའི་ལྷ་ཚོགས་ཐུགས་དམ་བསྐང་༔ ཁྲག་འཐུང་ཡབ་ཡུམ་རིགས་བཞིའི་ཐུགས་དམ་བསྐང་༔ ཁྱུང་ནག་འབར་བའི་ལྷ་ཚོགས་ཐུགས་དམ་བསྐང་༔ སྒོ་མ་རིགས་བཞི་འཁོར་བཅས་ཐུགས་དམ་བསྐང་༔ ཕྱི་ནང་གསང་བའི་ལྷ་ཚོགས་ཐུགས་དམ་བསྐང་༔ ཐུགས་དམ་བསྐངས་ནས་ཉམས་ཆག་སོར་ཆུད་དེ༔ དེང་འདིར་སྒྲུབ་ལ་འཆི་མེད་རིག་འཛིན་སྩོལ༔ བཤགས་པ་བྱ་བ་ནི༔ ཧོཿ བདག་ཅག་བག་མེད་རྐྱེན་དབང་འཁྲུལ་བའི་ཚོགས༔
མཆོད་རྫས་མ་ཚང་ཏིང་འཛིན་གཡེལ་བ་དང་༔ ཕྱི་ནང་བཟླས་བརྗོད་ཆད་ལྷག་ཉེས་པའི་ཚོགས༔ དྲག་པོ་ཐོད་ཕྲེང་དཀྱིལ་འཁོར་ལྷ་ལ་བཤགས༔ མཐོལ་བཤགས་བྱང་ནས་མི་སྒྲིབ་ཚངས་པར་སྩོལ༔ ཨོྃ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ བཛྲ་ས་ཏྭ་ཏྭེ་ནོ་པ་ཏིཥྛ་དྲྀ་ཌྷོ་མེ་བྷ་ཝ༔ སུ་ཏོཥྱོ་མེ་བྷ་ཝ༔ སུ་པོ་ཥྱོ་མེ་བྷ་ཝ༔ ཨ་ནུ་རཀྟོ་མེ་བྷ་ཝ༔
སརྦ་སིདྡྷི་མྨེ་པྲ་ཡཙྪ༔ སརྦ་ཀརྨ་སུ་ཙ་མེ༔ ཙིཏྟཾ་ཤྲི་ཡཿཀུ་རུ་ཧཱུྃ༔ ཧ་ཧ་ཧ་ཧ་ཧོཿ བྷ་ག་ཝཱན༔ སརྦ་ཏ་ཐཱ་ག་ཏ༔ བཛྲ་མཱ་མེ་མུཉྩ༔ བཛྲཱི་བྷ་ཝ༔ མ་ཧཱ་ས་མ་ཡ་ས་ཏྭ་ཨཱཿ ཞེས་ཡིག་བརྒྱ་བཟླས་ཤིང་ལྷག་ཆད་ཁ་བཀང་༔
དེ་ནས་བསྐུལ་བྱ་བ་ནི༔ གཏོར་མ་བཤམས་ཤིང་རོལ་མོ་དྲག་ཏུ་བྱ༔ བཟློག་མདོས་རཀྟས་བྲན་ལ༔ ཧཱུྃ༔ འོག་མིན་ཆོས་དབྱིངས་ཕོ་བྲང་ཨེ་ཡི་ཀློང་༔ གྲུ་གསུམ་མེ་རི་འབར་བའི་དཀྱིལ་འཁོར་ནས༔ དབང་དྲག་འབར་བའི་ལྷ་ཚོགས་སྐུར་བཞེངས་ཤིག༔ ཁྲག་ཞག་རྦ་ཀློང་འཁྲུགས་པའི་ཀློང་ནས་བཞེངས༔ སྣང་སྲིད་ཁྲོ་ཚོགས་བྲན་དུ་བཀོལ་ཞིང་བཞེངས༔ དྲེགས་པ་མཐུ་རྩལ་བསྐྱེད་པའི་དུས་ལ་བབ༔
ཧཱུྃ༔ དབུ་སྐྲའི་གསེབ་ནས་ཁྲོ་ཆུང་སྐར་ལྟར་འཁྲུགས༔ སྐུ་ལས་མེ་དཔུང་ཚྭ་ཚྭ་འུ་རུ་རུ༔ སྣང་སྲིད་སྟོང་ཁམས་མཚོན་ཆའི་བུ་ཡུག་འཚུབས༔ བ་སྤུའི་བུ་གར་རང་འདྲའི་ཁྲོ་ཆུང་འགྱེད༔ ལས་བྱེད་ཁྲོ་རྒྱལ་དམག་ཚོགས་ཐིབས་སེ་ཐིབ༔ ཁྲག་འཐུང་མ་མོ་བུ་ཡུག་ཆི་ལི་ལི༔ སྐུ་གསུང་ཐུགས་ལས་སྤྲུལ་པའི་དམག་ཚོགས་འབུམ༔ ཉི་ཁྲི་བདུན་སྟོང་གོ་ཁྲབ་སི་ལི་ལི༔ རྣོ་དབལ་གདུག་པའི་མཚོན་ཆ་ཟེངས་སེ་ཟེང་༔
དར་ནག་རུ་མཚོན་གཡབ་མོ་ལྷབས་སེ་ལྷབ༔ གནམ་ལྕགས་གདུག་པའི་ཐོག་མདའ་ཤ་ར་ར༔ མགྱོགས་པའི་རྟ་རྒྱུགས་འདུར་ལྡིང་ཆེམས་སེ་ཆེམ༔ སྤྲུལ་པའི་བྱ་གཅན་ཤ་ཟ་ཚུབས་སེ་ཚུབ༔ བཤན་པ་འབུམ་གྱིས་གྲི་བརྡར་ཡུགས་སེ་ཡུག༔ མ་མོའི་ནད་ཡམས་བུ་ཡུག་ཐུ་ལུ་ལུ༔ མ་བདུད་གིང་སྨན་སྲོག་ལེན་ཁྱུགས་སེ་ཁྱུག༔ མེ་ཡི་སེར་སྤྲིན་དམར་ནག་འུ་རུ་རུ༔ ཟོར་ཐུན་དྲག་པོའི་ཚྭ་ཚྭ་ཁྲུགས་སེ་ཁྲུག༔ དམ་ཉམས་དགྲ་བོའི་ཡུལ་དུ་དམག་འདྲེན་ནོ༔
ཕ་རོལ་བྱད་མ་གདུག་པའི་གཡུལ་ངོ་ཆོམ༔ ཁྲོ་རྒྱལ་འབར་བའི་ལྷ་ཚོགས་འཁོར་བཅས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་གདུག་པའི་ལོག་འདྲེན་འབྱུང་པོའི་རིགས༔ སངས་རྒྱས་བསྟན་ལ་སྡང་ཞིང་གདུག་པ་དང་༔ རྣལ་འབྱོར་བདག་ལ་སྒོས་སུ་འཚེ་བའི་དགྲ༔ བསམ་ངན་སྦྱོར་རྩུབ་འཆང་བའི་བྱད་མ་རྣམས༔ སྲོག་རྩ་ཆོད་ལ་སྙིང་ཁྲག་ཞལ་དུ་བཞེས༔ གནམ་ས་གླིང་བཞིའི་འགྱུ་སྲང་གར་གནས་ཀྱང་༔ ད་ལྟ་ཉིད་དུ་སྒྲོལ་བའི་ཕྲིན་ལས་མཛོད༔
ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ བཛྲ་ཧཱུྃ༔ རཀྴ་ཧཱུྃ༔ ཡཀྴ་ཧཱུྃ༔ ཨ་ཡ་མ་དུ་རུ་ཙ་ཤ་ན་ས་མཱ་ར་ཡ་བྷྱོ་བྷྱོ་ཟློག་ཟློག༔ སྐབས་འདིར་གསེར་སྐྱེམས་བཏང་༔ ཞེས་གཏོར་མ་འབུལ་ཞིང་དམག་དཔུང་བསྐྱེད་ནས་བཟློག་པའི་ལས་མཛད་པར་བསམ༔ ས་མ་ཡ༔ དེ་ནས་ལིངྒ་འགུགས་ཅིང་བསྒྲལ་བ་ནི༔ ཐུན་རྫས་སྣ་ཚོགས་བསགས་ལ༔
ཧོམ་དུ་ལིངྒ་བཞག་ལ༔ ཕཊ྄ཿ མདུན་དུ་གནམ་ལྕགས་ནག་པོའི་དབུས༔ ནྲྀ་དང་ཏྲི་ལས་དམ་ཉམས་དགྲ་བོ་ནི༔ སྔོ་ལ་ཧམ་པ་མྱ་ངན་ཅན་གྱི་གཟུགས༔ བུག་པ་དགུ་ནས་ནད་རླངས་ཁྲག་ཆར་འབེབས༔ ཉམས་ཐག་ལྕགས་སྒྲོག་འབར་བས་བསྡམ་པར་གྱུར༔ ཨོཾ་བཛྲ་ཁ་དུ་བམ་བྱད་མ་མཱ་ར་ཡ་ནན༔ དེ་ནས་ལན་གསུམ་འགུགས་གཞུག་གང་རུང་བྱ༔ ཕོ་ཉ་འགྱེད་པ་ནི༔
ཧཱུྃ༔ ཁྲོ་རྒྱལ་འབར་བའི་ཐུགས་ཀ་ནས༔ ཡི་གེ་ནག་པོ་ཛཿཞིག་འཕྲོས༔ ཛཿལས་འགུགས་པའི་ལྕགས་ཀྱུ་མས༔ སྟོང་གསུམ་རུ་ཏྲའི་ཡུལ་ཞིང་གང་༔ དགྲ་བོའི་སྙིང་ནས་ལྕགས་ཀྱུས་ཟུངས༔ བསྟན་དགྲ་སྒོས་དགྲ་ཁུག་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་ཨངྐུ་ཤ་ཡ་བྱད་མ་ནྲྀ་ཏྲི་ཛ་ཛཿ ཧཱུྃ༔
ཁྲོ་རྒྱལ་འབར་བའི་ཐུགས་ཀ་ནས༔ ཡི་གེ་སྔོན་པོ་ཧཱུྃ་ཞིག་འཕྲོས༔ ཧཱུྃ་ལས་འཆིང་བྱེད་ཞགས་པ་མས༔ སྟོང་གསུམ་རུ་ཏྲའི་ཡུལ་ཞིང་གང་༔ དགྲ་བོའི་མགུལ་ནས་ཞགས་པས་ཆིངས༔ བསྟན་དགྲ་སྒོས་དགྲ་ཁུག་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་པཱ་ཤ་ཧཱུྃ་བྱད་མ་ནྲྀ་ཏྲི་ཛ་ཛཿ ཧཱུྃ༔ ཁྲོ་རྒྱལ་འབར་བའི་ཐུགས་ཀ་ནས༔
ཡི་གེ་དམར་པོ་བྃ་ཞིག་འཕྲོས༔ བྃ་ལས་སྡོམ་པའི་ལྕགས་སྒྲོག་མས༔ སྟོང་གསུམ་དགྲ་བོའི་ཡུལ་ཞིང་གང་༔ དགྲ་བོའི་ཡན་ལག་ལྕགས་སྒྲོག་སྡོམས༔ བསྟན་དགྲ་སྒོས་དགྲ་ཁུག་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་སྥོ་ཊ་བྃ་བྱད་མ་ནྲྀ་ཏྲི་ཛ་ཛཿ ཧཱུྃ༔ ཁྲོ་རྒྱལ་འབར་བའི་ཐུགས་ཀ་ནས༔ ཡི་གེ་ལྗང་ཁུ་ཧོཿཞིག་འཕྲོས༔
ཧོཿལས་མྱོས་པའི་དྲིལ་བུ་མས༔ སྟོང་གསུམ་རུ་ཏྲའི་ཡུལ་ཞིང་གང་༔ དགྲ་བོ་མྱོས་ཤིང་འབོག་པར་གྱིས༔ བསྟན་དགྲ་སྒོས་དགྲ་ཁུག་ལ་ཤོག༔ དུས་ལ་བབ་བོ་ས་མ་ཡ༔ ཨོཾ་བཛྲ་གཎྜེ་ཧོ་བྱད་མ་ནྲྀ་ཏྲི་ཛ་ཛཿ དེ་ནས་ལྷ་དབྱེ་ནི༔ བྱ་རོག་འུག་སྒྲོ་ཐོགས་ལ༔ ཧཱུྃ༔ ཟ་བྱེད་ཁ་ཁཱ་ཧུ་ལུ་མ༔
ཕྱག་ན་མེ་རླུང་འཁོར་ལོ་འཛིན༔ དམ་ཉམས་དགྲ་བོ་ལས་ངན་འདི༔ སྲུང་སྐྱོབ་ལྷ་དང་ད་ཕྱེས་ཤིག༔ མེ་ཡིས་བསྲེགས་ཤིང་རླུང་གིས་གཏོར༔ དུག་ཆུ་ནག་པོས་བཤལ་བཞིན་ཐོངས༔ བྱ་སྤུ་རླུང་གིས་བསྐྱོད་བཞིན་གཏོར༔ ཨོཾ་ཁ་ཁཱ་མུ་ཁ་དགྲ་བོ་ཧ་ལ་ཤག་ཕྱེས་ཛ་དུན་ཤག་ཕྱེས་རྦད་ཏྲི་ཤག་ཕྱེས༔ ཞེས་གུ་གུལ་བདུག་ཅིང་ཐུན་དྲག་པོས་བརྡེགས་ཤིང་ལྷ་དང་དབྱེ༔ དེ་ནས་དགྲ་བོ་བདུད་དང་སྤྲད་པ་ནི༔ ཧཱུྃ༔
འཇོམས་བྱེད་ཧུ་ལུ་མུ་ཁ་མས༔ ཕྱག་ན་མུན་ནག་སྤུ་གྲི་འཛིན༔ དམ་ཉམས་དགྲ་བོ་ལས་ངན་འདི༔ མུན་པ་ནག་པོས་མདུན་ནས་བསུས༔ སྤུ་གྲི་འབར་བས་རྒྱབ་ནས་དེད༔ སྲོག་གཅོད་བཤན་པ་བདུད་དང་སྤྲོད༔ བླ་སྲོག་སྙིང་གི་དཀྱིལ་ནས་དྲོངས༔ བྱད་དུ་བཅུག་ཅིང་ཁྲིམས་ལ་ཐོབ༔ རྡུལ་ཕྲན་བཞིན་དུ་བརླག་པར་གྱིས༔ ཨོཾ་ཧུ་ལུ་མུ་ཁ་ཡ་དགྲ་བོ་འདུ་པྲ་མ་རཀྴ་ཁ་ལ་ཡམ་འུབ་ཐུན་སཏྭཾ་བྷ་ཡ་ནན༔
དེ་ནས་ཕུར་བུ་ཐོགས་ལ༔ ཧཱུྃ༔ རྡོ་རྗེ་ཕུར་པ་ཀཱི་ལ་ཡ༔ སངས་རྒྱས་ཡོངས་རྫོགས་ཕྲིན་ལས་སྐུ༔ རྒྱ་མདུད་མེ་རི་ཝ་ལ་ལ༔ འཆང་བཟུང་གློག་དམར་ཆི་ལི་ལི༔ ཆུ་སྲིན་ཚྭ་ཚྭ་ཐོ་རོ་རོ༔ ཟུར་གསུམ་ཐོག་རྒོད་ཤ་ར་ར༔ དགྲ་བོ་བྱད་མ་སྡིག་ཅན་གྱི༔ དཀར་ནག་སྙིང་ལ་ཀཱི་ལ་ཡ༔
སྲོག་གཅོད་དབུགས་སྡུད་རྣམ་ཤེས་ཕྲོལ༔ མཱ་ར་ཡ་ཡི་ལས་མཛོད་ཅིག༔ ཨོཾ་བཛྲ་ཀཱི་ལི་ཀཱི་ལ་ཡ་བྱད་མ་ཏྲག་ཐུམ་རྦད་མྱོག་ཧ་ལ་ཡ་གཏུབ་གཏུབ་མཱ་ར་ཡ་རྦད་རྦད༔ དེ་ནས་ཐུན་བརྡེག་པ་ནི༔ ཧཱུྃ༔ ཡུངས་དཀར་ཁྲོ་བོ་དམོད་པའི་ཐུན༔ རྡོ་ཐུན་དྲག་པོ་ཤ་ར་ར༔ ནད་ཐུན་ན་བུན་ཚུབས་སེ་ཚུབས༔ མེ་ཐུན་ཚྭ་ཚྭ་སྤུངས་སེ་སྤུང་༔ དུག་ཐུན་མནན་སྲེག་ཝ་ལ་ལ༔
ཐུན་རྫས་རླུང་དམར་ཆི་ལི་ལི༔ ཁྲག་ཐུན་ནད་རླངས་ཐིབས་སེ་ཐིབ༔ མཚོན་ཐུན་མེ་དཔུང་འུ་རུ་རུ༔ རལ་གྲི་དྲག་པོ་སྐར་ལྟར་འཁྲུགས༔ དམ་ཉམས་དགྲ་བོ་ལས་ངན་འདི༔ ཐུན་གྱི་ཆར་ཕོབ་དུམ་བུར་གཏུབས༔ དྲག་སྔགས་ཁྲོ་མོའི་གཏུན་ཁུང་དུ༔ རབ་འཇིགས་རྡོ་རྗེས་བརྡུང་བྱས་ཏེ༔ རྡུལ་ཕྲན་བཞིན་དུ་ཕྱེ་མར་བཤིག༔ ཨོཾ་མ་ཙ་དུ་ཏི་ན་ས་ལ་ཡ་བྱད་མ་ཐུམ་རིལ་རྦད་བྷྱོ་གཏུམས་ཤིག་ཁ་ལ་དུ་ན་ཡམ་ཡམ༔
དེ་ནས་གཏུབ་ཅིང་འབུལ་བ་ནི༔ ཧོཿ ཁྲོ་རྒྱལ་འདུས་པའི་ལྷ་ཚོགས་ཞལ་ཕྱེས་ཤིག༔ དམ་ཉམས་དགྲ་བགེགས་བསྒྲལ་བའི་ཤ་ཁྲག་འབུལ༔ ཀློང་ཡངས་བདེ་ཆེན་དགྱེས་པའི་མགྲིན་པར་དྲོངས༔ ལྡོག་མེད་ཆོས་དབྱིངས་དྲག་པོའི་ལྟོ་བར་བསྐྱིལ༔ ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔
དེ་ནས་དགྲ་བགེགས་ཀྱི་ཤ་ཁྲག་ཕུལ་བར་དགྱེས་ཏེ་རྐྱེན་ངན་བར་ཆད་ཐམས་ཅད་བཟློག་པར་བསམས་ལ༔ རྩང་ཕུར་རཀྟས་བྲན་ཏེ༔
ཧཱུྃ༔ དུར་ཁྲོད་ཕོ་བྲང་ཨེ་ཡི་ཀློང་དཀྱིལ་ནས༔ ཆེ་བཙན་ཁྲོས་པའི་ལས་བྱེད་ཕོ་ཉའི་ཚོགས༔ དྲག་པོ་གཙང་གི་ལྷ་ཚོགས་གཤེགས་སུ་གསོལ༔ རྣོ་དབལ་དུར་ཁྲོད་རྩང་གི་གདན་ལ་བཞུགས༔ ཁྲག་མཆོད་དམར་ཆེན་རྒྱ་མཚོ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ གདུག་པའི་རྩང་ཕུར་རྣོ་དབལ་ཟེངས་སེ་ཟང་༔ རྩེ་མོར་བསྐལ་པའི་མེ་དཔུང་འུ་རུ་རུ༔
སྐེད་པ་རྒྱ་མདུད་ཁྲག་ཞག་ཆི་ལི་ལི༔ རྩ་བར་བསྐལ་པའི་མུན་ནག་ཐིབས་སེ་ཐིབ༔ ཁྲག་མཆོད་དམར་ཆེན་རྒྱ་མཚོ་འདི་བཞེས་ལ༔ ཕ་རོལ་གདུག་པའི་གཡུལ་ངོ་བཟློག་ཏུ་གསོལ༔ ཧཱུྃ༔ རྩེ་མོར་ཁྲོ་ཚོགས་གད་མོ་ལྷངས་སེ་ལྷང་༔ སྐེད་པར་མ་མོ་ཤ་ཟ་ཆེམས་སེ་ཆེམ༔ རྩ་བར་བཤན་པ་དགྲ་འཛིན་ཁྱུགས་སེ་ཁྱུག༔ ཁྲག་མཆོད་དམར་ཆེན་རྒྱ་མཚོ་འདི་བཞེས་ལ༔ ཕྱི་ནང་བར་ཆོད་རྐྱེན་ངན་དགྲ་ལ་ཟློག༔
ཧཱུྃ༔ རྩེ་མོར་ཆོས་སྐྱོང་དམག་ཚོགས་སྤུངས་སེ་སྤུང་༔ རྒྱ་མདུད་ཕོ་ཉས་སྲོག་ལེན་ཞུངས་སེ་ཞུང་༔ རྩ་བར་དགྲ་བགེགས་བླ་སྐད་ཙེ་རེ་རེ༔ ཁྲག་མཆོད་དམར་ཆེན་རྒྱ་མཚོ་འདི་བཞེས་ལ༔ བན་བོན་སྔགས་པའི་བྱད་ཁ་བཟློག་ཏུ་གསོལ༔ ཧཱུྃ༔ རྩང་ལ་གནས་པའི་ཆོས་སྐྱོང་སྲུང་མ་རྣམས༔ བསྐུལ་ལོ་བཞེངས་ཤིག་བཟློག་བསྒྱུར་ཕྲིན་ལས་མཛོད༔ ཕ་ཚོགས་ཡབ་ཀྱི་དྲག་སྔགས་དགྲ་ལ་ཟློག༔
མ་ཚོགས་ཡུམ་གྱི་དྲག་སྔགས་དགྲ་ལ་ཟློག༔ འཁོར་ཚོགས་སྤྲུལ་པའི་བྱད་ཁ་དགྲ་ལ་ཟློག༔ བན་བོན་སྔགས་པའི་ཕུར་ཁ་དགྲ་ལ་ཟློག༔ ཡུལ་འདྲེ་འབྱུང་པོའི་འཐབ་འཁོན་དགྲ་ལ་ཟློག༔ དུས་འཁྲུག་ཡམས་ནད་མུ་གེ་དགྲ་ལ་ཟློག༔ ལོ་ཟླ་ཞག་དུས་སྐག་རིགས་དགྲ་ལ་ཟློག༔ གྲི་སྲི་ཕུང་སྲི་ཆུང་སྲི་དགྲ་ལ་ཟློག༔ གོད་སྲི་བཙན་སྲི་དབུལ་སྲི་དགྲ་ལ་ཟློག༔ ཁྲམ་ཁ་ཤོ་ཁ་རྩིས་འདེབས་དགྲ་ལ་ཟློག༔ ཡེ་འདྲོགས་གློ་བུར་བགེགས་རིགས་དགྲ་ལ་ཟློག༔
ལྟས་ངན་འཚེར་རྩུབ་མི་ཁ་དགྲ་ལ་ཟློག༔ མི་རུང་ངན་སྦྱོར་སྣ་ཚོགས་དགྲ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛད་དུ་གསོལ༔ ཨོཾ་ཐུན་བྷྱོ་རྦད་བྷྱོ་རྃ་བྷྱོ་ཏྲིག་ཁྲོཾ་དུ་ཙ་ནག་པོ་དགྲ་ལ་ཟློག་ཟློག༔ ཅེས་ཟློག་སྔགས་ཀྱང་མང་དུ་བཟླ༔ ས་མ་ཡ༔ དེ་ནས་བཟློག་པ་བྱ་བ་ནི༔ ཧཱུྃ༔

བསྐལ་པའི་མེ་ལྟར་འབར་བའི་ཀློང་དཀྱིལ་དབུས༔ དྲེགས་པ་དམ་སྲི་བསྣོལ་བའི་གདན་སྟེང་ནས༔ དབང་དྲག་ཁྲོས་པའི་ལྷ་ཚོགས་སྐུར་བཞེངས་ཤིག༔ དེང་འདིར་བཟློག་བསྒྱུར་དྲག་པོའི་དུས་ལ་བབ༔ ཧཱུྃ༔ ཞལ་གསུམ་ཕྱག་དྲུག་བསྐལ་པའི་མེ་རི་འབར༔ སྲིད་གསུམ་དབང་སྡུད་ཆེ་བཙན་འགྲན་ཟླ་བྲལ༔ དྲག་པོ་རིགས་བཞིར་དྲེགས་པ་འབུམ་གྱིས་བསྐོར༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྱི་ནང་བར་ཆད་བཟློག་པའི་ཕྲིན་ལས་མཛོད༔ ཧཱུྃ་ཧཱུྃ་ཧཱུྃ༔
ཁྲོ་བོ་ཁྲོ་མོའི་དྲག་སྔགས་ཀྱང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ ལྷ་ཡི་བཀའ་ཆད་འབེབས་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ ལྷ་མིན་མཚོན་ཆ་འཁྲུག་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ སྲིད་པའི་གཡོ་འཁྲུགས་ཐམས་ཅད་ཀྱང་༔
བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ དྲི་ཟས་རྒྱང་གླུ་ལེན་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ གྲུལ་བུམ་མཁའ་ལ་འགྱུ་བ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ གཤིན་རྗེས་འཁོར་ལོ་བསྐོར་བ་ཡང་༔ བཟློག་གོ་དམར་ཆེན་གཏོར་མས་ཟློག༔
བསྒྱུར་རོ་དམ་ཉམས་དགྲ་ལ་སྒྱུར༔ མེ་ལྷས་ཧོཾ་སྦར་བསྲེགས་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ སྲིན་པོས་དལ་ཁ་གཡོས་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ མ་མོས་ནད་ཡམས་བཏང་བ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔
རླུང་ལྷས་གཡེར་ཤིང་ཕྱར་བ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ བགེགས་སྲིན་བར་དུ་གཅོད་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ འབྱུང་པོས་ཐོག་སེར་འབེབས་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ དམུ་ཡིས་བརྡ་ཐན་བཏང་བ་ཡང་༔
བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ ཀླུ་བདུད་ནག་པོའི་གཏད་ཁྲམ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ ས་བདག་མཛེ་དང་ཞ་གྲུམ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ ཕྲ་མེན་ཤ་ཟས་བར་ཆོད་ཀྱང་༔ བཟློག་གོ་དམར་ཆེན་གཏོར་མས་ཟློག༔
བསྒྱུར་རོ་དམ་ཉམས་དགྲ་ལ་སྒྱུར༔ ཤི་འདྲེ་བསེ་རག་ཟ་ཁ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ གོད་སྲི་ཕུང་སྦྱོར་དགྲ་སྣ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ མོ་ལྟས་བཀྲ་ལྟས་ངན་པ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔
གཤིན་རྟ་དུར་ཁ་ཕྱེ་བ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ གྲི་སྲི་རྒྱལ་འགོང་སྨྱོ་འབོག་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ དུས་འཁྲུག་མཚོན་ཆ་གཡོ་བ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ ལྷ་སྲིན་སྡེ་བརྒྱད་དལ་ཁ་ཡང་༔
བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ བན་བོན་ངན་སྔགས་གཏད་ཁྲམ་ཡང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ ལོ་ཟླ་ཞག་དུས་སྐག་རིགས་ཀྱང་༔ བཟློག་གོ་དམར་ཆེན་གཏོར་མས་ཟློག༔ བསྒྱུར་རོ་དམ་ཉམས་དགྲ་ལ་སྒྱུར༔ མི་མཐུན་གནོད་པའི་ཚོགས་རྣམས་ཀུན༔ བཟློག་ཅིང་བསྒྱུར་བའི་ཕྲིན་ལས་མཛོད༔
བྷྱོ་བྷྱོ་རྦད་ཏྲི་ཤ་ཡ་བཟློག༔ དུ་རུ་ཤ་ཡ་བཟློག༔ ཐུན་ཛ་རྦད་ཡ་བཟློག༔ བྱད་མ་འབྱུང་པོ་ཐམས་ཅད་བྷྱོ་བྷྱོཿ བཟློག་བཟློག༔ ཅེས་དྲག་པོའི་ལྷ་ཚོགས་རྣམས་ཀྱི་གོ་མཚོན་དང་ལྡན་ཞིང་ཞལ་ནས་བྷྱོ་བཟློག་གི་སྔགས་དི་རི་རི་སྒྲོགས་པར་བསམ༔ ས་མ་ཡ༔ ཁྱུང་ནག་གི་བཟློག་པ་ནི༔ ཧཱུྃ༔ ཁྲོ་རྒྱལ་སྤྲུལ་པ་བྱ་ཁྱུང་ག་རུ་ཌཿ
གནམ་ལྕགས་རྭ་གཟེངས་སྤུ་གྲིའི་གཤོག་པ་ཅན༔ བསྭེ་མིག་ཟངས་རྭ་ཁྲོ་ཆུའི་སྡེར་མོ་ཅན༔ ཆུ་གྲིའི་སྒྲོ་ཐུར་ཀྲང་ཀྲིང་སྒྲ་སྒྲོགས་ཆེ༔ འཁོར་ནི་རང་འདྲའི་བྱ་ཁྱུང་བཞི་ཡིས་བསྐོར༔ དྲག་པོའི་བཟློག་བསྒྱུར་ཕྲིན་ལས་བཅོལ་ཕྱིར་བཞེངས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ གནམ་ལྕགས་རྡོ་རྗེའི་རྭ་ཅོ་གཟེངས་པ་ཡིས༔ སྟེང་ཕྱོགས་ལྷ་ཡི་ཆད་པ་བཟློག་ཏུ་གསོལ༔
རྭ་བར་ཉི་ཟླ་ནོར་བུས་བརྒྱན་པ་ཡིས༔ ཡི་དམ་ལྷ་ཡི་བཀའ་ཆད་བཟློག་ཏུ་གསོལ༔ བསྭེ་མིག་ཚྭ་ཚྭ་དྲག་ཏུ་ཁོལ་བ་ཡིས༔ བར་སྣང་ལྷ་འདྲེའི་ཆོ་འཕྲུལ་བཟློག་ཏུ་གསོལ༔ རྔམ་བྱེད་ཟངས་ཀྱི་སྒྲོ་མཆུ་ལྡན་པ་ཡིས༔ ལྷ་སྲིན་སྡེ་བརྒྱད་བྱད་ཁ་བཟློག་ཏུ་གསོལ༔ སྤུ་གྲིའི་སྒྲོ་གཤོག་མཁའ་ལ་བརྒྱངས་པ་ཡིས༔ ཁྲོ་བོ་ཁྲོ་མོའི་ཟིལ་གནོན་བཟློག་ཏུ་གསོལ༔ ཆུ་གྲིའི་སྒྲོ་ཐུར་མེ་ཟེར་འཕྲོ་བ་ཡིས༔ ནད་རིམས་དལ་ཡམས་འབྱུང་པོ་བཟློག་ཏུ་གསོལ༔
གཡས་གཡོན་རྡོ་རྗེ་སྡིག་པ་འཛིན་པ་ཡིས༔ གདུག་པའི་དམག་ཚོགས་གཡུལ་ངོ་བཟློག་ཏུ་གསོལ༔ དུག་སྦྲུལ་ཕོ་མོ་ཞལ་དུ་གསོལ་བ་ཡིས༔ ས་བདག་ཀླུ་ཡིས་གནོད་པ་བཟློག་ཏུ་གསོལ༔ ཁྲོ་སྡེར་ཀླུ་བདུད་ཕོ་མོ་འཛིན་པ་ཡིས༔ མཛེ་ནད་ལྷོག་ཡམས་དམར་པོ་བཟློག་ཏུ་གསོལ༔ རུས་པའི་རྒྱན་དྲུག་སྐུ་ལ་གསོལ་བ་ཡིས༔ མ་སྲིང་མཁའ་འགྲོས་སུན་མ་བཟློག་ཏུ་གསོལ༔ མེ་རི་དམར་ནག་ཀློང་དུ་བཞུགས་པ་ཡིས༔ སྣང་སྲིད་ཡོངས་ཀྱི་བྱད་ཁ་བཟློག་ཏུ་གསོལ༔
ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ བགེགས་རིགས་སྟོང་ཕྲག་བརྒྱད་ཅུ་བཟློག་ཏུ་གསོལ༔ ཡེ་འདྲོགས་སུམ་བརྒྱ་དྲུག་ཅུ་བཟློག་ཏུ་གསོལ༔ གློ་བུར་བརྒྱད་ཅུ་རྩ་གཅིག་བཟློག་ཏུ་གསོལ༔ དུས་མིན་འཆི་བ་རྣམ་བརྒྱད་བཟློག་ཏུ་གསོལ༔ རྦད་འདྲེ་རྦོད་གཏོང་ཕུར་ཁ་བཟློག་ཏུ་གསོལ༔ མི་མཐུན་གནོད་པའི་རྐྱེན་རྣམས་བཟློག་ཏུ་གསོལ༔ བཟློག་བསྒྱུར་བཅོལ་བའི་ཕྲིན་ལས་མཛོད༔ ཨོཾ་མ་ཎི་ཁྱུང་ཁྱུང་ཐུམ་ཐུམ་ཀཱ་ལ་པ་ཀྵིཾ་རཾ་རཾ་བྱད་མ་རྦོད་གཏོང་ཟློག་ཟློག༔
ཅེས་ཟློག་སྔགས་བཟླ༔ ས་མ་ཡ༔ དེ་ནས་བསྲུང་འཁོར་དམིགས་པ་ནི༔ ཧཱུྃ༔ སྐད་ཅིག་བདག་ཉིད་དྲག་པོར་གསལ་བའི་ཐུགས་ཀར་ཧཱུྃ་ཡིག་གི་མཐར་སྔགས་ཕྲེང་དམར་པོ་མེ་ཡི་རང་བཞིན་འཁོར་ཞིང་༔ ལུས་ཀྱི་ནང་ཐམས་ཅད་གང་༔ བ་སྤུ་དང་བུ་ག་ཐམས་ཅད་བྱ་ཁྱུང་ནག་པོས་གང་༔ བསྲུང་བྱ་ཐམས་ཅད་ཕོ་གཡས་མོ་གཡོན༔ མདུན་དུ་ནོར་རྫས་རྒྱབ་ཏུ་ཞིང་ཁང་ཐམས་ཅད་ཚུད་དེ་བསྐལ་པའི་རླུང་ཡང་མི་ཐར་བར་གྱུར༔ ཨོཾ་བཛྲ་ཙཎྜ་སརྦ་རོ་ཥ་ན་ཀྲོ་ཏ་ཀྲོ་ཏི་ཧཱུྃ་བྷྱོཿ
བདག་འཁོར་དང་བཅས་པ་ལ་སྲུངས་ཤིག་རཀྴ་རཀྵ༔ ཞེས་སྔགས་གང་མང་དུ་བཟླ་ཞིང་སྲུང་འཁོར་བསྒོམ་མོ༔ མདུན་དུ་ཁྲོ་བོ་རྣམས་ཀྱི་གདན༔ གནམ་ལྕགས་ཀྱི་འཁོར་ལོ༔ འོག་ཟངས་ཀྱི་འཁོར་ལོ་གཉིས་གཡས་གཡོན་དུ་འཁོར་བའི་བར་ཐམས་ཅད་དགྲ་བགེགས་འབྱུང་པོ་མངོན་སུམ་དུ་གསལ་ཞིང་༔ སྔགས་ཕྲེང་བཟླས་པས་ཤ་ཁྲག་དམར་ཉིལ་ཉིལ་དུ་གཏུབས་པར་བསམ༔ ཨོཾ་བཛྲ་ཀྲོ་ཏ་ཡ་ཧཱུྃ་ཕཊ྄ཿ བྱད་མ་གནོད་བྱེད་ཐམས་ཅད་མྱོག་ཐུམ་ཏྲིག་བྷྱོཿ རྦད་ཆུམ་བྱད་མ་ཁ་ལ་ཤིག་ཤིག༔ བམ་རིལ་རྦད་བྷྱོཿ
ཞེས་བསད་སྔགས་རྣམས་ཡང་ཡང་བཟླས་ཤིང་ལིངྒ་ཐེངས་གསུམ་འགུགས༔ དམིགས་པ་གསལ་ཞིང་ཤ་ཁྲག་རྣམས་ལས་མཁན་ཕོ་ཉ་རྣམས་ཀྱིས་རོལ་བར་བསམ༔ ས་མ་ཡ༔ རྒྱ་རྒྱ་རྒྱ༔ དེ་ནས་གསེར་སྐྱེམས་བཏང་བ་ནི༔ ཧཱུྃ༔ ཆོས་དབྱིངས་ཡངས་པའི་དཀྱིལ་འཁོར་ཆེན་པོ་ནས༔ རིག་འཛིན་རྒྱལ་བའི་ལྷ་ཚོགས་ཀློང་ནས་བཞེངས༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ དྲག་པོ་མཐུ་ཡི་གཟི་བྱིན་བསྐྱེད་དུ་གསོལ༔
རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་མ་ཉེས་གཟུ་དང་དཔང་པོ་མཛོད༔ བསྟན་པའི་སྲོག་ཤིང་རྡོ་རྗེ་ཐེག་པ་ལ༔ མུ་སྟེགས་ལོག་ལྟ་བདུད་ཀྱིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རྒྱུད་གྲགས་བཀའ་བཙན་མན་ངག་དོན་མ་ཆུང་༔ ཕྱོགས་བཅུའི་སངས་རྒྱས་གཟུ་དང་དཔང་པོ་མཛོད༔ རྒྱ་བོད་མཁའ་གྲུབ་རིག་འཛིན་པད་འབྱུང་ལ༔ བདུད་བློན་བསམ་ངན་རྣམས་ཀྱིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔
འཇའ་ལུས་སྐྱེ་འཆི་བྲལ་བ་དོན་མ་ཆུང་༔ དགོངས་བརྡ་སློབ་དཔོན་གཟུ་དང་དཔང་པོ་མཛོད༔ མཁའ་འགྲོའི་སྙིང་ཁྲག་རྫོགས་ཆེན་ཨ་ཏི་ལ༔ ཉན་ཐོས་གྲུབ་མཐའ་ཅན་གྱིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆོས་ཉིད་མངོན་སུམ་སྟོན་པ་དོན་མ་ཆུང་༔ མ་སྲིང་མཁའ་འགྲོ་ཀུན་གྱིས་གཟུ་དཔང་མཛོད༔ རིག་འཛིན་རྗེས་འཇུག་རྒྱལ་ཚབ་རྣལ་འབྱོར་ལ༔ བདུད་རིགས་དམ་སྲི་ངན་པས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔
བསྐྱེད་རྫོགས་སྔགས་བཟླས་བསྒྲུབ་པ་དོན་མ་ཆུང་༔ ཆོས་སྐྱོང་དམ་ཅན་གཟུ་དང་དཔང་པོ་མཛོད༔ མ་ཉེས་སྣོད་ལྡན་བདག་ཅག་སྒྲུབ་པ་པོར༔ དམ་ཉམས་དགྲ་བོ་འདི་ཡིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རྦད་བསྐུལ་ཕོ་ཉར་མངགས་པ་དོན་མ་ཆུང་༔ གཏེར་སྲུང་ལས་མཁན་གཟུ་དང་དཔང་པོ་མཛོད༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ སྟེང་འོག་ཕྱོགས་བཅུར་འཕྲོས་སྲིད་ན༔
ཕྱོགས་སྐྱོང་སྡེ་བརྒྱད་གྲོགས་མཛོད་ཅིག༔ ཕྱོགས་བཅུའི་དགྲ་བགེགས་ཐལ་བར་རློག༔ གཟའ་ཀླུ་ལྷ་སྲིན་སྡེ་བརྒྱད་དང་༔ ཁྱད་པར་དེ་རིང་རྒྱུ་བ་ཡི༔ གདོང་ལ་གནས་པའི་དྲེགས་ཅན་རྣམས༔ གསེར་སྐྱེམས་མཆོད་པ་འདི་བཞེས་ལ༔ ཀུན་ཀྱང་བདག་གི་གྲོགས་མཛད་དེ༔ དགྲ་བགེགས་བསྒྲལ་བའི་ཕྲིན་ལས་མཛོད༔ དེ་ནས་ནང་གི་ཕྱོགས་བཞིར་གསེར་སྐྱེམས་བཏང་ཞིང་སྒོ་དབྱེ་བ་ནི༔ ཧཱུྃ༔
ཕོ་བྲང་ཤར་ཕྱོགས་སྒོ་སྐྱོང་མ༔ ལྕགས་ཀྱུ་དཀར་མོ་བྱེ་བ་འབུམ༔ གསེར་སྐྱེམས་མཆོད་པ་འདི་བཞེས་ལ༔ སྒོ་ཕྱེས་འཕྲང་སྒྲོལ་དམག་དཔུང་སྐྱེད༔ དྲག་པོའི་ལྷ་ཚོགས་བཞེངས་སུ་གསོལ༔ དེ་ནས་ལྷོ་རུ་གསེར་སྐྱེམས་བཏང་ཞིང་༔ ཧཱུྃ༔ ཕོ་བྲང་ལྷོ་ཕྱོགས་སྒོ་སྐྱོང་མ༔ ཞགས་པ་སེར་མོ་བྱེ་བ་འབུམ༔ གསེར་སྐྱེམས་མཆོད་པ་འདི་བཞེས་ལ༔
སྒོ་ཕྱེས་ཕྲང་སྒྲོལ་དམག་དཔུང་སྐྱེད༔ དྲག་པོའི་ལྷ་ཚོགས་བཞེངས་སུ་གསོལ༔ ནུབ་ཏུ་མཆོད་ཅིང་༔ ཧཱུྃ༔ ཕོ་བྲང་ནུབ་ཕྱོགས་སྒོ་སྐྱོང་མ༔ ལྕགས་སྒྲོག་དམར་མོ་བྱེ་བ་འབུམ༔ གསེར་སྐྱེམས་མཆོད་པ་འདི་བཞེས་ལ༔ སྒོ་ཕྱེས་འཕྲང་སྒྲོལ་དམག་དཔུང་སྐྱེད༔ དྲག་པོའི་ལྷ་ཚོགས་བཞེངས་སུ་གསོལ༔ བྱང་དུ་མཆོད་ཅིང་༔
ཧཱུྃ༔ ཕོ་བྲང་བྱང་ཕྱོགས་སྒོ་སྐྱོང་མ༔ དྲིལ་བུ་ལྗང་མོ་བྱེ་བ་འབུམ༔ གསེར་སྐྱེམས་མཆོད་པ་འདི་བཞེས་ལ༔ སྒོ་ཕྱེས་འཕྲང་སྒྲོལ་དམག་དཔུང་སྐྱེད༔ དྲག་པོའི་ལྷ་ཚོགས་བཞེངས་སུ་གསོལ༔ ཧཱུྃ༔ ཕོ་བྲང་འབར་བའི་ལྷ་ཚོགས་རྣམས༔ དམག་དཔུང་བསྐྱེད་ཅིང་ཟོར་སྣ་དྲངས༔ བཅོལ་བའི་ཕྲིན་ལས་གྲུབ་པར་མཛོད༔
ཅེས་གསེར་སྐྱེམས་བཏང་ཞིང་སྒོ་དབྱེ༔ དེ་ནས་ཟོར་བསྐུལ་བ་ནི༔ ཧཱུྃ༔ མི་མངོན་རང་བཞིན་ཕྱོགས་བཅུ་རབ་འབྱམས་ན༔ བཞུགས་པའི་སངས་རྒྱས་བྱང་སེམས་རིག་འཛིན་དང་༔ དཔའ་བོ་མཁའ་འགྲོ་ཆོས་སྐྱོང་སྲུང་མ་རྣམས༔ རྫུ་འཕྲུལ་ཀློང་ནས་ཐུགས་རྗེ་སྐུར་བཞེངས་ལ༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་རུངས་གདུག་པའི་དགྲ་བགེགས་ཆམ་ལ་ཕོབ༔
མཐུ་ལྡན་དམག་གི་དཔུང་ཆེན་དེང་འདིར་སྐྱེད༔ དྲག་ཤུལ་སྟོབས་ཀྱིས་ཕོ་ཉ་དེང་འདིར་རྦད༔ བཤན་པ་གིང་ཆེན་ཕོ་མོས་ཟོར་སྣ་དྲོངས༔ སྡེ་བརྒྱད་ཁྲག་འཐུང་འབུམ་གྱིས་ཟོར་དཔུང་སྐྱེད༔ སྲོག་བདག་འབུམ་གྱིས་དགྲ་སྲོག་ཆོད་ལ་ཤོག༔ ཕྲིན་ལས་དུས་ལ་བབ་བོ་ས་མ་ཡ༔ དེ་ནས་ཐོད་ཕྲེང་རིགས་བཞིའི་གཏོར་ཟོར་ཐོགས་ནས༔ ཧཱུྃ༔ ང་ནི་རྡོ་རྗེ་དྲག་པོ་རྩལ༔ ཐུགས་ལས་སྤྲུལ་པའི་ལས་མཁན་ནི༔
ལྷ་དང་རྒྱལ་པོ་ལས་ལ་ཆོས༔ དེ་རིང་དྲག་པོའི་ཟོར་སྣ་དྲོངས༔ ཉེས་ཅན་དགྲ་བོ་ཤོར་ར་རེ༔ མྱུར་དུ་སྒྲོལ་ཅིག་མཱ་ར་ཡ༔ ཨོཾ་དྷེ་ཝ་ཤེ་ལ་གིང་དགྲ་བོའི་སྲོག་ལ་རྦད་རྦད༔ ཅེས་རིམ་པ་བཞིན་དུ༔ ཧཱུྃ༔ ང་ནི་རཏྣ་དྲག་པོ་རྩལ༔ ཐུགས་ལས་སྤྲུལ་པའི་ལས་མཁན་ནི༔ གཤིན་རྗེ་བཙན་རྒོད་དགྲ་ལ་ཆོས༔
དེ་རིང་དྲག་པོའི་ཟོར་སྣ་དྲོངས༔ ཉེས་ཅན་དགྲ་བོ་ཤོར་ར་རེ༔ མྱུར་དུ་སྒྲོལ་ཅིག་མཱ་ར་ཡ༔ ཨོཾ་ཡ་མ་ཤུ་ལ་དགྲ་བོའི་སྲོག་ལ་རྦད་རྦད༔ རིམ་བཞིན༔ ཧཱུྃ༔ ང་ནི་པདྨ་དྲག་པོ་རྩལ༔ ཐུགས་ལས་སྤྲུལ་པའི་ལས་མཁན་ནི༔ བདུད་དང་མ་མོ་དགྲ་ལ་ཆོས༔ དེ་རིང་དྲག་པོའི་ཟོར་སྣ་དྲོངས༔
ཉེས་ཅན་དགྲ་བོ་ཤོར་ར་རེ༔ མྱུར་དུ་སྒྲོལ་ཅིག་མཱ་ར་ཡ༔ ཨོཾ་མ་ཏྲི་དུ་པྲ་མ་དགྲ་བོའི་སྲོག་ལ་རྦད་རྦད༔ རིམ་བཞིན༔ ཧཱུྃ༔ ང་ནི་ཀརྨ་དྲག་པོ་རྩལ༔ ཐུགས་ལས་སྤྲུལ་པའི་ལས་མཁན་ནི༔ ཀླུ་དང་གནོད་སྦྱིན་དགྲ་ལ་ཆོས༔ དེ་རིང་དྲག་པོའི་ཟོར་སྣ་དྲོངས༔ ཉེས་ཅན་དགྲ་བོ་ཤོར་ར་རེ༔
མྱུར་དུ་སྒྲོལ་ཅིག་མཱ་ར་ཡ༔ ཨོཾ་ཡཀྴ་ནཱ་ག་དགྲ་བོའི་སྲོག་ལ་རྦད་རྦད༔ དེ་ནས་ཟོར་ཆེན་ཐོགས་ལ༔
ཧཱུྃ༔ ང་ནི་ཆེ་མཆོག་ཐོད་ཕྲེང་རྩལ༔ ང་ནི་ཁྲོ་བོ་ཀུན་གྱི་རྗེ༔ ང་ནི་མ་མོ་ཀུན་གྱི་ཡབ༔ ང་ལས་ཆེ་བ་སུ་ཡང་མེད༔ སྣང་སྲིད་ཐམས་ཅད་ང་ཡི་བྲན༔ མཐུ་ཆེན་དྲག་རྩལ་ཟིལ་གྱིས་གནོན༔
ཧཱུྃ༔ ང་ཡི་སྤྲུལ་པའི་ལས་མཁན་ནི༔ དམ་ཅན་མ་མོ་རཱ་ཧུ་ལ༔ མྱུར་མགྱོགས་རྒྱུག་པའི་དྲག་རྩལ་ཅན༔ མི་སྲུན་ཁྲག་འཐུང་བྱེ་བ་འབུམ༔ དགྲ་བོའི་སྲོག་ལེན་ཤ་ར་ར༔ དེ་རིང་དྲག་པོའི་ཟོར་སྣ་དྲོངས༔ རྦད་པའི་ཕོ་ཉ་མཐུ་མ་ཆུང་༔ མངགས་པའི་ལས་མཁན་རྩལ་མ་ཞན༔ ཉམས་པའི་བྱད་མ་ད་སྒྲོལ་ཅིག༔
དུས་ལ་བབ་བོ་ས་མ་ཡ༔ ཨོཾ་ར་ཏྲི་ཨེ་ཀ་ཙ་ཏི་ཀི་ཀང་རཱ་ཧུ་ལ༔ བཛྲ་སཱ་དྷུ་མཱ་ར་ཡ་རྦད་ཤག་ཐུན་བྷྱོཿ ཏྲིག་བྷྱོཿ ཟོར་བྷྱོཿ བཟློག་བྷྱོ་ཡ་རྦད་ཡ༔ ཞེས་ཟོར་འཕང་ཞིང་དམོད་བཅོལ་བྱ༔ དེ་ནས་གཏོར་ཆེན་ཐོགས་ལ༔ ཧོཿ དགོངས་སུ་གསོལ་ལོ༔
གསན་དུ་གསོལ་ལོ༔ གཟིགས་སུ་གསོལ་ལོ༔ སྤྲོས་པ་མེད་པའི་དབྱིངས་ཆེན་པོ་ནས༔ དཔལ་འཇིགས་བྱེད་དྲག་པོ་དམར་ནག་མེ་ཡི་ཕྲེང་བ་ཅན༔ དྲག་པོ་རིགས་བཞི༔ སྐུ་གསུང་ཐུགས་ཀྱི་ལྷ་ཚོགས་རྣམས་དགོངས་སུ་གསོལ༔ དེང་འདིར་ཕྲིན་ལས་བཅོལ་བའི་གནས་སུ་གྱུར་པ་ནི༔ སྤྱིར་སངས་རྒྱས་ཀྱི་བསྟན་དགྲ༔ སྒོས་རྣལ་འབྱོར་ལ་སྡང་བའི་དགྲ༔ མི་ང་ལ་ལྷ་མེད་ཟེར་བ༔
ལྷ་ཁྱེད་ལ་མཐུ་མེད་ཟེར་བ༔ བསྟན་པའི་ཆོས་སྐྱོང་ལ་ཕོད་བཙུགས་པ༔ ངོ་ལོག་རྒྱབ་སྟོན་བྱེད་པའི་དགྲ་བོ༔ དམག་སྣ་དགྲ་སྣ་སྟོན་པའི་བྱད་མ༔ རྐུན་སྣ་ཇག་སྣ་སྟོན་པའི་གདུག་ཅན༔ བསམ་ངན་སྦྱོར་རྩུབ་འཆང་བའི་འབྱུང་པོ༔ ཉི་མ་ཕྱོགས་བཞི་མཚམས་བརྒྱད་ནས་གཟུགས་ཅན་གྱི་དགྲ༔ གཟུགས་མེད་ཀྱི་བགེགས༔ བར་ཆོད་ཀྱི་རྐྱེན༔ འཚེ་བྱེད་མ་རུངས་པའི་དགྲ་དང་བྱད་མ་རྣམས་བཀའ་ཡི་གཏོར་ཆེན་འདི་དང་མཉམ་པོར་བཞེས་ཤིག༔
ཅེས་འཕང་ངོ་༔ ཨོཾ་དུ་རུ་བྷྱོཿ མ་རུ་བྷྱོཿ ཏྲི་ཏྲི་བྷྱོཿ ལོག་ཏྲི་བྷྱོཿ རྦད་དུ་བྷྱོཿ བཟློག་བཟློག༔ ཐལ་མོ་བརྡབ་ཅིང་དར་ནག་གཡབ༔ དེ་ནས་གཏོར་གཞོང་འོག་ཏུ་དགྲ་བོ་བཀུག་ཅིང་རྟ་བྲོ་བརྡུང་༔ ཁྱུང་ནག་གིས་རྒབ་འདྲེ་བཅད༔
དེ་ནས་ནང་དུ་ལོག་སྟེ་ཚེ་འགུགས་བྱ་བ་ནི༔ མདའ་དར་ཐོགས་ལ༔ ཧཱུྃ༔ ཕོ་བྲང་འབར་བའི་སྒོ་སྐྱོང་མ༔ ལྕགས་ཀྱུ་ཞགས་པ་ལྕགས་སྒྲོག་དྲིལ༔ ཕྱག་ན་མདའ་དར་ཚེ་བུམ་འཛིན༔ ཕྱི་ནང་སྣོད་བཅུད་ཚེ་བསྡུས་ལ༔ སྐྱེ་འཆི་མེད་པའི་ཚེ་དབང་སྩོལ༔ བགྲེས་རྒུད་མེད་པའི་འཇའ་ལུས་བརྟན༔ འཆི་མེད་རིག་འཛིན་ཐོབ་པར་ཤོག༔
ཨོཾ་མ་ཧཱ་གུ་རུ་ཧ་རི་ནི་ས་ཨ་ཡུརྫཱ་ན་ས་མཱ་ཡ་ཛ་ཛཿ སིདྡྷི་ཕ་ལ་ཧཱུྃ༔ ཞེས་དབང་བླང་ཞིང་དངོས་གྲུབ་རོལ༔ བཀྲ་ཤིས་བསྔོ་སྨོན་བྱ༔ ས་མ་ཡ༔ རྒྱ་རྒྱ་རྒྱ༔ ཨེ་མ་བདག་འདྲ་ཁོ་བོ་པདྨ་འབྱུང་གནས་ངས༔ ཡང་བཟློག་ཟབ་མོ་རྡོ་རྗེ་ཕ་ལམ་བཞག༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ རྒྱལ་འགོང་དམག་ཁྲིམས་ཆུ་ལྟར་ཁོལ་བའི་ཚེ༔
ས་སྲུང་ཡུལ་བརྟན་རྟེན་འབྲེལ་དུ་མའི་ཆེད༔ གངས་ཅན་སྦས་ཡུལ་འཛིན་རྣམས་འདི་ཉིད་བསྒྲུབ༔ ཁོ་བོ་བདག་གིས་སྨོན་ལམ་བཀའ་རྒྱ་ཅན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ པདྨའི་མིང་ཅན་དེ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ལྕགས་བྱིའི་ལོར་འདོང་ཆུ་གཙུག་ལག་བྱམས་པའི་སྙན་ནས་གདན་དྲངས་པའི་ཚེ། གཟའ་དང་རྒྱལ་པོས་ཤོག་དྲིལ་དངོས་སུ་ཕུལ་བ་བཞིན་གསང་སྔགས་ཆོས་གླིང་དུ་ཤོག་སེར་ནས་བོད་ཡིག་ཏུ་བསྒྱུར་ཏོ། ། དགེའོ།། །། ད༽ དབང་དྲག་པདྨ་ཡང་གསང་སྙིང་པོ་ལས༔ ཁྱུང་ནག་མེ་ཡི་སྤུ་གྲིའི་སྒྲུབ་ཐབས་བཞུགས་སོ༔ བྱ་ཁྱུང་མཐིང་ནག་མེ་གཤོག་ཅན་ལ་འདུད༔ ས་མ་ཡ༔ རྒྱ་རྒྱ་རྒྱ༔
བདག་འདྲ་པདྨ་འབྱུང་གནས་ཀྱིས༔ ཁྱུང་ནག་སྤུ་གྲིའི་སྒྲུབ་ཐབས་བསྟན༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་སྒྲུབ་པའི་རིམ་པ་ནི༔ མཐིང་ནག་གྲུ་གསུམ་ཨེ་དལ་བྲི༔ དབུས་སུ་བྷནྡྷ་མཚན་ལྡན་ནང་༔ ནག་པོ་དགུ་སྨན་ཁྱུང་ལྔ་དང་༔ གཟའ་བརྒྱད་ལྡུམ་བུ་བརྒྱ་རྩ་དང་༔
བྱ་རིགས་རྣམས་ཀྱི་སྡེར་མཆུ་དང་༔ གཅན་གཟན་རྣམས་ཀྱི་མཆེ་བ་དང་༔ རུས་སྦལ་སྦྲུལ་དང་ཉ་ཡི་ཤ༔ སྡིག་སྲིན་བྱང་ང་སྐྱེར་པའི་ཤིང་༔ སེང་ལྡེང་ཤུག་རཀ་ཁཎྜ་རྣམས༔ ཞིབ་འཐག་གཅིག་བསྒྲིལ་རིལ་བུ་ནི༔ ནས་འབྲུ་ཙམ་གྱི་ཚད་ཙམ་བྱ༔ དམར་ནག་དར་གཏུམས་ཐོད་པར་བཞག༔ བ་ལིཾ་རྒྱན་ལྡན་ཁྱུང་ཡང་གཟུགས༔ མདའ་དར་ཁྱུང་སྔགས་སྲོག་ཡིག་བཏགས༔
ཕྱི་ནང་མཆོད་པ་ལེགས་པར་བཤམས༔ རང་ཉིད་བྱ་ཁྱུང་ནག་པོར་བསྒོམ༔ ཀླུ་དང་རྒྱལ་བསེན་ས་བདག་རིགས༔ ཧབ་ཧབ་ལྗིབ་ལྗིབ་ཟ་བར་བསྒོམ༔ འདི་ཉིད་སྒྲུབ་པའི་རྣལ་འབྱོར་གྱིས༔ ཆུ་མིག་ནང་དུ་ཕུ་མི་བྱ༔ སྔགས་ཀྱང་རང་ཉིད་གོ་ཙམ་བཟླ༔ རྒྱུན་དུ་དམ་ཚིག་ལེགས་པར་བསྲུང་༔ ས་མ་ཡ༔ དང་པོ་དྲན་རྫོགས་ལྷ་བསྐྱེད་ནི༔
ཨོཾ་ཧཱུྃ་ཁྲོཾ་བྷྱོ་བཛྲ་བྷྲཱུྃ༔ ཧཱུྃ༔ སྟོང་པའི་ངང་ལས་མཐིང་ནག་ཨེ་ཡི་ཀློང་༔ གྲུ་གསུམ་དུག་མཚོ་ཁོལ་མའི་མེ་དཔུང་དབུས༔ ཀླུ་བདུད་ཕོ་མོ་དུག་གི་རི་རབ་སྟེང་༔ ཁྲོཾ་ཡིག་ནག་པོ་གནས་འགྱུར་དྲན་རྫོགས་སུ༔ བྱ་ཁྱུང་ནག་པོ་སྤུ་གྲིའི་གཤོག་པ་ཅན༔ གནམ་ལྕགས་རྭ་ལྡན་ཟངས་མཆུ་ཀྲང་ཀྲིང་སྒྲོག༔ སྤྱི་བོའི་སྐྲ་དམར་ཉི་ཟླ་ནོར་བུས་བརྒྱན༔ གསེར་མིག་འཁྱིལ་ཞིང་ཆུ་གྲིའི་སྒྲོ་ཐུར་གཟེངས༔
ཕྱག་གཡས་རྡོ་རྗེ་གཡོན་པས་སྡིག་པ་འཛིན༔ དུག་སྦྲུལ་ཕོ་མོ་དཀར་ནག་ཞལ་དུ་གསོལ༔ རུས་པའི་རྒྱན་ལྡན་ཁྲོ་ཆུའི་སྡེར་མོ་ཡིས༔ ཀླུ་བདུད་ཕོ་མོ་བརྫིས་ཤིང་མེ་ཟེར་འཕྲོ༔ ཀླུ་གཉན་ས་བདག་འདུལ་བའི་གཉེན་པོར་གསལ༔ དེ་ལྟར་གནས་གསུམ་ས་བོན་འོད་ཟེར་གྱིས༔ སྲིད་པའི་རི་རབ་མེ་རི་འབར་བ་ནས༔ བྱ་ཁྱུང་ནག་པོའི་ལྷ་ཚོགས་སྤྱན་དྲངས་གྱུར༔ ཨོཾ་ཁྲོཾ་ག་རུ་ཊ་ཀཱ་ལ་པ་ཀྵིང་བཛྲ་ས་མཱ་ཡ་ཛ་ཛཿ དེ་ནས་སྤྱན་འདྲེན་པ་ནི༔
ཧཱུྃ༔ གླིང་བཞི་རི་རབ་འབར་བའི་ཡང་སྟེང་ནས༔ ཁྲོ་རྒྱལ་ཐུགས་ཀྱི་སྤྲུལ་པ་ག་རུ་ཌཿ བྱ་ཁྱུང་ནག་པོའི་ལྷ་ཚོགས་འཁོར་བཅས་རྣམས༔ ཀླུ་གཉན་ས་བདག་འདུལ་ཕྱིར་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ བཞུགས་སུ་གསོལ་བ་ནི༔ ཧཱུྃ༔ མཐིང་ནག་གྲུ་གསུམ་ཨེ་ཡི་དབུས་ཉིད་དུ༔ ཀླུ་གཉན་ས་བདག་འདུལ་བའི་ཁྲི་སྟེང་དུ༔
བྱ་ཁྱུང་ནག་པོའི་ལྷ་ཚོགས་འཁོར་དང་བཅས༔ དེང་འདིར་བསྒྲུབ་པའི་གནས་འདིར་བརྟན་པར་བཞུགས༔ བཛྲ་ས་མ་ཡ་ཏིཥྛ་ལྷན༔ ཕྱག་འཚལ་བ་ནི༔ ཁྲོཾ༔ ཀླུ་གཉན་ས་བདག་འཇོམས་པའི་དྲག་རྩལ་ཅན༔ བྱ་ཁྱུང་ནག་པོའི་རྡོ་རྗེའི་མཆུ་སྡེར་རྔམ༔ ནག་པོ་འབྱུང་འདུལ་དྲེགས་པའི་མངའ་བདག་ལ༔ ལུས་ངག་ཡིད་གསུམ་དྭང་བས་རབ་ཏུ་བསྟོད༔ ཨོཾ་ན་མོ་པུ་རུ་ཤ་ཡ་ཧོཿ
མཆོད་པ་ནི༔ ཁྲོཾ༔ ཀླུ་གཉན་ས་བདག་བསྒྲལ་བའི་དབང་པོ་ལྔ༔ སྦལ་སྦྲུལ་ཉ་དང་སྡིག་པ་རི་ལྟར་སྤུངས༔ འབྱུང་པོའི་སྙིང་ཁྲག་མཚོ་ལྟར་འཁྱིལ་བ་འདི༔ བྱ་ཁྱུང་འབར་བའི་ལྷ་ཚོགས་རྣམས་ལ་འབུལ༔ ཨོཾ་བཛྲ་ནཱ་ག་བྷུ་མི་པ་ཏིའི་མཱཾ་ས་གོ་རོ་ཙ་ན་བྷ་སུ་ཏ་བྷ་ལིངྟ་ཁ་ཁ་ཁཱ་ཧི༔ བསྟོད་པ་ནི༔ ཧཱུྃ་ཁྲོཾ༔ ཁྲོ་རྒྱལ་ཐུགས་ཀྱི་སྤྲུལ་པ་ག་རུ་ཌས༔
ཀྲང་ཀྲིང་སྒྲ་སྒྲོགས་ཀླུ་གཉན་ས་བདག་འཇོམས༔ གནམ་ལྕགས་རྭ་ལ་སེར་བ་ཆི་ལི་ཆི༔ ཟངས་མཆུ་དམར་པོར་ཐོག་རྒོད་ཤ་ར་ར༔ བསྭེ་མིག་ཚྭ་ཚྭ་སྐར་ལྟར་འཁྲུགས་སེ་འཁྲུག༔ དབུ་སྐྲ་དམར་པོར་མེ་ཟེར་ཡ་ལ་ལ༔ ཉི་ཟླ་ནོར་བུར་འོད་དཔུང་ཐིབས་སེ་ཐིབ༔ ཀླུ་བདུད་ཁྲག་འཐུང་རྐན་སྒྲ་ཐགས་སེ་ཐག༔ ཕྱག་གཡས་རྡོ་རྗེས་མ་རུངས་འབྱུང་པོ་འདུལ༔ གཡོན་པས་ལྕགས་སྡིག་རྒྱལ་བསེན་སྙིང་ཁྲག་འཇིབས༔ སྤུ་གྲིའི་སྒྲོ་གཤོག་བགེགས་དཔུང་ས་ལ་བསྒྱེལ༔
ཆུ་གྲིའི་སྒྲོ་ཐུལ་དམངས་རིགས་གདོལ་པ་འདུལ༔ ཁྲོ་ཆུའི་སྡེར་མོས་ས་བདག་སྙིང་རྩ་འདྲེན༔ རུས་པའི་རྒྱན་ལྡན་བྱ་ཁྱུང་དམག་ཚོགས་འགྱེད༔ མེ་དཔུང་ཀློང་བཞུགས་མ་རུངས་ཐུལ་གྱིས་སྲེག༔ ཁྲོ་རྒྱལ་ཁྱུང་གི་ལྷ་ལ་བདག་བསྟོད་དོ༔ ཁྱེད་ལ་བསྟོད་ཅིང་ཕྲིན་ལས་བཅོལ་བ་ནི༔ སྟེང་ཕྱོགས་གཟའ་དང་བར་སྣང་གཉན་གྱི་གདོན༔ འོག་ཕྱོགས་ཀླུ་དང་ས་བདག་རྒྱལ་བསེན་བགེགས༔ འབྱུང་པོའི་གདོན་ཚོགས་ཞི་བའི་ཕྲིན་ལས་མཛོད༔ ཨོཾ་ཁྲོཾ་རྃ་གྷ་རུ་ཌ་ཀཱ་ལ་པ་ཀྵིང་ཧཱུྃ་ཕཊ྄ཿ
ལས་སྔགས་ནི༔ ཨོཾ་མ་ཎི་ཁྱུང་ཁྱུང་ཐུམ་ཐུམ་རྦད་རྦད་སྭཱ་ཧཱ༔ ཤམ་བུ་ནི༔ ནག་པོ་ཀཱ་ལ་རཀྴ་རྦད༔ ཁྱུང་ཁྱུང་སྤུ་གྲི་ཟིང་ཟིང་༔ ལྕགས་ཀྱི་སྡེར་མོས་ཀླུ་གཉན་ས་བདག་སྙིང་རྩ་དྲོངས་ཤིག༔ ཐུམ་ཤིག་མྱོག་ཐུམ་གཟེར་དྲིལ་ནན༔ ལྷང་ལྷང་འུབ་འུབ་རྦད་ཆིང་རྃ་བྷྱོ་ཤིག་ཤིག༔ མཛེ་ནད་ནག་པོ་གཅོད་པའི་སྔགས་ནི༔ ཨོཾ་པ་ཀྵིཾ་ཏྲིག་ཁྲོཾ་བྷྱོཿ
ཁ་ལ་དུན་ཙེ་བྷྱོཿ ཤག་དུ་ཤག་ཡ་བྷྱོཿ ཨོཾ་ཁྲོཾ་ཁྲོ་ཏ་གྲི་ཁྲོཾ་མཱ་ར་ཡ༔ ས་བདག་ཀླུ་གཉན་གྱི་སྙིང་ལ་རྦད་རྦད༔ ནཱ་ག་ར་ཙ་འུབ་འུབ་ཆུམ་ཆུམ༔ བྷུ་མི་པ་ཏི་ཀ་ལ་ཤིག་ཤིག་དུང་དུང་མྱོག་མྱོག༔ ཁྲོཾ་བྷྱོ་ག་རུ་ཌ་ནཱ་ག་ཤ་ལ་ལྗིབ་རུས་ལ་རྦད་རྦད༔ དབུགས་ལ་སྡུད་སྡུད༔ ཁྲོཾ་ག་རུ་ཌ་ཀཱ་ལ་པ་ཀྵྀཾ་ས་བདག་གི་སྙིང་འགས་འགས་ཡ་ཡ་བྷྱོ་བྷྱོ་ཤིག་ཤིག་མྱོག་མྱོག༔ ཨོཾ་བྷུ་མི་པ་ཏི་མ་ཧཱོ་ར་གེ་ཤིག་ཤིག་རྦད་རྦད༔
ཨོཾ་པ་ཀྵིཾ་ཀཱ་ལ་དུན་དུན་མཛེ་སྲིའི་ཤ་ལ་རྦད་རྦད༔ སྙིང་ལ་ཆུམ་ཆུམ༔ སྲོག་ལ་རྔུབ་རྔུབ༔ ཨོཾ་ཁྲོཾ་ག་རུ་ཌ་ཏྲི་ཏ་ཏ་ཀ་ཀ་ལ་ཀླུ་གཉན་ས་བདག་གི་ནད་ལ་ཐུམ་ཐུམ་ཤིག་ཤིག༔ ནཱ་ག་ར་ཙ་ཀཱ་ལ་ཝཱཀྐ་ཙིཏྟ་རླག་རླག་དུན་བྷྱོཿ ཞེས་སྔགས་རྣམས་ཆད་ལྷག་མེད་པར་བཟླ༔ འབུམ་ཕྲག་གསུམ་གྱིས་གྲུབ་རྟགས་ངེས་པར་ཐོན༔ དམིགས་པ་ནི༔ རང་ཉིད་བྱ་ཁྱུང་ནག་པོའི་ཐུགས་ཀ་ནས་སྔགས་ཕྲེང་མེ་ཡི་སྤུ་གྲི་ལྟར་འཕྲོས་པས༔ སྣོད་བཅུད་ཐམས་ཅད་མེའི་རང་བཞིན་འབར་ནས་ཀླུ་དང་ས་བདག་གི་གནོད་པ་ཐམས་ཅད་ཚར་བཅད་པར་བསམ༔
ཚུར་མེ་འོད་ཐམས་ཅད་འདུས་ཏེ་དྲག་པོའི་རྫས་རྒོད་རྣམས་ལ་ཐིམ་པས་མེ་རིའི་རང་བཞིན་དུ་འབར་བར་བསམ༔ དེ་ནས་སྒྲུབ་པ་གྲོལ་ཚེ་རང་ཉིད་ཀྱིས་དབང་བླང་བ་ནི༔ གཏོར་མ་བུམ་པ་གནས་ལྔར་བཞག་ལ༔ ཁྲོཾ༔ སངས་རྒྱས་ཀུན་གྱི་ཐུགས་སྤྲུལ་ག་རུ་ཌཿ མི་མངོན་དབྱིངས་ནས་ཐུགས་རྗེ་སྐུར་བཞེངས་ཤིག༔ གཟི་བྱིན་དྲག་པོའི་མཐུ་སྟོབས་བསྐྱེད་དུ་གསོལ༔ སྐུ་གསུང་ཐུགས་ཀྱི་དབང་བཞི་དེང་འདིར་བསྐུར༔ སྟེང་གདོན་གཟའ་གཉན་རྒྱལ་པོའི་གནོད་པ་དང་༔ འོག་ཕྱོགས་ཀླུ་སྲིན་འབྱུང་པོའི་འཚེ་བ་རྣམས༔
སྐད་ཅིག་ཉིད་ལ་ཚར་གཅོད་དབང་བསྐུར་སྩོལ༔ སྐལ་ལྡན་ལུས་ལ་ཁྱུང་གི་གོ་ཁྲབ་གྱུར༔ ཁྲོཾ་ཡིག་འོད་ཞུ་སྤྱི་བོ་ནས་ཞུགས་ཏེ༔ སྙིང་ཁར་ཐིམ་པས་དཀྱིལ་འཁོར་ཡོངས་རྫོགས་ཤོག༔ ཨོཾ་ཁྲོཾ་བྃ་རྃ་ག་རུ་ཌ་ཀཱ་ལ་པ་ཀྵིཾ་ཧཱུྃ་ཕཊ྄ཿ ཀཱ་ཡ་ཨ་བྷི་ཥིཉྩ་ཨོཾ༔ ཝཱཀྐ་ཨ་བྷི་ཥིཉྩ་ཨཱཿ ཙིཏྟ་ཨ་བྷི་ཥིཉྩ་ཧཱུྃ༔ གྷུ་ན་ཨ་བྷི་ཥིཉྩ་ཧྲཱིཿ ཀརྨ་ཨ་བྷི་ཥིཉྩ་ཏྲཱཾ༔
ཞེས་གནས་ལྔར་བསྐུར་རོ༔ དབང་བཞི་བླང༔ རིལ་བུ་རྣམས་རྒྱུན་དུ་རེ་རེ་འཆང་༔ ནད་དྲག་པོ་གསོ་བ་ལ་ཁོང་དུ་བཏང་ཞིང་དུད་པ་ཡང་བདུག༔ གྲིབ་དང་ཆམ་རིམས་སོགས་ལ་སྔ་ཞོགས་དུད་པ་མ་བཏང་བར་སྔགས་ལན་མང་དུ་བཟླ་ཞིང་༔ སྣ་བུག་སྤུར་བས་བསྲུང་བར་འགྱུར༔ སེར་བ་བསྲུང་ན༔ སྔགས་བཟླས་ཤིང་རྫས་བདུག་ཅིང་རང་ཉིད་བྱ་ཁྱུང་ནག་པོར་བསྒོམས་ཏེ༔ ནམ་མཁའ་ས་གཞི་ཐམས་ཅད་ཁྱུང་གིས་གང་སྟེ་སྡེ་བརྒྱད་འབྱུང་པོ་སེར་བའི་སྣ་འདྲེན་ཐམས་ཅད་མཐའ་ཡི་རྒྱ་མཚོའི་ཕ་རོལ་བསྐྲད་དེ་འཕང་བར་བསྒོམ༔ ནད་པ་སྲིའུ་གསོ་ན༔
སྲུང་སྐུད་ནག་པོ་ལ་མདུད་པ་དགུ་བྱ་ཞིང་༔ སྔགས་ཁྲི་ཡིས་བྱིན་གྱིས་བརླབས་ཤིང་རྫས་དང་དྲིལ་ལམ་སྔགས་རྣམས་ཤོག་བུར་འཕྲེང་གཅིག་ཏུ་བྲིས་ཏེ༔ ལ་ཆས་དྲིལ་ནས་བཏགས་ན་སྲུང་བའི་མཆོག་གོ༔ ཞོ་ཆང་བསྲུང་ན༔ ཤིང་གི་བྱང་བུ་ལ་སྔགས་བྲིས་ཏེ༔ ཁྲི་ཡིས་རབ་ཏུ་གནས་པར་བྱ༔ རྫས་དང་སྦྱར་བས་སྲུང་བའི་མཆོག་གོ༔ ལམ་འདྲེ་བསྲུང་ངམ་བྱད་གཏད་དམ་གང་རུང་ལ་ཁྱུང་གི་སྐུ་འཁོར་བྲིས་ནས་ལྟེ་བར་ཆོས་འབྱུང་བསྣོལ་མ་བྲི༔ དེའི་དབུས་སུ་ཁྲོཾ་བྲི༔ ཕྱི་རོལ་མུ་ཁྱུད་ལ་རྩ་སྔགས་བྲིས་ཤིང་གང་དགོས་ཤམ་བུར་སྦྱར༔
རྫས་དང་སྔགས་ཁྲི་ཡིས་རབ་ཏུ་གནས་པས་སྲུང་བའི་མཆོག་གོ༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ ཁྱུང་ནག་མེ་ཡི་སྤུ་གྲི་ཡི༔ གསང་སྒྲུབ་གཅིག་བསྒྲིལ་གདམས་པ་བཞག༔ འདི་ཡི་ཡོན་ཏན་བསམ་མི་ཁྱབ༔ འདི་ཉིད་སྒྲུབ་པའི་སྐལ་ལྡན་དང་༔ རྫས་སྔགས་ལུས་ལ་འཆང་བ་རྣམས༔ ལྷ་སྲིན་སྡེ་བརྒྱད་གནོད་པ་ཞི༔ ཀླུ་དང་ས་བདག་གདོན་ལས་གྲོལ༔
འགོ་ནད་ཡམས་རིམས་རྣམས་ཀྱང་འཇོམས༔ མ་འོངས་ཡང་མཐར་འདི་ཉིད་ཟབ༔ དྲག་སྔགས་མེ་རི་དམར་པོའི་རྒྱུད༔ ལས་ཚོགས་ཁྱུང་གི་སྒྲུབ་ཐབས་ཉིད༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལྔ་བརྒྱ་དུས་ཀྱི་ཐ་མ་ལ༔ པདྨའི་མིང་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ལྕགས་བྱིའི་ལོར་སྦས་ཚལ་ནས་འདོང་ཆུའི་གཙུག་ལག་ཁང་བྱམས་པའི་སྙན་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བཤུས་སོ། ། ཡི་གེ་པ་ནི་ཨོ་རྒྱན་པྲ་ཛྙཱའོ།། །། ན༽ གུ་རུ་གནམ་ལྕགས་མེ་འཁོར་གྱི་སྨད་ལས་ཟུར་འགེབ་ཁ་གསབ། གཟུ་དཔང་གསེར་སྐྱེམས་ནི། ཧཱུྃ༔ ཆོས་དབྱིངས་ཡངས་པའི་དཀྱིལ་འཁོར་ཆེན་པོ་ནས༔
རིག་འཛིན་རྒྱལ་བའི་ལྷ་ཚོགས་ཀློང་ནས་བཞེངས༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ དྲག་པོ་མཐུ་ཡི་གཟི་བྱིན་བསྐྱེད་དུ་གསོལ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་མ་ཉེས་གཟུ་དང་དཔང་པོ་མཛོད༔ བསྟན་པའི་སྲོག་ཤིང་རྡོ་རྗེ་ཐེག་པ་ལ༔ མུ་སྟེགས་ལོག་ལྟ་བདུད་ཀྱིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རྒྱུད་གྲགས་བཀའ་བཙན་མན་ངག་དོན་མ་ཆུང་༔ ཕྱོགས་བཅུའི་སངས་རྒྱས་གཟུ་དང་དཔང་པོ་མཛོད༔
རྒྱ་བོད་མཁའ་གྲུབ་རིག་འཛིན་པད་འབྱུང་ལ༔ བདུད་བློན་བསམ་ངན་རྣམས་ཀྱིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ འཇའ་ལུས་སྐྱེ་འཆི་བྲལ་བ་དོན་མ་ཆུང་༔ དགོངས་བརྡ་སློབ་དཔོན་གཟུ་དང་དཔང་པོ་མཛོད༔ མཁའ་འགྲོའི་སྙིང་ཁྲག་རྫོགས་ཆེན་ཨ་ཏི་ལ༔ ཉན་ཐོས་གྲུབ་མཐའ་ཅན་གྱིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ ཆོས་ཉིད་མངོན་སུམ་སྟོན་པ་དོན་མ་ཆུང་༔ མ་སྲིང་མཁའ་འགྲོ་ཀུན་གྱིས་གཟུ་དཔང་མཛོད༔
རིག་འཛིན་རྗེས་འཇུག་རྒྱལ་ཚབ་རྣལ་འབྱོར་ལ༔ བདུད་རིགས་དམ་སྲི་ངན་པས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ བསྐྱེད་རྫོགས་སྔགས་བཟླས་བསྒྲུབ་པ་དོན་མ་ཆུང་༔ ཆོས་སྐྱོང་དམ་ཅན་གཟུ་དང་དཔང་པོ་མཛོད༔ མ་ཉེས་སྣོད་ལྡན་བདག་ཅག་སྒྲུབ་པ་པོར༔ དམ་ཉམས་དགྲ་བོ་འདི་ཡིས་བརྙས་བཙུགས་སོ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རྦད་བསྐུལ་ཕོ་ཉར་མངགས་པ་དོན་མ་ཆུང་༔ གཏེར་སྲུང་མཐུ་ལྡན་གཟུ་དང་དཔང་པོ་མཛོད༔
ཧཱུྃ༔ མི་མངོན་དབྱིངས་བཞུགས་རྒྱལ་བ་ཞི་ཁྲོའི་ལྷ༔ རྩ་གསུམ་དཀྱིལ་འཁོར་རྒྱ་མཚོ་དགོངས་སུ་གསོལ༔ མ་ཉེས་མ་ལན་གཟུ་དཔང་དཀོན་མཆོག་བཞུགས༔ དྲངས་ཤན་ཕྱེ་བའི་སྡེ་བརྒྱད་དམག་ཚོགས་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དམ་ཉམས་ལོགས་འདྲེན་བྱད་མ་འདི་ཉིད་ཀྱི༔ དྲག་སྔགས་རྡོ་རྗེ་ཕུར་པའི་ཐུན་འབེབས་པའི༔ ཀོ་ལོང་རུ་ང་ཕྲག་དོག་མ་མཛད་པར༔ མངོན་སྤྱོད་བཀའ་ཡི་ཆད་པ་དྲག་པོ་ནི༔
དེ་རིང་དམ་ཉམས་ལོགས་འདྲེན་འདི་ལ་ཕོབ༔ ལས་མཁན་དུས་ལ་བབ་བོ་ས་མ་ཡ༔ གསེར་སྐྱེམས་མཆོད་ཅིང་ཕུར་བུ་ཐོགས་ལ། ཧཱུྃ༔ བདག་ནི་ཁྲོ་རྒྱལ་པདྨ་ཧེ་རུ་ཀཿ དམར་ནག་ཞལ་གསུམ་ཕྱག་དྲུག་མཐུ་སྟོབས་དབང་༔ རྩལ་ཆེན་བདུད་དཔུང་འཇོམས་པའི་ངོ་བོར་གསལ༔ ཐུགས་ལས་སྤྲུལ་པའི་སྲས་མཆོག་ཀཱི་ལ་ཡ༔ མཐིང་ནག་ཞལ་གསུམ་ཕྱག་དྲུག་ཕུར་བུ་བསྒྲིལ༔ བྱད་མ་འབྱུང་པོ་བསྒྲལ་བའི་རང་བཞིན་གསལ༔
ཨོཾ་པདྨ་ཧེ་རུ་ཀ་ཙཎྜ་རོ་ཥ་ན་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ
ཅེས་གསལ་ཞིང་ཧོམ་བསྐྱེད་པ་ནི། ཕཊ྄ཿ མདུན་དུ་གནམ་ལྕགས་ སོགས་འགུགས་གཞུག་བྱ་བ་ནི། ན་མོ། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པའི་བཀའ་བདེན་པ་དང༌། ། སངས་རྒྱས་ཀྱི? ཆོས་ཀྱི? དགེ་འདུན་གྱི? སྔགས་དང་ཕྱག་རྒྱ་ཏིང་ངེ་འཛིན་གྱི་བཀའ? ཁྱད་པར་དུའང་རིག་འཛིན་ཐོད་ཕྲེང་ཡབ་ཡུམ་མཁའ་འགྲོའི་ལྷ་ཚོགས་དང་བཅས་པའི? དཔལ་འཇིགས་བྱེད་དྲག་པོ་དམར་ནག་མེ་ཕྲེང་ཡབ་ཡུམ། དྲག་པོ་རིགས་བཞི། སྐུ་གསུང་ཐུགས་ཀྱི་སྤྲུལ་པ་གོ་ཆའི་ལྷ་ཚོགས་རྣམས་ཀྱི་བཀའ? ཡང་སྤྲུལ་རྟ་ཕྱག་ཁྱུང་གསུམ། གཉེན་པོ་རིགས་བཞི་དང༌།
ཕྱི་ནང་དཀྱིལ་འཁོར་ལྷ་ཚོགས་རྣམས་ཀྱི་བཀའ? གཏེར་སྲུང་གནོད་སྦྱིན་མཆེད་ལྔ་དམ་ཅན་རྒྱ་མཚོའི་ལྷ་ཚོགས་རྣམས་ཀྱི? བདེན་པ་ཆེན་པོ་ལ་བརྟེན་ནས། སྤྱིར་སངས་རྒྱས་བསྟན་པའི་སྤྱི་དགྲ། རྣལ་འབྱོར་བདག་གི་སྒོས་དགྲ། མི་མིན་མི་རུ་བརྫུ་བ། ལྷ་མིན་ལྷ་རུ་བརྫུ་བ། མི་ང་ལ་ལྷ་མེད་ཟེར་བ། ལྷ་ཁྱེད་ལ་མཐུ་མེད་ཟེར་བ། བསམ་ངན་དུག་སྦྱོར་བྱེད་པའི་བྱད་མ། བར་ཆད་བྱེད་པའི་བདུད་བགེགས་དམ་སྲི། ཁྱད་པར་དུའང་བདག་ཅག་དཔོན་སློབ་མི་ནོར་རྟ་ཕྱུགས་དང་བཅས་པའི།
ཚེ་ལ་རྐུ་བ། སྲོག་ལ་འཇབ་པ། བླ་ལ་འཁྱེར་བ། ཡིད་ལ་རློམ་པ། གོད་ཁ་དང་ཆོ་འཕྲུལ་གཏོང་བ། དང་པོ་ནད་ཀྱི་སྣ་འདྲེན་པ། བར་དུ་ནད་ཀྱི་ཚང་བཅའ་བ། ཐ་མ་ནད་ཀྱི་སྲོག་འཕྲོག་པར་བྱེད་པའི། ནད་འདྲེ་གཅོང་སྲི། ཟ་འདྲེ་ཤི་གཤེད།
གོད་འདྲེ་གོད་སྲི། ཆེ་སྲི། ཆུང་སྲི། དར་སྲི། ཕོ་སྲི། མོ་སྲི། ན་སྲི། དུར་སྲི། སྒོས་སྲི། ཕུང་སྲི།
རྒྱལ་སྲི། གདོན་སྲི། རྒས་སྲི། གཞོན་སྲི། ལོ་ཟླ་ཞག་དུས་ཀྱི་སྲི་རིགས་ཐམས་ཅད། སྲོག་གཅོད་དབུགས་ལེན། ཚེ་ལེན་བདུད་གཅོད། སྒབ་འདྲེ། གནོད་ཅིང་འཚེ་བར་བྱེད་པ་གང་ཡིན་པ་ཐམས་ཅད་ཀྱི་བླ་སྲོག་རྣམ་པར་ཤེས་པ། ས་འོག་ས་སྟེང་ས་བླ་སྲིད་པ་གསུམ་གར་གནས་ཀྱང་རང་དབང་མེད་པར་སྐད་ཅིག་ཡུད་ཙམ་ལ་དམིགས་པའི་རྟེན་འདི་ལ་ཁུག་ཅིག །
ཨོཾ་བཛྲ་ཨངྐུ་ཤ་ཡ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བྃ༔ ཀརྨ་གྷཎྜེ་ཧོཿ ལན་གསུམ་བཀུག་ནས་ཕོ་ཉ་འགྱེད་པ་ནི་གཞུང་དུ་འཇུག ། ༈ བཟློག་སྔགས་མཐར་རྩ་སྔགས་ཤམ་བུར། ཨེ་ཏྲི་མ་ཏྲི་ཤ་ཏྲི་འབྱུང་པོ་ཁ་ཁ་རུ་ནི་ཁ་ཁ་ཧུ་ནི༔ ཏྲི་པྲེ་ཕེ་ཤ་ཏུར་ཎ་ཏྲིག་ཡ་མ་ཡ་ཡུལ་གྱི་འདྲེ་ཆགས་དང་འཁྲུགས་རྩོད་གྲི་སྲི་ཐམས་ཅད་བཟློག་བཟློག༔ ༈ ཨོཾ་དྷུ་རུ་དྷུ་རུ་ཙཀྲ། ཛ་ཡ་ཛ་ཡ་ཙཀྲ།
ཧ་ན་ཧ་ན་ཙཀྲ། བྷུ་རུ་བྷུ་རུ་ཙཀྲ། བྷྲ་མ་ར་བྷྲ་མ་ར་ཙཀྲ། བྷེ་དུ་མ་ནི་ཙཀྲ། ཛྭ་ལ་ཛྭ་ལ་ཙཀྲ། སམྦྷ་བེ་ག་ན་ཡ་སཱ་ར་ཙཀྲ། ས་ལ་ཡ་ས་ལ་ཡ་ཙཀྲ། ན་ཤ་ཡ་ན་ཤ་ཡ་ཙཀྲ། བྃ་བྃ་ཙཀྲ། ཧཱུྃ་ཧཱུྃ་ཕཊ྄་ཕཊ྄་ས་མནྟ་ཀ་ར་ཙཀྲ།
ཏིཔྟ་ཙཀྲ་ཧཱུྃ་ཕཊཿ ལན་གསུམ་བརྗོད། བདག་ཉིད་དྲག་པོ་གསལ་བ་ཡི༔ ཐུགས་ཀར་ཉི་ཟླའི་དཀྱིལ་འཁོར་དབུས༔ ཧཱུྃ་ཡིག་མེ་ཡི་མདོག་ཅན་གསལ༔ དེ་མཐར་དྲག་པོའི་སྔགས་ཕྲེང་ནི༔ ལྕགས་བསྲེག་མེ་ཡི་མདོག་མཚུངས་པ༔ འགལ་མེ་ལྟ་བུར་འཁོར་བ་ལས༔ འོད་ཟེར་མེ་ཡི་ཚྭ་ཚྭ་འཕྲོ༔ ལོགས་འདྲེན་ཐམས་ཅད་བསྲེག་པར་གྱུར༔
ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ ཡབ་ཀྱི་སྔགས་ནི༔ ཨོཾ་པདྨ་ཧེ་རུ་ཀ་ཙཎྜ་རོ་ཥ་ན་ཧཱུྃ་ཕཊ྄ཿ ཡུམ་གྱི་སྔགས་ནི༔ ཨོཾ་བཛྲ་ཀྲོ་དྷི་ར་ཏྲི་ཏ་ཙརྻ་ཧཱུྃ་བྷྱོཿ དྲག་པོ་རིགས་བཞིའི་སྔགས་ནི༔ ཨོཾ་ཀྲོ་ཏ་ཙཎྜ་ཙ་ཏུར་ཧཱུྃ་ཕཊ྄ཿ མཁའ་འགྲོ་བཞིའི་སྔགས་ནི༔ ཨོཾ་སརྦ་ཌཱཀྐི་མ་ཏྲི་བི་ཤྭ་ཧཱུྃ་བྷྱོཿ ཤམ་བུ་གང་དགོས་སྐབས་དང་བསྟུན།
པ༽ དབང་དྲག་པདྨ་ཡང་གསང་སྙིང་པོ་ལས། རྒྱུན་གྱི་ཉམས་ལེན་རྣལ་འབྱོར་སྲོག་ཏིག་བཞུགས་སོ། བདག་རྟོག་ཆགས་སྡང་ལས་བྱུང་རྒྱལ་འགོང་དང། ། དམ་སྲིའི་ཁ་རླངས་ནད་གདོན་བར་ཆད་ཀུན། ། འཇོམས་མཛད་བདག་མེད་པདྨ་དྲག་པོ་རྩལ། ། དབྱེར་མེད་རང་རིག་བླ་མ་དེས་སྐྱོངས་ཤིག ། དེ་ཡང་དབང་དྲག་པདྨ་ཡང་གསང་སྙིང་པོའི། རྒྱུན་གྱི་རྣལ་འབྱོར་ཉམས་སུ་ལེན་པ་ལ་རང་རིག་བླ་མ་དབྱེར་མེད་དུ་ཤེས་པའི། རྫོགས་པ་ཆེན་པོའི་རྣལ་འབྱོར་པ་དག་ལ། ཉི་མའི་དཀྱིལ་འཁོར་དུ་མུན་པ་མི་འབྱུང་བ་བཞིན་སྣང་སྲིད་དག་པ་རབ་འབྱམས་སུ་ཤར་བས།
གཉིས་སྣང་གདོན་གྱི་མིང་ཡང་མེད་པས་ཕན་གནོད་ཀྱི་གོ་སྐབས་མ་མཆིས་ཀྱང༌། ད་དུང་ལྟ་དགོངས་ཀྱི་རྩལ་མ་རྫོགས་པའི་གང་ཟག་རྣམས་ལ་བསྐྱེད་རྫོགས་ཀྱི་ལམ་གྱི་བོགས་འདོན་འདི་བཞིན་གལ་ཆེའོ། ། དེ་ལ་སྔོན་དངོས་རྗེས་གསུམ་ལས། དང་པོ་བླ་མ་དང་རང་རིག་དབྱེར་མེད་དུ་ཤེས་པའི་དོན་གྱི་སྐྱབས་སུ་འགྲོ་བ་ནི། ཧོཿ ཀུན་གཞི་མ་བཅོས་དང་པོའི་སངས་རྒྱས་ཉིད༔ གདོད་ནས་རྣམ་དག་འོད་གསལ་སྙིང་པོ་ཅན༔ ཐོག་མའི་མགོན་པོ་དྲན་རིག་ཆོས་སྐུ་ལ༔ འཁོར་འདས་བྲལ་བ་བཟོ་མེད་ངང་དུ་སྐྱབས༔ གཉིས་པ་དེ་ལྟར་མ་རྟོགས་པའི་སེམས་ཅན་ལ་བརྩེ་བའི་སྙིང་རྗེ་འབར་ཞིང་སྙིང་རྗེའི་ངོ་བོ་སྟོང་ཉིད་ལས་ལོགས་སུ་མེད་པའི་ཟུང་འཇུག་གཉུག་མའི་དོན་ལ་སེམས་བསྐྱེད་པ་ནི།
ཧོཿ རང་བྱུང་ལྷུན་གྲུབ་ཀ་དག་ངང་ཉིད་ལས༔ རོལ་པའི་རྩལ་རྫོགས་སྙིང་རྗེའི་འོད་ཟེར་འཕྲོ༔ འཁོར་འདས་མར་གྱུར་བྱང་ཆུབ་འཐོབ་བྱའི་ཕྱིར༔ ཀློང་ཡངས་ཡེ་གྲོལ་གཉུག་མར་སེམས་བསྐྱེད་དོ༔ གསུམ་པ་རྣམ་རྟོག་འཁྲུལ་བའི་གདོན་ཚོགས་ལ་དྲན་ཤེས་གྱི་གཏོར་མ་བྱིན་ཞིང༌། འཁྲུལ་པ་བྱང་ཆུབ་གྱི་ལམ་དུ་བསྒྱུར་ལ་འགྱུ་བདུད་མཚམས་བཅད་པ་ནི། ཧཱུྃ༔ བདག་ནི་གཏུམ་ཆེན་ཁྲོ་རྒྱལ་ཐོད་ཕྲེང་རྩལ༔ འབྱུང་པོའི་ཚོགས་རྣམས་བཀའ་ལས་མ་འདའ་བར༔
གཏོར་མས་ཚིམས་ཤིང་བྱང་ཆུབ་ལམ་ལ་དེངས༔ འཚེ་བའི་གདོན་དང་མ་རུངས་ཚར་ཆོད་ཅིག༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨཱཿཧཱུྃ༔ ལོག་ལྟ་འབྱུང་པོ་ཨུ་ཙ་ཏ་ཡ་ཕཊ྄ཿ སྣོད་བཅུད་ཡེ་དག་རང་བྱུང་སྲུང་བའི་འཁོར་ལོ་སྒོམ་པ་ནི། ཧཱུྃ༔ འབྱུང་བ་ལྔ་ཉིད་ཡེ་ཤེས་གཞལ་ཡས་ཁང་༔ མི་དམིགས་སྲུང་འཁོར་ཡེ་ནས་རྡོ་རྗེའི་གུར༔ སྟོང་ཉིད་མེ་དཔུང་སྐྱེ་མེད་མཚོན་ཆ་ཡིས༔
ཉོན་མོངས་བགྲོད་འགྱུ་མེད་པར་མཚམས་ཆོད་ཅིག༔ ཨོཾ་བཛྲ་ཛྭ་ལ་རྃ་རཀྵ་རཀྵ་ཧཱུྃ༔ དེ་ནས་འདོད་ཡོན་མ་སྤང་མཆོད་པའི་རྒྱན་དུ་བྱིན་གྱིསབརླབས་པ་ནི། ཧཱུྃ༔ ཕྱི་མཆོད་འདོད་ཡོན་ཚོགས་དྲུག་མཉེས་པའི་རྫས༔ ནང་མཆོད་སྨན་གཏོར་སྐྱེ་མེད་ཆོས་སྐུའི་ཀློང་༔ བསྒྲལ་མཆོད་ཤ་ཁྲག་དབང་པོ་དུག་ལྔ་གྲོལ༔ དམ་ཚིག་མཆོད་རྫས་ཡེ་ནས་གཙང་སྨེ་བྲལ༔ ཨོཾ་ཨཱཿཧཱུྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨོཾ་ཨཱཿཧཱུྃ༔
ཞེས་ལན་གསུམ་གྱིས་བྱིན་གྱིས་བརླབས། དེ་ནས་དངོས་གཞི་ལ། དང་པོ་ཆོས་ཐམས་ཅད་ཡེ་ནས་སྟོང་ཞིང་བདག་མེད་པ་བློ་འདས་ཀ་དག་དེ་ཁོ་ན་ཉིད་དུ་ལ་བཟླ་ཞིང་སྟོང་ཉིད་ཀྱི་རྩལ་སྣང་མ་འགག་པ་ལྷ་ཡི་དཀྱིལ་འཁོར་ལ་བསླབ་པ་ནི། ཧཱུྃ༔ ཆོས་དབྱིངས་སྟོང་གསལ་བློ་འདས་དེ་བཞིན་ངང་༔ ཨཱཿ མ་འགགས་རང་རྩལ་ཟང་ཐལ་ལམ་གྱིས་ཤར༔ ཨོཾ༔ སྣ་ཚོགས་རྒྱུ་ཡི་ས་བོན་སོ་སོར་གྲུབ༔ ཧཱུྃ༔
ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔ མ་བཅོས་ལྷུན་གྲུབ་དྲག་པོའི་གཞལ་ཡས་དབུས། ། བྲག་ཆེན་ཆོས་འབྱུང་ཉི་ཟླ་བམ་རོའི་སྟེང༌། ། ཧཱུྃ་ལས་བདག་ཉིད་པདྨ་ཧེ་རུ་ཀཿ སྨུག་ནག་ཞལ་གསུམ་ཕྱག་དྲུག་འཇིགས་པའི་སྐུས༔ གཡས་གསུམ་གནམ་ལྕགས་འཁོར་ལོ་རྡོ་རྗེ་གྲི༔ གཡོན་གསུམ་མེ་ཡི་འཁོར་ལོ་སྡིག་པ་ཕུར༔ སྒྲོ་གཤོག་བརྒྱངས་ཤིང་དུར་ཁྲོད་ཆས་བརྒྱད་དང་༔
དཔལ་ཆས་བཅུས་བརྒྱན་ཞབས་གཉིས་དོར་ཐབས་འགྱིང་༔ གསང་ཡུམ་བདེ་ཆེན་རྡོ་རྗེ་བསྐུལ་བྱེད་མ༔ ཞལ་གཅིག་ཕྱག་གཉིས་དུར་ཁྲོད་ཆས་ཀྱིས་བརྒྱན༔ གྲི་གུག་ཐོད་ཁྲག་ཡབ་ཀྱི་མགུལ་ནས་འཁྱུད༔ གཡས་བརྐྱང་གཡོན་བསྐུམ་ཁྲོ་བོའི་སྐེད་པར་འཁྲིལ༔ ཡབ་ཡུམ་མེ་རི་སྨུག་ནག་ཀློང་དུ་འགྱིང་༔ སྤྱི་བོར་བླ་མ་རྡོ་རྗེ་ཐོད་ཕྲེང་རྩལ༔ ཕྱོགས་བཞིར་དྲག་པོ་རིགས་བཞི་ཡབ་དང་ཡུམ། ། སྒོ་བཞིར་ཚད་མེད་བཞི་རྫོགས་མཁའ་འགྲོ་བཞི། ། གཞན་ཡང་ཕྱི་ནང་དཀྱིལ་འཁོར་ལྷ་ཡི་ཚོགས། །
དུ་མར་ཤར་ཡང་ངོ་བོའི་ངང་དུ་གཅིག ། དེ་ལྟར་གསལ་བའི་གནས་ལྔའི་འོད་ཟེར་གྱིས༔ ཆེ་མཆོག་དྲག་པོའི་ལྷ་ཚོགས་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ དེ་ནས་ཡེ་ཤེས་པ་སྤྱན་འདྲེན་པ་ནི། ཧཱུྃ༔ རྔ་ཡབ་ཟངས་མདོག་དཔལ་རི་པདྨ་འོད༔ ལངྐ་མགྲིན་བཅུ་སྲིན་པོའི་ཡུལ་གླིང་ནས༔ འཇིགས་བྱེད་ཁྲོ་རྒྱལ་དབང་དྲག་ལྷ་ཚོགས་རྣམས༔ དེང་འདིར་དྲག་པོའི་གནས་འདིར་གཤེགས་སུ་གསོལ༔
ཨོཾ་བཛྲ་ས་མཱ་ཡ་ཛ་ཛཿ དམ་ཡེ་དབྱེར་མེད་དུ་བཞུགས་སུ་གསོལ་བ་ནི། ཧཱུྃ༔ དུར་ཁྲོད་ཕོ་བྲང་འབར་བའི་དཀྱིལ་འཁོར་འདིར༔ ཁྲག་ཞག་པདྨ་བམ་གྱི་གདན་སྟེང་དུ༔ ཁྲོ་རྒྱལ་འབར་བའི་ལྷ་ཚོགས་འཁོར་བཅས་རྣམས༔ མི་གཡོ་དགྱེས་པའི་ཚུལ་གྱིས་རབ་ཏུ་བཞུགས༔ ཨོཾ་བཛྲ་ས་མ་ཡ་ཏིཥྛ་ལྷན༔ གཉིས་མེད་ཀྱི་དཀྱིལ་འཁོར་ལ་ཕྱག་འཚལ་བ་ནི། ཧཱུྃ༔
ཁྲོ་རྒྱལ་ཀུན་གྱི་མཐུ་སྟོབས་གཅིག་བསྡུས་པ༔ ཆེ་བཙན་དབང་དྲག་རྡོ་རྗེ་སྲིན་པོ་ལ༔ ཕྱི་ནང་དྲག་པོའི་ལྷ་ཚོགས་རྣམས་ཀྱིས་བསྐོར༔ གཟི་བརྗིད་མེ་ལྟར་འབར་ལ་ཕྱག་འཚལ་བསྟོད༔ ན་མོ་པུ་རུ་ཤ་ཡ་ཧོཿ དེ་ནས་ཅིར་སྣང་བླང་དོར་བྲལ་བ་བླ་མེད་མཆོད་པའི་རོལ་པར་འབུལ་བ་ནི། ཧཱུྃ༔ གླིང་བཞི་བྷནྡྷ་ཡངས་པའི་སྣོད་མཆོག་ཏུ༔ དབང་པོའི་མེ་ཏོག་ཤ་ཆེན་བསྲེགས་པའི་སྤོས༔ ཚིལ་ཆེན་ཞུན་མར་མཁྲིས་པའི་དྲི་ཆབ་གཏམས༔
ཤ་རུས་ཞལ་ཟས་རོལ་མོ་སྣ་ཚོགས་དང༌། ། སྨན་གཏོར་རཀྟ་སྦྱོར་སྒྲོལ་བླ་མེད་རྫས། ཁྲག་འཐུང་དྲག་པོའི་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཆེ་བའི་གཟི་བྱིན་བསྐྱེད་ཅིང་བསྟོད་པ་ནི། ཧཱུྃ། ཆོས་ཉིད་རང་བཞིན་དབྱིངས་ལས་མ་གཡོས་ཀྱང༌། ། སྙིང་རྗེའི་ཐབས་ཀྱིས་གདུག་པ་ཀུན་འདུལ་ཕྱིར། ། འབར་བའི་ཆོ་འཕྲུལ་གར་དགུའི་རབ་བརྗིད་པ། །
དབང་དྲག་རོལ་པའི་དཀྱིལ་འཁོར་ལྷ་ལ་བསྟོད། ། དེ་ནས་ཛཔ྄་དམིགས་ནི། རང་ཉིད་གུ་རུ་དྲག་པོའི་ཐུགས་ཀར་ཉི་མ་ལ་གནས་པའི་གནམ་ལྕགས་ཀྱི་རྡོ་རྗེ་རྩེ་དགུ་པའི་ལྟེ་བར་ཧཱུྃ་དམར་ནག་ཐ་མར་སྔགས་ཕྲེང་ལས་འོད་ཟེར་འཕྲོས་པས་རྒྱལ་བ་མཆོད། བྱིན་རླབས་འོད་ཟེར་གྱི་རྣམ་པ་ཚུར་འདུས། སླར་འོད་ཟེར་མེ་དཔུང་ཚྭ་ཚྭ་དང་བཅས་མཁའ་ཁྱབ་ཏུ་སྤྲོས་པས་སྲིད་གསུམ་གདུག་པ་ཅན་རྣམས་ཚར་བཅད། རྒྱལ་འགོང་དམ་སྲི་རྣམས་ཐལ་བ་བུན་གྱིས་བསྲེགས་ཤིང་སྣང་གྲགས་སྣོད་བཅུད་ཐམས་ཅད་དབང་དྲག་པདྨ་དྲག་པོའི་ལྷ་སྔགས་ཡེ་ཤེས་ཀྱི་རོལ་པར་འབྱམས་ཀླས་པར་གྱུར། ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ དེ་ལྟར་བསྙེན་སྒྲུབ་གཅིག་དྲིལ་དུ་ཉམས་སུ་ལེན་པར་བྱའོ། ། རབ་རང་རིག་གཡོ་མེད་ངང་ཤུགས་འབྱུང་ཚུལ་དུ་བཟླ་བ་ནི། གཉུག་མའི་བཟླ་བ་དང༌།
འབྱིན་འཇུག་རླུང་གི་བཟླ་བའམ། འབྲུ་གསུམ་རྡོ་རྗེའི་བཟླ་བ་རྣམས་རླུང་འབྱིན་འཇུག་གནས་གསུམ་ལ་བརྟེན་ནས་བཟླ་བ་དང༌། བར་རླུང་འཛིན་བཞིན་དུ་བཟླ་བ་བཅས་སོ། རྒྱལ་འགོང་འབྱུང་པོས་འཁུ་བ་དང་བྱད་ལྟས་བྱུང་ན་རྒྱལ་བསེན་ཨར་གཏད་ནི། ཨོཾ་ཤེ་ལ་དུ་ཤིང་རཱ་ཛ་རྦད་ཐུམ་ཙིཏྟ་གཟེར་ནན་བིག་ཐུམ་ཏྲག་ཐུམ༔ ཞེས་ཤམ་བུ་སྐབས་དང་སྦྱར་བ་དྲག་སྔགས་མེའི་སྤུ་གྲིའོ། དུས་མིན་བཟླ་བར་མི་རིགས་སོ། ཤིན་ཏུ་གཉན་པས་འོས་འཚམས་བྱ། མཐར་དབྱངས་གསལ་ཡིག་བརྒྱ་རྟེན་སྙིང་བྱ། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་ཨཱཿཧཱུྃ།
ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་ཙིཏྟ་གོ་རོ་ཙ་ན་བ་སུ་ཏ་ཨི་དཾ་བྷ་ལིངྟ་ཁ་ཁ་ཁཱ་ཧི། བསྟོད་པ་ནི། ཧཱུྃ། ཆོས་ཉིད་རང་བཞིན་དབྱིངས་ལས་མ་གཡོས་ཀྱང༌། ། སྙིང་རྗེའི་ཐབས་ཀྱིས་གདུག་པ་ཀུན་འདུལ་ཕྱིར། ། འབར་བའི་ཆོ་འཕྲུལ་གར་དགུའི་རབ་བརྗིད་པ། ། དབང་དྲག་རོལ་པའི་དཀྱིལ་འཁོར་ལྷ་ལ་བསྟོད། ། ཡིག་བརྒྱ་དང་བཤགས་པ་བྱ། མཐར་དཀྱིལ་འཁོར་བསྡུ་བ་ནི། ཧཱུྃ༔
ཆོས་དབྱིངས་རང་བྱུང་ལྷུན་གྲུབ་ཨེ་ཡི་དལ༔ མི་དམིགས་ངང་ལས་མཐའ་ནས་དབུས་སུ་ཡལ༔ ཡབ་ཡུམ་ཧཱུྃ་བསྡུ་ཧཱུྃ་ཡང་སྐྱེ་མེད་ངང་༔ མ་བཅོས་ཀ་དག་ལྷུན་གྲུབ་ངང་ལ་བཞག༔ ཧཱུྃ་ཨ་ཨ་ཨཱཿ དེ་ནས་དཀྱིལ་འཁོར་བསྡུ་ཞིང་མ་བཅོས་པའི་ངང་དུ་བཞག ། བསྔོ་བ་ནི། ཧོཿ བསྔོ་བ་མི་དམིགས་སེམས་ཅན་སངས་རྒྱས་ཞིང་༔ གདོད་ནས་རྣམ་དག་བསྔོ་ཡུལ་མ་གྲུབ་སྟེ༔
ཡེ་གྲོལ་ཐིག་ལེ་རོ་གཅིག་ངང་ལ་རྫོགས༔ དེ་དག་རང་རིག་རྒྱ་ཡན་ཆེན་པོར་བསྔོ༔ སྨོན་ལམ་ནི། ཧོཿ རང་བྱུང་རང་ཤར་ཐོད་ཕྲེང་དཀྱིལ་འཁོར་ལྷ༔ རྩེ་གཅིག་བསྒྲུབས་པའི་རྟེན་འབྲེལ་བསླུ་མེད་མཐུས༔ རང་རིག་རྟོགས་པའི་རྒྱལ་ས་ཟིན་གྱུར་ཅིག༔ ཚེ་རབས་ལྷར་གྱུར་གཞན་ཕན་མཐའ་ཡས་ཤོག༔ ཅེས་བསྔོ་སྨོན་བྱའོ། ། བཀྲ་ཤིས་བརྗོད་པ་ནི།
ཧཱུྃ༔ ཆོས་སྐུའི་བཀྲ་ཤིས་ཀ་དག་སྣང་མཐའ་ཡས༔ ལོངས་སྐུའི་བཀྲ་ཤིས་དབྱིངས་རིག་སྤྱན་རས་གཟིགས༔ སྤྲུལ་སྐུའི་བཀྲ་ཤིས་ལྷུན་གྲུབ་པདྨ་འབྱུང་༔ རྟེན་འབྲེལ་བཀྲ་ཤིས་ཡེ་ཤེས་མཚོ་རྒྱལ་མ༔ བརྒྱུད་འཛིན་བཀྲ་ཤིས་རྗེ་འབངས་གཏེར་གྱི་བདག༔ ཟབ་ཆོས་ཡར་ཟླ་ལྟར་འཕེལ་བཀྲ་ཤིས་ཤོག༔ ཅེས་པའང་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་འདོང་ཆུ་དཔལ་གྱི་གཙུག་ལག་བྱམས་པའི་སྙན་གཡོན་ནས། བཞེས་པའི་དབང་དྲག་པདྨ་ཡང་གསང་སྙིང་པོས་ཟབ་གཏེར་གྱི་བཅུད་བསྡུས་ནས། རྒྱུན་གྱི་ཉམས་ལེན་རྣལ་འབྱོར་སྲོག་ཏིག་ཅེས་བྱ་བ་འདིའང་ལམ་འདི་སྤེལ་བའི་བྱེད་པོར་བསྔགས་པའི།
སྔགས་འཆང་གནམ་ལྕགས་བསྟན་འཛིན་འབོད་པས་རབ་གནས་རབ་བྱུང་༡༧ ཤིང་སྤྲེལ་ལོའི་ཁྲུམ་ཟླའི་དཀར་ཕྱོགས་དགའ་བ་གསུམ་པར་ཐེ་པེ་རུ་སྦྱར་བ་འདིས་ཀྱང་དམ་སྲི་གདུག་པའི་གཡུལ་ལས་རྒྱལ་བའི་རྒྱུར་གྱུར་ཅིག། །། ཕ༽ རྟ་མགྲིན་དབང་ཆེན་འདུས་པའི་གསོལ་འདེབས་ནི། ཨེ་མ་ཧོ། སྣང་བ་མཐའ་ཡས་འཕགས་མཆོག་སྙིང་རྗེའི་གཏེར། ། པད་འབྱུང་ཡབ་ཡུམ་གནུབས་བན་ཛྙཱ་ནའི་མཚན། ། སྤྲུལ་པའི་གཏེར་འབྱིན་རྩ་གསུམ་གླིང་པ་ལ། ། གསོལ་བ་འདེབས་སོ་བྱིན་རླབས་ཆར་རྒྱུན་སྩོལ། ། དུས་གསུམ་རྒྱལ་བའི་མཁྱེན་བརྩེ་ནུས་པའི་དཔལ། ། གཅིག་བསྡུས་བདག་ཉིད་དབང་ཆེན་ཡབ་ཡུམ་དང༌། ། ཐུགས་མཆོག་གསང་བདག་ལས་མཛད་རྣམ་གཉིས་ལ། །
གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། ཉོན་མོངས་རང་རྒྱུད་འཁྲུལ་པའི་དུག་གསུམ་བདུད། ། གཉིས་མེད་ཡེ་ཤེས་སྐུ་གསུམ་དབྱིངས་སུ་དག ། སྒོ་གསུམ་རྡོ་རྗེ་གསུམ་གྱི་རོལ་པར་སད། ། དབང་ཆེན་ཧེ་རུ་ཀ་པར་མངོན་གྱུར་ཤོག ། ཅེས་པའང་མནྟྲའི་ངོར་གུ་ཧྱས་སོ།། །། བ༽ ༈ རྟ་མགྲིན་དབང་ཆེན་འདུས་པའི་གསང་སྒྲུབ་འདོན་ཁྲིགས་སུ་བཀོད་པ་རྔམ་པའི་རྟ་སྐད་ཅེས་བྱ་བ་བཞུགས་སོ། ། རྒྱལ་ཀུན་སོར་སོར་རྟོགས་པའི་ཡེ་ཤེས་ནི། ། གསུང་གི་རྡོ་རྗེ་མ་ཆགས་པདྨའི་རིགས། །
བདེ་སྟོང་གར་གྱི་དབང་ཕྱུག་འཁོར་ལོའི་མགོན། ། དབྱེར་མེད་རྟ་ཕག་ཡབ་ཡུམ་རྒྱལ་གྱུར་ཅིག ། དེ་ལ་བླ་མ་ཡང་གསང་པདྨ་དྲག་པོ་གནམ་ལྕགས་འཁོར་ལོའི་ཆ་ལག ། རྟ་མགྲིན་དབང་ཆེན་འདུས་པའི་གསང་སྒྲུབ་ཉམས་སུ་ལེན་པ་ལ། སྦྱོར་དངོས་རྗེས་གསུམ་ལས། སྦྱོར་བ་ནི། ཐོག་མར་ནུབ་ཕྱོགས་སུ་ཟླ་གམ་དམར་པོ་དབང་གྀ་དཀྱིལ་འཁོར་བཞེངས་ལ་དེའི་སྟེང་མཎྜལ་ཁར་དཔལ་གཏོར་ཟུར་གསུམ་རྟ་མགོས་མཚན་པ་མེ་རིའི་རྒྱན་ལྡན་འཁོར་བཞིས་བསྐོར་བ། མདུན་དུ་སྨན་རཀ་གཏོར་མ། མཆོད་པ་བཅས་མ་ཚང་བ་མེད་པར་འདུ་བྱའོ། ། གཉིས་པ་དངོས་གཞི་ལ།
ཐོག་མར་སྐྱབས་སེམས་ནི།
ན་མོ། བླ་མ་མཆོག་གསུམ་དབང་ཆེན་ཧེ་རུ་ཀར། ། གུས་པས་སྐྱབས་མཆི་བདག་གཞན་མཁའ་མཉམ་འགྲོ། ། བླ་མེད་བྱང་ཆུབ་མྱུར་དུ་ཐོབ་བྱའི་ཕྱིར། ། དབང་ཆེན་རྟ་ཕག་ཡབ་ཡུམ་བསྒྲུབ་པར་བགྱི། ། ལན་གསུམ་དང། དེ་ནས་བགེགས་གཏོར་ཆུ་གཙང་གིས་བྲན་ཞིང༌། རྃ་ཡྃ་ཁྃཿ ཨོཾ་ཨཿཧཱུྃ།
གི་བྱིན་གྱིས་བརླབ། སརྦ་བྷུ་ཏ་ཨརྵ་ཡ་ཛཿ ཞེས་དགུག ཧཱུྃ༔ ང་ནི་ཁྲག་འཐུང་དཔལ་ཆེན་ཁྲོ་བོའི་རྒྱལ༔ རང་བཞིན་ཐུགས་ལས་ཁྲོ་ཆུང་མཚོན་ཆར་འབེབས༔ འབྱུང་པོའི་ཚོགས་རྣམས་གཏོར་མས་ཚིམ་ཞིང་དེངས༔ དེང་འདིར་འཚེ་ན་ཐལ་བའི་རྡུལ་དུ་རློག༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ གནོད་བྱེད་འབྱུང་པོ་ཤག་ཚལ་པ་མཱ་ར་ཡ་རྦད་རྦད༔
བྷྱོ་བྷྱོ་ཐུན་བྷྱོཿ དེ་ནས་སྲུང་འཁོར་བསྒོམ་པ་ནི། ཧཱུྃ༔ སྟེང་འོག་མེ་དང་མཚོན་ཆའི་གུར༔ དྲྭ་མིག་ལྕགས་སྡིག་ཁྱུང་གིས་གཏམས༔ སྤུ་གྲི་ཁྲོ་ཆུང་ཕ་ལམ་སྦྲེལ༔ ཅིས་ཀྱང་མི་ཚུགས་འཁོར་ལོའི་གུར༔ ཨོྃ་བཛྲ་རྃ་ཨཱ་ཡུར་དྷ་ཙཀྲ་རཀྵ་ཧཱུྃ༔ དེ་ནས་མཆོད་པ་བྱིན་གྱིས་བརླབ་པ་ནི། ཧཱུྃ༔
ཕྱི་མཆོད་འདོད་ཡོན་སྤྱན་གཟིགས་རྒྱན༔ ནང་མཆོད་སྨན་གཏོར་རཀྟ་དང་༔ གསང་མཆོད་སྦྱོར་སྒྲོལ་དཀྱིལ་འཁོར་རྫས༔ འདོད་ཡོན་མཉེས་མཆོད་དཔག་མེད་སྤེལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨཱཿཧཱུྃ༔ དེ་ནས་འབྱུང་བ་རིམ་བརྩེགས་ནི། ཧཱུྃ༔ ངོ་བོ་ཆོས་ཉིད་དེ་བཞིན་དབྱིངས༔ རང་རྩལ་མ་འགགས་སྟོང་པར་ཤར༔
ཀུན་རྒྱུ་སྤྲུལ་པའི་ས་བོན་ཧཱུྃ༔ དྲན་རྫོགས་གནམ་ལྕགས་རྡོ་རྗེར་བསྒོམ༔ ཧཱུྃ་བྷྲཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཧྲཱིཿ ཟླ་གམ་དམར་ནག་འབར་བའི་གཞལ་ཡས་ཁང༔ སྣང་སྲིད་འཁོར་འདས་ཀུན་ཁྱབ་ཡངས་པའི་ནང་༔ པདྨ་ཉི་ཟླ་བཾ་རོའི་སྟེང་དུ་ཧྲཱིཿ དམར་གསལ་འཕྲོ་འདུ་འོད་ཟེར་སྤྲོ་བསྡུ་ལས༔ རང་ཉིད་དབང་ཆེན་ཧྱ་གྷྲྀ་ཝའི་སྐུ༔ དམར་གསལ་མེ་འོད་འཕྲོས་ཤིང་གཏུམ་པའི་གཟུགས༔
ཉི་ཟླ་བརྗིད་པའི་སྤྱན་གསུམ་འོད་དུ་འབར༔ ཞལ་གདངས་ལྗགས་འདྲིལ་མཆེ་བ་གཙིགས་པའི་ཞལ༔ རབ་འཇིགས་གཏུམ་རྔམ་དྲག་ཏུ་འབར་བའི་སྐུས༔ སྐྲ་བརྫེས་ཐོད་ཕྲེང་དར་དཔྱང་སྙན་ཆས་བརྒྱན༔ ཕྱག་གཡས་ཐོད་དབྱུག་ནམ་མཁའི་མཐོངས་སུ་ཕྱར༔ གཡོན་པས་མེ་ཡི་ཞགས་པ་བགེགས་ལ་གཟིར༔ སྐུ་ལ་དུར་ཁྲོད་ཆས་བརྒྱད་ཀླུ་བརྒྱད་བརྒྱན༔ གར་གྱི་ཉམས་དགུ་ལྡན་ཞིང་གསལ་བར་གྱུར༔ དབུ་གཙུག་ཁྲོ་རྒྱལ་བྱ་ཁྱུང་ག་རུ་ཌཿ དམར་ནག་མེ་ཡི་སྤུ་གྲིའི་གཤོག་རྩལ་འཕྱོ༔
གཡས་སུ་རྟ་མགྲིན་ནག་པོ་ལྕགས་རལ་ཅན༔ ཁྲོ་རྔམ་ཁྲོ་ཆས་ཁྲོ་བོའི་ཆ་ལུགས་རྫོགས༔ དར་ནག་བེར་གསོལ་རལ་གྲི་ལྕགས་ཀྱུ་འཛིན༔ གཡོན་དུ་རྡོ་རྗེ་ཕག་མོ་དམར་ནག་མདོག༔ ཁྲོ་མོའི་ཆས་རྫོགས་གྲི་ཐོད་ཁ་ཊྭཱཾ་བསྣམས༔ ཞལ་གདངས་ལྗགས་འདྲིལ་མཆེ་བ་གཙིགས་པའི་ཞལ༔ ཞབས་གཉིས་བརྐྱང་བསྐུམ་གར་སྟབས་ལམ་ལམ་རྩེ༔ ཀུན་ཀྱང་དབུ་ལ་རྟ་ཞལ་ཕག་གདོང་མཚན༔ རྒྱབ་ཏུ་ཕྱག་ན་རྡོ་རྗེ་མཐིང་ནག་འབར༔ རྡོ་རྗེ་རྩེ་ལྔ་ཞགས་པ་འཛིན་ཅིང་འདེབས༔
མདུན་དུ་ཡཀྴ་མེ་དབལ་དམར་ནག་ཁྲོ༔ ཐོ་བ་དགྲ་སཏྭ་འཛིན་ཅིང་བགེགས་ཚོགས་འདུལ༔ དེ་ཡི་མདུན་དུ་ལྕགས་སྡིག་ནག་པོ་ནི༔ མགོ་དགུའི་རྭ་གཟེངས་ཁ་དགུས་རྒྱལ་བསེན་ཟ༔ ཀུན་ཀྱང་སྐུ་ལ་ཁྲོ་ཆས་རྫོགས་པར་གསལ༔ དེ་ལྟར་ལྷ་ཚོགས་རྣམས་ཀྱི་གནས་གསུམ་ལས་འོད་འཕྲོས་པས༔ དབང་དྲག་ཟླ་གམ་རོལ་པའི་དུར་ཁྲོད་ནས༔ རྟ་ཕག་ཡབ་ཡུམ་འཁོར་དང་བཅས་པ་ཐམས་ཅད་སྐར་མདའ་ཤུགས་ཀྱིས་འཕང་བ་ལྟར་སྤྱན་དྲངས་པར་གྱུར། དེ་ལྟར་སྤྱན་དྲངས་བཞུགས་གསོལ་ཕྱག་འཚལ་དཀྱུས་གཅིག་ཏུ་བྱ་བ་ནི། ཧྲཱིཿ
ཟླ་གམ་དམར་ནག་དབང་དྲག་གཞལ་ཡས་ནས༔ རྟ་ཕག་ཡབ་ཡུམ་འཁོར་བཅས་གཤེགས་སུ་གསོལ༔ སྔོན་ཚེ་རུ་ཏྲ་ཕོ་མོ་བཏུལ་བ་ལྟར༔ ད་ལྟ་སྒྲུབ་པའི་རྣལ་འབྱོར་བདག་ཅག་ལ༔ གནོད་ཅིང་འཚེ་བའི་རྒྱལ་འགོང་དམ་སྲི་རྣམས༔ ཐལ་བར་བརླག་ཕྱིར་གནས་འདིར་གཤེགས་སུ་གསོལ༔ འདིར་གཤེགས་འབར་བའི་གདན་ལ་བཞུགས་སུ་གསོལ༔ ཁྱེད་ལ་ཕྱག་འཚལ་དུས་ཀུན་སྐྱབས་སུ་མཆི༔ མ་ཧཱ་ཀྲོ་ཏ་ཧྱ་གྷྲྀ་ཝ་བཛྲ་ས་མཱ་ཡ་ཛ་ཛཿ མཆོད་པ་འབུལ་བ་ནི།
ཧཱུྃ༔ དམ་ཚིག་ཕྱི་ནང་གསང་བའི་མཆོད་པ་འབུལ༔ མཆོད་ཡོན་ཁྲུས་ཆབ་མེ་ཏོག་བདུག་སྤོས་དང་༔ མར་མེ་དྲི་ཆབ་ཞལ་ཟས་རོལ་མོ་སོགས༔ དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་འདི༔ རྟ་ཕག་ཡབ་ཡུམ་འཁོར་དང་བཅས་ལ་འབུལ༔ ཁྱེད་རྣམས་ཐུགས་དམ་བསྐང་བའི་དམ་རྫས་ནི༔ ཤ་ལྔ་བདུད་རྩི་ལྔ་ཡི་རྒྱ་མཚོ་དང་༔ སྨན་གཏོར་རཀྟའི་ཚོགས་ཀྱིས་ཐུགས་དམ་བསྐང་༔ ཉམས་གྱུར་བཤགས་ལ་དངོས་གྲུབ་རྣམ་གཉིས་སྩོལ༔
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་རཀྟ་བྷ་ལིངྟ་སརྦ་པཱུ་ཛ་ཁཱ་ཧི༔ དེ་ནས་བསྟོད་པ་ནི། ཧཱུྃཿ དུས་གསུམ་རྒྱལ་བ་ཀུན་གྱི་གསུང་རྡོ་རྗེ༔ བདུད་བཞིའི་དགྲ་ལས་རྒྱལ་བའི་དཔའ་བོ་ཆེ༔ རྟ་ཕག་ཡབ་ཡུམ་སྐུ་ལ་ཕྱག་འཚལ་བསྟོད། ། སྔོན་ཚེ་མ་ཏྲཾ་རུ་ཏྲ་སྟོབས་པོ་ཆེ༔ དུས་མཚན་ནག་པོ་ལ་སོགས་བདུད་དམག་འབུམ༔ ཐལ་བར་བརླག་བྱེད་རྟ་ཕག་ཡབ་ཡུམ་གྱི༔
ལྷ་ཚོགས་འཁོར་དང་བཅས་ལ་ཕྱག་འཚལ་བསྟོད༔ དེ་ནས་བཟླས་པ་བྱ་བ་ནི། རང་ཉིད་དབང་ཆེན་ཡབ་ཡུམ་གྱི། ། ཐུགས་ཀར་པདྨ་ཟླ་བའི་སྟེང༌། ། འཇིག་རྟེན་དབང་ཕྱུག་དཀར་གསལ་འཚེར། ། ཐུགས་ཀློང་འོད་ཀྱི་ཐིག་ལེའི་དབུས། ། པད་འབྱུང་ཐུགས་ཀར་ཧྲཱིཿདམར་ནག ། དེ་མཐར་སྔགས་ཀྱི་ཕྲེང་བས་བསྐོར། ། འོད་ཟེར་སྤྲོ་བསྡུ་དོན་གཉིས་བྱས། ཁྱད་པར་གཟའ་ཀླུ་རྒྱལ་གདོན་དང༌། །
དུག་གསུམ་རྒྱུ་བཅས་རྗེས་མེད་བསྲེག ། སྣོད་བཅུད་ཁྲོ་བོའི་ཞིང་དུ་གྱུར། ཧྲཱིཿཔདྨ་ཏ་ཀྲྀ་ཏ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ལྟར་བསྙེན་སྒྲུབ་ཆིག་སྒྲིལ་འབུམ་ཕྲག་དྲུག་ཏུ་བཟླའོ། ། ལས་སྦྱོར་བྱ་བར་སྤྲོ་ན། རང་ཉིད་དབང་ཆེན་སྐུ་རུ་གསལ༔ བདག་དང་མེ་དབལ་ཐུགས་ཀ་ནས༔ སྔགས་ཀྱི་འོད་ཟེར་སྤུ་གྲི་འཕྲོས༔ འདྲེ་རྒོད་གནོད་བྱེད་ཐམས་ཅད་ཀྱི༔ སྲོག་རྩ་རྦད་རྦད་བཅད་པར་གྱུར༔
ཨ་ཡ་མ་དུ་རུ་ཙ་ཤ་ན་འདྲེ་རྒོད་རྒྱལ་འགོང་འབྱུང་པོའི་སྲོག་ལ་ཧབ༔ སྙིང་ལ་རྦད༔ ལུས་ངག་ཡིད་གསུམ་མཱ་ར་ཡ་ཆིངས་ནན༔ ཞེས་སྤུ་གྲི་མཚོན་ཆའི་དྲག་སྔགས་དམིགས་པའི་གནད་དང་ལྡན་པར་བཟླའོ། དེ་ནས་སྡིག་པ་སྙིང་འཛིན་གྱི་མན་ངག་ནི། བདག་ཉིད་ཧཱུྃ་ལས་ལྕགས་སྡིག་ནི༔ མགོ་དགུ་བཅོ་བརྒྱད་རྭ་ལྡན་པ༔ ཁ་དགུ་གདངས་ཤིང་མིག་དགུ་བགྲད༔ ཤིན་ཏུ་གཏུམ་རྔམ་འཇིགས་རུང་གྱུར༔ ཨོཾ་བཛྲ་ཡཀྴ་ཏྲིག་ནན་ཨེ་ཧུར་ཐུཾ་ཛཿ
གཟེར་ནད་རྒྱལ་འགོང་དམ་སྲི་ཀ་ཝཀ་ཙི་རྦད༔ བརྒྱ་རྩ་སོགས་བཟླ། རང་ཉིད་སྡིག་པའི་ང་རྒྱལ་གྱི༔ ཐུགས་ཀའི་ཧཱུྃ་ལས་ཛ་དམར་ནག༔ འཕྲོས་པ་ཡོངས་སུ་གྱུར་པ་ལས༔ ཕོ་ཉ་རང་འདྲ་དཔག་མེད་པས༔ འཇིག་རྟེན་ཐམས་ཅད་ཡོངས་སུ་གང་༔ རྒྱལ་འགོང་དམ་སྲི་ཐམས་ཅད་ཀུན༔ ཐར་མེད་སྐད་ངན་ཙེར་ཙེར་བསྒོམ༔ ཤ་ལ་སྦྲང་མ་འདུ་བ་ལྟར༔
ལྕགས་སྡིག་ཕོ་ཉ་བཅས་པ་ཡིས༔ དེ་ལ་བཏོགས་ཏེ་སྙིང་ནས་ཞུགས༔ སྲོག་རྩ་བཅད་ཅིང་སྙིང་ཁྲག་འཇིབ༔ ཕྱི་ནང་ཀུན་ནས་ཟོས་པ་ཡི༔ ལྷག་མ་ཙམ་ཡང་མེད་པར་གྱུར༔ ཅེས་སྔགས་བཟླ་ཞིང༌། དམ་སྲི་རྒྱལ་འགོང་ཧབ་ཧབ་ལྗིབ་ལྗིབ་ཏུ་ཟོས་ཤིང་ལྷག་མ་མེད་པར་བསམས་ལ་མཐར་དམིགས་མེད་ཀྱི་ངང་དུ་བཞག་པར་བྱའོ། མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་བཅས་བྱའོ། ། གཞུང་ལས། གྲུབ་རྟགས་ཕྱི་ནང་གསང་བ་ནི༔
རབ་དངོས༔ འབྲིང་ཉམས༔ ཐ་མ་རྨི་ལམ་དུ༔ སྐུ་འབག་རས་བྲིས་རྟ་ཕག་གསལ་བ་དང་༔ གསང་བའི་གྲུབ་རྟགས་འཇའ་འོད་དུ་སྐུ་དངོས་མཇལ་བ་ཐེ་ཚོམ་མེད༔ ཅེས་དང༌། རྟ་མགྲིན་དབང་ཆེན་འདུས་པའི་གསང་སྒྲུབ་འདི༔ རྟ་མཆོག་རོལ་པའི་རྒྱུད་ཀྱི་བཅུད་བསྡུས་སྙིང་ཁྲག་ཐིགས་པ་ས་མ་ཡ༔ གུ་ཧྱ་བརྡ་ཐིམ༔ ཞེས་གསུངས་པ་བཞིན་ཟབ་པར་སྣང་ངོ༌། །
གཉིས་པ་ཚོགས་མཆོད་བྱ་བ་ལ་བདུན་ལས། དང་པོ་ཚོགས་བྱིན་གྱིས་བརླབ་པ་ནི། བདུད་རྩིས་བྲན་ལ། ཧཱུྃ༔ རྃ་ཡྃ་ཁྃ་གིས་མེ་རླུང་ཆུའི༔ བག་ཆགས་འཁྲུད་ཕྱིར་ཚོགས་ལ་ཕོག༔ བཟང་ངན་སྨེ་བར་འཛིན་པ་རྣམས༔ སྦྱངས་བཀྲུས་གཏོར་བའི་བདུད་རྩིར་བསྒྱུར༔ རྃ་ཡྃ་ཁྃ༔ ཨོཾ་ཨཱཿཧཱུྃ༔
གཉིས་པ་སྤྱན་འདྲེན་པ་ནི། ཧཱུྃ། གསང་ཆེན་དབང་དྲག་རོལ་པའི་ཕོ་བྲང་ནས༔ དབང་ཆེན་རྟ་ཕག་ཡབ་ཡུམ་རྩ་གསུམ་ལྷ། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ གནས་འདིར་བྱིན་ཕོབ་མཆོག་ཐུན་དངོས་གྲུབ་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ གསུམ་པ་མཆོད་པ་ནི། ཧཱུྃ༔
བླ་མ་ཡི་དམ་མཁའ་འགྲོ་དམ་ཅན་དང་༔ ཆོས་སྐྱོང་གཏེར་སྲུང་དཀྱིལ་འཁོར་སྐྱོང་མཛད་པ༔ འདོད་ཡོན་ལོངས་སྤྱོད་ཞལ་ཟས་ཚོགས་ཀྱིས་མཆོད༔ བཞེས་ནས་དབང་དང་དངོས་གྲུབ་དེང་འདིར་སྩོལ༔ ཨོཾ་ཨཱཿཧཱུྃ༔ ག་ཎ་ཙཀྲ་ས་པཱ་རི་ཝ་ར་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཞི་པ་བསྐང་བ་ནི། ཧཱུྃ༔ ཕྱི་ནང་གསང་བའི་དམ་རྫས་མཆོད་པའི་སྤྲིན༔ དངོས་སུ་བཤམས་ཤིང་བློ་ཡིས་སྤྲུལ་པའི་ཚོགས༔
སྟོང་གསུམ་ཁྱོན་ལྟར་ཁེངས་པའི་ཡིད་འཕྲོག་རྫས༔ ཁྱད་པར་དུར་ཁྲོད་དྲག་པོའི་ཉེར་སྤྱོད་སོགས། ། སྣ་ཚོགས་མཆོད་སྤྲིན་ཀུན་ཚང་རྒྱ་མཚོ་འདིས། ། དབང་ཆེན་རྟ་ཕག་ཡབ་ཡུམ་ཐུགས་དམ་བསྐང༌། ཁྲོ་རྒྱལ་ག་རུ་ཌ་ཡི་ཐུགས་དམ་བསྐང༌། ། རྟ་མགྲིན་ནག་པོ་ལྕགས་རལ་ཐུགས་དམ་བསྐང༌། ། གསང་བདག་ཕྱག་ན་རྡོ་རྗེའི་ཐུགས་དམ་བསྐང༌། ། དཔལ་ཆེན་ཡཀྴ་མེ་དབལ་ཐུགས་དམ་བསྐང༌། ། ལས་བྱེད་ལྕགས་སྡིག་ནག་པོའི་ཐུགས་དམ་བསྐང༌། ། དཀྱིལ་འཁོར་ལྷ་ཚོགས་ཡོངས་ཀྱི་ཐུགས་དམ་བསྐང༌། །
བསྐངས་གྱུར་དབང་དང་དངོས་གྲུབ་སྩལ་དུ་གསོལ། ། ལྔ་པ་བཤགས་པ་ནི། ཧོཿ ཚོགས་ཀྱི་ཉེས་སྐྱོན་མ་རིག་བླང་དོར་རྣམས༔ རོ་གཅིག་ལྟ་བ་ཟག་མེད་ཏིང་འཛིན་གྱིས༔ གཟུང་འཛིན་དགག་སྒྲུབ་ཉམས་ཆག་སྐྱོན་གྱི་ཚོགས༔ བདག་གཞན་གཉིས་མེད་ཡེ་གྲོལ་ངང་ལ་བཤགས༔ ཞེས་ཡི་གེ་བརྒྱ་པ་བཟླས། དྲུག་པ་བསྒྲལ་བསྟབ་ནི། ཧཱུྃ༔
མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱ་དགྲ་བགེགས་མྱུར་དུ་ཁུག༔ གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ ཞེས་བསྟབ་ཅིང་ཚོགས་ལ་རོལ། བདུན་པ་ལྷག་མ་གཏོང་བ་ནི། ཧོཿ ལྷག་ལ་དབང་བའི་གནས་ཉུལ་མ༔ དཀྱིལ་འཁོར་མུ་རན་སྐྱོང་མཛད་རྣམས༔
ལྷག་མའི་མཆོད་གཏོར་འདི་བཞེས་ལ༔ བསྟན་དགྲ་དམ་ཉམས་རྩད་ནས་ཆོད༔ ཨོྃ་ཨུཙྪིཥྚ་བྷ་ལིངྟ་ལ་ཁཱ་ཧི༔ བརྒྱད་པ་བསྐུལ་པ་ནི། ཧཱུྃ༔ མི་མངོན་དབྱྀངས་ནས་ཁྲོ་རྒྱལ་ལྷ་ཚོགས་བཞེངས༔ དེང་འདིར་བདག་གི་རྒྱབ་རྟེན་ཕྲིན་ལས་བསྐུལ༔ སངས་རྒྱས་བསྟན་དགྲ་སྒོས་དགྲ་དམ་ཉམས་ལ༔ དམར་ནག་དྲག་པོའི་ཟོར་ཐུན་སྙིང་ལ་ཡ༔ བསད་ཅིང་རྡུལ་དུ་བརླག་པའི་ཕྲིན་ལས་མཛོད༔
ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཀྲོ་ཏི་ཀཱ་ལི་ན་བྱད་མ་འབྱུང་པོ་འདྲེ་རྒོད་རྣམས་ལ་ཟོར་བྷྱོ་བྷྱོཿ རྦད་བྷྱོ་བྷྱོཿ བཟློག་བཟློགཿ ཅེས་དགྲ་ཕྱོགས་སུ་འཕང༌། སྐབས་འདིར་ཆོས་སྐྱོང་གཏོར་འབུལ་བྱ། དགུ་པ་ཆད་མདོ་ནི། ཧཱུྃ༔ སྔོན་ཚེ་འོག་མིན་དབང་ཆེན་ཕོ་བྲང་དུ༔ དྲེགས་འདུལ་ཞལ་ཕྱེ་ཁྲོ་མོས་ཁས་བླངས་བཞིན༔
གཏོར་མ་བཞེས་ལ་ཆད་མདོ་དམ་མ་གཡེལ༔ དེ་འོག་དུར་ཁྲོད་མེ་རི་འབར་བ་རུ༔ ཀླུ་འདུལ་ཞལ་ཕྱེ་བྱ་ཁྱུང་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔ དེ་འོག་ལྔ་བརྒྱ་དུས་ཀྱི་ཐ་མ་ལ༔ འབྱུང་འདུལ་ཞལ་ཕྱེ་གཏེར་སྲུང་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔ གདུག་པའི་འབྱུང་པོ་དམ་སྲི་འདུལ་བར་མཛོད༔ ཨོྃ་ཀྲོ་ཏ་ཀྲོ་ཏི་ཁྲོྃ་ག་རུ་ཊ་ཧེ་བྷ་ལིངྟ་ཁཱ་ཧི༔ བཅུ་པ་བརྟན་མ་སྐྱོང་བ་ནི།
ཧཱུྃ༔ བོད་ཁམས་སྐྱོང་བའི་བརྟན་མ་སྨན༔ སྤྲུལ་པ་ཡང་སྤྲུལ་ཚོགས་བཅས་རྣམས༔ གཏོར་མ་བཞེས་ལ་བསྟན་པ་སྐྱོངས༔ ཁས་བླངས་བཞིན་དུ་ཕྲིན་ལས་མཛོད༔ ཨོྃ་མ་མ་ཧྲིཾ་ཧྲིཾ་ཛ་ཛ་བྷ་ལིངྟ་ཁཱ་ཧི༔ བཅུ་གཅིག་པ་རྟ་བྲོ་ནི། ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་རྡུང་༔
ཆེམ་ཆེམ་མནན་མནན་མ་ལྡང་ཞིག༔ མཆོད་རྟེན་ནག་པོའི་འོག་ཏུ་བྲུབ༔ ཨོྃ་ནན༔ ཨ་ནན༔ ཧཱུྃ་ནན༔ སཏྭཾ་བྷ་ཡ་ནན༔ དེ་ནས་གཏོར་གཞོང་ཁ་ཡར་བཟེད་ནས་འབྲུ་འཐོར། དབང་བླང་བ་ནི། ཧཱུྃ༔ ཆོས་དབྱིངས་སྐྱེ་མེད་རང་བྱུང་ཕོ་བྲང་ནས༔
བསྐྱེད་ཅིང་དྲང་བའི་ཟློས་གར་དཀྱིལ་འཁོར་ལྷས༔ དོན་གཉིས་ལས་བཞིའི་ཕྲིན་ལས་ཤུགས་ཕྱུང་ནས༔ ཡེ་ཤེས་ལྔ་ཡི་དབང་མཆོག་བསྐུར་དུ་གསོལ༔ ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་པས་དབང་བླང༌། རྗེས་ཆོག་མཆོད་བསྟོད་ནི། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་རཀྟ་བྷ་ལིངྟ་སརྦ་པཱུ་ཛ་ཁཱ་ཧི༔ དེ་ནས་བསྟོད་པ་ནི། ཧཱུྃཿ
དུས་གསུམ་རྒྱལ་བ་ཀུན་གྱི་གསུང་རྡོ་རྗེ༔ བདུད་བཞིའི་དགྲ་ལས་རྒྱལ་བའི་དཔའ་བོ་ཆེ༔ རྟ་ཕག་ཡབ་ཡུམ་སྐུ་ལ་ཕྱག་འཚལ་བསྟོད། བསྟོད་པར་འོས་པ་ སོགས་ནས་ བསྟོད་པར་བགྱི། བར་བསྟོད། ནོངས་བཤགས་ནི། ཧཱུྃ༔ བླ་མེད་ཐེག་ཆེན་རྒྱུད་སྡེའི་སྒོར་ཞུགས་ནས༔ རྩ་བ་ཡན་ལག་ཕྱག་རྒྱ་ཏིང་འཛིན་སོགས། ཁས་བླངས་དམ་ཚིག་ཉམས་འགལ་ཅི་མཆིས་པ། །
མཐོལ་བཤགས་བཟོད་གསོལ་ཚངས་པའི་དངོས་གྲུབ་སྩོལ༔ ཅེས་ཡི་གེ་བརྒྱ་པས་ལྷག་ཆད་བཀང༌། དེ་ནས་བརྟན་བཞུགས་བྱ། འདིར་ནི་རྟེན་དང་ སོགས་ནས་ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། བསྡུ་ལྡང་ནི། ཧཱུྃ༔ སྣང་སྟོང་འཇའ་ཚོན་ཆུ་ཟླའི་དཀྱིལ་འཁོར་ལྟར༔ མི་དམིགས་ལྷ་ཚོགས་དབྱིངས་རིག་ཀློང་ལ་ཐིམ༔ དྲན་རིག་ཆོས་སྐུའི་རྒྱལ་ས་ཟིན་གྱུར་ནས༔ མ་བཅོས་སྤྲོས་བྲལ་ངང་ལ་ཨཱ་རུ་ལྡང་༔
ཨ་ཨ་ཨཱཿ བསྔོ་སྨོན་བྱ་བ་ནི། ཧྲཱིཿ བདག་གི་བསྙེན་སྒྲུབ་དུས་གསུམ་དགེ་བའི་ཚོགས༔ མཁའ་ཁྱབ་འགྲོ་བ་རྣམས་ཀྱི་དོན་དུ་བསྔོ༔ ཀུན་ཀྱང་ས་བཅུ་ལམ་ལྔ་མཐར་ཕྱིན་ནས༔ གདོད་མའི་མགོན་པོའི་གོ་འཕང་མྱུར་ཐོབ་ཤོག ། བཀྲ་ཤིས་བྱ་བ་ནི། ཧཱུྃ༔ གར་གྱི་དབང་ཕྱུག་ཁྲོ་རྒྱལ་ཀུན་གྱི་རྗེ༔
གདུག་པའི་གཡུལ་བཅོམ་དབང་ཆེན་ཧྱ་གྷྲྀ༔ ཕྱི་ནང་གསང་བའི་དཀྱིལ་འཁོར་ལྷ་ཡི་ཚོགས༔ མཆོག་ཐུན་དངོས་གྲུབ་འབྱུང་བའི་བཀྲ་ཤིས་ཤོག༔ རྗེས་སུ་བསྔོ་སྨོན་ཅི་རིགས་པས་མཐའ་བརྒྱན་ལ་མཐར་སྟོང་ཉིད་འོད་གསལ་གྱི་ངང་ལ་མཉམ་པར་བཞག་པར་བྱའོ། ། ཨོ་རྒྱན་རྩ་གསུམ་གླིང་པས་སྦས་ཡུལ་འདོང་ཆུ་གཙུག་ལག་ཁང་གི ། བྱམས་པའི་སྙན་ནས་ཟབ་གཏེར་དུ་གདན་དྲངས་པའི་རྟ་མགྲིན་དབང་ཆེན་འདུས་པའི་གསང་སྒྲུབ་འདི་བཞིན། རྟ་མགྲིན་ཉམས་ལེན་ལ་མོས་པ་དག་ལ་ཕན་པའི་བློས་ཚོགས་མཆོད་སོགས་ཞལ་སྐོང་དགོས་རིགས། རང་ལུགས་རྟ་མཆོག་ཉི་མའི་སྙིང་པོ་སོགས་རིགས་མཐུན་གཞན་ནས་བླངས་ཏེ། ངག་འདོན་ཁྲིགས་ཆགས་སུ་བཀོད་པ་འདིའང་རྟ་མཆོག་གྲུབ་པའི་རིག་འཛིན་རྒྱལ་བ་མཆོག་དབྱངས་ཀྱི། ཡེ་ཤེས་སྒྱུ་འཕྲུལ་ཨོ་རྒྱན་དྲི་མེད་གླིང་པའི་སྐྱེས་མཐར་འབོད་པ་ཁྱུང་ཡུལ་དུ་སྐྱེས་ཤིང༌།
རྒྱལ་ཁམས་ཕྱོགས་མེད་ཉུལ་བའི་སྤྲང་པོ་ངག་དབང་ཀླུ་སྒྲུབ་དཔལ་བཟང་པོས་ཤིང་བྱ་ལོའི་ཟླ་བ་དང་པོའི་ཚེས་བདུན་ལ་གཡུ་ལོ་བཀོད་རྗེ་བཙུན་གླིང་དུ་བགྱིས་པའོ།། །། མ༽ ༈ གུ་རུ་དྲག་པོ་གནམ་ལྕགས་འཁོར་ལོའི་གཏུམ་པོ་ཀླུ་འདུལ་གྱི་གསང་སྒྲུབ་རྒྱུན་ཁྱེར་བཞུགས་སོ། ཕྱག་རྡོར་གཏུམ་པོ་ཀླུ་འདུལ་གྱི་རྒྱུན་ཁྱེར་ཉམས་སུ་ལེན་པ་ལ། ཐོག་མར་སྐྱབས་སེམས་ནི། ན་མོ༔ དཔལ་ཆེན་ཀུན་འདུས་དཀྱིལ་འཁོར་ལྷ་ཚོགས་ལ༔ སྒོ་གསུམ་རྩོལ་བྲལ་ངང་གིས་སྐྱབས་སུ་མཆི༔ མ་གྱུར་འགྲོ་བ་སྲིད་བསྡུས་ཀུན་གྱི་ཆེད༔ བདག་གིས་དཔལ་ཆེན་བསྒྲུབས་ནས་གོ་འཕང་དགོད༔
ལན་གསུམ། ཧཱུྃ༔ མི་དམིགས་སྟོང་པའི་ངང་ཉིད་ལས༔ པདྨ་ཉི་མ་ས་བདག་སྟེང་༔ བདག་ཉིད་གཏུམ་པོ་སྐུ་མདོག་མཐིང་༔ ཕྱག་གཡས་གནམ་ལྕགས་རྡོ་རྗེ་དང་༔ ལྕགས་ཀྱུ་འཛིན་ཅིང་སྟེང་གདོན་གཟིར༔ གཡོན་པ་སྦྲུལ་ཞགས་ཀླུ་གཉན་འཆིང་༔ སྡིགས་མཛུབ་རྩེ་ལ་ཁྱུང་ཁྲ་འགྱེད༔ དམངས་རིགས་ཀླུ་སྦྲུལ་ཞལ་དུ་གསོལ༔
ཞལ་གདངས་མཆེ་གཙིགས་སྤྱན་དམར་འཁྲུགས༔ དབུ་སྐྲ་ཁམ་ནག་ཐོད་སྐམ་བརྒྱན༔ དུར་ཁྲོད་ཆས་བརྒྱད་སྐུ་ལ་རྫོགས༔ སྤྱི་བོར་སྐུ་ཡི་བྱ་ཁྱུང་དཀར༔ རྒྱལ་རིགས་ཀླུ་སྦྲུལ་ཞལ་དུ་གསོལ༔ ཕྱག་གཡས་གསུང་གི་བྱ་ཁྱུང་དམར༔ བྲམ་ཟེ་ཀླུ་སྦྲུལ་ཞལ་དུ་གསོལ༔ ཕྱག་གཡོན་ཐུགས་ཀྱི་བྱ་ཁྱུང་སྔོ༔ རྗེ་རིགས་ཀླུ་སྦྲུལ་ཞལ་དུ་གསོལ༔ གདོལ་པ་ནག་པོ་ཞབས་འོག་མནན༔
ཡེ་ཤེས་མེ་དཔུང་དབུས་ན་བཞུགས༔ ཐུགས་ཀར་ཉི་སྟེང་ཧཱུྃ་གི་མཐར༔ སྔགས་ཕྲེང་འགལ་མེ་གཡས་སུ་འཁོར༔ འོད་ཟེར་མེ་དང་ཐོག་སེར་འཕྲོ༔ གཟའ་ཀླུ་སྡེ་བརྒྱད་གནོད་བྱེད་ཀུན༔ གཞོབ་རྒོད་ཐུལ་ཐུལ་ཚིག་པར་ བསམ ༔ རྩ་བའི་སྔགས་ནི། ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཅི་འགྲུབ་བཟླ། ཁྱུང་སྔགས་ནི།
ཨོཾ་ཨཱཿཧཱུྃ༔ ཁྲོཾ་གྷ་རུ་ཌ་ཧཾ་ས་ཙ་ལེ་ཙ་ལེ་ཧཱུྃ་ཕཊ྄ཿ ཅེས་ཅི་ནུས་སུ་བཟླ་ཞིང་དམིགས་མེད་ཀ་དག་གི་ངང་དུ་མཉམ་པར་བཞག་པར་བྱའོ། བསྐྱེད་པའི་དཀྱིལ་འཁོར་ཡེ་ཤེས་དབྱིངས་སུ་མུ། ། སྒོ་གསུམ་མི་ཤིགས་རྡོ་རྗེའི་གོ་དང་ལྡན། ། དགེ་བའི་རྩ་བ་བདག་གཞན་འགྲོ་ལ་བསྔོ། ། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། རྗེས་ཤེས་བསྔོ་བ་དང་སྨོན་ལམ་སོགས་སྤྱི་དང་མཐུན་པར་བྱའོ། ཞེས་པའང་རང་སློབ་ཨཽ་ཌཱིའི་བཞེད་སྐོང་སླད་གཏེར་གཞུང་རྒྱུན་ཁྱེར་ལ་སྔོན་རྗེས་ཅུང་ཟད་སྤྲོས་པ་པོ་ནི་གུ་ཧྱས་སོ།། །། ཀ༽ དབང་ཆེན་རྟ་མཆོག་རོལ་པ་ནཱ་ག་ཀླུ་འདུལ་གྱི་སྔོན་འགྲོ་སྐྱབས་ཡུལ་གསོལ་འདེབས་བཞུགས་སོ། །
ཨེ་མ་ཧོ། ཆོས་དབྱིངས་ལྷུན་གྲུབ་བདེ་ཆེན་ཕོ་བྲང་ནས། ། རིགས་བདག་སྣང་མཐའི་སྐུ་ལ་སྐྱབས་སུ་མཆི། ། མ་འགགས་ལོངས་སྤྱོད་ལྔ་ལྡན་ཕོ་བྲང་ནས། ། སྟོན་པ་རྡོར་སེམས་སྐུ་ལ་སྐྱབས་སུ་མཆི། ། སྣ་ཚོགས་གང་འདུལ་དེར་སྟོན་ཕོ་བྲང་ནས། ། སྤྲུལ་སྐུ་པད་འབྱུང་སྐུ་ལ་སྐྱབས་སུ་མཆི། ། མན་ངག་གསང་མཛོད་སྙིང་པོའི་ཕོ་བྲང་ནས། ། ཌཱཀྐི་མཚོ་རྒྱལ་སྐུ་ལ་སྐྱབས་སུ་མཆི། ། བཀའ་བབ་རྒྱུད་ལུང་ཟབ་མོའི་ཕོ་བྲང་ནས། །
སངས་རྒྱས་ཡེ་ཤེས་སྐུ་ལ་སྐྱབས་སུ་མཆི། ། དབང་དྲག་རོལ་པའི་གནས་མཆོག་ཕོ་བྲང་ནས། ། རྟ་མཆོག་ཀླུ་འདུལ་སྐུ་ལ་སྐྱབས་སུ་མཆི། ། ཕྲིན་ལས་རྣམ་བཞི་འགྲོ་འདུལ་ཕོ་བྲང་ནས། ། ཌཱཀྐི་རིགས་བཞིའི་སྐུ་ལ་སྐྱབས་སུ་མཆི། ། མྱུར་མགྱོགས་དཔལ་འབར་རོལ་པའི་ཕོ་བྲང་ནས། ། བཀའ་གཏེར་སྲུང་མ་བཅས་ལ་སྐྱབས་སུ་མཆི། ། དེ་ལྟར་གསོལ་བཏབ་དཀྱིལ་འཁོར་བསྒྲུབས་པའི་ལྷ། ། སྐུ་གསུམ་འོད་ཟེར་རྣམ་པ་རང་ལ་ཐིམ། ། དབང་བཞིའི་དོན་རྟོགས་མཆོག་ཐུན་འབྲས་བུ་རྣམས། །
སྐད་ཅིག་ཐོབ་པར་བྱིན་གྱིས་བརླབ་ཏུ་གསོལ། ། ཞེས་པ་སྔོན་དུ་འགྲོ་བའི་སྐྱབས་ཡུལ་བསྡུས་པ་འདི་རིག་འཛིན་མཆོག་སྤྲུལ་རྒྱལ་སྲས་དམ་པས་བསྐུལ་ངོར། ༧སྔགས་འཆང་གནམ་ལྕགས་རྡོ་རྗེས་བྲིས་པའོ།། །། ཁ༽ རྟ་མཆོག་རོལ་པ་ཉི་མའི་སྙིང་པོ་ལས༔ ལས་བྱང་ཡང་གསང་སྙིང་པོ་བཞུགས་སོ༔ ཁྲོ་རྒྱལ་ཆེན་པོའི་སྐུ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ སྐལ་ལྡན་ལས་འཕྲོ་ལྡན་པའི་དོན༔ ཡང་གསང་ཟབ་པའི་མཐར་ཐུག་ལས༔
ཁྲོ་རྒྱལ་ནཱ་ག་ཀླུ་འདུལ་གྱི༔ སྙིང་པོ་སྒྲུབ་པའི་ལས་བྱང་བསྟན༔ ལྔ་བརྒྱ་དུས་ཀྱི་ཐ་མ་ལ༔ ཀླུ་སྲིན་ས་བདག་འབྱུང་པོ་འཁྲུགས༔ མི་རུང་སྣ་དགུ་རིམས་ཡམས་དར༔ རྒྱ་ནད་བདུན་དྲུག་འཚུབས་པའི་ཚེ༔ དེ་དག་འདུལ་བའི་གཉེན་པོ་རུ༔ ཁྲོ་རྒྱལ་ནཱ་ག་ཀླུ་འདུལ་གྱི༔ ཚིག་ཉུང་དོན་འབྲེལ་བྱིན་རླབས་ཆེ༔ དྲག་སྔགས་ཀུན་གྱི་མཐར་ཐུག་ཉིད༔
དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ མ་འོངས་ཉི་ཤུ་ལ་ཉེ་དུས༔ གཏེར་བདག་གླིང་དང་འཕྲད་པར་ཤོག༔ ས་མ་ཡ༔ འདི་དག་སྒྲུབ་པའི་རིམ་པ་ནི༔ དྲག་པོ་དུར་ཁྲོད་ཤིང་གཅིག་དྲུང་༔ ཡང་ན་བཀྲ་ཤིས་དབེན་པའི་ཡུལ༔ རྟེན་འབྲེལ་ཆེ་ཞིང་སྨོན་ལམ་གདབ༔ ཡིད་དུ་འོང་བའི་གནས་མཆོག་ཏུ༔
དཀྱིལ་འཁོར་དག་ནི་གཞུང་བཞིན་ལས༔ དབུས་སུ་ཆོས་འབྱུང་བསྣོལ་མ་ལ༔ ལྟེ་བར་ཧཱུྃ་གིས་མཚན་པར་བྲི༔ སྒོ་བཞིར་ཚོམ་བུ་རེ་རེ་བཀོད༔ བྷནྡྷ་མཚན་ལྡན་ནང་དུ་ནི༔ གཏོར་མ་རྟ་མཆོག་ལུགས་ལྟར་བཞག༔ དཀར་དམར་རྒྱན་གྱིས་ལེགས་པར་སྤྲས༔ ཁྲོ་བོའི་ཙཀླི་དག་ཀྱང་འཛུགས༔ འཁོར་ནི་ལྷ་གཞུང་ལྟ་བུ་བྱ༔ དབུས་སུ་བུམ་པ་མགུལ་ཆིངས་དང་༔
ཁ་རྒྱན་ལྡན་པར་བུམ་རྫས་གཏམས༔ མེ་ལོང་དཀྱིལ་འཁོར་ཚང་བར་བཞག༔ གཡོན་དུ་གྲི་ལྕགས་ཟངས་སམ་ལ༔ ག་པུར་རྫས་རྒོད་བྱུག་པར་བྱ༔ དེ་དག་དར་ནག་ནང་དུ་དྲིལ༔ ཕྱི་རོལ་མཆོད་རྫས་གཞུང་བཞིན་བཤམ༔ འདི་ཉིད་དྲག་པོ་གཅིག་དྲིལ་ཕྱིར༔ སྤྲོས་བཅས་སྤྲོས་མེད་གང་དགོས་བྱ༔ ས་མ་ཡ༔ དང་པོ་སྐྱབས་འགྲོ་སེམས་བསྐྱེད་ནི༔
ཧཱུྃ༔ སྐྱབས་ཡུལ་འདུས་པའི་བདག་ཉིད་རྩ་བ་གསུམ༔ སྐུ་གསུམ་ལྷུན་གྲུབ་ངང་ནས་སྐྱབས་སུ་མཆི༔ གདོད་ནས་དག་པ་འཁོར་འདས་སངས་རྒྱས་ཞིང་༔ དེ་དོན་རྟོགས་ཕྱིར་བདག་གིས་སེམས་བསྐྱེད་དོ༔ དེ་ནས་བགེགས་གཏོར་ཆུ་གཙང་གིས་བྲན་ཞིང་༔ ཧཱུྃ༔ བདག་ཉིད་ཐུགས་ལས་འོད་ཟེར་མཚོན་ཆ་འཕྲོས༔ འགུགས་པའི་རང་བཞིན་ལས་བྱེད་བྱེ་བ་འབུམ༔ བར་ཆད་ལོག་འདྲེན་གཏོར་མ་ལེན་ཕྱིར་ཁུག༔
ཨོྃ་བཛྲ་ཊཱཀྐི་རཱ་ཛ་ན་གནོད་བྱེད་འབྱུང་པོ་ཁུག་ཛཿ དེ་ནས་ཁ་ཕྱིར་བསྟན་ལ་དྲག་པོའི་ཐུན་གྱིས་གཟིར་ཞིང་༔ ཧཱུྃ༔ ང་ནི་ཁྲག་འཐུང་དཔལ་ཆེན་ཁྲོ་བོའི་རྒྱལ༔ རང་བཞིན་ཐུགས་ལས་ཁྲོ་ཆུང་མཚོན་ཆར་འབེབས༔ འབྱུང་པོའི་ཚོགས་རྣམས་གཏོར་མས་ཚིམ་ཞྀང་དེངས༔ དེང་འདིར་འཚེ་ན་ཐལ་བའི་རྡུལ་དུ་རློག༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ གནོད་བྱེད་འབྱུང་པོ་ཤག་ཚལ་པ་མཱ་ར་ཡ་རྦད་རྦད༔ བྷྱོ་བྷྱོ་ཐུན་བྷྱོཿ
དེ་ནས་སྲུང་འཁོར་བསྒོམ་པ་ནི༔ ཧཱུྃ༔ སྟེང་འོག་མེ་དང་མཚོན་ཆའི་གུར༔ དྲྭ་མིག་ལྕགས་སྡིག་ཁྱུང་གིས་གཏམས༔ སྤུ་གྲི་ཁྲོ་ཆུང་ཕ་ལམ་སྦར༔ ཅིས་ཀྱང་མི་ཚུགས་འཁོར་ལོའི་གུར༔ ཨོྃ་བཛྲ་རྃ་ཨཱ་ཡུར་དྷ་ཙཀྲ་རཀྵ་ཧཱུྃ༔ དེ་ནས་མཆོད་པ་བྱིན་གྱིས་བརླབ་པ་ནི༔ ཧཱུྃ༔ ཕྱི་མཆོད་འདོད་ཡོན་སྤྱན་གཟིགས་རྒྱན༔
ནང་མཆོད་སྨན་གཏོར་རཀྟ་དང་༔ གསང་མཆོད་སྦྱོར་སྒྲོལ་དཀྱིལ་འཁོར་རྫས༔ འདོད་ཡོན་མཉེས་མཆོད་དཔག་མེད་སྤེལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨཱཿཧཱུྃ༔ དེ་ནས་འབྱུང་བ་རིམ་བརྩེགས་ནི༔ ཧཱུྃ༔ ངོ་བོ་ཆོས་ཉིད་དེ་བཞིན་དབྱིངས༔ རང་རྩལ་མ་འགགས་སྟོང་པར་ཤར༔ ཀུན་རྒྱུ་སྤྲུལ་པའི་ས་བོན་ཧཱུྃ༔
དྲན་རྫོགས་གནམ་ལྕགས་རྡོ་རྗེར་བསྒོམ༔ ཧཱུྃ་བྷྲཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཧཱུྃ༔ ཨེ་ལས་ནམ་མཁའ་མཐིང་ནག་འབར༔ ཡྃ་ལས་དྲག་པོའི་རླུང་ནག་གཡོ༔ ཁྃ་ལས་རཀྟའི་རྦ་རླབས་འཕྱུར༔ སུྃ་ལས་ལྦུ་བ་ས་གཞིར་འཁྲིགས༔ ཀེཾ་ལས་དུར་ཁྲོད་རི་རབ་བརྩེགས༔ བྷྲཱུྃ་ལས་དྲག་པོའི་ཕོ་བྲང་ནང་༔ རྡོ་རྗེ་ཐིགས་པ་དམར་ཆེན་འཁྱིལ༔
གྲུ་བཞི་སྒོ་ཁྱུད་ཀ་གདུང་དང་༔ རྩིག་པ་འདོད་སྣམ་ཕ་གུས་བརྗིད༔ དྲྭ་བ་དྲྭ་ཕྱེད་ཤར་བུ་བསྐྱོད༔ ཐོད་པ་སྐམ་རློན་མདའ་ཡབ་བརྒྱན༔ རྟ་བབས་བང་རིམ་ཆོས་ཏོག་མཐོ༔ གཡང་གཞིའི་རྒྱལ་མཚན་ཙིཏྟས་བརྒྱན༔ དུར་ཁྲོད་ལ་སོགས་སྲུང་འཁོར་རྫོགས༔ ནང་དུ་གཡང་གཞིའི་བླ་བྲེ་བཀྲམ༔ དམར་ཆེན་ཁྲག་ཞག་པདྨ་ཉི༔ བམ་རོ་སྨུག་པོའི་སྙིང་ཁ་རུ༔
ལྕགས་བསྲེགས་ལས་གྲུབ་རྡོ་རྗེ་ནི༔ རྩེ་དགུ་ལྟེ་བ་ཧཱུྃ་སྒྲ་ཅན༔ དྲན་རྫོགས་གནས་གྱུར་ཁྲོ་རྒྱལ་སྐུས༔ ནཱ་ག་ཀླུ་འདུལ་མཐིང་ནག་འབར༔ ཞལ་གསུམ་ཕྱག་དྲུག་ཞབས་བཞི་བགྲད༔ གཡས་དཀར་གཡོན་དམར་དབུས་མཐིང་ཁྲོ༔ ཞལ་གདངས་ལྗགས་འདྲིལ་སྤྱན་རྩ་འཁྱིལ༔ རྟ་དབུ་རིགས་གསུམ་རྟ་སྐད་འཚེར༔ དབུ་སྐྲ་དམར་སེར་ཐོད་སྐམ་བརྒྱན༔ དར་ནག་ཅོད་པན་དུག་སྦྲུལ་འཁྱུགས༔
གཡས་གསུམ་རལ་གྲི་དབྱུག་ཏོ་ཁྱུང་༔ གཡོན་གསུམ་ལྕགས་ཀྱུ་ཐོད་ཁྲག་སྦྲུལ༔ གླང་ཀོ་ཞིང་ལྤགས་ཁྱུང་གཤོག་ལྡན༔ ཐོད་ཕྲེང་རུས་རྒྱན་སྟག་གི་ཤམ༔ སྒེག་ཅིང་སྦལ་སྦྲུལ་ལྷུ་ཚིགས་བརྒྱན༔ ཀླུ་གཉན་ས་བདག་ཁྲི་འབུམ་གདན༔ ཡུམ་མཆོག་ཕག་མོ་ཀླུ་འདུལ་མ༔ གཡས་པས་གྲི་གུག་སྦྲུལ་ཞགས་འཛིན༔ གཡོན་པས་བྷན་དམར་སྡིག་པ་བསྣམས༔ ཁྲོ་མོའི་སྤྱི་བོར་ཕག་ཞལ་ངུར༔
རུས་རྒྱན་གཅེར་མོ་ཡབ་ལ་འཁྲིལ༔ བ་སྤུའི་བུ་གར་ཁྱུང་གིས་གཏམས༔ མེ་རི་སྨུག་ནག་ཀློང་དུ་གསལ༔ སྤྱི་བོར་གནམ་ལྕགས་ག་རུ་ཊཿ མེ་གཤོག་ཀྲང་ཀྲིང་ཀླུ་གཉན་ཟ༔ ཕྱོགས་བཞིར་ཁྲོ་མོ་ཤ་ཟ་བཞི༔ གྲི་ཐོད་འཛིན་ཅིང་དུར་ཁྲོད་ཆས༔ བརྐྱང་བསྐུམ་མེ་དཔུང་ཀློང་དུ་གསལ༔ མདུན་དུ་སྤྲུལ་པའི་ལྕགས་སྡིག་འཁྱུགས༔ རྒྱབ་ཏུ་དུག་གི་ཕག་རྒོད་ངུར༔
སྒོ་བཞིར་བྱ་ཁྱུང་སྡེ་ལྔ་གསལ༔ ཡང་སྤྲུལ་ཕག་སྡིག་བྱ་ཁྱུང་འབུམ༔ ཀླུ་སྲིན་རྒྱལ་འགོང་འདྲེ་རྒོད་དང་༔ དམ་སྲི་འབྱུང་པོ་འཇོམས་པར་གསལ༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཨོྃ་བཾ་བཛྲ་ཝཱ་རཱ་ཧཱི་ནཱ་ག་མ་ཐ་ཧཱུྃ་ཕཊ྄ཿ ཨོྃ་ཀྲོ་ཏི་ཧ་རི་ནི་ས་ཧཱུྃ་ཕཊ྄ཿ ཨོྃ་ཁྲོཾ་ག་རུ་ཊ་ཙ་ལེ་ཧཱུྃ་ཕཊ྄ཿ ཨོྃ་ཁྲོཾ་ག་རུ་ཊ་ཙ་ཏུར་ཧཱུྃ་ཕཊ྄ཿ དེ་ལྟར་གསལ་བའི་གནས་གསུམ་ལས་འོད་ཟེར་འཕྲོས་པས༔
འོག་མིན་དབང་དྲག་རོལ་པའི་དུར་ཁྲོད་ནས༔ ཁྲོ་རྒྱལ་ཀླུ་འདུལ་འཁོར་བཅས་སྤྱན་དྲངས༔ ཨོྃ་བཛྲ་ས་མཱ་ཡ་ཛ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔ ཆོས་དབྱིངས་སྐྱེ་མེད་དྲག་པོ་ཨེ་ཡི་ཀློང་༔ རྔམ་བརྗིད་དུར་ཁྲོད་འབར་བར་ཀློང་དཀྱིལ་ནས༔ དབང་ཆེན་ཁྲོ་རྒྱལ་ལྷ་ཚོགས་གཤེགས་སུ་གསོལ༔ དམ་སྲི་ཀླུ་གཉན་འདུལ་བའི་དུས་ལ་བབ༔ ཨོྃ་ཧྱ་གྷྲྀ་ཝ་ས་པ་རི་ཝཱ་ར་ཛ་ཛཿ
ཛཿཧཱུྃ་བཾ་ཧོཿ དེ་ནས་བཞུགས་སུ་གསོལ་བ་ནི༔ ཧཱུྃ༔ བསྐལ་པའི་མེ་ལྟར་འབར་བའི་ཀླུ་བདུད་གདན༔ དམ་སྲི་འབྱུང་པོ་འདྲེ་རྒོད་བསྣོལ་བའི་སྟེང་༔ མཐུ་རྩལ་གཟི་བྱིན་སྟོབས་ཀྱིས་ས་གསུམ་གནོན༔ སྨྱོ་འབོག་སྙིང་གཟེར་ཀླུ་སྲིན་འདུལ་ཕྱིར་བཞུགས༔ ཨོཾ་ས་མ་ཡ་ཏིཥྛ་ལྷན༔ དེ་ནས་ཕྱག་འཚལ་བ་ནི༔ ཧཱུྃ༔
དོན་དམ་ཆོས་ཉིད་ལོངས་སྐུ་ཁྲོ་ཚུལ་ཅན༔ མ་རུངས་ལོག་འདྲེན་ཟིལ་གནོན་གཡུལ་ལས་རྒྱལ༔ ཆེ་བཙན་རྟ་མཆོག་དབང་གི་རྒྱལ་པོ་ཡི༔ ལྷུན་གྲུབ་སྐུ་ལ་བརྡ་རྟགས་ཕྱག་འཚལ་ལོ༔ ཨོྃ་ན་མོ་པཱུ་རུ་ཤ་ཡ་ཧོཿ མཆོད་པ་འབུལ་བ་ནི༔ ཧཱུྃ༔ སྟོང་གསུམ་ཆོས་དབྱིངས་སྣོད་མཆོག་བྷནྡྷ་རུ༔ ཕྱི་ནང་མཆོད་པ་སྤྱན་གཟིགས་བློ་ཡིས་ཁེངས༔ སྨན་གཏོར་རཀྟ་སྦྱོར་སྒྲོལ་མཆོད་པའི་སྤྲིན༔

དུག་ལྔ་རྣམ་དག་རོལ་པ་མཆོད་པའི་ཚོགས༔ ཁྲག་འཐུང་ཁྲོ་རྒྱལ་ལྷ་ཚོགས་རྣམས་ལ་འབུལ༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཀྲོ་ཏི་ཤྭ་རཱི་ཁྲོཾ་ག་རུ་ཊ་ཡ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་ལ་ཁཱ་ཧི༔ དེ་ནས་བསྟོད་པ་ནི༔ ཧཱུྃ༔ བསྐལ་པའི་མེ་ལྟར་འབར་བའི་ཆོས་དབྱིངས་ཀློང་༔ སྣང་སྲིད་ལྷ་སྲིན་འདུལ་བའི་བདག་ཉིད་ཅན༔ སྐུ་མདོག་མཐིང་ནག་ཆོས་དབྱིངས་སྐྱེ་མེད་གཟུགས༔ གཡས་གཡོན་དཀར་དམར་ཕོ་རྒྱུད་མོ་རྒྱུད་འདུལ༔ རྟ་དབུ་གསུམ་ལྡན་རྟ་སྐད་ཕྱོགས་བཅུར་འཚེར༔
དམར་ནག་རལ་པས་སྟོང་ཁམས་མེ་འོད་འཁྲུག༔ ཐོད་སྐམ་སྦྲུལ་རྒྱན་ཡེ་ཤེས་འཇིག་རྟེན་སྔངས༔ རལ་གྲི་དབྱུག་ཏོས་འདྲེ་རྒོད་སྙིང་རྩ་གཅོད༔ བྱ་ཁྱུང་ནག་པོས་ཀླུ་གཉན་ས་བདག་འཇོམས༔ ལྕགས་ཀྱུས་མ་རུངས་སྙིང་འཛིན་ཐོད་ཁྲག་རོལ༔ སྦྲུལ་ནག་ཞགས་པས་ལོག་འདྲེན་འབྱུང་པོ་འཆིང་༔ ཁྱུང་གཤོག་བརྒྱངས་ཤིང་སྣོད་བཅུད་ཚྭ་ཚྭ་འཁྲུག༔ དུར་ཁྲོད་ཆས་ལྡན་དུག་ལྔ་དབྱིངས་སུ་སྒྲོལ༔ ཞབས་བཞི་དོར་སྟབས་ཀླུ་གཉན་ས་བདག་བརྫིས༔ སྐུ་ལ་འཁྲིལ་བའི་ཁྲོ་མོ་ཀླུ་འདུལ་རྔམ༔
གྲི་ཐོད་མགུལ་འཁྱུད་དུག་ལྔ་དབྱིངས་སུ་སྒྲོལ༔ སྦྲུལ་དང་ལྕགས་སྡིག་མ་རུངས་ཀླུ་གཉན་འཇོམས༔ ཕག་ཞལ་ཕཻཾ་སྒྲས་མ་རུངས་ལས་ལ་བསྐུལ༔ རུས་རྒྱན་ཡབ་འཁྲིལ་བདེ་སྟོང་དབྱེ་བ་མེད༔ མེ་རིའི་དབུས་བཞུགས་འབྱུང་པོ་བདུད་ཚོགས་སྲེག༔ དབང་ཆེན་ཀླུ་འདུལ་ཡབ་ཡུམ་སྐུ་ལ་བསྟོད༔ ཧཱུྃ༔ སྤྲུལ་པའི་བྱ་ཁྱུང་གནམ་ལྕགས་མཆུ་སྡེར་ཅན༔ མེ་གཤོག་རྡེབ་ཅིང་ཀྲང་ཀྲིང་རྔམ་སྒྲ་སྒྲོག༔ མ་རུངས་གདུག་པའི་ཀླུ་གཉན་སྙིང་ཁྲག་འཇིབ༔
སྤྲུལ་པའི་བྱ་ཁྱུང་སྐུ་ལ་ཕྱག་འཚལ་བསྟོད༔ ཧཱུྃ༔ ཁྲོ་མོ་རྣམ་བཞི་མི་བཟད་དགྲ་ཤ་ཟ༔ གྲི་ཐོད་འཛིན་ཅིང་དམ་ཉམས་སྲོག་དབུགས་ཕྲལ༔ གར་ཐབས་བསྒྱུར་ཞིང་སྟོང་གསུམ་གློག་ལྟར་མྱུར༔ ཤ་ཟ་མཁའ་འགྲོ་བཞི་ཡི་སྐུ་ལ་བསྟོད༔ ཧཱུྃ༔ སྤྲུལ་པའི་ལྕགས་སྡིག་རྒྱལ་བསེན་སྙིང་ཁྲག་འཇིབ༔ དུག་གི་ཕག་རྒོད་ཀླུ་གཉན་ས་བདག་འཇོམས༔ བྱ་ཁྱུང་རིགས་བཞིས་རྒྱ་ནད་བདུན་དྲུག་སྲེག༔
སྤྲུལ་པ་ཡང་སྤྲུལ་ཚོགས་ལ་ཕྱག་འཚལ་བསྟོད༔ ཧཱུྃ༔ གདུག་པའི་འབྱུང་པོ་དམ་སྲིའི་སྙིང་ནས་དྲོངས༔ ནག་པོ་ཀླུ་དང་ས་བདག་མིང་ནས་སྡུད༔ རྒྱ་ནད་བདུན་དྲུག་སྨྱོ་འབོག་རྩད་ནས་ཆོད༔ མ་རུངས་རྒྱལ་བསེན་དམ་སྲི་རྡུལ་དུ་རློག༔ མཛེ་ཤུ་གཉན་འབུམ་ལྷོག་རྒོད་གཏིང་ནས་སྐེམ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཛཔ྄་དམིགས་ནི། བདག་ཉིད་དྲག་པོའི་སྙིང་ཁར་ཉི་མའི་དཀྱིལ་འཁོར་གྱི་དབུས་སུ་ཧཱུྃ་མཐིང་ནག་ལ་རྩ་བའི་སྔགས་ཕྲེང་འཁོར་བས།
ལུས་ཀྱི་ནང་ཐམས་ཅད་བྱ་ཁྱུང་དང་ཁྲོ་བོས་གང་སྟེ་བ་སྤུའི་བུ་ག་ནས་ཕར་འཕྲོས་པས། སྣང་སྲིད་སྣོད་བཅུད་ཐམས་ཅད་བྱ་ཁྱུང་དམར་ནག་སྡིག་པ་དུག་གི་ཕག་རྒོད། སྒྲོལ་བའི་མ་མོའི་ཚོགས་ཀྱིས་གང་ནས་ཀུན་གྱི་ཞལ་ནས་སྔགས་སྒྲ་སྒྲོག་ཅིང༌། སྐུ་ལས་མེ་དཔུང་འབར་བཞིན་རྒྱལ་བསེན་དམ་སྲི་འབྱུང་པོ། འདྲེ་རྒོད་ཀླུ་དང་ས་བདག་ཐམས་ཅད་ཧབ་ཧབ་ལྗིབ་ལྗིབ་ཏུ་ཟོས་ཤིང་འབར་བའི་ཤུགས་ཀྱིས། ཤུལ་མེད་དུ་བསྲེགས་ཤིང་མེད་པར་བྱས། སྔགས་ཕྲེང་དང་མེ་ལྕེ་ཐམས་ཅད་ཚུར་འདུས་པས། སྲུང་བའི་གུར་ཁང་དང་བ་སྤུའི་བུ་ག་རྣམས་ཁྱུང་དང་ལྕགས་སྡིག་གིས་གཏམས་པས། བསྐལ་པའི་རླུང་ཡང་མི་ཞུགས་པའི་རང་བཞིན་དུ་གྱུར། ཡབ་ཀྱི་སྔགས་ནི།
ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཡུམ་གྱི་སྔགས་ནི། ཨོྃ་བཾ་བཛྲ་ཝཱ་རཱ་ཧཱི་ནཱ་ག་མ་ཐ་ཧཱུྃ་ཕཊ྄ཿ ཁྱུང་སྔགས་ནི། ཨོཾ་ཁྲོྃ་ག་རུ་ཊ་ཙ་ལེ་ཧཱུྃ་ཕཊ྄ཿ ཁྲོ་མོ་བཞིའི་སྔགས་ནི། ཨོྃ་ཀྲོ་ཏི་ཧ་རི་ནི་ས་ཧཱུྃ་ཕཊ྄ཿ བྱ་ཁྱུང་རིགས་བཞིའི་སྔགས་ནི། ཨོྃ་ཁྲོྃ་ག་རུ་ཊ་ཙ་ཏུར་ཧཱུྃ་ཕཊ྄ཿ དེ་ནས་ལས་སྔགས་ཀླུ་དང་ས་བདག་འདུལ་བྱེད་ནི༔
ཨོཾ་ཁྲོཾ་ག་རུ་ཊ་བྷུ་མི་ཡ་ཙིཏྟ་རྦད་རྦད༔ ཨོྃ་ཁྲོཾ་ནཱ་ག་ར་ཙ་ཙིཏྟ་ཡཾ་ཡཾ་ཚིནྡྷ་ཚིནྡྷ་རྦད་རྦད༔ ཅེས་དང་ཀླུ་དང་ས་བདག་གི་ནད་ཀྱིས་གདོན་ན་ཤམ་བུར་ཟབ། རྒྱལ་བསེན་གྱིས་གདོན་ན། ཨོྃ་བཛྲ་ཀྲོ་ཏ་ཀྲོ་ཏི་ཙཎྜ་ན་ཧྱ་གྷྲྀ་ཝ་མ་ཧཱ་ཀཱ་ལ་ཤཱེ་ལ་དུ་གིང་རཱ་ཛ་རཀྵི་ན་ཙིཏྟ་རྦད་རྦད༔ ཊ་ཊ་ཚིནྡྷ་པ་ཙ་མ་ཐ་ནན༔ རྒྱལ་བསེན་དམ་སྲི་འབྱུང་པོའི་སྙིང་ཧུར་ཧུར་ཤིག་ཤིག་མཱ་ར་ཡ་རྦད་རྦད༔ རྒྱལ་བསེན་གྱིས་གདོན་ན་འདི་གང་མང་བྱ། གདོན་གྱི་རིགས་ལ། ཨོཾ་ཁྱོཾ་པ་ཁྱོཾ་མ་ཧཱ་ན་ཨ་མུ་ཀ་ཙིཏྟ་ཚིནྡྷ་མ་ཐ་མ་ཐ་རྦད་རྦད༔
འདྲེ་རྒོད་དམ་སྲི་འབྱུང་པོ་ཀཱ་ཝ་ཙིག་ཤིག་ཤིག་འུར་འུར༔ སྙིང་རྩ་འགས་འགས་མྱོག་མྱོག་ཐུམ་ཐུམ་རྦད་རྦད༔ ཅེས་འདི་ཅི་མང་བཟླ༔ འདི་ཉིད་ཡི་གེ་དབུ་ཅན་དུ་བྲིས་ནས་ཁྱིམ་དུ་འཆང་ན་གནོད་པ་ཐམས་ཅད་ཐུབ་པར་འགྱུར་རོ༔ རྫས་ནི་གྲི་ཁྲག་ཀེ་ཚེ་ཉུངས་དཀར་དུར་བྱེད་བོང་ང་དཀར་གླ་རྩི་གུ་གུལ་ཤིང་ཀུན་ཤུ་དག་མུ་ཟི་རུ་རྟ༔ རྟ་བོན་བཙན་དུག་རྒྱ་སྣག་རྨ་བྱའི་མདངས་སྟག་གི་སྡེར་མོ་གཅན་གཟན་སྣ་ཚོགས་ཀྱི་མཆེ་བ༔ དུག་ཤིང་ཤེར་ཤིང་སྡིག་སྲིན་སྦལ་སྦྲུལ་གི་ཤ་ཁྱུང་གི་སྡེར་མོ་སྤྲེའུའི་སྙིང་ལྕུང་ཀའི་སྙིང་ཕག་རྒོད་ཀྱི་མཆེ་བ་བཅས་ཁྲོལ་བུར་བསྒྲུབ་བམ༔ རིལ་བུ་སྲན་མ་ཙམ་དུ་དྲིལ་ཏེ་ལུས་ལ་འཆང་ན༔ ལྷ་སྲིན་སྡེ་བརྒྱད་ཀྱི་གནོད་པས་མི་ཚུགས་ཤིང་སྲུང་བའི་མཆོག་ཏུ་འགྱུར་རོ༔ དུས་ཚབ་ཆེ་ན་དུ་བ་བདུག་ཅིང་རུང༌།
ཁོང་དུ་བཏང་ན་ནས་ཙམ་ལས་མི་རུང་༔ འགོ་ནད་ཐམས་ཅད་ཐུབ་ཅྀང་སྲུང་སྐུད་དམ་ཤོག་བུ་ལ་རྩ་སྔགས་བྲིས་ཏེ་མགུལ་དུ་འཆང་ན༔ ཀླུ་དང་ས་བདག་གི་མཛེ་ཤུའམ་ལྷོག་ཡམས་སོགས་ལ་སྲུང་བའི་མཆོག་ཏུ་འགྱུར༔ རྫས་ཀྱི་ཐུམ་དམར་ནག་བྱ་ཡང་ན་ལྕགས་ཀྱི་གྭའུར་འཆང་རྩ་སྔགས་ལ་སོགས་ཁྲི་ལས་མི་ཉུང་བར་བཟླས་པས་གྲུབ་རྟགས་འབྱུང་ངོ་༔ གྲིབ་དང་མི་གཙང་སོགས་ལ་འཛེམ་པར་བྱ༔ སྒྲུབ་པའི་ཚེ་ཤ་དང་ཆང་ནི་སྤང་བར་བྱ༔ རྫས་ལ་བུད་མེད་ཀྱིས་མ་རེག་པར་བྱ་དགོས༔ ས་མ་ཡ༔ དེ་ནས་ཚོགས་བྱ་བ་ནི༔ ཆུ་གཙང་གིས་བྲན་ལ༔
ཧཱུྃ༔ བདག་ཉིད་ཁྲོ་རྒྱལ་ཐུགས་ཀ་ནས༔ ཚོགས་འཁོར་སྦྱང་ཕྱིར་ཡི་གེ་འཕྲོས༔ བག་ཆགས་ཉེས་སྐྱོན་བསྲེགས་གཏོར་བཀྲུས༔ ཨཽྃ་ཨཱཿཧཱུྃ་གིས་བདུད་རྩིར་བསྒྱུར༔ ཨོྃ་ཨཱཿཧཱུྃ༔ དེ་ནས་སྤྱན་འདྲེན་པ་ནི༔ ཧཱུྃ༔ འོག་མིན་དབང་ཆེན་རོལ་པའི་དུར་ཁྲོད་ནས༔ ཁྲོ་བོའི་རྒྱལ་པོ་ཀླུ་རྒྱལ་ཧེ་རུ་ཀཿ
དཀྱིལ་འཁོར་ལྷ་ཡི་ཚོགས་དང་བཅས་པ་རྣམས༔ རང་བཞིན་གནས་ནས་སྤྱན་འདྲེན་གཤེགས་སུ་གསོལ༔ འདོད་ཡོན་ལོངས་སྤྱོད་ཚོགས་ཀྱི་མཆོད་པ་བཞེས༔ ཐུགས་རྗེས་རྩེར་དགོངས་དབང་དང་དངོས་གྲུབ་སྩོལ༔ ཨོྃ་བཛྲ་ས་མཱ་ཡ་ཛ་ཛཿ དེ་ནས་ཚོགས་མཆོད་ནི༔ ཧཱུྃ༔ དབང་ཆེན་ཁྲོ་རྒྱལ་འདུས་པའི་ལྷ་ཚོགས་ཀྱིས༔ ཞལ་ཟས་ཚོགས་མཆོད་རྒྱ་མཚོ་འདི་བཞེས་ལ༔ ཐུགས་དམ་བསྐང་ཞིང་ཉམས་ཆག་བཤགས་གྱུར་ནས༔
དབང་དང་དངོས་གྲུབ་དེང་འདིར་སྩལ་དུ་གསོལ༔ ཨོྃ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་ལ་ཁཱ་ཧི༔ དེ་ནས་བསྐང་བ་ནི༔ ཨོྃ་ཨཱཿཧཱུྃ་ཧ་ཧོ་ཧྲཱིཿཕཻཾ་ཕཻཾ་ཛཿཛཿ ཧཱུྃ༔ ཆོས་དབྱིངས་ལྷུན་གྲུབ་ཨེ་ཡི་ཕོ་བྲང་ནས༔ རྟ་མཆོག་རོལ་པ་ཀླུ་འདུལ་ཧེ་རུ་ཀཿ བསྐལ་པའི་མེ་ལྟར་འབར་བའི་ཀློང་ནས་བཞེངས༔ ཁྲོ་རྒྱལ་འདུས་པའི་དཀྱིལ་འཁོར་གཤེགས་སུ་གསོལ༔ དུག་གསུམ་སྨན་རཀ་གཏོར་མ་འདི་བཞེས་ལ༔
ཐུགས་དམ་བསྐང་ཞིང་བར་ཆད་བཟློག་ཏུ་གསོལ༔ ཧཱུྃ༔ གདུག་པའི་དམ་ཉམས་དགྲ་བགེགས་བསྒྲལ་བ་ཡི༔ མིག་རྣ་སྣ་ལྕེ་དོན་སྙིང་རི་ལྟར་སྤུངས༔ མི་རྟ་ཁྱི་སོགས་ཤ་ཆེན་བསྲེགས་པའི་སྤོས༔ ཀླད་རུས་ཁུ་བ་རྐང་མར་སྒྲོན་པའི་མེ༔ ཞག་གཡོ་བཅུད་ལྡན་འཁྱིལ་བའི་དྲི་ཆབ་གཏམས༔ འབྲུ་ནག་ངར་བཏང་དུག་ཁྲག་སྦགས་པའི་བཤོས༔ ཐོད་རྔ་རྐང་གླིང་རོལ་མོ་སྒྲ་ལྡན་གྱིས༔ ཁྲོ་རྒྱལ་ཀླུ་འདུལ་ཡབ་ཡུམ་ཐུགས་དམ་བསྐང་༔
ཁྲག་འཐུང་ཁྲོ་མོ་རིགས་བཞིའི་ཐུགས་དམ་བསྐང་༔ འཇོམས་བྱེད་བྱ་ཁྱུང་སྡེ་ལྔའི་ཐུགས་དམ་བསྐང་༔ ཡང་སྤྲུལ་ཕག་དང་སྡིག་རྒོད་ཐུགས་དམ་བསྐང་༔ དབང་ཆེན་དཀྱིལ་འཁོར་ཐུགས་དམ་བསྐངས་གྱུར་ནས༔ ཀླུ་སྲིན་རྒྱལ་འགོང་ས་བདག་གནོད་པ་ཟློག༔ ཧཱུྃ༔ བྷནྡྷ་ལྕང་ལོ་བདུད་རྩི་མཚོ་ལྟར་འཁྱིལ༔ བྷ་ལིང་གཏོར་མར་ཤ་རུས་ཁྲག་གིས་བརྒྱན༔ དུང་དམར་སྣོད་དུ་རཀྟའི་རྦ་རླབས་འཕྱོ༔ སྦྱོར་སྒྲོལ་མཆོད་པ་ཕྱི་ནང་སྤྲིན་ལྟར་གཏིབས༔
མཁའ་ལ་གཡང་གཞི་བྱ་ཁྱུང་སྣ་ཚོགས་གདེང་༔ དཔལ་ཆེན་དགྱེས་པའི་མཆོད་རྫས་སྣ་ཚོགས་ཀྱིས༔ ཁྲོ་རྒྱལ་ཀླུ་འདུལ་ཡབ་ཡུམ་ཐུགས་དམ་བསྐང་༔ ཁྲག་འཐུང་ཁྲོ་མོ་རིགས་བཞིའི་ཐུགས་དམ་བསྐང་༔ འཇོམས་བྱེད་བྱ་ཁྱུང་སྡེ་ལྔའི་ཐུགས་དམ་བསྐང་༔ ཡང་སྤྲུལ་ཕག་དང་སྡིག་རྒོད་ཐུགས་དམ་བསྐང་༔ དབང་ཆེན་དཀྱིལ་འཁོར་ཐུགས་དམ་བསྐངས་གྱུར་ནས༔ ཀླུ་སྲིན་རྒྱལ་འགོང་ས་བདག་གནོད་པ་ཟློག༔ ཧཱུྃ༔ ག་ཎ་ཚོགས་ཀྱི་མཆོད་པ་བཅུད་དང་ལྡན༔
འབྲས་རྒུན་བུ་རམ་ཚོགས་ཆང་སྨན་དང་སྤོས༔ འབྲུ་བཅུད་འབྲས་བུ་བམ་ཚོགས་ཤ་ཆེན་དང་༔ གླུ་མ་གར་མ་གིང་མོ་སྒེག་མོ་དང་༔ ཡིད་འཕྲོག་དབང་བའི་མཆོད་པ་སྣ་ཚོགས་ཀྱིས༔ ཁྲོ་རྒྱལ་ཀླུ་འདུལ་ཡབ་ཡུམ་ཐུགས་དམ་བསྐང་༔ ཁྲག་འཐུང་ཁྲོ་མོ་རིགས་བཞིའི་ཐུགས་དམ་བསྐང་༔ འཇོམས་བྱེད་བྱ་ཁྱུང་སྡེ་ལྔའི་ཐུགས་དམ་བསྐང་༔ ཡང་སྤྲུལ་ཕག་དང་སྡིག་རྒོད་ཐུགས་དམ་བསྐང་༔ དབང་ཆེན་དཀྱིལ་འཁོར་ཐུགས་དམ་བསྐངས་གྱུར་ནས༔ བར་ཆད་བསལ་ཞིང་དངོས་གྲུབ་སྩལ་དུ་གསོལ༔
དེ་ནས་བཤགས་པ་ནི༔ ཧཱུྃ༔ དབང་ཆེན་ཁྲོ་རྒྱལ་ལྷ་ཚོགས་དགོངས་སུ་གསོལ༔ བདག་ཅག་བག་མེད་ལེ་ལོའི་དབང་གྱུར་ཏེ༔ བསྐྱེད་རྫོགས་མ་གསལ་བསྙེན་སྒྲུབ་གཡེལ་བ་དང་༔ དུས་ཀྱི་ཚོགས་གཏོར་བསྐང་བ་ཆད་ཅིང་ཉམས༔ མཆོད་རྫས་མ་ཚང་ཕུད་ལྷག་འདྲེས་པ་དང་༔ མ་རིག་རྨོངས་གྱུར་ལས་སྒྲིབ་ཅི་མཆིས་པ༔ མཐོལ་བཤགས་བཟོད་ལ་ཚངས་པའི་དངོས་གྲུབ་སྩོལ༔ ཨོྃ་བཛྲ་ས་ཏྭ་ཧཱུྃ༔
ཨོྃ་ཧྱ་གྷྲྀ་ཝ་ས་ཏྭ་ཧཱུྃ༔ དེ་ནས་ཡིག་བརྒྱས་ལྷག་ཆད་ཁ་བཀང་ས་མ་ཡ༔ དེ་ནས་བསྒྲལ་བ་ནི༔ ཧཱུྃ༔ མདུན་དུ་ཐ་མའི་ཚོགས་ལིང་ལ༔ དམིགས་བྱ་དགྲ་བགེགས་མྱུར་དུ་ཁུག༔ སྲས་མཆོག་བཛྲ་ཀཱི་ལ་ཡས༔ བསྒྲལ་ཞིང་གཏུབ་པའི་དུས་ལ་བབ༔ ཨོྃ་བཛྲ་ཀཱི་ལི་ཀཱི་ལ་ཡ་གནོད་བྱེད་འབྱུང་པོ་མཱ་ར་ཡ་རྦད་རྦད༔ ཅེས་གཏུབ་ཅིང་ཞལ་དུ་བསྟབ་པ་ནི༔
ཧཱུྃ༔ དཀྱིལ་འཁོར་ལྷ་ཚོགས་ཞལ་ཕྱེས་ཤིག༔ དགྲ་བགེགས་བསྒྲལ་བའི་ཤ་ཁྲག་རུས༔ ལྷག་མེད་འབུལ་ཞིང་དགྱེས་པར་རོལ༔ ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ཁཱ་ཧི༔ དེ་ནས་རྣལ་འབྱོར་པ་རྣམས་ཚོགས་ལ་རོལ༔ ཧོཿ གཟིགས་ཤིག་མཛེས་ལྡན་དམ་པའི་ཆོས༔ གཉིས་འཛིན་བྲལ་ཞིང་ཚོགས་ལ་རོལ༔ ཨ་ལ་ལ་ཧོཿ
ཞེས་རོལ༔ ལྷག་མ་གཏོང་བ་ནི༔ ཧོཿ ལྷག་ལ་དབང་བའི་གནས་ཉུལ་མ༔ དཀྱིལ་འཁོར་མུ་རན་སྐྱོང་མཛད་རྣམས༔ ལྷག་མའི་མཆོད་གཏོར་འདི་བཞེས་ལ༔ བསྟན་དགྲ་དམ་ཉམས་རྩད་ནས་ཆོད༔ ཨོྃ་ཨུཙྪིཥྚ་བྷ་ལིངྟ་ལ་ཁཱ་ཧི༔ དེ་ནས་བསྐུལ་ཞིང་ཟོར་འཕང་བ་ནི༔ ཧཱུྃ༔
མི་མངོན་དབྱྀངས་ནས་ཁྲོ་རྒྱལ་ལྷ་ཚོགས་བཞེངས༔ དེང་འདིར་བདག་གིས་རྒྱལ་བསྟན་ཕྲྀན་ལས་བསྐུལ༔ སངས་རྒྱས་བསྟན་དགྲ་སྒོས་དགྲ་དམ་ཉམས་ལ༔ དྲག་པོའི་དམར་ནག་ཟོར་ཐུན་སྙིང་ལ་ཡ༔ བསད་ཅིང་རྡུལ་དུ་བརླག་པའི་ཕྲིན་ལས་མཛོད༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཀྲོ་ཏི་ཀཱ་ལི་ན་བྱད་མ་འབྱུང་པོ་འདྲེ་རྒོད་རྣམས་ལ་ཟོར་བྷྱོ་བྷྱོཿ རྦད་བྷྱོ་བྷྱོཿ བཟློག་བཟློགཿ ཅེས་དགྲ་ཕྱོགས་སུ་འཕང་༔
ས་མ་ཡ༔ དེ་ནས་ཆད་མདོ་ནི༔ ཧཱུྃ༔ སྔོན་ཚེ་འོག་མིན་དབང་ཆེན་ཕོ་བྲང་དུ༔ དྲེགས་འདུལ་ཞལ་ཕྱེ་ཁྲོ་མོས་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔ དེ་འོག་དུར་ཁྲོད་མེ་རི་འབར་བ་རུ༔ ཀླུ་འདུལ་ཞལ་ཕྱེ་བྱ་ཁྱུང་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔ དེ་འོག་ལྔ་བརྒྱ་དུས་ཀྱི་ཐ་མ་ལ༔
འབྱུང་འདུལ་ཞལ་ཕྱེ་གཏེར་སྲུང་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔ གདུག་པའི་འབྱུང་པོ་དམ་སྲི་འདུལ་བར་མཛོད༔ ཨོྃ་ཀྲོ་ཏ་ཀྲོ་ཏི་ཁྲོྃ་ག་རུ་ཊ་ཧེ་བྷ་ལིངྟ་ཁཱ་ཧི༔ དེ་ནས་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བའི་བརྟན་མ་སྨན༔ སྤྲུལ་པ་ཡང་སྤྲུལ་ཚོགས་བཅས་རྣམས༔ གཏོར་མ་བཞེས་ལ་བསྟན་པ་སྐྱོངས༔ ཁས་བླངས་བཞིན་དུ་ཕྲིན་ལས་མཛོད༔
ཨོྃ་མ་མ་ཧྲིཾ་ཧྲིཾ་ཛ་ཛ་བྷ་ལིངྟ་ཁཱ་ཧི༔ རྟ་བྲོ་ནི༔ ཧཱུྃ༔ ཁྲོ་རྒྱལ་དབང་ཆེན་ཀླུ་འདུལ་གྱིས༔ དམ་སྲི་བསྒྲལ་ནས་རྟ་བྲོ་རྡུང་༔ ཆེམ་ཆེམ་མནན་མནན་མ་ལྡང་ཞིག༔ མཆོད་རྟེན་ནག་པོའི་འོག་ཏུ་བྲུབ༔ ཨོྃ་ནན༔ ཨཱཿནན༔ ཧཱུྃ་ནན༔
སཏྭཾ་བྷ་ཡ་ནན༔ དེ་ནས་གཏོར་གཞོང་ཁ་ཡར་བཟེད་ནས་འབྲུ་འཐོར༔ དེ་ནས་དབང་བླང་བ་དང་ཚེ་འགུགས་པ་ནི༔ ཧཱུྃ༔ དབང་ཆེན་ཡབ་ཡུམ་ངོ་བོ་ཉིད༔ དེང་འདིར་སྒྲུབ་པའི་སྐལ་ལྡན་ལ༔ སྐུ་གསུང་ཐུགས་ཡོན་ཕྲིན་ལས་ཀྱི༔ དབང་བཞི་ཡོངས་རྫོགས་སྩལ་དུ་གསོལ༔ ཨོྃ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ དེ་ནས་དབང་བཞི་བླང་ཞིང་དངོས་གྲུབ་ལ་རོལ།
ཚེ་འགུགས་ནི༔ ཧཱུྃ༔ སྣང་མཐའ་རིག་འཛིན་འཆི་མེད་ཚེ་དཔག་མེད༔ ཐུགས་ལས་སྤྲུལ་པའི་མཁའ་འགྲོ་མགྱོགས་མ་འབུམ༔ ཕྱག་ན་མདའ་དར་ཚེ་ཡི་བུམ་པ་འཛིན༔ ཡང་སྤྲུལ་མགྱོགས་མ་སྟོང་ཁམས་ཁེང་བར་འཕྲོས༔ ཕྱི་ནང་སྣང་སྲིད་སྣོད་བཅུད་ཐམས་ཅད་ཀྱི༔ ལྷ་ཀླུ་མི་ཡི་ཚེ་བསོད་བཅུད་བསྡུས་ལ༔ སྐལ་ལྡན་རྣལ་འབྱོར་བདག་གི་ལུས་ལ་བསྟིམ༔ ཚེ་ཡི་རིལ་བུ་འདོད་ཡོན་སྲིད་ཀྱི་མཆོག༔
འཆི་མེད་བདུད་རྩི་འཇའ་ལུས་བསྒྲུབ་པའི་རྫས༔ དེང་འདིར་སྐལ་ལྡན་རིགས་ཀྱི་བུ་ལ་གཏད༔ ཧྲཱིཿཡིག་དམར་པོ་འོད་ཟེར་ལྡན་པར་བསྒོམ༔ སྙིང་གི་དབུས་སུ་ཚེ་ཡི་གྭའུ་ལ༔ ཐིམ་པས་འཆི་མེད་རིག་འཛིན་མྱུར་འགྲུབ་ཤོག༔ ཨོྃ་ཨ་མི་དྷེ་ཝ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ༔ ཞེས་མདའ་དར་གཡབ་ཅིང་ཚེ་ཡི་དངོས་གྲུབ་ལ་རོལ། གཏང་རག་གི་མཆོད་བསྟོད་དང་བཟོད་གསོལ་ནི༔ ཧཱུྃ༔ སྟོང་གསུམ་ཆོས་དབྱིངས་སྣོད་མཆོག་བྷནྡྷ་རུ༔
ཕྱི་ནང་མཆོད་པ་སྤྱན་གཟིགས་བློ་ཡིས་ཁེངས༔ སྨན་གཏོར་རཀྟ་སྦྱོར་སྒྲོལ་མཆོད་པའི་སྤྲིན༔ དུག་ལྔ་རྣམ་དག་རོལ་པ་མཆོད་པའི་ཚོགས༔ ཁྲག་འཐུང་ཁྲོ་རྒྱལ་ལྷ་ཚོགས་རྣམས་ལ་འབུལ༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཀྲོ་ཏི་ཤྭ་རཱི་ཁྲོྃ་ག་རུ་ཊ་ཡ་བཛྲ་པུཥྤེ ་སོགས་ནས་ ཤབྡ འི་བར་མཆོད། དེ་ནས་བསྟོད་པ་ནི༔ ཧཱུྃ༔ དོན་དམ་ཆོས་ཉིད་ལོངས་སྐུ་ཁྲོ་ཚུལ་ཅན༔ མ་རུངས་ལོག་འདྲེན་ཟིལ་གནོན་གཡུལ་ལས་རྒྱལ༔ ཆེ་བཙན་རྟ་མཆོག་དབང་གི་རྒྱལ་པོ་ཡི༔
ལྷུན་གྲུབ་སྐུ་ལ་བརྡ་རྟགས་ཕྱག་འཚལ་བསྟོད༔ བསྟོད་པར་འོས་པ་ སོགས་ནས ་བསྟོད་པར་བགྱི༔ བར་བསྟོད། དེ་ནས་བཟོད་གསོལ་ནི། མ་འབྱོར་པ་དང་ སོགས་ནས་ བཟོད་པར་གསོལ༔ བར་ནས་ཡིག་བརྒྱ་དབྱངས་གསལ་རྟེན་འབྲེལ་སྙིང་པོ་རྣམས་བརྗོད༔ དེ་ནས་བརྟན་བཞུགས་བྱ། འདིར་ནི་རྟེན་དང་ སོགས་ནས་ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། བར་བརྗོད། དེ་ནས་བསྲུང་བཟློག་བྱ་བ་ནི༔
ཧཱུྃ༔ བདག་ཉིད་དབང་ཆེན་ཀླུ་འདུལ་གསལ་བ་ཡི༔ ཐུགས་ཀར་ཧཱུྃ་ཡིག་མཐིང་གའི་ཀློང་དཀྱིལ་དུ༔ བདག་དང་བསྲུང་བྱ་ཐམས་ཅད་ཚུད་ནས་ཀྱང་༔ སྔགས་ཕྲེང་འཁོར་བས་ཕྱི་ནང་འཁོར་ཡུག་ཀུན༔ བསྐལ་པའི་མེ་དཔུང་དུམ་བུ་གཅིག་ཏུ་གྱུར༔ སུ་ཡང་བགྲོད་དུ་མེད་པའི་རང་བཞིན་གྱུར༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཨོྃ་ཀྲོ་ཏ་ཙ་ཏུར་བཾ་བྷྱོཿ ཨོཾ་ཁྲོཾ་ག་རུ་ཊ་ཧཱུྃ་ཕཊ྄ཿ
བདག་ཅག་དཔོན་སློབ་འཁོར་དང་བཅས་པ་ལ་སྲུངས་ཤིག༔ ཨོྃ་བཛྲ་ཙཎྜ་ཎི་མ་མ་རཀྵ་རཀྵ༔ དེ་ནས་སྲུང་བའི་གུར་དུ་ཚུད་པར་བསམས་ལ་དེ་ནས་བཟློག་པ་ནི༔ ཧཱུྃ༔ མདུན་དུ་ཁྲོ་རྒྱལ་ཀླུ་འདུལ་སྐུ་སྨད་ལྡན༔ ཞབས་གཉིས་འོག་ཏུ་གནམ་ལྕགས་འཁོར་ལོ་འཁོར༔ དེ་འོག་ཟངས་ཀྱི་འཁོར་ལོ་རྩིབས་བཅུ་དྲུག༔ བར་དུ་དགྲ་བགེགས་ཕོ་མོའི་བླ་གཟུགས་བཀུག༔ བཟློག་པའི་སྔགས་ཕྲེང་དྲག་ཏུ་འདྲེན་པའི་ཚེ༔ ལས་ཀྱི་རླུང་གིས་བསྐྱོད་པས་གཡས་གཡོན་འཁོར༔
ཕྱེ་མར་བཏགས་ཏེ་ཤ་ཁྲག་དུམ་བུར་གཏུབ༔ དྲེགས་པ་རྣམས་ཀྱི་ཧབ་ཧབ་ལྗིབ་ལྗིབ་གསོལ༔ ལྷག་མ་རྡུལ་ཕྲན་ཙམ་ཡང་མེད་པར་གྱུར༔ ཨོྃ་བཛྲ་ཀྲོ་ཏ་ཀཱི་ལ་ཡ་བཾ་ཧཱུྃ་ཕཊ྄ཿ ཨ་ཡ་མ་དུ་རུ་ཙ་ཤ་ན་ས་མ་ཡ༔ དགྲ་བོ་བྱད་མ་ནྲྀ་ཏྲི་ཏྲིག་ནན་གཟེར་ཐུམ་མྱག་ཐུམ་ཨེ་ཧུར་ཐུམ་མ་ར་མ་ར་བྷྱོ་བྷྱོ་ཟློག་ཟློག༔ ཅེས་བསད་འཁོར་རྣམས་དྲག་ཏུ་འཁོར་བས་དགྲ་བོ་དམིགས་མེད་དུ་བཏང་བར་བསམས་ལ་ས་མ་ཡ༔ ཁྲོ་རྒྱལ་སྟོབས་འདུས་ལས་སོ། ། འདི་ཡན་དཔེ་ཚན་བཞིའི་ཟུར་འགེབས་ཡིན། དེ་ནས་བཀྲ་ཤིས་བྱ་བ་ནི།
ཧཱུྃ༔ གར་གྱི་དབང་ཕྱུག་ཁྲོ་རྒྱལ་ཀུན་གྱི་རྗེས༔ གདུག་པའི་གཡུལ་འཇོམས་ནཱ་ག་ཀླུ་འདུལ་བའི༔ ཕྱི་ནང་གསང་བའི་དཀྱིལ་འཁོར་ལྷ་ཡི་ཚོགས༔ མཆོག་ཐུན་དངོས་གྲུབ་འབྱུང་བའི་བཀྲ་ཤིས་ཤོག༔ དེ་ནས་བཀྲ་ཤིས་གང་མོས་བརྗོད་མཐར་དཀྱིལ་འཁོར་བསྡུ་རིམ་ནི༔ ཧཱུྃ༔ དཀྱིལ་འཁོར་མི་དམིགས་མཐའ་ནས་གཙོ་བོར་བསྡུ༔ གཙོ་བོར་ཡུམ་བསྡུ་ཧཱུྃ་ཐིམ་ཆོས་དབྱིངས་ཨ༔ ཨ་ཨཱཿ
ཞེས་དམིགས་མེད་ངོ་བོ་ཉིད་ཀྱི་ཏིང་ངེ་འཛིན་དུ་གནས་སོ། ། ས་མ་ཡ༔ བསྔོ་བ་ནི༔ ཧོཿ མཐའ་ཡས་མ་གྱུར་སེམས་ཅན་འཁྲུལ་གཟུགས་དབང་༔ ཚོགས་གཉྀས་མཐར་ཕྱིན་བྱང་ཆུབ་དགེ་བར་བསྔོ༔ དཀྱིལ་འཁོར་གསང་བའི་དལ་བཟུང་ཚེ་རབས་སུ༔ པད་འབྱུང་མཇལ་དང་ཡི་དམ་མི་འབྲལ་ཤོག༔ ཅེས་བསྔོ་སྨོན་རྒྱས་པར་བྱ། ས་མ་ཡ༔
བདག་འདྲ་པདྨ་འབྱུང་གནས་ཀྱིས༔ ཡང་ཟབ་སྙིང་གི་སྒྲུབ་པ་ལས༔ དབང་ཆེན་ནཱ་ག་ཀླུ་འདུལ་གྱི༔ གཅིག་དྲིལ་མྱུར་ཟབ་སྒྲུབ་པ་བཞག༔ འདི་ཉིད་ཡོན་ཏན་ཆོག་མི་ཤེས༔ ལྷ་སྲིན་དབང་བསྡུས་དྲེགས་པ་བྲན༔ རྒྱལ་བསེན་ཨར་གཏད་ཀླུ་བདུད་འཇོམས༔ འགོ་ནད་ལྷོག་ཡམས་མཛེ་ཤུ་འདུལ༔ བྱད་དང་མཚོན་ཆའི་གདུག་པ་བཟློག༔ བསྒྲུབ་ན་བློ་ལ་ཡོད་པས་ཆོག༔
མང་དུ་སྤེལ་ཆོས་མ་ཡིན་ལ༔ མཚོ་རྒྱལ་གཟུངས་ཀྱིས་ཡི་གེར་ཐོབ༔ རིན་ཆེན་གསང་བའི་གཏེར་དུ་སྦོས༔ ལྔ་བརྒྱ་དུས་ཀྱི་ཐ་མ་ལ༔ གཏེར་བདག་གླིང་དང་འཕྲད་པར་ཤོག༔ གཟའ་དང་ལྷ་བདུད་རྒྱ་འདི་སྲུངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ བདག་འདྲ་རིག་འཛིན་རྩ་གསུམ་གླིང་པས། ལྕགས་ཁྱིའི་ལོར་པདྨ་སྦས་པའི་ཚལ་བདུད་རི་ནག་པོ་རྔམ་འདྲའི་ལུང་གི་མདར་དར་སྣ་ཕ་ཝང་རྟ་མགོ་ནས་ཁྲོམ་གཏེར་དུ་བགྱིས་ཏེ། གླང་ལོའི་ཟླ་བ་གསུམ་པའི་ཚེས་ཉེར་ལྔ་ཉིན་གསང་སྔགས་ཆོས་གླིང་དུ་ཤོག་སེར་ནས་ཞལ་བསྒྱུར་བའོ། ། གྭ་གྲྭ་ཀརྨ་ཨོ་རྒྱན་གྱིས་གཏེར་གཞུང་ཚིག་རྐང་ཟུར་འགེབས་ཅུང་ཙམ་བགྱིས་པའི་ངོས་ཤོག་ལགས། སརྦ་མངྒ་ལཾ།། །། ག༽ རྟ་མཆོག་རོལ་པའི་སྙིང་པོ་ལས༔ ཧཱུྃ་སྒྲུབ་ཡང་གསང་བཞུགས་སོ༔ དབང་ཆེན་ཁྲོ་རྒྱལ་སྐུ་ལ་འདུད༔
ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ ཧཱུྃ་སྒྲུབ་ཡང་གསང་སྙིང་པོ་བསྟན༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ སྤྲོས་མེད་ཧཱུྃ་གི་སྒྲུབ་པ་ཉིད༔ ཡང་ཟབ་ཕྲིན་ལས་མྱུར་བའི་ཕྱིར༔ བསེ་རུ་ལྟ་བུར་སྒྲུབ་པ་སྟེ༔ འཁོར་འདས་ཆོས་ཉིད་ངང་ཚུལ་ལ༔ ཡི་གེ་ཧཱུྃ་གིས་སྤྲོ་བསྡུ་བྱ༔
དྲན་རྫོགས་དཀྱིལ་འཁོར་འདི་ལྟར་བསྒོམ༔ ཧཱུྃ༔ སྟོང་པའི་ངང་ལས་སྣོད་བཅུད་ཨེ་ཡི་ཀློང་༔ གདོད་ནས་ཟང་ཐལ་དྲག་པོའི་ཕོ་བྲང་རྫོགས༔ གྲུ་གསུམ་མེ་རི་འཚུབས་པའི་དབུས་ཉིད་དུ༔ པདྨ་ཉི་ཟླ་བམ་གྱི་གདན་སྟེང་དུ༔ གནམ་ལྕགས་རྡོ་རྗེ་མེ་ཟེར་ཚྭ་ཚྭ་ཅན༔ ལྟེ་བར་ཧཱུྃ་མཚན་གནས་འགྱུར་དྲན་རྫོགས་སུ༔ དབང་ཆེན་ནཱ་ག་ཀླུ་འདུལ་ཧེ་རུ་ཀཿ མཐིང་ནག་ཞལ་གསུམ་ཕྱག་དྲུག་ཁྲོ་གཏུམ་བརྗིད༔
གཡས་གསུམ་རལ་གྲི་དབྱུག་ཏོ་ཁྱུང་ཁྲ་འཛིན༔ གཡོན་གསུམ་ལྕགས་ཀྱུ་ཐོད་ཁྲག་སྦྲུལ་ཞགས་འཁྱུགས༔ དུར་ཁྲོད་ཆས་རྫོགས་སྒྲོ་གཤོག་མཁའ་ལ་བརྒྱངས༔ ཕག་མོ་ཀླུ་འདུལ་མཐིང་ནག་སྐུ་ལ་འཁྲིལ༔ རྟ་དབུ་ཕག་ཞལ་ཧཱུྃ་བྷྱོ་ཕཻཾ་སྒྲ་ལྡིར༔ ཞབས་བཞི་བརྐྱང་བསྐུམ་བསྐལ་པའི་མེ་དཔུང་ཀློང་༔ བ་སྤུའི་བུ་གར་ལྕགས་སྡིག་བྱ་ཁྱུང་འཕྲོ༔ སྣང་སྲིད་སྣོད་བཅུད་དྲག་པོའི་རང་བཞིན་ལྷ༔ སྐྱེ་མེད་ཧཱུྃ་གི་རང་སྒྲ་འབྲུག་ལྟར་སྒྲོག༔ ཧཱུྃ་ལས་མེ་ཟེར་ཚྭ་ཚྭ་འཕྲོས་པ་ཡིས༔
ཕ་རོལ་བྱད་ཟོར་ཕུར་ཁ་སྲེག་ཅིང་གཞོམ༔ རྒྱལ་བསེན་ཀླུ་དང་ས་བདག་འབྱུང་པོ་རྣམས༔ དབང་སྡུད་ཟིལ་གནོན་ཚར་གཅོད་ལས་གྲུབ་གྱུར༔ ཧཱུྃ་ཧཱུྃ་ཧཱུྃ༔ ཞེས་པའི་སྒྲ་འབྲུག་ལྟར་སྒྲོགས་ཤིང་རྒྱུན་དུ་བཟླ་བར་བྱ༔ ཧཱུྃ་གི་དབང་བཞི་བླང་བ་ནི༔ ཧཱུྃ༔ དཔལ་ཆེན་ནཱ་ག་ཀླུ་འདུལ་གྱི༔ སྐུ་ལྔ་ཧཱུྃ་གི་རང་སྒྲ་ཡིས༔ སྐལ་ལྡན་བདག་ལ་དབང་བསྐུར་ཅིག༔
བྱིན་འབེབས་ལྷ་དང་གཉིས་སུ་མེད༔ གནས་ལྔར་ཧཱུྃ་གི་དབང་ཐོབ་ཤོག༔ ཧཱུྃ་ཧཱུྃ་ཧཱུྃ་ཧཱུྃ་ཧཱུྃ༔ ཞེས་པའི་སྒྲ་དང་བཅས་ནས་རྟ་མགྲིན་གྱི་སྐུ་གསུང་ཐུགས་ཡོན་ཏན་ཕྲིན་ལས་ཧཱུྃ་ལྔ་ལྡན་གྱི་རྣམ་པར་གྱུར་ནས༔ རང་གི་གནས་ལྔར་ཐིམ་པས་ལུས་ཕྱི་ནང་ཁྱབ་ཅིང་ཟང་ཐལ་ཡེ་ཤེས་ལྔ་ཡི་རང་བཞིན་དུ་གྱུར་པར་བསྒོམ༔ ས་མ་ཡ༔ ཨེ་མ་ཁོ་བོ་པདྨ་འབྱུང་གནས་གྱིས༔ སྤྲོས་མེད་ཧཱུྃ་གི་སྒྲུབ་པ་བཞག༔ མ་འོངས་རྗེས་འཇུག་དད་ལྡན་རྣམས༔ སྐྱེ་མེད་སྒྲུབ་པ་འདི་ཉིད་ནི༔
ཉམས་སུ་བླང་ཞིང་བསྒྲུབས་པ་རྣམས༔ ཀླུ་སྲིན་འབྱུང་པོས་མི་ཚུགས་ཤིང་༔ ཕུར་ཐོགས་སྟོང་ལ་འགྲས་གྱུར་ཀྱང་༔ བྱད་ཁ་རྦོད་གཏོང་མི་འབྱུང་ངོ་༔ དེ་བས་འདི་རྣམས་ཉམས་སུ་ལོངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་སྤོ་བོ་དར་སྣ་ཕ་ཝང་རྟ་མགོ་ནས་གདན་དྲངས་ཤིང་གསང་སྔགས་ཆོས་གླིང་དུ་ཤོག་སེར་ནས་ཞལ་བསྒྱུར་བའོ། ། སརྦ་མངྒ་ལཾ།། །། ང༽ ༈ ཟུར་འགེབས་སྲུང་དམིགས་ནི༔
ཧཱུྃ༔ བདག་ཉིད་དབང་ཆེན་ཀླུ་འདུལ་གསལ་བ་ཡི༔ ཐུགས་ཀར་ཧཱུྃ་ཡྀག་མཐིང་གའི་ཀློང་དཀྱིལ་དུ༔
བདག་དང་བསྲུང་བྱ་ཐམས་ཅད་ཚུད་པར་བསྒོམ༔ སྔགས་ཕྲེང་འཁོར་བས་ཕྱི་ནང་འཁོར་ཡུག་ཀུན༔ བསྐལ་པའི་མེ་དཔུང་དུམ་བུ་གཅིག་ཏུ་གྱུར༔ སུ་ཡང་བགྲོད་དུ་མེད་པའི་རང་བཞིན་བསྒོམ༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཨོྃ་ཀྲོ་ཏ་ཙ་ཏུར་ཧཱུྃ་བྷྱོཿ ཨོྃ་ཁྲོྃ་ག་རུ་ཊ་ཧཱུྃ་ཕཊ྄ཿ བདག་ཅག་དཔོན་སློབ་འཁོར་དང་བཅས་ལ་སྲུངས་ཤིག༔ ཨོྃ་བཛྲ་ཙཎྜ་ཎི་མ་མ་རཀྵ་རཀྵ༔ ཅི་འགྲུབ་བཟླས་མཐར་དབྱངས་གསལ་ཡིག་བརྒྱ་རྟེན་སྙིང་སོགས་ལན་གསུམ་བཟླ།
ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཀྲོ་ཏི་ཤྭ་རཱི་ཁྲོྃ་ག་རུ་ཊ་པུཥྤེ་ སོགས་ནས་ ཤབྡ་པྲ་ཏཱིཙྪ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་རཀྟ་གོ་རོ་ཙ་ན་ལ་ཁ་ཁ་ཁཱ་ཧི༔ བསྟོད་པ་ནི༔ ཧཱུྃ༔ གར་གྱི་དབང་ཕྱུག་ཁྲོ་རྒྱལ་ཀུན་གྱི་རྗེས༔ གདུག་པའི་གཡུལ་འཇོམས་ནཱ་ག་ཀླུ་འདུལ་པ༔ ཕྱི་ནང་གསང་བའི་དཀྱིལ་འཁོར་ལྷ་ཚོགས་ལ༔ མཆོག་ཐུན་དངོས་གྲུབ་འབྱུང་བར་ཕྱག་འཚལ་བསྟོད༔ དེ་ནས་ཐུན་གཏོར་འབུལ་བ་ནི༔ ཧཱུྃ༔
ནཱ་ག་ཀླུ་འདུལ་ཡབ་ཡུམ་དབྱིངས་ནས་བཞེངས༔ ཕྱི་ནང་ཕྲིན་ལས་རྣམ་བཞིའི་ཐུགས་དམ་བསྐུལ༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ དབང་བཞི་མཆོག་ཐུན་དངོས་གྲུབ་སྩལ་དུ་གསོལ༔ ཨོྃ་བཛྲ་བྷ་ལིངྟ་པཱུ་ཛ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ ཡང་གཞུང་གི་མཚོན་སྲུང་ལ་རྩ་སྔགས་ཀྱི་ཤམ་བུར་སྔགས་འདི་སྦྱར་ལ། ཨོྃ་བཛྲ་ཀྲོ་ཏ་ཧཱུྃ་ཕཊ྄་ཕཊ྄་མ་མ་རཀྵ༔ རུ་ཏྲ་ཨཱ་ཡུ་དྷ་མ་ཐ་མ་ཐ༔ ད་ཧ་ད་ཧ༔ རྦད་རྦད༔
ཨོྃ་ཧེ་ཧེ་ཛ་ཛཿཧཱུྃ་ཧཱུྃ༔ མཚོན་བཟློག༔ ཨོྃ་ཧྱ་གྷྲྀ་ཝ་ཕ་རོལ་བྱད་མའྀ་མཚོན་ཆ་ཆོམ་རྨུག་རྨུག༔ པ་ཙ་པ་ཙ་མ་ཐ་མ་ཐ་སྭཱ་ཧཱ༔ མ་མ་ཀུ་རུ་ཎ་རཀྵ༔ ཞེས་རྒྱ་ཁབ་ལ་ཁྲི་བཟླས་ཤིང་དར་དམར་སྐུད་པས་དཀྲིས་ཏེ་འཆང་ན་མཚོན་ཆའི་གནོད་པ་ལས་སྲུང་བར་འགྱུར་རོ༔ ས་མ་ཡ༔ རྒྱ་རྒྱ་རྒྱ༔ སརྦ་མངྒ་ལཾ།། །། ཅ༽
༈ དེ་ནས་བཀའ་སྲུང་ཤན་པ་སྤུན་གསུམ་གྱི་གཏོར་སྒྲུབ་ཀྱི་ཆ་ལག་ནི༔ རིན་ཆེན་སྣོད་གཙང་ནང་དུ་དཀར་གཏོར་པད་འདབ་ཅན་གཡས་སུ་བདུད་གཏོར་གཡས་གཅུས་གཡོན་དུ་བཙན་གཏོར་གཡོན་གཅུས༔ མཚམས་སུ་མཐེབ་སྐྱུས་བསྐོར་བར་བཤམས་ལ༔ ཧཱུྃ༔ ལྷ་ཡི་དགེ་བསྙེན་དྲག་པོ་རྩལ༔ བཀའ་སྐྱོང་ལྷ་ཡི་དམག་དཔོན་ནི༔ ཞི་བའི་ཆ་ལུགས་ཤྲཱི་ཊཿ ལས་ཀྱི་སྡེ་དཔོན་དར་མདུང་བསྣམས༔ ངང་དཀར་རྣ་སྔོན་ཆིབས་སུ་ཆིབས༔ སྟག་རལ་གཟིག་ཤུབས་རལ་གྲི་བསྣམས༔
ལྷ་དམག་བསྭོ་སྒྲ་དི་རི་རི༔ དགེ་བསྙེན་དམག་ཚོགས་ཉི་ལི་ལི༔ མ་གཡེལ་ལས་མཛད་བཀའ་སྐྱོང་རྗེས༔ དམར་གྱི་གཏོར་མ་འདི་བཞེས་ལ༔ སྒྲུབ་མཆོག་བཀའ་དང་བསྟན་པ་སྐྱོང་༔ ཕྲིན་ལས་གང་བཅོལ་འགྲུབ་པར་མཛོད༔ ཧཱུྃ༔ དུ་ལས་སྐྱེས་པའི་སྲོག་བདུད་ངོམ་གྱི་རྗེ༔ ཧུ་ལུའི་སྒྲ་སྒྲོགས་དྲེགས་པའི་ཡང་བོ་རྗེ༔ ཆར་སྤྲིན་མདོག་འདྲ་དགྲ་སཏྭ་ལྕགས་ཀྱུ་བསྣམས༔
ཁྲབ་རྨོག་ཕབ་ལ་རྔ་ཞོལ་ནག་པོས་བརྒྱན༔ བདུད་རྟ་རླུང་གཤོག་འཛམ་གླིང་སྐད་ཅིག་ཉུལ༔ དྲག་རྩལ་མྱུར་མགྱོགས་བདུད་པོ་སྐྲ་དཀར་གྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ བདུད་ཕོ་སྲོག་བདག་ནག་པོའི་དུས་ལ་བབ༔ ར་ཙ་དུ་རུ་ཀ་ལང་ཤ་ལ་བྷྱོཿ ཕྲིན་ལས་ནམ་མཁའ་གཟི་བརྗིད་ཐོག་ལྟར་ཕོབ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ༔ ཙ་ཏྲི་ལས་མཁན་ཤན་པ་སྲོག་བདག་ནི༔
མེ་དཔུང་མདོག་ཅན་བསྭེ་ཁྲབ་རྨོག་ཞུ་གསོལ༔ སྟག་རལ་གཟིག་ཤུབས་བཙན་མདུང་ཞགས་པ་འཁྱུགས༔ མ་རུངས་སྙིང་འབྱིན་མཆེ་བས་མ་མཆུ་མནན༔ བདུད་རྟ་དམར་ཞུར་སྐད་ཅིག་ལས་ལ་ཉུལ༔ ཧུར་ཐུམ་སྲོག་བདག་ཤན་པ་དམར་པོའི་ཚོགས༔ ཐ་མའི་སྲོག་བདག་མ་ལུས་འཁོར་བཅས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཧུར་ཐུམ་ནད་ཀྱིས་མཐའ་དམག་སྲོག་དབུགས་སྡུད༔ ལས་བྱེད་དམར་པོ་མ་གཡེལ་དགྲ་སྲོག་ཆོད༔ དྲག་རྩལ་དུས་ལ་བབ་པོ་ས་མ་ཡ༔
ཨོྃ་དྷེ་ཝ་ཨ་དུ་ཙ་ཏྲི༔ མཱ་ར་ཡ༔ ཏྲི་ཀ་ར་དམིགས་བྱའི་ཤ་ཁྲག་རྣམ་པ་ལྔ་ལ་ཁ་ཁ་ཁཱ་ཧི༔ ཞེས་གཏེར་གཞུང་ནས་སོ། སརྦ་མངྒ་ལཾ།། །། ཆ༽ ༈ རྟ་མཆོག་རོལ་པའི་སྙིང་པོ་ལས༔ སྨད་ལས་དུག་རླངས་ནག་པོ་བཞུགས་སོ༔ དབང་ཆེན་ཁྲོ་རྒྱལ་སྐུ་ལ་འདུད༔ ས་མ་ཡ༔
རྒྱ་རྒྱ་རྒྱ༔ ཁོ་བོ་བདག་འདྲ་པདྨ་འབྱུང་གནས་ཀྱིས༔ ཡང་བཟློག་ཟབ་མོ་དུག་རླངས་ནག་པོ་བསྟན༔ དབྱངས་ཅན་མཚོ་རྒྱལ་མ་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་ཐུགས་ཀྱི་སྲས་དང་འཕྲད་པར་ཤོག༔ དང་པོ་བཅའ་གཞིའི་ལག་ལེན་ནི༔ དྲག་པོའི་སྣོད་དམ་གང་རུང་དུ༔ ནག་པོའི་དལ་བཅག་མ་ཏྲཾ་བྲི༔ དེ་སྟེང་ཆོས་འབྱུང་བསྣོལ་མར་བྱ༔
སྟེང་དུ་རྟ་མགྲིན་ཡབ་ཡུམ་གཟུགས༔ འཁོར་རྣམས་ལྷ་གྲངས་ཅི་བཞིན་བསྐོར༔ ཕྱག་རྩང་ཉེར་གཅིག་དམར་གྱིས་བརྒྱན༔ ཕྱི་རྩང་དྲུག་ཅུ་རྩ་གཉིས་ཏེ༔ ལེགས་པར་བརྒྱན་ཅིང་བྷ་སུས་བཅིང་༔ རྩེ་མོར་ཁྱུང་དང་དར་ནག་དབུབ༔ བསྲུང་བཟློག་འཁོར་ལོ་དག་ཀྱང་འཛུགས༔ གཞན་ཡང་དར་ནག་སྤྱན་གཟིགས་དང་༔ མཐུན་རྫས་ལ་སོགས་གཞུང་བཞིན་བཤམ༔ ཕྱི་ནང་མཆོད་པ་ཚང་བར་བྱ༔
ལས་བྱང་སྔགས་ལ་བསྐྱལ་ནས་སུ༔ མདུན་གྱི་གཏོར་མདོས་འདི་ལྟར་བསྐྱེད༔ མཆོད་པ་བྱིན་རླབས་གང་རུང་བྱ༔ ཧཱུྃ༔ མདུན་དུ་ཨེ་ལས་ཕོ་བྲང་ནི༔ དུར་ཁྲོད་རབ་རྫོགས་དྲག་པོའི་དབྱིངས༔ གྲུ་བཞི་ཕྱི་ནང་མཚན་ཉིད་རྫོགས༔ དམར་ཆེན་རཀྟ་མཚོ་ལྟར་འཁྱིལ༔ བམ་རོ་གསར་རྙིང་རི་ལྟར་སྤུངས༔ མེ་རླུང་རང་སྒྲ་འབྲུག་ལྟར་སྒྲོག༔
ཐོག་སེར་བུ་ཡུག་སྤྲིན་ལྟར་གཏིབས༔ དེ་དབུས་གནམ་ལྕགས་འཁོར་ལོ་དང་༔ ཉི་ཟླ་པདྨ་འབར་བའི་གདན༔ བམ་རོ་སྨུག་པོའི་ལྟེ་བ་རུ༔ ལྕགས་བསྲེགས་ལས་གྲུབ་རྡོ་རྗེ་ནི༔ རྩེ་དགུ་ལྟེ་བ་ཧཱུྃ་སྒྲ་ཅན༔ སོགས་ནས་སྔགས་ལ་བསྐྱལ༔ དེ་ནས་ཚོགས་ལ་འཇུག་པར་བྱ་་་་་་ མཆན། བསྐང་བ་བཤགས་པ་ཡན་འདོན་ནས་སྨད་ལས་ལ་འཇུག་པ་ལ། ཐུགས་དམ་བསྐུལ་བ་ནི།
གཏོར་མདོས་བྲན་ཞིང་གསོ་རོལ་མོ་དྲག་ཏུ་བསྒྲགས་ལ༔ ཧཱུྃ༔ མཐིང་ནག་མེ་རི་འབར་བའི་ཀློང་དཀྱིལ་ནས༔ ཁྲོ་རྒྱལ་ནཱ་ག་ཀླུ་འདུལ་སྐུར་བཞེངས་ཤིག༔ ཡུམ་མཆོག་ཁྲོ་མོ་མཐིང་ནག་སྐུར་བཞེངས་ཤིག༔ ཟ་བྱེད་ཌཱཀྐི་རིགས་བཞི་སྐུར་བཞེངས་ཤིག༔ འཇོམས་བྱེད་བྱ་ཁྱུང་དམག་ཚོགས་སྐུར་བཞེངས་ཤིག༔ ཡང་སྤྲུལ་ཕག་དང་སྡིག་རྒོད་སྐུར་བཞེངས་ཤིག༔ བཀའ་གཏེར་རྒྱུད་ཀྱི་སྲུང་མ་སྐུར་བཞེངས་ཤིག༔ ཞེ་སྡང་མེ་ལྟར་འབར་བའི་ཀློང་ནས་བཞེངས༔
འདོད་ཆགས་ཁྲག་མཚོ་འཁྱིལ་བའི་ཀློང་ནས་བཞེངས༔ གཏི་མུག་མུན་ལྟར་འཐིབས་པའི་ཀློང་ནས་བཞེངས༔ ང་རྒྱལ་རི་ལྟར་ཉིལ་བའི་ཀློང་ནས་བཞེངས༔ ཕྲག་དོག་རླུང་ལྟར་འཚུབས་པའི་ཀློང་ནས་བཞེངས༔ ཧཱུྃ༔ མཐིང་ནག་སྟོབས་ལྡན་ཁྲོ་རྒྱལ་མཐུ་བོ་ཆེ༔ རྟ་སྐད་དྲག་པོ་ཕྱོགས་བཅུར་ལྷངས་སེ་ལྷང་༔ དབུ་སྐྲ་དམར་ནག་མེ་རི་ཝ་ལ་ལ༔ ཕྱག་དྲུག་མཚོན་གྱིས་སྟོང་གསུམ་རུ་ཏྲ་བསྒྲལ༔ དུར་ཁྲོད་ཆས་རྫོགས་ཁྲོ་བཅུའི་དམག་དཔུང་སྡུད༔
ཞབས་བཞི་གྱད་ཀྱིས་གླིང་བཞིའི་འབྱུང་པོ་སྔངས༔ སྟོབས་ལྡན་ཕོ་རྒྱུད་ཁྲོ་ཚོགས་དམག་དཔུང་འགྱེད༔ ཤ་ཁྲག་དམར་གྱི་གཏོར་མ་འདི་བཞེས་ལ༔ གདུག་པའི་ཀླུ་སྲིན་རྒྱལ་འགོང་བཟློག་ཏུ་གསོལ༔ ཧཱུྃ༔ ཀླུ་འདུལ་ཁྲོ་མོ་མཐིང་ནག་རྔམ་པ་མོ༔ སྤྱི་བོར་ཕག་ཞལ་ཕཻཾ་སྒྲ་དི་རི་རི༔ དབུ་སྐྲ་དམར་ནག་སྤྲིན་ལྟར་ཐིབས་སེ་ཐིབ༔ ཕྱག་གཉིས་རྣོ་དབལ་མཚོན་ཆ་དགྲ་ལ་ཡ༔ དུར་ཁྲོད་ཆས་རྫོགས་མ་སྲིང་ལས་ལ་འགྱེད༔
ཞབས་གཉིས་ཡབ་འཁྲིལ་སྲས་མཆོག་ཁྲོ་ཆུང་སྤྲོ༔ ཡུམ་མཆོག་མ་རྒྱུད་ཁྲོ་མོའི་དམག་ཚོགས་འགྱེད༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་ས་བདག་འབྱུང་པོ་བཟློག་ཏུ་གསོལ༔ ཧཱུྃ༔ རིགས་བཞིའི་ཁྲོ་མོ་ཁྲག་འཐུང་རྔམ་སྟབས་ཅན༔ ཟ་གསོད་དབུགས་ལ་རྔམ་པའི་ཤ་ཟ་མོ༔ དམར་སེར་རལ་གཡེང་ཚྭ་ཚྭ་སི་ལི་ལི༔ དུར་ཁྲོད་ཆས་ལྡན་ཕྲ་མེན་ཤ་ར་ར༔ དྲག་རྩལ་མྱུར་མགྱོགས་གར་སྒྱུར་ལིངས་སེ་ལིང་༔
སྲིད་གསུམ་མ་མོ་ཤ་ཟའི་དམག་ཚོགས་འགྱེད༔ ཤ་ཁྲག་དམར་གྱི་གཏོར་མ་འདི་བཞེས་ལ༔ སྣང་སྲིད་བན་བོན་བྱད་ཁ་དགྲ་ལ་ཟློག༔ ཧཱུྃ༔ སྤྲུལ་པའི་མཁའ་ལྡིང་བྱ་ཁྱུང་ག་རུ་ཊས༔ ཀྲང་ཀྲིང་སྒྲ་སྒྲོགས་ཀླུ་སྲིན་ས་བདག་འཇོམས༔ མེ་གཤོག་རྡེབ་ཅིང་དམ་སྲིའི་སྙིང་ཁྲག་འཐུང་༔ སྡེར་མཆུ་བགྲད་ཅིང་དལ་ཡམས་རྩད་ནས་གཅོད༔ འཇོམས་བྱེད་ནག་པོ་བྱ་ཁྱུང་དམག་ཚོགས་བསྐྱེད༔ ཤ་ཁྲག་དམར་གྱི་གཏོར་མ་འདི་བཞེས་ལ༔
མཛེ་ནད་ཞ་གྲུམ་ལྷོག་ཡམས་རིམས་ནད་ཟློག༔ ཧཱུྃ༔ ཡང་སྤྲུལ་ཟ་བྱེད་གནམ་ལྕགས་སྡིག་པ་ནི༔ ཁ་དགུ་མིག་དགུ་ཁྲོ་ཆུང་སི་ལི་ལི༔ རྒྱལ་བསེན་དམ་སྲིའི་སྙིང་ཁྲག་འཇིབ་ལ་ཤོག༔ ཡན་ལག་རྣམས་ནི་ལྕགས་ཀྱུ་སྤྲིངས་སེ་སྤྲིང་༔ ཀླུ་གཉན་ས་བདག་བླ་སྲོག་དྲོངས་ལ་ཤོག༔ ཀླུ་འདུལ་ལྕགས་སྡྀག་ས་གཞི་བར་སྣང་གང་༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕོ་འདྲེ་མོ་འདྲེ་བླ་ཚེ་ཕྲོལ་ལ་ཤོག༔
ས་སྲི་གདུག་པའི་དུག་མདའ་བཟློག་ཏུ་གསོལ༔ ཧཱུྃ༔ ཡང་སྤྲུལ་ཕག་རྒོད་ངར་སྒྲ་དི་རི་རི༔ དུག་གི་མཆེ་བ་ས་བདག་སྙིང་ལ་ཐོབ༔ གནམ་ལྕགས་ངར་སྒྲས་ཀླུ་སྲིན་གཏིང་ནས་ཆོམས༔ ཁ་རླངས་དུག་ཟོར་དགྲ་ལ་བརྒྱལ་རིང་ཐོངས༔ དུག་གི་ཕག་རྒོད་དམག་ཚོགས་བྱེ་བ་འབུམ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕུང་སྲིའི་ཁ་ཡོག་ངན་སེམས་བཟློག་ཏུ་གསོལ༔ ཧཱུྃ༔
བཀའ་ཡི་བསྟན་སྲུང་ཆེན་པོ་མཐུ་རྩལ་ཅན༔ ཀི་ཀང་ནག་པོས་ཐོག་འབེབས་ལྗང་ནག་ཞལ༔ ལྷ་བཙན་འབར་བ་དཔའ་བོ་སེང་ཞལ་ཅན༔ བདུད་རྗེ་ནག་པོ་དགེ་བསྙེན་ལག་བརྒྱད་པ༔ དམ་ཉམས་དགྲ་ལ་རྦད་བསྐུལ་རྩལ་མ་ཞན༔ ཡང་སྤྲུལ་ཕོ་ཉ་ལས་མཁན་བྱེ་བ་འབུམ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་མ་བདུད་རིགས་བཟློག་ཏུ་གསོལ༔ ཧཱུྃ༔ བསྐུལ་ལོ་བཞེངས་ཤིག་ཁྲོ་རྒྱལ་འབར་བའི་ཚོགས༔
རིག་འཛིན་རྣལ་འབྱོར་བདག་གི་རྒྱབ་རྟེན་མཛོད༔ དྲག་པོ་མཐུ་ཡི་གཟི་བྱིན་ཡར་ལ་བསྐྱེད༔ དམ་ཉམས་དགྲ་ལ་ལས་ཀྱི་དམག་དཔུང་དྲོངས༔ དགྲ་བོའི་ཡུལ་ཁང་སྲུང་སྐྱོབ་རྟེན་དང་ཕྲོལ༔ རྦད་པའི་དམ་ཅན་སྲུང་མ་མཐུ་མ་ཆུང་༔ དེང་འདིར་བཅོལ་བའི་ཕྲིན་ལས་འགྲུབ་པར་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ༔ ཁྲོ་བོའི་དམག་ཚོགས་བསྐུལ་ནས་བཟློག་བསྒྱུར་གྱི་ལས་མཛད་པར་བསམ༔ ས་མ་ཡ༔ དེ་ནས་ལིངྒ་བསྒྲལ་བ་ནི༔
ཐུན་རྫས་སོགས་ཚང་བར་བསགས་ལ། རྟ་མགྲིན་ནཱ་ག་ཀླུ་འདུལ་གྱི་སྨད་ལས་ཟུར་འགེབས་ནི། གསེར་སྐྱེམས་གཟུ་དཔང་གསལ་བར་བསྐྱེད་པ་ནི༔ ཧཱུྃ༔ ཕྱོགས་བཅུར་བཞུགས་པའི་རྒྱལ་བ་རིག་འཛིན་ལྷས༔ མི་མངོན་དབྱིངས་ནས་ཐུགས་རྗེས་བརྩེ་གཟིགས་ཤིག༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ ཧཱུྃ༔
ཡི་དམ་ཆེ་མཆོག་ཕྱི་ནང་གསང་བའི་ལྷ༔ མཁའ་འགྲོ་ཆོས་སྐྱོང་དམ་ཅན་སྲུང་མ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ ཧཱུྃ༔ དམ་ཅན་གཏེར་སྲུང་ལས་ཀྱི་རྫུ་འཕྲུལ་ཅན༔ དྲག་རྩལ་འཆང་བའི་མྱུར་མགྱོགས་ཕོ་ཉ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔
མ་འོངས་མཁྱེན་གསོལ་དགྲ་ལ་བཀའ་ཆད་ཕོབ༔ སྡང་ཞིང་གདུག་པའི་བྱད་མ་དགྲ་བོ་འདི༔ ཡི་དམ་ལྷ་ཡིས་མགོན་སྐྱབས་མ་མཛད་པར༔ བཀའ་ཡི་ཆད་པ་ལེ་ལན་དྲག་པོར་ཕོབ༔ དེང་འདིར་འགུགས་ནས་བསྒྲལ་བའི་ཕྲིན་ལས་མཛོད༔ ཨོྃ་སརྦ་པཉྩ་པཱུ་ཛ་ཁཱ་ཧི༔ དེ་ནས་ཁྲོ་རྒྱལ་སྟོབས་ཀྱི་ཕུར་བུ་ཐོགས་ནས༔ ཧཱུྃ་མཛད་ཀྱི་ཕྱག་རྒྱ་དང་བཅས་ཏེ༔ རང་ཉིད་ཏིང་འཛིན་ཁྲོས་པའི་ང་རྒྱལ་གྱིས༔ ཧཱུྃ༔
བདག་ཉིད་ཁྲོ་རྒྱལ་ནཱ་ག་ཀླུ་འདུལ་སྐུ༔ སྲིད་པ་ཀུན་ཏུ་ཆེ་བཙན་འགྲན་ཟླ་བྲལ༔ སྐུ་མདོག་མཐིང་ནག་སྟོང་ཁམས་མེ་འོད་འཁྲུགས༔ ཞལ་གསུམ་ཁྲོ་བས་ཡེ་ཤེས་འཇིག་རྟེན་སྔངས༔ སྤྱན་དགུ་བགྲད་པས་ས་གསུམ་འདར་ཞིང་ཁོལ༔ ཕྱག་དྲུག་འཇིགས་པའི་མཚོན་ཆ་སྐར་ལྟར་འཁྲུགས༔ དུར་ཁྲོད་ཆས་བཅུས་བགེགས་དཔུང་ས་ལ་འགྱེལ༔ མི་བཟད་སྒྲོ་གཤོག་འབར་བས་བདུད་དཔུང་འཇོམས༔ ཞབས་བཞི་གྱད་ཀྱིས་གླིང་བཞི་དོར་ཐབས་བརྫིས༔ ཕྱག་གི་མཐའ་གཉིས་རི་རབ་ཕུར་བུ་བསྒྲིལ༔
གནམ་ལྕགས་ཐོག་དང་སེར་བ་ཆར་དུ་འབེབས༔ བྱད་མ་དགྲ་བོ་བསྒྲལ་བའི་རང་བཞིན་གྱུར༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་བཾ་བྷ་ར་ཧི༔ བཛྲ་ཀཱི་ལི་ཀཱི་ལ་ཡ་ཨ་ཡ་མ་དུ་རུ་ཙ་ཤ་ན་སརྦ་བིགྷྣཱན་ཧཱུྃ་ཕཊ྄ཿ ཅེས་ཉེར་གཅིག་གམ་བདུན་ཕྲག་ཙམ་བཟླས་ཤིང་༔ དྲེགས་པ་སྡེ་བརྒྱད་ཐམས་ཅད་བསྒྲལ་བའི་ལས་ལ་ཆས་པར་བསམས་ལ༔ དེ་ནས་མདུན་དུ་ཧོྃ་བསྐྱེད་པ་ནི༔ ཕཊ྄ཿ མདུན་དུ་ཀཾ་དམར་ནག་ལས་གྱུར་པའི་ལྕགས་ཀྱི་ཁང་སྒྲོམ་ནག་པོ་ཁ་དོག་ལ་མཐིལ་ཡངས་པ༔ ཟིན་ན་ཐར་པ་མེད་པའི་ནང་དུ་དམ་ཉམས་དགྲ་བོ་བྱད་མ་གནོད་བྱེད་སྐྱེ་མཆེད་རྫོགས་པ་ཉམ་ཐག་པའི་གཟུགས་ཅན་དུ་གྱུར༔
དེ་ནས་འགུགས་གཞུག་བྱ་བ་ནི༔ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་རིག་སྔགས་གཟུངས་སྔགས་སྙིང་པོ་རྣམས་ཀྱི་བཀའ་བདེན་པ་དང་༔ ཁྱད་པར་དབང་ཆེན་ནཱ་ག་ཀླུ་འདུལ་ཡབ་ཡུམ་གྱི་བཀའ་བདེན་པ་དང་༔ ཁྲོ་རྒྱལ་སྤྲུལ་པའི་ཁྱུང་ཆེན་ཁྲག་འཐུང་ཤ་ཟ་རིགས་བཞི་བྱ་ཁྱུང་སྤྲུལ་པའི་དམག་ཚོགས་ཡང་སྤྲུལ་ཕག་སྡིག་ཁྱུང་གསུམ་གྱི་བཀའ་བདེན་པ་དང་༔ གཞན་ཡང་ཕྱི་ནང་གསང་བ་ཡང་གསང་གི་ལྷ་ཚོགས་བཀའ་སྲུང་དྲེགས་པ་གཏེར་བདག་ལས་ཀྱི་ཕོ་ཉ་བྱེ་བ་འབུམ་གྱི་བཀའ་བདེན་པ་དང་༔
ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པ་རྣམས་ཀྱི་བཀའ་བདེན་པ་ཆེན་པོའི་མཐུ་དང་ནུས་པ་ལ་བརྟེན་ནས་སྤྱིར་སངས་རྒྱས་བསྟན་པའི་སྤྱྀ་དགྲ༔ རྣལ་འབྱོར་བདག་གི་སྒོས་དགྲ༔ ཉི་མ་ཕྱོགས་བཞི་མཚམས་བརྒྱད་ནས༔ གཟུགས་ཅན་སྡང་བར་བྱེད་པའི་དགྲ༔ གཟུགས་མེད་གནོད་པར་བྱེད་པའི་བགེགས༔ བར་དུ་གཅོད་པའི་རྐྱེན༔ ཁྱད་པར་བན་བོན་སྔགས་པའི་མཐུ་ཟོར་བྱད་ཁ་ཁྲམ་ཁ་རྩིས་རྒྱན་ཤྭ་ཁ་འདེབས་པའི་སྡེ་བརྒྱད་འབྱུང་པོ༔ ཁྱད་པར་ནད་བདག་ཡམས་བདག་གོད་སྲི་དབུལ་སྲི་རྐྱེན་ཆག་གློ་བུར་ལངས་པ་ཆེ་སྲི་ཆུང་སྲི་དར་སྲི་རྒན་སྲི་གཞོན་སྲི་ལོ་སྐག་ཟླ་སྐག་ཞག་སྐག་དུས་མིན་འཆི་བ་རྣམ་བརྒྱད༔ མི་རུང་ཐན་ལྟས་སྣ་དགུ༔ ཆོ་འཕྲུལ་རྨི་ལམ་ངན་པ༔
མི་མཐུན་དགྲ་གཤེད༔ ཕུང་གྱོད་ལ་སོགས་པ་མདོར་ན་གནོད་པར་བྱེད་པ་གང་ཡིན་པ་ཐམས་ཅད་སྐད་ཅིག་རང་དབང་མེད་པར་གཟུགས་ལིངྒ་ལ་ཁུག་ཅིག༔ ཨོྃ་བཛྲ་ཨཾ་ཀུ་ཤ་ཡ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གྷཎྜེ་ཧོཿ ཞེས་ལན་གསུམ་གྱིས་འགུག་ཅིང་བསྟིམ༔ གཞུང་གི་ཕོ་ཉ་འགྱེད་པ་ནི། ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་སྲས༔
གཟའ་རྒོད་ཀི་ཀང་མཐུ་བོ་ཆེ༔ ལྷ་བདུད་དགེ་བསྙེན་ཤན་པའི་ཚོགས༔ རང་འདྲའི་ཕོ་ཉ་བྱེ་བ་འབུམ༔ རྦད་དོ་དགྲ་བགེགས་ཁུག་ལ་ཤོག༔ སངས་རྒྱས་བསྟན་ལ་སྡང་བ་དང་༔ རྣལ་འབྱོར་བདག་ལ་འཚེ་བ་ཡི༔ གདུག་ཅིང་སྡང་སེམས་ལྡན་པ་རྣམས༔ སྟེང་འོག་ཕྱོགས་མཚམས་གར་གནས་ཀྱང་༔ རང་དབང་མེད་པར་ཁུག་ལ་ཤོག༔ མ་བཏང་མ་བཏང་ཤོར་ར་རེ༔
ད་ལྟ་ཉིད་དུ་ཁུག་ལ་ཤོག༔ རྦད་པའི་ཕོ་ཉ་མཐུ་མ་ཆུང་༔ ཨོྃ་ཧྲི་རཱ་ཧུ་ལ་ཀི་ཀང་བྷྱོ་བྷྱོ་དྷེ་ཝ་ཁ་རི་པ་ཙ་དགྲ་བོ་ཛ་ཛཿ ཞེས་འགུགས། དགྲ་བོ་ལྷ་དང་དབྱེ་བ་ནི༔ བྱ་རོག་དང་འུག་པའི་སྒྲོ་ཐོགས་ནས༔ ཧཱུྃ༔ ཁཱ་ཁ་མུ་ཁ་བྱ་རོག་གདོང་༔ ཕྱག་ན་སྤུ་གྲི་དམར་པོ་བསྣམས༔ དམ་ཉམས་དགྲ་བོ་ལྷ་དང་ཕྱེས༔
སྲུང་སྐྱོབ་མགོན་བྱེད་བྲལ་བར་གྱིས༔ ཧཱུྃ༔ ཧུ་ལུ་མུ་ཁ་འུག་པའི་གདོང་༔ ཕྱག་ན་རླུང་གི་འཁོར་ལོ་འཛིན༔ དམ་ཉམས་དགྲ་བོ་བདུད་དང་སྤྲོད༔ བཅིང་ཞིང་བྱད་དུ་བཅུག་པར་གྱིས༔ ཧཱུྃ༔ ཁཱ་ཁ་མུ་ཁ་དགྲ་བོ་ཤག་ཕྱེས༔ རྦད་ཆོད་རྨུག་ཐུམ་མྱོག་གཏུབ་ཐུན་བྷྱོཿ ཨོྃ་ཧུ་ལུ་མུ་ཁ་དགྲ་བོ་ཆིང་ཐུམ་རིལ་ཏྲིག་ནན་སཏྭཾ་བྷ་ཡ་ནན༔
ཞེས་ཐུན་གྱིས་བརྡེག་ཅིང་དགྲ་བོ་ལྷ་དང་དབྱེ༔ དེ་ནས་ཕུར་བུ་ཐོགས་ལ༔ ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་སྲས༔ གཏུམ་ཆེན་ཀླུ་འདུལ་ཀཱྀ་ལ་ཡའི༔ ཕྱག་གཉིས་རི་རབ་ཕུར་བུ་བསྒྲིལ༔ རྒྱ་མདུད་འབྲུག་སྒྲ་འུ་རུ་རུ༔ བསྲུང་ཕྱིར་སྐེད་པར་ལན་གསུམ་བསྐོར༔ འཆང་བཟུང་གློག་དམར་ཁྱུགས་སེ་ཁྱུག༔ བཟློག་ཕྱིར་མདུན་དུ་ལན་གསུམ་བསྐོར༔
ཆུ་སྲིན་སེར་བ་ཆི་ལི་ལི༔ ཕོ་རྒྱུད་ཟིལ་གནོན་གཡས་སུ་བསྒྲིལ༔ ཟུར་གསུམ་ཐོག་རྒོད་ཤ་ར་ར༔ མོ་རྒྱུད་ཟིལ་གནོན་གཡོན་དུ་བསྒྲིལ༔ རྩེ་མོ་ཚྭ་ཚྭ་སི་ལི་ལི༔ བསྒྲལ་ཕྱིར་དམ་ཉམས་སྙིང་ལ་ཡ༔ གདབ་བོ་བཛྲ་ཀཱི་ལ་ཡ༔ དཀར་ནག་སྙིང་གི་རྩ་ཆོད་ལ༔ མྱུར་དུ་བསྒྲལ་བའྀ་ཕྲིན་ལས་མཛོད༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་བཛྲ་ཀཱི་ལ་ཡ༔
གནོད་བྱེད་འབྱུང་པོ་ཚལ་ཤག་གཏུབ་མཱ་ར་ཡ་རྦད་རྦད༔ ཅེས་བསྒྲལ་ཞིང་རྣམ་ཤེས་སྤར༔ བསྒྲལ་བའི་རྣམ་ཤེས་ཨཱཿཡིག་དཀར་པོར་གྱུར་ནས་འོག་མིན་ཞིང་དུ་ཕཊ྄ཿ ཅེས་འོག་མིན་ཞིང་དུ་འཕང་༔ དེ་ནས་ཐུན་རྫས་བཏབ་ཅིང་གཏུབ་པ་ནི༔ ཧཱུྃ༔ ཁྲོ་བོའི་ཉུངས་ཐུན་ཤྭ་རཱི་རཾ༔ དུག་ཐུན་བུ་ཡུག་ཆི་ལི་ལི༔ མེ་ཐུན་དམར་ནག་ལྷབས་སེ་ལྷབ༔ ཁྲག་ཐུན་ནད་རླངས་ཐིབས་སེ་ཐིབ༔
རྫས་ཐུན་ཚྭ་ཚྭ་སི་ལི་ལི༔ རྡོ་ཐུན་ཟི་ར་ཁྱུགས་སེ་ཁྱུག༔ མཚེ་ཐུན་ལས་རླུང་འུ་རུ་རུ༔ རྡོ་རྗེའི་ཐོག་མདའ་ཤ་ར་ར༔ ཕུར་ཐུན་དྲག་པོ་ཧྲི་ལི་ལི༔ རལ་གྲི་མཚོན་ཆ་སྐར་ལྟར་འཁྲུགས༔ དགྲ་བགེགས་ལྔ་ཕུང་འདུས་བྱས་ཤིགས༔ གཏུབ་ཅིང་ཕྱེ་མར་ཚལ་པར་ཐོངས༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ གནོད་བྱེད་འབྱུང་པོའི་ཤ་ཁྲག་རུས་པ་ལ་རྦད་རྦད༔
ཕྱགས་ཐུམ་ཚལ་པ་ཚལ་པ་ཡ་ཤིག་ཤིག༔ དེ་ནས་གཏུབ་ཅིང་འབུལ་བ་ནི༔ ཧཱུྃ༔ དཔལ་ཆེན་ཁྲག་འཐུང་དབང་གི་རྒྱལ༔ ནཱ་ག་ཀླུ་འདུལ་ལྷ་ཚོགས་ཀྱི༔ ཞལ་ཕྱེས་དགྲ་བོའི་ཤ་ཁྲག་འབུལ༔ དུག་གསུམ་སྐྱེ་མེད་དབྱིངས་སུ་རོལ༔ ཨོྃ་ཨཱཿཧཱུྃ༔ དགྲ་བགེགས་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ ཞེས་སྨན་རཀ་གིས་བྲན་ཞིང་ཤ་ཁྲག་འབུལ༔
དེ་ནས་རྩང་ཕུར་རཀྟས་བྲན་ཞིང་༔ ཧཱུྃ༔ དུར་ཁྲོད་ཕོ་བྲང་འབར་བའི་ཀློང་དཀྱིལ་ནས༔ ཕོ་ཉ་རྩང་གི་ལྷ་ཚོགས་སྐུར་བཞེངས་ཤིག༔ ལས་མཁན་ཤན་པས་བཟློག་བསྒྱུར་དུས་ལ་བབ༔ ཁྲག་མཆོད་བདུད་རྩི་འབར་བ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ རྣོ་དབལ་ཞེ་སྡང་དྲག་པོའི་གཙང་ཕུར་འདི༔ ཆོས་སྐྱོང་དམ་ཅན་ཕོ་ཉ་ཚོགས་པའི་གླིང་༔
ཆེ་ཆུང་ཚད་ནི་རི་རབ་འབར་བ་ཙམ༔ མང་ཉུང་ཚད་ནི་བསྐལ་པའི་བྱེ་མ་ཙམ༔ མཐོ་དམན་ཚད་ནི་སྲིད་གསུམ་དབྱིངས་དང་མཉམ༔ རྣོ་ངར་ཚད་ནི་བདུན་འགྱུར་ཆུ་གྲི་ཙམ༔ མྱུར་མགྱོགས་ཚད་ནི་ཀི་ཀང་འགྱུ་བའི་ཤུགས༔ ནུས་རྩལ་ཚད་ནི་སྟོང་ཁམས་འཇིག་རྟེན་བཤིག༔ གཏུམ་དྲག་ཚད་ནི་གསོད་བྱེད་གཤིན་རྗེ་རྔམ༔ རྩེ་མོར་ཧཱུྃ་ལས་མེ་རི་ཝ་ལ་ལ༔ སྐེད་པར་བྷྱོ་ཡིག་དམ་ཅན་ཚོགས་པའི་གླིང་༔ རྩ་བར་ཛ་ཡྀག་མུན་ནག་ཐིབས་སེ་ཐིབ༔
ལས་ཀྱི་ཕོ་ཉ་རྔམ་པའི་རྩང་ཕུར་ཁྱོད༔ ཁྲག་མཆོད་བདུད་རྩི་འབར་བ་འདི་བཞེས་ལ༔ དམ་ཉམས་གདུག་པའི་སྙིང་ལ་ད་ཐོབ་ཅིག༔ ཕ་རོལ་བྱད་ཁ་རྦོད་གཏོང་རྩང་གིས་ཟློག༔ ཧཱུྃ༔ རྩེ་མོར་བྱ་ཁྱུང་གཤོག་སྒྲ་འུ་རུ་རུ༔ སྐེད་པར་ལྕགས་སྡིག་སྐན་སྒྲ་ཐགས་སེ་ཐག༔ རྩ་བར་དུག་ཕག་ངར་སྒྲ་འུ་རུ་རུ༔ ཡང་སྤྲུལ་ཕོ་ཉ་དམོད་པའི་རྩང་ཕུར་ཁྱོད༔ ཁྲག་མཆོད་བདུད་རྩི་འབར་བ་འདི་བཞེས་ལ༔
དམ་ཉམས་གདུག་པའི་སྙིང་ལ་ད་ཐོབ་ཅིག༔ ས་བདག་ཀླུ་ཡི་དུག་མདའ་བཟློག་ཏུ་གསོལ༔ ཧཱུྃ༔ རྩེ་མོར་ཀི་ཀང་ཁྱབ་འཇུག་ནག་པོ་རྒྱུ༔ སྐེད་པར་ལྷ་བཙན་དམག་ཚོགས་ཐིབས་སེ་ཐིབ༔ རྩ་བར་དགེ་བསྙེན་དགྲ་འཛིན་ཁྱུགས་སེ་ཁྱུག༔ ཁྲག་མཆོད་བདུད་རྩི་འབར་བ་འདི་བཞེས་ལ༔ དམ་ཉམས་གདུག་པའི་སྙིང་ལ་ད་ཐོབ་ཅིག༔ ལོག་བསྒྱུར་མི་ཁ་གླེང་གཞི་བཟློག་ཏུ་གསོལ༔ ཧཱུྃ༔
ལྷ་སྲིན་འཁྲུགས་པའི་ཆོ་འཕྲུལ་ཟློག༔ གཟའ་དང་རྒྱལ་བྱིན་བར་ཆད་ཟློག༔ ལོ་ཟླ་ཞག་དུས་སྐག་རིགས་ཟློག༔ ཕྱི་ནང་བར་ཆད་དགྲ་ལ་ཟློག༔ བཟློག་བསྒྱུར་ཕྲིན་ལས་འགྲུབ་པར་མཛོད༔ བྷྱོ་བྷྱོ་བཟློག་བཟློག་རྦད་མྱོག་ཤག་ཐུམ་བཾ་རིལ་མཱ་ར་ཡ་ཟློག་ཟློག༔ ཅེས་བཟློག་པ་བྱ་ཞིང་ཕྲིན་ལས་བཅོལ༔ དེ་ནས་གཏོར་མདོས་ཤ་ཁྲག་གིས་བྲན་གསོ་ཞིང་ཁྲོ་ཚོགས་རྣམས་ཀྱིས་བཟློག་པའི་ལས་མཛད་པར་བསམ་ཞིང་༔ རོལ་མོ་དང་བཅས་ནས༔ བཟློག་བརྒྱ་བསོག་ན་ཟུར་འགེབས་ནི༔
ཧཱུྃ༔ མདུན་དུ་ཐ་མའི་ལིངྒ་ལ༔ དམིགས་བྱ་དགྲ་བགེགས་མྱུར་དུ་ཁུག༔ སྲས་མཆོག་བཛྲ་ཀཱི་ལ་ཡས༔ བསྒྲལ་ཞིང་གཏུབ་པའི་དུས་ལ་བབ༔ ཨོྃ་བཛྲ་ཀཱི་ལི་ཀཱི་ལ་གནོད་བྱེད་འབྱུང་པོ་མཱ་ར་ཡ་རྦད་རྦད༔ གཞུང་གི་བཟློག་པ་ནི༔ ཧཱུྃ་བྷྱོཿ ཆོས་དབྱིངས་སྐྱེ་བ་མེད་པའི་ཕོ་བྲང་ནས༔ སྣང་སྲིད་དབང་བསྒྱུར་ནག་པོ་ཀླུ་འདུལ་བའི༔
འཇིགས་བྱེད་ཆེན་པོའི་ལྷ་ཚོགས་དབྱྀངས་ནས་བཞེངས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམག་གི་དཔུང་བསྐྱེད་བཟློག་བསྒྱུར་ཕྲིན་ལས་མཛོད༔ ཧཱུྃ༔ ཁྲོ་རྒྱལ་སྟོབས་འདུས་མཐྀང་ནག་ཧེ་རུ་ཀཿ རྟ་དབུ་རིགས་གསུམ་རྟ་སྐད་དྲག་པོ་ཡིས༔ སྐུ་གསུམ་སྒྲིབ་པའི་ཉོན་མོངས་དགྲ་ལ་ཟློག༔ དབུ་སྐྲ་དམར་སེར་སྤྲིན་ལྟར་གཏིབས་པ་ཡིས༔ སྲིད་པ་གསུམ་གྱི་ཆོ་འཕྲུལ་དགྲ་ལ་ཟློག༔ ཐོད་སྐམ་འབར་བའི་པྲོག་ཞུས་བརྒྱན་པ་ཡིས༔
ཡི་དམ་ལྷ་ཡི་བཀའ་ཆད་དགྲ་ལ་ཟློག༔ དམར་ནག་དར་གྱི་ཅོད་པན་འཕུར་བ་ཡིས༔ མ་རྒྱུད་མཁའ་འགྲོའི་སུན་མ་དགྲ་ལ་ཟློག༔ དུག་སྦྲུལ་ནག་པོས་དབུ་སྐྲ་བཅིངས་པ་ཡིས༔ སྟེང་ཕྱོགས་གཟའ་ནད་སྣ་དགུ་དགྲ་ལ་ཟློག༔ གཡས་ཞལ་དཀར་པོ་ཁྲོ་ལ་དགྱེས་པ་ཡིས༔ ཁྲོ་བོའི་དྲག་སྔགས་སྡང་བའི་དགྲ་ལ་ཟློག༔ གཡོན་ཞལ་དམར་ནག་རྔམ་ལ་གཤེ་བ་ཡིས༔ ཁྲོ་མོའི་གཟུངས་སྔགས་སྡང་བའི་དགྲ་ལ་ཟློག༔ དབུས་ཞལ་མཐིང་ནག་གཏུམ་ལ་གཤེ་བ་ཡིས༔
འཆི་བདག་ལས་ཀྱི་ཕོ་ཉ་དགྲ་ལ་ཟློག༔ སྤྱན་དགུ་སྡང་མིག་ཕྱོགས་བཅུར་འཁྱིལ་བ་ཡིས༔ མུ་སྟེགས་གདུག་པའི་གཡུལ་ངོ་དགྲ་ལ་ཟློག༔ དྲག་པོའི་ཤངས་ནས་ཐལ་རླུང་འབུད་པ་ཡིས༔ འབྱུང་བཞིའི་ཚེ་ཡི་བར་ཆད་དགྲ་ལ་ཟློག༔ སྙན་ནས་ཆོས་ཉིད་འབྲུག་སྒྲ་ལྡིར་བ་ཡིས༔ ཕ་རོལ་གདུག་པའི་བསམ་སྦྱོར་དགྲ་ལ་ཟློག༔ མཆེ་བ་དཀར་པོ་ཟུར་གསུམ་གཙིགས་པ་ཡིས༔ ལོ་ཟླ་དུས་ཀྱི་ཆད་པ་དགྲ་ལ་ཟློག༔ ཞལ་གདང་ལྗགས་དམར་འདྲིལ་ཞིང་བསྐྱོད་པ་ཡིས༔
སྒྲུབ་ལ་ཚེ་ཡི་བར་ཆད་དགྲ་ལ་ཟློག༔ སྨ་ར་སྨིན་མ་མེ་ལྟར་འབར་བ་ཡིས༔ སྣང་སྲིད་ལས་ཀྱི་གཡོ་འཁྲུག་དགྲ་ལ་ཟློག༔ དཔྲལ་བར་ཐལ་ཆེན་ཚོམ་བུས་བརྒྱན་པ་ཡིས༔ རྩ་རླུང་ལམ་གྱི་བར་ཆད་དགྲ་ལ་ཟློག༔ ཕྱག་གཡས་དང་པོས་རལ་གྲི་ཕྱར་བ་ཡིས༔ བྱད་ཁ་གདུག་པའི་དམག་ཚོགས་དགྲ་ལ་ཟློག༔ བར་པས་དབྱུག་ཐོ་འབར་བ་འཛིན་པ་ཡིས༔ དམ་སྲི་འགོང་པོའི་བར་ཆད་དགྲ་ལ་ཟློག༔ ཐ་མས་བྱ་ཁྱུང་ཁྲ་བོ་འགྱེད་པ་ཡིས༔
གདུག་པའི་ཀླུ་གཉན་ས་བདག་དགྲ་ལ་ཟློག༔ གཡོན་པ་དང་པོས་ལྕགས་ཀྱུ་གདེང་བ་ཡིས༔ མཁའ་ལ་འགྱུ་བའི་ཡམས་རིམས་དགྲ་ལ་ཟློག༔ བར་པའི་བྷནྡྷ་དམར་གྱིས་བཀང་བ་ཡིས༔ ཁྲག་ནད་དམར་ཡམས་རྒྱུག་འགྱེལ་དགྲ་ལ་ཟློག༔ ཐ་མས་སྦྲུལ་གྱི་ཞགས་པ་འཁྱུགས་པ་ཡིས༔ གསོན་འདྲེ་ནག་མོའི་བར་ཆད་དགྲ་ལ་ཟློག༔ སྤུ་གྲིའི་སྒྲོ་གཤོག་མཁའ་ལ་བརྒྱངས་པ་ཡིས༔ ལྷ་དང་ལྷ་མིན་བར་ཆད་དགྲ་ལ་ཟློག༔ གླང་ཀོ་ཞིང་ལྤགས་སེངྒེའི་སྟོད་གཡོགས་ཀྱིས༔
བདུད་དང་གཤིན་རྗེའི་ཁྲམ་ཁ་དགྲ་ལ་ཟློག༔ ཁྲག་ཞག་ཐིག་ལེ་ཚོམ་བུས་བརྒྱན་པ་ཡིས༔ བཙན་དང་མ་མོའི་འཚེ་བ་དགྲ་ལ་ཟློག༔ སྦྲུལ་རིགས་ལྔ་ཡིས་ཡན་ལག་བརྒྱན་པ་ཡིས༔ ཀླུ་དང་གཤིན་རྗེའི་བར་ཆད་དགྲ་ལ་ཟློག༔ རུས་པའི་རྒྱན་ལྡན་ཐོད་ཕྲེང་ག་ཤལ་གྱིས༔ གཟའ་དང་རྒྱལ་པོའི་བར་ཆད་དགྲ་ལ་ཟློག༔ ང་རྒྱལ་སྟག་གི་ཤམ་ཐབས་ལྡན་པ་ཡིས༔ གནམ་ཐེལ་བར་ཐེལ་ས་ཐེལ་དགྲ་ལ་ཟློག༔ ཞབས་བཞི་གྱད་ཀྱིས་བྱ་ཁྱུང་བརྫིས་པ་ཡིས༔
སྣང་སྲིད་ཡོངས་ཀྱི་ཟིལ་གནོན་དགྲ་ལ་ཟློག༔ ཧཱུྃ༔ གསང་བའི་ཡུམ་མཆོག་ཕག་མོ་ཀླུ་འདུལ་མ༔ མཐིང་ནག་ཞལ་གཅིག་ཕྱག་གཉིས་མཚོན་ཆ་བསྣམས༔ སྤྱི་བོར་ཕག་ཞལ་ངུར་སྒྲ་སྒྲོག་པ་ཡིས༔ བྱང་ཆུབ་སྒྲུབ་པའི་བར་ཆད་དགྲ་ལ་ཟློག༔ དབུ་སྐྲ་དམར་སེར་མེ་ལྟར་འབར་བ་ཡིས༔ མ་སྲིང་མཁའ་འགྲོའི་བཀའ་ཆད་དགྲ་ལ་ཟློག༔ ཐོད་སྐམ་རིགས་ལྔས་དབུ་ལ་བརྒྱན་པ་ཡིས༔ ཕྱི་ནང་རྟེན་འབྲེལ་ཉམས་པ་དགྲ་ལ་ཟློག༔
སྨ་ར་འབར་ཞིང་ཅོད་པན་འཕྱངས་པ་ཡིས༔ སྲིད་པ་མ་མོའི་ཆོ་འཕྲུལ་དགྲ་ལ་ཟློག༔ ཕྱག་གཡས་གྲི་གུག་སྦྲུལ་ཞགས་འཛིན་པ་ཡིས༔ དྲི་ཟ་གྲུལ་བུམ་བར་ཆད་དགྲ་ལ་ཟློག༔ ཕྱག་གཡོན་བྷན་དམར་ལྕགས་སྡིག་འཛིན་པ་ཡིས༔ མེ་ལྷ་གཤིན་རྗེའི་བར་ཆད་དགྲ་ལ་ཟློག༔ ཡན་ལག་ལྷུ་ཚིགས་སྦྲུལ་གྱིས་བརྒྱན་པ་ཡིས༔ སྲིན་པོ་ཀླུ་དང་བར་ཆད་དགྲ་ལ་ཟློག༔ རུས་པའི་རྒྱན་དྲུག་གཡེར་ཁ་ལྡན་པ་ཡིས༔ རླུང་ལྷ་དབང་ལྡན་བར་ཆད་དགྲ་ལ་ཟློག༔
སྐུ་སྨད་གཟི་བརྗིད་ཤམ་ཐབས་དཀྲིས་པ་ཡིས༔ བགེགས་དང་འབྱུང་པོའི་བར་ཆད་དགྲ་ལ་ཟློག༔ ཞབས་གཉིས་བརྐྱང་བསྐུམ་ཡབ་ལ་འཁྲིལ་བ་ཡིས༔ རྩ་རླུང་ཐིག་ལེའི་བར་ཆད་དགྲ་ལ་ཟློག༔ ཡབ་ཡུམ་མེ་རིའི་ཀློང་དུ་བཞུགས་པ་ཡིས༔ ཕྱི་ནང་རྐྱེན་སྐག་བར་ཆད་དགྲ་ལ་ཟློག༔ ཧཱུྃ༔ ཁྲོ་མོ་བཛྲ་བྷ་ར་ཧཱིས༔ མཛེ་ནད་ལྷོག་རྒོད་དགྲ་ལ་ཟློག༔ ཁྲོ་མོ་རཏྣ་བྷ་ར་ཧཱིས༔
དམར་བཤལ་ཀྲེ་ཀྲེ་དགྲ་ལ་ཟློག༔ ཁྲོ་མོ་པདྨ་བྷ་ར་ཧཱིས༔ འབྲུམ་བུ་དཀར་ནག་དགྲ་ལ་ཟློག༔ ཁྲོ་མོ་ཀརྨ་བྷ་ར་ཧཱིས༔ སྲིན་གླང་ཏར་ཏར་དགྲ་ལ་ཟློག༔ ཐམས་ཅད་ཁྲོ་ཞིང་རྔམ་པ་ཡིས༔ ཁྲག་སྐྱུག་སྦོས་འགས་དགྲ་ལ་ཟློག༔ དུར་ཁྲོད་ཆས་དང་ལྡན་པ་ཡིས༔ ཞ་གྲུམ་གཅོང་ནད་དགྲ་ལ་ཟློག༔ ཕྱག་ན་མཚོན་ཆ་འཛིན་པ་ཡིས༔
རིམས་ཡམས་མགོ་ནད་དགྲ་ལ་ཟློག༔ གཅེར་མོ་བརྐྱང་བསྐུམ་ལྡན་པ་ཡིས༔ ས་བདག་ཀླུ་ཡི་དུག་མདའ་ཟློག༔ མེ་རི་དམར་ནག་འབར་བ་ཡིས༔ བན་བོན་བྱད་ཁ་དགྲ་ལ་ཟློག༔ ཧཱུྃ༔ སྤྲུལ་པའི་ལྕགས་སྡིག་མགོ་དགུ་ཡིས༔ རྒྱལ་འགོང་དམ་སྲིའི་བར་ཆད་ཟློག༔ དུག་གི་ཕག་རྒོད་ནག་པོ་ཡིས༔ འོག་གི་ས་སྲིན་དགྲ་ལ་ཟློག༔
རྔམ་བྱེད་བྱ་ཁྱུང་རིགས་ལྔ་ཡིས༔ ནད་རིམས་དལ་ཡམས་དགྲ་ལ་ཟློག༔ སྤྲུལ་པ་ཡང་སྤྲུལ་ཚོགས་རྣམས་ཀྱིས༔ ཕྱི་ནང་རྐྱེན་ངན་དགྲ་ལ་ཟློག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཨོྃ་ཁྲོཾ་ཀྲོ་ཏ་ཏྲི་ཁྲོཾ་ག་རུ་ཊཿ མཱ་ར་ཤག་ཡ་ཨ་མུ་ཀ་ཏུ་ཊ་ནཱ་ག་ར་ཙ་ཡ་དུ་བཟློག་བཟློག་བྷྱོ་བྷྱོ་རྦད་རྦད༔ ཅེས་ཟློག་སྔགས་རྣམས་བཟླས་ཤིང་དམིགས་པ་བྱ༔ དེ་ནས་ཁྱུང་བཟློག་ནི༔ ཧཱུྃ༔
སྲིད་པའི་རི་རབ་འབར་བའི་རྩེ་མོ་ནས༔ ཁྲོ་རྒྱལ་སྤྲུལ་པའི་བྱ་ཁྱུང་ག་རུ་ཊཿ མི་མངོན་དབྱིངས་ནས་ཐུགས་རྗེའི་སྐུར་བཞེངས་ཤིག༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དེང་འདིར་བཟློག་པའི་ཕྲིན་ལས་མཛད་དུ་གསོལ༔ ཧཱུྃ༔ རྣལ་འབྱོར་བདག་ཅག་དཔོན་སློབ་འཁོར་བཅས་ལ༔ གཞན་གྱིས་བསམ་སྦྱོར་གདུག་སེམས་སྡང་བ་དང་༔ ཚེ་ཟོར་ཉུངས་ཟོར་འཕེན་པ་དགྲ་ལ་ཟློག༔ གནམ་ནས་དལ་ཁ་འབེབས་པ་དགྲ་ལ་ཟློག༔
ས་ནས་དུག་མདའ་ལངས་པ་དགྲ་ལ་ཟློག༔ བར་ནས་གྲི་བཙན་བརྒྱུགས་པ་དགྲ་ལ་ཟློག༔ ཕྱོགས་ནས་མ་མོའི་ནད་ཡམས་དགྲ་ལ་ཟློག༔ བར་སྣང་འབྱུང་པོའི་ཐོད་ཟོར་དགྲ་ལ་ཟློག༔ གླིང་བཞིའི་སྐྱེ་བོའི་མཚོན་ཟོར་དགྲ་ལ་ཟློག༔ ནག་མོ་ཡུགས་སའི་ཐལ་ཟོར་དགྲ་ལ་ཟློག༔ བན་བོན་སྔགས་པའི་ཧོྃ་སྦར་དགྲ་ལ་ཟློག༔ མནན་བསད་གཏད་ཅིང་གཟིར་བ་དགྲ་ལ་ཟློག༔ ཞང་ཞུང་བོན་གྱི་མཐུ་ཟོར་དགྲ་ལ་ཟློག༔ རིགས་ངན་ཤན་པའི་དམོད་པ་དགྲ་ལ་ཟློག༔
རྒྱལ་པོའི་བཀའ་ཡི་ཆད་པ་དགྲ་ལ་ཟློག༔ ཡུལ་མིའི་ནང་ཚན་འབུ་བཤུ་དགྲ་ལ་ཟློག༔ བརྡ་ཐན་ལྟས་ངན་སྣ་ཚོགས་དགྲ་ལ་ཟློག༔ འདབ་ཆགས་སྡེར་ཆགས་ལྟས་ངན་དགྲ་ལ་ཟློག༔ གོད་ཁ་ཕུང་གྱོད་ཁ་མཆུ་དགྲ་ལ་ཟློག༔ ལོ་ཟླ་ཞག་དུས་སྐག་རིགས་དགྲ་ལ་ཟློག༔ ཕྱི་ནང་བར་ཆད་བཟློག་པའི་ཕྲིན་ལས་མཛོད༔ ཨོྃ་གྲི་ཁྲོཾ་ཡ་བྷྱོཿ ཛ་གྲི་ཡ་བྷྱོཿ ཉེ་ལོ་ཐུན་ཡ་བྷྱོཿ
ར་མོ་ཤ་ཡ་བྷྱོཿ ནི་ལོ་ཤ་ཡ་བྷྱོཿ རྦད་ཏྲི་ཁ་ཐུན་ནག་པོ་དགྲ་ལ་བྷྱོཿ ཞེས་ཟློག་སྔགས་གང་མང་བཟླ༔ དེ་ནས་སྲུང་སྔགས་ཀྱང་སྐབས་འདིར་སྦྱར་རུང་༔ ས་མ་ཡ༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཨོྃ་བཛྲ་ཀྲོ་ཏི་ཙ་ཏུར་བྷྱོཿ ཨོྃ་ག་རུ་ཊ་ཧཱུྃ་ཕཊ྄ཿ བདག་ཅག་དཔོན་སློབ་འཁོར་དང་བཅས་པ་ལ་སྲུངས་ཤིག༔
ཨོྃ་བཛྲ་ཙཎྜ་ཎི་མ་མ་རཀྵ་རཀྵ༔ ཞེས་སྲུང་བའི་ལས་རིམ་ལྟར་བསྒོམས་པས་འཐུས༔ ས་མ་ཡ༔ དེ་ནས་གསེར་སྐྱེམས་གཏོང་བ་ནི༔ དང་པོ་ཕྱི་རུ་གསེར་སྐྱེམས་སྦྲེངས་ནས་དར་ནག་སོགས་གཟེངས་ཤིང་མཐུ་ཆས་ཞུགས༔ ཁྲོ་བོའི་ང་རྒྱལ་གྱིས༔ ཧཱུྃ༔ ཕྱོགས་བཅུར་བཞུགས་པའི་རྒྱལ་བ་རིག་འཛིན་ལྷ༔ མི་མངོན་དབྱིངས་ནས་ཐུགས་རྗེའི་སྐུར་བཞེངས་ཤིག༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔
མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ ཧཱུྃ༔ ཡི་དམ་ཆེ་མཆོག་ཕྱི་ནང་གསང་བའི་ལྷ༔ མཁའ་འགྲོ་དམ་ཅན་ཆོས་སྐྱོང་སྲུང་མ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ ཧཱུྃ༔ དམ་ཅན་གཏེར་སྲུང་ལས་ཀྱི་རྫུ་འཕྲུལ་ཅན༔
དྲག་རྩལ་འཆང་བའི་མྱུར་མགྱོགས་ཕོ་ཉ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་གི་རྒྱབ་རྟེན་མཛོད༔ ཧཱུྃ༔ ལྷ་སྲིན་སྡེ་བརྒྱད་གཞི་བདག་དྲག་རྩལ་ཅན༔ མཁའ་ལ་འགྱུ་ཞིང་གདོང་ལ་གནས་པ་དང་༔ ལོ་ཟླ་ཞག་དུས་ཆུ་ཚོད་དབང་བའི་ལྷ༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེ་རིང་དྲག་པོའི་གཏོར་མའི་ཟོར་ལམ་ཕྱེས༔
གདོང་དུ་མ་སྡོད་གཡས་གཡོན་སྐུ་བཟུར་ཅིག༔ མ་རུངས་དམ་ཉམས་དགྲ་ལ་ཟོར་སྣ་དྲོངས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་སྒོ་མ་བཞིར་མཆོད་ཅིང་སྒོ་དབྱེ་བ་ནི༔ ཧཱུྃ་ཛཿ ཤར་ཕྱོགས་སྒོ་མ་ལྕགས་ཀྱུ་མ༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ཤར་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ་ཧཱུྃ༔
ལྷོ་ཕྱོགས་སྒོ་མ་ཞགས་པ་མ༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ལྷོ་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ་བཾ༔ ནུབ་ཕྱོགས་སྒོ་མ་ལྕགས་སྒྲོག་མ༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ནུབ་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ་ཧོཿ
བྱང་ཕྱོགས་སྒོ་མ་ཞགས་པ་མ༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་བྱང་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ དེ་ནས་སྒོ་ཕྱེ་ཞིང་བཏེགས༔ དེ་ནས་ཟོར་བསྐུལ་ནི༔ ཧཱུྃ༔ རྒྱལ་བ་རིག་འཛིན་སྲུང་མ་རྣམས༔ མི་མངོན་ཐུགས་རྗེའི་ཀློང་ནས་བཞེངས༔ དམག་དཔུང་བསྐྱེད་ཕྱིར་རུ་མཚོན་ཕྱོར༔
རྣལ་འབྱོར་བདག་གི་རྒྱབ་རྟེན་མཛོད༔ ཟོར་སྣ་སྡང་བའི་དགྲ་ལ་དྲོངས༔ མ་མོ་མཆེད་བཞིའི་དུས་ལ་བབ༔ ཆོས་སྐྱོང་དམ་ཅན་དུས་ལ་བབ༔ གསེར་སྐྱེམས་མཆོད་པ་འདི་བཞེས་ལ༔ དགྲ་བགེགས་བསྒྲལ་བའི་ཕྲིན་ལས་མཛོད༔ ཅེས་ཡི་དམ་ཕོ་རྒྱུད་མོ་རྒྱུད་ཆོས་སྐྱོང་དང་བཅས་པས་བདག་གི་གྲོགས་མཛད་པར་བསམ་ཞིང་༔ འགུགས་གཞུག་བྱེད་ནས་འདིར་འཇུག༔ དེ་ནས་ཁྲོ་མོ་རིགས་བཞིའི་ཟོར་ཐོགས་ལ༔ ཧཱུྃ་བྷྱོཿ
ཨུ་ཙ་ལ་ཡི་གནས་སྲུང་མ༔ ལས་ཀྱི་ཤ་ཟ་མ་མོ་བཞིས༔ ཕྱག་ན་གདུག་པའི་ཟོར་མདའ་ཐོགས༔ དམ་ཉམས་དགྲ་ལ་རྦད་པའི་ཚེ༔ སྲིན་མོ་སྲོག་ལེན་འབུམ་གྱིས་བསྐོར༔ ཁྲག་གི་རལ་པ་ཤ་ར་ར༔ མི་ལྤགས་གཡང་གཞི་ཤམས་སེ་ཤམ༔ ནད་ཡམས་བུ་ཡུག་ཆི་ལི་ལི༔ བཟློག་བསད་འཁོར་ལོ་ཆི་ལི་ལི༔ དགྲ་བོའི་སྲོག་ལེན་ཁྱུགས་སེ་ཁྱུག༔
ཟོར་ཐུན་དབལ་ཁ་ཚུབས་སེ་ཚུབ༔ ཟོར་ཟོར་དམ་ཉམས་དགྲ་ལ་ཡ༔ བྷྱོ་བྷྱོ་མ་མོས་ཟོར་སྣ་དྲོངས༔ ཆོད་ཅིག་དགྲ་སྲོག་མྱུར་དུ་ཆོད༔ རྦད་དོ་ཤ་ཟ་མཐུ་མ་ཆུང་༔ ཐོབ་ཅིག་མཚོན་ཟོར་དགྲ་ལ་ཡ༔ ནད་ཀྱི་ཟོར་མདའ་དགྲ་ལ་ཡ༔ མྱུར་དུ་དགྲ་སྲོག་ཆོད་ལ་ཤོག༔ ཨོྃ་ཏྲི་ཙ་ཏུར་མུ་ཁ་མ་ཏྲི་ཡ་མ་དུ་རུ་དགྲ་བོའི་སྲོག་ལ་རྦད་རྦད་བྷྱོ་བྷྱོཿ བཟློག་བཟློག༔
ཅེས་འཕང་ངོ་༔ དེ་ནས་མདའ་ཟོར་ཐོགས་ལ༔ ཧཱུྃ༔ གཞུ་མོ་ལྷ་བཙན་རྡོ་རྗེ་འབར༔ གཞུ་བྲེང་བདུད་སྡེ་ནག་པོ་སྟེ༔ མདའ་མོ་གཉིས་མེད་རཱ་ཧུ་ལ༔ ཀི་ཀང་མཁའ་ལ་འགྱུ་བ་ལྟར༔ དགྲ་བོའི་སྲོག་ལ་མཱ་ར་ཡ༔ ཨོྃ་དཱེ་ཝ་དུ་པྲ་མ་ཀི་ཀང་ཧ་ལ་དུནྩ་དགྲ་ལ་བྷྱོ་བྷྱོཿ དེ་ནས་ཟོར་ཆེན་ཐོགས་ལ༔
ཧཱུྃ༔ ང་ནི་ཁྲོ་རྒྱལ་ཧེ་རུ་ཀཿ རྟ་མཆོག་ནཱ་ག་ཀླུ་འདུལ་སྐུ༔ ང་ལས་ཆེ་བ་སུ་ཡང་མེད༔ ཡེ་ཤེས་འཇིག་རྟེན་ཟིལ་གྱིས་གནོན༔ བཀའ་སྐྱོང་སྲུང་མ་ལས་ལ་རྦད༔ དགྲ་ལ་ཟོར་ཁ་རྦད་པའི་ཚེ༔ སྟོང་གསུམ་གཡོ་འགུལ་ཤིགས་སེ་ཤིག༔ གནམ་ལྕགས་སེར་བ་ཧྲི་ལི་ལྀ༔ ནད་ཀྱི་ན་བུན་ཐིབས་སེ་ཐིབ༔
ལས་ཀྱི་རླུང་དམར་འུ་རུ་རུ༔ གཤིན་རྗེའི་ཁྲམ་ཁ་ཚུབས་སེ་ཚུབ༔ ཤན་པའི་བླ་འགུགས་ཁྱུགས་སེ་ཁྱུག༔ དགྲ་ལ་ཟོར་འདེབས་ཤ་ར་ར༔ ངན་སྔགས་འབྲུག་སྒྲ་འུ་རུ་རུ༔ ལས་མཁན་མཚོན་ཐོགས་རོངས་སེ་རོང་༔ རྦད་དོ་བཟློག་མེད་ལས་ཀྱི་ཟོར༔ དགྲ་བོའི་ཕོ་རྒྱུད་རྩད་ནས་ཆོད༔ མོ་རྒྱུད་རྣམས་ཀྱི་མངལ་རྣམས་སྐོམས༔ ཆུང་རྒྱུད་བྱིས་པའི་ཤ་ལ་ཟོ༔
དགྲ་བོའི་སྒོ་ནོར་ཕྱགས་མས་ཐོབ༔ དགྲ་བོའི་ཡུལ་མཁར་རླུང་ལ་བསྐུར༔ ལོ་ཟླ་ཞག་དུས་མ་འགྱང་བར༔ ཟ་མ་ཆུ་ཚོད་ད་ལྟ་ཉིད༔ མྱུར་དུ་སྒྲོལ་ཞིང་མགོ་སྙིང་ཕྲོལ༔ སྲོག་རྩ་དམར་པོ་ཆོད་ལ་ཤོག༔ སྣང་སྲིད་ལྷ་སྲིན་སྡེ་བརྒྱད་ཀྱིས༔ དགྲ་ལ་ཟོར་གྱི་སྣ་དྲོངས་ཤིག༔ དུས་ལ་བབ་བོ་ས་མ་ཡ༔ ཨོྃ་བཛྲ་ཀྲོ་ཏ་ཧཱུྃ་གརྫ་རྦད་ཐུན་ཡ༔
དགྲ་བོའི་སྲོག་རྩ་སྙིང་རྩ་ལ་རྦད་རྦད༔ ཁམ་ཁམ་ལམ་ལམ་མྱོག་མྱོག་གཏུབ་གཏུབ༔ བྷྱོ་བྷྱོཿ བཟློག་བཟློག༔ ཅེས་འཕང་ཞིང་ཟོར་དམིགས་དྲག་པོ་བྱ༔ དེ་ནས་དགོངས་གསོལ་ནི༔ ཧོཿ དགོངས་སུ་གསོལ་ལོ༔ གཟིགས་སུ་གསོལ༔ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས༔
ཞི་ཁྲོ་འདུས་པའི་ལྷ་ཚོགས་དགོངས་སུ་གསོལ་ལོ༔ དབང་དྲག་རོལ་པའི་དུར་ཁྲོད་ཆེན་པོ་ནས༔ ཁྲོ་རྒྱལ་ནཱ་ག་ཀླུ་འདུལ་ཡབ་ཡུམ་དགོངས་སུ་གསོལ་ལོ༔ བཀའ་དང་དམ་ཚིག་ལས་ཀྱི་ཕོ་བྲང་ཆེན་པོ་ནས༔ ཁྲག་འཐུང་ཤ་ཟ་རིགས་བཞིས་གསན་ཅིང་དགོངས་སུ་གསོལ་ལོ༔ སྐུ་གསུམ་སྤྲུལ་པའི་གནས་མཆོག་ཆེན་པོ་ནས༔ བྱ་ཁྱུང་སྤྲུལ་པའི་དམག་ཚོགས་བཀའ་གཏེར་གྱི་སྲུང་མ་རྣམས་དགོངས་སུ་གསོལ་ལོ༔ གཞན་ཡང་ཕྱི་ནང་གསང་བ་ཡང་གསང་གི་དཀྱིལ་འཁོར་གསན་ཅིང་དགོངས་སུ་གསོལ་ལོ༔ དེང་འདིར་ལེགས་ཉེས་གཟུ་ཡི་དཔང་པོ་མཛོད་ཅིག༔ ཧོཿ
ཞིང་བཅུ་ཚང་བའི་དགྲ་བོ༔ སངས་རྒྱས་བསྟན་པའི་སྤྱི་དགྲ༔ མཐོ་གོང་དུ་བརྒལ་ཞིང་དམའ་འབེབས་པར་བྱེད་པ༔ རྣལ་འབྱོར་བདག་ལ་ཚད་བཙུགས་ཤིང་ཡ་བོ་འཛིན་པ༔ སྔ་དགྲ་ཡིད་ལ་བསམ་ཞིང་༔ ད་དགྲ་ཐད་དུ་ལངས་པ༔ དམག་སྣ་ཇག་སྣ་སྟོན་པ༔ རྐུ་འཕྲོག་བཅོམ་ཞིང་སྒུག་པ༔ ངོ་ལོག་རྒྱབ་སྟོན་བྱེད་པ༔ བཀའ་དང་དམ་ལས་འགལ་བ་ལ་སོགས་པ༔
མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ བསམ་ངན་སྦྱོར་རྩུབ་བྱེད་པ༔ བརྣག་པའི་དམ་ཉམས་དགྲ་བོ་འདི༔ ལོ་ཟླ་ཞག་ལས་མ་འདའ་བར༔ དྲག་པོ་བཀའ་ཡི་གཏོར་མ་འདི་དང་མཉམ་པོར་བཞེས་ཤིག༔ གསོལ་ཞིག༔ རོལ་ཅིག་ལྷག་མ་རྗེས་ཤུལ་ཙམ་ཡང་མེད་པའི་ཕྲིན་ལས་མཛོད་ཅྀག༔ དམ་ཉམས་དགྲ་ལ་བྷྱོ་བྷྱོ་བཟློག་བཟློག་རྦད་རྦད་ཤག་མཱ་ར་ཡ་གུམ་གུམ་ཆིངས་ཆིངས་ནན་ནན༔ ཞེས་དར་ནག་གཡབ་ཅིང་ཕྲིན་ལས་བཅོལ༔
དགྲ་བོ་བྱད་མ་རིམ་དགུའི་ས་འོག་ཏུ་མགོ་མཇུག་ལྡོག་པར་བསམས་ནས༔ གཏོར་མ་མེ་ཧོམ་དུ་བསྲེག་པའམ་ཆུ་ལ་བསྐུར༔ དེ་ནས་བརྟན་མ་སྐྱོང་ནས་རྟ་བྲོ་བྱ༔ གཏོར་གཞོང་འོག་ཏུ་དམ་སྲི་ལན་གསུམ་འགུགས་ཕྱག་རྒྱ་བསྣོལ་མ་ལུ་གུ་རྒྱུད་ཀྱིས་བྲོ་བརྡུང་༔ དམག་དཔོན་ཁྱུང་ནག་འདྲེ་རྒོད་སྒབ་འདྲེ་གཅོད༔ དེ་ནས་མདའ་དར་ཚེ་རིལ་ཚེ་ཆང་སོགས་རྒྱས་པར་བྱ་ཞིང་གྲལ་དུ་འཁོད་ནས༔ ཧཱུྃ༔ སྣང་མཐའ་རིག་འཛིན་འཆི་མེད་ཚེ་ཡི་བདག༔ ཐུགས་ལས་སྤྲུལ་པའི་མཁའ་འགྲོ་མགྱོགས་མ་འབུམ༔ ཕྱག་ན་མདའ་དར་ཚེ་ཡི་བུམ་པ་འཛིན༔
ཡང་སྤྲུལ་མགྱོགས་མ་སྟོང་ཁམས་ཁེང་བར་འཕྲོས༔ ཕྱི་ནང་སྣང་སྲིད་སྣོད་བཅུད་ཐམས་ཅད་ཀྱི༔ ལྷ་ཀླུ་མི་ཡི་ཚེ་བསོད་བཅུད་བསྡུས་ལ༔ སྐལ་ལྡན་རྣལ་འབྱོར་བདག་གི་ལུས་ལ་སྟིམས༔ ཚེ་ཡི་རིལ་བུ་འདོད་ཡོན་སྲིད་ཀྱི་མཆོག༔ འཆི་མེད་བདུད་རྩི་འཇའ་ལུས་སྒྲུབ་པའི་རྫས༔ དེ་རིང་སྐལ་ལྡན་རིགས་ཀྱི་བུ་ལ་གཏད༔ ཧྲཱིཿཡིག་དམར་པོ་འོད་ཟེར་ལྡན་པར་བསྒོམ༔ སྙིང་གི་དབུས་སུ་ཚེ་ཡི་གྭའུ་ལ༔ ཐིམ་པས་འཆི་མེད་རིག་འཛིན་མྱུར་འགྲུབ་ཤོག༔
ཨོྃ་ཨ་མི་དྷེ་ཝ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ༔ ཞེས་ཚེ་ཡི་དངོས་གྲུབ་རོལ་ཞིང་བཀྲ་ཤིས་བརྗོད་པར་བྱ༔ ཧཱུྃ༔ གར་གྱི་དབང་ཕྱུག་ཁྲོ་རྒྱལ་ཀུན་གྱི་རྗེ༔ སོགས་བཀྲ་ཤིས་བརྗོད༔ དེ་ནས་བསྔོ་སྨོན་བྱ་ཞིང་གཏང་རག་སོགས་རྒྱས་པར་བྱ༔ ལེགས་ཚོགས་དགེ་བའི་ངང་ལ་བཞག༔ ས་མ་ཡ༔ རྒྱ་རྒྱ་རྒྱ༔ ཨེ་མཿ
ཁོ་བོ་བདག་འདྲ་པདྨ་འབྱུང་གནས་ཀྱིས༔ ཡང་བཟློག་ཟབ་ཁྱད་དུག་རླངས་ནག་པོ་བཞག༔ མ་འོངས་ལྔ་བརྒྱ་དུས་ཀྱི་ཐ་མ་རུ༔ སྟེང་འོག་ལྷ་སྲིན་འཁྲུགས་པའི་ཁ་རླངས་ལས༔ འགོ་ནད་སྣ་དགུ་ས་བདག་ཀླུ་སྲིན་དང་༔ རྒྱལ་བསེན་འབྱུང་པོས་བར་ཆད་སྡང་བའི་ཚེ༔ ལས་མཐའ་བཟློག་པ་འདི་ཉིད་ཤིན་ཏུ་ཟབ༔ འདི་ཉིད་བསྙེན་ཚད་གྲུབ་རྟགས་མ་ཐོན་ན༔ ཤིན་ཏུ་བཀའ་གཉན་གསང་ཞིང་སྤྱོད་པར་གཅེས༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔
ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་གཏེར་བདག་གླིང་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ རིག་འཛིན་རྩ་གསུམ་གླིང་པས་པདྨ་སྦས་ཚལ་བདུད་རི་རྔམ་འདྲའི་ལུང་གྀ་ཞོལ་དར་སྣ་ཕ་ཝང་རྟ་མགོ་ནས་ཁྲོམ་གཏེར་དུ་བགྱིས་ཏེ་གསང་སྔགས་ཆོས་གླིང་དུ་ཤོག་སེར་ནས་ཞལ་བསྒྱུར་བའོ།
གྭ་གྲྭ་བླ་ཆུང་གིས་ཟུར་འགེབས་ཁ་སྐོང་ཅུང་ཟད་བཅས་འདོན་ཆོག་ཏུ་བགྱིས་པའོ། སརྦ་མངྒ་ལཾ།། །། ཀ༽ དཔལ་ཆེན་དྲེགས་ཟིལ་གྱི་གསོལ་འདེབས་ནི། ཨེ་མ་ཧོ། གནས་མཆོག་ལྕང་ལོ་ཅན་གྱི་ཕོ་བྲང་དུ། ། སངས་རྒྱས་ཐུགས་ཀྱི་སྤྲུལ་པ་རྡོ་རྗེ་འཛིན། ། དཔལ་ཆེན་ཕྱག་ན་རྡོ་རྗེར་གསོལ་བ་འདེབས། ། སྟེང་འོག་ཕྱོགས་བཞིར་ཐུགས་ཀྱིས་འགྲོ་དོན་མཛད། ། ཡེ་ཤེས་སྤྲུལ་པའི་བྱ་ཁྱུང་ལ་གསོལ་བ་འདེབས། ། གང་འདུལ་དེར་སྟོན་ཐོག་མེད་རྩལ་ཤུགས་འཆང༌།
འཇིགས་མཛད་རཱ་ཧུ་ལ་ལ་གསོལ་བ་འདེབས། ། ཐུགས་ཀྱི་བྱང་ཆུབ་སེམས་དཔའི་འཁོར་གྱིས་བསྐོར། ། དཀྱིལ་འཁོར་ཡོངས་རྫོགས་ལྷ་ལ་གསོལ་བ་འདེབས། ། དེ་ལྟར་གསོལ་བ་བཏབ་པའི་བྱིན་རླབས་ཀྱི། ། གནས་སྐབས་འགལ་རྐྱེན་བར་ཆད་ཞི་བ་དང༌། ། མཐར་ཐུག་དོན་གཉིས་འབད་མེད་ཡིད་བཞིན་འགྲུབ། ། གསང་བའི་བདག་པོ་ཉིད་དང་དབྱེར་མེད་ཤོག ། ཅེས་གསང་བདག་དྲེགས་པ་ཟིལ་གནོན་གྱི་ཆ་ལག་ཏུ་འདི་བཞིན་དགོས་ཞེས་འཕན་བླའི་ངོར་སྒོ་བླས་སོ།། །། ཁ༽ ༈ དཔལ་ཆེན་དྲེགས་པ་ཟིལ་གནོན་ལས༔
ལས་བྱང་གནམ་ལྕགས་རྡོ་རྗེའི་གོ་ཆ་བཞུགས་སོ༔ བཅོམ་ལྡན་དྲེགས་པ་ཟིལ་གནོན་ལྷ་ལ་འདུད༔ ས་མ་ཡ༔ དེ་ཡང་དཔལ་ཆེན་གསང་བདག་རྡོ་རྗེ་གཏུམ་པོ་གཡུལ་ལས་རྒྱལ་བྱེད་སྒྲུབ་པར་བྱེད་པ་ལ༔ ཐོག་མར་བསྒྲུབ་པའི་དལ་དུ་འཇུག་ཅིང་༔ ཉམས་ལེན་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་བཅས་ཀྱི་ཕྱི་ནང་ཉེར་སྤྱོད་འཁོད་པར་བྱ༔ མཆོད་པ་ཕྱི་ནང་གསང་གསུམ་གྱི་སྤྱི་མཐུན་ཉེར་མཁོ་བཤམ༔ དེ་ནས་བསྒྲུབ་པའི་དལ་དུ་འཇུག་པ་ནི༔ ཐོག་མར༔ ན་མོ༔
དཔལ་ཆེན་ཀུན་འདུས་དཀྱིལ་འཁོར་ལྷ་ཚོགས་ལ༔ སྒོ་གསུམ་རྩོལ་བྲལ་ངང་གིས་སྐྱབས་སུ་མཆི༔ གཉིས་པ༔ ཧོཿ མ་གྱུར་འགྲོ་བ་སྲིད་བསྡུས་ཀུན་གྱི་ཆེད༔ བདག་གིས་དཔལ་ཆེན་བསྒྲུབས་ནས་གོ་འཕང་དགོད༔ གསུམ་པ༔ ཧཱུྃ༔ བདག་ཉིད་གསང་བདག་འབར་བའི་ཕོ་ཉ་ཡྀ༔ བདེན་པས་གནོད་བྱེད་གཏོར་མ་ལེན་ཕྱིར་ཁུག༔
ཨོྃ་བཛྲ་ཊཱཀྐི་རཱ་ཛ་ཧཱུྃ་ཛཿ གནོད་བྱེད་བགེགས་ཚོགས་ཨངྐུ་ཤ་ཡ་ཛ་ཛཿ བཞི་པ་ནི༔ ཧཱུྃ༔ བགེགས་རྣམས་མཆོད་སྦྱིན་གཏོར་མས་ཚིམས་ཤིང་བཞུད༔ བར་ཆོད་གླགས་ལྟ་ཨུ་ཙ་ཏ་ཡ་ཕཊ྄ཿ ལྔ་པ་ནི༔ ཧཱུྃ༔ རྡོ་རྗེའི་གུར་ཁང་བླ་བྲེ་ཕྱི་ནང་འཁྲིགས༔ ལོག་འདྲེན་བགེགས་ཀྱིས་རྒྱུ་བ་མཚམས་ཆོད་ཅིག༔
བཛྲ་ཙཀྲ་རཀྵ་རཀྵ༔ དྲུག་པ་ནི༔ ཧཱུྃ༔ ཕྱི་ནང་གསང་བ་ཁོ་ན་ཉིད་ཀྱི་ཚོགས༔ སྦྱོར་སྒྲོལ་སྤྱན་གཟིགས་མཆོད་པ་བླ་མེད་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨོྃ་ཨཱཿཧཱུྃ༔ དང་པོ༔ ཧཱུྃ༔ དང་པོར་ཆོས་རྣམས་དམིགས་སུ་མེད༔
བར་དུ་འགགས་མེད་རྩལ་སྣང་ལས༔ ཐ་མར་སྣ་ཚོགས་སྤྲུལ་སྐུར་སྒྲུབ༔ དེ་ལས་ཡིག་འབྲུ་ཕུན་སུམ་ཚོགས༔ ཨོྃ་ཨེ་ཡྃ་རྃ་ཁྃ་སུཾ་ཀེཾ་བྷྲཱུྃ༔ འབྱུང་བ་ཡོངས་གྱུར་གཞལ་ཡས་ཁང་༔ སྒོ་གྲུ་མུ་མཐའ་ཚང་བའི་དབུས༔ ལྷ་སྲིན་སྡེ་བརྒྱད་ཁྲི་སྟེང་དུ༔ པདྨ་ཉི་ཟླའི་སྟེང་དབུས་སུ༔ ཧཱུྃ་ལས་སྐྱེས་པའི་དཔལ་ཆེན་སྐུ༔ མཐིང་ནག་ཞལ་གསུམ་ཕྱག་དྲུག་པ༔
གཡས་གསུམ་རྡོ་རྗེ་འཁོར་ལོ་གྲི༔ གཡོན་གསུམ་ཁྱུང་དང་ཁ་ཊྭཱཾ་སྦྲུལ༔ སྐུ་ལ་དུར་ཁྲོད་ཆས་བརྒྱད་རྫོགས༔ གཏུམ་གཤེ་རྔམ་རྒོད་ཚུལ་དུ་གསལ༔ སྤྱི་བོར་ཐུགས་ཀྱི་བྱ་ཁྱུང་ལྡིང་༔ མདུན་དུ་གཟའ་མཆོག་གློག་དམར་འཁྱུགས༔ ཡེ་ཤེས་མེ་དཔུང་ཀློང་དུ་གསལ༔ དེ་ལྟར་བསྐྱེད་པའི་གནས་གསུམ་ལས༔ འོད་འཕྲོས་འོག་མིན་ཕྱོགས་བཅུ་ནས༔ དཔལ་ཆེན་ལྷ་ཚོགས་སྤྱན་དྲངས་གྱུར༔
གཉིས་པ༔ ཧཱུྃ༔ འོག་མིན་ཆོས་དབྱིངས་ཕོ་བྲང་དང་༔ ལྕང་ལོ་ཅན་གྱི་གནས་མཆོག་ནས༔ གཏུམ་ཆེན་ཁྲོ་རྒྱལ་གཤེགས་སུ་གསོལ༔ རི་རབ་འབར་བའི་དབུས་ཉིད་ནས༔ མཁའ་ལྡིང་འབར་བ་གཤེགས་སུ་གསོལ༔ ནམ་མཁའི་དབྱིངས་ཀྱི་འོད་ཀློང་ནས༔ ཀི་ཀང་གཟའ་མཆོག་གཤེགས་སུ་གསོལ༔ གཤེགས་ནས་ཕོ་བྲང་དབུས་སུ་བཞུགས༔
སྐུ་གསུམ་ལྷ་ལ་ཕྱག་འཚལ་བསྟོད༔ ཨོྃ་བཛྲ་ས་མཱ་ཡ་ཛ་ཛཿ ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ གཉིས་པ་མཆོད་པ་ནི༔ ཧཱུྃ༔ ཕྱི་མཆོད་གར་མ་ལང་ལིང་ཚོགས་ཀྱིས་མཆོད༔ གསང་མཆོད་གཟུགས་མཛེས་དཔག་མེད་གཏིབས་པས་མཆོད༔ སྦྱོར་མཆོད་ཟག་མེད་བདེ་བ་དགྱེས་པས་མཆོད༔ སྨན་མཆོད་ཛ་གད་གསེར་སྐྱེམས་ཕུད་ཀྱིས་མཆོད༔
གཏོར་མཆོད་བ་ལིཾ་རྒྱན་རྫོགས་བཅུད་ཀྱིས་མཆོད༔ རཀྟ་དགྱེས་པ་ཆགས་མེད་མདངས་ལྡན་མཆོད༔ བསྒྲལ་མཆོད་ཉོན་མོངས་ཡེ་སྒྲོལ་ཤེས་པར་མཆོད༔ མཉམ་བཞག་རང་བཞིན་རྫོགས་ཆེན་ཁོ་ནའི་མཆོད༔ མཆོད་ཡུལ་སྦྱིན་མཁན་བླ་མེད་ངོ་བོར་མཆོད༔ གསང་བདག་གཏུམ་པོར་ཀུན་གཞི་འགྱུར་མེད་མཆོད༔ བྱ་ཁྱུང་རྒྱལ་པོར་གསལ་སྟོང་འགགས་མེད་མཆོད༔ གཟའ་མཆོག་རྒྱལ་པོར་ཚོགས་དྲུག་ལྷུག་བཞག་མཆོད༔ ཀུན་ཀྱང་ཆོས་དབྱིངས་ཡེ་ཤེས་ཆེན་པོ་ཡི༔ རྩོལ་བྲལ་རིན་ཆེན་མཆོད་པས་དགྱེས་གྱུར་ཅིག༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་ཁ་ཁ་ཁཱ་ཧི༔ ཨོྃ་སརྦ་དྷརྨ་ཛྙཱ་ན་པཉྩ་ཨོྃ་ཨཱཿཧཱུྃ༔ གསུམ་པ་བསྟོད་པ་ནི༔ ཧཱུྃ༔ དབྱིངས་ལས་མ་གཡོས་དཔལ་ཆེན་ཟིལ་གནོན་ཁྲོ༔ བདུད་ལས་རབ་རྒྱལ་དྲེགས་པའི་རྗེ་བོ་ནི༔ སྐུ་མདོག་མཐིང་ནག་ཆོས་སྐུ་འགྱུར་བ་མེད༔ དཀར་དམར་མཐིང་བཞད་དགྱེས་པའི་ཁྲོ་བོ་ཡི༔ རབ་འཇིགས་ཞལ་ནས་ཧཱུྃ་སྒྲ་འབྲུག་ལྟར་སྒྲོག༔
སྤྱན་རྩ་སྡང་མིག་འཁྱིལ་བས་སྲིད་གསུམ་སྔངས༔ དབུ་སྐྲ་གྱེན་བརྫེས་ལྷ་ཁམས་ཡོམ་ཞིང་འགུལ༔ ཐོད་སྐམ་དབུ་རྒྱན་རིགས་ལྔའི་སངས་རྒྱས་རྫོགས༔ ཅོད་པན་སྤྲས་པས་ཞིང་ཁམས་རྒྱན་འཕྱངས་རྫོགས༔ ཕྱག་གཡས་རྡོ་རྗེ་རལ་གྲི་འཁོར་ལོ་ཡིས༔ སྣང་སྲིད་ལྷ་སྲིན་ཟིལ་གྱིས་གནོན་པར་བྱེད༔ ཕྱག་གཡོན་ཁྱུང་ཁྲ་ཁ་ཊྭཱཾ་སྦྲུལ་ཞགས་ཀྱིས༔ སྲིད་གསུམ་གདོན་བགེགས་འབྱུང་པོ་འཇོམས་པར་བྱེད༔ རྡོ་རྗེའི་སྒྲོ་གཤོག་དབྱིངས་ལ་བརྒྱངས་པ་ཡིས༔ བན་བོན་གདུག་པའི་བྱད་ཁ་ཟློག་པར་བྱེད༔
གླང་ཀོའི་ཞིང་ལྤགས་སྟག་ཤམ་བརྗིད་པ་ཡིས༔ བདུད་སྲིན་དམ་སྲི་འགོང་པོ་འདུལ་བར་བྱེད༔ རྡོ་རྗེའི་གོ་ལྡན་རུས་རྒྱན་ཆུ་སྲིན་གྱིས༔ ཉོན་མོངས་འཁྲུལ་འཛིན་རྩད་ནས་གཅོད་པར་བྱེད༔ སྦྲུལ་གཟུགས་རྒྱན་ཕྲེང་རིན་ཆེན་སྤྲས་པ་ཡིས༔ འཁོར་འདས་རྟོག་པ་ཟིལ་གྱིས་གནོན་པར་བྱེད༔ ཞབས་བཞིས་ལྷ་སྲིན་སྟེང་དུ་འགྱིངས་པ་ཡིས༔ ཆེ་བཙན་ཀུན་གྱི་ནུས་པ་ཟིལ་གྱིས་གནོན༔ སྐུ་ལ་དུས་མཐའི་མེ་དཔུང་འབར་བ་ཡིས༔ སྟོང་ཁམས་གཡོ་ཞིང་ཁྱབ་པའི་གཟི་བརྗིད་མཆེད༔
བཅོམ་ལྡན་དྲེགས་པ་ཟིལ་གནོན་སྐུ་ལ་བསྟོད༔ ཧཱུྃ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊའིཿ གནམ་ལྕགས་རྭ་ལ་རྡོ་རྗེའི་མཆུ་སྡེར་བགྲད༔ མ་རུངས་ཀླུ་གཉན་ས་བདག་འདུལ་བར་བྱེད༔ མེ་གཤོག་རྡེབ་ཅིང་གསེར་མིག་འཁྱིལ་བ་ཡིས༔ དྲེགས་པ་ཡོངས་ཀྱི་ཆོ་འཕྲུལ་ཟློག་པར་བྱེད༔ དུག་སྦྲུལ་གསོལ་ཞིང་གདོལ་པ་འཛིན་པ་ཡིས༔ མ་རུངས་བདུད་སྲིན་རྩད་ནས་འཇོམས་པར་བྱེད༔ བྱ་ཁྱུང་འབར་བའི་སྐུ་ལ་ཕྱག་འཚལ་བསྟོད༔
ཛཿ སྣང་སྲིད་དབུ་མའི་དབྱིངས་ཀྱི་ལས་བྱེད་པ༔ སྟོང་ཁམས་འདི་རུ་དྲག་རྩལ་ལྡན་པ་ཡི༔ ལྷོ་ནུབ་གནས་པའི་ཀི་ཀང་དམར་འོད་ཅན༔ ཕ་ནི་སྲིན་པོ་མ་ནི་འདོད་ཆགས་ཀླུ༔ ཀླུ་བདུད་བཤོས་པ་རླུང་ཁམས་དུད་ཁའི་མདངས༔ དབུ་དགུས་ཐེག་པ་རིམ་དགུའི་བསྟན་པ་སྲུང་༔ སྤྱི་བོར་བྱ་རོག་བསྟན་པའི་བྱ་ར་བྱེད༔ ཕྱག་གཡས་རལ་གྲི་གནམ་ལྕགས་ཐོག་མདའ་ཡིས༔ མ་རུངས་གདུག་པའི་སྙིང་ལ་འདེབས་པར་བྱེད༔
ཕྱག་གཡོན་ཅོད་པན་སྦྲུལ་ནག་ཞགས་པ་ཡིས༔ བདག་ལ་སྡང་བའི་བྱད་མ་འཆིང་བར་བྱེད༔ སྐུ་ལུས་ཐམས་ཅད་མིག་གིས་གང་བ་ཡིས༔ དྲེགས་པ་ཀུན་གྱི་གཟི་བརྗིད་འཕྲོག་པར་བྱེད༔ ལྟོ་བར་སྲིད་པ་ལས་ཀྱི་ཞལ་གདངས་པས༔ ཉོན་མོངས་འཁོར་བའི་རྒྱ་མཚོ་སྐེམ་པར་བྱེད༔ སྦྲུལ་མཇུག་རྒྱ་མཚོའི་ཀློང་དུ་འཁྱིལ་བ་ཡིས༔ འབྱུང་བ་ལས་ཀྱི་མངའ་དབང་བསྒྱུར་བར་བྱེད༔ རྫུ་འཕྲུལ་གནམ་ལྕགས་ཐོག་སེར་འབེབས་པ་ཡིས༔ བདུད་སྡེའི་ཚོགས་ལ་མཚོན་ཆའི་ཐོག་ཆེན་འབེབས༔
གསང་སྔགས་བསྟན་པའི་སྲུང་མར་བདག་བསྟོད་དོ༔ བསྙེན་དམིགས་ནི། ཧཱུྃ༔ བདག་ཉིད་གཏུམ་པོའི་ཐུགས་ཀ་རུ༔ གསེར་གྱི་མཆོད་རྟེན་སེར་པོའི་དབུས༔ མེ་ལོང་ཉི་ཟླ་འཁོར་ལོའི་སྟེང་༔ ཧཱུྃ་མཐིང་ཚྭ་ཚྭ་འཕྲོས་པའི་མཐར༔ རྩ་སྔགས་གཡས་སུ་འཁོར་བ་ཡིས༔ ལུས་ཀྱི་ནད་གདོན་སྡིག་སྒྲིབ་བསྲེགས༔ ཡར་འཕྲོས་ཕྱོགས་བཅུའི་སངས་རྒྱས་མཆོད༔
མར་འཕྲོས་སྟོང་གསུམ་དགྲ་བགེགས་བཅོམ༔ ཚུར་འདུས་གཟི་བྱིན་འབར་བར་གྱུར༔ གཏུམ་ཆེན་སྔགས་ཕྲེང་ནི༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཁྱུང་སྔགས་ནི༔ ཨོྃ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ཁྱབ་འཇུག་སྔགས་ནི༔ ཨོྃ་ཀི་ཀང་ཧྲཱི་རཱ་ཧུ་ལ་ཀེ་ཤ་ཀེ་ཏ་ཧཱུྃ་ཛཿཛཿ དྲག་སྔགས་བཅུ་ཚོ་རེ་ལ༔ ཁྱུང་སྔགས་བརྒྱ་ཕྲག་རེ་ཁྱབ་འཇུག་ལྔ་བཅུ་ཙམ་བཟླ༔
གཞུང་གི་བསྙེན་སྒྲུབ་ཇི་ལྟར་བྱ་རུང་༔ ཁྱད་པར་ལྷ་སྲིན་སྡེ་བརྒྱད་ཀྱིས་འཁུ་ན་དྲག་སྔགས་རང་བཟླས་ཀྱང་མཐུན༔ རྒྱུན་གྱི་ཐམས་ཅད་སྤྲོས་མེད་ལུགས་ལྟར་བསྒྲུབས་ཀྱང་རུང་༔ ཞོགས་པར་ལས་བྱང་ཚར་གཅིག་བསྐྱེད་རིམ་གསལ་གདབ༔ ཉིན་མོ་ཧཱུྃ་སྒྲུབ་བཅས་ཅི་ལྕོགས་བྱ༔ ༈ དེ་ནས་ཚོགས་གཏོང་བ་ནི༔ ཧཱུྃ༔ བདག་ཉིད་དཔལ་ཆེན་ཐུགས་ཀ་ནས༔ རྃ་ཡྃ་ཁྃ་དང་ཨོྃ་ཨཱཿཧཱུྃ༔ དངོས་འཛིན་བསྲེགས་གཏོར་བླ་མེད་སྤེལ༔
ཚོགས་མཆོད་འདོད་ཡོན་བདུད་རྩིར་གྱུར༔ དཀྱིལ་འཁོར་དགྱེས་པའི་རྫས་སུ་གྱུར༔ ཨོྃ་དྷརྨ་ཤུདྡྷེ་ཨཱཿཧཱུྃ༔ དང་པོ་ནི༔ ཧཱུྃ༔ འོག་མིན་མཁའ་སྤྱོད་ཕོ་བྲང་ནས༔ དཔལ་ཆེན་གསང་བདག་གཏུམ་པོ་ལ༔ སྤྲུལ་པ་བཀའ་སྐྱོང་སྲུང་མས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ
གཉིས་པ་མཆོད་པ་ནི༔ ཧཱུྃ༔ དཔལ་ཆེན་དྲེགས་པ་ཟིལ་གནོན་གྱི༔ དཀྱིལ་འཁོར་ལྷ་ཚོགས་འཁོར་བཅས་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་མཆོག་ཐུན་དངོས་གྲུབ་སྩོལ༔ ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཨི་དཾ་བྷ་ལིངྟ་ཁ་ཁ་ཁཱ་ཧི༔
གསུམ་པ་སྐོང་བཤགས་ནི༔ ཧཱུྃ༔ ཕྱི་ནང་སྤྱན་གཟིགས་མཐུན་རྫས་ཀྱིས༔
གསང་བདག་ལྷ་ཚོགས་ཐུགས་དམ་བསྐང་༔ ཉམས་ཆག་སོར་ཆུད་ཉེས་ལྟུང་བཤགས༔ ཕྱིན་ཆད་མི་སྒྲིབ་ཚངས་པར་སྩོལ༔ ཨོྃ་བཛྲ་ས་ཏྭ་ས་མ་ཡ༔ སོགས་ཡིག་བརྒྱ་བརྗོད༔ བཞི་པ་བསྒྲལ་མཆོད་ནི༔ ཧཱུྃ༔ ལྕགས་ཁང་ནང་དུ་རུ་ཏྲ་མངོན་སུམ་གསལ༔ མཆོག་གསུམ་བདེན་པས་དགྲ་བོ་གཟུགས་ལ་ཕོབ༔ ཕུར་ཐུན་མཚོན་ཆ་འབར་བས་བསྒྲལ་གཏུབས་ནས༔
དཔལ་ཆེན་གཏུམ་པོའི་ལྷ་ཚོགས་ཞལ་དུ་མཆོད༔ ཨོྃ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔ ལྔ་པ་ལྷག་མ་ནི༔ ཧཱུྃ༔ དཔལ་གྱི་བཀའ་ཉན་གནས་ཉུལ་ལྷག་སྡུད་མ༔ མི་སྡུག་གཟུགས་འཆང་དུར་ཁྲོད་ཚོགས་ཁང་འགྲིམ༔ ཤ་ཁྲག་ལ་དགྱེས་གིང་ཆེན་ལངྐ་སྲིན༔ ལྷག་མ་འདི་བཞེས་གདུག་པའི་དགྲ་བགེགས་སྒྲོལ༔ ཨོྃ་མ་ཏྲི་རཀྴ་ཎ་ཡཀྴ་ཨུ་ཙི་ཏ་ཁ་ཁ་ཁཱ་ཧི༔
དང་པོ་ཐུགས་དམ་བསྐུལ་བ་ནི༔ ཧཱུྃ༔ དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔ རིག་འཛིན་སྒྲུབ་པའི་ཕྱི་ནང་འགལ་རྐྱེན་སོལ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་བྱད་ཟོར་བཟློག་པའི་ཕྲིན་ལས་མཛོད༔ ཨོཾ་ཧེ་རུ་ཀ་ཀྲོ་ཏི་ཤྲཱི་ཙཎྜ་ཨ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གཉིས་པ་ཆད་མདོ་གཏོང་བ་ནི༔ ཧཱུྃ༔ འོག་མིན་གནས་དང་མེ་རི་འབར་བ་ནས༔
ལྷ་སྲིན་སྡེ་དཔོན་དྲེགས་སྡེས་ཁས་བླངས་བཞིན༔ གཏོར་མ་བཞེས་ལ་གསང་སྔགས་བསྟན་པ་སྐྱོངས༔ མ་རུངས་དགྲ་བགེགས་ཐལ་བ་རྡུལ་དུ་རློག༔ ཨོྃ་ཀྲོ་ཏ་ཀྲོ་ཏི་ཧེ་རུ་ཀ་ལ་ཡཀྴ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔

གསུམ་པ་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་མཛད་བརྟན་མ་སྐྱོང་བའི་ཚོགས༔ ལྷབ་ལྷུབ་རྒྱན་སྤྲས་གར་སྒྱུར་གཏོར་མ་ལོངས༔ འཛམ་གླིང་འདི་རུ་བདག་གནས་ཡུལ་གྲུའི་ཚོགས༔ ཚེ་ཆོས་ཟས་ནོར་ལོངས་སྤྱོད་བཀྲ་ཤིས་སྤེལ༔ ཨོྃ་མ་མ་ཏིང་ཏིང་རཀྨོ་རཀྴ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཞི་པ་རྟ་བྲོ་བརྡུང་བ་ནི༔ ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་རྡུང་༔
ཆེམ་ཆེམ་དགྲ་བོའི་མགོ་ནས་རྡུང་༔ མནན་མནན་ནམ་ཡང་མ་ལྡང་ཞིག༔ ཨོཾ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན༔ ལྔ་པ་དངོས་གྲུབ་འགུགས་པ་ནི༔ ཧཱུྃ༔ ལྕང་ལོ་ཅན་གྱི་ཁྱབ་བདག་ཧེ་རུ་ཀཿ བཅོམ་ལྡན་དྲེགས་པ་ཟིལ་གནོན་དཀྱིལ་འཁོར་གྱི༔ དབང་བསྐུར་སྐུ་གསུང་ཐུགས་ཀྱི་དངོས་གྲུབ་སྩོལ༔ ལྷ་སྲིན་དབང་དུ་འདུ་བའི་ཕྲིན་ལས་མཛོད༔ ཨོྃ་ས་མ་ཡ་བཛྲ་དྷ་ར་སིདྡྷི་ཕ་ལ་ཧཱུྃ༔
དྲུག་པ་དཀྱིལ་འཁོར་བསྡུ་བ་ནི༔ ཧཱུྃ༔ སྟོང་ཉིད་སྙིང་རྗེས་འགྲོ་བའི་ཀློང་ལ་ཁྱབ༔ ངེས་དོན་མ་རྟོགས་རྨོངས་གཟུགས་ཉོན་མོངས་ཚོགས༔ སྐུ་བཞིའི་དབྱིངས་ཐིམ་སྐྱེ་མེད་ཨ་རུ་ལྡང་༔ ཨ་ཨ་ཨཱཿ བདུན་པ་བཀྲ་ཤིས་བྱ་བ་ནི༔ ཧཱུྃ༔ ནམ་མཁའི་གོས་ཅན་སྲིད་གསུམ་ལྟོ་བར་འགེངས༔ འབར་བའི་ཕོ་ཉ་མཁའ་ལྡིང་དབྱིངས་ལ་འགྱེད༔
རླུང་ཞགས་འགེངས་པ་དབུ་མའི་ཕོ་ཉ་རྒྱུ༔ ཟིལ་གནོན་དཀྱིལ་འཁོར་ལྷ་ཚོགས་བཀྲ་ཤིས་ཤོག༔ བརྒྱད་པ་བསྔོ་བ་སྨོན་ལམ་ནི༔ ཧོཿ བསྔོ་བྱ་ཡེ་ནས་མ་གྲུབ་སྦྱིན་གཏོང་བྲལ༔ བསྔོ་མཁན་བྱེད་པོ་མ་དམིགས་གཉུག་མའི་གཤིས༔ བསྔོ་འབྲས་འཁོར་གསུམ་ཡོངས་དག་དགེ་བ་བསྔོ༔ ཀུན་ཀྱང་ས་བཅུའི་རྩེར་སོན་བྱང་ཆུབ་ཤོག༔ ཅེས་མི་དམིགས་འཁོར་གསུམ་ཡོངས་དག་དགེ་བ་བསྔོ༔ ས་མ་ཡ༔
ཨེ་མ་ཟབ་པའི་མཐར་ཐུག་དྲེགས་འདུལ་དཀྱིལ་འཁོར་གྱི༔ སྒྲུབ་པའི་གོ་རིམ་ལས་གཞུང་དོན་ཆེན་བཞག༔ ཡང་གསང་འདི་ཉིད་ཇོ་མོ་མཚོ་རྒྱལ་གྱིས༔ ཡི་གེར་བགྱིས་ནས་ཟབ་གསང་གཏེར་དུ་སྦོས༔ ཡང་མཐའི་སྙིགས་དུས་རྩོད་ལྡན་ཤར་བའི་ཚེ༔ རིག་འཛིན་རྡོ་རྗེའི་མིང་དང་འཕྲད་ནས་ཀྱང་༔ སྐལ་ལྡན་རྡོ་རྗེ་ལས་ལྡན་དེ་ལ་སྤྲོད༔ རྡོ་རྗེ་གསང་བདག་ཟབ་དོནྀ་ཨཚ་རྒྱ༔ རྡོ་རྗེ་དབྱིངས་ཀྱི་བདག་པོས་རྒྱ་འདི་སྲུངས༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཁོ་བོ་གར་དབང་གནམ་ལྕགས་རྡོ་རྗེས་ལྷ་རྩེ་བྲག་ནས་ལྕགས་ཕག་ལོར་གདན་དྲངས་པ་འདི་ཀོང་པོ་བྲག་གསུམ་རྡོ་རྗེའི་བྲག་ནས་ཕྱག་ན་རྡོ་རྗེ་དྲེགས་པ་ཟིལ་གནོན་གཏེར་གནས་ཟུང་འཇུག་ཡིན་པ་སྟེ་མདོ་ཁམས་ནཱ་ག་ཀོ་ཊའི་རཱ་ཛ་བཛྲ་ཨཱ་ཡུར་ཝཱ་གཱིས་ཨེ་ཝཾ་དུ་ཤོག་སེར་ནས་བཤུས་སོ། ། སརྦ་མངྒ་ལཾ།། །། ག༽ དཔལ་ཆེན་དྲེགས་པ་ཟིལ་གནོན་ལས༔ ཁྱབ་འཇུག་གཏོར་འབུལ་བྱད་མ་རྩད་བརླག་བཞུགས་སོ༔ རྡོ་རྗེ་གཏུམ་པོ་རབ་ཏུ་འབར་བ་ལ་གུས་པས་འདུད༔ དེ་ཡང་ཐུན་གཏོར་འབུལ་བ་ནི༔
ལྕགས་ཟངས་བྷནྡྷའི་སྣོད་གང་དུ༔ དཔལ་གཏོར་གཡས་གཅུས་འཁོར་གསུམ་ལ༔ དམར་རྒྱན་བཅས་པས་སྤྲས་ནས་སུ༔ ཧཱུྃ་ཛཿ བཀའ་དང་དམ་ཚིག་གཉན་པོའི་ཕོ་བྲང་ནས༔ མངོན་སྤྱོད་ལས་མཛད་ཀི་ཀང་མི་བསྲུན་པ༔ ཁྱབ་འཇུག་ཆེན་པོ་འདིར་གཤེགས་གཏོར་མ་ལོངས༔ དུག་ཁྲག་ནག་པོ་ངད་ལྡན་རླབས་སུ་འཕྱུར༔ དམར་ཆེན་གཏོར་མ་བཅུད་ལྡན་རི་ལྟར་བརྗིད༔ དགྲ་བགེགས་དོན་སྙིང་ནང་རོལ་དབང་པོའི་ཚོགས༔
དྲང་སྲོང་ཀི་ཀང་རྒྱལ་པོའི་ཞལ་དུ་འབུལ༔ སྡེ་བརྒྱད་སྟོང་རྩ་བརྒྱད་ཀྱི་ཞལ་དུ་འབུལ༔ བཞེས་ནས་སངས་རྒྱས་བསྟན་པ་གཉན་པོ་སྲུངས༔ གདུག་པའི་དམ་ཉམས་དགྲ་བགེགས་ཆམ་ལ་ཕོབ༔ གསང་སྔགས་གཉན་ལ་གདུག་པའི་དགྲ་དར་ན༔ མཐུ་ལྡན་ཆོས་སྐྱོང་ཁྱེད་ཀྱིས་སྒྲོལ་བར་མཛོད༔ ཨོྃ་ཧྲཱིཿརཱ་ཧུ་ལ་ཀི་ཀང་ཧྲཱིཿཤག་རུ་རཾ་དགྲ་བགེགས་ཀྱི་བླ་སྲོག་ལ་ཁ་རཾ་ཁཱ་ཧི༔ རྩ་གསུམ་གླིང་པའི་གཏེར་མའོ༔ ང༽ དཔལ་ཆེན་དྲེགས་པ་ཟིལ་གནོན་ལས༔ སྐོང་བ་བར་ཆད་ཀུན་སེལ་བཞུགས་སོ༔
བཅོམ་ལྡན་དྲེགས་པ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ དེ་ནས་སྐོང་བ་བྱ་བའི་རིམ་པ་ནི༔ ཕྱི་ནང་གསང་བའི་ཉེར་མཁོ་མཆོད་རྫས་རྣམས་ཚང་བར་བསགས་ཤིང་༔ ཡིད་དམིགས་ཏིང་འཛིན་རྣམ་གསུམ་དང་མ་བྲལ་བར་གཡོ་མེད་ཁྱབ་བརྡལ་ཡེ་ཤེས་ཆེན་པོའི་རྣལ་འབྱོར་གྱི་ངང་ནས་སྐོང་བ་བྱའོ༔ ཧཱུྃ༔ ལྕང་ལོ་ཅན་གྱི་གནས་མཆོག་ནས༔ གཏུམ་ཆེན་ཁྲོ་རྒྱལ་ཧེ་རུ་ཀཿ གསང་བདག་དྲེགས་པ་ཟིལ་གནོན་གྱི༔
དཀྱིལ་འཁོར་ལྷ་ཚོགས་མ་ལུས་པ༔ ཐུགས་དམ་བསྐང་ཕྱིར་གཤེགས་སུ་གསོལ༔ ཉི་ཟླ་བམ་གྱི་གདན་ལ་བཞུགས༔ ཕྱི་ནང་གསང་གསུམ་མཆོད་པ་འབུལ༔ དཀྱིལ་འཁོར་ལྷ་ལ་ཕྱག་འཚལ་བསྟོད༔ ཧཱུྃ༔ དཔལ་ཆེན་དཀྱིལ་འཁོར་ལྷ་ཚོགས་ཀྱི༔ ཐུགས་དམ་བསྐང་བའི་དམ་རྫས་ནི༔ ཕྱི་མཆོད་འདོད་ཡོན་ལྷ་མོའི་ཚོགས༔ ནང་མཆོད་སྨན་གཏོར་རཀྟ་དམར༔
གསང་མཆོད་སྦྱོར་སྒྲོལ་དགའ་བ་བཞི༔ གཟུགས་སྒྲ་དྲི་རོ་རེག་བྱ་ལྔ༔ རྟེན་གཏོར་རྟག་གཏོར་ཐུན་གཏོར་དང་༔ ག་ཎ་ཚོགས་ཀྱི་ལོངས་སྤྱོད་རྫས༔ བདུད་རྩི་སུ་ར་ཆང་གི་ཕུད༔ སྤྱན་གཟིགས་གཟུགས་འགྲོས་སྣ་ཚོགས་པ༔ བློས་བླངས་དངོས་འབྱོར་ཡིད་སྤྲུལ་ནས༔ མ་ཚང་མེད་པའི་བསྐང་རྫས་འདིས༔ གསང་བདག་གཏུམ་པོའི་ཐུགས་དམ་བསྐང་༔ ཡེ་ཤེས་ཁྱུང་གི་ཐུགས་དམ་བསྐང་༔
གཟའ་མཆོག་རྒྱལ་པོའི་ཐུགས་དམ་བསྐང་༔ གཏེར་སྲུང་དགེ་བསྙེན་ཐུགས་དམ་བསྐང་༔ དཀྱིལ་འཁོར་ཐུགས་དམ་བསྐངས་གྱུར་ནས༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ བསྐང་བ་སྐྱེ་མེད་ངང་དུ་བསྐང་༔ མཆོད་དུ་མེད་དེ་གཉིས་མེད་མཆོད༔ སྦྱོར་དུ་མེད་དེ་ཟུང་འཇུག་སྦྱོར༔ སྒྲོལ་དུ་མེད་དེ་དུག་ལྔ་སྒྲོལ༔ བཤགས་སུ་མེད་དེ་དབྱིངས་སུ་བཤགས༔
ཡེ་མཆོད་ཡེ་གྲོལ་ཆེན་པོ་འདིས༔ ཐུགས་དམ་གཉན་པོ་བསྐངས་གྱུར་ཅིག༔ ཕྱི་ནང་དམ་ཚིག་ཉམས་པ་སོལ༔ ལས་བཞིའི་ཕྲིན་ལས་འགྲུབ་པར་མཛོད༔ དེ་ནས་བཤགས་པ་བྱ་བ་ནི༔ ཧཱུྃ༔ དཔལ་ཆེན་ཟིལ་གནོན་ལྷ་ཚོགས་དགོངས༔ བདག་ཅག་མ་རིག་དབང་གྱུར་པའི༔ ཉམས་ཆག་ཉེས་ལྟུང་ཅི་མཆིས་པ༔ མཐོལ་ལོ་བཤགས་སོ་བཟོད་པར་གསོལ༔
ཨོྃ་བཛྲ་ སོགས? ས་ཏྭ་ཨཱཿ སོགས་ཡིག་བརྒྱ་བརྗོད༔ རྗེས་ཤེས་མི་དམིགས་པའི་ངང་ལ་མཉམ་པར་བཞག་གོ༔ མཐར་ཚོགས་བཤགས་བསྒྲལ་བ་ལྷག་མ་ཕྱིན་ཆད་བྱའོ༔ ཞེས་དཔལ་ཆེན་དྲེགས་པ་ཟིལ་གནོན་གྱི་ལས་བྱང་གནམ་ལྕགས་རྡོ་རྗེའི་གོ་ཆའི་སྐོང་བསྡུས་སོ༔ སརྦ་མངྒ་ལཾ། ཨེ་ཀ་པྲེ་ཙ།། །། ཅ༽ དཔལ་ཆེན་དྲེགས་པ་ཟིལ་གནོན་ལས༔ སྨད་ལས་ཕ་རོལ་བྱད་མ་རྒོལ་འཇོམས་བཞུགས་སོ༔ བཅོམ་ལྡན་དྲེགས་པ་ཟིལ་གནོན་ལྷ་ལ་འདུད༔
ས་མ་ཡ༔ དེ་ཡང་དཔལ་ཆེན་གསང་བདག་གི༔ ལས་མཐའ་བྱད་བཟློག་བསྟན་པ་ལ༔ ལྕགས་སྣོད་དམ་ནི་གང་རུང་དུ༔ མ་ཏྲཾ་དབུས་སུ་ཆོས་འབྱུང་སྟེང་༔ ལིངྒ་གཞུག་ཅིང་འགུགས་གཞུག་བྱ༔ དེའི་ཕྱིར་འཁོར་ལོ་རྩིབས་བཞི་བྲི༔ ཕྱི་རོལ་རྡོ་རྗེ་མེ་རིས་བསྐོར༔ འབྲུ་ནག་དཔལ་གཏོར་ཆེ་བ་ལ༔ ཆུང་བ་བཞི་དང་ཁྲག་སྐྱུས་བསྐོར༔
མདུན་དུ་གཟའ་གཏོར་གཡས་གཅུས་བཞག༔ རྩང་དང་ཟོར་རྫས་མཐའ་རུ་བསྐོར༔ དྲག་པོའི་ང་རྒྱལ་དང་ལྡན་པས༔ རྔ་བརྡུང་དུང་འབུད་རཀྟས་བྲན༔ ས་མ་ཡ༔ དང་པོ་སྒྲུབ་པའི་ལྷ་བསྐྱེད་ནི༔ ཧཱུྃ༔ སྟོང་པའི་ངང་ལས་སྣང་སྲིད་དྲག་པོའི་ཞིང་༔ གཏུམ་དྲག་འབྱུང་བ་བང་རིམ་བསྣོལ་མར་བརྩེགས༔ ས་གཞི་སྨུག་ནག་དུར་ཁྲོད་མེ་དཔུང་ཀློང་༔
བྷྲཱུྃ་ལས་སྲ་མཁྲེགས་གནམ་ལྕགས་གཞལ་ཡས་ཁང་༔ གྲུ་བཞི་སྒོ་བཞི་སྣ་ཚོགས་རྡོ་རྗེའི་ཏོག༔ དེ་དབུས་ཉི་ཟླ་ཏི་ར་བམ་ཆེན་སྟེང་༔ མཐིང་ནག་ཧཱུྃ་ལས་གསང་བདག་དཔལ་ཆེན་སྐུ༔ མཐིང་ནག་ཞལ་གསུམ་གདངས་ཤིང་སྤྱན་རྩ་གཡོ༔ སྨ་ར་སྨིན་མ་དབུ་སྐྲ་མེ་ལྟར་འབར༔ བྷནྡྷ་སྐམ་པོའི་རིགས་ལྔས་དབུ་ལ་བརྒྱན༔ ཚྭ་ཚྭ་འཁྲུགས་པའི་དར་ནག་ཅོད་པན་འཕུར༔ དུག་སྦྲུལ་རིགས་ལྔས་སྐྲ་བཅིང་ལྷུ་ཚིགས་བརྒྱན༔ གཡས་གསུམ་རྡོ་རྗེ་འཁོར་ལོ་རལ་གྲི་ཕྱར༔
ཟ་བྱེད་རྔམ་པའི་ཁྲོ་བོ་མེ་ལྟར་འབར༔ གཡོན་གསུམ་ཁྱུང་དང་ཁ་ཊྭཱཾ་སྦྲུལ་ཞགས་འཕེན༔ གསོད་བྱེད་ཁྲོ་མོ་ཤ་ཟ་ཆུ་ལྟར་ཁོལ༔ སྟོབས་བཅུའི་དུར་ཁྲོད་ཆས་བརྒྱད་སྐུ་ལ་རྫོགས༔ ཞབས་བཞི་དོར་སྟབས་བགེགས་དཔུང་ས་ལ་བསྒྱིལ༔ སྐུ་ལ་སྟོང་ཁམས་སྲེག་པའི་མེ་དཔུང་འཁྲིགས༔ འཇིགས་བྱེད་དཔའ་བོ་སྟོབས་ལྡན་སྐུ་རུ་གསལ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊཿ ལྕགས་རུ་ཟངས་མཆུ་གསེར་མིག་སྡེར་གཤོག་བགྲད༔ ཀླུ་དང་ས་བདག་མ་རུངས་ཟིལ་གྱིས་གནོན༔
མདུན་དུ་ཁྱབ་འཇུག་དུད་ཁ་དབུ་དགུ་པ༔ ཕྱག་བཞི་རལ་གྲི་ཆུ་སྲིན་མདའ་གཞུ་སྦྲུལ༔ སྐུ་ལུས་མིག་བརྒྱན་ལྟེ་ཞལ་སྦྲུལ་མཇུག་འཁྱིལ༔ ཡེ་ཤེས་མེ་དཔུང་འབར་བའི་ཀློང་དུ་གསལ༔ ཧཱུྃ༔ ཤར་དུ་བན་བྱེད་འཇོམས་པའི་སྟག་གདོང་མ༔ སྐུ་མདོག་དམར་ནག་རྔམ་པའི་ང་རོ་ཅན༔ ཕྱག་གཡས་མེ་ཟོར་གཡོན་པས་ཆུ་ཟོར་བསྣམས༔ ལྷོ་རུ་བོན་བྱེད་འཇོམས་པའི་དྲེད་གདོང་མ༔ སྐུ་མདོག་ཁམ་ནག་གདུག་པའི་མཆེ་བ་གཙིགས༔
ཕྱག་གཡས་ཀོང་ཟོར་གཡོན་པས་ཐུན་ཟོར་བསྣམས༔ ནུབ་ཏུ་འདྲེ་རྒོད་འཇོམས་པའི་དོམ་གདོང་མ༔ སྐུ་མདོག་མཐིང་ནག་གཏུམ་ཆེན་དྲག་སྔགས་ཅན༔ ཕྱག་གཡས་ཉུངས་ཟོར་གཡོན་པས་ཁྲམ་ཟོར་བསྣམས༔ བྱང་དུ་དགྲ་བགེགས་འཇོམས་པའི་སྤྱང་གདོང་མ༔ སྐུ་མདོག་ལྗང་ནག་ཤ་ཁྲག་དགྱེས་པ་མོའི༔ གཡས་པས་མཚེ་ཟོར་གཡོན་པས་ཁྲག་ཟོར་བསྣམས༔ ཐམས་ཅད་གར་སྟབས་དུར་ཁྲོད་ཆས་ཀྱིས་བརྒྱན༔ ཧ་ཧ་དགྱེས་པའི་གད་མོ་འབྲུག་ལྟར་སྒྲོག༔ ཕ་རོལ་གདུག་པའི་བྱད་ཁ་འཇོམས་པར་གསལ༔
དེ་ལྟར་གསལ་བའི་ཐུགས་ཀའི་འོད་ཟེར་གྱིས༔ གསང་བདག་ཁྲོ་རྒྱལ་ལྷ་ཚོགས་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཛ་ཛཿ ཕཻཾ་ཕཻཾ་ཛཿཧཱུྃ་བཾ་ཧོཿ གཉིས་པ་སྤྱན་འདྲེན་བཞུགས་གསོལ་ཕྱག་འཚལ་བ་ནི༔ ཧཱུྃ༔ འོག་མིན་ལྕང་ལོ་ཅན་གྱི་གནས་མཆོག་ནས༔ གཏུམ་ཆེན་ཁྲོ་རྒྱལ་ལྷ་ཚོགས་གཤེགས་སུ་གསོལ༔ དབུས་ཕྱོགས་རི་རྒྱལ་འབར་བའི་རྩེ་མོ་ནས༔ ཁྱུང་ཆེན་མཁའ་ལྡིང་རྒྱལ་པོ་གཤེགས་སུ་གསོལ༔
ནམ་མཁའ་དབྱིངས་ཀྱི་དུག་རླངས་འཚུབས་དབུས་ནས༔ གཟའ་མཆོག་ཀི་ཀང་འབར་བ་གཤེགས་སུ་གསོལ༔ ཕྱོགས་བཞི་ཐོད་མཁར་མེ་རླུང་འཁྲུགས་པའི་དབུས༔ སྲོག་གཅོད་མ་མོ་རིགས་བཞི་གཤེགས་སུ་གསོལ༔ གཤེགས་ནས་ཕོ་བྲང་གནས་འདིར་བརྟན་པར་བཞུགས༔ ཡེ་ཤེས་སྐུ་གསུམ་ལྷ་ལ་ཕྱག་འཚལ་ལོ༔ ཨོྃ་བཛྲ་ས་མཱ་ཡ་ཛ་ཛཿ ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ གསུམ་པ་མཆོད་པ་འབུལ་བ་ནི༔
ཧཱུྃ༔ ཕྱི་ནང་གསང་བ་ཁོ་ན་ཉིད་ཀྱི་ཚོགས༔ སྦྱོར་སྒྲོལ་སྤྱན་གཟིགས་མཆོད་པ་བླ་མེད་འདི༔ དཔལ་ཆེན་ཁྲོ་རྒྱལ་དཀྱིལ་འཁོར་ལྷ་ལ་འབུལ༔ བཞེས་ནས་བྱད་མ་བསྒྲལ་བའི་ཕྲིན་ལས་མཛོད༔ ཨོཾ་བཛྲ་པུཥྤེ་དྷཱུ་པེ་ སོགས?ནས་ ཤབྡ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་ཁ་ཁ་ཁཱ་ཧི༔ བཞི་པ་བསྟོད་པ་ནི༔ ཧཱུྃ༔ གཏུམ་ཆེན་ཁྲོ་རྒྱལ་གསང་བདག་ཧེ་རུ་ཀཿ ལྷ་སྲིན་དྲེགས་པ་འདུལ་བའི་མཐུ་སྟོབས་ཅན༔
མ་རུངས་གདུག་པའི་ཚོགས་རྣམས་ཚར་གཅོད་པ༔ ཐུགས་མཆོག་ཁྲོ་རྒྱལ་སྐུ་ལ་ཕྱག་འཚལ་བསྟོད༔ ཧཱུྃ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊཿ གནམ་ལྕགས་རྭ་ལྡན་རྡོ་རྗེའི་མཆུ་སྡེར་བགྲད༔ མ་རུངས་ས་བདག་ཀླུ་གཉན་འདུལ་བར་བྱེད༔ བྱ་ཁྱུང་འབར་བའི་སྐུ་ལ་ཕྱག་འཚལ་བསྟོད༔ ཛཿ སྣང་སྲིད་དབུ་མ་དབྱིངས་ཀྱི་ལས་བྱེད་པ༔ སྟོང་ཁམས་འདི་རུ་དྲག་རྩལ་ལྡན་པ་ཡི༔
ལྷོ་ནུབ་གནས་པའི་ཀི་ཀང་རཱ་ཧུ་ལ༔ གཟའ་མཆོག་ཁྱབ་འཇུག་སྐུ་ལ་ཕྱག་འཚལ་བསྟོད༔ ཧཱུྃ་བྷྱོཿ དྲག་ཤུལ་རྔམ་པའི་དཔའ་སྟོབས་གར་དགུས་བརྒྱན༔ སྣང་སྲིད་ཡོངས་ཀྱི་བྱད་ཁ་དགྲ་ལ་འབེབས༔ ལས་ལ་ཆས་བྱེད་སྲོག་བདག་ཁྲོ་མོའི་ཚོགས༔ མ་རུངས་རྒོལ་བ་འཇོམས་མཛད་བཞི་ལ་བསྟོད༔ ལྔ་པ་བསྙེན་པ་བྱ་བ་ནི༔ ཧཱུྃ༔ བདག་ཉིད་གཏུམ་པོའི་ཐུགས་ཀ་རུ༔
གསེར་གྱི་མཆོད་རྟེན་སེར་པོའི་དབུས༔ མེ་ལོང་ཉི་ཟླ་འཁོར་ལོའི་སྟེང་༔ ཧཱུྃ་མཐིང་ཚྭ་ཚྭ་འཕྲོས་པའི་མཐར༔ རྩ་སྔགས་གཡས་སུ་འཁོར་བ་ཡིས༔ ལུས་ཀྱི་ནད་གདོན་སྡིག་སྒྲིབ་བསྲེགས༔ ཡར་འཕྲོས་ཕྱོགས་བཅུའི་སངས་རྒྱས་མཆོད༔ མར་འཕྲོས་སྟོང་གསུམ་དགྲ་བགེགས་བཅོམ༔ ཚུར་འདུས་སྲོག་ཐིམ་གཟི་བརྗིད་སྐྱེད༔ སླར་ཡང་ཁྲོ་བོ་འཁོར་ལ་ཕོག༔ རབ་འཕྲོས་ཕ་རོལ་བྱད་ཁ་བཟློག༔
ཀུན་ཀྱང་གཟི་བརྗིད་འབར་བར་བསྒོམ༔ གཏུམ་ཆེན་སྔགས་ཕྲེང་ནི༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཁྱུང་སྔགས་ནི༔ ཨོྃ་ཁྲོཾ་རཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ཁྱབ་འཇུག་གི་སྔགས་ནི༔ ཨོྃ་ཀི་ཀང་ཧྲཱིཿརཱ་ཧུ་ལ་ཀེ་ཤ་ཀེ་ཏ་ཧཱུྃ་ཛ་ཛཿ ཁྲོ་མོའི་སྔགས་ནི༔ ཨོཾ་ཀྲོ་ཏི་རཾ་བྷྱོ་ཙ་ཏུར་མུ་ཁ་ཙཀྲ་ཧཱུྃ་ཕཊ྄ཿ ཅེས་གཏུམ་པོའི་སྔགས་རྟགས་མ་བྱུང་བར་དུ་བཟླ༔
ཁྱུང་དང་ཁྱབ་འཇུག་དེའི་བཅུ་ཆ་ཙམ༔ ཁྲོ་མོ་ལས་རུང་ནི་ཁྲི་ཡིས་ཆོག༔ བྱད་བཟློག་ཟོར་ཐུན་གྱི་སྔགས་ནི༔ ཨོྃ་བཛྲ་ཙཎྜ་ཧེ་ཀྲོ་ཏ་ཀཱ་ལ་ས་ཧ་ཙཀྲ་ལོ་ཧི་ཙཀྲ་ཏི་ཏྲི་ཙཀྲ་ཡ་གནོད་བྱེད་འབྱུང་པོ་བྱད་མ་རྣམས་ཀྱི་སྲོག་རྩ་ལ་རྦད་རྦད༔ ཨོྃ་ཀྲི་ཏི་མ་ཏྲི་བཾ་བྷྱོ་ཙ་ཏུར་མུ་ཁ་རྃ་ཧ་ལ་ཡ༔ ཕ་རོལ་གྱི་བྱད་ཟོར་ཕུར་ཁ་ངན་པ་ཐམས་ཅད་བྷྱོ་བྷྱོ་ཟློག་ཟློག༔ ཟློག་སྔགས་ནི༔ ཧཱུྃ་ཏྲིག་རཱ་ཛ་ཡ་ཐུན་བྷྱོཿ དགྲ་ལ་བྷྱོཿ དགྲ་ལ་ཟློག༔
རཾ་ཧ་ལ་མཱ་ར་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ ཏྲག་ཧ་ལ་ནཱ་ག་ཡེ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ ཤག་རཀྟ་རྦད་ཏྲི་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ མཱ་ར་ཡ་རྦད་ཐུན་བྷྱོ་རཀྴ་བྷྱོཿ
ཞེས་བཟློག་ཐུན་གྱི་ཆར་ཕབ་པས་ཕ་རོལ་བྱད་མ་རྡུལ་དུ་བརླགས་ནས་མིང་ཡང་མེད་པར་བསམ༔ ས་མ་ཡ༔ དེ་ནས་བསད་པའི་ལས་ལ་འཇུག་པ་ནི༔ མདུན་དུ་གསེར་སྐྱེམས་གཙང་བཤོས༔ ཧོམ་ཁུང་ནང་དུ་ཉ་བོ་དང་༔ གཡབ་དར་བྱ་རོག་འུག་པའི་སྒྲོ༔ མཚོན་ཆ་ཐུན་རྫས་བསྒྲལ་ཆས་བསག༔ སྔགས་འཆང་ང་རྒྱལ་དང་ལྡན་པས༔ གཟུ་དཔང་མཁྱེན་པར་གསོལ་བ་ནི༔ ཧཱུྃ་ཧྲཱིཿ
དཀོན་མཆོག་རྩ་བ་གསུམ་དང་ཡི་དམ་ལྷ༔ མཁའ་འགྲོ་དམ་ཅན་ཆོས་སྐྱོང་སྲུང་མ་བཅས༔ ཁྱད་པར་དཔལ་ཆེན་ཁྲོ་རྒྱལ་ལྷ་ཚོགས་དང་༔ སྤྲུལ་པ་ཡང་སྤྲུལ་འཁོར་བཅས་དགོངས་སུ་གསོལ༔ བདག་ནི་སངས་རྒྱས་བསྟན་པའི་སྒོར་ཞུགས་ཤིང་༔ དབེན་པར་བླ་མ་ལྷ་དང་ཡི་དམ་གྱི༔ བསྙེན་སྒྲུབ་བསྐྱེད་སྔགས་རྫོགས་གསུམ་གཞིར་བཟུང་ནས༔ ཕྲིན་ལས་རྣམ་བཞི་སྒྲུབ་པར་དམ་བཅས་ཀྱང་༔ གནོད་བྱེད་དམ་མེད་འདི་ཡིས་མི་སྟེར་རོ༔ དགོངས་ཤིག་ཀུན་མཁྱེན་ཁྱེད་ཀྱིས་གཟིགས་མཛོད་ལ༔
བདག་ལ་གནོད་པའི་དགྲ་བགེགས་བྱད་མ་སྒྲོལ༔ མཐུ་རྩལ་ནུས་ཕྱུངས་མངོན་སྤྱོད་ཕྲིན་ལས་མཛོད༔
གསེར་སྐྱེམས་རིམ་པར་འཐོར༔ ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ སྒྱུ་འཕྲུལ་ཞི་ཁྲོ་རབ་འབྱམས་དྲེགས་འདུལ་ཚོགས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཁྱད་པར་དཔལ་ཆེན་ཕྱག་ན་རྡོ་རྗེ་དང་༔ མཁའ་ལྡིང་ཁྱབ་འཇུག་ཁྲོ་མོ་རིགས་བཞི་ཡིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔
དཔལ་ཆེན་ཆོས་སྲུང་དམ་ཅན་སྲུང་མའི་ཚོགས༔ སྣང་སྲིད་ལྷ་སྲིན་སྡེ་བརྒྱད་ཡུལ་བདག་གནས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ལོ་ཟླ་ཞག་དུས་ཚེས་ལ་དབང་བའི་ལྷ༔ མཁའ་ལ་རྒྱུ་བའི་དྲེགས་ལྡན་འཁོར་བཅས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ རྦད་པའི་དམ་ཅན་སྲུང་མ་མཐུ་མ་ཆུང་༔ དེང་འདིར་བཅོལ་བའི་ཕྲིན་ལས་འགྲུབ་པར་མཛོད༔ ཧོམ་བསྐྱེད་ནི༔ ཕཊ྄ཿ
མདུན་དུ་གནམ་ལྕགས་ལས་གྲུབ་པའི་བཙོན་ཁང་ནག་པོ་ཁ་དོག་ལ༔ མཐིལ་ཡངས་པ༔ ཟིན་ན་ཐར་པ་མེད་པ༔ ནྲྀ་ཏྲི་ལས་སྐྱེས་པའི་གནོད་བྱེད་བྱད་མའི་གཟུགས་ཕུང་སྔོ་ལ་ཧམ་པ་སྐྱ་ལ་རིད་པ་ཁ་ངུ་བ་མིག་ཤི་མིག༔ ཡན་ལག་ལྕགས་སྒྲོག་གིས་བསྡམས་ཤིང་ཉམ་ཐག་པའི་གཟུགས་ཅན་དུ་གྱུར༔ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ ཡི་དམ་ལྷ་ཚོགས་རྣམས་ཀྱི་བཀའ་བདེན་པ་དང་༔ དཔའ་བོ་མཁའ་འགྲོ་རྣམས་ཀྱི་བཀའ་བདེན་པ་དང་༔ ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔
ཁྱད་པར་དུ་ཡང་དཔལ་ཆེན་ཕྱག་ན་རྡོ་རྗེ་དྲེགས་འདུལ་དྲག་སྔགས་ཀྱི་བཀའ་བདེན་པ་དང་༔ ཐུགས་སྤྲུལ་བྱ་ཁྱུང་འབར་བའི་བཀའ་བདེན་པ་དང་༔ གཟའ་མཆོག་དུག་གདོང་མགོ་དགུའི་བཀའ་བདེན་པ་དང་༔ བཀའ་སྡོད་དྲེགས་ཚོགས་དམ་ཅན་རྒྱ་མཚོའི་ཚོགས་ཀྱི་བཀའ་བདེན་པ་དང་༔ ལྷ་སྔགས་ཏིང་འཛིན་རྟེན་འབྲེལ་བསླུ་བ་མེད་པའི་བཀའ་བདེན་པ་དང་༔ རྣལ་འབྱོར་བདག་གི་དྲག་སྔགས་དམོད་པའི་མཐུ་ལ་བརྟེན་ནས༔ གནོད་ཅིང་འཚེ་བའི་གདོན་བགེགས་དམ་སྲི་བྱད་ཕུར་མནན་གཏད་ངན་སྔགས་བྱེད་པའི་དགྲ་གདོན་མི་དང་མི་མིན་སྤྱིར་སངས་རྒྱས་བསྟན་པའི་སྤྱི་དགྲ༔ དཔལ་ལྡན་བླ་མ་དམ་པའི་སྐུ་དགྲ༔ སྒོས་རྣལ་འབྱོར་པ་བདག་ལ་སྡང་བ༔ མདོར་ན་བསམ་སྦྱོར་ངན་པ་འཆང་བའི་དགྲ་བགེགས་བྱད་མ་རྦོད་གཏོང་དམ་ལོག་བདུད་རིགས་བསྒྲལ་བའི་ཞིང་དུ་གྱུར་པའི་ལྷ་སྲུང་མགོན་བྱེད་དང་བཅས་པ་ཐམས་ཅད༔
སྐད་ཅིག་རང་དབང་མེད་པར་གཟུགས་ལིངྒ་འདི་ལ་ཁུག་ཅིག༔ ནྲྀ་ཏྲི་ཡཾ་ཛཿ ཛཿཧཱུྃ་བཾ་ཧོཿ ཞེས་པས་འགུགས་ཤིང་ཕོ་ཉ་འགྱེད་པ་ནི༔ བྷྱོཿ ཛཿལས་རྡོ་རྗེ་ལྕགས་ཀྱུ་མ༔ དགྲ་བོའི་སྙིང་ནས་ཟུངས་ལ་ཤོག༔ ཧཱུྃ་ལས་རིན་ཆེན་ཞགས་པ་མ༔ དགྲ་བོའི་མགུལ་ནས་ཆིངས་ལ་ཤོག༔ བཾ་ལས་པདྨ་ལྕགས་སྒྲོག་མ༔
དགྲ་བོའི་ཡན་ལག་སྡོམས་ལ་ཤོག༔ ཧོཿལས་ཀརྨ་དྲིལ་བུ་མ༔ དགྲ་བོའི་དྲན་པ་མྱོས་སུ་ཆུག༔ རང་དབང་མེད་པར་ཁུག་ལ་ཤོག༔ རྦད་པའི་ཕོ་ཉ་མཐུ་མ་ཆུང་༔ བཛྲ་ཨངྐུ་ཤ་ཡ་ཛཿ པཱ་ཤ་ཧོཿ སྥོ་ཊ་བཾཿ གྷཎྜེ་ཧོཿ ལྷ་དབྱེ་བྱ་བ་ནི་བྱ་རོག་འུག་སྒྲོ་ཐོགས་ལ༔
ཧཱུྃ༔ ཁཱ་ཁ་མུ་ཁ་བྱ་རོག་གདོང་༔ ཕྱག་ན་སྤུ་གྲི་དམར་པོ་བསྣམས༔ དམ་ཉམས་དགྲ་བོ་ལྷ་དང་ཕྱེས༔ སྲུང་སྐྱོབ་མགོན་བྱེད་ཕྲལ་བར་གྱིས༔ ཧུ་ལུ་མུ་ཁ་འུག་པའི་མགོ༔ ཕྱག་ན་རླུང་གི་འཁོར་ལོ་འཛིན༔ དམ་ཉམས་དགྲ་བོ་བདུད་དང་སྤྲོད༔ བཅིངས་ཤིང་བྱད་དུ་བཅུག་པར་གྱིས༔ ཨོྃ་ཁཱ་ཁ་མུ་ཁ་དགྲ་བོ་ཤག་ཕྱེས༔
ཧུ་ལུ་མུ་ཁ་དགྲ་བོ་རྦད་ཐུམ་རིལ་ཏྲིག་ནན་མཱ་ར་ཡ་རྦད༔ དེ་ནས་ཕུར་པ་ཐོགས་ལ༔ ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་སྲས༔ གཏུམ་ཆེན་བཛྲ་ཀཱི་ལ་ཡའི༔ ཕྱག་གཉིས་རི་རབ་ཕུར་པ་བསྒྲིལ༔ རྒྱ་མདུད་འབྲུག་སྒྲ་འུ་རུ་རུ༔ འཆང་བཟུང་གློག་དམར་ཁྱུགས་སེ་ཁྱུག༔ ཆུ་སྲིན་སེར་བ་ཆི་ལི་ལི༔ ཟུར་གསུམ་ཐོག་རྒོད་ཤ་ར་ར༔
རྩེ་མོར་ཚྭ་ཚྭ་སི་ལི་ལི༔ བཏབ་བོ་བཛྲ་ཀཱི་ལ་ཡ༔ དཀར་ནག་སྙིང་གི་རྩ་ཆོད་ལ༔ མྱུར་དུ་བསྒྲལ་བའི་ཕྲིན་ལས་མཛོད༔ ཨོྃ་བཛྲ་ཀཱི་ལི་ཀཱི་ལ་ཡ་གནོད་བྱེད་འབྱུང་པོ་ཚལ་པ་ཤག་གཏུབ་མཱ་ར་ཡ་རྦད་རྦད༔ ཅེས་པས་བསྒྲལ་ཞིང་རྣམ་ཤེས་སྤར༔ འོ་ཁྱོད་ཀྱི་རྣམ་ཤེས་ཨཱཿཡིག་དཀར་པོར་གྱུར་ནས་འོག་མིན་གྱི་གནས་སུ་ཕཊ྄ཿ ཅེས་པས་འོག་མིན་གྱི་གནས་སུ་འཕང་༔ དེ་ནས་ཐུན་རྫས་བཏབ་ཅིང་༔ ཧཱུྃ༔
ཉུངས་ཐུན་ཁྲོ་བོ་ཤ་ར་ར༔ དུག་ཐུན་བུ་ཡུག་ཆི་ལི་ལི༔ མེ་ཐུན་དམར་ནག་ལྷབས་སེ་ལྷབ༔ ཁྲག་ཐུན་ནད་རླངས་ཐིབས་སེ་ཐིབ༔ རྡོ་ཐུན་ཟི་ར་ཁྱུགས་སེ་ཁྱུག༔ མཚེ་ཐུན་ལས་རླུང་འུ་རུ་རུ༔ རྡོ་རྗེའི་ཐོག་རྒོད་ཤ་ར་ར༔ ཕུར་ཐུན་དྲག་པོ་ཧྲི་ལི་ལི༔ རལ་གྲི་མཚོན་ཆ་སྐར་ལྟར་འཁྲུགས༔ དགྲ་བགེགས་ལྔ་ཕུང་རྡུལ་དུ་རློག༔
ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ མྱོག་ཐུན་ཚལ་པ་ཡ་ཤིག་ཤིག༔ ཅེས་པས་གཏུབས་ཤིང་འབུལ་བ་ནི༔ ཧཱུྃ༔ གཏུམ་ཆེན་ཁྲོ་རྒྱལ་ཧེ་རུ་ཀཿ དཔལ་ཆེན་ཕྱག་རྡོར་ལྷ་ཚོགས་ཀྱི༔ ཞལ་ཕྱེས་དགྲ་བོའི་ཤ་ཁྲག་འབུལ༔ དུག་ལྔ་སྐྱེ་མེད་དབྱིངས་སུ་རོལ༔ ཨོྃ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔
ཞེས་ཕུལ་བྱད་མ་དགྲ་བགེགས་དངོས་སུ་གསོལ་བར་བསམ༔ ས་མ་ཡ༔ དེ་ནས་ཟློག་ཐབས་བསྟན་པ་ནི༔ དམར་གཏོར་ལིངྒ་ལྷ་གྲངས་བཤམས༔ འགུགས་གཞུག་དྲག་པོ་ལན་གསུམ་བྱ༔ རྐང་གླིང་རོལ་མོ་དར་ནག་གཡབ༔ ཤ་ཆེན་གསུར་བཏང་རཀྟས་བྲན༔ ཧཱུྃ༔ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས༔ དཔལ་ཆེན་ཕྱག་རྡོར་དྲེགས་པ་ཟིལ་གནོན་པ༔
གཏུམ་ཆེན་དྲག་པོའི་ལྷ་ཚོགས་དབྱིངས་ནས་བཞེངས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམག་དཔུང་སྐྱེད་ལ་བཟློག་བསྒྱུར་ཕྲིན་ལས་མཛོད༔ ཧཱུྃ༔ གཏུམ་ཆེན་ཁྲོ་རྒྱལ་རབ་འཇིགས་ཧེ་རུ་ཀཿ སྐུ་མདོག་མཐིང་ནག་ཆོས་སྐུ་འགྱུར་བ་མེད༔ དཀར་དམར་མཐིང་བཞད་དགྱེས་ལ་ཁྲོ་བ་ཡིས༔ སྐུ་གསུམ་སྒྲིབ་པའི་ཉོན་མོངས་དགྲ་ལ་ཟློག༔ རབ་འཇིགས་ཞལ་ནས་ཧཱུྃ་སྒྲ་འབྲུག་ལྟར་སྒྲོག༔ ཡེ་ཤེས་ཁྲོ་བོའི་དྲག་སྔགས་དགྲ་ལ་ཟློག༔
སྤྱན་རྩ་སྡང་མིག་གློག་ལྟར་འཁྱུགས་པ་ཡིས༔ འཇིག་རྟེན་ཁྲོ་བོའི་དམོད་པ་དགྲ་ལ་ཟློག༔ དབུ་སྐྲ་དམར་སེར་གྱེན་དུ་བརྫིས་པ་ཡིས༔ ལྷ་ཁམས་ཡོམ་ཞིང་འགུལ་བའི་ལྟས་ངན་ཟློག༔ ཐོད་སྐམ་རིགས་ལྔས་དབུ་ལ་བརྒྱན་པ་ཡིས༔ རིགས་ལྔའི་ས་ལམ་བར་ཆད་དགྲ་ལ་ཟློག༔ དར་ནག་ཅོད་པན་རྒྱན་འཕྱང་འཕུར་བ་ཡིས༔ མ་མོ་མཁའ་འགྲོའི་སུན་མ་དགྲ་ལ་ཟློག༔ ཕྱག་གཡས་རྡོ་རྗེ་འཁོར་ལོ་རལ་གྲི་ཡིས༔ སྣང་སྲིད་ལྷ་འདྲེས་ཟིལ་གནོན་དགྲ་ལ་ཟློག༔
ཕྱག་གཡོན་ཁྱུང་དང་ཁ་ཊྭཱཾ་སྦྲུལ་ཞགས་ཀྱིས༔ སྲིད་གསུམ་གདོན་བགེགས་འབྱུང་པོ་དགྲ་ལ་ཟློག༔ རྡོ་རྗེའི་སྒྲོ་གཤོག་དབྱིངས་ལ་བརྒྱངས་པ་ཡིས༔ བན་བོན་གདུག་པའི་བྱད་ཁ་དགྲ་ལ་ཟློག༔ གླང་ཀོ་ཞིང་ལྤགས་སྟག་ཤམ་བརྗིད་པ་ཡིས༔ ཉོན་མོངས་དུག་ལྔའི་འཁྲུལ་འཛིན་དགྲ་ལ་ཟློག༔ རྡོ་རྗེའི་གོ་ཁྲབ་རུས་རྒྱན་ཆུ་སྲིན་གྱིས༔ བདུད་སྲིན་དམ་སྲི་འགོང་པོ་དགྲ་ལ་ཟློག༔ སྦྲུལ་གདུགས་རྒྱན་ཕྲེང་རིན་ཆེན་སྤྲས་པ་ཡིས༔ འཁོར་འདས་རྟོག་པས་ཟིལ་གནོན་དགྲ་ལ་ཟློག༔
ཞབས་བཞི་ལྷ་སྲིན་སྟེང་དུ་འགྱིངས་པ་ཡིས༔ ཆེ་བཙན་ཀུན་གྱིས་ཟིལ་གནོན་དགྲ་ལ་ཟློག༔ སྐུ་ལ་དུས་མཐའི་མེ་དཔུང་འབར་བ་ཡིས༔ སྟོང་ཁམས་ཡོམ་ཞིང་འཁྲུག་པ་དགྲ་ལ་ཟློག༔ བཅོམ་ལྡན་དྲེགས་པ་ཟིལ་གནོན་ལྷ་ཚོགས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཧཱུྃ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊརཿ གནམ་ལྕགས་རྭ་ལྡན་རྡོ་རྗེའི་མཆུ་སྡེར་བགྲད༔
མ་རུངས་ཀླུ་གཉན་ས་བདག་བཟློག་ཏུ་གསོལ༔ མེ་གཤོག་རྡེབ་ཅིང་གསེར་མིག་འཁྱིལ་བ་ཡིས༔ དྲེགས་པ་ཡོངས་ཀྱི་ཆོ་འཕྲུལ་དགྲ་ལ་ཟློག༔ དུག་སྦྲུལ་གསོལ་ཞིང་གདོལ་པ་འཛིན་པ་ཡིས༔ བདུད་དང་ཀླུ་སྲིན་མ་རུངས་བཟློག་ཏུ་གསོལ༔ བྱ་ཁྱུང་རྒྱལ་པོ་འཁོར་དང་བཅས་པ་ཡིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཛཿ སྣང་སྲིད་དབུ་མ་དབྱིངས་ཀྱི་ལས་བྱེད་པ༔
ལྷོ་ནུབ་གནས་པའི་ཀླུ་སྲིན་རཱ་ཧུ་ལ༔ སྐུ་མདོག་དུད་ཁ་དབུ་དགུ་བྱ་རོག་མགོས༔ སངས་རྒྱས་བསྟན་པའི་རུ་ཏྲ་བཟློག་ཏུ་གསོལ༔ ཕྱག་གཡས་རལ་གྲི་གནམ་ལྕགས་ཐོག་མདའ་ཡིས༔ མ་རུངས་དགྲ་བགེགས་འབྱུང་པོ་བཟློག་ཏུ་གསོལ༔ ཕྱག་གཡོན་རྒྱལ་མཚན་སྦྲུལ་ནག་ཞགས་པ་ཡིས༔ བདག་ལ་སྡང་བའི་བྱད་མ་བཟློག་ཏུ་གསོལ༔ སྐུ་ལུས་ཐམས་ཅད་མིག་གིས་བརྒྱན་པ་ཡིས༔ དྲེགས་པ་ཡོངས་ཀྱི་བྱད་ཟོར་བཟློག་ཏུ་གསོལ༔ ལྟེ་བ་སྲིད་པའི་ཞལ་གདངས་ཁྲོས་པ་ཡིས༔
ཉོན་མོངས་འཁོར་བའི་སྡུག་བསྔལ་བཟློག་ཏུ་གསོལ༔ སྦྲུལ་མཇུག་རྒྱ་མཚོའི་ཀློང་དུ་འཁྱིལ་བ་ཡིས༔ འབྱུང་ལྔའི་ཚ་གྲང་འཐབ་པ་བཟློག་ཏུ་གསོལ༔ རྫུ་འཕྲུལ་གནམ་ལྕགས་ཐོག་སེར་འབེབས་པ་ཡིས༔ བདུད་སྡེས་མཚོན་ཆར་འབེབས་པ་བཟློག་ཏུ་གསོལ༔ དྲང་སྲོང་གཟའ་མཆོག་རྒྱལ་པོའི་ལྷ་ཚོགས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཧཱུྃ་བྷྱོཿ ཐོད་མཁར་དམར་ནག་མེ་རླུང་འཁྲུགས་པའི་དབུས༔
ཁྲག་མཚོ་ཉི་ཟླ་བམ་གྱི་གདན་གྱི་སྟེང་༔ ཤར་དུ་སྟག་གདོང་དམར་ནག་རྔམ་པ་ཡིས༔ བན་དེའི་བྱད་ཟོར་ཕུར་ཁ་བཟློག་ཏུ་གསོལ༔ ལྷོ་རུ་དྲེད་གདོང་ཁམ་ནག་ཁྲོས་པ་ཡིས༔ བོན་པོའི་བྱད་ཟོར་མཛོ་དམར་བཟློག་ཏུ་གསོལ༔ ནུབ་ཏུ་དོམ་གདོང་མཐིང་ནག་གཏུམ་པ་ཡིས༔ འདྲེ་རྒོད་འབྱུང་པོའི་བྱད་ཟོར་བཟློག་ཏུ་གསོལ༔ བྱང་དུ་སྤྱང་གདོང་ལྗང་ནག་དགྱེས་པ་ཡིས༔ ཕ་རོལ་དགྲ་བོའི་བྱད་ཟོར་བཟློག་ཏུ་གསོལ༔ གཡས་གཡོན་ཕྱག་ན་ཟོར་ཆེན་འཕེན་པ་ཡིས༔
བྱད་ཟོར་ཕུར་ཁ་འབེབས་པ་བཟློག་ཏུ་གསོལ༔ ཐམས་ཅད་གར་སྟབས་དུར་ཁྲོད་ཆས་ཀྱིས་བརྒྱན༔ དུར་ཁྲོད་མ་མོའི་ཁྲག་ནད་བཟློག་ཏུ་གསོལ༔ ཧ་ཧ་དགྱེས་པའི་གད་མོ་སྒྲོག་པ་ཡིས༔ ཕ་རོལ་གདུག་པའི་གཡུལ་ངོ་བཟློག་ཏུ་གསོལ༔ ལས་བྱེད་སྲོག་བདག་ཁྲོ་མོ་སྡེ་བཞི་ཡིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་རྒོལ་བ་འཇོམས་པའི་ཕྲིན་ལས་མཛོད༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔
ཕོ་རྒྱུད་ཁྲོ་བོའི་དྲག་སྔགས་བཟློག་ཏུ་གསོལ༔ མོ་རྒྱུད་མ་མོའི་ཐུན་སྔགས་བཟློག་ཏུ་གསོལ༔ ཡི་དམ་མཁའ་འགྲོའི་བཀའ་ཆད་བཟློག་ཏུ་གསོལ༔ སྡེ་བརྒྱད་དྲེགས་པའི་ཕོ་ཉ་བཟློག་ཏུ་གསོལ༔ ཕྱོགས་སྐྱོང་བཅུ་ཡི་དམོད་པ་བཟློག་ཏུ་གསོལ༔ གླིང་བཞི་སྐྱེ་བོའི་མདའ་ཟོར་བཟློག་ཏུ་གསོལ༔ ཡུགས་ས་བུད་མེད་དམོད་ཟོར་བཟློག་ཏུ་གསོལ༔ འདྲེ་རྒོད་འབྱུང་པོའི་གླགས་ལྟ་བཟློག་ཏུ་གསོལ༔ ཡུལ་ལྷ་གཞི་བདག་ཆོ་འཕྲུལ་བཟློག་ཏུ་གསོལ༔ མ་བདུད་སྲིན་མོའི་བླ་རྐུན་བཟློག་ཏུ་གསོལ༔
བན་དེ་སྔགས་པའི་ཧོཾ་སྦར་བཟློག་ཏུ་གསོལ༔ གཡུང་དྲུང་བོན་གྱི་མཐུ་གཏད་བཟློག་ཏུ་གསོལ༔ དྲག་སྔགས་སྣ་ཚོགས་སྦྱོར་བ་བཟློག་ཏུ་གསོལ༔ ལོ་ཟླ་ཞག་དུས་སྐག་རིགས་བཟློག་ཏུ་གསོལ༔ སྟོང་ཕྲག་བརྒྱད་ཅུའི་བགེགས་རིགས་བཟློག་ཏུ་གསོལ༔ ཚེ་འཕྲང་བདུད་ཀྱི་བར་ཆད་བཟློག་ཏུ་གསོལ༔ མི་མཐུན་རྐྱེན་ངན་བར་ཆོད་བཟློག་ཏུ་གསོལ༔ བཟློག་གོ་དམར་ཆེན་གཏོར་མའི་དབལ་གྱིས་ཟློག༔ བསྒྱུར་རོ་ཞིང་བཅུ་ཚང་བ་དགྲ་ལ་སྒྱུར༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ
དགྲ་བགེགས་བྱད་མ་རྦོད་གཏོང་དང་བཅས་པ་མཱ་ར་ཡ་རྦད་རྦད་བྷྱོ་བྷྱོ་ཟློག་ཟློག༔ ཅེས་དགྲ་བགེགས་བྱད་མ་ཡུལ་མཁར་རྗེས་མེད་དུ་བརླགས་པར་བསམ༔ ས་མ་ཡ༔ དྲག་པོའི་རྩང་བཟློག་བྱ་བ་ནི༔ རཀྟ་མཆོད་ཅིང་འདི་སྐད་གྱེར༔ ཧཱུྃ༔ དུར་ཁྲོད་ཕོ་བྲང་འབར་བའི་ཀློང་དཀྱིལ་ནས༔ ཕོ་ཉ་རྩང་གི་ལྷ་ཚོགས་སྐུར་བཞེངས་ཤིག༔ ལས་མཁན་ཤན་པས་བཟློག་བསྒྱུར་དུས་ལ་བབ༔ ཁྲག་མཆོད་བདུད་རྩི་འབར་བ་འདི་བཞེས་ལ༔
རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ རྣོ་དབལ་ཞེ་སྡང་དྲག་པོའི་རྩང་ཕུར་འདི༔ ཆོས་སྐྱོང་དམ་ཅན་ཕོ་ཉ་འཚོགས་པའི་གནས༔ ཆེ་ཆུང་ཚད་ནི་རི་རབ་འབར་བ་ཙམ༔ མང་ཉུང་ཚད་ནི་བསྐལ་པའི་བྱེ་མ་ཙམ༔ མཐོ་དམན་ཚད་ནི་སྲིད་གསུམ་དབྱིངས་དང་མཉམ༔ རྣོ་ངར་ཚད་ནི་བདུན་འགྱུར་ཆུ་གྲི་ཙམ༔ མྱུར་མགྱོགས་ཚད་ནི་ཀི་ཀང་འགྱུ་བའི་གཟུགས༔ གཏུམ་དྲག་ཚད་ནི་གསོད་བྱེད་གཤིན་རྗེ་རྔམ༔
རྩེ་མོར་ཧཱུྃ་ལས་མེ་རི་ཝ་ལ་ལ༔ སྐེད་པར་བྷྱོ་ཡིག་དམ་ཅན་འཚོགས་པའི་གནས༔ རྩ་བར་ཛཿཡིག་མུན་པ་ཐིབས་སེ་ཐིབ༔ ལས་ཀྱི་ཕོ་ཉ་རྔམ་པའི་རྩང་ཕུར་འདི༔ དམ་ཉམས་དགྲ་བགེགས་བྱད་མའི་སྙིང་ལ་ཐོབ༔ ཕ་རོལ་བྱད་མ་རྦོད་གཏོང་རྩང་གིས་ཟློག༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ ལྷ་སྲིན་འཁྲུགས་པའི་ཆོ་འཕྲུལ་ཟློག༔ གཟའ་དང་ལྷ་སྲིན་བར་ཆོད་ཟློག༔
ལོ་ཟླ་ཞག་དུས་སྐག་རིགས་ཟློག༔ བཟློག་བཟློག་ཕྱི་ནང་བར་ཆད་ཟློག༔ བཟློག་བསྒྱུར་ཕྲིན་ལས་འགྲུབ་པར་མཛོད༔ བྷྱོ་བྷྱོ་ཟློག་ཟློག༔ རྦད་མྱོག་ཤག་ཐུམ་བཾ་རིལ་མཱ་ར་ཡ་ཟློག་ཟློག༔ ཅེས་ཕྲིན་ལས་བཅོལ་ཞིང་ཁྲོ་ཚོགས་རྣམས་ཀྱིས་བཟློག་པའི་ལས་མཛད་པར་བསམ༔ ས་མ་ཡ༔ དང་པོ་སྒོའི་ཕྱི་རུ་གསེར་སྐྱེམས་སྦྲེངས་ནས་དར་ནག་གཟེངས་ཤིང་ཁྲོ་བོའི་ང་རྒྱལ་གྱིས་འདི་སྐད་དོ༔ ཧཱུྃ༔ ཕྱོགས་བཅུར་བཞུགས་པའི་རྒྱལ་བ་རིག་འཛིན་ལྷ༔
མི་མངོན་དབྱིངས་ནས་ཐུགས་རྗེའི་སྐུར་བཞེངས་ཤིག༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་ལ་རྒྱབ་རྟེན་མཛོད༔ ཧཱུྃ༔ ཡི་དམ་ཞི་ཁྲོ་མཁའ་འགྲོ་ཆོས་སྐྱོང་དང་༔ དམ་ཅན་གཏེར་སྲུང་མྱུར་མགྱོགས་ཕོ་ཉ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་རྣལ་འབྱོར་བདག་ལ་རྒྱབ་རྟེན་མཛོད༔ ཧཱུྃ༔
ལྷ་སྲིན་སྡེ་བརྒྱད་གཞི་བདག་དྲག་རྩལ་ཅན༔ མཁའ་ལ་རྒྱུ་ཞིང་གདོང་ལ་གནས་པ་དང་༔ ལོ་ཟླ་ཞག་དུས་ཆུ་ཚོད་དབང་བ་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་དྲག་པོ་གཏོར་མའི་ཟོར་ལམ་ཕྱེས༔ གདོང་དུ་མ་སྡོད་གཡས་གཡོན་སྐུ་གཟུར་ལ༔ མ་རུངས་དམ་ཉམས་དགྲ་ལ་ཟོར་སྣ་དྲོངས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་གསེར་སྐྱེམས་འཐོར་ཞིང་སྒོ་དབྱེ་བྱ་བ་ནི༔ ཧཱུྃ༔
ཤར་ཕྱོགས་སྒོ་མ་ལྕགས་ཀྱུ་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ཤར་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ༔ ལྷོ་ཕྱོགས་སྒོ་མ་ཞགས་པ་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ལྷོ་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ༔
ནུབ་ཕྱོགས་སྒོ་མ་ལྕགས་སྒྲོག་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ནུབ་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཧཱུྃ༔ བྱང་ཕྱོགས་སྒོ་མ་དྲིལ་བུ་མས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་བྱང་སྒོ་ཕྱེས༔ དམག་དཔུང་བསྐྱེད་ཅིང་བཞེས་སུ་གསོལ༔ ཅེས་སྒོ་ཕྱེ་ཞིང་ཕྲིན་ལས་བཅོལ༔
དེ་ནས་ཟོར་བསྐུལ་བྱ་བ་ནི༔ ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ མི་མངོན་ཐུགས་རྗེའི་ཀློང་ནས་བཞེངས༔ དམག་དཔུང་བསྐྱེད་ལ་རུ་མཚོན་ཕྱོར༔ རྣལ་འབྱོར་བདག་གི་རྒྱབ་རྟེན་མཛོད༔ ཟོར་སྣ་སྡང་བའི་དགྲ་ལ་དྲོངས༔ གསེར་སྐྱེམས་མཆོད་པ་འདི་བཞེས་ལ༔ དགྲ་བགེགས་སྒྲོལ་བའི་ཕྲིན་ལས་མཛོད༔ ཅེས་ཡི་དམ་ཕོ་རྒྱུད་མོ་རྒྱུད་ཆོས་སྐྱོང་དང་བཅས་པས་བདག་གི་གྲོགས་མཛད་པར་བསམ༔
དེ་ནས་ཁྲོ་མོ་རིགས་བཞིའི་ཟོར་རྣམས་རིམ་པར་ཐོགས་ལ༔ བྷྱོཿ ཤར་དུ་བན་བྱེད་འཇོམས་པའི་སྟག་གདོང་མ༔ སྐུ་མདོག་དམར་ནག་རྔམ་པའི་ང་རོ་ཅན༔ ཕྱག་གཡས་མེ་ཟོར་གཡོན་པས་ཆུ་ཟོར་འཛིན༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔ བྷྱོཿ ལྷོ་རུ་བོན་བྱེད་འཇོམས་པའི་དྲེད་གདོང་མ༔
སྐུ་མདོག་ཁམ་ནག་གདུག་པའི་མཆེ་བ་གཙིགས༔ ཕྱག་གཡས་ཀོང་ཟོར་གཡོན་པས་ཐུན་ཟོར་བསྣམས༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔ བྷྱོཿ ནུབ་ཏུ་འདྲེ་རྒོད་འཇོམས་པའི་དོམ་གདོང་མ༔ སྐུ་མདོག་མཐིང་ནག་གཏུམ་པའི་དྲག་སྔགས་ཅན༔ གཡས་པས་ཉུངས་ཟོར་གཡོན་པས་ཁྲམ་ཟོར་འཕེན༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔
རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔ བྷྱོཿ བྱང་དུ་དགྲ་བགེགས་འཇོམས་པའི་སྤྱང་གདོང་མ༔ སྐུ་མདོག་ལྗང་ནག་ཤ་ཁྲག་དགྱེས་པ་མོ༔ གཡས་པས་མཚེ་ཟོར་གཡོན་པས་ཁྲག་ཟོར་འཕེན༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླགས་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་ཧ་ལ་བྱད་མ་བྷྱོ་བྷྱོ་ཟློག་ཟློག༔
ཅེས་འཕང་ངོ་༔
དེ་ནས་ཟོར་ཆེན་ཐོགས་ལ༔ ཧཱུྃ༔ མི་མངོན་དབྱིངས་ནས་ཁྲོ་རྒྱལ་ལྷ་ཚོགས་བཞེངས༔ དེང་འདིར་བདག་གི་རྒྱབ་རྟེན་ཕྲིན་ལས་བསྐུལ༔ སངས་རྒྱས་བསྟན་དགྲ་དམ་ཉམས་བྱད་མ་ལ༔ དྲག་པོའི་དམར་ནག་ཟོར་ཆེན་སྙིང་ལ་ཡ༔ བསད་ཅིང་རྡུལ་དུ་བརླག་པའི་ཕྲིན་ལས་མཛོད༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ བྱད་མ་འབྱུང་པོ་འདྲེ་རྒོད་སྙིང་ལ་མཱ་ར་ཡ་རྦད་བྷྱོ་བྷྱོ་ཟློག་ཟློག༔ ཅེས་དགྲ་ཕྱོགས་སུ་འཕང་ངོ་༔
དེ་ནས་དགོངས་གསོལ་བྱ་བ་ནི༔ ཧོཿ དགོངས་སུ་གསོལ་ལོ༔ གཟིགས་སུ་གསོལ་ལོ༔ གསན་དུ་གསོལ་ལོ༔ ཧོཿ འོག་མིན་ཆོས་དབྱིངས་དག་པའི་ཞིང་ཁམས་ནས༔ ཞི་ཁྲོ་འདུས་པའི་ལྷ་ཚོགས་དགོངས་སུ་གསོལ་ལོ༔ རང་བྱུང་ལྕང་ལོ་ཅན་གྱི་གནས་མཆོག་ནས༔ དཔལ་ཆེན་ཕྱག་ན་རྡོ་རྗེ་དྲེགས་པ་ཟིལ་གནོན་གྱི་ལྷ་ཚོགས་དགོངས་སུ་གསོལ་ལོ༔
དབུས་ཕྱོགས་རི་རབ་འབར་བའི་རྩེ་མོ་ནས༔ སྤྲུལ་པའི་མཁའ་ལྡིང་ཁྱུང་ཆེན་འབར་བའི་ལྷ་ཚོགས་དགོངས་སུ་གསོལ་ལོ༔ སྣང་སྲིད་དབུ་མ་དབྱིངས་ཀྱི་ཕོ་བྲང་ནས༔ གཟའ་མཆོག་དུག་གདོང་འབར་བའི་ལྷ་ཚོགས་དགོངས་སུ་གསོལ་ལོ༔ དྲག་ཤུལ་རྔམ་བརྗིད་རོལ་པའི་དུར་ཁྲོད་ནས༔ ཤ་ཟ་ཁྲོ་མོ་རིགས་བཞིའི་ལྷ་ཚོགས་དགོངས་སུ་གསོལ་ལོ༔ གངྒཱ་རྦ་ཀློང་འཁྲུགས་པའི་གནས་མཆོག་ནས༔ གཏེར་སྲུང་ཀླུ་ཡི་དགེ་བསྙེན་དང་༔ གཞན་ཡང་ཕྱི་ནང་གསང་བའི་ལྷ་ཚོགས་རྣམས་གསན་ཅིང་དགོངས་སུ་གསོལ་ལོ༔ ཧོཿ
ཞིང་བཅུ་ཚང་བའི་བསྟན་པའི་སྤྱི་དགྲ༔ དཔལ་ལྡན་བླ་མ་དམ་པའི་སྐུ་དགྲ༔ རྣལ་འབྱོར་པ་བདག་ལ་ཚད་བཙུགས་ཤིང་ཡ་བོ་འཛིན་པ༔ དམག་སྣ་རྐུན་སྣ་སྟོན་པའི་དགྲ་བོ་བྱད་མ༔ ངོ་ལོག་རྒྱབ་སྟོན་བྱེད་པ༔ བཀའ་ལས་འགལ་ཞིང་དམ་ལས་ལོག་པ༔ མི་མེད་ལྷ་མེད་ཟེར་བ༔ བསམ་ངན་སྦྱོར་རྩུབ་འཆང་བ༔ བརྣག་པའི་དམ་ཉམས་དགྲ་བགེགས་འདི༔ ལོ་ཟླ་ཞག་དུས་མ་བཞག་པར་དྲག་པོ་བཀའ་ཡི་གཏོར་མ་འདི་དང་མཉམ་པོར་བཞེས་ཤིག༔
རོལ་ཅིག་ཁ་རཾ་ཁཱ་ཧི༔ ཨོྃ་བཛྲ་མ་ཧཱ་ཙཎྜ་ག་རུ་ཊ་རཱ་ཧུ་ལ་ཏྲི་དགྲ་བོ་བྱད་མ་མཱ་ར་ཡ་རྦད་རྦད་ཆིངས་ཆིངས་ནན་ནན༔ ཞེས་དར་ནག་གཡབ་ཅིང་ཕྲིན་ལས་བཅོལ༔ བརྟན་མ་སྐྱོང་ལ་གཏོར་བྲོ་བརྡུང་༔ དམག་དཔོན་ཁྱུང་གིས་སྒབ་འདྲེ་བཅད༔ ནང་དུ་ལོག་ལ་ཚེ་འགུགས་བྱ༔ གཏང་རག་ཚོགས་མཆོད་རྟེན་འབྲེལ་ལེགས་པར་བརྟག༔ བཀྲ་ཤིས་བསྔོ་སྨོན་བགྱིད་ཅིང་མཉམ་པར་བཞག༔ ས་མ་ཡ༔ ཨེ་མ་བདག་འདྲ་ཡེ་ཤེས་མཚོ་རྒྱལ་གྱིས༔
ཕྱི་རབས་སྐལ་ལྡན་ལས་ཅན་རྣམས་ཀྱི་དོན༔ བྱད་ཟོར་ལྟས་ངན་ལོག་ལྟ་བཟློག་པའི་ཆེད༔ དུས་མཐའི་སྔགས་པ་དུག་སྦྲུལ་འདྲ་བ་ཡིས༔ དྲེགས་པ་བསྒྲུབས་ནས་ཆོས་པ་ཀུན་ལ་འཚེ༔ དེ་ཕྱིར་མ་རུངས་དེ་དག་རྣམས་ལ་བསྔགས༔ སྨད་ལས་ཟབ་མོ་ཕ་རོལ་རྒོལ་འཇོམས་རྒྱ༔ ཤེས་རབ་སྙིང་རྗེ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔
གཏད་རྒྱ༔ ༧ཨོ་རྒྱན་གཏེར་བདག་གླིང་པའི་ཟབ་གཏེར་ཉིད་ཅུང་ཟད་དཀྲུགས་བསྡེབས་བགྱིས་ཏེ་རོང་སྨྱོན་པས་སྤེལ་བ་དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
