གཏེར་ཆོས། རྩ་གསུམ་གླིང་པ།
པོད ༣༠
འཁྲུངས་རབས་རྣམ་ཐར་གསལ་བའི་ཕྲེང་བ་ཐུགས་རྗེ་རླབས་པོ་ཆེའི་མཆོད་སྡོང་།
༄༅། བླ་མ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོའི་འཁྲུངས་རབས་རྣམ་ཐར་གསལ་བའི་ཕྲེང་བ་ཐུགས་རྗེ་རླབས་པོ་ཆེའི་མཆོད་སྡོང་ཞེས་བྱ་བ་བཞུགས་སོ། ན་མོ་གུ་རུ་པདྨ་ཀཱ་ར་ཌཱཀྐི་ནཱི་ཡེ། ཀུན་ཏུ་བཟང་པོ་ཁྱབ་བདག་འགྲོ་བའི་མགོན། ། དྲུག་པའི་བདག་ཉིད་སྣང་མཐའ་འོད་མི་འགྱུར། ། དགའ་རབ་ཀློང་ཆེན་དུས་གསུམ་སངས་རྒྱས་དང༌། ། རྒྱལ་སྲས་ཐུ་བོ་བདེན་གཉིས་དབང་ཕྱུག་གི ། ཐུགས་རྗེའི་ཉི་འོད་འཛམ་གླིང་འོ་མའི་མཚོར། ། ཤར་བས་སྲིད་ཁྱོན་མུན་སེལ་འགྲན་བྲལ་རྗེ། ། དཀྱིལ་འཁོར་ཀུན་གྱི་གཙོ་མཆོག་རིགས་ཀྱི་བདག ། པད་འབྱུང་མཚུངས་མེད་དབང་པོར་གུས་པས་འདུད།
ན་མོ་གུ་རུ་སིདྡྷི་ཧཱུྃ། ཨེ་མ་ཧོ། བདག་ཕྱོགས་མེད་ཀྱི་རྣལ་འབྱོར་གསང་སྔགས་ཐེག་ཆེན་གྱི་བཀའ་བབ་འཛིན་པ། ལོ་ཙཱ་སྔགས་ཀྱི་བཙུན་ཆུང༌། ། ཕྱི་ལྟར་ན་བསླབ་གསུམ་ལུང་རིགས་ཀྱི་བཤད་རྒྱ་དབེན་ཞིང༌། ནང་ལྟར་ན་ཐོས་བསམ་སྒོམ་གསུམ་གྱི་སྒྲོ་འདོགས་བ་སྤུའི་ཉག་ཙམ་མ་ཆོད་ཅིང༌། ། དོན་གསང་བ་ལྟར་ན་ཆགས་སྡང་སྲིད་པའི་རྒྱ་མཚོར་ཡུན་རིང་འཁྱམས་ཏེ། ། ད་ལྟར་ཡང་སྙན་གྲགས་སྒྲོ་སྐུར་ཤམ་བུ་ཅན། ཕྱི་ཚུལ་བག་མ་ལས་བཙུན་པའི་དཀོར་སྡུད་མཁན། ། རང་མཐོ་སྣ་ལྔའི་འཇའ་རིས་ཀྱིས་བརྒྱན་པའི་ཟོག་པོ་ང་ཡི་སྐྱེས་རབས་རྩོམ་པ་ལ།
བླ་མ་ཡི་དམ་མཁའ་འགྲོ་ཆོས་སྐྱོང་དམ་ཅན་གཏེར་སྲུང་ཡུལ་ལྷ་རྣམས་ཀྱིས་ཐུགས་མི་ཁྲེལ་ཞིང་བཟོད་པར་གསོལ་བས་བཀས་གནང་བ་སྩལ་དུ་གསོལ། གུ་རུ་རི་དྷི་མ་ཧཱ་ཨ་དྷིཥྛ་ཡེ། ཨེ་མ་ཧོ། དུས་གསུམ་སངས་རྒྱས་འགྲོ་བའི་སྐྱབས་མགོན་མཆོག ། སྨོན་ལམ་དབང་གིས་དྲིན་ཅན་གཙུག་གི་རྒྱན། ། ཚེ་གཅིག་སངས་རྒྱས་ལམ་སྟོན་ས་མཁན་པ། ། རཏྣ་ཀརྨ་བྷ་དྲའི་ཞབས་ལ་འདུད། ། མི་ཁོ་བོ་དང་པོ་མཆེད་པའི་ཁུངས། ། རིགས་དགའ་རབ་རྡོ་རྗེས་ལུང་བསྟན་པའི། ། དོན་འཁྲུལ་མེད་ལྷ་བུ་འོད་ཟེར་ཞེས། །
དེ་ཨ་འཐས་རིམ་བརྒྱུད་མ་ཡིན་པའི། ། རྗེ་ཤཱཀ་ཐུབ་དྲུང་དུ་གནས་བརྟན་བཟང༌། ། རྗེ་འཇམ་དཔལ་བཤེས་གཉེན་ལ་སོགས་པ། ། ལར་དེ་ནས་གྲུབ་ཐོབ་མང་བརྒྱུད་དེ། ། ཡུལ་འདུལ་ཞིང་གངས་ཅན་བོད་དུ་ཤར། ། ཕ་སངས་རྒྱས་དབང་པོ་པད་འབྱུང་དྲུང༌། ། གནུབས་ལོ་ཙཱ་སངས་རྒྱས་ཡེ་ཤེས་རྩལ། ་་་་་ ཤ་བྷ། ས་ར་ཧ། དགེ་སློང་ཀུ་སཱ་ལི།
ལྷ་ལྕམ་བདེ་ཆེན་མཚོ་ ་་་་་ མཆན། རྗེ་བཀའ་དྲིན་འཁོར་མེད་ཟབ་ཆོས་གནང༌། ། ཕ་ཐུགས་དགོངས་དགྱེས་པའི་བསྐྱེད་རྫོགས་བསྒོམས། ། རྟགས་ཚད་འཛིན་བྲག་ལ་ཕུར་པ་བཏབ། ། བུ་ཚད་དུ་ཕེབས་གསུངས་དགྱེས་པར་གནང༌། ། ཕྱག་མགོར་བཞག་སྨོན་ལམ་མཚམས་ཀྱིས་སྦྱར། ། རྟགས་ཁ་བྱང་ཤོག་དྲིལ་བརྡ་དགུ་གནང༌། ། དུས་ཀུན་གྱི་འདུལ་ཞིང་ལུང་དུ་བསྟན། ། གནས་ཡང་རྫོང་བྲག་ལ་གཤེགས་ཤིག་གསུངས། ། ལར་རྩ་རླུང་གྲོགས་ལ་བསྟེན་པའི་ཚེ། །
དོན་འཆི་མེད་རིག་འཛིན་དངོས་གྲུབ་བརྙེས། ་་་་་ མཆན་ལོ་སུམ་བརྒྱ་ལྷག་ཙམ་བཞུགས། ། དུས་དེ་ནས་དགོངས་པ་གཤེགས་ཙ་ན། ། འགྲོ་དྲུག་རྣམས་འབྲེལ་ཚད་དོན་ལྡན་པར། ། ཆོས་ཟབ་རྒྱའི་གཏེར་སྟོན་འགའ་རེ་བྱོན། ། ལར་དེ་ནས་མི་རིང་ཉེ་བ་རུ། ། མོན་ལྷོ་བྲག་ཕྱོགས་སུ་ལན་གཉིས་འཁྲུངས། ་་་་་ སྔགས་འཆང་པདྨ་དབང་གི་བདག་ཉིད་ ་་་་་ མཆན། ། གནས་དེར་འཕྲོས་གདུལ་བྱ་བོར་བའི་ཚེ། ་་་་་ དུམ་རྒྱ་ཞང་ཁྲོམ།
བོན་པོ་དྲག་རྩལ། དྲི་མེད་ཀུན་དགའ། བསྟན་གཉིས་གླིང་པ་ ་་་་་ མཆན། ། ཡུལ་དྭགས་ཀོང་ཕྱོགས་སུ་འདུན་པ་ཆེ། ། ས་དེར་ཕྱིན་གནས་ཁང་བཙལ་བ་ལ། ། ལོ་གསུམ་ཙམ་བསྡད་པས་འདུལ་ཞིང་རྫོགས། ། དུས་དེ་མཚམས་མདོ་ཁམས་ཕྱོགས་སུ་ཤར། དེ་ཡན་ཆད་སྐྱེ་རྒྱུད་ཕྲན་བུར་བསྡུས་པའོ། དང་པོ་སྐྱེ་རྒྱུད་ཁུངས་བཙུན་ཞིང་གནད་ཀུན་ལ་རྟེན་འབྲེལ་མ་འཆུག་པ་སྟེ་མི་བརྗེད་དྲན་པའི་གཟུངས་ཐོབ་པའི་ལེའུ་སྟེ་དང་པོའོ། ཨེ་མ།
ཕ་གཅིག་འགྲོ་བའི་མགོན་པོ་པདྨ་འབྱུང༌། ། དུས་གསུམ་སངས་རྒྱས་བླ་མ་མི་གཟུགས་ཅན། ། འགྲོ་ཀུན་དུག་ལྔའི་ནད་སེལ་སྨན་པའི་རྒྱལ། ། ཡེ་ཤེས་དཔལ་འབར་ཞབས་པད་སྤྱི་བོར་འདུད། ཨོཾ་དྷརྨ་པྲ་བྷ་པུཥྚཾ་ཡེ། ཨེ་མ་ཧོ། དང་པོ་སྐྱེ་གནས་བཙལ་བའི་རིམ་པ་ནི། ། ཤར་སྨད་རྒྱ་ནག་ཡན་ཆོད་ཉུལ་ན་ཡང༌། ། རྟེན་འབྲེལ་ཕ་མ་བཟང་པོ་མ་འཕྲད་ཅིང༌། ། སྡུག་བསྔལ་ག་ཆད་ཡི་མུག་སྐྱོ་བ་སྐྱེས། །
སྙིང་རླུང་ལྡང་ཞིང་འགྲོ་བའི་དུས་ཀྱི་ཚེ། ། མདུན་གྱི་ནམ་མཁར་ཡེ་ཤེས་མཁའ་འགྲོ་མ། ། གཅེར་བུ་རུས་པའི་རྒྱན་དྲུག་སྤྲས་པ་ཞིག ། གར་ཐབས་ལང་ལིང་མཛད་ནས་འདི་སྐད་གསུངས། ། བྱིས་པ་འོ་ཁྱོད་མ་ཡེངས་ལེགས་པར་ཉོན། ། སྔོན་ཚེ་རྒྱ་གར་ཀ་མ་ཤཱི་ལ་རུ། ། ཕ་རྒན་དམ་པ་སངས་རྒྱས་མི་དྲན་ནམ། ། ངོ་སྤྲོད་འཁོར་ལོ་བཞི་པ་མ་བསྒོམས་སམ། ། ཡིད་བློ་མ་སྐྱོ་དྲན་པ་སོ་མར་ཞོག ། འདི་ནས་ཅུང་ཟད་འདས་པའི་ས་མཚམས་སུ། །
ཕ་ཡིས་དངོས་སུ་བྱིན་བརླབས་འདྲ་འབག་ཡོད། ། དེ་རུ་གཤེགས་དང་གནས་ཁང་རྟེན་འབྲེལ་བབས། ། དེ་སྐད་གསུངས་པས་བདག་ཀྱང་ཡིད་བློ་བརྟན། ། བུ་མོ་དེ་ལ་བདག་གིས་ལན་བཏབ་པ། ཀྱཻ། མདུན་ན་ལྷགས་པའི་ཌཱཀྐི་གར་མ་གཟུགས། ། རེས་འགའ་ངོ་ཐོགས་རེས་འགའ་ངོ་མ་ཐོགས། ། སྤྲུལ་པ་ཁྱེད་ཉིད་གང་ཡིན་གསུང་དུ་གསོལ། ། བདག་གིས་གུས་ཕྱག་ཐལ་སྦྱར་མཆོད་འབུལ་བསྟོད། ། དེ་སྐད་ཞུས་པས་མཁའ་འགྲོའི་ཞལ་ནས་ཀྱང༌།
ཀྱཻ། ང་ནི་མ་གཅིག་མཚོ་རྒྱལ་ལབ་སྒྲོན་མ། ། བུ་ཁྱོད་དུས་ཀུན་གྲོགས་ཡིན་འཁྲུལ་ལགས་སམ། ། ད་རུང་ཏིང་འཛིན་ཐང་ལྷོད་རྐྱེན་གྱིས་བསྒྲིབས། ། ལོ་གཅིག་ལོན་ནས་མ་མ་མཇལ་བར་མཆིས། ། ཞེས་གསུངས་མཁའ་ལ་འཇའ་ལྟར་ཡལ་ཏེ་གཤེགས། ། དེ་ནས་ཁོ་བོ་དར་ཅིག་ཡིད་འགྱུ་བས། ། དམ་པ་སངས་རྒྱས་འདྲ་འབག་མདུན་དུ་སླེབས། ། བག་ཆགས་ལུང་བསྟན་དྲན་པས་གསོལ་བ་བཏབ། ། འདྲ་འབག་དེ་ཡི་ཐུགས་ལས་འཕྲོས་པ་ཡི། །
མི་མོ་སྔོན་མོ་མཐིང་གི་ལན་ཚར་ཅན། ། སོ་དཀར་འཛུམ་དང་བཅས་པའི་མདངས་ལྡན་ཞིག ། ང་ཡིས་གོ་ཙམ་མི་གོའི་དབྱངས་ལེན་ནས། ། སྲིན་མཛུབ་སྦྲེལ་ཅིག་ཟེར་ནས་ལག་པ་བཟུང༌། ། མ་ཡིས་གནས་ཁང་བསྟན་ནོ་གསུངས་ནས་སུ། ། དམ་པར་བཟུང་སྟེ་འགྲོ་བའི་ཉམས་ཤིག་བྱུང༌། ། མ་ཁྱོད་སུ་ཡིན་སྨྲོས་ཤིག་བྱས་ཙ་ན། ། ཏཱཾ་ཏ་ཏཱ་རེ་ཟེར་ནས་མྱུར་དུ་བཞུད། ། དྲན་པས་མ་ཟིན་ཕྱད་ཕྱོད་འགྲོ་བཞིན་ངང༌། ། དེ་མ་ཐག་ཏུ་རི་རོང་ཟབ་མོའི་ངོགས། །
གནམ་ས་ཆུ་རླུང་འུར་སྒྲ་འབྱིན་པ་རུ། ། རླུང་དམར་ཞིག་གིས་བཏུམས་ནས་བསྔངས་དུས་སུ། ། དྲན་མེད་ནག་ཐོམ་ཞིག་ཏུ་བརྒྱལ་ཉམས་བྱུང༌། ། དེ་ནས་ཅུང་ཞིག་སངས་བར་གྱུར་པའི་ཚེ། ། སྔར་གྱི་བུ་མོ་དེ་ཡང་མི་སྣང་ཞིང༌། ། བར་དོ་དང་པོའི་གཟུགས་བརྙན་ལྟ་བུ་ཤར། ། གང་དུ་བལྟས་ཀྱང་རི་རོང་དམར་པོ་ལ། ། ཚ་ཞིང་རྩུབ་པ་འདྲ་བའི་རི་རུ་མཐོང༌། ། གཟུགས་བརྙན་དེ་རྣམས་སྡང་ཚུལ་སྐད་ཀྱང་འབྱིན། ། འགྲོ་སྙམ་བྱེད་ཚེ་ལུས་ཀྱང་མི་ཐེག་པར། །
ས་ཁམས་ཆུ་ལ་ཐིམ་པའི་སྐབས་ལྟར་སྣང༌། ། དངོས་སམ་རྨི་ལམ་བར་དོ་ཐེ་ཚོམ་པས། ། ཤེས་པ་གྲོལ་ཐོག་རྗེས་ཐོབ་སྐྱོང་བའི་ཚེ། ། རྗེས་ཤེས་རྟོགས་པས་བར་དོ་ཡིན་པར་གོ ། ད་ནི་མངལ་དུ་ཚུད་པ་ཐག་ཆོད་བསམ། ། ཡི་དམ་ལྷ་ཡི་བསྐྱེད་རིམ་གསལ་བཏབ་པས། ། སྔར་གྱི་གནས་ཁང་དེ་ཡང་མ་ཡིན་པའི། ། གྲོང་གླིང་མང་པོ་འདྲ་ཞིག་ཡོད་པར་མཐོང༌། ། དཔེར་ན་རྨི་ལམ་རྩུབ་ཉམས་ཆེན་པོ་བཞིན། ། བདེ་སྡུག་རེས་མོས་ཅུང་ཞིག་བྱུང་བའི་མཐར། །
སྔར་གྱི་ལུས་དེ་མིན་པའི་ཤ་གཟུགས་ཤིག ། ཡང་ཡང་བལྟས་ཀྱང་དེ་ལྟར་མཐོང་བར་གྱུར། ། ད་ནི་སྐྱེ་བ་གཞན་ཞིག་བླངས་འདུག་སྙམ། ། བར་དོའི་སྣང་ཚན་རྣམས་ལ་དྲི་བ་བཏབ། ། ང་ཡི་ཡུལ་འདི་གང་ཡིན་ཟེར་ཙ་ན། ། འདི་ནི་སྲིད་པ་མངལ་གྱི་གྲོང་ཡིན་ཟེར། ། དེ་ཚེ་བདག་གི་ཡིད་བློར་འཁོར་བ་ལས། ། སྲིད་པ་ཡིན་ན་མ་ཡི་གནས་ཡིན་འདྲ། ། སྙམ་ཞིང་ཨ་མ་ཟེར་ནས་བོས་ཙ་ན། ། ལན་མོ་བྱེད་མཁན་ཡོད་ཡོད་འདྲ་བ་ལས། །
ཕྱོགས་སུ་བལྟས་པས་ཅི་ཡང་མི་མཐོང་འདུག ། དེ་ནས་རེས་གསལ་རེས་མི་གསལ་བའི་ངང༌། ། ཡུན་རིང་གཅིག་ཏུ་སྡོད་པའི་ཉམས་ཀྱང་ཤར། ། དེ་ཚེ་མགུར་མ་འགའ་རེ་བཏང་ལགས་ཀྱང༌། ། ད་ལྟར་ངེས་པོར་མི་འདུག་བཞག་པ་ཡིན། ། དེ་ཡན་སྲིད་པར་འཇུག་གནས་རིམ་པའོ། ། སྲིད་པ་བར་དོ་དྲི་ཟ་གནས་འཚོལ་བགྱིས་པའི་ལེའུ་སྟེ་གཉིས་པའོ། ཨོཾ་དྷརྨ་གརྦྷ་ཛྙཱ་ན་ཛྭ་ལ་ཧཱུྃ། ཨེ་མ་ཧོ། ཀ་དག་ཀློང་ཡངས་ཡེ་ཤེས་སྙིང་པོའི་སྐུ། །
དུས་གསུམ་སངས་རྒྱས་འགྲོ་བའི་མིག་གཅིག་པུ། ། དེད་དཔོན་ཡོངས་ཀྱི་རྒྱན་མཆོག་གཙུག་གི་རྒྱན། ། ཕ་གཅིག་པད་འབྱུང་ཡབ་ཡུམ་ཞབས་ལ་འདུད། ། གསུམ་པ་སྐྱེས་པའི་གནས་ཡུལ་བསྟན་པ་ནི། ། རྡོ་རྗེ་གདན་གྱི་བྱང་ཕྱོགས་ཀ་ཤི་ཀ ། རྒྱལ་བས་བྱིན་བརླབས་དབུས་གྱུར་འོད་མའི་ཚལ། ། ཏི་སེ་གངས་ནས་གངས་དཀར་མཆེད་བརྒྱད་ཡན། ། སྲིན་མོ་གན་རྐྱལ་ལྟ་བུའི་ཆགས་ཚུལ་ལ། ། གངས་དཀར་ཏི་སེ་ཤེལ་གྱི་མཆོད་རྟེན་དབྱིབས། ། རྒྱལ་བས་ལུང་བསྟན་རྫུ་འཕྲུལ་ཕྱག་རྗེས་ལྡན། །
ཆེ་བའི་ཡོན་ཏན་བདེ་ཆེན་འཁོར་ལོའི་གནས། ། ལ་ཕྱི་གངས་རི་རིན་ཆེན་མཎྜལ་འདྲ། ། ཚེ་གཅིག་མ་བསྒོམས་སངས་རྒྱས་འགྲུབ་པའི་ཡུལ། ། ཆེ་བའི་ཡོན་ཏན་ལོངས་སྤྱོད་འཁོར་ལོའི་གནས། ། ལྷ་ས་བསམ་ཡས་རྩིབས་སྟོང་འཁོར་ལོ་འདྲ། ། རིག་འཛིན་གྲུབ་ཐོབ་རྒྱ་མཚོ་བྱོན་པའི་ཡུལ། ། ཆེ་བའི་ཡོན་ཏན་ཆོས་ཀྱི་འཁོར་ལོའི་གནས། ། མདོ་ཁམས་ཟལ་མོ་རིན་ཆེན་སྤུངས་པ་འདྲ། ། པད་འབྱུང་སངས་རྒྱས་དབང་པོས་བྱིན་བརླབས་ཡུལ། ། ཆེ་བའི་ཡོན་ཏན་སྤྲུལ་པའི་འཁོར་ལོའི་གནས། །
རོང་ཆེན་གངས་ནི་རྡོ་རྗེའི་རྩེ་གཟེངས་འདྲ། ། བྱང་སེམས་སྐྱེས་བུ་མང་པོས་བྱིན་གྱིས་བརླབས། ། ཆེ་བའི་ཡོན་ཏན་བདེ་སྐྱོང་འཁོར་ལོའི་གནས། ། དེ་བཞིན་འཛམ་གླིང་ལྷོ་ཕྱོགས་ལྟེ་བ་ཉིད། ། རྡོ་རྗེ་ཕག་མོའི་གནས་ཆེན་ངོ་མཚར་ཅན། ། ས་ཡི་མིང་ཡང་ཀ་དང་དཔལ་གྱི་སྒྲ། ། རྒྱུད་སྡེ་ཀུན་གྱི་ཡི་གེ་དབུ་ཡི་མཚན། ། དཔལ་རྒྱལ་རིན་ཆེན་སེངྒེ་གནམ་མཆོངས་འདྲ། ། རྫ་ཆུ་ལྕི་ཆུ་མདོ་སྔགས་ཆོས་འབྲེལ་འདྲ། ། དཔལ་ཁ་གཏམ་ཁ་རོ་མ་རྐྱང་མ་འདྲ། །
དཔལ་ཆུ་གངྒཱ་དབུ་མའི་དར་ཐག་འདྲ། ། ས་རྣམས་ཐམས་ཅད་འཛམ་གླིང་ཁ་ཕྱེས་འདྲ། ། རི་རྣམས་ཐམས་ཅད་གླང་ཆེན་བེར་འགྱིངས་འདྲ། ། གཡས་རི་རིན་ཆེན་ཁྲི་འཕང་འདྲ་བའི་སྟེང༌། ། གཟེ་རྒྱལ་ཇོ་བོ་རྒྱལ་པོ་གདན་བཞུགས་འདྲ། ། གཡོན་དུ་དམར་ཆེན་རྦ་རླབས་འཁྱིལ་འདྲའི་དབུས། ། སྐུ་རྒྱལ་ཤེ་ནེ་སྔགས་པ་ཟོར་ཐོགས་འདྲ། ། དེ་སོགས་ཡེ་ནས་སྲིད་པའི་གནས་ཆེན་དང༌། ། བྱང་སེམས་བྱིན་བརླབས་གནས་ཆེན་གྲངས་མེད་བཀྲ། ། མདོ་སྔགས་བརྒྱུད་འཛིན་བྱུང་བའི་གནས་དེའི་རོང༌། །
བ་དབྱི་ཁྱུང་གསུམ་བདུད་ཡུལ་མུན་པ་ཅན། ། སྔོན་ཚེ་བྱ་རོག་རྔམ་སྒྲ་ནག་པོའི་ཡུལ། ། བདུད་པོ་ཤྭ་བ་རུ་རིང་བཏུལ་བའི་ས། ། བྱང་ཤར་མ་རུ་རྩེ་ཡི་དུར་ཁྲོད་ཆར། ། ཤ་ཟ་གཅན་སྤྱང་ངར་སྐད་སྒྲོག་པའི་གནས། ། རྩི་ཤིང་ནགས་ཚལ་མཚོན་རྩེ་གཟེངས་འདྲའི་ཚལ། ། བྲག་རི་མོན་པ་ཕོ་མོ་ཁྲོས་འདྲའི་གླིང༌། ། བྱ་ནག་གཤོག་སྒྲ་སྟོང་སྐད་སྒྲོག་པའི་གནས། ། ཤིན་ཏུ་རྔམ་པ་རོང་ཆེན་དེ་ཡི་ཆར། ། བཀའ་ཡིས་རྒྱས་བཏབ་རྒྱ་སྟག་ཅན་གྱི་མིང༌། །
དཔལ་གྱིས་རྒྱས་བཏབ་ཆུ་རླུང་འབབ་པའི་མཐར། ། ལྕགས་སྡིག་གན་རྐྱལ་འདྲ་བའི་ལྟེ་བ་རུ། ། སྐྱེ་བའི་གནས་དང་ལུང་བསྟན་ས་རྟགས་གོ ། གངས་ཅན་ཡུལ་དུ་སྐྱེ་བ་སྐུ་བལྟམས་པའི་ས་རྟགས་བསྟན་པའི་ལེའུ་སྟེ་གསུམ་པའོ། ཨོཾ་བཛྲ་མ་ཧཱ་དྷ་རི་ཧཱུྃ། ཨེ་མ་ཧོ། ཀུན་ཏུ་བཟང་པོ་ཁྱབ་བདག་རྡོ་རྗེ་འཆང༌། ། དགའ་རབ་ཤྲཱི་སིང་དབང་ཕྱུག་པདྨ་འབྱུང༌། ། སྐལ་བཟང་བགྲང་ཡས་ཤར་བའི་ཅོད་པན་ཅན། ། བདག་གི་སྤྱི་བོར་བརྒྱན་ཏེ་ཞབས་ལ་འདུད།
ཀྱཻ། རྟེན་འབྲེལ་ལུས་ཀྱི་སྒྲོམ་བུ་རྙེད་པ་ཡི། ། མཚན་བཟང་ཡབ་ཡུམ་ཆོ་འབྲང་བསྟན་པ་ནི། ། རུས་ཀྱི་ཆེ་བ་རྒྱལ་རིགས་ལྷ་ལས་བབས། ། འཇིག་རྟེན་དབང་ཕྱུག་ཁ་བ་ཅན་དུ་ཤར། ། དེ་ཡི་ཆ་ཤས་སྤྲུལ་པའི་འོད་ཟེར་ལས། ། ཚངས་པ་གཞོན་ནུ་དུང་གི་ཐོར་ཚུགས་ཅན། ། འབྲུ་ཆེན་ནམ་མཁའ་ཐོགས་མེད་རྒྱལ་པོ་ནས། ། རྒྱལ་རབས་བརྒྱད་ཙམ་སོང་བའི་མཚམས་དག་ཏུ། ། སྣེ་གདོང་རྒྱལ་པོ་མང་གདོང་སྟག་རྩེ་ལ། །
བཙུན་མོ་མངྒ་དྷེ་ཝ་འཚོ་བྱེད་བསུས། ། སྲས་བདུན་སྲས་མོ་གཅིག་དང་བརྒྱད་འཁྲུངས་པའི། ། ཡུམ་གྱིས་དྲིན་ལན་བསྐུར་བའི་རྐྱེན་ལ་བརྟེན། ། སྲས་བདུན་གནམ་མཚོ་ཕྱུག་མོའི་ནང་དུ་ལྷུང༌། ། དེ་ནས་རྒྱལ་རབས་ཆད་ལ་ཐུག་པའི་ཚེ། ། སྲས་མོ་དེ་ནི་ཡེ་ཤེས་མཁའ་འགྲོ་སྟེ། ། ཕོ་ཆས་གཅུགས་ནས་ཁྲོམ་དུ་བསྐོར་བ་ལས། ། ཡ་མཚན་ལྡན་པའི་བུད་མེད་གཅིག་དང་འཕྲད། ། དེ་ཁྲིད་ལོག་ནས་ཡབ་ཀྱི་དྲུང་དུ་བྱོན། ། རྗེ་ཡིས་འདི་བཞེས་སྲས་ཀྱི་སྐལ་བར་ཞུ། །
ཞེས་ཞུས་ཡབ་ལ་དེ་ཉིད་ཕུལ་བ་ལས། ། ཟླ་བ་མ་ཚང་པ་ལ་སྲས་གཅིག་འཁྲུངས། ། རྒྱལ་པོའི་ཐུགས་ལ་ང་ཡི་ཡིན་ནམ་ཅི། ། འོན་ཀྱང་དྲི་བ་བྱེད་དགོས་བསམས་ནས་སུ། ། བཙུན་མོར་ཡིན་མིན་ཞིབ་ཏུ་དྲིས་པ་ལས། ། བཙུན་མོས་ལྷུམས་ཞུགས་ཉམས་ཀྱི་རྨི་ལམ་དུ། ། མདུན་གྱི་མཁའ་ནས་གསེར་གྱི་རྡོ་རྗེ་ཞིག ། ལུས་ལ་ཕོག་པས་བདེ་བ་རྒྱས་པར་རྨིས། ། དེ་བས་འཇིག་རྟེན་ལས་ཀྱིས་གོས་པ་མེད། ། དེ་སྐད་རྒྱལ་པོའི་སྙན་དུ་ཕུལ་བའི་ཚེ། །
རྒྱལ་པོའི་ཞལ་ནས་བཙུན་མོར་བཀའ་སྩལ་པ། ། འདི་ཉིད་མི་དང་མི་མཐུན་སྐྱེས་པའི་སྲས། ། ང་ཡི་གདུང་རྒྱུད་ཟིན་པར་མི་རིགས་པས། ། གཙང་པོའི་ནང་ངམ་གང་རུང་ཞིག་ཏུ་དོར། ། དེ་སྐད་བཀའ་སྩལ་བཙུན་མོ་ཐུགས་ཀྱང་མུག ། བཙུན་མོས་སྲས་དེ་ལག་པར་ཐོགས་ནས་སུ། ། ཡར་ལྷ་ཤམ་པོ་གངས་ཀྱི་མགུལ་དུ་བསྐྱལ། ། འདི་ནི་རྒྱལ་པོའི་ཐུགས་རྒྱུད་སྲས་ཡིན་ན། ། ལྷ་གཉན་ཡར་ལྷ་ཤམ་པོས་ལེགས་པར་སྐྱོངས། ། གང་ཕྱིར་རྫུན་དང་ཁོ་མོ་མ་དག་ན། །
སྐད་ཅིག་ཉིད་ལ་སྲས་འདི་མེད་པར་གྱིས། ། ཞེས་པའི་དམོད་པ་བོར་ཏེ་ནང་དུ་ལོག ། ཞག་གསུམ་ལོན་ནས་ཤམ་པོ་གངས་རིའི་རྩེར། ། མེ་རླུང་འཚུབ་ཅིང་ཁུ་རླངས་ནག་པོ་ཞིག ། ཕྱོགས་བཞིའི་དབྱིངས་ལ་ཤིན་ཏུ་འཕྱུར་བར་མཐོང༌། ། དེ་ནས་རྒྱལ་པོ་བློན་པོ་བཅས་པ་རྣམས། ། ཡིད་མ་ཆེས་ཏེ་གནས་དེར་གཟིགས་པར་བྱོན། ། སེངྒེ་དཀར་མོ་རྔམ་ཚུལ་ལྡན་ཞིག་གིས། ཁྱེའུ་དེ་ལ་ནུ་ཞོ་སྟེར་བར་བྱེད། ། བྱ་རྒྱལ་ཐང་དཀར་རྒོད་པོས་གཤོག་པས་གཡོགས། །
མཁའ་ལ་སྡིགས་མཛུབ་གཏད་དེ་ཅོག་གེར་འདུག ། ཡབ་ཡུམ་འཁོར་འབངས་རྣམས་ཀྱིས་ཕྱག་མཆོད་བགྱིས། ཁྱེའུ་ཞལ་ནས་ཧཱུྃ་ཧཱུྃ་སིངྷ་ཞེས། ། དེ་མ་ཐག་ཏུ་ཡུམ་གྱིས་གདན་འདྲེན་ཞུས། ། ཡབ་ཀྱིས་ཡུམ་སྲས་གཉིས་ལ་འགྱོད་ཚངས་ཕུལ། ། བཤགས་པ་སྣ་ཚོགས་བྱས་ཤིང་ཞུ་བ་མཛད། ། ཤམ་པོ་གངས་ལ་ལྷ་བསང་གསོལ་མཆོད་བརྩམ། ། དེ་ནས་ཁྱེའུ་ནང་དུ་སྤྱན་དྲངས་ཏེ། ། ཡུལ་མི་ཐམས་ཅད་བསྡུས་ནས་མངའ་གསོལ་མཛད། ། མིང་འདོགས་མཁན་གྱི་དྲང་སྲོང་སྤྱན་དྲངས་ནས། །
ལྷ་བུ་རྒྱལ་སྲས་དེ་ལ་མཚན་གསོལ་བ། ། འབྲུ་ཆེན་རླངས་ནག་སེངྒེ་རྒོད་སྡིགས་པ། ། ཐམས་ཅད་བསྡུས་པའི་མཚན་དེ་ལེགས་པར་གསོལ། ། སྲས་དེ་འཇམ་དཔལ་བཤེས་གཉེན་སྤྲུལ་པ་སྟེ། ། མ་སློབ་ཡོན་ཏན་སྣ་ཚོགས་ཐུགས་སུ་ཆུད། ། དེ་ལ་སྤྲུལ་པའི་རྒྱལ་སྲས་ལྔ་བྱུང་བས། ། ས་སྐྱ་འཁོན་ལ་བཤད་སྒྲུབ་གདུང་གི་རྒྱུད། ། འབྲི་ཆེན་གདུང་ལ་ཕག་མོ་བཀའ་བརྒྱུད་པ། ། སངས་རྒྱས་བླ་མའི་གདུང་ལ་གྭ་ཟི་བ། ། བྱང་ཆུབ་བླ་མའི་གདུང་ལ་སྐྱུ་ར་བ། །
འབྲུ་ཆེན་རླངས་ནག་གདུང་ལ་ལྷ་གཟིགས་པ། ། དེ་སོགས་དང་པོ་གདུང་རྒྱུད་འབྲུ་ནས་ཆད། ། བྱེ་བྲག་སོ་སོའི་འདུལ་ཞིང་བབ་པ་ནི། ། ལྷ་གཟིགས་ནམ་མཁའ་རྒྱལ་མཚན་འཕེན་ཡུལ་བྱོན། ། རླངས་ཆེན་གདུང་ནས་རྟེན་འབྲེལ་བཏགས་པའི་མིང༌། ། ས་ཡང་འཕེན་ཡུལ་རླངས་ཐང་བྱ་བར་གྲགས། ། ནམ་མཁའ་རྒྱལ་མཚན་མཁའ་འགྲོས་ལུང་བསྟན་བཞིན། ཁྱོད་ཀྱིས་འདུལ་ཞིང་ཟལ་མོ་སྒང་དུ་བབས། ། མདོ་ཁམས་ས་ཡི་ལྟེ་བར་འདོངས་ཤིག་གསུངས། ། དེ་ནས་རྫུ་འཕྲུལ་ཤུགས་ཀྱིས་མཁའ་ལ་ཕེབས། །
མདོ་ཁམས་རོང་གི་ཆ་རུ་བབས་པ་ལ། ། འདུལ་ཞིང་ཐོག་མར་རླངས་ཐང་སྒྲོལ་མར་གྲགས། ། སྒྲོལ་མའི་སྤྲུལ་པ་ཇོ་མོ་རྟེན་འབྲེལ་བཞེས། ། ཡུལ་ཁམས་ཡོངས་ཀྱིས་རླངས་ཐང་སྒྲོལ་མར་གྲགས། ། གཞན་ཡང་དེའི་གོང་སྔར་རིམ་མཐར་ཆགས་སུ། ། བོད་ཡུལ་རླངས་ཀྱི་གདུང་རྒྱུད་མ་ཆད་བར། ། སློབ་དཔོན་དུས་སུ་རླངས་ཆེན་དཔལ་སེང་དང༌། གནུབས་ཀྱི་ལོ་ཙཱ་ཐམས་ཅད་རླངས་ལས་འཁྲུངས། ཁམས་ཀྱི་འདུལ་ཞིང་དག་ལ་གཙུག་ལག་ནི། ནམ་མཁའ་ཀུན་ཁྱབ་གཙོར་བྱས་མང་ཞིག་བཞེངས། །
དེ་ནས་གདུང་རབས་གསུམ་ཙམ་འགྲོ་བའི་མཚམས། ། དཔལ་ཆེན་ནམ་མཁའ་ཐོག་འབེབས་བྱ་བ་ཡིས། ། བོན་གྱི་ཆོས་དང་གདུང་རྒྱུད་མང་བར་བཟུང༌། ། དེ་ནས་གདུང་རབས་མང་ཞིག་རྫོགས་པའི་མཚམས། ། གྲགས་པ་མཐུ་སྟོབས་རྣམ་རྒྱལ་བྱ་བ་ལ། ། སྲས་གཉིས་བྱུང་སྟེ་བན་བོན་གཉིས་སུ་གྱུར། ། སྲས་བོན་དེ་ནི་འཇང་གི་རྒྱལ་པོར་གྱུར། ། བན་སྲས་དེ་ཡི་གདུང་རབས་འགའ་རེའི་མཚམས། ། དུ་རུ་དམག་གིས་ལན་གྲངས་མང་དུ་བཅོམ། ། དེ་ནས་རྒྱལ་རྫོང་ཐམས་ཅད་མི་ལ་ཤོར། །
རིམ་གྱིས་གདུང་རབས་འགའ་ཞིག་འདས་པའི་མཚམས། ། གྲུབ་ཐོབ་སྐུ་མཆེད་བྱ་བ་བྱུང་བ་ལས། ། ཆེ་བ་སྲས་སྟོང་སྒོམ་ཤྭ་ཡིན་པ་ལས། ། གདུང་རྒྱུད་བོར་ཏེ་ཕྱོགས་མེད་གནས་སུ་གཤེགས། ། ཆུང་བ་མགོན་པོ་རྣམ་རྒྱལ་བྱ་བའི་རྒྱུད། ། མདོ་སྨད་ཀོ་རོང་བྱ་བའི་ཡུལ་དུ་ཆགས། ། གདུང་རབས་མ་ཆད་ཙམ་དུ་ལུས་པར་གྱུར། ། རེས་འགའ་ཆོས་པ་རེས་འགའ་མི་ནག་དང༌། ། རེས་འགའ་དར་དང་རེས་འགའ་རྒུད་པ་དང༌། ། སྐྱིད་སྡུག་རེས་མོས་དཔྱིད་ཀའི་ཉི་མ་བཞིན། །
མཐོ་དམན་ཕྲ་རགས་ཆུ་བོའི་སྐྱེད་བྲི་ལྟར། ། མང་དུ་གྱུར་ཀྱང་ཐ་མ་ད་ལྟ་ཡན། ཁུངས་བཙུན་རུས་དང་ཆོ་འབྲང་ཤིན་ཏུ་དག ། དེ་ཕྱིར་རྒྱལ་བས་ལུང་བསྟན་འཕགས་གདུང་ཡིན། ། ཅི་ཕྱིར་དེང་སང་བདུད་རིགས་གྲགས་ཆེ་དང༌། ། བྲན་གཡོག་དམངས་ཀྱི་ཁོལ་པོ་ཁྲེལ་མེད་སོགས། ། དམན་པ་མཐོ་སར་སྨིན་པའི་རིགས་མ་ཡིན། ། རྒྱུ་རྩལ་དམའ་ཡང་འཕྲོ་བཟང་གདུང་གི་མཐའ། ། དམན་སར་བཟུང་ཡང་བཟང་པོའི་རྒྱུད་ལས་ཆད། ། འཁོས་སྟོབས་ཞན་ཡང་ལྷ་ལས་བབས་པའི་རྒྱུད། །
སྐྱེ་མདངས་གོག་ཀྱང་གྲུབ་ཐོབ་ཐོགས་ཙམ་བྱུང༌། ། གར་སྲིད་རྟོག་གེ་ཐ་སྙད་མཁན་ཞིག་གིས། ། དེ་ལྟར་མི་རིགས་འཁོས་སྟོབས་ཆུང་ཞེ་ན། ། རི་རབ་དང་ནི་གླིང་གི་སྐྱེ་ཐང་བཞིན། ། མཐོ་བ་གནམ་ཡིན་དམའ་བ་ས་ཡང་ཡིན། ། མགྱོགས་པ་རྟ་ཡིན་ཆད་པ་རྟ་ཡང་ཡིན། ། སྔར་གྱི་གོང་མ་བསྐལ་པ་བཟང་པོའི་གདུང༌། ཁ་དྲག་རྣམ་འཕང་ཅན་གྱི་ཆོ་རིགས་འདི། ། དེང་སང་བཤད་ན་སྔར་གྱི་བག་མེད་པས། ། མཁས་དབང་རྣམས་ཀྱིས་གཟིགས་ན་ཁྲེལ་སྲིད་དེ། །
མཐོ་དམན་ལེགས་ཉེས་སྐྱེ་འགྲོ་ཀུན་ལ་འབྱུང༌། ། དར་འགྲིབ་ཕྲི་བསྣན་ཆུ་བོ་ཀུན་ལ་འབྱུང༌། ། སྔོན་ཚེ་བསྐལ་པ་བཟང་པོའི་དུས་ཚོད་ལ། ། ཆོས་རྒྱལ་མང་ཞིག་བྱུང་བའི་གདུང་རབས་དང༌། ། བཞེངས་པའི་གཙུག་ལག་གདན་ས་སྣ་ཚོགས་ཀྱང༌། ། དེང་དུས་སྡིག་ཅན་དམངས་ཀྱི་ཁོལ་པོ་ཡིས། ། བཅོམ་ཞིང་ཡང་ཡང་འགྱུར་བ་འདི་ལྟར་ལྟོས། ། ཉེ་གནས་དཀོན་པའི་བླ་མ་གྲྭ་པ་རང༌། ། འཁོར་གཡོག་འཐོར་ན་རྒྱལ་པོ་རང་གཡོག་ཡིན། ། ལོངས་སྤྱོད་བཀྲེན་ན་ཕྱུག་པོ་ཀུན་ཀྱང་དབུལ། །
འབབ་ཆུ་ཞན་ན་འཁྱིལ་ཆུ་ཀུན་ཀྱང་སྐེམ། ། དེ་ཕྱིར་སྙན་གྲགས་མཐོ་དམན་ཐ་སྙད་ཡིན། ། ཕ་རུས་ཆོ་འབྲང་བཟང་པོ་གསེར་དང་འདྲ། ། གསེར་ནི་ས་དང་ཐལ་ཞག་བསྲེས་གྱུར་ཀྱང༌། ། ཞུན་འཐར་སྤྲུགས་པའི་རང་ལུགས་ཇི་བཞིན་གསལ། ། བསྟན་འགྲོ་གཞན་ཕན་ཅན་གྱི་གང་ཟག་ལ། ། རིགས་རྒྱུད་ཆོ་འབྲང་བཟང་ངན་མ་ལྟོས་ཀྱང༌། ། ཉམས་མཚར་སྣང་སོས་བདེ་མོར་བྲིས་པ་སྟེ། ། དུག་ལྔ་ཉོན་མོངས་ཀློང་ནས་ཡེ་ཤེས་འཁྲུངས། ། རྣམ་རྟོག་འཁྲུལ་པའི་གསེབ་ནས་མི་རྟོག་འཁྲུངས། །
མ་དག་མངལ་དུ་བསྟན་འཛིན་སྐྱེས་བུ་འཁྲུངས། ། དེ་ཕྱིར་བཟང་ལྟོས་ངེས་པ་མ་མཆིས་ཀྱང༌། ། རྣམ་ཐར་ཞེས་ནི་གསུང་སྒྲོས་ཡིན་པའི་ཕྱིར། ། འདི་ཙམ་ཡི་གེར་བགྱིས་པ་ཉམས་མཚར་ཏེ། ། ཀུན་རྫོབ་དོན་དམ་ཐམས་ཅད་ཐ་སྙད་རྫུན། ། ཅི་ཡང་དངོས་པོའི་མཚན་མ་མ་གྲུབ་པས། ། རྨི་ལམ་སྒྱུ་མའི་གྲོང་གིས་སྤྲུལ་སྒྱུར་འདྲ། ། སྤྱན་ལྡན་མཁྱེན་ཤེས་ཀུན་ལ་བཟོད་པར་གསོལ། ། བཟོད་པ་དེ་དོན་རང་མཐོང་ཁྲེལ་གྱིས་དོགས། ། དེ་མིན་འབྱུང་ཁུངས་ལེགས་ན་བཟོད་པ་ཅི། །
འདི་ཡན་ལེའུ་བཞི་རུ་བསྒྲིགས་པ་འདི། ། སྔ་རབས་དྲན་པས་སྐྱོ་བ་བསྐུལ་བའི་ཚིག ། ཕྱི་རབས་ད་ལྟའི་བག་ཆགས་སད་པའི་མཚམས། ། དུས་བཟང་བཅོ་ལྔའི་ཚེས་ལ་ལེགས་པར་སྦྱར། ། རྣམ་ཐར་ཀུན་ལ་འདི་འདྲ་མི་འོས་ཀྱང༌། ། ལུང་མ་བསྟན་འདི་ཁོ་བོའི་ཉམས་མཚར་ཕྱིར། ། ཀུན་ཤེས་རིག་པའི་ཁྱེའུ་ཆུང་སྨྱུ་གུ་ཡིས། ། གང་ཤར་ཉམས་ཀྱིས་ཤོག་བུ་དེ་ལ་གཟུགས། ། སྔ་ཕྱི་འཆར་བ་བྲིས་པའི་རྣམ་ཐར་རོ། ། རིགས་རུས་དང་ཆོ་འབྲང་ས་ཡུལ་བསྟན་པའི་ལེའུ་སྟེ་བཞི་པའོ།
ཨོཾ་སརྦ་བུདྡྷ་ཛྙཱ་ན་མནྟྲ་ཧཱུྃ། མི་བདག་གི་སྤྱི་གཙུག་ཉི་ཟླའི་སྟེང༌། ། རྗེ་དུས་གསུམ་སངས་རྒྱས་པདྨ་འབྱུང༌། ། ཐུགས་རོལ་པའི་རྣམ་འཕྲུལ་བྷ་དྲ་བ། ། ཕ་ཀུན་ཏུ་བཟང་པོ་མི་གཟུགས་ཅན། ། དུས་རྟག་པར་མི་འབྲལ་རྒྱན་དུ་བཞུགས། ཨེ་མ་ཧོ། ལྔ་པ་ཡབ་ཡུམ་མཚན་དང་སྐྱེས་པའི་དུས། ། ཕྱི་ནང་ལེགས་ཉེས་རྟེན་འབྲེལ་གང་ཤར་བ། ། མི་བརྗེད་དྲན་པའི་ལྕག་གིས་བསྐུལ་ཏེ་བསྟན། །
དང་པོ་ཡུལ་དང་ས་ཡི་ཞིབ་ཆ་ནི། ། མདོ་ཁམས་སྒང་གི་ལྟེ་བ་ནང་ཆེན་སར། ཁམས་ཕྱོགས་རྒྱལ་པོ་ཨུས་ཇིང་ཐིའུ་ཇིའི་མཚན། ། ཚངས་པའི་སྤྲུལ་པ་དེ་ཡི་ཡུལ་གྱི་ཆར། ། དཔལ་གྱི་རོང་ཆེན་ནག་རུ་བྱ་བ་རུ། ། རྒྱ་གཏམ་ལུང་པ་ལྕགས་སྡིག་ནག་པོའི་སྟེང༌། རླངས་ནག་ཅེས་བྱའི་སྦྲ་ཁ་ཞིག་ན་ནི། ། སྦྲ་ནག་བཀལ་ཞིང་རུ་ནག་བཅའ་བའི་ལམ། ། ཤིང་ནག་ཤུག་པ་ལྗོན་པའི་ཚལ་དག་ཏུ། ། སྔགས་ནག་ཧཱུྃ་ནག་དྲག་རྩལ་སྐྱེས་པའི་ཚེ། །
དུས་ནག་བསྐལ་པ་ཉི་ཤུ་ཁ་དར་བའི། ། འདྲེ་རྒོད་དམོད་པ་ནག་པོ་བསྒྲལ་བའི་ཆེད། ། རྟེན་འབྲེལ་བ་དན་དཀར་པོ་གྱེན་དུ་ཕྱར། ། སྐལ་བཟང་ཆོས་སྟོན་མཛད་པར་སྨོན་ལམ་བཏབ། ། རྣམ་དཀར་ཕྱོགས་བཅུར་སྙན་གྲགས་ཆོས་ཀྱི་སྒྲ། ། ལེགས་པར་སྒྲོག་མཛད་ཤེལ་ལྡོང་དཀར་པོའི་རྩེར། ། བསྟན་པའི་རྒྱལ་མཚན་དཀར་པོ་འཛུགས་མཛད་པོ། ། བཀྲ་ཤིས་ཡར་ཚེས་དཀར་པོ་ཉ་རྒྱས་ལྟར། ། སྨོན་ལམ་མཚམས་སྦྱོར་དཀར་པོས་རྒྱས་བཏབ་བཞིན། ། གཟའ་སྐར་མེ་ཤེལ་དཀྱིལ་འཁོར་དུས་བཟང་ཉིན། །
དཀར་ཕྱོགས་སྐྱོང་བ་ཡུལ་ལྷས་བསུ་མ་མཛད། ། དཀར་གསུམ་བཅུད་ཀྱི་གསོལ་མཆོད་རོལ་པ་ཡིས། ། རྣམ་བཅུ་ཐར་ལས་དཀར་པོའི་དགེ་ལེགས་འགྲུབ། ཨེ་མ་ཧོ། ཡབ་ནི་བཀྲ་ཤིས་ཡུམ་ནི་དགེ་ལེགས་མ། ། དང་པོ་ཡུམ་གྱི་ལྷུམས་སུ་ཞུགས་པའི་ཚེ། ། ནུབ་མོ་ཡུམ་ནི་མནལ་བའི་རྨི་ལམ་དུ། ། རྒྱ་གར་ཡུལ་ནས་ཡིན་ཟེར་ཨ་ཙ་ར། ། སྐྲ་ཅོག་བསྡམས་ཤིང་ཨང་རག་དཀྲིས་པ་ཞིག ། ཕྱག་ཏུ་རྡོ་རྗེ་བུམ་པ་བསྣམས་ནས་སུ།
ཁྲུས་བསྩལ་རྡོ་རྗེ་སྤྱི་བོར་བཞག་ནས་ཀྱང༌། ། རྡོ་རྗེ་སྩལ་འདི་འཛིན་པར་གྱིས་གསུངས་ནས། ། སྤྱི་བོའི་གཙུག་ནས་འོད་དུ་ཐིམ་པར་རྨིས། ། ཡབ་ཀྱི་རྨི་ལམ་ཤར་བའི་ངེས་སུ་ནི། ། དམ་པ་སངས་རྒྱས་ཡིན་ཟེར་ཧེ་རུ་ཀ ། སྨུག་ནག་རུས་པའི་རྒྱན་དྲུག་ལྡན་པ་ཡིས། ། རལ་གྲི་བཅུ་གསུམ་ལག་ཏུ་གཏད་ནས་ཀྱང༌། ། བུ་ཡི་ལག་ཏུ་སྤྲོད་ཅིག་ཟེར་བ་རྨིས། ཁ་མཚར་ཚུལ་གྱིས་རྨི་ལམ་བཤད་པའི་ཚེ། ། མི་མང་རྣམས་ཀྱིས་བྱད་ཁ་ཡིན་འོང་ཟེར། །
སྔགས་པ་གདན་དྲངས་བྱད་བཟློག་སྣ་ཚོགས་བྱས། ། སྔར་གྱི་རྨི་ལམ་འདྲ་བ་ལན་གཉིས་བྱུང༌། ། རེས་འགའ་མ་བཤད་རེས་འགའ་ཀུན་ལ་བཤད། ། གཞན་ལ་བཤད་པས་ཁ་ཤག་མང་དུ་བརྒྱབ། ། རང་གིས་བསམ་བློ་ཞིབ་མོར་བསྐོར་བ་ལས། ། མཚོན་ཆ་འཛིན་པའི་བུ་ཞིག་སྐྱེ་འོང་སྙམ། ། ཡུམ་གྱི་ལུས་ལ་རྒྱུན་དུ་གནས་པའི་ཚེ། ། ཧཱུྃ་ཧཱུྃ་ཞེས་པ་ཡང་ཡང་ཐོས་པ་དང༌། ། བུད་མེད་མང་པོས་དར་ཐག་འཐེན་པ་དང༌། ། ལུས་ལ་འཇའ་འོད་མང་དུ་ཟུག་པ་དང༌། །
ཟེར་ཐག་ཤར་ལྷོ་ནུབ་བྱང་གང་བ་རྨིས། ། དེ་ནས་ལུས་ལ་བྱིས་པ་སྦྲུམ་པ་ལས། ། རྨི་ལམ་དེ་ལྟར་ནང་དུ་བཤད་ཙ་ན། ། སྔར་ཡང་བྱིས་པ་མང་པོ་ཤི་བའི་ཤུལ། ། རྨི་ལམ་དེ་ནི་སུན་ཀ་ཡིན་འོང་བས། ། ལུས་ལ་ཡོད་པ་འདི་ཡང་མི་སོས་འདྲ། ། སྐུ་རིམ་ཕྲན་བུ་བྱས་ན་དགའ་འོང་ཟེར། ། སྔགས་པ་རྣམས་ལ་སུན་ཟློག་བྱེད་དུ་བཅུག ། དེ་ནས་མོ་མ་ཞིག་ལ་མོ་ཞུས་པས། ཁྱེད་ཚང་སྡོད་པའི་ཡུལ་དེ་ལན་འདུག་པས། །
མི་རིང་པ་ནས་རུ་བ་སྤོས་ཤིག་ཟེར། ། བྱིས་པ་དེ་ཡང་བོན་ལ་བཅོལ་ན་དགའ། ། དེ་སྐད་ཟེར་བས་བོན་པོ་བཙལ་དུ་ཕྱིན། ། བོན་པོ་མ་རྙེད་ཞག་ཀྱང་འགའ་ཞིག་འགོར། ། ནང་དུ་ལོག་པས་ཡུམ་ཡང་མ་བདེ་ནས། ། ན་ཞེས་ཧ་སྒྲ་རིང་དུ་འདོན་པར་བྱེད། ། སང་གི་ཞོགས་ནས་འབྲོག་ཁར་སྤོས་པ་ལས། ། ལམ་ལ་ཞུགས་ནས་མི་རིང་དེ་ཉིད་དུ། ། ཙན་དན་ནགས་ཚལ་ལྗོན་པའི་གནས་དེ་རུ། ། ལྕགས་སྡིག་གན་རྐྱལ་འདྲ་བའི་ལྟེ་བ་རུ། །
ཡུམ་གྱི་ལས་རླུང་གཡོས་པས་སྙུན་གཟུགས་བསྟན། ། ཕ་ཝང་ཞིག་ལ་དམ་པོར་བཟུང་ནས་སུ། ། སྤྱན་ནས་མཆི་མ་ཕྲོམ་ཕྲོམ་རབ་ཏུ་སྣང༌། ཁལ་རྟ་བཀལ་བའི་ཆས་རྣམས་སྔོན་ལ་བརྫངས། ཁོལ་མོ་གཅིག་གིས་སྙུན་གཡོག་བྱེད་དུ་བཅུག ། བཙས་པའི་ཚེ་ན་གཞན་ལས་ན་ཟུག་ཆུང༌། ཁོལ་མོས་ལྟེ་བ་བྲེགས་ཤིང་སྨོན་ལམ་བཏབ། ། ཡུམ་གྱིས་ཕྱག་ཏུ་བླངས་ཏེ་དགྱེས་པ་མཛད། ། དེ་ཚེ་འདབ་ཆགས་སྣ་ཚོགས་འདུས་ནས་སུ། ། གསུང་དབྱངས་འགྱུར་ཁུག་ཙེར་ཙེར་མང་དུ་སྒྲོག །
དབྱིངས་ནས་འབྲུག་གྲགས་རང་བཞིན་ཧཱུྃ་སྒྲ་ཐོས། ཁ་ཆར་མེ་ཏོག་འཇའ་འོད་རབ་ཏུ་འཁྱིལ། ། ཡ་མཚན་ཆེ་བའི་རྟགས་ཀྱང་མང་བར་སྐད། ཁོལ་མོ་དེ་ལ་ཡུམ་གྱིས་སྨྲས་པ་ལ། ། དེ་རིང་རྟེན་འབྲེལ་ལེགས་རྟགས་མང་བྱུང་བས། ། འདི་ནི་རིགས་ལྡན་བུ་ཞིག་ཡིན་པར་འདུག ། མ་ངའི་བསོད་ནམས་རྟེན་འདིར་ཨེ་ཤོང་ཨང༌། ། རྟགས་མཚན་འདི་རྣམས་མི་ལ་མ་སྨྲ་ཞིག ། ཅི་ལྟར་སོས་ན་བུ་མོ་རེད་ཟེར་ཤོད། ། དེ་མ་ཐག་ཏུ་ནང་དུ་ལོག་པའི་ཚེ། །
ཡུམ་ལ་བལྟ་རུ་ཐམས་ཅད་བསླེབས་ནས་བྱུང༌། ། སྲས་པོ་སྲས་མོ་གང་རེད་ཟེར་བ་ལ། ། བཤད་མི་ནུས་ཙམ་བུ་རུ་འདུག་གོ་ཟེར། ། ཡབ་སོགས་ཉེ་འབྲེལ་ཀུན་གྱིས་དགའ་སྟོན་བྱས། ། དེ་ནས་ལྷ་བསང་བཏང་སྟེ་ནང་དུ་ལོག ། སྲུང་སྐྱོབ་ལ་སོགས་བགྱི་བ་རབ་ཏུ་མང༌། ། འདི་ཡན་སྐྱེས་ཚུལ་རྣམ་ཐར་བསྡུས་པའོ། སྲིད་པའི་ཡུམ་གྱི་ལྷུམས་ནས་སྐུ་བལྟམས་པའི་ལེའུ་སྟེ་ལྔ་པའོ། ཨོཾ་ཧ་ཧོ་ཧྲཱི་བཛྲ་ཧཱུྃ། འཇིག་རྟེན་མི་ཡི་ཡུལ་ངོས་མཐོང་ཞིང་སྐྱེ་བ་སྲིད་པའི་ཉམས་ཕྱད་ཕྱོད་དུ་མགུར་འདི་ལྟར་བླངས་སོ།
ཨེ་མ། ཕ་གཏན་གྱི་སྐྱབས་གནས་དཀོན་མཆོག་གསུམ། ། དོན་གཅིག་འདུས་གུ་རུ་པདྨ་འབྱུང༌། ། བདག་སྤྱི་བོར་མི་འབྲལ་རྒྱན་དུ་བཞུགས། ། ལམ་རིང་པོ་སྲིད་པའི་གྲོང་ཁྱེར་དུ། ། སེམས་རིག་པའི་ཁྱེའུས་གཡར་ཁང་བཙལ། ། ལུས་འདུས་བྱས་ཞན་ཆགས་མ་ལགས་ཏེ། ། ཕ་རྡོ་རྗེ་འཆང་ཆེན་ཤ་གཟུགས་ཅན། ། དེའི་གཟུགས་སྐུ་བསོད་ནམས་གྲུབ་པར་གོ ། ལར་ངོ་བོ་དེ་ཙམ་མི་རྟག་ཀྱང༌།
དོན་བཟང་པོའི་མཚམས་སྦྱོར་འབྲེལ་དུ་རེ། ། སེམས་འགྱུར་ཙམ་ཕྲན་བུའི་བག་ཆགས་དེ། ། རླུང་སྲོག་འཛིན་ཐིག་ལེའི་སྦུབས་སུ་ཚུད། ། རྒྱུད་ཉི་ཟླ་ཁ་སྦྱོར་ལྷུན་གྱིས་གྲུབ། ། ལམ་ཨ་ཧཾ་གཏུམ་མོ་གསལ་འདེབས་ཀྱིས། ། དྲན་ཁེངས་རྙོག་མེད་པའི་ཤ་གཟུགས་རྒྱས། ། གནས་ལྟེ་བར་ཆོས་འབྱུང་ཕོ་བྲང་དུ། ། ཟས་དཀའ་ཐུབ་རླུང་གི་འཚོ་བར་བསྟེན། ། སྐྲ་སེན་མོ་མེད་པའི་ཉན་ཐོས་ཐོབ། ། གོས་ཕྲུ་མའི་ཆོས་གོས་ངང་དཀར་གསོལ། །
མདོག་མ་བསྒྱུར་ཤ་མའི་ཤམ་ཐབས་ཅན། ཟླ་དགུ་དང་ངོ་བཅུའི་བསྙེན་པར་རྫོགས། ། ཕ་ཐབས་ཀྱི་སློབ་དཔོན་དྲིན་པོ་ཆེ། ། མ་ཤེས་རབ་སྦྱིན་མ་འབྱོར་བ་ཅན། ། རྫས་རྟེན་འབྲེལ་སྤྲུལ་སྐུ་ལྷ་བྲིས་མཁན། ། མཚན་དཔེ་བྱད་ཀུན་རྫོགས་མཁས་པའི་དབང༌། ། དོན་སྨོན་ལམ་བཟང་པོ་གསོ་སྐྱེད་ཀྱིས། ། ཞིང་འོག་མིན་བཀོད་པའི་དཀྱིལ་འཁོར་ཅན། ། རྩལ་མངོན་དུ་རྫོགས་པར་སྟེར་བ་ལ། ། དྲིན་འཁོར་མེད་ཡིན་ནོ་གུས་པས་འདུད། །
གཞི་ཆགས་སྡང་གྲུབ་པའི་དགོན་པ་རུ། ། ཚིག་ཐ་སྙད་བླ་མ་མ་བསྟེན་ཡང༌། ། གནས་སྤྲུལ་པའི་དཀྱིལ་འཁོར་ས་ལམ་རྫོགས། ། དུས་སྙིགས་མའི་དགེ་སློང་འདི་ཙམ་ཆོག ། ཚིག་ཁ་ཤག་ཡིན་མིན་དོན་ལ་དྲིས། ། བདག་ད་ནི་བར་དོ་འགྲིམ་ཚུལ་བཤད། ། ལུས་སྲིད་པའི་སྦྲུམ་དུ་གནས་པའི་ཚེ། ། ཡུམ་དྲོ་གྲང་རྒྱག་ལྟོག་རྐྱེན་དབང་གིས། ། རིགས་དྲུག་གི་སྡུག་བསྔལ་སྣ་ཚོགས་པས། ། ལུས་མནར་ཤ་གཅོད་པའི་ཉམས་ཙམ་བྱུང༌། །
རྐྱེན་དེ་ཐོག་རོ་སྙོམ་གདམས་པ་བདོག ། གྲོགས་ཕར་ཕྱིན་དྲུག་ལྡན་དུས་གཅིག་རྫོགས། ། དུས་སྙིགས་མའི་བཟོད་པ་དེ་ཙམ་རབ། ། སྒོ་ནོར་མོ་རུས་པའི་ཆོས་འབྱུང་ནས། ། གནས་མི་ཡུལ་བཙལ་ཏེ་བགྲོད་པའི་ཚེ། ། ལུས་འབྱུང་བཞི་ཁྲོལ་བུར་བརྡུང་སྙམ་སེམས། ། རླུང་རྩོལ་བཅས་ལྷག་པ་བཏབ་པའི་ཚེ། ། ཤ་རུས་པ་སིལ་བུར་འཐོར་སྙམ་བྱེད། ། གོས་གཡང་ལུག་པགས་པ་གྱོན་པའི་ཚེ། ། ལྕག་ཚེར་མའི་དབྱུག་པས་བྲབས་སྙམ་རྟོག །
ཟས་འབྲུ་མར་བཅུད་མཆོག་སྦྱིན་པའི་ཚེ། ཁོག་གཅོང་ནད་གྲིམ་པོས་ཟིན་སྙམ་བྱེད། ། སྐོམ་ནུ་ཞོ་མངར་མོ་བྱིན་པའི་ཚེ། ། རོ་སྐྱུག་ལོག་ཟས་དང་འཕྲད་སྙམ་བྱེད། ། རྐྱེན་འདུས་བྱས་ཕུང་པོ་གཅེར་བུ་ལ། ། ཚོགས་དྲུག་ཏུ་ཤར་བའི་འཇམ་རྩུབ་ཀུན། ། རྒྱུ་ཅི་སྣང་རྨི་ལམ་ལྟ་བུར་བསྐྱེད། ། སེམས་རིག་པའི་ཁྱེའུ་ཆུང་ཅོག་གེར་བཞག ། དོན་གོ་བས་སྒྱུ་མའི་ངང་ཚུལ་རྟོགས། ། དེ་ལམ་ཁྱེར་སྤྱད་པའི་རྣལ་འབྱོར་ཡིན། །
དུས་སྙིགས་མའི་རྣལ་འབྱོར་དེ་ཙམ་ཆོག ། ཡུམ་བཟང་མོའི་པང་དུ་གནས་པའི་ཚེ། ། ཞིང་ཕྱོགས་བཅུའི་རིག་འཛིན་མཁའ་འགྲོ་ཀུན། ། སྤྲིན་འཇའ་གུར་འབྲུག་སྒྲའི་ཀློང་ནས་གཏིབ། ། ཚིག་བཀྲ་ཤིས་སྦྲང་ཆར་མེ་ཏོག་འཐོར། ། གནས་དཀར་ཕྱོགས་གཞི་བདག་བསུ་བ་མཛད། ། བྱ་འདབ་ཆགས་སྣ་ཚོགས་ཉམས་དབྱངས་བླང༌། ། ཤིང་ཙནྡན་ལྷ་མོས་བྲོ་གར་འཁྲབ། ། གཉེན་འཁོར་གཡོག་གདུང་སེམས་དགའ་སྟོན་བྱས། ། གནས་རྒྱ་གཏམ་ལྕགས་སྡིག་སྙིང་ཁ་རུ། །
ཞིང་དག་སྣང་ཞལ་གཟིགས་ངང་ལ་སྐྱེས། ། རྒྱུ་རྟེན་འབྲེལ་དེ་ཉིད་ཚོགས་པའི་དོན། ། སྔོན་ཀུན་ཏུ་བཟང་པོའི་ཀློང་ནས་མཆེད། ། ཕ་པད་འབྱུང་གི་སྲས་སུ་བྱིན་གྱིས་བརླབས། ། ཆོས་སྡེ་སྣོད་ཀུན་གྱི་བཀའ་རྒྱ་ཕོག ། ལུང་རིགས་པ་སྨྲ་བའི་ལོ་ཙཱར་གྲགས། ། དུས་རྟག་ཏུ་བསྐྱེད་རྫོགས་སྙིང་པོར་བླངས། ། དོན་འཁྲུལ་མེད་རིག་པའི་བཙན་ས་ཟིན། ། རིགས་ལྷ་ཡི་གདུང་ཆེན་རླངས་ལས་འཁྲུངས། ། ཡུམ་རྗེ་བཙུན་སྒྲོལ་མའི་རྣམ་པར་འཕྲུལ། །
ཡབ་སྔོན་གྱི་སྦྱིན་བདག་སྨོན་ལམ་ཅན། ། མ་མཁའ་འགྲོས་ལུང་བསྟན་ཡབ་དང་ཡུམ། ། དུས་ལུང་བསྟན་འདུལ་ཞིང་མཚུངས་པ་ཡིན། ། བདག་རྣལ་འབྱོར་སྔགས་འཆང་སྐྱེས་ལགས་ཏེ། ། དེང་སྐལ་ལྡན་གྱི་སྔགས་པ་ཕུར་ཐོགས་ཚོས། ། ཐུགས་འཁྲུལ་མེད་དགོངས་པས་ཁྲེལ་མ་གནང༌། ། སྙིང་སྦུ་གུའི་སྲུབ་ཏུ་མ་ཤོང་ཡང༌། ། དོན་བཟང་པོའི་འབྲེལ་ཚད་དོན་ལྡན་ཤོག ། སྐུ་འཁྲུངས་པའི་ཚེ་སྐྱེ་གནས་བར་དོ་སྦྱངས་ཤིང་རྟགས་རྟེན་འབྲེལ་སོགས་ཕྲན་བུ་བྱུང་བ་མགུར་དུ་བཞེངས་པའི་ལེའུ་སྟེ་དྲུག་པའོ། ཨོཾ་བཛྲ་ཨ་དྷི་ཏིཥྛ་ཧཱུྃ།
ཨེ་མ་ཧོ། ཀུན་ཏུ་བཟང་པོའི་ཐུགས་རྗེའི་འོད་ཟེར་ལས། ། མ་འགགས་དྲྭ་བའི་རྣམ་རོལ་དགའ་རབ་པ། ། ལེགས་པར་སྤྲུལ་ནས་རྒྱ་མཚོར་སྐུ་འཁྲུངས་པ། ། མཚུངས་མེད་བདག་གི་རྗེ་དེའི་ཞབས་ལ་འདུད། ། དེ་ནས་ཞག་པོ་འགའ་ཞིག་སོང་བ་རུ། ། སྲིའུ་འཚོ་བའི་སྔགས་པ་བཙལ་བ་ལ། ། ཡུལ་ཕྱོགས་གཉིས་སུ་མི་འགྲིམ་མངག་པའི་ཚེ། ། བན་སྔགས་ཁྲོ་འབུམ་བོན་སྔགས་གཙོ་མཆོག་པ། ། ཕྱོགས་ནས་བན་བོན་གཉིས་པོ་སྤྱན་དྲངས་ཏེ། །
སྲུང་བ་ཟ་ཡིག་རང་རང་ལུགས་སུ་མཛད། ། ཡུམ་གྱིས་མིང་བཏགས་ལམ་ལྷ་རྡོ་རྗེ་ཞེས། ། བན་སྔགས་མིང་བཏགས་བཀྲ་ཤིས་ཕུན་ཚོགས་ཞེས། ། བོན་སྔགས་མིང་བཏགས་གཙོ་མཆོག་དབང་ཕྱུག་ཅེས། ། གྲུབ་ཐོབ་འགའ་ལ་མིང་ཞུས་བྱེད་དུ་བཏང༌། ། བླ་མས་མིང་བཏགས་སྒྲོལ་མ་རྡོ་རྗེ་ཞེས། ། གསོལ་ཏེ་གྲིབ་དང་འབག་བཙོག་མ་བསླད་དང༌། ། བླ་མ་འདྲ་ཡི་སྐུ་སྐྱེ་ཡིན་ཤས་ཆེ། ། བདག་ལ་རྨི་ལམ་བརྟག་པ་ལེགས་པོ་བྱུང༌། ། འོན་ཀྱང་བྱེད་སྤྱོད་ཐམས་ཅད་གསང་བར་གྱིས། །
བླ་མའི་ཞལ་ནས་དེ་སྐད་གསུངས་པ་དང༌། ། འབྲི་གུང་ཨ་ཕྱིའི་སྙན་དར་ཕུར་མདུད་གནང༌། ། དགོན་དེར་ཁོ་བོའི་བླ་མ་བཟོད་པ་དང༌། ། ཞང་པོ་ཚུལ་ཁྲིམས་དགེ་སློང་ལ་སོགས་པ། ། ཐུགས་ཁ་ཉེ་བའི་དགེ་བཤེས་མང་ཞིག་ལ། ། བྱིན་རླབས་དམ་རྫས་སློང་དུ་ཕྱིན་པ་ལས། ། བླ་མས་བརྟག་པ་གང་གསུང་འདྲི་བའི་ཚེ། ། སྔར་ཀྱི་གསུང་བརྟག་ཡི་གེ་བསྟན་པ་ལས། ། ཀུན་གྱིས་འདི་ནི་ཁྱད་འཕགས་ཡིན་འདུག་པས། ། གྲིབ་འཛེམ་སྐུ་རིམ་ལ་སོགས་འབུངས་ཤིག་གསུངས། །
བྱིན་རླབས་ཁྱེར་ནས་ནང་དུ་ལོག་པ་དང༌། བླ་མའི་བཀའ་བཞིན་བཤད་པས་སྤྲོ་བ་སྐྱེས། ། བན་བོན་གཉིས་པོ་ལོ་གཅིག་མ་འཁོར་བར། ། ཡུལ་དེར་བཞུགས་ཤིང་སྐུ་རིམ་རྩོམ་པར་བྱས། ། ནུབ་མོ་ཡུམ་གྱི་གཉིད་དང་ཟ་ཟི་མཚམས། ། བྱིས་བའི་ལུས་ལ་མེ་ཚག་འཐོར་བ་དང༌། ། ཨོཾ་ཨཱཿཧཱུྃ་ཧཱུྃ་ཟེར་བ་རྒྱུན་དུ་ཐོས། ། ནད་ཀྱང་དཀོན་ལ་ལུས་ཀྱི་གཟི་མདངས་བཀྲག ། ཡུམ་ཡང་དགའ་ཚོར་ཐུགས་བློ་བདེ་བར་སྐད། ། བན་བོན་དེ་གཉིས་ཉལ་བའི་རྨི་ལམ་དུ། །
སྡེ་བརྒྱད་མཚོན་ཆ་ཐོགས་པའི་དམག་ཚོགས་ཀྱིས། ། རྒྱུན་དུ་ཁྱིམ་དང་སྦྲ་ལ་བསྐོར་བ་རྨིས། ། དམིགས་གཏད་བཟློག་ཟོར་སྣ་ཚོགས་འཕང་བའི་ཚེ། ། རྩུབ་ཉམས་ཆེ་ཞིང་དངོས་སུ་ཡང་ཡང་མཐོང༌། ། ཡོན་མཆོད་གཉིས་ཀྱིས་བྱད་ཁ་ངོས་ཀྱང་བཟུང༌། ། བཟློག་པ་བྱས་ཚེ་གོད་ཁ་སྣ་ཚོགས་བཏང༌། ། དེ་དག་བྱུང་བའི་རྒྱུ་རྐྱེན་གང་ཞེ་ན། ། རྩུབ་ཉམས་འདྲ་བའི་ཆཽ་འཕྲུལ་དེ་དག་ནི། ། སྔོན་ནས་ཁོ་བོས་བསྒྲུབས་པའི་ཆོས་སྐྱོང་ཀུན། ། སྲུང་སྐྱོབ་ཐ་ཚིག་སྐྱོང་ཕྱིར་རྒྱུན་དུ་འཁོར། །
གཞན་ཡང་གཟུགས་མེད་ལྷ་འདྲེ་ཀུན་ཀྱང་འཚོགས། ། དཀར་ཕྱོགས་རྣམས་ཀྱིས་བརྩེ་ཞིང་སྐྱོང་བའི་ཚེ། ། ཡུལ་དེའི་ནག་ཕྱོགས་བདུད་རིགས་ཁྲོས་ནས་སུ། ། མི་ཁས་སྡང་ཞིང་དགྲ་ཇག་རྩུབ་པ་དང༌། ། གཅན་གཟན་གྱིས་འཚེ་གོད་ཁ་ཁ་མཆུ་མང༌། ། མ་རུངས་ཆོ་འཕྲུལ་སྣ་ཚོགས་བྱུང་བའི་ཚེ། ། རྨོངས་པ་ཁ་ཡན་རྣམས་ཀྱིས་ཤགས་འདེབས་ནས། ། བྱིས་པ་དེ་ནི་རིགས་ངན་ཡིན་འོང་ཟེར། ། ཡུམ་ནི་མ་དགྱེས་ཀུན་ལ་ཁ་ཤག་བཟློག ། ཡབ་དང་ཁྱིམ་འཁོར་རྣམས་ཀྱང་ཐེ་ཚོམ་ནས། །
བན་བོན་རྣམས་ཀྱིས་ཟེར་ཚད་མ་ཐིག་ཟེར། ། འོན་ཀྱང་ནག་ཕྱོགས་དེ་ཡི་བར་ཆད་ཀྱིས། ། དེའི་སྐབས་རྟེན་འབྲེལ་ངན་པ་ཡིན་ཟེར་བར། ཁོ་བོས་ཡུམ་ལ་མགུར་མ་འབུལ་བའི་ཚུལ། ། ཉམས་མྱོང་ཨོ་ལོ་གཞོན་པས་འདི་ལྟར་བླངས། ཨེ་མ་ཧོ། རྗེ་དུས་གསུམ་སངས་རྒྱས་ངོ་བོ་ཉིད། ། ཕ་མཚུངས་མེད་གུ་རུ་པདྨ་འབྱུང༌། ། བདག་གདུང་བའི་སྤྱི་གཙུག་མཁའ་ལ་བཞུགས། ། བྱམས་ཐུགས་རྗེས་སྨིན་གྲོལ་དབང་བསྐུར་སྩཽལ། །
ཀྱཻ་སྔོན་སྦྱངས་བཟང་པོའི་རྣལ་འབྱོར་མ། ། རྒྱལ་ཡུམ་ཐུགས་རྗེའི་འོད་ཟེར་མ། ། བྱམས་གདུང་བརྩེ་བའི་དབྱངས་ཅན་མ། ། དལ་འབྱོར་ལུས་ཀྱི་སྦྱིན་བདག་མ། ། གཅེས་པར་སྐྱོང་བའི་དྲིན་ཅན་མ། ། དཀྱིལ་འཁོར་ལུས་ཀྱི་སྒྲོམ་བུ་མ། ། སྡུག་བསྔལ་བཟོད་པའི་གོ་ཆ་མ། ། ཡུམ་གཅིག་བཟང་མོ་བདག་ལ་གསོན། ། བུ་ཡིས་མ་ལ་དབྱངས་གཅིག་ལེན། ། དང་པོ་ལྷུམས་སུ་ཞུགས་པའི་དུས། །
རྟེན་འབྲེལ་བཟང་པོའི་རྨི་ལམ་ཤར། ། བར་དུ་སྐྱེས་ནས་ཞལ་མཐོང་ཚེ། ། ལྷ་འདྲེ་མི་གསུམ་སྤྲོ་བ་འཕེལ། ། ཐ་མ་ལུང་བསྟན་བརྟག་པའི་ཚེ། ། རྟེན་འབྲེལ་ཆེ་ཞེས་གནད་ཀྱང་ཚོར། ། ཡ་མཚན་ཅན་གྱི་ཁྱེའུ་ཆུང་ལ། ། ཆོས་སྐྱོང་དཀར་ཕྱོགས་ཐམས་ཅད་དགྱེས། ། སྲུང་མས་དཔུང་གཉེན་བགྱིས་པ་ལ། ། བན་བོན་རྣམས་ཀྱི་རྟོག་པ་འཁྲུལ། ། གཟུགས་མེད་སྟོང་པའི་ཆོ་འཕྲུལ་ལ། །
ངར་འཛིན་འགོང་པོས་སྒྲོ་བཏགས་ཏེ། ། དམིགས་གཏད་ཨ་འཐས་བཟློག་པ་ཡིས། ། གྲོགས་སུ་མ་སོང་རྐྱེན་དུ་ལྡང༌། ། ནག་ཕྱོགས་འབྱུང་པོའི་ཆོ་འཕྲུལ་ལ། ། ཏིང་འཛིན་བཟློག་པས་མི་བཟློག་ན། ། སྐུ་རིམ་མཁན་པོའི་སུ་ལ་ཕན། ། ཆོས་སྐྱོང་གསོལ་མཆོད་མི་ཤེས་པར། ། ཟུག་རྔུའི་དམིགས་པས་ཅི་ལ་ཕན། ། དག་སྣང་གུས་འདུན་མེད་པ་ཡི། ཁ་ཆོས་ལོ་མས་ཅི་ལ་ཕན། །
རྨོངས་ཁྱུའི་ཁ་ཚིག་འགྲིམས་པ་ཡིས། ཁོ་བོར་ལོག་ལྟ་ཅི་ལ་ཕན། ། ཕ་ཁྱོད་ཐེ་ཚོམ་ཆེན་པོ་དེ། ། རྨི་ལམ་བཟང་པོས་ཅི་ལ་ཕན། ། དུས་ངན་སྙིགས་མའི་སྔ་ལྟས་དེ། ། སྐྱོ་བ་ཙམ་གྱིས་ཅི་ལ་ཕན། ། སྒྱུ་མ་ཟོག་གི་རྐྱེན་ཆག་དེ། ། མི་གླུད་མི་ཤེས་ཅི་ལ་ཕན། ། ཟས་ནོར་རྩྭ་ཁའི་ཟིལ་པ་དེ། ། སེར་སྣས་བཅིངས་པས་ཅི་ལ་ཕན། །
ཡབ་ཀྱིས་ཐེ་ཚོམ་བྱེད་ལུགས་དང༌། ། རྨོངས་པའི་ཁ་ཚིག་ཉན་སྟངས་ཀྱིས། ། སྙིང་གཏམ་དགྲ་ལ་བཤད་ཀྱིས་དོགས། ། བློ་ཡངས་མགོ་ཆུང་བྱེད་ལུགས་ཀྱིས། ། ལྟག་ཤ་ཁྱི་ཁར་བཙོང་གིས་དོགས། ཁ་ཤགས་མགོ་འཕང་དམའ་ལུགས་ཀྱིས། ། ཕ་རུས་གཏའ་མར་བཙོང་གིས་དོགས། ། བློ་རྒོད་ལས་ལམ་ཆུང་ལུགས་ཀྱིས། ། བུ་རྒྱུད་དམའ་འབེབས་བྱེད་ཀྱིས་དོགས། ། གླེན་གཏམ་འགྲོ་འདོད་བྱེད་ལུགས་ཀྱིས། །
ཕ་ཡུལ་རང་ས་ཤོར་གྱིས་དོགས། ། ཐེའུ་རང་མོ་ལ་བསྟེན་ལུགས་ཀྱིས། ། ཕུག་ལྷ་ཆོས་སྐྱོང་ཁྲེལ་གྱིས་དོགས། ། དོན་མེད་ཁ་འཆལ་མང་ལུགས་ཀྱིས། ། ཡུལ་མིས་ཁ་ལོག་བརྒྱག་གིས་དོགས། ། སྔགས་པས་ལྷ་སྲུང་བཟློག་ལུགས་ཀྱིས། ཁོ་བོར་བར་ཆད་བཏང་གིས་དོགས། ། ནག་ཕྱོགས་འབྱུང་པོས་སྡང་ལུགས་ཀྱིས། ། བསྐལ་པ་ཐ་མར་ཐུག་གིས་དོགས། ། དགྲ་རྐུན་ཇག་གསུམ་མང་ལུགས་ཀྱིས། །
སྔོན་གྱི་ལན་ཆགས་འཁོར་གྱིས་དོགས། ། མི་ཁ་ཁ་མཆུ་ལྡང་ལུགས་ཀྱིས། ། བྱད་ཁ་སྙིང་ལ་ལོག་གིས་དོགས། ། བྱོལ་སོང་བརྡ་ཐན་མང་ལུགས་ཀྱིས། ། ཟང་ཟིང་ནོར་རྫས་དབུལ་གྱིས་དོགས། ། སྙིང་རུས་དགེ་བཅུ་དབེན་ལུགས་ཀྱིས། ། སྡིག་ཏོ་ཅན་ལ་འགྱུར་གྱིས་དོགས། ། ཡུམ་ཆེན་ཨ་མ་ཡར་ལ་བཞེངས། ། གཏི་མུག་གཉིད་ལ་ཟད་མཐའ་མེད། ། འཁོར་བའི་ལས་ལ་ཟིན་པ་གང༌། །
སྲིད་པའི་མཚོ་ལས་སྒྲོལ་བ་ཉུང༌། ། མཚན་ལྡན་བླ་མ་སྤྱི་བོར་སྒོམས། ། གདམས་ངག་ཐིག་ལེ་སྙིང་དུ་ཆོངས། ། སེམས་བསྐྱེད་ཁ་ཏཽན་མ་ཡེངས་འཚལ། ། མ་ཁྱོད་སྙིང་རུས་ལྡན་པ་དང༌། ། རིགས་བཟང་མཚན་ལྡན་ཡིན་ལགས་ན། ། བུ་ང་ཡར་ཙམ་ཚར་བའི་དུས། ། དགེ་བཅུ་དམ་པའི་ཆོས་ལ་ཚུད། ། དབེན་རི་སྒྲུབ་ཕུག་ཟུངས་ཤིག་གྱིས། ། ཕྱོགས་མེད་རི་ཁྲོད་འགྲིམས་ཤིག་གྱིས། །
སྔོན་གྱི་བག་ཆགས་ཨེ་དྲན་གྱིས། ། ཡུམ་གྱིས་དྲིན་ལན་འཇལ་དགོས་གྱིས། ། སྡུག་བསྲན་སྙིང་རུས་མ་ཆུང་གྱིས། ། བྱང་སེམས་འགྲོ་དོན་མ་འཆུགས་གྱིས། ། ཀུན་བཀུར་དམན་ས་ཟུངས་ཤིག་གྱིས། ། ངེས་དོན་སྙིང་པོར་སྦྱོངས་ཤིག་གྱིས། ། ལུས་ཀྱི་སྒྲོམ་བུ་རིན་པོ་ཆེ། ། ང་ཡང་བར་ཆད་མ་ལྡང་ན། ། ཡུམ་གྱི་དྲིན་ལན་འཇལ་དུ་རེ། ། གནས་བཟང་རི་ཁྲོད་འགྲིམ་དུ་རེ། །
ཟླ་མེད་གཅིག་པུར་འཁྱམ་དུ་རེ། ། བདག་མེད་ཕུག་པར་བསྐྱོད་དུ་རེ། ། གང་ཤར་རོ་སྙོམ་སྤྱོད་དུ་རེ། ། དཔོན་མེད་གཡོག་མེད་བསྐྱོད་དུ་རེ། ། སྔོན་སྦྱངས་ལས་འཕྲོ་མཐུད་དུ་རེ། ། མཚམས་སྦྱོར་བསྔོ་སྨོན་འདུད་དུ་རེ། ། ཕྱོགས་མེད་མི་ཡུལ་འགྲིམ་དུ་རེ། ། ཡུམ་ཆེན་ཨ་མ་རིན་པོ་ཆེ། ། ཚིག་དེ་མ་བརྗེད་ཡིད་ལ་ཆོངས། ། ངས་གོ་ཤེས་དུས་སུ་ཟེར་རོགས་གྱིས། །
མ་ཁྱེད་ཀྱང་བསོད་ནམས་ཆུང་བ་དང༌། ། མ་མེད་གར་འགྲོ་ཆ་མི་ཐིག ། འོན་ཀྱང་མ་ཁྱོད་མ་ཤི་བར། ། ཕྱོགས་མེད་མི་འཁྱམས་ཁས་ལེན་ཡིན། ། མ་ཁྱོད་དགོངས་པ་གཤེགས་པའི་ཚེ། ། བུ་ངའི་འགྲོ་སྡོད་དེ་ནས་བདེ། ། གང་ཚེ་འགྲོ་དོན་དུས་བབ་ནས། ། ཆོས་ཀྱི་འཁོར་ལོ་བསྐོར་བའི་ཚེ། ། ཡུམ་ཁྱོད་ཐོག་མར་མངོན་རྫོགས་ཤོག ། དེ་ནས་ཡུམ་ཡང་མནལ་སད་ནས། །
ཚིག་ཀུན་མ་བརྗེད་ཤ་ར་ར། ། ངུ་ཞིང་སྐྱོ་བ་སྐྱེས་པ་དང༌། ཁ་རུ་ནུ་ཞོ་བྱིན་ནས་སུ། ། བྱམས་པའི་སྐྱབས་འགྲོ་མང་དུ་འདོན། ། ཞག་པོ་རེ་ཟུང་བར་དུ་ནི། ། ཡིད་བློ་མ་བདེ་ཕྱ་ཕྱོ་བྱེད། ། སྐུ་རིམ་བཟང་པོ་ཡང་ཡང་བྱས། ། དེ་ནས་རྟག་པར་འབྲལ་མེད་དུ། ། ཡིག་དྲུག་སྐྱབས་འགྲོ་འབུང་བར་བྱས། ། དེ་ནས་ལོ་ངོ་གཅིག་ལོན་མཚམས། །
བན་བོན་རྣམས་ཀྱིས་སྲི་ཐར་བྱས། ། ཡོན་གྱིས་མཉེས་པར་བགྱིས་ཏེ་བརྫངས། ། ཡུལ་མིར་དགའ་སྟོན་ཕྱེ་མར་བྱིན། ། དེ་བར་སྐྱེས་པ་མིན་ཟེར་སྐད། ། དེ་ནས་ལུས་ཚུགས་ཕྲན་བུ་ཟིན། ། ཆུང་སྲི་གདུག་པའི་ཁ་ནས་ཐར། ། དལ་འབྱོར་ཚེ་སྲོག་བརྟན་པ་ཡི། ། བསྡུས་པའི་ཚིགས་སུ་བཅད་པའོ། ཆུང་སྲིའི་འཕྲང་ལས་གྲོལ་ཏེ་ཚེ་བརྟན་པ་དང་ཡུམ་ལ་སྔ་ཕྱི་སྒྲ་དོན་ཉམས་དབྱངས་གླུ་རུ་བླངས་པའི་ལེའུ་སྟེ་བདུན་པའོ། ཨོཾ་ཨཱ་ཡུར་ཨེཀྵ་བྷེ་ཏིཥྛ་ཧཱུྃ།
ཨེ་མ་ཧོ། མདངས་ལྡན་གེ་སར་དབུ་མའི་འཁོར་ལོའི་སྟེང༌། ། རིགས་བརྒྱའི་ཁྱབ་བདག་དབང་ཕྱུག་པདྨ་འབྱུང༌། ། ཉོན་མོངས་ཚོགས་གཞོམ་སྨན་མཆོག་ཉི་འོད་གསལ། ། ཡེ་ཤེས་དྲྭ་བའི་རྣམ་རོལ་ཞབས་དེར་འདུད། ཀྱཻ་ཧོ། ད་ནི་བསྡུས་དོན་བསྟན་པ་ནི། ། ལོ་ནི་ཉུང་ཙམ་ལོན་པའི་ཚེ། ། ཕྱི་ནང་འགྲོ་སྡོད་བྲལ་བའི་སྐབས། ། སྨྲ་བརྗོད་ཚིག་སྒྲ་ཐོན་པའི་དུས། །
སྔོན་གྱི་བག་ཆགས་སྣ་ཚོགས་དང༌། ། ལུང་བསྟན་རྟགས་ཀྱང་ཤིན་ཏུ་གསལ། ། ཉམས་དང་དག་སྣང་མང་དུ་བྱུང༌། ། བྱེད་ལས་སྤྱོད་འགྲོ་སྣ་ཚོགས་དུས། ཁྲི་བརྩེགས་ཁྲོམ་སྡུད་དབང་བསྐུར་དང༌། ། ཟོར་ལས་དྲག་སྔགས་སྒྲུབ་ཚུལ་སྟོན། ། མདངས་བཟང་ལུས་ཀྱི་ཤ་མཚན་ནི། ། ཡི་གེའི་གཟུགས་ཀྱང་གསལ་བར་མངོན། ། དེའི་སྐབས་མི་རྩ་ཕྲ་བའི་སྟོབས། ། ཕྱོགས་ཀྱི་སྤྲུལ་སྐུ་ཡིན་གྱུར་ན། །
དབང་མེད་གཞན་ལ་ཤོར་གྱིས་དོགས། ། རྟགས་མཚན་རྟེན་འབྲེལ་ཀུན་ཀྱང་སྦས། ཁྲོམ་མང་གསེབ་ཏུ་མ་བཏང་ཞིང༌། ། ནང་དུ་དམ་པར་བསྡད་པ་ལས། ། ཉིན་གཅིག་ཁྱིམ་མི་ཐམས་ཅད་ཀུན། ། གཡས་གཡོན་མགྲོན་དུ་སོང་བའི་ཤུལ། ། ཕྱིར་ལོག་ལྟད་མོར་འཁྱམ་དུ་ཕྱིན། ། བུད་མེད་མང་པོ་འདུས་ནས་སུ། ། གྲོ་མ་རྐོ་ཞིང་འདུག་པའི་སར། ། ཉམས་མཚར་དེ་རུ་ལྷགས་ཏེ་ཕྱིན། །
ཀུན་གྱིས་བྱམས་པའི་ཚིག་བརྗོད་ཅིང༌། ། གྲོ་མ་རྩྭ་ཡི་འབུལ་བ་བྱུང༌། ། ཅུང་ཞིག་ཁ་མིག་གཡེང་བའི་སྐབས། ། རླུང་དམར་དྲག་པོ་འཁྱིལ་བ་ན། ། བུད་མེད་བདུད་རིགས་ནག་མོ་དེས། ། རྒྱབ་གོས་ཁྱེར་ནས་བདག་ལ་གཏུམས། ། དར་གཅིག་གོས་དང་ཐལ་ཞགས་ཀྱིས། ། འཚངས་ཏེ་དབུགས་མི་ཐོན་པར་གྱུར། ། དེ་ནས་རླུང་དམར་ཆད་པ་དང༌། ། ལངས་ཀྱང་མགོ་ན་ཞེ་ཁ་ལོག །
ལུས་ཀྱང་མི་བདེ་ལྷང་ངེར་སྣང༌། ། གྲོ་མ་རྣམས་ཀྱང་ཕོས་ཐབས་བཏང༌། ། ནང་དུ་མགྱོགས་པར་ལོག་ནས་ཀྱང༌། ། ཅུང་ཟད་ཐོམ་མེར་འདུག་པའི་ཚེ། ། མགྲོན་པོ་རྣམས་ཀྱང་ལོག་ནས་བྱུང༌། ། ཡུམ་གྱིས་སྡང་མིག་བལྟས་ནས་སུ། ། ཐལ་རླུང་ནང་དུ་གར་འགྲོ་ཟེར། ། སྨྲ་བ་མ་ནུས་ཧད་དེ་བསྡད། ། འདིར་ཤོག་ནུ་ཞོ་སྦྱིན་ནོ་ཟེར། ། ཕྱིན་ཡང་ནུ་ཞོ་མ་འདོད་པས། །
བུ་འདི་གྲིབ་ཀྱིས་ཕོག་འདུག་ཟེར། ། རྡོ་རྗེ་རྣམ་འཇོམས་བཟླས་ནས་སུ། ། གདོང་ལ་ཡང་ཡང་སྤུར་ནས་བྱུང༌། ། ཕྲན་ཙམ་ཕན་པའི་ཉམས་ཀྱང་ཤར། ། ནུབ་མོ་ཉལ་བའི་རྨི་ལམ་དུ། ། བུད་མེད་རེ་ཐུལ་ཅན་ཞིག་གིས། ། ལུས་ལ་མི་གཙང་བཏབ་པ་དང༌། ། མུན་རུབ་ཁ་ཆར་འཐིབ་པ་དང༌། ། དེ་སོགས་ངན་པ་མང་ཞིག་རྨིས། ། དེ་ནས་ནམ་ལངས་ཉི་ཤར་དུས། །
ཤ་བཀྲག་རྟགས་མཚན་རྣམས་ཀྱང་ཡལ། ། སྔོན་སྦྱངས་བག་ཆགས་ཐམས་ཅད་དང༌། ། དག་སྣང་མངོན་མཁྱེན་མ་ལུས་ཀུན། ། རྨི་ལམ་ཡལ་བའི་རྗེས་ཤུལ་བཞིན། ། ཐ་མལ་དབང་པོ་ལྟ་བུར་གྱུར། ། ཡུམ་ནི་བློ་ཡང་མ་བདེ་ཞིང༌། ། སྔར་གྱི་རྟགས་དག་མི་འདུག་པས། ། བར་ཆད་འདྲ་ཞིག་ཡིན་འོང་ཟེར། ། སྐུ་རིམ་སྐྱོན་སེལ་རབ་ཏུ་འབུང༌། ། དེ་ཕན་མི་བདེ་མེད་པར་གྲགས། །
རྐྱེན་དེ་བྱུང་བའི་རྒྱུ་མཚན་ནི། ། སྔོན་ཚེ་མོན་ཁ་ལྷོ་ཕྱོགས་སུ། ཁོ་བོ་སྔགས་འཆང་ཡིན་པའི་དུས། ། བཞིན་གསལ་ཆོ་འབྲང་ལེགས་པ་སྟེ། ། སྐུ་རིམ་ཞིག་ཏུ་འགྲོ་བའི་ཚེ། ཁ་དྲག་ཅན་གྱི་བུད་མེད་ཞིག ཁོ་བོའི་གཟུགས་ལ་ཆགས་ནས་སུ། ། འདོད་སྲེད་ཚིག་ཚོགས་སྨྲས་པ་ལ། ཁོ་བོས་སྡང་སེམས་འབའ་ཞིག་གི ། ཚིག་རྩུབ་ངག་འཆལ་བགྱིས་པ་ལས། །
བདུད་རིགས་མོ་དེ་ཁྲོས་ནས་ཀྱང༌། ། ངག་ཏུ་མི་རུང་འདི་སྐད་ཟེར། ། སྔགས་ནག་ཆང་སྐྱིལ་ར་བཤའ་མཁན། ཁྱོད་ལ་བུད་མེད་ཡོད་པ་ལས། ། སྡོམ་པ་ཙམ་ནི་སྲུང་མི་དགོས། ། ནག་ཆགས་ལུས་ཀུན་འདྲ་འདྲ་ལ། ། ང་ལ་སྡང་ཚིག་ཁོ་ན་བྱེད། ། དེང་ཡང་ང་ལ་འབུ་ཤུབ་བྱེད། ། ད་ནི་ཐར་པའི་རེ་ལྟོས་མེད། ། སྡིག་ཏོ་དམྱལ་བར་ལྷུང་བ་ལ། །
མ་དག་གཅིག་དང་གཉིས་སུ་མེད། ། ངན་འགྲོའི་གནས་སུ་འགྲོ་བ་ལ། ། སྡིག་ཏོའི་དཔུང་ཚན་ཧྲག་ན་དགའ། ། ང་ནི་འདྲེ་མོར་སྐྱེས་ནས་སུ། ཁྱོད་ལ་གནོད་འཚེ་ནུས་པར་བྱེད། ། དེ་སྐད་སྨོན་ལམ་ལོག་པར་བཏབ། ། ཉི་མ་དེ་ནས་བཟུང་བ་རུ། ། གསོན་འདྲེ་ནག་མོ་དེ་ཉིད་ཀྱིས། ། རབ་བྱུང་བཅུ་གསུམ་སྡོམ་པ་ཕབ། ། དུག་ཀྱང་འགའ་རེ་བཏང་བ་དང༌། །
སྲོག་ཆགས་རྣམས་ཀྱང་མང་དུ་བསད། ། དེ་ཚེ་ཁོ་བོས་སྨོན་ལམ་དུ། ། རྣལ་འབྱོར་ང་ལ་ལྷ་ཡོད་ཅིང༌། ། ཡི་དམ་ཆོས་སྐྱོང་མཉེས་པ་ན། ། བདུད་མོའི་སྲོག་སྙིང་ཧར་ལེན་གྱིས། ། སྨྱོ་ཁ་ཆེན་པོ་མཐུ་མ་ཆུང༌། ། བདག་ཀྱང་སྐྱེ་བ་ཡང་ཡང་དུ། ། བདུད་མོ་སྒྲོལ་བའི་གཉེན་པོར་ཤོག ། ཅེས་པའི་ལན་དུ་དེ་སྐད་བཏབ། ། ཕྱི་ནངས་སྔ་ཞོགས་དཀྱིལ་འཁོར་བསྡུས།
ཁེངས་སེམས་དང་བཅས་ནང་དུ་ལོག ། དྲག་གཏད་ཉི་མའི་དཀྱིལ་འཁོར་བྲིས། ། བདུད་མོ་བཀུག་སྟེ་ཀླུ་ལ་གཏད། ། ནཱ་ག་ཁ་ཐམ་རྒྱས་ཀྱང་བཏབ། ། དེ་ནས་རི་ཁྲོད་གཅིག་ཏུ་ཕྱིན། ། དཔའ་བོ་རྟ་མགྲིན་ལྕགས་རལ་སྒྲུབ། ། བདུད་མོ་བསྒྲལ་བའི་དམིགས་པ་གཏད། ། དེ་ནས་ལོ་གསུམ་མ་ལོན་གོང༌། ། བདུད་མོ་ལྕོང་ནད་མཛེ་ཡིས་ཟིན། ། ལོ་གཉིས་མཚམས་ནས་དབང་པོ་བསྣུབས། །
དེ་ཚེ་སྨོན་ལམ་ངན་པ་དེས། ། འདིའི་གོང་འདི་དང་བར་ཆད་གཉིས། ། བདུད་མོ་དེ་ཡི་སྤྲུལ་པས་གནོད། ། འོན་ཀྱང་ཁོ་བོ་རང་ཉིད་ཀྱིས། ། སྙིང་རྗེའི་ཕན་སེམས་ཆུང་བ་དང༌། ཁོང་ཁྲོ་དམོད་པ་དྲག་པོས་ལན། ། ནམ་ཡང་རྒྱུ་འབྲས་གཙོ་ཆེ་ཕྱིར། ། དེ་ནས་བུད་མེད་དེ་ཉིད་ཀྱིས། ། མི་དགེ་བཅུ་སྤྱོད་རྣམ་སྨིན་གྱིས། ། སྐྱེས་རབས་སུམ་ཅུ་རྩ་བདུན་ཚུན། །
གནོད་འཚེ་སྡང་སེམས་ཐོང་བ་མེད། ། རྒྱ་མཚོར་ཆུ་གནས་ངེས་པར་སྐྱེ། ། སྔོན་གྱི་ལས་འབྲས་དེ་ལྟར་དབང༌། ། བདུད་མོ་དེ་ཡིས་མ་སྡང་ན། ། ལོ་ནི་བཅུ་གསུམ་ལོན་པའི་མཚམས། ཁ་བྱང་བཀའ་རྒྱ་འབྱིན་པར་འགྱུར། ། དེ་བཞིན་རྒྱལ་བས་ལུང་ཡང་བསྟན། ། དེང་སང་མང་པོ་འགའ་ཞིག་གིས། ། བསྟན་འཛིན་སྐྱེས་བུ་དམ་པ་ལ། ། བདུད་དང་རྐྱེན་གྱིས་ག་ལ་ཚུགས། །
རྐྱེན་ཁར་སོང་ན་བྱང་སེམས་མིན། ། མངོན་ཤེས་མེད་ན་གྲུབ་ཐོབ་མིན། ། རང་ཚོད་མ་ཟིན་མཁས་པ་མིན། ། བཟང་ངན་མི་འབྱིན་དྲུང་པོ་མིན། ། དེ་འདྲ་ཟེར་མཁན་མང་འདུག་སྟེ། ། རྐྱེན་གྱིས་བསྡུས་པའི་ཕུང་པོ་དེ། ། འཇའ་ལུས་ཚེ་སྲོག་མ་གྲུབ་བར། ། རྐྱེན་གྱིས་མི་སྒྲིབ་རྫུན་དུ་འདུག ། དེ་ཡང་རྐྱེན་ལ་ཕྲ་རགས་མང༌། ། སྔོན་ལས་རྐྱེན་དང་འཕྲལ་གྱི་རྐྱེན། །
བསྒྲུབས་པའི་རྐྱེན་དང་རྣམ་གསུམ་སྟེ། ། སྔོན་ལས་རྐྱེན་གྱིས་དབང་གྱུར་ན། ། རྫོགས་པའི་སངས་རྒྱས་ཤཱཀ་ཐུབ་ལ། ། ལྷས་སྦྱིན་བདུད་ཀྱིས་ལན་གསུམ་འཚེ། ། ཐ་མ་སྐྱོན་ཆེན་སྐུ་ལ་རེག ། ཅུང་ཟད་སྙུན་པའི་ཚུལ་ཡང་བསྟན། ། སློབ་དཔོན་པདྨ་འབྱུང་གནས་ཀྱི། ། སྐུ་ལ་གསོན་སྲེག་ལན་གསུམ་བྱས། ། སློབ་དཔོན་བཻ་རོ་ཙ་ན་ཡང༌། ། མཐར་ཕུད་ཚ་བའི་རོང་དུ་སྤྱུགས། །
རྗེ་བཙུན་མི་ལ་རས་པ་ལ། ། སྦྱོར་བ་དུག་གི་ཟས་ཀྱང་དྲང༌། ། དེ་རྣམས་སངས་རྒྱས་དངོས་ལགས་ཏེ། ། སྐུ་ལ་བར་ཆད་མ་ཚུགས་ཀྱང༌། ། རྐྱེན་དེ་འཕྲད་པ་སྔོན་གྱི་ལས། ། མཁྱེན་ཀྱང་བཟློག་ཏུ་མ་མཆིས་སོ། ། འཕྲལ་དུ་ལངས་པའི་རྐྱེན་དབང་གིས། ། དན་ཕག་ཐར་པ་ནག་པོ་གཉིས། ། ཆིག་དྲིལ་ཆོས་ལ་འབུངས་ན་ཡང༌། ། རྟོགས་པ་བཟང་ངན་མ་འཆམས་ནས། །
ཐར་པ་ནག་པོ་རུ་ཏྲར་སྐྱེས། ། དེ་རྣམས་དོན་ལ་དགྲ་བཅོམ་མོ། ། སྲིང་མོ་གངྒཱའི་ལྷ་མོ་ཡིས། ། བྱང་ཆུབ་སེམས་དཔའ་ལྔ་བརྒྱ་ཕབ། ། དེ་ཡང་འཕྲལ་དུ་བྱུང་བའི་རྐྱེན། ། རྒྱལ་པོ་གླང་དར་སྔོན་གྱི་ཚེ། ། མཆོད་རྟེན་བྱ་རུང་ཁ་ཤོར་བཞེངས། ། སྨོན་ལམ་བཟང་ངན་མ་འཆམས་ནས། ། ཕྱི་མར་བསྟན་པའི་རུ་ཏྲར་སྐྱེས། ། དེ་རྣམས་འཕྲལ་དུ་ལངས་པའི་རྐྱེན།
ཁྱད་དུ་རོ་སྙོམ་བསྒྲུབས་པ་ཡིས། ། ནཱ་རོས་དཀའ་བ་བཅུ་དྲུག་སྤྱད། ། དེ་ཡང་ལག་པས་ཉེས་པའི་རྐྱེན། ། ཀརྨ་པཀྵི་རྒྱ་ལ་ཕེབས། ཁྲིམས་ལ་གཏུག་ཏེ་རོ་ཡང་སྙོམ། ། དེ་རྣམས་ཁྱད་དུ་བསྒྲུབས་པའི་རྐྱེན། ། བར་དུ་ལེགས་ཉེས་ཕྲན་བུ་ཡང༌། ། མཐའ་རུ་མངོན་པའི་རྒྱུ་མཚན་དེ། ། གྲུབ་ཐོབ་སྐྱེས་བུའི་གནས་ཚུལ་ཡིན། དེ་རྣམས་བསྐལ་པ་བཟང་པོའི་དུས། །
དེང་སང་ལྔ་བརྒྱ་ཐ་མ་ལ། ། དེ་བཞིན་བྱང་ཆུབ་སེམས་དཔའ་ཡང༌། ། སྒྲུབ་ཚུལ་ཏིང་འཛིན་ཐང་ལྷོད་ཀྱིས། ། གྲུབ་རྟགས་ཕྲན་བུ་མ་ལགས་པའི། ། རྐྱེན་དབང་མི་འཆོར་སྡོད་པ་དཀོན། ། འདུལ་བའི་ཁ་བཤད་མཁས་པ་དང༌། ། འབྲུག་པའི་རྟོགས་ལྡན་ཁྲོས་པོ་དང༌། ། རྙིང་མའི་སྒོམ་ནག་ཆང་བརྒྱག་པ། ། འབྲི་སྟག་ཀརྨའི་གྲྭ་རྒྱུན་གྱིས། ། ཐ་སྙད་ཚིག་ཚོགས་བརྩམས་པ་ཡི། །
རྟོག་གེའི་གྲུབ་མཐའ་ཅན་རྣམས་དང༌། ། བསྐྱེད་རྫོགས་ཕྱི་ནང་མི་འབྱེད་པའི། ། གཏེར་མ་རྫུན་པོ་མཁས་འདོད་དང༌། ། གནད་དུ་མི་ཕེབས་འགའ་ཞིག་གིས། ། རྟོག་པ་ཟང་ཐལ་ཡིན་ནོ་སྐད། ། ལྟ་བ་སྒོམ་མེད་ཡིན་ནོ་སྐད། ། འབྲས་བུར་རྒྱུ་འབྲས་མི་འཇིག་སྐད། ། རྐྱེན་ངན་གྲོགས་སུ་འཆར་རོ་སྐད། ། ཆགས་འཛིན་འཁྲི་བ་ཟད་དོ་སྐད། ཁོར་ཡུག་འོད་གསལ་འཆར་རོ་སྐད། །
འདི་ཕྱི་རང་དབང་ཐོབ་བོ་སྐད། ། མི་འོང་ཁ་རྒྱང་མཐོན་པོ་ཡིས། ། རྣམ་སྨིན་གཡང་ལ་ལྷུང་ཉེན་ཆེ། ། གོལ་ས་བག་མེད་ཤོར་བ་མང༌། ། དོན་མེད་གྲུབ་མཐའ་རྩོད་འདྲའི་ཚིག ། མཁས་འདོད་ཐ་སྙད་མ་ཡིན་ཏེ། ཁོ་བོ་སྐྱེ་བ་འགའ་རེ་ནས། ། རྐྱེན་དབང་ཤོར་བ་མང་མང་བས། ། སྔོན་ལས་བདུད་མོའི་བར་ཆད་འདིས། ། ལོ་ཤས་ཙམ་དུ་བསྒྲིབས་པ་ཡི། །
རྣམ་ཐར་གཞན་གྱིས་གཟིགས་ཙ་ན། ། དོན་མེད་ཐ་སྙད་ཅན་རྣམས་ཀྱིས། ། གཏེར་སྟོན་ཟེར་མི་འདི་རྣམས་ནི། ། སློབ་དཔོན་དངོས་སུ་ཡིན་ནོ་སྐད། ། རྒྱུད་སྡེ་ཐུགས་ནས་ཤར་རོ་སྐད། ། འདི་ཕྱི་བར་གསུམ་དགོངས་སོ་སྐད། ། རྫོགས་ཆེན་དགག་སྒྲུབ་བྲལ་ལོ་སྐད། ། རང་མཐོའི་སྐད་ཆ་མང་ན་ཡང༌། ། དོན་ལ་ཟས་གོས་གྲིབ་ཙམ་གྱིས། ། རྐྱེན་དང་གནོད་པ་མི་བཟོད་ཅིང༌། །
རྐྱེན་དེ་སྔོན་ལས་མ་ཤེས་པར། ། ཡུན་རིང་རྐྱེན་གྱིས་བསྒྲིབས་གྱུར་ན། ། ཐུགས་རྗེ་མངོན་མེད་ཞེན་པའི་རྟགས། ། ཅི་ཕྱིར་དུས་ཕྱིས་གཏེར་སྟོན་རྣམས། ། གསུང་ལ་ངེས་པ་མེད་པ་དང༌། ། གཏི་མུག་ཅན་གྱི་བླུན་གཏམ་གྱིས། ། གཤེ་སྐུར་ངན་སོང་སྒྲུབ་དོགས་ནས། ། སྐྱོན་དང་ཡོན་ཏན་ཕྱེས་པ་ཡིན། ། གང་ཕྱིར་མ་གོ་ཧ་ཅང་ཚིག ། སྦོམ་པོ་སྨྲ་བའི་རིགས་རྣམས་ཀྱིས། །
རྐྱེན་དང་བག་ཆགས་སྲབ་འཐུག་གིས། ། གོས་པའི་སྒྲིབ་པ་མེད་ཅེ་ན། ། ཕྱིས་འབྱུང་དབྱེ་གསལ་བསྟན་པ་ནི། ། ཏཻ་ལོ་ཤེས་རབ་བཟང་པོ་ཡིས། ། དཀའ་བ་ཏིལ་བརྡུངས་སྤྱད་པ་ལས། ། གྲུབ་ཐོབ་དེ་ཁར་མི་བཞུགས་པར། ། དཀའ་ལས་ཆེན་པོས་མ་འཚེར་རམ། མཁས་པ་ནཱ་རོ་པཎ་ཆེན་གྱིས། ། དཀའ་བ་བཅུ་དྲུག་བཅད་པ་ལས། གྲུབ་ཐོབ་དེ་ཁར་མི་བཞུགས་པར། །
རྐྱེན་ཀུན་ལེན་པས་ཅི་ལ་ཕན། ། ཕ་རྒན་མར་པ་ལོ་ཙཱ་ཡིས། ། རྒྱ་གར་སྙིང་རུས་བསྐོར་བ་ལས། ། མ་བསླབ་ལོ་ཙཱ་མ་མཛད་པར། ། མཆིལ་ལྷམ་ཟད་པས་ཅི་ལ་ཕན། ། རྗེ་བཙུན་མི་ལ་རས་པ་ཡིས། ། ཡུན་རིང་དཀའ་ཐུབ་མཛད་པ་བས། ། ཆོས་ཀྱི་འཁོར་ལོ་མི་བསྐོར་བར། ། གཅིག་པུར་བཞུགས་པ་ཅི་ལ་ཕན། ། མཉམ་མེད་དྭགས་པོ་རིན་ཆེན་གྱིས། །
ཞེན་ལོག་ཆོས་བཅུ་སྒོམ་པ་ལས། ། སྔར་ནས་དྭགས་སྒོམ་མི་ཞུ་བར། ། ཕྱོགས་མེད་འགྲིམས་པས་ཅི་ལ་ཕན། ། དེ་སོགས་གྲུབ་མཐའ་སོ་སོར་ཡང༌། ། ནོར་བུ་དང་ནི་ཕྱི་དྲིལ་བཞིན། ། གསེར་དང་གཡའ་ཡི་རྣམ་པ་ལྟར། ། ཅུང་ཟད་བག་ཆགས་སྦྱོང་བ་ཡོད། ། ཡེ་ནས་ཤེས་བྱས་མ་སྒྲིབ་ན། ། འབྱུང་ལྔ་ཀློང་དུ་གྱུར་ནས་སུ། ། པད་འབྱུང་ལྟ་བུར་མི་བྱེད་པ། །
གྲངས་མེད་མངལ་སྒོ་འགྲིམ་དོན་ཆུང༌། ། ལས་རུང་ཙམ་གྱི་རྟོགས་པ་ཡིས། ། བདེན་པའི་ལེགས་ཉེས་འདོར་ནུས་ན། ། སྲིད་པའི་རྒྱ་མཚོ་མི་སྐམ་པར། ། ལས་ངན་སེམས་ཅན་མང་པོ་འདི། ། སྡུག་བསྔལ་འཁོར་བར་ཅི་ལ་ཕྱུང༌། ། འདི་ཡང་བག་ཆགས་ཡོད་པའི་རྟགས། ། སངས་རྒྱས་སེམས་ཅན་གཞི་གཅིག་ཀྱང༌། ། རང་ངོ་ཤེས་དང་མ་ཤེས་ཁྱད། ། ཕྲན་བུ་བག་ཆགས་ཡོད་པ་ཡིན། །
དེ་ཙམ་ཉམས་མཚར་ཐ་སྙད་སྐད། ། འགྲོ་བའི་མགོན་པོ་བཀའ་བརྒྱུད་ལ། ། གྲུབ་ཐོབ་བླ་མར་མ་བསྟེན་པའི། ། བྱང་སེམས་མང་དུ་བྱོན་པ་ཡོད། ། གྲུབ་ཐོབ་དཀའ་བ་སྤྱད་ཚུལ་དེ། ། ཨ་འཐས་བག་ཆགས་སྦྱངས་པ་མིན། ། རྗེས་འཇུག་སྙིང་རུས་ཅན་རྣམས་ཀྱིས། ། ཆོས་ཕྱིར་དཀའ་བ་སྤྱད་ཚུལ་དང༌། ། གྲུབ་ཐོབ་མི་འདྲ་མངོན་འདོད་ན། ། འདི་ཙམ་དགོས་པ་ཡིན་ཟེར་བའི། །
ཀུན་རྫོབ་བརྡ་དེ་བསྟན་པའོ། ། དེ་བས་ཕྲན་བུ་བདག་འདྲ་ཚོ། ། རྐྱེན་གྱིས་མི་སྒྲིབ་ག་ལ་མཆིས། ། དཔེར་ན་ཞིང་ས་བཟང་པོ་རུ། ། སོ་ནམ་ས་བོན་ལེགས་ན་ཡང༌། ། ལྗང་བུ་ནས་སུ་མ་གྱུར་བར། ། སད་དང་སེར་བས་བཅོམ་པ་མང༌། ། ནས་འབྲས་མངོན་དུ་གྱུར་པའི་ཚེ། ། ཀུན་རྫོབ་ལྷག་པའི་བདུད་དང་བྲལ། ། དེ་བས་ལམ་ཞུགས་རྗེས་འཇུག་རྣམས། །
རྐྱེན་དེ་ལམ་སྦྱོང་ཚེ་ན་དགྲ། ། འབྲས་བུར་རེག་ན་གྲོགས་ཀྱི་མཆོག ། འདི་ཡན་བདུད་མོའི་བར་ཆད་དེ། ། སྨོན་ལམ་ངན་པའི་སྟོབས་ཤུགས་ཀྱིས། ། ཤ་རྟགས་མངོན་ཤེས་བསྒྲིབས་པ་ཡི། ། རྒྱུ་འབྲས་ལས་མཐའ་མི་བསླུ་བར། ། ཤར་ཚུལ་ཙམ་དུ་སྦྱར་བ་ཡིན། ། ཚིག་འདིས་བཅད་པ་ཡན་ཆོད་རྣམས། ། བདུད་མོའི་བར་ཆད་བྱུང་ཚུལ་ཡིན། ། སྐྱོན་མཚང་མཐོང་བའི་གནད་དེ་ནི། །
དོན་འདིས་བཅད་པ་ཚུན་ཆད་དེ། ། རྐྱེན་དེའི་འབྲེལ་བ་ཆད་པ་ཡིན། ། ཞེས་པ་ལོ་རྒྱུས་རྣམ་ཐར་རོ། སྔོན་ལས་འབྲས་བུ་རྣམ་སྨིན་བཟང་ངན་བསྟན་པའི་ལེའུ་སྟེ་བརྒྱད་པའོ། ཨོཾ་བཛྲ་ཙིཏྟ་ཨེ་ཁཾ་སྭཱ་བྷ་ཧཱུྃ། ཨེ་མ་ཧོ། ཡེ་ཤེས་འཁོར་ལོའི་བདག་ཉིད་རྡོ་རྗེའི་དབྱིངས། ། གསང་གསུམ་མི་ཟད་རྒྱན་གྱི་རྣམ་རོལ་བ། ། ཀུན་ཏུ་ཁྱབ་པའི་ཐུགས་མཆོག་པདྨ་འབྱུང༌། ། དྲིན་ཅན་བླ་མ་རྗེ་ཡི་ཞབས་ལ་འདུད།
ཀྱཻ། དེ་ནས་ལོ་ནི་འགའ་ཙམ་འགྲོ་བ་རུ། ། སྔོན་གྱི་གཞི་བདག་རྣམས་དང་མ་འཕྲད་དེ། ཁྲེལ་མེད་རྒན་པོ་རྣམས་ཀྱིས་ཁྲལ་ལོག་ཤོམ། ། དེ་ཚེ་ལ་གཅིག་བརྒྱབ་ནས་ཡུལ་ཡང་སྤོས། ། ཤར་ཕྱོགས་གནས་ཆེན་ཡེར་ཕུག་བྱ་བའི་མདུན། ། ཚག་རག་ཐང་ཞེས་བྱ་བར་འབྲོག་ཁ་བརྒྱབ། ། དེ་ནས་གནས་ཆེན་ཡེར་ཕུག་འགྲོ་བར་ཤོམ། ། དེ་ཡི་ནུབ་མོ་ཉལ་བའི་རྨི་ལམ་དུ། ། བྲག་དཀར་མཐོ་ལ་མཛེས་ཆགས་ཤིག་ཏུ་ནི། །
ཕྱིན་ཏེ་གནས་དང་ཕུག་པ་བཙལ་བའི་ཚེ། ། ཤར་ཕྱོགས་འགྱུ་བའི་ཕུག་པ་ཞིག་གི་ནང༌། ། བུད་མེད་མང་པོས་ཚོགས་འཁོར་བཏང་ནས་སུ། ། རྒྱན་ལྡན་གར་དང་རོལ་མོ་སྒྲོག་པ་དང༌། ། དྲི་བཟང་བསྲེགས་ཤིང་དབྱངས་རིང་ལེན་པ་འདུག ། བདག་ཀྱང་དེ་རྣམས་དྲུང་དུ་ཕྱིན་པའི་ཚེ། ། གཙོ་མོ་མཐིང་གི་ལན་ཚར་ཅན་དེ་ཡིས། ། མིང་པོ་བྱུང་ཟེར་དགའ་བ་བགྱིས་ནས་སུ། ། གདན་དཀར་ཆུང་ངུ་ཞིག་གི་ཁ་རུ་བཞག ། གྲིབ་ཀྱིས་གོས་འདུག་ཟེར་ནས་ཁྲུས་ཀྱང་བསྩལ། །
ཚོགས་འཁོར་རོལ་དང་ཚེ་ཆང་མྱོང་བ་དང༌། ། དགའ་སྟོན་གུས་པས་འདུད་པར་བགྱི་བ་ལ། ཁྱེད་རྣམས་སུ་ཡིན་ཇི་སྐད་དྲིས་པ་ལས། ། མ་སྲིང་གཙོ་མོ་དེ་ཡིས་ལན་བཏབ་པར། ཀྱཻ་ཧོ་རིགས་ཀྱི་སྐལ་ལྡན་ཉོན། ། ངེད་རྣམས་ཡིན་པའི་འདྲ་ཚུལ་བཤད། ། གནས་འདི་ཡང་རྫོང་ཤེལ་བྲག་ཡིན། ། ངེད་རྣམས་ལས་ཀྱི་མཁའ་འགྲོ་ཡིན། ། རིགས་ཁྱོད་གནུབས་ཀྱི་ལོ་ཙཱ་ཡིན། ། དུས་འདི་སྙིགས་མ་ལྔ་བདོ་ཡིན། །
དེང་འདིར་རྟེན་འབྲེལ་བཟང་པོ་ཡིན། ། སྨོན་ལམ་ལས་ཀྱིས་འབྲེལ་བ་ཡིན། ། བསོད་ནམས་མི་ཟད་ཚོགས་འཁོར་ཡིན། ། རོ་མཆོག་བདུད་རྩི་ཚེ་ཆང་ཡིན། ། རྒྱན་འདི་མཛེས་པའི་ཅོད་པན་ཡིན། ། གླུ་འདི་ཉམས་དབྱངས་མགུར་ཚིག་ཡིན། ། དོན་འདི་གཉུག་མའི་གནས་ལུགས་ཡིན། ། ཡིན་ཚུལ་དེ་སྐད་ཡིད་ལ་ཟུངས། ། ཞེས་པའི་ལུང་ཡང་བསྟན་པ་དང༌། ། དེ་མ་ཐག་ཏུ་གཉིད་ཀྱང་སད། །
སེམས་ལ་སྐྱོ་བ་ལྷང་ལྷང་ངང༌། ། བལྟས་ན་མིག་གིས་མཐོང་ངམ་སེམས། ། སྒོ་རུ་ཐོན་ཏེ་ཕྱོགས་སུ་བལྟས། ། ནམ་མཁར་སྐར་མ་དེང་ངེར་འདུག ། གང་ཡང་མི་སྣང་ནང་དུ་ལོག ། ནམ་ལངས་ཁྱིམ་མི་ཐམས་ཅད་ནི། ། གནས་རི་མཇལ་དུ་འགྲོ་བའི་ཚེ། ། ཤུག་ཆེན་གདོང་ལ་སླེབས་པ་དང༌། ། དགོན་པས་འཚོགས་དུང་བཏང་ནས་བྱུང༌། ། འབུམ་ཁང་སྒོ་རུ་སླེབ་པའི་ཚེ། །
གསེར་འཕྲུར་ཉི་མ་ལྷག་གེར་ཤར། ། དཀོར་གཉེར་གདན་དྲངས་མཆོད་མཇལ་ཚེ། ། ཤེས་པ་ཟིན་ཙམ་མི་ཟིན་དུ། ། ཡང་ཡང་དེ་ལྟར་གནས་པའི་ཚེ། ། མཆོད་ཁང་མེ་འོད་འཁྱིལ་འདྲའི་ཉམས། ། དེ་ནང་ཁྲོ་བོ་ནག་པོ་ཞིག ། རྡོ་རྗེ་ཕུར་པ་ཐོགས་ནས་སུ། ། གར་ཐབས་ཁྲིག་ཁྲིག་བགྱིས་པ་དང༌། ། ཐུགས་ལས་འོད་ཟེར་འགའ་རེ་ཞིག ། བདག་གི་སྙིང་ཁར་ཟུག་པ་དང༌། །
ཤིན་ཏུ་བག་ཚའི་སྣང་བ་ཤར། ། དེ་ལྟར་ཡང་ཡང་དེ་ཡི་ངང༌། ། ཡབ་ཀྱི་སྒལ་པར་འབྱར་ནས་སུ། ། དཔལ་ལྡན་ལྷ་མོ་མཇལ་དུ་ཕྱིན། ། ལྷ་མོ་ཇི་བཞིན་ཡིན་པ་ལས། ། བུད་མེད་མཆེ་བ་བསྡམས་པ་ཞིག ། ཨ་ཧི་ཀཱ་ལི་ཟེར་བ་དང༌། ། བདག་ཀྱང་སྔངས་ཐབས་ལྟ་བ་ལས། ། ལྷ་མོའི་ཕྱོགས་དང་ཕྱོགས་མཚམས་སུ། ། ཨིནྡྲ་ནཱི་ལའི་དབྱིབས་ལྟར་ལ། །
བང་རིམ་མང་པོ་ཡོད་པ་ཞིག ། སྟོང་ཕྲག་ཙམ་དུ་རེད་པ་དང༌། ། པོ་ཏི་བརྩེགས་པ་འདྲ་བ་ལ། ། འཁོར་ལོ་བསྐོར་བའི་གཟུགས་དོད་པ། ། མཆོད་ཁང་ཁྱོན་ནི་སྒྲོམ་བུ་ཙམ། ། བསམ་ན་དཔག་ཚད་ཡིན་འདྲ་བ། ། བྲག་དམར་དཀྱིལ་དུ་ཡིན་འདྲ་འདྲ། ། རྨི་ལམ་ཡུལ་དུ་ཇི་བཞིན་མཐོང༌། ། དེ་ནི་ཉམས་སྣང་འཆར་ཚུལ་ལོ། ། ཡིས་ཕུག་བླ་མ་སེམས་པས་གསོལ་ཇ་གནང༌། །
དེ་ནས་མགྱོགས་པར་ནང་དུ་ལོག་སྟེ་ཕྱིན། ། ཉིན་གཅིག་རྨོ་མོ་དེ་ཡི་ཕྱི་ལ་འབྲངས། ། ཡིས་སྲིབ་ཐང་ཤིང་སྒུ་རུའི་རྩ་བར་བསྡད། ། ཐང་ཤིང་འབྲས་བུ་ཕབ་ནས་མང་སྤུངས་ཏེ། ། རྨོ་མོ་དེ་ལ་རི་ཞལ་གྱིས་སྨྲས་པས། ། འོ་ན་ཉོན་དང་རི་ཞལ་བྱའོ་ཟེར། ། ཨ་ཕྱིའི་ལག་ན་ཐུར་ཚགས་ཐོགས་ནས་སུ། ཀྱཻ། རི་རྩེར་སྒོམ་ཞུ་རང་བྱོན་ཡོད་པ་ནི། ། རིག་འཛིན་གྲུབ་ཐོབ་རྒྱུན་མི་འཆད་པའི་བརྡ། །
རྒྱབ་ཏུ་ཚེ་བུམ་རང་བྱོན་ཡོད་པ་ནི། ། བྱིན་རླབས་རྒྱུན་མི་ཆད་པ་འབབ་པའི་བརྡ། ། གཡོན་དུ་དུང་དཀར་རང་བྱོན་ཡོད་པ་ནི། ། སྙན་པའི་ཐུགས་རྗེ་རྒྱངས་ནས་སྒྲོག་པའི་བརྡ། ། གཡས་སུ་ཕག་ཞལ་ནག་པོ་ཡོད་པ་ནི། ། ཕག་མོ་གྲུབ་པས་ཆོས་འཁོར་བསྐོར་བའི་བརྡ། ། མདུན་དུ་སློབ་དཔོན་ཁ་ཊྭཱཾ་རང་བྱོན་ནི། ། ཐེའུ་རང་སྤུན་དགུ་དམ་ལ་བཏགས་པའི་བརྡ། ། དེ་ཡི་འོག་ཏུ་དྲེའུ་ཞལ་ཡོད་པ་ནི། ། དཔལ་ལྡན་ལྷ་མོར་འཁོར་གྱིས་བསྐོར་བའི་བརྡ། །
ཐང་དུ་གཙང་ཆབ་ནར་མ་འབབ་པ་ནི། ། མཆོད་སྤྲིན་རྒྱ་མཚོ་ཕུན་སུམ་ཚོགས་པའི་བརྡ། ། འགྲོ་མགོན་སངས་རྒྱས་ཡེར་པའི་ཞལ་ནས་ཀྱང༌། ། གནས་འདི་བསམས་ནས་གོམ་གསུམ་བགྲོད་པ་ན། ། མི་སྐེ་ཆད་ཀྱང་འབྱོར་ངེས་ཐེ་ཚོམ་མེད། ཁམས་ཀྱི་གླ་བ་རྐང་གཅིག་འདི་ཡིན་ནོ། ། ཆུ་འཛུལ་འགག་གི་ཕ་བོང་སྦོམ་པོའི་འོག ། ཐེའུ་རང་ཐམས་ཅད་དམ་ལ་བཏགས་ནས་མནན། ། དེ་ཚེ་སློབ་དཔོན་ཕེབས་པའི་སྒྲུབ་ཕུག་ནི། ། མཛོད་ཀྱི་རི་ལ་ད་ལྟ་མཇལ་རྒྱུ་ཡོད། །
དེ་སྐད་གནས་ཀྱི་ལོ་རྒྱུས་ཟེར་བ་དེ། ། བྱིས་པ་ཆུང་ཆུང་དེ་འདྲ་ཨེ་གོ་ཟེར། ། ད་ནི་གྲོད་ཁོག་ལྟོགས་པ་འདྲ་འོང་བས། ཁྱོད་རང་ཨ་མའི་རྩ་རུ་ལོག་སོང་ཟེར། ། འགྲོ་གྲབས་བྱས་ཤིང་འབྲས་བུ་མཐུ་བར་བཏུམ། ། གནས་རིར་ལྟ་ཞིང་ཐུར་དུ་བབ་ཙ་ན། ། ལམ་ཁ་ཞིག་ཏུ་བུ་མོ་ཆུང་ངུ་འཕྲད། ། བྱིས་པ་གར་སོང་ཤིང་འབྲས་སྟོན་དང་ཟེར། ། ཤིང་འབྲས་སྦས་ཤིང་འོ་དོད་བཏབ་པ་ལ། ། ཨ་ཅེས་འཕྲོག་ཏུ་མ་ཡིན་ལྟ་བ་ཡིན། །
ང་ཡི་ལག་གི་འདི་ལ་ལྟོས་ཤིག་ཟེར། ། ལག་ཏུ་བལྟས་པས་མེ་ལོང་སྦོམ་པོ་ཞིག ། ནང་དུ་གཟུགས་བརྙན་སྣ་ཚོགས་ཤར་བ་མཐོང༌། ། དར་ཅིག་དེ་ལ་བལྟས་ཤིང་གཡེང་བའི་ཚེ། ། མེ་ལོང་དེ་ནི་ཞིང་ཁམས་ཤིག་ཏུ་གྱུར། ། དབུས་སུ་ཁྱེའུ་ལོ་བརྒྱད་སྐྲ་ཅོག་ཅན། ། རུས་པའི་རྒྱན་དྲུག་གསོལ་བ་ཞིག་ལ་ནི། ། གར་མོ་ལང་ལིང་མང་པོས་བསྐོར་ནས་སུ། ། རོལ་མོ་མཆོད་སྤྲིན་སྣ་ཚོགས་ཐོགས་པ་དང༌། ། ཀུན་གྱིས་བདུད་རྩི་གསོལ་ཞིང་བདག་ལ་སྦྱིན། །
བྱིས་པ་བཛྲ་གུ་རུ་བགྲོངས་དང་ཟེར། ། བཛྲ་གུ་རུ་ཅི་ཡིན་སྨྲས་པ་ན། ། གར་མོ་ཀུན་གྱིས་བཞད་གད་ལྷང་ལྷང་བྱེད། ། བཛྲ་གུ་རུ་ཨཽ་ཌཱི་ཡཱ་ཡིན་ཟེར། ། ཨཽ་ཌཱི་ཡཱ་དེ་ཅི་ཡིན་སྨྲས་ཙ་ན། ། ཨཽ་ཌཱི་ཡཱ་དེ་ཕ་ཡིན་མ་ཡིན་ཟེར། ཁྱེད་ཀྱི་ཕ་དེ་ཨཽ་ཌཱི་ཡིན་འོང་ཟེར། ། ང་ཡི་ཕ་ནི་ཨཽ་ཌཱི་ཡཱ་མིན་སྨྲས། ། བུད་མེད་ཁྱེད་ཚོ་ཁ་མང་འགའ་རེ་འདུག ། ང་ནི་ཨ་མའི་རྩ་རུ་ལོག་འགྲོ་ཡིན།
ཁ་ངན་འདྲ་ཞིག་ཡིན་ནམ་སྙམ་པ་དང༌། ། ཤིང་འབྲས་བཏུམས་ཏེ་འགྲོ་གྲབས་བྱས་ཙ་ན། ། དབུས་མའི་ཁྱེའུ་དེ་ཡིས་ལན་བཏབ་པར། ཀྱཻ། ཕ་བུ་ཚོགས་པའི་རྟེན་འབྲེལ་ཞེ་སྡང་ལ། ། བག་ཆགས་སྒྲིབ་པས་གཡོགས་པའི་བླུན་པོ་ཆེ། ། སྲིད་པའི་ཁྱེའུ་འཁྲུལ་གཟུགས་ཐ་མལ་པ། ། དོན་ལ་རྨོངས་པས་ཁ་ཚིག་ང་རྒྱལ་ཅན། ། སྔོན་ཡང་ཁོང་ཁྲོ་འགའ་ཞིག་བསགས་པ་ཡིས། ། རང་ཟོག་ཕ་ནོར་དོན་མེད་གཞན་ལ་ཤོར། །
བག་ཆགས་ངན་གོམས་གྱིས་དང་འདི་འདྲ་འོང༌། ། རྨོངས་ཆེན་ཁོང་ཁྲོ་དེ་དང་མ་བྲལ་ན། ། ཕ་བུ་ཡང་ཡང་མཇལ་དཀའ་འཚོགས་པར་དཀོན། ། འོན་ཀྱང་ཁ་ཚིག་མ་ཡིན་ཞལ་གདམས་ཡིན། ། དེ་བས་ཁོང་ཁྲོ་ལང་ཡང་ཁྱོད་རང་སྡུག ། ཅེས་གསུང་དེ་མ་ཐག་ཏུ་དྲན་པ་ཟིན། ཁོ་བོའི་ཕ་རྒན་པད་འབྱུང་ཡིན་པར་གོ ཀྱཻ། དུས་གསུམ་སངས་རྒྱས་སྐྱབས་གཅིག་འགྲོ་བའི་མགོན། ། ཌཱཀྐི་མ་སྲིང་མཁའ་འགྲོ་རྒྱ་མཚོའི་ཚོགས། །
འགྲོ་མགོན་ཡབ་ཡུམ་ཐུགས་རྗེའི་སྤྱན་སྔ་རུ། ། བག་མེད་བྱིས་པའི་ཁྲོ་གཏུམ་རྨོངས་པའི་ཚོགས། ། བཟོད་པར་གསོལ་བས་སྐད་ཅིག་དེ་ཉིད་ལ། ། བརྩེ་ཆེན་བདག་ཅག་ཡལ་བར་མ་འདོར་ལགས། ། དེ་སྐད་བཤགས་པ་ཕུལ་ཞིང་ཕྱག་ཀྱང་འཚལ། ། དེ་མ་ཐག་ཏུ་འཇའ་ལྟར་ཡལ་བ་དང༌། ། རྨི་ལམ་སད་པའི་སྣང་བ་འདྲ་ཞིག་འདུག ། ཤིང་ཐོག་ཁྱེར་ཏེ་ནང་དུ་ལོག་ནས་སོང༌། ། ཆུ་ཁར་སླེབས་ཚེ་ཨ་མར་ཡང་ཡང་བོས། ། ཆུ་ལས་ཨ་མས་ཁུར་ནས་འགྲོ་བའི་ཚེ། །
སྔར་གྱི་ཉམས་སྣང་དེ་དག་བཤད་པ་ལ། ། བྱིས་པས་དགོན་པ་རིག་པ་ཡིན་འོང་བས། ཁ་མང་བཤད་བཤད་མང་པོ་མ་བྱེད་ཟེར། ། ལོ་གཅིག་ཡུལ་དེར་བསྡད་པ་ཡིན་ཡོད་འདྲ། ། དེ་མཐར་གསང་གི་གད་ལམ་བྱ་བ་རུ། ། ལམ་དུ་ཞུགས་ཕྱིར་འབྲོག་གི་རུ་བ་བསྐྱལ། ། ཉིན་གཅིག་གསང་རྒྱལ་ཇོ་མོའི་ཆོ་འཕྲུལ་ལས། ། ཐོག་སེར་ཁ་ཆར་བུ་ཡུག་འཚུབ་པ་དང༌། ། གཟུགས་མེད་སྒྲ་སྐད་སྣ་ཚོགས་ཐོས་པར་བྱུང༌། ། དེ་ནས་སྐག་ཉིའི་ལ་རྒྱབ་དེ་རུ་ཡང༌། །
ལོ་ཤས་ཙམ་དུ་དེ་ཁར་བསྡད་པ་འདྲ། ། དེ་ནས་ཞང་པོ་རྒྱལ་ཚང་ཡོད་པའི་སར། ཁྱབ་ཆེན་ལུང་པ་བྱ་བར་རུ་བ་བསྐྱལ། ། གཡས་གཡོན་ཕྱོགས་དེར་བདུད་རུ་ཞེས་པ་ཡི། ཁྱི་ར་རྔོན་པ་མང་པོ་འདུག་པ་དང༌། ། ཐམས་ཅད་རྒྱུན་དུ་རི་དྭགས་འགྱེད་འགྲོ་འདུག ། དེ་གར་ལོ་ཤས་ཙམ་ཞིག་བསྡད་པ་ལས། ། ཡུལ་དེའི་མིག་ལྟོས་ངན་པ་ལོབས་ནས་སུ། ། ཕ་ཡང་རི་དྭགས་འདེད་པར་འགྲོ་འདུག་པས། ། ཉིན་གཅིག་ང་ཡང་ཁྲིད་རོགས་གྱིས་བྱས་པར། །
ཐག་རིང་ཡིན་ནོ་འཁྱག་དང་ལྟོགས་འོང་བས། ། བྱིས་པ་ནང་དུ་སྡོད་ཚུགས་གྱིས་ཤིག་ཟེར། ། ཉིན་མོ་དེ་ལ་ཕྱི་རུ་འབྲང་མ་བཅུག ། དེ་ཡི་ཕྱིར་ཉིན་ཞོགས་སུ་སྔར་ལྟ་བུ། ། ཐམས་ཅད་རི་དྭགས་འདེད་ཏུ་སོང་བའི་རྗེས། ཁྱིམ་མིས་མི་མཐོང་ས་རུ་ཕྱི་འབྲང་བྱས། ། རི་དྭགས་འདེད་པའི་ས་ཆ་དེ་ཡྀ་མིང༌། ། དཔག་ལྕམ་བོན་པོ་སྟག་ཐུལ་ཅན་ཞེས་བྱ། ། བོན་ཞྭ་རྩ་རུ་ཐམས་ཅད་ཕྱིན་ཏེ་འབྱོར། ། དེ་ནས་བྲག་ཕུག་ཞིག་ཏུ་སླེབ་པའི་ཚེ། །
མེ་ཧོམ་སྦར་ཏེ་དེ་རུ་སྡོད་ཅིག་ཟེར། ། གཞན་རྣམས་ཐམས་ཅད་རི་དྭགས་འདེད་དུ་སོང༌། ། ཟླ་གྲོགས་མེད་པར་ཅུང་ཟད་བསྡད་པའི་རྗེས། ། སྔངས་སྐྲག་ཡམ་ཡོམ་སྤུ་ཟིང་བྱེད་པ་ལ། ། ཕུག་པའི་སྒོ་རུ་ལྟ་བར་ལྷགས་པའི་ཚེ། ། མི་ནག་འཇིགས་པ་བོན་ཞྭ་གྱོན་པ་ཞིག ། བྱིས་པས་ཅི་བྱེད་སུ་ལ་བལྟ་ཞེས་ཟེར། ། ཡག་ཡག་ང་ནི་ཁ་རོགས་སྡོད་པ་ཡིན། ། དེ་སྐད་སྨྲས་ཀྱང་དམ་གྱིས་བཟུང་བ་དང༌། ། སྔངས་ཐབས་ཤིག་ཏུ་བརྒྱལ་བར་གྱུར་པའི་ཚེ། །
ཟངས་ཐང་དམར་པོ་ཁྲག་མཚོ་ཁོལ་མའི་ཀློང༌། ། ཟངས་རི་དམར་པོ་རྔམ་ལ་མཐོ་བའི་ནང༌། ། བཙན་གཟུགས་མང་པོ་འཚོགས་པའི་ཁྱིམ་དུ་སླེབས། ། མི་ཤ་སྐམ་རློན་འཚོད་ཅིང་ཟ་བ་དང༌། ། ཤེས་ཙམ་མི་ཤེས་མི་རོ་མང་དུ་འདུག ། བདག་ཀྱང་གཡང་གཞི་ཞིག་གི་ཁ་རུ་བཞག ། ཤ་དང་སྙིང་ཁྲག་བྱིན་པས་ཟོས་པ་དང༌། ཁྱོད་རྣམས་སུ་ཡིན་གླིང་འདི་ཅི་ཟེར་སྨྲས། ། མི་དམར་གཙོ་བོ་དེ་ཡིས་ལན་བཏབ་པར། ། གླིང་འདི་མདོ་ཁམས་ས་ཡི་ལྟེ་བ་ཡིན། །
ང་ནི་ཟངས་བཙན་བེག་རྩེ་འབར་བ་ཡིན། ། མཁར་འདི་སྐུ་རྒྱལ་ཤེ་ནེ་བྱ་བ་ཡིན། ། ང་ནི་ཁྱོད་ཀྱི་རྒྱུན་དུ་གྲོགས་པོ་ཡིན། ཁྱེད་ཀྱི་སྐྱེ་བ་འདི་ཡི་ཕྱི་མ་རུ། ། རྟེན་འབྲེལ་དུས་ལ་བབ་པའི་ཉི་མ་ལ། ། ཕོ་བྲང་ཤར་ལྷོ་འདི་རུ་ཆས་ཤིག་ཡོད། ། མ་བརྗེད་ཤོག་དང་སྦྱིན་ནོ་སྦྱིན་ནོ་ཟེར། ། ད་རེས་བོན་དེས་བར་ཆད་བྱས་འདུག་པར། ། ངས་ནི་སྐྱོང་ཞིང་སྲོག་སྐྱོབ་བྱས་པ་ཡིན། ། སྐད་ཆ་དེ་རྣམས་མ་བཤད་གསང་ཞིག་དང༌། །
ཟླ་བོ་རྣམས་ཀྱང་ད་ལྟ་སླེབ་ཡོང་ཟེར། ། དེ་མ་ཐག་ཏུ་རྨི་ལམ་སད་ལྟ་བུ། ། སྔར་གྱི་བོན་པོ་དེ་ཡང་མི་སྣང་ཞིང༌། ། ཉེ་བའི་ས་ནས་མི་སྐད་ལྷང་ལྷང་ཐོས། ། བལྟས་པས་རྔོན་པ་ཐམས་ཅད་ལོག་ནས་བྱུང༌། ། ཧ་རིང་འདོན་བཞིན་རི་དྭགས་མ་སོད་ཟེར། དེ་ཡི་ནང་ནས་ཉེ་བའི་བུ་ཚ་ཞིག ། ཐ་བ་བསད་པའི་རོ་ཞིག་ཐོགས་ནས་འདུག ། དེ་མ་ཐག་ཏུ་མེར་སྲེག་བཏང་ནས་སུ། ། བྱིས་པ་ལྟོགས་ཡོད་ཟེར་ནས་ང་ལ་བྱིན། །
རྣམ་སྨིན་ཡོང་ཡོང་བསམས་བཞིན་ཟོས་པ་དང༌། ། རྔོན་པ་ཐམས་ཅད་ནང་དུ་ལོག་སྟེ་ཕྱིན། ། མུན་རུབ་ཙམ་ལ་ཁྱིམ་དུ་སླེབ་པ་དང༌། ། ཡུམ་གྱིས་རྡུང་རྡེག་བྱས་ནས་ཁ་པོ་བཤད། ། བྱིས་པ་རྒྱག་པ་ནང་དུ་མི་སྡོད་པར། ། བཟོ་ལྟ་སྡུག་ཅག་ད་ལྟ་འདི་ཙམ་ནས། ། སྡིག་གསོག་རྔོན་པ་བྱེད་པའི་ཕྱི་འབྲང་བྱེད། ། ད་ནས་ཉིན་རེ་དེ་བཞིན་འགྲོ་སྲིད་ན། ། འུག་པ་སྐད་པོ་ཆེ་ལ་སྦྱིན་ནོ་ཟེར། ། དེ་ནས་ལོ་ཤས་ཙམ་ཞིག་ཁ་རོག་བསྡད། །
ཡང་ཅིག་ཁྱབ་ཆེན་བླ་མའི་རི་ཡི་རྩེར། ། རྔོན་པ་ཐམས་ཅད་རི་དྭགས་འདེད་དུ་སོང༌། ། སྔར་བཞིན་ཡུམ་གྱིས་མི་རིག་བྱས་ནས་སུ། ། རྔོན་པ་རྣམས་ཀྱི་ཕྱི་ལ་འབྲང་ནས་ཕྱིན། ཁ་ལ་སྤྲེལ་གྱི་རི་རྩེར་ཐོན་པ་དང༌། ། བྲག་གི་སྐར་ཁུང་མི་ལུས་ཤོང་ཙམ་ནང༌། ། རིང་མོ་ཞིག་ལ་ཞུགས་ནས་འགྲོ་བའི་ཚེ། ། ཤིན་ཏུ་དབེན་པ་བྲག་གི་སྤྱིལ་བུ་ཞིག ། མཆོད་ཁང་ཀ་ཆ་ཆོས་དང་རྫ་སྣོད་བཅས། ཁྱིམ་ཚང་ཐོར་ཙམ་ཡོད་པའི་ནང་དུ་སླེབས། །
ཉམས་མཚར་སྤྲོ་བ་སྐྱེས་ཏེ་རྒྱང་ཙམ་བསྡད། ། ཉི་མ་དེ་ཡང་ཤིན་ཏུ་དྲོ་བ་དང༌། ། བྱིས་པ་ཁྱེད་རང་འདི་རུ་སྡོད་ཅིག་ཟེར། ། རྔོན་པ་རྣམས་ནི་རི་དྭགས་ཕྱི་ལ་སོང༌། ། དེ་རུ་བསྡད་པས་སྔར་གྱི་བག་ཆགས་ལས། ། ཡི་གེ་བལྟའོ་བསམ་ཞིང་དཔེ་ཆ་ཀློག ། དེ་ཡི་ནང་ནས་མགུར་འབུམ་འདྲ་བ་ཡི། ། པོ་ཏི་ཆུང་ངུ་འདུག་པ་ཐོགས་ནས་སུ། ། སྤྱིལ་པོའི་སྒོ་རུ་ཉི་མ་ནང་དུ་ཕྱིན། ། དཔེ་ཆ་དེ་ལ་མི་ཕྱེད་དད་པ་ཐོབ། །
མགོ་རུ་བཞག་ནས་སྨོན་ལམ་བཏབ་པ་དང༌། ། སྔར་མ་མི་ཤེས་པ་ཡི་ཡུལ་ཡང་དྲན། ། ཡི་གེ་ཞལ་ཕྱེས་ལེགས་པར་བལྟས་བའི་ཚེ། ། ཡིག་འབྲུ་ཀ་ཏ་ཅ་ཡང་ངོ་ཤེས་སོང༌། ། སྒྲུབ་ཕུག་དེ་ཡང་རང་ཁྱིམ་ཡིན་པར་གོ ། བསམ་པ་བཟང་ངན་རྟོག་པས་མ་བསླད་པར། ། ཉེ་གནས་ཉེ་གནས་ཟེར་ནས་འབོད་པའི་ཚེ། ། སྤྱིལ་པོའི་ནང་ནས་ལན་མོ་བྱས་ནས་སུ། ། ཅི་རེད་བྱིས་པས་ཡི་གེ་མ་དཀྲུགས་ཟེར། ། ང་ལ་གསོལ་ཇ་ཁུར་ཤོག་བགྱིས་པ་ལ། །
ནང་དུ་བྱོན་དང་གསོལ་ཇ་བསྐོལ་ཡོད་ཟེར། ། དཔེ་ཆ་ཁུར་ནས་སྤྱིལ་པོའི་ནང་དུ་སོང༌། ། ཅི་ལྟར་དངོས་པོ་ཡོད་པ་ལྟ་བུ་ལ། ཁྱིམ་ཡང་བག་དྲོ་ལྷུན་ཆགས་ལྡན་པའི་ནང༌། ། ཆས་ཀ་ལ་སོགས་ཕུན་སུམ་ཚོགས་པར་འདུག ། བཙུན་པ་ཁ་ཤོ་ཞིག་གིས་ཇ་བསྐོལ་ཞིང༌། ། ནམ་མཁར་ཐུགས་རྟེན་མེ་གོར་བཞུགས་སམ་ཟེར། ། མེ་གོར་སྡོད་ན་འགྲིགས་སམ་སྨྲས་པའི་ཚེ། ། གོ་ཁར་གདན་བཏིང་འདི་རུ་བཞུགས་ཤིག་ཟེར། ། སྔར་གྱི་རྩམ་ཕོར་ཆེན་པོ་ཡོད་པ་དེ། །
ཇ་ཡིས་བཀང་ནས་བདག་ལ་ལེགས་པར་དྲང༌། ། གཞན་ཡང་ཟས་སྣ་འགའ་རེ་མདུན་དུ་བཤམ། ། བླ་མ་ད་བར་ག་རུ་བྱོན་ཅེས་ཟེར། ། བདག་གིས་དེ་ལ་ལན་མོ་བགྱིས་པ་ལ། ། ང་ནི་རྒྱ་གར་ཟངས་གླིང་ཕྱིན་པ་ཡིན། ། དབུས་གཙང་དྭགས་ཀོང་ཕྱོགས་ལ་ཕྱིན་པ་ཡིན། ། ལོ་མང་འུ་བུ་མཇལ་རྒྱུ་མ་བྱུང་ཡང༌། ། སྐུ་ཆས་འདི་རྣམས་ཆུད་ཀྱང་མ་ཟོས་དྲག ཁྱེད་ཀྱི་ཁ་དེ་ཅི་བྱས་ཤོ་བ་ཡིན། ། མ་རྒས་སྡོད་པ་འདི་འདྲ་ཉམས་མཚར་ཨ། །
དེ་སྐད་ཚིག་ཙམ་ཁོ་ལ་བགྱིས་པ་ལ། ཁོ་ཡིས་བདག་ལ་ལན་དུ་འདི་སྐད་ཟེར། ། ང་ནི་ཁྱེད་ཉིད་གཞན་དུ་གཤེགས་པའི་ཚེ། ། སྐུ་གདུང་སྦྱངས་ནས་ལོ་ཕྱེད་རྫོགས་པ་དང༌། ། ཨ་ར་ཇག་པ་མང་པོས་མགོ་བརྡུངས་ནས། ། ཤི་མ་གསོན་དུ་ཉི་མ་ལྔ་ཙམ་ལུས། ། དེ་དུས་སྡུག་བསྔལ་སྨོན་ལམ་བཏབ་པ་ཡིས། ། ད་ལྟ་ཡུལ་འདིར་བཙན་དུ་སྐྱེས་པ་ཡིན། ། ད་ལན་སེར་ཆས་བྱས་པ་མ་གཏོགས་པ། ། རྒྱུན་དུ་སྐྱ་ཆས་བྱས་ནས་སྡོད་པ་ལགས། །
དེ་ཡི་ལན་དུ་བདག་གིས་འདི་སྐད་སྨྲས། ཁྱེད་ཉིད་ཡོན་ཏན་བཟང་པོ་ཡོད་པ་ལ། ། སྐྱ་ཆས་བྱས་ནས་སྡོད་པ་ག་ལ་རུང༌། ། ང་ནི་སྔར་གྱི་ཡོན་ཏན་མི་འདུག་པས། ཁྱེད་ཀྱིས་ང་ལ་ཡི་གེ་སློབ་རོགས་གྱིས། ། དེ་རིང་ངེད་རང་དཔོན་སློབ་གཉིས་པོ་ནི། ། ནང་དུ་ཨ་མའི་གོ་རུ་ལོག་ནས་འགྲོ། ། སངས་གནང་བདག་གི་གོས་ལག་ཁྱེར་ནས་སུ། ། འདི་རུ་ཡི་གེ་སློབ་པར་འོང་དགོས་གྲགས། ། དེ་སྐད་ཁོ་ལ་བདག་གིས་ལན་བཏབ་པས།
ཁོ་ཡི་ཁ་སྤོར་མི་འདུས་དགོད་བཞིན་པའི། ། ང་ཡང་སྔོན་གྱི་ཡོན་ཏན་བརྗེད་པ་དང༌། ། ད་ལྟར་རི་འདིའི་བདག་པོ་ཡིན་པ་ལ། ། ཡི་གེ་སློབ་དང་འདོན་པ་བྱེད་ལུགས་མེད། ། དེ་བས་སློབ་དཔོན་ཞང་པོ་གྱིས་ཤིག་དང༌། ། ལོ་འགར་སོང་མཚམས་དབུས་སུ་འགྲོ་དགོས་ཡོད། ། ད་ལྟ་ཁྱོད་རང་བྱ་ར་བགྱིས་ཤིག་དང༌། ། རི་དྭགས་བསད་ནས་འདི་རུ་སླེབ་རན་ཟེར། ། སྒོ་དྲུང་དོན་ནས་བྱ་ར་བྱས་པའི་ཚེ། ། རྔོན་པས་ཤ་ཁུར་ལང་ལིང་ལོག་ནས་བྱུང༌། །
ནང་དུ་སྐད་ཆ་སྨྲ་བར་ཕྱིན་ཙ་ན། ། མི་དང་ཆས་རྣམས་གང་ཡང་མེད་ནས་སོང༌། ། སྔར་གྱི་དཔེ་ཆ་ཐང་ཀ་གོག་པོ་རྣམས། ། བག་རྡུལ་ཆགས་ཤིང་ཁ་རོག་བསྡད་ནས་འདུག ། པོ་ཏི་གཅིག་ཙམ་བདག་གིས་བཀླགས་པ་དེ། ཁྱིམ་དང་སྒོ་དྲུང་ཀུན་ལ་གཏོར་སྟེ་འདུག ། དེ་ཚེ་ཅུང་ཟད་སེམས་ཡང་མི་དགའ་ཞིང༌། ། གཉིད་ལོག་འདྲ་ནི་སྡོད་པ་མ་ཡིན་ཡང༌། ། རྨི་ལམ་འདྲ་བ་གང་ཡིན་བསམ་གཞིག་བཏང༌། ། དེ་ནི་ཆོ་འཕྲུལ་ཡིན་བསམ་ཧ་ཡང་གོ །
དེ་མ་ཐག་ཏུ་རྔོན་པ་སླེབས་ནས་བྱུང༌། ། བྱིས་པ་གཅིག་པུ་འཇིགས་སྐྲག་ཨེ་བྱུང་ཟེར། ། དེ་འདྲ་མ་བྱུང་མང་པོ་འགའ་རེ་མཐོང༌། ། དག་ཙམ་མ་དག་སྐད་ཆ་བཤད་པ་ལ། ། བྱིས་པ་ལྷ་འདྲེས་ཁྱེར་གྲབས་བྱས་འདུག་པས། ། གཉིད་འདྲ་ལོག་ནས་སྡོད་པ་ཡིན་འོང་ཟེར། ། དེ་ནས་ང་ཡི་སྐད་ཆ་མ་ཉན་ཞིང༌། ། ཀུན་གྱིས་མེ་ཤིང་བསྒྲུབས་ནས་མེ་བཏང་ཏེ། ། རི་དྭགས་གསུམ་གྱི་རྒྱུ་མ་བསྲེགས་ཏེ་ཟོས། ། ཤ་རྣམས་ཐམས་ཅད་མུ་རིམ་བཞིན་དུ་བགོས། །
བྱིས་པའི་སྐལ་བ་གཞན་གྱིས་ཁྱེར་ཅེས་ཟེར། ། དེ་ཚེ་བདག་གིས་ཡི་གེ་བླངས་པ་ལ། ། རྔོན་པ་རྣམས་ཀྱིས་སྡང་ཚིག་སྣ་ཚོགས་ཀྱིས། ། སྔོན་གྱི་རི་ཕུག་གོག་པོ་འདི་དག་ནས། ། དཔེ་ཆ་ཡིག་རིགས་ཁྱེར་ཡང་མི་རུང་ཞིང༌། ། བྱིས་པ་བྱེད་ལས་འབེལ་པོ་འདི་འདྲ་དེ། ། ཉི་མ་ད་ནས་ཕྱི་ལ་མ་འོང་ཟེར། ། ངར་ངར་སྡང་ཚིག་མང་པོ་བཏང་བ་དང༌། ཁོ་རང་རྣམས་ཀྱིས་སྐད་ཆ་བྱས་ནས་སུ། ། ཡི་གེ་ཡོད་སར་མེ་ཡང་འབུད་པ་ལེན། །
མ་རུངས་ཡི་གེ་བལྟ་དང་ཀློག་པ་འདིས། ། རི་དྭགས་མི་སོད་དེ་འདྲ་བྱེད་འོང་ཟེར། ། རྔོན་པའི་གྲལ་དཔོན་སྡིག་ཆེན་དེ་ཉིད་ཀྱིས། ། རི་དྭགས་གཡང་གཞི་ལན་གསུམ་བརྡབ་པ་དང༌། ། ལག་ཡོག་རྣམས་ཀྱིས་སྨོན་ལམ་ངན་པ་འདེབས། ། ཤ་སྣ་སྙིང་སྣའི་མཆོད་པ་བྱས་ནས་སུ། ། འུར་སྒྲ་དིར་དིར་མཐུར་དུ་བབས་ནས་སོང༌། ། ཉི་མ་མ་ཐལ་ཙམ་དུ་ཁྱིམ་ལ་འཁྱོལ། ། ཡུམ་གྱིས་དབྱུག་པ་ཐོགས་ཏེ་དེད་ནས་བྱུང༌། ། བྲོས་པས་མ་ཟིན་རི་ཡི་ལོགས་སུ་ཐར། །
མུན་རབ་བར་དུ་ནང་དུ་ལོག་མ་བཅུག ། བྱིས་པ་མ་དག་རིགས་ཅན་འདི་འདྲ་ཟེར། ། བྱིས་པ་འདི་ཙམ་སྡིག་ལ་འབག་འདུག་པས། ། ད་ནས་སོང་དང་རྒྱུས་པ་བྲེག་གོ་ཟེར། ། ཡུམ་གྱིས་རི་དྭགས་ཤ་ཡང་ཟ་མ་ཉན། ། དེ་ཡི་ཞོགས་པ་ལྷམ་ཡང་མི་གཏད་ཅིང༌། ། སྣོད་ཀྱི་ནང་དུ་དམ་པོར་བརྫངས་ནས་སོང༌། །

ཡུམ་ལ་སྔར་ལྟར་སྐད་ཆ་བཤད་པ་ལས། ། བྱིས་པ་རྫུན་མ་མཁན་ཁྱོད་ཁ་ཚུམ་ཟེར། ། སྡང་ཚིག་རྡུང་གཏག་བྱེད་པའི་གྲབས་ཤོམ་འདུག ། དེ་ནས་ལོ་གཅིག་ལོན་པ་ཡིན་ནམ་མཚམས། ། ནུབ་མོ་ཞིག་ཏུ་ཉལ་བའི་རྨི་ལམ་དུ། ། བུད་མེད་དཀར་མོ་རུས་པའི་རྒྱན་ཆ་ཅན། ། ཕྱག་ཏུ་ཌཱ་རུ་བྷནྡྷ་ཐོགས་ནས་སུ། ། གར་ཐབས་ཁྲིག་ཁྲིག་བྱེད་པའི་ཞལ་ནས་ནི། ཀྱེ་ཧོ། སྐལ་ལྡན་ཐུགས་ཀྱི་སྲས། ། བསོད་ནམས་ལས་ཀྱི་འཕྲོ་མཐའ་ཅན།
ཁོ་མོའི་སྲས་ཁྱོད་ལེགས་པར་ཉོན། ། ང་ནི་རྒྱལ་ཡུམ་རྣམ་འཕྲུལ་མ། ། ཚེ་འཛིན་ལྷ་ལྕམ་བདེ་བ་མཚོ། ། རིག་འཛིན་རྒྱལ་སྲས་པད་འབྱུང་གི ། དབང་བསྐུར་མེ་ཏོག་གནང་བའི་ཚེ། ། ཀློང་དགུ་བརྡ་རྟགས་སྣང་བ་ཤར། ། བརྡ་དགུ་ཡེ་ཤེས་ཀློང་དུ་གྱུར། ། གསལ་སྟོང་དྲྭ་བའི་རྣལ་འབྱོར་མ། ། འཁྲུལ་རྟོག་གཞོམ་པའི་དཔའ་མོ་ཡིན། ། ང་ནི་མཁའ་སྤྱོད་དབྱིངས་སུ་གནས། །
སྤྲུལ་པ་མི་ཡི་ཡུལ་དུ་ཡོད། ། ད་ནི་བུ་ཡི་གྲོགས་སུ་མཆིས། ། དེང་ནས་སྤྲེལ་ཟླའི་ཚེས་བཅུའི་ཉིན། ། དམ་པ་ཆོས་ཀྱི་དབུ་ཚུགས་ཤིག ། ཚེ་རབས་མདུན་མའི་གཞི་ཐིང་ཞིག ། འཁྲུལ་མེད་རྒྱལ་བའི་གནས་ཟུངས་ཤིག ། བག་ཆགས་སྒྱུ་མའི་གོས་དོར་ཅིག ། ལྷན་སྐྱེས་ཡེ་ཤེས་གྲོགས་འཚོལ་ཅིག ། འོད་གསལ་མ་བུའི་གནད་བསྲེས་ཤིག ། སྣང་སྲིད་བརྡ་རུ་བསྟན་པ་ཡིན། །
ཡི་གེ་ཀློང་ནས་ཤར་བ་ཡིན། ། དཔེ་དོན་ཚིག་གིས་མཚོན་པ་ཡིན། ། སྨྱུ་གུ་དྲན་རིག་སོ་མ་ཡིན། ། ཤོག་བུ་ཀུན་གཞི་རྟེན་པ་ཡིན། ། འབྲི་མཁན་རླུང་གི་རི་མོ་ཡིན། ། སློབ་དཔོན་གཅིག་ཤེས་ཀུན་གྲོལ་ཡིན། ། གདམས་ངག་ཐིག་ལེ་ཉག་གཅིག་ཡིན། ། མན་ངག་ཞལ་ཤེས་སྙན་བརྒྱུད་ཡིན། ། ཉམས་ལེན་གང་ཤར་འཛིན་མེད་ཡིན། ། གཟེར་བུ་རང་ངོ་འཕྲོད་པ་ཡིན། །
གནད་ནི་སྤྲོ་བསྡུའི་འཁྲུལ་འཁོར་ཡིན། ། ལམ་ནི་ཤེས་པ་ཐོག་གྲོལ་ཡིན། ། གེགས་སེལ་རྗེས་ཤེས་བག་ཡོད་ཡིན། ། ལག་ལེན་བརྩོན་འགྲུས་འབྲེལ་མེད་ཡིན། བློ་གཏད་དཀོན་མཆོག་གསུམ་པོ་ཡིན། ། རྩལ་སྦྱང་བསྐྱེད་རྫོགས་ཟུང་འཇུག་ཡིན། ། ནོར་རྫས་རང་སེམས་ཀུན་འབྱུང་ཡིན། ཕ་ཡུལ་ཕྱོགས་མེད་དབེན་རི་ཡིན། ། སྙིང་པོ་རྡོ་རྗེ་ཐེག་པ་ཡིན། ། བརྡ་དེ་ལེགས་པར་ཡིད་ལ་ཟུངས།
ཁོ་མོའི་ཞལ་ནས་དེ་སྐད་གསུངས་ནས་སུ། ། ལུས་ལ་བདུད་རྩི་གཏོར་ཞིང་བྱིན་པ་དང༌། ། དམ་ཚིག་གནད་ཡིན་གཞན་ལ་མ་བཤད་ཟེར། ། དེ་མ་ཐག་ཏུ་རྨི་ལམ་སད་པ་ལྟར། ། ནམ་མཁའ་རྣམས་ཀྱང་སངས་སངས་གསལ་བར་གྱུར། ། ཨ་མར་རྨི་ལམ་དེ་རྣམས་བཤད་པའི་ཚེ། ། གཞན་ལ་མ་བཤད་ཁ་མང་མ་བྱེད་དང༌། ། ཡི་གེ་སློབ་ན་ལོབ་པའི་རྟེན་འབྲེལ་རེད། ། ཀ་ཚར་འདྲ་ཞིག་སློབ་མཁན་རྙེད་ལགས་ན། ། ཞང་པོའི་རྩ་རུ་ཡི་གེ་སློབ་ཆོག་ཟེར། །
དེ་ཉིན་བལྟས་པས་ཞང་པོ་རི་ཁར་འདུག ། ཞང་པོས་དགའ་ཚོར་དང་བཅས་གར་འགྲོ་ཟེར། ། ང་ནི་ཀ་ཚར་སློབ་པར་འོང་བ་ཡིན། ། ཞང་པོས་ཀློག་པའི་དཔེ་འདི་གང་ཡིན་སྨྲས། ། འདི་ནི་བྱམས་པའི་སྨོན་ལམ་ཡིན་ནོ་ཟེར། ། དེ་ནི་ང་ལ་སློབ་རོགས་གྱིས་སྨྲས་པས། ། འོ་ན་འདི་ལྟར་སྨྲོས་ཤིག་ཟེར་ནས་སུ། ། སངས་རྒྱས་ཀུན་ལ་ཕྱག་འཚལ་ལོ། ། དྲང་སྲོང་ལྷ་མིག་ལྡན་པ་ཡིས། ། ངན་འགྲོ་ལས་ནི་ཟློག་བྱེད་ཅིང༌། །
མཐོ་རིས་ལམ་ནི་རབ་སྟོན་ཏེ། ། རྒ་ཤི་མེད་པར་འདྲེན་བགྱིད་པ། ། བྱང་ཆུབ་སེམས་དཔའ་རྣམས་དང་ནི། ། ཉན་ཐོས་རྣམས་ལ་ཕྱག་འཚལ་ལོ། ། དེ་ཙམ་ཚར་གཅིག་ཁྲིད་པས་ཤེས། ། ཞང་པོ་སྨྲ་ལ་དགྱེས་ནས་སུ། ། ད་ནི་ཀ་ཚར་བཟོ་དགོས་པས། ཁྱོད་ཀྱིས་གཡམ་པ་ལོངས་ཤོག་ཟེར། ། རྡོ་གཡམ་བཙལ་བས་གྲུ་བཞི་ལ། ། ལག་པའི་ཆེ་ཙམ་རྙེད་དེ་ཐོགས། །
འདི་ཡིས་ཨེ་ཡོང་སྨྲས་པ་ལས། ། འོང་འོང་འདི་ན་སྟེར་དང་ཟེར། ། ལྕགས་ཀྱི་རྣ་བྲུས་འདུག་པ་དེས། ། གཡམ་པའི་ངོས་སུ་ཀ་ཚར་བྲིས། ། བསླབ་པས་དེ་ཡི་ཉིན་ནས་ལོབས། ། དེ་ནས་ཞག་འགའི་བར་དུ་སྦྱངས། ། ཀ་ཚར་འཁྲུལ་མེད་འབྱོངས་པའི་ཚེ། ཁུ་བོས་ནང་ཆེན་སྒར་ཐོག་ནས། ། ཀ་ཚར་བུ་དྲུག་བཏགས་པ་བཅས། ། འབྲི་ཤོག་ཐབ་རན་ཙམ་ཡོད་པས།
ཁྱེར་ནས་བྱུང་བ་དེ་དག་བསླབས། ། དེ་ཡང་མི་རིང་མགྱོགས་པར་ལོབས། ། དེ་ནས་འཇམ་དཔལ་མཚན་བརྗོད་ཀྱི། ། ཤོག་བུ་ལྡེབ་མ་གསུམ་ཙམ་བསླབས། ། དེ་ཡང་འདོན་སྤྲོ་མ་བྱུང་ནས། ། མི་ལའི་མགུར་འབུམ་དུམ་བུ་ཞིག ། རྫོང་དྲུག་སྐོར་ནས་ཡིན་པ་ཡི། ། ལྡེབ་བུ་ཉི་ཤུ་ཙམ་ཞིག་རྙེད། ། དེ་ཡང་རིམ་པར་སློབ་པ་ལས། ། ཟླ་བ་གསུམ་ཙམ་ལོན་པ་རུ། །
སྔགས་སྒྲ་བསྡུས་ཡིག་མ་གཏོགས་པར། ། ཀློག་ཀྱང་ཤེས་པ་ཙམ་དུ་གྱུར། ། ལོ་ངོ་དེ་ཡི་དགུན་ཟླ་རུ། ། ཡབ་ཡུམ་གཉིས་ལ་སྨྲས་པའི་ཚིག ། ང་ནི་ཅིས་ཀྱང་ཆོས་ལ་འགྲོ། ། བླ་བྲང་ཞིག་ལ་བསྐྱལ་རོགས་གྱིས། ། དེ་སྐད་ཡང་ཡང་ཚིག་སྨྲས་ཀྱང༌། ། ད་ལྟ་བྱིས་པ་ཆུང་ངུ་ཡིན། ཁྱེད་ནི་སྡོད་ཚུགས་མི་ཟིན་ཞིང༌། ། གལ་སྲིད་བནྡེ་མ་བྱུང་ན། །
དམ་ཚིག་མི་ཐུབ་སྐྱོན་ཆེན་རྒྱུ། ། ཡི་གེ་མཐར་རུ་མ་ཕྱིན་པར། ། བནྡེ་བྱས་པས་མི་འོང་ཟེར། ། བདག་གིས་དེ་ལ་ལན་བཏབ་ནས། ། མགུར་འབུམ་འདི་ནི་ཤེས་ཟིན་ཡོད། ། གཞན་རྣམས་རྒྱབ་སོར་སློབ་ཆོག་སྨྲས། ། འོ་ན་ཐོན་དང་ཉན་ནོ་ཟེར། ། བདག་གིས་དཀར་མེའི་ངོགས་ལ་ནི། ། ཡི་གེ་རིག་པར་མི་འདུག་པས། ། མགུར་མ་བློ་རུ་འཛིན་ཡོད་པས། །
བློ་ནས་འདོན་ན་ཆོག་གམ་སྨྲས། ། བློ་ནས་ཐོན་དང་དེས་ཆོག་ཟེར། ། དེ་ནས་བདག་གི་བསམ་པ་ལ། ། གང་ལྟར་རྫུན་ཞིག་ལབ་ནས་ཀྱང༌། ། ཚིག་གྲངས་མཚོན་དུ་མ་ཐུབ་ཀྱང༌། ། གང་དྲན་བྱའོ་བསམས་ནས་སུ། ། ཉམས་དབྱངས་འདི་ལྟར་བླངས་པ་ཡིན། ན་མོ་གུ་རུ། ། གནས་བཀའ་བབ་སྤྱི་གཙུག་འཁོར་ལོའི་སྟེང༌། ། ཕ་རྡོ་རྗེ་འཆང་ཆེན་བྱིན་རླབས་ཅན།
ཁྱེད་དད་མོས་ཅོད་པན་རྒྱན་དུ་བཞུགས། ། ཆོས་བརྒྱུད་པ་ཡ་མཚན་གླུ་ཞིག་ལེན། ། ཏཻ་ལོ་ནམ་མཁའི་རྣལ་འབྱོར་ཅན། ། མཁྱེན་གཉིས་རྒྱུད་སྡེའི་དཀྱིལ་འཁོར་རྒྱས། ། དྲན་རིག་གཉིས་ལ་མྱང་འདས་རྫོགས། ། མི་ཡི་བླ་མ་མ་བཙལ་བས། ། རང་བྱུང་ཤེས་རབ་བཟང་པོ་ཡིན། ། བརྒྱུད་པ་གཞན་ལ་རེ་དགོས་མེད། ། ཐ་སྙད་བླ་མར་མི་སྨོན་ནོ། ། ནཱ་རོ་དྲྭ་བའི་གར་བསྒྱུར་མཁན། །
འདུས་བྱས་ཕུང་པོར་མ་ཞེན་ཅིང༌། ། ངོ་མཚར་དཀའ་བ་བཅུ་དྲུག་སྤྱད། ། བཀའ་བབ་རྒྱུད་སྡེའི་ཀློང་ཆེན་རྡོལ། ། གྲུབ་མཐའི་ཚིག་གིས་རྒོལ་བ་འཇོམས། ། མཁས་པ་གཞན་ལ་རེ་དགོས་མེད། ། པཎྜི་ཏ་ལ་མི་སྨོན་ནོ། ། མར་པ་སངས་རྒྱས་མི་གཟུགས་ཅན། ། གསང་སྔགས་སྙན་བརྒྱུད་སྡོང་པོ་ཡིན། ། ལ་ཆུ་ཕལ་པ་མ་ལགས་པ། ། དུག་ཆུ་ཁོལ་མའི་ཕ་རོལ་ནས། །
རྒྱུད་སྡེ་རྒྱ་མཚོའི་སྙིང་པོ་བླངས། ། གནས་ལུགས་དགོངས་པ་མཐའ་རུ་ཕྱིན། ། ཉི་ཟླ་ལྟ་བུ་གྲགས་པ་ཡིན། ། གྲུབ་མཐའི་ཚིག་ལ་རེ་དགོས་མེད། ། བཤད་གྲྭ་གཞན་ལ་མི་སྨོན་ནོ། ། མི་ལ་བཞད་པ་རྡོ་རྗེ་ཉིད། ། ཚེ་གཅིག་ཐར་པའི་སངས་རྒྱས་བསྒྲུབས། ། རྫུ་འཕྲུལ་འབྱུང་ལྔའི་རྩལ་ཆེན་རྫོགས། ། རྩ་རླུང་སྣང་བ་དབང་དུ་བསྡུས། ། གྲུབ་ཐོབ་རྒྱ་མཚོས་ཚད་རྡོ་བོར། །
མཚུངས་མེད་བཀའ་བརྒྱུད་ས་བོན་བཏབ། ། འཇའ་ལུས་རྡོ་རྗེའི་ལམ་ལ་གཤེགས། ། བླ་མ་ལོག་ནས་བཙལ་དགོས་མེད། ། གྲུབ་ཐོབ་གཞན་ལ་མི་སྨོན་ནོ། ། རང་ལུས་རྡོ་རྗེའི་གནས་མཆོག་ལ། ། འོད་གསལ་དབྱིངས་ཀྱི་ཞིང་ཁམས་ཡོད། ། རྩ་ཁམས་ཞི་ཁྲོའི་དཀྱིལ་འཁོར་རྫོགས། ། དྲན་རིག་གཉུག་མའི་སངས་རྒྱས་བཞུགས། ། ལྷན་སྐྱེས་མ་སྲིང་སྤྲིན་ལྟར་གཏིབས། ། འགྱུ་བ་རླུང་གི་འཁོར་ཚོགས་རྒྱས། །
འགྲོ་འོང་གནས་གསུམ་སྡོམ་པ་ལྡན། ། ངོ་སྤྲོད་གཞན་ལས་བཙལ་དགོས་མེད། ། རྟོག་གེས་ཚིག་ལ་མི་སྨོན་ནོ། ། གནས་ལུགས་རྟོགས་པའི་རྒྱ་མཚོ་ནས། ། བྱང་སེམས་མྱུ་གུའི་དཔག་བསམ་འཁྲུངས། ། ཀུན་གཞི་རྡོ་རྗེའི་རྩ་བ་ཧྲག ། གནས་ལུགས་རྩ་བའི་སྡོང་པོ་མཐོ། ། ནམ་མཁའ་མཛོད་ཆེན་ལོ་འདབ་རྒྱས། ། བླ་མེད་ཡེ་ཤེས་འབྲས་བུ་སྨིན། ། རོ་བརྒྱའི་ཏིང་འཛིན་ཟས་ཀྱི་བཅུད། །
དད་ལྡན་སྐལ་བ་ཅན་གྱིས་མྱོང༌། ། སློབ་མ་གྲྭ་འཁོར་རེ་དགོས་མེད། ། ཉན་ཐོས་གོག་པོར་མི་སྨོན་ནོ། ། འཁོར་འདས་ཆོས་སྐུའི་རྒྱལ་ས་ན། ། དྲན་རིག་བཤད་པའི་སློབ་དཔོན་ཡོད། ། དུ་མ་རོ་གཅིག་ལུང་བསྟན་ཤར། ། ཟང་ཐལ་རིགས་དྲུག་སྤྱོད་འགྲོ་མཐོང༌། ། ཉོན་མོངས་དུས་ཀྱི་འཕེལ་འགྲིབ་རྟོགས། ། རྟེན་འབྲེལ་ལུགས་ཀྱི་རྒྱ་རྟགས་ཁྲོལ། ། འཕོ་འགྱུ་ཤེས་བྱའི་ས་གནད་རིག །
རྩ་འཁོར་དགོན་སྡེའི་འཚོ་སྐྱོང་ཤེས། ། རྟགས་དང་མངོན་ཤེས་རེ་དགོས་མེད། ། ཐེའུ་རང་སྒྲུབ་ལ་མི་སྨོན་ནོ། ། གངས་ཅན་བོད་ཀྱྀ་རྡོ་རྗེ་གདན། ། ཡངས་རྫོང་ནམ་མཁའ་ལྡིང་གི་ཕུག ། འཇའ་དཀར་སྤྲིན་གྱི་རྒྱལ་མཚན་ཅན། ། གཟི་འོད་ཉི་ཟླའི་འོད་ཟེར་འཁྱིལ། ། བྱང་ཆུབ་ཀྱུ་མོའི་ཆུ་རྒྱུན་འབབ། ། མཁའ་འགྲོ་འཇའ་སྤྲིན་ཇི་བཞིན་འཐིབ། ། རྒྱལ་བས་ལུང་བསྟན་འཕགས་པའི་ས། །
བྱིན་ཆགས་མངོན་དགའ་ལྷ་ཡི་གནས། ། མ་དག་ཚོགས་དབེན་རྣམ་རྒྱལ་ཁང༌། ། མདངས་བཟང་སྐྱེད་མོའི་ཤེལ་ཕུག་ལྡན། ། གནས་རི་གཞན་ནས་བཙལ་དགོས་མེད། ། ས་མདོའི་གྱང་རལ་མི་སྨོན་ནོ། ། མགུར་འདི་དབྱངས་ཆར་སེལ་མ་ཡིན། ། ཚིག་འདི་ཁ་ཕོ་གཤོག་རྒྱངས་ཡིན། ། དོན་འདི་མངོན་ན་མཁས་པ་ཡིན། ། དྲིན་ཅན་རྗེ་ལ་མཆོད་པ་འབུལ། ། ཞེས་པའི་མགུར་མ་དེ་རྣམས་བཏང་བའི་ཚེ། །
མི་ལའི་མགུར་མ་ཡིན་དྲག་བསམས་ནས་སུ། ། ཡི་གེ་ཡག་པོ་ཀློག་འདུག་ཀློག་འདུག་ཟེར། ། ཚིག་ཟུར་སྒྲ་ཙམ་བཅོས་པ་མ་ལགས་པར། ། བྱིས་པའི་དུས་སུ་བཏང་བ་འདི་རང་ཡིན། ། འདི་སྐབས་མི་རིང་པ་ཞིག་ཡིན་པ་འདྲ། ། ས་རྟགས་སྔ་ཕྱི་ད་ལྟ་མི་དྲན་ཀྱང༌། ། དོན་ཆེན་ཚིག་འདི་ཡིད་ལ་བཟུང་བ་ཡིན། ། དེ་ནས་ཅུང་ཞིག་སོང་བའི་སྐབས་སུ་ནི། ། གྲུབ་ཐོབ་ཀརྨ་སྙིང་པོ་ཞེས་ཟེར་བ། ། རྒྱུ་འབྲས་ཞིབ་མོར་བཤད་པའི་བླ་མ་ཞིག །
ནང་ཆེན་སྒར་དུ་ཕེབ་སྐད་གྲགས་པ་ལ། ། ཐམས་ཅད་ཀུན་ལ་མངོན་ཤེས་མཛད་ནས་ཀྱང༌། ། ལ་ལ་ཆོས་པ་རེད་ཟེར་བཞད་པ་དང༌། ། ལ་ལ་སྡིག་ཆེན་རེད་ཟེར་བཤུམས་པ་སོགས། ། གྲུབ་ཐོབ་ཆས་ཀ་འགའ་རེ་མཛད་པར་ཐོས། ཁྱིམ་མི་རྣམས་ཀྱང་མཇལ་དུ་འགྲོའོ་ཟེར། ། ལྷན་དུ་ང་ཡང་ཁྲིད་རོགས་གྱིས་སྨྲས་པས། ། འོ་ན་སྔོན་དུ་ཁྱེད་རང་གསུམ་སོང་ཟེར། ། དེ་ནས་དང་པོར་ཁོ་བོ་ཨ་ཕྱི་གསུམ། ། སྔོན་ཞག་ཞིག་ནས་བླ་མ་མཇལ་བར་ཕྱིན།
ཁོ་བོ་ལམ་དུ་འགྲོ་ཚེ་བསམ་པ་ལ། ། དེ་རིང་བླ་མ་ངུའམ་དགོད་འོང་བསམ། ། གྲུབ་ཐོབ་ཟེར་དེ་ཅི་འདྲ་ཡོད་པ་ཡིན། ། ཞྭ་ལུགས་གོས་སྟབས་ཅི་འདྲ་ཡོད་འོང་སྙམ། ཁས་ཀྱང་དེ་འདྲ་ཟེར་ནས་ཕྱིན་པ་ལ། ། ཉི་མ་ཤར་སྐབས་བླ་མའི་སྒོ་རུ་སླེབས། ། ཕྱག་རྟེན་ཕུལ་ནས་མདུན་དུ་བཅར་བའི་ཚེ། ། བླ་མའི་ཆ་བྱད་ལེགས་པར་བལྟས་པ་ལས། ། སྐུ་ཤ་ཆུང་ངུ་སྔོ་སངས་འདྲ་ཞིག་ལ། ། རྣལ་འབྱོར་པ་ཡི་ཆས་སུ་བྱས་ནས་འདུག །
དགྱེས་ཚུལ་མཛད་ནས་མགུར་མ་འདི་ལྟར་གསུངས། ན་མོ་གུ་རུ། ། རང་ལུས་དུག་ལྔ་ཚེར་ཕུང་འདྲ་བའི་དབུས། ། རིག་པ་བྱིའུ་ཆུང་གིས་ཚང་བཅས་ནས། ། ཡེ་ཤེས་སྒྱུ་མའི་འབྲས་བུ་རོལ་པ་ལས། ། དཀའ་བ་ཚེར་བརྡུང་ལེགས་ཙམ་མ་བཅད་ན། ། རོ་མཆོག་ཞིམ་མངར་རོལ་པ་དཀའ་མོ་འདུག ། དེ་བས་དགེ་བཅུར་བརྩོན་འགྲུས་མ་ཆུང་གྱིས། ། ཉམས་ལེན་སྙིང་པོ་ཡེ་ཤེས་མཐའ་ནས་རྒྱས། ། དབྱངས་འདི་མ་བརྗེད་ཁྱེའུའི་ཡིད་ལ་ཞོག །
གྲུབ་ཐོབ་པ་དེས་དེ་འདྲ་གསུངས་པ་དང༌། ། བདག་ལ་སྙིང་རྗེ་དགོས་ཟེར་བརྡ་རེད་བསམ། ། དེ་མ་ཐག་ཏུ་ནང་དུ་ལོག་ནས་འོང༌། ཁྱིམ་མི་རྣམས་ཀྱིས་སྐད་ཆ་དྲིས་ནས་སུ། ། བླ་མ་ངུའམ་དགོད་དམ་ཅི་ལགས་ཟེར། ། བདག་གིས་དེ་ཡི་ལན་དུ་སྨྲས་པ་ལ། ། བླ་མ་ངུ་དགོད་གང་ཡང་མི་བྱེད་བརྗོད། ། ལྟད་མོ་འདྲ་ནི་ལེགས་ཉེས་གང་མི་འདུག ། བླ་མས་མགུར་ནི་འདི་ལྟར་བཏང་བྱུང་བཤད། ། དེ་འདྲ་ཁྱོད་ཀྱིས་མ་བརྗེད་ཡ་མཚན་ཟེར། །
དེ་ནས་ལོ་གཅིག་འགྲོའམ་མི་འགྲོའི་མཚམས། ། ཨ་ཁུ་དེ་ཡི་ཕྱི་ལ་འབྲངས་ནས་སུ། ། ནང་ཆེན་སྒར་དུ་ལྟད་མོ་བལྟ་རུ་ཕྱིན། ། དེ་ཡི་རྒྱང་ཙམ་དེ་རུ་བསྡད་པ་ལས། ། ནུབ་གཅིག་སྦྲ་ཡི་ནང་དུ་ཉལ་བའི་ཚེ། ། རྨི་ལམ་མམ་ནི་ཉམས་སྣང་ཟ་ཟི་ལ། ། བུད་མེད་ཁྲོ་མོའི་ལུས་ཅན་ཞིག་ལ་ནི། ། ཤིན་ཏུ་མི་བཟད་རྟགས་བརྒྱས་རབ་ཏུ་སྤྲས། ཁོལ་མོ་ལྔ་ཙམ་བྱས་ནས་མདུན་དུ་བྱུང༌། ། མཆོད་གཏོར་ཚོགས་འཁོར་གྲབས་ནི་གྱིས་ཤིག་དང༌། །
སང་ནས་རིག་འཛིན་བཟང་པོ་ཕེབ་འོང་ཟེར། ། བདག་གིས་དེ་ལ་ལན་ནི་འདི་ལྟར་བཏབ། ། རིག་འཛིན་བཟང་པོ་གང་འདྲ་ཟེར་བ་ཡིན། ། བུད་མེད་ཁྱེད་རྣམས་གང་ནས་འོང་བ་ཡིན། ། ཚོགས་འཁོར་དགོས་ན་མོན་བུ་གཉེར་པར་སྨྲོས། ། བདག་གིས་དེ་སྐད་ལན་དུ་བཏབ་པ་ལ། ། བུད་མེད་དེས་ནི་ཁྲོ་ཚུལ་དང་བཅས་པར། ། རྨོངས་པའི་གསེབ་ཏུ་སྡོད་པའི་བག་གྲིབ་ཀྱིས། ཁྱེད་ཀྱི་རྟེན་འབྲེལ་མངོན་ཤེས་འགྲིབ་ཟིན་འདྲ། ། རིག་འཛིན་ཨ་ཙར་ས་ལེ་ཞེས་པ་ཡིན།
ཁྱེད་རྣམས་མཆིམས་ཕུར་སློབ་དཔོན་ཞབས་དྲུང་དུ། ། དམ་ཚིག་གཟུང་ཐག་གཅིག་ཏུ་འབྲེལ་བ་ལས། ། རྟེན་འབྲེལ་དགའ་སྟོན་བཟང་པོ་དགོས་པ་ཡིན། ། ང་ཡི་ཆོས་སྐོར་སང་ནས་འོང་ཡོད་པས། ། དབང་ལུང་ཞུས་དང་བདག་པོ་ཁྱེད་རང་ཡིན། ། དེ་ཡི་ནང་ནས་མ་ཚང་ཁ་སྐོང་གི། ། ལས་མཐའ་འགའ་རེ་ཁྱོད་ཀྱི་ལག་ཏུ་ཡོད། ། ཚིག་དེ་མ་བཤད་དོན་དེ་ཡིད་ལ་ཟུངས། ། ཟེར་ནས་བུད་མེད་འཇའ་ལྟར་ཡལ་ནས་སོང༌། ། དེ་ནས་ཞག་པོ་འགའ་རེ་ལོན་པའི་མཚམས། །
སྒར་པས་སྟག་ཤམ་རྡོ་རྗེ་ཕེབས་ཡོད་ཟེར། ། གང་ནས་ཕེབ་ཡོང་བལྟ་དགོས་བསམས་ནས་སུ། ། ལྷ་ཁང་ཟུར་དུ་བལྟ་བར་ཕྱིན་པའི་ཚེ། ། བླ་མ་ཕྱིང་གུར་ནང་དུ་ཕེབས་ཟིན་འདུག ། ཇས་སང་འགའ་རེས་ཕྱག་དབང་ཞུ་འདུག་པས། ། རང་ཡང་དེ་བར་ཕྱག་དབང་ཞུ་བར་ཕྱིན། ། ཉམས་དང་རྨི་ལམ་ངོགས་སུ་ཤར་བ་ཡི། ། རིག་འཛིན་བྱོན་འོང་ཟེར་བ་ཡིན་འདྲ་བསམ། ། དེ་ནས་ཞག་འགའ་འདས་པའི་མཚམས་སུ་ནི། ། བླ་མ་ནོར་བུ་ཡིན་འདྲ་དབང་ཆེན་ཐོབ། །
དེ་ནས་དབང་ཁྲིད་འགའ་རེ་གནང་འདུག་ཀྱང༌། ། ཞུ་བར་མ་སླེབ་རྩེད་མོའི་ཁྲོད་དུ་ཕྱིན། ། དེ་ནས་ནུབ་གཅིག་ཉལ་བའི་རྨི་ལམ་དུ། ། སྔར་གྱི་ཁྲོ་མོ་རྨིས་པ་དེ་དག་གིས། ། བུ་རང་སང་ཞོགས་ཕྱོགས་སུ་མ་འཁྱམས་དང༌། ། ང་ཡི་སྒྲུབ་ཐབས་ཐོབ་པ་ཡོད་ཅེས་ཟེར། ། དེ་ཡི་ནུབ་མོ་བླ་མ་བཞུགས་ས་རུ། ། ཉམས་མཚར་ལྟད་མོ་ལྟ་རུ་ཕྱིན་པའི་ཚེ། ། རྒྱལ་པོ་བླ་མའི་དྲུང་དུ་བཞུགས་ནས་སུ། ། མ་མོའི་ལུང་ཞུ་མཎྜལ་འབུལ་དུ་འདུག །
གུར་གྱི་རྩ་བར་ཕྱིན་ཏེ་ཉན་ནས་བསྡད། ། ལས་མཐའ་སད་པ་ཡིན་འདྲ་འགའ་རེ་ཡང༌། ། བརྡ་ཡིག་ཚུལ་དུ་སྦས་ནས་ཡོད་སྐད་ལ། ། རྒྱལ་པོས་བླ་མར་དྲི་བ་བགྱིས་ནས་སུ། ། འདི་ཡི་མཚམས་ཀྱི་བརྡ་འདི་གང་ཡིན་ལགས། ། སྒྲུབ་དུས་འཁུ་ལྡོག་བྱེད་ལུགས་ཡོད་དམ་ཅི། ། དེ་སྐད་བླ་མར་སྙན་ཞུས་ཕུལ་སོང་བས། ། བླ་མའི་ཞལ་རས་འཛུམ་པར་མཛད་ནས་ཀྱང༌། ། མ་མོ་བསྒྲུབ་ན་འཁུ་ལྡོག་བྱེད་ལུགས་མེད། ། སྦས་པའི་བརྡ་ཡིག་གབ་འཁྲུགས་སྤྲད་དགོས་ཡོད། །
མཐུ་སྒྲུབ་བྱ་ན་འདི་དག་མྱུར་ཡིན་གསུངས། ། བདག་གི་ལུང་དེ་རྫོགས་པར་ཐོབ་ཡོད་འདྲ། ། དེ་ནས་ཉིན་གཅིག་ལྟད་མོ་བལྟ་རུ་ཕྱིན། ། ཕྱིང་གུར་ནང་དུ་རྗེ་དཔོན་ཐམས་ཅད་ལ། ། བླ་མ་ནོར་བུ་ཡིན་ཡིན་འདྲ་བ་ལས། ། ལུང་ཞིག་གནང་སྟེ་ཞལ་འཕྲོས་མཛད་ཅིང་འདུག ། ཕྱིང་གུར་གཡས་ཕྱོགས་མཆོད་གཞིའི་མདུན་དེ་རུ། ། བླ་མ་ཨ་མྱེའི་སྐུ་སྐྱེ་འདྲ་བ་ཡི། ། གྲྭ་པ་བཞི་ལྔ་ཙམ་ཞིག་བསྡད་ནས་ཀྱང༌། ། མཚོན་སྲུང་མང་པོ་སྲུང་ཆིངས་བརྒྱག་བཞིན་འདུག །
དེ་ཚེ་སྒོ་གདོང་གཡས་ཟུར་དེ་ཉིད་དུ། ། མ་ཐོང་དཀོན་མཆོག་ཚེ་རིང་འདུག་པ་དེས། ། མིག་བཙུམས་ཐལ་སྦྱར་ཀྲོང་ངེར་ཉན་ནས་འདུག ། ང་ཡང་ཅུང་ཞིག་དེ་རུ་བསྡད་པ་ལས། ། བཀྲ་ཤིས་མཚོ་རྒྱལ་ང་ལ་འགའ་གཟིགས་ཏེ། ། བྱིས་པ་ཆུང་ཆུང་སྐྲག་སྣང་མེད་པ་ཡིས། ། ཉམས་མཚར་འདིས་ཀྱང་ཉན་ནས་བསྡད་འདུག་ཟེར། ། མ་ཐོང་ཁོ་ཡིས་བྱིས་པ་ཕར་སོང་ཟེར། ། དེ་ཚེ་ཁོ་བོའི་འགྱུ་བས་བསམ་པ་ལ། ། ཆོས་བྱེད་པ་ལ་རྒས་གཞོན་རིས་སུ་མེད། །
འདི་ཕྱི་རྒྱུ་འབྲས་མི་ལ་ལྷག་གཞན་མེད། ། དྲེད་པོ་བཙོ་མ་མི་ཆོས་སྒོམ་ལོག་མཁན། ། བླ་མའི་དྲུང་ནས་ཕར་རྒྱུགས་ཟེར་རོ་སྐད། ། ཆོས་རྒྱལ་ཡོན་མཆོད་འདི་ཙམ་འཚོགས་ནས་སུ། ། གསང་སྔགས་ཆོས་ཀྱི་དགའ་སྟོན་འགྱེད་པ་ལས། ། རྨོངས་གཟུགས་མངོན་འདོད་ཐེར་པོ་ཁ་མང་འདིས། ། ཀུན་གྱིས་ཐོབ་ན་དགའ་ཚོར་མི་ཤེས་པས། ། ཕར་སོང་མ་སྡོད་ལ་སོགས་ཟེར་བ་འདི། ། བདུད་རིགས་ཁ་འཇམ་ལས་ངན་ཡིན་འདུག་བསམ། ། དེ་རུ་མ་བསྡད་གུར་གྱི་རྒྱབ་ལོགས་ནས། །
བླ་མའི་སྐུ་ཡི་རྒྱབ་དུ་ཅུང་ཟད་ཉན། ། རེ་འགའ་མི་ངན་ཁ་ངན་ཁུར་བ་ལས། ། ཕྱི་ལོགས་འགྲོ་ནས་ལྟད་མོ་བལྟའོ་བསམ། ། ལངས་ཏེ་ཤིང་རྭའི་ཟུར་དུ་འགྲོ་བའི་ཚེ། ། བླ་མའི་གྲྭ་པ་ཞིག་གིས་ཁ་གྱོང་ལ། ། བྱིས་པ་ཁྱོད་ནི་རྡུང་གཏག་ཉོ་ཡག་ཟེར། ། བདག་ཀྱང་ཁྲོས་ནས་ལྷ་ཁང་བསྐོར་དུ་ཕྱིན། ། ཤིང་རྭ་གཅིག་གི་ཀྱོག་ཏུ་ཕྱིན་ནས་ཀྱང༌། ། ཉི་མ་འདུག་པར་ཅུང་ཟད་གཉིད་ལ་སོང༌། ། དེ་ཚེ་ཉམས་སྣང་རྨི་ལམ་ཟ་ཟི་རུ། །
ནེའུ་སེང་མེ་ཏོག་འཁྲུངས་པའི་གླྀང་དུ་སླེབས། ། དེ་ཡི་མོད་ལ་མདུན་གྱི་ནམ་མཁའ་ནས། ཁྱེའུ་རུས་པའི་རྒྱན་དྲུག་ལྡན་པ་ཞིག ། ཌཱཀྐི་གར་མོ་བཞི་ཡིས་བསྐོར་ནས་སུ། ། འཇའ་འོད་ཐིག་ལེ་ཉག་ཐག་ཤིག་ཤིག་བྱུང༌། ། དེ་ཚེ་བདག་ནི་དྲན་པ་ཟིན་པ་དང༌། ། ལངས་ནས་ཐལ་སྦྱར་གསོལ་བ་འདི་ལྟར་བཏབ། ཀྱཻ། ཕ་གཅིག་འགྲོ་བའི་མགོན་པོ་པདྨ་འབྱུང༌། ། སངས་རྒྱས་དབང་པོ་བདག་གི་དྲིན་ཅན་རྗེ། །
སྲིད་པའི་ཚ་གདུང་སྐྱོབ་པའི་དད་དཔོན་མཆོག ། མ་སྲིང་འཁོར་དང་བཅས་ལ་གདུང་བས་བསྟོད། ། ཀྱེ་མ་ཀྱི་ཧུད་བདག་འདྲ་བྱིས་པ་ང༌། ། མགོན་པོ་ཁྱེད་ཀྱི་ཐུགས་རྗེས་མི་སྐྱོང་ན། ། གཞན་ནས་མཚན་ལྡན་བླ་མ་མི་རྙེད་འདྲ། ། དེ་རིང་ཞག་ལ་སྟག་ཤམ་རྡོ་རྗེ་ཡིས། ། དབང་ཁྲིད་ཆོས་གསུང་འགའ་རེ་བྱེད་འདུག་ཀྱང༌། ། མངའ་ཐང་སྙན་གྲགས་ཅན་གྱི་བསྙེན་བཀུར་ལ། ། ཞལ་འདེབས་བསེ་རགས་ཅན་གྱི་ཇས་སང་གིས། ། མངོན་འདོད་ཡི་དྭགས་བཀྲེས་པའི་ཁ་ཕྱུང་ནས། །
གདམས་པ་ཉན་དུ་མ་སྟེར་ཕྱིན་ལགས་ན། ། དཀོར་གཟན་རྐང་འདྲེན་གྲྭ་པ་ཁ་མང་དེས། ། བྱིས་པ་རྡུང་གཏག་ཉོ་ཟེར་སྡང་སེམས་ཚིག ། ཆོས་འདོད་བློ་ལ་བདུད་ཀྱྀ་བར་ཆད་འདིས། ། རྣམ་སྨིན་སྔོན་ནས་བསགས་པ་ཡིན་གྱུར་ན། ། ཕ་རྒན་དྲུང་དུ་བཤགས་སོ་བཟོད་པར་བཞེས། ། གདམས་ངག་ཞལ་གདམས་ཞུའོ་དྲིན་ཅན་རྗེ། ། འབྲལ་མེད་བརྩེ་བས་སྐྱོང་ནས་བྱིན་གྱིས་རློབས། ། དེ་ལྟར་ཞུས་པའི་ལན་དུ་གུ་རུ་ཡིས། ། ཞལ་འཛུམ་མདངས་ལྡན་མཛེས་པའི་སྐུར་བསྟན་ནས། །
ཀ་དག་རྩོལ་མེད་དགོངས་པས་འདི་སྐད་གསུང༌། ཀྱཻ་ཧོ། སྐལ་ལྡན་ཐུགས་ཀྱི་སྲས། ། དྲན་རིག་གཉུག་མས་ལེགས་པར་གསོན། ། ཀུན་གཞི་སངས་རྒྱས་ཀློང་ཡངས་ལ། ། མི་བརྗེད་དྲན་པའི་རྒྱང་སོས་སྲུངས། ། དབྱིངས་རིག་ལྟ་བའི་ཕ་རྒན་ལ། ། མོས་གུས་ཉམས་མྱོང་རྟག་ཏུ་འདུད། ། གསུམ་ལྡན་བླ་མ་དམ་པ་ལ། ། དག་སྣང་གསོལ་བ་རྒྱང་ནས་ཐོབ།
ཁ་ཆོས་ཚིག་གི་གྲུབ་མཐའ་ལ། ། སྙན་གྲགས་ལྟད་མོ་རྒྱང་ནས་ལྟོས། ། མི་ཆེན་ང་རྒྱལ་འདིང་ཞུ་ལ། ། ཆེ་ཁྱེར་གསེབ་ཏུ་འགྲོ་མང་སྤོངས། ། འཁོར་གཡོག་རྣམ་སྨིན་ས་བོན་ལ། ། དམ་ཚིག་རྡོ་རྗེའི་ལག་མ་སྦྲེལ། ། གྲྭ་སློབ་རང་མཐོང་ཁེངས་སེམས་ལ། ཁོང་ཁྲོའི་གླིང་དུ་འགྱུ་མ་རྐྱེན། ། རྒྱུ་འབྲས་ཕྲ་ཞིབ་དར་ཆགས་ལ། ། རྒྱ་འབྱམས་ཨ་འཐས་ཁ་མ་ཡེངས། །
རང་སེམས་བླ་མ་སངས་རྒྱས་ལ། ། བྱི་དོར་བསྙེན་བཀུར་རྒྱང་མ་རིང༌། ། དམ་ཚིག་སྒོ་དགུ་ཤར་གྲོལ་ལ། ། བདག་འཛིན་འགོང་པོའི་བློ་མ་ཞུགས། ། བརྡ་དེ་ཟུངས་ཤིག་རིགས་ཀྱི་བུ། ། དེ་སྐད་ཞལ་ནས་གསུངས་པ་དང༌། ། གཉིད་སད་ཉི་མ་ཕྱེད་ཡོལ་འདུག ། དེ་ནས་ཞག་འགའ་འགྲོ་བ་རུ། ། ཡུམ་གྱི་གོ་རུ་ལོག་ནས་ཕྱིན། ། འདི་ཚོ་སྔ་ཕྱི་གང་ཡིན་གྱི། །
ངེས་པར་རང་ཞིག་མི་དྲན་ཀྱང༌། ། འདི་ཡི་བར་སྐབས་འགའ་རེ་རུ། ། ལུང་བསྟན་རྣམ་པ་མང་པོ་དང༌། ། དག་སྣང་ལ་སོགས་རྣམ་ཐར་ནང༌། ། བཤད་ན་རྒྱས་པ་མང་ཡོད་ཀྱང༌། ། གནད་འགག་དུས་དང་འཕོ་འགྱུར་དང༌། ། ཐོར་ཙམ་འདི་རུ་བཀོད་པར་བྱས། ། རྒྱལ་པོ་ལྷ་བཟང་དམག་ཆེན་གཡོས། ། བྱང་པ་རུ་བཞི་བྲོས་པའི་ཚེ། ། ན་ར་གནམ་ཐིལ་བྱ་བ་རུ། །
སོག་དམག་མང་པོ་ལྷགས་པ་དང༌། ། འབྲོང་པའི་རུ་བ་འགའ་རེ་བཅོམ། ། དེ་ཚེ་མི་ཐར་གྲབས་འདུག་པས། ། བྱོལ་སོང་ཐམས་ཅད་དེད་ནས་སུ། ། རི་རྫོང་ཞིག་ཏུ་ཕྱིན་པའི་ཚེ། ། གུང་ཐུན་ཉལ་བའི་རྨི་ལམ་དུ། ། མཚར་སྟག་དམར་པོ་ཡིན་ཟེར་བའི། ། མི་དམར་བཙན་རྒོད་དུམ་གཅིག་དང༌། ། རྒ་རྒྱལ་ཇོ་བོ་ཡིན་ཟེར་བའི། ། མི་དཀར་འཁོར་གཡོག་མང་ཞིག་དང༌། །
རྨེ་རྒྱལ་རྟ་རྣ་ཡིན་ཟེར་བའི། ། བདུད་ཆས་བཅོས་པ་དུམ་གཅིག་བཅས། ཁོ་བོའི་དྲུང་དུ་བསྙེགས་པ་དང༌། ། ཕྱོགས་བཞི་མཚམས་བརྒྱད་འགའ་རེ་ནས། ། སྣ་ཚོགས་མཚོན་ལས་གྲུབ་པ་ཡི། ། མགོ་ཅན་སྦུ་གུའི་མཆེ་བ་ཅན། ། མི་རིང་ཕྱོགས་ཕྱོགས་ཚོགས་པ་དང༌། ། ཡུལ་གླིང་མང་པོ་བཅོམ་པ་རྨིས། ། དེ་ཚེ་ལྷ་བདུད་བཙན་དམག་གིས། ། ང་ཉིད་སྐད་ཅིག་ཁྱེར་ནས་སུ། །
བྲག་དམར་ཟངས་གླིང་འདྲ་བའི་དབུས། ། ཕོ་བྲང་ཞིག་ཏུ་བཞག་ནས་སུ། ། ད་ནས་བྲོས་རེ་བཙལ་དགོས་མེད། ། དམག་འཁྲུག་འདི་ཡིས་མི་གནོད་སྟེ། ། དམག་འདི་འདས་པའི་མཚམས་ཤིག་ནས། ། བྲོས་པའི་དུས་གཅིག་ཤར་འོང་ཟེར། ། དེ་མ་ཐག་ཏུ་གཉིད་ཀྱང་སད། ། དགོང་མཽ་བྱོལ་སོང་དེད་ནས་སུ། ། ངེད་རྣམས་ནང་དུ་ལོག་སྟེ་ཕྱིན། ། ཀཿརྨེ་ལ་སོགས་ཡུལ་དེ་རུ། །
ཡུན་རིང་ཙམ་དུ་མ་འགོར་བར། ། དཔལ་གཏམ་ལ་སོགས་ཡུལ་དུ་སླེབས། ། འདི་སྐབས་དག་སྣང་ལུང་བསྟན་སོགས། ། ཕྲན་བུ་ཡོད་ཀྱང་འབྲི་མ་ལོང༌། ། དེ་ནས་མི་རིང་ཉེ་བ་རུ། ། བླ་མ་མགར་ཚང་ཆོས་སྒར་ནས། ། ཡུལ་དེར་འབུལ་སྡུད་ཕེབས་ནས་བྱུང༌། ། དེ་ཚེ་སྐྲ་བཅད་བསམ་པ་ལ། ། ནུབ་མོ་ཉལ་བའི་རྨི་ལམ་དུ། ། མི་དམར་བཙན་གྱི་གཟུགས་ཅན་གྱིས། །
བུ་ཁྱེད་ཀྱིས་བླ་མ་འདི་དག་ལ། ། སྐྲ་བཅད་པར་བྱ་བའྀ་ལས་འཕྲོ་མེད། ། ཡུལ་འདི་ནས་ཤར་ལྷོའི་མཚམས་ཤེད་ན། ། དཔལ་ཐུགས་རྟེན་གླྀང་ཞེས་བྱ་བ་རུ། ། རྔོག་བློ་ལྡན་ཤེས་རབ་སྤྲུལ་པ་བཞུགས། ། གཞི་བསླབ་པའི་ཐེག་པ་དེ་རུ་ཞུགས། ། ལར་དེ་ནས་མི་རིང་ཉེ་བ་རུ། ། ཡུལ་འདི་ནས་ཉི་མ་ནུབ་ཀྱི་ཕྱོགས། ། བྱང་འབྲི་གུང་རྩེ་ཞེས་བྱ་བ་རུ། ། འབྲོམ་སྟོན་པ་རྒྱལ་བའི་སྤྲུལ་པ་བཞུགས། །
ལམ་ཉེ་མོའི་གདམས་ངག་དེ་ནས་ལོངས། ། ལར་དེ་ནས་མི་རིང་ཉེ་བ་རུ། ། གནས་རྔ་ཡབ་འོད་ཀྱི་ཞིང་ཁམས་སུ། ། ཕ་འགྲོ་མགོན་པདྨ་འབྱུང་གནས་བཞུགས། ། དོན་མངོན་དུ་གྱུར་པ་དེ་ནས་ལོངས། ། མི་ང་ནི་འབར་བ་རྡོ་རྗེ་ཡིན། ། དོན་ལུང་བསྟན་མ་བརྗེད་ཡིད་ལ་ཟུངས། ། རྟགས་དེ་རྣམས་དུས་ལ་མ་བབ་པར། ། ཚིག་ཟུར་ཙམ་མི་ལ་བཤད་གྱུར་ན། ། རྐྱེན་བར་ཆད་ཉོ་བ་ཐག་གིས་ཆོད། །
དུས་རྒྱུན་དུ་ང་ཡིས་གྲོགས་བྱེད་ཟེར། ། དེ་མ་ཐག་ཏུ་གཉིད་ཡང་སད་པ་དང༌། ། སྐྲ་ཕུད་འབུལ་སའི་བླ་མ་བཙལ་དགོས་བསམ། ། དེ་ནས་མི་རིང་བ་རུ་ཡུལ་ཕྱོགས་དེར། ། ནང་ཆེན་ཆོས་རྗེ་སྒར་དུ་ཕེབས་ནས་བྱུང༌། ཁོ་བོ་དང་ནི་ཁྱིམ་མི་ཐམས་ཅད་ཀྱི། ། ཆེ་བཙན་སྙན་གྲགས་ལྡན་པའི་བླ་མ་སྟེ། ། ད་ལན་ཁྱེད་ཀྱང་དེ་རུ་སྐྲ་ཆོད་ཟེར། ། དེ་ཞོགས་སྐྲ་རྟེན་མཛོ་ཕོ་དཀར་པོ་ཁྲིད། ། ཨ་ཁུ་དང་བཅས་ནང་ཆེན་སྒར་དུ་ཕྱིན། །
ཐོག་མར་གཉེར་ཚང་ནང་དུ་ཕྱིན་པའི་ཚེ། ། གཉེར་པ་མོན་བུ་ཕྲིན་ལས་དཔོན་གཡོག་འདུག ། ཕེབས་ཞུས་བྱས་ཏེ་ཅུང་ཟད་སྡོད་དང་ཟེར། ། གསོལ་འདྲེན་ལ་སོགས་ལེགས་པར་གྲུབ་པ་དང༌། ། བནྡེ་བྱེད་རྒྱུ་ཡིན་ཞེས་བཤད་པའི་ཚེ། ། དེ་ག་ལེགས་ཞེས་དགའ་ཚོར་བྱེད་པར་འདུག ། དེ་ནས་ཆོས་རྗེའི་སྒར་དུ་མཇལ་བར་ཕྱིན། ། ཐོག་མར་བཀྲ་ཤིས་གྲགས་པས་མགྲོན་གཉེར་བཙལ། ། བླ་མར་སྙན་གསན་ལ་སོགས་ཕུལ་བའི་ཚེ། ། བཀྲ་ཤིས་གྲགས་པར་བསླབ་དོན་གནང་ནས་ཀྱང༌། །
བན་ཆུང་འདི་འདྲས་ཅི་ཕན་ཆ་མི་ཐིག ། མ་ཕན་གནོད་རང་འོང་བ་མ་ཡིན་ཏེ། ། མཐའ་མ་གྲུབ་མཐའ་ཅི་མངོན་མི་ཤེས་པས། ཁྱོད་ཀྱིས་ཞུ་སྣ་ངོ་ནི་མི་ལྡོག་སྟེ། ། དེ་རིང་བཏགས་པའི་མིང་ནི་ཆོས་ལ་གྲྭ། ། བླ་མས་ཁུར་ནས་དེ་སྐད་གསུངས་པ་དེ། ཁོ་བོའི་སེམས་ཀྱིས་ལྷང་ལྷང་གོ་བར་འདུག ། དེ་ནས་ཆོས་རྗེའི་མདུན་དུ་ཕྱིན་པ་དང༌། ། སྐྱབས་ཡུལ་རྩ་བ་གསུམ་གྱི་བསླབ་སྡོམ་གནང༌། ། མིང་ནི་བཀྲ་ཤིས་ཕུན་ཚོགས་གྱིས་ཤིག་གསུངས། །
དེ་ནས་བཞུགས་སའི་འགྲིམ་ནས་ལོག་པའི་ཚེ། ཨུས་ཇིང་ཐིའུ་ཇིའི་མདུན་དུ་སོང་བ་དང༌། ། སྐྲ་བཅད་གྲྭ་པ་བྱས་པ་ཨེ་ཡིན་གསུངས། ། ཡིན་ཞེས་སྐད་ཆ་མིང་བཅས་ཞུས་པ་ལས། ། བློ་བཟང་བཀྲ་ཤིས་འདྲ་ཞིག་མི་བཏགས་པར། ། བཀྲ་ཤིས་ཕུན་ཚོགས་མིང་དེ་ཉམས་ཀྱང་མཚར། ། སེར་སྐྱ་ཞལ་རྒྱས་དུས་ཚོད་ཡིན་པ་ལས། ། མིང་དེ་རྟེན་འབྲེལ་འདྲ་ཞིག་ཡིན་འོང་གསུངས། ། ངེད་ཚོ་འབྲི་གུང་པ་རུ་སྐྲ་བཅད་ན། ། དཀོན་མཆོག་ལ་སོགས་མིང་བཏགས་བྱེད་ཡིན་གསུངས། །
དེ་ནས་ཞག་འགའ་སོང་མཚམས་ནང་དུ་ལོག ། ལོ་ཤས་འགའ་རེར་བསྡད་ནས་དགོན་དུ་ཕྱིན། ། དེ་ཚེ་གཟུགས་དང་ཁ་ཐབས་བཟོ་ལྟ་ནི། ། ཇ་འདྲེན་སྐབས་སུ་ལག་ཤུགས་ཁྱག་ཙམ་ཡོད། ། ལོ་ཤས་ཙམ་ལ་ཟླ་བ་རེ་ཟུང་བསྡད། ། དེ་ཚེ་ཡི་གེ་བློ་འཛིན་གྱིས་ཤིག་ཟེར། ། ཐོག་མར་ཡི་གེ་ག་རེ་འཛིན་སྨྲས་པས། ། ཕྱག་མཛོད་དཀའ་བཅུ་ཤེས་རབ་བཀྲ་ཤིས་ཀྱིས། ། ཐོག་མར་ཆོས་སྤྱོད་མཐའ་དག་ཟུངས་ཤིག་ཟེར། ། ཞག་ཤས་ཙམ་དུ་ཆོས་སྤྱོད་འགའ་རེ་བཟུང༌། །
དེ་ཚེ་ནུབ་གཅིག་ཉལ་བའི་རྨི་ལམ་ལ། ། ཕྱག་དྲུག་ཡེ་ཤེས་མགོན་པོའི་ཞལ་ནས་ནི། ། སྔགས་འཆང་ཆོས་སྤྱོད་བཟུང་བ་དགོས་པ་ཆུང༌། ། དེ་བས་བསྐང་གསོལ་སྐོར་བཅས་སྔོན་དུ་ཟུངས། ། ང་ནི་ཚེ་རབས་ཆོས་སྐྱོང་ཡིན་མོད་པས། ། མི་ལ་མ་བཤད་ང་ཉིད་སྒྲུབས་ཞེས་གསུངས། ། དེ་ཡི་ཉིན་པར་མགོན་པོའི་དཔེ་ཆ་ནི། ། མི་ཡི་ལག་ནས་གཡར་རྒྱུ་མ་རྙེད་ནས། ། འདུ་ཁང་ཁ་རུ་དཔེ་ཉོབ་མང་པོ་འདུག ། ཀློག་པས་མགོན་པོའི་དཔེ་ཆ་དུམ་གཅིག་རྙེད། །
དེ་དག་བློ་བཟུང་རྒྱུན་དུ་ཁ་ཏོན་བྱས། ། ལན་འགར་གྲྭ་ཚང་རྣམས་ཀྱིས་ཐོས་ཤོར་བས། ། བཙུན་པ་མི་འདུག་བྱེད་རྒྱུ་མང་པོ་ཞིག ། བཀའ་མེད་ལུང་སྡུམ་ཐོན་དང་སྨྱོ་འོང་ཟེར། ། དེ་ལ་བདག་གིས་ངན་འགྲན་བྱས་ནས་སུ། ། འཇིགས་གསང་དང་ནི་ནག་པོ་སྐོར་གསུམ་སོགས། ། ཆོ་ག་ཕྲན་བུའི་སྐོང་བ་དགོས་རིམ་བཟུང༌། ། དེ་ཚེ་ནང་གི་གྲོང་འཁོར་ངན་རིགས་དང༌། ། བན་ཤར་རྣམས་དང་སྐྱེ་བོ་འགའ་ཞིག་གིས། ། ངན་བཤད་བྱས་ནས་བརྡུངས་ཤིང་ཤིན་ཏུ་འཚེ། །
བདག་ནི་དེ་ནས་མི་སྡོད་ལོག་འགྲོ་བསམ། ། ལོ་ཤས་ཤིག་ལ་ནང་དུ་ཕྱིན་ནས་བསྡད། ། སྔར་ལྟར་ཐུགས་དམ་རྣམས་ནི་ཆག་མེད་བྱས། ། ནུབ་གཅིག་ཉམས་དང་རྨི་ལམ་ཟ་ཟི་ལ། ། རྣལ་འབྱོར་ཧེ་རུ་ཀ་ཡི་ཆ་བྱད་ཅན། ། ལག་ན་རྡོ་རྗེ་ཕུར་པ་བཟུང་བ་ཞིག ། ནམ་མཁར་བྱོན་པ་བདག་གིས་མཇལ་བར་རྨིས། ། དེ་ཡིས་ཞལ་ནས་ལུང་བསྟན་འདི་སྐད་གསུངས། ཀྱེ་ཧོ་ཉོན་དང་སྐལ་ལྡན་སྲས། ། ང་ནི་སྔགས་འཆང་ཧཱུྃ་ནག་པ། །
རྫུ་འཕྲུལ་ཅན་གྱི་རྣལ་འབྱོར་ཡིན། ། ཀློང་དགུ་རྫོགས་པ་ཆེན་པོ་ཡིན། ། བརྡ་དགུ་སྙན་བརྒྱུད་མན་ངག་ཡིན། ། དབང་དགུ་བསྐྱེད་རྫོགས་ཟུང་འཇུག་ཡིན། དོན་དགུ་གཅིག་ཤེས་ཀུན་གྲོལ་ཡི། ། ཆོས་འདི་ཐེག་པ་རིམ་དགུ་ཡིན། ། བརྒྱུད་དགུ་ཡང་ཟབ་སྙིང་པོ་ཡིན། ། སང་དུས་ཚེས་དགུའི་ཉི་མ་ཡིན། ། ལུང་དགུ་པྲ་རྟགས་རི་མོ་ཡིན། ། བྲག་དེ་ཁྲ་ཆོག་བྱ་བའི་རྩེར། །
བུ་ཁྱེད་དགོས་པའི་ཆོས་ཚན་ཡོད། ། བརྡ་དེ་མ་བརྗེད་ཟུངས་ཤིག་གསུངས། ། དེ་ཚེ་རྡོ་རྗེ་ཕུར་བུ་གཏད་ནས་ཀྱང༌། ། སྨོན་ལམ་བཟང་པོས་མཚམས་སྦྱར་བྱས་པ་རྨིས། ། སང་དེར་རི་ལ་ལྟས་མོ་བལྟ་བར་ཕྱིན། ། ཟིལ་ཚ་ཉུག་ནས་བྲག་ཕུག་འགྲིམ་པ་ལ། ། བྲག་ཕུག་ཞིག་གི་ནང་དུ་ཕྱིན་པའི་ཚེ། ། གླེགས་ཤིང་མེད་པའི་དཔེ་ཆ་སྒོག་པོ་ཞིག ། ཐལ་ཞག་སྐྱ་ཡམ་བུན་བུན་ཆགས་ནས་འདུག ། བླང་ཞིང་ཐལ་བ་སྤྲུགས་ནས་བལྟས་པའི་ཚེ། །
ཡང་ཟབ་དཀོན་མཆོག་སྤྱི་འདུས་ཟེར་བ་འདུག ། ལྟེབ་ཚིགས་སློག་ནས་ཕྲག་ཁར་འཆང་སྟེ་ཕྱིན། ། ནང་དུ་ལོག་ནས་ཞག་འགར་ལོན་པའི་ཚེ། ། སྔར་གྱི་རྨི་ལམ་དེ་དག་དྲན་པ་དང༌། ། བློ་རུ་ཟིན་ནས་རྒྱུན་དུ་ཐུགས་དམ་བྱས། ། བདག་གི་འདོན་པ་གཞན་གྱིས་ཐོས་པའི་ཚེ། ། དབང་ལུང་མེད་པར་འདོན་དུ་མི་རུང་ཟེར། ། བདེན་སྙམ་གཞན་དུ་བླ་མ་བཙལ་བར་སོང༌། ། འགའ་རེར་གཏུགས་ཀྱང་དབང་ལུང་གནང་མ་ཉན། ། དེ་སྐབས་བདག་གིས་བསམ་བློ་ཞིབ་ཏུ་བཏང༌། །
ད་ནི་དབང་ལུང་ཞུས་ཀྱང་མི་ཐོན་ཏེ། ། སྔར་གྱི་རྨི་ལམ་ལུང་བསྟན་དེ་དག་ལས། ། ལྷག་པ་གཞན་ནས་བཙལ་རྒྱུ་མི་འོང་བསམ། ། དེ་ནས་ལོ་འཁོར་དེ་ཡི་དགུན་ཟླ་རུ། ། གེ་ཆགས་ངག་དབང་ཟེར་བའི་བནྡེ་ཞིག ། རྙིང་མའི་ལག་ལེན་དགའ་བར་ཡོད་པར་གྲགས། ། དེ་ལ་ཡོན་ཏན་སློབ་རོགས་གྱིས་སྨྲས་ནས། ། གཡག་ཕོ་ཞིག་ནི་གཏང་རག་ཚུལ་དུ་ཕུལ། ། ཐོག་མར་སློབ་རོགས་བྱའོ་ཟེར་ནས་སུ། ། རྟ་མགྲིན་ནག་པོ་ལྕགས་རལ་ལ་སོགས་པ། །
བསྐང་བ་ལས་བྱང་འགའ་རེ་གཡར་ནས་བྱུང༌། ། དེ་རྣམས་ཟླ་བ་གཅིག་ལ་ལེགས་པར་བྲིས། ། ད་རུང་ཆ་ཚང་གཡར་རོགས་གྱིས་སྨྲས་པས། ། དེ་ག་ལག་ལེན་བསླབ་ཀྱིས་ཡོན་བྱིན་ཟེར། ། ཆ་གཅིག་དེ་ལས་གཡར་ཆད་མ་བྱས་ཟེར། ། བནྡེ་ཕ་དེས་གཏམ་བཤད་བཏང་གིན་འདུག ། དེ་ཚེ་ཁོ་བོ་བདག་གིས་བསམ་པ་ལ། ། དཔེ་ཆ་ཕྲན་བུ་འདི་ཡི་ཁ་དྲིན་ལ། ། དེ་བས་སློབ་པའི་ཡོན་ཏན་ཉོན་མོངས་རྒྱུ། ། གདམས་ངག་མི་ལ་རེ་དགོས་མི་འདུག་སྙམ། །
སློབ་དཔོན་གཞན་ལ་རེ་བའི་ཁོ་ཐག་ཆོད། ། དཔེ་དེ་མི་གཏོར་ཁ་རོག་བཞག་པ་ན། ། ནམ་ཞིག་ཤེས་པའི་དུས་ཤིག་མཆིས་འོང་བསམ། ། དམ་དུ་དྲིལ་ནས་སྣོད་དུ་བཅུག་སྟེ་བཞག ། དེ་ཚེ་ཁྱིམ་མི་རྣམས་ཀྱིས་འདི་སྐད་སྨྲ། ། མི་ལ་རེ་བ་ཐམས་ཅད་དེ་འདྲ་ཡིན། ། ད་རུང་སླར་ཡང་གཞན་ནས་མི་བཙལ་ན། ། དེ་འདྲ་ཕན་པོ་འགའ་རེ་མྱོང་འོང་ཟེར། ། དེ་ཚེ་བློ་སེམས་ཡང་ཡང་སྐྱོ་ནས་སུ། ། མི་ལ་མ་རེ་ཟེར་བས་མགུར་འདི་བླངས།
ན་མོ། སྐྱབས་གནས་འགྲོ་བའི་བླ་མ་མགོན་གཅིག་པུ། ། རྗེ་ཕ་རྒན་པདྨ་འབྱུང་གནས་ཏུར་གྱིས་དྲན། ། གནས་མཁའ་སྤྱོད་རྔ་ཡབ་དཔལ་རི་རུ། ། མཚན་བརྗོད་པར་དཀའ་བའི་རིན་པོ་ཆེ། ། སྐུ་འཇའ་ལུས་དྲྭ་བའི་འོད་ཟེར་ཅན། གསུང་ཚངས་དབྱངས་དྲུག་ཅུའི་སྒྲ་ལྡན་པ། ། ཐུགས་ཆོས་དབྱིངས་མཛོད་ཀྱི་རླབས་པོ་ཆེ། ། དུས་གསུམ་གྱི་སངས་རྒྱས་སྤྲུལ་པའི་སྐུ། ། བརྒྱུད་ཟབ་ཡངས་རྒྱ་མཚོའི་གཏེར་མཛོད་པ། །
མཚན་མཐོང་ཐོས་དྲན་པས་གདུང་བ་བསྐྱེད། ། དྲིན་འཁོར་མེད་བརྩེ་ཆེན་རྒྱལ་བའི་སྲས། ། བདག་མོས་པའི་སྐལ་ལྡན་བྱིན་གྱིས་རློབས། ། ཆོས་ཟབ་མོ་སྔགས་ཀྱི་དངོས་གྲུབ་སྩོལ། ། ཀྱེ་མ་དུས་མཐའི་བསྐལ་པའི་མཇུག ། དཀོར་སྡུད་བླ་མའི་གྲྭ་པ་གཅིག ། སྔགས་བཙུན་གསར་པའི་མཁས་འདོད་གཉིས། ། དཔེ་རུལ་གོག་པོའི་གདམས་ངག་གསུམ། ། དཀྲུག་ཤིང་སློང་པའི་མན་ངག་བཞི། ། ནོར་ལ་བརྣག་པའི་སློབ་དཔོན་ལྔ། །
གཡོ་རྒྱུ་ཅན་གྱི་གདམས་ངག་དྲུག ། རང་མཐོང་ཅན་གྱི་ང་རྒྱལ་བདུན། ། གནས་ལུགས་མི་ཤེས་སྒོམ་ཆེན་བརྒྱད། ། ཨ་འཐས་འཛིན་པའི་སྒྲུབ་པ་དགུ ། དེ་དགུ་ད་ལྟར་དུས་གཅིག་ཚོགས། ། བདག་ནི་ལས་འཕྲོ་ཆུང་བ་དང༌། ། སློབ་དཔོན་ཐུགས་གཞི་མཉེས་དཀའ་དང༌། ། དཔེ་ཆ་བཀའ་རྒྱས་ནོན་པ་དང༌། ། སེམས་བསྐྱེད་གཞན་ཕན་ཆུང་ལུགས་ཀྱིས། ། གྲུབ་ཐོབ་འཆལ་བ་མིན་ནམ་ཅི། །
རྡོ་རྗེ་ཐེག་པའི་བསྟན་ཞབས་སུ། ། ཡུན་རིང་འདི་འདྲ་གསུམ་ཡོད་ན། ། ཆགས་སྡང་ཟབ་མོའི་གཅོང་རོང་ཆུ། ཁེངས་སེམས་རྙོག་མར་རྒྱས་བཏབ་པས། ། གསང་སྔགས་ཆོས་བརྒྱུད་བསྲིང་ངམ་སྙམ། ། ད་ནས་སྤྲང་བན་བཙུན་ཆུང་ང༌། ཁ་དྲིན་ཅན་གྱི་ལོངས་སྤྱོད་ལས། ། བདག་མེད་ཤིང་འབྲས་མི་ཟ་བར། ། ཕྱུག་པོར་རེ་བ་མ་འཁྲུལ་ལམ། ། མི་ཆོས་བླ་མར་བསྟེན་པ་ལས། །
གཉོམ་ཆུང་རང་སེམས་མི་འཚོ་བར། ཁས་དྲག་ངོ་སྲུང་མ་འཁྲུལ་ལམ། ཁེངས་སེམས་སློབ་དཔོན་བསྟེན་པ་ལས། ། གནས་ལུགས་རང་རྩལ་མི་སྦྱོང་བར། ། གཞན་ནས་སློབ་སྦྱོང་མ་འཁྲུལ་ལམ། ། མཚན་བཅས་བསླབ་པའི་ཐེག་པ་ལས། ། མཚན་མེད་ཆོས་སྐུ་མི་བསྒྲུབ་པར། ། མཁས་འདོད་རེ་བ་མ་འཁྲུལ་ལམ། ། དེ་བས་རིག་པ་ལྕགས་སུ་བཅུག ཁོ་ཐག་སྙིང་གི་དཀྱིལ་ནས་ཆོད། །
སྐྱིད་སྡུག་དཀོན་མཆོག་ཁོ་རང་ཤེས། ། ལས་འཕྲོའི་མཐའ་འདི་མ་མངོན་བར། ། སློབ་དཔོན་འཚོལ་རྒྱུ་བཞག་ན་ལེགས། ཞེས་པ་འདིའི་ཡན་ཆོད་ཆོས་སྒོར་ཞུགས་དང་ཡོན་ཏན་སྦྱངས་པ་སོགས་ཀྱི་སྐབས་སོ། བླ་མས་དབང་བསྐུར་དུ་མ་ཉན། ། སློབ་དཔོན་བཙལ་ཡང་ཡོན་ཏན་སློབ་དུ་མ་ཉན་ཏེ། ། ཡིད་སྐྱོ་ནས་གཞན་ལ་རེ་དགོས་ཆུང་བའི་མགུར་མ་བླངས་པའི་ལེའུ་སྟེ་ཉུང་ངུར་བསྡུས་པའོ།། །། ཨོྃ་རསྨི་བྷཱ་ཝ་མ་ཧཱ་མ་ཎི་བཛྲ་ཧཱུྃ། དེ་ནས་ལོ་འགའ་འགྲོ་བ་རུ། ། སྔར་ལྟར་དགོན་པར་ཕྱིན་པའི་ཚེ། །
མེ་ཉག་ནང་ཞེས་བྱ་བ་རུ། ། ནུབ་མོ་གཡག་གཅིག་རྐུ་ལ་ཤོར། ། ཕྱིར་ནངས་ཉི་མ་སྔ་ཞོགས་ནས། ། དུག་ཁྲག་ཁྱི་ཁྲག་སྦྱོར་བ་ཐོགས། ། མེ་ཉག་ལ་ཡི་རྩེ་རུ་ཕྱིན། ། ལ་བཙས་འཇིགས་པར་འདུག་པ་དེ། ཁྲག་གིས་བྲན་ཅིང་རྨང་ནས་བསྒྱེལ། ། ཆུ་མིག་ཀུན་ལ་རཀྟ་བཀྲམ། ། དྲག་འབོད་ཨར་གཏད་བགྱིས་པ་ལས། ། ཐོག་སེར་དཔག་མེད་འཁྲིགས་པ་དང༌། །
རྨི་ལམ་དགྲ་བོ་སོད་རྟགས་བྱུང༌། ། དེ་ནས་ཟླ་བ་གསུམ་ཙམ་ནས། ། རྐུན་མ་རུ་དུད་གཉིས་ཡོད་པའི། ། ནོར་ཡང་ཕྱུག་ནད་དྲག་པོས་བཏབ། ། མི་ཡང་རེ་ཟུང་ཤི་ནས་བྱུང༌། ། དེ་ཚེ་རང་གི་བསམ་པ་ལ། ། ཆོས་སྐྱོང་བྲན་དུ་ཡོད་འདུག་བསམ། ། དགའ་བའི་ཚོར་སྣང་ཡེ་མེད་པར། ། ཕྱི་མར་འགྱོད་ཅིང་བཤགས་པ་ཡིན། ། ལོ་ཤས་དགོན་པར་སྡོད་པའི་ཚེ། །
བླ་མས་བདག་རྐྱེན་གནང་བ་དང༌། ། རང་ཡང་ན་སོ་ཅུང་ལོན་པས། ། མཆེད་གྲོགས་དྲུང་འཁོར་འགའ་རེ་ཡིས། ། ཆགས་སྡང་མཐོ་གནོན་བྱེད་འདུག་པས། ། ཀུན་ལ་ཤག་དྲངས་མི་འདོད་པས། ། ཐམས་ཅད་བཙུན་ཆས་བྱེད་པའི་ཚེ། ། བདག་གིས་སྐྱ་ཆས་བསྒྲིགས་ནས་སུ། ། ཝ་ཞྭ་གོས་ཁྲ་སོག་ལྷམ་སོགས། ། མིག་ལ་མི་སྡུག་ཆས་སུ་བགྱིས། ། ཐམས་ཅད་ཧོར་ཆས་བྱེད་པའི་ཚེ། །
བདག་གིས་སེར་ཆས་བྱས་ནས་བསྡད། ། ཐམས་ཅད་འདུལ་ལུགས་བྱེད་པའི་ཚེ། ། བདག་གིས་གཅོད་ལུགས་བྱས་ནས་བསྡད། ། དུས་དང་ནམ་ཞག་ཐམས་ཅད་དུ། ། བྱ་བ་མི་ལ་མི་མཐུན་པའི། ། མ་ངེས་སྤྱོད་པ་སྣ་ཚོགས་བྱས། ། ཀུན་གྱིས་འདི་འདྲ་མ་བྱེད་ཟེར། ། དེ་ཚེ་དུར་ཁྲོད་ཐམས་ཅད་སློག ། རློན་པ་བཤས་ནས་རྐང་གླིང་བླངས། ། སྐམ་པོ་རྣམས་ཀྱི་མགོ་ཡང་བྲགས། །
ཀུན་གྱིས་སྐྱུགས་ལོག་ཟེར་བའི་ཚེ། ། རྐང་དང་ཚིལ་བུ་ལག་པར་བྱུགས། ། དགེ་འདུན་གླིང་གི་དཀྱིལ་འདི་ན། ། རྔ་རྡུང་རྐང་གླིང་མ་བཏང་ཟེར། ། དེ་ཚེ་གཞན་ནས་རྔ་གཅིག་ཉོས། ། དུས་མིན་ཀུན་ཏུ་འུར་རྡུང་བྱས། ། དགོན་པའི་གཡས་གཡོན་ཐམས་ཅད་ནས། ། རྐང་གླིང་རྣམས་ཀྱང་དྲག་ཏུ་ཙེར། ། གཞན་ཡང་སྤྱོད་འགྲོས་མིར་མ་བསྟུན། ། དེ་ནས་ལོ་གཅིག་ལོ་གཉིས་ནས། །
དཔོན་པོའི་སྐུ་ཚབ་བྱེད་དུ་ཕྱིན། ། རེས་འགའ་མར་ཁྲལ་སྡུད་པར་ཕྱིན། ། ལུས་ཀྱང་སྐྱ་ཆས་ཁོ་ནར་ཞུགས། ། ཕྱག་མཛོད་གཉེར་པ་ཐམས་ཅད་ཀྱིས། ། མི་སྡེར་བྱམས་པོ་གྱིས་ཤིག་ཟེར། ། དེ་ཚེ་ཀུན་ལས་ཐུ་བ་ཡིས། ། རེས་འགའ་མི་མང་རྡུང་གཏག་བཏང༌། ། ཡུལ་སྡེ་ཀུན་ལ་ཁྱིམ་ཞུགས་བརྒྱབ། ། ངན་བཙན་ཆས་ཀ་མང་པོ་འཕྲོག ། ལན་རེར་ནས་བརྡུང་བྱེད་དུས་ཕྱིན། །
འུ་ལག་ཐམས་ཅད་ཀུ་དེར་བརྡུངས། ། ལན་རེར་སྟོན་སྡུད་བྱེད་དུས་ཕྱིན། ། ཀུན་ལ་འཆང་རྒྱག་སྐྱུར་འགོང་བཙོང༌། ། ལན་རེར་མཁར་ལས་དཔོན་པོ་བྱས། ། ཨར་པོ་རྣམས་ལ་རྡུང་གཏག་བཏང༌། ། རེས་འགའ་སོག་པོ་བསུ་སྐྱེལ་སོང༌། ། ཡང་ཡང་འཛིང་དང་རྩོད་པ་བཏང༌། ། རེས་འགའ་ཆང་འདུན་རྒྱག་སར་སོང༌། ། སྨྱོ་འཁྲབ་རྩེ་མོ་སྣ་ཚོགས་བྱས། ། རེས་འགའ་ཟམ་ཁའི་ལམ་འགྲིམ་ལ།
ཁ་འཁྱལ་ཚིག་བཙོག་མང་དུ་བཏང༌། ། དེ་སྐབས་བཅོ་ལྔ་ལོན་པའི་ཚེ། ། སྔར་གྱི་ཉམས་དང་རྨི་ལམ་དང༌། ། རྟགས་དང་ལུང་བསྟན་ཐམས་ཅད་བོར། ། དག་སྣང་ཕྲན་བུ་མ་གཏོགས་པ། ། ཐ་མལ་ཀུན་ལས་སྡུག་པར་འདུག ཁྱད་པར་དུག་ལྔ་ཧྲག་པ་དང༌། ། རྣམ་རྟོག་ཆོ་ལོ་རྒོད་པ་ཡི། ། མི་མིན་འདྲེ་མིན་ཙམ་དུ་འདུག ། དེ་ཚེ་སོ་སོའི་སྐྱེ་བོ་ལ། །
ཕལ་པས་བསམ་བཟང་ཟེར་རིགས་ཏེ། ཁྱེད་ཀྱིས་བྱེད་ལུགས་འདི་འདྲ་ལ། ། འདུལ་བའི་གྲྭ་པ་ཡིན་པས་ལེན། ། རིགས་དང་དབང་པོའི་སྟོབས་ཤུགས་འདིས། ། ཆོས་ལུགས་གཞན་འདྲ་ཡིན་གྱུར་ན། ། གཞན་ཕན་ནུས་པ་རེད་མོད་ཀྱང༌། ། ད་ནི་དགེ་སྡིག་མེད་པ་ཡི། ། དྲེད་པོ་ལྕགས་མགོ་རེད་འདུག་ཟེར། ། དེ་ནས་སྐབས་གཅིག་ཅུང་ཟད་བབ། ། བདག་ནི་དགོན་པར་སྡོད་པའི་ཚེ། །
ཡུམ་ལ་སྙུན་ནད་དྲག་པོས་བཏབ། ། ཡུམ་གྱིས་མི་འགྲིམ་བཏང་ནས་སུ། ཁྱེད་ཉིད་དགོན་ནས་མ་སླེབ་བར། ། ཤི་བར་མི་རིགས་སྒུག་ཡོད་ཟེར། ། བདག་ཀྱང་ནང་དུ་ལོག་པ་དང༌། ། ཡུམ་གྱིས་ཞལ་ཆེམས་འདི་ལྟར་བགྱིས། ། ཉོན་དང་ཨ་མས་གཅེས་པའི་བུ། ། ཉི་མ་དེ་རིང་ཡན་ཆོད་བར། ། རིང་ནས་སྙན་པའི་ཚིག་གིས་བོས། ། ཐུང་ལ་ལྟ་བའི་མིག་གིས་འཚོས། །
འགྱང་ན་བྱམས་པའི་སེམས་ཀྱིས་བརྩེ། ཁོར་ཡུག་སྣང་བའི་བློ་ལ་འཁོར། ། བག་ཆགས་རྨི་ལམ་ངོས་ལ་ཤར། ། དུས་དྲུག་ཡིད་འགྱུ་ཁ་ནས་བཏོན། ། སྐྱིད་དང་སྡུག་པའི་ཉམས་སྣང་དུས། ། མ་བརྗེད་དྲན་པས་ཏུར་གྱིས་དྲན། ཁྱད་པར་བྱིས་པ་ཆུང་ངུའི་དུས། ། ཡར་ལྟོས་ཆོས་ཀྱི་བློ་ལ་རེ། ། རྐྱེན་དང་ཕྲན་བུའི་གློ་བུར་ལ། ། སེམས་བརྩེ་འགྱོད་པས་གཅེས་པར་བསྐྱངས།
ཁོག་པའི་སྙིང་དང་དཔྲལ་བའི་མིག ། དེ་བས་བུ་ཁྱོད་སྐྱོང་ལ་དུང༌། ། མ་ངས་དྲིན་གྱིས་བོས་པའི་དོན། ཁྱིམ་འཛིན་སྙིང་རིང་མ་བསམ་སྟེ། ། དགེ་བཅུའི་མདུན་མ་སྒྲུབ་དུ་རེ། ། བྱིས་པ་ཆུང་ངུའི་དུས་ཀྱི་ཚེ། ། དག་སྣང་གུས་འདུན་ཆེ་བ་དང༌། ། མོས་བློ་ཆོས་ལ་དཀར་ལུགས་ཀྱིས། ། ལས་ཅན་བུ་གཅིག་ཡིན་ལ་རེ། ། ན་སོ་དབང་པོ་སྙོམས་པ་དང༌། །
ལོ་རེ་ཟླ་རེ་སོང་བཞིན་དུ། ། སྙིང་རུས་བཙོན་འགྲུས་ཞན་པ་དང༌། ། རྣམ་གཡེང་མགོ་ལོ་རྒོད་པ་དང༌། ། མིག་ལྟོས་མ་དད་ཕྱོགས་ལ་དགའ། ཁྲེལ་མེད་དཔོན་པོའི་ཧོར་འདྲ་ལ། ། རྣམ་སྨིན་ཅན་གྱི་དཀོར་ཆུས་བརྒྱག ། འབུ་ཤུའི་མི་ཁ་སྣ་ཚོགས་ཁུར། ། དོན་མེད་ཉམ་ཆུང་མི་སེར་ལ། ། འཕྲོག་བཅོམ་རྡུང་གཏག་སྣ་ཚོགས་བྱས། ། གྲོང་པའི་འུ་ལག་སྒལ་བ་གཅོད།
ཁ་དྲག་འཁྲུགས་པའི་ངན་སྔ་བྱེད། ། མི་འདོད་ཀུན་གྱི་མི་ཁ་བསྡུ། ། བོང་བུ་ཕག་གི་ཕྲུ་གུ་བཞིན། ། ཆེ་བཞིན་ངན་ལ་ལོད་པའི་རིགས། ། བྱེད་སྤྱོད་དག་སྣང་ཆུང་དུ་སོང༌། ། ཡང་ན་གྲུབ་མཐས་བསླད་པ་གཅིག ། ཡང་ན་དཀོར་སྒྲིབ་ལན་ཆགས་ཤིག ། བུ་ཁྱོད་ད་ནས་བསྒྲིབས་ཟིན་སྣང༌། ། འོན་ཀྱང་ད་ལྟ་ན་སོ་ཆུང༌། ། རྒྱུ་འབྲས་དཀར་ནག་མཚམས་སུ་ཡོད། །
ཡར་འགྲོ་མར་འགྲོའི་རྡོག་སོ་ཡིན། ། མ་ཡི་ད་ལྟའི་སྐད་ཆ་འདི། ། ཤི་གསོན་བྱེ་ཁའི་བསླབ་བྱ་ཡིན། ། ཉི་མ་ད་ནས་ཕར་རྟགས་སུ། ། བསྟན་པའི་འདུན་མ་བསྲིང་བ་དང༌། ། ཚུལ་བཞིན་དྲིན་ལན་འཇལ་འདོད་ན། ། རྒྱུ་འབྲས་ཕྲ་ཞིབ་འཛེམ་པ་དེ། ། མཐོ་རིས་ཐར་ལམ་ཐེམ་སྐས་ཡིན། ། བུ་ཁྱོད་མི་དགེའི་ལས་རྣམས་སྤོངས། ། དག་སྣང་མོས་གུས་གདུང་བ་དེ། །
བྱང་ཆུབ་སྙིང་རྗེའི་ས་གཞི་ཡིན། ། བུ་ཁྱེད་ཆགས་སྡང་གྲུབ་མཐའ་སྤོངས། ། འབྲལ་མེད་བླ་མ་བསྒོམ་པ་དེ། ། འཕྲོ་མཐའ་ཅན་གྱི་དམ་ཚིག་ཡིན། ། བུ་ཁྱོད་དྲེད་པོ་ལྕགས་མགོ་སྤོངས། ། ཆོས་ཕྱིར་བརྩོན་འགྲུས་བསྒྲུབ་པ་དེ། ། ཕྱི་ཆས་ཅན་གྱི་བསོད་ནམས་ཡིན། ། བུ་ཁྱོད་དགེ་བཅུའི་ས་བོན་ཐོབ། ། སྙན་གྲགས་རང་མཐོང་སྒྲུབ་པ་དེ། ། རྣམ་སྨིན་བསགས་པའི་ཤམ་བུ་ཡིན། །
བུ་ཁྱོད་འཇིག་རྟེན་མི་ཆོས་སྤོངས། ། ཀུན་བཀུར་དམན་ས་འཛིན་པ་དེ། ། རྩོད་མེད་མི་ཁ་བྱམས་པ་ཡིན། ། བུ་ཁྱོད་ཆེ་འདོད་ང་རྒྱལ་སྤོངས། ཁ་དྲག་དཔོན་པོའི་ཧོར་འདྲ་འདི། ། མི་དགེ་སྒྲུབ་བའི་ས་བོན་ཡིན། ། བུ་ཁྱེད་གཞིས་དགོན་ལས་འཛིན་སྤོངས། ། འཕྲོག་བཅོམ་སྡིག་ཟས་དཀོར་ནག་དེ། ། ཉོན་མོངས་ཅན་གྱི་དུག་ཆུ་ཡིན། ། བུ་ཁྱོད་སྡིག་ཟས་རང་ཕུང་སྤོངས། །
ཕྱོགས་མེད་རི་ཁྲོད་འགྲིམས་པ་དེ། ། བག་ཆགས་སྦྱོང་བའི་དབེན་རི་ཡིན། ། བུ་ཁྱོད་འཕགས་པའི་གནས་བཟང་འགྲིམ། ། འཚོ་བ་ཆོག་ཤེས་སློང་བ་དེ། ། དཀོན་མཆོག་དྲིན་གྱིས་ལོངས་སྤྱོད་ཡིན། ། བུ་ཁྱོད་ནོར་རྫས་ཆགས་འཛིན་སྤོངས། ། སེམས་ཅན་ཕ་མར་རྟོགས་པ་དེ། ། སྙིང་རྗེས་སྐྱོང་བ་ཤུགས་འབྱུང་ཡིན། ། བུ་ཁྱོད་འགྲོ་ལ་སྡང་སེམས་སྤོངས། ། ཕ་མའི་བཟང་བསླབ་ཉན་པ་དེ།
ཁྲེལ་ཡོད་རིགས་ནས་ཆད་པ་ཡིན། ། བུ་ཁྱོད་ཚིག་འདི་བརྗེད་པ་སྤོངས། ། སྤྱིར་ཡང་རྒྱུ་འབྲས་གཟུ་བོར་ཞོག ། བླ་མ་སངས་རྒྱས་ཐུགས་མ་དཀྲུགས། ། བྱང་སེམས་ཚོགས་པའི་སྒྲིགས་མ་བསླད། ། ལོ་ཤས་དགོན་དུ་སྡོད་པ་ན། ། ཕྱིས་འབྱུང་སྒྲུབ་པའི་དབེན་རིར་སྙེགས། ། བསྔོ་སྨོན་དྲིན་ཅན་མ་ལ་གྱིས། ། ཤི་ཁར་དགའ་ཙམ་མ་ཐོན་ན། ། བུ་རྒྱུད་ཡོད་པའི་དགོས་པ་ཆུང༌།
ཁྱད་པར་སྲིང་མོ་ཆུང་བ་འདི། ། སྡུག་མནར་ངན་པ་མ་བྱེད་གྱིས། ། སྤུན་ཟླ་ཆུང་བ་འདི་ཉིད་ནི། ། སྐྱེས་སྐབས་ལ་སོགས་རྨི་ལམ་དུ། ཁྱད་འཕགས་འགའ་རེ་བྱུང་བ་སྟེ། ། ཡོན་ཏན་མཁན་ཞིག་འོང་ལ་རེ། ། བསམ་བློས་ཟིན་ཚེ་ཡོན་ཏན་སློབས། ། ང་ནི་འཆི་རྐྱེན་བར་ཆད་འདི། ། མཐུ་དང་བྱད་ཅིག་ཡིན་འདུག་པས། ། ཕུང་པོ་མེ་རུ་མ་བསྲེགས་ལ། །
ལྷ་འདྲེ་དྲག་པོ་གནས་སར་སྦོས། ། ད་ནི་མ་མ་ཁ་ཡང་བྲལ། ། ང་ནི་མི་རྟག་ཤི་བྲོད་བདེ། ། ཞེས་སོགས་བསླབ་བྱ་མང་དུ་མཛད། ། དེ་ཚེ་རང་གི་བསམ་པ་ལ། ། དྲིན་ཅན་ཨ་མའི་གསུངས་དེ་བདེན། ། བྱིས་པ་ཆུང་ངུའི་བྱེད་སྤྱོད་དུས། ། དགེ་བཅུ་ཆོས་ལ་བརྩོན་འགྲུས་བསྐྱེད། ། རྟགས་དང་ལུང་བསྟན་དེ་ཙམ་ཤར། ། ད་ལྟར་མི་ཚད་ལོན་པའི་དུས། །
དགེ་བཅུ་ཕན་སེམས་མེད་པའི་ཁར། ། ཀུན་ལ་ཟག་པ་གསོག་པ་འདི། ། ལས་ངན་རྣམ་སྨིན་ཡིན་པར་གོ ། ཡུམ་ལ་མི་རྟག་ཤར་བ་འདི། ། རང་ལ་འོང་བའི་ངོ་སྤྲོད་ཡིན། ། ད་ནས་ཡུམ་གྱིས་གསུངས་བཞིན་བྱ། ། ཡུམ་འདི་གཤེགས་པའི་མཚམས་འདི་ནས། ། ཕ་ཡུལ་སྤངས་ནས་འཁྱམས་འགྲོ་བསམ། ། དེ་ཚེ་ཡུམ་ལ་འདི་སྐད་ཞུས། ཨེ་མ་གསོན་དང་དྲིན་ཅན་མ། །
གསུང་ཚིག་ཞལ་གདམས་བདག་གིས་གོ ། སྔོན་དབང་ལས་འཕྲོ་བཟང་ན་ཡང༌། ། འཕྲད་རྐྱེན་ང་རྒྱལ་ལས་ཀྱིས་སྒྲིབ། ། དོན་མེད་རྣམ་སྨིན་བསགས་པ་དེ། ། རྒྱུ་འབྲས་ཤེས་ཀྱང་མ་འཛེམ་བདེན། ། ད་ནས་རྣམ་པ་ཐམས་ཅད་དུ། ། བདག་མེད་དཀོན་མཆོག་བསྟེན་པར་སྨོན། ། ཕྱོགས་མེད་རི་ཁྲོད་རྟེན་འབྲེལ་བསྒྲིག ། ཨ་འཐས་ཟོག་པོ་མ་ཡིན་པར། ། སྨྱོན་པ་གྲུབ་ཐོབ་ཅིག་ལ་རེ། །
ཡུམ་ཆེན་ཨ་མ་གཤེགས་པའི་མཚམས། ། བདག་ཀྱང་མི་ཡུལ་འགྲིམ་ནས་འགྲོ། ། དཔོན་མེད་གཡོག་མེད་ས་མཐར་འཁྱམས། ། སྐྱིད་ཤོག་སྡུག་ཤོག་རོ་སྙོམ་གྱིས། ། བྱ་བཏང་རྣལ་འབྱོར་ཞིག་ལ་སྨོན། ། འོན་ཀྱང་ལོ་ཤས་ཤིག་ལ་ནི། ། ཆུང་ནས་ཚར་ས་སྡོད་པའི་ཡུལ། ། བླ་མ་དགོན་པའི་ཞབས་ཏོག་ལ། ། སྐྱིད་སྡུག་འཐབ་པ་ཞིག་བརྒྱབ་ནས། ། བུ་ང་གཤའ་མའི་ཆོས་ལ་འགྲོ། །
དེ་བར་ཡུམ་ལ་དགོངས་པ་ཞུ། ། ད་ནི་དྲིན་ཅན་ཨ་མ་ལ། ། ཤི་གསོན་བྱེ་བས་དུས་ཀྱི་ཚེ། ། སྐྱེལ་མ་ཁམས་བཟང་གླུ་ཞིག་ལེན། ། ཀྱེ་མ་ཀྱེ་ཧུད་བླ་མ་མཁྱེན། ། ཨ་མ་ལུས་ཀྱི་སྒྲོམ་བུ་ཁྱེད། ། དེ་རིང་མི་རྟག་ཕུང་པོ་འདི། ། འདུས་བྱས་གཡར་ཁང་འཇིག་པ་ལ། ། བདག་འཛིན་སྣང་བས་མ་ཆགས་པར། ། ཚེ་འདིའི་འདུན་མ་སྒྱུ་མར་སྦྱོངས།
ཁམས་དང་དབང་པོ་མ་སྒྲྀབ་བར། ། བུ་ངས་མ་ཡི་ཞལ་རས་ལ། ། བཞིན་མདངས་རང་བཞིན་གསལ་བར་བསྐྱེད། ། ཆགས་མེད་རིག་པ་ཁམས་བཟང་ཞུ། ། འབྱུང་བཞིའི་སྣང་བ་ཐིམ་པའི་ཚེ། ། རིགས་རྒྱུད་འཁོར་བར་མ་ཆགས་པར། ། འབྱུང་བ་རང་རྩལ་ངོ་བོར་ལྟོས། ། ཡིད་ལུས་བར་དོར་མི་འགྲོ་བར། ། བུ་ངས་ཡུམ་གྱི་རྗེས་ཤེས་ལ། ། ངོ་སྤྲོད་གསལ་འདེབས་ཚིག་གིས་སྐྱེལ། །
འཁྲུལ་མེད་རིག་པ་ཁམས་བཟང་ཞུ། ། སྲིད་པའི་སྡུག་བསྔལ་ཤར་བའི་ཚེ། ། ནང་ཚན་གཟུགས་ལ་མ་ཆགས་པར། ། ཞི་ཁྲོའི་ལྷ་རྣམས་བདེན་མེད་སྦྱོངས། ། ཤ་གཟུགས་མངལ་སྒོར་མ་ཚུད་པར། ། བུ་ངས་ཡུམ་གྱི་མཚམས་སྦྱོར་ལ། ། སྨོན་ལམ་བདེན་ཚིག་བཟང་པོས་སྐྱེལ། ། བག་ཡོད་གཉུག་མར་ཁམས་བཟང་ཞུ། ། སྐྱེ་གནས་སྡུག་བསྔལ་མྱོང་བའི་ཚེ། ། འཁྲུལ་སྣང་འཛིན་མེད་ངོ་བོར་ལྟོས། །
སྤྲུལ་སྐུའི་ཞིང་དུ་མ་བསླེབ་བར། ། བུ་ངས་ཡུམ་གྱི་སྒྲིབ་སྦྱོང་དུ། ། གནས་ལུགས་འོད་གསལ་ངང་གིས་སྐྱེལ། ། ཚོགས་གཉིས་སྐུ་ཁམས་བཟང་བར་ཞུ། ། ཡང་གཅིག་དོན་གཉིས་བདེན་པའི་མཐུས། ། ཡུམ་ཆེན་ཨ་མ་བསུ་ནས་མཇལ། ། འཁོར་ལོ་ཐོག་མའི་ཆོས་སྒོ་རུ། ། བཙུད་ཏེ་རང་རིག་མངོན་གྱུར་ནས། ། ཕྱིར་མི་ལྡོག་པའི་མཁའ་སྤྱོད་ཞིང༌། ། ཡ་མཚན་གནས་མཆོག་དེ་ཉིད་དུ། །
སྐྱེས་ཏེ་ཐོག་མའི་མགོན་པོ་ཡི། ། གོ་འཕང་མངོན་པའི་སྨོན་ལམ་ཞུ། ། དོན་དེ་ཡུམ་ཆེན་ཐུགས་ལ་ཞོག ། ཚིག་དེ་མ་བརྗེད་ཡིད་ལ་ཟུངས། ། ཞེས་སོགས་བཙུན་ཆུང་བདག་གིས་དེ་ལྟར་བགྱིས་པ་དང༌། ། ཕྱིར་ནངས་ཉི་མའི་ངོགས་ནས་གཤེགས་ཏེ་སོང༌། ། འདི་ཡན་ལོ་གྲངས་མཐོ་དམན་འཆུག་ལགས་ཏེ། ། ཚིག་འདི་དགོས་ཆེད་ཆེ་བས་ཡིད་ལ་བཟུང༌། ། དེ་ནས་ལོ་ཤས་ཙམ་ཞིག་སོང་བ་དང༌། ། ནང་ཆེན་ཆོས་རྗེ་དབུས་ལ་ཕེབས་གྲབས་བྱས། །
དེ་ཚེ་རང་གི་བླ་མར་ཞུས་པ་ལ། ། ད་རེས་ང་ཡང་ཕྱག་ཕྱིར་འཁྲིད་རོགས་གྱིས། ། ཐུགས་ཀྱིས་མི་ཁྲེལ་བ་ཡི་བཀའ་སྒྲུབ་ལགས། ། ཇོ་ཤཱཀ་བསམ་ཡས་ལ་སོགས་མཇལ་འདོད་མོས། ། ཞེས་པའི་ཚིག་དེ་བླ་མར་ཞུས་པ་ལས། ། བླ་མའི་ཞལ་ནས་བསླབ་དོན་བཀའ་སྩལ་བར། ། ན་སོ་ཆུང་བས་འགྲོ་གོ་མི་ཆོད་ཡོང༌། ། ཅིས་ཀྱང་འགྲོ་ན་བཤད་གྲྭར་འདུག་དགོས་འོང༌། ། འགྲོ་འདོད་ཡོད་ན་དེ་གའི་ཚིག་ཐག་ཆོད། ། ཅེས་པས་སློབ་སྟོན་བཟང་པོ་གནང་ནས་བྱུང༌། །
དེ་ནས་འགྲོ་ཆས་ཐམས་ཅད་བསྒྲིགས་ཏེ་བཅུག ། དཔོན་སློབ་སྐུ་འཁོར་ཤིན་ཏུ་མང་བ་དག ། གླིང་ནས་བྱོན་པས་དཔའ་ཐི་བྱ་བ་རུ། ། གནས་ར་བཀྲ་ཤིས་ཁང་གསར་གོང་དུ་བཞུགས། ། དེ་ཉིན་ཆམ་ཕུ་དཔོན་གྱིས་གདན་འདྲེན་བྱས། ། བདག་ཀྱང་དཔོན་ལ་ཉེ་འབྲེལ་ཐུག་ཡོད་པས། ། དགོང་མོ་དཔོན་ཚང་ནང་ལ་རང་གཉིས་ཙམ། ། གདན་འདྲེན་བྱས་ཏེ་རྫོང་བ་དག་ཀྱང་བཏབ། ། དེ་ནུབ་བུ་མོ་མང་པོས་སྡུད་ཆང་འདུག ། དེ་རུ་བྱོན་ཟེར་གླུ་དང་རྩེད་མོ་བྱས། །
རྫོང་བ་བྱིན་ནས་ཤིན་ཏུ་ངུ་ཞིང་འདུག ། ཕྱིར་ནངས་སྡོམ་ཏིང་ཐང་དུ་དྲུང་སྐོར་གཤར། ། དེ་ཚེ་ཆོས་སྐྱོང་བཙན་རྒོད་དམག་ཚོགས་ནི། ། ས་གཞི་འུར་གྱིས་འགེངས་ཤིང་འགྲོ་བ་མཐོང༌། ། བདག་གིས་གསོལ་མཆོད་ཚར་གཅིག་བཏང་ནས་སུ། ། ཧཱུྃ་སྒྲ་དྲག་པོ་ལན་འགའ་བཏབ་པའི་ཚེ། ། བཙན་རྒོད་དམག་ཚོགས་བདག་ལ་ཐིམ་པར་བྱུང༌། ། ཀུན་གྱིས་ཅི་བྱེད་ཅི་སྐད་ཟེར་བ་ལ། ། བདག་གིས་གཅོད་ལུགས་བྱ་བ་ཡིན་ཞེས་བཤད། ། དེ་ནས་གསང་གཞུང་ཞེས་པར་སླེབས་པའི་ཚེ། །
རྒྱལ་པོ་བཀྲ་ཤིས་མཚོ་རྒྱལ་ཕེབས་ནས་བྱུང༌། ། ཆོས་རྗེའི་ཆིབས་བསུ་རྟེན་འབྲེལ་མཛད་པ་དང༌། ། རྒྱལ་པོས་བདག་ལ་མར་སོགས་སྐུ་རྫོངས་མཛད། ། དེ་ནས་བྱང་ལམ་རྒྱུད་དེ་དབུས་སུ་བྱོན། ། འབྲི་གུང་གཞུང་ནས་རིམ་བཞིན་ཕེབས་པའི་ཚེ། ། རི་བོ་དགའ་ལྡན་གླིང་ནས་གྲྭ་ཚང་གིས། ། ཆིབས་བསུ་བང་ཆེན་རྣམས་ཀྱང་སླེབས་ནས་བྱུང༌། ། དེ་ནས་ལ་མོ་གཞིས་ཀར་སླེབ་པའི་ཚེ། ། ཐབ་བསུ་ཆིབས་བསུ་བཅས་པ་ཚན་གཅིག་དང༌། ། དེ་ནས་གཙང་འདོག་ཞུས་སུ་སླེབས་པ་དང༌། །
དགའ་ལྡན་གྲྭ་ཚང་ཕལ་ཆེར་ཆིབས་བསུར་བྱུང༌། ། ཕྱིར་ནངས་དགའ་ལྡན་གླིང་དུ་ཕེབས་པའི་ཚེ། ། རོལ་མོ་སྙན་དབྱངས་དཔག་མེད་བཏང་ནས་བྱུང༌། ། གྲྭ་ཚང་གཞུང་ལ་འགྱེད་དང་མང་ཇ་གནང༌། ། ཟླ་བ་ཁ་ཤས་དེ་རུ་ཐོགས་པ་དང༌། ། དེ་ནས་མི་རིང་བ་རུ་ལྷ་སར་བྱོན། ། སྐུ་ཞབས་རྩེ་ལ་ཁྲི་འབུལ་དཔག་མེད་བརྒྱབ། ། དེ་ཚེ་པོ་ཏཱ་ལ་ཡི་ལྷུན་རྩེ་རུ། ། རྒྱལ་བས་བདག་རྐྱེན་སྟོན་མོ་དགྱེས་དགུ་གནང༌། ། རྒྱལ་བ་ལ་ཡང་མཇལ་དར་ཚབ་ཆེན་ཕུལ། །
དེ་ནས་སེ་འབྲས་གཉིས་ལ་བྱོན་ནས་སུ། ། འགྱེད་དང་མང་ཇ་ལ་སོགས་ལེགས་ཕུལ་བས། ། བསྙེན་བཀུར་བདག་རྐྱེན་རྣམ་པ་དཔག་མེད་བྱུང༌། ། ལྷ་སར་ཟླ་བ་ཁ་ཡར་ཙམ་དུ་འགོར། ། དེ་ནས་རི་བོ་དགའ་ལྡན་གླིང་དུ་ཕེབས། ། གྲྭ་ཚང་རྣམས་ཀྱིས་ནན་ཞུས་བྱས་པ་ལས། ། ཆོས་རྗེ་དགའ་ལྡན་དགོན་དུ་བཞུགས་དགོས་བྱུང༌། ། ཕྱག་གཡོག་དྲུང་འཁོར་ཉུང་ངུར་མ་གཏོགས་པ། ། ཐམས་ཅད་ཡུལ་དུ་ལོག་པའི་སྟ་གོན་གྱི། ། ཆས་ཀ་ཕྱེས་ནས་འགྲོ་སྡོད་རན་པར་བྱས། །
བདག་ལ་བླ་མས་བཀའ་སྩལ་འདི་ལྟར་གནང༌། ། བཙུན་ཆུང་གཞོན་པོ་ཁྱེད་ཀྱིས་གནས་འདི་རུ། ། སློབ་གཉེར་བརྒྱབ་ནས་རབ་འབྱམས་མི་བྱེད་པར། ། ནང་དུ་ལོག་ན་འོང་བ་དོན་གོ་ཆུང༌། ། དབང་པོ་ཡང་རབ་ཡོན་ཏན་འོང་བའི་གྲལ། ཁྱོད་ལ་རེ་ཆེ་འདི་བས་དྲག་མེད་པས། ། ཅིས་ཀྱང་མི་འདུག་ཐག་ཆོད་ཡིན་ནམ་ཅི། ། ནུབ་མོ་བསམ་བློ་ཐོངས་ཤིག་གཞན་ལ་དྲིས། ། སང་ནས་དེ་ཡི་ལན་མོ་གྱིས་ཤིག་གསུངས། ། དེ་མ་ཐག་ཏུ་བསམ་བློ་བཏང་བ་དང༌། །
ཕྱི་ཡི་རི་སྐོར་ཆེད་དུ་ལོངས་ནས་སོང༌། ། ཞལ་གཟིགས་མཛད་ཅིང་ཉམས་ཡང་དགའ་བ་དང༌། ། བྲག་དཀར་ཟུར་གྱི་རི་རྩེ་དེ་རུ་ཕྱིན། ། བསམ་བློ་བཏང་བཞིན་ཕྱོགས་བཞིར་ལེགས་པར་བལྟས། ། དེ་ཚེ་སྔར་གྱི་བག་ཆགས་འགའ་རེ་དང༌། ། ཡེར་པའི་ཕུག་པར་བསྡད་པའི་དུས་ཤིག་དྲན། ། དེ་ཚེ་ལྷོ་ནུབ་ཁ་བལྟས་སྡོད་པ་ལས། ། གུ་རུའི་རྣམ་ཐར་ལྷང་ལྷང་དྲན་པ་དང༌། ། སང་ནས་བླ་མར་འབྲལ་དགོས་ཡོད་པ་ལས། ། ཐམས་ཅད་མི་རྟག་རང་བཞིན་གོ་ནས་སུ། །
ཉམས་ཀྱི་ཤུགས་ལས་མགུར་མ་འདི་ལྟར་བླངས། ན་མོ་གུ་རུ། བདག་སྤྱི་གཙུག་ཉི་ཟླ་པདྨའི་སྟེང༌། ། རྗེ་རྫོགས་པའི་སངས་རྒྱས་རིན་པོ་ཆེ། ། ཕ་འགྲོ་བའི་མགོན་པོ་པད་འབྱུང་གིས། ། གནས་ཀ་དག་ཀློང་ནས་བྱིན་གྱིས་རློབས། ། ཀྱེ་མ་ཀྱི་ཧུད་མི་རྟག་སྣང་བ་ལ། ། སྙིང་པོ་སྐོར་སྡུག་མི་བྱེད་པ། ། སྣང་བ་བློ་བྲིད་ང་རེ་འཁྲུལ། ། དང་པོ་བྱིས་པ་བག་མེད་ཚེ། །
རྒྱ་འབྱམས་སྣང་བ་ལྷུག་པར་ཤར། ། ཅི་སྣང་དགག་སྒྲུབ་མི་ཤེས་པས། ། བྱར་མེད་བློ་སྣ་ཐུང་བ་བྱུང༌། ། བར་དུ་ཤ་གཟུགས་རྒྱས་པའི་ཚེ། ། རྣམ་རྟོག་ཁོ་ནའི་འདམ་དུ་ཚུད། ། དྲེད་པོ་བག་མེད་ལེ་ལོར་ཤོར། ། དེ་ཡང་མི་རྟག་རྨི་ལམ་འདྲ། ། ཨ་མ་ལུས་ཀྱི་སྒྲོམ་བུ་དེ། ། གཏན་དུ་སྡོད་པ་རེ་ན་ཡང༌། ། གློ་བུར་དྲག་པོའི་རྐྱེན་དབང་གིས། །
རྨི་ལམ་ལྟ་བུར་བྲལ་ནས་ཐལ། ། དེ་ཡང་མི་རྟག་སྒྱུ་མར་གོ ། ཐ་མར་ད་ལྟ་ཐུག་པའི་ཚེ། ། བཀའ་དྲིན་ཐུགས་རྗེས་སྐྱོང་བ་ཡི། ། མཚན་ལྡན་བླ་མ་དམ་པ་དང༌། ། སང་ནས་སོ་སོར་འབྲལ་དགོས་འདི། ། མི་རྟག་ཚོང་འདུས་མགྲོན་པོར་གོ ། གྲུབ་མཐའ་ཁ་ཆོས་ལོ་མ་ཡི། ། ཐ་སྙད་ཚིག་གི་རྣམ་བཤད་ཀྱིས། ། རྒྱུད་སྡེར་འབྲེལ་བ་བཏང་ན་ཡང༌། །
ང་རྒྱལ་དྲག་པོའི་ཁེངས་སེམས་ཀྱིས། ། ཚེ་རབས་འདུན་མ་གཏོར་བའི་དཔེས། ། མཁས་པའི་གྲུབ་མཐའ་སྒྱུ་མར་གོ ། བདག་རང་ད་ལྟ་འདི་རུ་ཡོད། ། སང་ནས་ཆགས་སྡང་ལམ་ལ་ཞུགས། ། མི་མེད་བྱང་ཐང་བགྲོད་དུ་རན། ། དབང་ཆེན་ས་རུ་དམུས་ཐག་ཆོད། ཁས་དྲག་མི་ཁ་སྟོང་པར་གོ ། ད་ནི་ལས་འདི་མཐའ་འཁྱོལ་ན། ། ཟླ་མེད་གཅིག་པུར་མ་འཁྱམས་པར། །
གཞིས་དགོན་གནས་ལ་ཆགས་རེ་ཤི། ། གླུ་འདི་དོན་ལ་མི་ཁེལ་ན། ། ང་བདག་ཤི་བའི་མགོ་བོ་སྤོངས། ། ཀྱེ་མ་ཆོས་མེད་བཙུན་ཆུང་ང༌། ། ཐོག་མར་ལུང་བསྟན་བཀའ་བབ་དུས། ། བདག་མེད་རི་ཁྲོད་མ་འགྲིམས་པར། ། གྲུབ་མཐའི་དགོན་པར་སྡོད་པས་འཁྲུལ། ། བར་དུ་མ་བསླབ་ཆོས་འགའ་ཤར། ། ཉམས་མྱོང་དེ་ཐོག་མ་བསྐྱངས་པར། ། ཆེ་འདོད་རྣམ་སྨིན་བསགས་པས་འཁྲུལ། །
ད་ལྟ་སྔར་གྱི་བག་ཆགས་དྲན། ། འཕྲོ་བཟང་འདི་དག་མ་མཐུད་ན། ། ངེས་ཤེས་སྐྱེས་ཀྱང་དོན་ལ་འཁྲུལ། ། ལྷོ་གྲོ་བོ་ལུང་གི་རྩེ་མོ་ནས། ། སྤྲིན་དཀར་པོ་སེངྒེ་འགྱིངས་འདྲ་ཁྱེད། ། གནས་ལྷོ་ནུབ་ཕྱོགས་སུ་འགྲོ་བ་ན། ། ངའི་ཕ་རྒན་པདྨ་འབྱུང་གནས་ལ། ། གནུབས་ལོ་ཙཱ་ས་མཐར་འཁྱམས་འདུག་གྱིས། ། དུས་དེང་སང་མི་ལ་རྒྱག་འདུག་གྱིས། ། ལས་བག་ཆགས་འཐིབ་རྨོངས་སྒྲིབ་འདུག་གྱིས། །
དུས་དོ་ནུབ་ས་མཚམས་ཡིན་འདུག་གྱིས། ། རབ་དངོས་སུ་ཕ་རྒན་ཕེབས་ཤོག་གྱིས། ། དེ་མ་འབྱོར་མཁའ་འགྲོ་ཐོངས་ཤོག་གྱིས། ། སེམས་དུང་དུང་སྐྱོ་བ་ཆེ་འདུག་གྱིས། ཁས་ཉམས་དབྱངས་འོ་དོད་འབོད་འདུག་གྱིས། ། ཟླ་མེད་འཁྱམས་འདོད་བྱེད་འདུག་གྱིས། ། ངས་དེ་སྐད་གསོལ་འདེབས་འཕྲིན་བསྐུར་ཚེ། ། སྤྲིན་དཀར་དེ་ཡང་ལང་ལིང་བཀྱགས་ནས་སུ། ། ལྷོ་ནུབ་ཟངས་མདོག་དཔལ་རིའི་ཕྱོགས་སུ་སོང༌། ། དེ་ཚེ་བདག་ནི་མིག་ཆུ་བཏང་བཞིན་དུ། །
དེ་ལས་ལངས་ཏེ་སྐོར་བ་བརྒྱབ་ནས་ཕྱིན། ། དེ་ནུབ་ཉལ་བའི་གུང་ཐུན་རྨི་ལམ་ལ། ། བུད་མེད་དམར་མོ་རུས་པས་བརྒྱན་པ་ཞིག ། མཁའ་ཀློང་དབྱིངས་ནས་འཇའ་ལྟར་ལྷགས་ནས་སུ། ། ཐོག་མར་མི་གོའི་བརྡ་སྐད་མང་དུ་གསུང༌། ། བར་དུ་ཉམས་དབྱངས་ཚིག་ལས་འདི་སྐད་ཐོས། ཀྱེ་ཧོ་གསོན་དང་སྐལ་ལྡན་པ། ། ང་ནི་རྔ་ཡབ་གླིང་ནས་འོང༌། ། གུ་རུ་རྗེ་ཡིས་བཀའ་ཕེབས་ལས། ། སྲས་གཅིག་བུདྡྷ་ཛྙཱ་ན་བ། །
ཚེ་རབས་ཀུན་ནས་སྐལ་བར་ལྡན། ཁྱད་པར་མཆིམས་ཕུའི་གནས་མཆོག་ཏུ། ། བཀའ་གཏད་གདམས་ངག་མི་དྲན་ནམ། ། སྐྱེས་ནས་ལོ་ཤས་འགྲོ་བའི་ཚེ། ། དངོས་སུ་ལུང་བསྟན་མ་དྲན་ནམ། ། བཅུ་གསུམ་རང་ལོ་སྐག་ཐོག་ལ། ཁ་བྱང་བཀའ་རྒྱ་ལེན་དགོས་ཀྱང༌། ། བདུད་མོ་ངན་པའི་བག་བསྒྲིབས་ཀྱིས། ། ལོ་ཡང་བཅོ་ལྔའི་བར་དུ་བསྒྲིབས། ། བར་དུ་བཅུ་དྲུག་ལོན་པའི་ཚེ།
ཁ་བྱང་ཟབ་མོ་གཏད་དགོས་ཀྱང༌། ། མི་ཆོས་དཔོན་པོའི་ལས་འཛིན་གྱིས། ། དཀོར་སྒྲིབ་བག་ཆགས་འཐུག་པོ་ཡིས། ། བཅོ་བརྒྱད་ལོ་ཡི་བར་དུ་བསྒྲིབས། ། ད་ནས་ལོ་གསུམ་ཚུན་ཆོད་ལ། ། མདོ་ཁམས་སྒང་བཞིར་མ་བསླེབ་ན། ། སྐྱེ་བ་གསུམ་གྱི་གཏེར་རྒྱ་ཡོལ། ། གསང་མཛོད་བཅུ་བདུན་དོན་མེད་ཡིན། ། ད་ནི་རིངས་པར་གནས་སུ་ལོག ། བུས་ཀྱང་ཕ་ལ་གསོལ་བ་ཐོབ། །
ཕས་ཀྱང་ཐུགས་རྗེའི་འོད་ཟེར་འགྱེད། ། དེ་རྣམས་མ་བརྗེད་དྲན་པས་ཟུངས། ། ཞེས་པའི་ཚིག་དེ་གསུང་མ་ཐག་ཏུ་ནི། ། བུད་མེད་དེ་ཡང་འཇའ་ལྟར་ཡལ་ནས་སོང༌། ། ཡང་གཅིག་ཐོ་རངས་རྨི་ལམ་ཟ་ཟི་ལ། ། མི་དམར་བཙན་ཆས་བྱས་པ་གཅིག་ལྷགས་ནས། ། རིགས་ལྡན་རྗེ་ཡི་སྲས་ཁྱེད་ལེགས་པར་ཉོན། ཁྱེད་ཀྱིས་རྒྱུན་དུ་བསྟེན་པའི་བླ་མ་དེ། ། རྔོག་གི་ལོ་ཙཱ་བློ་ལྡན་ཤེས་རབ་ཡིན། ཁྱེད་དང་ད་ལན་འབྲེལ་བ་འབྱུང་དོན་ནི། །
ལན་གཅིག་རྒྱ་གར་ཡུལ་དུ་མཆེད་གྲོགས་སྐབས། ། དམ་ཚིག་སྦྲེལ་ནས་སྨོན་ལམ་བཏབ་པ་སྟེ། ། དེ་ཡི་རྟེན་འབྲེལ་དེ་རིང་ཚོགས་པ་ཡིན། ། ད་ནི་རང་རང་འགྲོ་དོན་དུས་ལ་བབ། ། སྐྱེས་བུ་ཁྱེད་ཉིད་གཞན་གྱིས་ཕྱོགས་སུ་བཞུད། ། བདག་གིས་ཕྲིན་ལས་རོགས་དན་ལེགས་པར་བསྒྲུབ། ། ང་ནི་ཆུ་མིག་བྱང་ཆུབ་བཙན་རྒོད་ཡིན། ། ད་ནི་འབྲོམ་སྟོན་སྤྲུལ་པ་མཇལ་བར་ཡོད། ། གདམས་ངག་གཟེར་བུའི་སྐོར་ནི་དེ་ནས་ལོངས། ། ལྡེ་མིག་གཟེ་རྒྱལ་གངས་རིའི་ཕྱོགས་སུ་ཡོད། །
དེ་རུ་རྟེན་འབྲེལ་སྨོན་ལམ་འགྲིག་པར་གྱིས། ། ཞེས་པའི་ཚིག་འདི་མ་བརྗེད་ཟུངས་ཤིག་གསུང༌། ། དེ་མ་ཐག་ཏུ་འཇའ་ལྟར་ཡལ་བ་རྨིས། ། དེ་ཡི་ཞོགས་པར་བླ་མའི་དྲུང་དུ་ཕྱིན། ། ང་ནི་ཅིས་ཀྱང་ཕ་ཡུལ་རང་ལ་འགྲོ། ། གྲྭ་ཚང་འདི་ཡི་སྒྲིགས་ལ་ཞུགས་ན་ཡང༌། ། ཡོན་ཏན་མི་ལོབ་རྡུང་གཏག་ཉོ་བ་ཞིག ། གང་ནས་བལྟས་ཀྱང་འོང་པ་ཐག་གིས་ཆོད། ། ང་ནི་གཞི་རུ་ལོག་ཀྱིས་དགོངས་པ་ཞུ། ། དེ་སྐད་ཞུས་པས་བླ་མའི་ཞལ་ནས་ཀྱང༌། །
སྔར་ཡང་གྲྭ་ཚང་ཆེན་པོ་འདི་ཉིད་ལ། ། རྡུང་བཏག་བྱས་ནས་སུ་ཡང་བསད་རབ་མེད། ། བསླབ་ན་ཡོན་ཏན་མི་ལོབ་མི་སྲིད་སྟེ། ། ལར་ཕུགས་སྡོད་ཉན་མ་འདོད་ཡིན་འདུག་པས། ། ད་ནས་རང་གི་དགོན་དུ་ལོག་པའི་ཚེ། ། བླ་བྲང་ནང་གི་སྐུ་ཆས་ལ་སོགས་པ། ། ཅ་ག་གང་འཐག་ཆུད་དུ་མ་གཟོན་གྱིས། ། ལོ་རེ་བཞིན་དུ་ཁྲལ་སྡུད་བྱེད་པའི་ཚེ། ། གོང་མས་བཅད་པའི་གཤོ་སྲོལ་མ་གཏོགས་པར། ། མི་འོས་རྣམ་སྨིན་ལ་སོགས་བསགས་པ་ན། །
རང་རང་སྡིག་ལ་འབག་པ་མ་གཏོགས་པར། ། ང་ལ་ཉེས་ཕམ་ལྟུང་བ་འོང་དོགས་མེད། ། དེ་བས་རྒྱུ་འབྲས་ཞིབ་མོར་ལག་ལེན་གྱིས། ། འོན་ཀྱང་ང་ལ་འཕྲལ་དུ་ཕན་ཙམ་རེད། ཁྱོད་ཀྱིས་སློབ་གཉེར་བྱེད་རོགས་མ་བྱས་པས། ། ཅུང་ཟད་རེ་ཁར་བཞག་རྒྱུ་མ་བྱུང་གསུངས། ། དེ་ཚེ་རང་གིས་བསམ་པ་བརྟགས་པ་ལ། ། བླ་མས་གསུང་དེ་ང་ཡི་དོན་ཡིན་འདུག ། བྱིས་པ་འགྲོ་ཐུབ་ཙམ་ནས་བླ་བྲང་དུ། ། ཉི་མ་ད་ལྟ་ཕན་ཆད་སྡོད་པ་ལས། །
དབང་ལུང་ཚར་གཅིག་ཐོབ་ཀྱང་མ་མྱོང་བས། ། ད་ནི་བཀའ་བསྒོ་བྱིན་རླབས་ཞུ་དགོས་བསམ། ། བླ་མར་ཞུས་པས་མགོན་པོའི་བཀའ་བསྒོ་གནང༌། ། དེ་ཚེ་བླ་མའི་ཕྱག་གི་ཕྲེང་བ་ནས། ། མེ་འབར་ཚ་ཚྭ་ཐོར་ཐོར་བྱེད་པར་མཐོང༌། ། བླ་མར་མི་ཕྱེད་དད་པ་དཔག་མེད་ཐོབ། ། དེ་ནས་འབྲི་གུང་རྩེ་བར་སྒར་པ་འགྱོགས། ཁམས་སུ་ལོག་པའི་ལམ་ཆས་དེ་ནས་བརྫངས། ། དེ་དུས་ལ་དེར་སྒར་པ་འགྱོགས་པའི་ཚེ། ། བཀའ་ཤོག་བླ་མའི་མདུན་དུ་ལུས་པ་དྲན། །
ནུབ་མོ་ཞིག་གི་དུས་ཚོད་ཡིན་པ་ལས། ། ཀུན་གྱིས་ནམ་གུང་འགྲོ་ཡང་མི་ཕོད་ཟེར། ། དེ་ཚེ་རོགས་པ་རྣམས་ལ་འདི་སྐད་སྨྲས། ཁྱེད་རྣམས་ཁ་ཐབས་སྡུག་པའི་མི་ཞིག་རེད། ། ནམ་ལ་འགྲོ་བར་སྔངས་སྐྲག་ག་ལ་ཡོད། ། ང་ནི་སྲིན་པོའི་ཡུལ་ཡིན་འགྲོ་བར་ནུས། ། ང་ལ་འགྲོ་ཆས་སྒྲིགས་དང་ང་རང་འགྲོ། ། ང་ཡི་ཟླ་བོ་སུ་ཡིས་བྱེད་ཅེས་སྨྲས། ། གཞན་སུ་འགྲོའོ་ཟེར་མཁན་མི་འདུག་པས། ། ཕྱག་མཛོད་ལྕམ་སྲིང་པྲ་ཏི་ཟེར་བ་ཡི། །
སྭ་ར་ཀཽ་རཱི་ཆུང་ཆུང་ཡོད་པ་དེས། ། འགྲོ་བའི་ཟླ་གྲོགས་ང་ཡིས་བྱའོ་ཟེར། ། དེ་མ་ཐག་ཏུ་ཀཽ་རཱི་ཁྲིད་ནས་ནི། ། ནམ་འགྲོས་བརྒྱབ་ནས་གློ་བུར་ཕྱིན་པའི་ཚེ། ། དོམ་རྒན་ཡན་གྱི་བཙན་རི་དེ་ཡི་མདུན། ། མི་དམར་བཙན་རྟ་ཞོན་པ་དུམ་གཅིག་འཕྲད། ཁྱེད་གཉིས་ནམ་ལ་གང་དུ་འགྲོ་ཞེས་ཟེར། ། ངེད་གཉིས་རིང་ཚད་དགའ་ལྡན་འགྲོ་བ་ཡིན། ཁྱེད་རྣམས་ད་ལྟ་ག་རུ་འགྲོ་ཡིན་སྨྲས། ། ངེད་རྣམས་ལ་མོ་ཆོས་སྐྱོང་ཚངས་པ་ཡིན། །
ད་ལྟ་འབྲི་གུང་སྦ་ཁར་ནོར་སྡུད་འགྲོ། ། སྔ་ཕྱིའི་དུས་ཚོད་ད་ལྟ་མ་སླེབ་ཀྱང༌། ། ཏི་སྒྲོའི་གྲོགས་དེ་ཀཽ་རཱི་འདི་ཡིན་པས། ། རྟེན་འབྲེལ་དམ་ཚིག་བསྲུང་བ་གནད་ཆེ་ཟེར། ། ད་ནི་ལམ་དེར་མ་འགྲོ་རྐུན་མ་ཡོད། ། ལམ་གོང་ས་ཡི་ཕུག་དེར་ཉལ་སྡོད་ཟེར། ། དེ་མ་ཐག་ནས་ལམ་གོང་ཡར་ཙམ་ཕྱིན། ། ས་ཡི་ཕུག་ཏུ་ཉལ་ནས་བསྡད་པ་དང༌། ། ཀཽ་རཱི་དེ་ཡིས་སྐད་ཆ་དྲིས་ནས་སུ། ཁྱེད་ཀྱིས་ཁེར་གཏམ་དེ་འདྲ་ཅི་ཡིན་ཟེར། །
དེ་ལ་བདག་གིས་ལན་དུ་འདི་སྐད་སྨྲས། ཁྱེད་ཀྱིས་ད་ལན་དེ་རྣམས་མ་མཐོང་ངམ། ། རྐུན་མ་ཡོད་དོ་ལམ་ལ་མ་འགྲོ་ཟེར། ། མང་པོ་གཞན་འགའ་མཐོང་ཡང་མི་བཤད་སྨྲས། ། དེ་འདྲ་མ་གསུངས་ང་ནི་འཇིགས་དྲག་ཟེར། ། དེ་ནས་སྔ་ཞོགས་དུས་སུ་ཕྱིན་པ་ལས། ། དགའ་ལྡན་གླིང་དུ་མུན་རུབ་ཙམ་དུ་འབྱོར། ། ཕྱིར་ནངས་བླ་མའི་དྲུང་དུ་མདུན་གྲལ་སྐབས། ། ཀཽ་རཱི་དེ་དང་བསྒྲིགས་ནས་བསྡད་པ་ལ། ། བླ་མའི་ཐུགས་ལ་ཅི་དགོངས་བསམ་ནས་སུ། །
བདག་ཀྱང་ཤིན་ཏུ་ངོ་ཚ་ཆེ་བར་བྱུང༌། ། བླ་མས་སྐུ་རྩེད་ཞལ་ཏ་མ་གཏོགས་པའི། ། ལེགས་ཉེས་སོགས་ནི་གང་ཡང་གསུང་མ་བྱུང༌། ། དེ་སྐབས་བརྡ་མེད་བྱིས་པའི་རྣམ་པར་འདུག ། ཕྱིར་ནངས་ཞོགས་ཁར་བཀའ་ཤོག་བླངས་ཏེ་ལོག ། ལ་མོའི་སྐུ་རྟེན་རྩ་རུ་གུང་ཚིགས་བཏང༌། ། དེ་ནས་ལམ་དུ་ཆང་མ་ཞིག་འདུག་པས། ། ཇ་སྡེར་གང་གི་ཆང་ཞིག་ཉོས་ནས་འཐུང༌། ། རིམ་བཞིན་ཕྱིན་ཏེ་འབུམ་པའི་རྩ་བ་རུ། ། མལ་བསོ་བྱས་པས་གཉིད་ཡང་ལོག་སོང་འདུག །
དེ་ཚེ་ཟ་ཟི་ཉམས་ཀྱི་རྨི་ལམ་དུ། ། འབྲི་གུང་དཀར་ནག་གནས་ནས་ཡིན་ཟེར་བའི། ། བུད་མེད་ཉི་ཤུ་ཙམ་ཞིག་འདུག་པ་དེས། ། ལྔ་ལྡན་ཚུལ་གྱིས་དར་ཡུག་བརྐྱངས་ནས་སུ། ། བླ་མ་ཡབ་ཡུམ་འདི་ནས་ཟུངས་ཤིག་ཟེར། ། དེ་ཚེ་བདག་གིས་དར་ཐག་བཟུང་བ་དང༌། ། པྲ་མ་ཏི་ནི་ལུས་ཆས་འགྱུར་ནས་སུ། ། རིགས་ལྔ་ལ་སོགས་རྒྱན་གྱིས་སྤྲས་པར་མཐོང༌། ། བདག་ནི་སྔར་གྱི་གོས་ལག་དེ་རང་འདུག ། དར་ཡུག་མ་ཤོར་ཕྱི་ལ་ཤོག་ཅེས་ཟེར། །
དེ་མ་ཐག་ཏུ་གནས་དེར་སླེབ་པའི་ཚེ། ། མཁའ་འགྲོའི་ཚོགས་ཁང་ཆེན་མོ་ཡིན་ཟེར་བའི། ། ཐེམ་སྐས་མང་པོ་ཞིག་གི་ཐོག་ཏུ་ཕྱིན། ། མཇལ་བས་ལྟ་ན་སྡུག་གི་ཕོ་བྲང་ཞིག ། སྣ་ཚོགས་རིན་ཆེན་མཛེས་པའི་རྒྱན་རྫོགས་དབུས། ། ཆོས་འབྱུང་དམར་པོ་སུམ་བརྩེགས་སྟེང་དུ་ནི། ། བུད་མེད་བཅུ་དྲུག་ལོ་ལོན་ན་ཚོད་ཅན། ། སྣ་ཚོགས་མཛེས་པའི་རྒྱན་གྱིས་སྤྲས་མཛད་པས། ། ཚོགས་ཀྱི་འཁོར་ལོ་རྒྱ་ཆེར་བསྐོར་བར་འདུག ། དེ་ཚེ་བདག་གཉིས་མདུན་དུ་ཤོག་གསུངས་ནས། །
སྤྱི་བོར་བདུད་རྩིའི་སྐུ་ཁྲུས་གསོལ་བ་དང༌། ཁ་བྱང་ཡིན་ཞེས་བརྡ་ཡིག་འདྲ་འདྲ་ཡི། ། པོ་ཏི་གླེགས་བམ་དགུ་ཙམ་འདུག་པ་དེ། ། སྤྱི་བོར་བཞག་ནས་བཀའ་གཏད་སྨོན་ལམ་བཏབ། ། ད་ནི་མཛོད་སྒོ་འདི་ནས་ལྟོས་ཤིག་གསུངས། ། རིན་པོ་ཆེ་ཡི་སྒོ་ཞིག་འདུག་པ་དེ། ། ཕྱེས་ནས་ནང་ལོག་དག་ཏུ་མཇལ་བའི་ཚེ། ། ཞི་ཁྲོའི་དཀྱིལ་འཁོར་འཇའ་ལྟར་ཤར་བ་ལ། ། ཡིག་རིགས་མི་འདྲ་བྱེ་བ་འབུམ་ཕྲག་རྣམས། ། འོད་སྐོར་ནང་དུ་ཆེམ་ཆེམ་འཁྱུགས་པར་མཇལ། །
གཞན་ཡང་ནོར་བུ་ལ་སོགས་ཀ་ཆའི་རིགས། ། བསམ་ལས་འདས་པ་གྲངས་མེད་སྤུངས་ནས་འདུག ། དེ་ཚེ་གཙོ་མོ་མཁའ་འགྲོའི་ཞལ་ནས་ཀྱང༌། ། གནས་འདི་མཁའ་འགྲོའི་ཚོགས་ཁང་ཆེན་མོ་ཡིན། ། མ་ང་མཁའ་འགྲོ་ཡེ་ཤེས་མཚོ་རྒྱལ་ཡིན། ། བརྡ་འདི་གནས་ལུགས་ནམ་མཁའ་རྒྱ་མཚོ་ཡིན། ། ཚིག་འདིས་བཀའ་གཏད་དབང་ལུང་རྫོགས་པ་ཡིན། ། དོན་འདིས་བུ་ཁྱོད་ཤེས་རྒྱུད་གྲོལ་བ་ཡིན། ། དུས་འདི་རྟེན་འབྲེལ་བརྟག་པའི་མགོ་མོ་ཡིན། ། གནས་འདི་དབེན་རི་འགྲིམ་པའི་སྨོན་ལམ་ཡིན། །
ལམ་འདིར་ཡར་འགྱུ་ཕྱོགས་མེད་འགྲོ་དོན་གྱིས། ། དེང་ཕན་འགྲོ་ལ་དབང་སྐུར་ཆོས་ཤོད་སྟོན། ། འདི་ཕན་བཀའ་གཏད་གཉེར་བྱང་འབོག་པ་ཡིན། ། ད་ནས་མི་རིང་ལོ་ཤས་འགྲོ་བའི་ཚེ། ། ཡང་གཅིག་ཚོགས་ཁང་འདི་ཡི་ནང་དུ་འཛོམས། ། གནད་བདུན་གདམས་པ་དེ་ཚེ་སྦྱིན་པར་བྱེད། ། དེ་ཚུན་མ་ངའི་རྣམ་ཐར་གསོལ་བ་ཐོབ། ། བུ་ཁྱེད་ལོ་ཙཱ་སངས་རྒྱས་ཡེ་ཤེས་ཡིན། ། མཚམས་སྦྱོར་སྔོན་གྱི་བག་ཆགས་དྲན་པར་གྱིས། ། ལམ་གྱི་བར་ཆད་བདག་གིས་བསལ་ནས་ཡོད། །
དེ་ཚེ་པོ་ཏི་ཐམས་ཅད་ཁུར་ནས་ཀྱང༌། ། བྲག་ཕུག་སྒོའི་དྲུང་འགྲོ་སྙམ་བྱེད་པའི་ཚེ། ། དེ་མ་ཐག་ཏུ་གཉིད་ཡང་སད་པ་དང༌། ། ཉི་མར་བལྟས་པས་མ་ཟད་ཙམ་ཞིག་འདུག ། ཟླ་བོར་སྐད་བཏང་ལན་མང་བོས་པའི་ཚེ། ། ཨ་བོ་ཚབ་ཆེན་གཉིད་དུ་སོང་ནས་འདུག ། མེ་ཏོག་སྐྱེད་མོའི་ཚལ་དུ་སླེབས་པ་རྨིས། ། མེ་ཏོག་ཐུས་ནས་ཁུར་གྲབས་ཡོད་པ་ཡིན། ། དེ་སྐད་ཟེར་ནས་མགྱོགས་པར་འོང་བའི་ཚེ། ། ལ་ཕུག་ཁུར་བའི་བུད་མེད་གཉིས་དང་འཕྲད། །
ཨ་ཅེ་རྟེན་འབྲེལ་ལ་ཕུག་སློང་དང་བྱས། ། ལ་ཕུག་རྡོག་པོ་ལྔ་ཙམ་བྱིན་ནས་བྱུང༌། ། ལ་ཕུག་ཐོགས་ནས་ཡར་ཙམ་འོང་བའི་ཚེ། ། བུད་མེད་གཉིས་དེས་ཁ་དལ་ལབ་པ་ལ། ། ཨ་བོ་ཀཽ་རཱི་ཆུང་ཆུང་གཞོན་མཛེས་གཉིས། ། སྒྲོམ་བུ་ཁུར་ནས་འདུག་པ་མ་ལགས་པས། ། བྲོས་ནས་འགྲོ་མའི་ཡིན་ཡིན་འདྲ་འདུག་ཟེར། ། དེ་ཚེ་ཕཊ྄་སྒྲ་དྲག་པོ་བྱས་པ་ལས། ། ནག་ཆགས་གཉིས་དེས་ཕྱི་མིག་ལྟ་ནས་ཀྱང༌། ། སྨྱོན་པའི་ལས་ལྟ་བྱེད་བྱེད་ཟེར་ནས་སོང༌། །
དགོང་མོར་བར་ཞག་མི་ཚང་གཅིག་ལ་སླེབས། ། ཕྱིར་ནངས་སྔ་ཞོགས་ཕྱིན་པས་ཉིན་ཕྱེད་སླེབས། ། དེ་ནས་རིམ་བཞིན་བྱང་ལམ་བརྒྱུད་དེ་ཕྱིན། ། མེར་གྱི་མཚོ་དམར་ལ་ནས་མགོ་བཟུང་སྟེ། ཁ་བ་པུས་ནུབ་ཙམ་བབ་བགྲོད་ལམ་དཀའ། ། རིམ་བཞིན་འབྲི་རྒན་ལ་རུ་ཕྱིན་པའི་ཚེ། ཁ་བ་མི་ཡི་སྐེད་པར་སྙོབ་ཙམ་འདུག ། དེ་ཡི་ནུབ་མོ་ཤ་ཙམ་མ་གཏོགས་པ། ། ཇ་ཁོལ་ལ་སོགས་གང་ཡང་མེད་པར་ལུས། ། ལ་དེའི་ལྟོ་རྒྱབ་ཉི་མ་གསུམ་ཚུན་ལ། །
མཛོ་གཡག་དྲུག་ཅུ་ཙམ་ཞིག་ལུས་ནས་སོང༌། ། དེ་ནས་རིམ་བཞིན་ལྷོ་ཁ་བརྒྱུད་ནས་ནི། ། རྨེ་ཡི་ཤ་ཕོ་སྣ་རུ་མ་བསླེབ་བར། ཁ་ཆར་བུ་ཡུག་འཐིབ་པས་དཀའ་ལས་ལ། ། ཉི་མ་ད་ལྟ་བསམ་ཡང་རྒྱུས་པ་ཚ། ། དཔོན་པོའི་དཀོར་ཟས་སྒྲིབ་པ་དེ་ནས་སྦྱངས། ། རྨེ་རུར་རྟ་རྣ་དགོན་པར་འུ་ལག་བརྒྱབ། ། དགོན་པས་འུ་ལག་མི་ཕུད་ཟེར་བ་ལ། ། དགོན་པའི་མཛོ་གཡག་རི་ནས་ཕབ་སྟེ་དེད། ། གྲྭ་མང་ཐམས་ཅད་མཛོ་གཡག་ཕྱི་ལ་བྱུང༌། །
དེ་ཚེ་མ་འཆམ་ཁ་ཤག་ངན་སྨྲས་བཏང༌། ། འཐབ་པས་རྟ་རྣ་དགོན་མིའི་མགོ་ཡང་བཅག ། གྲྭ་པ་ཐམས་ཅད་འུ་ལག་བྱེད་དུ་ཁྲིད། ། གྲུ་ཡའི་བྲག་དཀར་གོང་ཀ་བར་དུ་བསྐྱལ། ། དེ་ནས་དབའ་ཝ་ཁ་ལ་སླེབ་པ་དང༌། ། གྲྭ་མང་ཐམས་ཅད་རོང་ནས་དགོན་ལ་ལོག ། བདག་གིས་རིམ་བཞིན་འུ་ལག་བརྒྱབ་ནས་སུ། ། སྟོད་ནས་རང་གི་ནང་དུ་ལོག་ནས་སོང༌། ། ཞག་པོ་གསུམ་ལ་སྣེམ་གྱི་ནང་དུ་སླེབས། ཁྱིམ་མི་ཀུན་གྱིས་དགའ་ཚོར་དཔག་མེད་བཅས། །
དབུས་ལ་ལམ་སྟབས་ཡག་པོ་ཨེ་བྱུང་ཟེར། ། ཕྱི་ནང་གསང་གསུམ་སྐད་ཆ་ལེགས་པར་བཤད། ། དབུས་ཀྱི་ལག་རྟགས་ཆས་ཀ་ཐམས་ཅད་བྱིན། ། ཞག་གསུམ་ཙམ་ནས་ནང་ཆེན་སྒར་དུ་སོང༌། ། ཨེ་ཀེ་ཐིའུ་ཇིའི་སྐུ་མཆེད་ལྷན་རྒྱས་ལ། ། མཇལ་དར་ཕུལ་ནས་སྐད་ཆ་ཐམས་ཅད་ཞུས། ། ལམ་སོགས་ཕྱི་ནང་བྱོན་དོན་ལེགས་གྲགས་གསུངས། ། དེ་ནས་ཞག་འགའ་སོང་མཚམས་ནང་དུ་ལོག ། དབྱར་མགོ་མ་བསླེབ་བར་དུ་ནང་ལ་བསྡད། ། གོས་ལག་ལ་སོགས་ཚེམས་གྲུབ་མང་དུ་བརྒྱབ། །
དེ་ནས་མི་རིང་པ་རུ་དགོན་པར་ཕྱིན། ། དེ་ཡི་དབྱར་ལ་མར་ཁྲལ་སྡུད་དུ་སོང༌། ། མར་ཁྲལ་འདུས་ནས་མར་རྣམས་དབུས་སུ་བརྫངས། ། དེ་ཡི་སྟོན་ཁར་ནས་ལྡོམ་བྱེད་དུ་ཕྱིན། ། ནང་དུ་ལོག་ནས་ཞག་འགར་མི་རིང་བར། ། གཟིམས་ཁམས་དབུ་རྩེའི་ཉི་ར་ཞིག་ལ་ནི། ། བཙན་རྒོད་རྔ་ཐུག་ཡོད་སའི་རྩ་བ་རུ། ། ནུབ་མོ་རྒྱུན་དུ་གཅོད་ཐུན་བཏང་ནས་ཉལ། ། ནུབ་གཅིག་ཟམ་ཁར་དགེ་བསྙེན་འདུལ་དུ་ཕྱིན། ། གཅོད་ཐུན་འབྲིང་པོ་ཙམ་དུ་སླེབ་པའི་ཚེ། །
གཅན་གཟན་ལུས་ལ་སྒྲ་གཅན་ལྟ་བུ་ཡི། ། མགོ་མཇུག་གཉིས་སུ་ཁ་ཡང་ཇི་བཞིན་དོད། ། ཆེ་ཆུང་ཚད་ནི་ཝ་མོ་ཙམ་ཞིག་ལ། ། མཆེ་བ་ཀྲིག་ཀྲིག་སྐད་ངན་འདོན་པ་དང༌། ། གདོང་ལ་ལྟ་ཞིང་མཆོང་གྲབས་བྱེད་འདུག་པས། ། གཟུགས་ཅན་ཡིན་ནམ་གཟུགས་མེད་ཡིན་ནམ་བསམ། ། རྐང་དུང་བླངས་ཤིང་ཁ་རུ་སྲུབ་པ་དང༌། ། འོ་དོད་བྱས་པས་ས་ཡང་འགུལ་ནས་བྱུང༌། ། དེ་ཚེ་གཟུགས་མེད་ལྷ་འདྲེ་ཡིན་བསམས་ནས། ། དབང་སྡུད་ཨར་གཏད་ཆ་དགུས་ལེགས་པར་གཟིར། །
དེ་མ་ཐག་ཏུ་ཆུ་ཡི་འཁོར་དུ་ཐལ། ། ཅུང་ཟད་རྨི་ལམ་ཟ་ཟི་འགྲོ་བ་རུ། ། བདག་ནི་ས་མདོ་ཞིག་ཏུ་སླེབས་སྣང་བར། ཁྲི་གདན་མཐོན་པོའི་སྟེང་དུ་བསྡད་ནས་སུ། ། ལག་ཏུ་ཌཱ་རུ་རྐང་དུང་ཐོགས་ནས་ནི། ། དེ་ཚེ་འཛམ་གླིང་ཀུན་གྱི་མི་འདུས་པས། ། ཐམས་ཅད་ཆོས་རྭའི་གྲལ་ལྟར་བསྒྲིགས་ནས་འདུག ། བདག་གིས་གཅོད་དབྱངས་མ་ཅིག་ལྡེམ་གླུ་དང༌། ། ཕ་གཅིག་དམ་པའི་སེང་ཆེན་འགྱིང་འགྲོས་དང༌། ། རྒྱ་ནག་གཅེར་བུའི་ཁྲབ་རིང་ལ་དྲངས་ནས། །
དབང་གཏོར་ལ་སོགས་གང་ཡང་མི་འདུག་ཀྱང༌། ། དབང་བསྐུར་ཌཱ་རུ་རྐང་གླིང་རྣམས་ཀྱིས་བྱས། ། ན་མོ་ཆོས་རྣམས་ཐམས་ཅད་རྒྱུ་ལས་བྱུང༌། ། ཞེས་སོགས་ཆོས་ཚིག་རྣམ་པ་སྣ་ཚོགས་བཤད། ། དེ་ཚེ་ཁྲོམ་རྣམས་རང་སར་ལོག་ནས་སོང༌། ། བདག་ཀྱང་ཤིང་ནག་ཡོད་པའི་ས་རུ་སླེབ། ། སྐྱེལ་བུ་བཟང་པོ་ཉམས་དགའ་འདུག་པ་དང༌། ། དེ་རུ་བུད་མེད་འགའ་རེ་སྣང་བ་དེས། ། ད་ནི་སྒྲུབ་པའི་རྒྱལ་མཚན་འཛུགས་རན་པས། ། ཕྱོགས་མེད་དབེན་པའི་རི་ཁྲོད་འགྲིམས་ཤིག་ཟེར། །
དེ་མ་ཐག་ཏུ་རྨི་ལམ་རྟགས་ཀྱང་སད། ། ནང་དུ་ལོག་པས་ནམ་མཁའ་སངས་ནས་བྱུང༌། ། དེ་ནས་མི་རིང་ཞག་འགར་འགྲོ་བ་རུ། ། ནུབ་གཅིག་གུང་ཐུན་ཉལ་བའི་རྨི་ལམ་དུ། ། ཡང་རྫོང་ཤེལ་གྱི་བྲག་ཕུག་ཡིན་ཟེར་བའི། ། ཕྱོགས་མཚམས་འཇའ་དང་འོད་ཀྱིས་ཁེངས་པ་དང༌། ། དེ་ཡི་ནང་ནས་ཡེ་ཤེས་མཁའ་འགྲོ་མ། ། གར་མོ་ལང་ལིང་གྲངས་མེད་སྤྲིན་ལྟར་གཏིབས། ། རོལ་མོ་སྣ་ཚོགས་གདུང་དབྱངས་ལེན་པར་བྱེད། ། སྒྲུབ་ཕུག་དེ་ནི་གཞལ་ཡས་ཁང་ཞིག་ལ། །
སྣ་ཚོགས་རིན་པོ་ཆེ་ལས་གྲུབ་པར་འདུག ། དབུས་སུ་པདྨ་ཉི་ཟླའི་ཁྲི་འཕང་དུ། ། སློབ་དཔོན་པདྨ་སམྦྷའི་ཆ་བྱད་ཅན། ། རྡོ་རྗེ་བྷནྡྷ་ཚེ་བུམ་ཁ་ཊྭཱཾ་བསྣམས། ། ཉི་མ་འབུམ་གྱི་གཟི་བརྗིད་ལྡན་པར་འདུག ། གཡས་གཡོན་གཉིས་སུ་བཞེངས་ཐབས་མཛད་ནས་སུ། ། གཞོན་ཚུལ་མདངས་ལྡན་མཛེས་བྱེད་རྒྱན་སྤྲས་པས། ། མདའ་དར་བྷནྡྷ་ལག་ཏུ་ཐོགས་པ་གཉིས། ། བདེ་བའི་ཆ་ཤས་ཚུལ་དུ་བཞུགས་ནས་འདུག ། མདུན་དུ་མཁའ་འགྲོའི་རྒྱན་ལྡན་མང་པོ་ཡིས། །
ཚོགས་ཀྱི་འཁོར་ལོ་རྒྱ་ཆེར་བསྐོར་བ་དང༌། ། བརྡ་སྐད་ཉམས་དབྱངས་དིར་དིར་ལེན་པར་འདུག ། གཡས་གཡོན་རི་རབ་འདྲ་བའི་སྟེགས་ཀྱི་ཁར། ། ཆེ་མཆོག་བཀའ་བརྒྱད་དཀྱིལ་འཁོར་ཞལ་ཕྱེས་ནས། ། ཕོ་བྲང་ལྷ་བཅས་མངོན་སུམ་ལྟ་བུར་འདུག ། དཀྱིལ་འཁོར་གཡས་ཕྱོགས་རིན་ཆེན་སྣོད་ཡངས་སུ། ། གཏེར་གྱི་སྒྲོམ་བུ་ཡིན་ཟེར་མང་པོ་དང༌། ། རྫ་ཡི་སྤོས་ཕོར་འདྲ་བ་མང་དུ་འདུག ། དེ་ཡི་གཡས་གཡོན་ཟུར་རྣམས་ཐམས་ཅད་ལ། ། ཕྱག་མཚན་གྲངས་མེད་བཀྲམ་ཏེ་བསྒྲིགས་ནས་འདུག །
གཞན་ཡང་འཇིག་རྟེན་འདི་རུ་སྲིད་པ་ཡི། ། དཀོར་ནོར་ལོངས་སྤྱོད་གཟུགས་འགྲོས་དཔག་མེད་སྣང༌། ། དེ་ཡི་མོད་ལ་ཡེ་ཤེས་མཚོ་རྒྱལ་གྱིས། ། དར་ཡུག་དཀར་པོ་འདྲ་ཞིག་འཕངས་ནས་སུ། ། འདི་ནས་ཟུངས་ལ་ནང་དུ་ཤོག་ཅིག་གསུངས། ། དར་ལ་འཇུས་ཏེ་ནང་དུ་ཕྱིན་པའི་ཚེ། ། མདུན་དུ་ཡོད་པའི་མཁའ་འགྲོ་དེ་རྣམས་ཀྱིས། ། གྲིབ་ཀྱིས་རླན་པའི་གོས་ལོག་གྱོན་འདུག་ཟེར། ། ཐམས་ཅད་འདུས་ནས་ང་ཡི་གོས་ཕུད་དེ། ། སྔར་གྱི་མཚན་ཉིད་ཐམས་ཅད་མི་འདུག་པས། །
ཐོག་མར་གྲིབ་སྦྱོང་ཁྲུས་བསྩལ་བྱེད་དགོས་གསུང༌། ། མཚོ་རྒྱལ་ཕྱག་གིས་དར་ཐག་བླངས་ནས་སུ། ། སྒོ་རུ་འགྲོ་དང་ཁྲུས་བསྩལ་བྱའོ་ཟེར། ། བུད་མེད་རྣམས་ཀྱིས་པང་ཁར་བཏེགས་ནས་སུ། ། སྒོ་རུ་བྷནྡྷ་ཡངས་པའི་ནང་དུ་བཞག ། དེ་མ་ཐག་ཏུ་མཚོ་རྒྱལ་བྱོན་ནས་སུ། ། ཤེལ་བུམ་ནང་ནས་ཁྲུས་ཆབ་བསྩལ་བ་དང༌། ། བདག་གི་ལུས་ཀྱང་ཟང་ཐལ་ལྟ་བུར་གྱུར། ། མདུན་ནས་ཙཎྜ་ལཱི་ཡིན་ཟེར་བ་ཡིས། ། བུད་མེད་དམར་མོ་རུས་རྒྱན་གྱོན་པ་དེས།
ཁྱོད་ཀྱི་གཏུམ་མོ་འགགས་ནས་མི་འདུག་པས། ། ང་ཡིས་གཏུམ་མོའི་རྩ་སྒོ་ཕྱེའོ་ཟེར། ། ལག་གཡོན་བདག་གི་རྡོ་རྗེ་དྷ་ར་ནས། ། ཀ་ལིང་ཀ་གཏད་དུང་ལྟར་བུས་པ་དང༌། ། བདག་གི་སྤྱི་བོར་རླངས་པ་ནག་པོ་ཞིག ། ལན་གསུམ་སྤུར་བས་སངས་ཏེ་གཏོར་བ་དང༌། ། རྩ་ཡང་མཚན་ཉིད་བཞི་ལྡན་ལྟ་བུར་གྱུར། ། རྡོ་རྗེའི་རྩེ་མོར་མ་རཱཽ་ཏེ་སྦྱར་ནས། ། འདི་ནི་ལས་ཀྱི་རྒྱ་ཡིས་གདབ་པ་ཡིན། ། ལམ་དུ་མ་ལྷོང་བར་ལ་མ་གཟིགས་ཟེར། །
བདག་ཀྱང་བྷནྡྷའི་ནང་ནས་ཕྱི་ལ་ལངས། ། མཚོ་རྒྱལ་ཕྱག་ཏུ་དཀར་ཆས་གོས་འདུག་པས། ། བདག་ལ་གཡོགས་ཏེ་རབ་གནས་མཛད་པ་དང༌། ། ད་ནས་རྣལ་འབྱོར་དཀར་ཆས་ཟུངས་ཤིག་གསུངས། ། མཚོ་རྒྱལ་ཕྱིར་འབྲངས་ཕོ་བྲང་ནང་དུ་ཕྱིན། ། དེ་ཚེ་གུ་རུའི་ཞལ་ནས་འདི་སྐད་གསུངས། ཨེ་མ། དལ་འབྱོར་དོན་ཡོད་འབྲས་བུ་རྡོ་རྗེའི་ཐེག ། སྙིང་པོ་ལེན་ཕྱིར་མཆིས་པའི་སྐལ་ལྡན་བུ། ། ད་ནི་སྔོན་གྱི་སྨོན་ལམ་འཕྲོ་བཟང་སྐྱོངས། །
བཀའ་རྒྱ་ལུང་གི་སྒྲོམ་བུ་བླ་མེད་ཆོས། ། ད་ནས་ཞལ་ཕྱེ་འདུལ་ཞིང་དུས་ལ་བབ། ། འགྲོ་ལ་ཆོས་ཀྱི་འཁོར་ལོ་ཟབ་མོ་བསྐོར། ། ལུང་གི་ཁ་བྱང་དགོས་པའི་རི་མོ་སྦྱིན། ། དམ་ཚིག་དབང་བཞི་འདི་ལྟར་འཆང་བར་གྱིས། ། དེ་སྐད་གསུངས་ནས་དཀྱིལ་འཁོར་དེ་དག་གི ། དབང་བསྐུར་བསྐྱེད་རྫོགས་ངོ་སྤྲོད་ལེགས་པར་གནང༌། ། དཀྱིལ་འཁོར་ལྷ་རྣམས་བདག་གི་སྙིང་ཁར་བསྟིམས། ། གཟུངས་ཐག་རྡོ་རྗེ་ལག་ཏུ་གཏད་ནས་ཀྱང༌། ། རྡོ་རྗེ་འཛིན་པའི་དཀྱིལ་འཁོར་རྩལ་ཡིན་གསུངས། །
དེ་མ་ཐག་ཏུ་སློབ་དཔོན་གནས་གྱུར་ནས། ། ཀུན་ཏུ་བཟང་པོ་ཡབ་ཡུམ་དངོས་སུ་གྱུར། ཁྲུ་གང་ཙམ་གྱི་ནམ་མཁར་འཕགས་ཏེ་བཞུགས། ། ཡབ་ཡུམ་མཁའ་ལམ་འཇའ་འོད་འཁྱིལ་བ་དང༌། ། གསང་བའི་རྡོ་རྗེར་ལྗགས་རྐྱོངས་གསུངས་པའི་མོད། ། བདག་གིས་རོ་འཛིན་ལེགས་པར་རྐྱང་བའི་ཚེ། ། དམ་ཚིག་དཀར་པོ་དམར་པོ་འབྲུ་གསུམ་དྲུག ། འཕྲོས་ནས་བདག་གི་ལྕེ་ལ་ཐིམ་པ་དང༌། ། ལུས་ཀྱང་མི་ཕྱེད་བདེ་བས་གང་བ་དང༌། ། གསང་བའི་དམ་ཚིག་བཅུ་དྲུག་ཟུངས་ཤིག་གསུངས། །
སྔར་ལྟར་སློབ་དཔོན་སྐུ་རུ་གྱུར་པ་དང༌། ། ཚོགས་མཆོད་དགའ་སྟོན་དཔག་མེད་གནང་བའི་མཐར། ། བུད་མེད་རྒྱན་ཅན་མང་པོ་དེ་ཡི་ནང༌། ། དྷཀྐི་དྷེ་ཝ་དྷ་ར་ཡིན་གསུངས་པའི། ། དར་དམར་ཡུག་གོས་གསོལ་བ་ཞིག་འདུག་པར། ། སློབ་དཔོན་ཕྱག་གིས་དེ་ལ་རེག་ནས་སུ། ། བུ་ཁྱོད་གྲོགས་ཀྱི་རྟེན་འབྲེལ་འདི་ཡིན་པས། ། དེང་ནས་བརྩམ་སྟེ་འཛིན་པར་གྱིས་ཤིག་གསུངས། ། བུད་མེད་དེ་དང་བདག་གི་སྲིན་མཛུབ་ལ། ། ཚངས་སྐུད་དམར་པོ་ཞིག་གིས་སྦྲེལ་ནས་སུ། །
དཀྱིལ་འཁོར་ནུབ་ཏུ་ཁྲིད་དེ་ངོ་སྤྲོད་མཛད། ། དེང་ནས་བརྩམ་སྟེ་པདྨ་གཏེར་བདག་གླིང༌། ། ཚེ་ལ་དབང་ཞིང་རིག་འཛིན་འདུ་བ་ཡིན། ། རྒྱུད་སྡེ་རྒྱ་མཚོའི་དགོངས་པ་མངོན་གྱུར་ནས། ། ཆོས་ཀྱི་འཁོར་ལོ་རྟག་ཏུ་སྐོར་བྱེད་ཅིང༌། ། གསང་སྔགས་བསྟན་པའི་སྒྲོན་མེར་བཀྲ་ཤིས་ཤོག ། ཅེས་གསུངས་དཀྱིལ་འཁོར་དག་ཀྱང་གུ་རུར་ཐིམ། །

ད་ནི་ཁྱོད་ཀྱི་རྟེན་འབྲེལ་རྒྱ་མཚོའི་ཚོགས། ། སྣ་ཚོགས་འདོད་རྒུའི་མཛོད་གླིང་འདི་དག་ནས། ། རང་གི་གང་ལྟར་མོས་པ་འདོམས་ཤིག་གསུངས། ། དེ་ཚེ་བདག་གིས་གང་འདམ་མ་རྙེད་ནས། ། ཟླ་གྲོགས་བུད་མེད་དེ་ལ་དྲིས་པ་ལས། ། བུད་མེད་དེ་ཡི་ལྡེ་མིག་འདོམས་ཤིག་གསུངས། ། དེ་མ་ཐག་ཏུ་ལྡེ་མིག་བཙལ་བ་དང༌། ། རིན་ཆེན་སྣ་ཚོགས་ལས་གྲུབ་ལྡེ་མིག་ནི། ཁ་དོག་མ་ངེས་ཚུལ་དུ་འདུག་པ་ལས། ། བདག་གིས་ཨིནྡྲ་ནཱི་ལར་གྲུབ་པ་ཡི། ། ལྡེ་མིག་སྔོན་པོར་འདུག་པ་དེ་དག་བླངས། །
ད་རུང་ལྡེ་མིག་གཅིག་ལོངས་ཟེར་བ་ལས། ། པདྨ་རཱ་གའི་ལྡེ་མིག་དེ་དག་བླངས། ། ད་ནི་ལྡེ་མིག་ངས་ལེན་ཟེར་ནས་སུ། ། བུད་མེད་དེ་ཡི་དངུལ་གྱི་ལྡེ་མིག་བླངས། ། དེ་ནས་གུ་རུའི་མདུན་དུ་ཚུར་ལོག་པས། ། མཚོ་རྒྱལ་ཞལ་རས་དགྱེས་ཚུལ་མཛད་ནས་སུ། ། བུ་ཡིས་ལྡེ་མིག་འདམ་པ་མ་ནོར་གསུངས། ། ལྡེ་མིག་འདི་རྣམས་གང་ལྟར་ལགས་ཞུས་པས། ། བཻཌཱུརྻ་ཡི་ལྡེ་མིག་སྔོན་པོ་འདི། ། གནས་ལུགས་རྒྱུད་སྡེ་རྒྱ་མཚོའི་ལྡེ་མིག་ཡིན། །
དམར་པོ་པདྨ་རཱ་གའི་ལྡེ་མིག་འདི། ། ཤེས་རབ་གསུང་དབྱངས་དྲུག་ཅུའི་ལྡེ་མིག་ཡིན། ། དཀར་པོ་དངུལ་ལས་གྲུབ་པའི་ལྡེ་མིག་འདི། ། བསྐྱེད་པ་ཐབས་དང་འབྲེལ་བའི་ལྡེ་མིག་ཡིན། ། མཐར་ཐུག་སྐུ་གསུམ་འབྲས་བུ་འདི་ཁོ་ན། ཁྱེད་ཀྱིས་ལྡེ་མིག་སེར་པོ་འདི་བླང་ན། ། ལོངས་སྤྱོད་འཁོར་ལོས་བསྒྱུར་རྒྱལ་ལྟར་འབྱུང་སྟེ། ། ཟབ་མོའི་ཆོས་དེ་རྣམ་གཡེང་བདུད་ཀྱིས་འཇོམས། ། ལྡེ་མིག་ལྗང་གུའི་རིགས་ཤིག་བླང་གྱུར་ན། ། རང་མགོ་ཐོན་ཙམ་སྣ་གཅིག་མ་གཏོགས་པར། །
འདོད་རྒུ་ཕུན་ཚོགས་རྙེད་པར་མི་འགྱུར་ན། ། དེ་བས་འཁྲུལ་མེད་ཇི་བཞིན་འདམས་པ་ཡིན། ། ད་ནི་དེ་ལ་ཕན་པ་འདི་ཡིན་གསུངས། ། ཤོག་དྲིལ་དཀར་མཐིང་དམར་གསུམ་གཏད་ནས་ནི། ། སྐུ་གསུམ་བརྡ་དེ་ལེགས་པར་ཆོངས་ཤིག་དང༌། ། ད་ལན་སྐྱེལ་མཁན་ང་ཡིས་བྱའོ་གསུང༌། ། གུ་རུའི་ཕྱག་ནས་རྡོ་རྗེ་དྲིལ་བུ་ཞིག ། འཆང་བར་གྱིས་ཤིག་གསུངས་ཏེ་བདག་ལ་གནང༌། ། དེ་ཚེ་བདག་གིས་གསོལ་བ་ཡང་ཡང་བཏབ། ། གུ་རུས་སྲིན་མཛུབ་སྦྲེལ་བའི་ཚངས་སྐུད་དེ། །
བཀྲོལ་ནས་ཤོག་དྲིལ་གསུམ་དེ་ལེགས་པར་དཀྲིས། ། བདག་གི་ཕྲག་ཁར་དམ་དུ་གནས་པར་བཅུག ། དེ་ཚེ་གུ་རུའི་ཞལ་ནས་བཀའ་སྩལ་ཏེ། ། བུ་ཁྱོད་འདི་ནས་མི་རིང་ཉེ་བ་རུ། ། ཇོ་བོ་གཟེ་རྒྱལ་བྱ་བའི་གངས་རིའི་གཡས། ། མུ་ཁྲི་འབུམ་ཁྲི་བརྒྱད་ཁྲི་བྱ་བའི་སར། ། སེངྒེ་དཀར་མོ་མཁར་མཆོངས་འདྲ་བ་རུ། ། ལྡེ་མིག་དམར་པོ་དེ་ཡི་གདམས་པ་ཡོད། ། ཚེས་འདིའི་བཅོ་ལྔའི་ཉི་མ་ཚུན་ཆད་ལ། ། དེ་རུ་མགྱོགས་པར་འཕྲད་དུ་མ་བསླེབ་ན། །
རྒྱ་རྟགས་རི་མོ་གཞན་ལ་ཤོར་དོགས་ཡོད། ། དེ་བས་འཕྲལ་དུ་ཕྱོགས་མེད་རི་ཁྲོད་འགྲིམས། ། དེ་ནས་མི་རིང་ལོ་གཅིག་འདས་པ་རུ། ། བུ་ཁྱེད་བསུ་བའི་བང་ཆེན་གཏོང་འོང་གསུངས། ། དེ་མ་ཐག་ཏུ་གསོལ་བ་བཏབ་སྟེ་ཕྱིན། ། མཚོ་རྒྱལ་སྔར་གྱི་ལུས་ཆས་བསྒྱུར་ནས་སུ། ། ཕལ་པའི་བུད་མེད་རྒྱན་ཅན་ལྟ་བུར་མཛད། ། དྷེ་ཝ་དྷ་ར་སྔར་གྱི་ལུས་ལྟར་འདུག ། མཚོ་རྒྱལ་མདུན་དང་བདག་ནི་བར་དུ་བཞག ། དྷེ་ཝ་དྷ་ར་ཕྱི་བྱས་ཕྱིན་པ་དང༌། །
ཤེལ་གྱི་ཕུག་པ་ཞིག་ཏུ་སླེབས་ནས་འདུག ། འདི་མིང་གང་ཟེར་བདག་གིས་སྨྲས་པ་ལ། ། འདི་ནི་ཡང་རྫོང་ཤེལ་ཕུག་འོག་མ་ཡིན། ཁྱེད་ཉིད་སྔོན་གྱི་སྒྲུབ་ཕུག་ཡིན་ཞེས་གསུངས། ། དེ་ནས་ཤར་དུ་ཁ་གཏད་ཕྱིན་པ་ལས། ། མི་རིང་བ་རུ་མཚོ་ཁ་ཞིག་ཏུ་སླེབས། ། མཚོ་འདི་ཅི་ཞིག་བྱ་བ་ཡིན་སྨྲས་པས། ། འདི་ནི་པདྨའི་བླ་མཚོ་ཡིན་ཞེས་གསུངས། ། དེ་ནས་གངས་རི་རྔམ་པོ་ལྷུན་འཐུག་རྩར། ། མཚོ་མདོག་དུང་ལྟར་དཀར་བའི་མཚོ་ཁར་སླེབ། །
འདི་ཡི་མིང་ལ་གང་ཟེར་དྲིས་པ་ལས། ། འདི་ནི་གཟེ་རྒྱལ་དུང་མཚོ་བྱ་བ་ཡིན། ། རྒྱལ་བས་ལུང་བསྟན་གངས་རི་འདི་ཡིན་པས། ། མཚོ་འདིར་ཁྲུས་རྒྱོབས་སྨོན་ལམ་གྱིས་ཤིག་དང༌། ། མ་འོངས་གནས་འདིའི་བདག་པོ་བུ་ཁྱེད་ཡིན། ། དེ་སྐད་གསུངས་པས་ཁྲུས་བརྒྱབ་སྨོན་ལམ་བཏབ། ། དེ་མ་ཐག་ཏུ་འགྲོ་བའི་ཉམས་བྱུང་བས། ། རྫ་རི་དཀར་དམར་གླང་ཆེན་འགྱིངས་འདྲའི་རྩེར། ། བྲག་དཀར་སེངྒེ་གནམ་དུ་མཆོངས་འདྲ་འདུག ། དེ་ཡི་བྱང་ཕྱོགས་ལོག་ནས་ཕྱིན་པའི་ཚེ། །
དཀར་དམར་སྔོ་ནག་སྤེལ་བའི་རྒྱ་རྟགས་ནི། ། རིམ་པ་བདུན་གྱི་ཚུལ་དུ་དོད་ནས་འདུག ། བྲག་གི་ངོས་ལ་འཇའ་ལྟར་ལྷགས་ནས་སུ། ། དྲག་མོ་སེང་གདོང་ཤ་ཟ་དངོས་སུ་བྱུང༌། ། མཚོ་རྒྱལ་ཕྱག་གིས་སྡིགས་མཛུབ་མཛད་ནས་སུ། ཧཱུྃ། གསང་བའི་གཉེར་གཏད་བཀའ་ཡི་ལས་བྱེད་པའི། ། ཤ་ཟ་ལས་ཀྱི་མ་མོ་མི་བསྲུན་མ། ། སྔོན་གྱི་དམ་ཚིག་ཇི་ལྟར་བསྒོས་པ་བཞིན། ། དེང་འདིར་ཕ་ནོར་བུ་ལ་སྦྱིན་པའི་དུས། །
མཐུན་པའི་དམ་རྫས་མཆོད་གཏོར་འདི་བཞེས་ལ། ། རིན་ཆེན་གཏེར་གྱི་རྒྱ་འཁྲོལ་དུས་ལ་བབ། ། ལེགས་པར་སྒོ་ཕྱེས་བརྡ་ཡི་ཆོས་རྣམས་ཀུན། ། པདྨ་གཏེར་བདག་གླིང་ཞེས་འདི་ལ་སྤྲོད། ཁྱེད་ཀྱང་ལུས་དང་གྲིབ་མ་ཇི་བཞིན་དུ། ། ཆོས་འདི་སྤེལ་བའི་གྲོགས་དང་མེལ་ཚེ་མཛོད། ཨོཾ་མ་ཏྲི་སིངྷ་མུ་ཁ་ནི་དྷི་པ་ཏི་ཡ་ཛ་ཛ་དུང་དུང་ཐུན་ཐུན་པྲ་བྷ་ཡ་སྭཱ་ཧཱ། དེ་མ་ཐག་ཏུ་བྲག་དེ་སྒོ་ཕྱེས་ཏེ། ། འདི་ནས་དགོས་པའི་ཆོས་དེ་གང་ཡིན་ཟེར། ། མཚོ་རྒྱལ་སྤྱན་གྱིས་ལེགས་པར་གཟིགས་ནས་སུ།
ཁ་བྱང་དོན་གསལ་མེ་ལོང་གཏོད་ཅེས་གསུངས། ། མ་མོ་དེ་ཡི་ལག་པ་བརྐྱངས་ནས་ནི། ། ལ་སྒྲོམ་དམར་པོ་རྒྱ་རྩིས་བསྡམས་པ་ཞིག ། དྲག་མོས་བདག་གི་ལག་ཏུ་གཏད་པ་ལ། ། སྨོན་ལམ་དང་ནི་གསོལ་བ་ཐོབ་ཅེས་གསུངས། ། བདག་དང་དྷེ་ཝ་དྷ་རིའི་མགོར་བཞག་ནས། ། དབང་བཞི་བླངས་ཤིང་སྨོན་ལམ་ལེགས་པར་བཏབ། ། བདག་གི་སྣམ་ཕྲག་བཅུག་ནས་འོང་བསམ་པར། ། དྲག་མོས་ཞག་བདུན་བར་དུ་ང་ཡིས་བཟུང༌། ། ད་ལྟ་ཁྱོད་ཉིད་སྨོན་ལམ་སྐབས་ཡིན་པས། །
འཁྱེར་ཡང་དབང་དུ་མ་མཆིས་སྟོང་ཉིད་དོ། ། དེ་བས་དངོས་སུ་ཤོག་དང་སྦྱིན་ནོ་གསུངས། ། དེ་ཚེ་སྒྲོམ་དེ་མ་མོའི་ལག་ཏུ་གཏད། ། ང་ནི་རྒྱབ་སོར་འོང་གིས་གཏོད་ཅྀག་སྨྲས། ། དེ་ནས་དར་གཅིག་ཚུར་ལ་འོང་པའི་ཚེ། ། ཡེ་ཤེས་མཚོ་རྒྱལ་ཞལ་ནས་འདི་སྐད་གསུངས། ། ད་ནི་བུ་ཁྱོད་ནང་དུ་ལོག་ཅིག་དང༌། ། མཁའ་འགྲོ་ངེད་གཉིས་ཨུ་རྒྱན་ཡུལ་དུ་འགྲོ། ། ཡུན་རིང་མ་འགོར་བ་རུ་མཇལ་ལོ་གསུངས། ། དེ་ཚེ་བདག་གིས་ལན་དུ་བཏབ་པ་ལ། །
གྲོགས་འདི་བདག་དང་མཉམ་དུ་མི་འགྲོ་ན། ། ང་ཡི་གྲོགས་ནི་སུ་ཡིས་བགྱི་ཞེས་ཞུས། ། དེ་ཚེ་མཚོ་རྒྱལ་ཞལ་ནས་བཀའ་སྩལ་པ། ། ཐོག་མར་རྟེན་འབྲེལ་གྲོགས་དག་ཉེ་བར་ཡོད། ། འདི་ནས་རྟ་ཤོད་བྱ་བའི་ལུང་པ་རུ། ། ཡེ་ཤེས་ཌཱཀྐིའི་སྤྲུལ་པ་ཁྱད་པར་ཅན། ། རིན་ཆེན་མཁའ་འགྲོའི་མཚན་རྟགས་ཚང་བ་ཡོད། ། སྨོན་ལམ་དབང་གིས་དུས་གཅིག་ཚོགས་ཏེ་བྱུང༌། ། རྟེན་འབྲེལ་གྲོགས་སུ་དེ་ཉིད་བཙལ་བས་ཆོག ། དྷེ་ཝ་དྷ་ར་རྒྱབ་སོར་སླེབ་འོང་གསུངས། །
དེ་མ་ཐག་ཏུ་མཁའ་ལ་གཤེགས་ནས་སོང༌། ། བདག་ཀྱང་གཉིད་སད་ཕྱོགས་བཅུར་བལྟས་པའི་ཚེ། ། ཉི་མ་ཤར་ལ་ཁད་ཙམ་རེད་ནས་འདུག ། དེ་ནས་མགྱོགས་པར་ལངས་ཤིང་གསོལ་བ་བཏབ། ། མལ་ས་ཐམས་ཅད་ལེགས་པར་བསྡུས་པ་དང༌། ། འགྲོ་ཆས་ཐམས་ཅད་གྲབས་སུ་བཅུག་པའི་ཚེ། ། གསོལ་ཇ་ཕུལ་མཁན་དེ་རུ་སླེབས་ནས་བྱུང༌། ཁྱེད་ཀྱིས་ཆས་ཀ་བསྡུ་ནས་ཅི་མཛད་ཟེར། ། ང་ནི་ཆུ་ཚན་ཞིག་ལ་འགྲོ་དགོས་ཡོད། ། དེ་སྐད་སྨྲས་པས་ཇ་ཡང་དྲངས་ཟིན་སོང༌། །
གཞིས་གཉེར་རྩ་རུ་ཕྱིན་ནས་ལམ་ཆས་བསླངས། ། ད་རེས་ གཏེ་སྡུད་ཕྱོགས་ལ་འབྱོན་རན་པས། ། ཞག་མང་མ་འགོར་མགྱོགས་པར་བྱོན་ཤོག་ཟེར། ། དེ་མ་ཐག་ཏུ་མགོན་ཁང་ནང་དུ་ཕྱིན། ། གསེར་སྐྱེམས་ཕྲན་བུ་ཙམ་ཞིག་མཆོད་ནས་སུ། ། ལུས་ལ་གོ་ཁྲབ་མགོ་ལ་ཝ་ཞྭ་གྱོན། ། སྐེད་ལ་རྐང་གླིང་རྒྱབ་ལ་གྲི་རིང་དང༌། ། འཕྲག་ལ་ཐེར་གཟན་འཕངས་ནས་སྒོ་རུ་དོན། ། མཐོང་བ་ཀུན་གྱིས་བཞད་གད་བྱས་ནས་སུ། ། གཅོད་ལུགས་རྐང་གླིང་སོག་ལུགས་ཝ་ཞྭ་གྱོན། །
ཧོར་ཆས་གོ་ཁྲབ་རབ་བྱུང་ཐེར་གཟན་དཀྲིས། ། མི་ནག་ཆས་ལྡན་གྲི་རིང་བཏགས་པ་འདི། ། ཆ་ལུགས་ཆོས་ལུགས་མི་བྱེད་དགུ་བྱེད་ལས། ། དེ་བས་རྟ་ཆིབས་བུ་ཚ་མི་འཁྲིད་པར། ། ཆུ་ཚན་བྱེད་མི་འདི་འདྲ་མ་མཐོང་ཟེར། ། དེ་ལ་བདག་གིས་ལན་དུ་འདི་སྐད་སྨྲས། ། འོ་ན་རི་གཅོད་གཏོང་དུ་འགྲོ་བ་ཡིན། ། ང་ཡི་ཟླ་བོ་བུ་ཚ་ཨེ་འགྲོ་སྨྲས། ། གྲྭ་པ་རྣམས་དང་ནང་ཟན་ཐམས་ཅད་ཀྱིས། ཁྱེད་ཀྱིས་རི་གཅོད་བྱེད་ན་མི་འགྲོ་ཟེར། །
ཆུ་ཚན་ཡིན་ན་ངེད་རྣམས་འགྲོའོ་ཟེར། ། ང་ནི་ལྷ་འདྲེ་ཨར་གཏད་བྱེད་དུ་འགྲོ། ། སྣང་སྲིད་དབང་སྡུད་ཟིལ་གྱིས་མནན་ནས་འགྲོ། ། ཆུ་ཚན་དགོས་པའི་ནད་འདྲ་མི་འདུག་སྨྲས། ཁ་ཤག་ཀློག་སྟེ་ཕོ་བྲང་སྒོ་རུ་དོན། ། རླངས་ཀྱི་གྲྭ་པ་དོན་འགྲུབ་དབང་རྒྱལ་ལ། ། ང་ནི་དོན་སྐོར་ཞིག་ལ་འགྲོ་དགོས་པས། ཁྱེད་ཀྱང་ང་ཡི་ཟླ་བོ་ཨེ་འགྲོ་སྨྲས། ། རིང་ཐུང་གང་དུ་ཡིན་ཀྱང་འགྲོ་ཆོག་ཟེར། ། གྲྭ་པ་དེ་ནི་བུ་ཚར་ཁྲིད་ནས་སུ། །
གྲོ་བ་ལ་ནས་དོན་པའི་མཚམས་ཤིག་ལ། ། ན་ཐཱ་སུ་ནྱཻའི་ཆང་ཟོམ་ཁུར་ནས་བྱུང༌། ། ཆང་འདི་ཁྱེད་རང་གསུམ་ལ་འདྲེན་ཡིན་པས། ། ལམ་ཐུག་ཕོག་སྣང་ད་ནི་ཅི་བྱེད་ཟེར། ། ང་ནི་ཞག་པོ་བཅུ་ཙམ་འགོར་བ་ཡོད། ། ཆང་འདི་གཞན་མ་རྣམས་ལ་དྲོངས་ཤིག་སྨྲས། ། འོ་ན་འདི་རུ་ཅུང་ཞིག་བཞུགས་ཅེས་ཟེར། ། ཆང་གི་ཐེམ་ཙ་བཙགས་ནས་ཕུལ་བ་ནི། ། རྟེན་འབྲེལ་ལེགས་པོར་འགྲིགས་ཏེ་སོང་བའི་ཚེ། ། རྨེ་བ་ཁ་རུ་རྔ་བའི་བུ་མོ་གསུམ། །
ཆང་ཟོམ་ཁུར་ནས་ལམ་བར་འཕྲད་པ་ལ། ། ཕུད་ནས་མཆོད་ཅིང་བདག་གིས་ཅུང་ཟད་འཐུང༌། ། དེ་ནས་ཏིང་བཟང་གྲོང་དུ་སླེབ་པ་དང༌། ། གསོལ་ཆང་ལ་སོགས་ཞབས་ཏོག་ལེགས་པར་བྱུང༌། ། དེ་ཡི་ནུབ་མོ་སྤྲེལ་ངུ་བྱ་བར་བསྡད། ། ཕྱིར་ནངས་ཞོགས་ནས་མྱུར་དུ་ཕྱིན་པ་ལས། ། བྱ་རོང་ལ་ཁར་སླེབ་དང་དུས་མཉམ་པར། ། རླུང་དམར་འཚུབས་ཏེ་འུར་སྒྲ་འབྱིན་པ་དང༌། ། ལམ་ཡང་མི་ཤེས་ཐེ་ཚོམ་གྱུར་པའི་ཚེ། ། སློབ་དཔོན་རྗེ་ལ་གསོལ་བ་ཡང་ཡང་བཏབ། །
ཆོས་སྐྱོང་རྣམས་ལ་ཐ་ཚིག་བསྒྲགས་པ་དང༌། ། གཅན་གཟན་ཞིག་གིས་ངར་སྐད་འབྱིན་ནས་སོང༌། ། དེ་ཡི་ཕྱིར་བསྙེགས་མྱུར་དུ་ཕྱིན་པ་དང༌། ། དེ་ནུབ་རྒྱལ་མོ་རི་ཡི་རྩ་བར་སླེབས། ། ཡུལ་ཡང་མ་འབྱེད་རྨི་ལམ་བརྟགས་པའི་ཚེ། ། ནུབ་མོ་སྲོད་ལ་ལྷ་བཙན་འབར་བ་ནི། ། དཔོན་གཡོག་དགུ་ཙམ་དེ་རུ་ལྷགས་ནས་ནི། ། ངེད་རྣམས་རྟེན་འབྲེལ་ཐབས་བསུར་འོང་ཡིན་ཟེར། ཁྱེད་རྣམས་སུ་ཡིན་མིང་ལ་ཇི་སྐད་ཟེར། ། སང་ཞོགས་འགྲོ་བའི་ལམ་དེ་གང་དུ་ཡོད། །
གཏེར་གནས་ཕྱོགས་ལ་རིང་ཐུང་ཅི་ཙམ་ཡོད། ། དུས་ཚོད་ཚེས་གྲངས་གང་ལ་བསླེབ་པ་ཡོད། ། ལུང་བསྟན་འཁྲུལ་མེད་བརྡ་རུ་སྟོན་རོགས་གྱིས། ། དེ་སྐད་སྨྲས་པས་ལྷ་བཙན་ཞལ་ན་རེ། ། པདྨ་གཏེར་བདག་གླིང་པ་མ་ཡེངས་ཉོན། ། ང་ནི་གཟེ་རྒྱལ་ལྷ་བཙན་འབར་བ་ཡིན། ། སྔོན་གྱི་ཐ་ཚིག་བཞིན་དུ་དེང་འདིར་མཆིས། ། སང་ནི་འདི་ནས་ཡར་ཙམ་འདས་པའི་མཚམས། ། ལུང་སྒོ་བྱང་ཤར་བསྟན་པ་དེ་རུ་བྱོན། ། གཏེར་གནས་ཕྱོགས་སུ་འདི་ཕན་ལ་གསུམ་ཡོད། །
ད་རུང་དེང་སང་མི་མང་འཚོགས་ནས་ཡོད། ། བཅོ་ལྔའི་ཚེས་ལ་ཁྲོམ་དེའི་དཀྱིལ་དག་ཏུ། ། བུད་མེད་རལ་པའི་ཐོར་ཚུགས་ཅན་ཞིག་ཡོད། ། དེ་ལ་དྲིས་ན་གནས་དེ་ཤེས་ཡོད་ཟེར། ། རྒྱ་དེ་བཅོ་ལྔ་ཡོལ་ན་རྟགས་རྫོགས་ཡིན། ། ལམ་དུ་མ་ཡེངས་ཁ་མིག་སྒྲིམས་བྱོན་ཟེར། ། དཀར་ཚན་འགའ་རེའི་འཚོ་བ་ཕུལ་ནས་ཀྱང༌། ། དེ་མ་ཐག་ཏུ་འཇའ་ལྟར་ཡལ་ནས་སོང༌། ། དེ་ནས་གཉིད་སད་ཐོ་རངས་སླེབ་པ་དང༌། ། ཡར་ལངས་ཞོགས་ཇ་འཐུང་ནས་ལམ་དུ་ཞུགས། །
སྔར་གྱི་རྨི་ལམ་ལྟ་བུའི་ལུང་པ་འདུག ། མགྱོགས་པར་ཕྱིན་ཏེ་གངས་ཀྱི་ལ་མོ་བརྒྱབ། ། དེ་ཡི་ནུབ་མོ་ལུང་བཟང་ཕུ་ལ་བསྡད། ། ཞོགས་ལ་ལུང་བཟང་གུང་གི་ལ་ཆུང་བརྒྱབ། ། འབྲོང་བུ་ཐང་ལ་ཚ་འབོག་བརྒྱབ་པ་དང༌། ། སྒྲུང་མཁན་བུད་མེད་གཞོན་གཉིས་འཕྲད་ནས་བྱུང༌། ། དེ་དང་ཆ་རུ་འབྲོང་པའི་ལ་ཆུང་བརྒྱབ། ། གནས་མདུན་དེ་རུ་བྲག་ཐོག་ཞིག་ལ་ནི། ། ཙཱ་རི་བྱོན་པ་ཡིན་ཟེར་བསྐོར་མཁན་ནི། ཁྲོམ་ཡང་སྟོང་ཕྲག་མ་ཟིན་ཙམ་དུ་སྣང༌། །
དེ་རུ་ཉི་མ་ཕྱེད་ཡོལ་ཙམ་ལ་སླེབ། ། ཇ་ཐེངས་གཉིས་ཙམ་བསྐོལ་ཏེ་འཐུང་ནས་སུ། ། རྨི་ལམ་བཞིན་དུ་ཁྲོམ་པ་ཉུལ་བར་ཕྱིན། ། རྟགས་ལྡན་བུད་མེད་དེ་འདྲ་མི་འདུག་པས། ། དྲི་ས་མ་རྙེད་གོ་ཁར་ལོག་ནས་འོང༌། ། ཅུང་ཟད་བསྡད་པས་མི་རིང་དེ་ཉིད་དུ། ། རྟ་ཤོད་ཡུལ་ནས་འོང་བ་ཡིན་ཟེར་བའི། ། བུ་མོ་མ་བུ་བཞི་ཙམ་སླེབས་ནས་བྱུང༌། ། དེ་ཡི་ནང་ནས་བུ་མོ་ཆུང་ཆུང་ལ། ། མགོ་ལ་སྐྲ་ཅོག་བསྡམས་པ་གཅིག་ཀྱང་བྱུང༌། །
དེ་ལ་བྱུང་ཁུངས་ཞིབ་མོར་དྲིས་པ་ལས། ཁ་བརྡ་གསལ་པོར་གང་དྲིས་ཟེར་མཁན་འདུག ཁྱེད་ཀྱི་ལོ་ནི་ཅི་ཙམ་འགྲོ་དྲིས་པས། ། བཅུ་གསུམ་ཙམ་ཞིག་ལོན་པ་ཨེ་འོང་ཟེར། ། ནུབ་མོ་བཟང་ངན་འཕྲོས་པ་མ་བྱས་པར། ། བདག་ནི་རི་ཁར་གཅོད་དམིགས་བཏང་བར་སོང༌། ། ཕྱིར་ནངས་ཞོགས་ནས་ཇ་ཞིག་བསྐོལ་བ་དང༌། ། བུ་མོ་མ་བུ་གཉིས་ལ་ཇ་ཡང་བྱིན། ། དེ་ཉིན་བུ་མོ་དེ་ལ་སྐད་ཆ་དྲིས། ཁ་ཡི་རྟེན་འབྲེལ་ལེགས་པོ་བྱེད་པར་འདུག
ཁྱེད་ཀྱི་མིང་ལ་ཅི་ཟེར་རུས་ཅི་ཡིན། ། ད་ནས་ཁྱིམ་ལ་སྡོད་པ་ཡིན་ནམ་ཅི། ། དེ་སྐད་དྲིས་པའི་ལན་དུ་འདི་སྐད་ཟེར། ། ང་ནི་ལྷ་ལྕམ་སྐྱེ་བ་འོད་ཟེར་ལྕམ། ། མིང་ནི་རིག་འཛིན་སྐྱིད་ཅེས་བྱ་བ་ཡིན། ། རྒྱུན་དུ་ཁྱིམ་ལ་སྡོད་པ་མི་འོང་སྟེ། ། པདྨ་བཀོད་དུ་ཨེ་བསླེབ་བསམ་པ་ཡིན། ། ངག་ནས་དེ་སྐད་ཚིག་བཟང་བཤད་པ་དང༌། ། བདག་གིས་དེ་ཡི་ལན་དུ་འདི་ལྟར་སྨྲས། ཁྱེད་ཀྱང་པདྨ་བཀོད་དུ་འགྲོ་འདོད་ན། །
ང་ཡང་དེ་རུ་བགྲོད་པ་བྱེད་དགོས་པས། ། ལོ་ནི་དྲུག་བདུན་ཙམ་ཞིག་སོང་བའི་ཚེ། ཁྱེད་ཀྱང་གནས་དེར་སླེབ་པར་གྱིས་ལ་ཤོག ། དེ་རིང་ཚེས་པ་བཅོ་ལྔ་ཡིན་པ་ལ། ། རྟེན་འབྲེལ་དགའ་སྟོན་བཟང་པོ་དགོས་ལགས་པས། ། རྟེན་འབྲེལ་ཀུན་གྱི་གྲོགས་ནི་ཨེ་འོང་སྨྲས། ། ཡོང་ཡོང་ཅི་འདྲ་དགོས་ཀྱང་ལེགས་པར་འོང༌། ། ང་ཡིས་རྟེན་འབྲེལ་གང་དྲག་ཆོག་ཡིན་ཟེར། ། དེ་ཚེ་བདག་གིས་ལེགས་པར་བསམ་གཞིག་ལ། ། སྔ་མ་རྟེན་འབྲེལ་བྱེད་པ་མི་ཤེས་ཀྱང༌། །
ཉམས་དང་རྨི་ལམ་ལུང་བསྟན་གཟུ་དཔང་དང༌། ། ལུང་ནས་བསྟན་པ་དེ་ནི་ཡིན་འདུག་བསམ། ། ཚོགས་རྫས་བསགས་ཏེ་དཀྱིལ་འཁོར་གཏོར་མ་བཟོས། ། བྲག་རྡོག་དེ་ཡི་མདུན་དུ་ཕྱིན་ནས་ནི། ། དཀོན་མཆོག་སྤྱི་འདུས་ཞལ་ཕྱེས་ཆོ་ག་བཏང༌། ། ཀཽ་རཱི་མ་ལ་ཚོགས་རྫས་བཏེགས་སུ་བཅུག ། ཚོགས་འཁོར་གྲུབ་ནས་དངོས་གྲུབ་རོལ་པའི་ཚེ། ། བསྐོར་བ་བསྐོར་མཁན་མང་པོ་དེ་རུ་བྱུང༌། ། ཀུན་ལ་ཚོགས་རྫས་བྱིན་ནས་མེ་ཏོག་འཐོར། ། དེ་ནས་ནང་དུ་མེ་གོར་ལོག་པ་དང༌། །
དེ་རུ་རྒས་མོ་འགའ་ཞིག་འདུག་པ་དེས། ། སེམས་ལ་ཕན་པའི་ཆོས་ཤིག་སྟོན་དང་ཟེར། ། དེ་ཚེ་བདག་གིས་མགུར་གླུ་འདི་བླངས་ནས། ། སེམས་ལ་ཕན་པའི་ཆོས་ནི་འདི་ཡིན་སྨྲས། ན་མོ་གུ་རུ། ། རྗེ་དུས་གསུམ་སངས་རྒྱས་འགྲོ་བའི་མགོན། ། ཕ་པདྨ་འབྱུང་ནས་ཞབས་ལ་འདུད། ། དད་པ་ཡིད་ཀྱི་ས་གཞི་ལ། ། མོས་གུས་སོ་ནམ་མ་བཟང་ན། ། ས་བོན་སྨིན་པ་ཡ་རེ་ཆ། །
སེམས་སྐྱེ་མེད་ནམ་མཁའ་ཡངས་པ་ལ། ། ལོག་རྟོག་ཁུ་རླངས་མ་དྭངས་ན། ། ཟླ་སྐར་བཀྲག་པ་ཡ་རེ་ཆ། ། སྐྱབས་ཡུལ་དཔག་བསམ་སྡོང་པོ་ལ། ། མོས་པས་གཞི་རྩ་མ་སྨིན་ན། ། ལོ་འབྲས་རྒྱས་པ་ཡ་རེ་ཆ། ། ཚོགས་ཞིང་ཡིད་ཀྱི་མཎྜལ་ལ། ། འབྱོར་པའི་བརྩོན་འགྲུས་མ་བསྲིང་ན། ། དོན་གཉིས་སྨིན་གྲོལ་ཡ་རེ་ཆ། ། གནས་ལུགས་ལྟ་བའི་རྒྱ་མཚོ་ལ། །
རྦ་རླབས་རྩལ་དུ་མ་མཐོང་ན། ། འཁྱིལ་བའི་དོན་རྟོགས་ཡ་རེ་ཆ། ། རྒྱུ་འབྲས་དཀར་ནག་ས་བོན་ལ། ། རྗེས་ཤེས་བླང་དོར་མ་གོ་ན། ། མཐོ་རིས་བསླེབ་པ་ཡ་རེ་ཆ། ། འཇིག་རྟེན་མི་ནག་དད་པ་ལ། ཁ་ཚིག་དྲང་དོན་ཆོས་བཤད་ཀྱིས། ། གནས་ལུགས་རྟོགས་པ་ཡ་རེ་ཆ། ། གཤིས་ལུགས་སེམས་རྒྱུད་མ་དུལ་ན། ། ཉན་ཐོས་གོག་པོའི་ལྟ་བ་ཡིས། །
དོན་རྒྱུད་སྨིན་པ་ཡ་རེ་ཆ། ། འོ་སྐོལ་འདིར་འདུས་རྟེན་འབྲེལ་ལ། ། དགའ་སྟོན་ཆོས་ཀྱི་སྨིན་འདོད་ཀྱང༌། ། སེམས་རྒྱུད་ཁེང་ལམ་འགྲོ་སྟབས་བདེ། ། བག་ཆགས་འཐིབ་པོ་གོམས་ཡུན་རིང༌། ། མཐོ་རིས་བདེ་འགྲོ་ས་ཐག་རིང༌། ། ངན་འགྲོའི་སྐྱ་ལམ་གཡང་ཁ་ཟབ། ། རིག་པའི་མི་ཆུང་འགྲོ་འདོད་སྐྱེན། ། ཚོགས་དྲུག་བུ་མོ་བསླུ་བྲིད་མཁས། ། རང་དབང་མ་འདུས་ས་བཟུང་དཀའ། །
སྦྱིན་བདག་དགའ་བོ་ཉལ་དུ་སོང༌། ཁོ་བོ་རྣལ་འབྱོར་དབེན་རི་འགྲིམ། ། དེ་ཙམ་ཆོས་ཀྱི་འབྲེལ་བ་མཛོད། ། དེ་སོགས་མགུར་དང་རྒྱུ་འབྲས་ཆོས་ཀྱང་བསྟན། ། དེ་ཚེ་ཁྲོམ་པ་ཐམས་ཅད་འདུས་ནས་བྱུང༌། ། སྒྲུང་མཁན་དེ་ནི་མ་ཎི་བསྐོར་ནས་སུ། ། དལ་གཅིག་རེད་ཙམ་ཐམས་ཅད་ཉལ་དུ་སོང༌། ། བདག་ཀྱང་གཅོད་ཁྲིད་འགྲོ་བ་ཡིན་སྨྲས་ནས། ། བྲག་རྡོག་དེ་ཡི་སྐེད་པར་ཕྱིན་པ་དང༌། ། མི་རྐང་གླིང་བུ་དྲག་ཏུ་ལན་གསུམ་བུས། །
གོས་ལོག་ཕྱི་མ་ཐམས་ཅད་དེ་རུ་བཞག ། དཀོན་མཆོག་གསུམ་ལ་བློ་གཏད་གསོལ་བ་བཏབ། ། རྐང་དུང་དེ་ནི་ལག་ཏུ་ཐོགས་ནས་སུ། ། གནས་རི་དེ་ལ་ཁ་གཏད་ལེགས་པར་ཕྱིན། ། ལ་སྐེད་ཙམ་ལ་ཕྱིན་ནས་བལྟས་པའི་ཚེ། ། སྤྱང་ཀི་མང་པོས་ངུ་སྒྲ་འབྱིན་ནས་འདུག ། དེ་ཚེ་བདག་གིས་གསོལ་བ་འདི་ལྟར་བཏབ། ཕཊ྄ཿ གནས་མི་མངོན་ནམ་མཁའི་དབྱིངས་རུམ་ནས། ། ཕ་པདྨ་འབྱུང་ནས་བྱིན་རླབས་ཅན། །
བདག་གསོལ་བ་འདེབས་སོ་བྱིན་གྱིས་རློབས། ། བཀའ་སྣང་སྲིད་ལྷ་འདྲེ་དབང་དུ་སྡུས། ། ལུས་འདུས་བྱས་ཕུང་པོ་ཚོགས་སུ་བཞེས། ། རྐྱེན་རོ་སྙོམ་ལམ་དུ་ལྷོངས་བར་ཤོག ཕཊ྄ཿ གནས་རྟེན་འབྲེལ་བདེན་ཚིག་ཕོ་བྲང་ནས། ། མ་ཡེ་ཤེས་མཚོ་རྒྱལ་བྱིན་རླབས་ཅན། ། བདག་གསོལ་བ་འདེབས་སོ་བྱིན་གྱིས་རློབས། ། བཀའ་སྣང་སྲིད་ལྷ་འདྲེ་དབང་དུ་སྡུས། ། ལུས་འདུས་བྱས་ཕུང་པོ་ཚོགས་སུ་རོལ། །
རྐྱེན་རོ་སྙོམ་ལམ་དུ་ལྷོངས་བར་ཤོག ། ཕཊ྄ཿ ཕཊ྄ཿ གཟུགས་ཅན་གྱི་དགྲ་ཕཊ྄ཿ གཟུགས་མེད་ཀྱི་བགེགས་ཕཊ྄ཿ སྣང་སྲིད་ཀྱི་ཆོ་འཕྲུལ་ཕཊ྄། ། ང་བདག་གི་འགོང་པོ་ཕཊ྄། ། རེ་དོགས་ཀྱི་འཛིན་པ་ཕཊ྄། ། གཅིག་ཆོད་དེ་ཐོག་ཏུ་ཕཊ྄། ། དེ་སྐད་བརྗོད་ནས་རྐང་དུང་ལན་གསུམ་བཏང༌། །
གཅན་སྤྱང་ངུ་སྒྲ་དེ་ཡང་མེད་ནས་སོང༌། ། དེ་མ་ཐག་ཏུ་ལ་ཉག་དེ་རུ་སླེབ། ། དེ་ཚེ་ཟླ་སྐར་གསལ་པོ་འདུག་པའི་ངོགས། ། མི་ནག་རྟ་ནག་བཞོན་པའི་སེང་ཞལ་ཅན། ། མགོ་བོ་རི་རབ་དེ་དང་མཉམ་པ་ཞིག ། མདུན་དུ་སླེབས་ཏེ་ལམ་ཡང་བཀག་ནས་བྱུང༌། ། བདག་གིས་ཞིང་སྐྱོང་མགོན་པོ་ཡིན་སྙམས་ནས། ། ཆོས་སྐྱོང་ཆེན་པོ་བདག་གི་ལམ་སྣ་ཁྲིད། ། རིན་ཆེན་གཏེར་གྱི་ས་མཆོག་མྱུར་དུ་སྩོལ། ། ཞུས་པས་དེ་མ་ཐག་ཏུ་ལག་གིས་བཀྱགས། །
རྟ་ཡི་མཇུག་ཏུ་བཞག་ནས་གློ་བུར་ཁྱེར། ། ཞིང་སྐྱོང་སྐུ་ལ་ཚ་ཚྭ་འཕྲོ་བ་དང༌། ། བདག་གི་གདོང་ཡང་ཚ་འུབ་ཆིལ་ཆིལ་བྱུང༌། ། གཏེར་གནས་དེ་ཡི་བྲག་ནི་མི་སྣང་བར། ། བུད་མེད་དམར་མོ་སེངྒེའི་གདོང་ཅན་མ། ཁྲག་གི་རལ་པ་ནམ་མཁར་འཁྱིལ་བ་དང༌། ། ཕྱེད་སྐྱིལ་ཚུལ་དུ་བུ་ག་རེ་རེ་ནས། ཁྲག་གི་སེར་བ་ཆིལ་ཆིལ་འཁྲིགས་པ་དང༌། ། ལག་ཏུ་ཁ་ཊྭཱཾ་ཙིཏྟ་ཐོགས་ནས་སུ། ། མི་རོ་རིང་པོ་ཁ་ལ་ཟ་བཞིན་འདུག །
གཡས་གཡོན་གཉིས་སུ་སྟག་དང་སེངྒེ་གཉིས། ། རྔམ་ཞིང་ངར་སྒྲ་འུར་འུར་འབྱིན་པ་འདུག ། བདག་ནི་རྟ་མཇུག་དེ་ནས་བླངས་པ་དང༌། ། བུད་མེད་དེ་ཡི་མདུན་དུ་བཞག་ནས་སོང༌། ། དེ་མ་ཐག་ཏུ་དྲན་པས་མ་ཟིན་ནས། ། ཅུང་ཟད་བརྒྱལ་བ་ལྟ་བུ་བྱུང་ནས་སོང༌། ། དེ་ཚེ་ས་གཞི་ཐམས་ཅད་མེ་འབར་བར། ། མི་རོ་དཔག་མེད་སྤུངས་པའི་དཀྱིལ་དུ་སླེབས། ། མི་རོའི་གསེབ་ནས་བགྲོད་དུ་མ་གཏུབ་པས། ། དེ་མ་ཐག་ཏུ་དྲན་པས་ཟིན་པ་དང༌། །
ཆོ་འཕྲུལ་སྒྱུ་མ་ལྟ་བུའི་དོན་དེ་གོ ། དངོས་མེད་སྟོང་པའི་རང་གཟུགས་ཡིན་བསམ་ནས། ། དྲན་པ་རང་སར་བཞག་མ་ཐག་ཏུ་ནི། ། སྔར་གྱི་གཟུགས་རྣམས་སྐད་ཅིག་གནས་འགྱུར་ཏེ། ། བྲག་རི་ཡོད་པའི་ལ་རྩེར་སླེབས་ནས་འདུག ། སྔར་གྱི་རྨི་ལམ་ངོགས་སུ་ཤར་བ་ཡི། ། བུད་མེད་དམར་མོ་ཞི་མ་ཁྲོ་དེ་ཡིས། ། བྲག་གི་སྒོ་དེ་ཧད་ཀྱིས་ཕྱེས་ནས་སུ། ། འདི་ཡི་ནང་དུ་ཡར་ལ་ཤོག་ཅིག་ཟེར། ། ལག་པས་བཟུང་ནས་ཡར་ལ་བཏེགས་ནས་སོང༌། །
ནང་དུ་བལྟས་པས་རིན་ཆེན་སྣ་ཚོགས་ཀྱི། ། དཀོར་མཛོད་ཁ་ཕྱེས་ཇི་བཞིན་ལྟ་བུར་འདུག ། སྔར་ནས་བཅོལ་བ་འདི་ཡིན་ཟེར་ནས་སུ། ། མུ་མེན་བུམ་པ་འདྲ་ཞིག་གཏད་ནས་བྱུང༌། ཁ་ཆོད་རྣམས་ཀྱང་ལེགས་པར་བསྒྲིགས་ནས་འདུག ། འདི་ཉིད་མི་ལ་སྟོན་དང་མ་བཤད་ཟེར། ། ཤིན་ཏུ་གསང་དང་ཁ་ནི་རང་དབྱེ་འགྱུར། ། འདི་ཉིད་འགྲོ་བ་མི་ལ་བསྟན་ལགས་ན། ། ཤ་ཟ་ང་ཡིས་བཀའ་ཆད་ཡོང་ངེས་ཟེར། ། དེ་ནས་བྲག་གི་རྩ་རུ་བཞག་ནས་སོང༌། །
བྲག་གི་སྒོ་དང་མཁའ་འགྲོ་མ་ལུས་ཀུན། ། འཇའ་ཚོན་ཡལ་བ་ལྟ་བུ་ལངས་ནས་སོང༌། ། གཡས་གཡོན་ཟླ་བ་ཁ་ཡང་དཀར་བ་དང༌། ། བྲག་རི་ཟ་ཟི་སྐྱི་ཡང་གཡའ་བར་འདུག ། ལམ་དེ་གང་ཡིན་མ་ཤེས་བསྡད་པའི་ཚེ། ། རི་དྭགས་ཤིག་ནི་མདུན་ནས་ལང་སྟེ་སོང༌། ། དེ་ཡི་ཕྱི་རུ་བསྙེགས་ཏེ་ཕྱིན་པའི་ཚེ། ། བྲག་རི་རྫུབ་པོའི་རོང་དུ་སླེབས་ཏེ་འདུག ། ལམ་ཕྲན་གཉིས་འདུག་འགྲོ་ཚོད་མ་ཐིག་པས། ། བླ་མར་གསོལ་བ་ཡང་ཡང་བཏབ་པའི་ཚེ། །
དེ་ཡི་རོང་ནས་རླུང་དམར་ཞིག་ལངས་ནས། ། ཡ་ཀི་ལུང་པའི་སྦུབས་སུ་ཕྱིན་ནས་ཐལ། ། ལུང་བསྟན་ཡིན་འོང་བསམ་ཞིང་དེ་ཕྱིར་འབྲང༌། ། སྔར་གྱི་ཞིང་སྐྱོང་མཇལ་སར་སླེབས་ནས་འདུག ། དེ་ནས་ཐུར་དུ་མགྱོགས་པར་ཕྱིན་པ་དང༌། ། རི་ཡི་ཀླུང་དུ་མ་སླེབ་མཚམས་དེ་ནས། ། སྔངས་སྐྲག་ཟིང་ཟིང་དེ་ཡང་མེད་པ་དང༌། ། ཐང་ཆད་ཁ་སྐོམ་གཉུག་ཀྱང་བུད་པ་དང༌། ། ཆུ་ཁར་སླེབས་ཏེ་ངལ་གསོ་བྱས་ནས་ཀྱང༌། ། ཆུ་ཞིག་བཏུངས་པས་དབུགས་འཐུམ་འགྲོ་གྲབས་བྱུང༌། །
ལུས་ཀྱང་འཁྱགས་ཤིང་སེམས་ཀྱང་ཤིན་ཏུ་སྐྱོ། ། ངུ་སྙིང་བྲོད་པ་འདྲ་བ་བྱུང་བ་ལས། ། རྟེན་འབྲེལ་བྱེད་ལ་ངུ་ནི་མི་རུང་བསམ། ། ཤིན་ཏུ་སྡུག་བསྲན་ཚུལ་དུ་བསྡད་པ་དང༌། ། བསྐོར་ལམ་མ་ཎི་དབྱངས་ཀྱི་སྐད་ཐོས་པས། ། དེ་ལ་སེམས་རྩ་ཅུང་ཟད་སྤྲོ་བ་བྱུང༌། ། ཀི་སྒྲ་ཆེན་པོ་འགའ་ཡང་བཏབ་ནས་བཏང༌། ། དེ་ནས་མི་རིང་བ་རུ་བསྐོར་ལམ་སླེབ། ། ཉལ་སར་ཕྱིན་ནས་གོས་ལོག་འདུག་གམ་བལྟས། ། མི་ཡིས་མ་ཁུར་ཁྲིག་གེར་བསྡད་ནས་འདུག །
ཅུང་ཟད་ཉལ་བསམ་སྐེད་རགས་བཤིག་པའི་ཚེ། ། ནམ་མཁའ་ལངས་ནས་སངས་སངས་གསལ་བར་བྱུང༌། ། ཅུང་ཟད་ཉལ་བས་གཉིད་ཀྱང་མི་འཁོར་འདུག ། རི་ཡི་རྩེ་ལ་ཉི་མ་ཤར་བ་དང༌། ། གཏེར་རྫས་བསྡད་ནས་ཨེ་འདུག་བལྟས་པའི་ཚེ། ། ལ་བསྭེ་དམར་པོ་སྙིང་གཟུགས་བྱས་པ་ཡི། ། ཚད་ནི་མཁའ་འགྲོ་མ་ཡི་ཚོན་གང་འདུག ། ལེགས་པར་བལྟས་ཤིང་རྣ་བས་ཉན་པའི་ཚེ། ། ནངས་ནས་བོང་བ་རྩི་ལ་འཁོར་འདྲ་བའི། ། འགྱུར་སྐད་གསུང་དབྱངས་ལེན་པ་འགའ་རེ་འདུག །
མགོ་རུ་བཞག་ནས་དབང་བཞི་ལེགས་པར་བླངས། ། དར་ནང་དྲིལ་ཏེ་ཕྱི་ནས་རས་ཀྱིས་གཡོགས། ། སྐུ་རེག་ནང་གཏུམས་ལུང་ཞིག་སྦྱར་བ་དང༌། ། ནང་ལ་ཤ་ཚགས་དམ་པོར་བྱས་ནས་སུ། ། མཆན་འོག་གཡོན་ལ་སྦས་པའི་ཚུལ་དུ་འཆང༌། ། དེ་ནས་མཐུར་དུ་བབས་ཏེ་མེ་གོར་ཕྱིན། ། ཇ་ཡང་བསུ་ནི་རན་པ་ཙམ་དུ་འདུག ། གཅོད་དམིགས་ལམ་དུ་འགྲོ་བ་ཨེ་བྱུང་ཟེར། ། གཅོད་དམིགས་རྟེན་འབྲེལ་ལེགས་པར་བྱུང་ཞེས་སྨྲས། ། དེ་ནས་ཇ་འཐུང་ལྷ་བསང་ཕྲན་ཞིག་བཏང༌། །
དེ་མ་ཐག་ནས་རིམ་པར་ལོག་སྟེ་སོང༌། ། དགོན་དུ་སླེབས་པས་ལྟོ་སྡུད་བྱོན་ཅེས་ཟེར། ། མགོ་བསྐོར་ན་ཚུལ་བསྟན་ནས་མ་ཕྱིན་པས། ། བདག་གི་ཚབ་མར་གཞན་ཞིག་བཅུག་ནས་ཐལ། ། དེ་ཡི་ཕྱིར་ནངས་དྲག་འདུག་སྨྲས་པ་དང༌། ། འགྲོ་ཆས་གྲ་བསྒྲིགས་ནང་དུ་ལོག་ནས་ཕྱིན། ། དེ་ཡི་ནུབ་ལ་དབའ་ཐེར་སླེབ་པ་དང༌། ། ཆམ་ཕུ་དཔོན་ཚང་ཞེས་བྱར་བསྡད་ནས་ཀྱང༌། ། སྒོམ་པ་ཨ་དུང་བྱ་བའི་རྩ་རུ་ཕྱིན། ། གཤིན་རྗེ་ཁྲོ་ཆུ་སྒྲུབ་པའི་དཔེ་ཆ་གཡར། །
ཕྱིར་ནངས་སོང་བས་ཡིས་ཀྱི་ལུང་དུ་བསླེབས། ། དེ་ཡི་ཕྱི་ཉིན་ནང་ཆེན་སྒར་དུ་ཕྱིན། ། དེ་རུ་ཞག་གསུམ་ཙམ་ཞིག་བསྡད་པ་དང༌། ། དེ་ཡི་ཕྱི་ཞོགས་མི་ཆོས་ནང་དུ་སོང༌། ཁོ་ཚོའི་ལུག་རྣམས་ཇག་པས་དེད་འདུག་ཟེར། ། དེ་ལ་དམིགས་པའི་མཐུ་སྒྲུབ་བྱེད་བསམས་ཏེ། ། ཞག་པོ་བདུན་ལ་གཤིན་རྗེའི་སྒྲུབ་པ་བྱས། ། དམ་ཉམས་དགྲ་ལ་ཟོར་མདའ་བསྟན་པའི་ཚེ། ། རླུང་རྟགས་ལ་སོགས་ལེགས་པོ་བྱུང་བ་དང༌། ། དེ་ཡི་ནུབ་མོར་ཉལ་བའི་རྨི་ལམ་དུ། །
བདག་ནི་བྲག་རི་རྔམ་པའི་ལོགས་སུ་ཕྱིན། ། ལྕགས་ཀྱི་ཕ་བོང་སྟེང་དུ་བསྡད་པ་དང༌། ། བདག་ཉིད་རྡོ་རྗེ་འཇིགས་བྱེད་སྐུར་གྱུར་ནས། ། ལྕགས་རྭ་ནམ་མཁའི་དབྱིངས་སུ་གཟེངས་པ་དང༌། ། རྭ་ཁྲོས་རྭ་བརྡར་ལ་སོགས་བྱེད་པའི་ཚེ། ། སྟོང་གསུམ་ཤིག་ཤིག་ཡམ་ཡམ་འགུལ་བ་དང༌། ། དེ་ཡི་མོད་ལ་བདག་གི་ཐུགས་ཀ་ནས། ། གཤིན་རྗེ་ཁྲོ་ཆུ་དུག་གདོང་འཁོར་བདུན་དང༌། ། ཞལ་ཕྱག་རྫོགས་པ་གྲངས་མེད་འཕྲོས་ནས་ནི། ། དགྲ་བོ་མི་ནོར་མང་པོའི་བླ་སྲོག་དང༌། །
ཙིཏྟ་ཐམས་ཅད་དངོས་སུ་བླངས་ནས་སུ། ། གཙོ་འཁོར་རྣམས་ཀྱིས་ཞལ་དུ་གསོལ་བ་དང༌། ། དགྲ་ཡུལ་ཕྱེད་ཙམ་ཕུང་བ་ཡིན་ནོ་ཟེར། ། བདག་ཀྱང་འཇམ་དཔལ་གཤིན་རྗེར་གྱུར་པ་རྨིས། ། མཐུ་དེས་སྐྱ་སེར་བདུན་ཙམ་ལོན་ཡོད་སྐད། ། དེ་ཡི་ཕྱིར་ནངས་ཞོགས་པ་ནས་བཟུང་སྟེ། ཁྱིམ་མི་རྣམས་ལ་མགོ་བསྐོར་བྱས་ནས་སུ། ། བདག་ནི་ཟླ་བ་གཅིག་གཉིས་ཙམ་གྱི་ལམ། ། འབུལ་སྡུད་བྱེད་ནས་ལོག་འོང་སྨྲས་པ་དང༌། ། ལམ་དུ་ཞུགས་པའི་ཆས་ཀ་ཐམས་ཅད་ཁྱེར། །
དེ་ཡི་ཞོར་ལ་བོན་པོ་ཚང་ལ་ཕྱིན། ། དེ་ནས་སྒར་ཆས་འགའ་རེ་བླང་ནས་ནི། ། བོན་པོ་དབུས་སུ་འགྲོ་རོགས་གྱིས་སྨྲས་ནས། ། ལམ་དུ་ཞུགས་ཏེ་ཨ་འབུམ་བརྒྱུད་ནས་སོང༌། ། ཡུལ་དུ་ཕྱུགས་ནད་མང་པོ་འདུག་པར་བཅད། ། ཉིན་གཅིག་ཁལ་མ་གཅིག་ཀྱང་མ་ལུས་པར། ། རྐུན་མས་དེད་ནས་གར་སོང་མི་སྣང་བས། ། ངར་མི་སྒོ་རྡུང་ལྟས་ངན་བཏང་བ་དང༌། ། ཆུ་ལ་ནཱ་ག་ཁ་ཐུན་འཁོར་ལོ་བསྐོར། ། ཞག་གསུམ་སོང་མཚམས་སྔ་ཞོགས་སྐབས་ཤིག་ལ།
ཁལ་མ་རྣམས་ནི་སྒོ་རྩར་བསྐྱལ་ནས་ནི། འདི་རྣམས་ཁྱེད་ཀྱི་ཨེ་ཡིན་མ་ཤེས་པས། ། མཐོལ་བཤགས་བཟོད་གསོལ་བཅས་འབུལ་བཞེས་མཛོད་ཟེར། ། མི་ཚང་དེ་ལ་ལྟས་ངན་འདི་ལྟར་བྱུང༌། ། ཆུ་མིག་ནང་དུ་སྦྲུལ་ཆེན་འཁྱིལ་བ་དང༌། ཁལ་རྟ་རྣམས་ལས་མེ་ཚག་འཐོར་བ་དང༌། ཁྱིམ་ནས་རྔ་སྒྲ་ཆེན་པོ་འདོན་པ་སོགས། ། མི་རུང་ལྟས་ངན་སྣ་ཚོགས་བྱུང་བར་སྐད། ། ཕུགས་མ་གང་བྱུང་དེ་རྗེས་ཧ་མ་གོ ། དེ་ནས་རིམ་བཞིན་ལྕི་སྟོད་འབྲོང་པའི་སར། །
སྦྱིན་བདག་འགའ་རེས་རེ་བཞིན་སོང་ནས་བསྡད། ། དེ་ནས་ཞག་འགའ་འདས་པའི་མཚམས་སུ་ལ། ། གཞི་བདག་ཇ་མོ་ཤང་བཟང་ཟེར་བའི་བདུན། ། ནུབ་མོ་སྒར་པ་དེ་གར་སྡོད་པ་ལ། ཁལ་མ་གཉིས་ཙམ་རྐུན་མས་ཁྱེར་ཟིན་འདུག ཁ་བ་བབས་ནས་རྗེས་ཀྱང་མི་འདུག་པས། ། མཐུ་སྒྲུབ་ཕྲན་བུའི་ཆ་ལག་ཐམས་ཅད་བསགས། ། བོན་པོས་ནང་དུ་དྲེགས་པའི་གསོལ་ཁ་བཏང༌། ། བདག་གིས་ཁྲག་སྣ་ཐམས་ཅད་ཐོགས་ནས་སུ། ། གཞི་བདག་ཨ་མྱེ་རལ་པའི་རྩ་རུ་ཕྱིན། །
གནས་དེར་མཚོ་གཉན་ཤིན་ཏུ་འཇིགས་པ་ནི། ། རྒྱ་ཁྱོན་མདའ་རྒྱངས་རིང་མོ་ཙམ་ཡོད་པར། ། རྦ་རླབས་འཁྲུགས་ཤིང་ལྷོག་ལྷོག་ཁོལ་བར་འདུག ། མཚོ་ཡི་འགྲམ་དུ་ཕ་བོང་ཞིག་འདུག་པར། ། དེ་ཡི་སྟེང་དུ་ཕྱིན་ཏེ་གཅོད་དམིགས་ནི། ། གཉན་ཆེན་མཐའ་གཏད་ནག་པོ་ཆ་དགུ་དང༌། ། ནག་སྦྱོར་བཟློག་མེད་བཅུ་གསུམ་དྲག་གཏད་བཞི། ། གནམ་ས་གོ་ལྡོག་གླིང་བཞི་མཐའ་སྡུད་སོགས། ། དྲག་དམིགས་བཟུང་ཞིང་རཀྟ་མཚོ་ལ་གཏོར། ། སླར་ཡང་མེ་བུས་མེ་ཟོར་མཚོ་ལ་བརྒྱབ། །
དེ་ནས་གྱེན་དུ་ལོག་སྟེ་ལ་རྩེར་ཕྱིན། ། ཕྱི་མིག་བགྱིས་ནས་མཚོ་ལ་བལྟས་པའི་ཚེ། ། མཚོ་ཡང་ཁྲག་མདོག་ལྟར་གྱུར་ཁོལ་ཞིང་འདུག ། ཉི་མ་མ་ནུབ་ཙམ་ལ་ནང་དུ་སླེབ། ། ནུབ་མོ་ཡུལ་དེའི་མཚོ་ལ་མེ་འབར་མཐོང༌། ། སྐུ་ཆས་མ་དྲོངས་པ་རྣམས་རྫ་ལ་སྦས། ། སྔ་ཞོགས་དུས་སུ་སྒར་པ་བཀྱགས་ནས་སོང༌། ། ཞག་གཉིས་ཙམ་ལ་ཧོར་གྱི་ནང་དུ་སླེབས། ། དེ་རུ་ཞག་བཅུ་ཙམ་ཞིག་སྡོད་པའི་མཐར། ། སླར་ཡང་ཆས་རྣམས་ལེན་པར་ཕྱིན་པའི་ཚེ། །
རྐུན་མ་རུ་དུད་གཅིག་ཙམ་ཡིན་སྐད་པའི། ཁྱི་གཉིས་ནག་མོ་གཅིག་དང་གསུམ་ཙམ་ཤི། ། ནོར་རྣམས་གློ་གོར་བཏབ་དང་ཐན་ལྟས་སོགས། ། མི་རུང་སྣ་ཚོགས་འཕྱུར་ནས་ཡོད་དོ་སྐད། ། ཧོར་གྱི་ཡུལ་དེར་ཆོས་ར་ཚུགས་པ་ལ། ། རྟགས་དང་རྟེན་འབྲེལ་ཤིན་ཏུ་ལེགས་པར་བྱུང༌། ། བྱང་པ་ཨ་རིག་ཞེས་བྱའི་ཡུལ་དུ་སོང༌། ། ཆོས་ར་བཙུགས་ཏེ་ཟླ་ཕྱེད་ཙམ་དུ་བསྡད། ། སླར་ཡང་ཧོར་གྱི་ནང་དུ་ལོག་པ་དང༌། ། སྦྱིན་བདག་བན་བོན་ལ་སོགས་མང་བར་ཡོད། །
དུས་དེར་གངས་ཆེན་ནང་ཞེས་བྱ་བ་རུ། ། ཕྱི་ནང་ལྷོག་རྒོད་ཁྲག་སྐྱུགས་ནག་པོ་ཡི། ། རུ་ཁག་ཕྱུག་པོའི་དུད་ཚང་གཉིས་ལ་ནི། ། མི་རྡོག་གཅིག་ཀྱང་མེད་པར་ཤི་ནས་འདུག ། རི་ཡི་ནོར་རྣམས་ཉེ་དུ་ཀུན་གྱིས་དེད། ། རོ་དང་སྦྲ་གཉིས་ཡུལ་དེར་བསྐྱུར་ནས་བྲོས། ། ལུང་པ་དེ་ཡི་ཕྱོགས་ཙམ་མཐོང་བ་ཚུན། ། མི་འགྲིམ་ཆད་ནས་སྟོང་པར་ལུས་པའི་ཤུལ། ། དགོང་མོ་ཙམ་ནས་འོ་དོད་འབོད་པ་དང༌། ། ཆོ་ངེ་འདེབས་མཁན་མང་པོ་འདུག་གོ་སྐད། །
ཐམས་ཅད་བྲེད་སྔངས་བཟོད་བླག་མེད་པར་འདུག ། ཡུལ་དེར་སྲུང་བ་ཟ་ཡིག་ལེགས་པར་བྱིན། ། ཉིན་གཅིག་ཧེ་རུ་ཀ་ཡི་ཆས་ཞུགས་ཏེ། ཁལ་མ་དུམ་གཅིག་དེད་ནས་བོན་གཅིག་ཁྲིད། ། ཡུལ་དེའི་ནད་བདག་འདུལ་དུ་སོང་བ་ལ། ། དེ་ནུབ་ལུང་པ་དེ་ཡི་སྒོ་རུ་བསླེབས། ། གཉིད་ལོག་སྲོད་འཕྲོས་ཙམ་ཞིག་སླེབ་པའི་ཚེ། ། ཡུམ་ཆེན་མ་གཅིག་ལབ་ཀྱི་སྒྲོལ་མ་ཉིད། ། ཌཱ་རུ་རྐང་གླིང་ཐོགས་ནས་མདུན་དུ་ལྷགས། ། སྐྱེ་མེད་ཡུམ་གྱི་ཞལ་ནས་འདི་སྐད་གསུངས།
ཧོ། བདག་ནི་མ་ཅིག་ལབ་སྒྲོལ་ཡིན། ། སྲས་མཆོག་རྒྱལ་བ་དོན་འགྲུབ་ཉོན། ། ཤམ་པོ་གངས་སུ་སྡོད་པའི་ཚེ། ། ཐེག་ཆེན་ལྟ་བ་གཏན་མེད་གཅོད། ། དུག་ལྔ་ཚོགས་དྲུག་ལམ་ཁྱེར་དང༌། ། རིག་པའི་རྫོགས-ཆེན་བཅུ་གསུམ་སོགས། ། རོ་སྙོམ་གཅོད་ཡུལ་བསྟན་པ་དེ། ། ད་ལན་རྒྱུན་དུ་འགེལ་བའི་དུས། ། བདག་འཛིན་ང་བདག་དབྱིངས་སུ་གཏོར། །
རྟོག་མེད་ཤེས་པ་མི་འཇིགས་པས། ། རྐྱེན་ལ་ཐོག་བརྫི་མ་ནུས་ན། ། ཕཊ྄་སྒྲས་རི་ལུང་ཁེངས་ལགས་ཀྱང༌། ། ལུང་སྟོང་སྨྱོན་པའི་ཀུ་སྒྲ་འདྲ། ། རྐྱེན་དེ་ད་ལྟ་མྱུར་དུ་ཡོད། ། འདི་ལ་ཡོ་ལང་མ་བསྲེས་ན། ། ནད་བདག་འདུལ་བའི་ཨ་ཉན་མེད། ། ཐོས་སྨྱོན་ཕ་རྒན་དེ་དག་གི ། བསྲེ་བ་རྣམ་གསུམ་གསལ་ཐོབ་ཅིག ། མ་ཡེངས་མ་འཁྲུལ་རིག་པས་ཟུངས། །
གསུངས་ཏེ་ཕཊ྄་སྒྲ་གནང་བ་དང༌། ། གཉིད་སད་འུར་སྒྲ་འབྱིན་པར་འདུག ཁལ་མ་རྣམས་ཀྱང་འདྲོགས་པར་ཐོས། ། བདག་ནི་གློ་བུར་ལང་བ་དང༌། ། དྲེད་མོང་ཞིག་ནི་སླེབས་ནས་འདུག ། ཕཊ྄་སྒྲ་ལན་གསུམ་བཏབ་པ་དང༌། ། གོས་དེ་ཕུད་ནས་གཅེར་བུར་དོན། ། དྲེད་མོང་མགོ་ལ་བརྡེགས་པའི་ཚེ། ། ངར་སྒྲ་འབྱིན་བཞིན་འཐམ་ནས་བྱུང༌། ། དེ་ཚེ་བོན་པོ་གཉིད་སད་དེ། །
གྲི་རིང་ཐོགས་ནས་བྱུང་བའི་ཚེ། ། དྲེད་མོང་བྲོས་ཐབས་བྱས་ནས་སོང༌། ། དེ་ནས་མེ་བཏང་ཇ་ཞིག་བསྐོལ། ཁལ་རྣམས་བཙལ་བས་རྙེད་པ་དང༌། ། རྒྱང་ཞིག་ཉལ་བས་ནམ་ཡང་ལངས། ། དེ་ནས་ཕྱིན་པས་ཡུལ་དེར་སླེབས། ། བོན་པོ་ཆུ་ཡི་ཕར་ཁར་བཞག ། བདག་གིས་རལ་གྲི་ལག་ཏུ་ཐོགས། ། སྦྲ་ཡི་ལྟག་ཏུ་ཕྱིན་པ་དང༌། ། གཅོད་དམིགས་བཏང་ཞིང་རྐང་གླིང་བུས། །
ནད་བདག་ཨར་གཏད་དྲག་པོ་བྱས། ། ཆོན་ཐག་བྲེགས་ཤིང་སྦྲ་ཡང་བསྒྱེལ། ། གཡས་གཡོན་སོ་སོར་དག་ཏུ་ཕྱེས། ། རོ་ལ་གྲི་ཁྲམ་བཏབ་པ་དང༌། ། དུར་གཅོད་བཏང་ཞིང་དྲུད་ནས་སུ། ། ཆུ་ཡི་ནང་དུ་རིམ་པར་བསྐྱལ། ། འདི་དུས་རོ་སྙོམ་མཛད་པ་སོགས། ། འགའ་ཞིག་ཡོད་པ་གུད་དུ་སྦས། ། དེ་ནས་ཆས་བཀལ་སྒར་དུ་ལོག ། ནད་བདག་ཐུལ་ནས་མེད་པར་སྐད། །
དེ་ནས་རིམ་བཞིན་སྒར་པ་བཀྱག ། བྱང་ལམ་བསྙེགས་ནས་རིམ་བཞིན་སོང༌། ། འབྲི་གུང་མཐིལ་ཞོལ་སླེབ་པའི་ཚེ། ། ནུབ་མོ་འབྲི་གུང་རྟེན་ཆགས་ཁར། ། གཅོད་དམིགས་བཏང་དུ་ཕྱིན་པའི་ཚེ། ། གཉིད་དང་རྨི་ལམ་ཟ་ཟི་ལ། ། མི་ནག་ཤིན་ཏུ་མི་བཟད་པ། ། འཇིགས་པའི་གཟུགས་ཅན་དེ་དག་གིས། ། གནོད་འཚེ་བཏང་དུ་འདུག་པ་ལ། ཁོ་བོ་ཁྱུང་གི་ཏིང་འཛིན་གྱིས། །
བཏུལ་ཏེ་དམ་ལ་བཞག་པ་རྨིས། ། དེ་ནས་ཅུང་ཟད་མཚམས་ཤིག་ལ། ། མི་དམར་ཁ་ཤོ་ཞིག་གིས་ནི། ། བུད་མེད་རྟ་སྔོན་བཞོན་པ་ཡི། ། ཞབས་ཕྱིར་བྱས་ནས་ལྷགས་ཏེ་བྱུང༌། ། བུ་ཁྱོད་འདི་ན་ཅི་བྱེད་ཟེར། ། བདག་གིས་རི་གཅོད་བྱེད་པ་ཡིན། ཁྱེད་རྣམས་སུ་ཡིན་གང་དུ་འགྲོ། ། བདག་ལ་ལེགས་པར་སྟོན་ཅེས་སྨྲས། ། བུད་མེད་དེ་ཡི་ཞལ་ན་རེ། །
ཉོན་དང་སྐལ་ལྡན་རིགས་ཀྱི་སྲས། ། ང་ནི་ཨ་ཕྱི་ཆོས་སྒྲོལ་ཡིན། ། དེང་སང་ཏི་སྒྲོ་བྲག་ནས་འོང༌། ། སྔོན་ཚེ་ཚོགས་ཁང་ཆེན་མོ་རུ། ། རྒྱལ་བས་གཉེར་གྱི་ཐ་ཚིག་བཞིན། ། དེང་འདིར་བུ་ལ་བཤད་དུ་འོང༌། ། ཏི་སྒྲོ་གནས་ཆེན་བྱ་བ་རུ། ། བོད་ཡུལ་གཞོ་སྟོད་ཚོགས་ཁང་སྟེ། ། གནས་ཡུལ་དུར་ཁྲོད་མ་ལུས་ཀྱི། ། མ་སྲིང་མཁའ་འགྲོ་སྤྲིན་ལྟར་གཏིབས།
ཁྱད་པར་མ་ཧཱ་གུ་རུ་ཡིས། ། ཟབ་གཏེར་དཔག་མེད་སྦས་པའི་གནས། ། ཀུན་ལས་ཁྱད་འཕགས་བཀོད་པའི་ཞིང༌། ། མཁའ་སྤྱོད་འཇའ་ལུས་གྲུབ་པའི་ས། ། མ་བསྒོམ་ཏིང་འཛིན་འཆར་བའི་ཡུལ། ། རྟེན་འབྲེལ་རྒྱ་མཚོ་སྨིན་པའི་ལུང༌། ། གནས་མཆོག་དམ་པ་དེ་ཉིད་ལ། ། རབ་ལྟར་སང་གི་ཉིན་པར་བྱོན། ། དེ་ལྟར་གནས་སྐབས་མ་འགྲིགས་ན། ཁྱུ་མཆོག་ཅང་ཤེས་ཟླ་བ་ལ། །
རྟེན་འབྲེལ་གཟའ་སྐར་བཟང་བའི་ཉིན། ། དགའ་སྟོན་རྣལ་འབྱོར་ཆས་སུ་ཞུགས། ། བརྟུལ་ཞུགས་གྲུབ་ཐོབ་སྨྱོན་པའི་ཚུལ། ། ཟླ་མེད་གཅིག་པུར་བྱོན་པར་གྱིས། ། བུ་ཁྱེད་མི་ཟད་གཏེར་ཆེན་གྱི། ། ཟབ་མོ་ཆོས་ཀྱི་སྐལ་བ་ཡོད། ། ལས་འཕྲོ་འདུལ་ཞིང་དུས་ལ་བབ། ། ཚིག་དེ་མ་བརྗེད་ཡིད་ལ་ཟུངས། ། ད་ནི་འབྲི་གུང་ཕོ་བྲང་དུ། ། འབྲོམ་སྟོན་རྒྱལ་བའི་འབྱུང་ནས་བཞུགས། །
སངས་རྒྱས་དབང་པོ་དེ་ཉིད་ལ། ། ཚེ་གཅིག་འཇའ་ལུས་འགྲུབ་པ་ཡི། ། ལུས་མེད་མཁའ་འགྲོའི་ཆོས་སྐོར་ཡོད། ། རྩེ་གཅིག་གདམས་ངག་དེ་དག་ལོངས། ། རྗེ་འདི་ཡང་ཡང་མཇལ་བར་དཀོན། ། བུ་ཁྱེད་དབང་པོ་མི་ཞུམ་པར། ། གཞན་གྱི་སྒྲིགས་ཞུགས་སློབ་གཉེར་སྤོངས། ། ཆོས་རྣམས་ཀུན་གྱི་གཞི་འཛིན་ཕྱིར། ། མ་ཡེངས་འབྲི་འདོན་ཅུང་ཟད་སྦྱོངས། ། ད་ནི་ཕྱོགས་མེད་འགྲིམ་དུས་སུ། །
ནོར་རྫས་སྒྱུ་མར་རེ་བ་སྤོངས། ། དཔོན་མེད་གཡོག་མེད་ས་མཐར་བསྐོར། ། གྲུབ་ཐོབ་གོང་མའི་སྤྱོད་འགྲོས་ལྟོས། ། སྐབས་འགར་བར་ཆད་འབྱུང་སྲིད་ཀྱི། ། བདུད་ཀྱིས་རིག་པ་ཤོར་བ་ཡོད། ། བག་ཡོད་སྙིང་རུས་མ་ཆུང་གྱིས། ། མ་ང་མ་བརྗེད་རྒྱུན་དུ་བོས། ། རྟག་ཏུ་བུ་ཡི་གྲོགས་སུ་མཆིས། ། དེ་བས་ཚིག་དེ་ཡིད་ལ་ཟུངས། ཁྱེད་ཀྱང་དུས་རྒྱུན་སྨོན་ལམ་ཐོབ། །
འབྲི་འདིས་བསྟན་ལ་ཕན་པར་གྱིས། ། ད་ནས་རིང་དུ་མི་འགོར་བར། ། དམ་པའི་ཆོས་ཀྱི་སྙིང་པོ་ལོངས། ། མི་བརྗེད་དྲན་པ་ཐོབ་པར་གྱིས། ། ཚིག་འདི་མ་བརྗེད་རིག་པས་ཟུངས། ། ཀུན་ལ་མ་བཤད་སྙིང་དུ་སྦོས། ། ཆོས་དང་བདུད་གཉིས་ཟུང་འབྲེལ་བས། ། རྟགས་མཚན་མངོན་འདོད་ཆུང་བར་གྱིས། ཁྱད་པར་ཉེར་ལྔའི་སྐག་དང་ནི། ། ལོ་སྐག་རྒྱབ་མ་མ་ཡོལ་བར། །
ཟུར་ཙམ་གཞན་གྱིས་མཐོང་གྱུར་ན། ། བར་ཆད་ཆེན་པོ་འབྱུང་ལགས་ཏེ། ། འཚོ་བྱེད་སྨན་དང་རེག་ཕུང་དུག ། གང་ལ་འཕྲད་པ་ཆ་མེད་པས། ། གསང་རྒྱ་ཁ་ཚིག་དམ་པར་གྱིས། ། གྷུ་ཧྱ་གྷཽ་ཤྲཱི་རྃ། དེ་སྐད་གསུངས་ཏེ་འབྲི་གུང་བཞུད་ནས་སོང༌། ། དེ་མ་ཐག་ཏུ་བདག་ཀྱང་གཉིད་སད་འདུག ། ནམ་ཡང་སངས་སངས་ལངས་ཤིང་འདུག་པ་དང༌། ། སྐུ་རེག་བཅིངས་ཤིང་སྒར་སར་ལོག་ནས་སོང༌། །
དེ་ནས་རིམ་གྱིས་འབྲི་གུང་རྩེ་བར་སླེབས། ། ཟླ་ཤས་ཙམ་ཞིག་སོང་བའི་མཚམས་དག་ཏུ། ། བོན་པོ་ལ་སོགས་ཐམས་ཅད་ཁམས་ལ་བརྫངས། ། བདག་ནི་རྒྱ་གར་གནས་མཇལ་འགྲོ་ཡིན་སྨྲས། ། ཀུན་གྱིས་དེ་དག་མི་འཐད་ཟེར་བ་ལ། ། བདག་ནི་ཉི་མ་དེ་རིང་ནས་བཟུང་སྟེ། ། རྣལ་འབྱོར་གྲུབ་ཐོབ་ཆས་ཤིག་མ་གཏོགས་པར། ། མི་ཆོས་ཚིག་ལ་བསྟུན་པར་བྱས་གྱུར་ན། ། མི་ང་ཤི་བ་ལས་ཀྱང་ཐུ་བ་ཡིན། ཁྱད་པར་བདག་ནི་བསོད་ནམས་ཆུང་བ་དང༌། །
ལས་ངན་རྐྱེན་དབང་འདི་ཡི་ཧྲག་ལུགས་ཀྱིས། ། ས་མཚམས་འདི་ནས་གཤའ་མ་མ་བྱུང་ན། ། མི་ལུས་སྟོང་ལོག་དོན་མེད་འཁྱམས་ཉན་འདུག ཁྱད་པར་མཐུ་གཏད་ལ་སོགས་མང་བ་ཡི། ། ད་ལན་སྡིག་པ་འཕྲལ་དུ་མ་བཤགས་ན། ། ངན་སོང་ཕྱིས་ནས་འགྱོད་པ་འཕྱིས་པ་ཡིན། ། དེ་བས་གྲོགས་པོ་སྐུ་ཁམས་བདེ་བར་ཕེབས། ། སྤྲང་པོ་རས་པ་རི་ཁྲོད་འགྲིམ་དུ་རན། ། དེ་དོན་བདག་གིས་མགུར་མ་གླུ་རུ་ལེན། ན་མོ་གུ་རུ།
མཁའ་དང་ཉི་ཟླ་སྐར་ཚོགས་གསུམ། ། ནམ་ཟླ་སྟོད་སྨད་ངོས་རིམ་བཞིན། ། ཉིན་མཚན་འབྲེལ་བ་ཡད་ཡུད་ཙམ། ། དེ་ཡང་མི་རྟག་སྒྱུ་མའི་དཔེ། ། གྲོགས་པོ་ཁམས་བཟང་རང་ཡུལ་ཕེབས། ། སྤྲང་པོ་རས་པ་རི་ཁྲོད་འགྲིམ། ། སྙིང་པོ་རྡོ་རྗེ་ཐེག་པ་ལེན། ། ད་ལན་བྱ་བཏང་བློ་སྣ་སྟུང༌། ། དེ་ནས་རིམ་བཞིན་མཇལ་བར་སྨོན། ། རྒྱ་ལམ་མགྲོན་པོ་གནས་ཁང་གསུམ། །
དུས་དང་གནས་སྐབས་རིམ་པ་བཞིན། ། ལོ་ཤས་འབྲེལ་བ་ཡད་ཡུད་ཙམ། ། དེ་ཡང་མི་རྟག་རྨི་ལམ་ལྟར། ། གྲོགས་པོ་ཁམས་བཟང་རང་ཡུལ་ཕེབས། ། སྤྲང་པོ་རས་པ་རི་ཁྲཽད་འགྲིམ། ། སྙིང་པོ་རྡོ་རྗེ་ཐེག་པ་ལེན། ། ད་ལན་བྱ་བཏང་བློ་སྣ་སྟུང༌། ། དེ་ནས་རིམ་བཞིན་མཇལ་བར་སྨོན། ། དེ་ཙམ་དགའ་སྟོན་བྱོན་སྐྱེལ་མཛོད། ། དེ་རྣམས་ཐམས་ཅད་ཁམས་སུ་བརྫངས། །
བདག་ནི་གཞིས་ཀ་ནང་དུ་ཡི་གེ་སྦྱངས། ། པོ་ཏི་བརྒྱ་ཙམ་མ་ཐོན་བར་དུ་བཀླགས། ། དེ་ནས་ཟླ་ཤས་ཙམ་ཞིག་འགྲོ་བ་རུ། ། ཚེ་བདག་ཁྲོ་ཆུའི་དབང་དང་བཀའ་གཏད་ཞུས། ། ཐུགས་རྗེ་ཆེན་པོའི་ལྗགས་ལུང་འགའ་རེ་དང༌། ། ཕྱག་རྫོགས་ཁྲིད་ཀྱི་པོ་ཏིའི་བཀའ་གཏད་ཞུས། ། ཉིན་གཅིག་བྱང་སེམས་བསླབ་པའི་གདམས་པ་གནང༌། ། མིང་ལ་དཀོན་མཆོག་ཆོས་འཕེལ་གྱིས་ཞེས་གསུང༌། ། དེ་གར་ཟླ་ཤས་ཙམ་ཞིག་བསྡད་པ་དང༌། ། ནུབ་གཅིག་གོང་ཐུན་ཉལ་བའི་རྨི་ལམ་དུ། །
བྲག་རི་དཀར་པོ་སེངྒེ་འགྱིངས་འདྲའི་མགུལ། ། ཡང་དབེན་འཇའ་ཚོན་འཁྱིལ་བའི་ཤེལ་ཕུག་ཏུ། ། འཇིག་རྟེན་དབང་ཕྱུག་འཕགས་པ་སྤྱན་རས་གཟིགས། ། ཕྱག་བཞི་ཤེལ་ཕྲེང་པད་དཀར་ཐལ་སྦྱར་མཛད། ། སྣ་ཚོགས་དར་གྱི་ན་བཟའ་བཀླུབས་པ་ཡི། ། སྐྱིལ་ཀྲུང་གཟི་མདངས་ལྷམ་མེར་བཞུགས་ནས་འདུག ། གསོལ་བ་འདེབས་བཞིན་གྱེན་དུ་ཕྱིན་པ་དང༌། ། ཐུགས་རྗེ་ཆེན་པོའི་མདུན་དུ་མ་སླེབ་ཙམ། ། བདག་གི་ཕྱི་རུ་བུད་མེད་ཆུང་ངུ་ཞིག ། མཉམ་མཉམ་ཙམ་དུ་སླེབས་ནས་བྱུང་བ་ལ། །
བདག་གིས་འདི་ནི་མ་ལེགས་བསམ་ནས་སུ། ། མྱུར་དུ་ཕྱིན་ཏེ་ཞབས་པད་མགོ་གཏུགས་པས། ། བུད་མེད་དེ་ཡང་གཡོན་དུ་མགོ་གཏུགས་སོང༌། ། བདག་གིས་གསོལ་བ་སྨོན་ལམ་བཏབ་པ་དང༌། ། བུད་མེད་དེ་ཡིས་དེ་ལྟར་འདེབས་ནས་འདུག ། བདག་གིས་བུད་མེད་དེ་ལ་སྨྲས་ནས་སུ། ། བུད་མེད་ཁྱོད་ནི་འདི་རུ་ཅི་བྱེད་འོང༌། ། གང་དུ་འགྲོ་ཡང་གནོད་པའི་རྒྱུ་ཞིག་འདུག ། བདག་ནི་འཕགས་མཆོག་མགོན་པོ་འདི་ཉིད་ལ། ། རབ་ཏུ་བྱུང་བའི་དགེ་སློང་བྱེད་འདོད་པས།
ཁྱོད་ཀྱིས་ང་ལ་མི་ཁ་བྱ་བར་ངེས། ། ནག་ཆགས་ཁྱོད་ནི་གཞན་དུ་འགྲོ་བར་གྱིས། ། བདག་གིས་སྡང་ཚིག་དེ་སྐད་སྨྲས་པ་དང༌། ། བུད་མེད་དེ་ཡིས་གད་མོ་བྱས་ནས་སུ། ། དུས་མཐའི་གཏེར་སྟོན་ཅ་ཅོ་ཁ་མང་པོ། ། གཏི་མུག་དོན་ལ་རྨོངས་པའི་ང་རྒྱལ་ཅན། ། ཐུགས་རྗེ་ཆེན་པོ་གཅིག་གིས་བདག་བཟུང་མིན། ། འགྲོ་བའི་བླ་མ་ཕྱོགས་མེད་མགོན་མཆོག་ཡིན། ཁྱེད་ཀྱིས་སློབ་དཔོན་པདྨའི་བཀའ་བཅགས་ནས། ། མགོ་ཟླུམ་ཉན་ཐོས་གྲུབ་མཐས་བསླད་པ་ཡིས། །
རབས་ཆད་ཞུ་བར་ངས་ནི་མི་གནོད་སྟེ། ཁྱེད་ཉིད་རྡོ་རྗེ་ཐེག་པའི་རྐང་འདྲེན་ནས། ། ཐེག་པ་གོང་མ་འོག་མར་འཇུག་པ་སྟེ། ། རིག་འཛིན་ཀུན་གྱིས་གསན་ན་མི་ཁ་ཆེ། ། ཉན་ཐོས་གོག་པོ་འདོད་ཁྱེད་ཕར་བཞུད་ཅིག ། ང་ནི་ཕར་ལ་འགྲོ་དགོས་མ་ཡིན་ཏེ། ། བདག་འཛིན་མེད་དོ་བུ་མོ་ང་ལ་ཉོན། ཀྱཻ། ཀ་དག་དགོངས་པའི་ཀློང་ཆེན་གསལ། ། ཐ་དད་གདུལ་བྱའི་ངོ་བོ་ཉིད། །
འགྲོ་དོན་སྒྱུ་མར་བཞེངས་པའི་སྐུ། ། དབྱིངས་རིག་དྲྭ་བའི་གར་སྒྱུར་མཁན། ། སྐྱེ་འཆི་སྤངས་པའི་བླ་མ་དེ། ། པདྨ་འབྱུང་ནས་མ་ལགས་སམ། ། གནས་ལུགས་ལྟ་བའི་རྒྱ་མཚོ་ལ། ། རིག་པའི་ཆོ་འཕྲུལ་སོ་སོའེི་ངོགས། ། འདུལ་ཞིང་དོན་དུ་བཞག་པ་དེ། ། ཡེ་ཤེས་མཚོ་རྒྱལ་མ་ལགས་སམ། ། དྲན་རིག་སྒྱུ་མའི་གདན་ས་ནས། ། ལྷན་སྐྱེས་གཞོན་ནུ་རོལ་པའི་སྲས། །
སྤྲུལ་པའི་ལོ་ཙཱར་བྱོན་པ་རྣམས། ། རྗེ་འབངས་ཉེར་ལྔ་མ་ལགས་སམ། ། བག་ཡོད་བརྟེན་པའི་གཤིས་ལུགས་ཀྱིས། ། བསམ་བཞིན་སྲིད་པའི་རིགས་དྲུག་དོན། ། རྒྱལ་བའི་གདུང་གསོབ་འཁྲུངས་པ་ཡི། ། རྒྱུད་སྡེ་རྒྱ་མཚོའི་སློབ་དཔོན་དེ། ། རིག་འཛིན་སྤྲུལ་སྐུ་མ་ལགས་སམ། ། བཀའ་བབ་ཉི་ཟླའི་སྙན་གྲགས་ཙམ། ། འཇའ་ལུས་གྲུབ་ཐོབ་རྣལ་འབྱོར་ཚོགས། ། ཚེ་གཅིག་སངས་རྒྱས་བསྒྲུབ་པ་རྣམས། །
དགེ་སློང་ཞུས་ནས་བྱུང་ལགས་སམ། ། ང་ནི་སྔགས་ཀྱི་སྒྲུབ་སྡེ་མོ། ། ཇོ་མོ་ཡེ་ཤེས་མཚོ་རྒྱལ་ཡིན། ། ལྟ་བ་གང་ཤར་འཛིན་མེད་ལ། ། རྟོགས་པའི་གདམས་པ་ཞུས་པ་མེད། ། སྒོམ་པ་ཚོགས་དྲུག་ལྷུག་བཞག་ལ། ། དགག་སྒྲུབ་ལྷན་པ་ཞུས་པ་མེད། ། སྤྱོད་པ་རོ་སྙོམ་མན་ངག་ལ། ། བླང་དོར་འཐིབ་པོས་གཡོགས་པ་མེད། ། གཏུམ་མོ་བདེ་སྟོང་གསལ་ལམ་ལ། །
རིང་པོའི་ས་མཐར་བསྐོར་བ་མེད། ། འཚོ་བ་དཀྱིལ་འཁོར་ཞབས་ཏོག་ལ། ། བསེ་རག་དཀའ་ཐུབ་བྱེད་དགོས་མེད། ། རྩ་རླུང་འཇའ་ལུས་རེག་མ་ལ། ། ཐ་མར་ནག་མོ་འཛིན་དགོས་མེད། ཁོ་མོ་ཡེ་ཤེས་མཚོ་རྒྱལ་ལ། ཁྲོ་གཏུམ་ཁ་ཚིག་བཏང་དགོས་མེད། ། སྒྱུ་མའི་སྤྲུལ་བསྒྱུར་འདི་ལ་ལྟོས། ། དེ་སྐད་གསུང་མ་ཐག་ཏུ་གནས་འགྱུར་ནས། ། སྔར་ལྟར་ཡེ་ཤེས་མཚོ་རྒྱལ་རེད་ནས་སོང༌། །
དེ་ཚེ་བདག་གིས་ངག་ནས་འགྱོད་བཤགས་ཕུལ། ། ཞབས་མཐིལ་སྤྱི་བོར་བླངས་ནས་གསོལ་བ་བཏབ། ། མོས་གུས་གདུང་བ་དྲག་པོ་སྐྱེས་པ་དང༌། ། སྤྱན་རས་གཟིགས་ཀྱི་སྐུ་ལ་ཐིམ་ནས་སོང༌། ། འཕགས་མཆོག་ཕྱག་གཡས་བདག་གི་མགོར་བཞག་སྟེ། ། སྐལ་ལྡན་ཁྱོད་ནི་རབ་ཏུ་བྱུང་མི་ཉན། ། སྔོན་ནས་དཀྱིལ་འཁོར་མང་པོ་ཁས་བླངས་པས། ། རྒྱུད་སྡེ་རྒྱ་མཚོའི་གསང་མཛོད་བཟུང་ནས་སུ། ། རིན་ཆེན་གཏེར་ལ་སྤྱོད་པའི་གང་ཟག་ཡིན། ། གདུང་རྒྱུད་བཟུང་མཁན་ཞིག་ཀྱང་རྟེན་འབྲེལ་འདུག །
གཏུམ་མོས་འཇའ་ལུས་ལམ་མཆོག་བརྩོན་ཅིག་གསུངས། ། ཤེལ་ཕྲེང་དེ་ནི་བདག་ལ་གཏད་མ་ཐག ། རཏྣ་ཀརྨ་བྷ་དྲའི་སྐུ་རུ་གྱུར། ་་་་་ འབྲི་གུང་དཀོན་མཆོག་ཕྲིན་ལས་བཟང་པོ་མཆན། ། གཏུམ་མོ་འཇའ་ལུས་ཡིན་གསུང་དཔེ་ཆ་ཞིག ། བདག་ལ་གནང་བས་ལུས་ལ་འཆང་བར་རྨིས། ། དེ་མ་ཐག་ཏུ་གཉིད་ཀྱང་སད་ནས་འདུག ། དེ་ཡི་ཞོགས་ནས་གསོལ་དཔོན་ལེགས་བཟང་ལ། ། བདག་གིས་གཏུམ་མོ་འཇའ་ལུས་ཞུ་འདོད་པས། ། རིན་པོ་ཆེ་ལ་སྙན་གསན་ཕུལ་ཞུས་པས། །
དེ་མ་ཐག་ཏུ་གསོལ་དཔོན་མདུན་དུ་བཅར། ། ཅུང་ཞིག་སོང་མཚམས་གསོལ་དཔོན་སླེབ་ནས་བྱུང༌། ། ཉི་མ་ཕྱེད་ཀར་བྱོན་དང་འོང་བ་ཡོད། ། དེ་སྐད་ཐོས་པས་རང་ཡང་གཞན་དུ་ཕྱིན། ། ཉིན་ཕྱེད་གུང་ཚིགས་ཐོན་པའི་མཚམས་དེ་རུ། ། ལུས་ལ་ཁྲུས་སོགས་གཙང་བར་བྱས་ནས་སུ། ། བླ་མའི་དྲུང་དུ་སྐུ་བཅར་ཞུས་པ་དང༌། ། ཟབ་པའི་མན་ངག་ཁྱོད་ཀྱིས་ཅི་འདོད་གསུངས། ། བདག་ནི་འཇའ་ལུས་རྡོ་རྗེ་ལམ་མཆོག་འདོད། ། དེ་སྐད་ཞུས་པས་བླ་མའི་ཞལ་ནས་ཀྱང༌། །
འདི་ནི་གདམས་ངག་ཀུན་གྱི་སྙིང་པོ་ཡིན། ། མན་ངག་ཡོད་ཀྱང་ཁྱད་ཆོས་འདི་འདྲ་མེད། ། ཆོས་རྗེ་དཀོན་མཆོག་རཏྣ་མན་ཆད་ནས། ། འདི་ཉིད་བསྒོམས་པས་གྲུབ་པ་ཐོབ་པ་ཡིན། ། འཇའ་ལུས་འགྲུབ་ནས་མཁའ་ལ་གཤེགས་པ་མང༌། ། ཆོས་དྲུག་ལ་སོགས་སྤྱི་ཆོས་མང་ན་ཡང༌། ། འདི་ནི་མཁའ་འགྲོའི་ཁ་རླངས་མ་ཡལ་བའི། ། གཅིག་བརྒྱུད་སྙིང་གི་ཐིག་ལེ་དམ་པ་ཡིན། ། འདི་ལ་ཟབ་ཁྱད་གདམས་པ་ལྔ་ཡོད་ཀྱང༌། ། ཉུང་ལ་ཟབ་པ་འདི་ཉིད་གནད་ཡིན་གསུངས། །
གཏུམ་མོའི་གདམས་པ་ཤོག་ལྡེབ་ཆུང་ངུ་གསུམ། ། འཇའ་ལུས་འགྲུབ་པའི་ཤོག་ལྡེབ་བདུན་ཙམ་གྱི། ། ལུང་དང་ཞལ་ཤེས་འཁྲུལ་འཁོར་བཅས་པ་གནང༌། ། སློབ་དཔོན་བླ་མ་ལྷ་དབང་གྱིས་ཤིག་གསུངས། ། དེ་ནས་ཞག་པོ་བདུན་ལ་ཟས་བཅད་དེ། ། གཤིན་རྗེའི་སྒྲུབ་ཁང་ནང་དུ་ལེགས་པར་སྦྱངས། ། ཞག་པོ་གསུམ་ཙམ་སོང་བའི་མཚམས་དག་ལ། ། གཏུམ་མོ་རང་འབར་ལུས་ལ་བདེ་དྲོད་ཕེབས། ། ཞག་བཞིའི་སྐབས་སུ་གཡོ་བའི་རླུང་ཡང་བརྟན། ། ལྔ་ཡི་སྐབས་སུ་མི་རྟོག་ཡེ་ཤེས་བརྟན། །
དྲུག་ལ་ཆོས་སྐུའི་བརྡ་དོན་སྒྱུ་མར་རྟོགས། ། བདུན་ལ་འཁོར་འདས་གཉིས་མེད་མཉམ་པར་གོ ། ལམ་དུ་ལྷོང་བ་འདྲ་ནི་དཀའ་མོད་ཀྱང༌། ། བརྡ་ནི་ཀུན་ཀྱང་བྱེད་པ་ཤེས་པར་བྱུང༌། ། བརྒྱད་ནས་མཚམས་གྲོལ་བླ་མའི་དྲུང་དུ་བཅར། ། འཁྲུལ་འཁོར་ཚར་གཅིག་བརྒྱབ་ཏེ་སྤྱན་གཟིགས་ཕུལ། ། དེ་དག་ཆོག་འདུག་རྒྱུན་དུ་མ་ཆག་གསུངས། ། འོ་ན་སྤྱོད་ལམ་ཇི་ལྟར་བྱེད་ལགས་ཞུས། ། གང་ཤར་གང་སྣང་འཛིན་མེད་གྱིས་ཤིག་གསུངས། ། འོ་ན་བསྐྱེད་རྫོགས་གཙོ་བོར་གང་འདོན་ཞུས། །
ཟུང་འབྲེལ་ངང་ནས་རྫོགས་ཆེན་གཙོར་ཐོན་གསུངས། ། འོ་ན་འགྲོ་དོན་གང་ལ་སྨིན་ལགས་ཞུས། ། དུས་ལ་བབ་པ་དེ་ལ་སྨིན་ནོ་གསུངས། ། འོ་ན་གནས་རི་གང་ལ་འཛིན་ལགས་ཞུས། ། ཕྱོགས་མེད་དབེན་པའི་རི་དེ་ཟུངས་ཤིག་གསུངས། ། གནས་ལ་སྡོད་ཡུན་རིང་ཐུང་གང་བྱེད་ཞུས། ། འོས་འཚམས་འགྲོ་སྡོད་རན་པར་གྱིས་ཤིག་གསུངས། ། ཞྭ་ལུགས་གོས་སྟབས་གང་འདྲ་བྱེད་ན་ཞུས། ། དུས་ལ་བསྟུན་པའི་རང་ལུགས་གྱིས་ཤིག་གསུངས། ། ཕ་ཡུལ་འགྲོའམ་མི་ཡུལ་སྡོད་ལགས་ཞུས། །
བདམས་རིས་མེད་པའི་གནས་དང་ཡུལ་ཡིན་གསུངས། ། བླ་མ་བྱེད་དམ་རྟོགས་ལྡན་བྱེད་ལགས་ཞུས། ། འགྲོ་དོན་དུས་ལ་བབ་པའི་ལུགས་གྱིས་གསུངས། ། གནས་སྐོར་བྱའམ་སྒྲུབ་པ་བྱ་ལགས་ཞུས། ། བོགས་དང་ཡོན་ཏན་གང་ཆེ་དེ་གྱིས་གསུངས། ། རྣམ་རྟོག་ཟད་ན་ཆོས་སྐུ་འདོད་དམ་ཞུས། ། འཁྲུལ་པ་ཟད་པའི་མཚམས་དེ་རང་ཡིན་གསུངས། ། མི་རྟོག་ཤར་ནས་ཀུན་རྟོག་ཨེ་ཡོད་ཞུས། ། འཕེལ་འགྲིབ་མེད་པར་ཤར་ན་དེ་ཡིན་གསུངས། ། དེ་སོགས་ཞལ་གདམས་རྣམས་ཀྱང་འགའ་རེ་ཞུས། །
ལོ་རེས་དུས་ལ་མ་བབ་སྦས་པ་ཡིན། ། རྟེན་འབྲེལ་ཞབས་བརྟན་རྣམས་ལ་ཡང་ཡང་འཚོགས། ། དེ་ནས་གྲྭ་སློབ་རྣམས་ཀྱིས་གསུང་རིགས་ལ། ། ལོ་ཤས་ཙམ་ལ་འདི་རུ་མི་བཞུགས་པར། ། ཕྱོགས་མེད་རི་ཁྲོད་འགྲིམས་ནི་ཅི་ཞིག་བྱེད། ། གནས་དང་བླ་མ་ཡུལ་འདིར་བཟང་ཡིན་ཟེར། ། དེ་ཚེ་ཁོ་བོས་དེ་ལ་ལན་བཏབ་པར། ། གནས་དང་བླ་མ་འདི་རུ་ཁྱད་འཕགས་ཀྱང༌། ། ན་སོ་གཞོན་ཚེ་ཕྱོགས་མེད་མ་འགྲིམ་ན། ། རྒས་པའི་དུས་སུ་འགྱོད་པས་འཕྱིས་པ་ཡིན།
ཁྱད་པར་མཚན་ལྡན་བླ་མ་སངས་རྒྱས་དྲུང༌། ། གདམས་ངག་སྣ་རེ་ཞུ་བར་མ་གཏོགས་པར། ། ཡུན་དུ་བསྲིངས་ནས་ཞུ་དགོས་ཅི་ཡང་མེད། ། ཡུན་རིང་འགྲོགས་ན་སངས་རྒྱས་སྐྱོན་ཡང་མཐོང༌། ། ཉེ་གནས་དྲེད་པོས་གདམས་ངག་དཔེ་ལ་ལུས། ། རང་ཚུལ་རྨོངས་པའི་སྤྱོད་འགྲོ་འབའ་ཞིག་དེ། ། ཧ་ཅང་མ་གོ་ཡུས་ཆེ་བཞག་ལ་བཏང༌། ། དེ་བས་དམ་ཚིག་འབྲེལ་བ་མ་དོར་ན། ། གནས་དང་བླ་མར་རྒྱང་ནས་གསོལ་འདེབས་དགའ། ། རྩ་རླུང་གཏུམ་མོའི་གདམས་ངག་འདི་ཉིད་ནི། །
མ་སྲིང་མཁའ་འགྲོ་ཀུན་གྱི་སྙིང་ཁྲག་ཡིན། ། ད་ནི་བླ་མ་ལོ་བརྒྱར་བསྟེན་ན་ཡང༌། ། ཟབ་པའི་མན་ངག་འདི་ལས་ལྷག་པ་མེད། ཁྱེད་རྣམས་རྒྱུན་པར་དྲུང་དུ་བཞུགས་པ་རྣམས། ། ང་ཡི་གདམས་ངག་འདི་ཙམ་ལོན་པར་གྱིས། ། དྲིན་ཅན་རཏྣ་ཀརྨ་བྷ་དྲ་འདི། ། སྐལ་ལྡན་ངེས་ཤེས་ཅན་གྱིས་མཇལ་གྱུར་ན། ། གུ་རུ་པདྨའི་སྐུ་དང་དབྱེ་རབ་མེད། ། གདམས་ངག་གསང་རྒྱ་མཁའ་འགྲོའི་སྙིང་ཁྲག་འདི། ། མོས་གུས་སྙིང་རུས་ཅན་གྱིས་བསྒོམ་གྱུར་ན། །
ཚེ་གཅིག་སངས་རྒྱས་འགྲུབ་པར་ཐེ་ཚོམ་མེད། ཁོ་བོ་བདག་ནི་གདམས་ངག་འདི་གས་ཆོག ། ཤེས་ན་ཚིག་གི་གྲུབ་མཐའ་རང་ལ་འདུག ། དེ་བས་ལུང་སྟོང་ཀུ་སྒྲ་མི་འདེབས་པར། ། ཆུ་ཡི་སོ་ནམ་བསགས་པའི་སྙིང་པོ་འདྲ། ། དེ་བས་བདག་འདྲ་ཕྱོགས་མེད་རི་ཁྲོད་འགྲིམ། ། ལྟས་ངན་མི་རུང་སྣ་ཚོགས་གཡང་དུ་ལེན། ། མི་འདོད་རྐྱེན་དང་འཕྲད་ཚེ་བོགས་རེ་ཐོན། ། ཀུན་ཁུར་དམའ་ས་ཟིན་པས་སྒྲིབ་པ་དག ། བསྟོད་མཁན་འོང་བའི་རེ་མེད་ང་རྒྱལ་ཆུང༌། །
བློ་འདྲི་གཞན་ལ་མི་དགོས་རང་ཐག་ཆོད། ། སེམས་འཛིན་ངོ་སྲུང་མི་དགོས་འགྲོ་སྡོད་བདེ། ། དགེ་འདུན་དཀོར་ལ་མི་འབག་ཕྱི་མར་ཡང༌། ། མི་ཁའི་འཇིགས་དང་བྲལ་བའི་རོ་སྙོམ་བདེ། ། རྒྱུ་མེད་དགྲ་སྡང་འཇིགས་པ་བྲལ་འདི་བདེ། ། དེ་བས་རྒྱལ་ཁམས་ཕྱོགས་མེད་སངས་རྒྱས་ཞིང༌། ། སང་ནས་འགྲོ་བའི་གྲབས་ཤིག་བྱའོ་སྨྲས། ། ཆས་རྣམས་འགའ་རེ་ཡོད་པ་གཏོར་བ་དང༌། ། བཙུན་ཆས་སྤུས་ལེགས་ཆ་གཅིག་ཡོད་པ་དེ། ། བླ་མར་ཁམས་བཟང་ཞུས་པའི་རྟེན་དུ་ཕུུལ། །
བདག་ནི་ཧེ་རུ་ཀ་ཡི་ཆས་སུ་ཞུགས། ། རྟེན་འབྲེལ་ཆེད་དུ་པད་ཞྭ་མཐོང་གྲོལ་གྱོན། ། འགྲོ་བའི་གོས་དང་རྒྱན་གྱིས་སྤྲས་ནས་སུ། ། བླ་མའི་དྲུང་དུ་ཕྱིན་པས་རབ་གནས་དང༌། ། བཀྲ་ཤིས་སྨོན་ལམ་དག་ཀྱང་མཛད་ནས་བྱུང༌། ། བྱིན་རླབས་རྟེན་གསུམ་ཁྱད་འཕགས་འགའ་རེ་གནང༌། ། བུ་ལ་རེ་ཆེའི་ཞལ་གདམས་མཛད་པ་དང༌། ། ཕྱག་མཛོད་གཞུང་ནས་ཇ་དར་དངུལ་རས་དང༌། ། གོས་ལག་ལ་སོགས་ལེགས་པར་གནང་ནས་བྱུང༌། ། དེ་ཡི་ནང་ནས་དངུལ་དང་དར་རས་ཐོགས། །
ཇ་ཡང་བཞི་ཐིག་ཙམ་གྱི་ཆས་འཁོར་བཅས། ། དེ་མིན་ཐམས་ཅད་གཞན་ལ་བྱིན་ནས་སུ། ། དུས་ཚེས་བཟང་པོ་ཡིན་ཞེས་ཟེར་བའི་ཉིན། ། ཟླ་མེད་གཅིག་པུར་ཕྱོགས་ལ་སྤྱོད་པ་གཤེགས། ། མཚན་ལྡན་བླ་མར་རྒྱང་ནས་ཕྱི་ཕྱག་འཚལ། ། འདི་ཡན་སྒྱུ་མའི་བྱིས་པ་འཁྲུལ་འབྱམས་ཅན། ། རང་ངོ་མ་ཤེས་པ་ཁོ་སྙིང་རྗེ་ནས། ། དེ་ཚེ་བདག་གིས་མགུར་གླུ་འདི་སྐད་བཞེངས། ན་མོ་གུ་རུ། གནས་དབུས་ཡུལ་འབྲི་ཡི་འོ་མའི་ཚལ། །
བྱང་གཙང་ཆབ་ཀྱུ་མོ་འཁྱུགས་པའི་འགྲམ། ། ཤིང་རྒྱ་ལྕང་ལྗོན་པའི་ནགས་ཚལ་དབུས། ། བྱ་ནེ་ཙོ་ངང་པ་ཁྲུང་ཁྲུང་དང། ། བྱིས་འཇོལ་མོ་ལ་སོགས་ཡིད་མཚར་རིགས། ། གསུང་དབྱངས་སྙན་འགྱུར་ཁུག་བསྒྲོག་པའི་ཡུལ། ། ས་འདབ་བརྒྱད་རུ་སྦལ་འགྱིངས་འདྲའི་སྟེང༌། ། ཞིང་པདྨ་འོད་ཀྱི་བཀོད་པའི་གླིང༌། ། མཁར་མཛེས་སྡུག་རྣམ་རྒྱལ་ཁང་བཟང་གི ། རྒྱན་ཡིད་འོང་ལྷུན་རྩེའི་མངོན་དགའ་རུ། ། མཚན་བརྗོད་པར་དཀའ་བའི་རིན་པོ་ཆེ། །
རྗེ་དུས་གསུམ་སངས་རྒྱས་མི་གཟུགས་ཅན། ། ཕ་རཏྣ་ཀརྨ་བྷ་དྲའི་ཞབས། བདག་མོས་པའི་སྤྱི་བོའི་རྒྱན་དུ་འདུད། ། སྔོན་སྨོན་ལམ་བཟང་པོའི་ལས་འབྲེལ་གྱིས། ། མཚན་ཐོས་པ་ཙམ་གྱིས་གདུང་བ་སྐྱེ། ། སྐུ་མཇལ་བ་ཙམ་གྱིས་འཁྲུལ་པ་ཞི། ། བརྡ་ཐོས་པ་ཙམ་གྱིས་སྙིང་པོ་ལོན། ། ལམ་སྦྱངས་པ་ཙམ་གྱིས་རིམ་པ་རྫོགས། ། དོན་བསྒོམས་པ་ཙམ་གྱིས་འབྲས་བུ་ཐོབ། ། གནད་སྙན་བརྒྱུད་ཉུང་ངུས་རྒྱུད་སྡེ་ཤར། །
ཕ་གསང་སྔགས་སྡོང་པོ་དྲིན་དུ་ཆེ། ། དུས་ད་ལན་སྐུ་ཁམས་བཟང་བར་བཞུགས། ། བདག་ཕྱོགས་མེད་དབེན་རི་ཉུལ་བ་ཡི། ། ཐུགས་འབྲལ་མེད་ཡིད་ཀྱིས་མཇལ་བར་སྨོན། ། མགུར་དབྱངས་སྙན་མཆོད་པའི་དགའ་སྟོན་ཤོག ། བདག་ད་ནི་དགའ་བའི་གླུ་ཞིག་ལེན། ན་མོ་གུ་རུ། ། རྗེ་རྫོགས་པའི་སངས་རྒྱས་མི་གཟུགས་ཅན། ། རྒྱུད་ནམ་མཁའ་རྒྱ་མཚོའི་དཀྱིལ་འཁོར་འཛིན། ། ཡིད་འདོད་རྒུའི་གཏེར་མཛོད་རླབས་པོ་ཆེ། །
ཕ་ཀརྨ་བྷ་དྲའི་ཞབས་ལ་འདུད། ། བདག་བརྟུལ་ཞུགས་སྨྱོན་པ་འགྲོ་བའི་ཚེ། ། ཕ་ཉི་ཟླ་ལྟ་བུའི་བུ་རྒྱུད་ལ། ། མཐོ་གླིང་བཞིའི་ཡུལ་ལ་གཤེགས་ཙ་ན། ། རྐྱེན་ཆུ་འཛིན་ལྟ་བུས་སྒྲིབ་གཡོགས་ཚེ། ། རླུང་གསལ་འདེབས་དྲག་པོའི་གདམས་ངག་འདོགས། ། ཟེར་ཕྱོགས་བཅུར་མི་ཁྱབ་བསམ་པ་མེད། ། ཡུལ་མི་ཆོས་ཅན་ལ་དེ་རེ་ཚིམ། ། ཕ་ཁྱུང་ཆེན་ལྟ་བུའི་ཕྲུ་གུ་ང༌། ། ལམ་ཡངས་མོའི་བྱ་ལམ་གཅོད་པའི་ཚེ། །
རླུང་སྤུ་གྲི་ངར་མས་གནོད་གྱུར་ན། ། གདན་གཤོག་འགྱུར་ལྟ་བུའི་གདམས་ངག་འདོགས། ། རླབས་གནམ་འཕང་མི་ཆོད་བསམ་པ་མེད། ། ཚིག་ཁ་བཤད་གོག་པོ་དེ་རེ་ཚིམ། ། ཕ་གཡུ་འབྲུག་ལྟ་བུའི་བུ་རྒྱུད་ང༌། ། ལམ་འབྱུང་བ་ཚ་གྲང་བགྲོད་པའི་ཚེ། ། ཟེར་འཁྱུག་མོའི་འོད་ཟེར་སྣང་སྲིད་ལ། ། རྩལ་མཉན་འགྱུར་གདིང་མོའི་གདམས་ངག་འདོགས། ། སྒྲ་སྙན་པས་མི་ཁྱབ་བསམ་པ་མེད། ། ཆོས་གྲུབ་མཐའ་ཅན་ལ་དེ་རེ་ཚིམ། །
ཕ་སེངྒེ་ལྟ་བུའི་བུ་རྒྱུད་ང༌། ། བསིལ་གངས་དཀར་ཁྲོད་དུ་གཤེགས་ཙ་ན། ། ལོག་སྤྱང་ཀི་བུ་ཡུག་སྡང་སྲིད་ཚེ། ། ལུས་རྩལ་ཆེན་སྡེར་འགྱེད་གདམས་པ་འདོགས། ། རྒྱན་གཡུ་རལ་མི་རྒྱས་བསམ་པ་མེད། ། ལུས་རལ་བཅིངས་ཆས་ལ་དེ་རེ་ཚིམ། ། ཕ་བྱ་རྒྱལ་རྒོད་པོའི་ཕྲུ་གུ་ང༌། ། གྲོགས་འཇའ་ལུས་གཟན་ལ་བབ་པའི་ཚེ། ། དགྲ་འཁོར་བའི་ཐག་རྙིས་སྡང་སྲིད་ན། ། འགྲན་འཕུར་ལྡིང་རྡོ་ཡི་གདམས་པ་འདོགས། །
གནད་གསང་ལ་རྐྱེན་འཇིགས་དགོས་པ་མེད། ། ལུས་ཐ་མལ་ཚོགས་པ་དེ་རེ་ཚིམ། ། ཕ་རྒྱ་སྟག་ཁྲ་བོའི་བུ་རྒྱུད་ང༌། ། ནགས་ཙན་དན་ལྗོངས་ལ་འཕྱོ་བའི་ཚེ། ། རྐྱེན་ཐུག་ཕྲད་ས་མདས་སྡང་སྲིད་ན། ། ལམ་མཆོང་རྩལ་འཛིན་མེད་གདམས་པ་འདོགས། ། གཟན་མི་ཤ་མི་རག་བསམ་པ་མེད། ། མི་སྒྲོ་སྐུར་ཅན་ལ་དེ་རེ་ཚིམ། ། ཕ་བཟང་པོ་ལྔ་ཡི་བུ་རྒྱུད་ང༌། ། ཚིག་དོན་འབྲས་མི་མཐུན་བསམ་པ་མེད།
ཁ་གྲུབ་མཐའི་བླ་མ་དཀོར་སྡུད་མཁན། ། དོན་འཁྲུལ་མེད་རྟོགས་ཡོད་བསམ་པ་མེད། ། དེའི་ཡན་དེ་རེ་སེམས་བརྡ་ཡི་མགུར། ། གླིང་མགོ་ནག་སྐྱེ་བོའི་ཆོས་སྐལ་གྱིས། ། མི་ཁོ་བོས་ད་ནི་གླུ་ལེན་ན། ། ལམ་གོ་ཡུལ་ཤེས་པའི་བཤད་པ་རྒྱག ན་མོ་གུ་རུ། ། ཕ་འགྲན་གྱིས་ཟླ་བྲལ་རྒྱལ་བའི་ཞབས། ། ཡིད་གདུང་བ་དྲག་པོའི་གུས་པས་འདུད། ། ཕྱི་ཚོགས་དྲུག་ཤར་བའི་ཡུལ་ཀུན་ཉོན། །
བདག་གནས་ལུགས་སྙིང་པོའི་ངང་ཚུལ་གྱིས། ། ལམ་བཞི་པོའི་གོ་ཡུལ་འདི་ལྟར་ཤར། ། ཞིང་ཚོགས་གཉིས་བསགས་པའི་ས་གཞི་ལ། ། ལམ་དོན་གཉིས་ཤེས་པའི་ངང་ལས་གྲོལ། ། ཞིང་ངོ་སྤྲོད་དག་པའི་མཐོང་ཡུལ་ལ། ། ལམ་བུདྡྷའི་རང་རྩལ་བགྲོད་དུ་འགྲོ། ། གཞི་གཤིས་ལུགས་སྒོམ་པའི་རྒྱ་མཚོ་ལ། ། ལམ་གཅིག་ཤེས་ཀུན་གྲོལ་ངང་ལ་འགྲོ། ། བུ་དེ་ཙམ་འགྲོ་ལུགས་མགུར་མ་ཡིན། ། ཕ་མཉེས་ཤིང་དགོངས་པ་དགྱེས་པར་མཛོད། །
བུ་འགྲོ་ན་དགའ་བའི་གླུ་གཅིག་ལེན། ན་མོ་གུ་རུ། གཞི་ཀ་དག་དགོངས་པའི་དབྱིངས་རོལ་ན། ། ཕ་བརྒྱུད་པ་རྡོ་རྗེ་འཆང་ཆེན་བཞུགས། ། དོན་གསལ་འགྲིབ་མེད་པའི་གནས་ལུགས་བདེ། ། ལམ་ཟང་ཐལ་ངང་ལ་འགྲོ་བ་དགའ། ། རྩ་ཀླད་པ་དུང་ཁང་གཞལ་ཡས་སུ། ། བྱམས་ཐིག་ལེ་ཉག་གཅིག་ཀུན་ཟླ་ལ། ། ལུས་ཆ་ཤས་གཞོན་པའི་བཞིན་མདངས་རྒྱས། ། ལམ་བདེ་སྟོང་ངང་ལས་འགྲོ་བ་དགའ། །
རླུང་མགྲིན་པ་ལོངས་སྤྱོད་དག་པའི་དབྱིངས། ། སྒྲ་སྡེབ་སྦྱོར་སྟོན་པའི་བླ་མ་བཞུགས། ། གསུང་འཁོར་ལོའི་རྩ་ཁ་བྱེ་བས་བདེ། ། དབྱངས་གྲགས་སྟོང་ལེན་ཅིང་འགྲོ་བ་དགའ། ། གནས་སྙིང་ཁ་གསལ་བའི་འོད་ཀློང་ནས། ། སེམས་དྲན་རིག་ལྟ་བའི་དཀྱིལ་འཁོར་བཀྲག ། གནད་གཅིག་ཤེས་ཀུན་གྲོལ་གཉུག་མ་བདེ། ། ལམ་བྱ་རྩོལ་བྲལ་ཞིང་འགྲོ་བ་དགའ། ། མདུད་ལྟེ་བ་ཆོས་འབྱུང་མུ་ཁ་རུ། ། རྩ་གཏུམ་མོ་གསལ་འཛིན་སྒྲོན་མེ་འདེགས། །
ལུས་བདེ་སྟོང་འབར་བས་སྤྱོད་ལམ་བདེ། ། གར་འཁྲུལ་འཁོར་ངང་གིས་འགྲོ་བ་དགའ། ། གྲོགས་བདེ་ཆེན་སྟོན་པ་གསང་བའི་དབྱིངས། ། རླུང་དྭངས་སྙིགས་འབྱེད་པའི་ཤེས་རབ་ཡོད། ། བཅུད་དགའ་བཞི་ལེན་པའི་ཟག་མེད་བདེ། ། ལམ་ཕོ་ཉ་བརྟེན་ཅིང་འགྲོ་བ་དགའ། ། ཡུལ་ས་ཕྱོགས་དབེན་པའི་རྒྱལ་ཁམས་ན། ། དད་མ་ངེས་འཚོགས་པའི་སྦྱིན་བདག་ཡོད། ། རྐྱེན་ལེགས་ཉེས་སྦྱོང་བའི་བོགས་འདོན་བདེ། ། ལམ་བརྟུལ་ཞུགས་ངང་གིས་འགྲོ་བ་དགའ། །
དེ་ཡན་ཙམ་འགྲོ་སྡོད་བདེ་བའི་གླུ། ། དྲིན་ཆེའོ་ཀརྨ་བྷ་དྲ་མཆོད། ། ཚིག་སྙན་དབྱངས་འགྲོ་བའི་དགའ་སྟོན་ཤོག ། འདིའི་ཡན་ཆད་རང་ཚུགས་མ་ཟིན་སྐབས། ། བུ་ད་ནི་སྒོམ་ཆེན་གཅིག་སྐྱ་ཕེར། ། ཡུལ་ཕྱོགས་མེད་འགྲིམས་ཀྱང་འགྲོ་སྡོད་བདེ། ། དེང་ཕན་ཆད་ཟང་ཟིང་སྒྱུ་མའི་ངང༌། ། བག་ཡོན་ཏན་མེད་པར་ན་སོ་རྒས། ། ལས་དོན་མེད་འགའ་རེས་མི་ཚེ་ཟད། ། བདག་ད་ནི་རིག་པ་ལྕགས་སུ་བཅུག །
རྐྱེན་བཟང་ངན་ཐམས་ཅད་དང་དུ་ལེན། ། ལམ་མི་འདོད་དགུ་ལ་བསྲེ་སྦྱང་བྱ། ། གྲོགས་མི་འདོད་དགུ་ལ་འདུན་མ་བྱེད། ། ཟས་མི་གཙང་དགུ་ཡི་རོ་ལ་མྱོང༌། ། ནད་མི་རུང་དགུ་ལ་ཐོག་བརྫི་བྱེད། ། གནས་ངན་པ་དགུ་ལ་སྒྲུབ་པ་རྒྱག ། རྐྱེན་མི་ཁ་དགུ་པོ་དང་དུ་ལེན། ། ལམ་ངན་པ་དགུ་དེར་བསྲེ་ནས་འགྲོ། ། གདོན་ཕོ་གདོན་མོ་གདོན་ལུས་ལ་བརྒྱན། ། དགྲ་ཕུང་སྦྱོར་སྣ་དགུའི་སྟེང་དེར་བརྫི། །
བུ་འགྲོ་ལུགས་གླང་ཆེན་སྨྱོན་པའི་འགྲོས། ། བུ་སྤྱོད་པ་རྒྱ་ཡན་ཟུང་འཇུག་ཡིན། ། བུ་གདམས་ངག་གཅོད་ལུགས་གང་ཤར་ཡིན། ། བུ་མན་ངག་བཟང་ངན་རོ་གཅིག་ཡིན། ། བུ་བསྐྱེད་རྫོགས་འཁོར་འདས་གཉིས་མེད་ཡིན། ། བུ་ལྟ་བ་ཐག་ཆོད་རལ་གྲི་ཡིན། ། བུ་སྒོམ་པ་ཀུན་གཞི་གཏད་མེད་ཡིན། ། བུ་སྤྱོད་པ་གང་ཤར་རིས་མེད་ཡིན། ། དེང་ཚུན་ཆད་འགྲོ་ལུགས་དེ་འདྲ་བྱེད། ། དེ་རྣམ་ཐར་མ་ལེགས་དགོངས་ན་ཡང༌། །
རྒྱུད་མ་དག་བླ་མས་བཟོ་བཅོས་མེད། ། མགོ་ཁྲེལ་མེད་དཔོན་ལ་བཟོ་བཅོས་མེད། ། བུ་རང་སྒོ་ཞན་ལ་བཟོ་བཅོས་མེད། ། སྨན་སྐྱེ་ལོ་གོག་ལ་བཟོ་བཅོས་མེད། ། ཡུལ་ས་བཟུང་ངན་ལ་བཟོ་བཅོས་མེད། ། བན་ཆོས་མེད་མཁྲེགས་པོར་བཟོ་བཅོས་མེད། ། རྐྱེན་གློ་བུར་བ་ལ་བཟོ་བཅོས་མེད། ། བདག་སྨྱོ་སྤྱོད་གཤིས་ལུགས་བཟོ་བཅོས་མེད། ། སེམས་གདོད་མའི་གཤིས་ལ་བཟོ་བཅོས་མེད། ། དེ་བཟོ་བཅོས་མེད་པའི་དཔེ་དགུའི་མགུར། །
འཕྲལ་བྱུང་ཡང་མི་བརྟན་དགུ་ཡི་མགུར། ། དེ་ཡིན་མིན་རང་བསམ་བློ་ལ་དྲིས། ། མི་གཏི་ཐུག་རྣམས་ལ་ཟེར་བ་ཡིན། ། ཚིག་བརྡ་དོན་གོ་ལ་ཞུ་དགོས་མེད། ། དེ་ཚུན་ཆད་ལམ་གླུ་རིང་མོའོ། ། དེ་ནས་ཕྱིན་པས་རྫོང་གསར་བྱ་བར་བསྡད། ། ཕྱིར་ནངས་སོང་བས་རི་མདོ་ཞེས་པར་སླེབ། ། བུ་མོ་མ་བུ་ཞིག་ལ་གནས་ཚང་བཅས། ། ཏི་སྒྲོའི་གནས་དང་ས་ལམ་ཐམས་ཅད་དྲིས། ། དེ་ཡི་ཞོགས་ནས་བྱ་ར་བྱེ་བཞིན་ཕྱིན། །
ཏི་སྒྲོའི་ཟམ་པའི་ཐོག་ནས་བགྲོད་པ་དང༌། ། ཆུ་ཟོམ་ཁུར་བའི་མི་འགའ་འགྲོ་བར་མཐོང༌། ། ཟམ་གྱི་ཕར་ཁར་བགྲོད་དང་དུས་མཉམ་པར། ། ཏི་སྒྲོའི་བྲག་ལ་འཇའ་སྤྲིན་འཐིབ་པ་དང༌། ། མེ་ཏོག་ཆར་སོགས་བཀྲ་ཤིས་རྟགས་འགའ་བྱུང༌། ། དེ་ནས་གསོལ་བཏབ་བདེན་ཚིག་བརྗོད་བཞིན་ཕྱིན། ། རུ་བ་ཞིག་ནི་འདུག་པའི་ཁྱིམ་དུ་སོང༌། ། རྣལ་འབྱོར་ཆེན་པོ་གང་ནས་བྱོན་ཅེས་ཟེར། ། ང་ནི་འབྲི་གུང་རྩེ་ནས་འོང་ཡིན་སྨྲས། ། གཅིག་པུར་བྱོན་པ་འདི་འདྲ་ཡ་མཚན་པས། །
མངོན་ཤེས་བརྟག་པ་མཛད་རོགས་གྱིས་ཤིག་ཟེར། ། བསྙེན་བཀུར་ཞུས་ནས་མར་ཡང་སྤྲད་པ་ལ། ། རྟེན་འབྲེལ་ལེགས་སྣང་འཆར་ནས་སོང་བའི་ཚེ། ། ལམ་ཕྲན་མ་འབྱེད་ཐེ་ཚོམ་ཞུགས་ནས་ནི། ། བསམ་གཞིག་བཏང་ནས་ཅུང་ཟད་སྡོད་པའི་ཚེ། ། ཏིང་ཤགས་སྙན་པོའི་སྐད་གཅིག་ཙེར་གྱིས་ཐོས། ། དེ་ཡི་སྐད་ལ་ཉན་ནས་ཕྱིན་པ་དང༌། ། ཆུ་མིག་ནེའུ་སིང་རྒྱུན་འབབ་ཞིག་གི་འགྲམ། ། བཙུན་པ་རྣལ་འབྱོར་ཆས་གོས་བྱས་པ་ཡིས། ། གཏོར་མ་བརྒྱ་རྩ་འདྲ་ཞིག་བཏང་ནས་འདུག །
གྲུབ་ཐོབ་རྣལ་འབྱོར་གང་ནས་ཕེབ་ཅེས་ཟེར། ། ང་ནི་རྒྱ་གར་ཡུལ་ནས་འོང་ཡིན་པས། ཁྱེད་ཀྱི་ཏི་སྒྲོའི་ལམ་དེ་སྟོན་དང་སྨྲས། ། ཅུང་ཟད་བཞུགས་དང་གཏོར་མ་འདི་ཐོན་ནས། ། བདག་གིས་ལམ་སྟོན་ཞབས་ཕྱི་ཞུ་ཞེས་ཟེར། ། གཏོར་མ་ཐོན་ནས་འདི་རུ་ཕེབ་དགོས་ཟེར། ། འདིང་རྒྱས་སྒྲུབ་སྡེ་འདུག་པ་དེ་རུ་སོང༌། ། གསོལ་ཆང་ལ་སོགས་འཚོ་བ་ཟབ་པར་བྱུང༌། ། དེ་ནས་རིམ་གྱིས་ཏི་སྒྲོ་ལ་ལ་སོང༌། ། གནས་ཀྱིས་ཞལ་གཟིགས་ལ་སོགས་གཏན་ལ་ཕབ། །
དེ་ཚེ་ལས་ཀྱི་མཁའ་འགྲོས་བསུ་བ་བྱུང༌། ། དེ་ནས་ཚོགས་ཁང་སྒོ་རུ་སོང་བ་དང༌། ། དྲི་བཟང་འཐིབ་དང་གླིང་བུའི་སྒྲ་སྐད་ཐོས། ། ངོ་མཚར་རྟགས་ནི་ཕུན་སུམ་ཚོགས་པ་བྱུང༌། ། དེ་ནས་ཚོགས་ཁང་ནང་དུ་སོང་བ་དང༌། ། དག་སྣང་བུདྡྷ་ཞི་ཁྲོའི་ལྷ་ལྟར་མཇལ། ། དེ་ནས་ཚོགས་ཀྱི་འཁོར་ལོ་རྒྱ་ཆེར་བསྐོར། ། སྤྱན་འདྲེན་མཆོད་བསྟོད་ལ་སོགས་བགྱིས་པའི་ཚེ། ། གནས་གསུམ་དཔའ་བོ་མཁའ་འགྲོ་སྤྲིན་ལྟར་གཏིབས། ། དགེ་བསྙེན་སྡེ་བཞིས་དངོས་སུ་གཟུགས་ཀྱང་བསྟན། །
སྔོན་གྱི་སྨོན་ལམ་ཐ་ཚིག་བརྗོད་པ་དང༌། ། སྒོ་ཡི་ལོག་ནས་གཡང་ལ་འབྱར་བའི་ཚེ། ། ལས་ཀྱི་མཁའ་འགྲོས་དངོས་སུ་ཁྲིད་ནས་སུ། ། བརྡ་རྟགས་གཉིས་ཀྱི་ཤོག་སེར་ཨ་མ་དང༌། ། སྐུ་ཚབ་གསང་བ་ཡཻ་ཤེས་ལ་སོགས་པ། ། གཏེར་རྒྱ་ཕྱེས་ཏེ་བདག་ལ་གནང་བ་དང༌། ། འཇའ་འོད་འཐིབ་ནས་ལུས་ཀྱང་ཟང་ཐལ་ལྟར། ། ཡེ་ཤེས་ལྔ་ལྡན་ལྟ་བུའི་ཉམས་ཀྱང་འབར། ། ནམ་མཁར་ལྡིང་ཡང་ཆོག་པར་འདུག་གོ་བསམ། ། ཟ་ཟི་རྨི་ལམ་སྐབས་ཀྱི་ཉམས་ལྟར་འདུག །
དེ་ཚེ་གནས་ལ་དད་པ་ཐོབ་པ་དང༌། ། རྟེན་འབྲེལ་དགའ་སྟོན་མགུར་འདི་བཞེངས་པའོ། ན་མོ་གུ་རུ། རྗེ་དུས་གསུམ་སངས་རྒྱས་འགྲོ་བའི་མགོན། ། དཔལ་ཀུན་བཟང་ཐུགས་ཀྱི་རོལ་པ་ལས། ། ཕ་མཚུངས་མེད་འགྲོ་མགོན་པདྨ་འབྱུང༌། ། དབྱིངས་ནམ་མཁའི་གོས་ཅན་མཚོ་རྒྱལ་ལ། ། བདག་རྩེ་གཅིག་གུས་པས་གསོལ་བ་འདེབས། ། གནས་མ་ལ་ཡ་ཞེས་ཉེ་བའི་ཡུལ། ། བོད་དབུས་རུ་གཞོ་སྟོད་ཏི་སྒྲོ་འདི། །
བྲག་དཀར་པོ་གནམ་ལ་བསྙེགས་པ་འདྲ། ། སྟེང་སྤྲིན་དཀར་ལྷོ་བུན་ལྡེམ་མ་ལྡེམ། ། བར་མེ་ཏོག་ཆར་འབབ་སིལ་མ་སིལ། ། ལོག་འཇའ་ཚོན་སྣ་ལྔ་གྱ་མ་གྱུ། ། མཐའ་གཙང་ཆབ་རྒྱུན་འབབ་ན་ར་ར། ། ཤིང་ལྗོན་པའི་མེ་ཏོག་སྐྱེད་ཚལ་བཀྲ། ། རོང་ཆུ་དང་རླུང་འཐབ་བརྡ་སྐད་སྒྲོགས། ། ཕུ་གངས་གསུམ་བགྲོད་ལམ་ཞིང་ཁམས་འདྲ། ། མདའ་རོང་གསུམ་རྔམ་ལྷུན་དུར་ཁྲོད་འདྲ། ། བར་གཅན་གཟན་རྒྱུག་ལམ་བྱང་ལུང་འདྲ། །
ཐང་སྐྱེད་ཚལ་བལྟས་ན་རྒྱ་གར་འདྲ། ། ཤིང་ནགས་ཁྲོད་བལྟས་ན་བལ་པོ་འདྲ། ། རྫ་གཡའ་མར་བལྟས་ན་སྲིན་ཡུལ་འདྲ། ། ཆར་ན་བུན་བལྟས་ན་སྦས་ཡུལ་འདྲ། ། མ་མཁའ་འགྲོར་བལྟས་ན་མཁའ་སྤྱོད་འདྲ། ། གནས་ཡ་མཚན་བལྟས་ན་དཔལ་རི་འདྲ། ། མཐོ་ཡངས་པ་བདེ་ཆེན་སྟོང་དང་མཉམ། ། རྟགས་ཀུན་ཚང་ཟངས་མདོག་དཔལ་རི་འདྲ། ། གནས་འདི་ཡི་མཚན་ཐོས་ཙམ་ན་ཡང༌། ། ཡུལ་རྒྱ་གར་འདུག་ཀྱང་མཇལ་འདོད་སྤྲོ། །
ཕ་གུ་རུ་པདྨ་རིན་པོ་ཆེ། ། རྟགས་ལུང་བསྟན་ངོ་མཚར་རླབས་པོ་ཆེ། ། མ་མཁའ་འགྲོའི་རྒྱ་རྟགས་འོད་པོ་ཆེ། ། འདི་ཆེ་བ་རྣམ་གསུམ་སྨོན་ལམ་དྲིན། ། དབྱིངས་ཌཱཀྐིའི་སྨོན་ལམ་མ་ཡལ་བའི། ། བརྡ་མཁའ་འགྲོའི་ཤོག་སེར་སྙིང་པོ་ལོན། ། སྐུ་མཐོང་གྲོལ་གསང་བ་ཡེ་ཤེས་རྙེད། ། རྫས་མྱོང་གྲོལ་སྐྱེ་བདུན་སྨན་དང་འཕྲད། ། བཀའ་གཏེར་སྲུང་ཕོ་ཉས་བསུ་བ་བྱུང༌། ། ལྷ་བུདྡྷའི་ཞིང་ཁམས་དངོས་སུ་མཇལ། །
བུ་བླ་མ་མཇལ་བ་མང་ཡོད་ཀྱང༌། ། གནད་དུས་གཅིག་རྟོགས་པའི་གདམས་ངག་འདི། ། བུ་གཏེར་བདག་གླིང་པ་མ་ལགས་སམ། ། བུ་གདམས་ངག་ཡོད་པ་མང་ཡོད་ཀྱང༌། ། བརྡ་དངོས་ཀྱི་ཤོག་སེར་ལེན་པ་འདི། ། བུ་གཏེར་བདག་གླིང་པ་མ་ལགས་སམ། ། བུ་ཟབ་ཆོས་རི་མོ་མང་ཡོད་ཀྱང༌། ། མ་མཁའ་འགྲོའི་གསང་རྒྱ་འགྱེད་པ་འདི། ། བུ་གཏེར་བདག་གླིང་པ་མ་ལགས་སམ། ། བུ་ཁ་བཤད་མཁས་པ་མང་ཡོད་ཀྱང༌། །
གནད་སངས་རྒྱས་ལག་བཅང་རྙེད་པ་འདི། ། བུ་གཏེར་བདག་གླིང་པ་མ་ལགས་སམ། ། བུ་གནས་བཟང་འགྲིམ་འདོད་མང་ཡོད་ཀྱང༌། ། གནས་ཞིང་ཁམས་དངོས་སུ་བགྲོད་པ་འདི། ། བུ་གཏེར་བདག་གླིང་པ་མ་ལགས་སམ། ། ཡུལ་ས་མཐར་བསྐོར་བ་མང་ཡོད་ཀྱང༌། ། དོན་ཡིད་བཞིན་ནོར་བུ་རྙེད་པ་འདི། ། བུ་གཏེར་བདག་གླིང་པ་མ་ལགས་སམ། ། བུ་གཏེར་བདག་གླིང་དྲུག་དོན་དང་བདུན། ། ཕ་རྗེ་ལ་གུས་པས་དམིགས་ནས་སུ། །
དབྱངས་ཚངས་པའི་མགུར་ཁུག་མཆོད་པ་འབུལ། ། གཏེར་ཡིད་བཞིན་སྦས་པའི་གནས་མཆོག་ཁྱེད། ། དུས་རྟག་ཅིང་བརྟན་ཅིང་བྱིན་ཆགས་པས། ། དཔལ་དགེ་ལེགས་བཀྲ་ཤིས་འབྱུང་གྱུར་ཅིག ། ཅེས་པའི་མགུར་མ་འདི་རྣམས་བཏང་བའི་རྗེས། ། གཏེར་རྫས་ཐོགས་ཤིང་ཚོགས་འཁོར་རོལ་པ་དང༌། ། སྨོན་ལམ་བཟང་པོས་མཚམས་སྦྱར་བྱས་ནས་སུ། ། དགོང་མོ་འབོང་ངུ་གཟིམ་ཁང་ནང་དུ་སོང༌། ། དེ་ཙམ་ག་ལ་བྱོན་པ་ཡིན་ནོ་ཟེར། ། གནས་རི་མཇལ་ནས་ཁ་རོགས་སྡོད་ཡིན་སྨྲས། །
དག་སྣང་གསུང་འཕྲོས་རྣམས་ཀྱང་མང་པོ་མཛད། གུ་རུ་བཛྲ་སརྦ་སིདྷི་ཛ། དེ་ནས་གསོལ་བཏབ་འདུན་པ་བགྱིས་པའི་ཚེ། ། ནུབ་མོ་ཉམས་དང་རྨི་ལམ་ཟ་ཟི་ལ། ། དྲི་བཟང་དག་གིས་ལུང་པ་ཁེངས་པ་དང༌། ། སྙན་པའི་དབྱངས་སོགས་མང་པོ་ཐོས་པའི་ཚེ། ། ཌཱཀྐིའི་གཟུགས་ཅན་བུད་མེད་མཛེས་ལྡན་མ། ། བཅུ་དྲུག་ལོན་པའི་ན་ཚོད་ལྡན་པ་ལྔ། ། ཐོར་ཚུགས་ལྕང་ལོ་སྐུ་རྒྱབ་ཁེབ་པར་འཕྱང༌། ། རིགས་ལྔའི་རྒྱན་དང་ཅོད་པན་འཕུར་བ་དང༌། །
ལྷ་རྫས་ན་བཟའ་དུ་མས་སྤྲས་ནས་སུ། ། ཕྱག་ན་གླིང་བུ་སྤོས་སྒྲོམ་དར་ཡུག་ཐོག ། སྙན་དབྱངས་ལེན་བཞིན་བདག་གི་མདུན་དུ་བྱུང༌། ། བུ་མར་མར་མ་ཉལ་ཡར་ཡར་ལོངས། ། གུ་རུ་རྗེ་ལ་གསོལ་བ་ལེགས་པར་ཐོབ། ། རྟེན་འབྲེལ་དུས་འཛོམས་སྨོན་ལམ་ད་ལྟ་ཡོད། ། ངེད་རྣམས་ཨུ་རྒྱན་མཁའ་འགྲོའི་ཡུལ་ནས་ཡིན། ། བུ་ཁྱེད་རྔ་ཡབ་དཔལ་རིར་བསུ་རུ་འོང༌། ། རིག་འཛིན་རྒྱལ་བས་ཕོ་ཉ་བསྔགས་པ་སྟེ། ། མཁའ་འགྲོ་སྟོང་གི་གཙོ་བོ་འགྲོ་ཡང་རན། །
ད་ནི་འཇིག་རྟེན་ཡུལ་འདིར་མ་ཆགས་པར། ། འདུ་བྱེད་ཕུང་པོ་སྒྱུ་མར་ཤེས་པར་གྱིས། ། མིང་པོ་འགྲོའོ་ཟེར་ནས་ལག་པས་བཟུང༌། ། ཡར་ལ་བསླངས་ནས་འདི་རུ་སྡོད་ཅེས་ཟེར། ། དར་ཡུག་དཀར་པོ་འདོམ་ཚད་གཉིས་འགྱུར་ཙམ། ། ཤིན་ཏུ་ཆེ་བ་མདུན་དུ་བཏིངས་ནས་སུ། ། བདག་ལ་ལྐོག་གཏམས་ལེགས་པར་བྱས་ནས་སུ། ། མིང་པོ་འདི་ཡི་ཁ་རུ་སྡོད་ཅིག་ཟེར། ། དེ་ཚེ་བདག་གིས་བསམ་མནོ་བཏང་བ་ལ། ། འདི་ནི་མཁའ་འགྲོའི་སུན་མ་ཡིན་འདུག་པས། །
བཟློག་པའི་དམིགས་པ་དྲག་པོ་བྱ་བསམས་ནས། ། གུ་རུ་དྲག་པོ་སྒོམ་ཞིང་དྲག་སྔགས་བཟླས། ། སུན་མ་ཟློག་པའི་དམིགས་པ་ཡང་དུ་བྱས། ། ང་ནི་ཁྱེད་རྣམས་ཕྱི་ལ་འགྲོ་དགོས་མེད། ། གུ་རུ་པདྨར་རྒྱང་ནས་གསོལ་བ་འདེབས། ། རྔ་ཡབ་གླིང་ཞེས་སྲིན་པོའི་ཡུལ་ཡིན་པས། ། ཕར་ལ་ཐར་ཡང་ཚུར་ལ་བཏང་མི་ཡོང༌། ། འཇིག་རྟེན་བོད་ཡུལ་གླིང་འདིར་མ་གཏོགས་པར། ། གཞན་གྱི་གླིང་དུ་བདག་ནི་མི་འགྲོ་སྨྲས། ། དྲག་སྔགས་བགྲངས་ཤིང་དེ་གར་སྡོད་པའི་ཚེ། །
བུ་མོ་ཞིག་གིས་དར་ཡུག་སྣེ་མོར་འཇུས། ། གཅིག་གིས་ང་ནི་འདེགས་ཤིང་པང་པ་དང༌། ། འཕགས་ཀྱང་མ་ཐུབ་དར་ཡུག་སྟེང་དུ་སླེབ། ། དེ་མ་ཐག་ཏུ་ནམ་མཁར་བཏེགས་པ་དང༌། ། གླིང་བུ་བཏང་མཁན་དེ་ཡིས་སྔོན་བྱས་ཏེ། ། མཁའ་ལ་ཐོགས་མེད་བྱ་ལྟར་ལྡིང་ནས་སོང༌། ། དེ་ཚེ་བདག་གིས་ལེགས་པར་བསམ་བློ་བཏང༌། ། སྔོན་གྱི་གཏེར་སྟོན་རིམ་བྱོན་ཐམས་ཅད་ནི། ། སྲིན་ཡུལ་བགྲོད་མཁན་རྐྱང་རྐྱང་ཡིན་འདུག་པས། ། འདི་རྣམས་མགོ་སྐོར་འདྲ་ཞིག་མ་ཡིན་ན། །
བདག་ཀྱང་ཕྱིར་ལོག་རྒྱག་རྒྱུ་རྙེད་འོང་བསམ། ། བུ་མོ་རྣམས་ཀྱིས་མགུར་དབྱངས་འདྲ་བ་ལ། ཁ་ཤག་མང་པོ་འགའ་རེ་རྒྱག་ནས་འདུག ། ཚིག་ཀྱང་ཐོས་ཙམ་མི་ཐོས་འདྲ་བར་སྣང༌། ཁྱེད་རྣམས་བདག་ལ་ཅི་སྐད་ཟེར་བ་ཡིན། ། ད་ལྟར་མཐོང་བའི་ས་འདི་གང་ཡིན་སྨྲས། ། ད་ལྟ་མཐོང་བའི་ས་འདི་མོན་ཡུལ་ཡིན། ། བྲག་རི་ཡོད་པ་འདི་ནི་ཤ་འུག་ཡིན། ། ངེད་ཀྱི་ད་ལྟའི་མགུར་ཚིག་མ་གོ་ན། ། ཤེས་ཆུང་བློ་རྒྱ་མེད་པའི་མིང་པོ་རེད། །
སྲིང་མོས་བསླུ་བྲིད་བྱེད་པ་ག་ལ་སྲིད། ། ད་རུང་གདམ་ངག་གནད་ལ་མ་ཁེལ་རྟགས། ། ཇོ་ཇོ་ཐེ་ཚོམ་ཆེན་པོ་ངོ་ཚ་ཟེར། ། དེ་ནས་ས་རྣམས་སོ་སོར་དྲིས་པ་ལ། ། མཁའ་འགྲོ་རྣམས་ཀྱིས་རིམ་བཞིན་འདི་སྐད་ཟེར། ། འདི་ནི་སྤྲིན་ནག་འཁྲིགས་པའི་ཚལ་ཆེན་འདི། ། བལ་ཡུལ་ཡང་ལེ་ཤོད་ཅེས་བྱ་བ་ཡིན། ། ཕ་གི་རི་བོ་ལྷུན་ཆགས་འདུག་པ་འདི། ། རྒྱ་གར་རྔམ་པ་ལ་ཞེས་ཟེར་བ་ཡིན། ། བྱེ་ཐང་གླིང་དུ་མཆོད་རྟེན་ཡོད་པ་འདི། །
གོ་མ་ས་ལ་གྷནྡྷ་བྱ་བ་ཡིན། ། ཆུ་བོ་གསེར་ལྡན་དར་དུ་འབབས་པ་འདི། ། ནཱཻ་རཉྫ་ན་གངྒཱ་བྱ་བ་ཡིན། ། ཕ་གི་གཡས་ཕྱོགས་ཟ་ཧོར་ལུང་པ་ཡིན། ། གཡོན་ཕྱོགས་དུར་ཁྲོད་བསིལ་ཚལ་བྱ་བ་ཡིན། ། ད་ནི་རི་དམར་རི་ནག་སྤེལ་མ་འདི། ། རྔམ་པ་རྒྱང་གྲགས་ལ་ཞེས་བྱ་བ་ཡིན། ། མདུན་དུ་བྱེ་ཐང་ཟུར་གསུམ་ཡོད་པ་འདི། ། དྷ་ན་དྷ་རི་ཏ་ཞེས་བྱ་བ་ཡིན། ། ཕ་གི་རི་རོང་དམར་པོ་རྔམ་འཐུག་འདི། །
རྒྱ་གར་སྲིན་ཡུལ་གཉིས་ཀྱི་ས་མཚམས་ཡིན། ། ད་ནི་འདི་ནས་ས་ལ་བོབ་ཅེས་ཟེར། ། ལ་དེ་བགྲོད་པའི་རྗེས་སུ་བྲག་རི་ནི། ། ནུབ་ཕྱོགས་ཁ་བསྟན་རྔམ་པ་ཟུར་དྲུག་པ། ། ལོགས་སུ་ཕུག་པ་མང་པོ་ཡོད་པར་འདུག ། འདི་ཡི་མིང་ལ་གང་ཟེར་སྨྲས་ཙ་ན། ། རཀྴ་རུ་ནི་ཀོ་ཊའི་སྒྲུབ་ཕུག་ཡིན། ། འདི་རུ་སྲིན་པོའི་ས་མཚམས་འཛིན་པ་ཡིན། ། རིག་འཛིན་གྷཽོ་ཤྲཱི་བྱ་བ་ཡོད། ། གཡས་ཕྱོགས་རི་དམར་གོང་ལམ་མང་པོ་འདི། །
སྲིན་པོ་ཛ་ཏུ་ཤ་ཡི་རྒྱུ་ལམ་ཡིན། ། མདུན་ཕྱོགས་བསྒྲིགས་པའི་རི་དམར་བཅུ་གསུམ་འདི། ། ཧད་པ་གོ་ལ་ཤ་ཡི་རྒྱབ་རི་ཡིན། ། གཡོན་ཕྱོགས་ཤིང་རི་དམར་པོའི་ཚལ་ཆེན་འདི། ། ཡ་མ་ཤནྟི་ཤ་ཡི་དུར་ཁྲོད་ཡིན། ། རོང་གི་ཆུ་བོ་དམར་ཆེན་འབབ་པ་འདི། ། གུ་ར་ཧ་ཡི་རཀྟའི་ཆུ་རྒྱུན་ཡིན། ། མི་མགོའི་རྒྱན་དང་གཡང་གཞིས་སྤྲས་པའི་མཁར། ། ཟམ་པ་ལྡེམ་ཆེན་དྲུག་ཏུ་འདུག་པ་འདི། ། སྲིན་ཟམ་མ་དུན་ཤ་ཞེས་བྱ་བ་ཡིན། །
འདི་རུ་སྲིན་པོ་གྷ་རཀྴ་ཞེས། ། ས་མཚམས་སྲུང་བའི་འཁོར་གཡོག་མང་པོ་ཡོད། ། འདི་དག་སྲིན་པོ་མི་གཟན་མ་ཡིན་ཏེ། ། སྙན་གནས་སྲུང་སྡོམས་བྱེད་པ་འགའ་རེ་ཡོད། ། འདི་ཡི་རོང་ནས་བསྙེགས་ཏེ་ཕྱིན་པ་ན། ། སྲིན་པོ་མ་ཧེ་ར་ཡི་གྲོང་ཁྱེར་ཡོད། ། དེ་དག་ཤ་དང་ཁྲག་ལ་དགྱེས་པ་ཡིན། ། དེ་ཡི་ཕྱོགས་སུ་ས་མཚམས་སྲུང་བ་ནི། ། རིག་འཛིན་ཨ་ཏྲི་ཏ་ཞེས་བྱ་བ་ཡོད། ། ཆུ་འདིའི་སྟོད་ནས་གྱེན་དུ་ཕྱིན་པ་ན། །
སྲིན་ཡུལ་ཡ་བ་ཤ་ཡི་གྲོང་ཁྱེར་ཡོད། ། དེ་ཡི་ཕྱོགས་སུ་ས་མཚམས་སྲུང་བ་ནི། ། རིག་འཛིན་ཀ་ར་བྷ་ཧི་བྱ་བ་ཡོད། ། དེ་རྣམས་ཕྱེད་ཙམ་ཆོས་ལ་དད་པ་ཡོད། ། དུས་བཟང་རྡོ་རྗེ་གདན་ཡང་མཇལ་བར་འགྲོ། ། དེ་ཡི་ཡན་ཙམ་ཆུ་ཡི་འགྲམ་ཞིག་ལ། ། ཏ་ར་ཧ་ན་བྱ་བའི་གྲོང་ཁྱེར་ཡོད། ། དེ་རྣམས་ཟས་ཀྱང་མི་གཙང་ལ་སོགས་བཟའ། ། གཟུགས་གཅིག་མགོ་གཉིས་མགོ་གསུམ་བྱ་བ་ཡོད། ། དེ་ལ་སོགས་པར་ས་མཚམས་སྲུང་བ་ནི། །
མ་ཧཱ་རི་ར་བྱ་བའི་རིག་འཛིན་བཞུགས། ། འདི་ནི་སྲིན་པོའི་བྱང་སྨད་སྒོ་ཡང་ཡིན། ། སྤྱིར་ནི་སྲིན་ཡུལ་ཕྱི་ཡི་ཆགས་ཚུལ་ནི། ། མི་ལྤགས་གཡང་གཞི་ཕྱལ་གྱིས་བརྡལ་བའི་སྟེང༌། ། རཀྟའི་རྒྱ་མཚོ་ཕྱོགས་བརྒྱད་བསྐྱོད་འདྲའི་དལ། ། སེངྒེ་བཅོ་བརྒྱད་ཁ་འཐབ་བརྒྱབ་འདྲའི་བྲག ། དེ་ཡི་དབུས་སུ་ཟངས་མདོག་དཔལ་རི་ཆགས། ། བར་རྣམས་ཆུ་གླིང་ཟངས་ཐང་སྲིན་ཤིང་སྐྱེས། ། ཕྱོགས་ནི་བཞི་ཡི་ཚུལ་དུ་གནས་པ་ལས། ། ཕྱོགས་རེར་རིག་འཛིན་གྲུབ་ཐོབ་བཞི་ཙམ་དང༌།
ཁྲིམས་ཀྱིས་མངགས་པའི་སྡེ་དཔོན་ས་སྲུང་བཞི། ། དེ་རྣམས་ཕྱི་ཡི་གླིང་སྒོ་སྲུང་བ་ཡིན། ། ཟངས་མདོག་དཔལ་རིར་མ་ཐུག་བར་དུ་ནི། ། ས་བཙན་ཤ་ཟའི་འགྱུ་ལམ་དགུ་ཙམ་ཡོད། ཁྱད་པར་བྲག་རི་སེངྒེ་ཁ་འཐམ་གྱི། ། མདུན་གྱི་ཐང་ལ་ལངྐ་པུ་རི་ཡོད། ། མི་མ་ཡིན་གྱི་སྲིན་གླིང་གྲངས་མེད་ཡོད། ། དེ་རྣམས་སྐྱོང་བའི་སྡེ་དཔོན་དག་ལ་ནི། ། མགོ་བོ་བདུན་དང་མགོ་བོ་ལྔ་པ་དང༌། ། མགོ་བོ་གསུམ་སོགས་མི་མིན་འདྲ་བ་ཡིན། །
གཤོག་པ་ཅན་དང་སྡེར་མོ་ཅན་ཞེས་བྱ། ། མཁའ་རུ་རྒྱུ་ཞིང་ལྡིང་ནས་འགྲོ་བ་ཡོད། ། དེ་རྣམས་ཤ་ཟ་སྲིན་པོ་བྱ་བ་ཡིན། ། རཀྴ་གླིང་དགུའི་རྒྱལ་པོ་མགོ་དགུ་པ། ། ད་ཡང་རྒྱལ་རབས་མ་ཆད་ཙམ་ཞིག་ཡོད། ། སྲིན་ཡུལ་རྔ་ཐུག་གྲོང་དུ་མ་སླེབ་བར། ། ད་ནི་རི་ལྟས་ལ་སོགས་འདོད་ན་ཡང༌། ། མཁའ་ལ་རྒྱུ་བའི་སྲིན་པོར་འཛེམ་དགོས་པས། ། མིག་ཙམ་ལྟ་ཡང་མི་ནུས་མང་པོ་ཡོད། ། གཟུགས་ཀྱིས་རྒྱང་གྲགས་རེ་རེར་ཁྱབ་པ་ཙམ། །
དུག་གི་རླངས་པ་འཕྱོ་བའི་སྲིན་པོ་ཡོད། ། དེ་རྣམས་མཐོང་ན་ཚེ་ལ་བར་ཆད་ཡོང༌། ། དེ་བས་གནས་འདིར་ཡོད་པའི་རིག་འཛིན་ནི། ། རཀྴ་གླིང་དྲུག་བྱང་གི་མི་ཡིན་པས། ། འདི་ཡི་གཟུགས་པོར་བལྟ་ན་རུང་བ་ཡིན། ། དེ་བས་ངེད་ཀྱི་ཕྱི་ལ་འབྲོངས་ཤོག་ཟེར། ། བུ་མོ་གཅིག་གིས་བདག་ལ་བཟུང་བ་དང༌། ། བཞི་པོས་ཕྱོགས་བཞིར་བསྐྱོར་ནས་འགྲོ་བའི་ཚེ། ། བྲག་རི་དེ་ཡི་མདུན་དུ་སླེབ་པ་དང༌། ། སྲིན་པོའི་བུ་མོ་གཡང་གཞི་དཀྲིས་པ་གཅིག །
ལུས་ཚད་ཤིང་རྡུམ་ཙམ་ཞིག་ཡོད་པ་ཡི། ། ལག་ཏུ་ཆུ་བུམ་སྣོད་གཅིག་ཐོགས་ནས་བྱུང༌། ། བུ་མོ་རྣམས་ཀྱིས་དེ་ལ་ཚིག་དྲིས་ནས། ། ད་ལྟ་རིག་འཛིན་མཇལ་ན་འོང་ངམ་ཟེར། ། རིག་འཛིན་མཇལ་ཆོག་ཁྱེད་རྣམས་སུ་ཡིན་ཟེར། ། ངེད་རྣམས་ཕོ་བྲང་ནང་ནས་བོད་དུ་ཕྱིན། ། མིང་པོ་འདི་ཉིད་གདན་འདྲེན་བཏང་བ་སྟེ། ། ངེད་རྣམས་ཁྲ་ཚ་ཤར་གྱི་གྲོང་ནས་ཡིན། ། ང་ནི་ཛུ་ན་ཛ་ཞེས་བྱ་བ་ཡིན། ། གཡས་ཀྱི་ཁོལ་མོ་ལམ་ལྟ་བྷི་ར་ཡིན། །
གཡོན་གྱི་ཁོལ་མོ་དྷ་ར་ཧ་རི་ཡིན། ། རྒྱབ་ཀྱི་ཁོལ་མོ་ནི་ར་ཤ་ལི་ཡིན། ། མདུན་གྱིས་ཁོལ་མོ་དྷྭ་ཛ་ཀ་རི་ཡིན། །

ལྕམ་མོ་ཁྱེད་ཀྱི་མིང་ལ་ཇི་སྐད་ཟེར། ། ལྕམ་མོ་དེ་ཡི་ཞལ་ནས་ལན་བཏབ་པར། ། ངེད་ལ་བྷི་ཤ་གྷ་ཏི་ཟེར་བ་ཡིན། ། ལྕམ་མོ་ཁྱེད་ཀྱི་སྐྱེ་ས་གང་དུ་ཡིན། ། ལོ་དང་འདི་རུ་སྡོད་ཡུན་གང་ཙམ་ཡིན། ། ངེད་ཀྱི་ལོ་ནི་བརྒྱ་དང་སོ་བདུན་འགྲོ། ། རིག་འཛིན་དྲུང་དུ་བརྒྱ་དང་ཉེར་གཅིག་ཡིན། ། སྐྱེ་ས་ཧ་ཏི་ཤ་རིའི་གྲོང་ནས་ཡིན། ཁྱེད་རྣམས་བོད་ཡུལ་སོང་བ་ཡིན་ལགས་ན། ། གདོང་དམར་བོད་ལ་བདེ་སྡུག་ཅི་འདྲ་འདུག ། མཐའ་བཞི་དབུས་ལ་འོང་རན་ཟེར་འདུག་གམ། །
དྲང་སྲོང་ལོ་ཙཱ་གང་ཞེས་བྱ་བར་འདུག ། དུས་བསྐལ་ད་ལྟ་གང་ལ་སླེབ་ཟེར་འདུག ། བདུད་ཀྱི་ཁ་གནོན་གང་ཞེས་བྱ་བ་འདུག ། གདོང་དམར་རྒྱལ་པོ་ཅི་ཞེས་བྱ་བར་འདུག ། ལམ་འཕྲང་སྲུང་བའི་དྲང་སྲོང་འདུག་གམ་ཅི། ། མིང་པོ་འདི་ལ་ཇི་སྐད་བྱ་བ་ཡིན། ། འདི་ཡི་ལོ་ནི་གང་ཙམ་འགྲོ་བ་ཡིན། ། འུ་མུ་འུ་ཡིས་བརྡ་དེ་ལེགས་པར་ཤོད། ཁོལ་མོ་ལྔ་ཡིས་དེ་ལ་ལན་བཏབ་པར། ། དེང་སང་བོད་ལ་བསྟན་པ་དར་སོ་འདུག །
མཐའ་བཞི་དབུས་སུ་བསྙག་པ་མི་རན་ཟེར། ། དྲང་སྲོང་ལོ་ཙཱ་རྗེས་འབྲངས་ཉེར་ལྔ་འདུག ། དུས་སྐབས་ཚེ་ལོ་བརྒྱ་པའི་དུས་ཡིན་ཟེར། ། བདུད་ཀྱི་ཁ་གནོན་གནམ་ལྕགས་རྡོ་རྗེ་འདུག ། ད་ལྟའི་རྒྱལ་པོ་འཇམ་དཔལ་སྤྲུལ་པ་འདུག ། ལམ་འཕྲང་སྲུང་བའི་གྲུབ་ཐོབ་མང་པོ་ནི། ། རྫུ་འཕྲུལ་གར་གྱི་དབང་ཕྱུག་ཐམས་ཅད་འདུག ། སྲིན་པོ་བྱ་བ་མིང་ནི་མ་ཐོས་ཟེར། ། རི་རླུང་སྤུ་གྲིའི་འཁོར་ལོས་རྒྱས་བསྡམས་ནས། ། སྔར་གྱི་རིག་འཛིན་མ་ཧཱ་གུ་རུ་དེ། །
ད་ལྟ་མཆིམས་ཕུའི་གནས་སུ་བཞུགས་ཡོད་སྐད། ། མིང་པོ་འདི་ནི་རྩ་གསུམ་གླིང་པ་ཡིན། ། ལོ་ནི་བརྒྱ་དང་བཅུ་གསུམ་ལོན་པ་སྟེ། ། ད་ཡང་ལྔ་བརྒྱ་བོད་ལ་བཞུགས་དགོས་ཡོད། ། དེ་སྐད་ལན་བཏབ་དེ་ཡི་ཕྱི་ལ་ཕྱིན། ། བྲག་ཕུག་སྒོ་ནས་ལེགས་པར་བལྟས་པའི་ཚེ། ། རིག་འཛིན་གྷཽ་ཤྲཱི་བྱ་བ་དེ། ། ཤིན་ཏུ་འཇིགས་པའི་བམ་རོ་ཆེན་པོ་ནི། ། དབུགས་སོང་དྲོད་མ་བྲལ་བའི་གདན་སྟེང་དུ། ། སྐུ་མདོག་ནག་པོ་ཞི་མ་ཁྲོ་ཡི་ཚུལ། །
ཞལ་གསུམ་ཕྱག་དྲུག་སྒཻག་ཅིང་སྦོམ་པ་ནི། ། ཆེ་ཆུང་རྒྱང་གྲགས་ཁྱབ་པའི་སྐུ་ལུས་ལ། ། དུར་ཁྲོད་ཆས་ཀྱིས་རབ་ཏུ་བརྒྱན་ནས་ཀྱང༌། ། ཕྱག་ན་གྲི་ཁུག་དང་ནི་ཀླད་ཁྲག་དང༌། ། མི་མགོ་སྐམ་རློན་རྙིང་པ་ཐོགས་ནས་འདུག ། ནང་གི་བྲག་ཕུག་དེ་ཡི་ལོགས་རྣམས་སུ། ། འཇིག་རྟེན་མཆོད་བསྟོད་ལྷ་རྣམས་རང་བྱོན་ལ། ། གཤེ་དང་གར་སྒེག་རྔམ་གཏུམ་དཔའ་བར་འདུག ། ནང་གི་ཆས་དང་ལོངས་སྤྱོད་ཐམས་ཅད་ནི། ། མི་ཡི་ཤ་ཁྲག་གཅལ་དུ་བཀྲམ་ནས་སུ། །
ནང་རྣམས་གཡང་གཞིའི་འཕན་དར་བླ་བྲེ་བརྐྱངས། ཁྱད་པར་དྲག་པོའི་ཆས་སུ་ཡིན་འདྲ་འདུག ། རིག་འཛིན་དེ་ཡི་སྐུ་ལ་བལྟས་པའི་ཚེ། ། མེ་ཚག་ཐོར་ཐོར་ཚ་ཚྭ་ཀེམ་ཀེམ་འདུག ། དྲག་པོས་རིག་འཛིན་གང་ནས་བྱོན་ཞེས་གསུངས། ། བདག་ནི་བོད་ཡུལ་དབུས་ནས་འོང་ཡིན་ལགས། ། རིག་འཛིན་ཁྱེད་ཀྱི་གྲུབ་མཐའ་གང་ཡིན་ལགས། ། བདག་ལ་དངོས་གྲུབ་གདམས་ངག་ཟབ་པར་སྩོལ། ། གནས་ལུགས་གདོད་མའི་ངང་ཚུལ་མཎྜལ་འབུལ། ། རིག་འཛིན་དེ་ཡི་ཞལ་ནས་འདི་སྐད་གསུངས། །
བདག་ནི་རྒྱ་གར་ཡུལ་དུ་སྡོད་པའི་ཚེ། ། རིག་འཛིན་རོམྦུ་གུ་ཧྱ་བྱ་བ་ཡིན། ། ད་ལྟ་རིག་འཛིན་དྲེགས་པ་ཚར་གཅོད་ཀྱིས། ། དྲག་སྔགས་ཏིང་ངེ་འཛིན་ལ་ཡོད་པ་ཡིན། ཁྱེད་ལ་དངོས་གྲུབ་གདམས་པ་ཅི་ལྟར་དགོས། ཁྱེད་ལ་མེད་པའི་གདམས་ངག་ང་ལ་མེད། ། འོན་ཀྱང་རྟེན་འབྲེལ་ཆེད་དུ་སྣ་གཅིག་འབུལ། ། དེ་སྐད་གསུངས་པས་བདག་གིས་ལན་བཏབ་སྟེ། ། བདག་ལ་དྲག་པོ་མཐུ་ཡི་དངོས་གྲུབ་སྩོལ། ཁྱད་པར་དྲེགས་པའི་སྲོག་ཐིག་གནང་བར་ཞུ། །
དེ་མ་ཐག་ཏུ་སློབ་དཔོན་དེ་ཉིད་ཀྱིས། ། སྡིགས་མཛུབ་མཁའ་ལ་ལན་གསུམ་གཏད་པའི་ཚེ། ། མདུན་གྱི་མཁའ་ལ་སེར་སྤྲིན་གློག་དམར་གཡོས། ། འབྲུག་སྒྲ་ཐོག་བཅས་ཚ་ཚྭ་ཁོལ་བའི་ནང༌། ། སྡེ་དཔོན་སུམ་ཅུ་དྲེགས་པ་བཅོ་བརྒྱད་རྣམས། ། ཤིན་ཏུ་མི་བཟད་གཏུམ་དྲག་ཞལ་བསྟན་ནས། ། ཕྱག་ཏུ་ལས་ཀྱི་ཤོག་དྲིལ་རེ་རེ་ཐོགས། ། བདག་དང་ཉེ་བར་ཚུར་ཚུར་བྱུང་བའི་ཚེ། ། སྔར་གྱི་སྲིན་མོ་ཆུ་ལེན་དེ་ཉིད་ཀྱྀས། ། བྷནྡྷ་ལྕང་ལོ་ལྡན་པའི་ཀླད་ཁྲག་གཏད། །
འདི་ཡིས་དྲེགས་པ་སྡེ་བརྒྱད་མཆོད་ཅེས་ཟེར། ། བདག་གིས་མདུན་དུ་ལན་གསུམ་གཏོར་བའི་ཚེ། ། དྲེགས་པ་ཐམས་ཅད་དགྱེས་ཤིང་ཚིམ་པར་གྱུར། ། སློབ་དཔོན་གྷཽ་ཤྲཱིས་བཀའ་སྩལ་པ། ། རིག་འཛིན་ཁྱེད་རང་ཅུང་ཟད་མིག་ཚུམས་ཟེར། ། བདག་གིས་མིག་ཀྱང་མ་བལྟས་བསྡད་པ་དང༌། ། འུར་ཆོམ་དང་བཅས་རླུང་དམར་ཆེན་པོ་ཞིག ། བདག་གི་ལུས་ལ་དངངས་ཤིང་བཏབ་པར་གྱུར། ། བལྟས་པས་དྲེགས་པ་ཐམས་ཅད་བདག་ལ་ཐིམ། ། ཤོག་དྲིལ་རྣམས་ནི་པང་དུ་སླེབས་ནས་འདུག །
གྷཽ་ཤྲཱིས་དེ་དག་ཀློགས་ཤིག་གསུངས། ། བདག་གིས་ཤོག་དྲིལ་དེ་རྣམས་ཀློག་པའི་ཚེ། ། ཡ་མ་སྙིང་གཟེར་གཏད་རྒྱུད་ནག་པོ་དང༌། ། དྲེགས་པའི་བཤའ་གྲི་གདན་ཆ་གོང་འོག་བཞི། ། ནཱ་ར་ཆུ་འཐུང་དུག་མཐའ་འཁོར་ལོ་དྲུག ། གཞན་ཡང་མན་ངག་ལས་ཚོགས་འགའ་རེ་འདུག ། བདག་གིས་ཤོག་དྲིལ་ཀློག་ཞིང་སྨོན་ལམ་བཏབ། ། ཕྲག་པར་དམ་དུ་བཅུག་ནས་འཛིན་པར་བྱས། ། གྷཽ་ཤྲཱིའི་ཞལ་ནས་འདི་སྐད་གསུངས། ། ད་ནི་དྲག་པོ་མཐུ་ཡི་དངོས་གྲུབ་ཐོབ། །
ལས་ཀྱི་དྲེགས་པ་དབང་དུ་འདུས་པ་ཡིན། ། ཤོག་དྲིལ་དེ་ཉིད་མ་བུ་བྱས་པ་ཡི། ། གདམས་པ་ཐམས་ཅད་གཅིག་ཏུ་དྲིལ་བ་ནི། ། ད་ལྟ་རིན་ཆེན་སྒྲོམ་གྱི་ནང་དུ་ཡོད། ། འདི་ནས་ལོ་ངོ་མང་པོ་མ་འདས་ཚེ། ། གསང་མཛོད་ཟབ་མོའི་ཀློང་ནས་རྙེད་པ་ཡོད། ། དེ་དང་ཤོག་དྲིལ་འདི་རྣམས་རྒྱུད་གཅིག་ཡིན། ། འདི་ནི་རྟེན་འབྲེལ་ཆེད་དུ་འབུལ་བ་ཡིན། ། ད་ནི་འདུད་རྩི་འདི་ལ་རོལ་ཅིག་གསུངས། ། བྷནྡྷ་ལྕང་ལོའི་ཀླད་ཁྲག་གཏད་ནས་བྱུང༌། །
བདག་གིས་རོལ་ཅིང་ཟླ་གྲོགས་རྣམས་ལ་བྱིན། ། གྲོགས་མོ་རྣམས་ཀྱང་སྐུ་ཐང་ཆད་ཡོད་མོད། ། ཐག་རིང་འདི་རུ་མེ་ཚུགས་ཚབས་གྱིས་སྨྲས། ། བདག་གིས་ཁ་ནས་བཏོན་ཏེ་མ་སྨྲས་ཀྱང༌། ། ཐག་རིང་ཡིན་བསམ་སྐོམ་ལྟོག་ཚུལ་དུ་སྣང༌། ། གྲོགས་མོ་ལྔ་ཡིས་བདག་ལ་ལན་བཏབ་ནས། ། ངེད་རྣམས་གླིང་བཞི་ཐམས་ཅད་བསྐོར་ནས་འོང༌། ། མེ་འབུད་ཚ་ཚུགས་ཟེར་བ་གོ་མ་ཤེས། ། མིང་པོ་ཚུ་ཚོད་གཅིག་ལ་གཉུག་བུད་ན། ། ད་རུང་དཔག་ཚད་བཅུ་གསུམ་བགྲོད་དགོས་ཡོད། །
ཀླད་ཁྲག་དེ་ནི་ལྷག་མེད་བཞེས་པར་གྱིས། ། བྷནྡྷ་དེ་ཡང་འཆའ་ན་ཨེ་འཐད་ཟེར། ། བདག་ནི་ངོ་ཚ་ཁ་ཡང་སྐྱེངས་བ་དང༌། ། བྷནྡྷ་དེ་ཉིད་ཟོར་ལྟར་འཕང་བའི་ཚེ། ། ཧ་ཧ་མིང་པོ་བཟོད་བསྲན་ཆུང་བ་ཟེར། ། དེ་ནས་རིག་འཛིན་དེ་ཡི་ཕྱག་ནས་བཟུང༌། ། སྨོན་ལམ་བཏབ་ནས་སྒོ་དྲུང་ལོག་སྟེ་འོང༌། ། སྔར་གྱི་སྲིན་མོ་ཆུ་ལེན་བུ་མོ་དེས། ། ས་ལ་བབས་པའི་མཚམས་དེའི་བར་དུ་བསྐྱལ། ། དེ་ནས་སྔར་ལྟར་དར་ཡུག་སྟེང་དུ་བཞག །
ཤིན་ཏུ་མཐོ་བར་གནམ་འཕང་བཀྱགས་ནས་སོང༌། ། དེ་ཚེ་གཙོ་མོ་དེ་ཡིས་འདི་སྐད་ཟེར། ། ད་ནི་གུ་རུའི་དྲུང་དུ་བཅར་བའི་ཚེ། ། རྟེན་འབྲེལ་ལེགས་སམ་གསུངས་ན་ལེགས་ཞེས་གྱིས། ། དུས་བསྐལ་རྒྱལ་པོ་ལ་སོགས་གསུངས་པའི་ཚེ། ། སྔ་མ་ངེད་ཀྱིས་བཤད་པ་དེ་བཞིན་སྨྲོས། ། མ་ཧཱ་གུ་རུ་ཕྱོགས་བཅུར་བཞུགས་པ་ལ། ། དགོངས་པས་མི་མཁྱེན་དོགས་པ་མ་ལགས་ཀྱང༌། ། རྟེན་འབྲེལ་ཆེད་དུ་བཟང་པོར་ཞུ་དགོས་ཡོད། ། སྔར་མ་ངེད་ཀྱིས་སྐད་ཆ་བཤད་པ་ཡི། །
རིག་འཛིན་དྲུང་གི་སྲིན་མོ་ཆུ་ལེན་ནི། ། ཉིན་རེ་བཞིན་དུ་བོད་ཡུལ་གནས་ལྔ་ལ། ཁྲུས་མཚོ་སྐུ་ཁྲུས་རྒྱ་གར་བྱོན་ཀྱིན་ཡོད། ། རྟེན་འབྲེལ་ཆེད་དུ་སྐད་ཆ་མ་གཏོགས་པར། ། དེ་ནི་འབྱུང་ལྔར་རང་དབང་ཐོབ་པ་ཡིན། ། ངེད་རྣམས་སྔ་མ་ཚིག་འཕྲོ་བྱེད་མ་མྱོང༌། ། དེ་སྐད་གསུངས་པར་བདག་གིས་ལན་སྨྲས་པ། ། འོ་ན་མཁའ་འགྲོ་ཁྱེད་རྣམས་ལྷོ་ནུབ་འོ་མའི་མཚོར། ། སྐུ་ཁྲུས་རྒྱག་ཏུ་བྱོན་ལུགས་མེད་ལགས་སམ། ། འདི་ཡི་ཡུལ་ལ་དྲག་པོའི་མཚོ་མེད་དམ། །
དེ་སྐད་བདག་གིས་དྲི་བ་བགྱིས་པའི་ཚེ། ། གཙོ་མོ་མཁའ་འགྲོ་དེ་ཡི་ཞལ་ནས་ཀྱང༌། ། སྔོན་ཚེ་འོ་མ་ཅན་གྱི་རྒྱ་མཚོ་དེ། ། ད་ལྟ་ཡུལ་གླིང་ཞིག་ཏུ་གྱུར་པ་དང༌། ། དེའི་ནང་འཁོར་བའི་ཆུ་གནས་ཐམས་ཅད་ཀུན། ། ད་ལྟ་གྲུབ་ཐོབ་ཕོ་མོར་གྱུར་ནས་ཡོད། ། དེ་རུ་གཙུག་ལག་ཆེན་པོ་ལྔ་ཙམ་ཡོད། ། སྔར་གྱི་མཚོ་ཡི་ཤུལ་ཡིན་ཟེར་བ་ཡི། ། ཆུ་མིག་འདོམ་གང་བསྐོར་བའི་ཚད་ཙམ་ཡོད། ། ད་ལྟའི་མིང་ཡང་ཨུ་རྒྱན་མཁའ་འགྲོའི་གླིང༌། །
གཙུག་ལག་མཁའ་སྤྱོད་མ་ཞེས་བྱ་བ་ཡིན། ། མ་འོངས་བྱམས་པའི་བསྟན་པ་ཤར་བའི་ཚེ། ། གཙུག་ལག་ཀླུ་ཡི་ཡུལ་དུ་གདན་འདྲེན་ཟེར། ། གཙུག་ལག་དེ་ཡི་ནང་རྟེན་གཙོ་བོ་ནི། ། པདྨ་སམ་བྷ་ཕྱག་རྡོར་མ་ཧཱ་ཡ། ། ཀླུ་སྒྲུབ་ཨརྻ་དེ་ཝ་ཡོད་པ་ཡིན། ། གཞན་ཡང་མཁའ་འགྲོ་གསང་བའི་ཆོས་སྐོར་ཡོད། ། ཚེས་བཅུར་ངེད་རྣམས་དེ་རུ་སླེབ་པ་ཡིན། ། དེ་བས་རྒྱ་གར་ཡུལ་དུ་མིང་ཆེ་བའི། ཁྲུས་མཚོ་འགའ་རེ་ཡོད་ཀྱང་བྱིན་རླབས་ཡལ། །
མུ་སྟེགས་རྣམས་ཀྱིས་མི་གཙང་བཏབ་ནས་ཡོད། ། སྲིན་ཡུལ་ནུབ་ཕྱོགས་ཁྲུས་མཚོ་གཅིག་ཙམ་ཡོད། ། དེ་བས་བོད་ཁམས་ཡུལ་གླིང་མ་གཏོགས་པར། ཁྱད་དུ་འཕགས་པའི་ཁྲུས་མཚོ་དེ་འདྲ་མེད། ། ད་ནི་ཟངས་མདོག་དཔལ་རི་མཇལ་ཡོད་པས། ། གུ་རུ་རྗེ་ལ་གསོལ་བ་ཐོབ་ཅིག་ཟེར། ། དར་ཡུག་སྟེང་ནས་ལངས་ཏེ་མཇལ་བའི་ཚེ། ། རྔ་ཡབ་དཔལ་རི་རིམ་གསུམ་གཞལ་ཡས་ལ། ། འཇའ་འོད་སྣ་ཚོགས་སྤྲིན་ལྟར་གཏིབས་པའི་གསེབ། ། ལྷ་ཡི་ཁྱེའུ་འདྲ་བ་མང་པོ་ཡིས། །
སྣ་ཚོགས་རོལ་མོ་དཔག་ཡས་འབུད་མཁན་ནི། ཁྱེའུ་ལོ་བརྒྱད་འདྲ་བའི་གཟུགས་དག་ལ། ཁ་ཊྭཱཾ་ཉི་ཟེར་ཐོགས་པ་གྲངས་མེད་རྣམས། ཁོར་ཡུག་གང་དུ་བལྟས་ཀྱང་ཁྱབ་པར་མཇལ། ། དེ་ཚེ་བདག་གིས་གསོལ་བ་འདི་ལྟར་བཏབ། ན་མོ། ། རྔ་ཡབ་དག་པ་མཁའ་སྤྱོད་དཔལ་གྱི་རི། ། མངོན་དགའ་ཞིང་མཆོག་ངོ་མཚར་བླ་ན་མེད། ། འགྲོ་བའི་མགོན་མཆོག་མཚུངས་མེད་པདྨ་འབྱུང༌། ། གསོལ་བ་འདེབས་སོ་ཨུ་རྒྱན་སྤྲུལ་པའི་སྐུ། །
བྱིན་གྱིས་རློབས་ཤིག་གུ་རུ་ཐུགས་རྗེ་ཅན། ། བདག་གི་མི་མཐུན་ཕྱི་ནང་བར་ཆད་སོལ། ། མཆོག་ཐུན་དངོས་གྲུབ་དེང་འདིར་ཐོབ་གྱུར་ནས། ། ཆོས་ཀྱི་དགའ་བ་སྟོན་པའི་དཔལ་དུ་ཤོག ། དེ་སྐད་བདག་གིས་བསོལ་བ་བཏབ་པ་དང༌། ། མཁའ་འགྲོ་རྣམས་ཀྱིས་ས་ལ་འབབ་བོ་ཟེར། ། དེ་ནས་རིམ་བཞིན་ས་ལ་བསྙག་པའི་ཚེ། ། ཟངས་བྲག་དམར་པོ་རྩེ་གསུམ་ཡོད་པའི་མདུན། ཁྲ་ཚ་གྲོང་གི་ཐད་ཀར་སླེབ་པ་དང༌། ། ད་ནི་ཐང་ལ་འབབ་སྟེ་འགྲོའོ་ཟེར། །
ཅུང་ཟད་ངལ་བསོའི་ཚུལ་དུ་བསྡད་པའི་ཚེ། ། སློབ་དཔོན་མཇལ་བའི་ཕྱག་རྟེན་ཨེ་ཡོད་ཟེར། ། དེ་འདྲ་ཁུར་ཡང་མ་ཤེས་མེད་བྱས་པས། ། མཁའ་འགྲོའི་གཙོ་མོ་དེ་ཡི་ཕྲག་མདུན་ནས། ། གསེར་གྱི་མཎྜལ་སྒོལ་མཐོའི་ཚད་ཙམ་ལ། ། སྣ་ཚོགས་རིན་ཆེན་ཟུར་བརྒྱད་ནོར་བུ་ཡི། ། ཚོམ་བུ་བསྒྲིག་ཏུ་ཆོག་པར་འདུག་པ་དེ། ། མིང་པོའི་ཕྱག་རྟེན་མཎྜལ་གྱིས་ཤིག་ཟེར། ། བུ་མོ་བཞི་པོ་དེ་ཡི་ཨམ་ཕྲག་ནས། ཁ་ཐག་བཞི་ལྡན་དར་ཡུག་རེ་རེ་བཏོན། །
འདི་ཡང་མིང་པོའི་ཕྱག་རྟེན་གྱིས་ཤིག་ཟེར། ། དེ་ཚེ་ཁོ་བོ་བདག་གིས་བསམ་པ་ལ། ། ཡ་མཚན་མངོན་སུམ་འདི་རུ་སླེབ་གྱུར་ཀྱང༌། ། གསེར་སོགས་ནོར་ཕངས་ཆེ་བ་མེད་ན་ཡང༌། ། དངུལ་དང་དར་ཞིག་ཁུར་ནས་མ་ཡོང་བ། ། ད་ལན་བསམ་ཆུང་བློ་དེ་མ་ཐིག་བསམ། ཁྱད་པར་བུ་མོ་འདི་རྣམས་མ་ཡིན་ན། ། ལག་སྟོང་སློབ་དཔོན་མཇལ་བ་མ་གཏོགས་པར། ། གསོལ་འདེབས་ཙམ་ནི་བྱ་བ་ལོས་ཆོག་ཀྱང༌། ། བདག་ལ་གང་ཡང་མེད་པས་ཐབས་རེ་སྡུག །
བུ་མོ་དྲིན་ཅན་བཟང་མོ་འདི་རྣམས་ཀྱིས། ། བླ་མར་ཕྱག་རྟེན་བཟང་པོ་འདི་འདྲ་བསྣམས། ། ལན་གཅིག་བདག་ལ་ཕྱག་རྟེན་བྱུང་བའི་ཚེ། ། དྲིན་ལན་བཟང་པོ་གཅིག་ནི་འཇལ་ལོ་བསམ། ། དེ་ནས་མདུན་དུ་སྲིན་ཤིང་མང་པོ་ནི། ། ཤིན་ཏུ་དམར་བའི་ཚལ་ཆེན་འདུག་པའི་དབུས། ། གཅོང་རོང་ཟབ་མོ་རྔམ་ཞིང་རྩུབ་པ་རུ། ། ཆུ་བོ་དམར་ཆེན་འདྲ་བ་རྦ་རླབས་འཕྱུར། ། དེ་ལ་ཟམ་ཆེན་ལྡེམ་པ་དགུ་ཡོད་པའི། ། ཕན་ཚུན་དབུས་དང་གསུམ་དུ་མཁར་རེ་འདུག །
དེ་ཡང་བྷནྡྷ་སྐམ་པོའི་མཁར་ཆེན་ལ། ། སྟེང་དུ་ཕྱོགས་བཞིར་མི་ལྤགས་རྒྱལ་མཚན་རེར། ། མི་མགོ་རློན་པའི་ལྕང་ལོ་བསྐྱོད་པ་འདུག ། སྐར་བུག་མི་ལུས་ཤོང་ཙམ་བཞི་བཞིར་འདུག ། དེ་ཡི་ནང་ནས་སྲིན་པོའི་བྱ་ར་མཁན། ། བཤུགས་སྒྲ་ལ་སོགས་འུར་འུར་འདོན་པར་འདུག ། མཁའ་འགྲོ་རྣམས་ཀྱིས་ད་ནི་འབྱོན་རན་ཟེར། ། གཙོ་མོ་དེ་ཡིས་བདག་གི་ལག་པར་འཇུས། ། བཞི་ནི་གཡས་གཡོན་ཕྱོགས་བཞིར་བྱས་ནས་སུ། ། རིམ་བཞིན་ནགས་ཚལ་དེ་ནས་འགྲིམ་པའི་ཚེ། །
སྲིན་ཤིང་ཚེར་མ་རྒྱ་ཁབ་གཤིབས་ལྟར་འདུག ། དེ་ཡི་གསེབ་ནས་གཅན་གཟན་དུག་སྦྲུལ་སོགས། ། ཤ་ཟ་དུག་གི་མཆེ་ཅན་མང་དུ་འདུག ། བུ་མོ་རྣམས་ནི་ས་ལ་མ་རེག་འགྲོ། ། བདག་ནི་རྐང་པར་ན་ཚ་ཆེ་བར་བྱུང༌། ། ཟམ་རྫོང་དེ་ཡི་འགྲམ་ནས་འགྲིམ་པའི་ཚེ། ། སྟག་གཟིག་རྣམས་ནི་བསྣོལ་ཐབས་བསྐོར་ནས་འདུག ། དེ་རྣམས་ངར་སྒྲ་འབྱིན་ཅིང་སྤུ་ཟིང་བྱེད། ། སྒོ་སྲུང་གྲི་ཐོགས་སྲིན་པོ་མང་དུ་འདུག ། རྐན་སྒྲ་ཐག་ཐག་འཇིགས་ཚུལ་བྱེད་པར་སྣང༌། །
ཟམ་པ་བརྒལ་ཏེ་ཕར་ཁར་ཕྱིན་ཟིན་ཀྱང༌། ། སྔར་ལྟར་སྲིན་ཤིང་ཚེར་མ་ཅན་དུ་འདུག ། མཁའ་འགྲོ་རྣམས་ལ་བདག་གིས་སྨྲས་ནས་སུ། ། སྔར་ལྟར་དར་ཡུག་སྟེང་ལ་བཞག་རོགས་མཛོད། ། རྐང་པ་ཚ་དྲག་བགྲོད་པར་མི་ནུས་སྨྲས། ། མཁའ་འགྲོ་གཙོ་མོ་དེ་ཡི་ཞལ་ན་རེ། ། ཟམ་པ་འདི་ཡི་ཕར་ཁར་བརྒལ་ཟིན་ན། ། དར་ཡུག་སྟེགས་ནས་ནམ་མཁར་འཕུར་མི་ཆོག ། སྒོ་སྲུང་སྲིན་པོ་རྣམས་ཀྱིས་ཁྲིམས་འཆའ་འོང༌། ། དེ་བས་བདག་གི་སྒལ་པར་ཁུར་རོ་ཟེར།
ཁོལ་མོ་དེ་ཡིས་སྒལ་པར་ཁུར་བའི་ཚེ། ། མིང་པོ་ད་དུང་ཤེས་སྒྲིབ་མ་སྦྱང་ན། ། བག་ཆགས་སྒྱུ་ལུས་ལྕི་བོ་འདུག་གོ་ཟེར། ། མཇིང་པར་དམ་དུ་འཆང་ནས་བཟུང་བའི་ཚེ། ། ཨུ་ལི་མ་དགག་གཡའ་ཟི་ལང་འོང་ཟེར། ། མགོ་བོ་སྐྱོག་སྐྱོག་གད་མོ་བགད་ནས་སོང༌། ། དེ་ཚེ་བདག་གིས་ཨོ་ཏྲི་འཕུར་བ་ལས། ། དེ་འདྲ་མ་བྱེད་ས་ཁར་བཏང་འཇོག་ཟེར། ། དེ་ནས་ཤིང་ཚལ་དེ་དག་ཡོལ་ནས་སོང༌། ། ད་ནི་ས་ཁར་བོབས་དང་བྱོན་ནོ་ཟེར། །
དེ་ཚེ་བདག་ཀྱང་ས་ཁར་བབས་པ་དང༌། ། གཡའ་སྤང་འདྲ་བའི་བྱེ་ཐང་ཆུང་ངུ་འདུག ། དེ་ལས་བརྒལ་བའི་ས་མཚམས་དག་ལ་ནི། ། དམར་ནག་རཀྟའི་རྒྱ་མཚོ་ལྟ་བུ་ལ། ། རྦ་རླབས་ཁྲུག་ཁྲུག་ཁོལ་བ་མདའ་རྒྱང་ཙམ། ། དཔལ་རིའི་མཐའ་ནས་ཁོར་ཡུག་བསྐོར་ཏེ་འདུག ། མགོ་གཉིས་མགོ་གསུམ་ཡོད་པ་མང་པོ་ནི། ། མཚོ་ལ་རྒྱུ་ནས་སྙན་སྒྲ་སྒྲོག་པ་དང༌། ། ལ་ལ་རྔམ་ཚུལ་མཆེ་བ་ཀྲིག་ཀྲིག་འདུག ། དེ་ཡི་དབུས་སུ་དཔལ་རི་བྱ་བ་ནི། །
བྲག་རི་རྔམ་ཆེན་དཔག་ཚད་གཉིས་འགྱུར་ཙམ། ། རྩིབས་སྟོང་མཐོ་བ་ཟངས་ཐང་ལྟ་བུའི་སྟེང༌། ། དབྱིབས་ནི་ཙིཏྟ་གནམ་དུ་བསླངས་པ་འདྲ། ། དབུ་རྩེ་མིག་གིས་བསྙོབས་ལ་ཐུག་པ་དང༌། ། ཕྱོགས་བཞིར་ཟུར་ཕུར་བསླངས་འདྲའི་བྲག་རི་བཞི། ། རྔམ་ལ་རྒྱ་ཆེ་མདུང་རྩེ་གཟེངས་པ་བཞིན། ། ཟངས་དུང་ལྟ་བུའི་མིག་དཀྱུས་འདྲ་བར་འདུག ། བྲག་དམར་ཟངས་གླིང་འདྲ་བའི་ཐོག་དེ་རུ། ། སྲིན་ཡུལ་རཀྴ་གླིང་དགུ་བྱ་བ་ནི། ། གྲོང་ཁྱེར་རེ་རེར་འབུམ་ཕྲག་ཡོད་པ་ལ། །
ཤིན་ཏུ་འཇིགས་པའི་མཁར་བཅས་ཚང་བར་འདུག ། གྲོང་ཁྱེར་མཚམས་སུ་བླ་མཚོ་ཡིན་ཟེར་བའི། ། རཀྟ་འཁྱིལ་འདྲའི་མཚོ་གླིང་ཆེན་པོ་དང༌། ། དེ་ཡི་ནང་ནས་བླ་ཤིང་ཡིན་ཟེར་བའི། ། སྲིན་ཤིང་ཀོ་རི་ཧ་ཏི་བྱ་བ་ཡི། ། རྩ་བ་གཅིག་ལ་རྩེ་མོ་གསུམ་ཡོད་པའི། ། ལོ་མ་སྤུ་གྲིའི་དབྱིབས་དང་རལ་གྲིའི་དབྱིབས། ། ཚེར་མ་རྒྱ་ཁབ་གཤིབས་པ་ལྟར་ཡོད་པར། ། ཐམས་ཅད་དམར་སེར་དམར་པོ་རྒྱ་མཚལ་ལྟར། ། སྡོང་པོ་རྩུབ་ལ་རཀྟ་འབབ་པ་ཡི། །
རྩེ་མོར་སྲིན་བྱ་ཀངྐ་ཡིན་ཟེར་བའི། ། བྱ་དམར་མགོ་བོ་གསུམ་པ་ཞིག་ལ་ནི། ། ཟེ་བ་མེ་རིའི་དབྱིབས་སུ་འབར་བ་དང༌། ། མཆུ་ནི་རིང་ལ་ལྕགས་ཀྱུ་ལྟ་བུར་འགུགས། ཁ་ནི་མདུན་རྒྱབ་སྟེང་དང་གསུམ་དུ་བལྟ། ། སྒྲོ་གཤོག་ཐུང་ལ་རྩེ་མོ་གུག་པ་དང༌། ། མཇུག་མ་དུག་སྦྲུལ་ལྟ་བུར་ཡོད་པ་ཡི། ། ལྟོ་བ་ལྷུང་ལ་ཕག་གི་རྣམ་པ་ཅན། ། སྡེར་མོ་ཟངས་ཀྱི་སོག་ལེ་ལྟར་ཡོད་པ། ། ཤིང་ལ་གནས་དང་མཚོ་ལ་རྒྱུ་བར་འདུག །
མཚོ་ཡི་ཁ་རུ་མི་མགོའི་གསས་མཁར་ནི། ། ཀ་ལས་མཐོ་བ་གཡང་གཞིས་བརྒྱན་པ་འདུག ། དེ་ནས་མཚོ་ཡི་ཁ་རུ་སླེབ་པ་དང༌། ། མཁའ་འགྲོ་རྣམས་ཀྱིས་གླིང་བུ་བཏང་སོང་བས། ། གྲོང་ཁྱེར་ཞིག་ནས་སྲིན་པོ་བཅུ་གསུམ་བྱུང༌། ། མཚོ་ཁར་བགྲོད་པའི་གྲུ་གཟིངས་དག་ལ་ནི། ། གྲུ་བཞི་སེར་པོ་ཤན་པ་རྟ་མགོའི་དབྱིབས། ། གཡང་བཞིའི་ཤམ་བུ་མི་མགོ་ཕྱོགས་བཞིར་སྤྲས། ། ལོགས་སུ་རྒྱུ་མའི་ལྡ་ལྡི་འཕྱང་བར་འདུག ། དེ་དག་བཏང་ནས་ཚུ་རིའི་ཕྱོགས་སུ་བྱུང༌། །
ཀོ་ཊི་ཤ་ནི་ར་ལི་ཛ་ཧི་ཟེར། ། མཁའ་འགྲོ་རྣམས་ཀྱིས་དེ་ལ་ལན་བཏབ་པར། ། བྷ་ཤྭ་དྷ་དྷ་གྷ་ཧི་ཛ་ཏི་ཟེར། ། དེ་ནས་གྲུ་ཡི་ནང་དུ་ཞུགས་པ་དང༌། ། མཚོ་ནི་ལྷོག་ལྷོག་མཁའ་ལ་འཕྱུར་ནས་བྱུང༌། ། རྦ་ལྕག་ཕྲན་བུ་ལུས་ལ་རེག་པའི་ཚེ། ། ཤ་ལ་ཆུ་སྒོང་ཐོར་ཐོར་ཤར་ནས་བྱུང༌། ། མཁའ་འགྲོ་རྣམས་ཀྱིས་མ་ཏྃ་ཀ་ཙམ་ཟེར། ། དེ་ཡི་ཕར་ཁ་དག་ལ་བགྲོད་པ་དང༌། ། སྲིན་པོ་རྣམས་ནི་སྔོན་ནས་ལངས་ཏེ་སོང༌། །
མཁའ་འགྲོ་རྣམས་ཀྱིས་བདག་ལ་བལྟས་ནས་སུ། ། མཚོ་བདག་ཁ་རླངས་འཐོར་བ་ཡིན་ནོ་ཟེར། ། འདི་ལ་ཕན་པའི་གདམས་ངག་ཡོད་དམ་སྨྲས། ། འདི་ལ་པདྨ་རཀྟ་བྱུག་དགོས་ཟེར། ། འོ་ན་བདག་ལ་གནང་རོགས་ཞུ་སྨྲས་པས། ། སྦྱིན་ན་ངེད་རྣམས་ངོ་ཚ་མཆིས་འོང་ཟེར། ། མཁའ་དབྱིངས་བདུད་རྩིར་ངོ་ཚ་མི་འོང་སྨྲས། ། འོ་ན་ཁྱེད་ཀྱི་ཕྱག་གཡོན་ཟོད་དང་ཟེར། ། ལག་པ་བཟེད་པས་གཙོ་མོའི་མཁའ་ལམ་ནས། ། མུ་ལ་ཐིག་ལེ་ལྔ་ཙམ་བྱུང་བ་དེ། །
ཆུ་སྒོང་གང་འདུག་ཐོག་ཏུ་བྱུགས་པའི་ཚེ། ། ཆུ་སྒོང་ཡལ་རྗེས་མེ་ཏོག་རི་མོ་དང༌། ། ཟེ་འབྲུར་མཁའ་འགྲོའི་གཟུགས་ཅན་ཤར་ནས་འདུག ། མི་ལ་མ་བསྟན་ངེད་རྣམས་ངོ་ཚ་ཟེར། ། དེ་ནས་ཟངས་གླིང་དེ་ན་འབྱོར་བའི་ཚེ། ། སྐས་ལ་ཐེམ་པ་དྲུག་ཅུ་ཐམ་པ་ཙམ། ། སྐས་མགོར་ཐོད་པའི་ཏོག་དང་ལྡན་པར་འདུག ། སྐས་གཅིག་སྐས་མགོ་དེ་རུ་སླེབ་པའི་ཚེ། ། དཔལ་རི་ཤར་གླིང་དེ་ཡི་ཕྱོགས་ནས་ནི། ། འཇའ་དཀར་དར་ཡུག་བརྐྱངས་འདྲ་ཤར་ནས་བྱུང༌། །
དེ་ཡི་སྟེང་ནས་ཁྱེའུ་ཕོ་མོ་ནི། ། བཅུ་དྲུག་ལོ་ལོན་འདྲ་བ་མང་པོ་ཞིག ། སྣ་ཚོགས་མཆོད་པ་རོལ་མོ་ཐོགས་ནས་སུ། ། ལ་ལ་འཕུར་དང་ལ་ལ་གར་སྟབས་ཚུལ། ། ལ་ལ་བརྐྱང་བསྐུམ་ལ་ལ་གྱ་གྱུའི་ཚུལ། ། རིགས་ལྔ་དར་དཔྱང་ལྡན་པ་མང་པོ་བྱུང༌། ། ལ་ལས་བདག་ལ་དགྱེས་ཚུལ་གོས་ལོག་འཛིན། ། ལ་ལས་ཟླ་གྲོགས་རྣམས་ལ་འཆང་བར་བྱེད། ། བྷནྡྷར་བདུད་རྩི་ཡིན་འདྲ་དཀར་པོ་ཞིག ། ངེད་རྣམས་མི་རེར་རེ་རེ་གཏད་ནས་བྱུང༌། །
བདག་གིས་ཕྱེད་ཙམ་འཐུང་ནས་གཏད་པའི་ཚེ། ཁྱེའུ་ཕོ་མོ་རྣམས་ཀྱིས་འཐུང་བ་དང༌། ། ལུས་ལ་བྱུགས་ཤིང་གར་ཐབས་བྱེད་པར་འདུག ། སྲིན་གླིང་ཕྱོགས་ནས་སྲིན་པོ་མང་པོ་ཞིག ། སྒོ་རུ་དོན་ནས་ལྟད་མོ་བལྟ་བར་བྱེད། ། སྔར་གྱི་བུད་མེད་དེ་རྣམས་རྒྱན་ཆས་དང༌། ། གོས་ལོག་ལ་སོགས་རྣམ་པ་འགྱུར་ནས་ནི། ། གཅེར་མོ་རུས་རྒྱན་གྲི་ཐོད་འཛིན་པ་ལྔ། ། སྐུ་མདོག་དཀར་སེར་དམར་ལྗང་མཐིང་ག་འདུག ། མཁའ་འགྲོ་རྣམས་ཀྱིས་བདག་ལ་སྨྲས་ནས་སུ། །
ད་ནི་ངེད་རྣམས་ཐམས་ཅད་སྔོན་ལ་འགྲོ། ། མིང་པོ་ཁྱེའུ་རྣམས་དང་ལྷན་ཅིག་བྱོན། ། དེ་སྐད་ཟེར་ནས་ནང་དུ་བྱོན་ནས་སོང༌། ཁྱེའུ་རྣམས་ཀྱིས་བདག་ལ་སྨྲས་ནས་སུ། ། བོད་ཀྱི་རིག་འཛིན་འདི་རུ་བྱོན་པ་འདི། ། འདི་རུ་བཞུགས་པར་བྱེད་པ་ཨེ་ཡིན་ཟེར། ། བདག་གིས་དེ་ལ་ལན་དུ་སྨྲས་ནས་སུ། ། འདི་རུ་འདུག་པར་བྱེད་པ་རང་ཡང་མིན། ། མ་ཧཱ་གུ་རུ་མཇལ་དུ་འོང་བ་ཡིན། ། འདི་རུ་བསྡད་ན་སྐྱིད་པོ་ཡོད་དམ་སྨྲས། །
འདི་རུ་སྐྱིད་པོ་དཔག་མེད་ཡོད་པ་ཡིན། ། བྱང་གླིང་རི་ནས་ལྟད་མོ་མང་པོ་མཐོང༌། ཁྱེའུ་ཚོགས་རྣམས་སྐད་ཆ་བྱས་ནས་སུ། ། སྔོན་ཡང་ལན་འགར་འདི་སོར་བྱོན་བྱུང་ཡང༌། ། བོད་ཡུལ་ཕྱོགས་སུ་རིང་ཆད་བྱེད་འདུག་པས། ། ད་ལྟ་འདི་རུ་བཞུགས་ན་མི་འོང་ཟེར། ། དེ་ནས་ཤིན་ཏུ་དོག་པའི་བྲག་རོང་དུ། ། ལྕགས་རི་རྔམ་ལ་འཐུག་པའི་མདུན་དུ་སླེབས། ། དེ་རུ་ཤར་སྒོ་བསྲུང་བའི་མཁར་དག་ལ། ། ཐོག་སོ་བཅུ་རེ་ཙམ་པ་ཡོད་འདྲ་འདུག །
སྒོ་སྲུང་རྣམས་ཀྱིས་མཁར་སྒོ་ཕྱེས་ནས་བྱུང༌། ། མཁར་གྱི་སྒོ་ཡང་སུམ་བརྩེགས་རིམ་པ་དང༌། ། བར་ཁྱམས་གྲོང་གླིང་མང་པོ་ཡོད་པར་བསླེབས། ། དེ་ནས་རིམ་བཞིན་བརྒལ་ནས་ཕྱིན་པའི་ཚེ། ། ལྕགས་རི་སྔོན་པོ་ཐོད་པའི་ཁ་བད་ཅན། ། དེ་ཡི་སྒོ་ཁང་ཐོག་སོ་གསུམ་ཙམ་ལ། ། སྒོ་སྲུང་ཉི་ཤུ་ཙམ་ཞིག་ཡོད་པར་འདུག ། དེ་ཡང་བརྒལ་ནས་ནང་དུ་ཕྱིན་པ་དང༌། ། གཡུ་ཡི་རྡོ་རྒྱས་བསྒྲིགས་པའི་སྟེང་དུ་བསླེབས། ། དེ་ཡང་རྒྱ་ཁྱོན་མདའ་རྒྱང་ཙམ་དུ་འདུག །
དེ་ཡི་དབུས་སུ་ཤེལ་གྱི་ཕ་བོང་ནི། ། གྲུ་བཞི་འདོམ་པ་བཅུ་དྲུག་ཚད་ཙམ་ལ། ། དེ་ཡི་སྟེང་དུ་ཞབས་རྗེས་གཉིས་ཙམ་སྣང༌། ། སྲིན་པོའི་རྒྱལ་པོས་ཞབས་རྗེས་བཞག་ཡིན་ཟེར། ། དེ་ནས་མཁའ་འགྲོ་གསུམ་གྱིས་མདུན་བྱས་ཏེ། ། ཕོ་བྲང་འོག་མའི་སྒོ་ཡི་འགྲམ་དུ་ཕྱིན། ། སྒོ་སྲུང་སྲིན་པོའི་སྡེ་ཚོགས་མང་པོ་ཞིག ། ལག་ཏུ་མཚོན་ཆ་ཟིང་ཟིང་ཐོགས་པ་འདུག ། དེ་ཡི་ནང་དུ་ཤར་གྱིས་ཕྱིན་པའི་ཚེ། ། སྔར་གྱི་བུ་མོ་ལྔ་ཡང་སླེབ་ནས་བྱུང༌། །
དེ་རྣམས་སྔོན་བྱས་ཡར་ལ་ཕྱིན་པའི་ཚེ། ཁྱེའུ་མང་མ་རྣམས་ནི་མི་འདུག་ཅིང༌། ། བར་དུ་གསེར་གྱི་པ་ཊ་ཆེན་པོ་ཡི། ། སྒོ་མོ་ཤིན་ཏུ་མཛེས་པའི་ནང་དུ་སླེབས། ། བུ་མོ་རྣམས་ཀྱིས་བདག་ལ་སྨྲས་ནས་སུ། ། དེང་འདིར་གུ་རུ་ཞི་དྲག་གང་མཇལ་གསུངས། ། བདག་གིས་དེང་འདིར་དྲག་པོ་མཇལ་ལོ་སྨྲས། ། དེ་མ་ཐག་ཏུ་སྐས་འཛེག་གསུམ་བརྒྱུད་མཚམས། ། ཕོ་བྲང་མཐིང་ནག་རྔམ་ཞིང་འཇིགས་པའི་ནང༌། ། དུར་ཁྲོད་ཆས་ཀྱིས་རབ་ཏུ་མཛེས་པའི་དབུས། །
བྷནྡྷ་སྐམ་རློན་བརྩེགས་པའི་ཁྲི་འཕངས་སུ། ། གཡང་གཞི་རྣམ་གསུམ་སྤེལ་མའི་གདན་སྟེང་དུ། ། གུ་རུ་པདྨ་སྲིན་རྒྱལ་ཆ་བྱད་ཅན། ། སྐུ་མདོག་སྨུག་ནག་ཞི་མ་ཁྲོ་དག་ལ། ། དབུ་སྐྲ་དམར་སེར་ཐོག་ཅོག་བསྡམས་ཤིང་འཕྱང༌། ། སེངྒེ་གླང་ཆེན་པགས་པ་སྟོད་ལ་གཡོག ། ཞིང་ལྤགས་སྐེད་དཀྲིས་སྟག་ལྤགས་ཤམ་ཐབས་བཅིངས། ཁྲག་གི་ཐིག་ལེ་ཞག་གི་ཟོ་རིས་ལྡན། ། སྨ་ར་རྒྱས་ཤིང་ཨག་ཚོམ་བྲང་དུ་སླེབས། ། གསུས་པ་རྒྱས་དང་སྐུ་ཆེ་ཡན་ལག་རག །
ཕྱག་གཡས་གྲི་གུག་གཡོན་པས་ཐོད་ཁྲག་བསྣམས། ། མེ་རི་འབར་བའི་ཁ་ཊྭཱཾ་གྲུ་མོར་བརྟེན། ། ཞབས་གཉིས་རྒྱལ་པོ་རོལ་སྟབས་ཚུལ་དུ་བཞུགས། ། གཡས་གཡོན་གཉིས་སུ་ཁྲི་གདན་ཆུང་ངུའི་ཁར། ། མནྡ་ར་བ་ཡེ་ཤེས་མཚོ་རྒྱལ་གཉིས། ། སྐུ་མདོག་དམར་ནག་སྒེག་པའི་ཆ་བྱད་ཅན། ། དུར་ཁྲོད་ཆས་ལྡན་སྐྲ་དམར་རྒྱབ་ཏུ་གཞོལ། ། དབུ་ལ་ཟངས་ཞུ་ཨ་ཊ་དམར་པོ་གསོལ། ། ཞབས་གཉིས་གཡས་པ་བསླངས་དང་གཡོན་པ་ཕབ། ། ཕྱག་ན་གྲི་གུག་དང་ནི་ཀླད་ཁྲག་ཐོགས། །
ནང་འཁོར་བུ་མོ་མང་པོ་འདུག་པ་རྣམས། ། ཐམས་ཅད་ཤ་ཟ་དུར་ཁྲོད་ཆས་སུ་བཅུག ། མདུན་དུ་བྷནྡྷ་ཡངས་པའི་སྣོད་ནང་དུ། ། དབང་པོ་རྣམ་ལྔ་སྐམ་རློན་སྤུངས་ནས་འདུག ། སྤོས་ཀྱང་ཤ་ཆེན་དུད་པ་བུན་བུན་གཏོང༌། ། རོལ་མོ་རྐང་གླིང་ཐོད་རྔ་མང་དུ་འདུག ། བདག་དང་མཁའ་འགྲོ་ལྔ་ནི་མདུན་དུ་བཅར། ། སྔར་ནས་ཡོད་པའི་ཕྱག་རྟེན་མཎྜལ་ཕུལ། ། གསོལ་བ་བཏབ་སྟེ་བྱིན་རླབས་ཞུས་པ་དང༌། ། བདག་ལ་ཐུགས་ཀྱིས་དགྱེས་ཚུལ་དཔག་མེད་བཅས། །
བུ་ཁྱོད་རིང་བའི་ལམ་ནས་འོང་བ་ལས། ། དཀའ་ལས་ཐང་ཡང་ཆད་པ་མ་བྱུང་ངམ། ། བོད་ལ་བསྐལ་པ་རྟེན་འབྲེལ་ཅི་ཙམ་གནས། ། ཆོས་ཀྱི་དར་སོ་བབ་ཚུལ་གང་ཞིག་ཡོད། ། དེ་ལ་བདག་གིས་ཞུ་ལན་ཕུལ་བ་ནི། ། སངས་རྒྱས་དབང་པོ་བཀའ་དྲིན་བླ་མེད་ཀྱི། ། ངལ་དུབ་དཀའ་བས་སྒྲིབ་པ་མ་བྱུང་ཞིང༌། ། བོད་ལ་རྟེན་འབྲེལ་བསྐལ་པ་བཟང་པོ་ཡོད། ། རྡོ་རྗེ་ཐེག་ཆེན་བསྟན་པ་དར་ཚུལ་གནས། ། མདོ་སྔགས་སྒྲོན་མེ་ཇི་བཞིན་གསལ་ཚུལ་ལགས། །
ཞེས་པའི་དོན་སོགས་ཕྲན་བུ་འགའ་རེ་ཞུས། ། དེ་ནས་བདག་གིས་གསོལ་བ་འདི་ལྟར་བཏབ། ན་མོ། སྐྱབས་ཀྱི་དམ་པ་འགྲོ་བའི་མགོན་གཅིག་པུ། ། ཐར་འདོད་ཡོངས་ཀྱི་དེད་དཔོན་གཙུག་གི་རྒྱན། ། རྒྱལ་བ་ཀུན་ལས་ལྷག་པའི་མཚུངས་མེད་རྗེ། ། གུ་རུ་པདྨ་ཀཱ་རར་གསོལ་བ་འདེབས། ། བྱིན་གྱིས་རློབས་ཤིག་ཨུ་རྒྱན་ཐུགས་རྗེ་ཅན། ། བར་ཆད་སོལ་ཅིག་རྒྱལ་སྲས་སྤྲུལ་པའི་སྐུ། ། སྐལ་ལྡན་བདག་ལ་ཟབ་ཡངས་རྒྱུད་སྡེ་ཡི། །
དབང་བསྐུར་སྨིན་གྲོལ་ཟབ་མོའི་གདམས་ངག་དང༌། ། གཙུག་ལག་མི་དགོས་བརྡ་སྤྲོད་ཐུགས་ཆུད་པའི། ། མཁྱེན་གཉིས་ཤེས་བྱ་མི་བརྗེད་གཟུངས་དང་ནི། ། ནམ་མཁའ་མཛོད་ཀྱི་གཏེར་ཆེན་རླབས་བསྩལ་ནས། ། འགྲོ་ལ་རྒྱ་ཆེན་ཆོས་འཁོར་རབ་བསྐོར་ཤིང༌། ། སྐྱེ་བ་འདི་འཕོས་རྔ་ཡབ་དཔལ་རི་འདིར། ། ཕ་གཅིག་མཚུངས་མེད་པད་འབྱུང་རྗེ་ཉིད་ཀྱི། ། རིག་འཛིན་སྲས་སུ་འཁྲུངས་པའི་དངོས་གྲུབ་སྩོལ། ། ཚེ་རབས་འབྲལ་མེད་རྗེས་འཛིན་སྨོན་ལམ་ཤོག ། དེ་སྐད་གདུང་བས་གསོལ་བ་བཏབ་པ་དང༌། །
གུ་རུ་རྒྱལ་པོའི་ཞལ་ནས་འདི་སྐད་གསུངས། ། སྐལ་ལྡན་བུ་ཁྱོད་ལེགས་པར་ཡིད་ཀྱིས་ཉོན། ཁོ་བོས་དབང་བཞི་ངོ་སྤྲོད་གདམས་པ་དང༌། ། རྒྱུད་སྡེ་རྒྱ་མཚོའི་བཀའ་གཏད་ལུང་འབོག་ཀྱིས། ། རྟེན་འབྲེལ་ཚོགས་འཁོར་གྲབས་དུ་ཤོམས་ཤིག་གསུངས། ། དེ་ནས་བདག་གི་གྲོགས་མོ་མཁའ་འགྲོ་ལ། ། ཚོགས་འཁོར་བཏང་བའི་ཚོགས་རྫས་གང་དྲག་ཞུས། ། མཁའ་འགྲོ་རྣམས་ཀྱིས་ཚོགས་རྫས་ལས་སླ་ཟེར། ། དེ་མ་ཐག་ཏུ་སྒོ་རུ་ལོང་ནས་སོང༌། ། ཅུང་ཟད་ལོན་མཚམས་བམ་ཁོག་ཆེན་པོ་ལྔ། །
གཡང་གཞི་བམ་ཤུན་ཐོག་ཏུ་བཞག་ནས་སོང༌། ། དེ་ཚེ་ལས་ཀྱི་མ་མོ་འདྲ་བ་ཡིས། ། མི་རྐང་གླིང་བུ་ལན་གསུམ་བུས་པ་དང༌། ། གནས་ཡུལ་ཀུན་གྱི་དཔའ་བོ་མཁའ་འགྲོ་རྣམས། ཁ་ཆར་བུ་ཡུག་ཇི་བཞིན་གཏིབས་ནས་བྱུང༌། ། དེ་ཡི་ནང་ནས་མཁའ་འགྲོ་ཕྲ་མེན་གཟུགས། ། མི་བཟད་གར་བསྒྱུར་སྟོན་པ་བཅུ་གཉིས་ཀྱིས། ། ལག་ན་གྲི་ཁུག་བྷནྡྷ་ཐོགས་ནས་སུ། ། བམ་རོ་རྣམས་ལ་བསྐོར་བ་བྱེད་པ་ནི། ། གར་སྟབས་ཚུལ་གྱིས་བརྡ་འགྲོས་སྣ་ཚོགས་བསྒྱུར། །
དེ་ཚེ་བམ་རོ་ཨོཾ་ཨཱཿཧཱུྃ་སོགས་ཀྱིས། ། བྱིན་གྱིས་བརླབས་ནས་ཡེ་ཤེས་ཚོགས་སུ་བསྒྱུར། ། ཚོགས་ལས་སྐབས་སུ་མཁའ་འགྲོ་དེ་རྣམས་ཀྱིས། ། གྲི་ཁུག་འབར་བས་བམ་རོའི་མགོ་ལུས་ཕྲལ། ། ཀླད་ཁྲག་གཅིག་དང་དབང་པོ་ལྔ་བཅས་པ། ། མ་ཧཱ་གུ་རུའི་ཕྱག་ཏུ་ཕུལ་ནས་སོང༌། ། ཀླད་ཁྲག་གཉིས་དང་དབང་པོ་དུམ་པ་རེ། ། ལྷ་ལྕམ་མཚོ་རྒྱལ་གཉིས་ལ་ཕུལ་ནས་སོང༌། ། ཀླད་ཁྲག་གཅིག་དང་དབང་པོ་དུམ་པ་རེ། ། བདག་དང་མཁའ་འགྲོ་ལྔ་ལ་གནང་ནས་བྱུང༌། །
ཀླད་ཁྲག་གཅིག་དེ་ཀུན་ལ་འགྱེད་པ་དང༌། ། བམ་རོ་རྣམས་ནི་དུམ་བུར་གཏུབས་ནས་སུ། ། ལ་ལས་ཤ་ཐོབ་ལ་ལས་ཁྲག་ཐོབ་དང༌། ། ལ་ལས་རུས་ཐོབ་ལ་ལས་པགས་པ་ཐོབ། ། ལ་ལས་རྒྱུ་མ་འདྲེན་ཞིང་རྒྱུག་པ་དང༌། ། ལ་ལས་རྐང་མགོ་ལག་མགོ་ཐོགས་ནས་སུ། ། ཧ་ཧ་ཧི་ཧིའི་གད་མོ་སྒྲོགས་པ་དང༌། ། ཤིན་ཏུ་རྔམ་པ་མི་བཟད་གར་སྒྱུར་སྟོན། ། རྗེ་བཙུན་མ་ཧཱ་གུ་རུ་ཡབ་ཡུམ་གྱིས། ། ལྷག་མ་བཞག་ནས་ཞལ་ཕྲུས་བྲན་ནས་སོང༌། །
བདག་གིས་ལྷག་མ་མི་བཞག་སྙམ་པ་དང༌། ཁོ་མོ་ཟླ་གྲོགས་རྣམས་ཀྱི་ཞལ་ནས་ཀྱང༌། ། མིང་པོ་ཁྱེད་ཀྱིས་ལྷག་མ་བཞག་ནས་སུ། ཁ་ཆུས་བྲན་ཅིང་བྱིན་གྱིས་རློབས་ཤིག་ཟེར། ། བདག་གི་ཁ་ཆུས་བྲན་ན་མི་འོང་སྨྲས། ། དམ་ཚིག་ཡིན་པས་ཁ་ཆུས་བྲན་དགོས་ཟེར། ། འདི་ཡི་རྒྱུ་མཚན་གང་ལྟར་ལགས་སམ་ཞུས། ། འདའ་ཀ་རྡོ་རྗེའི་དམ་ཚིག་ཡིན་ཞེས་གསུངས། ། གུ་རུའི་ཞལ་ནས་ལྷག་མ་བསྔོས་སོང་བས། ། སྔར་དུས་ཚོགས་གྲལ་དབུས་སུ་མེད་པ་ཡི། །
བུད་མེད་གཟུགས་ཅན་རྒས་དང་གཞོན་པ་ཡི། ཁ་དོག་མ་ངེས་རྔམ་སྟབས་ལྡན་པ་དང༌། ། ཤ་མེད་ཀེང་རུས་གར་མོ་འདྲ་བ་སོགས། ། ལྷག་མ་དེ་དག་གང་ཐོབ་བྱས་ནས་སོང༌། ། བཞི་ལྔ་ཙམ་ཞིག་མ་ཐོབ་ལུས་པའི་ཚེ། ། བྷནྡྷ་ལྷག་གཞོང་བཤལ་ཆུ་བྱིན་ནས་སོང༌། ། ལས་འཛིན་མོ་དེས་རྐང་གླིང་བཏང་བ་དང༌། ། བྱ་རྒོད་འུར་ལྟར་སྐད་ཅིག་བྱེར་ནས་སོང༌། ། དེ་ཚེ་མ་ཧཱ་གུ་རུས་འདི་སྐད་གསུང༌། ། སྐལ་ལྡན་བུ་རང་གསོལ་བ་ལེགས་ཐོབ་དང༌།
ཁོ་བོས་རྒྱུད་སྡེ་རྒྱ་མཚོའི་དབང་སྦྱིན་གསུངས། ། དེ་ཚེ་བདག་གིས་མིག་བཙུམས་ཐལ་སྦྱར་ནས། ། གདུང་བས་གསོལ་བ་དྲག་པོ་བཏབ་པ་དང༌། ། མི་ཕྱེད་གསོལ་འདེབས་ཐོན་ནས་མཇལ་བ་དང༌། ། གུ་རུ་ཡབ་ཡུམ་ཆེ་མཆོག་སྐུ་རུ་གྱུར། ། ཕོ་བྲང་དེ་ཡི་ནང་གི་ཕྱོགས་རྣམས་སུ། ། སྟོང་པའི་དབྱིངས་ལ་འཇའ་ལྟར་ཤར་ནས་འདུག ། མདུན་དུ་ལྷ་ལྕམ་མནྡ་ར་བ་ཡིས། ། ངོ་སྤྲོད་བརྡ་ཡི་དབང་རྫས་དཀྱིལ་འཁོར་ནི། ། ཕྱག་གིས་ཡར་གཏེགས་ཞབས་གཉིས་བཞེངས་ནས་འདུག །
དེ་ཚེ་མཁའ་འགྲོ་ལྔ་ཡིས་ཞུས་ནས་སུ། ། ཀྱཻ་ཧོ་རྡོ་རྗེ་འཛིན་པ་ཆེ། ། མ་ཧཱ་གུ་རུ་དཔལ་རབ་བཞེངས། ། གར་དགུ་སྟོང་ཉིད་སྙིང་པོ་ཡིས། ། བརྡ་དེ་རྒྱུད་སྡེའི་དབང་མཆོག་སྩོལ། ། ཡང་དག་དམ་ཚིག་ལྡན་ལགས་སོ། ། མཁའ་འགྲོ་རྣམས་ཀྱིས་དེ་ལྟར་ཞུས་པའི་ཚེ། ། ཆེ་མཆོག་མ་ཧཱ་གུ་རུས་བཀའ་སྩལ་པ། ཧཱུྃ། རྡོ་རྗེ་སྙིང་པོ་བླ་མེད་ཀྱི། །
ཡང་དག་ཆེན་པོའི་དོན་རྟོགས་པ། ། དེང་འདིར་རིགས་ཀྱི་སྐལ་ལྡན་ལ། ། རྒྱུད་སྡེ་བླ་མེད་གཏེར་ཆེན་གྱི། ། བསྐྱེད་རྫོགས་གྲོལ་བ་བརྡ་ཡི་དོན། ། བཀའ་གཏད་དབང་བསྐུར་ཡོངས་རྫོགས་ཤོག ། ཨོཾ་དྷ་སྭ་བྷཱ་ཝ་ཨ་ཧཱུྃ་ཙིཏྟ་ཧྲཱི་ག་ག ། སྐུ་ཡི་དབང་བསྐུར་བསྐྱེད་པ་ཐོབ། ། གསུང་གི་དབང་བསྐུར་ཟུང་འཇུག་ཐོབ། ། ཐུགས་ཀྱི་དབང་བསྐུར་རྫོགས་རིམ་ཐོབ། ། ཡོན་ཏན་དབང་བསྐུར་འཆད་རྩོམ་ཐོབ། །
ཕྲིན་ལས་དབང་བསྐུར་ལས་ཚོགས་ཐོབ། ། ངོ་སྤྲོད་གསང་དབང་ཡེ་ཤེས་ཐོབ། ། བརྡ་སྤྲོད་གནད་དང་ལག་ལན་ཐོབ། ། དེང་ནས་བརྩམ་སྟེ་བུ་ཁྱེད་ཉིད། ། དཀྱིལ་འཁོར་ཀུན་གྱི་གཙོར་གྱུར་ནས། ། རྡོ་རྗེ་བདུད་འདུལ་ལས་རབ་རྩལ། ། རྩ་གསུམ་གླིང་པའི་མིང་ཐོབ་ཤོག ། ཨོཾ་བཛྲ་ཀུ་མུ་ཊ་དྷརྨ་སིདྡྷི་ཨ་བྷི་ཥིཉྩ་ཧཱུྃ། ། དེ་སྐད་བརྡ་ཡིས་རྒྱུད་དུ་དབང་ཡང་བསྐུར། ། ངོ་སྤྲོད་ལ་སོགས་རེ་རེ་མཛད་པའི་ཚེ། །
ལྷ་ལྕམ་ཕྱག་གི་དབང་རྫས་ཐམས་ཅད་ཀྱིས། ། རིམ་བཞིན་བདག་ལ་ཡོངས་རྫོགས་དབང་ཡང་བསྐུར། ། དེ་མ་ཐག་ཏུ་དཀྱིལ་འཁོར་རྒྱ་མཚོ་ཡི། ། ཕྱག་མཚན་ས་བོན་ལྷ་དང་གཞལ་ཡས་རྣམས། ། བདག་གི་གནས་ལྔར་བ་སྤུའི་བུ་ག་རུ། ། འོད་ཟེར་ལྔ་ལྡན་ཚུལ་དུ་ཐིམ་ནས་བྱུང༌། ། དེ་ཚེ་བདག་གི་ལུས་ལ་ཚུར་བལྟས་པས། ། ཟང་ཐལ་མཇའ་ཚོན་གུར་ཁང་ལྟ་བུ་ལ། ། ལྷ་ཚོགས་ཏིལ་སྒོའི་བང་མཛོད་ཁ་ཕྱེས་ལྟར། ། རྩ་ཡི་དྲྭ་མིག་རྣམས་སུ་ཤར་བ་མཇལ། །
དེ་མ་ཐག་ཏུ་གུ་རུ་གནས་འགྱུར་ནས། ། སྔར་གྱི་སྐུ་གཟུགས་རྒྱན་ཆས་དེ་གར་འདུག ། ད་ནི་འདིར་ཤོག་བཀྲ་ཤིས་བྱའོ་གསུངས། ། ཕྱག་ཕུལ་ཁྲི་ཡི་མདུན་དུ་མགོ་བསྒུལ་བས། ། མཁའ་འགྲོ་ལྔ་ཡང་མཉམ་པར་བསྒྲིགས་ནས་འདུག ། ཕྱག་གཡས་བདག་དང་གཡོན་པ་མཁའ་འགྲོའི་མགོར། ། བཞག་ནས་བཀྲ་ཤིས་སྨོན་ལམ་འདི་ལྟར་གསུངས། ཧོ། དུས་གསུམ་སངས་རྒྱས་ཀུན་བཟང་ཡབ་ཡུམ་དང༌། ། དགའ་རབ་ཤྲཱི་སིང་རིག་འཛིན་བརྒྱ་རྩ་བརྒྱད། །
རྩ་གསུམ་ལྷ་ཚོགས་མཁའ་འགྲོ་ཆོས་སྐྱོང་གིས། ། ཐུགས་ཀྱི་སྲས་ལ་བཀྲ་ཤིས་སྨོན་ལམ་སྩོལ། ། ཟུང་འཇུག་དགའ་བཞིའི་གྲོལ་ལམ་རྣམ་པ་བརྒྱད། ། ཡས་བབས་མས་བརྟན་ཕོ་ཉའི་ཌཱཀྐིའི་དབྱིངས། ། གེགས་མེད་གསང་སྔགས་རླབས་ཆེན་འཛིན་པ་ཡིས། ། དཀྱིལ་འཁོར་རྒྱ་མཚོར་ཡང་དག་དོན་ལྡན་ཤོག ། ཨོཾ་མ་ཧཱ་གུ་རུ་མུ་དྲ་གུ་ཧྱ་སརྦ་སིདྡྷི་ཧྲཱིཿ ། དེ་སྐད་གསུངས་ནས་སྨོན་ལམ་མཛད་པ་དང༌། ། གུ་རུའི་ཐུགས་དང་ཤེས་རྒྱུད་འདྲེས་པར་བྱུང༌། ། དེ་ནས་ཕྱག་འཚལ་མཎྜལ་ཕུལ་བ་དང༌།
ཁ་བྱང་ལ་སོགས་ལུང་བསྟན་འགའ་རེ་གནང༌། ། ཤོག་དྲིལ་བརྡ་དང་གཉེར་གཏད་མཛད་པ་ལ། ། དབང་བཞི་བླང་ཞིང་འཆང་སྟེ་སྨོན་ལམ་བཏབ། ། དེ་ཚེ་མ་ཧཱ་གུ་རུས་བཀའ་སྩལ་བ། ། ད་ནི་བུ་ཁྱོད་གླིང་བསྐོར་བགྱིས་ནས་སུ། ། བདེ་གཤེགས་བཀའ་བརྒྱད་ཆེན་པོའི་ཕོ་བྲང་དེ། ། མཇལ་ནས་གསོལ་འདེབས་སྨོན་ལམ་བགྱི་བ་དང༌། ། དབུ་རྩེ་རྔ་ཡབ་དཔལ་རི་མཇལ་དུ་སོང༌། ཁོ་བོའི་ཐུགས་ཀྱི་སྤྲུལ་པ་དེ་རུ་བཞུགས། ། ཆོས་དབང་ལ་སོགས་དེ་ནས་ལོངས་ཤིག་གསུངས། །
དེ་ནས་མཁའ་འགྲོ་ལྔ་ཡི་སྔོན་བྱས་ཏེ། ། རིམ་བཞིན་གཡས་བསྐོར་ཚུལ་དུ་སོང་བ་ལས། ། ཤར་ལྷོ་ནུབ་བྱང་ཕྱོགས་བཞི་མཚམས་བརྒྱད་དུ། ། བཀའ་བརྒྱད་ཕོ་བྲང་ཤིན་ཏུ་ཆེ་བ་ལ། ། དཀྱིལ་འཁོར་བཀོད་པ་ཡོངས་སུ་རྫོགས་པ་དང༌། ། རང་རང་ལྷ་ཡི་གཙོ་འཁོར་ཐམས་ཅད་ནི། ། ནམ་མཁའི་དབྱིངས་ནས་འཇའ་ཤར་ལྟ་བུར་འདུག ། ཕོ་བྲང་རྣམས་ཀྱི་བར་མཚམས་ཐམས་ཅད་དུ། ། སྲིན་པོའི་ལས་འཛིན་མཁར་ཡང་དགུ་ཙམ་འདུག ། དེ་ཡི་གྲུ་དང་ས་བཅད་འགའ་ཞིག་ཏུ། །
སེམས་གནད་སྐྱོང་བའི་སྒོམ་ཆེན་མང་པོ་དང༌། ། སྒྲིབ་སྦྱོང་ཕྱག་འཚལ་བྱེད་མཁན་མང་པོ་འདུག ། ཀླུ་ཡི་ཁང་པ་འདྲ་བའི་དབུས་ཤེད་ན། ། མཚོ་དང་བྱ་རིགས་རྣམས་ཀྱང་མང་པོ་འདུག ། གཞན་ཡང་ཁང་བཟང་རྒྱན་བཀྲམ་མང་པོའི་ནང༌། ཁྱེའུ་ཕོ་མོས་རྩེ་གར་བྱེད་པ་འདུག ། དེ་ཡི་དྲྭ་མིག་རྒྱའམ་མཚམས་འགའ་རེར། ། སྣ་ཚོགས་ལག་བཟོ་བྱེད་པ་མང་པོ་འདུག ། མུ་རན་འདྲ་བའི་ཁྲི་ཡང་འགའ་རེ་འདུག ། བུད་མེད་མང་པོས་མི་རྣམས་བསད་པ་དང༌། །
ཤ་ཁྲག་འགྱེད་དང་རྒྱུ་མ་གཏོང་བ་འདུག ། བདག་གིས་མཁའ་འགྲོ་རྣམས་ལ་དྲིས་ནས་སུ། ། འདི་རྣམས་ལས་བྱེད་གང་འདྲ་ཡིན་སྨྲས་པས། ། འདི་ཡི་ཕྱི་ནང་ཆགས་ཚུལ་མི་འདྲ་ཞིང༌། ། ལ་ལ་དཀྱིལ་འཁོར་ཆེན་པོའི་ཕོ་བྲང་དུ། ། ཚོགས་དང་སྨོན་ལམ་བྱེད་མཁན་འདི་རྣམས་ནི། ། ཚེས་བཅུ་གཏོང་དུས་མཆོད་པ་བརྩོན་པའི་ཚེ། ། ཚོགས་རྫས་བཟང་པོའི་སྦྱིན་བདག་བགྱིས་ནས་སུ། ། འདི་རུ་སྐྱེས་པའི་སྨོན་ལམ་བཏབ་པ་ཡིན། ། གར་རྩེད་བྱེད་པའི་ཁྱེའུ་འདི་རྣམས་ནི། །
རྡོ་རྗེ་ཐེག་པའི་དཀྱིལ་འཁོར་ཞལ་ཕྱེས་ཚེ། ། རིགས་ལྔ་གྱོན་ནས་ཚོགས་བྲོ་བརྡུངས་པ་དང༌། ། དད་པས་སྨོན་ལམ་བཟང་པོ་བཏབ་པ་ཡིན། ། བཟོ་རིགས་ཉམས་མཚར་མང་པོ་བྱེད་པ་འདི། ། གསང་སྔགས་ཆོས་འཁོར་ལ་སོགས་རྒྱན་རྣམས་ལ། ། གུས་འདུད་ལེགས་པོས་ཞབས་ཕྱི་བསྒྲུབས་པ་ཡིན། ། བུད་མེད་མང་པོས་མི་བསད་བྱེད་པ་འདི། ། སྔགས་ལ་ལོག་ལྟ་བྱེད་པའི་རིགས་རྣམས་ཡིན། ། ཀླུ་ཡི་མཚོ་ལ་མཚོ་བྱ་འཕྱོ་བ་འདི། ། དད་པས་སྨོན་ལམ་བཏབ་པའི་རིགས་རྣམས་ཡིན། །
དར་ཡུག་གྱོན་པའི་ཕོ་མོ་གང་རིགས་འདི། ། སྔགས་ལ་དད་པས་སྨོན་ལམ་བཏབ་པ་ཡིན། ། མཁའ་འགྲོ་རྣམས་ཀྱིས་དེ་སྐད་སྨྲས་པ་དང༌། ། ཟངས་ཀྱི་ཐེམ་སྐས་འདྲ་བའི་རིང་པོ་ཞིག ། རྒྱུད་ནས་གྱེན་ལ་རིང་དུ་སོང་བའི་ཚེ། ། གཡུ་ཡི་ལྕགས་རི་སྔོན་པོ་ཡོད་སར་སླེབས། ། དེ་ཡི་ནང་ནས་རིམ་པར་ཕྱིན་པའི་ཚེ། ། ས་གཞི་ཐམས་ཅད་གསེར་གྱི་མཎྜལ་ལྟར། ། འཇམ་ཞིང་དྭངས་བ་འོད་དང་ལྡན་པ་ནི། ། ཚད་ཀྱང་རྒྱང་གྲགས་ཆེ་བ་ཙམ་དུ་འདུག །
དེ་ནས་ནང་དུ་ཕྱིན་པའི་སྒོ་སྲུང་ནི། ཁྲོ་བོ་རྟ་མགྲིན་བདུད་རྩི་འཁྱིལ་པ་འདུག ། དེ་ཡི་ནང་དུ་ཕྱིན་པའི་སྒོ་སྲུང་ནི། ། རབ་ཏུ་མཛེས་ཤིང་དྭངས་བའི་མདངས་ལྡན་ལ། ། རྗེ་འབངས་ཉེར་ལྔ་འདྲ་བའི་གྲུབ་ཐོབ་ཚོགས། ། གྲངས་མེད་མང་པོས་མགུར་དབྱངས་ལེན་ནས་འདུག ། འདི་ནི་རྔ་ཡབ་མངོན་དགའ་ཡིན་ཞེས་ཟེར། ། དེ་ཡི་སྟེང་ཁང་ཕོ་བྲང་གཅིག་ལ་ནི། ། ཕྱོགས་བཞི་མཚམས་བརྒྱད་ཕོ་བྲང་བརྒྱད་ཀྱིས་བསྐོར། ། དེ་ཡི་ཕོ་བྲང་ཆེ་བ་བཞི་པོ་ནི། །
བདེ་མཆོག་ཞི་རྒྱས་དབང་དྲག་རྣམ་བཞི་ཡི། ། ཚོགས་ཁང་འཇའ་འོད་གཟི་མདངས་ལྡན་པ་རུ། ། དྲག་པོ་རིགས་བཞི་ཡབ་ཡུམ་མདུན་དུ་ནི། ། དཔའ་བོ་རྒྱ་མཚོའི་ཚོགས་གྲལ་བྱས་ནས་འདུག ། དབུས་མའི་ཚོགས་ཁང་དཻ་ཡི་ནང་དུ་ནི། ། གུ་རུ་དྲག་པོའི་ལྷ་ཚོགས་བཞུགས་པའི་མདུན། ། གིང་ཆེན་ཕོ་མོས་ཚོགས་གྲལ་བྱས་ནས་འདུག ། མཚམས་ཀྱི་ཚོགས་ཁང་ཆུང་བ་བཞི་ཡི་ནང༌། ། མཁའ་འགྲོ་སྡེ་བཞི་རང་མདོགས་རྒྱན་ལྡན་ལ། ། རང་འདྲ་འཁོར་ཚོགས་མང་པོ་འདུས་ནས་ཀྱང༌། །
བྲོ་གར་ཚོགས་ཀྱི་འཁོར་ལོ་བསྐོར་ནས་འདུག ། འདི་ནི་རྔ་ཡབ་འཐུག་པོ་བཀོད་ཡིན་གསུངས། ། དེ་སྟེང་ཐོག་སོ་གཅིག་ལ་ཕྱིན་པའི་ཚེ། ། ཕོ་བྲང་གཅིག་ལ་བཞི་ཡི་བསྐོར་ནས་འདུག ། ཤར་དུ་ཤེལ་ལས་གྲུབ་པའི་ཕོ་བྲང་དུ། ། ས་ལ་གནས་པའི་རིག་འཛིན་ཡབ་ཡུམ་ལ། ། དཀར་མོ་ཌཱཀྐི་འབུམ་གྱིས་བསྐོར་ནས་འདུག ། ལྷོ་རུ་བཻཌཱུརྻ་ཡི་ཕོ་བྲང་དུ། ། ཚེ་ལ་དབང་བའི་རིག་འཛིན་ཡབ་ཡུམ་ལ། ། སེར་མོ་ཌཱཀྐི་འབུམ་གྱིས་བསྐོར་ནས་འདུག །
ནུབ་ཏུ་པདྨ་རཱ་གའི་ཕོ་བྲང་དུ། ། ཕྱག་རྒྱ་ཆེན་པོའི་རིག་འཛིན་ཡབ་ཡུམ་ལ། ། དམར་མོ་ཌཱཀྐི་འབུམ་གྱིས་བསྐོར་ནས་འདུག ། བྱང་ཕྱོགས་ཨིནྡྲ་ནཱི་ལའི་ཕོ་བྲང་དུ། ། ལྷུན་གྱིས་གྲུབ་པའི་རིག་འཛིན་ཡབ་ཡུམ་ལ། ། ལྗང་མོ་ཌཱཀྐི་འབུམ་གྱིས་བསྐོར་ནས་འདུག ། ཐམས་ཅད་སྣ་ཚོགས་མཆོད་པ་ཐོགས་ནས་སུ། ། གར་སྒྱུར་རོལ་མོ་དབྱངས་སྙན་ལེན་ཅིང་འདུག ། འདི་ནི་ཞིང་ཁམས་བཞིའི་གནས་ཡིན་ཟེར། ། དབུས་སུ་སྣ་ཚོགས་རིན་ཆེན་ལས་གྲུབ་པའི། །
འོད་ཟེར་ལྔ་ལས་གྲུབ་པའི་གཞལ་ཡས་ཁང༌། ། མཚན་ཉིད་ཀུན་ཚང་ངོ་མཚར་དེ་ཡི་དབུས། ། རིན་ཆེན་ཁྲི་འཕང་དར་འབོལ་གདན་སྟེང་དུ། ། གུ་རུ་པདྨ་སྣང་སྲིད་ཟིལ་གནོན་ནི། ། སྐུ་མདོག་དཀར་དམར་ཉི་ཟེར་འབུམ་འཁྱུད་མདངས། ། མཛེས་འཛུམ་ལྡན་པའི་སྤྱན་གྱིས་ཕྱོགས་བཅུར་གཟིགས། ། དབུ་ལ་པད་ཞྭ་མཐོང་གྲོལ་རྒྱན་ལྡན་གསོལ། ། ཕྱག་ཏུ་རྡོ་རྗེ་བྷནྡྷ་ཚེ་བུམ་དང༌། ཁ་ཊྭཱཾ་གྲུ་མོར་བརྟེན་པ་རྒྱན་གྱིས་སྤྲས། ། ཕོད་ཁ་དམར་སྨུག་སྟག་ལྤགས་གོང་ལག་ཅན། །
ཆོས་གོས་ངུར་སྨྲིག་གསེར་གྱི་པ་ཏྲ་རིས། ། ཟ་འོག་བེར་ཆེན་སྨུག་ནག་གཡུང་དྲུང་རིས། ། སྔོ་ཁྲས་གོང་ལག་རྒྱན་དུ་མུ་ཏིག་ཕྲེང༌། ། སྟག་ལྤགས་མུ་རན་རྣམས་ཀྱང་བརྒྱན་པ་ཡི། ། ལྷབ་ལྷུབ་མཛེས་པའི་ན་བཟའ་སྐུ་ལ་གསོལ། ། སྐུ་རེག་དམར་སྔོན་སྤེལ་འདྲ་གསོལ་མཛད་ནས། ། ཞབས་ལ་རྒྱ་ལྷམ་སྔོན་པོ་འཇའ་རིས་མནབས། ། བག་དྲོ་བརྐྱང་བསྐུམ་ཚུལ་གྱིས་བཞུགས་ནས་འདུག ། མདུན་གྱི་ཕྱོགས་སུ་གཡས་གཡོན་གཉིས་ལ་ནི། ། མནྡ་ར་བ་ཡེ་ཤེས་མཚོ་རྒྱལ་གཉིས། །
སྣ་ཚོགས་རྒྱན་གྱི་སྤྲས་ཏེ་བཞུགས་ནས་འདུག ། དེ་ཡི་གཡས་ཕྱོགས་དག་གི་སྟེགས་ཀྱི་ཁར། ། གཞལ་ཡས་བློས་བླངས་འདྲ་བའི་ཕོ་བྲང་གཅིག ། འཇའ་འོད་ལུ་གུ་རྒྱུད་དུ་འཕྲོས་ནས་འདུག ། དེ་ཡི་སྟེགས་ཀྱི་ཁ་རྣམས་རིམ་བཞིན་དུ། ། རིན་ཆེན་སྣ་ཚོགས་སྒྲོམ་ཡང་དཔག་མེད་འདུག ། མདུན་དུ་མཁའ་འགྲོ་རིག་མ་རྒྱན་ལྡན་ནི། ། སྟོང་ཕྲག་ཙམ་ཞིག་ཡོད་ཡོད་འདྲ་བ་ལ། ། རིན་ཆེན་སྣ་ཚོགས་རྒྱན་གྱིས་སྤྲས་ནས་སུ། ། མཆོད་སྤྲིན་བཟུང་སྟེ་གར་ཐབས་བསྒྱུར་བར་འདུག །
འདི་ནི་པདྨ་འོད་ཀྱི་ཞིང་ཡིན་ཟེར། ། དེ་ཡི་སྟེང་ཁང་རིན་ཆེན་ཕོ་བྲང་དུ། ། རྨ་བྱའི་སྒྲོ་མདངས་ཤམ་བུར་བསྐྱོད་པའི་དབུས། ། རིན་ཆེན་སྣ་ཚོགས་དར་འབོལ་ཁྲི་སྟེང་དུ། ། དྲང་སྲོང་ཧེ་རུ་ཀ་པའི་གཟུགས་ཅན་ནི། ། སྐུ་མདོག་དཀར་དམར་མཛེས་འཛུམ་ལྡན་པ་ལ། ། རུས་པའི་རྒྱན་དང་དཔའ་བོའི་ཐོད་བཅིངས་ཆས། ། ཕྱག་གཡས་རྡོ་རྗེ་གཡོན་པས་བྷནྡྷ་བསྣམས། ། ཞབས་གཉིས་བརྐྱང་བསྐུམ་འགྱིང་བག་ཚུལ་དང་ལྡན། ། གསང་བའི་མཁའ་འགྲོ་མང་པོས་བསྐོར་ནས་སུ། །
སྣ་ཚོགས་མཆོད་པའི་གར་སྟབས་བསྒྱུར་བར་འདུག ། འདི་ནི་ཞིང་ཁམས་ལྟ་ན་སྡུག་ཡིན་ཟེར། ། རིག་འཛིན་འདི་ནི་དགའ་རབ་རྡོ་རྗེ་ལ། ། མཁའ་འགྲོ་རྒྱ་མཚོའི་འཁོར་གྱིས་བསྐོར་ཡིན་ཟེར། ། དེ་ཡི་ལྡིང་ཁང་ནོར་བུའི་རིགས་ལ་ནི། ། ལྔ་ལྡན་ཚུལ་གྱིས་སྤེལ་མའི་ཕོ་བྲང་ནང༌། ། རིག་འཛིན་ཆེན་པོ་རྡོ་རྗེ་སེམས་དཔའ་ལ། ། ཌཱཀྐི་གར་མོ་འབུམ་གྱིས་བསྐོར་བ་འདུག ། རྩེ་མོ་ཟ་རམ་བྱ་འདབ་པུ་ཤུ་དང༌། ། གསེར་ལས་གྲུབ་པའི་རྒྱ་ཕིབས་རྒྱན་འདབ་ཅན། །
གཡུ་འབྲུག་གཤིབས་པའི་ཁ་ནས་མུ་ཏིག་གི ། ཆུན་པོ་དང་ནི་རྒྱན་སོགས་འཕྱང་བ་འདུག ། དེ་སྟེང་གཉྫི་ར་ཡིས་རྩེ་མོ་རུ། ། ཐིག་ལེ་འཇའ་གུར་ཚོམ་བུ་འགའ་རེ་འདུག ། ཕོ་བྲང་ཟང་ཐལ་དེ་ཡི་ནང་དུ་ནི། ། ཐོག་མའི་མགོན་པོ་ཀུན་བཟང་ཡབ་ཡུམ་ལ། ། ཡེ་ཤེས་རིག་མ་ལྔ་ཡིས་བསྐོར་བ་སྟེ། ། སྣང་སྲིད་འཇའ་ཤར་འདྲ་བའི་དབྱིབས་དག་ལ། ། ཐིག་ལེ་ལུ་གུ་རྒྱུད་དུ་འཕྲོ་བ་རྣམས། ། འགྲོ་འོང་གྱ་གྱུ་ཡམ་ཡམ་འདྲ་ཞིག་ལ། །
ཟེར་ཐག་ཤིག་ཤིག་འཕྲོ་བའི་དབྱིབས་དག་སྣང༌། ། འདི་ནི་ཞིང་ཁམས་འོག་མིན་གནས་ཡིན་ཟེར། ། དེ་ཡི་ཀློང་ནས་ཕྱོགས་བཞིར་བལྟས་པའི་ཚེ། ། འཛམ་གླིང་ཐམས་ཅད་མཐོང་བ་ཡིན་ཡིན་འདྲ། ། འཛམ་གླིང་འདི་དག་གང་ཡིན་དྲིས་ཙ་ན། ། ད་ནི་གུ་རུའི་མདུན་དུ་མགྱོགས་པར་འགྲོ། ། དེ་འདྲ་ལྟ་དང་བཤད་པའི་ལོང་མེད་ཟེར། ། དེ་མ་ཐག་ཏུ་སྐས་ལས་བབས་པ་དང༌། ། མ་ཧཱ་གུ་རུའི་མདུན་དུ་ཕྱིན་ནས་ཀྱང༌། ། ལྷ་ཕྱག་འཚལ་ཞིང་བྱིན་རླབས་ཞུས་པའི་ཚེ། །
དགྱེས་ཚུལ་སྨོན་ལམ་བཟང་པོ་མཛད་པ་དང༌། ། བུ་ཡིས་ཞིང་ཁམས་ཐམས་ཅད་མཇལ་ལམ་གསུངས། ། སྐྱབས་མཆོག་ཕ་ཡི་དྲིན་གྱིས་མཇལ་ལགས་ཞུས། ། དེ་མ་ཐག་ཏུ་མཁའ་འགྲོ་མང་པོ་ཡིས། ། ཚོགས་ཀྱི་འཁོར་ལོ་རྒྱ་ཆེར་བསྐོར་ནས་སོང༌། ། སྐབས་སུ་རིག་འཛིན་སྲོག་སྒྲུབ་ཡིན་གསུངས་ནས། ། དབང་དང་སྙན་བརྒྱུད་མང་པོ་གནང་ནས་བྱུང༌། ། དེ་ནས་ནོར་བུ་འདྲ་བའི་དབྱིབས་ཅན་ལ། ཁ་དོག་ལྔ་ལྡན་ཚུལ་དུ་ཡོད་པའི་ངོགས། ། ཡི་གེ་ལ་སོགས་གྲངས་མེད་ཤར་བ་ཞིག །
འོད་ཟེར་ཕྲོམ་ཕྲོམ་བདག་ལ་གནང་བ་དང༌། ། ད་ནི་དགོངས་བརྡ་ཤོག་སེར་སྣ་ཚོགས་ཀྱི། ། གཏེར་རྒྱའི་ལྡེ་མིག་འདི་ཡི་ནང་དུ་ཡོད། ། བྷ་རི་ལ་ཏི་བཛྲ་ཤྭ་ཊ་སི། ། གུ་ཡ་ཨ་གྷྲ་ཤ་ར་སི་བ་ར། ། སི་མ་གྷ་ཏྲི་མ་ཏི་ཡ་ལཾ་ཏ། ། ཧནྫུ་གུ་ན་ཤ་ར་ཏི་ལ་ཐ། ། དེ་ཡི་དུས་སུ་བརྡ་དེ་ལེགས་པར་ཟུངས། ། དེ་ནས་གཡོན་ཕྱོགས་མཚོ་རྒྱལ་ཟུར་ལོགས་སུ། ། བྷནྡྷ་སྐམ་པོ་ཕྲེང་ལྟར་བརྩེགས་པའི་ཁྲིར། །
གཡང་གཞིའི་ངོས་སུ་ཆོས་འབྱུང་བྲིས་པ་ཡི། ། གདན་གྱི་སྟེང་དུ་བདག་ལ་སྡོད་ཅེས་གསུངས། ། བདག་ཀྱང་དེ་ཡི་སྟེང་དུ་སྡོད་པའི་ཚེ། ། མཁའ་འགྲོ་རྣམས་ཀྱིས་སྔགས་ཆས་ཐོགས་ཏེ་བྱོན། ། བུ་ཁྱེད་འདི་དག་ལུས་ལ་གྱོན་ནས་ནི། ། དམོད་པའི་ལས་མཐའ་ཐམས་ཅད་ཟུངས་ཤིག་གསུང༌། ། གཞན་ཡང་མཚོན་ཆ་མང་པོ་གཏད་ནས་བྱུང༌། ། སློབ་དཔོན་ཆེན་པོས་རབ་གནས་གནང་བ་དང༌། ། ད་ནི་གདན་གྱི་ཁ་ནས་ཡར་ལོངས་གསུངས། ། ལངས་ཏེ་སློབ་དཔོན་མདུན་དུ་ཕྱིན་པ་དང༌། །
ལྕགས་ཀྱི་པར་བུ་མང་པོ་གནང་ནས་སུ། ། ཧ་ཏྲི་ཡ་ན་མ་ཤནྟའི་སྐོར་ཡིན་གསུངས། ། དེ་ནས་མཁའ་འགྲོ་རྣམས་ཀྱིས་ཕྱག་ཏུ་ནི། ། ཧེ་རུ་ཀ་ཡི་ཆས་ཤིག་ཐོགས་ནས་བྱུང༌། ། བུ་ཁྱེད་འདི་དག་ལུས་ལ་རྒྱན་ནོ་གསུངས། ། སྔགས་ཆས་བཞག་ནས་ཆས་དེ་ལུས་ལ་བརྒྱན། ། ད་ནི་ཚོགས་བྲོ་བྱའོ་ཟེར་ནས་སུ། ། མཁའ་འགྲོ་རྣམས་ཀྱིས་བདག་གི་ལག་ནས་འཇུས། ། ལུག་རྒྱུད་ལྟར་དུ་སྦྲེལ་ནས་བྲོ་ཡང་རྡུང༌། ། རྟེན་འབྲེལ་བརྟུལ་ཞུགས་ཆས་འདི་འཆང་གྱིས་ཟེར། །
དེ་ཚེ་སློབ་དཔོན་ཕྱག་ན་མེ་ལོང་ཞིག ། བདག་གི་མགོ་རུ་བཞག་ནས་སྨོན་ལམ་མཛད། ། སྤྱོད་ལམ་བརྟུལ་ཞུགས་གནད་དེ་འདི་ཟུངས་གསུངས། ། མེ་ལོང་བདག་གི་ལག་ཏུ་གཏད་ནས་བྱུང༌། ། དེ་ནས་གཡས་སུ་མཎྜལ་འདྲ་བ་ཡིས། ། སྟེགས་བུ་ཟླུམ་པོ་ཞིག་ནི་འདུག་པའི་ཁར། ། མཐིང་དཀར་དམར་པོ་གདན་གསུམ་བརྩེགས་ནས་སུ། ། བུ་ཁྱེད་འདི་ཡི་ཁ་རུ་སྡོད་ཅེས་གསུངས། ། དེ་ཡི་སྟེང་དུ་བསྡད་མ་ཐག་ཏུ་ནི། ། པད་ཞྭ་ཕོད་ཁ་ཆོས་གོས་བེར་རྣམས་དང༌། །
སྐུ་རེག་ལྷམ་བཅས་ཆ་གཅིག་གནང་བ་དང༌། ། ད་ནི་ལུས་ལ་འདི་ཉིད་ཆོངས་ཅེས་གསུངས། ། བདག་ཀྱང་དེ་དག་ལུས་ལ་འཆང་བའི་ཚེ། ། དར་ཡུག་དཀར་སྔོན་དམར་གསུམ་སྦྲེལ་བའི་སྣེར། ། གསེར་གྱི་འཁོར་ལོ་གཉིས་ཀྱིས་བརྒྱན་པ་དེ། ། འཁོར་ལོ་གཅིག་ནི་གུ་རུའི་ཕྱག་ཏུ་བསྣམས། ། འཁོར་ལོ་གཅིག་དེ་བདག་གི་ལག་ཏུ་བཞག ། བར་གྱི་དར་ཡུག་མཁའ་འགྲོ་རྣམས་ཀྱིས་འཇུས། ། དེ་ཚེ་སྨོན་ལམ་མང་པོ་མཛད་པ་དེ། ། གསང་སྔགས་ཆོས་ཀྱི་འཁོར་ལོ་བསྐོར་བར་བསྐུལ། །
དེ་ཡི་བརྡ་ཡིན་ལེགས་པར་ཆོངས་ཤིག་གསུངས། ། བདུད་རྩི་སྤར་མཐིལ་གང་ཙམ་གནང་ནས་བྱུང༌། ། མཁའ་འགྲོ་རྣམས་ཀྱིས་རབ་གནས་ཤིས་བརྗོད་བྱས། ། ད་ནི་ཡར་ལ་བཞེངས་དང་ཆོག་ཅེས་གསུངས། ཁྲི་དེའི་ཁ་ནས་ཡར་ལང་ཐང་ལ་བབས། ། བདག་གི་གྲོགས་མོ་མཁའ་འགྲོ་ལྔ་པོ་ཡིས། ། ཆས་རྣམས་ང་ཚོའི་ཁྱེར་རོགས་བྱའོ་ཟེར། ། རྒྱན་ཆས་བཀྲོལ་ནས་ཁོ་ཚོའི་ལག་ཏུ་བཞག ། བདག་ནི་ཧེ་རུ་ཀ་ཡི་ཆས་དེ་གྱོན། ། གུ་རུའི་དྲུང་དུ་གསོལ་འདེབས་སྨོན་ལམ་བྱས། །
དེ་ཚེ་བདག་གིས་བསམ་བློ་བཏང་བ་ལ། ། སྤྱིར་ནི་བླ་མ་མཇལ་བ་ཤིན་ཏུ་དཀོན། ཁྱད་པར་རྔ་ཡབ་དཔལ་རི་འདི་ཉིད་ལ། ། ལམ་དུ་འགྲོ་བའི་ས་ཐག་རིང་བས་ན། ། ད་ལན་སྐད་ཅིག་སླེབ་པའི་དུས་འདི་རུ། ། ཅུང་ཞིག་བསྡད་ན་དགའ་བའི་ཚོར་སྣང་བྱུང༌། ། དེ་ཚེ་གུ་རུ་རྗེ་ལ་འདི་སྐད་ཞུས། ཨེ་མ། བདག་གི་བླ་མ་གུ་རུ་རིན་པོ་ཆེ། ། ད་ལྟ་སྐད་ཅིག་མཇལ་བའི་དུས་འདི་རུ། །
གནས་འདིར་ཅུང་ཙམ་ཞིག་ནི་མི་སྡོད་པར། ། ཕྱིར་ལོག་བརྒྱག་ན་སྐྱོ་བ་སྐྱེ་བ་དང༌། ། ཤིན་ཏུ་དཀའ་བའི་སྲིན་ཡུལ་བགྲོད་པ་ལ། ། བར་ཆད་འདྲ་ཡང་གང་འོང་ཆ་མི་ཐིག ། དེ་བས་རྗེ་ཡི་མདུན་དུ་སྡོད་དགོས་གྲག ། བྱིན་གྱིས་རློབས་ཤིག་ཕ་ཡི་ཐུགས་རྗེས་ཟུངས། ། དེ་སྐད་བདག་གིས་གུ་རུར་ཞུས་པའི་ཚེ། ། གུ་རུ་རྗེ་ཡི་ཞལ་ནས་འདི་སྐད་གསུངས། ། ཀྱཻ་ཧོ་ཉོན་དང་སྐལ་ལྡན་ཐུགས་ཀྱི་སྲས། ། ཕ་ཡི་ཐུགས་རྗེར་ཕྱོགས་རིས་བཅད་དུ་མེད། །
བཞུགས་པའི་ཡུལ་ལ་ཉེ་རིང་རིས་སུ་མེད། ། རྔ་ཡབ་དཔལ་རིར་ཕྱི་ནང་གཞལ་དུ་མེད། ། དད་ལྡན་བུ་ཡི་དྲུང་དུ་ང་ཉིད་བཞུགས། ། སྲིན་ཡུལ་འདི་ནི་ལོངས་སྐུའི་རྩལ་སྣང་ཡིན། ། བུ་ཁྱོད་ད་ལན་འདི་རུ་བསྡད་པ་ན། ། སྐྱེ་བ་གསུམ་གྱི་འགྲོ་དོན་ཡོལ་ཏེ་མཆིས། ། ས་རྟགས་འདུལ་ཞིང་མཐུན་པ་ཁྱེད་ཡིན་པས། ། ང་ཡི་གཏེར་རྒྱུ་ཆུད་ཟོས་ཉམས་ནས་འགྲོ། ། སེམས་དཔའ་ཡིད་བློ་མ་སྐྱོ་རྩ་གསུམ་གླིང༌། ། ད་ལན་འདུལ་ཞིང་སྨོན་ལམ་འདི་དག་ལ། །
ང་ཡི་བརྡ་རྟགས་ལུང་བསྟན་ཇི་བཞིན་དུ། ། བརྩོན་འགྲུས་དྲག་པོའི་གོ་ཆ་ལྡན་པར་གྱིས། ། འདུལ་ཞིང་འདི་དག་རྫོགས་པའི་མཚམས་སུ་ནི། ། བུ་ཉིད་བསུ་རུ་སྲིང་མོ་བཏང་ནས་འོང༌། ། དེ་བར་གདུང་བས་ཕ་ལ་གསོལ་བ་ཐོབ། ། ཉམས་དང་ཚེས་བཅུར་རྒྱུན་དུ་མཇལ་བར་བྱེད། ། ད་ལན་ནང་དུ་ལོག་ལ་བར་ཆད་མེད། ། སྔར་ལྟར་སྲིང་མོ་རྣམས་ཀྱིས་བསྐྱལ་བར་ཡོད། ། དེ་བས་བདུད་རིགས་གཏེར་མིན་གསུམ་ཡོད་པས། ། འགྲོ་དོན་འདུལ་ཞིང་དག་ལ་གནོད་པར་འདུག །
འོན་ཀྱང་གཅིག་ནི་མཁའ་འགྲོའི་ཤ་ཁྲལ་བགྱིས། ། གཉིས་པོ་བུས་རང་བཟློག་པར་གྱིས་དང་ཆོག ། ཧི་ཊ་ཤ་ལུ་ཀ་ནི་གཏད་པར་གྱིས། ། ད་ནི་མགྱོགས་པར་ནང་དུ་ལོག་དགོས་པས། ། དཔལ་རིའི་ཕྱོགས་བཞིར་ལེགས་པར་ལྟད་མོ་གྱིས། ། དད་ལྡན་དྲི་མཁན་བྱུང་ན་བཤད་དགོས་ཡོང༌། ། དེ་ཙམ་ཞལ་གདམས་ཡིད་ལ་ཆོངས་ཞེས་གསུངས། ། དེ་མ་ཐག་ཏུ་མཁའ་འགྲོ་ལྔ་པོ་ཡིས། ། ལྟད་མོ་བྱ་ན་འདི་རུ་འགྲོ་དགོས་ཟེར། ། ཐོག་མར་ཤར་ཕྱོགས་ལོགས་སུ་ཕྱིན་པ་ལས། །
དཔལ་རིའི་ཐོག་སྟེང་རྒྱན་རྣམས་ཐམས་ཅད་ཀུན། ། སྣ་ཚོགས་རིན་ཆེན་རྒྱན་དང་འཕན་དར་དང༌། ། གདུགས་དང་གཉྫི་ར་ནི་མང་དུ་འདུག ། བར་ཁང་ཟངས་མདོག་ཕོ་བྲང་ཐམས་ཅད་ལ། ། ཐོད་པའི་ཁ་བད་སྐམ་རློན་སྤེལ་བ་དང༌། ། ཕྱོགས་བཞི་མཚམས་བརྒྱད་རང་མདོག་དེ་དག་ནི། ། རིན་ཆེན་ལས་གྲུབ་ཏོག་དང་རྒྱ་ཕིབས་སོགས། ། ཕོ་བྲང་རེ་རེའི་སྟེང་དུ་ལྔ་ལྔ་འདུག ། ཕོ་བྲང་ཆེན་པོ་དེ་རྣམས་སྟེང་དུ་ནི། ། མི་མགོའི་ཁ་བད་རྒྱུ་མའི་འཕན་འཕྱངས་བ། །
གཡང་གཞིའི་རྒྱལ་མཚན་དང་བཅས་བརྒྱད་བརྒྱད་འདུག ། དེ་འོག་ལྕགས་རིའི་སྟེང་རྣམས་ཐམས་ཅད་དུ། ། སྒོ་མོར་ཐོད་པའི་ཕྲེང་བ་བསྒྲིགས་ནས་འདུག ། དཔལ་རིའི་མཚམས་བཞིའི་བྲག་རིའི་མཚམས་དག་ཏུ། ། རྩེ་མོར་མི་མགོ་མང་པོའི་ལ་བཙས་ལ། ། གཡང་བཞིའི་རྒྱལ་མཚན་མང་པོ་བཙུག་ནས་འདུག ། སྲིན་པོ་འགའ་རེ་བྲག་དེར་འབྱར་མཁན་འདུག ། བྲག་དེའི་སྐད་པ་རྩ་བ་ལྡེམ་བཞི་རུ། ཁ་དོག་དཀར་སེར་དམར་ལྗང་མཚོ་བཞི་འདུག ། མཚོ་འགྲམ་མེ་ཏོག་སྐྱེད་ཚལ་མང་པོ་དང༌། །
དེ་རུ་བྱོལ་སོང་འདྲ་ཡང་མང་པོ་འདུག ། ཚེས་བཅུར་ཚོགས་ཤ་བགྱིས་དག་སྐྱེ་ཡིན་ཟེར། ། དེ་ནི་ཐོད་ཕྲེང་སྡེ་བཞིའི་མཚོ་ཡིན་སྣང༌། ། མཚོ་ཁར་དཔག་བསམ་ཤིང་སྡོང་མང་པོ་དང༌། ། དེ་ཡི་བར་མཚམས་སྤང་ལྗོངས་འགའ་རེ་རུ། ། བྲོ་ར་ཡིན་ཟེར་སྒོར་སྒོར་ཁ་ཤས་འདུག ། དེ་ཡི་གོང་དུ་ཆོས་ཁྲི་འགའ་རེ་སྣང༌། ། གུ་རུ་ཁྱེའུ་ཚུལ་དུ་བྱོན་པའི་ཚེ། ། སྐུ་རྩེད་བྱེད་སའི་བཞུགས་ཁྲི་ཡིན་ཅེས་ཟེར། ། བྲག་རི་དེ་རྣམས་ལོགས་ནི་འགའ་རེ་རུ། །
གུ་རུ་དང་ནི་མཁའ་འགྲོ་ལ་སོགས་ཀྱི། ། སྒྲུབ་ཕུག་ཡིན་ཟེར་འཇའ་འོད་འཁྱིལ་བ་ལ། ། སྐས་འཛེག་དགོས་སམ་མི་དགོས་འགའ་རེ་སྣང༌། ། དེ་ཡི་རོང་གི་ཕྱོགས་བཞིའི་མཁར་དག་ནི། ། དམར་ནག་ཤིན་ཏུ་འཇིགས་པའི་ཚུལ་ཅན་ལ། ། ཐོག་སོ་རེ་རེར་ཐོད་པ་སྐམ་རློན་ཁར། ། གཡང་གཞིའི་རྒྱལ་མཚན་དོན་སྙིང་རྒྱན་སོགས་འདུག ། དཔལ་རིའི་ཞོལ་གྱི་མཁར་རྣམས་ཐམས་ཅད་ལ། ། གཡང་གཞིའི་རྒྱན་སོགས་ཤིན་ཏུ་མི་བཟད་འདུག ། མཁར་རྣམས་ཆེ་བ་རེ་རེ་དག་ལ་ནི། །
ཆུང་བ་རྣམས་ཀྱིས་བསྐོར་བའི་ཚུལ་དུ་འདུག ། མཁར་རྣམས་དེ་ཡི་སྒོ་དྲུང་རེ་རེ་རུ། ། ཟུར་གསུམ་ཟངས་ཀྱི་རྡོ་ཆེ་རེ་རེའི་སྟེང༌། ཁྲིམས་བཅད་བསད་ཅིང་གཏུབས་པ་མང་པོ་དང༌། ། མི་དང་རྟ་གླང་མ་ཧེ་ལ་སོགས་པ། ། བཤའ་གཏུབ་བསད་དང་བཅད་པ་གྲངས་མེད་འདུག ། དེ་འདྲའི་སྲང་སྒོ་དག་ནི་རེ་རེ་རུ། ། སྲིན་པོ་མདོག་ནག་ཁྲམ་ཤིང་ཐོགས་པ་ལ། ། མགོ་བོ་གསུམ་པ་ཡོད་པ་བཞི་རེ་འདུག ། དེ་དག་ཁྲིམས་བཅད་བསད་པའི་དཔོན་ཡིན་ཟེར། །
གཞན་ནི་ལུས་ཆས་གཟུགས་སོགས་མི་འདྲ་བ། ། མ་ངེས་བྱེད་མཁན་ལ་སོགས་མང་དག་འདུག ། འདི་ནི་དཔལ་རིའི་ནང་སྐོར་རྒྱག་ས་ཡིན། ། ད་ནི་ཕྱི་གླིང་ཕྲན་བུ་བཤད་པ་ནི། ། ཤར་དུ་སྲིན་ཡུལ་ཁྲ་ཚ་བྲག་ཞེས་པའི། ། བྲག་རྩེ་བདུན་པ་རལ་གྲི་གཟེངས་འདྲ་འདུག ། ལྷོ་རུ་སྲིན་ཡུལ་ལངྐ་ཞེས་བྱ་བའི། ། བྲག་རི་རྩེ་ལྔ་ནོར་བུ་སླངས་འདྲ་འདུག ། ནུབ་དུ་སྲིན་ཡུལ་གློག་ཕྲེང་ཞེས་བྱ་བའི། ། བྲག་རྩེ་གཉིས་པ་མདུང་རིང་བསླངས་འདྲ་འདུག །
བྱང་དུ་སྲིན་ཡུལ་མ་ལ་ཟེར་བ་ཡི། ། བྲག་རི་རྩེ་དགུ་མདུང་རྩེ་གཤིབས་འདྲ་འདུག ། བྲག་རྣམས་དམར་ལ་རྔམ་པའི་ཚུལ་དུ་སྣང༌། ། བྲག་དང་ཉེ་བའི་ས་ཆ་ཐམས་ཅད་ནི། ། ཟངས་ཐང་ཁྲག་མཚོ་འཁྲུགས་འདྲའི་དབྱིབས་ལྟར་འདུག ། དེ་ཡི་མཚམས་སུ་ཀོ་ཤ་རུ་ཌཱི་ཊ། ། དར་མ་ཤ་ར་རུ་ཏི་མ་ཡ་དང༌། ། མ་རུ་ཤ་ཞེས་ལ་སོགས་བྲག་རྣམས་ནི། ། རྩེ་མོ་གཟེངས་ཤིང་རྔམ་པ་ལྟ་བུར་འདུག ། དེ་དག་རྣམས་ཀྱི་མདུན་ཕྱོགས་དག་ལ་ནི། །
སྲིན་མཁར་དམར་པོ་ཐོད་པའི་ཁ་བད་ཅན། ། ཐོག་སོ་དགུ་རེ་ཡོད་པ་དག་ལ་ནི། ། རྒྱ་ཁྱོན་མཐོ་དམན་རྒྱང་གྲགས་འབྲིང་པོ་ཙམ། ། དེ་ལ་གྲོང་ཁྱེར་མང་པོས་བསྐོར་བ་འདུག ། རྩེ་མོར་གཡང་གཞིའི་རྒྱལ་མཚན་ཐོད་དབྱུག་སོགས། ། སྐྲ་ཡི་བ་དན་འཕྱང་བའི་རྒྱན་རྣམས་འདུག ། རེ་རེའི་ནང་དུ་གུ་རུའི་སྤྲུལ་པ་ནི། ། སྲིན་པོའི་རྒྱལ་པོ་མགོ་དགུ་མགོ་བདུན་དང༌། ། མགོ་ལྔ་མགོ་གསུམ་ལ་སོགས་མ་ངེས་པ། ། སྲིན་པོའི་ཁ་གནོན་ཆེད་དུ་བཞུགས་ཡོད་ཟེར། །
དེ་ཡི་ཕྱོགས་མཚམས་ཕྱི་མ་དག་ལ་ནི། ། སྲིན་བྲག་སྲིན་མཁར་གྲོང་ཁྱེར་གྲངས་མེད་འདུག ། ཡུལ་རྣམས་ཕར་ཆེར་དམར་ཤས་ཆེ་བ་ལ། ། གཡའ་སྤང་ཐམས་ཅད་སྤུ་གྲི་གཤིབས་འདྲ་འདུག ། ནུབ་ཕྱོགས་དེ་རུ་གངས་རི་དཀར་པོའི་མདུན། ། མཚོ་དཀར་འོ་མ་ལས་གྲུབ་ལྟ་བུར་འདུག ། གངས་རི་དེ་ན་ཛྙཱ་ན་ཀུ་ཊ་ཞེས། ། མཚོ་ལ་མཁའ་འགྲོའི་སྐུ་ཁྲུས་གནང་ས་ཡི། ། ཡན་ལག་བརྒྱད་ལྡན་བདུད་རྩིའི་མཚོ་ཡིན་ཟེར། ། ཤིང་ལྗོན་མེ་ཏོག་སྐྱེད་ཚལ་མང་པོ་འདུག །
དེ་རུ་གཙུག་ལག་ཁང་ཡང་དུ་མར་སྣང༌། ། ཕྱི་ཡི་རྒྱན་ནི་རིན་ཆེན་སྣ་ཚོགས་དང༌། ། ནང་དུ་གུ་རུ་མཚན་བརྒྱད་བཞུགས་ཡོད་སྐད། ། མཚོ་དེ་གུ་རུས་གཏེར་ནས་བཞེས་ཡིན་ཟེར། ། གངས་རི་དེ་ཡང་ཕྱི་མོར་ཆགས་པ་དང༌། ། གཙུག་ལག་ཤིང་རྣམས་ཕྱི་མོར་གྱུར་ཡིན་ཟེར། ཁྱད་པར་འཕགས་པའི་རི་བོ་དེ་ཙམ་འདུག ། གཞན་ཡང་སྲིན་ཡུལ་གྲོང་གླིང་མང་པོ་ལ། ། སྤྱོད་འགྲོས་སྣ་ཚོགས་བྱེད་མི་མང་མཐོང་ཡང༌། ། ཡི་གེར་འཇིགས་ནས་བྲི་ཚོད་མེད་པས་སྦས། །
གཞན་ཡང་སྲིན་པོའི་ཡུལ་གླིང་ཐམས་ཅད་ཀུན། ། ཕྲན་བུ་སྐྱེ་རྟེན་མེ་ཏོག་འདྲ་བར་སྐད། ། གཟུགས་ནི་མཛེས་དང་མི་མཛེས་ཁྲོ་བ་སོགས། ། སྒྱུ་མའི་ལོངས་སྐུའི་ཞིང་ཁམས་ཙམ་དུ་འདུག ། དེ་ནས་གུ་རུའི་མདུན་དུ་ལོག་པ་དང༌། ། ཚོགས་ཀྱི་འཁོར་ལོ་རྒྱ་ཆེར་བསྐོར་ནས་འདུག ། བདག་ལ་དངོས་གྲུབ་ཚོགས་འཁོར་ཁྱད་ཅན་དང༌། ། ཞལ་གདམས་གསང་རྒྱ་ཤོག་དྲིལ་མང་པོ་གནང༌། ། ཆོས་དང་ཆོས་བདག་གཏེར་དང་གཏེར་གྲོགས་སོགས། ། རྔ་ཡབ་གླིང་ནས་བདུན་ཙམ་ལུང་དུ་བསྟན། །
གཟུགས་སྐུ་དེ་རུ་ཡོད་པ་གང་ཞིག་ལ། ། སྤྲུལ་པ་བོད་དུ་ཡོད་པ་མང་པོ་འདུག ། འདི་ཡི་ཞིབ་ཆ་ལུང་བསྟན་ལ་སོགས་ནི། ། བཀའ་རྒྱ་དམ་པས་མ་བྲིས་སྐབས་འདིར་སྦས། ། དུས་ལ་བབ་ཚེ་མཁའ་འགྲོའི་ཆོས་བཞིར་ཡོད། ། ཞིབ་གསལ་འདོད་ན་དེ་ཡི་ནང་དུ་ལྟོས། ། དེ་ནས་སྨོན་ལམ་རྒྱ་བཏབ་སྒོ་རུ་ཕྱིན། ། དཔལ་རིའི་ཤར་གྱི་ཕྱོགས་སུ་དོན་པའི་ཚེ། ། ཕྱོགས་མཚམས་ཀུན་ནས་འཇའ་ཚོན་ཟུག་པ་དང༌། ། འཇའ་སྤྲིན་གསེབ་ནས་ཁྱེའུ་ཕོ་མོ་ཡིས། །
རོལ་མོ་སྣ་ཚོགས་ལག་ཏུ་ཐོགས་ནས་འདུག ། དབུ་ལ་རྩེ་ཞུ་རྩཻ་ཁྲ་གསོལ་བ་དང༌། ། གར་སྒྱུར་མི་བཟད་སྟོན་པ་མང་པོ་ཡིས། ། རོལ་མོ་དབྱངས་སྙན་འཁྲོལ་བཞིན་ཚོགས་ཏེ་བྱུང༌། ། དེ་ཚེ་མཁའ་འགྲོ་རྣམས་ཀྱིས་སྔར་བཞིན་དུ། ། དར་ཡུག་བཏིངས་ནས་འདི་རུ་བཞུགས་ཤིག་ཟེར། ། དེ་ཡི་སྟེང་ལ་བསྡད་མ་ཐག་ཏུ་ནི། ། གུ་རུའི་ཐུགས་ཀར་འཇའ་ཚོན་ལྔ་ལྡན་ཞིག ། བདག་གི་སྙིང་ཁར་ཟུག་པའི་ཚུལ་དུ་བྱུང༌། ། དེ་ཚེ་གསོལ་བ་སྨོན་ལམ་དྲག་ཏུ་བཏབ། །
དེ་ནས་སྔར་ལྟར་ནམ་མཁར་སྟེགས་ནས་སོང༌། ། བདག་གིས་མཁའ་འགྲོ་རྣམས་ལ་སྨྲས་ནས་སུ། ། ད་ནི་རྒྱ་གར་ཡུལ་དུ་སླེབ་པའི་ཚེ། ཁྱེད་རྣམས་བདག་ལ་རི་མིང་སྟོན་ཅིག་སྨྲས། ། མཁའ་འགྲོ་རྣམས་ཀྱིས་དེ་ལ་ལན་བཏབ་ནས། ། ད་ནི་མགྱོགས་པར་གནས་སུ་ལོག་དགོས་ཡོད། ། རི་མིང་བརྗོད་ཅིང་སྟོན་པའི་ལོང་ཁོམ་མེད། ། ད་ལན་མིང་པོའི་ཡུལ་ལ་ཉེ་ཡོད་ཟེར། ། དེ་ནས་ཆུ་ཚོད་གཅིག་ཙམ་སོང་བའི་རྗེས། ། ས་ལ་བོབས་དང་གནས་སུ་སླེབ་ཡོད་ཟེར། །
དེ་མ་ཐག་ཏུ་ལངས་ཤིང་བལྟས་པའི་ཚེ། ། ཏི་སྒྲོ་ལ་ཡི་རྩེ་རུ་སླེབས་ནས་འདུག ། སྔར་གྱི་འཇའ་དེ་མ་ཡལ་འདུག་པར་མཐོང༌། ། མི་བཟོད་སྐྱོ་བ་སྐྱེས་ནས་སྨོན་ལམ་བཏབ། ། དེ་ནས་ས་ཡི་སྟེང་དུ་བཞུགས་ཅེས་ཟེར། ། མཁའ་འགྲོ་རྣམས་ཀྱིས་དར་ཡུག་བསྡུས་ནས་སོང༌། ། ད་ནི་མིང་པོ་སྐུ་ཁམས་བཟང་བར་ཕེབས། ། ངེད་རྣམས་རྔ་ཡབ་གླིང་ན་ལོག་འགྲོ་ཟེར། ། དེ་ནས་བདག་གིས་བསམ་བློ་བསྐོར་བ་ལས། ། ཡུན་རིང་འགྲོགས་པའི་སྲིང་མོ་འདི་རྣམས་ལ། །
གཏང་རག་བཟང་པོ་ཞིག་ནི་དགོས་འོང་བསམ། ། ད་ནི་སྲིང་མོ་ཁྱེད་རྣམས་ང་ཕྱིར་འགྲོ། ། བདག་གིས་སྐུ་དྲན་གཏང་རག་བྱའོ་སྨྲས། ། མཁའ་འགྲོ་རྣམས་ཀྱིས་དེ་ལ་ལན་བཏབ་ནས། ། བདག་ཅག་མ་ཧཱ་གུ་རུས་བཀའ་མཆིས་པས། ། ད་ལན་མིང་པོས་གཏང་རག་མ་གནང་ཀྱང༌། ། མི་རིང་བ་རུ་ལན་གཅིག་འོང་དགོས་ཡོད། ། དེ་ཡི་དུས་སུ་ཞིབ་པར་བྱ་བ་ལགས། ཁྱད་པར་སྲིང་མོ་དྷྭ་ཛ་ཀཱ་ར་འདི། ། དྷེ་བ་ཨཱ་ཡུར་དྷ་ར་བྱ་བ་ཡིན།
ཁྱོད་ཀྱི་ཆོས་ཀུན་གྲོགས་ནི་འདི་དགོས་པས། ། འདི་ལ་སྨོན་ལམ་བཟང་པོ་མཛོད་ཅིག་དང༌། ། སྤྲུལ་པ་ད་ལྟར་མི་ཡུལ་སླེབས་ཟིན་ཡོད། ། མཁའ་འགྲོ་ཆོས་བཞི་ལྟ་བུ་དེ་ཙམ་དང༌། ། སྨོན་ལམ་རྟེན་འབྲེལ་ཤིན་ཏུ་རྒྱག་པར་རིགས། ། ངེད་རྣམས་ཚེས་བཅུ་ལ་སོགས་དུས་བཟང་སྐབས། ། མིང་པོས་ཚོགས་འཁོར་དུས་སུ་སླེབས་ནས་འོང༌། ། ད་ལན་སྐུ་ཁམས་བཟང་བར་ཕེབས་ཅེས་ཟེར། ། དེ་ནས་བདག་གིས་མཁའ་འགྲོ་དེ་རྣམས་ཀྱི། ། ཕྱག་ཏུ་འཇུས་ནས་སྨོན་ལམ་ལེགས་པར་བཏབ། །
དེ་ཚེ་མཁའ་འགྲོ་དྷྭ་ཛ་ཀཱ་ར་ཡིས། ། སོར་གདུབ་ཕུད་དེ་བདག་ལ་གཏད་ནས་ནི། ། མ་མཇལ་བར་དུ་འདི་ཉིད་འཚོགས་ཞེས་ཟེར། ། མགྱོགས་པར་བདག་གི་སྲིན་མཛུབ་གཡོན་པར་བརྒྱབ། ། དེ་མ་ཐག་ཏུ་མཁའ་འགྲོ་དེ་རྣམས་ནི། ། ནམ་མཁར་བྱ་ལྟར་ལྡིང་སྟེ་གཤེགས་པ་དང༌། ། སྔར་གྱི་འཇའ་རྣམས་རིམ་པས་ཡལ་ནས་སོང༌། ། བདག་ནི་ནང་དུ་ལོག་སྟེ་འོང་བ་ཡི། ། ཉམས་དང་རྨི་ལམ་དེ་དག་ཡལ་མ་ཐག ། ནམ་མཁར་བལྟས་པས་སངས་སངས་ལངས་ནས་འདུག །
དེ་ཚེ་གཅེར་བུར་སྒོ་རུ་ཐོན་ནས་ནི། ། གདུང་ཤུགས་དྲག་པོས་གསོལ་བ་ཡང་ཡང་བཏབ། ། བླ་མ་རྗེས་སུ་དྲན་པའི་དབྱངས་འདི་བླངས། ན་མོ་གུ་རུ། དབྱིངས་ཀ་དག་ཀློང་ཆེན་ཕོ་བྲང་ནས། ། ཕ་ཀུན་ཏུ་བཟང་པོ་མི་གཟུགས་ཅན། ། ལར་མངལ་སྐྱེས་རང་ལུས་མི་དམིགས་ཀྱང༌། ། དོན་རྒྱུད་སྡེ་རྒྱ་མཚོའི་སློབ་དཔོན་མཁན། ། ཐུགས་དེ་ལས་རྣམ་སྤྲུལ་ཤར་བའི་དཔལ། ། རྗེ་བརྫུས་སྐྱེས་བླ་མ་པདྨ་འབྱུང༌།
ཁོང་སངས་རྒྱས་ཀུན་གྱི་དབང་པོ་སྟེ། ། སྐུ་འཇའ་ལུས་རྡོ་རྗེའི་ཟློས་གར་བསྒྱུར། ། ཞིང་དཀྱིལ་འཁོར་ཀུན་ལ་མངའ་བསྒྱུར་བའི། ། ལྷ་དཔའ་བོ་མཁའ་འགྲོའི་གཙོ་མཆོག་རྗེ། ། གནས་རྔ་ཡབ་དཔལ་རིར་བཞུགས་པ་ཡིས། ། སྐྱབས་འགྲོ་བའི་མགོན་པོ་ཨུ་རྒྱན་པ། ། ཕ་ཐུགས་རྗེའི་བདག་ཉིད་གུ་རུ་དྲན། ། བདག་གུས་ལྡན་སྤྱི་བོའི་ཅོད་པན་འདུད། ན་མོ། རྗེ་གཏན་གྱི་སྐྱབས་གནས་པདྨ་འབྱུང༌། །
བདག་གདུང་བ་དྲག་པོས་གསོལ་བ་འདེབས། ། གནས་དབུས་ཡུལ་གཞོ་སྟོད་ཏི་སྒྲོ་འདི། ། ས་གངས་ཅན་བོད་ཀྱི་མ་ལ་ཡ། ། ལམ་མ་བསྒོམ་སངས་རྒྱས་འགྲུབ་པའི་ཞིང༌། ། མི་ཐ་མལ་སླེབས་ཀྱང་རྟོགས་པ་འཆར། ། བུ་སྐལ་ལྡན་རྣམས་ཀྱིས་སྙིང་པོ་ལོན། ། མི་བདག་དང་འདྲ་ན་ང་ཕྱིར་ཤོག ། ལམ་ཐེག་ཆེན་འདོད་ན་གནས་འདིར་སྙེགས། ། གྲོགས་མཁའ་འགྲོ་རྒྱ་མཚོས་བསུ་བ་བྱུང༌། ། ཞིང་དཔའ་བོ་རྒྱ་མཚོས་སྐྱེལ་མ་འདུག །
བཀའ་རྡོ་རྗེ་ཐེག་པའི་གདུང་བརྒྱུད་རྣམས། ། ཆོས་ཟབ་རྒྱའི་དགའ་སྟོན་འགྱེད་པ་དེ། ། བདག་པདྨ་གཏེར་གླིང་མ་ལགས་སམ། ། མ་མཁའ་འགྲོ་རྣམས་ཀྱིས་བསུ་བའི་ཚེ། ། དབྱིངས་མཁའ་ལ་བྱ་ལྟར་འགྱུ་ནས་སོང༌། ། གནས་རྔ་ཡབ་དཔལ་རིར་བགྲོད་པའི་ལམ། ། གཟུགས་མི་བཟད་ཤ་ཟ་སྲིན་པོའི་ཚོགས། ། ཕར་རྒྱང་མིག་མཐོང་ཡང་རྒྱུད་པ་འདར། ། རྫ་གཡའ་མ་སྤུ་གྲིས་གཏམས་འདྲ་དེ། ། མཐོ་དབྱིངས་ནས་བལྟས་ཀྱང་ཤ་ལུས་གཅོད། །
མཚོ་རཀྟ་དུག་ཆུ་ཁོལ་མ་དེ། ། ངད་རླངས་པར་བསམ་ཡང་མགོ་བོ་འཐོམ། ། ལམ་རིང་མོའི་ཐེམ་སྐས་གྲངས་མེད་དེ། ། བགྲོད་མི་དགོས་རིག་ཀྱང་ལུས་མྱུག་ཆད། ། སྒོ་སྲུང་བའི་ཕོ་ཉར་བལྟས་ཙ་ན། ལམ་དཀའ་བ་ཡོད་ཀྱང་དད་པ་སྐྱེ། ། བདག་དེ་ཙམ་སྐྱོ་བར་མ་གྱུར་ཡང༌། ། ལུས་ཤ་གཟུགས་སྒྱུ་མས་སྣང་ཚུལ་རེད། ན་མོ་གུ་རུ། ། ལར་སྤྲོ་བའི་ཡ་མཚན་བཤད་ཙ་ན། །
གྲོགས་མ་སྲིང་མཁའ་འགྲོ་བློ་ཐག་ཉེ། ། དབྱིངས་ནམ་མཁའ་ཡངས་པའི་བྱ་ལམ་བདེ། ། གནས་རྔ་ཡབ་དཔལ་རི་ངོ་མཚར་ཆེ། ། ཕ་རྗེ་དང་མཇལ་བས་སྐལ་བར་བཟང༌། ། རྒྱུད་ཟབ་རྒྱ་གནང་བས་སྙིང་པོ་ལོན། ། དབང་མན་ངག་རྫོགས་པར་སྨིན་གྲོལ་ཐོབ། ། ལུང་བཀའ་གཏད་ཐོབ་པས་ཆོས་ཁུངས་བཙུན། ། རྗེ་དངོས་སུ་མཇལ་བས་བརྒྱུད་པ་བཟང༌། ། ཚིག་སྙན་བརྒྱུད་གནང་བས་བྱིན་རླབས་མྱུར། ། ཕའི་ཞལ་རྒྱུན་ཐོབ་པས་གྲུབ་མཐའ་གཙང༌། །
དོན་རིམ་དགུ་ཐོབ་པས་སྲུང་སྡོམ་བདེ། ། ལར་ཡ་མཚན་དེ་འདྲ་བཤད་ཙ་ན། ། ཚིག་ཐོས་པ་ཙམ་གྱིས་དོན་ཆེན་རྟོགས། ། སེམས་སྒོམ་སྒྲུབ་ཙམ་གྱིས་འབྲས་བུ་ཐོབ། ། བུ་སྨོན་ལམ་ཅན་གྱིས་སྤྱོད་ཡུལ་ཏེ། ། མི་བདག་དང་འདྲ་ན་ང་ཕྱིར་ཤོག ། ཚེ་འདི་ཕྱིར་འདོད་ན་གསོལ་བ་ཐོབ། ། ཞིང་རྔ་ཡབ་དཔལ་རིར་བགྲོད་པར་འདུག ། ཕ་པདྨ་འབྱུང་ནས་མཇལ་བར་ངེས། ། ལྷ་དཔའ་བོ་མཁའ་འགྲོའི་ཚོགས་གྲལ་སླེབ། །
མཆོག་ཐུན་མོང་དངོས་གྲུབ་ལོན་ཏེ་མཆིས། ། གནས་སྲིན་ཡུལ་རྔ་ཡབ་བགྲོད་པའི་བུ། ། བདག་གཏེར་བདག་གླིང་པ་མ་ལགས་སམ། ། བདག་རང་མཐོའི་ཁེངས་སེམས་མ་ལགས་ཏེ། ། སྔོན་རྟེན་འབྲེལ་སྨོན་ལམ་བབ་ཚུལ་གྱིས། ། དུས་དེང་སང་ཕ་རྗེའི་མཛད་པའི་ཤུལ། ། ཉམས་ཁ་ཐབས་ཆུང་ཡང་བསྙག་ཚུལ་ཏེ། ། མི་ངེས་ཤེས་ཅན་གྱི་གདུང་བ་སྐྱེད། ། མི་སྐལ་མེད་བླུན་པོ་ཆགས་སྡང་ལང༌། ། མི་གྲུབ་མཐའ་ཅན་གྱི་དམྱལ་བ་བསག །
དེ་ཡིན་ཀྱང་ལེགས་བཤད་མགུར་འདི་ལ། ། ཕ་གཏན་གྱི་སྐྱབས་གནས་པདྨ་འབྱུང༌། ། རྗེ་མཚུངས་མེད་རྒྱལ་བ་འབྲི་གུང་པ། ། མཐུ་ནུས་པའི་གཏེར་མཛོད་རྙིང་མ་པ། ། ལམ་རྩོད་མེད་གྲུབ་ཐོབ་རྒོད་ཚང་པ། ། མཁས་མངའ་རིས་པཎ་ཆེན་ས་སྐྱ་བ། ། མི་བདག་གི་བློ་བསྐྱེད་མཁོས་ཆུང་ཡང༌། ། ཐུགས་ཁྲེལ་བར་མ་གནང་བྱིན་གྱིས་རློབས། ། མགུར་སྙན་དབྱངས་སིལ་མས་མཉེས་པར་སྩོལ། ། དེ་སྐད་ཙམ་གྱི་མགུར་ཞིག་བཏང་བ་དང༌། །
ནང་དུ་ལོག་སྟེ་སྤྲོ་བའི་ཉམས་ལྡན་ངང༌། ། ཇ་མར་གོས་ལག་ལ་སོགས་ཁྱེར་བ་རྣམས། ། དེ་རུ་བཞུགས་པའི་རྣལ་འབྱོར་ཕོ་མོ་ལ། ། ཐམས་ཅད་མ་ལུས་ཚོགས་འཁོར་བཏང་ནས་བྱིན། ། རས་གོས་རྐྱང་གཅིག་གྱོན་ཏེ་ཕྱིན་ནས་སོང༌། ། ཉམས་རྟོགས་རྣམས་ཀྱང་སྔར་ལས་གསལ་བ་དང༌། ། རྐང་མགྱོགས་འདྲ་བའི་དངོས་གྲུབ་ཐོབ་འདྲ་བསམ། ། ང་ནི་ཟངས་མདོག་དཔལ་རི་མཐོང་བ་ཡིན། ། རྒྱ་གར་བྱང་གླིང་ཞིག་ཏུ་འགྲོའོ་སྙམས། ། རིམ་བཞིན་གཞོ་རོང་ལུང་པར་ཕྱིན་པའི་ཚེ། །
རྒྱབ་ནས་ཀུ་སྒྲ་ཆེན་པོ་བྱེད་མཁན་འདུག ཁ་ལོ་བསྐོར་ཏེ་ཕྱིར་ལོགས་བལྟས་པའི་ཚེ། ། སྐྱེས་པ་ཞིག་ནི་ལིང་ལིང་སླེབས་ནས་བྱུང༌། ། རྣལ་འབྱོར་གྲུབ་ཐོབ་གང་ནས་བྱོན་ཞེས་ཟེར། ། བདག་ནི་ཏི་སྒྲོ་གནས་ནས་འོང་ཡིན་སྨྲས། ། ད་ནི་ས་ཕྱོགས་གང་ན་བྱོན་ཞེས་ཟེར། ། བདག་ནི་རྒྱ་གར་བྱང་གླིང་འགྲོ་ཡིན་སྨྲས། ། གྲུབ་ཐོབ་ཁྱེད་ཀྱིས་སྒོ་ཐེམ་མ་སྤང་ན། ། ནང་དུ་ཕེབས་ནས་འབྲེལ་བ་བཞེས་རོགས་མཛོད། ། བདག་ནི་ཐུན་མོང་མ་ཡིན་དད་པ་སྐྱེས། །
གྲུབ་ཐོབ་ད་ལན་ལམ་དུ་བྱོན་པའི་ཚེ། ། ཞབས་ཀྱིས་ས་ལ་མ་རེག་བྱོན་པར་མཐོང༌། ། ད་ལན་གྲུབ་ཐོབ་ནང་དུ་མ་ཕེབ་ན། ། ང་ནི་སྡུག་བསྔལ་ཆེན་པོས་ནོན་འོང་ཟེར། ། དེ་མ་ཐག་ཏུ་དེ་ཡི་ཕྱི་ལ་ཕྱིན། ། ལམ་ཐག་རིང་མོར་ཞིག་ཏུ་གྲོང་ཡང་འདུག ཁྲི་གདན་མཐོ་བར་བརྩེགས་ནས་ཇ་ཆང་སོགས། ། འཚོ་བའི་ཚོགས་འཁོར་ལེགས་པར་བཏང་བ་དང༌། ། གསེར་དངུལ་དར་རས་ལ་སོགས་གང་རིགས་ཤིག ། བླ་མར་འབྲེལ་བ་འདོད་པས་གང་མཉེས་ཟེར། །
བདག་ནི་གྲུབ་ཐོབ་བཟང་པོ་མ་ལགས་ཀྱང༌། ། ད་ལན་བྱ་བཏང་ཆས་འདི་འཛིན་པ་ཡིན། ། ཏིལ་འབྲུ་ཙམ་ཡང་བླང་བར་མི་བྱ་སྨྲས། ། དེ་མ་ཐག་ཏུ་སྒོ་རུ་ཐོན་པ་དང༌། ། གྲོང་པ་རྣམས་ལ་ཁོ་ཡིས་སྐད་བཏང་ནས། ། གྲུབ་ཐོབ་འདུག་ཟེར་འོ་དོད་བྱས་ནས་སོང༌། ། བདག་གིས་དེ་སྐད་མ་སྨྲ་བགྱིས་པ་དང༌། ། བར་རླུང་བཟུང་ཏེ་མགྱོགས་པར་ཕྱིན་ནས་འོང༌། ། མི་རྣམས་ཐམས་ཅད་སྒོ་རུ་ཐོན་པ་དང༌། ། བདག་ནི་མིག་རྒྱང་གང་ཙམ་སླེབ་པར་བསྙེགས། །
དེ་ཡི་ནུབ་མོར་དབུ་རུ་ཞྭ་ཡི་ནང༌། ། ལྷ་ཁང་མདུན་དུ་ཆང་ཚོང་མ་ཞིག་འདུག ། གཅོད་ཐུན་ཞུ་འདོད་འདི་རུ་བཞུགས་ཞེས་ཟེར། ། འཚོ་བ་བསྙེན་བཀུར་ལེགས་པར་ཞུས་ནས་བྱུང༌། ། དེ་ནུབ་བསྡད་པའི་ནམ་ཕྱེད་ཙམ་ལ་ནི། ། ལམ་དུ་ཞུགས་ཏེ་རིམ་པར་བགྲོད་ནས་སོང༌། ། ནུབ་མོ་འཕན་ཡུལ་ལུང་པའི་མདའ་རུ་སླེབས། ། བུ་མོ་སྤུན་གཉིས་ཡོད་སར་གནས་ཚང་བྱས། ། ཕྱིར་ནངས་ཞོགས་ནས་རིམ་པར་སོང་བ་དང༌། ། དུར་ཁྲོད་ཀླུ་མོ་རྒྱལ་ཞེས་བྱ་བར་སླེབས། །
ཉིན་མོ་མི་རོ་གསུམ་ཙམ་བཤའ་བཞིན་འདུག ། བམ་ཚོགས་སྦྱོར་ཏེ་ཀླད་པ་ཕྲན་བུ་ཟོས། ། ནུབ་མོ་གཅོད་ཐུན་བྱས་ནས་བསྡད་པའི་ཚེ། ། དུར་ཁྲོད་ཤ་ཟ་མང་པོ་འདུས་ནས་ནི། ། ཆོ་འཕྲུལ་གར་སྒྱུར་སྣ་ཚོགས་འགྱེད་ནས་འདུག ། དེ་ཡི་ཞོགས་ལ་ཡེར་པའི་ཕུག་པར་སོང༌། ། ནུབ་མོ་ནག་མོ་དྲེའུ་བཞོན་པ་ཡིས། ། གནས་འདིར་བཞུགས་དང་གྲོགས་མོ་བྱའོ་ཟེར། ། དམ་རྫས་ཁྱད་འཕགས་ཕུལ་ནས་སོང་བ་རྨིས། ། ཕྱིར་ནངས་བྲག་གསེང་མང་པོ་འགྲིམ་པའི་ཚེ། །
སྔར་གྱི་བྲག་ལྷུ་འདུག་པ་དེ་ཕུད་པས། ། ལ་ཆའི་སྒྲོམ་བུ་མཐེ་བོང་ཙམ་ཞིག་འདུག ཁ་བཤིག་ནང་དུ་གང་འདུག་བལྟས་པའི་ཚེ། ། མྱོང་གྲོལ་འཇའ་ལུས་རིལ་བུ་བདུན་ཕྲག་བྱུང༌། ། གཉིས་ཙམ་མིན་པར་ཐམས་ཅད་ཟོས་པ་དང༌། ། ལྷག་མ་ཨམ་ཕྲག་སྦུབས་སུ་བཅུག་ནས་སོང༌། ། ཕྱིར་ནངས་ལྷ་སའི་ཆོས་འཁོར་གླིང་དུ་སླེབས། ། གནས་མོ་མ་ག་དྷེ་ཝའི་རྩ་བར་བཞུད། ། དེ་རུ་ཞག་པོ་བཅུ་ཙམ་འགོར་ནས་སོང༌། ། དེ་སྐབས་ནུབ་མོ་ཞིག་གི་རྨི་ལམ་དུ། །
མི་དམར་སྲིན་པོ་ཁྲོས་པའི་གཟུགས་ཅན་ཞིག ། རྟ་མཆོག་རག་པ་བཞོན་ནས་མདུན་དུ་སླེབས། ། གནམ་ལྕགས་རྡོ་རྗེ་ཡུན་རིང་མ་འགོར་བར། ། མོན་ཁ་ཤ་འུག་གནས་སུ་བྱོན་དགོས་ཟེར། ཁྱོད་ནི་སུ་ཡིན་རིངས་ཁྱད་ཅི་ཡོད་སྨྲས། ། དེ་ཚེ་མི་དམར་དེ་ཡིས་ལན་བཏབ་ནས། ། ང་ནི་ཆུ་མིག་བྱང་ཆུབ་རིང་མོ་ནས། ། སྔོན་ཚེ་སློབ་དཔོན་པདྨའི་བཀའ་ཉན་པ། ། བཙན་རྒོད་བེང་ཆེན་མྱུར་མགྱོགས་བྱ་བ་ཡིན། ། ད་ལན་ཁྱེད་ཀྱི་སྲུང་མར་མཆིས་དགོས་ཏེ། །
ཐ་ཚིག་དྲག་པོས་གཉེར་གཏད་སྲུང་མ་ཡིན། ། ད་ཕན་ངེད་ཀྱིས་བསྲུངས་པའི་ཟབ་ཆོས་ནི། ། བདུད་སྤྲུལ་མང་པོས་གླགས་བཙལ་བྱས་པ་ལས། ། རྟེན་འབྲེལ་གནད་ཀྱི་ཆེ་བ་ཉམས་ཟིན་ཡང༌། ། རྒྱ་རྟགས་རྣམས་ནི་སྦས་བཞིན་ཚང་བར་ཡོད། ། ད་ནི་མི་རིང་བ་རུ་མ་ཕེབ་ན། ། བདུད་ཀྱི་སྤྲུལ་པ་གཏེར་མིན་དེ་དག་ནི། ། ལྕགས་ཀྱི་སྡིག་པ་ར་ཙའི་ལུས་བླངས་ཏེ། ། གཏེར་རྒྱའི་མཚམས་ནས་འཚེ་དང་སྡང་བར་ཡོད། ། གཞན་ཡང་བདུད་སྤྲུལ་དེ་ཡི་འཁོར་རྣམས་ནི། །
སྲིན་བུ་ར་ཙ་དམར་པོར་གྱུར་ནས་སུ། ། སྒྲོམ་བུའི་ཕྱི་ནས་ཟ་ཞིང་གནོད་པར་འདུག ། དེས་ན་ཐོག་མར་དྲག་དམིགས་འཕང་བ་དང༌། ། གནས་ཀྱི་མདུན་དུ་གློ་བུར་མ་སླེབ་པར། ། ཤིན་ཏུ་གསང་ཞིང་ལམ་དུ་བགྲོད་པར་གྱིས། ། དེ་ཡི་གྲོགས་ནི་ད་ལྟར་ཁྲོམ་འདིར་ཡོད། ། སང་ནས་བཙལ་ཏེ་ང་ཕྱིར་བྱོན་ཤོག་དང༌། ། འུ་ཡུ་གྷ་ཧི་ལ་རུ་བསུ་འོང་ཟེར། ། དེ་མ་ཐག་ཏུ་གློ་བུར་བཞུད་དེ་སོང༌། ། དེ་ནས་མི་རིང་བ་རུ་ནམ་མཁའ་སངས། །
གནས་མོས་ཞོགས་ཇ་སྲུབ་ཏེ་ཁུར་ནས་བྱུང༌། ། ཇོ་ཇོ་མནལ་ལམ་ལེགས་པོ་ཨེ་བྱུང་ཟེར། ། རྨི་ལམ་ཆོ་འཕྲུལ་འདྲ་བར་བྱུང་སྨྲས་པས། ཁྱེད་ནི་འབྱུང་ལྔ་དབང་དུ་འདུས་པ་ལ། ། ཆོ་འཕྲུལ་ཟེར་བའི་རྩུབ་ཉམས་ཡོད་དོགས་མེད། ། ངེད་ཅག་ཚང་ལ་རྐྱེན་ལྟས་ཡིན་འོང་ཟེར། ། དེ་ཚེ་བདག་གིས་བསམ་བློ་ཡང་ཡང་བཏང༌། ། ལྷ་སར་ཁྲོམ་མང་འདི་ཙམ་འདུག་པ་ལ། ། འདི་ཡི་ནང་ནས་སུ་ཡིན་ཆ་མི་ཐིག ། གལ་སྲིད་ཡོད་ཀྱང་ཞིབ་མོར་བཤད་མི་ཉན། །
ཞིབ་མོར་བཤད་ན་གསང་རྒྱ་མི་འོང་བས། ། དེ་བས་དབྱིངས་ཀྱི་མཁའ་འགྲོ་འབོད་དགོས་བསམ། ། ཏི་སྒྲོ་ལས་ཀྱི་མཁའ་འགྲོའི་བསང་ཞིག་བཏང༌། ། གནས་མོ་ཁྲོམ་དུ་ཕྱིན་པའི་མལ་དེ་ལ། ། ཞྭ་མོ་གྱོན་ནས་ཁ་ཊྭཱཾ་ལག་ཏུ་ཐོགས། ། དམ་རྫས་ཕྲན་བུ་ཞིག་ནི་སྡེར་མར་བཏབ། ། སྒོ་རུ་ཐོན་ནས་རྟེན་འབྲེལ་བརྟགས་ཏེ་སོང༌། ། གཡུ་ཐོག་ཟམ་པའི་ཁ་རུ་སླེབ་ཙ་ན། ། བུ་མོ་གསུམ་གྱི་མདའ་དར་ཆང་ཕུད་དང༌། ། འབྲུ་སྣ་འགའ་རེ་ཐོགས་ཏེ་སླེབས་ནས་བྱུང༌།
ཁྱེད་རྣམས་གར་འགྲོ་ཅི་བྱེད་སྨྲས་ཙ་ན། ། ངེད་རྣམས་མ་ཅིག་དཔལ་ལྷའི་མདུན་དུ་འགྲོ། ། དེ་རིང་ཚེས་བཟང་ཚོགས་འཁོར་དགོས་ཡིན་ཟེར། ཁྱེད་རྣམས་མིང་ལ་ཅི་ཞེས་དྲིས་ཙ་ན། ། ཚེ་འཛོམས་བུ་ཁྲིད་པདྨ་རྒྱལ་མ་དང༌། ། སྲས་མོ་བྷ་ཡ་དག་ནི་མིང་ཡིན་ཟེར། ། ཆུང་བ་ཚེ་འཛོམས་བུ་ཁྲིད་བྱ་བ་དེའི། ། ལག་པར་སོར་གདུབ་འདུག་པར་སྟོན་དང་སྨྲས། ། བསྟན་ནས་ལག་ཁར་བཞག་ནས་བྱུང་ཙ་ན། ། ཆང་ཕུད་གཏོར་ཏེ་རླུང་ཐུན་གཅིག་བཟུང་ནས། །
བང་ཁ་བརྫངས་ཏེ་མགྱོགས་པར་སོང་བའི་ཚེ། ། ལྕགས་པོ་རི་ཡི་མདུན་དུ་སླེབས་པ་དང༌། ། ཕྱི་མིག་བལྟས་ནས་འོང་ངམ་བསམ་ཙ་ན། ། ཡོང་མཁན་འདྲ་ནི་གཅིག་ཀྱང་མི་འདུག་པས། ། རིམ་བཞིན་ལྕགས་པོ་རི་རྒྱབ་ཡོལ་བའི་སར། ། རྫ་སྣོད་སྟོང་པ་གསུམ་ནི་ཁུར་མཁན་བྱུང༌། ། ཕཊ྄་སྒྲ་དྲག་པོ་ཞིག་ནི་བཏབ་པ་དང༌། ཁ་ཊྭཱཾ་བརྒྱབ་ཏེ་སྣོད་ཁོག་གཉིས་ཙམ་བཅག ། རླུང་ཐུན་བཟུང་ནས་བྲོས་ཐབས་སོང་བ་དང༌། ། ཅུང་ཟད་ཕྱིན་ཏེ་ཕྱིར་ལོགས་བལྟས་པའི་ཚེ། །
མི་དེ་ལངས་ཏེ་གཞན་དུ་འགྲོ་ཟིན་འདུག ། དེ་ནས་འབྲས་སྤུངས་ཡོལ་བའི་མཚམས་ཤིག་ལ། ། བུད་མེད་ཆང་བེམ་ཁུར་བ་ཞིག་དང་འཕྲད། ཁྱེད་རང་ག་རུ་འགྲོ་ཞེས་བྱས་པ་ལས། ། ང་ནི་འབྲས་སྤུངས་ཞོལ་དུ་འགྲོའོ་ཟེར། ། འོ་ན་བདག་ལ་ཆང་ཞིག་བྱིན་དང་སྨྲས། ། ཆང་འདི་དྲང་ན་ཡོང་བ་མེད་ཅེས་ཟེར། ། ཐམས་ཅད་ཕོས་ན་ཡོང་བ་ཨེ་ཡོད་སྨྲས། ཁ་ཊྭཱཾ་རྩེ་མོ་བེམ་ལ་ཚད་པའི་ཚེ། ། མ་ཕོ་སྐུ་མཁྱེན་གསོལ་ཆང་འདྲེན་ལགས་ཟེར། །
ཅ་ཕོར་ཁེངས་པ་གསུམ་ཙམ་བླུགས་བྱུང་བས། ། ཕོར་པ་གང་དེ་མོ་རང་གདོང་ལ་བཏབ། ། ཕཊ྄་སྒྲ་བརྒྱབ་ཏེ་ལང་ནས་སོང་བ་དང༌། ། རྣལ་འབྱོར་གྲུབ་ཐོབ་ངན་མཐུ་མ་གནང་ཟེར། ། དེ་ཡི་ནུབ་མོར་གྲོང་ཆུང་ཞིག་ལ་སླེབ། ། དེ་ནས་བཟའ་བཅས་ཕྲན་བུ་ཁྱེར་ནས་སུ། ། ནམ་དང་ཉིན་མཚན་ཐམས་ཅད་སྦྲེལ་ནས་སོང༌། ། ལམ་དུ་ངག་བཅད་མི་རྣམས་ཐུགས་ཚད་ལ། ། སྨྲ་བ་མ་བྱས་ལག་བརྡ་བཏང་ཞིང་སོང༌། ། ལམ་ལས་ཅུང་ཟད་འདས་པའི་ཕ་རོལ་དུ། །
ཡར་འབྲོག་མཚོ་ཡི་ཁ་རུ་སླེབས་པའི་ཚེ། ། ནུབ་མོ་ཉལ་བའི་སྲོད་འཕྲོའི་མཚམས་སུ་ནི། ། མི་དམར་སྔར་གྱི་བཙན་དེ་སླེབས་ནས་བྱུང༌། ། འཁོར་ནི་བཅུ་གསུམ་ཙམ་དུ་འདུག་པ་དག ། ཐམས་ཅད་བསྭེ་ཁྲབ་ཟངས་ཁྲབ་གྱོན་པ་དང༌། ། མདའ་མདུང་རལ་གྲི་ལ་སོགས་འཛིན་ནས་ནི། ། ངེད་རྣམས་ཁྱེད་ཉིད་བསུ་བར་ཡོང་བ་ཡིན། ཁྱེད་ཀྱིས་གཏེར་གྲོགས་མ་བཙལ་ཡིན་འདུག་པས། ། ད་ལན་གནས་འདི་དྲག་པོའི་ཡུལ་ཡིན་པས། ། གཏེར་གྲོགས་མེད་པར་བགྲོད་དུ་མི་རུང་ཟེར། །
དེ་ལ་བདག་གིས་ལན་དུ་འདི་སྐད་བཏབ། ། ལྷ་སའི་ཁྲོམ་ཆེན་དཔག་མེད་དེ་འདྲའི་ནང༌། ། ལུང་བསྟན་མེད་ན་གར་ཡོད་མི་ཤེས་ཤིང༌། ། གསང་རྒྱ་མ་བཀྲལ་ཡོང་ན་མི་ཉན་བསམ། ། སོར་གདུབ་འདི་ཡིས་ཚབ་འདྲ་ཨེ་ཡོང་སྨྲས། ། བཙན་རྒོད་རྣམས་ཀྱིས་དེ་ལ་ལན་བཏབ་པར། ། སོར་གདུབ་བདག་མོ་གཏེར་གྲོགས་དེ་ཡིན་མོད། ཁྱེད་ཀྱིས་སོར་གདུབ་འདི་ཡང་མ་ལོན་ན། ། ལོ་བརྒྱ་བསྒུགས་ཀྱང་གཏེར་རྒྱ་འཕྲད་པ་མེད། ། འོན་ཀྱང་གྲོགས་ཤིག་མེད་པས་མི་འོང་གསུངས། །
དེ་ནས་བདག་གི་བསམ་གཞིག་ལེགས་པར་བཏང༌། ། འདི་ནས་གྲོགས་ཤིག་ད་ལྟ་ག་ལ་རྙེད། ། དེ་བས་ལས་ཀྱི་མཁའ་འགྲོ་འབོད་དོ་བསམ། ། མཁའ་འགྲོ་རྣམས་ལ་གསོལ་བ་བཏབ་པའི་ཚེ། ། གཞོ་སྟོད་ལུང་ནས་འཇའ་དཀར་སྣམ་ཡུག་ཙམ། ། བདག་གི་མདུན་དུ་ཐད་དཀར་ཟུག་པ་ལ། ། དེ་ཡི་སྟེང་ནས་ཨ་ཕྱི་ཆོས་སྒྲོན་མ། ། མ་མོ་མཆེད་བཞིས་བསྐོར་ཏེ་བྱོན་ནས་བྱུང༌། ། མིང་པོས་ཡི་ཆད་འབོད་པ་ཅི་ཡིན་ཟེར། ། བདག་ནི་རྟེན་འབྲེལ་འདི་འདྲ་ཡིན་ཞེས་སྨྲས། །
འོ་ན་གཏེར་གྲོགས་ང་ཡིས་བྱའོ་ཟེར། ། བཙན་རྒོད་ཐམས་ཅད་ཤིན་ཏུ་དགྱེས་ཚུལ་འདུག ། དེ་ཚེ་ལས་ཀྱི་མ་མོའི་ཞལ་ནས་ནི། ། མིང་པོ་ང་ཡི་རྟ་མཇུག་འདི་རུ་ཞོན། ། སྲིང་མོས་ལན་ཞིག་མ་བཏང་བར་དུ་ནི། ། མིག་གིས་མ་ལྟ་ང་ལ་ཟུངས་ཤིག་ཟེར། ཁ་ཊྭཱཾ་ཐོགས་ནས་མིག་བཙུམ་བཟུང་བའི་ཚེ། ། ཡེང་ཡེང་བར་སྣང་འགྲོ་བ་འདྲ་ཞིག་ངང༌། ། ཆུ་ཚོད་གཅིག་ཙམ་སོང་བའི་མཚམས་སུ་ནི། ། མིང་པོ་ད་ནི་འདི་རུ་འབབ་ཆོག་ཟེར། །
ཤ་འུག་བྲག་གི་རྩ་རུ་སླེབས་ནས་འདུག ། དེ་ཚེ་བདག་གིས་བྲག་ལ་ལྟས་ཙ་ན། ། ལུང་པའི་སྟོད་སྨད་ཐམས་ཅད་གསལ་བ་ཡི། ། མེ་རི་ཀེམ་ཀེམ་གར་ཡང་འབར་བ་འདུག ། དེ་ཡི་ནང་ནས་བྲག་རི་མང་པོ་ལ། ། རྒྱ་རྟགས་འདྲ་བ་འགའ་རེ་འདུག་པའི་ཚེ། ། རྫུ་འཕྲུལ་ཉམས་ཀྱིས་ཁ་ཊྭཱཾ་ཐོགས་ནས་སུ། ། བྲག་གི་ལོགས་ལ་གྱེན་དུ་འཛེགས་པའི་ཚེ། ། ལས་ཀྱི་མ་མོས་ལག་ནས་འཐེན་པ་དང༌། ། དེ་མ་ཐག་ཏུ་གྱེན་ལ་བགྲོད་དེ་ཕྱིན། །
གཏེར་རྒྱ་དེ་ཡི་སྒོ་ཡི་ནང་དུ་ནི། ། སྡིག་པ་ཞིག་གིས་སྦྲུལ་ལ་འཛིན་ནས་འདུག ། བདག་གིས་ཧཱུྃ་སྒྲ་དྲག་པོ་བསྒྲགས་པ་དང༌། ། དམར་ནག་དྲག་པོའི་བསྐུལ་པ་ཚར་གཅིག་བཏང༌། ཁ་ཊྭཱཾ་དེ་ནི་སྡིག་པའི་ལྟོ་བར་བསྣུན། ཨརྩིག་ནིརྩིག་དྲག་སྔགས་སྒྲོགས་པའི་ཚེ། ། སྡིག་པས་ཙིར་སྒྲ་དང་བཅས་ཤི་བ་དང༌། ། བྲག་གི་ངོས་ནས་གཡང་ལ་ལྷུང་ནས་སོང༌། ། བདུད་སྤྲུལ་བསྟན་པ་ནུབ་པའི་སྨོན་ལམ་བཏབ། ། བྲག་དེར་ཁ་ཊྭཱཾ་རྩེ་མོ་བསྣུན་པ་དང༌། །
སྦྲུལ་དེ་ལ་བསྭེ་དམར་ནག་སྒྲོམ་དུ་གྱུར། ། སྒྲོམ་ལ་སྲིན་བུ་མང་པོ་འབྱར་འདུག་པས། ། ཐམས་ཅད་བསལ་ཏེ་རྡོག་པས་དྲིལ་ནས་བསད། ། སྒྲོམ་བུ་དེ་དག་དར་གྱིས་དྲིལ་ནས་བླངས། ། དེ་མ་ཐག་ཏུ་གཏེར་རྒྱ་འགྲིགས་ནས་སོང༌། ། སྡིག་པའི་རོ་དེ་ས་ཁར་བརྒྱབ་འདུག་པས། ཁ་ཊྭཱཾ་རྩེ་མོས་དུམ་བུར་གཏུབས་བྱས་ཏེ། ། རྡོག་དྲིལ་བསྣགས་ནས་ཕྱེ་མར་བཏུལ་བ་དག །

ས་ལ་བསྲེས་ནས་མིང་ཡང་མེད་པར་བྱས། ། ལ་བསྭེའི་སྒྲོམ་དེ་སྲིན་བུས་གནོད་འདུག་པས། ། བཅག་སྟེ་ཞིབ་པར་བྱས་ནས་ཕྱོགས་སུ་གཏོར། ། ཤོག་དྲིལ་ཧྲིལ་བུར་ཕྱུང་ནས་དབང་བཞི་བླངས། ། མ་རུངས་བདུད་བཞི་སྒྲོལ་བའི་སྨོན་ལམ་བཏབ། ། སླར་ཡང་གནས་སྲུང་འཁོར་ལ་བཀའ་བསྒོས་པས། ། དེ་ཚེ་ལས་ཀྱི་མ་མོས་ལུང་བསྟན་ཏེ། ། འདི་རུ་འགྲོ་དང་གཏེར་རྒྱ་ཡོད་ཅེས་གསུང༌། ། ཕྱིན་པས་དེ་ཡི་འདབས་ལོགས་ཞིག་ལ་ནི། ། མེ་ཧོམ་འབར་བའི་སྐར་བུག་སྒོ་གཅིག་འདུག ། དེ་ཡི་ནང་དུ་ལེགས་པར་མཇལ་བའི་ཚེ། །
སྐུ་ཚབ་ཕྱག་མཚན་ཤོག་དྲིལ་མང་དུ་འདུག ། འདི་དག་བཏོན་ནས་འགྲོའོ་སྙམ་ཙ་ན། ། ལུང་བསྟན་གཏེར་གྲོགས་བུ་མོ་དེ་མེད་ན། ། ད་ལྟ་འདི་དག་ཐོན་པའི་ཐབས་མེད་ཟེར། ། བདག་གིས་ཡོད་བསམ་ལག་པ་བསྟན་པའི་ཚེ། ། གཏེར་རྒྱ་འགྲིགས་ནས་མེ་ཚག་འཐོར་ཏེ་བྱུང༌། ། རི་རྣམས་འུར་སྒྲ་ཆོམ་ཆོམ་བྱེད་ནས་འདུག ། དེ་མ་ཐག་ཏུ་སླར་ཡང་བྲག་རྩར་བབས། ། བཙན་རྒོད་ཕྱོགས་ཀྱི་མི་རོ་ཁྱེར་ནས་བྱུང༌། ། སྐད་ཅིག་དགྱེས་རྔམ་ཚུལ་གྱིས་རོལ་ནས་སོང༌། །
བདག་ཀྱང་རོ་སྙོམ་ཆེད་དུ་ཀླད་ཁྲག་འཐུང༌། ། མཁའ་འགྲོས་སྔར་ལྟར་རྟ་མཇུག་འདི་ཉིད་ལ། ཁྱེད་ཀྱིས་དམ་དུ་བཟུང་ནས་ཞོན་མཛོད་ཅིག ། མིང་པོ་དེ་རིང་གང་དུ་བྱོན་ཞེས་ཟེར། ། བདག་ནི་རྒྱ་གར་ཕྱོགས་སུ་འགྲོ་ཡིན་སྨྲས། ། རྒྱ་གར་འགྲོ་བའི་དུས་ལ་མ་བབ་ཟེར། ། འོ་ན་མཁར་ཆུ་ཕྱོགས་སུ་འགྲོའོ་སྨྲས། ། མཁར་ཆུ་ད་ལྟ་དུས་ལ་མ་བབ་ཟེར། ། འོ་ན་ཤམ་པོའི་གང་དུ་འགྲོའོ་སྨྲས། ། དེ་རུ་ད་ལྟ་བྱོན་པའི་དུས་ཡིན་ཟེར། །
དེ་མ་ཐག་ཏུ་གློག་བཞིན་བགྲོད་དེ་སོང༌། ། ནམ་མཁའི་སྐར་མ་མ་ཡོལ་ཙམ་ཞིག་ལ། ། གངས་གཉན་ཤམ་པོའི་མདུན་དུ་སླེབས་ནས་སོང༌། ། འདི་ཡི་སྐབས་སུ་རྨི་ལམ་ཙམ་དུ་འདུག ། ད་ནི་དེ་རུ་བཞུགས་དང་འགྲིགས་འོང་ཟེར། ། དེ་མ་ཐག་ཏུ་བཙན་རྒོད་ཐམས་ཅད་ནི། ། ཤམ་པོ་གངས་ལ་གྱེན་དུ་འབྱར་ནས་སོང༌། ། ལས་ཀྱི་མཁའ་འགྲོས་བདག་ལ་འདི་སྐད་གདམས། ། གཏེར་དང་ས་འདིར་བྱོན་ཚུལ་ཐམས་ཅད་ནི། ། ལོ་བདུན་བར་དུ་གསང་རྒྱ་དམ་པར་གྱིས། །
འདི་ནི་ཤིན་ཏུ་བར་ཆད་ཆེ་ལགས་པས། ། བརྡ་དང་ཤོག་དྲིལ་མི་ལ་མ་སྟོན་ཅིག ། ཤོག་སེར་དུམ་ཙམ་མི་ལ་སྟོན་མི་རུང༌། ། ད་ནི་སྲིང་མོ་མགྱོགས་པར་ལོག་ནས་འགྲོ། ། མིང་པོའི་གྲོགས་སུ་འབྲལ་མེད་བགྱིའོ་ཟེར། ། མཁའ་འགྲོ་གཙོ་འཁོར་རྣམས་ཀྱང་ལོག་ནས་སོང༌། ། བདག་ཀྱང་ཐུམ་པར་གཉིད་དུ་འགྲོ་བའི་ཚེ། ། ལུས་ལ་ཉི་མ་དག་ཀྱང་ཤར་ནས་འདུག ། ངལ་དུབ་ཐང་ཆད་རྐང་པ་ན་བ་དང༌། ། མགོ་ན་ཁ་སྐོམ་གྲོད་པ་ལྟོགས་ནས་འདུག །
འགྲོ་ཡང་རྐང་པ་འཛུགས་ཐུབ་ཙམ་གྱི་ངང༌། ། ཅུང་ཟད་ཕྱིན་པས་མི་ཚང་ཞིག་ལ་སླེབས། ། བཙུན་མ་མགོ་དཀར་འདྲ་ཞིག་དོན་ནས་བྱུང༌། ། རྣལ་འབྱོར་པ་ཁྱེད་གང་ནས་བྱོན་ཞེས་ཟེར། ། ང་ནི་རྒྱ་གར་ཡུལ་ནས་འོང་ཡིན་སྨྲས། ། འོ་ན་བདག་གི་ནང་དུ་ཕེབས་ཞེས་ཟེར། ། དེ་ཡི་ཕྱི་ལ་ནང་དུ་སོང་བ་དང༌། ། འཚོ་བ་བཟང་པོའི་ཞབས་ཏོག་བྱས་ནས་བྱུང༌། ། ཞག་གསུམ་ངལ་བསོ་བརྒྱབ་སྟེ་དེ་རུ་བསྡད། ། རླུང་དང་འཁྲུལ་འཁོར་མང་པོ་སྦྱང་བ་དང༌། །
ཐང་ཆད་རྐང་པ་ན་བ་སོས་ནས་སོང༌། ། དེ་ནས་ཤམ་པོ་གངས་ལ་རིམ་བཞིན་སོང༌། ། བར་སྐེད་ལ་མཚམས་དེ་རུ་སླེབ་པ་དང༌། ། འབྲུག་སྒྲ་གློག་དམར་དྲག་པོ་འཚུབས་པའི་ནང༌། ། མདུན་དུ་དངོས་སུ་ཁྱབ་མཇུག་ལྗང་སྔོན་ཉིད། ། མི་བཟད་མེ་འབར་རབ་ཏུ་འཁྲུགས་ནས་བྱུང༌། ། བདག་གིས་ཟིལ་གནོན་འདྲ་ཞིག་བགྱིས་པ་ལ། ། མེ་ཚག་འགའ་རེ་དེ་རུ་འཐོར་བ་ལས། ། བདག་ཀྱང་མགོ་ན་ཞེ་ཁ་ལོག་པ་དང༌། ། ཐོམ་ཞིང་འགྱེལ་ལ་ཁད་ཙམ་བྱུང་བའི་ཚེ། །
ཧེ་རུ་ཀ་ཡི་ཏིང་འཛིན་གསལ་བཏབ་པས། ། གཟའ་ཡི་གཟི་བརྗིད་ཅུང་ཟད་ཉམས་ནས་སོང༌། ། དེ་ཚེ་གཟའ་ཡི་ཁ་ནས་སྲོག་སྔགས་དང༌། ། སྒྲུབ་པའི་ལས་སྔགས་འགའ་རེ་འཕྲོས་ནས་བྱུང༌། ། དྲག་སྔགས་དེ་དག་ལན་གསུམ་བཀླགས་པའི་ཚེ། ཁྱབ་འཇུག་སྐུ་དེ་བདག་ལ་ཐིམ་པ་དང༌། ། ལུས་ཀྱང་དུ་བ་བུན་བུན་ལང་ནས་སོང༌། ། དེ་ནས་སེར་སྤྲིན་ཐམས་ཅད་ཆད་པའི་ཤུལ། ། ཉི་མ་དང་ནི་འཇའ་འོད་ཤར་ནས་བྱུང༌། ། དེ་ཡི་ཉིན་མོ་གངས་སྐོར་བྱས་ཏེ་ཕྱིན། །
ནུབ་ཀྱི་གུང་ལ་ཉལ་བའི་རྨི་ལམ་དུ། ། བུད་མེད་རྒྱན་གྱིས་ཕྱུག་པ་ལྔ་བྱུང་ནས། ། མིང་པོ་ཙཱ་རིའི་ཕྱོགས་སུ་བྱོན་ཅེས་ཟེར། ཁྱེད་རྣམས་སུ་ཡིན་ཙཱ་རི་གང་དུ་ཡོད། ། སོང་ན་དངོས་གྲུབ་དམ་པ་ཅི་ཡོད་སྨྲས། ། མཁའ་འགྲོ་རྣམས་ཀྱིས་དེ་ལ་ལན་བཏབ་ནས། ཀྱཻ། ངེད་རྣམས་དབྱིངས་ནས་ཤར་བའི་མཁའ་འགྲོ་མ། ། ཡུམ་ཆེན་ཁྲོས་མ་ནག་མོའི་སྤྲུལ་པ་ཡིན། ། འདུས་བྱས་ཕུང་པོ་སྒྲོགས་ཀྱིས་བཅིངས་པ་མིན། །
ཡེ་ནས་གནས་པ་མིང་པོའི་སྲིང་མོ་ཡིན། ། གནས་ཆེན་ཙཱ་རི་ཊ་ཞེས་བྱ་བ་དེ། ། འདི་ནས་ཉི་མ་ཤར་གྱི་མཚམས་ཤེད་དུ། ། གསང་སྔགས་ཕོ་བྲང་དྲག་པོའི་ཞིང་ཁམས་ནི། ། བྱིན་བརླབས་གནས་ཚུལ་མེ་རི་འབར་བ་འདྲ། ། གཏུམ་དྲག་ཚང་ཚིང་བསིལ་བ་ཚལ་དང་མཚུངས། ། ཉི་ཤུ་རྩ་བཞིའི་གནས་ཡུལ་གཙོ་བོ་སྟེ། ། ཨུ་རྒྱན་མཁའ་འགྲོའི་གླིང་ལྟར་མ་སྲིང་འདུ། ། མ་བསྒོམ་སངས་རྒྱས་འགྲུབ་པའི་ཙཱ་རི་ཊ། ། སྐལ་ལྡན་རྣམས་ནི་གནས་དེར་སླེབ་པ་ཙམ། །
འཇའ་ལུས་འགྲུབ་ནས་མཁའ་སྤྱོད་ལམ་ལ་གཤེགས། ། འབྲིང་པོ་བསླེབ་ན་གནས་ལུགས་རྟོགས་པ་འཆར། ། ཐ་མ་བསླེབ་ན་མ་སྦྱང་སྡིག་སྒྲིབ་དག ཁྱད་པར་སྨོན་ལམ་སྐལ་ལྡན་གང་ཟག་རྣམས། ། མཆོག་ཐུན་དངོས་གྲུབ་ཐོབ་པའི་གནས་མཆོག་སྟེ། ། མིང་པོའི་གནས་ཀྱི་གཙོ་བོ་འདི་ཡིན་པས། ། གནས་ཆེན་ཙཱ་རི་ཊ་རུ་གཤེགས་པ་ན། ། གསང་སྔགས་སྒྲོན་མེ་སྦར་བའི་རྟེན་འབྲེལ་ཡོད། ཁྱད་པར་འབྲེལ་ཚད་དོན་དང་ལྡན་པ་ཡི། ། རིན་ཆེན་ཟབ་མོ་གཏེར་གྱི་སྐལ་བ་ཡོད། །
སྦས་ཡུལ་ཀུན་གྱི་ལྡེ་མིག་གདམས་པ་ཡོད། ། དེ་ཕྱིར་མིང་པོ་ངེད་ཀྱི་ཡུལ་དུ་བྱོན། ། སང་ནས་ལམ་དུ་ཞུགས་ཏེ་བྱོན་ཅེས་ཟེར། ། མདའ་དར་དཀར་པོ་ལག་ཏུ་གཏད་པ་རྨིས། ། དེ་ནས་རྒྱང་ཙམ་སོང་མཚམས་ནམ་གསལ་བས། ། ལངས་ཏེ་མགུར་མ་འདི་ལྟར་བཏང་ནས་སོང༌། ན་མོ། སྤྱི་བོ་ཡེ་ཤེས་དུང་ཁང་སྟེང༌། ། སངས་རྒྱས་བླ་མ་པདྨ་འབྱུང༌། ། དྲིན་ཅན་རཏྣ་བྷ་དྲ་བ། །
མི་འབྲལ་སྤྱི་བོའི་རྒྱན་དུ་བཞུགས། ཁོ་བོ་རི་ཁྲོད་རས་པ་ང༌། ། གནས་ཆེན་ཏི་སྒྲོར་སླེབ་པའི་ཚེ། ། མ་སྲིང་མཁའ་འགྲོས་བསུ་བ་བྱུང༌། ། ལུས་མེད་མཁའ་འགྲོའི་ཆོས་སྐོར་རྙེད། ཁྱུང་ཞོན་དྲག་པོའི་བརྡ་རྟགས་རྫོགས། ། སྐུ་ཚབ་གཏེར་དང་མྱོང་གྲོལ་སྨན། ། ཡ་མཚན་ཅན་གྱི་སྙིང་པོ་ལོན། ། བྲག་དམར་གཡང་ལ་བྱ་ལྟར་ལྡིང༌། ། རྔ་ཡབ་དཔལ་རིའི་ཞིང་ཁམས་བགྲོད། །
བླ་མ་གུ་རུ་རྗེ་དང་མཇལ། ། རྒྱུད་སྡེ་རྒྱ་མཚོའི་བཀའ་བབ་གནང༌། ། རྩ་གསུམ་གླིང་པ་ཆོས་ཀྱི་རྗེ། ། རྣལ་འབྱོར་རས་པ་མ་ལགས་སམ། ། དབུས་ཡུལ་བདེ་ཆེན་ཐག་རིང་ལ། ། ཧེ་རུ་ཀ་ཡི་བརྟུལ་ཞུགས་ཀྱིས། ། རོ་སྙོམ་རྣམ་རྟོག་འཁུ་འཁྲིག་བཅད། ། ཡཻར་པར་དམ་རྫས་གཏེར་ཆེན་སྤྱོད། ། ཆོས་འཁོར་ལྷ་སར་རྟེན་འབྲེལ་བབས། ། མ་སྲིང་མཁའ་འགྲོའི་རྐང་མགྱོགས་ཐོབ། །
ལྷོ་མོན་ཕྱོགས་སུ་གཤེགས་པའི་ཚེ། ། བཙན་རྒོད་རོལ་པས་མདུན་ནས་བསུས། ། ཚེ་རིང་མཆེད་ལྔས་སྐྱེལ་མ་མཛད། ། ཐོགས་མེད་རྫུ་འཕྲུལ་རླུང་རྟར་ཞོན། ། ཤེས་བྱ་མུན་པའི་སྨག་རུམ་གཏོར། ། གནས་ཆེན་ཤ་འུག་སྟག་སྒོར་སོང༌། ། མ་རུངས་བདུད་ཀྱི་སྲོག་སྙིང་ཕྲལ། ། ཡང་ཕུར་གྭའུ་དམར་ནག་གི ། ཟབ་མོ་རིན་ཆེན་གཏེར་ཁ་རྙེད། ། ཐོགས་མེད་བྲག་ལ་བྱ་ལྟར་བགྲོད། །
ཡང་གཏེར་སྙིང་པོ་མང་དུ་མཇལ། ། དྲག་སྔགས་མཐུ་ཡི་བཀའ་ཆེན་བབ། ། མེ་འབར་ས་གཡོས་ལུང་པ་ཁེངས། ། བཙན་རྒོད་འབུམ་གྱི་གཙོ་བོ་བྱས། ། དགྲ་བགེགས་བསྒྲལ་ནས་བམ་ཆེན་གྱི། ། ཤ་ཁྲག་ཕུང་པོ་ཚོགས་འཁོར་རོལ། ། གནས་ཆེན་དེ་ལ་རབ་གནས་བསྐྱར། ། དམོད་པ་ཆེན་པོ་ཕུར་ཐོགས་པ། ། རིག་འཛིན་པདྨ་གཏེར་བདག་གླིང༌། ། རྣལ་འབྱོར་རས་པ་མ་ལགས་སམ། །
རྟ་ཞོན་མཁའ་འགྲོའི་བརྟུལ་ཞུགས་ཀྱིས། ། ཤམ་པོ་གངས་ཆེན་གནས་ལ་བགྲོད། ། ལྷ་བཙན་འབར་བས་ལུང་ཡང་བསྟན། ། གཟའ་བདུད་རྒྱལ་པོ་རཱ་ཧུ་ལས། ། འབྲུག་སྒྲ་ཐོག་གིས་བར་སྣང་བཀང༌། ། གཟའ་བརྒྱད་ཀི་ཀང་གཟུགས་ཀྱང་མཐོང༌། ། ཏིང་འཛིན་དམིགས་པས་ཟིལ་མནན་པས། ཁས་བླངས་སྲོག་གི་སྙིང་པོ་ཕུལ། ། སྒྲ་གཅན་རླུང་གི་དངོས་གྲུབ་ཐོབ། ། རྦད་པ་ཕོ་ཉའི་བཀའ་ཡང་བབ། །
དྲང་སྲོང་བརྡ་དགུའི་ཤོག་དྲིལ་ལོན། ། ཤམ་པོའི་གྲུབ་ཐོབ་སྨྱོན་པའི་བུ། ། གནམ་ལྕགས་རྡོ་རྗེ་མ་ལགས་སམ། ། ཙཱ་རི་གངས་ཀྱི་རྭ་བ་ནས། ། ལུང་བསྟན་མཁའ་འགྲོས་བསུ་བ་མཛད༌། ། ངོ་མཚར་གནས་ཆེན་བཀའ་བབ་པ། ། སྣང་སྲིད་བུདྡྷའི་ཀློང་དུ་གྲོལ། ། ཀརྨ་ལས་འབྲེལ་གླིང་པ་རྗེ། ། རྣལ་འབྱོར་རས་པ་མ་ལགས་སམ། ། འགྲོ་ཡང་ཀ་དག་ངང་དུ་འགྲོ། །
སྤྱོད་འགྲོས་དབྱིངས་རིག་ཟང་ཐལ་བསྲེ། ། ལམ་ཀུན་རྒྱ་ཡན་ཤུགས་ལས་བགྲོད། ། རྣམ་རྟོག་ལྷ་འདྲེར་ཐོག་བརྫི་གཏོང༌། ། དགག་སྒྲུབ་མཛེས་མོ་རྒྱབ་ཏུ་བསྐྱུར། ། སྤང་བླང་བསེ་རག་གཡང་ལ་གཡུགས། ། རང་བཅིང་མུག་གེའི་ཞགས་པ་གཅོད། ། མི་ཆོས་མགོ་བསྐོར་སྣ་ཐག་བསྟུང༌། ། ལེགས་ཉེས་སློབ་དཔོན་དམ་ཚིག་བསྲེ། ། རྐྱེན་ངན་བླ་མ་དྭང་དུ་ལེན། ། ཀུན་ཁུར་དམན་པའི་གྲྭ་ཚང་འགྲིམ། །
ཚོགས་དྲུག་གང་ཤར་སློབ་གཉེར་རྒྱག ། ཀུན་རྒྱུ་རོ་གཅིག་སྒྲོ་འདོགས་གཅོད། ། གཅིག་ཤེས་ཀུན་གྲོལ་བཤད་པ་གཏོང༌། ། གནས་ལུགས་ལྟ་བའི་རབ་འབྱམས་བྱེད། ། ཐ་སྙད་གྲུབ་མཐའི་རྒོལ་བ་འཇོམས། ། དུག་ལྔ་ཡེ་ཤེས་ཕུག་པ་རུ། ། རོ་གཅིག་ཁྱེའུའི་སྒྲུབ་པ་རྒྱག ། ཡེ་ནས་རང་བྱུང་འཇའ་ལུས་གྲུབ། ། ཙིཏྟའི་ཀློང་དུ་མངོན་སངས་རྒྱས། ། སྒྱུ་མའི་ལོངས་སྐུའི་ཞིང་རེ་བགྲོད། །
བློ་བདེ་བུ་ཡི་འགྲོ་ལུགས་ཡིན། ། སྤྲང་པོ་རས་པའི་བསམ་ཚུལ་ཡིན། ། བསལ་བཞག་དྲན་པའི་འཆར་སྒོ་ཡིན། ། མཁས་གྲུབ་སློབ་དཔོན་མ་བསྟེན་ཡང༌། ། རྒྱུད་སྡེ་ཀུན་གྱི་བབས་སོ་ཡིན། ། བདག་འཛིན་སྒོམ་སྒྲུབ་མ་ཐོན་ཡང༌། ། ཐ་མལ་ཤེས་པའི་འདྲ་ཚུལ་ཡིན། ། སྒྱུ་མའི་ནོར་སྡུད་མི་ཤེས་ཀྱང༌། ། དགོས་འདོད་སེམས་ཉིད་སྐྱོང་ཚུལ་ཡིན། ། གླུ་འདི་གནས་ཆེན་ཤམ་པོར་ཕུལ། །
མཉེས་ཤིག་གནས་རི་དབུ་འཕང་བསྟོད། ། དགྱེས་སོ་སྐུ་ཁམས་ཅི་བདེར་བཞུགས། ། འགྲོའོ་བཀྲ་ཤིས་བདག་གིས་བྱ། ། དེ་སྐད་བརྗོད་ནས་རིམ་པར་བཞུད་དེ་སོང༌། ། བྱང་སྟོད་བརྒྱུད་ནས་དག་པོའི་ཡུལ་དུ་ཕྱིན། ། འབྲི་གུང་ཕྱོགས་ནས་ཙཱ་རི་མཇལ་མཁན་གྱི། ། མི་ནག་མང་པོ་གནས་དེར་སླེབས་ནས་བྱུང༌། ། དེ་དང་བསྡེབས་ནས་སྒམ་པོ་མཇལ་དུ་ཕྱིན། ། རི་བསྐོར་བྱས་ནས་ཏྲག་ཤད་མཚོ་ཁར་ཕྱིན། ། ཚོགས་མཆོད་ཕུལ་ཞིང་རྟེན་འབྲེལ་བརྟགས་པའི་ཚེ། །
མགོན་པོའི་བླ་རྡོ་ཁྱད་འཕགས་ཤིག་ཀྱང་རྙེད། ། དེ་ནས་རྟེན་འབྲེལ་བརྟགས་ཤིང་སོང་བའི་ཚེ། ། བུད་མེད་ཤིང་ཁུར་ཁྱེར་བ་གསུམ་དང་འཕྲད། ། དེ་ནས་ལྷ་ཁང་མདུན་དུ་སླེབ་པ་དང༌། ། བཙུན་མ་མང་པོས་བསྐོར་བ་བྱེད་པར་འཕྲད། ཁྱེད་རྣམས་སུ་ཡིན་གང་ནས་འོང་ཡིན་སྨྲས། ། ངེད་རྣམས་དགའ་བ་ལུང་ནས་འོང་ཡིན་ཟེར། ། དེ་རུ་གནས་ཚང་བཅས་ནས་ཇ་ཞིག་བསྐོལ། ། དེ་ནས་སྤྲུལ་སྐུ་མཇལ་དུ་སོང་བ་དང༌། ། མགྲོན་གཉེར་ངན་པ་མ་ལེགས་ཤིག་འདུག་པས།
ཁ་གཤིས་གྱོང་སྐད་མང་པོ་བྱས་ནས་བྱུང༌། ། དེ་ཚེ་བདག་གིས་རྣོ་བསམ་བསྐོར་བ་ལ། ། སྔར་ཡང་སྒམ་པོའི་གྲྭ་པ་ཐེར་པོ་འགས། ཁམས་པའི་མི་གསུམ་དུས་ཀྱང་འདི་འདྲ་བྱས། ། དྲེད་པོ་ལྕགས་མགོ་འགའ་རེ་འདུག་གོ་བསམ། ། གནས་འགྲམ་མ་བསྡད་དུར་ཁྲོད་སྒང་དུ་སོང༌། ། གཅོད་དམིགས་བྱས་ཏེ་རླུང་མཁར་ཞོལ་དུ་བཞུད། ། དེ་ཡི་ནུབ་མོ་དེ་རུ་བསྡད་པ་དང༌། ། དེ་ནས་རིམ་བཞིན་གྲུབ་ཆུ་ཁ་ལ་སོང༌། ། ནུབ་མོ་སྲོད་ཐུན་ཉལ་བའི་རྨི་ལམ་དུ། །
ཞིང་སྐྱོང་གཙོ་འཁོར་མང་པོ་བྱོན་ནས་སུ། ། ཚོགས་འཁོར་བྱས་ནས་ཕྱག་མཚན་བདག་ལ་བྱིན། ། མཁའ་སྤྱོད་རི་འདིའི་བདག་པོ་ང་ཡིན་པས། ། ཅི་བཅོལ་ལས་བསྒྲུབ་སྦྱིན་བདག་བྱེད་པ་ཡིན། ། རིག་འཛིན་འདི་རུ་ལོ་ཤས་ཙམ་དུ་བཞུགས། ། ས་རྟགས་ཐམས་ཅད་རིམ་པར་ཤར་ནས་སུ། ། བོད་ཀྱི་འཕེལ་འགྲིབ་དུས་ནི་འདི་སྐད་ཟེར། ། ཀི་མཾ་ཤྭ་རི་ཝ་ཝུར་ཁ་ར་ལི། ། འུ་མུཾ་ཛ་ཡི་ཁོ་སི་ཡ་ཛི་ཧ། ། ཟི་ཚི་པུ་རི་ན་ཤ་བུ་ར་ཧི། །
ཏཾ་རི་སི་ཏི་མི་རི་ཛ་ཐ་ཀ ། དེས་ནི་གནས་ཆེན་ཙཱ་རི་སྦས་པའི་ཡུལ། ། བརྡ་དེ་ཟུངས་ལ་བཞུགས་པར་གྱིས་ཤིག་ཟེར། ། འོ་ན་རྟེན་འབྲེལ་ཤར་ནུབ་གང་དུ་ཡོད། ། མཆོག་གི་དབེན་གནས་གང་དུ་སྒྲུབ་སྨྲས་པས། ། བཞུགས་གནས་ནུབ་ཕྱོགས་རྡོ་རྗེ་ཕག་མོའི་གནས། ། ཟིལ་ཆེན་གསང་བའི་ཕུག་ཅེས་བྱ་བ་རུ། ། གུ་རུ་པདྨ་རྗེ་ཡི་སྒྲུབ་ཕུག་ཡོད། ། རིག་འཛིན་ཚེ་ཡི་སྒྲུབ་གནས་ཁྱད་པར་ཅན། ། མ་རཱ་ཏི་ཀའི་གནས་དང་གཉིས་སུ་མེད། །
དེ་ལ་དུར་ཁྲོད་བཞི་ཡིས་བསྐོར་ནས་ཡོད། ། བསིལ་བ་ཚལ་གྱི་གནས་དང་གཉིས་སུ་མེད། ། དེ་ལ་སྒྲུབ་ཕུག་བཞི་ཡིས་བསྐོར་ནས་ཡོད། ། ཡང་རྫོང་མཆིམས་ཕུའི་གནས་དང་གཉིས་སུ་མེད། ། ཡུལ་སྨད་མཁའ་འགྲོ་འབུམ་གྱི་ཚོགས་ཁང་ཡོད། ། ཨུ་རྒྱན་མཁའ་འགྲོའི་གནས་དང་གཉིས་སུ་མེད། ། ཡུལ་སྟོད་དཔའ་བོ་རྒྱ་མཚོའི་བྲོ་ར་ཡོད། ། བྱ་རྒོད་ཕུང་རིའི་གནས་དང་གཉིས་སུ་མེད། ། རོང་ལ་མི་མ་ཡིན་གྱི་ཤ་ཟ་རྒྱུ། ། སྲིན་ཡུལ་མ་ལ་ཡ་དང་གཉིས་སུ་མེད། །
ཛྙཱ་ན་ཤྲཱིའི་གསང་སྔགས་ལྷ་ཚོགས་གཏིབས། ། རྒྱུད་སྡེ་རྒྱ་མཚོའི་དཀྱིལ་འཁོར་གཉིས་སུ་མེད། ། དེ་ལྟར་གནས་ཆེན་རྒྱུ་མཚན་ལུང་བསྟན་བཞིན། ། གུང་མོ་ལ་ལ་སྒུར་སྒུར་ལངས་ཏེ་སོང༌། ། ཅུང་ཟད་སོང་མཚམས་ནམ་ཡང་ལང་ནས་སོང༌། ། དེ་ནས་ཆོས་ཟམ་སྒང་དུ་སླེབ་པ་དང༌། ། དག་པ་ཤྲཱིའི་ཤར་ཕྱོགས་དག་ལ་ནི། ། འཇའ་འོད་འཁྱིལ་ནས་མེ་ཏོག་ཆར་ཡང་བབས། ། རྟེན་འབྲེལ་ཆེ་བའི་རྟགས་ཀྱང་མང་དུ་བྱུང༌། ། དེ་ནས་རྡོ་མཚན་ཅིག་ཅར་ལྭ་བ་ཕུག །
སྒྲོལ་མའི་བླ་མཚོ་ཁ་རུ་སླེབ་པ་དང༌། ། གཞི་བདག་ལ་ཐོད་དམར་པོས་བསུ་བ་དང༌། ། རྟེན་འབྲེལ་ཆེ་བའི་གནད་ཀྱང་འགའ་རེ་བྱུང༌། ། ལྭ་བ་ཕུག་གི་སྒྲུབ་ཆེན་དེ་དག་གིས། ། ཚོགས་བརྒྱ་བཏང་ནས་དགའ་སྟོན་བྱེད་པར་འཕྲད། ། ཟས་སྣ་ཕུན་སུམ་ཚོགས་པ་དྲང་བ་དང༌། ། དེ་རིང་དེ་ནི་རྟེན་འབྲེལ་ཡིན་ནོ་ཟེར། ། ཟབ་མོ་ཚོགས་འཁོར་བསྐོར་བའི་རྟེན་འབྲེལ་འགྲིགས། ། དེ་ནས་མཁའ་འགྲོ་སྙིང་ཕུག་སོང་བ་དང༌། ། ཀང་པོ་ཡིན་ཟེར་བུ་མོ་བཅུ་བཞི་ནི། །
འབྲུ་སྣ་དར་ཆོས་ཐོགས་ནས་བྱུང་བར་བཤད། ། འབྲེལ་བ་ཡིན་ཟེར་གོས་ཟུང་སོར་གདུབ་དང༌། ། ཕྲེང་བ་ཅི་རིགས་མདོ་འཛིན་ལེགས་པོ་དང༌། ། རྟ་སྒ་ལ་སོགས་འགའ་རེ་ཕུལ་ནས་བྱུང༌། ཁྱེད་རྣམས་ང་ཡི་ཕྱི་ལ་ཨེ་འགྲོ་སྨྲས། ། འཇགས་པོ་ཁྲིད་རོགས་བྱེད་ན་གཤར་འགྲོ་ཟེར། ། མིག་རྒྱང་གང་ཙམ་གྱེན་ལ་སྐྱེལ་མ་བྱས། ། དེ་ཡིས་གསང་སྔགས་བརྒྱུད་འཛིན་རྟེན་འབྲེལ་འགྲིགས། ། དེ་ནས་མི་ལྤགས་ཐང་དང་སྟག་མ་ལར། ། བགྲོད་ནས་ཕོ་བྲང་གཡུ་མཚོར་ཕྱིན་པའི་ཚེ། །
ཆར་རྒྱུན་བབས་ནས་འཇའ་གུར་ལེགས་པར་ཟུགས། ། ཆོས་བཟང་རྣམ་རྒྱལ་ཚོགས་བརྒྱ་བཏང་ནས་འདུག ། དེ་ཡིས་བསྐྱེད་རྫོགས་འབྲས་བུའི་རྟེན་འབྲེལ་འགྲིགས། ། དེ་ནས་ཕོ་བྲང་སྐྱོང་མོར་སོང་བ་དང༌། ། དཔའ་བོ་ཁམས་ལྡིས་བྱ་བ་ཞིག་གིས་ནི། ། སིནྡྷུ་ར་རྣམས་བླངས་ནས་ཐོགས་པར་འཕྲད། ། དེ་ཡིས་གསང་དབང་བཞི་སྦྱོར་རྟེན་འབྲེལ་འགྲིགས། ། དེ་ནས་སྟག་ཚང་མཁའ་འགྲོས་ཚོགས་གཞོང་དུ། ། ཕྱེ་མར་མང་པོ་སྤུངས་པ་དག་དང་འཕྲད། ། ཕུར་ཞིང་ཚོགས་ཀྱི་འཁོར་ལོ་བསྐོར་བའི་ཚེ། །
དག་པ་ཤྲཱིའི་སྐེད་པ་ཙམ་དེ་ནས། ། གངས་རྒྱུད་འུར་སྒྲ་ལྡིར་ལྡིར་ཉིལ་ནས་བྱུང༌། ། དེ་ཡིས་དངོས་གྲུབ་རྣམ་གཉིས་རྟེན་འབྲེལ་འགྲིགས། ། དེ་ནས་སྟག་ཚང་རོང་དུ་སྡོད་པའི་ཚེ། ། ཤ་ཟ་མཁའ་འགྲོ་སྟག་ལ་བརྫུས་ནས་སུ། ། ངར་སྒྲ་ཧྲིང་ཧྲིང་སྔས་ཁར་སླེབས་ནས་བྱུང༌། ། ཏིང་འཛིན་དམིགས་པས་བཅུན་ཏེ་དམ་ལ་བཞག ། སྒྲུབ་པ་མཐར་རུ་སྐྱོང་དགོས་ཟེར་བའི་བརྡ། ། དོམ་ཚང་རོང་ནས་ལྕགས་ཐག་ཟམ་བགྲོད་ཚེ། ། མེ་ལྕེ་འབར་བའི་རྡོ་རྦབ་བསྒྲིལ་ནས་བྱུང༌། །
དུས་འཁྲུག་དམག་གིས་བོད་གླིང་གཏོར་བའི་བརྡ། ། ཞིང་སྐྱོང་ལ་རུ་སྣོད་སྟོང་ཁུར་བར་འཕྲད། ། གནས་གཞི་གོག་པོར་ལུས་སོང་ཟེར་བའི་བརྡ། ། སྲིན་མོ་ནི་རིང་ཞོལ་གཡག་རྭ་འཛིང་འཕྲད། ། དམག་འཁྲུག་ཡོལ་ནས་བྲོས་དགོས་ཟེར་བའི་བརྡ། ། རྟ་མགྲིན་རོང་གི་མཚམས་སུ་སླེབ་པ་དང༌། ། གླིང་དུ་སྒུག་ནས་ཁུར་བ་འགའ་རེ་འཕྲད། ། ཐ་མ་ཟས་མཆོག་འདི་ཡིན་ཟེར་བའི་བརྡ། ། མཁའ་འགྲོ་འབུམ་ཐིམ་མཆོད་ཁང་སྒོ་དབྱེ་འཕྲད། ། གནས་ཆེན་ཀུན་ལ་ཐོགས་མེད་བགྲོད་པའི་བརྡ། །
དེ་ནས་རཏྣ་ཚང་ཞེས་བྱ་བ་དེས། ། འདི་རུ་བཞུགས་དང་འཚོ་བ་ཞུའོ་ཟེར། ། ཟླ་ཕྱེད་ཙམ་དུ་དེ་རུ་བསྡད་པ་དང༌། ། ནུབ་མོ་ཞིག་ནི་ཉལ་བའི་རྨི་ལམ་དུ། ། བུད་མེད་བཙུན་མའི་ཆས་སུ་ཞུགས་པ་བདུན། ། བདག་གི་མདུན་དུ་སླེབས་ནས་འདི་སྐད་ཟེར། ། ངེད་རྣམས་སྤུ་རི་ཡི་དམ་སྒྲུབ་གནས་ནས། ། མིང་པོ་བསུ་རུ་འོང་བ་ཡིན་ལགས་པས། ། ཕེབས་པའི་རྟེན་འབྲེལ་སང་ཞོགས་ཡིན་ནོ་ཟེར། ། དེ་མ་ཐག་ཏུ་འཇའ་ལྟར་ཡལ་ནས་སོང༌། །
དེ་ཡི་ཞོགས་ནས་བཟའ་བཅས་ཆ་ཚང་དང༌། ། སྐྱེལ་མི་གསུམ་ཙམ་བྱས་ནས་སོང་བའི་ཚེ། ། སྤུ་རི་བྲག་རྩེར་སྤྲིན་འཇའ་འཁྲིགས་པ་དང༌། ། བྱ་རིགས་རྣམས་ཀྱིས་འགྱུར་ཁུག་གཏོང་ནས་འདུག ། སྒྲུབ་ཕུག་དེ་ཡི་སྒོ་རུ་སླེབ་པ་དང༌། ། བཀྲ་ཤིས་བརྩེགས་པ་ལ་སོགས་རིགས་གསུམ་ནས། ། གངས་རྒྱུད་འུར་སྒྲ་ཐོན་པ་གསུམ་ཙམ་བྱུང༌། ། དེ་ཡིས་ཐུན་མོང་དངོས་གྲུབ་རྟེན་འབྲེལ་འགྲིགས། ། སྐྱེལ་མཁན་ཐམས་ཅད་ནང་དུ་ལོག་ནས་སོང༌། ། དེ་ཡི་ཞོགས་ནས་གུ་དྲག་སྒྲུབ་པར་ཞུགས། །
དྲག་སྔགས་མེ་ཡི་འཁོར་ལོ་བཟླས་པའི་ཚེ། ། ལུས་ལ་ཚ་ཚྭ་མེ་སྟག་ཆེམ་ཆེམ་འཐོར། ། ལུང་པ་ཐམས་ཅད་འུར་སྒྲ་འབྱིན་པར་གྱུར། ། དེ་ཡི་ནུབ་མོ་ཉལ་བའི་རྨི་ལམ་ལ། ། མཛེ་ཕོ་ཤིན་ཏུ་འཇིགས་པའི་གཟུགས་ཅན་ཞིག ། གཅེར་བུས་སྒོ་དེ་ཁྲིག་གེར་བཅད་པ་དང༌། ཁ་རླངས་ཚུབ་ཚུབ་ལག་པ་སྙོབ་ནས་བྱུང༌། ། དེ་ཚེ་རང་ཉིད་གུ་དྲག་གསལ་བཏབ་ནས། ། གནམ་ལྕགས་རྡོ་རྗེའི་ཕུར་པ་ལག་ཏུ་ཐོགས། ། མཛེ་ཕོ་དེ་ཉིད་གན་རྐྱལ་སྒྱུར་ནས་སུ། །
དམིགས་པ་གསལ་བཏབ་ཕུར་བུ་སྙིང་ཁར་བསྣུན། ། དེ་ཚེ་མཛེ་ཕོ་དེ་ཡིས་ཚིག་སྨྲས་ནས། ཀྱཻ། དཔའ་བོ་དགོངས་པ་ལེགས་ལྷོད་དང༌། ། སྲཽག་སྙིང་འབུལ་ལྟར་བཀའ་བཞིན་བྱ། ། ཞེས་ཟེར་མཛེ་ཕོ་འཇའ་ལྟར་ཡལ་ནས་སོང༌། ། དེ་ནས་ཐོ་རངས་རྨི་ལམ་སད་པ་དང༌། ། ལུས་ཀྱང་བདེ་ཞིང་ཉམས་ཀྱང་གསལ་བ་དང༌། ། ལུས་ཀྱི་ཤུ་ཐོར་རྣམས་ཀྱང་སོས་ནས་འདུག ། དེ་ཡི་ནུབ་མོ་སྲོད་འཕྲོས་ཡིན་འདྲ་ཞིག །
མི་ནག་བདུད་རྟ་ཞོན་པའི་འཁོར་ཚོགས་དང༌། ། བུད་མེད་མདའ་དར་ཐོགས་པ་མང་པོ་ཞྀག ། འུར་སྒྲ་ལྡིར་ལྡིར་སྤྱིལ་བུའི་སྒོ་རུ་བྱུང༌། ། རྣལ་འབྱོར་པ་རང་སྒོ་རུ་དོན་དང་ཟེར། ། ཆོ་འཕྲུལ་ཡིན་ནམ་བསམས་ནས་བལྟས་པའི་ཚེ། ། སྣང་ཚུལ་སྒྱུ་མའི་གཟུགས་བརྙན་ལྟ་བུར་བཞག ཁྱེད་རྣམས་སུ་ཡིན་ཅི་བྱེད་སྨྲས་ཙ་ན། ། ངེད་རྣམས་རྔམ་པ་རོང་གི་བཙན་རྒོད་དང༌། ། དུར་ཁྲོད་ཌཱཀྐི་རྣམས་ཀྱི་དབང་ཕྱུག་ཡིན། ། དཻང་འདིར་གུ་རུ་རྗེ་ཡི་སྒྲུབ་ཕུག་ཏུ། །
མ་བསྒོམས་སངས་རྒྱས་གྲུབ་པའི་དམ་རྫས་དང༌། ། དྲེགས་པ་སྡེ་བརྒྱད་ཀུན་གྱི་བླ་རྡོ་ཡོད། ། རྟེན་འབྲེལ་ཟུངས་ལ་ད་ལྟ་བྱོན་ནོ་ཟེར། ། དེ་མ་ཐག་ཏུ་བདག་ཀྱང་ནང་དུ་ལོག ། ཚོགས་རྫས་ཕྲན་བུ་ཙམ་ཞིག་གྲབས་པ་དང༌། ཁ་ཊྭཱཾ་ཐོགས་ནས་སྒོ་རུ་དོན་པའི་ཚེ། ། བུད་མེད་རྣམས་ཀྱི་སྔོན་དུ་ལམ་སྣ་བྱས། ། མི་ནག་དེ་རྣམས་ཕྱི་བྱས་འགྲོ་བའི་ཚེ། ། གུ་གུ་རོང་གི་ཆུ་ཁར་སླེབས་ནས་འདུག ། བདག་ནི་འགྲོ་བའི་ཐབས་ཤིག་བསམ་པའི་ཚེ། །
མི་ནག་དེ་ཉིད་རྟ་ལས་བབས་ནས་ནི། ། འདི་ལ་ཞོན་སྟེ་བྱོན་པར་ཆོག་ཅེས་ཟེར། ། རྟ་ནག་དེ་ཡི་གོང་དུ་སླེབ་པ་དང༌། ། རླུང་དམར་དྲག་པོས་འུར་སྒྲ་དང་བཅས་པ། ། ཤིན་ཏུ་གཡོས་པའི་ཀློང་དུ་ཁྱེར་ནས་སོང༌། ། རིམ་གྱིས་ཐོ་རངས་ཁ་ཙམ་ཡིན་འདྲ་རུ། ། རྔམ་པ་སྒྲ་སྒྲཽགས་མདུན་དུ་སླེབས་ནས་འདུག ། དེ་ནས་ཕར་ཁར་བརྒལ་ཏེ་ཕྱིན་པའི་ཚེ། ། གུ་རུའི་སྒྲུབ་ཕུག་གོང་འོག་དག་ཏུ་སླེབས། ། དེ་ནས་ནམ་མཁའ་ཧད་དེ་ལངས་ནས་སོང༌། །
སྒྲུབ་ཕུག་ནང་དུ་ཚོགས་འཁོར་ལེགས་པར་བཏང༌། ། རྟེན་འབྲེལ་བརྟགས་པས་དམ་རྫས་བླ་རྡོ་རྙེད། ། ཚོགས་འཁོར་རོལ་ནས་ལྷག་མ་བཏང་བ་དང༌། ། ཤིན་ཏུ་ཐིབ་ཐིབ་གཉིད་འདྲ་ལོག་ནས་སོང༌། ། དེ་ཚེ་ཟ་ཟི་ཉམས་ཀྱི་སྣང་བ་ལ། ། རྒྱ་གར་ཡུལ་གླིང་ཞིག་ལ་སླེབས་པ་དང༌། ། ཨ་རུ་ར་སོགས་ཤིང་འབྲས་མང་འདུག་པས། ། ཟོས་ཤིང་ནགས་ཚལ་དག་ཏུ་ཉུལ་བའི་ཚེ། ། རིག་འཛིན་ཆེན་པོ་དགའ་རབ་རྡོ་རྗེ་མཇལ། ། ལུང་བསྟན་ཆོས་དང་ཟབ་རྒྱ་ཡིན་གསུངས་པའི།
ཁ་བྱང་ཤོག་དྲིལ་མང་པོ་གཏད་པ་རྨིས། ། དེ་ནས་ཡད་ཡུད་མང་པོ་ཞིག་གི་མཚམས། ། ཟ་ཟི་གཉིད་ཀྱང་སད་ནས་འདུག་པ་དང༌། ། ས་ཡང་རུབ་སྟེ་ཟླ་བ་ཤར་ནས་འདུག ། ཐོམ་མེར་བལྟས་པས་སྔར་གྱི་ཟླ་གྲོགས་རྣམས། ། ཚོགས་གྲལ་བྱས་ནས་ལྷོད་ཀྱིས་བསྡད་ནས་འདུག ། ཆད་བརྟན་ཕུལ་ཞིང་འགྲོ་གྲབས་བྱས་པ་དང༌། ། ཐམས་ཅད་ལང་ཏེ་སྔར་ལྟར་སྒོ་རུ་ཕྱིན། ། ད་ནི་སྦས་ཡུལ་ཞིག་ཏུ་འགྲོའོ་ཟེར། ། སྔར་ལྟར་རྟ་དེ་བདག་ལ་གཏད་ནས་བྱུང༌། །
དེ་མ་ཐག་ཏུ་སྔར་བཞིན་སོང་བའི་ཚེ། ། ལྷོ་ནུབ་གྲོ་མ་ལུང་ཡིན་ཟེར་བ་ཡི། ། རི་རྩེ་ཐམས་ཅད་གངས་ཀྱིས་བསྐོར་བ་དང༌། ། ལུང་ཆེན་གསུམ་ནི་གཅིག་ཏུ་འདུས་པའི་སར། ། རོང་རྣམས་དག་ལ་སྐྱ་ལམ་དོག་པ་ཡི། ། ཤིན་ཏུ་བཙན་གྱི་ཡུལ་གླིང་ཆེན་པོ་འདུག ། འདི་རུ་གྲོ་མའི་ལོངས་སྤྱོད་ཡོད་དོ་ཟེར། ། ཤིང་འབྲས་སོགས་ནི་མང་པོ་སྨིན་ནས་འདུག ། སྔར་གྱི་རྩིག་པའི་ཤུལ་ཡང་འགའ་རེའི་ནང༌། ། དེ་ནས་རིམ་བཞིན་སོང་བའི་མཚམས་སུ་ནི། །
མི་མ་ཡིན་གྱི་གྲོང་ཁྱེར་འགའ་རེ་འདུག ། དབང་བསྐུར་དགོས་ཟེར་ཕྱག་དབང་ཞུ་བ་དང༌། ། འབྲེལ་བ་ཡིན་ཟེར་ཤིང་འབྲས་འབུལ་བར་འདུག ། དེ་ནས་རིམ་བཞིན་སྤྱིལ་བུའི་ནང་དུ་སླེབས། ། དྲེགས་པ་རྣམས་ནི་སླར་ཡང་ལོག་ནས་སོང༌། ། དེ་ཡི་མཚམས་སུ་མང་པོ་ཡོད་ཡིན་ཏེ། ། ཡི་གེར་འཇིགས་ནས་མ་བྲིས་བཞག་པའོ། ། དེ་ནས་ཞག་པོ་བདུན་གསུམ་མཚམས་སུ་ནི། ། དྲག་པོའི་བསྙེན་སྒྲུབ་དག་ཀྱང་གྲོལ་བའི་ཚེ། ། རྟེན་འབྲེལ་ཆེ་བའི་གནད་ཀྱང་འགའ་རེ་བྱུང༌། །
དེ་ནས་ཡུལ་སྨད་དག་ལ་ཕྱིན་པའི་ཚེ། ། ནུབ་མོ་ཞིག་ཏུ་ཉལ་བའི་རྨི་ལམ་ངོར། ། བུད་མེད་དཀར་མོ་རུས་པའི་རྒྱན་ལྡན་མ། ཁྱེའུ་མང་པོའི་ཚོགས་ཀྱིས་བསྐོར་ནས་སུ། ། མདའ་དར་ཚེ་བུམ་ཐོགས་པ་མདུན་དུ་བྱུང༌། ཁོ་མོ་དེ་ཡིས་བདག་ལ་བཀའ་སྩལ་པ། ཀྱཻ་མིང་པོ་སྐལ་ལྡན་པ། ། བདག་འཛིན་མ་རིག་གྲོང་གླིང་དུ། ། ཨ་འཐས་གཉིད་ལ་མ་ཞེན་པར། ། དྲན་རིག་འོད་གསལ་ངོ་བོ་སྐྱོངས། །
བག་ཆགས་བདག་ཏུ་མ་བཟུང་བར། ། འཛིན་མེད་དྲན་པས་རྒྱང་སོ་སྲུངས། ། མ་ང་གཤིས་ལུགས་མཁའ་འགྲོ་ཡིན། ། ཚིག་འདི་སྙན་བརྒྱུད་ཞལ་གདམས་ཡིན། ། བརྡ་འདི་སྨོན་ལམ་བདེན་ཚིག་ཡིན། ། སང་ཞོགས་ཚེས་པ་བཅོ་ལྔའི་ཉིན། ། རྟེན་འབྲེལ་ལུང་གི་བཀའ་བབ་ཡོད། ། འདི་ནས་ཉི་མ་ནུབ་བྱང་ཕྱོགས། ། ཟིལ་ཆེན་གསང་ཕུག་བྱ་བ་ཡི། ། གུ་རུ་རྗེ་ཡི་སྒྲུབ་གནས་སུ། །
ཡང་ཟབ་གཏེར་གྱི་སྐལ་བ་ཡོད། ། ཟབ་མོའི་ཚོགས་འཁོར་ཐོགས་གྱིས་ལ། ། གནས་དེར་གསོལ་བ་ཐོབ་སྟེ་བྱོན། ། འདི་ནས་ཡུལ་སྟོད་བྱ་བ་རུ། ། གྲོགས་ནི་ཚེ་ཡི་མིང་ཅན་ཡོད། ། གནད་དེ་གསང་ཞིང་སྦ་བར་གྱིས། ། ཚིག་དེ་སྣང་བའི་རི་མོས་ཟུངས། ། ཞེས་པའི་ཚིག་དེ་ཐོས་པ་དང༌། ། བུད་མེད་དེ་ནི་རྡོ་རྗེ་ཕག་མོ་དང༌། ཁྱེའུ་རྣམས་ནི་རྗེ་འབངས་ཉེར་ལྔར་གྱུར། །
རྗེ་འབངས་རྣམས་ཀྱིས་བདག་ལ་སྨྲས་ནས་སུ། ། ཛྙཱ་ན་ཁྱོད་ཉིད་དེང་ཕན་གང་དུ་ཕྱིན། ། འགྲོ་དོན་རྟེན་འབྲེལ་ལེགས་པར་འགྲིགས་ལགས་སམ། ། དེ་རིང་འོ་སྐོལ་འཚོགས་པ་ཡ་མཚན་ཟེར། ། དེ་ཚེ་བདག་གིས་གྱེན་དུ་བལྟས་པ་ལ། ། ཟིལ་ཆེན་གསང་ཕུག་ཚེ་བུམ་ལོགས་ཤིག་ལ། ། འཇའ་དཀར་དར་ཡུག་བརྐྱངས་འདྲ་ཟུག་ནས་འདུག ། འཇའ་སྣེར་བྱི་རུའི་བུམ་པ་མང་པོ་དང༌། ། གཡུ་ཡི་རྡོ་རྗེ་རྩེ་ལྔ་ཡོད་པར་མཐོང༌། ། དེ་ཚེ་བདག་དང་རྗེ་འབངས་ཉེར་ལྔ་རྣམས། །
ཕྱག་རྒྱ་སྦྲེལ་ནས་སྨོན་ལམ་བཏབ་པ་དང༌། ། གར་སྟབས་མི་འདྲ་སྣ་ཚོགས་བསྒྱུར་ནས་ནི། ། འཆི་མེད་ཚེ་ཡི་རིག་འཛིན་གྲུབ་པ་ཡི། ། མཚམས་སྦྱོར་བཟང་པོ་སྨོན་ལམ་བཏབ་པ་རྨིས། ། དེ་མ་ཐག་ཏུ་ནམ་ཡང་སངས་སངས་ལངས། ། ཚོགས་རྫས་ཕྲན་བུ་ཞིག་ནི་ཐོགས་ནས་སུ། ། རྟེན་འབྲེལ་བརྟགས་ཏེ་སྒོ་རུ་དོན་པ་དང༌། ། ཨ་ཅེ་པུར་ཎྱཻ་སུ་ཁཾ་ཞེས་བྱ་བས། ། འོ་མ་ཁྱེར་ནས་ནང་དུ་ལོག་པར་འཕྲད། ། དེ་ཡིས་རྟེན་འབྲེལ་ལེགས་པར་བྱུང་བ་དང༌། །
དེ་ནས་རིམ་བཞིན་ལམ་དུ་ཞུགས་པའི་ཚེ། ། ཟིལ་ཆེན་གསང་ཕུག་གནས་སུ་སླེབ་པ་དང༌། ། དྲི་བཟང་འཐུལ་ཞིང་གླིང་བུའི་སྐད་ཀྱང་ཐོས། ། བྱ་རིགས་མང་པོས་གསུང་དབྱངས་སྣ་ཚོགས་སྒྲོགས། ། གསང་ཕུག་གནས་སུ་འཇའ་འོད་འཁྱིལ་བ་དང༌། ། འཕན་དར་བླ་བྲེ་འཕྱོང་བའི་ཕོ་བྲང་ནི། ། བྱིན་ཆགས་བག་དྲོ་ལྡན་པ་ཞིག་དང་མཇལ། ། ཕྱག་འཚལ་གསོལ་བ་འདེབས་བཞིན་སོང་བའི་ཚེ། ། གཏེར་གྱི་སྒྲོམ་ནས་ཚེ་ཆུ་རྡོལ་ཏེ་འདུག ། སྨོན་ལམ་བཏབ་ནས་ཁ་རུ་མྱོང་བ་དང༌། །
ཟངས་སྣོད་ནང་དུ་བླུགས་ཏེ་བྱིན་རླབས་ཞུས། ། དེ་ནས་ཚོགས་འཁོར་བཏང་ཞིང་སྤྱན་འདྲེན་སྐབས། ། ཚེ་བུམ་སྟེང་དུ་འཇའ་གུར་འདོམ་གང་ཙམ། ། ཤིན་ཏུ་བཀྲ་བ་ལྔ་ལྡན་ཤར་བའི་དབུས། ། ཆོས་ལོངས་སྤྲུལ་གསུམ་ཞིང་ཁམས་མངོན་སུམ་མཇལ། ། ཕྱག་དང་སྨོན་ལམ་གསོལ་བ་ལེགས་པར་བཏབ། ། ཚོགས་འཁོར་ཐོན་ནས་ཐ་ཚིག་བསྒྲག་པའི་ཚེ། ། ཞིང་སྐྱོང་མགོན་པོ་གཙོ་འཁོར་མདུན་དུ་བྱུང༌། ། གཏོར་མ་ཕུལ་ཞིང་ཕྲིན་ལས་དྲག་པོ་བཅོལ། ། དེ་ནས་ཚེ་བུམ་ལོགས་ནས་རྒྱ་རྟགས་མཐོང༌། །
རྡོ་ཡིས་གཏེར་སྒོ་དྲག་ཏུ་བརྡུང་བའི་ཚེ། ། གཏེར་གྱི་སྒྲོམ་བུ་མངོན་སུམ་མཇལ་ནས་བྱུང༌། ། ལག་ཏུ་བླངས་ནས་དབང་དང་བྱིན་རླབས་ཞུས། ། གཏེར་རྫོང་ལ་ཡང་འབྲུ་སྣ་རིན་ཆེན་བཞག ། དེ་ཡི་གཡོན་ཕྱོགས་ཤིང་སྡོང་དེ་ཡི་གོང༌། ། མེ་རི་འབར་དང་ཚ་ཚྭ་ཁོལ་བ་ཡི། ། གཏེར་སྒོ་ཆེན་པོ་ཞིག་ནི་འདུག་པ་དེ། ། རྡོ་ཕུར་ཐམས་ཅད་ལེགས་པར་ཕུད་པ་དང༌། ། ཟངས་ལྕགས་མང་པོའི་ཕྱེ་མ་ནང་དུ་ནི། ། ཟངས་སྒྲོམ་ཆེན་པོ་ཟུར་གསུམ་པ་ཞིག་སྣང༌། །
གདན་དྲངས་སྤྱི་བོར་བླངས་ཏེ་དབང་ཡང་ཞུས། ། གཏེར་རྫོང་ཕུལ་ནས་གཏེར་རྒྱ་སྔར་ལྟར་བསྒྲིགས། ། སྒྲོམ་བུ་རྣམས་ནི་ཞལ་ཕྱེས་མཇལ་བའི་ཚེ། ། མཆོང་སྒྲོམ་ནང་དུ་གུ་རུའི་སྐུ་ཚབ་ནི། ། ཀ་མ་རུ་ལས་གྲུབ་པའི་ཡ་མཚན་ཅན། ། པདྨ་མཐོང་གྲོལ་ཚོན་གང་ཙམ་ཞིག་དང༌། ། འཆི་བདག་ཟིལ་གནོན་ཤོག་དྲིལ་དམ་རྫས་བཅས། ། འབྲེལ་ཚད་དོན་ལྡན་ཁྱད་པར་འཕགས་པ་འདུག ། ཟང་སྒྲོམ་དམར་པོ་དེ་ཡི་ནང་དུ་ནི། ། དབང་ཆེན་རྟ་འགྲིན་ཁྲོ་རྒྱལ་སྟོབས་འདུས་ཀྱི། །
ཤོལ་དྲིལ་དང་ནི་སྐུ་ཚབ་ཁྱད་པར་ཅན། ། བླ་རྡོ་སྲོག་གི་འཁོར་ལོ་དང་བཅས་འདུག ། དེ་ཡི་ཉིན་ལ་ཐམས་ཅད་རི་དེ་ཡི། ། གཡས་ཕྱོགས་ཤིག་ཏུ་མི་མཐོང་སྦ་གཏེར་བཞག ། གཏོར་འབུལ་བགྱིས་ཏེ་སླར་ཡང་ལོག་ནས་སོང༌། ། དེ་ནས་མི་རིང་བ་རུ་དེ་ཉིད་ལ། ། ཟིལ་ཆེན་དགོན་ཞེས་བྱ་བར་མཚམས་བཅད་དེ། ། ཕུར་པ་རྟ་འགྲིན་སེང་གདོང་ལ་སོགས་བསྒྲུབ། ། དེ་ཡི་སྒྲུབ་པ་ཐམས་ཅད་གྲོལ་བ་དང༌། ། ཡུལ་སྨད་སྒྲུབ་མཆོད་གཏོར་ཟློག་བྱེད་དུ་སོང༌། །
དེ་ནས་མགོན་པོ་རོང་གི་གཉེར་པ་ཡིས། ། དེ་རུ་བྱོན་དང་སྦྱིན་བདག་བྱེད་ཅེས་ཟེར། ། དེ་རུ་སོང་ནས་རྒྱངས་པར་བསྡད་པ་དང༌། ། སྟོན་ཁ་བྱར་གཉན་ཕྱོགས་སུ་བགྲོད་ནས་སོང༌། ། གཉལ་ཕྱོགས་དྲིན་ལས་བྱ་བའི་དགོན་པ་རུ། ། འབྲུག་པ་ཀུན་ལེགས་སྤྲུལ་སྐུ་བཞུགས་ནས་འདུག ། དེ་ནས་ན་རོ་ཆོས་དྲུག་གདམས་པ་དང༌། ། རོ་སྙོམ་སྐོར་བཞི་སྙན་བརྒྱུད་འགའ་རེ་ཞུས། ། དེ་ནས་གཉལ་གྱི་རྒྱབ་རི་བྲག་རྩར་སོང༌། ། གྲུབ་ཆེན་ཆོས་བཟང་རྣམ་རྒྱལ་བཞུགས་ནས་འདུག །
དེ་རུ་གསུང་གླེང་ཞིབ་པར་བྱས་པ་དང༌། ། གྲུབ་ཆེན་དེ་ཡི་བདག་ལ་སྨྲས་ནས་སུ། ། གྲོགས་པོ་ཙཱ་རིར་བཞུགས་ཡུན་རིང་མི་ཉན། ། ཐ་མར་འཇིག་རྟེན་པ་རུ་འགྱུར་འོང་བས། ། གནས་ཀྱི་ཕྱི་ན་བཞུགས་དང་དགའ་བོ་གསུང༌། ། དེ་ལ་བདག་གི་ལན་དུ་འདི་སྐད་བཏབ། ། འོ་ན་ཁྱེད་ཀྱང་ཙཱ་རིར་བཞུགས་ནས་སུ། ། མི་ལོ་བཅུ་གསུམ་སྒྲུབ་པ་བགྱིས་པ་དང༌། ། གནས་ནང་འཇིག་རྟེན་པ་རུ་འགྱུར་སོང་ན། ། གནས་ཀྱི་ཕྱི་ནས་སངས་རྒྱས་ག་ལ་རྙེད། །
རྐྱེན་ལ་ཐོག་བརྫི་དངོས་གྲུབ་ཀུན་གྱི་མཆོག ། ནཱ་རོ་ཆོས་དྲུག་རོ་སྙོམ་བདག་པོ་ལ། ། འཇིག་རྟེན་གླིང་ནས་གྲོལ་ཆ་མ་ཐོབ་ན། ། སངས་རྒྱས་ཞིང་ལ་གྲོལ་དང་མ་གྲོལ་མེད། ། འོན་ཀྱང་བདག་ནི་འདི་ལོའི་ཕར་བཏགས་ནས། ། ཀོང་པོའི་ཕྱོགས་སུ་འགྲོ་བའི་གྲབས་ཡིན་སྨྲས། ། དེ་དག་མཛད་པ་ལེགས་འོང་ལེགས་འོང་ཟེར། ། དེ་ཡི་ཞོར་ལ་དུར་ཁྲོད་སྐྱ་བོར་སོང༌། ། མི་རོ་འགའ་རེ་བཤའ་ཞིང་འདུག་པ་ལ། ། དུར་གཅོད་བཏང་ནས་རྐང་དང་ཀླད་པ་རོལ། །
དགེ་རི་བྲག་གི་སྒྲུབ་ཕུག་མཇལ་དུ་ཕྱིན། ། རྟེན་འབྲེལ་བརྟགས་ཏེ་དེ་རུ་ཉལ་ནས་བསྡད། ། ནུབ་མོ་རྟགས་དང་རྟེན་འབྲེལ་ལེགས་པོ་བྱུང༌། ། དེ་ནས་རིམ་བཞིན་རྟེན་འབྲེལ་བརྟགས་ཏེ་སོང༌། ཁ་བྱང་ནང་དུ་གསལ་ཁ་མི་འདུག་ཀྱང༌། ། རྟེན་འབྲེལ་བརྟགས་པར་བྱ་ཕ་སྡེ་པར་སོང༌། ། སྡེ་པ་དེ་ཡི་རྫོང་ཞོལ་སླེབ་པ་དང༌། ། བུད་མེད་བཅུ་དྲུག་ལོན་པའི་ན་ཚོད་ལ། ། མཁའ་འགྲོའི་མཚན་རྟགས་ཚང་བ་ཞིག་གིས་ནི། ། ཆུ་ཟོམ་ཁུར་ཏེ་གྱེན་ལ་འགྲོ་བར་འཕྲད། །
དེ་ལ་རྟེན་འབྲེལ་བརྟགས་ནས་འདི་སྐད་སྨྲས། ། སྡེ་པ་ཨེ་བཞུགས་རྟེན་འབྲེལ་ཨེ་ཡོད་སྨྲས། ། རྟེན་འབྲེལ་འཕྱིས་སོང་སྡེ་པ་མ་བཞུགས་ཟེར། ། ཆུ་ཟོམ་དེ་ནང་མཆོད་པ་བགྱིས་པ་དང༌། ། སླར་ཡང་རིམ་བཞིན་ལོ་རོ་ཕྱོགས་སུ་སོང༌། ། རས་ཆུང་ཕུག་ཏུ་བསྙེན་སྒྲུབ་རླུང་ཡང་སྦྱངས། ། དེ་ཡི་ཞོགས་ནས་བྱམས་ཆེན་སོང་བ་དང༌། ། བྱ་ཕ་སྡེ་པ་དེ་རུ་བྱོན་ནས་འདུག ། རྟེན་འབྲེལ་བྱས་ནས་གོས་ཤིག་བསླངས་པ་དང༌། ། རས་གཟན་སྤུས་ལེགས་ཤིག་ནི་སྤྲད་བྱུང་བས། །
མ་འོངས་སྦྱིན་བདག་འོང་བར་འདྲའོ་བསམ། ། དེ་ནས་རོང་དུ་ལྷོ་ཡུལ་འགྲོ་རྩིས་ལ། ། རྟེན་འབྲེལ་ཅུང་ཟད་མ་འགྲིགས་ཕྱིར་ལོག་བྱས། ། བྱར་སྨད་ཇོ་བོ་དཔེ་དཀར་སོང་བའི་ཚེ། ། དེ་ཡང་མ་འགྲིགས་རིམ་བཞིན་འགྲོ་དགོས་བྱུང༌། ། སླར་ཡང་ལ་ཐོག་རི་ཕུའི་ཇོ་བོར་ཕྱིན། ། ནུབ་མོ་ཉལ་བའི་རྨི་ལམ་ངོགས་སུ་ནི། ། ལ་ཐོག་སྡེ་པ་ཚང་ནས་ཡིན་ཟེར་བའི། ། བུད་མེད་ན་ཆུང་མཛེས་པའི་ཆ་བྱད་ཅན། ། ལག་ཏུ་བྷནྡྷ་ཁྱེར་བ་ཞིག་བྱུང་ནས། །
འདི་ནས་དག་སྟོད་ལོག་ལོན་བྱ་བ་རུ། ཁྲ་མོ་བྲག་ཞེས་བྱ་བའི་སྒྲུབ་གནས་ཡོད། ། འདི་ནས་ཀོང་སྨད་དག་གི་ལུང་པ་རུ། ། གུ་རུ་ཐིམ་བྲག་བྱ་བའི་སྒྲུབ་གནས་ཡོད། ། དེ་རུ་བྱོན་དང་ང་ཡིས་གྲོགས་བྱེད་ཟེར། ། བདག་གིས་དེ་ལ་ལན་དུ་འདི་སྐད་སྨྲས། ཁྱེད་ཀྱི་རུས་དང་མིང་ལ་ཅི་ཟེར་སྨྲས། ། བུད་མེད་དེ་ཡིས་བདག་ལ་ལན་བཏབ་པར། ། རུས་ནི་དྭགས་པོ་ཟུར་མཁར་དག་གི་གདུང༌། ། མིང་ནི་ཨ་ཅེ་དབྱངས་ཅན་བྱ་བ་ཡིན། །
སྔོན་ཚེ་ང་ཉིད་རྒྱ་གར་ཤར་གླིང་དུ། ། ལྷ་ལྕམ་པུར་ཎྱཻ་ཛཱི་ཝན་བྱ་བ་ཡིན། ཁྱེད་ཉིད་ཤཱཀྱ་པྲ་བྷར་གྱུར་པའི་ཚེ། ། བདག་གིས་གསང་བའི་གྲོགས་མོ་བགྱིས་པ་ཡིན། ། ད་ཡང་ལན་གཅིག་གྲོགས་སུ་མཆིས་དགོས་པས། ། དུས་འདིར་རྟེན་འབྲེལ་མཛད་རོགས་གྱིས་ཤིག་ཟེར། ། དེ་མ་ཐག་ཏུ་གཉིད་ཡང་སད་ནས་འདུག ། རིམ་བཞིན་ལ་ཐོག་དེ་རུ་སོང་བ་དང༌། ། གནས་ཚང་ཞིག་གི་ནང་དུ་བསྡད་པའི་ཚེ། ། སྡེ་པ་ཚང་གི་སྲས་མོ་ཡིན་ཟེར་བའི། །
བུ་མོ་གཉིས་ཙམ་མགྲོན་དུ་སླེབས་ནས་བྱུང༌། ། བདག་གིས་དེ་རྣམས་མིང་སོགས་དྲིས་པའི་ཚེས། ། སྔར་གྱི་མིང་རུས་ཤ་སྟག་ལག་ཡིག་སོགས། ། ཐམས་ཅད་ཚང་བ་དད་ལྡན་ཞིག་ཏུ་འདུག ། དེ་ཚེ་བདག་གིས་བསམ་བློ་བགྱིས་པ་དང༌། ། ཚིག་གིས་རྟེན་འབྲེལ་བཟང་པོ་བགྱིས་པ་ཡོད། ཆད་པ་འདྲ། ། གཏེར་རྒྱ་གཉིས་ཙམ་དེ་རུ་ཡོལ་ནས་སོང༌། ། དེ་ནས་ལོག་སྟེ་ཙཱ་རིར་ཕྱོགས་སུ་སོང༌། ། རིམ་བཞིན་མཚོ་དཀར་མཇལ་དུ་འགྲོ་བའི་ཚེ། །
ནགས་ལ་སྤང་ལ་རྫ་ལ་ཐམས་ཅད་བརྒྱབ། ། རི་ཡི་རྩེ་ལ་ཐོན་ཏེ་མཇལ་བའི་ཚེ། ། དྲི་བཟང་འཐིབ་དང་འཇའ་སྤྲིན་སྣ་ཚོགས་ཟུག ། གནས་ཀྱིས་ཞལ་གཟིགས་མཇལ་ཞིང་སྨོན་ལམ་བཏབ། ། མཚོ་སྐོར་དུས་སོགས་རྟེན་འབྲེལ་ལེགས་པ་བྱུང༌། ། གློ་བོ་རོང་གི་ཨུ་རྒྱན་སྒྲུབ་ཕུག་ཏུ། ། ཕྱི་ནང་རྟེན་འབྲེལ་ལ་སོགས་ལེགས་པར་བྱུང༌། ། དེ་ནས་ཙཱ་རིའི་གནས་ནང་བགྲོད་དེ་སོང༌། ། རིམ་བཞིན་གསར་མ་ཡང་མཛོད་མཇལ་ནས་ནི། ། དམར་ནག་རཀྟའི་མཚོ་ཁར་སོང་བའི་ཚེ། །
འབྲུག་སྒྲ་གློག་དང་སེར་བ་འཐོར་ནས་བྱུང༌། ། བདག་ཀྱང་དབང་དྲག་པདྨར་གསལ་བཏབ་ནས། ། ཏིང་འཛིན་ངང་ལ་ཐ་ཚིག་དྲག་པོ་བསྒྲགས། ། རྐང་གླིང་གཙེར་ཞིང་ཧཱུྃ་སྒྲ་བགྱིས་པའི་ཚེ། ། སེར་སྤྲིན་དྭངས་ནས་ཉི་མ་ལེགས་པར་ཤར། ། དེ་ནས་མཚོ་ཡི་ཁ་རུ་སོང་བ་དང༌། ། སྔགས་བདག་མ་མོའི་སྐུ་གཟུགས་དངོས་སུ་བསྟན། ། མཚོ་ཡི་རྦ་རླབས་དྲག་པོ་འཁྲུགས་པའི་ཚེ། ། མ་མོས་བླ་རྡོ་ཤོག་དྲིལ་བཅས་པ་དེ། ། ཐག་འདོམ་ལྔ་ཡི་མཚམས་སུ་འཕང་ནས་བྱུང༌། །
སྨོན་ལམ་བཏབ་ནས་དབང་བཞི་ལེགས་པར་བླངས། ། འབྲུ་སྣ་མཆོད་ནས་ཚོགས་འཁོར་ལེགས་པར་བཏང༌། ། རྟེན་འབྲེལ་བརྟགས་ཏེ་རིམ་བཞིན་ལོག་ནས་སོང༌། ། ཡང་གཅིག་སྔ་སྐོར་སྐབས་སུ་སོང་བའི་ཚེ། ། ཕོ་བྲང་སྐྱོག་མོ་སྒྲེས་པའི་མཚམས་སླེབ་པར། ། གངས་རྒྱུད་ཆེན་པོ་འུར་སྒྲ་ལྡན་པ་ཞིག ། རྒྱ་མཚོ་འཁྲུགས་འདྲ་གཡོས་ཏེ་བྱུང་བའི་ཚེ། ། ཏིང་ངེ་འཛིན་གྱི་དམིགས་པ་དྲག་པོ་ཡིས། ། ཕུར་པ་བཏོན་ནས་གངས་ལ་བཏབ་པའི་ཚེ། ། གངས་འུར་རྣམས་ཀྱང་ཞུན་ལྟར་བསྡད་ནས་སོང༌། །
དེ་གར་བསྐོར་མི་མང་པོའི་བགྲོད་ལམ་གྱུར། ། དེ་ནས་ཟིལ་ཆེན་དགོན་དུ་སྡོད་པའི་ཚེ། ། ཐོག་མར་སྦྱིན་བདག་བྱེད་མཁན་དེ་དག་གིས། ། རླུང་ཁྲིད་ཞུ་ནས་རྟོགས་ལྡན་བྱའོ་ཟེར། ། བུད་མེད་དེས་ཀྱང་ཆོས་ལ་འགྲོའོ་ཟེར། ཁོང་གཉིས་སྐྲ་བཅད་མིང་ཕོག་སྡོམ་པ་བྱིན། ། སེམས་ཁྲིད་རླུང་ཁྲིད་ལ་སོགས་ཞིབ་པར་བྱས། ། ད་ནི་འཁོར་བ་སྟོང་ཟེར་ཁས་ལེན་བྱུང༌། ། ཟླ་བ་གཉིས་ཙམ་ཆོས་ལ་སྦྱངས་ནས་སོང༌། ། སྐྱེས་པ་དེས་ནི་འབྲི་གུང་འགྲོ་ཞེས་ཟེར། །
བུད་མེད་དེས་ནི་ཀོང་པོར་འགྲོའོ་ཟེར། ། ཆོས་དང་གནས་སྐོར་བྱེད་པའི་དམ་བཅའ་བླངས། ། བདག་ནི་སྒྲུབ་པ་གྲོལ་བའི་མཚམས་ཤིག་ལ། ། རྟ་མགྲིན་རོང་གི་རྟ་དབུའི་བྲག་ཕུག་ཏུ། ། མལ་ས་མཆོད་གཞི་མེ་ར་ལ་སོགས་པ། ། ཆོས་འབྱུང་གྲུ་གསུམ་དབྱིབས་སུ་བཅས་ནས་ནི། ། རྟ་མགྲིན་ཁྲོ་རྒྱལ་སྟོབས་འདུས་སྒྲུབ་པ་བཏང༌། ། ཞག་པོ་ལྔ་ཙམ་སོང་བའི་སྐབས་ཤིག་ལ། ། གཏེར་ལྷོང་ཆོ་འཕྲུལ་འདྲ་བའི་ཉམས་སྣང་ནི། ། རྟ་མགྲིན་མཚོ་ནས་མེ་ཆེན་འབར་བ་དང༌། །
བྲག་རི་ཐམས་ཅད་ཡམ་ཡོམ་འགུལ་བ་སོགས། ། རྩུབ་པའི་ཉམས་འགྱུར་འགའ་རེ་སྟོན་ནས་འདུག ། སླར་ཡང་ཏིང་འཛིན་ངང་ལ་སྒྲུབ་པའི་ཚེ། ། ཆོ་འཕྲུལ་ཞི་ནས་རྟེན་འབྲེལ་ལེགས་པ་བྱུང༌། ། དེ་ནས་སྒྲུབ་པ་གྲོལ་བའི་མཚམས་སུ་ནི། ། གཏེར་སྒྲོམ་དང་ནི་སྐུ་ཚབ་མཚོ་དེར་སྦས། ། ཀི་ཀང་རཱ་ཧུ་ལ་ལ་གཏེར་གཏད་བཞག ། སྒྲུབ་པ་གྲོལ་ནས་མགོན་པོ་རོང་དུ་སོང༌། ། ནུབ་མོ་ཞིག་ནི་ཉལ་བའི་རྨི་ལམ་དུ། ། བྱང་ཕྱོགས་འབྲི་ཡི་ཡུལ་ནས་ཡིན་ཟེར་བའི། །
བུད་མེད་སྔོན་མོ་མཐིང་གི་ལན་ཚར་ཅན། ། མདའ་དར་མེ་ལོང་ཐོགས་པ་སླེབས་ནས་བྱུང༌། ། ད་ནི་མིང་པོ་ས་འདིའི་འགྲོ་དོན་རྫོགས། ། བསམ་ཡས་མཆིམས་ཕུའི་གནས་སུ་བྱོན་ཅེས་ཟེར། ། དེ་མ་ཐག་ཏུ་འཇའ་ལྟར་ཡལ་ནས་ཐལ། ། དེ་ནས་ནམ་ལང་གཉིད་ཀྱང་སད་པ་དང༌། ། བདག་གིས་བསམ་རྣོ་ལེགས་པར་བཏང་བ་ཡིས། ། རྨི་ལམ་ལྟར་ན་འགྲོ་ཡང་རན་འདུག་ཀྱང༌། ། ལོ་ཤས་བར་དུ་འདི་རུ་སྒྲུབ་པ་བྱ། ། རིམ་བཞིན་རྨི་ལམ་ལུང་བསྟན་བརྟགས་བསམས་ཀྱང༌། །
ཀུན་གྱིས་བདག་ལ་སྐུར་པ་འདེབས་ནས་སུ། ། རྟ་མགྲིན་དབུ་རྩེར་སྔར་མི་སྡོད་མ་མྱོང༌། ། ད་ལན་ངན་རྫས་མཐུ་སྒྲུབ་ཡིན་འོང་ཟེར། ། གཞན་ཡང་སྐུར་པ་འགའ་རེ་བྱེད་ནས་འདུག ། སྔར་གྱི་སྦྱིན་བདག་ཆོས་སྒོར་བཙུད་པ་དེས། ། ཀཱ་ལི་དེ་དང་བདག་གཉིས་སྦྲགས་ནས་སུ། ། ངན་བཤད་སྨ་འབེབས་སྣ་ཚོགས་བཏང་ནས་འདུག ། དེ་ཚེ་བདག་གིས་བསམ་བློ་མང་དུ་བསྐོར། ། དོན་མེད་ངན་བཤད་འདི་ཙམ་བྱེད་པ་ཅི། ། ཡང་ན་ངན་མཐུ་དྲག་པོ་འདྲ་ཞིག་རྒྱག །
ཡང་ན་གཟེར་ཐུམ་ངན་སྔགས་དྲག་པོ་རྒྱག ། སློབ་མ་དམ་ལོག་མེད་ན་ཕྱི་འཕྲོ་གཙང༌། ། ཡོན་བདག་གཞུངས་ངན་མེད་ན་འགྲོ་སྟབས་བདེ། ། བདག་གིས་གསང་སྔགས་ཐེག་ཆེན་སྒོར་བཙུད་ནས། ། དབང་ཁྲིད་ཐམས་ཅད་ཡོངས་རྫོགས་བགྱིས་པ་ལ། ། གཏང་རག་མཎྜལ་བཟང་པོ་མེད་ན་ཡང༌། ཁ་བཤད་སྒྲོ་སྐུར་ངན་པ་མ་འོས་བསམ། ། དེ་མ་ཐག་ཏུ་ལིངྒ་བཤོས་པ་དང༌། ། མིང་ཡིག་ལ་སོགས་ཐམས་ཅད་བྲིས་པའི་ཚེ། ། མདུན་གྱི་མཁའ་ལས་སྐྱེ་མེད་རང་སྒྲ་ནི།
ཀྱཻ། ཡང་ཟབ་ནམ་མཁའི་གཏེར་གྱི་བདག་པོ་ཁྱོད། ། ཐ་སྙད་ཚིག་གིས་རྒོལ་བ་མི་བཟོད་ན། ། སྤྱོད་པ་རོ་སྙོམ་འཛིན་མེད་གང་དུ་གཤེགས། ། ཞེ་སྡང་དྲག་པོས་མཐུ་གཏད་བགྱིས་པ་དེ། ། ཤན་པ་སྤུ་གྲི་ཅན་གྱི་མཚོན་བཏགས་འདྲ། ། འདི་ཕྱི་གཉིས་ཀར་སྒྲིབ་པའི་ལས་མ་བྱེད། ། སློབ་མ་དམ་ཉམས་དེ་རྣམས་སྐྱུར་ལ་ཤོག ། དད་ལྡན་དམ་ཚིག་ཅན་དེ་ཆོས་ལ་ཚུད། ། མ་ཉེས་ཁ་ངན་སྐུར་འདེབས་སྒྲོགས་པ་དེ། །
ཟབ་མོ་གཏེར་ལྷོང་ཆོ་འཕྲུལ་ཤེས་པར་གྱིས། ། ཞག་བཅུ་ཚུན་ནས་མཆིམས་ཕུའི་གནས་སུ་གཤེགས། ། དེ་སྐད་སྒྲ་དེ་ལེགས་པར་ཐོས་པ་དང༌། ། ལིངྒ་དེ་ཉིད་མེ་ཡི་ནང་དུ་བསྲེགས། ། འགྲོ་གྲབས་གོས་ཚགས་ལ་སོགས་བགྱིས་པ་དང༌། ། སྔར་གྱི་སྐྲ་བཅད་བུ་མོ་དེ་ཉིད་ཀྱིས། ། གསོལ་ཆང་བཙོས་ནས་བདག་ལ་དྲང་བ་དང༌། ། ངས་ནི་སྔར་གྱི་ཆོས་ཚུལ་ཞུས་པ་བཞིན། ། ད་ལན་བླ་མ་ཀོང་པོར་བྱོན་པ་ན། ། ཀོང་པོར་མ་སླེབ་བར་དུ་ཁྲིད་རོགས་མཛོད། །
བླ་མ་བཞུགས་ཚེ་ཆོས་ལ་མ་ཐར་ན། ། ང་ནི་སྔར་ལྟར་ཁྱིམ་འཛིན་དགོས་པར་འདུག ཁྲེལ་མེད་སློབ་མ་རྣམས་ནི་དད་པ་ལོག ། ད་རེས་བླ་མས་ཅིས་ཀྱང་ཁྲིད་རོགས་ཟེར། ། དེ་ལ་བདག་གིས་ལན་དུ་འདི་སྐད་སྨྲས། བདག་ནི་ཀོང་པོར་འགྲོ་བའི་ངེས་པ་མེད། ། འབྲི་གུང་བསམ་ཡས་ཕྱོགས་སུ་འགྲོ་ཡང་ངེས། ཁྱད་པར་བདག་ནི་གཅིག་པུར་འགྲོ་བ་དགའ། ཁྱོད་ནི་ཐག་རིང་ཆོས་ཕྱིར་མ་བགྲོད་སྨྲས། ། ཅིས་ཀྱང་ཀོང་པོའི་ཕྱོགས་སུ་མ་སླེབ་པར། །
བླ་མས་ད་རེས་ཁྲིད་རོགས་མ་མཛད་ན། ། དེ་བས་ཆུ་ཡི་ནང་དུ་མཆོང་ངོ་ཟེར། ། དེ་ལ་བདག་གིས་ལན་དུ་སྨྲས་ནས་སུ། ། ཆོས་ལ་མོས་པ་དེ་ལྟར་ཡིན་ལགས་ན། ། འོ་ན་བདག་གིས་ཁྲིད་རོགས་བྱའོ་སྨྲས། ། བུ་མོ་དེ་ནི་ཀོང་པོའི་ཁྱེར་ནང་དུ། ། ཨ་ནེ་བསམ་གཏན་བཟང་མོའི་ཆོས་གྲལ་དུ། ། བསྐྱལ་ཏེ་བློ་ནི་ཆོས་སུ་འགྲོ་བར་བྱས། ། སྒྲུབ་ཁང་དར་ཆས་རྒྱན་གྱིས་མཛེས་པར་སྤྲས། ། དེ་ནས་རིམ་བཞིན་ཟིལ་ཆེན་དགོན་དུ་སོང༌། །
གསོལ་མཆོད་ཚོགས་འཁོར་ལེགས་པོ་བགྱིས་ནས་སུ། ། གནས་བསྟོད་མགུར་དབྱངས་དགའ་བྲོ་བགྱིས་པའོ། ན་མོ། རྗེ་དུས་གསུམ་སངས་རྒྱས་འགྲོ་བའི་མགོན། ། ཕ་གཏན་གྱི་སྐྱབས་གནས་པདྨ་འབྱུང༌། ། མི་བདག་གི་གཙུག་རྒྱན་བྷ་དྲའི་ཞབས། ། དྲིན་འཁོར་མེད་ཅོད་པན་དམ་པར་འདུད། ། བདག་འཕྲོ་བཟང་རྟེན་འབྲེལ་གླུ་ཞིག་གཏོང༌། ། གནས་རྒྱ་གར་ཡུལ་གྱི་མངྒ་དྷ། ། ཤིང་ཨ་ཤྭ་ལི་ཡི་ནགས་ཀྱི་ཚལ། །
ཆུ་མར་འབབ་ནཻ་རཉྫ་རའི་ཕུག ། གངས་རྩེ་རྒྱལ་དག་པ་ཤྲཱིའི་མདུན། ། མཚོ་ཟླ་བ་ནོར་བུ་འཁྱིལ་བའི་འགྲམ། ། རྩྭ་ཀླུ་བདུད་རྡོ་རྗེ་འཁྲུངས་པའི་ཡུལ། ། བྱ་འདབ་ཆགས་དབྱངས་སྙན་ལེན་པའི་ས། ། གཅན་རི་དྭགས་ཙེར་སྐད་འབྱིན་པའི་ས། ། སྔོན་རྒྱལ་བས་བྱིན་རླབས་ཡ་མཚན་གནས། ། བགྲོད་མ་ལགས་ཐོས་པས་དད་པ་སྐྱེ། ། ཕྱི་ཚང་ཚིང་འཁྲིགས་པའི་ནགས་ཚལ་འདི། ། དབྱིངས་རྔམ་སྒྲ་འབར་བའི་དུར་ཁྲོད་དེ། །
མི་སྐལ་མེད་རྣམས་ཀྱི་བགྲོད་ལམ་འགག ། གཡང་རྔམ་པ་མི་མེད་གློ་ཡི་རོང༌། ། ཚུལ་རྣ་བས་ཐོས་ཀྱང་སྙིང་རྩ་འདར། ། ནང་ཀློང་ཡངས་གསང་སྔགས་ཕོ་བྲང་ནས། ། བུ་སྐལ་ལྡན་སྙིང་པོར་ལོན་པའི་ས། ། ཞིང་དཔའ་བོ་མཁའ་འགྲོ་སྤྲིན་ལྟར་གཏིབས། ། དོན་ཟབ་མོ་གསང་སྔགས་འབྱིན་པའི་གླིང༌། ། ཡུལ་མ་བཅོས་རྡོ་རྗེ་ཐེག་པའི་གནས། ། ལམ་མ་བསྒོམ་སངས་རྒྱས་འགྲུབ་པའི་ས། ། ཕ་པད་འབྱུང་བྱིན་རླབས་སྦས་པའི་ཡུལ། །
གནས་མངོན་དགའི་ཡ་མཚན་ལྡན་པ་དེ། ། ཞིང་མཁའ་སྤྱོད་ཙཱ་རི་མ་ལགས་སམ། ། གནས་འདིར་འཁྲུངས་སྐལ་ལྡན་ཕོ་མོ་རྣམས། ། ལྷ་དཔལ་བོ་མཁའ་འགྲོའི་ཚུལ་དུ་གྲུབ། ། རྒྱུ་བསོད་ནམས་བསགས་པས་སྐྱེ་ཚུལ་ཡིན། ། རི་ཁོར་ཡུག་ལྕགས་རིས་གཏིམས་འདྲ་འདི། ། ལྷ་ཞི་ཁྲོ་རབ་འབྱམས་ཚོགས་ཁང་ཉིད། ། གནས་ངོ་མཚར་ཆེའོ་བརྟན་པར་བཞུགས། ། ཡིད་དགའ་སྟོན་གླུ་ཡི་གར་མཆོད་འདི། ། གནས་དག་པ་ཤྲཱི་མཉེས་ཕྱིར་འབུལ། །
ཡུལ་ཕྱོགས་ཀུན་བཀྲ་ཤིས་དགེ་ལེགས་ཤོག ན་མོ། གནས་སྤྱི་གཙུག་འཁོར་ལོའི་རྩེ་མོ་རུ། ། མཚན་བརྫོད་པར་དཀའ་བའི་དྲིན་ཅན་རྗེ། ། ཕ་ཟླ་བྲལ་གུ་རུ་པདྨ་འབྱུང༌། ། དྲིན་མཚུངས་མེད་ཀརྨ་བྷ་དྲའི་ཞབས། ། ལག་སོ་སོར་སྙིང་ངོས་ཟླུམ་སྟེ་འདུད། ། བུ་སྒྲ་ཚིག་གཡུ་འབྲུག་སྔོན་མོའི་སྐད། ། གསུང་མགུར་དབྱངས་ནམ་མཁའི་ཀློང་ནས་སྟོང༌། ། བུ་ས་ཆོད་འདབ་བཟང་ཁྱུང་ཆེན་རྩལ། །
ལམ་བསྒོམ་མེད་རྟོགས་པའི་རང་སྐད་འདོན། ། བུ་སྙན་གྲགས་སྣང་སྲིད་ཉི་ཟླའི་འོད། ། རྒྱུད་སྨིན་གྲོལ་ཐུགས་རྗེའི་བཞིན་མདངས་སྟོན། ། བུ་སེམས་ཀློང་རི་རབ་ལྷུན་པོ་འགྱིང༌། ། སྒོམ་བག་ཡོད་གཉུག་མའི་སྤྱོད་འགྲོས་ངེས། ། བུ་ས་བཟུང་སེངྒེ་ལྷ་བུའི་གནས། ། ལམ་ཐེག་དམན་ཉན་རང་ཟིལ་གྱིས་གནོན། ། བུ་སྤྱོད་འགྲོས་གླང་ཆེན་སྨྱོན་པའི་གཤིས། ། རྒྱུད་སྲུང་སྡོམ་འགོག་པའི་མུ་གེ་སངས། ། བུ་སྙིང་སྟོབས་རྒྱ་སྟག་ཁ་ཆེའི་རྩལ། །
རྐྱེན་ཐོག་བརྫིས་དུག་ལྔ་གྲོགས་སུ་འཆར། ། བུ་རང་མཐོ་གཤོག་བརྒྱངས་མ་ཡིན་ཏེ། ། ལམ་རྡོ་རྗེ་ཐེག་ཆེན་འཛིན་ཚུལ་ཡིན། ། རྗེ་རྒྱལ་བ་གོང་མའི་སྙན་བརྒྱུད་ཡིན། ། ཕ་གསང་སྔགས་སྡོང་པོའི་ཆེ་བ་ཡིན། ། གནད་རུ་ཤན་འབྱེད་པའི་གཤིས་ལུགས་ཡིན། ། རླུང་འཁོར་ལོ་སྦུ་གུའི་རང་སྒྲ་ཡིན། ། བདག་རྩ་གསུམ་གླིང་པའི་ཆོས་སྐད་ཡིན། ། གནས་ཙཱ་རིར་བགྲོད་པ་མང་ལགས་ཀྱང༌། ། གཏེར་ཡིད་གཞིན་ནོར་བུ་ལོན་པའི་འབངས། །
མཚན་ཉི་ཟླ་ལྟ་བུར་གྲགས་པ་ཡི། ། གནུབས་ལོ་ཙཱ་སངས་རྒྱས་ཡེ་ཤེས་མཆོག ། དུས་ནམ་ཡང་མི་བརྗེད་གཟུངས་ཐོབ་འདི། ། བདག་རྩ་གསུམ་གླིང་པ་མ་ལགས་སམ། ། མ་མཁའ་འགྲོའི་གསང་རྒྱ་བཞི་བསྐོར་ཕྱེས། ། ལྷ་ཞི་ཁྲོའི་དཀྱིལ་འཁོར་དངོས་སུ་མཇལ། ། ཞིང་དཔའ་བོ་མཁའ་འགྲོས་བསུ་སྐྱེལ་མཛད། ། བཀའ་གཏེར་སྲུང་ཕོ་ཉས་ཕྲིན་ལས་སྒྲུབ། ། བུ་མི་ལ་མ་མཐུན་ལྷ་ལ་མཐུན། ། སྤྱོད་སྡིག་ལ་མ་མཐུན་ཆོས་ལ་དཀར། །
གྲོགས་སྦྱིན་བདག་བོར་ཡང་ལྷ་འདྲེ་རྙེད། ། གནས་གཞིས་དགོན་ཤོར་ཡང་དབེན་རི་ཟིན། ། ལམ་འགོག་པས་བསྐྱུར་ཡང་སྙིང་པོ་བཟུང༌། ། ཡུལ་སྐྱེ་བོས་སྡང་ཡང་ཆོས་པས་བསྟོད། ། གྲོགས་མི་ཆོས་ལད་ཀྱང་ལྷ་ཆོས་བཙུན། ། ཚེ་འདི་ངོགས་དཀའ་ཡང་ཕྱི་མར་ཡངས། ། ཡུལ་གདམ་རིས་མེད་ཀྱང་རང་ཚོད་ཟིན། ། སྒོམ་བཟླས་བརྗོད་མེད་ཀྱང་གྲུབ་རྟགས་ཐོན། ། ཕྱི་ཟོལ་ཟོག་དཀོན་ཡང་འབྱུང་ཚུལ་ཤེས། ། ལར་ལུང་རིག་སྡེབ་སྦྱོར་མེད་པ་ཡིས། །
སྒྲ་ཟུར་ཆ་སྙན་པོ་མི་ཤེས་ཀྱང༌། ། ཚིག་བླུན་གཏམ་གྱོང་པོའི་གླུ་ལེན་འདི། ། བདག་རྩ་གསུམ་གླིང་པའི་རང་གཤིས་ཡིན། ། དེ་མཉེས་ཤིང་གནས་གསུམ་མཁའ་འགྲོར་འབུལ། ། མི་ཁོ་བོས་སྒྲུབ་པའི་གྲོགས་མོ་ཡིས། ། བུ་འགྲོ་ལམ་བཀྲ་ཤིས་གནང་ངོ་ཡག ། དཔལ་དེ་རིང་ཕུན་ཚོགས་ཡར་ལྡན་ཤོག ། དེ་ནས་རིམ་བཞིན་གཡོ་ཡི་ལམ་དུ་གཤེགས། ། མ་གཅིག་ལབ་སྒྲོན་སྒྲུབ་ཕུག་ནང་དུ་སོང༌། ། ནུབ་མོ་ཉལ་བའི་ཉམས་དང་རྨི་ལམ་ལ། །
ལབ་སྒྲོན་མཁའ་འགྲོ་སྡེ་ལྔ་འཁོར་བཅས་ཀྱིས། ། དབང་བསྐུར་གཅོད་ཡུལ་བཀའ་གཏད་གནང་བ་རྨིས། ། ཐོ་རངས་ལྷ་འདྲེ་མི་གསུམ་དབང་དུ་བསྡུས། ། ཏིང་འཛིན་དམིགས་པས་འཁྲུལ་སྣང་དམ་ལ་བཏགས། ། འདི་སྐོར་བདུད་རིགས་ཡོད་པས་མ་བྲིས་སོ། དེ་ནས་རིམ་བཞིན་ཕག་མོ་གྲུ་ནས་སོང༌། ། ནུབ་མོ་ཉམས་དང་རྨི་ལམ་ཟ་ཟི་ལ། ། བུད་མེད་དམར་མོ་རུས་རྒྱན་གྱོན་པ་ཞིག ། མཁའ་འགྲོ་སྡེ་བཞིས་བསྐོར་ནས་མདུན་དུ་བྱུང༌། ཁྱེད་རྣམས་གང་ཡིན་གར་འགྲོ་སྨྲས་ཙ་ན། །
ངེད་རྣམས་གདན་ས་མཐིལ་ནས་འོང་བ་ཡིན། ། དེ་རིང་སྐལ་ལྡན་ཞིག་ནི་སླེབས་ཡོད་པས། ། སྤྱན་དྲོངས་གསུངས་ནས་བླ་མས་བཏང་བ་ཡིན། ། ད་ལྟ་གདན་ས་མཐིལ་དུ་བྱོན་ཅིག་ཟེར། ། བུད་མེད་རྣམས་ཀྱི་ཕྱི་ལ་ཕྱིན་པའི་ཚེ། ། བླ་མ་ལྷ་ཁང་འདྲ་བའི་ནང་དུ་ནི། ། ཕག་མོ་གྲུབ་པ་མངོན་སུམ་བཞུགས་ནས་འདུག ། གྲོགས་པོ་ཕེབས་ཟིན་སྐུ་ཁམས་བདེའམ་གསུངས། ། ཉམས་འཕེལ་བླ་མ་སྐུ་ཁམས་བཟང་ངམ་ཞུས། ། བྱིན་ཆགས་གནས་ལེགས་སྐབས་སུ་ཡོད་ཅེས་གསུངས། །
བླ་མ་སྔར་ལས་གཟི་མདངས་ལྡན་པ་ལ། ། ཞལ་རས་དེ་ཡང་སྣུམ་ཞིང་སྨུག་པ་དང༌། ། ཨག་ཚོམ་རྒྱས་ཉམས་ཅུང་ཟད་ཡོད་པར་སྣང༌། ། བདག་གིས་སྙན་བརྒྱུད་སྩལ་བར་གསོལ་བཏབ་ཚེ། ། འགྲོ་མགོན་ཤིན་ཏུ་དགྱེས་ཚུལ་དང་བཅས་པར། ། རྡོར་དྲིལ་ཆ་གསུམ་བདུད་རྩི་བྷནྡྷ་རྣམས། ། བདག་གི་ལག་ཏུ་ལེགས་པར་གནང་བ་དང༌། ། ད་ནི་སྙན་བརྒྱུད་འདི་ཡིན་གསུངས་ནས་སུ། ། ཤེལ་གྱི་མེ་ལོང་མདངས་ལྡན་ཐོགས་ནས་ནི། ཧོ།
རྩ་རླུང་རྡོ་རྗེ་ལུས་ཀྱི་ངོ་སྤྲོད་ལས། ། གཏུམ་མོ་རྣམ་གསུམ་ཡས་བབས་མས་བརྟན་བཞི། ། རྩོལ་བཅས་རྩོལ་མེད་འཁྲུལ་འཁོར་སྦྱོར་བ་དྲུག ། སྤྲོ་བསྡུ་གནད་ཀྱི་གཟེར་བུ་ཉི་ཤུ་གཅིག ། དྲྭ་མིག་ཚིག་བསྡུས་བློ་ཆོད་སྤྱི་རྡོལ་དང༌། ། གནས་ལུགས་ཁྲོ་ལུགས་ལྷན་ཅིག་སྐྱེས་སྦྱོར་གསུམ། ། རྡོ་རྗེའི་གུར་ཏེ་ན་རོའི་ཆོས་དྲུག་རྫོགས། ། སྐལ་ལྡན་སྲས་ལ་དེ་དག་ཡོངས་རྫོགས་ཤོག ། ཅེས་གསུང་སྙན་བརྒྱུད་བརྡ་ཡི་ཚུལ་དུ་གནང༌། ། སླར་ཡང་བླ་མས་བདག་ལ་བཀའ་སྩལ་ནས། །
བུ་ཁྱོད་རྡོ་རྗེ་ཐེག་པའི་གཞུང་ཡིན་པས། ། བདག་ལ་བཀའ་གཏད་ལུང་འབོག་གནོངས་ཤོག་གསུངས། ། བདག་གིས་རྡོ་རྗཻ་དྲིལ་བུ་ཐོགས་ནས་སུ། ། དགྲ་བཅོམ་ཉན་ཐོས་རང་རྒྱལ་ཐེག་ཆེན་གསུམ། ། ཕར་ཕྱིན་དྲུག་ལྡན་ཀྲྀ་ཡོག་རྣམ་པ་དགུ། ། མ་ཧཱ་ཨ་ནུ་ཨ་ཏི་ལུང་ཆེན་པོའི། ། བསྐྱེད་རྫོགས་དགོངས་བརྡ་སྙན་བརྒྱུད་རྫོགས་པར་ཤོག ། དེ་ལྟར་བརྗོད་མ་ཐག་པའི་འཕྲོ་ཉིད་ལ། ། ཕྱག་བཞི་མགོན་པོ་མངོན་སུམ་བྱོན་ནས་ནི། ། བཀའ་བསྟན་བསྲུང་བར་ཞལ་གྱིས་བཞེས་པ་རྨིས། །
དེ་མ་ཐག་ཏུ་ནམ་ཡང་གསལ་བ་དང༌། ། ཞོགས་ལ་གདན་ས་མཐིལ་དུ་ཕྱིན་ནས་སོང༌། ། ཕོ་བྲང་ནང་ནས་དུང་བཏང་མཁར་རྔ་བརྡུང༌། ། གདུགས་དང་དར་ལྕོག་གསར་པ་འཛུགས་པ་སོགས། ། བྱེད་ལས་གང་ཡང་རྟེན་འབྲེལ་འགྲིགས་པ་བྱུང༌། ། ཕག་གྲུའི་སྐུ་འདྲ་ལ་སོགས་མཇལ་བའི་ཚེ། ། ཞལ་མདངས་གསལ་ཞིང་བྱོན་ནི་ལེགས་པོ་འདུག ། ཡ་མཚན་ཆེ་བའི་གནད་ཀྱང་འགའ་རེ་བྱུང༌། ། དེ་ནས་རིམ་བཞིན་བསམ་ཡས་ཕྱོགས་སུ་སོང༌། ། ཧད་པོ་རི་ཡི་གདོང་ལ་སླེབ་པ་དང༌། །
བསམ་ཡས་པ་ཡི་མི་སྡེ་ཐམས་ཅད་ཀྱིས། ། གོས་བཀྲག་རྒྱན་མཛེས་ལེགས་པར་བགྱིས་ནས་སུ། ། བཀའ་འགྱུར་འདྲ་བའི་པོ་ཏི་ཕྲག་ཏུ་གཟར། ། ཨ་འོ་ཆུང་ངུ་ཨ་ཅེ་གཞོན་པ་རྣམས། ། རིགས་ལྔའི་རྒྱན་སོགས་ཡིད་འོང་བགྱིས་པ་དང༌། ། མདའ་དར་དང་ནི་བདུད་རྩི་ལག་ཏུ་ཐོགས། ། དགེ་བའི་བཤེས་གཉེན་སྔགས་ཆས་བརྒྱན་པ་ཡིས། ། དཔལ་ལྡན་ཕྱག་བཟོ་རྫ་དུང་འབུད་པ་དང༌། ། གཞན་ཡང་རོལ་མོ་སྣ་ཚོགས་འཐེན་ནས་སུ། ། བསམ་ཡས་གླིང་ལ་བསྐོར་བ་ལན་གསུམ་བརྒྱབ། །
ཆོས་ཀྱི་འཁོར་ལོ་རྒྱ་ཆེར་བསྐོར་བ་སོགས། ཁྱད་པར་འཕགས་པའི་རྟེན་འབྲེལ་འགའ་རེ་འགྲིགས། ། དེ་ནས་ནུབ་མོ་ཉལ་བའི་རྨི་ལམ་དུ། ། ལྷོ་ནུབ་རྔ་ཡབ་གླིང་ནས་ཡིན་ཟེར་བའི། ། བུད་མེད་སྔོན་མོ་མཐིང་གི་ཐོར་ཚུགས་ཅན། ། ཕྱག་ན་ནོར་བུ་བུམ་པ་བཟུང་བ་ཡི། ། འཁོར་ཡང་རང་འདྲ་བཞི་ཡིས་བསྐོར་བ་ལ། ། སྣ་ཚོགས་ཕྱག་མཚན་ལག་ཏུ་ཐོགས་ནས་ནི། ། ཐམས་ཅད་དགྱེས་ཚུལ་བདག་གི་མདུན་དུ་བྱུང༌། ། མིང་པོ་ད་རེས་རྟེན་འབྲེལ་ལེགས་བྱུང་ཟེར།
ཁྱེད་རྣམས་སུ་ཡིན་གར་འགྲོ་སྨྲས་ཙ་ན། ། ངེད་རྣམས་ཨུ་རྒྱན་ཡུལ་ནས་འོང་བ་ཡིན། ། སྔོན་ཚེ་གུ་རུ་མཆིམས་ཕུར་བཞུགས་པའི་དུས། ། ཟབ་པའི་མཐར་ཐུག་ཁྱད་འཕགས་སྦས་པ་དེ། ། ད་ལན་མིང་པོར་སྤྲོད་ཅེས་བཀའ་སྩལ་བས། ། ངེད་རྣམས་མིང་པོར་ལུང་བསྟན་ཆེད་དུ་འོང༌། ། ད་ནི་བྱོན་ཟེར་ཕྱི་ལ་ཕྱིན་པའི་ཚེ། ། མཆིམས་ཕུ་བྲག་གི་འདེབས་སྲུབ་ཞིག་ལ་ནི། ། མཐིང་གི་རྒྱ་རྟགས་ལམ་མེར་གསལ་བ་འདུག ། མཁའ་འགྲོ་དེ་ཡིས་རྒྱ་རྟགས་ཕྱེས་ནས་སུ། །
འདི་རུ་གཟིགས་ཟེར་ནང་དུ་མཇལ་བའི་ཚེ། ། གུ་རུ་སྣང་སྲིད་དབང་སྡུད་དཀྱིལ་འཁོར་ནི། ། ཡེ་ཤེས་དབྱིངས་ལ་འཇའ་ཤར་ལྟ་བུར་གསལ། ། གཞན་ཡང་སྐུ་ཚབ་ཕྱག་མཚན་དམ་རྫས་དང༌། ། སྒྲོམ་བུ་ལ་སོགས་ཀ་ཆ་མང་དུ་འདུག ། དེ་ལས་བུ་ཡི་ཆོས་ཀ་འདི་ཡིན་ཟེར། ། སྒྲོམ་བུ་སྔོན་པོ་གཡུ་ཡི་ཁ་བད་ཅན། ། མི་ཤིགས་རྒྱ་རྟགས་རི་མོ་ལྡན་པ་དང༌། ། སྐུ་ཚབ་མཐོང་བ་དོན་ལྡན་ཁྱད་པར་ཅན། ། པདྨ་རྒྱལ་པོ་ཡིད་བཞིན་ནོར་བུ་དང༌། །
ཨ་མ་རིལ་བུ་མཐོང་གྲོལ་འཇའ་ཚོན་མ། ། དེ་དག་གསུམ་ནི་བདག་གི་སྤྱི་བོར་བཞག ། དབང་བསྐུར་བྱས་ཤིང་སྨོན་ལམ་མཛད་ནས་སུ། ། ད་ནས་འདི་ཡི་ཆོས་སྐོར་ཐམས་ཅད་ཀུན། ། གཞན་ལ་མ་སྤེལ་ཉིད་ཀྱིས་ཉམས་སུ་ལོངས། ། འདི་ནི་མིང་པོའི་ཆོས་སྐལ་ཡིན་ནོ་གསུངས། ། ཕྱག་གིས་བུམ་པ་འཛིན་པའི་བདུད་རྩི་ནི། ། བདག་ལ་དབང་བསྐུར་ཁ་རུ་མྱོང་བ་དང༌། ། ནོར་བུ་བུམ་པ་བདག་ལ་གཏད་ནས་སུ། ། ད་ནི་མིང་པོ་བྱོན་པས་ཆོག་གོ་གསུངས། །
དེ་ལས་ཅུང་ཟད་ཕར་ལ་སོང་བའི་ཚེ། ། ལྷ་ཁང་ཀ་བ་གསུམ་ཙམ་ཡོད་པའི་ནང༌། ། གུ་རུ་པདྨ་སམ་བྷའི་ཆ་ལུགས་ཅན། ། མཁའ་འགྲོས་འཁོར་གྱིས་བསྐོར་ནས་བཞུགས་པར་མཇལ། ། གསོལ་བ་བཏབ་ཅིང་བྱིན་རླབས་ཞུས་པའི་ཚེ། ། ཐུགས་ཀའི་གནས་ནས་ཧཱུྃ་ཡིག་དམར་པོ་ཞིག ། འོད་ལྡན་འཕྲོས་ནས་བདག་ལ་ཐིམ་པ་དང༌། ། གུ་རུ་དགྱེས་ཚུལ་མཛད་ནས་འདི་སྐད་གསུངས། ། ད་ནི་བུ་ཁྱོད་འགྲོ་དོན་དུས་ལ་བབ། ། གངས་རི་དཀར་པོ་དེ་ཡི་མདུན་དུ་གཤེགས།
ཁོ་བོའི་བརྡ་བཞིན་ཟབ་རྒྱ་ལེགས་པར་སྐྱོངས། ། རྣམ་གཡེང་འཁྲུལ་གཏམ་ལོང་ཡོད་བག་མ་ཉལ། ། ལེ་ལོ་ངན་གོམས་དེ་ལ་བརྩོན་འགྲུས་ལྕག ། རྒྱུ་འབྲས་ཕྲ་ཞིབ་ཉམས་ལེན་སྙིང་པོར་སྐྱོངས། ། འཕགས་པའི་ནོར་བདུན་སྣག་ཤོག་སྨྱུ་གུ་བརྩོན། ཁོ་བོ་བདག་གི་བྱེད་ལས་སྤྱོད་འགྲོས་གྱིས། ། འཁྲུལ་གཏམ་རྨོངས་པའི་ཁ་ཚིག་གཏམ་མ་ཉན། ། ཟང་ཟིང་ནོར་ལ་གསང་སྔགས་ཆོས་མ་འཚོང༌། ། ལས་འཕྲོ་སྐལ་ལྡན་རྣམས་ལ་ལྷགས་མེད་བྱིན། ། དོན་དེ་ཟུངས་ལ་ཁ་བཤད་ཚིག་མ་མང༌།
ཁྱད་པར་རྟགས་དང་ལུང་བསྟན་གང་བྱུང་ཡང༌། ། གསང་ཞིང་གུད་དུ་སྦས་ན་བར་ཆད་ཆུང༌། ། ཉམས་ལེན་གཅིག་དྲིལ་ཁོ་བོའི་ཞལ་གདམས་ཡིན། ། མི་བརྗེད་ཟུངས་ཤིགྀ་ཨཚ་ས་མ་ཡ། ། ཞེས་པའི་བརྡ་དེ་ཐོས་ནས་ལོག་པ་དང༌། ། ཟ་ཟི་ཉམས་ཀྱི་རྨི་ལམ་སད་ནས་འདུག ། དེ་ཡི་ཞོགས་ནས་བསམ་ཡས་ཡང་རྫོང་གི ། མཆོད་ཁང་ཐམས་ཅད་ལུས་པ་མེད་པར་མཇལ། ། དེ་ནས་རིམ་བཞིན་མཆིམས་ཕུར་བགྲོད་དེ་སོང༌། ། སྒྲུབ་ཁང་སྒོ་རུ་ཚོགས་ཀྱི་འཁོར་ལོ་བསྐོར། །
རྟེན་འབྲེལ་སྨོན་ལམ་བཟང་པོ་བགྱིས་པའི་ཚེ། ། སྔོན་ཚེ་གུ་རུ་བཞུགས་པའི་དུས་ཀྱང་དྲན། ། མི་རྟག་སྐྱོ་བ་དུང་དུང་སྐྱེས་ནས་སུ། ། གདུང་ཤུགས་ཉམས་ཀྱིས་གླུ་འདི་བླངས་པའོ། ན་མོ་གུ་རུ། རྗེ་མཚུངས་མེད་འགྲོ་མགོན་གཙུག་གི་རྒྱན། ། དཔལ་པདྨ་ཀཱ་རའི་ཞབས་ལ་འདུད། ། བུ་མི་རྟག་སྐྱོ་བ་སྙིང་ནས་སྐྱེས། ། སྔོན་སྐལ་ལྡན་ཐོག་མའི་རྩེ་མོ་རུ། ། ཡུལ་མཐའ་འཁོབ་མི་སྟེགས་བསམ་ཡས་གཞུང༌། །
དད་སྐལ་བ་ལྡན་པ་ཁྲི་སྲོང་ཙམ། ། གཞི་གནས་ལུགས་སྟོན་པ་བོ་དྷི་ཙམ། ། བྱམས་སྙིང་རྗེའི་བག་ཡོད་སྲོང་བཙན་ཙམ། ། ས་ཞག་མེད་བྱེ་ཐང་ཚད་པའི་གླིང༌། ། འབྲུ་སྐད་གྲགས་ཅན་ལ་ནས་འབྲས་ཙམ། ། ཆོས་མུ་སྟེགས་སྟོང་ལྟའི་གྲུབ་མཐའ་ཅན། ། ལུང་མཚན་ཉིད་ལྡན་ལ་མ་ཎི་ཙམ ། བཀའ་ཆོས་བཞིན་གཤོ་སྒྲོས་དབེན་ས་ཙམ། ། རྗེ་མུན་གླིང་སྒྲོན་མེ་པདྨ་འབྱུང༌། ། ཕ་ཐུགས་རྗེའི་མངའ་བདག་ཕེབས་པའི་ཚེ། །
དབྱིངས་ནམ་མཁར་མེ་ཏོག་འཇའ་འོད་འཁྱིལ། ། ལོག་བར་སྣང་དཔའ་བོ་མཁའ་འགྲོ་གཏིབས། ། དམའ་ས་གཞི་བཀྲ་ཤིས་འབྲུ་བཅུད་སྨིན། ། དད་རྒྱལ་པོས་བསམ་ཡས་ཆོས་འཁོར་གྲུབ། ། བུ་རྗེ་འབངས་ཉེར་ལྔས་སྙིང་པོ་ལོན། ། བོད་མུན་གླིང་གསང་སྔགས་ཆོས་ལ་བཙུད། ། རྒྱུད་མ་དག་གྲུབ་མཐའ་ཚར་ཡང་བཅད། ། བདུད་ལྷ་སྲིན་སྡེ་བརྒྱད་དམ་ལ་བཏགས། ། རྗེ་གྲུབ་ཐོབ་རྒྱ་མཚོས་ཚད་རྡོ་བོར། ། ཆོས་རྒྱུད་སྡེ་རྒྱ་མཚོའི་རྨང་རྡོ་བཏིངས། །
བཀའ་ལུང་རིགས་ཀུན་ནི་བརྡ་བཞིན་བཀོད། ། གཏེར་སྐྱེ་དགུ་འཚིང་བའི་ཟབ་ཆོས་སྦས། ། དུས་ཕྲ་རགས་རྟེན་འབྲེལ་ལུང་བསྟན་བཞག ། འགྲོ་ཀུན་ལ་གང་འདུལ་ཞལ་གདམས་གནང༌། ། ཚིག་རྒྱུད་ལུང་རྒྱ་མཚོའི་བཀའ་གཏད་ཕོག ། དབང་སྨིན་གྲོལ་ཟབ་མོས་རྗེས་འཇུག་སྨིན། ། ཡུལ་གངས་ཅན་བཤད་སྒྲུབ་རྒྱལ་མཚན་བཙུག གནས་ཡ་མཚན་ཅན་ཀུན་བྱིན་གྱིས་བརླབས། ། དཔལ་མཆིམས་ཕུ་བསམ་ཡས་དགེའུ་གོང་དུ། ། ཕ་ཀུན་བཟང་མགོན་པོ་མི་གཟུགས་ཅན། །
རིགས་ཀུན་གྱི་གཙུག་རྒྱན་པདྨ་འབྱུང༌། ། རྗེ་བཀའ་དྲིན་ཆེའོ་ཡང་ཡང་དྲན། ། བཀའ་རྒྱུད་སྡེ་སྟོན་པའི་མ་གཅིག་མ། ། མ་དབྱིངས་ཕྱུག་མཚོ་རྒྱལ་གདུང་བས་དྲན། ། ལུས་ཤ་གཟུགས་རྫུ་འཕྲུལ་པཎྜི་ཏ། ། གྲོགས་རྗེ་འབངས་ཉེར་ལྔ་ཏུར་གྱིས་དྲན། ། བོད་མགོ་ནག་བརྟེན་པའི་སྲོག་ཤིང་རྗེ། ། དོན་ཤུལ་ཡོད་ཆོས་རྒྱལ་ཁྲི་སྲོང་དྲན། ། རྒྱུད་ནམ་མཁའ་རྒྱ་མཚོའི་སྒྲོམ་བུའི་ཕུག ། གནས་མཆིམས་ཕུའི་སྒྲུབ་ཁང་ལམ་གྱིས་མཐོང༌། །
དུས་དེ་ཙམ་ཡར་ལྡན་བསྐལ་པའི་མགོ ། རྟགས་རྟེན་འབྲེལ་འཛོམས་པ་རྨི་ལམ་ཙམ། ། ལར་དེ་ཡང་མི་རྟག་སྒྱུ་མའི་དཔེ། ། རྗེ་དུས་གསུམ་སངས་རྒྱས་པདྨ་འབྱུང༌། ། དུས་དེང་སང་འཇའ་ཡལ་ནམ་མཁའ་བཞིན། ། དཔེ་དེ་ཡང་མི་རྟག་སྒྱུ་མར་མཚོན། ། མ་དབྱིངས་ཕྱུག་མཁའ་འགྲོ་མཚོ་རྒྱལ་མ། ། དུས་དེང་སང་ཟ་ཟིའི་རྨི་ལམ་བཞིན། ། དཔེ་དེ་ཡང་མི་རྟག་སྒྱུ་མར་མཚོན། ། གྲོགས་སྐལ་ལྡན་རྗེ་འབངས་ཉེར་ལྔའི་ཚོགས། །
དུས་དེང་སང་ཐོ་རངས་སྐར་མ་བཞིན། ། དཔེ་དེ་ཡང་མི་རྟག་སྒྱུ་མར་མཚོན། ། དད་འབྱོར་ལྡན་ཆོས་རྒྱལ་ལྡེའུ་བཙན། ། དུས་དེང་སང་བྱ་འཕུར་ལམ་ཤུལ་བཞིན། ། དཔེ་དེ་ཡང་མི་རྟག་སྒྱུ་མར་མཚོན། ། དཔལ་བཀྲ་ཤིས་ཆོས་འཁོར་བསམ་ཡས་གླིང༌། ། དུས་དེང་སང་བདུད་སྤྲུལ་ཁྲིམས་ཁ་ཚ། ། དཔེ་དེ་ཡང་མི་རྟག་སྒྱུ་མར་མཚོན། ། མི་ཁོ་བོ་སངས་རྒྱས་ཡེ་ཤེས་ང། ། དུས་དེང་སང་སྤྲང་གཟུགས་ས་མཐའ་འགྲིམ། །
དཔེ་དེ་ཡང་མི་རྟག་སྒྱུ་མར་མཚོན། ། དུས་ད་ལྟ་སྙིགས་མ་ལྔ་བརྒྱའི་ཚེ། ། ཆོས་མདོ་སྔགས་མྱ་ངན་འདི་འདྲ་ལ། ། ཕ་གུ་རུའི་ཐུགས་རྗེས་མི་གཟིགས་པར། ། སྐྱབས་བསླུ་མེད་ད་ལྟ་གང་ན་བཞུགས། ། བོད་མགོ་ནག་ཐབས་སྡུག་ཉམས་ང་ལ། ། ཕ་གུ་རུའི་བྱམས་པས་མི་སྐྱོང་བར། ། དྲིན་འཁོར་མེད་བླ་མ་གང་དུ་བཞུགས། ། བུ་ཡི་མུག་ག་ཆད་སྨྲེ་སྔགས་ལ། ། ཕ་གུ་རུའི་ཞལ་རས་མི་སྟོན་པར། །
རྗེ་ཡིད་ཀྱི་སྒྲོན་མེ་གང་དུ་བཞུགས། ། བདག་དེང་སང་མི་ཚབ་ཐོ་ཅོ་ལ། ། ཕ་གུ་རུས་དངོས་ལུང་མི་སྟོན་པར། ། མགོན་དྭངས་མའི་སྲོག་ཐིག་གང་དུ་བཞུགས། ། སྐྱབས་མཚུངས་མེད་ཕ་གཅིག་པདྨ་འབྱུང༌། ། དུས་དེ་རིང་བཞུགས་ན་དགའ་བ་ལ། ། སྐྱབས་ད་ལྟ་མཇལ་ན་སྐྱིད་པ་ལ། ། ཕ་ཐུགས་རྗེ་མ་ཆུང་སྤྱན་གྱིས་གཟིགས། ། བདག་གསོལ་འདེབས་བུ་ལ་བྱིན་གྱིས་རློབས། ། མོས་སྐལ་ལྡན་རྣམས་ལ་དངོས་གྲུབ་སྩོལ། །
བདུད་དམ་སྲི་རྒོལ་བ་ཞི་བར་མཛོད། ། ཡིད་གདུང་བས་འབོད་དོ་བླ་མ་མཁྱེན། ། བདག་འབྲལ་མེད་རྗེས་འཛིན་སྩལ་དུ་གསོལ། ། དེ་སྐད་བདག་གིས་སྙིང་ནས་གསོལ་བ་བཏབ། ། བདུད་སྤྲུལ་རྣམས་ཀྱིས་སྒྲུབ་ཕུག་བཤིག་པ་ལ། ། ཤིན་ཏུ་སྐྱོ་བ་སྐྱེ་ནས་མིག་ཆུ་བཏང༌། ། བླ་མ་བསམ་བཞིན་ཅུང་ཟད་བསྡད་པའི་ཚེ། ། ཆར་པ་ཟིམ་ཟིམ་ཐོར་ཙམ་བབས་པའི་ཤུལ། ། མདུན་དུ་འཇའ་ཚོན་ཁ་དོག་ལྔ་ལྡན་ཤར། ། དེ་ཡང་ཕུབ་སྐོར་འཁྱིལ་བའི་ཚུལ་ཅན་ལ། །
ཆེ་ཆུང་མདའ་རྒྱང་གང་གི་ཚད་ཙམ་ནི། ། དེ་ཡི་ནང་ནས་མདངས་ལྡན་འོད་ལྔ་ལ། ། གུ་རུ་པདྨ་བདེ་ཆེན་རྒྱལ་པོ་ནི། ། སྔར་གྱི་སྐུ་ཡི་གཟི་མདངས་ལྟ་བུ་ལ། ། ཟབ་བེར་ཕོད་ཀ་པད་ཞྭ་གསོལ་ནས་སུ། ། ཕྱག་གཉིས་མཉམ་ཞག་དམ་ཚིག་བྷནྡྷའི་ནང༌། ། ཡིད་བཞིན་ནོར་བུ་འབར་བས་རབ་ཏུ་བཀང༌། ཁྲོ་འཛུམ་སྤྱན་རྩ་འཁྱིལ་ཏེ་བདག་ལ་གཟིགས། ། མནྡ་ར་བ་ཡེ་ཤེས་མཚོ་རྒྱལ་གཉིས། ། རྗེ་འབངས་ཉེར་ལྔ་ཁྲི་སྲོང་ལྡེའུ་བཙན་བཅས། །
སྣང་སྟོང་ལྷ་སྐུ་ཇི་བཞིན་ལམ་མེར་ཤར། ། བདག་གིས་སྙིང་ནས་ཡང་ཡང་གསོལ་བ་བཏབ། ། ཚོགས་མཆོད་ཕུལ་ནས་ཅུང་ཟད་སོང་བའི་མཚམས། ། འཇའ་ཚོན་གྱུ་གྱུ་ཕྲིག་ཕྲིག་འགུལ་བ་དང༌། ། གཏེར་རྒྱའི་བྲག་དང་དབྱེར་མེད་འབྲེལ་ནས་སོང༌། ། གསོལ་བ་བཏབ་པས་གཏེར་རྒྱར་ཐིམ་ནས་སོང༌། ། སྨོན་ལམ་བཏབ་ཅིང་གཏེར་རྒྱ་ཕྱེས་པའི་ཚེ། ། སྒྲོམ་དང་སྐུ་ཚབ་འཇའ་ཚོན་གཏིབས་ནས་འདུག ། སྤྱི་བོར་བླངས་ཤིང་དབང་ཞུས་གསོལ་བ་བཏབ། ། དེ་ཚེ་སྐུ་ཚབ་རང་སྒྲའི་གསུང་གྲགས་ནས།
ཨོཾ་མ་ཧཱ་གུ་རུ་པདྨ་རཱ་ཛ་ཌཱཀྐི་སིདྡྷི་ཧཱུྃ། ཞེས་པའི་རང་སྒྲ་བུང་བའི་སྐད་ལྟ་བུར། ། ཆེ་དང་འབྲིང་བ་ཆུང་དང་ལན་གསུམ་ཐོས། ། སྙིང་ནས་སྨོན་ལམ་གསོལ་བ་ཡང་ཡང་བཏབ། ། མི་བཟོད་དགའ་བྲོད་དྲག་པོ་སྐྱེས་པའི་ཚེ། ། ཕེཾ་སྒྲ་བཏབ་ནས་རྐང་གླིང་བུས་པ་དང༌། ། ཞབས་བྲོ་བརྡུངས་དང་ཧཱུྃ་སྒྲ་མང་པོ་བགྱིས། ། དེ་ཚེ་གཏེར་སྲུང་མ་མོ་སླེབས་ནས་བྱུང༌། ། ཐ་ཚིག་བསྒྲགས་ཏེ་གཏོར་མཆོད་དྲག་པོ་བགྱིས། ། མ་མོས་བསྟན་པ་བསྲུང་བར་ཁས་བླངས་བྱུང༌། །
དེ་ནས་གཏེར་རྫོང་ཕྲན་བུ་བཏབ་པ་དང༌། ། བཀྲ་ཤིས་སྨོན་ལམ་རབ་གནས་འཐོར་བའི་ཚེ། ། སྔར་ལྟར་གཏེར་རྒྱ་མི་མཐོང་འགྲིགས་ནས་སོང༌། ། ལྷག་མ་བཏང་ནས་ལམ་དུ་ཞུགས་པའི་ཚེ། ། འུར་སྒྲ་ཆེན་པོ་ཤིན་ཏུ་འཇིགས་པ་བྱུང༌། ། དེ་ནི་ལམ་གྱི་བར་ཆད་ལ་སོགས་པ། ། འདི་ཡང་རྟགས་ཞིག་ཡིན་པ་འདྲ་འདུག་པས། ། ཤོག་དྲིལ་མ་གཏོགས་བསྐྱུར་ནས་བཞག་གོ་བསམ། ། གཏེར་སྒྲོམ་ཁ་ཕྱེས་ནང་དུ་མཇལ་བའི་ཚེ། ། ཤོག་དྲིལ་དང་ནི་ཨ་མ་གསལ་བར་འདུག །
ཨ་མ་ཤོག་དྲིལ་རྣམས་ནི་འཕྲག་ཁར་བརྫངས། ། གཏེར་སྒྲོམ་སྐུ་ཚབ་ཁུར་ནས་ལོག་སྟེ་སོང༌། ། ཅུང་ཟད་ཙམ་དུ་བསམ་བློ་བཏང་བ་དང༌། ། སྐུ་ཚབ་འདི་ཉིད་བསྐྱུར་ནས་འགྲོ་བ་ལས། ། དེ་བས་མི་ཡིས་བསད་ཀྱང་གང་དགའ་གྱིས། ། བསམ་སྟེ་སྐུ་ཚབ་བྲག་ཁ་དག་ཏུ་བཅུག ། གཏེར་སྒྲོལ་ནང་དུ་རིན་ཆེན་སྣ་ལྔ་བླུགས ། གཏེར་རྒྱ་དེ་ཡི་རྩ་རུ་བསྐྱལ་བ་དང༌། ། ལས་ཀྱི་མ་མོར་དམོད་པ་བོར་ཏེ་བཞག ། ཅུང་ཟད་མར་ཙམ་འོང་བའི་མཚམས་སུ་ནི། །
མི་བཞག་ཁུར་ནས་འགྲོའོ་བསམ་པ་བྱུང༌། ། ཕྱིར་ལོག་བརྒྱབ་ཏེ་གཏེར་རྒྱའི་མདུན་དུ་ཕྱིན། ། གཏེར་སྒྲོམ་འཇའ་ལྟར་ཡལ་ནས་མེད་པར་འདུག ། བོར་བ་མ་ཐིག་བསམ་སྟེ་ལོག་ནས་སུ། ། ཡང་གཅིག་བཟོད་གསོལ་བཤགས་པ་བགྱིས་ནས་འོང༌། ། རེས་འགའ་ཉམས་མཚར་མགུར་དབྱངས་བླངས་ཤིང་འོང༌། ། རིམ་བཞིན་བསམ་ཡས་ཟུར་གྱི་གྲོང་ཞིག་ན། ། བུད་མེད་ཆང་བུམ་ཁུར་བ་ཞིག་དང་འཕྲད། ། ནང་དུ་ཕེབ་ནས་འཚོ་བ་བཞེས་རོགས་ཟེར། ། དགའ་ཚོར་དང་བཅས་གསོལ་ཞོ་དྲང་བ་དང༌། །
ཚོགས་འཁོར་ལ་སོགས་རྒྱས་པར་ཞུས་ནས་བྱུང༌། ། དེ་ཡིས་རྟེན་འབྲེལ་ལེགས་ཚོགས་ཆེ་བར་འགྲིགས། ། དེ་ནས་གཡའ་མ་ལུང་དུ་སོང་བའི་ཚེ། ། ནུབ་མོ་ཟ་ཟི་ཉམས་ཀྱི་སྐབས་སུ་ནི། ། བུད་མེད་ནག་མོ་མདོག་ནག་ཞིག་གིས་ནི། ། བུ་རང་རིང་བར་མ་འགོར་ལམ་དུ་གཤེགས། ཁྱོད་ཀྱི་བླ་མ་སྙུན་གྱིས་ཟིན་ཡོད་པས། ། ཞག་གསུམ་ཚུན་དུ་འབྲི་གུང་མ་འབྱོར་ན། ། རྒྱལ་བའི་དགོངས་པ་འོག་མིན་གཤེགས་པ་ཡོད། ། ཞེས་པའི་བརྡ་རྟགས་ཚིག་འགྲོས་རྫོགས་པ་དང༌། །
དེ་མ་ཐག་ཏུ་འཇའ་ལྟར་ཡལ་ནས་སོང༌། ། རྨི་ལམ་སད་ཚེ་བློ་ཡང་མི་བདེ་འདུག ། དེ་ཡི་ཞོགས་ལ་མགྱོགས་པར་བགྲོད་ནས་སོང༌། ། ལྷ་སར་ཐ་མས་ལམ་བཀག་ཟེར་བ་ལ། ། ཞག་པོ་གཅིག་ནི་འཐེན་ནས་འགྲོ་དགོས་བྱུང༌། ། དེ་ནས་རིམ་བཞིན་མགྱོགས་པར་སོང་བ་ལས། ། དགའ་ལྡན་ཞོལ་དུ་སྦྱིན་བདག་ཚང་ཞིག་ལ། ། ཞག་གཅིག་བཅག་ནས་དེ་རུ་སྡོད་དགོས་བྱུང༌། ། རྟེན་འབྲེལ་ལམ་ཞག་གཉིས་དེས་སྒྲིབ་པ་ཡིས། ། ཉིན་གྲངས་ཕྱི་ནས་བླ་མ་གཤེགས་ཟིན་སྐད། །
ཡི་མུག་སྨྲེ་སྔགས་འདོན་བཞིན་ཕྱིན་པའི་ཚེ། ། ཐམས་ཅད་སླེབས་ནས་གདུང་མཇལ་བྱེད་དུ་འདུག ། བདག་ཀྱང་གདུང་མཇལ་བྱས་ཏེ་བྱིན་རླབས་ཞུས། ། ཕྱག་མཛོད་གསོལ་དཔོན་རྣམས་དང་ཁམས་དྲི་བཏང༌། ། དེ་ཡི་ཞོགས་ནས་མཆོག་སྤྲུལ་མདུན་དུ་སོང༌། ། ཕྲ་རགས་གསུང་འཕྲོས་འགའ་རེ་གནང་ནས་བསྡད། ། ཐུགས་འདུན་ཆེན་པོ་དཔག་མེད་གནང་བ་དང༌། ། ཉིད་ཀྱང་ཕྱོགས་མེད་གཤེགས་པའི་སྐད་ཀྱང་གསུངས། ། འབྲི་གུང་རྩེ་རུ་ཞག་པོ་བདུན་ཙམ་བསྡད། ། དེ་ཡི་ཞོགས་ལ་སྐུ་གདུང་སྦྱངས་ནས་སོང༌། །
སྐུ་གདུང་དེ་ཡང་རང་ཡལ་སོང་ནས་ནི། ། བྱིས་པ་ལོ་བརྒྱད་པ་ཡི་ཚད་དུ་འདུག ཁྱད་པར་སྐུ་ལས་བདུད་རྩི་བབས་པ་ཡིས། ། རྒྱ་ཟངས་འབྲིང་པོའི་ཕྱེད་མཐོང་ཙམ་ཞིག་འདུག ། དེ་ནས་སྐུ་ལ་ཞུན་མེ་ཕུལ་བའི་ཚེ། ། མེ་ཏོག་ཆར་བབས་འཇའ་ཡི་ཀ་བ་ཟུག ། དཔའ་བོ་མཁའ་འགྲོའི་སྐུ་གཟུགས་མ་མཐོང་ཡང༌། ། སྟོང་པའི་སྒྲ་ལས་རོལ་མོ་དབྱངས་སྙན་དང༌། ། པི་ཝང་གླིང་བུའི་སྐད་ཀྱང་ཐོས་ནས་འདུག ། དེ་ལ་ཤིན་ཏུ་སྐྱོ་བ་སྐྱེས་ནས་ནི། །
གཞིས་ཁར་མ་བསྡད་བརྒྱ་ཙ་ཐང་མགོར་ཕྱིན། ། དུང་དུང་སྨྲེ་སྔགས་དབྱངས་འདི་བོས་པའོ། ། ཀྱེ་མ་ཀྱི་ཧུད་མཚུངས་མེད་རྗེ། ། ཕ་གཅིག་འགྲོ་མགོན་བྷ་དྲ་བ། ། དགོངས་པ་ཆོས་ཀྱི་དབྱིངས་སུ་གཤེགས། ། གཏན་གྱི་སྐྱབས་མཆོག་རིན་པོ་ཆེ། ། བྱམས་གདུང་བུ་ལ་བརྩེ་བས་གཟིགས། ། མྱ་ངན་གཅོང་རོང་ཟབ་མོའི་གླིང༌། ། སྐྱེ་འགྲོ་མུན་ལྗོངས་སྒྲོན་མེ་ནུབ། ། རྗེས་འཇུག་ཐུགས་རྗེས་མི་སྐྱོང་བར། །
འགྲོ་མགོན་རཏྣ་གང་དུ་གཤེགས། ། སེམས་ཉིད་དྲན་པའི་ཕ་རྒན་དེ། ། བུ་ལ་བརྩེ་ཕྱིར་དབྱིངས་ནས་གཟིགས། ། བུ་ཡི་རིག་པ་ཕ་ལ་བསྟིམ། ། ཡེ་ཤེས་དབྱིངས་དང་དེང་འདིར་བསྲེ། ། སྒྱུ་མ་འདུལ་བྱ་རྣམས་ཀྱང་འཐོར། ། དེ་བས་དེང་འདིར་འཕྲོ་བ་དགའ། ། བསྡུས་བྱ་མི་རྟག་རྨི་ལམ་ངོགས། ། ཀུན་རྒྱུ་ཤེས་པ་སྟོང་པའི་དབྱིངས། ། ཀ་དག་དབྱིངས་དང་དེང་འདིར་བསྲེ། །
མཉམ་རྗེས་དགོངས་པ་གཅིག་རྫོགས་ཤོག ། དེ་སྐད་བགྱིས་ནས་འཕོ་ལུང་སྦྱངས་པ་དང༌། ། མགོ་འཐོམས་ཁྲ་ཟི་ཆེམ་ཆེམ་འགྲོ་བའི་ཚེ། ། མདུན་གྱི་མཁའ་ནས་འཇའ་སྤྲིན་ཤར་བའི་དབུས། ། རྩ་བའི་བླ་མ་རཏྣ་བྷ་དྲ་བ། ། སྐུ་མདོག་དམར་སྨུག་ཧེ་རུ་ཀ་པའི་ཆས། ། ཕྱག་གཡས་རྡོ་རྗེ་གདེང་ཐབས་མཁའ་ལ་ཕྱར། ། གཡོན་པས་བདུད་རྩི་བྷནྡྷ་ཐུགས་ཀར་བསྣམས། ཁྲོ་འཛུམ་མདངས་ལྡན་དབུ་སྐྲ་སྤྱི་བོར་བཅིངས། ། ཡན་ལག་རགས་ལ་གསུས་པ་ཤིན་ཏུ་མཐོ། །
ཞབས་གཉིས་བརྐྱང་བསྐུམ་འགྱིང་བག་གར་སྟབས་ཅན། ། ཉི་ཟེར་འབུམ་ཕྲག་འཁྱུད་པའི་མདངས་ལྡན་པ། ། གསང་ཡེ་དམར་མོ་བཞི་ཡིས་བསྐོར་ནས་སུ། ། མདུན་དུ་འཇའ་ཚོན་ལྟ་བུར་ཤར་ནས་ཀྱང༌། ། སྐྱེ་མེད་རང་སྒྲའི་ཚིག་ལས་འདི་སྐད་གསུངས། ཀྱཻ་ཧོ། བུ་ཡི་གཤིས་ལུགས་རིག་པ་ནང་དུ་ཁུག ། ཆོས་རྣམས་ཐམས་ཅད་རྨི་ལམ་གཟུགས་བརྙན་ཏེ། ། བདག་མེད་གཤིས་ལུགས་གཉུག་མ་མི་སྐྱོང་བར། ། ཐ་མལ་འགྱུ་བའི་མྱ་ངན་ཅི་ཞིག་བྱ། །
བླ་མ་དབྱིངས་རིག་འདུ་བྲལ་མེད་པ་ལ། ། འོད་གསལ་ངང་གིས་རོ་གཅིག་མི་བསྲེ་བར། ། མཚན་མའི་རྒྱངས་འབོད་དམིགས་གཏད་ཅི་ཞིག་བྱ། ། འོ་སྐོལ་ཕ་སྤད་ནམ་ཡང་འདུ་འབྲལ་མེད། ། དེ་བས་ཅིར་སྣང་འཛིན་མེད་ལམ་དུ་ཁྱེར། ། ནམ་ཡང་ཡེངས་མེད་ཙིཏྟར་སྒོམས་ཤིག་ཨང༌། ། དེ་མ་ཐག་ཏུ་འཇའ་ལྟར་ཡལ་བ་དང༌། ། འཕོ་ལུང་དེ་ཡང་འདོན་འཕྲོ་ལུས་ནས་ཐལ། ། རླུང་རིག་དག་ཀྱང་རང་མལ་ཚུད་དེ་འདུག ། དེ་ཡིས་བླ་མ་དངོས་སུ་མཇལ་ཙམ་བྱུང༌། །
ཆོས་སྐུ་རྨི་ལམ་སྒྱུ་མ་ཐུགས་བདེན་བསམ། ། སྡུག་བསྔལ་རྣམས་ཀྱང་སངས་སངས་ཡལ་ནས་སོང༌། ། སླར་ཡང་གཞིས་ཀ་དག་ཏུ་ལོག་ནས་འོང༌། ། སྐུ་གདུང་དེ་ནི་སྤུར་སྦྱང་ཐོན་གྲབས་འདུག ། གསོལ་དཔོན་ལེགས་བཟང་པ་ལ་སྨྲས་ནས་སུ། ། བདག་ལ་དད་རྟེན་ཆེད་དུ་དམ་ཚིག་རྫས། ། སྐུ་ལས་བབས་པའི་བདུད་རྩི་ཅུང་ཞིག་གནང༌། ། སང་ཞོགས་སྔ་མོར་ཕྱོགས་མེད་འགྲིམ་འགྲོ་སྨྲས། ། བདུད་རྩི་དེ་ལས་བབས་པའི་དམ་རྫས་ནི། ཁུ་ཚུར་སྦོམ་པ་ཙམ་ཞིག་གནང་ནས་བྱུང༌། །
དེ་ཡི་ཞོགས་ནས་རིམ་པར་བགྲོད་དེ་སོང༌། ། ཏི་སྒྲོ་མཇལ་ཞིང་གཏེར་རྫོང་དག་ཏུ་ཕུལ། ། ཏི་སྒྲོའི་ཆུ་ཚན་ཁ་རུ་བསྡད་པའི་ཚེ། ། ནུབ་མོ་ཉལ་བའི་གུང་ཐུན་རྨི་ལམ་དུ། ། དགེ་བསྙེན་སྡེ་བཞི་མངོན་སུམ་མདུན་དུ་བྱུང༌། ། གཏེར་སྟོན་འཕྲལ་དུ་བྱོན་པ་ད་ལན་འཚིངས། ། ད་ལན་དུས་ཀྱི་ཆད་པ་དྲག་པོ་ཡིས། ། འབྲི་གུང་མཐིལ་དུ་ཡམས་ནད་མི་བཟོད་པ། ། ཕྱི་ནད་ཁྲག་སྐྱུགས་ནག་པོ་ན་བཞིན་ཡོད། ། ད་ལན་ཁྱེད་ཀྱིས་འདུལ་བའི་དུས་ལ་བབ། །
སང་ནས་འཕྲལ་དུ་དགོན་པར་མ་བསླེབ་ན། ། འགོ་ནད་དེ་ཡིས་མི་ཐོག་འབུད་པ་ཡོད། ། འདི་སྐབས་བརྟུལ་ཞུགས་དྲག་པོ་མ་བགྱིས་ན། ། གུ་རུའི་གདམས་ངག་ཟབ་མོ་ཆུད་ཟོས་ཡིན། ། བརྟུལ་ཞུགས་རོ་སྙོམ་ཞུའོ་ཧེ་རུ་ཀ ། དེ་སྐད་ཟེར་ཏེ་ཏི་སྒྲོར་ལངས་ནས་སོང༌། ། དེ་ནས་རྒྱང་ཙམ་སོང་བའི་སྐབས་སུ་ནི། ། ནམ་མཁའ་དག་ཀྱང་སངས་སངས་ལང་པ་དང༌། ། དེ་ཡི་ཞོགས་ཁར་སྐྱེས་པ་ཆུང་ངུ་ཞིག ། ཏི་སྒྲོའི་ཆུ་ཚན་ཁ་རུ་སླེབས་ནས་བྱུང༌། །
མི་ཁྱོད་སུ་ཡིན་གར་འགྲོ་སྨྲས་ཙ་ན། ། ང་ནི་འབྲི་གུང་མཐིལ་ནས་འོང་བ་ཡིན། ། ཐམས་ཅད་འགོ་ནད་ཁྲག་སྐྱུགས་ན་ནས་སུ། ། སྔར་ཡང་ཡུལ་མི་མང་པོ་ཤི་སྟེ་སོང༌། ། བདག་ཀྱང་ནད་གཡོག་བྱེད་པའི་མི་ཡིན་པས། ། ཤི་ཁར་ཏི་སྒྲོ་བསྐོར་དུ་འོང་བ་ཡིན། ། དེ་སྐད་ཟེར་ཏེ་ཡིད་ཞུམ་ངུས་ནས་བྱུང༌། ། སྔོན་མ་ཤི་བ་གང་ཙམ་སོང་སྨྲས་པས། ། ཡུལ་ནས་མི་ཚང་འགའ་རེ་རྩད་བརླག་སོང༌། ། དགོན་པའི་བླ་མ་གྲྭ་པ་འགའ་རེ་འདས། །
ད་ནི་དགོན་བསྐྱུར་བྲོས་འགྲོ་ཟེར་ནས་འདུག ། དགོན་པའི་ཕྱོགས་ཀྱི་མགྲོན་པོ་ཆད་ནས་སོང༌། ཁྱེད་ཀྱང་དེ་རུ་བྱོན་ས་མེད་ཅེས་ཟེར། ། དེ་ལ་བདག་གིས་ལན་དུ་སྨྲས་ནས་སུ། ། ང་ནི་བརྟུལ་ཞུགས་སྨྱོན་པའི་རྣལ་འབྱོར་ཡིན། ། འགོ་ནད་འདུག་ན་ཐོག་བརྫིས་བྱེད་པ་ཡིན། ། ཡམས་ནད་དེ་ཙམ་བསྲེ་བ་མ་ཐུབ་ན། ། ཕྱོགས་མེད་རོ་སྙོམ་བྱེད་པ་དོན་གོ་ཆུང༌། ། དེ་བས་ཁྱོད་ལ་བདག་གིས་སྔགས་ཆུ་སྦྱིན། ། འཆི་ཆོས་ཏི་སྒྲོ་བསྐོར་བ་ལོས་ལེགས་ཀྱང༌། །
ཅུང་ཟད་ཁྱོད་རང་ཐང་ལ་སྡོད་ཅིག་དང༌། ། སྔགས་ཆུ་དང་ནི་བྱིན་རླབས་སྦྱིན་ནོ་སྨྲས། ། མཚམས་གཅོད་བཏང་ནས་སྔགས་ཆུ་ཁ་རུ་བྱིན། རྫས་རྒོད་འདོགས་ས་ཨེ་ཡོད་སྨྲས་པ་ལ། ། འདི་རུ་འཆི་བར་འོང་བ་མ་གཏོགས་པར། ། གོས་དང་ལུས་ཆས་གང་ཡང་མེད་ཅེས་ཟེར། ། རྫས་རྒོད་ཁ་རུ་བྱིན་དང་ལུས་ལ་བྱུགས། ། ད་ནི་ཁྱོད་ཀྱང་ཚེ་ཐར་ཡིན་ནོ་སྨྲས། ། བདེན་པར་མི་ཤི་སྡོད་པར་ཡོང་ངམ་ཟེར། ཁྱོད་ཙམ་མི་བསླུས་གདམས་ངག་ཅི་བྱེད་སྨྲས། །
ད་ནི་ཁྱེད་ཀྱི་ཞབས་ཞུ་འགྲོའོ་ཟེར། ། དེ་ནས་རིམ་བཞིན་འབྲི་གུང་མཐིལ་དུ་སོང༌། ། གླིང་སྨད་རྣམས་ལ་འགོ་ནད་སླེབས་ནས་སུ། ། ཐམས་ཅད་གླིང་སྟོད་ཕྱོགས་སུ་བྲོས་ཟིན་འདུག ། བདག་ནི་སྐྱོབ་པའི་སྤྲུལ་སྐུའི་རྩ་རུ་སོང༌། ། དེ་རུ་བསྡད་པའི་བླ་མ་དྲག་རིམ་རྣམས། ། བདག་ལ་གུས་འདུད་དྲག་པོ་དང་བཅས་ཏེ། ། ད་ལན་ནད་འདི་བཅོས་ལྟ་མཛད་རོགས་གྱིས། ། ངེད་རྣམས་བླ་མ་ཞིང་ཁམས་ཕེབས་པ་དང༌། ། གྲྭ་པ་ཐམས་ཅད་འགོ་ནད་འདིས་ཤི་ན། །
ཆོས་དང་བསྟན་པ་ཉམས་པར་གདོན་མི་ཟ། ། སྲུང་བ་སྔགས་དང་ཟ་ཡིག་མཛོད་ཅེས་ཟེར། ། ནུབ་མོ་བདག་གིས་ལྷ་འདྲེ་མ་འདུལ་བར། ། སྲུང་བ་ཟ་ཡིག་བྱེད་རྒྱུ་མི་འོང་སྨྲས། ། དེ་ནུབ་དུར་ཁྲོད་རྟེན་ཆགས་སྟེང་དུ་སོང༌། ། རང་ཉིད་གུ་རུ་དྲག་པོ་ཁྱུང་ཞོན་གྱི། ། བསྐྱེད་རིམ་གསལ་བཏབ་ལྷ་སྲིན་དབང་དུ་བསྡུས། ། ནད་བདག་རྣམས་ལ་དྲག་སྔགས་མཚོན་གྱིས་བྲབས། ། དེ་ཚེ་འགོ་ནད་ཆད་པའི་དམ་བཅའ་བྱུང༌། ། ཐོ་རངས་དགོན་པའི་གླིང་དུ་ལོག་སྟེ་འོང༌། །
སྔགས་ཆུ་སྲུང་བ་ལ་སོགས་བྱིན་པའི་ཚེ། ། ཐམས་ཅད་དགའ་ཚོར་དཔག་མེད་བྱེད་པར་འདུག ། ད་ནི་ནད་བདག་ཨར་གཏད་བྱེད་དགོས་པས། ། ད་ལྟ་གླིང་འདིར་རོ་འདྲ་ཡོད་དམ་སྨྲས། ། གླིང་སྨད་ཚེས་བཅུ་བླ་མ་གཤེགས་པ་ཡི། ། སྐུ་གདུང་ད་ལྟ་ནང་དུ་ལུས་ཡོད་ཟེར། ། འོ་ན་དེ་ཉིད་ང་ལ་སྟོན་དང་སྨྲས། ། ངེད་རྣམས་བསྟན་པར་འགྲོ་རུ་མི་ནུས་ཟེར། ། འོ་ན་རྒྱང་མིག་ཕྱོགས་ནས་སྒོ་སློབས་སྨྲས། ། རྒྱང་མིག་ཕྱོགས་ནས་ཁང་པ་བསླབས་ཏེ་བྱུང༌། །
དེ་ཚེ་ལག་ཏུ་ཐུན་དང་ཁ་ཊྭཱཾ་ཐོགས། ། སྒཽ་མོ་ཕྱེས་ནས་ནང་དུ་འགྲོ་བའི་ཚེ། ། བླ་མ་ཁྲག་སྐྱུགས་ཧྲེང་ཐབས་འདས་ནས་འདུག ། ངོ་སྤྲོད་བྱས་ཏེ་འཕོ་ལུང་སྤར་བ་དང༌། ། ཐུན་གྱིས་བྲབས་ནས་ཁ་ཊྭཱཾ་སྙིང་ཁར་བསྣུན། ། ནད་བདག་བཀུག་སྟེ་སྤྱི་བོར་ཕུར་པ་བཏབ། ། ཀླད་པ་རོལ་ཞིང་སྙིང་ཁྲག་ལན་གསུམ་འཐུང༌། ། ཕཊ྄་སྒྲ་སྒྲོགས་བཞིན་ཁང་ཁྱིམ་ཐུན་གྱིས་བྲབས། ། རང་ཉིད་སྐད་ཅིག་ཁྱུང་ནག་གསལ་བཏབ་ནས། ། ཡན་ལག་བསྒྲོགས་ཏེ་སྒོ་རུ་དྲུད་པ་དང༌། །
རྐང་དུང་བཏང་ནས་མཐིང་ཞོལ་བསྒྲིལ་ཏེ་བཏང༌། ། དེ་ནས་རིམ་བཞིན་ཕྱི་ལ་ཕྱིན་ནས་སུ། ། རེས་འགའ་པང་ཞིང་རེས་འགའ་ཁུར་བ་དང༌། ། རེས་འགའ་དྲུད་སོགས་བྱས་ནས་ཆུ་ཁར་བཞག ། དུར་གཅོད་རྒྱ་མཚོ་ཚར་གཅིག་བཏང་བ་དང༌། ། ཕུང་པོ་བཤས་ནས་ཡན་ལག་ཟོར་དུ་འཕང༌། ། དེ་ཚེ་འགོ་ནད་ཆད་པའི་རྟེན་འབྲེལ་བྱུང༌། ། རོ་སྙོམ་ལྟ་བའི་གདེང་ཆེན་དེ་རུ་བསྐྱེད། ། ཞག་གསུམ་ལམ་ཞུགས་མགྲོན་པོ་ཆད་ནས་སོང༌། ། དེ་ཚེ་ཡུལ་གྱི་འགོ་ནད་ཐམས་ཅད་ཆད། །
ནད་བདག་དཔུང་འཇོམས་རྟེན་འབྲེལ་དེ་ནས་འགྲིགས། ། དེ་ཚེ་རང་གིས་རང་ལ་ཡིད་ཆེས་ནས། ། གདེང་ལྡན་རྟོགས་པའི་གླུ་འདི་བླངས་ནས་སོང༌། ན་མོ་གུ་རུ། གནས་གཤིས་ལུགས་དབུ་མའི་ཡུལ་རྩེ་རུ། ། དབྱིངས་འདུ་འབྲལ་མེད་པ་ཉི་ཟླའི་སྟེང༌། ། རྗེ་དུས་གསུམ་སངས་རྒྱས་པདྨ་འབྱུང༌། ། དོན་རོལ་པ་ལས་བྱུང་བྷ་དྲ་བ། ། ཕ་མཚུངས་མེད་རྒྱལ་བའི་ཞབས་ལ་འདུད། ། བདག་བརྟུལ་ཞུགས་སྨྱོན་པའི་རྣལ་འབྱོར་པ། །
ཕ་གུ་རུའི་རྒྱལ་སྲས་རྩ་གསུམ་གླིང༌། ། གནུབས་སངས་རྒྱས་ཡེ་ཤེས་པཎྜི་ཏ། ། ཆོས་གསང་སྔགས་སྙིང་པོའི་མཚན་ཉིད་རྟོགས། ། རྗེ་ཏཻ་ལོ་ནཱ་རོའི་བུ་རྒྱུད་དེ། ། ཕྱི་རོ་སྙོམ་སྣང་བ་དབང་དུ་སྡུད། ། ནང་གནས་ལུགས་དྲན་པའི་རྒྱལ་ས་ཟིན། ། གནད་རྩ་རླུང་གར་གྱི་འཁྲུལ་འཁོར་མཁན། ། བདུད་གཉིས་འཛིན་འདུལ་བའི་གདམས་ངག་ཟབ། ། དུས་དེ་རིང་རྟོགས་པའི་མདངས་བཟང་བསྐྱེད། ། ཚིག་ཁ་བཤད་དྲང་དོན་སྒོམ་པ་ལ། །
རྐྱེན་ཕྲ་མོས་འགོ་ནད་མ་དར་ན། ། སྒོམ་མཚན་མའི་ལྟ་སྟངས་སུས་ཀྱང་བྱེད། ། རྐྱེན་ཐོག་བརྫིས་རང་རྩལ་མ་བསླེབ་ན། ། ཚིག་གོག་པོས་རོ་སྙོམ་སུས་ཀྱང་ནུས། ། ལར་འདི་ཕྱིའི་ས་མཚམས་མ་ཐུག་ན། ། གོས་འབའ་ལའི་བླ་མ་སུས་ཀྱང་འོང༌། ། དུས་དེ་རིང་ལག་ལེན་པང་དུ་བླངས། ། འདི་ཐོ་ཅོའི་ཁ་དྲག་མ་བསམ་སྟེ། ། རྒྱུད་བདག་འཛིན་བྲལ་བའི་བསྲེ་བ་ཡིན། ། བམ་དངོས་གྲུབ་འབྱུང་བའི་ཚོགས་རྫས་དང༌། །
རྗེ་གྲུབ་ཐོབ་གོང་མའི་སྤྱོད་པ་ཡིན། ། ལམ་སྤང་བླང་བྲལ་བའི་བྱེད་ཚུལ་ཡིན། ། གནས་དུར་ཁྲོད་འགྲིམས་པའི་དགོས་པ་ཡིན། ། དོན་ཉམས་ལེན་མྱོང་བའི་རྟགས་ཚད་ཡིན། ། ནད་ལྷོག་རྒོད་ཁྲག་སྐྱུགས་དམར་པོ་ལ། ། གྲོགས་དབྱེར་མེད་གཅིག་ཏུ་བསྲེ་བ་འདི། ། བུ་སྤྱོད་པའི་རང་མདངས་མ་ལགས་སམ། ། དུས་སྔ་ཕྱི་མེད་པའི་གྲུབ་ཐོབ་པ། ། བམ་གདུལ་བྱ་སྒྱུ་མ་ལྟ་བུར་རྟོགས། ། རྐྱེན་འཁྲུལ་སྣང་སྒྱུ་མར་སྦྱོང་བའི་ཚེ། །
རྒྱུད་རྐང་འདྲེན་གཉིས་འཛིན་བྱེད་མ་མྱོང༌། ། དོན་དེ་ཙམ་རོ་སྙོམ་སྐོར་བཞི་ཡིན། ། དུས་ཕྱི་མོའི་ཆོས་པ་ཁེངས་སེམས་ཅན། ། རྐུབ་རྟ་ཕོས་མི་ཁྱོགས་འགྲོ་མཁན་ཚོ། ། ཚེ་མི་ཆོས་མགོ་བསྐོར་བགྱིས་བགྱིས་ནས། ། དུས་མ་འོངས་ལྷ་ཆོས་མ་བརྗེད་དམ། ། ཚིག་སྙན་གྲགས་རྣ་བས་བསྲུངས་བསྲུངས་ནས། ། ཚེ་རྟེན་གྱི་འདུན་མ་མ་བརྗེད་དམ། ། དུས་ནམ་ཡང་ཆེ་འདོད་བགྱིས་བགྱིས་ནས། ། གཞན་ཕན་བཀུར་སྙིང་རྗེ་མ་བརྗེད་དམ། །
ལར་བཟང་ངན་རྣམ་རྟོག་འཛིན་འཛིན་ནས། ། ལམ་རོ་སྙོམ་སྤྱོད་པ་མ་བརྗེད་དམ། ། ཚིག་དེ་དག་མི་བརྗེད་རྒྱུད་བསྐུལ་གྱིས། ། དོན་དེ་དག་གོལ་བའི་བོགས་འདོན་གྱིས། ། གནད་དེ་དག་ཕྱི་རབས་ཡིད་ལ་ཞོག ། བདག་དེ་བས་རྒྱལ་ཁམས་ཕྱོགས་མེད་འགྲིམ། ། དུས་དེ་རིང་དངོས་གྲུབ་ཆེན་པོ་ཐོབ། །

གནས་ཏི་སྒྲོ་བྲག་དཀར་བརྟན་པར་བཞུགས། ། བམ་ཚོགས་འཁོར་དཔའ་བོ་མཁའ་འགྲོས་བཞེས། ། རྐྱེན་ཚོགས་དྲུག་ཡམས་ནད་འཁྲུལ་པ་ཆོད། ། དཔལ་འབྲི་གདན་བརྟན་ཅིང་བཀྲ་ཤིས་ཤོག ། ཡུལ་ལྷ་སྲིན་སྐུ་ཁམས་ཅི་བདེར་བཞུགས། ། མགུར་དབྱངས་སྙན་བླ་མ་རྗེ་ལ་འབུལ། ། ཉམས་མཚར་རོ་གནས་ལུགས་ངང་ལ་འགྲོ། ། གནད་དོན་གྱི་བརྒྱུད་པས་སྨིན་གྲོལ་ཤོག ། དེ་སྐད་མགུར་མ་ཐར་ཐོར་བླངས་པ་དང༌། ། རིམ་བཞིན་ཉང་ཁ་ཕྱོགས་སུ་བགྲོད་ནས་སོང༌། ། འདི་སྐོར་དབུས་ཡུལ་ལུང་པ་ཐམས་ཅད་ལ། །
རྟེན་འབྲེལ་འགྲིགས་དང་མ་འགྲིགས་མང་ཡོད་ཀྱང༌། ། ཉུང་ངུར་བསྡུས་ཏེ་ཚིགས་སུ་བཅད་པ་ཡིན། ། དེ་ནས་ཀོང་པོའི་ཕྱོགས་སུ་སླེབ་པའི་ཚེ། ། ཡུལ་ཕྱོགས་གང་འགྲོ་རྟེན་འབྲེལ་བརྟགས་པ་ལ། ། ཀོང་པོ་ཆེ་རུ་འགྲོ་བར་ལུང་བསྟན་བྱུང༌། ། སྡེ་པ་པདྨ་དྲག་ཅེས་ཚང་ལ་ནི། ། མ་ངེས་ཚུལ་གྱིས་རྟེན་འབྲེལ་འགྲིགས་པ་བྱུང༌། ། རིག་འཛིན་འཇའ་ཚོན་སྙིང་པོའི་ཕྱག་དཔེ་ཟུང༌། ཁོ་ཡི་ཁྱིམ་དུ་འདུག་པ་ཞིབ་པར་བཀླགས། ། དེ་ཡི་མཚན་ལྟས་ཤིན་ཏུ་ལེགས་པ་བྱུང༌། །
དེ་ནས་རིམ་བཞིན་བང་རི་མདུན་དུ་སོང༌། ། འཇའ་ཚོན་སྙིང་པོའི་ཆོས་ཁྲི་རྩ་བར་བསྡད། ། ནུབ་མོ་ཆོས་ཁྲི་སྟེང་དུ་དཀར་མེས་གཏམས། ། སྔ་ཕྱི་དུས་ཀྱི་རྟེན་འབྲེལ་བརྟགས་པ་ལས། ། དེ་ཡང་མཚན་རྟགས་ཤིན་ཏུ་བཟང་བར་བྱུང༌། ། དེ་ཡི་ཞོགས་ལ་ཞོ་ཁར་བགྲོད་དེ་སོང༌། ། བྲག་གསུམ་གྱེན་ལ་དྲིས་པས་འགའ་ཡོད་ཟེར། ། དེ་ནས་ལོ་ཆེན་ལ་རྩར་སོང་བ་དང༌། ། ལོ་ཆེན་ལ་ཡང་ཆོད་ཟིན་མི་འདུག་ཟེར། ། དེ་ནས་ཀ་མ་ལྷ་བྲག་མདུན་དུ་སོང༌། །
རྫིས་པ་མང་པོ་རུ་བ་བསྐྱལ་ནས་ནི། ། རུ་བ་རྣམས་ཀྱང་དེ་རུ་བསྡད་ནས་སོང༌། ། རྣལ་འབྱོར་པ་ཁྱོད་འདི་རུ་བཞུགས་ཤིག་ཟེར། ། ནུབ་མོ་བསྡད་ནས་དབང་དང་ཚོགས་འཁོར་བསྐོར། ། དེ་ཚེ་ཉམས་དང་རྨི་ལམ་ཟ་ཟི་ལ། ། བུད་མེད་ནག་མོ་ཤིན་ཏུ་མི་བཟད་གཟུགས། ། སྐྲ་ལོ་དམར་སེར་རྟིང་པར་ཤམ་མེ་བ། ། ལག་ཏུ་བེ་ཅོན་ཐོད་ཁྲག་ཐོགས་པར་བྱུང༌། ། བུད་མེད་དེ་ཡིས་བདག་ལ་སྨྲས་ནས་སུ། ། སང་ཞོགས་གཏེར་སྟོན་བྱོན་པའི་ལམ་ཁ་རུ། །
ལྷ་ལུང་རྡོ་རྗེ་བྲག་ཅེས་བྱ་བ་རུ། ། ཟབ་མོ་རིན་ཆེན་གཏེར་གྱི་སྐལ་བ་ཡོད། ། ཕུན་སུམ་ཚོགས་པའི་ཚོགས་རྫས་ཐོགས་ནས་བྱོན། ཁོ་མོ་ང་ནི་མ་ཅིག་རེ་ཏི་ཡིན། ། སང་ཞོགས་བྱོན་སྐབས་བུ་ཡི་གྲོགས་མོ་བྱ། ། ད་ནི་དུས་བབ་གཏེར་རྒྱ་འབུལ་ལོ་ཟེར། ། དེ་མ་ཐག་ཏུ་འཇའ་ལྟར་ཡལ་ཏེ་སོང༌། ། དེ་ཡི་ཞོགས་ལ་སྦྱིན་བདག་ཚང་དེ་ཡིས། ། མར་སོགས་ཚོགས་རྫས་བཟང་པོ་བྱིན་ནས་བྱུང༌། ། རིམ་བཞིན་སོང་བས་གནས་ཀྱི་རྩ་བར་སླེབས། །
ནུབ་མོ་བྲག་ཕུག་འདུག་པར་ནང་དུ་བསྡད། ། ཚོགས་འཁོར་བཏང་ཞིང་རྟེན་འབྲེལ་ལེགས་པར་བསྒྲིགས། ། དེ་ཡི་ཞོགས་ལ་གཏེར་རྒྱ་བཙལ་དུ་ཕྱིན། ། མ་མོས་ལུང་བསྟན་ཇི་བཞིན་གསལ་བར་འདུག ། ཐ་ཚིག་བསྒྲགས་ནས་གཏེར་སྒོ་བརྡུང་བའི་ཚེ། ། རྡོ་ལྷུ་ཐམས་ཅད་རང་ཡལ་བྱེ་བར་གྱུར། ། ཤོག་སེར་གདན་དྲངས་དབང་བླངས་གསོལ་བ་བཏབ། ། གཏེར་རྫོང་བརྒྱབ་སྟེ་གཏེར་རྒྱ་སྔར་ལྟར་འགྲིགས། ། ཤོག་སེར་གང་འདུག་མཇལ་ཁ་ཞུས་པའི་ཚེ། ། དཔལ་ཆེན་ཕྱག་ན་རྡོ་རྗེའི་ཆོས་ཀ་འདུག །
སྨོན་ལམ་བཏབ་སྟེ་ལུས་ལ་གཅེས་པར་འཆང༌། ། བཀའ་སྲུང་རྣམས་ལ་གཏོར་མ་ལེགས་པར་བྱིན། ། དགའ་སྟོན་མགུར་དབྱངས་འདི་བཞིན་བླངས་ནས་སོང༌། ན་མོ་གུ་རུ། ཕ་མཚུངས་མེད་རྒྱལ་དབང་པདྨ་འབྱུང༌། ། རྗེ་འགྲོ་མགོན་སངས་རྒྱས་བླ་མའི་གཟུགས། ། བདག་མོས་པའི་ཅོད་པན་སྤྱི་བོར་འདུད། ། གནས་ཀོང་ཡུལ་བདུད་རིགས་མུན་པ་ཅན། ། ཆོས་ཟབ་མོ་རིན་ཆེན་དབེན་པའི་ཡུལ། ། ཕག་བྱ་མོ་ནག་ཆགས་མང་བའི་ས།
ཁ་མ་རབ་ཞོ་ལད་མུར་བའི་གྲོང༌། ། ཟས་གཙོ་བོ་གྲོ་སྐྲགས་སྐམ་པོའི་ལྟོ། ། གོས་རེ་ཐུལ་ཐང་ཞུ་ནག་པོ་གྱོན། ། ཚེ་འདུན་མར་རབ་རིབ་སྨྱོ་ཆང་འཐུང༌། ། མི་ཕོ་མོ་དོམ་ནག་ལམ་ཤོར་མཚུངས། ། ཡུལ་མི་ལ་བལྟས་ན་མཐའ་འཁོབ་འདྲ། ། གནས་ཟབ་ཆོས་བལྟས་ན་ཞིང་ཁམས་འདྲ། ། ཕ་གུ་རུས་བྱིན་རླབས་སྦས་པའི་ཡུལ། ། ཡུལ་ཀོང་རོང་གསང་སྔགས་སྡོང་པོའི་གླིང༌། ། མི་སྐལ་བ་བཟང་པོའི་བག་ཆགས་ཅན།
ཁ་ཕྱོགས་གཅིག་གཏད་ནས་དོན་གཅིག་བྱེད། ། ལས་འཕྲོ་མཐའ་གང་འཛིན་མཐའ་ཐོན་སྐྱེལ། ། ཕྱི་ལྟ་སྤྱོད་སྣང་བ་མ་རབ་ལ། ། ནང་བྱེད་ཚུལ་བབས་གནས་ཡ་རབ་འདུག ། གནས་བཟང་པོ་ལྷ་ལུང་རྡོ་རྗེའི་བྲག ། ཀོང་མུན་ནག་གསལ་བའི་སྒྲོན་མེ་མཛོད། ། གནས་ངོ་མཚར་ཆེའོ་རྡོ་རྗེའི་བྲག ། རི་རྩེ་མོ་རྡོ་རྗེའི་བྲག་ཕུག་འདྲ། ། བྲག་ཕོ་བྲང་ཙིཏྟའི་སྙིང་བཤོས་འདྲ། ། མདུན་གཙང་ཆབ་གཡུ་འབྲུག་གྱེན་འཁྱིལ་འདྲ། །
ཤིང་སྤང་ལྗོངས་བྱ་རྒོད་ཕུང་རི་འདྲ། ། ཞིང་གྲོང་གླིང་མཎྜལ་ཚོམ་བུ་འདྲ། ། གནས་ཞལ་གཟིགས་དཀྱིལ་འཁོར་སྒོ་ཕྱེས་འདྲ། ། ཡུལ་མ་བསྒོམས་སངས་རྒྱས་འགྲུབ་པའི་ས། ། དཔལ་དགྱེས་པ་རྡོ་རྗེའི་ཕོ་བྲང་ཉིད། ། མགུར་གླུ་མཆོད་འབུལ་ལོ་མཉེས་པར་མཛོད། ། དུས་ད་ལན་གནས་ཆེན་ཁམས་བཟང་བཞུགས། ། དུས་ཡང་ཡང་མཇལ་བར་སྨོན་འདུན་འཚལ། ། དཔལ་དེ་རིང་བཀྲ་ཤིས་དགེ་ལེགས་ཤོག ། དེ་སྐད་བགྱིས་ཏེ་ཨར་ཙ་ནང་དུ་སོང༌། །
བྱོལ་སོང་ཁ་ཚ་ན་བ་མང་དུ་བཅད། ། ཟང་ཟིང་སྒྱུ་མའི་འབུལ་བ་མང་དུ་བྱུང༌། ། མ་བླངས་མྱུར་འགྲོས་ངང་ལ་ཕྱིན་ནས་སོང༌། ། ནུབ་མོ་ཨར་ཙ་ལྷ་རིའི་རྫོང་དུ་བསྡད། ། གྲྭ་པ་རྣམས་ལ་འཕོ་ལུང་ཁྱད་འཕགས་བྱིན། ། དེ་ཞོགས་ནུབ་མོ་ཀོང་ལའི་རྩ་བར་སོང༌། ། ཕྱིར་ནངས་རྔོད་ཀྱི་ཨ་ལའི་མདོ་རུ་སླེབས། ། དེ་དགོང་ཁང་སྟོང་འདུག་པའི་ནང་དུ་བསྡད། ། དེ་རུ་བུ་མོ་གཅིག་ཙམ་སླེབས་ནས་བྱུང༌། ། གྲུབ་ཐོབ་རྣལ་འབྱོར་ག་རུ་བྱོན་ཞེས་ཟེར། །
རྟེན་འབྲེལ་གང་འགྲིགས་ལམ་དུ་འགྲོ་ཡིན་སྨྲས། ། ངེད་རྣམས་ཟམ་བཙུགས་གཉེ་བོར་བྱོན་ཅེས་ཟེར། ། ཟམ་པ་འཛུགས་ཡུན་གང་འགོར་དྲིས་ཙ་ན། ། ཟླ་ཕྱེད་ཙམ་ཞིག་འགོར་ནས་འོང་ཟེར་འདུག ། འོ་ན་དེ་འདྲ་སྡོད་ལོང་མེད་ཅེས་སྨྲས། ། དེ་ཡི་ཞོགས་ནས་རྣམ་རྒྱལ་དགོན་དུ་ཕྱིན། ། ཕྱིར་ནངས་སྔ་ཞོགས་ཤར་ཤར་སོང་བ་ལས། ། ཐུགས་ཚོལ་ཁ་རུ་འཛར་ཁར་ཡོལ་ཙམ་སླེབས། ། ཚོགས་འཁོར་ཞབས་ཏོག་ལེགས་པར་དྲངས་ནས་བྱུང༌། ། གཏོར་མ་བཏང་ནས་མགྱོགས་པར་བགྲོད་དེ་སོང༌། །
རྟ་མདར་ཉི་མ་ཕྱེད་འགྲིབ་ཙམ་དུ་སླེབས། ། གར་འགྲོ་མ་ཐིག་ཅུང་ཟད་བལྟས་པའི་ཚེ། ། བཙུན་མ་རྣལ་འབྱོར་ཆས་གོས་བྱས་པ་ཞིག ། བསྐོར་བ་བརྒྱབ་སྟེ་དེ་རུ་སླེབས་ནས་བྱུང༌། ། གྲུབ་ཐོབ་ང་ཡི་ནང་དུ་ཕེབས་ཅེས་ཟེར། ། དེ་ཡི་ཕྱི་ལ་གྱེན་དུ་ཕྱིན་པའི་ཚེ། ། དེ་རིང་ཨུ་རྒྱན་རི་ལ་བསྐྱལ་བ་དེ། ། མཆོད་ཁང་ནང་དུ་གདན་འདྲེན་ཞུས་ཡོད་ཟེར། ། འོ་ན་མཇལ་དུ་འགྲོའོ་སྨྲས་ཙ་ན། ། ཐོག་མར་གསོལ་ཇ་བཞེས་ནས་བྱོན་ནོ་ཟེར། །
ནང་ནས་འཚོ་བའི་བཟའ་བཅའ་ལེགས་པར་བྱས། ། ཨུ་རྒྱན་གུ་རུའི་མཆོད་ཁང་མཇལ་དུ་ཕྱིན། ། ཀུན་གྱིས་ཚོགས་འཁོར་རྫས་ཀྱང་ཁུར་ནས་བྱུང༌། ། ཚོགས་འཁོར་བསྐོར་ཞིང་སྤྱན་འདྲེན་ལ་སོགས་སྐབས། ། བག་དྲོ་ལྷུན་ཆགས་གདངས་དབྱངས་བཏང་བའི་ཚེ། ། ཀུན་གྱིས་མོས་གུས་གདུང་བ་སྐྱེས་ནས་སོང༌། ། དེ་ཡི་ཉིན་ལ་རྟེན་འབྲེལ་ལེགས་པར་འགྲིགས། ། དགོང་མོ་བཙུན་མ་དེ་ཡི་རྩ་རུ་བསྡད། ། འཚོ་བ་འབུལ་སོགས་མཇལ་མཁན་མང་དུ་བྱུང༌། ། དེ་ཡི་ཕྱིར་ཞོགས་ཉི་མ་ཕྱེད་ཙམ་དུ། །
གྲྭ་པ་ཤར་གསར་ཞིག་ནི་སླེབས་ནས་བྱུང༌། ཁྱེད་ཀྱི་ཞབས་ཕྱི་ངས་ནི་བྱའོ་ཟེར། ཁྱོད་འདྲ་ཞབས་ཕྱི་སྔར་ཡང་ཡོད་མ་མྱོང༌། ། དཔོན་མེད་གཡོག་མེད་རྒྱལ་ཁམས་འགྲིམས་པ་ཡིན། ། ད་ཡང་ང་རང་གཅིག་པུར་མ་གཏོགས་པའི། ཁྱོད་འདྲས་དམ་ཚིག་ཐུབ་ནི་མི་འོང་སྨྲས། ཁ་འཇམ་ཡ་ཕོ་ཞིག་ནི་འདུག་པ་དེ། ཁོ་ནི་སྟག་ཤམ་པ་ཡི་གྲྭ་པ་ཡིན། ། སྲོག་ལ་བབ་ཀྱང་དམ་ཚིག་ཐུབ་འོང་ཟེར། ། དེ་ཚེ་ཁོ་ཡི་མགོ་རུ་ཕུར་པ་བཞག །
བཀའ་འགལ་ཆད་པ་འབྱུང་བའི་ཐ་ཚིག་བསྒྲགས། ། ཕུགས་སུ་འབྲང་གཙང་མེད་པར་ཧ་གོ་ཡང༌། ། ལོ་ཤས་སྐྱོན་མེད་ཡོང་ངམ་བསམ་པ་དང༌། ། གྲྭ་པ་དེ་ནི་ཁྲིད་དེ་ཕྱིན་ནས་སོང༌། ། རིམ་བཞིན་རྡོ་ཤོད་དག་ཏུ་སོང་བའི་ཚེ། ། མགོན་པོ་ལྷ་དར་ཚང་ལ་ཞག་གསུམ་བསྡད། ། ཚེ་དབང་སྩལ་དང་ཞི་ཁྲོ་ཚར་གཅིག་བཏོན། ། དེ་རུ་དོན་གཅོད་སྡེ་པ་ཕེབས་ཞེས་ཐོས། ། དགོང་མོ་སྲོད་འཕྲོས་ཞིག་ལ་བགྲོད་ནས་འོང༌། ། སྤུ་དེ་ལ་ཞེས་བྱ་བའི་རྩ་བར་བསྡད། །
ཞོགས་ལ་ཝ་ཀེ་རྟེན་ལུང་ཚང་དུ་ཕྱིན། ། དེ་ཉིན་དབང་བསྐུར་ཆོས་བཤད་ལེགས་པར་བྱས། ། དེ་ཡི་ནུབ་མོ་ཉལ་བའི་རྨི་ལམ་དུ། ། སྦྱིན་བདག་ཚང་གི་ཀཽ་རཱི་མ་དེ་ཡིས། ། ད་ལན་བླ་མ་རག་ནེ་བྲག་ཏུ་བྱོན། ། དེ་ཡི་གྲོགས་མོ་ང་ཡིས་ལེགས་པར་བྱ། ། ཡང་གསང་རྡོ་རྗེ་ཕུར་པའི་ཆོས་ཀ་ཡོད། ། སང་ཞོགས་ང་ཡང་ཁྲིད་རོགས་གྱིས་ཤིག་ཟེར། ། དེ་མ་ཐག་ཏུ་གཉིད་ཡང་སད་ནས་འདུག ། ཞོགས་ལ་བདག་གིས་གྲྭ་པར་སྐད་ཆ་དྲིས། །
འདི་རུ་རག་ནེ་བྲག་ཅེས་ཨེ་ཡོད་སྨྲས། ། ཤྭ་ས་མདོ་ཡི་ཕུ་ལ་ཡོད་ཅེས་ཟེར། ། ཞོགས་ནས་དེ་རུ་མགྱོགས་པར་ཕྱིན་ནས་སོང༌། ། རིམ་བཞིན་རག་ནེ་བྲག་ཏུ་སོང་བ་དང༌། ། དེ་རུ་ཡོད་པའི་གྲོང་པ་ཐམས་ཅད་ཀྱིས། ། གདན་འདྲེན་ཞུས་ནས་ཞབས་ཏོག་ལེགས་པར་བྱུང༌། ། ཕྱིར་ཞོགས་གྲོང་པའི་མི་རྣམས་ཐམས་ཅད་ཀྱིས། ། ཚོགས་རྫས་ཐོགས་ཏེ་གནས་ནང་བགྲོད་དེ་སོང༌། ། ཚོགས་འཁོར་བཏང་ཞིང་སྦ་ཐབས་གསང་གཏེར་བྱས། ཁ་བྱང་ཅུང་ཟད་བྲིས་ནས་དེ་རུ་བཞག །
དེ་ཁར་ཟླ་ཤས་གཅིག་གཉིས་སྡོད་བསམ་ཀྱང༌། ། ཀོ་དམར་མགོ་ཞེས་བྱ་བའི་མི་ཞིག་གིས། ཁ་ངན་སྨྲ་བ་འགའ་རེ་བྱས་བྱུང་བས། ། རྟེན་འབྲེལ་མ་འགྲིགས་རིམ་པར་བགྲོད་ནས་འོང༌། ། བ་གོར་རྫོང་ནས་ཡར་ཙམ་ཕྱིན་པ་དང༌། ཁྱུང་ཐོ་ལ་རུ་འགྲོ་བར་ཆས་པ་ལ། ། ཅུང་ཟད་རྟེན་འབྲེལ་མ་འགྲིགས་ཕྱིར་ལོག་བརྒྱབ། ། ཤིང་རོང་ཐང་ནག་གྲུ་ལ་བགྲོད་ནས་སོང༌། ། གྲུ་པས་རིང་ཆད་གྲུ་ལ་མ་ཕུད་པས། ། རླུང་ཐོག་དྲག་པོ་འདྲ་ཡང་ཕེབས་དགོས་བྱུང༌། །
དེ་ནས་ཤིང་རོང་དག་ལ་ཕྱིན་ནས་སོང༌། ། ཞག་གསུམ་ཙམ་ལ་རྒྱང་ཤོད་ས་མདོར་སླེབས། ། དེ་ཡི་ནུབ་མོ་ཉལ་བའི་རྨི་ལམ་དུ། ། མི་དཀར་ཆས་བཟང་དཔའ་བོའི་རྣམ་པ་ཅན། ། ཤེལ་རྨོག་ཁྲབ་དང་གོ་མཚོན་ཐོགས་པ་ཡི། ། ཆེ་བཙན་དཔོན་གཡོག་སུམ་ཅུ་ཙམ་དུ་བྱུང༌། ། བདག་ལ་ཤིན་ཏུ་དགྱེས་ཚུལ་དང་བཅས་པར། ། ཕུན་སུམ་ཚོགས་པའི་མཛེས་ཆས་ཕུལ་ནས་ནི། ། གཏེར་སྟོན་རང་ཡུལ་ཕེབས་པར་རྟེན་འབྲེལ་འགྲིགས། ། ད་ནི་འགྲོ་དོན་འདུལ་ཞིང་དུས་ལ་བབ། །
སྨིན་གྲོལ་ཆོས་ཀྱི་འཁོར་ལོ་བསྐོར་བར་བསྐུལ། ། ས་རྟགས་དུས་དང་གནས་སྐབས་འགྲིགས་པ་ཡིན། ། མི་རིང་བ་རུ་ང་ཡི་གནས་སུ་ཕེབས། ། བདག་ཀྱང་ཁྱེད་ཀྱི་བཀའ་བསྟན་ཟབ་མོ་སྐྱོང༌། ། སང་ནས་འགྲོ་དོན་མགོ་མོ་འཛུགས་དགོས་ཟེར། ། དེ་ལ་བདག་གིས་ལན་དུ་འདི་སྐད་སྨྲས། ཁྱོད་ཅག་སུ་ཡིན་དེང་སང་གང་དུ་འགྲོ། ། ཡུལ་ནི་གང་ཡིན་ཆོ་འབྲང་ཅི་ལྟར་ཡིན། ། བདག་ནི་ད་ལྟ་བྱ་བཏང་སྐབས་ཡིན་པས། ། འདི་ནས་རོང་བཙན་གངས་ལ་མ་བསླེབ་བར། །
སྦས་ཚུལ་ངེས་མེད་རྣལ་འབྱོར་དགོས་པ་ཡིན། ། སྤྱིར་ཡང་ཟང་ཟིང་དཀོར་སྡུད་བྱེད་མི་འདོད། ། མ་ཧཱ་གུ་རུས་བདག་ལ་བཀའ་སྩལ་ནས། ། དཔོན་མེད་གཡོག་མེད་གྱིས་ཤིག་གསུངས་པ་ཡིན། ། སྙན་གྲགས་ཆུང་ན་ཆགས་སྡང་དགྲ་ལས་རྒྱལ། ། རྣམ་གཡེང་མེད་ན་དགེ་སྦྱོར་ངང་གིས་འཕེལ། ། དགྲ་ནོར་ཉུང་ན་སྐུ་ཚེ་ཤུགས་ཀྱིས་རིང༌། ། བདག་ནི་དབེན་པའི་བྲག་ཕུག་རང་ལ་མོས། ། ལུང་མ་བསྟན་གྱི་སྤྱོད་པ་ཉམས་ཀྱང་མཚར། ཁྱེད་ཀྱིས་ཞུ་ན་རང་གིས་རྟེན་འབྲེལ་བསྒྲིག །
བདག་ནི་ད་རུང་ལོ་བདུན་རེད་པའི་མཚམས། ། འགྲོ་དོན་འདུལ་ཞིང་དུས་ལ་བབ་པ་ཡིན། ། དེ་ཚུན་ཐ་མལ་ཚུལ་དུ་སྡོད་དགོས་ཡོད། ཁྱོད་ཀྱིས་ང་རེད་གཞན་ལ་མ་ཤོད་སྨྲས། ། དེ་ལ་དཀར་ཕྱོགས་སྐྱོང་བས་ལན་བཏབ་ནས། ། སྐྱེས་བུ་ཆེན་པོ་སེམས་སྤོབས་ཆུང་མི་ཉན། ། བདག་ནི་མདོ་ཁམས་ཡུལ་གླིང་ཀུན་གྱི་དབུས། ། གནས་ཆེན་ལྔ་ཡི་ཡོན་ཏན་འབྱུང་བའི་རི། ། ཇོ་བོ་གཟེ་རྒྱལ་མ་ཡོ་གངས་ཀྱི་རི། ། གསང་སྔགས་རྡོ་རྗེ་ཐེག་པའི་ཕོ་བྲང་སྟེ། །
བདག་ནི་དཀྱིལ་འཁོར་དེ་དག་སྐྱོང་བ་ཡི། ། ལྷ་བཙན་རྡོ་རྗེ་འབར་བ་ཞེས་བྱ་ཡིན། ། རིགས་ནི་ཧེ་རུ་ཀ་ཡི་རྒྱུད་པ་ཡིན། ། རུས་ནི་འཁོར་འདས་ཀུན་གྱི་མཚམས་སུ་གནས། ། ཆོ་འབྲང་མཐོ་ཞིང་དཀར་ཕྱོགས་སྐྱོང་བ་ཡིན། ། གཏེར་སྟོན་སྔར་ཡང་ཉམས་དང་ཟ་ཟི་ལ། ། གནས་དེར་ལན་གཅིག་ཕེབས་པ་མི་དགོངས་སམ། ། ད་ལན་འདུལ་ཞིང་དུས་ལ་བབ་པ་ཡིན། ། རྟེན་འབྲེལ་འགྲིགས་ཚེ་ཆོས་འཁོར་མ་བསྐོར་ན། ། ཕྱིར་བཞག་འགྲོ་དོན་གང་འབྱུང་ཆ་མི་ཆོད།
ཁྱེད་ཉིད་གུ་རུའི་རྒྱལ་ཚབ་ཡིན་པ་ལ། ། སྤྲང་ཆས་བྱ་བཏང་བྱེད་ནས་སུ་ལ་སྦ། ། ཡོན་ཏན་བརྗོད་ན་ནང་དོན་གཞན་གྱིས་རིག ། ཀུན་གྱི་དད་པ་ཐོབ་ཅིང་འབྲེལ་བ་ཐོབ། ཁྱེད་ཀྱིས་ཀུན་ལ་སྦས་ནས་འབྱོན་ན་ཡང༌། ། བདག་གིས་སང་ནས་ཀུན་ལ་ཁྱབ་པར་བྱེད། ། བསྟན་པའི་མེ་རོ་ཁྱེད་ཀྱིས་བསླངས་དགོས་པས། ། རོང་བཙན་གངས་ལ་རེ་ཞིག་བདག་གིས་བཤོལ། ། དེ་བས་འདི་ཡི་ཕྱོགས་བཞི་མཚམས་བརྒྱད་ན། ། ཟབ་མོ་རིན་ཆེན་གཏེར་གྱི་སྐལ་བ་ཡོད། །
ཡུལ་འདིར་བདུད་ཀྱི་སྤྲུལ་པ་གསུམ་ཡོད་པས། ། སང་ནས་དབང་བསྡུས་དམ་ལ་མ་བཞག་ན། ། རྡོ་རྗེ་ཐེག་པའི་བསྟན་ལ་གནོད་པར་ཡོད། ། ཡུལ་གྲུ་ས་མཚམས་འདི་དག་རྫོགས་པའི་ཚེ། ། གཏེར་སྟོན་རང་མི་རང་ཡུལ་ཕེབས་པར་ཞུ། ། དེ་སྐད་ཟེར་ནས་འུར་འུར་ལོག་སྟེ་སོང༌། ། དེ་ནས་རྒྱང་ཙམ་སོང་མཚམས་ནམ་ཡང་ལངས། ། དེ་ཡི་ཞོགས་ནས་གྲོང་པ་ཐམས་ཅད་ཀྱིས། ། ཤིན་ཏུ་དད་ཅིང་གནས་སུ་གདན་འདྲེན་བྱས། ། དགོང་མོ་དབང་དང་ཆོས་བཤད་དགོས་ཞེས་ཟེར། །
དབང་བསྐུར་མི་ཤེས་ཆོས་ཀྱང་བཤད་མི་ཤེས། ། སང་ནས་འགྲོ་དགོས་ཡོད་ཅེས་སྨྲས་པ་དང༌། ཁྱེད་ཅག་རྙིང་མའི་བླ་མ་འདྲ་བར་འདུག ། བོད་ཡུལ་དབུས་ནས་བྱོན་པའི་བླ་མ་ལ། ། གང་ཡང་མི་དགོངས་གསུང་ན་ཐུགས་མི་དག ། འདི་རུ་ཞག་བདུན་བར་དུ་བཞུགས་རོགས་མཛོད། ། སྡེ་འདིས་དད་འདུན་གུས་འདུད་ཆེ་བ་ལ། ། ཅིས་ཀྱང་དབང་ཆོས་གནང་རོགས་དགོས་ཞེས་ཟེར། ། དེ་ཚེ་བདག་གིས་བསམ་བློ་བསྐོར་བ་ལས། ། སྔར་གྱི་རྨི་ལམ་དག་ཀྱང་བདེན་པ་འདྲ། །
ཆོས་འཁོར་བསྐོར་ཞེས་རྟེན་འབྲེལ་ཆེ་བར་འདུག ། གྲོང་འདིར་དབང་བསྐུར་ཕྲན་བུ་བྱས་པ་དང༌། ། དེ་ནས་སྦ་ཐབས་བྱ་སྟེ་བགྲོད་འགྲོ་བསམ། ། དེ་ཡི་དགོང་མོ་ཁྲོམ་དབང་ཞིག་བསྐུར་བས། ། ཀུན་གྱིས་བླ་མ་ཁམས་ཆེན་ཡིན་འདུག་ཟེར། ། ཕྱིར་ནངས་ཞོགས་ནས་སྟོང་ཁྲོམ་ཙམ་ཞིག་བྱུང༌། ། རྙིང་མའི་བླ་མ་ཁམས་ཆེན་ཡིན་འདུག་འདི། ། རྡོ་རྗེ་བྲག་པ་འདྲ་ཞིག་ཡིན་འོང་ཟེར། ། བདག་གིས་དེ་འདྲ་མ་ཡིན་སྨྲས་པའི་ཚེ། ། ཡིན་མིན་རང་ལུགས་ཆོས་ཀྱིས་འབྱེད་འདུག་ཟེར། །
དེ་ནས་ཞག་པོ་བཞི་ཙམ་སོང་བ་དང༌། ། ནག་རུ་སྡེ་པ་ཆོས་འགྲུབ་ཅེས་བྱ་བས། ། དེ་རུ་ཕེབས་ཟེར་གདན་འདྲེན་བཏང་ནས་བྱུང༌། ། དེ་རུ་སོང་ཏེ་ཞག་གསུམ་ཙམ་བསྡད་ནས། ། བཀའ་བརྒྱད་ལ་སོགས་དབང་ལུང་འགའ་རེ་གནང༌། ། དེ་ནས་ས་མདོར་སོང་ནས་ཞག་བདུན་མཚམས། ། ཞི་ཁྲོ་དམ་པ་རིགས་བརྒྱའི་ཞལ་ཡང་ཕྱེས། ། ཀུན་ལ་དག་སྣང་དཔག་མེད་ཐོབ་པར་གྱུར། ། ཡུལ་དེར་ངང་ཟོ་རྟོགས་ལྡན་ཡིན་ཟེར་བས། ། འབྲུག་པའི་བླ་མ་འདྲ་ཞིག་བྱོན་ནས་འདུག
ཁོ་ཡི་དཀོར་ལ་གནོད་པར་འདུག་བསམ་ནས། ། ཡུལ་དེར་དིས་མགོ་དགོན་པ་ཞེས་བྱ་བའི། ། དགེ་ལུགས་དགོན་པ་རྭ་གྱོང་ལྟ་བུ་དེས། ། འབྲུག་པའི་བླ་མའི་ཕྱོགས་འཛིན་གཏམ་བྱས་ནས། ། དགོན་པ་དེ་ཡིས་ངན་བཙན་ཚུལ་ལ་ནི། ། དགོས་དགོས་མང་པོ་འདྲ་ཞིག་ཟེར་ནས་འདུག ། ཕྲན་བུར་བྱིན་ཞིང་གཏམ་བཟང་ལེགས་པོ་སྨྲས། ། འབུལ་བ་ཟང་ཟིང་མང་པོ་བྱུང་བ་དེ། ། ཞི་ཁྲོ་ལ་སོགས་གཏོན་ནས་མེད་པར་བྱས། ། དཔོན་སློབ་གཅིག་གཉིས་བཟའ་བཅས་འདང་ཙམ་ཞིག
ཁྱེར་ནས་སྦས་ཐབས་འགྲོ་དགོས་བསམ་པའི་ཚེ། ། དེ་ཡི་ནུབ་མོ་ཉལ་བའི་རྨི་ལམ་དུ། ། བུད་མེད་སྔོན་མོ་གསེར་གྱི་རྣ་ཆ་ཅན། ། རིན་ཆེན་རྒྱན་ཆ་འགའ་རེས་སྤྲས་ནས་སུ། ། ལག་གཡས་གསེར་གྱི་རྡོ་རྗེ་རྒྱ་གྲམ་ཐོགས། ། གཡོན་པས་ཚེ་བུམ་དཀར་པོ་བཟུང་ནས་སུ། ། གཏེར་སྟོན་རྩེ་དྲུག་གནས་ལ་བྱོན་དགོས་ཡོད། ། ལམ་འགག་ཤར་ཤར་བགྲོད་པའི་དུས་མ་ཡིན། ། གནས་དེར་ཟབ་མོ་གཏེར་གྱི་སྐལ་བ་ཡོད། ། ད་ལན་ཆོས་ཀྱི་གྲོགས་མོ་བདག་གིས་བགྱི། །
གུ་རུ་རྗེ་ཡིས་བདག་ལ་བཀའ་སྩལ་བྱུང༌། ཁྱོད་ཀྱི་སྐུ་ཚེའི་བར་ཆད་འཕྲང་དག་ནི། ཁོ་མོ་བདག་གིས་སྒྲོལ་བའི་རྟེལ་འབྲེལ་ཡོད། ། དེ་སྐད་ཟེར་ནས་གསེར་གྱི་རྡོ་རྗེ་དང༌། ། བུམ་པ་བཅས་ཏེ་བདག་ལ་གཏད་ནས་བྱུང༌། ། བདག་གིས་དེ་ལ་དྲི་བ་བྱས་ནས་སུ། ཁྱེད་ནི་སུ་ཡིན་མིང་ལ་ཇི་སྐད་ཟེར། ། གནས་དང་ས་ཡུལ་དག་ནི་གང་ཡིན་སྨྲས། ། བུ་མོ་དེ་ཡིས་བདག་ལ་ལན་བཏབ་ནས། ། བུ་མོ་སྔོ་སངས་དེ་ཡི་ཞལ་ན་རེ། །
བདག་ནི་ལས་ཀྱི་མཁའ་གྲོའི་སྤྲུལ་པ་སྟེ། ། མིང་ནི་ཀཽ་རཱི་པུཎྱཻ་བྱ་བ་ཡིན། ཁར་སང་གཏེར་སྟོན་ཕེབས་པའི་དུས་ལ་ཡང༌། ། དབང་བསྐུར་བྱིན་རླབས་ཐམས་ཅད་ཞུས་པ་ཡིན། ། ང་ནི་འཇིག་རྟེན་ཤ་གཟུགས་ཡོད་པ་ཡིན། ། བླ་མ་རྒོད་ཚང་ཕེབས་དང་སླེབས་ཡོང་གསུང༌། ། དེ་མ་ཐག་ཏུ་འཇའ་ལྟར་ཡལ་ནས་སོང༌། ། གཉིད་སད་ནམ་མཁའ་དག་ཀྱང་ལངས་ནས་འདུག ། ཞོགས་ནས་རིམ་བཞིན་སྦྱིན་བདག་མང་པོ་དང༌། ། རྟ་ཁལ་ལ་སོགས་ཧྲག་པར་བགྱིས་ནས་སུ། །
རྟ་ཤོད་བྱེ་མ་རི་བརྒྱུད་རྩེ་དྲུག་གནས། ། རྒོད་ཚང་དབེན་པའི་རི་ལ་བགྲོད་ནས་སོང༌། ། དེ་ཚེ་རྒོད་ཚང་དགོན་གྱི་མཐོང་ནས་ནི། ། བསུ་ཆང་དང་བཅས་བན་བཙུན་མང་བར་བྱུང༌། ། དེ་ནས་རིམ་བཞིན་རྒོད་ཚང་སོང་སྟེ་བསྡད། ། ཞག་ཤས་རེ་ཟུང་ཙམ་ལ་ཕྱོགས་འགྲམ་སོགས། ། འོང་མཁན་མང་བས་མཚམས་སྒྲུབ་བྱེད་མ་ཁོམ། ། དེ་ཁའི་མཚམས་ནས་གུ་དྲག་སྒྲུབ་པར་བསྡད། ། ཞག་བདུན་ཙམ་ཞིག་འགྲོ་བའི་ནུབ་མོ་རུ། ། ཐོ་རངས་ཉམས་དང་རྨི་ལམ་ཟ་ཟི་ལ། །
མཁའ་སྤྱོད་ཨུ་རྒྱན་ཡུལ་ནས་ཡིན་ཟེར་བའི། ། བུད་མཻད་དམར་མོ་ཟངས་ཀྱི་ཨ་ཊ་ཅན། ། ཕྱག་ན་མེ་ལོང་ཤེལ་གྱི་མཆོད་རྟེན་བཟུང༌། ། དར་ཟབ་གོས་དང་རཏྣས་བརྒྱན་པ་ཞིག ། བདག་གི་མདུན་དུ་ལྷགས་ནས་འདི་སྐད་ཟེར། ། ཀྱཻ་ཧོ་སྐལ་ལྡན་ཤེས་རབ་ཅན། ། མཆོག་གྱུར་ལོ་ཙཱའི་དྭངས་མའི་ཕུད། ། གནུབས་བན་སྐྱེ་བ་བློ་གྲཽས་ཅན། ། རྒྱལ་བའི་སྲས་གཅིག་ལེགས་པར་ཉོན། ། བདག་གིས་སྙིང་གཏམ་ཚིག་གསུམ་སྨྲ། །
ད་རེས་བཅད་རྒྱ་མཛད་པ་ལེགས། ། ད་ནས་སྤྱོད་ལམ་འདི་ལྟར་དགོས། ། འཁོར་གསུམ་ཡང་དག་ཕ་རོལ་ན། ། བསླབ་གསུམ་འགོག་པའི་བསྲུང་སྡོམ་མེད། ། རང་ཤེས་གནས་ལུགས་ཕ་རོལ་ན། ། ཐོས་བསམ་སྦྱང་བའི་འབད་རྩོལ་མེད། ། ཚོགས་དྲུག་སྒྱུ་མའི་ཕ་རོལ་ན། ། ལམ་ཁྱེར་སྤྱོད་པའི་དགག་སྒྲུབ་མེད། ། ཆོས་རྣམས་བདག་མེད་ཕ་རོལ་ན། ། སྣ་ཚོགས་གྲུབ་མཐའ་བཙལ་དུ་མེད། །
ཤེས་རིག་ཀུན་འབྱུང་ཕ་རོལ་ན། ། འཕགས་པའི་ནོར་བདུན་བསྒྲུབ་ཏུ་མེད། ། སྣང་སྲིད་སྟོང་པའི་ཕ་རོལ་ན། ། བག་ཆགས་ཕུང་པོ་སྦྱང་དུ་མེད། ། བཟང་ངན་རྒྱུ་གཅིག་ཕ་རོལ་ན། ། སྤང་བླང་དགེ་བ་བསྒྲུབ་ཏུ་མེད། ། གང་ཤར་ཆོས་སྐུའི་ཕ་རོལ་ན། ། སྤང་རྟོགས་རོ་སྙོམ་བཙལ་དུ་མེད། ། རང་ལུས་དཀྱིལ་འཁོར་ཕ་རོལ་ན། ། མཚོན་བྱེད་གཞལ་ཡས་བཙལ་དུ་མེད། །
དྲན་རིག་ཡི་དམ་ཕ་རོལ་ན། ། སྤྲོས་བསྒྱུར་སྟོང་ར་བཙལ་དུ་མེད། ། འབྱུང་འཇུག་སྔགས་ཀྱི་ཕ་རོལ་ན། ། བཟླས་བརྗོད་འབད་པ་བཙལ་དུ་མེད། ། ཀ་དག་གཉུག་མའི་ཕ་རོལ་ན། ། གནས་འགྱུའི་ཤེས་པ་བསྒྲུབ་ཏུ་མེད། ། གཅིག་ཤར་དོན་གྱི་ཕ་རོལ་ན། ། ཚིག་ཚོགས་གྲུབ་མཐས་བཙལ་དུ་མེད། ། མཁའ་འགྲོའི་གསང་མཛོད་ཕ་རོལ་ན། ། རྒྱུད་སྡེ་རྒྱ་མཚོ་བཙལ་དུ་མེད། །
རྟེན་འབྲེལ་ལུང་རིགས་ཕ་རོལ་ན། ། མཁས་པའི་ལོ་ཙཱ་བཙལ་དུ་མེད། ། བཀའ་གཏད་ལུང་ཟིན་ཕ་རོལ་ན། ། ཆོས་ཅན་དབང་ལུང་བཙལ་དུ་མེད། ། བརྡ་བཞི་མཁའ་འགྲོའི་ཕ་རོལ་ན། ། གབ་པ་མངོན་ཕྱུང་བཙལ་དུ་མེད། ། རླུང་ལྔ་ནུས་སྨིན་ཕ་རོལ་ན། ། འཇའ་ལུས་ཡིད་སྨོན་བཙལ་དུ་མེད། ། འགྱུར་བཞིའི་གདམས་ངག་ཕ་རོལ་ན། ། ལམ་བཞིའི་མན་ངག་བཙལ་དུ་མེད། །
ཡུལ་ཀུན་དག་ཕྱོགས་ཕ་རོལ་ན། ། བག་ཆགས་རང་ཡུལ་བཙལ་དུ་མེད། ། ཚིག་དེ་ནི་གོལ་སའི་མཐའ་གཅོད་ཡིན། ། དོན་དེ་ནི་བག་ཡོད་བློ་ཡིས་ཟུངས། ། སང་ནས་ཉིན་ཕྱེད་རྟ་ཡི་དུས། ། རིན་ཆེན་གཏེར་གྱི་སྐལ་བ་ཡོད། ། རྟེན་འབྲེལ་ཚོགས་འཁོར་ལེགས་པར་གྲབས། ། འདི་ནས་ཅུང་ཟད་འདས་པའི་མཚམས། ། བྲག་དཀར་སེངྒེ་གཤིབས་འདྲའི་རྩེར། ། རྒྱ་རྟགས་རི་མོ་ལམ་གྱིས་ཡོད། །
དེ་རུ་རྟེན་འབྲེལ་ལེགས་པར་ཟུངས། ། བརྡ་དེ་བསྒྲུབ་ནས་མི་རིང་བར། ། སྦས་ཚུལ་རོང་ཆེན་བཞི་ལ་ཉུལ། ། དེ་ནས་མི་རིང་དེ་དག་ལ། ། སྨིན་པའི་འབྲས་བུ་དུས་འདིར་མཆིས། ། བརྡ་དེ་ཡིད་ལ་གནས་པར་བཅག ། དྷ་ཧི་ཀ་ནི་སི་ཏ་ཏྲེ། ། ཧ་རི་དྷུ་ཡང་བྷ་ར་ཡི། ། ག་ཏ་སཇ་ན་རི་ཧ། ། དེ་སྐད་ཟེར་ནས་མཁའ་རུ་ཐིམ་ནས་སོང༌། །
ཅུང་ཟད་ལོན་པས་ནམ་ཡང་གསལ་ཏེ་འདུག ། ལངས་ཤིང་ཐུགས་དམ་བྱས་ནས་བསྡད་པ་དང༌། ། སངྒཱ་ཏཱ་རེས་ཞོགས་ཇ་ཁུར་ནས་བྱུང༌། ། དེ་ལ་རྟེན་འབྲེལ་ཚིག་གིས་བགྱིས་པ་ནི། ། དེ་རིང་རི་བསྐོར་བྱེད་པར་འགྲོའམ་སྨྲས། ། སློབ་དཔོན་དགོངས་མོད་ངས་ནི་མི་ཤིས་ཟེར། ། ཉི་མ་ཤར་ཙམ་གྲྭ་པ་སླེབས་ནས་བྱུང༌། ། དེ་རིང་རི་བསྐོར་བྱེད་དུ་ཨེ་འགྲོ་སྨྲས། ། མ་འགྲོ་ཁ་བ་ནང་དུ་མི་ཐར་ཟེར། ། དེ་ནས་རྟེན་འབྲེལ་མ་འགྲིགས་བསྡད་པ་ཡིས། །
ཞག་པོ་བཅུ་ཙམ་སོང་བའི་དུས་ཉིན་པར། ། སྔར་ལྟར་ལུང་བསྟན་རྟེན་འབྲེལ་ལེགས་པར་བྱུང༌། ། ཉི་མ་ཤར་དྲོས་དུས་ཀྱི་སྐབས་སུ་ནི། ། སྔར་གྱི་རྨི་ལམ་ངོགས་སུ་བྱུང་བ་ཡི། ། བུ་མོ་དེ་ཡིས་ཆང་ཟོམ་ཁུར་བ་དང༌། ། ཟླ་གྲོགས་ཟུང་བཅས་བླ་མ་མཇལ་དུ་བྱུང༌། ། རྟེན་འབྲེལ་ཁ་ཆོས་ཚིག་དྲི་འདི་ལྟར་བགྱིས། ཁྱེད་གཉིས་པདྨ་བཀོད་དུ་ཨེ་འགྲོ་སྨྲས། ། བླ་མས་ཁྲིད་ན་ངེད་རྣམས་འགྲོའོ་ཟེར། ། དེ་རིང་གནས་བསྐོར་བྱེད་དུ་ཨེ་འགྲོ་སྨྲས། །
བླ་མ་ཕེབས་ན་ངེད་རྣམས་འགྲོའོ་ཟེར། ། དེ་ཡིས་རྟེན་འབྲེལ་ལེགས་པར་བྱུང་བ་དང༌། ། ཚོགས་རྫས་གྲབས་ནས་སྒོ་རྩར་སླེབས་པའི་ཚེ། ། དོན་སྐོར་ཞིག་ནས་གྲྭ་པ་སླེབས་ནས་བྱུང༌། ། གྲྭ་པས་ཧད་དེ་སྨྲས་པའི་ཚིག་ལ་ནི། ། དེ་རིང་ཁ་ཆར་མུན་རུབ་འདིའི་ནང་ལ། ། ལམ་ནས་མི་ཐར་སྟོང་ལོག་ཡིན་ནོ་ཟེར། ། དེ་ཡིས་རྟེན་འབྲེལ་མ་འགྲིགས་ནང་དུ་ལོག ། བདག་ཀྱང་ཡིད་བློ་ཅུང་ཟད་ཞུམ་པ་དང༌། ། ད་ནི་མི་འདུག་འགྲོ་བསམ་ཡིད་ལ་འཆང༌། །
ཟླ་ཤས་ཙམ་ཞིག་བསྡད་པའི་ནུབ་མོ་ཞིག ། ཡོ་བྱད་ཕྲན་བུ་ཙམ་ཞིག་ཁྱེར་ནས་ནི། ། རིམ་པར་སྦས་པའི་ཚུལ་དུ་ཕྱིན་ནས་སོང༌། ། དེ་ནས་གྱང་སྔོན་ཐང་ལ་སླེབ་པ་དང༌། ། ཀུན་གྱིས་ཧ་གོ་དབང་བསྐུར་ཞུའོ་ཟེར། ། དེ་གར་དབང་ལུང་གནང་ནས་ཞག་གཅིག་བསྡད། ། དེ་ནས་སྦ་ཐབས་བགྲོད་འགྲོ་བསམ་པའི་ཚེ། ། ངང་ཟོ་དགོན་ནས་དགེ་སློང་ཞིག་འདས་པས། ། འཕོ་འདེབས་བྱེད་དུ་དེ་རུ་འགྲོ་དགོས་བྱུང༌། ། དེ་ནས་སོང་བས་ཁ་ལུང་བྱ་བ་རུ། །
ནུབ་མོ་ཕྱི་འཕྲོས་ཙམ་དུ་འབྱོར་བ་དང༌། ། རིམ་པར་གནས་ལ་བགྲོད་འགྲོ་བསམ་པའི་ཚེ། ། ཡུལ་དེའི་དཔོན་དང་རྒན་པོ་ཐམས་ཅད་ཀྱིས། ། འདི་རུ་ཆོས་ར་ལེགས་འཛུག་གནང་དགོས་ཟེར། ། དེ་ལ་ལན་དུ་བདག་གི་འདི་ལྟར་སྨྲས། ། དབང་ཆས་སྒར་སྤྱད་ཆོས་ར་བྱེད་པ་ལ། ། ང་ནི་བྱ་བྲལ་ཆས་མེད་མི་ཡོང་ཞིང༌། ། ལྷག་པར་རྒྱལ་མོ་རོང་དུ་འགྲོ་དགོས་ཡོད། ། སྦྱིན་བདག་རྣམས་ལ་དགོངས་པ་ཞུའོ་སྨྲས། ཁོང་རྣམས་ཐམས་ཅད་ནན་ཆེར་བྱེད་པ་དང༌། །
དབང་ཆས་སྒར་སྤྱད་གང་དགོས་ངེད་ལ་ཡོད། ། ཅ་ལག་ཐོགས་མེད་འགྲིགས་པར་ཡོད་ཅེས་ཟེར། ། བདག་གིས་བསམ་བློ་ཞིབ་ཏུ་བསྐོར་བ་ལ། ། དུས་བབ་འགྲོ་དོན་རྟགས་ཤིག་ཡིན་འདྲ་བས། ། དབང་ཁྲིད་ལུང་གིས་རེ་བ་བསྐང་ངོ་བསམ། ། སྦྱིན་བདག་རྣམས་ལ་ལེགས་པར་ཡོང་ངོ་སྨྲས། ། དེ་རུ་དབང་ཁྲིད་སྦྲགས་མར་བྱས་ནས་ནི། ། ཟླ་བ་ཕྱེད་གཉིས་ཙམ་དུ་ཟིན་པར་བསྡད། ། དེ་ཚེ་ཡུལ་གྱི་མི་རྣམས་ཕོ་མོ་ལ། ། རབ་ཀྱིས་གནས་ལུགས་རང་ངོ་ཤེས་པ་དང༌། །
ཐ་མས་གནས་འགྱུ་སྲུང་ཤེས་ཙམ་དུ་བྱུང༌། ། དེ་ནས་དབང་ཁྲིད་གྲོལ་བའི་ཞག་འགའི་མཚམས། ། བླ་མ་ཡཻ་ཤེས་རྒྱལ་མཚན་དཔོན་སློབ་འགའ། ། གྲོང་པ་དེ་རུ་དོན་སྐོར་བྱོན་ནས་བྱུང༌། ། གསུང་གླེང་ལ་སོགས་ཞིབ་རྒྱས་བྱས་པ་དང༌། ། འབྲོང་པ་རྡོ་ཤུལ་ཕྱོགས་སུ་ཕེབས་ཞེས་ཟེར། ། དེ་ནས་ཞག་འགའ་འདས་པའི་མཚམས་སུ་ནི། ། བླ་མ་བརྟན་པ་ཚང་ལ་ཕྱིན་ནས་སོང༌། ། དབང་ལུང་གནང་ནས་རྟེལ་འབྲེལ་ཞག་གསུམ་བསྡད། ། དེ་ནས་རྡོ་ཤུལ་འགའ་རེས་གདན་འདྲེན་བྱུང༌། །
ལམ་ཞག་གཞོ་མདའ་བྱ་བར་བསྡད་པའི་ཚེ། ། ནུབ་མོ་ཉལ་བའི་གུང་ཐུན་རྨི་ལམ་ལ། ། དམག་དཔོན་འཛི་རྒྱལ་ཡིན་ཟེར་བདུད་ཆས་ཅན། ། གོ་ཁྲབ་རྨོག་ཞུ་རལ་གྲི་རུ་མཚོན་ཅན། ། རྟ་ནག་རྟིང་དཀར་ཞོན་པ་དཔོན་གཡོག་བདུན། ། བདག་གི་མདུན་དུ་བྱུང་ནས་འདི་སྐད་ཟེར། ། གཏེར་སྟོན་ད་ལྟར་བྱོན་པ་རྟེན་འབྲེལ་འགྲིགས། ། ངས་ནི་དེང་འདིར་ཐབ་བསུ་བྱེད་པ་དང༌། ། འཕྲལ་ཕུགས་ལ་སོགས་གཏམ་འགར་ཞུ་བ་ཡོད། ། ད་ལན་མདོ་སྨད་བྱོན་པའི་རྟེན་འབྲེལ་མེད། །
ཡུལ་འདིའི་གཙོ་བོ་ཇོ་བོ་གཟེ་རྒྱལ་ཡིན། ། དེ་ཡི་འཁོར་དུ་ངེད་འདྲ་རྩ་གཉིས་ཡོད། ། དེ་རྣམས་ཀུན་ལ་གཏེར་དང་གནས་སྒོ་ཡོད། ། འབྱེད་པའི་དུས་དང་རྟེན་འབྲེལ་ཁྱེད་ཉིད་ཡིན། ། སྔོན་དུས་རྒྱལ་བས་ལུང་བསྟན་མང་དུ་ཡོད། ། ད་ནི་འབྱོན་ལམ་རྟེན་འབྲེལ་རོང་འདི་ཡིན། ། དེ་ཁར་གུ་རུ་ལུང་ཞེས་སྒྲུབ་གནས་ཡོད། ། དེ་ནས་རྒྱང་ཙམ་སོང་བའི་མཚམས་དག་ལ། ། དམུ་བདུད་ཀླུ་བཙན་བྱ་བའི་རི་ཡི་མདུན། ། ལྕགས་སྡིག་ནག་པོའི་ལྟོ་རྒྱབ་འདྲ་བའི་སྣར། །
མ་ཧོར་ཟློག་པའི་ཆོས་བཀའ་ཟབ་མོ་ཡོད། ། དེ་ནས་ཅུང་ཟད་འདས་པའི་མཚམས་དག་ལ། ། རྒ་རྒྱལ་རིན་ཆེན་སྤུངས་པ་བྱ་བ་ལ། ། འཆི་མཻད་ཚེ་སྒྲུབ་གནས་དང་ཆོས་བཀའ་ཡོད། ། དེ་ལྟར་འཕྲལ་དུ་རྟེན་འབྲེལ་དེ་དག་ཟུངས། ། ཇི་བཞིན་མ་ནོར་ལེགས་པར་འགྲིགས་པའི་ཚེ། ། སྟོད་ཧོར་སྡེ་གསུམ་འཕྲལ་དུ་བཟློག་པར་འགྱུར། ། དེ་ནས་རིམ་བཞིན་ཁ་བྱང་བསྟུན་ཅེས་ཟེར། ། བྱིན་རླབས་ཞུས་ཏེ་རང་སར་ལོག་ནས་སོང༌། ། དེ་ནས་ཐོ་རངས་སྐབས་སུ་སླེབ་པ་དང༌། །
གངས་རྒྱལ་ལྷ་བཙན་ཡིན་ཟེར་དཔོན་གཡོག་གསུམ། ། མི་དཀར་ཆས་བཟང་ཞྭ་དཀར་ལྡན་པར་འདུག ། ཆུ་རྒྱུད་དགེ་བསྙེན་ཡིན་ཟེར་དཔོན་གཡོག་གསུམ། ། དབྱིབས་ནི་མི་ལུས་མ་ཧེའི་གདོང་པ་ཅན། ཁ་ཡི་ནང་དང་ཡན་ལག་མི་གིས་བརྒྱན། ། འཁོར་ནི་མི་ལུས་སྦྲུལ་གདོང་ཅན་དུ་འདུག ། ཐམས་ཅད་ཞབས་བྲོ་ཁྲིག་ཁྲིག་བྱེད་པ་དང༌། ། ལྷ་བཙན་དཔོན་གཡོག་གསུམ་གྱི་ཞལ་ན་རེ། ། གཟེ་རྒྱལ་ཇོ་བོས་བདག་ནི་མངགས་པ་ཡིན། ། གཏེར་སྟོན་ཐོག་མར་གནས་དེར་ཕེབས་ཞེས་ཟེར། །
ཆུ་རྒྱུད་དགེ་བསྙེན་དེ་ཡི་ཞལ་ན་རེ། ། ང་ནི་མངས་མདའ་ཞེས་པའི་ཆུ་གླིང་ནས། ། དགོས་འདོད་ནོར་སྒྲུབ་འབུལ་གྱིས་འོང་བ་ཡིས། ། གཏེར་སྟོན་སྔ་མ་དེ་རུ་ཕེབས་ཞེས་ཟེར། ། དེ་ཚེ་བདག་གིས་དེ་ལ་ལན་བཏབ་པར། ། ལྷ་འདྲེ་མི་གསུམ་བྱེད་ལས་སྤྱོད་འགྲོས་གཅིག ། ཆད་མདོའི་ཚིག་ལ་ཐོག་མར་གཙོ་བོ་སྟེ། ། སྔ་སོར་འཛི་རྒྱལ་ལུང་བསྟན་ཇི་བཞིན་འགྲོ། ། སླད་མར་ཁྱེད་རང་རྣམ་གཉིས་སྔར་རིམ་བཞིན། ། ཕྱོགས་རིམ་འབྱོན་པའི་རྟེན་འབྲེལ་བྱའོ་སྨྲས།
ཁོ་རང་རྣམས་ཀྱང་རང་སར་ལོག་ནས་སོང༌། ། དེ་ཡི་ཞོགས་ལ་གཞིག་འབྲེལ་བཏང་བ་དང༌། ། ཇི་བཞིན་འདི་ནི་ལུང་བསྟན་ཡིན་འདུག་པས། ། ས་སྨད་ཕྱོགས་སུ་སོང་ཡང་དོན་མེད་འདྲ། ། དེ་བས་ཅིས་ཀྱང་འདིར་ཕྱོགས་སྡོད་དགོས་གྲགས། ། ཡིད་ལ་དེ་ལྟར་འཆང་སྟེ་གྲབས་བྱས་ནས། ། གྲྭ་པར་རྟེན་འབྲེལ་བརྟགས་པས་ཚིག་འདི་སྨྲས། ། དེ་རིང་རོང་འདི་རྒྱུད་ནས་འགྲོའམ་སྨྲས། ། གྲྭ་པ་དེ་ཡིས་ལན་མོ་བགྱིས་ནས་སུ། ། རོང་ནག་འདི་ལས་ཐར་ཡང་མི་སྲིད་ལ། །
ཐར་ཀྱང་མི་འགྲོ་རྟ་ཁལ་དཀའ་ལས་ཆེ། ། དེ་བས་འགྲ་ལ་རྒྱག་ནས་བྱོན་ན་དགའ། ། ཅིས་ཀྱང་ཁྱེད་རང་དཔོན་སློབ་བྱོན་དགོས་ན། ། ངས་ནི་རྟ་ཁལ་འཚགས་ནས་སྡོད་ཀྱིས་ཟེར། ། དེ་ལ་བདག་གིས་གཞིག་འབྲེལ་བགྱིས་ནས་སུ། ། སྔོན་ཡང་རྟེན་འབྲེལ་མ་འགྲིགས་འདི་ལ་ཐུག ། འགྲོ་སར་མི་འགྲོ་སྡོད་སར་མི་ཆགས་པ། ། འདི་ནི་བདུད་རིགས་ཁོ་ན་ཡིན་འདུག་པས། ། ད་ནི་བཞག་སྟེ་ང་རང་འགྲོའོ་བསམ། ཁལ་མ་རྣམས་དང་ཆས་ཀ་ཐམས་ཅད་ནི། །
གྲྭ་པར་སྦྲགས་ནས་སྐེ་གཞུང་གྱེན་ལ་བཏང༌། ། ཞག་པོ་གཉིས་གསུམ་མཚམས་སུ་གྲྭ་པ་དེས། ། གསེར་དངུལ་གཡུ་སོགས་ཆས་ཀ་གང་ཁྱག་ཅིག ། སྡོས་བཅས་ཁུར་ནས་གཞན་དུ་བྲོས་སོ་སྐད། ། དེ་ལ་དཀོར་བདག་རྣམས་ཀྱང་ཕྱིར་འབྲངས་བྱས། ཁོ་ཡི་ཆས་རྣམས་མི་གཞན་ལག་ཏུ་ཤོར། ཁོ་རང་སྨྱོ་འབོག་འཁྲུགས་ནས་ཡོད་ཅེས་ཐོས། ། དེ་ནི་དམ་ལོག་གནོད་འཚེ་བསྒྲུབ་ཡིན་སྐད། ། ད་ལྟའི་དུས་དང་མ་འོངས་ཐམས་ཅད་དུ། ། འཁོར་འབངས་ངན་པ་དེ་འདྲ་སྲུང་མས་སྒྲོལ། །
དེ་ནས་དཔོན་སློབ་གསུམ་ཙམ་བགྱིས་པ་དེ། ། ས་མདོར་བླ་ཚང་སྦྲ་རུ་ཕྱིན་ནས་བསྡད། ། དག་སྣང་བྱུང་ཚུལ་གསུང་གླེང་ཞིབ་པར་བྱས། ། དེ་ནས་བ་སོག་ཤོག་ཁག་དེ་དག་གིས། ། བླ་ཚང་དེ་རུ་གདན་འདྲེན་བྱས་ནས་སོང༌། ། ངེད་ཅག་དཔོན་སློབ་རྣམས་ཀྱང་བྱོན་ཅེས་ཟེར། ། གྲོལ་དིལ་བྱ་བར་སྒར་པ་བརྒྱབ་ནས་བསྡད། ། བླ་ཚང་དཔོན་སློབ་དམངས་རྣམས་ཐམས་ཅད་ནི། ། བ་ཤ་ཚང་ལ་ཞི་ཁྲོ་འདོན་པར་བྱོན། ། ངེད་ཅག་དཔོན་སློབ་ཕྱག་རྒྱ་རིག་འཛིན་ལ། །
ཛ་ཧ་བྷི་རིའི་སྙན་བརྒྱུད་དགོས་ཟེར་བས། ། སྙན་བརྒྱུད་དང་ནི་མཁའ་འགྲོ་དྲུག་སྐོར་གྱི། ། ཟབ་ལམ་གསང་ཁྲིད་ལ་སོགས་མང་བར་ཁྲིད། ། དེ་ཚེ་ཁང་པར་རླུང་རྟགས་ཐོན་པར་འདུག ། ཞག་པོ་གཉིས་ཙམ་སོང་བའི་མཚམས་ཤིག་ལ། ། བཅུ་བཞི་ནུབ་མོ་ཉམས་སྣང་ཟ་ཟི་རུ། ། ལྷ་བདུད་བཙན་གསུམ་ཆ་ལུགས་འཛིན་པ་ལ། ། རང་འདྲའི་འཁོར་གྱིས་བསྐོར་བ་དུམ་པ་ཞིག ། བདག་གི་མདུན་དུ་བྱུང་ནས་འདི་སྐད་ཟེར། ། གཏེར་སྟོན་འདི་རུ་ཕེབས་ནས་ཅི་ཙམ་སོང༌། །
ངེད་རྣམས་ལྷ་སར་དམག་ལ་འགྲོ་དགོས་བྱུང༌། ། བོད་ཀྱི་མགུར་ལྷའི་དཔོན་པོ་མི་ལ་ཤོར། ། ད་ལྟ་ངེད་རྣམས་ར་མདའ་ལོག་ཙམ་ཡིན། ། སླར་ཅུང་ཟད་ཉམས་དང་སྨས་འདུག་པས། ། རང་ཚུགས་ཟིན་ཙམ་མི་ཟིན་ཕྱེད་ཆར་འདུག ། ངེད་རྣམས་འཕྲལ་དུ་འབྱོར་བ་མ་ལགས་ན། ། ས་རྟགས་དུས་སྐབས་འཆུག་ལ་ཉེ་སིང་གྲགས། ། ད་ནི་འདི་ཕྱོགས་ཉིད་ཀྱི་གཏེར་གནས་དཻ། ། སང་ཞོགས་ཚེས་པ་བཅོ་ལྔའི་དུས་ཉིན་ལ། ། རིན་པོ་ཆེ་ལས་དྲས་པའི་ས་ཡི་མིང༌། །
མ་ཧོར་ཟློག་པའི་ཆོས་བཀའ་ཟབ་མོ་ཡོད། ། འཕྲལ་དུ་དེ་འབྱིན་དབབ་ཅིང་མ་སྤེལ་ན། ། མདོ་སྟོད་བཞག་ར་ལྷ་རྩེའི་ཡན་ཆོད་ལ། ། མ་ཧོར་བདུད་ཀྱིས་དམྱལ་ཐག་གཅོད་ལགས་པས། ། རྟེན་འབྲེལ་དུས་བབ་ཡིན་པས་མ་འགྱང་ཟེར། ། དེ་ཚེ་བདག་གིས་དེ་ལ་ལན་བཏབ་ནས། ། འོ་ན་རྟེན་འབྲེལ་དེ་ལྟར་བཟུང་དགོས་ན། ། ས་རྟགས་རྟེན་འབྲེལ་ལམ་ཁ་གང་ལ་འདྲི། ། འབེབ་དང་སྤེལ་བའི་ཡུལ་ཕྱོགས་གང་དུ་བྱེད། ། གྲོགས་དང་རྟེན་འབྲེལ་འཛིན་སྟངས་ཇི་ལྟར་རིགས། །
སྔ་མ་བདག་གིས་གཏེར་རྒྱ་གསང་ཤིང་སྦས། ། བྱ་བཏང་སྤྲང་པོའི་སྤྱོད་པ་འབའ་ཞིག་བསྟེན། ། ཡིག་བྲིས་ཆས་སོགས་ཤོག་ལེབ་ཙམ་ཡང་མེད། ། གཏེར་རྒྱ་ད་ལྟའི་སྐབས་སུ་འགྲོལ་བ་ལ། ། གེགས་རྐྱེན་ལེགས་ཉེས་ལ་སོགས་མི་འབྱུང་ངམ། ཁྱད་པར་བདག་གིས་ཁྲོམ་གཏེར་བགྱིས་པ་ལ། ། མི་སོགས་མགོ་སྐོར་བསླུ་བ་མ་ཡིན་ནམ། ། ཇི་བཞིན་རྒྱལ་བའི་ལུང་དང་ལྡན་ལགས་སམ། ། བདག་ནི་སྤྱིར་ཡང་བྱ་བཏང་མོས་པ་དང༌། ། དུས་ངན་འདི་འདྲར་རང་མགོ་ཐོན་པ་གཙོ། །
གཏེར་སྟོན་ལ་སོགས་གྲགས་ཆེ་མངོན་འདོད་ཀྱིས། ། འགྲོ་དོན་མེད་ལ་རང་སྲོག་བསྐྱལ་བ་མང༌། ། བསྙེན་བཀུར་མེད་ལ་ཆགས་སྡང་སྐྱེ་བའི་རྒྱུ། ། དེས་ན་གཏེར་སྲུང་ཁྱེད་རྣམས་ངོ་མ་ན། ། ཇི་བཞིན་ལུང་བསྟན་ཕྱི་ནང་འཕྲོད་པར་དགོས། ། དེ་ཕན་བདག་ནི་བྱ་བཏང་སྐྱེས་བུ་ལ། ། གུ་རུ་རྗེ་ཡི་ཐུགས་ཀྱིས་མ་ཁྲེལ་ཞིང༌། ། མ་སྲིང་མཁའ་འགྲོས་བཀའ་ཆད་བཏང་མ་མྱོང༌། ། གནས་ལུགས་རང་ཚོ་སེང་ལྟར་ཟིན་པ་ཡིན། ། ལྷ་སྲིན་རྣམས་ཀྱང་ཐ་ཚིག་མ་ནོར་ཅིག །
ཅེས་པའི་ཚིག་དེ་བརྗོད་པར་བགྱིས་པ་ལ། ། ལྷ་བདུད་བཙན་གྱིས་དེ་ལ་ལན་བཏབ་ནས། ། ངེད་རྣམས་རྒྱལ་བས་ལུང་བསྟན་གཉེར་གཏད་དེ། ། བཀའ་སྲུང་ཤན་པ་སྡེ་གསུམ་བྱ་བ་ཡིན། ། རིག་འཛིན་ཁྱོད་ཉིད་བུདྡྷ་ཛྙཱ་ནའི་དུས ། ངེད་རྣམས་བསྟན་པ་སྐྱོང་བའི་ཐ་ཚིག་ཡོད། ། དེ་ཕྱིར་ངེད་རྣམས་དུས་མིན་ཆོ་འཕྲུལ་མིན། ། ད་ནི་གཏེར་གྱི་ས་རྟགས་བསྟན་པ་ནི། ། སང་ཞོགས་གདན་འདྲེན་བྱེད་མཁན་བཏང་ནས་འོང༌། ། འབྱོན་པའི་ལམ་ཁར་རྒྱ་རྟགས་མ་ཉམས་ཡོད། །
བརྟུལ་ཞུགས་ཡིད་གཉིས་སྤོངས་ལ་འདོན་པར་གྱིས། ། འབེབས་པའི་གནས་རི་གྲོང་དིལ་མིང་འདི་ལེགས། ། སྤེལ་བའི་ཡུལ་ནི་གངས་ཅན་རི་བཞིར་དགོས། ཁྱད་པར་རྡོ་རྗེ་ཐེག་ཆེན་དར་བའི་གནས། ། སྦས་ཡུལ་ས་རྟགས་སྐྱོང་བའི་སྲོག་ཡིན་པས། ། པདྨ་བཀོད་ཀྱི་ཕྱོགས་སུ་སྤེལ་བར་གྱིས། ། གནས་དེར་ཆོས་འདི་འཕྲོད་ན་དོན་དང་ལྡན། ། དེ་ཡི་ཟུང་དུ་འབྲེལ་བའི་རྟེན་འབྲེལ་ནི། ། གཏེར་གནས་འདི་ཡི་དྲུང་དུ་སྐྱེས་པ་ཡི། ། སྔོན་ཚེ་ཁྱེད་ཉིད་བུདྡྷ་ཛྙཱ་ནའི་དུས། །
སློབ་མ་པདྨ་སྭ་མའི་སྐྱེ་བ་ཞིག ། ད་ལྟ་སྦས་ཡུལ་ཕྱོགས་སུ་གནས་ཡོད་པས། ། མཚམས་ཀྱི་གྲོགས་དག་དེ་ཡིས་བྱས་ཀྱང་རུང༌། ཁྱད་པར་སྐྱེས་ཆེན་ཆོས་བདག་ཀུན་གྱི་ནང༌། ། ཡེ་ཤེས་མིང་ལ་འཕྲོད་ན་ཤིན་ཏུ་དར། ། སྡེ་སྐྱོང་ས་འཛིན་མི་དབང་ཀུན་གྱི་ནང༌། ། ནམ་མཁའི་མིང་ལ་འཕྲོད་ན་ཤིན་དུ་དར། ། གྷུ་ཧ་སི་ཏྲི་བྷི་ཧ་ལ་ཏི་གཉིས། ། དེ་འདྲའི་ལག་ཏུ་ཤོར་ན་ཡུལ་ཀུན་ཕུང༌། ། དེ་བས་ཆོས་བདག་སྤེལ་ལ་ཤིན་དུ་བརྟག །
ད་ནི་ཁྱེད་ཉིད་འགྲོ་དོན་དུས་བབ་ཡིན། ། གཏེར་འདི་གསང་དང་གུད་དུ་སྦ་དགོས་མེད། ། ཚེ་འདིར་སྦ་ནས་ཕྱི་མ་སུ་ལ་སྤེལ། ། དེ་བས་འགྲོ་དོན་ཆོས་འཁོར་བསྐོར་བའི་དུས། ། ངེད་རྣམས་བྲན་གྱིས་ཞབས་ཕྱི་ཞུ་ལགས་པས། ། བརྡ་དང་རྟེན་འབྲེལ་ཡིད་ལ་བཅག་ཅེས་ཟེར། ། དེ་ནས་རིམ་བཞིན་འཇའ་ལྟར་ཡལ་ནས་སོང༌། ། དེ་ཡི་ཞོགས་ལ་ཉི་མ་རྩེ་ཤར་དུས། ། བ་ཤ་ཚང་གིས་གདན་འདྲེན་བཏང་ནས་བྱུང༌། ། བང་ཆེན་དེ་ཡི་མིང་ནི་དྲི་བའི་ཚེ། །
ཀརྨ་ཞེས་བྱའི་མིང་ཡིན་ཟེར་ནས་འདུག ། དེ་ནི་ཕྲིན་ལས་འཇུག་ཕྱིར་རྟེན་འབྲེལ་ལེགས། ། རིམ་བཞིན་ལམ་ཁ་དག་ལ་སོང་བའི་ཚེ། ། སྔར་ལུང་བཞིན་དུ་རྒྱ་རྟགས་ལམ་མེར་འདུག ། དཔོན་སློབ་ཉི་ཤུ་སྐོར་ཙམ་བྱས་ནས་སུ། ། རྡོས་བརྡུང་བྲག་བཤིག་གཏེར་རྒྱ་ཕྱེས་པའི་ཚེ། ། བདུད་འདུལ་དྲག་པོའི་ལས་ཀྱི་ཤོག་དྲིལ་ནི། ། ཨ་མ་ཏ་ལ་ཤིང་ལྤགས་ཤོག་དྲྀལ་འདུག ། དབང་བཞི་བླངས་ནས་སྨོན་ལམ་ལེགས་པར་བཏབ། ། བ་ཤ་ཚང་གིས་ཚོགས་ཆས་ཁྱེར་ནས་བྱུང༌། །
ཚོགས་འཁོར་བཏང་བས་རྟེན་འབྲེལ་ལེགས་པར་འགྲིགས། ། ཚོགས་འཁོར་ཐོན་ནས་སྦྱིན་བདག་ནང་དུ་སོང༌། ། བཀྲ་ཤིས་འབུམ་གྱིས་མཇལ་དར་ཕུལ་བྱུང་བས། ། མཚམས་སྦྱོར་མིང་གིས་རྟེན་འབྲེལ་ལེགས་པར་འགྲིགས། ། དེ་ཡི་ནུབ་མོ་གྲོང་དེའི་སྒར་དུ་སོང༌། ། ཤོག་བུ་ལ་སོགས་བཅའ་གཞི་ལེགས་པར་འགྲིགས། ། ཞོགས་ལ་ནོར་བུ་བསམ་འཕེལ་གླིང་དུ་སོང༌། ། ཞག་ལྔར་མཚམས་སུ་བཅད་དེ་གཏེར་ཆོས་ཕབ། ། དབང་དྲག་པདྨ་ཁྲོ་རྒྱལ་ཀཱི་ལ་ཡ། ། སྣང་སྲིད་ཟིལ་གནོན་རྩ་གསུམ་འདུས་པ་གྲུབ།
ཁོ་བོའི་བརྡ་ལུང་ཧཱུྃ་ནག་དྲག་པོ་རྩལ། ། གསང་མཚན་ཀཱ་ལ་སིདྷི་ཛྭ་ལ་ཞེས། ། ལུང་བྱང་གབ་པ་བརྡ་བཀྲོལ་དེ་རུ་བཙུག ། དེ་སྐབས་ཉུང་བསྡུས་མགུར་འདི་བློ་ཡིས་དཔག ན་མོ། དབྱིངས་དགོངས་པ་རྒྱ་མཚོའི་སྤྱི་བོའི་སྟེང༌། ། ཕ་འགྲན་གྱིས་ཟླ་བྲལ་པདྨ་འབྱུང༌། ། དྲིན་འཁོར་མེད་གཙུག་རྒྱན་བྷ་དྲའི་ཞབས། ། བློ་གདུང་བའི་པདྨོའི་འཛུམ་དེས་འདུད། ། མི་ཁོ་བོ་ཕྱོགས་བཅུར་བྱ་བཏང་བ། །
ཉམས་མཁོས་ཆུང་བདག་གི་ཕ་གཅིག་དེ། ། རྗེ་ནོར་བུ་པད་འབྱུང་འོད་རབ་འབྱིན། ། གཏེར་དགོས་འདོད་འབྱུང་བའི་དྲིན་པོ་ཆེ། ། བདག་དེ་རིང་གསང་རྒྱ་མངོན་དུ་སྟོན། ། བུ་ཁེངས་འདོད་སྙན་གྲགས་མ་ལགས་ཏེ། ། དབྱིངས་ཌཱཀྐིའི་རྟགས་རྒྱ་བཟོ་མེད་འདི། ། རྗེ་གོང་མས་གཟིགས་ན་གྲུབ་ཐོབ་འདྲ། ། མ་མཁའ་འགྲོས་གཟིགས་ན་དཔའ་བོ་འདྲ། ། མི་ཟོག་པཽས་བལྟས་ན་ཐ་མལ་འདྲ། ། དམངས་ཕལ་པས་བལྟས་ན་སྨྱོ་སྤྱོད་འདྲ། །
བདུད་འབྱུང་པོས་བལྟས་ན་བརྟུལ་ཞུགས་འདྲ། ། གོས་ཕྱི་ཚུལ་བལྟས་ན་བྱ་བྲལ་འདྲ། ། ནང་གནས་ལུགས་བལྟས་ན་སངས་རྒྱས་འདྲ། ། དེ་མི་ལ་མི་མངོན་ལྷ་ལ་མངོན། ། བཀའ་སྣང་སྲིད་ལྷ་འདྲེས་བསུ་བ་བྱུང༌། ། གཏེར་བཀའ་སྐྱོང་རྣམས་ཀྱིས་ཕྲིན་ལས་སྒྲུབ། ། ལུང་བརྡ་རྟགས་རི་མོ་རྟགས་ཙམ་གོ ། མི་སྐལ་ལྡན་རྣམས་ནི་དད་པ་སྐྱེས། ། མི་རང་སྣང་ཅན་དག་ཆགས་སྡང་ལངས། ། མི་བདུད་རིགས་ཅན་གྱིས་བར་ཆད་བརྩམ། །
མི་ལས་ངན་དམངས་ཀྱིས་སྒྲོ་སྐུར་འདེབས། ། དུས་དེང་སང་མི་ལས་ལྷ་འདྲེ་དྲག ། དད་གདུང་ཤུགས་ལུང་བསྟན་རྒྱན་དུ་ཆེ། ། མི་ཕལ་ཆེར་དུད་འགྲོ་གཏི་མུག་ཕག ། ཕར་ཕྱོགས་བཅུར་བལྟས་ནས་ལམ་ངན་བསྙེགས། ། ཟས་བཅུད་བཟང་བོར་ནས་མི་གཙང་ཟ། ། ཚིག་དོན་མེད་ཆོ་ངེའི་རྗེས་སུ་འབྲངས། ། དེ་རྩོད་ལྡན་དུས་མཐའི་ཆོ་འབྲངས་ཡིན། ། བུ་ང་འདྲ་བྱ་རྒྱལ་ཁྱུང་གི་བུ། ། ལམ་མཐོང་རྩལ་སྒྲོ་གཤོག་སྒོ་ངར་རྒྱས། །
དོན་གཅིག་ཤེས་ཀུན་གྲོལ་མཁའ་ལ་གདེང༌། ། ས་ཐོབ་འོས་བྲལ་བས་གནམ་འཕང་གཅོད། ། དུས་དེ་རིང་རང་རྩལ་རྒྱན་དུ་ཆེ། ། མི་སྐལ་ལྡན་པདྨོ་བློ་རེ་གྲོལ། ། བདུད་མུ་སྟེགས་དམ་སྲིའི་རྒོལ་བ་བཅོམ། ། གཏེར་ཡིད་བཞིན་ནོར་བུ་མངོན་པར་བསྟོད། ། ཡུལ་གཏེར་གནས་ལྷ་བདུད་ཞལ་ཁ་འཇམ། ། དད་སྦྱིན་བདག་ཕོ་མོ་སྐུ་ཁམས་བཟང༌། ། བུ་བསླབ་སྦྱང་མེད་པའི་དྲག་པོ་རྩལ། ། ཚིག་འཆད་རྩོད་སྡེབ་སྦྱོར་མི་ཤེས་ཀྱང༌། །
ཆོས་ཀུན་གྱིས་ཐོས་པར་འཆད་པ་ཡིན། ། ཚིག་ཐ་སྙད་གཞོམ་ན་རྩོད་པ་ཡིན། ། དོན་སྡེབ་སྦྱོར་མཐུན་ན་བརྩམ་པ་ཡིས། ། གླུ་ཁ་བཤད་སྒྱུ་མའི་ཚིག་ཚོགས་ལ། ། ཐུགས་ཁྲེལ་མེད་དགོངས་པ་སོ་མར་བཞུགས། ། དེས་མཉེས་ཤིང་གནས་རི་བཟང་པོར་འབུལ། ། དུས་དེང་སང་དགེ་བཤེས་ཅ་ཅོ་ཚོ། ། བློ་བན་བུན་ཤག་ཁ་མི་གནང་བར། ། མི་སྤྲང་པོའི་རང་གཤིས་རེད་དགོངས་གསན། ། གླུ་འདི་ནི་ཕ་གཅིག་རྗེ་ལ་འབུལ། །
དོན་དེ་ནི་ཀུན་སྣང་དགའ་སྟོན་ཤོག ། ཅེས་པའི་གླུ་ནི་ཐར་ཐོར་བླངས་པ་དང༌། ། བླ་མ་བདེ་མཆོག་ལ་སོགས་དཔོན་སློབ་འགའ། ། སྤོ་བོའི་ཕྱོགས་སུ་བྱོན་གྲབས་འདུག་པ་ལ། ། རྟེན་འབྲེལ་ཆེད་ཕྱིར་ཀཱི་ལའི་ཆོས་ཚན་བསྐུར། ། རྨི་ལམ་ལུང་བསྟན་ཇི་བཞིན་མ་ནོར་ན། ། འདི་ཡི་མཚམས་སུ་སྨོན་ལམ་ལ་བརྟེན་ནས། ། ཕྱི་འཕྲོ་མི་ཉམས་འོང་བསམ་བདེན་ཚིག་བརྗོད། ། ཆོས་བདག་རྣམས་ནི་རྒྱུས་མེད་དག་མ་ལ། ། ཆོས་ཚན་བསྐུར་ཀྱང་ཡིད་གཉིས་ཟ་གྱུར་ན། །
ཕྱི་འཕྲོ་ཉམས་འོང་བསམས་ནས་རང་སར་བཞག ། དེ་ནས་རིམ་བཞིན་སྐེ་གཞུང་རྒྱུད་དེ་སོང༌། ། རྡོ་ཤུལ་ཕལ་ཆེར་རྣམས་ཀྱིས་གདན་འདྲེན་བྱུང༌། ། རབ་གནས་བྱིན་རླབས་མེ་ཏོག་བཀྲ་ཤིས་བྱས། ། དེ་ནས་ལ་དམར་ནང་དུ་སོང་བའི་ཚེ། ། བླ་མ་དཀོན་མཆོག་དཔོན་སློབ་བྱོན་ནས་བྱུང༌། ། ཐུགས་ནང་དག་པས་གསུང་འཕྲོས་ཞིབ་པར་བྱས། ། རིམ་བཞིན་དཀོན་མཆོག་དཔོན་སློབ་ཚང་ལ་སོང༌། ། ནུབ་མོ་ཞིག་ཏུ་ཉལ་བའི་རྨི་ལམ་ལ། ། མི་རིང་དམར་པོ་མདུང་དམར་ཐོགས་པ་ཞིག །
ཡུད་ཀྱིས་བདག་གི་མདུན་དུ་སླེབ་པ་དང༌། ། དགྱེས་ཚུལ་བྱས་ནས་འདི་སྐད་སྨྲ་བར་འདུག ། གཏེར་སྟོན་མཁའ་འགྲོ་སྙིང་ཕུག་ཕེབས་མཛོད་དང༌། ། འཆི་མེད་ཚེ་སྒྲུབ་ཟབ་མོའི་སྐལ་བ་ཡོད། ། བདག་གིས་ཕྲིན་ལས་ཇི་བཞིན་བསྒྲུབ་པར་བྱེད། ། གྲོགས་ཀྱང་དྷ་ཧི་དྷརྨ་ཞེས་ཡིན་ཟེར། ། གཞན་ཡང་ལུང་བསྟན་འགའ་རེ་བྱས་ནས་སོང༌། ། དེ་ཡི་ཞོགས་ནས་རིམ་པར་ཕྱིན་ཏེ་སོང༌། ། ཚོགས་འཁོར་ལ་སོགས་ཕུན་སུམ་ཚོགས་པར་བཤམས། ། འབྲོང་པ་ཆོས་མཛད་ནོར་བུ་བསྟན་འཛིན་སོགས། །
དཔོན་སློབ་བཞི་ལྔ་ཙམ་དུ་བྱས་པ་དང༌། ། རྒྱ་རྟགས་བྲག་ལ་སཏྭ་རེས་བཤིག་པའི་ཚེ། ། མེ་རྒྱས་བསྡམས་པས་སོལ་བའི་དཀྱིལ་དག་ཏུ། ། ཀ་ཏི་ཀ་ཡི་ཟངས་ཤོག་དམར་པོ་ནི། ། མཐོ་དོ་ཙམ་གྱི་ཚད་དུ་ལོང་བ་ཞིག ། ངོ་མཚར་ལྡན་པའི་རྟགས་དང་རྟེན་འབྲེལ་བྱུང༌། ། དབང་བཞི་བླངས་དང་སྨོན་ལམ་ལེགས་པར་བཏབ། ། ཨ་མ་རིལ་བུ་གཞན་ལ་མ་བསྟན་སྦས། ། སྒྲུབ་ཕུག་ནང་དུ་ཞག་བདུན་བསྡད་ནས་ནི། ། ཕབ་པས་ཡང་ཟབ་ཚེ་ཡི་སྒྲུབ་པ་ཡི། །
ཟབ་མོ་སྙིང་ཐིག་ལྕགས་ཀྱི་རྒྱ་མདུད་འདུག ། གཏེར་སྒྲུབ་ལ་ཡང་ངོ་མཚར་འགའ་རེ་བྱུང༌། ། དེ་ནས་སྒྲུབ་པ་གྲོལ་ཏེ་ཞག་འགའི་མཚམས། ། སྔར་ལྟར་རྟགས་ལྡན་ལུང་བསྟན་བྱུང་བའི་ཚེ། ། རྟ་ཤོད་བྱེ་མ་རི་ལ་བགྲོད་ནས་སོང༌། ། བར་ཞག་གཅིག་གིས་གནས་ཀྱི་ནང་དུ་འབྱོར། ། དུས་བཟང་རམ་ཟླའི་ཚེས་པ་བཅོ་ལྔའི་ཉིན། ། ཚོགས་ཀྱི་འཁོར་ལོ་བཟང་པོ་གྲབས་ཀྱང་བྱས། ། ཨུ་རྒྱན་བཞུགས་ཁྲི་གོང་མར་བགྲོད་ནས་སོང༌། ། ཚོགས་ཀྱི་འཁོར་ལོ་རྒྱ་ཆེན་བསྐོར་བ་དང༌། །
མཁར་ཐུང་དཔོན་དག་ཚང་འབུམ་ཞེས་པ་སོགས། ། དད་ལྡན་ཁྲོམ་པ་སྟོང་ཕྲག་ལྷག་ཙམ་འདུས། ། གཏེར་རྒྱའི་བྲག་ནི་དམ་པོར་ཡིན་འདུག་པས། ། རྡོ་ཡིས་བརྡུངས་པས་ཕྱེ་རུ་མ་ཐུབ་ནས། ། དགོན་པའི་ནང་ལ་སཏྭ་རེ་གཡར་དུ་ཕྱིན། ། སཏྭ་རེ་རྙེད་ནས་སྐལ་ལྡན་ཕོ་མོ་ནི། ། བཅུ་གསུམ་ཙམ་ཞིག་གཏེར་རྒྱ་ཕྱེ་རུ་མངགས། ། ཡུན་རིང་ཞིག་ནི་བཤིག་པའི་མཚམས་སུ་ལ། ། བོ་ཆུང་སྐྱིད་མོ་རྐོས་མཚམས་སླེབས་པ་དང༌། ། རྟ་ཕག་ཡིད་བཞིན་ཆོས་འཁོར་མཇལ་ནས་བྱུང༌། །
གདན་འདྲེན་ཞུས་པས་ཀུན་གྱིས་དད་པ་ཐོབ། ། ལ་ལ་བགད་དང་ལ་ལ་ངུ་བར་འདུག ། དབང་བཞི་བླངས་དང་མཇལ་ཁ་ཀུན་ལ་བཏང༌། ། དེ་ནས་རིམ་བཞིན་དགོན་པའི་ནང་དུ་ལོག ། སྲོད་འཕྲོས་གསང་གཏེར་བཞེས་པ་འདིར་མ་སྨྲས། དེ་ཡི་ཞོགས་ལ་དགེ་ལུགས་དགོན་གསུམ་ནས། ། གྲྭ་པ་སུམ་ཅུ་སྐོར་ཙམ་བྱུང་ནས་ནི། ། གཏེར་ཁ་བཏོན་པར་མ་ཉན་ཟེར་བ་དང༌། ། སློང་མོ་ཡིན་ཟེར་འཕྲོག་བཅོམ་ཇག་པའི་གཟུགས། ། སྤྱིར་ནི་ཡ་ཕོ་ངན་པ་རེ་ཟུང་གིས། །
ངན་མཐའ་རྒྱུག་དཔག་གནོན་པའི་བྱ་བ་དང༌། ། དགེ་འདུན་མང་པོར་བསྐུལ་བའི་ལས་བརྩམས་ཏེ། ། ཚོགས་འཁོར་བཏང་ཡའི་ཆས་ཙམ་མཆོད་ཆ་རྣམས། ། ལམ་དུ་བརྫངས་པར་འཕྲད་ནས་འཕྲོག་སོང་གྲགས། ། དེའི་ཁར་ངན་ཤེད་སྣ་ཚོགས་བྱེད་ནས་འདུག ། སྤྱིའི་ཆོས་སྡེ་སྣོད་ལུང་ནས་བཤད་པའི་ཚེ། ཁོ་རངས་ཐམས་ཅད་ཁ་ནས་ངུ་ལབ་བཅས། ཁྱི་ཟུག་ཝ་བརྒྱལ་ལྟ་བུས་འདི་སྐད་ཟེར། ། ངེད་རྣམས་བོང་བུ་འདྲ་བ་ཡིན་པ་ལ། ། རྣ་བར་གསེར་དང་ཐལ་བ་བླུགས་པ་མཉམ། །
དགེ་བའི་དམ་ཆོས་བསྟན་ལ་ཕན་མེད་ཟེར། ། དེ་ལ་བདག་གིས་ལན་དུ་སྨྲས་པ་ལ། ཁྱེད་ཅག་ཤཱཀྱ་གཞོན་ནུའི་ཆོས་བརྒྱུད་ལ། ། མི་དགེ་བཅུ་དང་མཚམས་མེད་ལྔ་ལ་སོགས། ། བསླབ་པ་བྱང་སེམས་གཞིར་གནས་འཛེམ་མཁན་ལ། ། ཟ་འདོད་ཚུལ་གྱིས་རང་རྐང་རྡུང་བ་ཡི། ། ཚིག་ཚོགས་དེ་འདྲ་ཅིས་ཀྱང་ཉན་མི་འོང༌། ། དགེ་འདུན་རྐང་འདྲེན་སྐད་ཆ་ཡིན་པར་འདུག ཁྱེད་རྣམས་བདེན་པའི་ཚིག་ལ་མི་ཉན་ན། ། ལྷས་བྱིན་བདུད་ཀྱི་སྤྲུལ་པ་ཇི་བཞིན་རེད། །
ང་ཡི་ཀ་ཆ་དེ་རྣམས་མ་གཏད་ན། ། ལེགས་ཉེས་ཅི་མཆིས་རྒྱབ་སོར་སྒུག་དང་གསལ། ། ང་ཡི་གཏེར་འདི་གངས་ཅན་བདེ་ཐབས་ཏེ། ། འཛམ་གླིང་ཉི་མ་ལྟ་བུའི་གདམས་ངག་ཡིན། ། གཏེར་འདི་འདོན་པར་མི་རུང་བཤད་ཡོད་ན། ། ངན་གཏད་ཡིན་ན་བུམ་གཏེར་སྦ་བ་རེད། ། ཡང་ན་གཏེར་སྟོན་མི་རུང་འབྱུང་གྱུར་ན། ། སློབ་དཔོན་པདྨས་ཕུང་གཏད་སྦ་འདུག་གམ། ། ཕུང་གཏད་བཏོན་ན་འཇིག་རྟེན་ཕུང་བ་ཡིན། ། དེ་རྣམས་མ་ལགས་ས་བཅུད་བསྲུངས་འདུག་པས། །
ཡང་ན་གཏེར་འདི་ཁྱེད་ཚོའི་ནོར་སྐལ་ན། ། ཐོབ་པའི་ཁ་བྱང་ལུང་བསྟན་ཡོད་ལགས་སམ། ། དེང་ཕན་བཏོན་ནས་ཚགས་སུ་བཅུག་འོས་འདུག ། གང་ཕྱིར་གཏེར་འདི་ས་བཅུད་ཡིན་ཞེས་ན། ། སློབ་དཔོན་བོད་ན་མ་ཕེབས་གོང་ན་དང༌། ། བསྐལ་བཟང་སངས་རྒྱས་གོང་མ་བྱོན་སྐབས་ཀྱང༌། ། ས་འདི་བཅུད་མེད་བྱེ་ཐང་ཡིན་ལགས་སམ། ། སློབ་དཔོན་པདྨའི་མ་འདོན་ཟེར་འདུག་གམ། ། ཅིའི་ཕྱིར་ཁྱེད་རྣམས་སེར་སྐྱ་ཐ་མལ་བས། ། ཟབ་མོ་གཏེར་གྱི་ལོ་རྒྱུས་ཁག་མི་ཡོང༌། །
ངེད་རྣམས་གུ་རུ་རྗེ་ཡིས་ལུང་བསྟན་ལ། ། ལས་ཅན་འགྲོ་བའི་དོན་དུ་གཏེར་འདོན་ན། ། དམ་ཚིག་ཟོལ་ཟོག་མེད་པའི་དཔའ་གདེང་གིས། ། རྩེ་གཅིག་ཡིད་གཉིས་མེད་པར་གསོལ་བ་ཐོབ། ། ཕ་ནོར་བུ་ཡིས་ལོན་པར་ཐེ་ཚོམ་མེད། ། དེ་སྐད་གུ་རུ་རྗེ་ཡི་གསུངས་པ་ཡིན། ཁྱེད་ཚོར་ཚད་མེད་མཐའ་ཅན་ཚིག་དེ་ལས། ། བདག་གིས་འོས་པ་ཅི་ཡང་བརྗོད་དུ་མེད། ། དེ་བས་ཁྱོད་རྣམས་དག་ཀྱང་ཅི་བདེ་གྱིས། ། ལས་ཀྱི་མཐའ་དེ་སྒུག་དང་གསལ་འོང་སྨྲས། །
གྲྭ་མང་དེ་རྣམས་ཕྱི་རུ་ལོག་ནས་སོང༌། ། དེ་ཚེ་སྒོ་མོ་བྲག་འདྲ་བསྡམས་པ་དང༌། ། ཆང་ཟོམ་གཉིས་ཙམ་འདུག་པ་ཐམས་ཅད་བསིང༌། ། ནང་དུ་ཡོད་པ་ཐམས་ཅད་ཚིམ་པར་འཐུང༌། ། གླུ་དང་ཞབས་བྲོ་བཟང་པོ་འགའ་ཡང་བཏང༌། ། འགྲོ་ཁར་ཆོས་སྐྱོང་གསོལ་མཆོད་ལས་ལ་རྦད། ། དེ་ནས་རིམ་བཞིན་རྡོ་ཤུལ་ཕྱོགས་སུ་སོང༌། ། ཡུལ་གྲུ་དེ་ཡི་རྟེན་འབྲེལ་ཉམས་སོང་བས། ། དབྱིངས་ནས་བཀའ་ཆད་དྲག་པོ་ལོས་ཡིན་མོད། ། མི་འདོད་ལྟས་ངན་སྣ་ཚོགས་ཚང་བར་སྐད། །
བདག་ནི་སྙིང་རྗེ་ཟབ་མོས་རྒྱུད་སྦྱངས་ལས། ། བསམ་ངན་ཙམ་ཡང་འཛིན་དོན་ག་ལ་མཆིས། ། གནས་ལ་དགའ་ཞིང་འདོད་དེ་ལོག་ནས་འོང༌། ། ལམ་དུ་འོས་ཚིག་མགུར་འདི་བཞེངས་པའོ། ན་མོ་གུ་རུ། ། བདག་གདུང་བས་འདུད་ཚིག་འབུལ་བ་ནི། ། དབྱིངས་དགའ་རབ་རྡོ་རྗེའི་ལྟ་བའི་ཀློང༌། ། ཆོས་གཞན་ནས་གེགས་སེལ་བཙལ་དགོས་མེད། ། རྒྱུད་ནམ་མཁའ་རྒྱ་མཚོའི་ཞབས་ལ་འདུད། ། མཁས་ཤྲཱི་སིངྷའི་སྒོམ་པའི་ཀློང༌། །
རྟགས་ཚོད་འཛིན་གཞན་ལ་རེ་དགོས་མེད། ། རྡ་རིན་ཆེན་གཏེར་མཛོད་ཞབས་ལ་འདུད། ། ཕ་གུ་རུ་པདྨའི་སྤྱོད་པའི་ཀློང༌། ། ལུང་སྡེ་སྣོད་གསང་རྒྱུད་བཙལ་དགོས་མེད། ། སྐྱབས་མཁའ་ལྟར་གཡོ་མེད་ཞབས་ལ་འདུད། ། མ་མཚོ་རྒྱལ་ལུང་བསྟན་ཆོས་དབྱིངས་ཀློང༌། ། མི་རྟོག་གེའི་ཁ་ཚིག་བཅག་དགོས་མེད། ། དབྱངས་སྙན་པོའི་གཟི་འོད་འབར་ལ་འདུད། ། གནུབས་ལོ་ཙཱ་པཎྜི་མཁས་པའི་ཀློང༌། ། ཆོས་གྲུབ་མཐའ་ཅན་ལ་རེ་དགོས་མེད། །
དབང་སྙན་བརྒྱུད་ཡིད་ནོར་ཞབས་ལ་འདུད། ན་མོ། ཕ་ཀརྨ་བྷ་དྲའི་ཞབས་ལ་འདུད། ། རྟགས་ཡ་མཚན་ལུང་བསྟན་མ་ལགས་ན། ། མི་ཁོ་བོ་ས་མཐར་ཅི་ལ་འགྲིམ། ། དེ་འགྲིམས་པའི་མཐའ་དོན་མ་ཡིན་ན། ། གཏེར་ཡིད་བཞིན་ནོར་བུ་ཅི་ལ་རྙེད། ། དེ་རྙེད་ནས་གྲགས་པས་མ་ཁྱབ་ན། ། ཡུལ་ཟ་འདོད་གྲུབ་མཐའི་ཅི་ལ་གོ ། དེ་གོ་ནས་སྡུག་ཆགས་མ་ལངས་ན། །
བརྟན་ཚེ་རབས་མནར་མེད་ཅི་ལ་སྒྲུབ། ། དེ་བསྒྲུབས་ནས་བདུད་དུ་མ་སྐྱེས་ན། ། ཆོས་སངས་རྒྱས་བསྟན་པ་སུ་ཡིས་སྣུབ། ། དེ་བསྣུབས་ནས་ཐར་མེད་མ་སྐྱེས་ན། ། དུས་ཕྱི་མཇུག་འཕྲོ་མཐའ་ཅི་ལ་གཙང༌། ། དེ་གཙང་ནས་བསྟན་པ་མ་དར་ན། ། བཀའ་རྡོ་རྗེ་ཐེག་པ་ཅི་ལ་ཞུ། ། དེ་ཞུ་དགོས་འབྲས་བུ་སྨིན་ལུགས་ཡིན། ། མི་ཁོ་བོ་དེ་རིང་བློ་རེ་བདེ། ། གཏེར་འབྲེལ་ཚད་དོན་ལྡན་ཡིན་བཞིན་ལོན། །
བདག་འཚིང་བའི་ནོར་བུ་འདི་ལ་ཟེར། ། དགོན་ཆགས་སྡང་ཅན་དེའི་སྐུ་གླུད་བླངས། ། གྱོད་ཕུང་བའི་རྫས་ངན་དེ་ལ་ཟེར། ། གཏེར་ཟབ་མོའི་ཆོས་འདི་ལྷོང་ཚད་ཆེ། ། རྐྱེན་ཆག་སྒོ་ཁུར་རོགས་ཐུགས་ལ་བཏགས། ། དུས་དེ་རིང་རྐྱེན་ངན་མ་བླང་ན། ། གྱོད་ཆག་སྒོའི་བྱུར་དེ་མདུད་བསམ་མེད། ། ནོར་ཕྱུག་པོ་འདོད་དེར་བསྣན་རོགས་ལ། ། སང་ཕལ་ལམ་འཕེལ་རྟགས་མངོན་ཏེ་འོང༌། ། དུས་ད་ལན་སྐུ་ཁམས་བདེ་བར་བཞུགས། །
གནས་བཟང་པོ་ཁྱེད་ལ་དགའ་སྟོན་འབུལ། ། བདག་རི་ཁྲོད་རས་པ་བློ་བདེར་འགྲོ། ། མ་མཁའ་འགྲོ་རྒྱ་མཚོ་གྲོགས་ལ་བྱོན། ། མི་ཁོ་བོའི་ཕྲིན་ལས་དུས་འདིར་སྒྲུབས། ། ལམ་གེགས་མེད་བཀྲ་ཤིས་བརྗོད་སོ་ཡག ། དེ་སྐད་བརྗོད་ནས་རིམ་པར་ལོག་སྟེ་སོང༌། ། སྤུ་ཐོག་ཁ་ཞེས་བྱ་བའི་བྱང་ཐང་དུ། ། མཚོ་ཆེན་པདྨའི་བླ་མཚོའི་མདུན་གྱི་ཆར། ། བཀྲ་ཤིས་ཐང་མགོ་བྱ་བའི་ཡུལ་དག་ལ། ། ཆོས་རྗེ་སྒར་པའི་འདྲ་ཚུལ་དེ་རུ་བཀོད། །
འབྲོང་པའི་དཔོན་ཆེན་རྣམས་ཀྱིས་ཆོས་གཞི་ཕུལ། ། ཐོག་མར་ཁྲིད་ཀྱི་མགོ་འཛུགས་བྱེད་པའི་ཚེ། ། མི་བཟང་ཚངས་པའི་དཔོན་གཡོག་འགའ་རེ་བྱོན། ། གཞན་ཡང་ཁྲོམ་ནི་དཔག་མེད་རྒྱས་པར་འདུག ། དེ་རུ་དབང་ཁྲིད་དག་ནི་རྒྱུན་རིང་བྱས། ། རྟ་ནོར་ཟང་ཟིང་འབུལ་བ་མང་པོ་བྱུང༌། ། མཐའ་རྒྱས་བཀྲ་ཤིས་རབ་གནས་བྱས་པའི་ཉིན། ། མདུན་གྱི་མཁའ་ནས་གུ་རུ་རྩ་བ་གསུམ། ། བཀྲག་མདངས་ལམ་མེར་དངོས་སུ་ཞལ་ཡང་མཇལ། ། དེ་ཡི་ནུབ་མོ་སྲོད་ཀྱི་གུང་ཐུན་ལ། །
ཇོ་བོ་གཟེ་རྒྱལ་རྩེ་ནས་འཇའ་དཀར་ཞིག ཁོ་བོའི་མདུན་དུ་ལམ་གྱིས་ཟུག་པ་དང༌། ། དེ་ཡི་སྟེང་དུ་བུད་མེད་གཞོན་ནུ་མ། ། བཅུ་དྲུག་ལོན་པའི་ན་ཚོད་འདྲ་བ་ཡི། ། བཅུ་གསུམ་ཙམ་གྱིས་རིགས་ལྔ་ལ་སོགས་པ། ། མཛེས་པའི་རྒྱན་གྱིས་ལེགས་པར་སྤྲས་ནས་སུ། ། མཆོད་རྫས་སྣ་ཚོགས་ལག་ཏུ་ཐོགས་པ་དང༌། ། གར་སྟབས་ལང་ལིང་མདུན་དུ་ལྷགས་ཏེ་བྱུང༌། ། བྲོ་སྐོར་གཅིག་ཙམ་འཁྲབ་པའི་རྗེས་སུ་ནི། ། གྲགས་སྟོང་པི་ཝང་སྒྲ་ལྟར་འདི་སྐད་གསུངས། །
ཀྱཻ་ཧོ་སྐལ་ལྡན་ཐུགས་ཀྱི་སྲས། ། ཡིད་མཚར་སྙན་པའི་ངག་ལ་ཉོན། ། སངས་རྒྱས་ཡེ་ཤེས་ལོ་ཙཱ་བ། ། སྔོན་སྦྱངས་ལས་ཀྱི་འཕྲོ་མཐའ་ཅན། ། མ་ངེད་མིང་པོ་བསུ་རུ་འོང༌། ། བུ་ཁྱོད་དེ་རིང་ཕར་རྟགས་སུ། ། བརྡ་བཞིའི་ལུང་བསྟན་འདི་ལྟར་ཁྲོལ། ། ཐོག་མ་གསུམ་གྱི་སྣང་བ་ལ། ། འོད་གསལ་མངོན་དུ་མ་གྱུར་བར། ། རྗེས་ཤེས་བྱ་ར་མ་ཡེངས་འཚལ། །
བར་པ་གསུམ་གྱི་འགྱུ་བ་ལ། ། མཉམ་རྗེས་བར་ལག་མ་གྱེས་པར། ། སྒྱུ་མའི་རྩལ་སྦྱོང་མ་ཡེངས་འཚལ། ། ཐ་མ་གསུམ་གྱི་གནས་པ་ལ། ། ཀུན་རྟོག་ཞེན་པ་མ་བླག་པར། ། འཁྲུལ་འཁོར་སྦྱོང་ལ་མ་ཡེངས་འཚལ། ། ད་ནི་གནས་ལུགས་གདེང་ཚད་ཀྱི། ། བུ་ཡིས་ཉམས་དབྱངས་ཐོངས་ཤོག་དང༌། ། ངེད་རྣམས་སྤྲོ་བས་ཉན་ནོ་ཟེར། ། བདག་གིས་དེ་ལ་ལན་བཏབ་ནས། །
ས་མཚམས་མགུར་འདི་བཞེངས་པའོ། ན་མོ་གུ་རུ། ཕ་སྐྱབས་ཀྱི་མཆོག་གྱུར་བླ་མ་རྗེ། ། དྲིན་འཁོར་མེད་གུ་རུ་ཨུ་རྒྱན་དང༌། ། མི་བདག་གི་མགོན་གྱུར་བྷ་དྲའི་ཞབས། ། ཡིད་གདུང་བས་ཅོད་པན་སྤྱི་བོར་འདུད། ཁྱེད་ཡེ་ཤེས་དབྱིངས་ཀྱི་ཌཱཀྐི་མ། ། སྐུ་སྣང་སྟོང་དྲྭ་བའི་གར་བསྒྱུར་ནས། ། མི་ཁོ་བོ་བསྒོམ་མེད་རས་པ་ལ། ། གླུ་ཉམས་དབྱངས་མགུར་མ་ཐོངས་སྐད་གསུངས། །
ང་འོད་གསལ་རྡོ་རྗེའི་བུ་རྒྱུད་སྟེ། ། ཕ་བླ་མ་གུ་རུ་རྗེ་དང་མཇལ། ། ཆོས་ཟབ་རྒྱ་རྟོགས་པའི་བརྡ་བཞི་གནང༌། ། གནད་ཀུན་ཤེས་མི་འགྱུར་གདེང་ཞིག་ལོན། ། བུ་རང་རྩལ་རྫོགས་པའི་ཚད་རྡོ་བོར། ། རྡོ་ཨུར་མོ་བྲག་ལ་ཕུར་པ་བཏབ། ། བུ་སངས་རྒྱས་ཡེ་ཤེས་མངོན་གྱུར་གསུངས། ། ངས་སྦྱངས་པའི་ལོ་ཆེན་ཕ་བཟང་བུ། ། མི་ཕལ་ཆེར་བླ་མ་མངལ་སྐྱེས་ཏེ། ། བུ་ང་ཡི་བླ་མ་བརྫུས་སྐྱེས་ཡིན། །
མི་ཀུན་གྱི་བླ་མ་ས་རིམ་བགྲོད། ། བུ་ང་ཡི་བླ་མ་ཟང་ཐལ་ཡིན། ། མི་ཀུན་གྱི་བླ་མ་ལུང་རིགས་སྦྱང༌། ། བུ་ང་ཡི་བླ་མ་རང་ཤར་ཡིན། ། ཕ་བརྒྱུད་པ་དེ་ལྡན་འཛིན་པའི་འབངས། ། བུ་ལུས་ཚུལ་ཆུང་ཡང་མ་ཉམས་ཏེ། ། གྱད་བྱིས་པའི་གཟུགས་ལ་གླང་ཆེན་སྟོབས། ། ངས་ཉམས་མྱོང་སྐྱོང་དགོས་མི་སྙམ་སྟེ། ། སེམས་གཞོན་ནུ་བུམ་སྐུའི་རྟོགས་པ་རྫོགས། ། དབྱིབས་ཁ་དོག་མེད་ཀྱང་རང་རྩལ་སྟོན། །
ངས་ས་ལམ་བགྲོད་དགོས་མི་སྙམ་སྟེ། ། གནད་གཅིག་རྫོགས་འདབ་བཟང་ལྷ་ལམ་བགྲོད། ། གཞི་རྩོལ་མེད་དབྱིངས་ནས་ནམ་འཕང་གཅོད། ། ངའི་ངོ་སྤྲོད་མ་མཐོང་མི་སྙམ་སྟེ། ། སེམས་གདོད་མའི་གཤིས་ལུགས་འོད་གསལ་འཁྱིལ། ། དེ་ཀུན་བྱེད་རྒྱལ་པོའི་ཐོག་གྲོལ་ཡིན། ། ངའི་འགྲོ་ལམ་མ་ཐོབ་མི་སྙམ་སྟེ། ། རླུང་ཕོ་ཉའི་འཁྲུལ་འཁོར་བདེ་སྟོང་བསྒྱུར། ། གནད་གཟེར་བུ་དྲུག་གི་ས་མཚམས་ཤེས། ། དེ་ཁོ་བོས་སྔོན་སྦྱངས་བག་ཆགས་ཡིན། །
དུས་དེང་སང་སྦྱངས་པར་གླུ་ལེན་ནི། ། མི་བདག་གི་གཙུག་རྒྱན་བླ་མ་དེ། ། ལྷ་མི་ཀུན་གྱི་ཅོད་པན་གཅིག ། རྗེ་རརྞ་ཀརྨ་བྷ་ཏྲ་ཡིན། ཁོང་ཆེ་བའི་ཡོན་ཏན་གླུ་ལེན་ན། ། སྔོན་ཐོག་མའི་མགོན་པོ་སྣང་མཐའ་ཡི། ། སྐྱབས་ཐུགས་རྗེ་འགྲོ་ལ་ཤར་བའི་འོད། ། བྱམས་སྙིང་རྗེའི་མངའ་བདག་སྤྱན་རས་གཟིགས། ། དེའི་ཐུགས་བསྐྱེད་སྤྲུལ་སྐུ་རིམ་བྱོན་པའི། ། རྟགས་ཀུན་རྫོགས་པཎྜི་ཏ་ཡི་ཚུལ།
སྐུ་འཇའ་ལུས་དྲྭ་བའི་འགྱིང་འགྲོས་མཁན། ། མ་མཁའ་འགྲོའི་གཙོ་མཆོག་དཔའ་བོ་ཡིན། ། ཆོས་སྙན་བརྒྱུད་སྡེ་སྣོད་གསང་མཛོད་ཡིན། ། ཕ་བརྒྱུད་པ་ཡེ་ཤེས་ལྔ་ལྡན་ཏེ། ། སྐུ་ཆེ་བས་བརྒྱན་ཚུལ་དེ་ལྟར་གནས། ། དེ་ཇི་བཞིན་བདག་གིས་བླ་མར་བསྟེན། ། ཐུགས་གསང་རྫོགས་གཅིག་ལ་དོན་ཀུན་རྫོགས། ། ཆོས་མཚན་ཉིད་མེད་པའི་གྲུབ་མཐའ་ཤར། ། བློ་རྣམ་རྟོག་ཐུམ་བུ་དུས་དེར་བུད། ། བདག་དེ་རིང་གནས་འགྱུ་བརྗེད་ནས་སོང༌། །
གནས་གང་ཤར་འཛིན་མེད་གདམས་པ་ལོན། ། བདག་འགོག་པའི་སྲུང་སྡོམ་ཆད་དེ་ཤོར། ། དུས་ནམ་ཡང་རང་རིག་བདག་མེད་རྟོགས། ། ཉམས་འཕེལ་བའི་ལྟ་བ་ཡལ་སྟེ་སོང༌། ། བྱ་སྤྱོད་ལམ་ཀུན་ཀྱང་བདེན་མེད་གོ ། བློ་ཨ་འཐས་གཏད་སོ་འཐོར་ཏེ་ཤོར། ། མ་མཁའ་འགྲོར་ཉམས་མྱོང་རྟོགས་འབུལ་ཀྱང༌། ། སྒོམ་དམིགས་གཏད་བྲལ་བའི་བདག་མེད་ང༌། ། ལམ་རྒྱ་ཡན་ལྷུག་པར་བསྐྱངས་བསྐྱངས་ནས། ། ལུས་རྣམ་སྣང་ཆོས་བདུན་བརྗེད་ནས་སོང༌། །
དུས་དེང་སང་ཉལ་ཐབ་ཐ་མལ་གཤིས། ། ཉམས་འཁྲུལ་སྣང་བདེན་སྙམ་མི་སེམས་འདུག ། མི་ཁོ་བོའི་གནས་ལུགས་དེ་འདྲ་ཡིན། ། དབྱིངས་ཌཱཀྐི་རྣམས་ཀྱིས་ཐུགས་མ་ཁྲེལ། ། དེ་སྐད་ཙམ་གྱི་ལན་དུ་བཏབ་པ་ལ། ། མཁའ་འགྲོ་རྣམས་ཀྱིས་ཞལ་འཛུམ་སྟོན་པ་དང༌། ། ཉམས་ལ་འཕེལ་འགྲིབ་མེད་ན་དེ་རང་ཡིན། ། ད་ནི་ཞལ་གདམས་གནང་དགོས་མི་འདུག་སྟེ། ། སང་ནི་ལྷ་རི་འོད་ལྡན་གངས་ཀྱི་ཁྲོད། ། གཟེ་རྒྱལ་ཇོ་བོའི་གནས་སུ་ཕེབས་མཛོད་དང༌། །
མ་རྒྱུད་རྒྱ་མཚོའི་སྙིང་ཐིག་ཆོས་བཀའ་དང༌། ། ཡང་གསང་བླ་མེད་མདམས་ངག་འགའ་རེ་ཡོད། ། དེ་རུ་ཕེབས་དང་ངེད་ཀྱིས་གྲོགས་བྱ་གསུངས། ། དེ་མ་ཐག་ཏུ་རིམ་པར་བྱོན་ནས་སོང༌། ། དེ་ནས་ཞག་པོ་འགའ་ལ་དཔོན་ཁག་འགས། ། གདན་འདྲེན་བྱེད་པ་ཡིན་ཟེར་དེ་རུ་འགོར། ། ཞག་པོ་བཅུ་ཙམ་ལོན་པའི་མཚམས་སུ་ནི། ། ཆོས་སྒར་གཟཻ་རྒྱལ་གོང་དུ་བཀྱགས་ནས་སོང༌། ། དེ་ཚེ་ཡུལ་གྲུར་ཆར་མུན་འཐིབ་འདུག་ཀྱང༌། ། གཟེ་རྒྱལ་གངས་ནས་བདག་གི་མདུན་ཐད་དུ། །
གནམ་མཐོངས་ཕྱེས་ནས་ཐག་ཤར་བརྐྱངས་འདྲ་འདུག ། རིམ་བཞིན་ལ་རྣམས་བགྲོད་དེ་ཕྱིན་པའི་ཚེ། ། སུམ་པ་ཚང་སོགས་སྦྱིན་བདག་ལས་ཅན་རིགས། ། གནས་ཀྱི་མདུན་དུ་ཡོད་པ་ཐམས་ཅད་ཀྱིས། ། མདའ་དར་ཐོགས་ནས་བསུ་ཆང་ཁྱེར་ཏེ་བྱུང༌། ། དེ་ཡིས་རྟེན་འབྲེལ་ཤིན་ཏུ་ལེགས་པར་འགྲིགས། ། རིམ་བཞིན་མཚོ་དཀར་ཁ་རུ་སླེབས་པ་དང༌། ། སྦྲང་ཆར་ཟིམ་མེ་འཇའ་གུར་འཁྱིལ་ཏེ་བྱུང༌། ། དེ་ནས་ཀླུ་རྒྱལ་དབང་ལག་སྤྱིལ་བུར་སླེབས། ། དཀར་གཏོར་བསྔོས་ཤིང་ཕྲིན་ལས་བཅོལ་བ་ལས། །
མ་གྲོ་གཟི་ཅན་ཁྱེའུ་ལོ་བརྒྱད་ཚུལ། ། ཤ་ཡི་ཟུར་ཕུད་ལྡན་པ་ཞིག་བྱས་ནས། ། ཐ་ཚིག་གཏོར་མ་ལེན་ཕྱིར་མཆིས་ནས་སུ། ། བསྟན་པ་བསྲུང་བར་ཞལ་བཞེས་རྟེན་འབྲེལ་བསྒྲིགས། ། དེ་ནས་རིམ་བཞིན་རྟ་མགྲིན་སྒྲུབ་པར་ཞུགས། ། ཞག་པོ་བདུན་ཙམ་སོང་བའི་ནུབ་མོ་ལ། ། ལྷ་བཙན་རྡོ་རྗེ་འབར་བ་དཔོན་གཡོག་གསུམ། ཁོ་བོའི་མདུན་དུ་གདན་འདྲེན་བྱེད་དུ་བྱུང༌། ། གསོལ་ཇ་ལ་སོགས་མཆོད་བསྟོད་ལེགས་པར་བྱས། ། དེ་ཚེ་ལྷ་བཙན་ཞལ་ནས་འདི་སྐད་གསུངས། །
རིག་འཛིན་ཆེན་པོ་སྔར་ནས་ཕེབས་ན་ཡང༌། ། ངེད་རྣམས་རྒྱ་ནག་ཡུལ་དུ་ཕྱིན་ལགས་ཏེ། ། ནས་ཁྲལ་ཤ་ཁྲལ་ལ་སོགས་མ་འདུས་ནས། ། དེ་རིང་ཕར་བཏགས་ནང་དུ་མ་འཁོར་སོང༌། ། ད་ནི་ངེད་ཀྱི་ནང་དུ་ཕེབས་ཅེས་ཟེར། ། དེ་ནས་བདག་ཅག་ཡོན་མཆོད་ཐམས་ཅད་ནི། ། གཟེ་རྒྱལ་ཕོ་བྲང་ནང་དུ་སོང་བ་ལ། ། མཁར་ཡང་ཞི་དྲག་ཚུལ་ཅན་གཉིས་འདུག་པས། ། དེ་ཡི་ཉིན་ལ་ཞི་བའི་མཁར་དུ་སོང༌། ། འཇིག་རྟེན་དབང་ཕྱུག་བཞུགས་པའི་ལྷ་ཁང་ནི། །
རྒྱན་མཛེས་ལེགས་པའི་བཞུགས་ཁྲི་བརྒྱབ་ནས་འདུག ། དེའི་སྟེང་བསྡད་ནས་ཅུང་ཟད་སོང་བ་དང༌། ། ཇ་ཆང་བཞི་སྐོར་ཙམ་ཞིག་དྲང་བའི་རྗེས། ། གྲོ་མ་གསར་རྙིང་མར་ཁུ་ལ་སོགས་པ། ། གསོལ་འདྲེན་ལ་སོགས་རྒྱས་པར་བྱས་ནས་འདུག ། མདུན་དེར་བཞག་པའི་ཤ་ཡང་ཕལ་ཆེར་ནི། ། མི་ཡི་བམ་ཁོག་སྟོད་སྨད་མང་བར་འདུག ། དེ་ནས་འབུལ་བ་ཚལ་དུ་སྒྲིག་པ་ལ། ། བཀྲ་ཤིས་ཁ་བཏགས་གཡུ་ཡིས་མཛེས་པ་དང༌། ། སློབ་དཔོན་ཞལ་ཐང་བཀའ་བརྒྱད་ཞལ་ཐང་དང༌། །
བཀའ་བརྒྱད་པོ་ཏི་ལ་ཡང་དུམ་པ་གསུམ། ། རྟ་ཕོ་དཀར་སེར་གཉིས་དང་གོ་ཁྲབ་དང༌། ། གཞན་ཡང་བརྗོད་དུ་མི་ཤེས་སྤྱད་ཁའི་རིགས། ། ཤིན་ཏུ་མང་བ་བདག་ལ་ཕུལ་ནས་ནི། ། བདག་གིས་གཙོར་བྱས་མདོ་ཁམས་ཡུལ་ཕྱོགས་འདིར། ། ཆོས་ཀྱི་འཁོར་ལོ་དམ་པ་བསྐོར་དུ་གསོལ། ། དེང་ནས་བདག་ཀྱང་ཁྱེད་ཉིད་གར་ཕེབ་སར། ། གྲོགས་དང་ཞབས་ཕྱི་ཞུ་བར་མཆིས་པ་ཡིན། ། ང་ཡི་སྲས་མོ་འདི་ཉིད་བླ་མར་འབུལ། ། འདི་ཡང་ཐེག་ཆེན་ལམ་ལ་བཙུད་ནས་ནི། །
དེ་ནས་གར་ཕེབ་ས་རུ་ཁྲིད་རོགས་མཛོད། ། དེ་སྐད་ཟེར་ནས་ཕྱག་གསུམ་ལེགས་པར་ཕུལ། ། བྱིན་རླབས་ཞུས་ཏེ་ལངས་ཏེ་སོང་བ་དང༌། ། བུ་མོ་ན་ཆུང་བྱི་རུའི་ཐོར་ཚུགས་ཅན། ། ལག་ཏུ་མདའ་དར་གཏེར་སྒྲོམ་ཐོགས་ནས་སུ། ། བླ་མས་བདག་ནི་རྗེས་བཟུང་མཛོད་ཅེས་ཟེར། ། གཏེར་སྒྲོམ་དེ་ནི་བདག་ལ་ཕུལ་ནས་བྱུང༌། ། དེ་ནས་ཅུང་ཟད་སོང་བའི་མཚམས་སུ་ནི། ། ཤར་སྨད་གངས་དཀར་འོབ་ལ་ཡན་ཆོད་དང༌། ། དབུས་ཡུལ་བག་ར་ལྷ་རྩེ་མན་ཆོད་ཀྱི། །
གཞི་བདག་ཐམས་ཅད་གནས་དེར་འཚོགས་ནས་བྱུང༌། ། ཆོས་རའི་ཁྲོམ་ནི་གྲངས་ལས་འདས་པ་སྟེ། ། མིག་རྒྱང་མཐོང་ཙམ་གྲལ་རིམ་འཁོད་ནས་སོང༌། ། བདག་ལ་གོས་ལག་ཅི་ཡང་མི་སྣང་བས། ། ཅུང་ཟད་སོང་མཚམས་ལྷ་བཙན་དེ་ཉིད་ཀྱིས། ། པད་ཞྭ་ཟབ་བེར་ཕོད་ཁ་ཆོས་གོས་དང༌། ། ལུས་རྒྱན་ཐམས་ཅད་ཚང་བར་ཁྱེར་ནས་བྱུང༌། ། བདག་གི་ལུས་ལ་དེ་དག་གྱོན་པ་དང༌། ། གྲྭ་པ་རྣམས་ནི་སུ་ཡང་མི་འདུག་པས། ། མཎྜལ་ཕུལ་མཁན་གང་བྱེད་བསམ་པ་ལ། །
སྔར་གྱི་ལྷ་བཙན་སྲས་མོ་དེ་ཉིད་ཀྱིས། ཁྲོམ་མང་དེ་རུ་བརྡའ་སྐད་ཟེར་སོང་བས། ཁྱེའུ་བུ་མོ་བཅུ་གསུམ་སླེབས་ནས་བྱུང༌། ། མདུན་ནས་མཎྜལ་ཕུལ་ཞིང་དབྱངས་རིང་ནི། ན་མོ་གུ་རུ་ཛ་ཧི་ཏཾ། ། སི་མི་སི་ཏ་ཀཱ་ལི་ཏ། ། ཧ་རི་བི་ར་ཀ་ཧི་ལཾ། ། ཧེ་ནི་ཛྙཱ་ན་དཾ་ཀ་ར། ། འདུ་ཏ་ཝ་ར་ལཾ་ཧེའོ། ། ཞེས་པའི་གདངས་དང་བཅས་པར། །
རིམ་པར་མཆོད་རྫས་ཐོགས་ནས་སུ། ། བརྡ་དང་གར་རྩེད་རོལ་བའི་ཚེ། ། བདག་གིས་བླ་མ་རིག་འཛིན་འདུས་པ་ཡི། ། བྱིན་འབེབས་སྤྱན་འདྲེན་གདངས་དབྱངས་བགྱིས་པ་དང༌། ། མདུན་གྱི་མཁའ་ནས་འཇའ་དང་འོད་འཁྱིལ་ནང༌། ། གུ་རུ་པདྨ་སྣང་སྲིད་ཟིལ་གནོན་ལ། ། གྲུབ་ཐོབ་རིག་འཛིན་བརྒྱད་ཀྱིས་བསྐོར་ནས་སུ། ། ལུང་བསྟན་ཞལ་གདམས་ལ་སོགས་གནང་བ་དང༌། ། བདག་དང་དཀྱིལ་འཁོར་རྣམས་ལ་ཐིམ་ནས་བྱུང༌། ཁོ་བོའི་ལུས་ཀྱང་འཇའ་མཚོན་ལྟ་བུར་གྱུར། །
དེ་ནས་རིམ་བཞིན་ཆོས་ཁྲིད་བགྱིས་པའི་ཚེ། ། ཀུན་གྱིས་དད་མོས་རྩེ་གཅིག་བྱེད་པའི་ཁྲོད། ། གྲལ་མདོ་དེ་རུ་བཙུན་པ་རྒན་པོ་ཞིག ། དད་མོས་མེད་པར་ཁ་ཕྱིར་བལྟས་ནས་འདུག ། དེ་ཡི་ཕྱི་ལོག་གྲལ་ནི་བདུན་ཙམ་མཚམས། ། གྲྭ་པ་མི་ནག་ཕོ་མོ་མང་པོ་ཞིག ཁ་ནི་ཕྱིར་བལྟས་མགོ་གཏུམས་བགྱིས་ནས་འདུག ། དེ་ཡི་ཕྱི་ལོག་གྲལ་ནི་བཅུ་ཙམ་མཚམས། ། བྱིས་པ་གཅེར་བུ་མང་པོ་རྒྱབ་སྤྲད་འདུག ། གྲལ་རྣམས་རྫོགས་པའི་ཐ་མ་དག་ལ་ནི། །
སྐྱེས་པ་ཕོ་མོ་གཅེར་བུ་རྒྱན་མེད་ཚོགས། ། སྒོམ་ཆེན་ཡིན་ཚུལ་མཉམ་བཞག་བྱས་ནས་འདུག ། དེ་རྣམས་ལུས་ལ་སྲིན་བུ་མང་པོ་དང༌། ། ཤ་སྦྲང་གཏིབས་པ་ལྟ་བུར་གཡེངས་ནས་འདུག ། བདག་གིས་བུ་མོ་དེ་ལ་དྲིས་པ་དང༌། ། ཆོས་ར་འདི་རུ་བྱེད་ལུགས་མི་གཅིག་པ། ། སྤྱོད་པ་འདི་འདྲ་འཚོགས་པ་ཅི་ཡིན་སྨྲས། ། བུ་མོ་དེ་ནི་ལངས་ནས་འདི་སྐད་ཟེར། ཁྱེད་ཀྱི་གཡས་ཕྱོགས་ང་ཡི་ཕ་རྒན་འདི། ཁྱེད་འཁོར་སྐྱེས་ནས་ཆོས་རྒྱུད་འཛིན་པ་ཡི། །
སྙིང་ཁར་སྨེ་བ་དཀར་པོ་ཡོད་པར་འབྱུང༌། ། གཡོན་གྱི་ཕྱོགས་སུ་ཡོད་པའི་མི་སྔོན་འདི། ། ཆོས་རྒྱུད་འཛིན་པའི་ཆོས་ཀྱི་མིང་ཅན་ལ། ། གཞོག་གཡོན་ཤ་མཚན་སྔོན་པོ་ཡོད་པ་འབྱུང༌། ། མདུན་ཟུར་མཛེས་པའི་ཁྱེའུ་དཀར་པོ་འདི། ། ཆོས་བརྒྱུད་འཛིན་པ་ནུ་གོང་སྨེ་བ་ཅན། ། ངག་གམ་རྡོ་རྗེའི་མིང་ཅན་ཞིག་ཏུ་འབྱུང༌། ། དེ་ཡི་གཡོན་ཕྱོགས་རྒས་པའི་གཟུགས་ཅན་འདི། ། གྲགས་པའི་མིང་ཅན་ཆོས་བརྒྱུད་འཛིན་པར་འབྱུང༌། ། ང་ཡིས་གཡོན་ཕྱོགས་བུ་མོ་སོ་ཞོ་ཅན། །
སྐྲ་ལོ་ཁམ་པ་སྨེ་བ་གསུམ་ལྡན་འདི། ། ཟབ་གཏེར་ཆོས་ལ་ཕན་པའི་གྲོགས་སུ་འབྱུང༌། ། དེ་ནས་གྲལ་བཞི་ཡོལ་བའི་མཚམས་དག་ལ། ། བྱིས་པ་བཅོ་བརྒྱད་བསྒྲིགས་ནས་འདུག་པ་འདི། ། ལུང་གིས་ཟིན་པའི་སྐྱེས་ཆེན་བཅོ་བརྒྱད་འབྱུང༌། ། དེ་རྣམས་འགྲོ་ལ་ངེས་པར་ཕན་པར་འབྱུང༌། ། དེ་སོགས་ལས་ཅན་དག་ཀྱང་མང་པོ་འབྱུང༌། ། གྲལ་མདོའི་བཙུན་པ་རྒས་པོའི་ཆས་འཛིན་འདི། ། འགོང་པོ་རྟ་དམར་བདུད་ཀྱི་སྤྲུལ་པ་ཡིན། ། འདི་ལ་ད་ལན་དམིགས་པས་དམ་བཏགས་དགོས། །
དེ་འོག་གྲྭ་པ་མི་ནག་ཕོ་མོ་རྣམས། ཁ་ཕྱིར་བལྟས་ནས་མགོ་ཐུམ་གཏུམས་པའི་ཚོགས། ། དང་པོར་དབང་ཁྲིད་འབྲེལ་བ་ཐོབ་ན་ཡང༌། ། ཐ་མར་དད་ལོག་དམྱལ་བར་འགྲོ་མཁན་རེད། ། དེ་འོག་བྱིས་པ་གཅེར་བུ་རྒྱན་མེད་ཚོགས། ། བསྐྱེད་རྫོགས་ཕྱི་ནང་ནོར་བའི་རིགས་དག་ཡིན། ། དེ་ཡི་ཕྱི་རོལ་མི་སྐྱ་ཕོ་མོའི་ཚོགས། ། གཅེར་བུ་རྒྱན་མེད་སྒོམ་ཆེན་འདྲ་བ་རྣམས། ། ཟོག་པོ་དཀོར་གཟན་མཁན་གྱི་རིགས་དག་ཡིན། ། སྤྱིར་ནི་འདིར་ཚོགས་ཁྲོམ་རྣམས་ཐམས་ཅད་ཀུན། །
མི་དང་ལྷ་འདྲེ་བསྲེ་བའི་ཚུལ་དུ་ཡོད། ། ད་ལན་འདི་རྣམས་ལན་གཅིག་ཚོགས་པ་ལ། ། བླ་མས་སྨོན་ལམ་བཟང་པོ་གནང་དགོས་ཟེར། ། དེ་ནས་བདག་གིས་དབང་སྒྲུབ་བགྱིས་པའི་ཚེ། ། བུ་མོ་རྣམས་ཀྱིས་ཕྱག་གཡོག་བྱས་ནས་ནི། ། རིམ་བཞིན་ཁྲོམ་ལ་དབང་བསྐུར་ཚར་ལྔ་དང༌། ། བཀའ་བསྒོ་རབ་གནས་དག་ཀྱང་ལེགས་པར་གྲུབ། ། དེ་ནས་བཛྲ་བགྱིས་ཏེ་ཁྲོམ་བྱེར་སོང༌། ། ལྷ་བཙན་ཤིན་ཏུ་དགྱེས་ཚུལ་མཛད་ནས་སུ། ། ད་ལན་འགྲོ་དོན་ལེགས་པར་བྱུང་གསུངས་ཏེ།
ཁོང་ཡང་དགེ་བསྙེན་སྡོམ་པ་བླངས་ནས་སོང༌། ། བུ་མོ་དེ་ཡང་སྔགས་སྡོམ་ཞུས་པ་དང༌། ། དེ་ནས་སྔར་ལྟར་ཡོན་མཆོད་སོ་སོར་ལོག ། དེ་མ་ཐག་ཏུ་གཉིད་ཀྱང་སད་པ་དང༌། ། མགོ་གཏུམས་ཕུད་ནས་ཕྱི་ལོག་ལྟ་བའི་ཚེ། ། བསའ་ལ་སོགས་པའི་གཅན་གཟན་འགའ་རེ་ཡིས། ། སྤྱིལ་བུའི་ཕྱི་ནས་བསྐོར་བ་བྱེད་ནས་འདུག ། ནམ་མཁའ་དག་ཀྱང་སངས་སངས་གསལ་ཏེ་བྱུང༌། ། དེ་ནས་བདུན་གསུམ་ཙམ་དུ་ཕྱིན་པའི་ཚེ། ། སྔར་བཞིན་རྟགས་དང་ལུང་བསྟན་འགའ་རེ་བྱུང༌། །
ཚོགས་རྫས་ལ་སོགས་རྟེན་འབྲེལ་ཆས་རྣམས་ཁྱེར། ། ཞིང་སྐྱོང་མགོན་པོ་ལ་སོགས་དཔོན་སློབ་བཅས། ། དམར་ནག་རཀྟའི་མཚོ་ཁར་སོང་བ་དང༌། ། ལྷ་སྨན་ཀླུ་སྨན་རྣམས་ཀྱིས་བསུ་བ་བྱུང༌། ། ཚོགས་མཆོད་ཕུལ་ཞིང་ཐ་ཚིག་བཀའ་བསྒོ་བསྒྲགས། ། ཡུད་ཙམ་མཚོ་རྣམས་ལྷོག་ལྷོག་ཁོལ་བ་དང༌། ། ཀླུ་མོས་གཏེར་སྒྲོམ་ཐོགས་ཏེ་ཕུལ་ནས་བྱུང༌། ། དབང་བཞི་བླངས་ཏེ་གསོལ་བ་སྨོན་ལམ་བྱས། ། དེ་ཚེ་ལུང་པ་དྲི་བཟང་ངད་ཀྱིས་ཁྱབ། ། གཏེར་སྒྲོམ་ཐོག་ཏུ་ཌཱཀྐི་སེང་གདོང་མ། །
མཐེ་བོང་ཚད་ཙམ་གསལ་འཚེར་ལམ་མེར་མཇལ། ། རྟེན་འབྲེལ་ལེགས་ཚོགས་གང་ཡང་འགྲིགས་པར་བྱུང༌། ། དེ་ནས་གཏེར་རྫོང་བརྒྱབ་ཅིང་ནང་དུ་ལོག ། ཉིན་གཅིག་ཆར་པ་ཟམ་ཟིམ་འབབ་པ་དང༌། ། གཟེ་རྒྱལ་དབུ་རྩེར་ཆར་སྤྲིན་འཁྲིགས་ནས་བྱུང༌། ། དེ་ཚེ་གནས་བསྟོད་མགུར་འདི་བཞེངས་པའོ། ན་མོ་གུ་རུ། གནས་འཁོར་ལོ་ལྔ་ཡི་དྭངས་རྩེ་རུ། ། གདན་པད་སྡོང་འདབ་བརྒྱ་ཡངས་པའི་སྟེང༌། ། རྗེ་ཡིད་ཀྱི་ནོར་བུ་གཙུག་གི་རྒྱན། །
དཔལ་འདོད་རྒུའི་མངའ་བདག་པདྨ་འབྱུང༌། ། ཕ་འགྲོ་བའི་མགོན་མཆོག་ཐུགས་རྗེའི་གཏེར། ། དགོས་བདག་ལ་རྩོལ་མཛད་རིན་པོ་ཆེ། ། གཏན་འབྲལ་མེད་མགོན་གཅིག་སྤྱི་བོར་འདུད། ན་མོ། དཔལ་དགོངས་པའི་དབྱིངས་ཆེན་ཅོད་པན་བརྒྱན། ། བློ་པདྨའི་ནོར་བུ་འོད་རབ་གསལ། ། ལུང་གཏད་རྒྱ་སྙན་བརྒྱུད་ནམ་མཁའ་མཛོད། ། དྲིན་འཁོར་མེད་གནང་བའི་བྷ་དྲ་བ། ། ཕ་སྐྱབས་གཅིག་མཚུངས་མེད་དེ་ལ་འདུད། །
མི་ཁོ་བོའི་དགའ་སྟོན་གླུ་ཞིག་བཏང༌། ། སྔོན་སྦྱངས་སྟོབས་བཟང་བའི་རྣལ་འབྱོར་པ། ། གནས་མཐོན་རྩེར་རྟེན་འབྲེལ་འབབ་པ་ཡིན། ། ལམ་རྒྱ་ཡན་གཉུག་མ་སྒོམ་པའི་ཚེ། ། ཕ་གུ་རུའི་དགོངས་པའི་འོད་ཀློང་ནས། ། ཟེར་མ་འགགས་ཤར་བའི་མཁའ་འགྲོ་ཡིས། ། བརྡ་ལུང་བསྟན་རྟགས་རྒྱའི་ཁ་བྱང་བབས། ། གནད་འགྱུར་ལྡོག་མེད་པའི་གོ་ཡུལ་རྟོགས། ། ལྷ་བཙན་རྒོད་རྡོ་རྗེས་སྦྱིན་བདག་མཛད། ། བཀའ་སྣང་སྲིད་ལྷ་འདྲེར་ཆོས་འཁོར་བསྐོར། །
དོན་གཅིག་ཤེས་ཀུན་གྲོལ་ཁྲིད་ཁ་བཏབ། ། བདུད་མི་མིན་འབྱུང་པོ་ཐབས་ཀྱིས་བཏུལ། ། བཀའ་གཏེར་སྲུང་ཕོ་ཉས་ཕྲིན་ལས་བསྒྲུབས། ། ཆོས་ཟབ་རྒྱའི་ཐེག་ཆེན་སྒོ་མོ་ཕྱེས། ། མོས་སྙིང་རྗེས་འགྲོ་ལ་ཆོས་སྦྱིན་བཏང༌། ། བུ་རེམས་བློ་ནམ་མཁའི་རྣལ་འབྱོར་པ། ། སེམས་གུ་ཡངས་ཀློང་ནས་གླུ་ལེན་ན། ། གནས་ཡ་མཚན་ཆེ་བ་མདོ་ཙམ་བཤད། ན་མོ། གངས་ཅན་ཡུལ་གྱི་ལྟེ་བའི་ཆ། །
མདོ་ཁམས་ལྷ་ཁང་གཟེ་ཡི་ཆ། ། སྤོ་རི་པདྨའི་ཡང་སྟེང་དབུས། ། གནས་ཆེན་ཇོ་བོ་གཟེ་རྒྱལ་གངས། ། རྩེ་མཐོ་ཤེལ་གྱི་བ་གམ་ཅན། ། སྤྲིན་དཀར་ལང་ལིང་ལྡེམ་པའི་གང༌། ། དུང་གི་ནོར་བུ་ཆ་གསུམ་དབྱིབས། ། སྐུ་གསུམ་ལྷུན་གྱིས་གྲུབ་པའི་ས། ། གངས་རི་འཇའ་འོད་ལྡེམ་མ་ལྡེམ། ། མེ་ཏོག་སྐྱེད་ཚལ་ལྷང་མ་ལྷོང༌། ། བུང་བས་གླུ་དབྱངས་ཀྱུ་རུ་རུ། །
དུང་མཚོ་གཟི་འོད་མེ་རེ་རེ། ། གཡུ་མཚོ་མདངས་བཟང་ཏ་ལ་ལ། ། ཟངས་མཚོ་དམར་ཆེན་ཀྱི་ལི་ལི། ། ཆུ་ཀླུང་དྲག་སྔགས་འུ་རུ་རུ། ། གངས་ཅན་མདོ་ཁམས་ཤམ་བྷ་ལ། ། དཔའ་བོ་མཁའ་འགྲོ་གཏིབས་པའི་གནས། ། བཙན་རྒོད་ལངྐ་འགྱུ་བའི་ས། ། རྔམ་ལྷུན་མ་ལ་ཡ་ཡི་ཚུལ། ། སྐལ་ལྡན་དངོས་གྲུབ་ལེན་པའི་ས། ། གསང་སྔགས་ཕོ་བྲང་སྒྲོམ་བུའི་མཁར། །
ཐེག་ཆེན་དོན་དང་ལྡན་པའི་གླིང། ། ངོ་མཚར་ཆེའོ་ཁྱད་པར་འཕགས། ། གནས་མཆོག་དབུ་འཕང་དགོངས་ལྟར་བསྟོད། ། ནམ་ཡང་བྱིན་ཆགས་བཞུགས་པར་ཞུ། ། དེ་སྐད་ཙམ་དུ་མགུར་མ་བགྱིས་པ་དང༌། ། གནས་ལ་ཚོགས་འཁོར་གཏང་རག་བཟང་པོ་ཕུལ། ། དེ་ཡི་ནུབ་མོ་ཉལ་བའི་རྨི་ལམ་དུ། ། སྔར་གྱི་ན་ཆུང་བུད་མེད་གཞོན་མོ་དེས། ། ཕྱག་ཏུ་མདའ་དར་མེ་ལོང་ཐོགས་ནས་སུ། ། བརྡ་སྐད་ཟབ་མོའི་ཚིག་ལ་འདི་སྐད་གསུངས། །
ཀྱཻ་ཧོ་སྔགས་འཆང་རྣལ་འབྱོར་པ། ། རྩ་གསུམ་གླིང་པ་ལེགས་པར་གསོན། ། སྔོན་སྦྱངས་སྐལ་ལྡན་ལས་འཕྲོ་ཅན། ། ད་ལྟའི་བག་ཆགས་སད་པའི་དུས། ། འཕྲོ་མཐའ་བཟང་པོས་གནས་འདིར་བྱོན། ། གསང་མཛོད་རིན་ཆེན་གཏེར་སྒོ་ཕྱེས། ། ད་ཡང་འགྲོ་འདུལ་ཕན་བདེའི་ཆེད། ། གསང་སྔགས་ཕོ་བྲང་གནས་འདི་ལ། ། སྒོམ་སྒྲུབ་བསྐོར་བའི་སྲོལ་གཏོད་འཚལ། ། ལམ་གྲོགས་བུ་མོ་བདག་གིས་བགྱི། །
འདུལ་ཞིང་དོན་ཡོད་བྱུང་སྟེ་མཆིས། ། དེ་སྐད་ཟེར་ནས་མཁའ་ལ་གཤེགས་ཏེ་སོང༌། ། ཕྱིར་ནངས་དེ་ཡི་ཞོགས་ལ་བཅད་རྒྱ་གྲོལ། ། གྲྭ་འཁོར་རྣམས་དང་དད་ལྡན་སྦྱིན་བདག་གི ། ཕོ་མོ་རྟེན་འབྲེལ་འཚོགས་པ་བདུན་བཅས་པར། ། གཟེ་རྒྱལ་གངས་སུ་གནས་སྒོ་འབྱེད་དུ་སོང༌། ། ཇི་བཞིན་གནས་ཀྱི་ཞལ་གཟིགས་ཡི་གེར་བཏབ། ། དགོང་མོ་བཙན་རི་སྲོག་བདག་ཤྭ་ར་ཡི། ། མདུན་ནས་དམ་རྫས་ཤོག་དྲིལ་འགའ་རེ་བཏོན། ། ས་དེར་སྡོད་པའི་སྡིག་ཅན་སྐྱེ་བོའི་རིགས། །
འགོང་པོ་རྟ་དམར་བདུད་ཀྱི་སྤྲུལ་པ་ནི། ། ཟོག་པོ་དམ་ཉམས་ཁྲིམས་རལ་སེར་གཟུགས་ཅན། ། སྙིང་ངན་ནོར་གནག་གཡོ་སྒྱུའི་མི་ཆོས་མཁན། ཁ་ལག་འབྲེལ་ཚད་ངན་སོང་འཁྲིད་པ་ཡི། ། སོ་སྐྱེ་ཅོག་གེ་བ་ཞིག་འདུག་པ་དེས། ། ངན་སྨྲས་བླུན་གཏམ་ཚིག་གིས་བཤད་རྒྱང་ལ། ། གཏེར་འདི་བཏོན་ན་ཁོ་ལ་གནོད་ཟེར་ནས། ། མི་རུང་ཚད་བཙུག་རྒོལ་བ་སྣ་ཚོགས་བརྩོན། ཁ་ཡིས་དུག་གཏོར་ལག་གིས་བཤའ་གྲི་བརྡར། ། ཡིད་ཀྱིས་སློབ་དཔོན་གུ་རུ་རྗེ་ལ་སྨད། །
དམ་ཚིག་གཉེར་བའི་ཆོས་སྐྱོང་ཁྱད་དུ་བསད། ། ཞིང་བཅུ་ཚང་བའི་སྤྱོད་འགྲོས་ཀུན་ཀྱང་བསྟན། ། དེ་ལྟར་སྡིག་ཏོ་ཅན་ཞིག་འདུག་པ་ལ། ཁོ་བོས་མགུར་དབྱངས་གླུ་འདི་བླངས་པའོ། ན་མོ། རྗེ་འཁོར་ལོའི་མགོན་པོ་རྡོ་རྗེ་དང༌། ། སྐྱབས་གཅིག་འདུས་གུ་རུ་ཨུ་རྒྱན་པ། ། ཐུགས་ཟློས་གར་རྣམ་འཕྲུལ་བྷ་དྲའི་ཞབས། ། མི་སྐལ་བཟང་སྤྱི་བོའི་རྒྱན་དུ་བདུད། ། བདག་དེ་རིང་འདྲ་ཚུལ་གླུ་ལེན་ན། །
བུ་ང་ཡི་བླ་མ་པདྨ་འབྱུང༌། ། རྗེ་རྫོགས་པའི་སངས་རྒྱས་རྡོ་རྗེ་འཆང༌། ། ཆོས་དགོངས་བརྡ་རྒྱ་མཚོའི་འོད་ཟེར་གྱིས། ། བུ་སྐལ་ལྡན་རིག་པའི་མཐོང་ལམ་ཕྱེས། ཁོང་རྒྱུད་སྡེ་རྒྱ་མཚོའི་སློབ་དཔོན་འདྲ། ། དེ་འདྲ་ཡང་མཚུངས་ལ་དོན་ཡང་ཡིན། ། མི་བདག་གི་ཕ་གཅིག་པད་འབྱུང་དེ། ། དཔལ་འབྲི་ཞེས་བཞེད་པའི་རྡོ་རྗེ་ནི། ། རྗེ་རཏྣ་ཀརྨ་བྷ་དྲ་བ། ། བཀའ་ཟབ་རྒྱ་སྙན་བརྒྱུད་རྡོ་རྗེའི་མཛོད། །
བུ་ལས་ཅན་སྨིན་གྲོལ་ས་བོན་འདེབས། ཁོང་པཎ་གྲུབ་ལུང་གཉིས་འཛིན་པ་འདྲ། ། དེ་འདྲ་ཡང་མཚུངས་ལ་དངོས་ཀྱང་ཡིན། ། མི་ཁོ་བོ་རྩ་གསུམ་གླིང་པ་སྟེ། ། བརྡ་བཀའ་བབ་རྒྱུད་སྡེའི་རྟེན་འབྲེལ་དག ། ལུང་མ་ངེས་གྲུབ་ཐོབ་ཚུལ་གྱིས་འཛིན། ། ལམ་བརྟུལ་ཞུགས་ངང་གིས་ས་མཐར་འགྲིམ། ། གནས་རྟེན་འབྲེལ་སྣ་ཚོགས་བདག་པོ་ཡིན། ། ལུང་སྒྲ་བསྒྱུར་སྟོན་པའི་ལོ་ཙཱ་འདྲ། ། དེ་འདྲ་ཡང་མཚུངས་ལ་དོན་ཡང་ཡིན། །
མི་ཁོ་བོས་གནས་རི་ཉུལ་བའི་དོན། ། གཏེར་ཡིད་བཞིན་ནོར་བུ་ལེན་པ་འདི། ། བབས་རེས་མེད་རྐུ་འཕྲོག་བཅོམ་པ་མིན། ། བརྡ་རྒྱལ་བས་ལུང་བསྟན་འཕགས་པའི་ཚིག ། མ་མཁའ་འགྲོའི་གསང་མཛོད་འབྱེད་པ་འདི། ། དོན་ཕ་ནོར་བུ་ཡིས་ལེན་པ་ཡིན། ། འདི་ཐོས་ཀྱང་འདྲ་ལ་དོན་ཡང་མཚུངས། ། འདི་མཚུངས་པ་འདྲ་ཚུལ་བཞི་ཡི་མགུར། ། གནས་གཟེ་རྒྱལ་གངས་ལ་སྙན་དབྱངས་བསྟོད། ཀྱཻ། །
ཉོན་དང་གསོན་དང་རྒྱལ་ཁམས་མི། ། འོད་མཁའ་ནས་མ་གསལ་ས་ནས་ཤར། ། ཆུ་མཐུར་དུ་མ་བབས་གྱེན་དུ་ལྡོག ། ཀུན་བླ་མས་མ་གྲོལ་ཟོག་པོས་གྲོལ། ། གཏེར་བདག་པོའི་ནོར་ལ་ཡི་དྭགས་རྔམ། ། གནས་བཟང་པོའི་མཐའ་ནས་འགོང་པོས་བསྐོར། ། ཆོས་བདེན་པ་བསྣུབས་ནས་རྫུན་མ་སྤེལ། ། བཀའ་ཚུལ་བཞིན་ཟད་ནས་བདུད་རིགས་བསྟོད། ། ལྷ་ཡི་དམ་བསྐྱུར་ནས་ཐེའུ་རང་བསྒྲུབ། ཁྱོད་འགོང་པོ་རྟ་དམར་བློ་རེ་འཁྲུལ། །
མི་འཁྲུལ་ཚབ་ཆེ་ན་ཉམས་ཀྱང་མཚར། ། མི་འགོང་པོ་ཁྱོད་ཀྱི་གྲུབ་མཐའ་ལ། ། བཀའ་རྒྱུད་སྡེར་མེད་པའི་ལུང་ཞིག་འདུག ཁྱོད་གཏུམ་མོ་ནང་ནས་འབར་བར་སྐད། ། ཉམས་དམར་ཁྲིད་རླུང་ཁྲིད་སློབ་པར་སྐད། ། གོས་སློག་པ་གྱོན་པ་མ་འཁྲུལ་ལམ། ཁྱོད་གངས་རིའི་རྩེ་ལ་སྒོམ་པར་སྐད། ། བཀའ་ཐུབ་ཆུ་ཡིས་བྱས་པར་སྐད། ། ཟས་ཁྱི་ཕག་སྤྱོད་ལྟར་མ་འཁྲུལ་ལམ། ཁྱོད་རྩ་རླུང་རྒྱ་མདུད་གྲོལ་བར་སྐད། །
བྲན་མོར་བདེ་སྟོང་རོལ་ཞེས་སྐད། ། ནོར་འཁྲུལ་བཀའ་དེ་མ་འཁྲུལ་ལམ། ཁྱོད་སུམ་ལྡན་དགེ་སློང་ཡིན་པར་སྐད། ། གོས་སློག་རུལ་སྟེང་ན་ཆོས་གོས་གྱོན། ། ཤིག་སྲོ་མའི་སྐྲ་ཅོག་མ་འཁྲུལ་ལམ། ཁྱོད་ཆོས་ལུགས་ས་སྐྱ་ཡིན་པར་སྐད། ། རོ་སྙོམ་གཅོད་ལུགས་ཡིན་པར་སྐད། ། བཀའ་ལུང་མེད་ཕཊ྄་སྒྲ་མ་འཁྲུལ་ལམ། ཁྱོད་ཆོས་རྗེ་འགྲོ་དོན་ཡིན་པར་སྐད། ། སྨིན་གྲོལ་སྡོམ་པ་འདོགས་པར་སྐད། །
དབང་མགོ་མཇུག་མེད་དེ་མ་འཁྲུལ་ལམ། ཁྱོད་བྱ་བཏང་ཆོས་བྱེད་ཡིན་པར་སྐད། ། རྒྱུ་འབྲས་ཕྲ་ཞིབ་འཛེམ་པར་སྐད། ། ནོར་བུམ་གཏེར་རྐུ་བ་མ་འཁྲུལ་ལམ། ཁྱོད་གཅིག་པུར་རི་ཁྲོད་འགྲིམ་པར་སྐད། ། གཞན་མི་ཆོས་ཐམས་ཀྱིས་བྱོལ་བར་སྐད། ཁྱིམ་གཞིས་ནག་འཛིན་པ་མ་འཁྲུལ་ལམ། ཁྱོད་དུས་གསུམ་སངས་རྒྱས་ཡིན་པར་སྐད། ། ལྔ་ལྡན་མངོན་ཤེས་ཡོད་པར་སྐད། ། རང་གར་འགྲོ་ཆ་མེད་མ་འཁྲུལ་ལམ། །
མི་ཁོ་བོའི་གླུ་འདི་མ་གོ་ན། ། ཚིག་ཕྱུང་རྡེག་ཕ་རོལ་རྒོད་འཇོམས་ཡིན། ། དོན་བཏབ་པ་ལན་མེད་རལ་གྲི་ཡིན། ། བདུད་འགོང་པོ་འཇོམས་པའི་ཐོག་ཆར་ཡིན། ། དམངས་རྟོག་གེ་བཤིག་པའི་དབལ་ཕུར་ཡིན། ། མི་ཁྱོད་ལ་སུན་འབྱིན་སྤུ་གྲི་ཡིན། ། གླུ་ཡག་སྙན་འགོང་པོའི་ཁ་གནོན་མཛོད། ། གདངས་སྙན་པོ་འཇིག་རྟེན་རྣ་བར་སྒྲོགས། ཁྱབ་དགོས་སོ་ལྷ་འདྲེས་བཤད་རོགས་གྱིས། ། དེ་སྐད་ཙམ་ཞིག་མགུར་དུ་བཞེངས་པ་དང༌། །
རིམ་པར་གནས་སྒོ་འབྱེད་ཅིང་བགྲོད་ནས་འོང༌། ། དེ་ནས་ཞག་ཀྱང་རིང་པོར་མ་འགོར་བར། ། སྦྱིན་བདག་ཀུན་ལ་བསྐོར་བརྡ་བྱས་པ་དང༌། ། འབྲོང་པའི་དཔོན་བཟང་ཆོས་སྐྱོང་བསམ་འགྲུབ་དང༌། ། ལྕམ་མོ་རིག་ལྡན་རྟིང་དཀར་སྐྱིད་ལ་སོགས། ། བརྒྱ་ལྷག་ཙམ་ཞིག་ལྷན་དུ་བསྐོར་བར་བྱོན། ། ཞིང་སྐྱོང་དམ་ཅན་མཁའ་འགྲོའི་ལམ་བགྲོད་ནས། ། དེ་ཡི་ནུབ་མོར་ཁྲ་མོ་གཟི་མཚོར་བསྡད། །

ཕྱིར་ནངས་ཡི་དམ་ལ་བརྒལ་རིམ་བཞིན་སོང༌། ། དེ་ཡི་ནུབ་མོར་མཎྜལ་གླིང་དུ་བསྡད། ། ཕྱིར་ནངས་ཞོགས་ལ་སྒྲོལ་མའི་ལ་བརྒལ་ནས། ། ནུབ་མོ་མཚོ་དཀར་དཔའ་བོ་ཐང་ལ་བསྡད། ། ཞོགས་ལ་འཛམ་གླིང་རྒྱན་གྱི་ཆོས་ཁྲིར་ཕྱིན། ། དེ་གར་ཁྲོམ་པ་རྣམས་ལ་དབང་བསྐུར་ནས། ། བཀྲ་ཤིས་སྨོན་ལམ་བགྱིས་ཏེ་བརྫངས་ནས་བཏང༌། ། དེ་ནས་ཞག་ཤས་ཙམ་དུ་ལོན་པའི་ཚེ། ། སྐེ་གཞུང་དང་ནི་དྲེད་རོང་དག་ལ་སོང༌། ། དེ་ནས་ཟླ་ཤས་ཙམ་དུ་འགྲོ་བའི་སྐབས། ཁྱུང་པོ་དམེ་རུ་ནང་དུ་སོང་བའྀ་ཚེ། །
དབང་བསྐུར་ཆོས་བཤད་ཞག་ཤས་བྱས་པའི་ཚེ། ། བླ་ཚང་བླ་མ་དཀོན་མཆོག་གཤེགས་ཟིན་འདུག ། གྲྭ་པ་རེ་ཟུང་གདན་འདྲེན་བྱེད་དུ་བྱུང༌། ། ཕྱིར་ནངས་ཞོགས་ནས་རིམ་བཞིན་བགྲོད་དེ་སོང༌། ། སྐུ་གདུང་ཁྲུས་གསོལ་འཕོ་འདེབས་ངོ་སྤྲོད་བྱས། ། དེ་ནས་རིམ་བཞིན་བ་ཤ་བླ་མ་ནི། ། དགོན་པ་བག་མེད་གླིང་དུ་བྱོན་ནས་སོང༌། ། དེ་ཡི་དགུན་ལ་དེ་རུ་བསྡད་པ་དང༌། ། སྐབས་ཤིག་གནས་གསུམ་གཞུང་དུ་ཆོས་སྒར་བརྒྱབ། ། ལྷ་རྩེ་ནས་བཟུང་བཀྲ་ཤིས་སྒང་ལ་སོགས། །
མངས་མདའ་ཡན་དུ་ཆོས་ར་མང་དུ་ཚུགས། ། དེ་ནས་མཁའ་འགྲོས་ལུང་བསྟན་ཇི་བཞིན་དུ། ། གླུ་བདུད་དགེ་བསྙེན་དྲག་པོའི་ཕོ་བྲང་ནས། ། ནོར་སྒྲུབ་ཡི་བཞིན་ནོར་བུ་གདན་ཡང་དྲངས། ། ནོར་སྐྱོང་ཀླུ་མོ་གསང་བའི་རེག་མར་བསྟེན། ། ནོར་བུ་མ་ཎི་ལ་སོགས་འགའ་རེ་རྙེད། ། དེའི་སྐབས་རྟེན་འབྲེལ་ཤིན་ཏུ་འགྲིགས་པ་བྱུང༌། ། དེ་ནས་རིམ་བཞིན་དགོན་པར་ལོག་སྟེ་སོང༌། ། ཕྱོགས་ཀྱིས་གདན་འདྲེན་མང་པོའི་ཕེབས་ཟེར་ཀྱང༌། ། དེ་ནས་ཞག་འགར་མཚམས་བཅད་བྱས་ཏེ་བསྡད། །
ཟབ་པའི་ཆོས་ཚན་རྣམས་ཀྱང་ལེགས་པར་ཕབ། ། དུས་ཀྱི་དགུ་གཏོར་ལ་སོགས་སྤྱི་རིམ་ལ། ། ཤིན་ཏུ་རྒྱས་པའི་ལས་ཚོགས་བརྩམ་པའི་ཚེ། ། དུས་སྐབས་བདེ་བའི་རྟགས་དང་རྟེན་འབྲེལ་བྱུང༌། ། དེ་ཚེ་ལུང་བསྟན་རྟེན་འབྲེལ་ཇི་བཞིན་དུ། ། རྒ་རྒྱལ་རིན་ཆེན་སྤུངས་པའི་གནས་ལ་སོང༌། ། ཟབ་མོ་རིན་ཆེན་གཏེར་གྱི་སྒོ་མོ་ཕྱེས། ། ཚེ་སྒྲུབ་ཡང་ཟབ་པདྨ་སྙིང་ཐིག་དང༌། ། འཇམ་དཔལ་གཤིན་རྗེ་དུག་རི་མེ་འབར་གཙོས། ། གཞན་ཡང་དམ་རྫས་ལ་སོགས་ཟབ་རྒྱས་ཚོགས། །
འབྲེལ་ཚད་དོན་ལྡན་མང་པོར་གདན་ཡང་དྲངས། ། དེ་རུ་ཟླ་བ་གཅིག་ཙམ་གཏེར་སྒྲུབ་བྱས། ། དེ་སོགས་ཐམས་ཅད་ཉུང་ངུར་བསྡུས་པ་ཡིན། ། རིམ་བཞིན་སྒྲུབ་པ་གྲོལ་བའི་སྐབས་སུ་ནི། ། དབང་ལུང་ལ་སོགས་མང་དུ་གྲུབ་པའི་གཤམ། ། འགྲོ་སྐབས་གནས་ལ་མགུར་འདི་བཞེངས་པའོ། ན་མོ་གུ་རུ། རྗེ་མཚུངས་མེད་རྡོ་རྗེ་འགྲོ་བའི་མགོན། ། དཔལ་པདྨ་ཀཱ་རའི་ཞབས་ལ་འདུད། ། བརྡ་རྟེན་འབྲེལ་མཁའ་འགྲོའི་ལུང་བསྟན་བཞིན། །
ལམ་གོ་ཡུལ་ཤེས་པས་གནས་སུ་བྱོན། ། ཡུལ་ཁྲོག་ཤོད་སྤྲེའུ་གདོང་པའི་ཟུམ། ། མི་ཕོ་མོ་ཕག་ནག་མུན་པ་འཐིབ། ། བློ་ལས་སྒོ་ནག་རྫོང་འཐུག་པོ་བཙན། ། དད་མདུན་པ་བྲག་ཕུག་སྒོ་ཡི་དབེན། ། ཚིག་འཆོལ་གཏམ་རི་བོང་སྤུ་ལས་ཉོབ། ། ཆོས་དམ་ཚིག་སྡོང་རྒན་རྩ་བ་རུལ། ། རྐུ་ཇག་ཁྲམ་འབྱུང་པོ་ངན་པའི་ཚོགས། ། བྱེད་དཔའ་རྩལ་རྒྱ་ཤིང་ལོ་མའི་ངོགས། ། ཡུལ་མི་ལ་བལྟས་ན་དགོད་རེ་བྲོ། །
བདུད་མི་རུ་བརྫུས་ནས་ཆགས་པའི་ཡུལ། ། གནས་ཡ་མཚན་བལྟས་ན་དྭང་བ་སྐྱེ། ། དཔལ་ལྷ་རི་རྒ་རྒྱལ་རིན་ཆེན་སྤུངས། ། ཡུལ་མཐའ་འཁོབ་གསལ་བའི་སྒྲོན་མེ་མཛོད། ། སྡེ་བ་སོག་ཤོག་ཀའི་ཁ་གནོན་གྱིས། ། མི་ཁོ་བོས་དགའ་སྟོན་གླུ་ཞིག་ལེན། ། གཏེར་ཡིད་བཞིན་ཐོན་པས་འགྲོ་དོན་དགའ། ། གནས་རྒ་རྒྱལ་མཇལ་བས་ལས་འཕྲོ་དགའ། ། གྲོགས་ནཱ་ག་དྷ་རིའི་རྟེན་འབྲེལ་དགའ། ། ཡུལ་གཏད་སོ་མེད་པའི་ཉམས་སྣང་དགའ། །
སེམས་བྱ་རྩོལ་བྲལ་བའི་རྟོགས་པ་དགའ། ། ལམ་རྩ་རླུང་སྦྱངས་པའི་འཁྲུལ་འཁོར་དགའ། ། བརྡ་མཁའ་འགྲོའི་ལུང་བསྟན་ལས་འཕྲོ་དགའ། ། རླུང་གཏུམ་མོའི་རས་གོས་རྐྱང་གཅིག་དགའ། ། གནས་དབེན་པའི་རི་ཁྲོད་ཕུག་པར་དགའ། ། བཀའ་སྣང་སྲིད་ལྷ་འདྲེའི་སྦྱིན་བདག་དགའ། ། ཡུལ་ཕྱོགས་མེད་འགྲིམས་པའི་བྱ་བཏང་དགའ། ། ཕ་བླ་མའི་ཐུགས་དགོངས་རྫོགས་པས་དགའ། ། སེམས་དགའ་བའི་དགའ་གླུ་རིང་མོ་འདི། ། གནས་རྒ་རྒྱལ་ཇོ་བོ་ཁྱོད་ལ་འབུལ། །
བུ་རས་པ་དགའ་བོ་ལམ་དུ་འགྲོ། ། ཡུལ་རྒྱལ་ཁམས་ཕོ་མོ་ཁམས་བཟང་ཞུ། ། དེ་སྐད་མགུར་དུ་བཞེངས་པའི་རྒྱུ་མཚན་ནི། ། ས་དེར་འཁོད་པའི་སྦྱིན་བདག་འགའ་རེ་ཡིས། ། ཟབ་པའི་དབང་ལུང་ཁྲིད་གསུམ་ཞུས་པའི་མཐར། ། བླ་མར་སྐུར་ཞུས་ཕྲན་བུ་བྱས་པ་དང༌། ། གཏེར་ཁ་མ་འདོན་ཟེར་བ་ལ་སོགས་རིགས། ། བཅོས་གཏམ་སྨྱོ་གཏམ་མང་པོ་བཤད་འདུག་པས། ། ཉམས་མཚར་ཀུ་རེའི་དགའ་གླུ་བཞེངས་པའོ། ། དེ་ནས་རིམ་བཞིན་སོང་བའི་ལ་རྩེ་རུ། །
བྱང་ནས་སྙན་པའི་འབྲུག་སྒྲ་གྲགས་པ་དང༌། ། རྟེན་འབྲེལ་ཉམས་མཚར་མང་པོ་དེ་རུ་འགྲིགས། ། དེ་ནས་ཧོར་ཟླ་གཉིས་པའི་ཉེར་ལྔ་ལ། ། འོན་འབུ་བླ་མའི་དགོན་པ་དེ་རུ་སོང༌། ། དེ་རུ་དཔོན་སློབ་གྲྭ་བཙུན་བརྒྱ་ཙམ་ལ། ། ཞག་བཅུར་བསྡད་ནས་དབང་ལུང་བགྱིས་པའི་ཚེ། ། ཡུལ་མི་དད་ལྡན་ཁྲོམ་ཡང་མང་པོ་བྱུང༌། ། ཀུན་ལ་དག་སྣང་ལ་སོགས་ཁྱད་འཕགས་དང༌། ། རྟེན་འབྲེལ་དག་ཀྱང་བཟང་བ་ཙམ་དུ་འགྲིགས། ། ཟང་ཟིང་ལོ་དྷའི་རིགས་འབུལ་མང་པོ་བྱུང༌། །
དེ་ནས་རིམ་བཞིན་ལམ་དུ་ཞུགས་པ་དང༌། ། ཧོར་ཟླ་གསུམ་པར་ནོར་བུ་གླིང་དུ་སླེབ། ། དེ་གར་མི་རིང་བ་རུ་དེ་ཉིད་དུ། ། ལུང་བསྟན་བརྡ་བཞིན་རྡོ་རྒྱལ་སྟོན་པར་སོང༌། ། དབུ་རྩེ་ལོངས་སྐུའི་རི་ཞལ་སྐོར་ལམ་ཕྱེས། ། ཆོས་ཁྲི་བརྩེགས་ཤིང་དག་སྣང་ཞལ་གཟིགས་ཚེ། ། བྲག་དཀར་ལོགས་སུ་ཞབས་རྗེས་གཉིས་ཙམ་བཞག ། ཀུན་གྱིས་དད་ཕྱིར་རྟེན་འབྲེལ་ལེགས་པར་བྱུང༌། ། སླར་ཡང་རིམ་བཞིན་དགོན་པར་ལོག་སྟེ་སོང༌། ། སྐབས་ཤིག་གྲྭ་ཚང་དཔོན་སློབ་འགའ་བྱས་ཏེ། །
དམུ་རྒྱལ་མདུན་ཞོལ་ལུང་པའི་ཆ་རུ་སོང༌། ། སྔོན་ཚེ་རྒྱལ་བས་བྱིན་བརླབས་རབ་གནས་པའི། ། འཚོ་བྱེད་སྨན་གྱི་ཆུ་རྒྱུན་གཏེར་ནས་བཏོན། ། གསོ་རིག་མངའ་བ་ཆེན་པོའི་རྟེལ་འབྲེལ་བྱུང༌། ། དེ་ནས་ཉེ་ཞིང་ཉེ་བའི་དུས་ཀྱི་ཚེ། ། ཡིད་ལས་སྐྱེས་པའི་མ་སྲིང་མཁའ་འགྲོའི་ཚོགས། ། རོང་བཙན་གངས་ནས་གདན་འདྲེན་བྱེད་དུ་བྱུང༌། ། དེ་རུ་འགྲོ་བར་ཆས་པའི་དུས་ཀྱི་ཚེ། ། ལྷོ་ཕྱོགས་པདྨ་བཀོད་པ་འདྲ་བ་ཡི། ། བུད་མེད་ནག་མོ་བོང་བུ་ཞོན་པ་ལ། །
སྐྲ་ལོ་དམར་སེར་རྟིང་པར་ཤམ་མེ་བ། ། གཅེར་མོ་གཡང་གཞི་གྱོན་ནས་འདུག་པ་དེས། ཁོ་བོ་བོང་བུ་དེ་ལ་བསྐྱོན་པ་དང༌། ། ལྷོ་ཕྱོགས་སྤུངས་པའི་རི་ལ་ཁྱེར་ནས་སུ། ། ལྡེ་མིག་བཅུ་གསུམ་ལག་ཏུ་གཏད་པ་དང༌། ། བརྡ་ཚིག་འདྲ་བ་མང་པོ་ཟེར་བའི་མཚམས། ། བུད་མེད་དེ་ནི་འཇའ་ལྟར་ཡལ་ནས་སོང༌། ། དེ་ནས་རིམ་བཞིན་ཕྱིར་ལོག་ཤོམ་པའི་ཚེ། ། བུད་མེད་དཀར་མོ་དངུལ་གྱི་ཝང་ལོང་ཅན། ། ལག་ཏུ་པི་ཝང་ཐོགས་པ་ཞིག་དང་འཕྲད།
ཁྱེད་ཀྱི་གཏེར་གྲོགས་ང་ཡིས་བྱའོ་ཟེར། ། ལག་གི་པི་ཝང་བདག་ལ་གཏད་ནས་བྱུང༌། ། བདག་གིས་པི་ཝང་དེ་ནི་བཏང་བ་དང༌། ། རང་གི་ཐུགས་ལས་འོད་ཟེར་དཀར་པོ་ཞིག ། ལམ་གྱིས་ཆད་ནས་བུད་མེད་དེ་ལ་ཐིམ། ། ཅུང་ཟད་སོང་མཚམས་བུད་མེད་དེ་ཉིད་ལ། ཁྱེའུ་རལ་པ་ཅན་ཞིག་སྐྱེས་པ་དེས། ། ཧཱུྃ་ཧཱུྃ་ཟེར་ནས་སྡིགས་མཛུབ་བྱས་ཏེ་འདུག ཁྱེད་ཀྱི་མིང་ནི་སུ་ཡིན་སྨྲས་པའི་ཚེ། ། ཧཱུྃ་བདག་སྲས་ཡིན་ཧཱུྃ་བདག་སྲས་ཡིན་ཟེར།
ཁྱེའུ་དང་ནི་བུད་མེད་དེ་གཉིས་ལ། ། བརྡ་སྤྲོད་ཚུལ་གྱིས་བཀའ་གཏད་བགྱིས་པ་དང༌། ཁོ་བོའི་ཕྱི་ལ་ཁྲིད་སྟེ་ཕྱིན་པ་རྨིས། ། དེ་ལ་སོགས་ཏེ་ལུང་བསྟན་མང་ཡོད་ཀྱང༌། ། སྒྱུ་མ་ལྟ་བུར་བཅད་ནས་མ་བྲིས་སོ། ། དེ་ནས་ཟ་ཟི་རྨི་ལམ་སད་སྟེ་འདུག ། ད་ནི་རོང་བཙན་གངས་སུ་འགྲོ་བསམ་སྟེ། ། ལན་གཉིས་ཆས་ཀྱང་ས་དེར་བགྲོད་མ་ཐུབ། ། དེ་ནས་རིམ་བཞིན་ལུང་བསྟན་བྱུང་བ་དང༌། ། སྔར་གྱི་ཁ་བྱང་ལུང་བསྟན་རྣམས་ཀྱང་དྲན།
ཆེད་དུ་རྟེན་འབྲེལ་མཚམས་སྦྱོར་ཁྱད་པར་ལས། ། བ་ཤ་བླ་མ་ཨུ་རྒྱན་དཔལ་འབྱོར་གྱིས། ། ནན་ཆེར་ཡང་ཡང་བསྐུལ་བ་ལ་བརྟེན་ནས། ། རིམ་གྱིས་སྤོ་བོའི་ཕྱོགས་སུ་ཕྱིན་ནས་ནི། ། བ་ཤ་བླ་མ་དཔོན་སློབ་ཐམས་ཅད་ལ། ། དབང་ལུང་ཁྲིད་སོགས་རྒྱས་པར་བཏབ་པའི་ཚེ། ། མཎྜལ་དར་ཆེན་གོས་དང་རིན་ཆེན་སོགས། ཁྱུ་མཆོག་རྟ་དྲེལ་ལ་སོགས་ལེགས་པར་བྱུང༌། ། དེ་ནས་ཧོར་ཟླ་བརྒྱད་པའི་ཡར་ཚེས་ལ། ། བཅུ་གསུམ་སྐར་འཛིན་བཅོ་བརྒྱད་ཉིན་པར་ཁྱོག །
དེ་ཚེ་མདོ་སྨད་གཏེར་སྲུང་ཐམས་ཅད་ཀྱིས། ། བཤོལ་མ་འདེབས་ཤིང་སྡུག་བསྔལ་བགྱིས་པ་ཡི། ། ལྷ་འདྲེའི་ཆོ་ངེ་རྣ་བས་ཐོས་ཙམ་བྱུང༌། ། དེ་མ་ཐག་ཏུ་འབྲུག་དང་སེར་སྤྲིན་གྱིས། ། ལུང་པ་ཁོལ་ཞིང་འུར་སྒྲ་སྣ་ཚོགས་འབྱིན། ། གནམ་ཆར་འཚུབས་ཏེ་ཁ་ཆར་འཐིབ་པ་ཡིས། ཁ་བས་བགྲོད་ལམ་མི་རྙེད་ཙམ་དུ་བྱུང༌། ། དེ་ནས་རིམ་བཞིན་ཝ་ཞབས་གནས་སུ་སོང༌། ། ཚོང་དཔོན་ཚང་ལ་རྟེན་འབྲེལ་འགྲིགས་པ་དང༌། ། ལུང་བསྟན་ཇི་བཞིན་བྲག་དམར་གཡང་ལ་འགྲིམས། །
ཐོག་མར་གྲོ་ལོད་གསང་སྒྲུབ་ཆོས་སྐོར་བླངས། ། དད་ལྡན་ཁྲོམ་པར་དབང་བསྐུར་སྨིན་པར་བྱས། ། དེ་ནས་ཞག་པོ་གཉིས་ཙམ་སོང་བའི་མཚམས། ། ཡང་གཅིག་གཡོན་ཕྱོགས་བྲག་དམར་འདེབས་ཞལ་ལ། ། ཧེ་རུ་ཀ་ཡི་ཆས་བཅུག་རིམ་པར་སོང༌། ། དེ་ཚེ་གཏེར་གྲོགས་མེད་པར་གཏེར་བླངས་པས། ། བདུད་མོ་ཞིག་གིས་བར་ཆད་བརྩམས་ནས་སུ། ། མཐའ་ལ་གཡུག་ཚེ་མགུར་འདི་བཏང་བའོ། ན་མོ་གུ་རུ། རྗེ་པདྨ་འབྱུང་ནས་ཞབས་ལ་འདུད། །
དྲིན་འཁོར་མེད་ཕྲིན་ལས་བཟང་པོ་མཁྱེན། ། བདག་སྔོན་སྦྱངས་བག་ཆགས་རི་མོ་སད། ། རྟགས་ངོ་མཚར་ཆེ་བའི་ཁ་བྱང་རྙེད། ། ལུང་གཞན་དང་མི་འགལ་རྒྱུད་བྱང་ཐོབ། ། ལམ་འཆུག་མེད་རིག་པའི་བཙན་ས་ཟིན། ། རྟགས་རྨི་ལམ་མཐོང་བ་ཇི་བཞིན་དུ། ། ཆོས་ཟབ་མོ་གཏེར་གྱི་སྒོ་འབྱེད་དུས། ། ལུས་ཧེ་རུ་ཀ་ཡི་ཆས་ཞུགས་ཏེ། ། བྲག་མེ་ལོང་འདྲ་བའི་ངོགས་ལ་འཛེགས། ། ཕ་བླ་མ་དྲན་ཅིང་གསོལ་བ་བཏབ། །
མ་མཁའ་འགྲོ་བོས་ཤིང་མཎྜལ་ཕུལ། ། གཏེར་བཀའ་སྲུང་རྣམས་ལ་ཐ་ཚིག་བསྒྲགས། ། སྔོན་ཐ་ཚིག་མ་ནོར་གནས་བདག་གིས། ། བརྡ་ཤོག་དྲིལ་རི་མོ་དངོས་སུ་བྱུང༌། ། ལར་གེགས་མེད་དགའ་འོ་སྙམ་ཞིང་ལོག ། སྔོན་སོང་བའི་ལམ་ཤུལ་ཡལ་ནས་འདུག ། ལར་ཅི་ཡིན་བསམས་ཤིང་བལྟས་ཙ་ན། ། བདུད་ཤ་ཟ་ནག་མོའི་སྐྱེ་བ་དེ། ། མིག་ཁ་རྒྱང་རིང་པོར་ལྟ་བར་མཐོང༌། ། བདུད་བར་ཆད་ཡིན་པར་ངོས་ཟིན་ནས། །
བུས་ཕ་ནོར་ལེན་པའི་རྣལ་འབྱོར་ང༌། ། དགྲ་གཡང་སར་འཇིགས་ཀྱང་ཁོ་རང་ཤེས། ། རྐྱེན་བདུད་མོ་རྒྱལ་ཡང་སྔོན་གྱི་ལས། ། ལར་སྐྱིད་སྡུག་དཀོན་མཆོག་གསུམ་ལ་འདྲི། ། དེ་བསམ་ཞིང་གློ་བུར་ཕྱིན་པའི་ཚེ། ། རྡོ་འབུར་འབུར་རུས་སྦལ་འདྲ་དེ་ཞིག ། རྩྭ་སྤུངས་སྤུངས་ཕྱགས་མ་འདྲ་དེ་གོག ། མིག་དབང་པོར་ཁྲ་ཟི་ཁྱུག་གེ་དུས། ། ཆོས་ཡིད་བཞིན་ལོན་ཀྱང་རང་སྲོག་ཕུང༌། ། ལར་དུག་སྦྲུལ་ནོར་བུའི་དཔེ་ཡང་དྲན། །
བདག་དེ་རིང་འབྱུང་བཞི་འཐོར་རམ་སྙམ། ། སེམས་སྐྱོ་ཞིང་བླ་མ་སྒོམ་པའི་ཚེ། ། རླུང་འཁོར་ལོ་གཅིག་གི་སྟེང་དུ་ཕོག ། ཡར་ཐིམ་རིམ་ཙམ་ཞིག་བཏེགས་པ་མཐོང༌། ། མི་ཁོ་བོའི་སྙིང་ཙ་ཡམ་ཡམ་ཁོལ། ། བདུད་འདྲེ་མོས་བར་ཆད་བརྩམ་ལུགས་ཀྱིས། ། བདག་རྣལ་འབྱོར་དམ་ཚིག་བྲལ་ལགས་བསམ། ། རྐྱེན་གཡང་ས་འདི་རུ་ལྷུང་ལུགས་ཀྱིས། ། མ་མཁའ་འགྲོས་མགོ་བསྐོར་ཡིན་ནམ་བསམ། ། ལམ་ཡངས་མོའི་མཁའ་ལ་འཕུར་སྟངས་འདི། །
རྗེ་གྲུབ་ཐོབ་རྣལ་འབྱོར་ཡིན་ནམ་བསམ། ། ལམ་བསྐྱེད་རིམ་འདི་ཡི་བརྟན་ལུགས་ཀྱིས། ། ཕ་གུ་རུའི་ཐུགས་སྲས་ཡིན་ནམ་བསམ། ། རྡོ་ཚེར་མའི་བར་ཆད་བསྲུངས་ལུགས་ཀྱིས། ། བུ་སངས་རྒྱས་ཡེ་ཤེས་ཡིན་ནམ་བསམ། ། ལུས་འབྱུང་བཞི་ཙོག་པོར་འདུག་ལུགས་ཀྱིས། ། ཕ་པདྨ་འབྱུང་གནས་དྲིན་གཅིག་བསམ། ། འཁོར་སྦྱིན་བདག་གྲྭ་སློབ་སྔངས་ལུགས་ཀྱིས། ། བདག་སྡོད་པའི་སྙིང་སྟོབས་ཆེ་ལགས་བསམ། ། རླུང་སྲོག་རྩོལ་གསུམ་ཙམ་བཟུང་བའི་ཚེ། །
ལུས་འབྱུང་བཞི་རྣམས་ཀྱང་རིམ་གྱིས་སོས། ། ཕ་བླ་མ་དྲན་པས་གསོལ་བ་བཏབ། ། དགོས་གྲྭ་སློབ་སྦྱིན་བདག་རྟེན་འབྲེལ་བྱས། ། ཉམས་མཚར་བའི་རྣམ་ཐར་ཨེ་མ་ཧོ། ། ཡང་གཅིག་ངལ་གསོ་བརྟེན་ཏེ་མགུར་འདི་བླངས། ཕ་པདྨ་འབྱུང་གནས་ཞབས་ལ་འདུད། ། དགོས་དྲིན་ཅན་བླ་མས་བྱིན་གྱིས་རློབས། ། བུ་རིན་ཆེན་གཏེར་སྒོ་འབྱེད་པའི་ཚེ། ། སྙིང་སྟོབས་ཆེན་འཆང་བའི་རྣལ་འབྱོར་པ། ། ལོག་གཡང་སའི་སྒྲོ་འདོགས་གཅོད་པའི་ཚེ། །
བྱ་གནམ་འཕང་གཅོད་པའི་རྣལ་འབྱོར་པ། ། ལྷ་བཙན་བདུད་བྲན་དུ་ཁོལ་བའི་ཚེ། ། རྒྱུད་སེངྒེ་འདྲ་བའི་རྣལ་འབྱོར་པ། ། བདུད་འདྲེ་མོར་ཐོག་བརྫིས་བྱེད་པའི་ཚེ། ། རྔམ་རྒྱ་སྟག་འདྲ་བའི་རྣལ་འབྱོར་པ། ། མ་མཁའ་འགྲོ་ལས་ལ་བསྐུལ་བའི་ཚེ། ། སྒྲ་གཡུ་འབྲུག་ལྡིར་བའི་རྣལ་འབྱོར་པ། ། རྡོ་ཚེར་མའི་ཐང་ལ་ལྷུང་བའི་ཚེ། ། ལུས་རྡོ་རྗེའི་གོ་ཁྲབ་རྣལ་འབྱོར་པ། ། ལམ་རྩ་རླུང་གཏུམ་མོ་སྒོམ་པའི་ཚེ། །
ཟེར་ཉི་ཟླ་ཁ་སྦྱོར་རྣལ་འབྱོར་པ། ། འཁོར་བུ་སློབ་སྦྱིན་བདག་མཐོང་བའི་ཚེ། ། བུ་གྲུབ་ཐོབ་འཇའ་ལུས་རྣལ་འབྱོར་པ། ། ཕ་ངོ་མཚར་ཆེའོ་པདྨ་འབྱུང༌། ། བྲག་སྲ་མཁྲེགས་ཕུར་པ་འདེབས་པའི་འབངས། ། གནུབས་སངས་རྒྱས་ཡེ་ཤེས་མ་ལགས་སམ། ། གཏེར་ཡིད་བཞིན་ནོར་བུ་ལེན་མཛད་དེ། ། བུ་གཏེར་བདག་གླིང་པ་མ་ལགས་སམ། ། བྲག་གཡང་ལ་བྱ་ལྟར་འཕུར་བ་དེ། ། སྔོན་སྦྱངས་སྟོབས་བཟང་པོ་མ་ལགས་སམ། །
འཁོར་ཀུན་གྱིས་ཡ་ང་མཐོང་བ་དེ། ། མི་ཁོ་བོས་གྲུབ་རྟགས་མ་ལགས་བསམ། ། ཕ་མཁྱེན་ནོ་པད་འབྱུང་ཨེ་མ་ཧོ། ། བདག་ཡིན་པའི་གླུ་གཅིག་ལེན་ཙ་ན། ། ཕ་པད་འབྱུང་སྤྱི་བོར་སྒོམ་པ་ནི། ། ཆོས་བརྒྱུད་པ་གཅིག་ཆོག་བླ་མ་ཡིན། ། གནས་གང་དགར་བག་ཉལ་བྱེད་པ་ནི། ། ཆོས་རྫོགས་ཆེན་དགག་སྒྲུབ་བྲལ་བ་ཡིན། ། ལམ་སྒོ་གསུམ་གང་ཤར་སྤྱོད་པ་ནི། ། གཞི་འགྱུར་མེད་ཀ་དག་རང་སྐད་ཡིན། །
ཟས་ཞིམ་དགུའི་ལོངས་སྤྱོད་རོལ་བ་ནི། ། ལུས་ཡི་དམ་ཚོགས་འཁོར་དགྱེས་པ་ཡིན། ། གོས་འཇམ་དར་རྒྱན་སོགས་མཉེས་པ་ནི། ། ཞིང་ལྷ་དང་ལྷ་མོའི་རྒྱན་འཆང་ཡིན། ། ངག་བཟླས་བརྗོད་སྤྲོས་པ་བཅད་པ་ནི། ། རླུང་འབྱུང་འཇུག་རྡོ་རྗེའི་རང་སྒྲ་ཡིན། ། ལུས་བསྐྱེད་རིམ་སྤངས་པའི་སོས་དལ་ནི། ། དོན་མ་བསྒོམས་རང་ཤར་མངོན་རྫོགས་ཡིན། ། སེམས་གནས་འགྱུ་སྤངས་པའི་རྒྱ་ཡན་འདི། ། གཞི་ཁྲེགས་ཆོད་ཆོས་ཉིད་ལྟ་བ་ཡིན། །
རྒྱན་ཧེ་རུ་ཀ་ཡི་ཆ་བྱད་འདི། ། རླུང་གཏུམ་མོ་སྤྱོད་པའི་བརྟུལ་ཞུགས་ཡིན། ། འཁོར་བཙུན་མོའི་ཚོགས་ཀྱིས་བསྐོར་བ་འདི། ། ལམ་འཇའ་ལུས་རྡོ་རྗེའི་གསང་ཁྲིད་ཡིན། ། ཡུལ་གང་ཡང་ངན་དགུ་བསྟེན་པ་འདི། ། རྒྱུད་རྣམ་རྟོག་གཅོད་པའི་རོ་སྙོམ་ཡིན། ། གདོན་དམེ་མཛེ་ཡུགས་མོར་བསྲེ་བ་འདི། ། བདུད་ཉོན་མོངས་རང་རྒྱུད་འདུལ་བ་ཡིན། ། དགྲ་ཤ་འཁོན་སྙིང་རྗེས་སྐྱོང་བ་འདི། ། མ་སེམས་ཅན་ཕ་མར་རྒྱུད་སྦྱངས་ཡིན། །
མི་ཆེ་ཡང་སྤྲོ་བ་མི་སྐྱེ་བ། ། རྒྱུད་ཁེངས་སེམས་ཀྱི་མགོ་བོ་སྨད་པ་ཡིན། ། མར་དམའ་ཡང་འབུ་ཤུ་མི་བསྐུར་བར། ། སྣང་སྲིད་ཆོས་སྐུའི་རོལ་རྩལ་ཡིན། ། ནོར་ཡོད་ཀྱང་འཚོ་སྐྱོང་མི་ཤེས་པ། ། གཏེར་སྣག་ཤོག་གོམས་འདྲིས་ཆེ་བ་ཡིན། ། ལར་མི་ཆོས་བློ་བསྟུན་མི་ཤེས་པ། ། རྐྱེན་ཡལ་ཁའི་འཇིགས་དང་བྲལ་བ་ཡིན། ། རང་བསླུ་བའི་དཀོར་སྡུད་མི་མཁས་པ། ། བརྡ་རྟེན་འབྲེལ་གང་ཤར་གོམས་པ་ཡིན། །
ཆོས་ཟབ་གཏེར་གསང་རྒྱ་མི་ཤེས་པ། ། མ་མཁའ་འགྲོར་ཕྱི་ནང་བྲལ་བ་ཡིན། ། གནས་ཕྱོགས་རིས་གཏད་སོ་མ་མཆིས་པ། ། ཡུལ་སྐྱིད་སྡུག་བདག་འཛིན་མེད་པ་ཡིན། ། གར་ཐོད་ཐོད་སྨྱོ་སྤྱོད་བྱེད་པ་འདི། ། ཆོས་ཆོས་ཅན་བདག་འཛིན་བྲལ་བ་ཡིན། ། ཡུལ་ཕྱོགས་བྲལ་གཏེར་སྒོ་འབྱེད་པ་འདི། ། མགོན་པད་འབྱུང་ཡབ་ཡུམ་ཐུགས་རྗེ་ཡིན། ། རྟགས་ཤོག་སེར་རི་མོ་བཀྲ་བ་འདི། ། སྔོན་བསལ་བཞག་རིག་པས་སངས་པ་ཡིན། །
གླུ་ཁ་མཚར་གྱི་བཤད་པ་འབྱེད་པ་འདི། ། ལུས་རྩ་རླུང་རྒྱ་མདུད་གྲོལ་བ་ཡིན། ། དེ་གོའམ་སྐལ་ལྡན་རྗེས་འཇུག་རྣམས། ། དོན་རྟོགས་སམ་སྦྱིན་བདག་ཕོ་མོ་ཚོ། ། བློ་བདེའོ་རྣལ་འབྱོར་རྗེས་འབྲངས་ང། ། ཡིད་སྤྲོའོ་ཨུ་རྒྱན་གཏེར་བདག་གླིང༌། ། ཞེ་དགའོ་རྒྱལ་ཁམས་འཇིག་རྟེན་བོད། ། སེམས་སྐྱོའོ་སེམས་ཅན་ཆོས་མེད་ཚོ། ། ངོ་ཚའོ་རང་རྒྱུད་མ་མཐོང་ཚོ། ། བློ་རྨུག་གོ་འཁོར་བའི་ཁྱིམ་འཛིན་ཚོ། །
རྐུབ་ཚའོ་དགེ་བཤེས་དྲེག་པ་ཚོ། ། མི་སྡུག་གོ་ཡུལ་ངན་དཔོན་པོ་ཚོ། ། ཞེ་ཁྲེལ་ལོ་བློ་ངན་མི་སེར་ཚོ། ། ཉམས་དམའོ་བཙུན་པ་སྡོམ་ཤོར་ཚོ། ། ཡི་མུག་གོ་ཨ་ནེ་སྨད་འཚོང་ཚོ། ། སེམས་ཕམ་མོ་བུ་མོ་གོ་མ་ཚོ། ། ཡིད་སྐྱོའོ་སྟག་ཤར་གཞོན་པ་ཚོ། ། ངོ་མཚར་རོ་གཏེར་སྟོན་སྨྱོ་སྤྱོད་ཅན། ། གླུ་ཡག་སྙན་དབྱངས་ཆར་སིལ་མ་འདི། ། ཕ་མཉེས་ཤིག་པད་འབྱུང་ཡབ་ཡུམ་མཆོད། །
དོན་བཟང་པོས་ཆོས་བརྒྱུད་སྨིན་གྲོལ་ཤོག ། ཉམས་མཚར་དེ་ག་ཙམ་ཞིག་མགུར་དུ་བཞེངས། ། དེ་ནས་རིམ་བཞིན་ལམ་དུ་བགྲོད་ནས་འོང༌། ། ཡི་དྭགས་ལ་རུ་བསྡད་པའི་ནུབ་མོ་ལ། ། སྔར་གྱིས་གནོད་པའི་གསོན་འདྲེ་ནག་མོ་དེས། ། ཝ་མོ་དམར་མོ་ལྕེ་བརྒྱད་བཞོན་ནས་སུ། ། མི་ཤ་ལག་པ་འདྲ་ཞིག་ཐོགས་པ་དང༌། ། བདག་ལ་འཚེ་ཞིང་གུར་ལ་བསྐོར་ནས་འདུག ཁོ་བོ་དྲག་སྔགས་ཏིང་ངེ་འཛིན་ལ་བསྡད། ། དམ་ཚིག་རྡོ་རྗེ་དམིགས་ནས་དམ་ལ་བཞག །
ཕྱིར་ནངས་སོང་ནས་ཞབས་དབྱེ་ཟམ་ཁར་བསྡད། ། ཟམ་པ་དེ་ཡི་མཚམས་སུ་སླེབ་པ་དང༌། ། སྔར་གྱི་ལྷ་སྲུང་ཐམས་ཅད་ལོག་ནས་སོང༌། ། པདྨ་རོང་ཚུན་གནས་ཀྱི་གཞི་བདག་དང༌། ཁྱད་པར་གཏེར་གྱི་སྲུང་མ་མ་ལུས་ཀུན། ། མདུན་བསུ་ཇ་འདྲེན་ཚུལ་གྱིས་སླེབས་པ་ལ། ཁམས་འདྲི་བགྱིས་སོགས་རོགས་ལྡན་ལེགས་པར་བྱུང༌། ། དེ་ཡི་ཞོགས་ལ་རིམ་བཞིན་བགྲོད་དེ་སོང༌། ། ལྷོ་རོང་བཀྲ་ཤིས་ཆོས་རྫོང་བྱ་བར་ཕྱིན། ། དེ་རུ་བསྡད་པས་མི་དབང་དམ་པ་ནི། །
སྡེ་པ་བསམ་དར་ཀུན་དགའ་རྣམ་རྒྱལ་གྱིས། ། གདན་འདྲེན་བྱུང་བས་རྟེན་འབྲེལ་ལེགས་པར་འགྲིགས། ། ཆོས་བདག་མངའ་གསོལ་ཆོས་ཚན་འགའ་རེ་ཕུལ། ། དབང་ལུང་ལ་སོགས་ཞིབ་རྒྱས་གནང་བ་དང༌། ། དེ་ཚེ་སྡེ་པ་ཉིད་ཀྱིས་ལེགས་འབུལ་ནི། ། བཀྲ་ཤིས་མཎྜལ་རྫས་ཀྱི་རིམ་པ་ལ། ། གསེར་དངུལ་གཡུ་དང་ཁ་དར་རིན་པོ་ཆེ། ། དར་ཡུག་གོས་ཆེན་རྟ་དང་ཁྲབ་ལ་སོགས། ། རྟེན་འབྲེལ་ཆེ་བའི་འབུལ་ཚན་སྣ་ཚོགས་དང༌། ། གཞན་ཡང་གཞུང་གི་སྒར་དཔོན་གྲོང་སྐོར་སོགས། །
དད་ལྡན་མང་པོས་རྫས་འབུལ་སྣ་ཚོགས་བྱུང༌། ། དེ་ནས་རིམ་བཞིན་སོང་བའི་ལམ་དུ་ནི། ། ཚོངས་དཔོན་ལ་སོགས་སྦྱིན་བདག་མང་པོ་ཡིས། ། རིམ་བཞིན་རྟེན་འབྲེལ་རྫས་སོགས་མང་པོ་བྱུང༌། ། དེ་ནས་ཁྱུང་ཐོ་ལ་རྩེར་ཕྱིན་པའི་ཚེ། ། སྡེ་བརྒྱད་འགའ་རེས་ཆོ་འཕྲུལ་བྱུང་བ་ལ། ། རྡོ་རྗེ་ཕུར་པ་བཏབ་ནས་བཀའ་བསྒོ་བྱས། ། དེ་ནས་བེ་ཤོད་རྫོང་རྩར་ཕྱིན་པའི་ཚེ། ། རིམ་བཞིན་རྟེན་འབྲེལ་ལེགས་ཚོགས་བརྟགས་པ་ལ། ། ཐོག་མར་ཡུལ་གྲུ་བདེ་བའི་རྟེན་འབྲེལ་བརྟགས། །
ཟམ་སྲུང་དེ་ཡི་མིང་ནི་དྲིས་པའི་ཚེ། ། མིང་ལ་ཐོད་ཤོ་ཡིན་ཟེར་བཤད་འདུག་པས། ། གཤག་རལ་རྨས་པའི་མིང་ནི་ཟེར་བ་ལ། ། ཡུལ་གྲུ་འཐབ་རྩོད་ཅུང་ཟད་འོང་བའི་རྟགས། ། གཏེར་གྱི་ཁ་བྱང་རྟེན་འབྲེལ་བརྟགས་ནས་སུ། ། བུ་མོ་མཚན་བཟང་ཞིག་ནི་འདུག་པ་ལ། ། ཉུངས་མ་བཟང་པོ་ཁུར་ཤོག་བགྱིས་པའི་ཚེ། ། ཉུངས་མ་ཆོས་འབྱུང་ཡོད་པ་ཁུར་ནས་བྱུང༌། ། དེ་ཡིས་ཤིན་ཏུ་རྟེན་འབྲེལ་འགྲིགས་པ་བྱུང༌། ། དེ་ནུབ་ཤིང་ཆང་ཚོང་ལ་བསྡད་པའི་ཚེ། །
ལས་ཅན་མཁའ་འགྲོ་མི་ནོར་རྟེན་འབྲེལ་དུ། ། ཨ་ཛི་ཝན་ཞེས་ཟེར་བ་འདུག་པ་ལ། ཁྱོད་ལ་ལུས་ཡིག་གང་འདུག་སྟོན་སྨྲས་པས། ། གཅེར་བུར་ཕྱུང་སྟེ་ལུས་ཡིག་བསྟན་ནས་བྱུང༌། ། དེ་ཡིས་གསང་རྒྱ་མི་ནོར་རྟེན་འབྲེལ་འགྲིགས། ། དེ་ནས་ཆུ་མདོ་ཟམ་ཁར་བསྡད་པའི་ཚེ། ། འགྲོ་དོན་འདུལ་ཞིང་རྟེན་འབྲེལ་བརྟགས་པ་ལ། ། ཟམ་སྲུང་ཚང་གིས་གཅོད་དམིགས་ཞུ་བར་བྱུང༌། ། ནུབ་མོ་གཅོད་བཏང་ལྷ་འདྲེ་དབང་དུ་བསྡུས། ། བཀའ་བསྒོས་དམ་བཞག་ཐ་ཚིག་ལེགས་པར་བསྒྲགས། །
དེ་ཡིས་འགྲོ་དོན་འདུལ་ཞིང་རྟེན་འབྲེལ་བྱུང༌། ། དེ་ནས་མདོང་ཆུ་བྱམས་པའི་མདུན་དུ་སོང༌། ། ཀ་ནམ་སྡེ་པ་ཆོས་བདག་ཞལ་ངོ་ལ། ། དམ་ཚིག་སྦྲེལ་བསམ་རྟེན་འབྲེལ་བརྟགས་ནས་ནི། ། བྱམས་པའི་ཕྱག་ཏུ་སྙན་དར་ཕུལ་བ་ལ། ། ཕྱག་གཡོན་སྲིན་མཛུབ་དེ་ཡིས་བླངས་ནས་སོང༌། ། དེ་ཡིས་ལས་ཀྱི་ཆོས་བདག་རྟེན་འབྲེལ་འགྲིགས། ། དེ་ནས་བལ་ཕུ་རི་ཁྲོད་བགྲོད་ནས་སོང༌། ། མཆོད་རྫས་ཚོགས་འཁོར་རྟེན་འབྲེལ་བརྟག་པའི་ཚེ། ། ཤ་ཆང་ལ་སོགས་ཕུན་སུམ་ཚོགས་པར་འདུག །
དེ་ཡིས་དངོས་གྲུབ་མཆོད་སྤྲིན་རྟེན་འབྲེལ་འགྲིགས། ། དེ་ཡི་ཕྱིར་ནངས་སྔ་ཞོགས་དང་རྩེ་རུ། ། མི་དབང་ཀ་ནམ་སྡེ་པ་ཚང་ལ་ནི། ། ལས་སྟོབས་བདེན་ཚིག་བསླུ་མེད་སྨོན་ལམ་བཞིན། ། ཆོས་བདག་མངའ་གསོལ་ལུང་རྒྱ་བཀྲོལ་བའི་ཕྱིར། ། ཟབ་པའི་ཆོས་ཚན་འགྲིགས་ཆགས་དང་བཅས་པ། ། བ་ཤ་བླ་མར་བསྐུལ་ཏེ་འབུལ་རྒྱུར་བརྫངས། ། དེ་ཡི་ནུབ་མོ་ཉལ་བའི་རྨི་ལམ་དུ། ། ནམ་མཁའི་གོས་ཅན་འདྲ་བའི་ལྷ་མོ་ལྔ། ། མདའ་དར་བྷནྡྷ་ཐོགས་ཏེ་མདུན་དུ་བྱུང༌། །
གར་སྟབས་ཤིག་གེ་བརྡ་སྐད་འདི་ལྟར་གསུངས། ཀྱཻ་ཧོ་ལནྟི་ཤ་ཡ་ཛ། ། གུ་རུ་བི་མུ་སོ་ཡག་ཧེ། ། ནི་ར་ཀ་ཏཾ་ལ་ནི་ཧོ། ། སི་མ་ཛྙཱ་བུ་མ་ཏཾ་ཛ། ། ཞེས་པའི་སྒྲ་ཚིག་དེས་བསྐུལ་ནས། ། མི་དམིགས་འཇའ་ལྟར་ཡལ་ནས་སོང༌། ། དེ་ནས་ཅུང་ཟད་ཡུན་གྱི་མཚམས། ། མི་ལུས་གཅེར་བུ་ལག་བརྒྱད་པ། ། དགེ་བསྙེན་སྨྱོན་པའི་གཟུགས་ཅན་ཞིག །
བདག་གི་མདུན་དུ་ལྷགས་ནས་བྱུང༌། ། སྒྲ་ཚིག་སྐྱེ་མེད་འདི་སྐད་ཟེར། ཀྱཻ་ཧོ། ། སྔགས་འཆང་གར་གྱི་དབང༌། ། ལོ་ཙཱའི་དབང་ཕྱུག་ཛྙཱ་ན་བ། ། རྗེ་ཡི་གདུང་འཚོབ་སྐུ་ཉིད་ལ། ། མདུན་འདིར་སྔོན་གྱི་ཐ་ཚིག་བསྟན། ། བདག་ནི་གཟི་ཅན་མེ་གྲོའི་སྤྲུལ། ། ཆུ་ཆེན་བཅོ་བརྒྱད་གནས་ཀྱི་བདག ། དྲུག་ཅུ་རྩ་བཞིའི་གཏེར་སྲུང་མཆོག །
དགེ་བསྙེན་སྨྱོན་པ་སྨྱོ་ཁ་བ། ། ནཱ་ག་རཀྴ་སྲིན་པོའི་རིགས། ། པདྨའི་བཀའ་ཉན་ལས་འཛིན་ཏེ། ། དུས་འདིར་བབ་པའི་རྟེན་འབྲེལ་གྱིས། ། བརྡ་འདི་དང་པོར་འཛིན་པ་ལ། ། བདུད་རི་ནག་པོ་རྔམ་འདྲའི་ཞལ། ། དར་སྣར་ཀུན་གྱི་ཐོག་མ་ཟུངས། ། སྒྲོམ་བུ་རྟ་ཡི་མགོ་ཞེས་ནང༌། ། རྟ་མཆོག་ཉི་མའི་སྙིང་པོ་ཡོད། ། རྒྱ་དེར་སང་ནས་མ་འབྱོར་ན། །
མི་ལོ་བཅུ་གསུམ་དོན་མི་འགྱུར། ། ཇི་བཞིན་ཕེབས་ཀྱིས་འབུལ་ལོ་ཟེར། ། ཡུད་ཀྱིས་ནམ་ཡང་ལང་ནས་སོང༌། ། དེ་ནས་ཅུང་ཟད་ཙམ་ཞིག་སོང་བ་རུ། ། སྐྱ་རེངས་ཤར་དང་གཉིད་ཀྱང་སད་ནས་འདུག ། དེ་ཡི་ཞོགས་ལ་ལུང་བསྟན་ཇི་བཞིན་དུ། ། གྲྭ་འཁོར་ཀུན་ལ་ཚོགས་རྫས་ལེགས་གྲབས་བཅུག ། དམ་ཆོས་དཀོན་མཆོག་ཞེས་པའི་གྲྭ་པ་གཉིས། ཁྲིད་དེ་ལམ་ཞུགས་རྟེན་འབྲེལ་བརྟགས་པའི་ཚེ། ། བལ་ཕུ་མཚོ་ཡི་འགྲམ་དུ་སླེབ་པ་དང༌། །
མི་སྐྱ་ཕོ་མོ་མིང་བཟང་འགའ་རེ་ཡིས། ཁེངས་པའི་ཆུ་ཟོམ་ཁུར་བ་དག་དང་འཕྲད། ། དེ་ནས་དར་སྣའི་ཟམ་ཁར་སླེབ་པའི་ཚེ། ། རིགས་ལྡན་བུད་མེད་ཆས་བཟང་འགའ་རེ་འཕྲད། ། དེ་ནས་གཏེར་གནས་དྲུང་དུ་སླེབ་པ་དང༌། ། ཚོགས་འཁོར་བཏང་ཞིང་རྟེན་འབྲེལ་བརྟགས་པའི་ཚེ། ། ར་གཞི་དཔོན་རྒན་ཚེ་དབང་བཀྲ་ཤིས་ཀྱིས། ཁ་དར་དང་ནི་བཅུད་ཀྱི་སྦྲང་ཁྱེར་ནས། ། རེམས་བློ་མི་ཞུམ་ཚུལ་གྱིས་སླེབས་ནས་བྱུང༌། ། གཞན་ཡང་དད་ལྡན་རིགས་དང་ཐེ་ཚོམ་ཅན། །
སེར་སྐྱ་འདྲེས་མ་མང་པོ་དོན་ནས་བྱུང༌། ། རིམ་བཞིན་ཚོགས་འཁོར་གྲུབ་རྗེས་གཏེར་རྒྱ་བཙལ། ། གཏེར་སྲུང་རྣམས་ལ་ཐ་ཚིག་བརྗོད་པའི་ཚེ། ། གཏེར་རྒྱར་མེ་ཚག་ཀེམ་ཀེམ་འཐོར་ནས་འདུག ། ཐེ་ཚོམ་མེད་པ་བརྟུལ་ཞུགས་སྨྱོ་སྤྱོད་ཀྱིས། ། རྡོ་རིལ་སྦོམ་པོས་བརྡུངས་ཏེ་བྲག་བཤིག་ནས། ། རླུང་གི་འཁོར་ལོའི་རྒྱ་དག་བཀྲོལ་བའི་ཚེ། ། དྲི་ཞིམ་ངད་ལྡན་འུབ་ཀྱིས་འཁྱིལ་བ་དང༌། ། རིན་ཆེན་ཟབ་མོའི་ཤོག་སེར་མཇལ་ནས་བྱུང༌། ། གདན་དྲངས་རྩེ་གཅིག་གསོལ་བ་བཏབ་པའི་ཚེ། །
རྟ་སྐད་ཐེངས་གསུམ་སིང་སྒྲ་དང་བཅས་ཐོས། ། དེ་ནས་མཇལ་ཞིང་གང་འདུག་བལྟས་པའི་ཚེ། ཁྲོ་རྒྱལ་རྟ་མཆོག་ནཱ་ག་ཀླུ་འདུལ་གྱི། ། ཡང་ཟབ་ཆོས་ཚན་འབྲེལ་ཚད་དོན་ལྡན་འདུག ། དར་ཚོན་དྲིལ་ནས་སྒྲོམ་བུར་བཅུག་པ་དང༌། ། གཏེར་རྫོང་བརྒྱབ་སྟེ་ལོངས་སྤྱོད་ཚོགས་ལ་རོལ། ། དེ་སྐབས་ཟ་ཟི་བར་མའི་ཉམས་སྣང་ལ། ། མི་བདུད་ཤན་པ་འདྲ་བ་མང་པོ་ཡིས། ། ཚོགས་འཁོར་འབུལ་ལོ་ཅུང་ཟད་བཞུགས་དང་ཟེར། ། སྙིང་དང་ཀླད་ཁྲག་ཆ་གཅིག་ཕུལ་ནས་བྱུང༌། །
བདག་གིས་ཕུད་དེ་ཅུང་ཟད་རོལ་བ་དང༌། ། ལྷག་མ་གཏེར་སྲུང་རྣམས་ལ་མཆོད་པ་ཕུལ། ། དེ་ནས་ར་གཞིར་ཕེབས་ཟེར་འོང་བའི་ལམ། ། གྲོང་ལྟག་རྡོ་ཕུང་ཞིག་གི་རྩ་བ་རུ། ། བུད་མེད་ནག་མོ་ཟངས་ཀྱི་མཆེ་བ་ཅན། ། གཅེར་བུ་རྒྱན་མེད་སྤུ་གྲི་ཐོགས་པ་བདུན། ། མགོ་གསུམ་མིག་དགུ་ཡོད་པའི་སྡེ་ཚན་གྱིས། ། མི་སྐྱ་ཕོ་མོ་སེར་སྐྱ་བཅུ་བདུན་ཙམ། ། བཤའ་བཞིན་ཤ་ཁྲག་དམར་འགྱེད་བཏང་བ་དང༌། ། རྒྱུ་མ་དག་ནི་ཐག་ལྟར་ལམ་དུ་བྲན། །
ཅུང་ཟད་བལྟས་ཤིང་ཕྱོགས་བཞིར་ལོག་ནས་སོང༌། ། དེ་ནས་ར་གཞིའི་གྲོང་སྨད་སླེབ་པ་དང༌། ། བུད་མེད་གདོང་ལ་སྨེ་བ་ཡོད་པ་ཡི། ། ཚེ་ཡི་མིང་ཅན་འདྲ་བ་ཞིག་གིས་ནི། ། མི་ཡིས་རྐང་ལག་གཉིས་ཙམ་ཁུར་ནས་བྱུང༌། ། རིབ་རིབ་ལམ་འོག་དེ་རུ་ལང་ནས་སོང༌། ། ར་གཞི་དཔོན་ཚང་ནང་དུ་སླེབ་པ་དང༌། ། དབང་ལུང་གནང་ནས་ཞག་གསུམ་དེ་རུ་བསྡད། ། དངུལ་སོགས་ཟང་ཟིང་འབུལ་བ་མང་དུ་བྱུང༌། ། རིམ་བཞིན་ཆོས་གླིང་ཕྱོགས་སུ་ལོག་ནས་སོང༌། །
དེ་ཡི་ནུབ་མོ་ཉམས་དང་ཟ་ཟི་ལ། ། མདུན་གྱི་མཁའ་ནས་དཔག་ཚད་ཁྱབ་པ་ཡི། ། འཇའ་འོད་མེ་དཔུང་ཐིག་ལེའི་ཀློང་དཀྱིལ་དུ། ། རྩ་བའི་བླ་མ་གུ་རུ་པདྨ་ནི། ། བདེ་ཆེན་རྒྱལ་པོ་ཐུགས་རྗེའི་གཟི་འོད་ཅན། ། པད་ཞྭ་ཟ་བེར་ཕོད་ཁ་ཆོས་གོས་གསོལ། ། དཔའ་བོ་རོལ་སྟབས་ཚུལ་གྱིས་ལམ་མེ་བ། ། མཚོ་རྒྱལ་མནྡ་ར་བ་ལ་སོགས་པའི། ། གསང་བའི་མཁའ་འགྲོ་མང་པོས་བསྐོར་ནས་སུ། ། ཕྱག་ཏུ་བརྡ་སྤྲོད་ཆས་དག་བསྣམས་ནས་འདུག །
དེ་ཡི་འོག་ཏུ་ལས་མགོན་བྱ་རོག་གདོང༌། ། སྡེ་དཔོན་དྲེགས་པ་འབུམ་གྱིས་བསྐོར་ནས་འདུག ། དེ་འོག་ས་གཞིའི་གླིང་ཁམས་ཐམས་ཅད་ཀུན། ། སྟོང་གསུམ་ལྷ་འདྲེ་འདུས་པ་ཁྲོམ་ལྟར་སྣང༌། ། དེ་དག་ཀུན་གྱིས་སྤྱི་བོར་ཐལ་སྦྱར་ནས། ། གུ་རུ་རྗེ་ལ་གསོལ་བ་འདེབས་ནས་འདུག ། གཞན་ཡང་གུ་རུ་རྗེ་ཡི་མདུན་ཕྱོགས་སུ། ། གར་མོ་མཆོད་སྤྲིན་ཐོགས་པ་གྲངས་མེད་འདུག ། དེ་ཚེ་བདག་ཀྱང་གདུང་བས་རྩེ་གཅིག་གིས། ། སྐྱབས་མཆོག་ཕ་ལ་གསོལ་བ་འདི་སྐད་བཏབ།
ན་མོ་ཧཱུྃ། ཁྱབ་བདག་འགྲན་གྱིས་ཟླ་བྲལ་མཚུངས་མེད་རྗེ། ། རྒྱལ་བ་ཀུན་ལས་ལྷག་པའི་འགྲོ་མགོན་མཆོག ། ཕ་གཅིག་གཏན་གྱི་སྐྱབས་གྱུར་ཨུ་རྒྱན་རྗེ། ། པད་འབྱུང་དྲིན་ཅན་བླ་མ་ཡབ་ཡུམ་ལ། ། རྩེ་གཅིག་སྙིང་ནས་གདུང་བས་གསོལ་བ་འདེབས། ། སྨིན་གྲོལ་དབང་བཞི་ཐོབ་པར་བྱིན་གྱིས་རློབས། ། ཌཱཀྐི་འབུམ་གྱིས་བདག་སོགས་བར་ཆད་སོལ། ། དམ་ཅན་རྒྱ་མཚོས་ཕྲིན་ལས་མྱུར་དུ་བསྒྲུབས། ། སྣང་སྲིད་སྐྱེ་འགྲོའི་ཚོགས་རྣམས་དབང་དུ་བསྡུས། །
འགྲོ་ཀུན་བདེ་དགའི་ཆོས་ལ་སྤྱོད་པར་ཤོག ། ཨོཾ་གུ་རུ་ཌཱཀྐི་སརྦ་སིདྡྷི་ཧྲཱིཿ དེ་སྐད་བདག་གིས་གསོལ་བ་བཏབ་པ་དང༌། ། བླ་མའི་སྐུ་ལས་འོད་ཟེར་འབུམ་ཕྲག་ཆད། ། བདག་ལ་ཞུ་ལུམ་ཚུལ་གྱིས་ཐིམ་ནས་བྱུང༌། ། དེ་ཚེ་རྗེ་ཡི་ཞལ་ནས་འདི་སྐད་གསུངས། ཀྱཻ་ཧོ། ལེགས་པར་ཉོན་དང་ཐུགས་ཀྱི་སྲས། ཁོ་བོའི་འབངས་རྣམས་ཀུན་གྱི་དྭངས་མའི་ཕུད། ། ལོ་ཙཱ་ནུས་ལྡན་སངས་རྒྱས་ཡེ་ཤེས་པ། །
ཡིད་ཀྱི་སྙིང་པོ་རིག་པའི་ལྕགས་ཀྱུ་ཡིས། ། བརྡ་བཞི་མངོན་གྱུར་བསྟན་གྱིས་ལེགས་པར་ཟུང༌། ། བཀའ་བབ་འབྲས་བུ་སྨིན་པའི་དུས་འདི་རུ། ། སྒོ་གསུམ་བག་མེད་ཡལ་བར་མ་དོར་བར། ། ཕངས་པའི་སྲོག་ལྟར་གདམས་ངག་འཚོལ་བར་གྱིས། ས་མ་ཡ། ཡིད་ལས་སྐྱེས་པའི་རི་མོ་རྟགས་རྩལ་ཅན། ། སྙིང་པོ་འདོད་གཟུགས་ཤེས་རབ་ཟིམ་བུ་རིས། ། སྒོ་ལྔ་རྩལ་སྒྲོན་རྣམ་དག་རི་མོ་ཅན། ། ཀུན་གྱི་སྤུར་བྱེད་གཤིས་ལུགས་མཐོང་བའོ། །
སྒྱུ་འཕྲུལ་དུ་མའི་རྣམ་འབྱེད་འདུས་བ་རྩལ། ། གནས་དང་གར་བསྒྱུར་བསྲེ་བ་སྤྲོས་ཤིང་སྤྲོ། ། མཁྱེན་རབ་ནམ་མཁའི་འཕྲུལ་མོས་ཏི་ལ་རྒྱ། ས་མ་ཡ། ཐུགས་བཅུད་མན་ངག་ཟབ་མོས་ལུང་རིགས་སྦྱོངས། ། རྣམ་པ་ཀུན་ཏུ་ཉམས་ལེན་སྙིང་པོ་འབོད། ། ཡང་དག་དོན་འདི་མ་གཡོས་གཙོར་བཟུང་ནས། ། སོ་མཚམས་རིག་པའི་རྟེན་འབྲེལ་དུ་མའི་སྒོར། ། འཇུག་ཐབས་མཁའ་འགྲོའི་བརྡ་བཞིན་བསླད་མེད་ཟུངས། ། ནམ་ཡང་ཞུམ་པ་མེད་པའི་བཙོན་འགྲུས་གྱིས། །
འཆད་རྩོད་རྩོམ་དང་སྤེལ་བའི་རྒྱལ་ས་ཟུངས། ། རིང་ལུགས་སོ་མའི་བབ་རྒྱུན་འཁྲུལ་མེད་སྐྱོངས། ། མན་ངག་བསྡེབས་པའི་ཕ་ཚན་དག་ཕྱོགས་སྐྱོངས། ། སྙན་བརྒྱུད་རྐང་གི་ཆ་དང་ཆ་ཕྲན་མཐུད། ། ལྟ་བའི་སློབ་དཔོན་ཞལ་ལྔ་གཞུང་རེ་བསྲང༌། ། མཐུན་འཇུག་མ་ཡི་ལག་ནས་ཕྲ་ཞིབ་ལོན། ། ཟླ་བབས་གཞུང་འཛིན་ཉི་མའི་མཁའ་སྲང་བསྒྱུར། ། དབུགས་ཀྱི་ཁ་སྲོག་བྱེ་བྲག་ཆོ་འཕྲུལ་སྟོན། ། མན་ཏྲ་ངག་གི་ཞིང་རྡུལ་གྲངས་མཐའ་ཡས། ། དཔེར་ན་ཆོས་སུ་ཀུན་རྟོག་རྒྱུ་ངེས་མ། །
ཡིད་ཀྱིས་སྒྱུ་མ་ཁྱད་མོས་བྱེ་བྲག་རྩལ། ། སྣོད་གཟུགས་བསྡུས་མོ་རི་ལྷ་མོ་བཙུན་ལྟར། ཁྱད་དོན་སྲད་བུ་མ་བཅིངས་ཆོས་རྟོགས་འདྲ། ། མཚོན་ན་དཔེ་འདྲེས་ཀུན་ལ་དབུས་སུ་ཚུགས། ། གཞུང་ལ་ཉི་མའི་བུ་མོ་གསང་ལམ་གཅིག ། རྟགས་རྩལ་མཐུན་ཀྱང་བྱེ་བྲག་བསྲུབ་པའི་ཆད། ། མ་ནིང་ཀུན་ཀྱང་མ་ཡི་བུ་གར་འཇུག ། གཏེར་གྱི་ཟླ་བ་རྒྱ་ཡི་དེ་མཐོང་ཡིན། ། ལུང་རྟགས་ལུང་གིས་ཉུལ་དེ་རིག་པས་ཟུངས། ། དྷ་ཏི་ཧི་མ་ལཾ་ཏ་བཱ་རི་ཡ། །
བི་ཊ་བུ་ཥི་ཛིས་བུ་ཐ་ནི་ས། ། ཧ་དན་ཀུ་ལ་ཤ་ཡི་བི་ས་ཏ། ། ཛཱ་ཧོ་པྃ་སོ་མ་དུ་ཏི་ཏ་ཏི། ། ཏྲ་ལ་ཤུག་ཡཾ་བི་ཏ་ཛཱ་ལ་ཏཾ། ཀྱཻ་ཧོ་སྐལ་ལྡན་ཐུགས་ཀྱི་སྲས། ། བུད་དྷ་ཛྙཱ་ནའི་རྣམ་པར་འཕྲུལ། ། རྩ་གསུམ་གླིང་རང་ལེགས་པར་ཉོན། ། དེང་སང་སྙིགས་མ་ལྔ་བརྒྱའི་དུས། ། སྡིག་སྤྱོད་བདུད་ཀྱིས་སྡེ་དགུ་འཁྲུག ། ཉི་མ་རྒས་པའི་ཚལ་ཆེན་བདུན། །
ཟླ་བ་བཀུམ་པའི་དུར་ཁྲོད་བརྒྱད། ། སྐར་མ་འཐོར་བའི་སྡེ་ཚན་གསུམ། ། གློག་གི་ཞགས་པ་ལྕེ་འབམ་གཉིས། ། ཞིང་ས་མེད་པའི་ལོ་ཐོག་གསུམ། ། དེ་སོགས་སྤྱི་དང་བྱེ་བྲག་ཀུན། ། སྨིན་དང་སྐམ་ལ་ཆ་མེད་ཚེ། ། གཉེན་པོ་གསོ་བྱེད་གདམས་པ་ནི། ། གངས་ཅན་བོད་ཀྱི་སྦས་ཡུལ་དུ། ། ཀ་མ་རུ་པ་རྒྱ་གར་བྱང༌། ། རྔམ་པ་ལྷ་བཙན་གིང་གི་མདུན། །
དུར་ཁྲོད་ལངྐ་འདྲ་བའི་ཚལ། ། ཆུ་ཀླུང་འུར་སྒྲ་འབྱིན་པའི་རོང༌། ། ཤ་ཟ་ལས་མཁན་འགྱུ་བའི་སྲང༌། ། མཚོན་ནག་རྦ་ཀློང་འཁྲུགས་པའི་དབུས། ། ཀླུ་བདུད་ནཱ་ག་རཀྴི་ཁྱིམ། ། ཆུ་གྲི་བསྣོལ་བའི་ཕོ་བྲང་ནས། ། ཉིན་མོ་ཁུ་རླངས་དུད་པ་ཕྱུང༌། ། མཚན་མོ་ཚ་ཚྭ་ཀེམ་ཀེམ་འབར། ། བར་མེད་འགྱུ་བའི་དྲག་སྔགས་སྒྲོགས། ། སྐབས་སུ་སྨན་མོས་རྒྱངས་གླུ་ལེན། །
དུས་དྲུག་ཕོ་ཉ་ལམ་ལམ་འགྱུ། ། རླུང་དང་ཆུ་སྒྲ་འཐབ་པའི་ཚེ། ། སྲིད་པའི་རི་རབ་ཡོམ་ཞིང་འུར། ། དེ་འདྲ་འཇིགས་པའི་གནས་མཆོག་ཏུ། ། རྒྱུད་སྡེ་ཀུན་གྱི་ཡང་སྙིང་ནི། ། གཅིག་ཏུ་དྲིལ་བའི་ཁྱད་པར་ཅན། ཁོ་བོ་བདག་གི་མགུལ་ཁུག་མ། ། བཀའ་བརྒྱད་ཀུན་གྱི་བཅུད་བསྡུས་ནི། ། གསང་བ་ཟིལ་གནོན་ཆེན་པོ་སྟེ། ། སྔོན་ཆད་ས་སྟེང་མ་གྲགས་ཤིང༌། །
མཁའ་འགྲོའི་ཁ་རླངས་བུན་ནེ་བ། ། ཏི་ཀ་ཐུགས་ཀྱི་དཔེའུ་ཉིད། ། མཐོང་གྲོལ་སྒྲོམ་དུ་བསྐྱིལ་ནས་ཀྱང༌། ། ནག་པོ་ཀླུ་ལ་བཅོལ་ཏེ་ཡོད། ། ད་ལན་ས་རྟགས་དུས་མཉམ་སྟེ། ། སྐལ་ལྡན་ཁྱོད་ཀྱིས་འབྱིན་པ་ཡིན། ། སྨིན་གྲོལ་འབྲས་བུའི་དུས་ལ་བབ། ། སང་ནས་ཞག་གསུམ་ཚུན་ཆོད་དུ། ། རྟེན་འབྲེལ་ལུང་བཞིན་འགྲིགས་པར་གྱིས། ། ཅི་སྟེ་འདི་ལ་མ་ཐོན་ན། །
སྐྱེ་བ་གསུམ་གྱི་འགྲོ་དོན་ཆད། ། འཛམ་གླིང་གངས་ཅན་སིལ་བུར་འཐོར། ། ལོ་བདུན་ཁྲག་གི་ཆར་པ་འབབ། ། མེ་ཡི་སེར་བ་ཕྱོགས་བཅུར་གཡོ། ། བོད་ཁམས་སྲིན་པོའི་དམག་ཆེན་འཁྲིད། ། སེམས་ཅན་བདེ་སྐྱིད་དམྱལ་བའི་གླིང༌། ། འཕོ་འཆུག་འདུ་ཆེན་དེ་ལྟར་ལགས། ། སྨོན་ལམ་མཚམས་སྦྱོར་འབུངས་ཤིག་བུ། ། ཇི་བཞིན་འདི་ཉིད་ཐོན་གྱུར་ཅིང༌། ། སྐལ་ལྡན་ཆོས་བདག་རིམ་པ་བཞིན། །
ཆོས་ཚན་ལུང་བྱང་འཕྲོད་པ་དང༌། ། མ་ཉམས་རྟེན་འབྲེལ་འགྲིགས་གྱུར་ན། ། མདོ་སྔགས་རྒྱལ་བསྟན་འཚོ་བ་དང༌། ། ཆོས་བདག་རྣམས་ཀྱི་བར་ཆད་སེལ། ། ཡུལ་གྲུ་རྣམས་ཀྱང་བཀྲ་ཤིས་འགྱུར། ཁྱད་པར་ཆོས་འདི་འབྲེལ་ཚད་རྣམས། ། བྱང་ཆུབ་ཐར་པའི་ལམ་སྣ་ཟིན། ། མཐོང་ཐོས་དྲན་རིག་མངོན་སངས་རྒྱས། ། ཡང་དག་ས་བཅུའི་རྩེ་མོར་བསྙེགས། ། རྒྱལ་བའི་ཐུགས་རྗེ་ཀུན་འདུས་པའི། །
མཆོག་གི་དམ་པ་སྤྲུལ་སྐུ་ཉིད། ། རབ་འབྱམས་ཞིང་ལ་འགྲོ་དོན་བྱེད། ། དེ་ཕྱིར་ཡང་སྙིང་བླ་མེད་ཆོས། ། གདམས་པ་འདི་དང་འཕྲད་པའི་ཚེ། ། འགྲོ་བ་འདུལ་ཞིང་གདུལ་བྱ་འུར། ། རྗེས་འཇུག་སྐལ་ལྡན་དད་ཅན་ལ། ། སྨིན་གྲོལ་ཆོས་ཀྱི་དགའ་སྟོན་འགྱེད། ། ཐུགས་རྗེའི་རང་གཟུགས་དུས་དེར་མངོན། ། ལུང་འདི་ཞལ་གདམས་ཡིད་ལ་བཅག ། བརྡ་དེ་མི་འགྱུར་རྒྱ་རྟགས་ནི། །
ནུབ་བྱང་ཤར་ལྷོ་རིམ་པ་བཞིན། ། བྷན་ཡ་བི་ར་ནི་ར་དང༌། ། དུན་དུ་ས་མུ་ཀུ་ལ་ཤ། ། ཛ་ཧཾ་ཝ་ར་ཏནྟ་ཥེ། མི་ས་ཏ་ཡེ་བཱ་ཏུ་སཏྭཾ། ། ཇི་བཞིན་རྒྱ་རྟགས་དེ་ལྟར་ལགས། ། དེ་དག་ཤེས་རབ་སྤྱན་གྱིས་རྟོགས། ། ཆོས་དེ་ལེན་དང་ཕེབས་པའི་གྲོགས། ། མངྒ་ ༔ པུཎྱཻ ༔
ཨཱ་ཡུར ༔ དེ་ཝི ༔ ཨིནྡྲ་ཏེ་ ༔ ཤྲཱི་ཛ་ཡ་ཉྱ། ཧྲཱི༔ ལ ༔ བཛྲ ༔ པདྨ་ ༔ ཨུ་ཊ་ ༔ མ་ཎི་ ༔
དྷརྨ་ ༔ ཨ་ཛ་ཡ་ ༔ རཏྣ་ ༔ ཀརྨ་ ༔ རྟགས་ལྡན་དེ་ནི་ངེས་འབྱུང་པ། ། འགྲིགས་པས་གེགས་མེད་མཐར་ཕྱིན་འགྱུར། ། དྲེགས་དཔུང་ཀུན་འདུས་དམག་ཚོགས་ལ། ། ཤ་ཁྲག་དམར་གྱི་གཏོར་མས་མཆོད། ། སྦ་ཡི་མངོན་འདོད་སྐབས་དང་བསྟུན། ། ཅི་ཕྱིར་སྨོན་ལམ་དེ་འགྲིགས་ན།
ཁོ་བོའི་ཟབ་ཆོས་སྨིན་གྲོལ་ཁྱད། ། འགྲོ་ལ་རེམས་བློ་མ་ཆུང་འཚལ། ། དུས་དང་རྣམ་པ་ཐམས་ཅད་དུ། ། ང་ཉིད་སྙིང་གི་དཀྱིལ་དུ་སྒོམས། ། ལེགས་པར་བཅགས་སོ་རྩ་གསུམ་གླིང༌། ། ཏི་ལ་ཀ་ནི་ས་ཏ་རཀྟ་རྒྱ། ། དེ་སྐད་གསུངས་ནས་གུ་རུ་རིགས་འདུས་ཚོགས། ། གཏེར་སྲུང་དང་བཅས་བདག་ལ་ཐིམ་པ་དང༌། ། དྲེགས་པའི་དམངས་རྣམས་འཇའ་ལྟར་ཡལ་ནས་སོང༌། ། དེ་ནས་གཉིད་སད་ནམ་མཁའ་ལངས་ནས་འདུག །
དེ་ཡི་ཞོགས་ནས་ཚོགས་རྫས་བཟང་པོ་ཐོགས། ། དཔོན་སློབ་བརྒྱ་སྐོར་མ་ཟིན་ཙམ་བཅས་ནས། ། བལ་ཕུ་ཡ་འབྲོག་མཚོ་ལ་ཕྱིན་ནས་སོང༌། ། དེ་ཡི་ནུབ་ལ་དཀྱིལ་འཁོར་ཐང་དུ་བསྡད། ། གྲྭ་སློབ་ཐམས་ཅད་གཏེར་རྒྱ་བཙལ་དུ་བཏང༌། ། ལུང་བསྟན་ལྟ་བུའི་རྒྱ་རྟགས་མ་རྙེད་ཚེ། ཁོ་བོ་བདག་ནི་ཡི་མུག་བློ་རེ་ཞུམ། ། ལུས་ཀྱང་གཏེར་ལྷོང་དྲག་པོས་ཡིན་འདུག་པས། ། ན་ཚ་གཉན་རྒོད་བརྒྱབ་པ་ལྟ་བུར་འདུག ། འདུ་ཕུང་མ་སྙོམ་ངང་ལ་ཉལ་ཏེ་བསྡད། །
ནམ་ཕྱེད་ཟིན་པ་ཙམ་གྱི་ཚུན་ཆོད་ལ། ། ལུས་ཀྱང་བག་ཚ་གཉིད་ཀྱང་མ་ཁུག་ཅིང༌། ། བློ་སེམས་བུན་ཅིང་ཞེ་ཁ་མོང་བར་འདུག ། ཐོ་རངས་གཉིད་པའི་རྨི་ལམ་ཟ་ཟི་རུ། ། གནོད་སྦྱིན་མི་བདུད་སེང་མགོ་ཡིན་ཟེར་བའི། ། མི་རིང་དམར་པོ་སེངྒེའི་མགོ་ཅན་གྱིས། ། དྲེད་མོང་ཁམ་པ་རི་ལོག་ཆུང་བ་ཙམ། ། མི་མགོའི་ཕྲེང་བས་སྣ་ཐག་བརྒྱན་པ་ཞོན། ། བུད་མེད་གཅེར་མོ་སྟོང་ཕྲག་ཙམ་ཁྲིད་ནས། ། ལུང་པ་འུར་གྱིས་འགེངས་ཤིང་མདུན་དུ་བྱུང༌། །
ང་རོ་འདྲ་བའི་སྒྲ་ལས་འདི་སྐད་ཟེར། ། ཧ་ཧ་ཀ་ནི་ཁྱིང་ཁྱིང་རོང་འདི་ཤ་ཟའི་ཡུལ། ། སྔགས་པ་ཁྱོད་དག་འདི་རུ་ཅི་ཕྱིར་བགྲོད། ། ངེད་ཀྱི་སྡེ་ཚོགས་ལྷ་བཙན་ནག་པོ་སྟེ། ། རོང་ཆེན་བཞི་ཡི་གཏེར་གྱི་རྒྱ་སྲུང་ཡིན། ཁྱོད་ལ་ལུང་བསྟན་ཁ་བྱང་ཡོད་ལགས་སམ། ། གཏེར་རྒྱ་འབྱིན་ན་ལྡེ་མིག་ཡོད་ལགས་སམ། ། དྲེགས་པ་མཉེས་པའི་དམར་མཆོད་ཡོད་ལགས་སམ། ། ཀླུ་བདུད་ཟིལ་གནོན་གདམས་ངག་ཡོད་ལགས་སམ། ། དེ་ལྟར་མེད་ན་འདི་རུ་སླེབས་པ་འཁྲུལ། །
དེ་ལ་ཇི་བཞིན་ལན་མོ་གྱིས་ཤིག་ཟེར། ། བདག་གིས་དེ་ལ་བརྡ་དོན་བཀྲོལ་བ་ནི། ། མི་ལུས་སེང་མགོ་དྲེད་ཆིབས་དཔོན་གཡོག་རྣམས། ། རྒྱལ་སྲས་དཔའ་བོ་བདག་ལ་ལེགས་པར་གསོན། ། ང་ནི་རྒྱལ་བས་ལུང་བསྟན་གདུང་གི་ཚབ། ཁྱོད་ནི་གཉེར་གཏད་དམ་ལ་གནས་པའི་རིགས། ། སྔོན་ཚེ་གུ་རུའི་བཀའ་ལ་མ་འདའ་བར། ། རྒྱ་རྟགས་ལུང་བཞིན་རི་མོ་མྱུར་དུ་སྟོན། ། མཐུན་པའི་དམ་རྫས་འབུལ་མཆིད་ཐོགས་ཏེ་ཡོད། ། ནག་པོ་ཀླུ་འདུལ་བྱ་ཁྱུང་ཏིང་འཛིན་ཤེས། །
ང་ནི་དེ་ཙམ་རེམས་བློ་ཞུམ་པ་མིན། ། དེ་བས་དམ་ལ་མ་འདའ་གཏེར་རྒྱ་སྟོན། ཨོཾ་ཡཀྴ་སིངྷ་མུ་ཁ་ཧྲིཾ་ཧྲིཾ་ནན་མ་ཏྲི་ཡ་ཙིཏྟ་ནན་བི་ཤ་ཐི་ཕྲུམ་ཐི་ཕྲུམ་སྭཱ་ཧཱ། ཞེས་པའི་སྔགས་དེ་བརྗོད་པའི་ཚེ། ཁོས་ཀྱང་ཇི་བཞིན་འདི་སྐད་ཟེར། ཧོ། དཔའ་བོ་རྡོ་རྗེ་བདུད་འདུལ་ཆེ། ། གསུངས་པའི་བཀའ་དེ་ཚིག་གི་མཆོག ། བདག་གིས་འུབ་ཅིང་སྲོག་སྙིང་ཕུལ། ། ད་ནི་རྒྱ་རྟགས་ལེགས་པར་སྟོན། །
འདི་ནས་ཡར་ཙམ་བསྙེགས་པའི་རོང༌། ། ཕ་བོང་བྱ་རོག་འདྲ་བ་ཡི། ། ལྟོ་བ་ཀླུ་བདུད་ནག་པོའི་ཁར། ། ཆུ་གྲིའི་འཁོར་ལོས་བསྡམས་ཏེ་ཡོད། ། སིད་ཏ་མཚན་དྷོའི་འོག་ཏུ་ནི། ། ཏི་ར་གཟུགས་ཀྱི་ཀ་རར་ཡིན། ། མུ་ལ་ཀ་ཡི་གོང་ལ་ཡིན། ། ཤ་ལ་ཀུམ་པའི་བ་མེར་ཡིན། ། ཐིམ་རྒྱ་མི་ཏི་ཊ་དེ་ཟུངས། ། ཧུ་ཏི་ཝ་ར་ཡཾ་ཝ་ར་ཡཾ། །
སི་མི་བི་ཤོམ་གུ་ར་ཧེ་ཡ་ག་ཏ་ཛ་ཐ་ཏྲཾ་ཧ་ཧེ་བིག་སཏྭཾ། དེ་སྐད་ཟེར་ནས་འཇའ་ལྟར་ཡལ་ནས་སོང༌། ། དེ་ནས་རྒྱང་ཙམ་སོང་མཚམས་ནམ་ཡང་སངས། ། ལུས་ཀྱང་ཅུང་ཟད་བདེ་ཉམས་ཙམ་དུ་འདུག ། དེ་རུ་ཆོས་ཁྲི་ལེགས་པར་བརྩེགས་པ་དང༌། ། ཚོགས་འཁོར་བཏང་ཞིང་རྟེན་འབྲེལ་བརྟགས་པའི་ཚེ། ། ཀ་ནམ་སྡེ་པའི་བཀའ་ཤོག་འབུལ་མཁན་བྱུང༌། ། བཀའ་ཤོག་དེ་ཡི་འབྲུ་དོན་ལེགས་ཚོགས་ལ། ། སྦས་ཡུལ་ཆེན་མོ་འདི་ལ་དབང་བ་ཡི། ། བདག་པོ་གཉན་འདི་ངེད་ཅག་ཚང་ཡིན་པས། །
གནས་མཆོག་ཁྱད་འཕགས་ལྷོ་ཕྱོགས་གླིང་འདི་རུ། ། གངས་ཅན་བདེ་བའི་ཆོས་བཀའ་འདུག་ལགས་ན། ། གཏེར་སྒོ་ཟབ་མོ་གང་འདུག་འབྱེད་རོགས་ཞུ། ། ནམ་མཁའི་མིང་གིས་ལྷ་རེག་དམར་པོ་ཕུལ། ། བསྡུས་དོན་ལྟར་ན་དེ་ལྟར་འདུག་པ་ལས། ། དེ་ཡིས་རྟེན་འབྲེལ་ཇི་ལྟར་འགྲིགས་ཞེ་ན། ། ནམ་མཁའི་མིང་བཞིན་ཀུན་ལ་ཁྱབ་པའི་བརྡ། ། ལྷ་རེག་དམར་པོ་ཤེས་རབ་མཁའ་འགྲོའི་བརྡ། ། མི་ཤིགས་མི་རེག་གསང་རྒྱ་འབྱེད་པའི་བརྡ། ། འབུལ་མཁན་དཔལ་འབྱོར་ཕུན་སུམ་ཚོགས་པའི་བརྡ། །
ཐེ་ཚོམ་མེད་པའི་ལས་རྣམས་མ་ནོར་བརྡ། ། བརྡ་ལྔ་འགྲིགས་ནས་རྔམ་པ་རོང་དུ་སོང༌། ། ས་རྟགས་ཐམས་ཅད་ཞིབ་པར་བརྟགས་པའི་ཚེ། ། གཏེར་གནས་ཕ་བོང་དེ་ཡི་སྟེང་དུ་ནི། ། ཀླུ་སྨན་ཆེན་མོ་གསང་བ་འོད་ལྡན་ནི། ། སྦྲུལ་སྔོན་ཆེན་མོ་ཞིག་ཏུ་བརྫུས་ནས་ཀྱང༌། ། གཏེར་རྒྱ་མདུན་དུ་མགོ་བོ་ཐོན་ཙམ་འདུག ། དེ་མ་ཐག་ཏུ་ཐེ་ཚོམ་མེད་པར་ཕྱིན། ། བདེན་ཚིག་བརྗོད་ནས་གཏོར་མ་ཕུལ་བ་དང༌། ། གཙོད་རུ་སྨུག་ཆུང་བྱ་ཁྱུང་ནག་པོ་བསྐྱེད། །
སྦྲུལ་གྱི་ཐད་དཀར་མཚོ་འཁོར་དཀྲུགས་པའི་ཚེ། ། གཏེར་སྒྲོམ་ཁྱད་འཕགས་མཐོང་བ་དོན་ལྡན་ཉིད། ། སྦྲུལ་གྱིས་ཁ་སྟབས་ལང་ལིང་བཀྱགས་ནས་བྱུང༌། ། དེ་སྐབས་མིག་བཙུམས་གློ་བུར་བསྙབས་པའི་ཚེ། ། ཚ་འུབ་ཆིལ་ཆིལ་ལག་ཏུ་ཚུད་ནས་བྱུང༌། ། བླངས་ཤིང་བྱིན་བརླབས་སྨོན་ལམ་བགྱིས་པ་དང༌། ། དེ་ནས་ཀླུ་ལ་རིན་ཆེན་གཏེར་རྫོང་ཕུལ། ། གནས་ལ་བཀྲ་ཤིས་རབ་གནས་བགྱིས་པ་དང༌། ། དགའ་བྲོད་བཟོད་བླག་མེད་པར་ལོག་ནས་སོང༌། ། སྔར་ལྟར་ཆོས་ཁྲི་སྟེང་དུ་བསྡད་པ་དང༌། །
གཏེར་སྒྲོམ་མཇལ་ཁ་བགྱིས་ནས་ཚོགས་འཁོར་ཕུལ། ། འགྲོ་བ་ཀུན་གྱིས་མི་ཕྱེད་དད་པ་ཐོབ། ། དེ་ཚེ་ཀུན་ཀྱང་སྤྲོ་བ་བསྐྱེད་ནས་སུ། ། གནས་ལ་མཆོད་འབུལ་ཞབས་བྲོ་རྒྱག་ཟེར་ནས། ། སྐལ་ལྡན་ཁྲོམ་ཀུན་རང་འོས་བྲོ་བརྡུངས་ནས། ། རྒན་རྒོག་རྣམས་ནི་འཁུན་པ་དི་རི་རི། ། སྐྱེས་པ་རྣམས་ནི་སྐད་གྲི་ཤ་ར་ར། ། བུ་མོ་རྣམས་ནི་རྒྱན་ཆ་ཁྲོ་ལོ་ལོ། ། བྱིས་པ་རྣམས་ནི་བཞད་གད་ཙེ་རེ་རེ། ། སྤོ་བོའི་བྲོ་བརྡུང་འདི་འདྲ་རྒྱག་ཡིན་ཟེར། །
རྡོག་སྒྲ་ཁྲིག་ཁྲིག་གདངས་འདི་གཏོང་བ་སྐད། ། འཇག་གནས་རི་ཞིག་མ་མཇལ་གནས་རི་མཇལ། ། འཇག་གནས་རི་དེ་ཟངས་མདོག་དཔལ་རི་འདྲ་ཞིག་མཇལ། ། ཟངས་མདོག་དཔལ་རི་དེ་འཇའ་འོད་གུར་དུ་འཁྱིལ། ། འཇག་བླ་མ་ཞིག་མ་ཕེབས་བླ་མ་ཕེབས། ། འཇག་བླ་མ་ཨུ་རྒྱན་པདྨ་འདྲ་ཞིག་ཕེབས། ། ཨུ་རྒྱན་པདྨ་དེ་དཔའ་བོ་མཁའ་འགྲོས་བསྐོར། ། འཇག་གཏེར་སྒོ་མ་ཕྱེ་གཏེར་སྒོ་ཕྱེས། ། འཇག་གཏེར་སྒོ་ཨུ་རྒྱན་རྩ་གསུམ་གླིང་པས་ཕྱེས། ། རྩ་གསུམ་གླིང་པའི་ཐུགས་རྗེའི་གཏེར་ཆོས་ཕོབ། །
རྩ་གསུམ་གླིང་པས་ཐུགས་རྗེའི་ས་གཞིར་བྱིན་ཆེན་ཕོབ། ། སྦས་པའི་ཡུལ་འདིར་བཀྲ་ཤིས་རབ་གནས་ཤོག ། ཞབས་བྲོ་གཉིས་ལེན་གསུམ་བརྒྱབ་མ་ཤེས་ན། ། ཤར་པོ་ཀོང་ཕྲུག་གཞོན་པ་མ་ཡིན་པ་འདྲ། ། རྡོག་བྲོ་འདི་ནི་སག་འགྲོས་འདྲ་ཞིག་ཐོངས། གཅིག་སོ་ཨ། གཉིས་སོ་ཨ། གཅིག་གཉིས་གསུམ་བརྒྱབ་ལན་མོ་འདྲ་ཐོངས་ཤོག་ཨ། ཞེས་པའི་བྲོ་འབུལ་དེ་ཙམ་བགྱིས་ནས་སོང༌། ། དེ་ནས་བཀྲ་ཤིས་རབ་གནས་བགྱིས་པ་དང༌།
ཁོ་བོ་དག་ཀྱང་བསམ་དོན་འགྲུབ་པའི་ཚེ། ། དགའ་སྟོན་གནས་ལ་མཆོད་འབུལ་བགྱིས་པའི་ཆེད། ཁོ་བོས་དགའ་གླུ་འདི་ཙམ་བཞེངས་པའོ། ན་མོ་གུ་རུ། མི་ཁོ་བོས་དད་མོས་མཐོ་རྩེའི་སྟེང༌། ། བློ་རྩེ་གཅིག་གདུང་བའི་ལང་ཚོའི་དབུས། ། ཕ་རྒྱལ་བ་ཀུན་ལས་ལྷག་པ་ཡི། ། སྐྱབས་མཚུངས་མེད་པད་འབྱུང་པྲོག་ཞུ་དེ། ། བདག་རྩ་གསུམ་གླིང་པའི་ཐོད་ལ་བརྒྱན། ། མགོན་འགྲོ་བའི་དཔུང་གཉེན་ཐུགས་རྗེའི་གཏེར། །
བྱམས་ཁྱབ་བདག་ཀུན་འདུས་འོད་ཟེར་དེ། ། བརྡ་གཅིག་བསྡུས་ཀརྨ་བྷ་དྲ་བ། ། བདག་སྐལ་ལྡན་མིག་གི་པདྨོར་ཤར། ། དབྱིངས་མཁའ་ལྟར་དྭངས་པའི་གཤིས་ལུགས་ལ། ། རླུང་སོར་རྩེའི་སྦུ་གུའི་གྲ་བསྡེབས་ནས། ། བཀའ་ལུང་རིགས་མཁྱེན་གཉིས་རི་མོ་བཀོད། ། དེ་འགྲོ་བའི་དགའ་སྟོན་བླ་མའི་དྲིན། ། བུ་སྔོན་འཕྲོས་མཇལ་དེ་ངོ་མཚར་ཆེ། ། ཕ་མཚུངས་མེད་རྒྱལ་དེའི་ཞབས་ལ་འདུད། ། བུ་ད་ནི་ཁ་མཚར་གླུ་ལེན་ན། །
གཞི་དང་པོ་བསླབ་པ་གསུམ་ནས་ལེན། ། ལམ་གཉིས་པ་ཀྲྀ་ཡོག་རྒྱུད་ནས་ལེན། ། འབྲས་འཁོར་གསུམ་ཨ་ཏིའི་གཞུང་ནས་ལེན། ། ཚིག་སྣང་སྲིད་དཔེ་རུ་སྦྱར་ནས་ལེན། ། དོན་གནད་འགག་ཁོག་ཏུ་ཕུག་ནས་ལེན། ། སྒྲ་སྡེབ་སྦྱོར་རྒྱན་དུ་བཀོད་ནས་ལེན། ། མཁས་ཁྱད་ཆོས་ཟུར་གྱིས་ངོམ་ནས་ལེན། ། དེ་རྒྱུད་དོན་ཁོ་བོས་གླུ་ཕུགས་ཡིན། ། དེ་ས་མཚམས་སོ་སོའི་གདངས་ཤིག་བཏང༌། ། མི་ཁོ་བོ་རབ་བྱུང་མགོ་རིལ་དུས། །
གཞི་རྣམ་རྟཽག་སྒོམ་ཞིང་སངས་རྒྱས་འགྲུབ། ། ལམ་འཛིན་པས་བཅིངས་ནས་བྲོས་ས་བཙལ། ། སེམས་མ་རིག་ལོང་བས་ཁ་ཆོས་བཤད། ། གཞི་ཆགས་སྡང་དགོན་དུ་གྲུབ་ཐོབ་རློམ། ། ལས་རྒྱུ་འབྲས་གསོད་པའི་བླ་མ་འདོད། ། རང་གར་འགྲོ་ཆ་མེད་ཚེ་འདས་འདྲེན། ། སང་ནམ་འཆི་ཆ་མེད་སྡོད་ཆེས་བསྒྲུབས། ཁྱོད་ཐེག་དམན་སྒྲུབ་པའི་རྩ་གསུམ་གླིང༌། ། གཞི་གཤིས་ལུགས་རྟོགས་ལ་མ་བསྐོས་ཟིན། ། ལམ་གྲོལ་ཆ་ཐོབ་པ་ཡ་རེ་ཆ། །
འབྲས་དོན་མེད་མིན་ནམ་རྩ་གསུམ་གླིང༌། ཁྱོད་ཉན་ཐོས་བསླབ་པའི་གྲོང་ཁྱེར་དུ། ། གཞི་ཐེག་དམན་བུད་མེད་སྐྱོང་སྐྱོང་ནས། ། ལམ་གོལ་ས་རི་རྡོ་མ་བརྫིས་སམ། ། ཆོས་ཕར་ཕྱིན་འདུལ་བ་དྲུག་ལྡན་གྱི། ། ཚུལ་རྣམ་དག་དགེ་སློང་ཁོ་ཐག་ཆོད། ། དེ་གོའམ་རྩ་གསུམ་གླིང་པ་བ། ཁ་སྟོང་བཤད་ནེ་ཚོ་མ་ཎི་ཅན། ། ལུང་གཅིག་ཤེས་ཀུན་གྲོལ་རྒྱབ་ལོག་ལ། ། བཀའ་བཅུ་ཡང་མ་ལགས་གཅིག་ཀྱང་སྡུག །
ཕྱི་ཟོག་ཟོག་འབའ་ལའི་རྒྱལ་མཚན་ཕྱར། ། རྒྱུད་ཁེངས་སེམས་ཧ་ལའི་འདམ་རྫབ་ཅན། ། མི་ཁྱོད་འདྲའི་བཙུན་པ་མགོ་རིལ་ལས། ། བྲག་སྲིབ་རི་ནག་པོའི་འུག་པ་དགའ། ། དེ་གོའམ་པདྨ་གཏེར་བདག་གླིང༌། ཁྱོད་དང་འདྲ་བ་གཞན་ཡོད་ན། ། ལས་དོན་མེད་བསམ་ཞིང་སྙིང་རླུང་ལྡང༌། ། དེ་གོ་ཡུལ་རང་མཚང་ཅན་གྱིས་ལོངས། ། བདག་རྩ་གསུམ་གླིང་པའི་སྨྱོ་སྤྱོད་ལ། ། ཚིག་ཁ་བཤད་དེ་ཙམ་གོ་གོ་ནས། །
སེམས་གྲོལ་ཆ་ལྕགས་ཕུར་ངར་མའི་རྣོ། ། བཞུ་རྒོལ་བཏུལ་འདོད་ན་བྱེད་རན་འདུག ། དེ་ཉན་ཐོས་གསུམ་གྱིས་གླུ་ལེན་ཡིན། ། ད་ཀྲྀ་ཡོག་གསུམ་གྱི་གླུ་ལེན་ན། ། ཕ་ཀུན་ཏུ་བཟང་པོ་ཐོག་མའི་མགོན། ། གནད་གཅིག་ཤེས་དེ་ལ་རྒྱུད་སྡེ་རྫོགས། ། གཞི་ཀ་དག་ཟང་ཐལ་ཟེར་བ་ཡིན། ། བརྡ་སྣང་སྲིད་ལུང་རིགས་རི་མོ་མཁན། ། དབྱིངས་དགའ་རབ་རྡོ་རྗེ་མ་ལགས་སམ། ། ཚིག་མཚོན་དུ་མེད་པའི་ཐིག་ལེ་ཆེ། །
དེ་ཆོས་སྒོ་བརྒྱད་ཁྲི་འབྱུང་བའི་གནས། ། གནད་དོན་གཉིས་ཀློང་ལ་ཤར་བ་ཉིད། ། མཁས་ཤྲཱི་སིངྷ་མ་ལགས་སམ། ། ཕྱི་ཚོགས་དྲུག་སྒྱུ་མའི་ཉན་ཐོས་ཀུན། ། དོན་གང་ཤར་ངོ་བོ་བདག་མེད་རྟོགས། ། ཚིག་རང་བཅིངས་སྡོམ་པའི་མུ་གེ་ཡལ། ། དགྲ་དུག་ལྔའི་དམག་ཚོགས་བདེ་སྟོང་རོལ། ། ཕྱི་མཚན་ཉིད་ལྟ་བའི་བ་གམ་རྒྱས། ། ནང་གནས་ལུགས་སྒོམ་པའི་ཉི་མ་ཤར། ། དབྱིངས་འཁོར་འདས་སྣོད་བཅུད་དབང་དུ་བསྡུས། །
ལུང་གཉིས་སུ་མཁས་ཤིང་བརྟན་པ་ཐོབ། ། རྗེ་སངས་རྒྱས་ཀུན་གྱི་སྤྱི་གཟུགས་ཏེ། ། ཕ་པདྨ་འབྱུང་ནས་མ་ལགས་སམ། ། རྗེ་དེ་ཡིས་བྱིན་བརླབས་ཐུགས་ཀྱི་སྲས། ། མི་ཁོ་བོ་རྩ་གསུམ་ཆོས་ཀྱི་རྒྱལ། ། སྐྱབས་གོང་མའི་གསུང་རྒྱུན་གནས་ལུགས་ལ། ། ལམ་གོ་ཡུལ་ཨ་ཏིའི་གླུ་ལེན་ན། ། ལུས་མ་བཅོས་ཚོགས་དྲུག་ལྷུག་པ་བདེ། ། ངག་མ་བཅོས་འབྱུང་འཇུག་བཟླས་པ་བདེ། ། སེམས་མ་བཅོས་འདུ་ཤེས་བཟོད་མེད་བདི། །
རྒྱན་མ་བཅོས་བཀླུབས་པའི་གོས་དཀར་བདེ། ། སྐྲ་མ་བཅོས་རལ་པའི་ལྕང་ལོ་བདེ། ། གྲོགས་མ་བཅོས་བདེ་སྟོང་ཕོ་ཉ་བདེ། ། མཁར་མ་བཅོས་དབེན་པའི་བྲག་ཕུག་བདེ། ། ཟས་མ་བཅོས་བླང་དོར་བྲལ་བ་བདེ། ། ནོར་མ་བཅོས་རང་སེམས་ཀུན་འབྱུང་བདེ། ། ཡུལ་མ་བཅོས་གཏད་སོ་བྲལ་བས་བདེ། ། ཞིང་མ་བཅོས་ཆོས་སྐུའི་རྒྱལ་ས་བདེ། ། བུ་བདེ་སྡུག་ཨ་ཏི་བླ་མེད་དྲིན། ། དུས་ཕྱི་མོའི་སྔགས་འཆང་རྩ་གསུམ་གླིང༌། །
ལུང་སྤྱི་ནས་གྲགས་པའི་གཏེར་བདག་གླིང༌། ། བརྡ་གསང་མཚན་གནམ་ལྕགས་རྡོ་རྗེ་བ། ། སྤྱོད་སྨྱོ་བ་ལྟ་བུའི་དྲག་པོ་རྩལ། ། མི་ཕལ་ཆེར་རྣམ་རྟོག་འཁྲུལ་ནས་སྨྱོ། ། མི་ཁོ་བོ་ཉམས་རྟོགས་འབར་ནས་སྨྱོ། ། མི་སྨྱོ་ཚབ་ཆེ་བའི་འཇིག་རྟེན་པ། ། མིག་ཧད་ཀྱིས་བལྟ་ནས་ངན་འགྲོར་མཆོངས། ། ལས་རྒྱུ་འབྲས་རིག་ཅིང་དཀོན་མཆོག་སྤངས། ། ལར་འཆི་བ་ཤེས་ཀྱང་སྡོད་ཆོས་བསྒྲུབས། ། ཆོས་བདེ་འགྲོའི་ཆེད་དུ་སྡིག་པ་འབད། །
སེམས་དྲན་རིག་སངས་རྒྱས་འཁོར་བར་བཅུག ། ལུས་མི་གཙང་རྫས་ལ་བྱི་དོར་བྱེད། ། ཚེ་རྟེན་གྱི་འདུན་མ་རྒྱབ་ལ་བསྐྱུར། ། ལས་མི་དགེའི་སྣ་ཐག་མདུན་ནས་འཐེན། ། དྲིན་བསྐྱངས་པའི་སྒོ་ནོར་ལོག་པར་གསོད། ། རྟེན་སྐྱབས་ཀྱི་བླ་མ་སྙིང་ནས་སྨད། ། དུས་ནམ་ཡང་ཕུང་བའི་ཉེ་བ་བསྟོད། ། དགྲ་འཁོར་བའི་བཙོན་ར་ཁྱིམ་འཛིན་བརྩེ། ། ལས་དོན་མེད་འཁོར་བའི་སོ་ནམ་བསྒྲུབས། ། ཟོག་སྙིང་མེད་ཟང་ཟིང་མིག་ལྟར་སྐྱོང༌། །
ཚེ་འདི་ཡི་འདུན་མ་རབ་རིབ་དེས། ། དོན་མ་རིག་ངང་ལ་འཆི་བ་སླེབས། ། མི་སྨྱོ་ཚབ་ཆེན་པོ་འཇིག་རྟེན་པ། ། ཚེ་འདི་ཕྱི་མེད་པའི་སྨྱོ་ལུགས་ཡིན། ། མི་ཁྱོད་རྣམས་འཕྲལ་དུ་རྩད་བཅད་ནས། ། ཕྱིས་ངན་སོང་འབྲས་བུ་ཡལ་ཏེ་བདེ། ། མི་ཁོ་བོ་སྨྱོ་བའི་སྨྱོ་ལུགས་ནི། ། སེམས་གཏད་སོ་བྲལ་བའི་སྨྱོ་སྨྱོ་འདྲ། ། ཡུལ་ངེས་མེད་འཁྱམས་པས་སྨྱོ་སྨྱོ་འདྲ། ། ལུས་ཚུལ་འཆོས་མི་ཤེས་སྨྱོ་སྨྱོ་འདྲ། །
ཟོབ་མི་ཆོས་མི་མཁས་སྨྱོ་སྨྱོ་འདྲ། ། བབ་ཆེ་ཚུལ་ཟད་པས་སྨྱོ་སྨྱོ་འདྲ། ། ཆོས་བདག་མེད་རྟོགས་པས་སྨྱོ་སྨྱོ་འདྲ། ། ཡུལ་ངེས་མེད་འཁྱམས་པས་སྨྱོ་སྨྱོ་འདྲ། ། གནས་དུར་ཁྲོད་འགྲིམས་པས་སྨྱོ་སྨྱོ་འདྲ། ། ལམ་རོ་སྙོམ་སྦྱངས་པས་སྨྱོ་སྨྱོ་འདྲ། ། ཉིན་འཁྲུལ་པའི་སྣང་བ་བདག་མེད་སྨྱོ། ། ནུབ་ཉལ་བའི་རྨི་ལམ་སྒྱུ་མར་སྨྱོ། ། ལམ་བར་དོའི་ཡིད་ལུས་སྟོང་པར་སྨྱོ། ། རྒྱུད་རིགས་དྲུག་རང་གཟུགས་ཆགས་མེད་སྨྱོ། །
སྨྱོ་ཆེ་བ་མ་ལགས་ཤི་ཡང་ཤི། ། སེམས་རིག་པའི་ཀློང་དུ་དུག་ལྔ་འཆི། ། ལམ་རྒྱུ་ཡི་ཀློང་དུ་ཚོགས་དྲུག་འཆི། ། རྩ་དྷཱུ་ཏིའི་སྦུབས་སུ་ལས་རླུང་འཆི། ། གྲོགས་དགའ་བཞིའི་གནས་སུ་འདོད་ཆགས་འཆི། ། དྲོད་གཏུམ་མོའི་མདངས་ཀྱིས་ལྷག་པ་འཆི། ། རླུང་འཇའ་ལུས་སྟོབས་ཀྱིས་བསྡུས་ཕུང་འཆི། ། གཞི་ཆོས་སྐུའི་ཀློང་དུ་ཉོན་མོངས་འཆི། ། དེ་སྔགས་རྒན་འཆི་བའི་འཆི་ལུགས་ཡིན། ། གནད་འཆི་བའི་མན་ངག་དྲོད་ཚད་འདི། །
ཕ་གུ་རུའི་གདམས་ངག་དྲིན་ལས་ཐོབ། ། དགོས་ཚད་བླ་མའི་ཐུགས་ལ་བཏགས། ། མི་བདག་ཀྱང་རྩ་རླུང་རྒྱ་མདུད་གྲོལ། ། འདི་ཁོ་བོས་འདྲ་ཚུལ་གླུ་ལེན་ཏེ། ། རྗེ་གོང་མ་རྣམས་ཀྱིས་ཐུགས་མ་ཁྲེལ། ། དགོས་སྦྱིན་བདག་རྣམས་ཀྱིས་ཤག་མ་གནང༌། ། དེ་ཡིན་ལུགས་གནས་རི་བཟང་པོར་འབུལ། ། གནད་འདྲ་ཚུལ་མགོ་ནག་མི་ལ་སྦྱིན། ། ཚིག་བབ་ཆོས་ཐུགས་ལ་མ་གནང་ཡག ། ནང་དུག་ལྔ་ཤི་བའི་ཡེ་ཤེས་གསལ། །
གཞི་ཀ་དག་ཀློང་དུ་གནས་ལུགས་བདེ། ། གཏེར་ཡིད་བཞིན་ལོན་པས་འགྲོ་བ་འཚིངས། ། དུས་རྟེན་འབྲེལ་འགྲིགས་པས་བཀྲ་ཤིས་དགེ ། རྟེན་ནམ་ཡང་ཡར་ལྡན་འབྱུང་བར་ཤོག ། དེ་སྐད་ཙམ་དུ་མགུར་དུ་བཞེངས་པ་དང༌། ། རྟེན་འབྲེལ་དགའ་བྲོད་ངང་དུ་ལོག་སྟེ་སོང༌། ། དེ་ནས་ཉེར་ལྔ་ནས་བཟུང་ཚེས་གཅིག་མཚམས། ། ཀ་ནམ་སྡེ་པ་ཚང་གིས་གདན་འདྲེན་བྱུང༌། ། ཚེས་གསུམ་སྔ་དྲོར་བྲག་རྩར་འགྲོ་བར་བྱས། ། གསང་སྔགས་བསྟན་སྐྱོང་ཞེས་བྱའི་མཚན་ཅན་ལ། །
མཆོད་ཡོན་རྟེན་འབྲེལ་འགྲིགས་བཞིན་མཇལ་འཕྲད་བྱས། ། གཏེར་སྒྲོམ་ཤོག་སེར་ལ་སོགས་མཇལ་ཁ་ཕུལ། ། ཚེས་བདུན་ཉིན་ལ་པདྨ་ཡང་རྩེར་བྱོན། ། འཆི་མེད་ཚེ་ཡི་གཏེར་སྒྲུབ་ཞག་བདུན་བསྡད། ། དངོས་སམ་རྨི་ལམ་ཉམས་དང་ཟ་ཟི་ལ། ། གྲུབ་རྟགས་རྟགས་དང་ལུང་བསྟན་འགའ་རེ་བྱུང༌། ། སྐབས་སུ་ཤོག་སེར་རྣམས་ཀྱང་འགའ་རེ་ཕབ། ། བཅུ་གསུམ་ནམ་ལངས་དངོས་གྲུབ་བླངས་པའི་ཚེ། ། པད་ཞྭ་ཆོས་གོས་ལ་སོགས་ཕུལ་བྱུང་བས། ། ཟབ་མོའི་ཆོས་འཁོར་བསྐོར་བའི་རྟེན་འབྲེལ་འགྲིགས། །
བྱང་ཆུབ་ཆར་སོགས་ཐུན་མོང་དངོས་གྲུབ་བྱུང༌། ། དེ་ནས་ཉི་ཤར་སྐབས་སུ་སླེབས་པ་དང༌། ། སྡེ་པ་ཞལ་ངོ་པདྨ་འཇིགས་མེད་དང༌། ། ནམ་མཁའ་དང་ནི་པདྨ་དབང་རྒྱལ་དང༌། ། གཞན་གྱི་བློན་ཆེན་དཔོན་རིགས་ལ་སོགས་པ། ། དམ་ཚིག་ལྡན་པའི་ཚོགས་ནི་མང་པོ་ལ། ། ཟབ་པའི་དབང་ལུང་ཆ་ཚང་བགྱིས་པ་དང༌། ། དེ་ནས་གྲོལ་ཏེ་ཉི་འོད་མཐིལ་དུ་བསྡད། ། རིན་ཆེན་མཎྜལ་འབྱོར་ལྡན་དང་བཅས་ནས། ། གཏེར་སྒྲོམ་ཁྱད་འཕགས་མཐོང་བ་དོན་ལྡན་གྱི། །
གཏེར་རྒྱ་བཀྲོལ་ཏེ་ཞལ་ཁ་ཕྱེས་པའི་ཚེ། ། ནང་དུ་བཞུགས་པའི་ཡང་ཟབ་སྙིང་པོ་ནི། ། བཀའ་བརྒྱད་ཆེན་མོ་གསང་བ་ཟིལ་གནོན་གྱི། ། ཤོག་དྲིལ་ཨ་མ་ལ་སོགས་མང་པོ་དང༌། ། སློབ་དཔོན་ན་བཟའ་མཚོ་རྒྱལ་དབུ་སྐྲ་བཅས། ། དྲག་སྔགས་ཀུན་འདུས་རིལ་བུ་ལ་སོགས་པ། ། གཏེར་གྱི་རྩི་སྨན་ལ་སོགས་མང་དུ་འདུག ། གཏེར་སྒྲོམ་དག་ལ་བདུད་རྩི་བབ་པ་དང༌། ། དབྱིངས་ནས་རྡོ་རྗེ་ཕག་མོའི་ཞལ་གཟིགས་སོགས། ། ངོ་མཚར་ཆེ་བའི་ལྟས་ཀྱང་མང་པོ་བྱུང༌། །
དེ་ཚེ་ཡོན་མཆོད་ཀུན་གྱིས་དད་པ་ཐོབ། ། དམ་རྫས་མྱོང་ཞིང་སྨོན་ལམ་བཏབ་པའི་ཚེ། ཁོ་བོ་དག་ལ་ལུང་བསྟན་མང་བྱུང་སྟེ། ། ཡི་གེར་འཇིགས་ནས་སྐབས་འདིར་སྦས་པའོ། ། དེ་ནས་ཞག་ནི་མི་རིང་དེ་དག་ལ། ། མཚམས་ནས་གྲོལ་ཏེ་ཆོས་སྡེར་སོང་བའི་ཚེ། ། བཀའ་བརྒྱུད་ཀུན་གྱི་གཙུག་རྒྱན་སྒམ་པོ་པ། ། མཉམ་མེད་དྭགས་པོའི་སྤྲུལ་སྐུ་རིན་པོ་ཆེ། ། བཅུ་བཞི་དགོང་མོ་ཆོས་སྡེར་ཕེབས་བྱུང་བས། ། དེ་ཚེ་མཚམས་སྦྱོར་བཟང་པོའི་རྟེན་འབྲེལ་དུ། །
སྡེ་པ་ཞལ་ངོ་གསང་སྔགས་བསྟན་སྐྱོང་དང༌། ། བ་ཤ་དཔོན་སྒོམ་ཨུ་རྒྱན་དཔལ་འབྱོར་བཅས། ། ཞལ་གྲོས་ལེགས་པར་བསྟུན་པའི་ནང་རྒྱས་ནས། ། ལུང་ཟིན་ཆོས་བདག་སྐྱེས་བུ་འདུག་པ་བཞིན། ། ཚེས་པ་བཅོ་ལྔའི་སྔ་ཞོགས་མཇལ་ཕྲད་མཛད། ། ཐུགས་ཡིད་གཅིག་འདྲེས་གསུང་འཕྲོས་རྒྱས་པའི་མཚམས། ། གཏེར་སྒྲོམ་ཆེན་མོ་མཐོང་བ་དོན་ལྡན་དང༌། ། རྡོ་སྐུ་གསང་བ་ཡེ་ཤེས་མཁའ་འགྲོ་དང༌། ། ཤོག་སེར་ལ་སོགས་རྟེན་རིགས་ཁྱད་འཕགས་རྣམས། ། སྤྲུལ་སྐུ་རིན་པོ་ཆེ་ལ་མཇལ་ཁ་ཕུལ། །
རྩེ་གཅིག་དབང་བཞི་སྨོན་ལམ་མཛད་པ་དང༌། ། ཨ་མ་དམ་རྫས་ཁྱད་པར་འཕགས་པ་ཕུལ། ། ལྷག་ཏུ་དྲག་སྔགས་ཀུན་འདུས་རིལ་བུ་ནི། ། སྐུ་ཚེའི་བར་ཆད་སེལ་བའི་ཆེད་དུ་ཕུལ། ། ལེགས་འབུལ་རིན་ཆེན་གསེར་དང་བཀྲ་ཤིས་དར། ། དགྱེས་ཤིང་མཉེས་པའི་ཚུལ་གྱིས་གནང་ནས་བྱུང༌། དེ་ཚེ་ཁོ་བོའི་ཉམས་སྣང་ཟ་ཟི་ལ། ། མཆོག་གི་སྤྲུལ་སྐུའི་དབུ་ཡི་གཙུག་ཏོར་སྟེང༌། ། འཇའ་གུར་གཉིས་སྦྲེལ་ཞིག་གི་ནང་དུ་ནི། ། སྣང་བ་མཐའ་ཡས་མཉམ་བཞག་སྐྱིལ་ཀྲུང་ཅན། །
རེས་གསལ་རེས་མི་གསལ་བ་ལན་གཉིས་མཇལ། ། དེ་ཚེ་བདག་ང་མི་ཕྱེད་དད་པ་ཐོབ། ། ཐུན་མོང་མ་ཡིན་ཐུགས་ཡིད་གཅིག་ཏུ་འདྲེས། ། དེ་ནས་སྤྲུལ་སྐུ་སྤོ་སྟོད་བྱོན་ནས་སོང༌། ། བདག་ཀྱང་དེ་ཡི་ཕྱི་ཉིན་བགྲོད་ནས་འོང༌། ། མདོང་ཆུ་ཡན་དང་ར་གཞི་མར་བཏགས་ལ། ། དབང་བསྐུར་ཆོས་ར་ཞག་ཤས་ཙམ་དུ་བྱས། ། མདོང་ཆུའི་མཚན་བརྒྱད་ལྷ་ཁང་གནས་པའི་ཚེ། ། དེ་སྐབས་ནུབ་མོ་ཉལ་བའི་རྨི་ལམ་དུ། ། བཀའ་སྲུང་ལེགས་ལྡན་འབར་བ་མཆེད་བཞི་ཡིས། །
རང་རང་གཟུགས་དང་ཆ་བྱད་རྫོགས་ནས་སུ། ཁང་ཆུང་སྒོ་ནས་ཤར་གྱིས་སླེབས་ནས་བྱུང༌། ། དགའ་སྤྲོས་ཕྱག་འཚལ་གུས་འདུད་བྱེད་པ་དང༌། ། སྐྱེ་མེད་གདངས་ལས་སྒྲ་ཚིག་འདི་སྐད་ཟེར། ཀྱཻ། རྒྱལ་བའི་སྲས་པོ་ལོ་ཙཱ་བ། རྩ་གསུམ་གླིང་པ་ལེགས་པར་གསོན། ཁྱེད་ཉིད་ཡང་རྫོང་མཆིམས་ཕུ་རུ། ། རྗེ་ཡི་དྲུང་དུ་བསྡད་པའི་ཚེ། ། ལུང་བྱང་བཀའ་རྒྱ་འབོགས་པ་ཡིས། །
མ་ངེས་འབྱུང་གྱུར་བསྟན་པ་དེ། ། རྟགས་དང་རྟེན་འབྲེལ་གནས་འདིར་ཡོད། ཁྱད་པར་ཡང་ཟབ་དྲག་པོའི་སྐོར། ། ཡུལ་གྲུ་དགེ་བའི་ཆོས་ཀ་ཡོད། ། མཚམས་སྦྱོར་ལུང་བསྟན་དུས་འདིར་ཡིན། ། ངེད་རྣམས་ལས་ཀྱི་བཀའ་སྐྱོང་ཡིན། ། སང་ནས་འགྲོགས་དང་རྟེན་འབྲེལ་འགྲིགས། ། ཟབ་པའི་མཐར་ཐུག་ཉིད་ལ་འབུལ། ། ཉིད་ཀྱང་གནས་འདིའི་ས་བདག་མཛོད། ། འདུལ་ཞིང་བཞུགས་ཡུལ་དུས་ལ་བབ། །
གཏེར་སྲུང་ངེད་རྣམས་བཀའ་སྐྱོང་ངོ༌། ། དེ་ནས་འཇའ་ལྟར་ཡལ་ནས་སོང༌། ། ཕྱིར་ནངས་བྲེལ་གཡེང་ཆེ་ནས་མ་ཁོམ་པས། ། ཉི་ནུབ་ཙམ་ནས་གཏེར་སྲུང་སླེབས་ནས་བྱུང༌། ། རྟེན་འབྲེལ་མ་ཡེངས་འཕྲལ་དུ་ཕེབས་ཤིག་ཟེར། ། དེ་མ་ཐག་ནས་ཚོགས་རྫས་བསྒྲིགས་པ་དང༌། ། དེ་ཚེ་བདག་དང་སློབ་མ་དྲག་རིམ་དང༌། ། ཀ་ནམ་སྡེ་པ་བསོད་ནམས་རབ་མཛེས་དང༌། ། ཕྱག་གཡོག་དྲུང་འཁོར་དྲག་རིམ་རེ་ཟུང་བཅས། ། ཡོན་མཆོད་ཐམས་ཅད་བྱམས་ཁང་ནང་དུ་སོང༌། །
ཚོགས་འཁོར་ཕུལ་ཞིང་ཐ་ཚིག་བརྗོད་པའི་ཚེ། ། གཟའ་བདུད་ནག་པོ་དངོས་སུ་གཟུགས་བསྟན་ནས། ། མེ་ཡི་ཁ་རླངས་ཚ་འུབ་རབ་འཁྱིལ་ནས། ། ལྕེ་ཡི་སྟེང་དུ་ཤོག་དྲིལ་འཛིན་ནས་ཀྱང༌། ། བྱམས་པའི་སྐུ་རྒྱབ་གྱང་ལོག་ཁེངས་ནས་འདུག ། དེ་ཚེ་བདག་གིས་ལག་པ་ཟད་པའི་ཚེ། ། བྱམས་པའི་སྙན་གཡོན་ཤོག་ནས་བབ་འདྲ་བའི། ། ཚ་ཚྭ་ཐོར་ཐོར་ལག་ཏུ་སླེབས་ནས་བྱུང༌། ། དབང་བཞི་བླངས་ཤིང་གསོལ་བ་སྨོན་ལམ་བཏབ། ། དཔོན་སློབ་ཡོན་མཆོད་རྣམས་ཀྱིས་དབང་བཞི་བླངས། །
སླར་ཡང་རབ་གནས་བསྐྱར་ཏེ་གཏེར་རྫོང་ཕུལ། ། ཕྱི་ནངས་ཞོགས་ནས་སྒྲོམ་བུ་ཁ་ཕྱེས་པས། ། དྲག་པོ་ནམ་ལྕགས་འཁོར་ལོའི་ཆོས་ཚན་འདུག ། དེ་སྐབས་ཡིད་འོང་གཞུང་ནས་ཡིན་པ་ཞིག ། གནས་པོ་སྒམ་བུ་བཀྲ་ཤིས་བྱ་བ་དང༌། ། གནས་པོ་དཔལ་ལུ་བྱ་བ་ལ་སོགས་པས། ། རྟེན་འབྲེལ་མཇལ་དར་འབུལ་དུ་བྱུང་བ་དང༌། ། སྒམ་བུ་དྲུག་དཀར་གཡུ་ཞིག་སྤྲད་ནས་ཀྱང༌། ། དགོན་སྡེ་མང་པོ་འཛུགས་པར་མཛད་པ་དང༌། ། སྨིན་པར་མཛད་ཕྱིར་ཡིད་འོང་ཕེབས་ཞེས་ཟེར། །
དེ་ཡིས་མ་བསྒྲིགས་རྟེན་འབྲེལ་འགའ་རེ་འགྲིགས། ། དེ་སོགས་རྟེན་འབྲེལ་མང་པོ་བྱུང་ན་ཡང༌། ། ཡི་གེར་འཇིགས་པས་བྲི་བ་མ་ལོང་ངོ༌། ། བལ་ཕུར་འགོ་ནད་འདུག་པ་མཚམས་ཀྱང་བཅད། ། རྣམ་དཀར་ཟང་ཟིང་འབུལ་བ་དག་ཀྱང་བྱུང༌། ། དེ་ནས་བལ་ཕུར་ཟླ་གཅིག་མཚམས་ལ་བསྡད། ། དེ་སྐབས་སྤྲུལ་སྐུ་ཚང་ནས་མི་འགྲིམས་བྱུང༌། ། འདི་ལོར་སྤྲུལ་སྐུ་རྩུབ་སྐག་ཆེ་ཡིན་པས། ། སྲུང་སྐྱོབ་སྐུ་རིམ་མཛད་རོགས་གྱིས་ཤིག་ཟེར། ། དེ་རུ་བགྲོད་ནས་ཞག་པོ་བདུན་ཙམ་ལ།
ཁྲོ་རྒྱལ་དྲག་པོ་ཀཱི་ལའི་བཟློག་པ་བཅས། ། ཞོགས་དགོང་ཚེ་སྒྲུབ་སྔགས་ཕྲེང་བགྲང་བ་དང༌། ། མཆོག་སྤྲུལ་ཚང་ཡང་སྲུང་འཁོར་ཡང་ཡང་བགྱིས། ། དེ་ཚེ་བོན་བྱད་ལན་གསུམ་བྱུང་བའི་ཚེ། ། དེ་ཚེ་གཤིན་རྗེའི་དམིགས་པས་རང་གཤེད་དབབ། ། དེ་ནས་སྒྲུབ་པ་དེ་དག་གྲོལ་བ་དང༌། ། མཆོག་སྤྲུལ་ཚང་ལ་ལུང་དང་བཀའ་གཏད་ཕུལ། ཁྱད་པར་འབྱོན་པའི་བར་ཆད་སེལ་བ་ཡི། ། ཞིང་སྐྱོང་མགོན་པོའི་ལས་ཚོགས་དག་ཀྱང་ཕུལ། ། དེ་ཚེ་ཕྱིར་ནངས་རྟེན་འབྲེལ་མཚམས་སྦྱོར་ལ། །
གསང་སྔགས་བསྟན་སྐྱོང་རྒྱུན་དུ་དེ་རུ་བཞུགས། ། འབྱོན་ཁ་སྤྲུལ་སྐུ་ཚང་གིས་ལེགས་འབུལ་ལ། ། རྣམ་རྒྱལ་བུམ་པ་ཁ་རྒྱན་མགུལ་ཆིངས་བཅས། ། མཆོག་གི་སྤྲུལ་སྐུའི་ན་བཟའ་ཆ་ཚང་དང༌། ། རྟ་མཆོག་ངང་དཀར་མཛེས་པ་དར་སྣས་བརྒྱན། ། གཞན་ཡང་ཇ་དར་དང་སྣམ་ཐག་སོགས། ། ཚན་གྲང་རྒྱས་པ་དག་ཏུ་ཕུལ་ནས་བྱུང༌། ། འགྲོ་ཁ་ཚོགས་འཁོར་བཀྲ་ཤིས་རབ་གནས་བྱས། ། ཡང་ཡང་མཇལ་བ་ཕྱག་སྦྲེལ་སྨོན་ལམ་མཛད། ། དེ་ནས་མཆོག་སྤྲུལ་སྒམ་པོར་ཕེབས་ནས་སོང༌།
ཁོ་བོ་བདག་དང་བསྟན་སྐྱོང་ཡོན་མཆོད་བཅས། ། རི་ཁྲོད་ཆོས་སྡེར་ལོག་སྟེ་སོང་བ་དང༌། ། དེ་ནས་དུས་ཉེ་ཞིག་ཏུ་ཡིན་པ་རུ། ། དུས་འཁྲུག་ནད་ཡམས་ཞི་བའི་རྟེན་འབྲེལ་དུ། ། དྲག་པོ་ཀཱི་ལའི་གཏོར་ཟློག་རྒྱས་པ་བརྫངས། ། ཕྱོགས་ཕྱོགས་བར་ཆད་སེལ་བའི་ཟོར་སྣ་བསྟན། ། དེ་ཚེ་བློ་བུར་བྱད་ཁ་གྱུ་འདུག་པས། ། ཨར་གཏད་དྲག་དམིགས་ཡང་ཡང་བྱ་དགོས་བྱུང༌། དེ་ནས་སྒྲུབ་པ་གྲོལ་བའི་དུས་སུ་ལ། ། ཆོས་སྡེ་དཔོན་སློབ་གྲྭ་ཚང་ཐམས་ཅད་ལ།
ཁྲོ་རྒྱལ་དྲག་པོ་ཀཱི་ལའི་དབང་ཆེན་བསྐུར། ། རྟེན་འབྲེལ་བཀྲ་ཤིས་དག་ཀྱང་འགྲིགས་པ་བྱུང༌། ། ཤོག་སེར་བུ་དཔེ་ཕབ་པའི་ཤོག་བུ་རྣམས། ། གསང་སྔགས་བསྟན་སྐྱོང་ལགས་ཀྱིས་ཐུགས་གཉེར་ཁུར། ། དེ་ནས་རིམ་བཞིན་ནང་དུ་ལོག་ནས་སོང། ། ཟླ་བ་གསུམ་དུ་མཚམས་བཅད་བྱས་པ་དང༌། ། མ་ཧཱ་གུ་རུའི་ལུང་བསྟན་གསལ་བཀོད་ལ། ། གཏེར་སྒྲུབ་བགྱིས་ནས་བཀའ་བརྒྱད་ཆེན་མོ་ཕབ། ། གཞན་ཡང་པདྨ་ཁྲག་འཐུང་ལ་སོགས་པ། ། དགོས་རིམ་ལན་ཚ་འགའ་ཞིག་ཕབ་པའི་ཚེ། །
ཡར་ཟླའི་ཚེས་བཅུའི་ནུབ་ཐུན་ཉམས་སྣང་ལ། ། ཅི་ཡང་མི་སྣང་ནམ་མཁའ་གཡའ་དག་ལ། ། བློ་བུར་ཡུད་ཀྱི་འཇའ་ཚོན་ཁྲ་ལེ་བ། ། བུན་ལང་ཕུང་པོར་སྤུངས་པ་ཞིག་གི་ནང༌། ། མཐོང་སྣང་ཡུལ་དུ་རྩིས་ལ་མི་ཐུབ་པའི། ། པདྨ་འབྱུང་གནས་སྐར་ཚོགས་ཕྲེང་བ་ལྟར། ། མཁའ་འགྲོ་རྒྱ་མཚོའི་ཚོམ་བུ་རེ་རེ་བཅས། ། གསལ་སྣང་སྒྱུ་མའི་གར་སྒྱུར་སྐུར་བཞེངས་ནས། ། མགྲིན་གཅིག་གདངས་ལས་རང་སྒྲ་འདི་ལྟར་གསུངས། ཀྱཻ་ཧོ།
ཉོན་དང་ལས་ཅན་སྐལ་བར་ལྡན། ། ང་ནི་ཀུན་གཞི་ཨ་ཏི་ཆོས་སྐུ་ཡིན། ། དབྱིངས་ལས་མ་གཡོས་མི་འགགས་ལོངས་སྐུའི་རྩལ། ། མ་ཆགས་མཚོ་སྐྱེས་སྤྲུལ་སྐུ་པདྨ་ཡིན། ། སྐྱོན་བྲལ་ཡོན་ཏན་ཀུན་རྫོགས་གདམས་པ་འདོགས། ། དྲན་པའི་ལྕགས་ཀྱུས་མ་གཏོང་ཡིད་ཀྱིས་ཟུངས། ། སྒོ་གསུམ་ཐ་མལ་རྒྱ་ཡན་དོར་བྱས་ནས། ། སྐུ་གསུམ་དམ་ཚིག་བསྐྱེད་རྫོགས་སྙིང་པོ་ཟུངས། ། བླ་མེད་སྙིང་པོ་ཐེག་པ་ཆེ་བའི་ལམ། ། སྐལ་བཟང་བློ་ཡིས་མི་ཕྱེད་ཡིད་ལ་འཆང༌། །
ཐིག་ལེ་རང་སྒྲ་སྟོང་པའི་རྣམ་འགྱུར་ཅན། ། མཚན་ཉིད་འདི་ཀོ་ལུས་ཀྱང་རྟོགས་པར་དཀའ། ། དེ་བས་གསང་སྔགས་རྒྱལ་པོ་བརྡ་ཡི་དོན། ། ཀུན་བྱེད་སྒྱུ་མའི་རོལ་པ་ཇི་བཞིན་དུ། ། སྣ་ཚོགས་གྲངས་མེད་རྣམ་པ་ཀུན་ལྡན་དུ། ། རྣམ་པར་ཕྱེ་བ་རྣལ་འབྱོར་དང་པོའི་གཞུང༌། ། ཤེས་རབ་ནོར་འཛིན་འཁོར་ལོའི་བུམ་པ་ཅན། ། དབྱིངས་ལས་མ་གཡོས་ཀུན་ལ་ཁྱབ་པའི་གཏེར། ། ཟད་མེད་རིན་ཆེན་བརྡ་ཡི་རྒྱ་རྟགས་ཀྱིས། ། དོན་དང་ལྡན་པའི་ཁ་བྱང་འདི་ལྟར་འཆང༌། །
ཤྲཱི་ཊ་མུ་ལཾ་ཀ་པ་ཀ་རི་དུ་ཨ་ཀ་ལ་ཀྵྃ༔ དེ་ལྟར་ཁ་བྱང་ལུང་རྒྱ་གཏད་པ་ལྟར། ། ས་ཁྱི་ནས་བཟུང་ལྕགས་ཁྱི་ཉེ་ཚུན་ལ། ། སྦས་ཡུལ་འདི་ཡི་བརྡ་རྟགས་ལམ་དུ་ཁྱེར། ། ལོ་ཤས་ཙམ་དུ་གཞན་ཕན་སྨོན་ལམ་གྱིས། ། དུས་བཞི་སྨིན་ཚེ་རི་དྭགས་བྱ་ར་བཞིན། ། སྟོད་སྨད་ཀུན་ཏུ་ཁ་བྱང་རི་མོ་ལྟར། ། དུས་ཀྱི་འགྱུར་ལྡོག་བྱུང་ཚེ་རྒྱ་སོ་སྲུངས། ། དེ་ནས་ཕྲལ་དུ་རིག་པ་ལྕགས་ཆུགས། ། བློ་བུར་གློགས་འགྱུ་ལྟ་བུའི་རྟེན་འབྲེལ་སྒྲིགས། །
ཕྱིར་ནངས་རྐྱེན་རྟོག་མི་རྒོད་གཅིག་རྒྱུག་ལྟར། ། བཟང་ངན་ཁ་མ་འཇིགས་ལ་བློ་སྟུངས། ། ཕྱི་དུས་མ་འདེབས་མི་རྟག་སླེབས་ཀྱིན་ཡོང། ། རྟོག་པའི་འགྱུ་ལམ་སྣང་བས་མ་བཀག་ལ། ། རྒྱལ་པོ་ལྟ་བུ་བློན་པོ་རྗེས་མ་བཙལ། ། སྙིགས་དུས་བདུད་ཀྱི་དཔྱིད་ཀའི་ཁ་རླངས་ལྟར། ། ཉི་ཟླ་གཡོགས་བཞིན་ཆོས་ལ་གནག་པ་འབྱུང༌། ། དེ་ཚེ་ཏིང་འཛིན་རླུང་གིས་ཤུགས་བསྐྱེད་དང༌། ། ཕུག་མི་བདོག་པ་རྒྱུ་འབྲས་ལས་དོན་ཡིན། ། ཆོས་བདག་དམ་ལྡན་རྣམས་ལ་ར་མདའ་སྦྲོན། །
སྤྱིར་ཡང་ཡོན་བདག་སྣང་སྲིད་ལྷ་འདྲེ་ལ། ། དགོས་པའི་དུས་སུ་གསེར་སྐྱེམས་བརྔན་ཆ་བྱིན། ། དམ་གནས་དྲེགས་པ་འདི་རྣམས་གཉན་གྱི་མཆོག ། ཕ་རོལ་བདུད་ལ་རྦད་ཚེ་ཐ་ཚིག་སྒྲོགས། ། རིན་ཆེན་གཏེར་སྒོ་འབྱེད་ཚེ་ཕོ་ཉར་བསྐུལ། ། ཕྱི་ཡི་ལམ་སེལ་འོད་ཟེར་ཅན་མ་གྱིས། ། གྲོགས་ཀྱི་བྱེ་བྲག་ཁ་བྱང་སོ་སོར་བསྟུན། ། གནད་ཀྱི་གོ་རིམ་བདག་ལ་གསོལ་བ་ཐོབ། ། མོས་པའི་སྙིང་དུ་ང་ཉིད་འདུ་འབྲལ་མེད། ། དད་ལྡན་ཚོགས་རྣམས་སྤྱི་བོར་རྟག་ཏུ་མཆོད། །
དངོས་ཉམས་རྨི་ལམ་ལུང་བསྟན་ཐེ་ཚོམ་མེད། ཛྙཱ་ན་ཀཱ་ར་ཨུ་ཏི་ཏཾ༔ དེ་སྐད་བཀའ་སྩལ་གུ་རུ་གཙོ་འཁོར་རྣམས། ། འོད་ཟེར་འབུམ་ཕྲག་ཉི་མར་འདུས་པ་བཞིན། ། དམིགས་མེད་མཁའ་རུ་སྒྱུ་མའི་གར་ལྟར་ལྡང༌། ། བདག་ཀྱང་ཉམས་སྣང་འགྱུ་བ་ཧད་ཀྱིས་སངས། ། གོ་རིམ་ཉམས་མྱོང་བགྱིས་ནས་གཏན་ལ་ཕབ། ། མི་བརྗེད་ཡིད་དུ་འཆང་བ་དེ་ལྟར་རོ། ས་མ་ཡ། དེ་ནས་རེ་ཞིག་རྟེན་འབྲེལ་དུས་ཀྱི་ཚེ། །
ལུང་བསྟན་སྣ་ཚོགས་བྱུང་བའི་འཕྲོ་ཞིག་ལ། ། གནས་ཆེན་རྣམས་ལ་རྟེན་འབྲེལ་བརྟག་ཏུ་ཕྱིན། ། ལྷོ་ལམ་ནག་པོར་རིམ་པར་བགྲོད་ནས་ཀྱང༌། ། ཡེ་གོང་ཆུ་བར་སྒར་པ་གནས་པའི་ཚེ། ། མ་རྐུང་ལུང་པའི་གནས་བདག་ཕལ་ཆེར་གྱིས། ། བསུ་བ་དང་ནི་ཚོགས་འཁོར་ཁྱེར་དུ་བྱུང༌། ། དུས་ལ་བབ་པའི་ཆོས་ཀ་བྱིན་ཅིག་ཟེར། ། དེ་ལྟར་གྱིས་སྨྲས་གནས་ལ་ཆས་པའི་ཚེ། ། རྫོང་དཔོན་སྙིང་དུ་འགོང་པོ་ཞུགས་ནས་ཀྱང༌། ། ལམ་དུ་ཞུགས་པའི་ཆ་ལག་མི་སྣང་ཞེས། །
གནས་ཆེན་ཕག་མོ་གསང་བ་ལུང་དུ་ཕྱིན། ། གནས་ཀྱི་སྒོ་ཕྱེས་མཐོང་སྣང་གཏན་ལ་ཕབ། ། མགོན་པོ་མ་ནིང་ཆོས་ཀ་གདན་དྲངས་ཚེ། ། རྒྱ་མཚོའི་དཀྱིལ་ནས་ཤོག་དྲིལ་དངོས་སུ་བླངས། ། དམ་ལྡན་ཀླུ་བདུད་བཀའ་ཡི་སྲུང་མར་བགྱིས། ། བཀྲ་ཤིས་རབ་གནས་བགྱིས་ནས་བྲག་སྐས་ཕྱིན། ། པདྨ་ཤེལ་ཕུག་དྷ་ན་ཀོ་ཤ་ཡི། ། ཡ་མཚན་མཚོ་ནས་ཐུགས་རྗེ་ཆེན་པོ་ཡི། ། འཁོར་འདས་ཟིལ་གནོན་སྤྱན་དྲངས་རབ་ཏུ་གནས། ། སེངྒེ་གནམ་རྫོང་མཚོ་རྒྱལ་སྒྲུབ་ཕུག་ནས། །
སྦས་ཡུལ་ལམ་ཡིག་གུ་རུའི་ཐུགས་སྒྲུབ་དང༌། ། དམ་རྫས་གཏེར་དང་གསང་གཏེར་འགའ་རེ་འབྱིན། ། བྲག་སྐས་སྟོད་སྨད་ལུང་པ་ཐམས་ཅད་ཀྱི། ། སྡེ་དགོན་མཆོག་དམན་སྤྱི་དང་བྱེ་བྲག་ཏུ། ། ཞི་ཁྲོ་བཀའ་བརྒྱད་གཙོར་བྱས་གསང་སྔགས་ཀྱི། ། དཀྱིལ་འཁོར་མང་པོ་ཞལ་ཕྱེས་གདམས་པ་གཏད། ། སྨིན་བྱེད་དབང་དང་གྲོལ་བྱེད་ཁྲིད་ལ་སོགས། ། འདི་ཕྱི་གཏན་སྲིད་ཀུན་གྱིས་སྨོན་ལམ་གྱིས། ། དད་དང་མོས་གུས་གདུང་བ་ཕུལ་བྱུང་གིས། ། ཟང་ཟིང་འབུལ་བ་རྣམས་ཀྱང་མང་པོ་བྱུང༌། །
མཁའ་འགྲོ་ཁྲུས་ཆུ་དགེ་བསྙེན་ཕོ་བྲང་སོགས། ། མ་ངེས་གསང་གཏེར་སྣ་ཚོགས་འབིག་ཏུ་གྱུར། ། མཚོ་རྒྱལ་གསང་གཏེར་པདྨ་རྒྱལ་པོ་སོགས། ། སྙིང་ཐིག་ཟུང་གི་ཆོས་ཀ་སྒྲུབ་རྫས་བཅས། ། གདན་དྲངས་གནས་ཆེན་ཁྲིམ་གཟིགས་ནང་དུ་ཕྱིན། ། བླ་མ་ལྷ་དང་སྲུང་མས་ལུང་བསྟན་བཞིན། ། གསང་བ་བདེ་ཆེན་མཆོག་གི་རྒྱ་མཚོ་ནས། ། རིག་འཛིན་སྲོག་སྒྲུབ་སྐུ་ཚབ་ཕྱག་མཚན་དང༌། ། དམ་རྫས་ཨ་ཐཾ་དྲེགས་པའི་བླ་རྡོ་བཅས། ། གཞན་ཡང་འཇམ་དཔལ་གཤིན་རྗེའི་ཆོས་ཀ་སོགས། །
ཟབ་ཅིང་རྒྱ་ཆེ་དུ་མ་གདན་དྲངས་ནས། ། གེགས་མེད་ལམ་ལྷོངས་བཀྲ་ཤིས་རབ་ཏུ་གནས། ། གཙུག་ལག་ཆོས་འཁོར་སོགས་ལ་རྟེན་འབྲེལ་བྱུང༌། ། སླར་ཡང་ཡིད་འོང་ལུང་པའི་ཡོན་བདག་རིགས། ། སྐལ་ལྡན་དུ་མར་གསང་སྔགས་ལུང་ཡང་འབོག ། དམངས་པ་ཕལ་མོ་ཆེ་ལ་དབང་བསྐུར་བགྱིས། ། བསོད་ནམས་ཟང་ཟིང་དངོས་པོ་མང་དུ་བྱུང༌། ། གཞན་ཡང་ལེགས་ཉེས་རྟེན་འབྲེལ་ཉམས་འགྱུར་དང༌། ། ལུང་བསྟན་རྒྱས་བསྡུས་སེམས་ཅན་སོ་སོ་ཡི། ། བཟང་ངན་ཚིག་དང་བྱ་བ་དུ་མའི་རིགས། །
མང་པོར་ཡོད་ཀྱང་ཡི་གེར་འཇིགས་པ་དང༌། ། སྐྱེས་རབས་བརྩམས་འཕྲོ་ཡུན་རིང་ལུས་པ་ཡི། ། སྔར་གྱི་ཉམས་རྟོགས་སྦྲུལ་ཤུན་ལྟར་བྱིན་ནས། ། རྒད་པོའི་ལུང་གཏམ་བྲི་བར་མ་བྱས་སོ། ། པདྨའི་ལུང་བསྟན་རིན་ཆེན་ཟ་མ་ཏོག ། སྐལ་མེད་རྣམས་ཀྱང་མཐོང་བ་ཤིན་ཏུ་འཕང༌། ། ལུང་བསྟན་གཏེར་རྒྱ་སྨྱོན་པ་ང་རང་མཁས། ། སྐྱེས་རབས་བཤད་ལུགས་དུས་མཐའི་སྦྱིན་བདག་མཁས། ། སྡིག་པ་བསམ་ན་བདུད་རིགས་ཐམས་ཅད་མཁས། ། ངན་འགྲོར་ལྟུང་ན་སྐལ་མེད་མཐའ་དག་མཁས། །
མཁས་པ་རྣམ་བཞི་འཛོམས་པའི་དུས་ཚོད་སྐབས། ། བསྡུས་པ་འདི་ཙམ་འཁྱེར་བདེ་ཨེ་མ་ཧོ། ། དེ་ནས་རེ་ཞིག་བལ་ཕུ་རི་ཁྲོད་ནི། ། གསང་སྔགས་ཆོས་འཁོར་གླིང་དུ་ཤོག་སེར་ཕབ། ། རྟགས་དང་རྟེན་འབྲེལ་གཞན་བས་ཁྱད་འཕགས་བྱུང༌། ། དེ་སྐབས་རྒྱུད་སྡེ་དཔེར་འཁོད་ཀ་ཐོ་ནི། ། ཚེ་སྒྲུབ་རྣམ་བཞི་ཡང་ཕུར་དམར་ནག་དང༌། ། དྲག་པོ་རིགས་གསུམ་ཐུགས་རྗེ་ཆེན་པོ་དང༌། ། མཁའ་འགྲོ་སེང་གདོང་ཞིང་སྐྱོང་སྡེ་ཚན་གཉིས། ། ཡེ་ཤེས་མགོན་པོ་སྡེ་ལྔ་ལ་སོགས་དང༌། །
དྲེགས་པ་འབུམ་ཏིག་དང་བཅས་མ་ལུས་ཀྱི། ། སྔ་ཕྱིར་གདན་དྲངས་དགོས་རིམ་ཁོལ་ཕྱུང་ལ། ། མེ་རྟའི་ཕན་ཆད་ཤོག་སེར་བུ་དཔེ་ནི། ། པོ་ཏིའི་སྡེ་ལང་བཅུ་བཞི་ལྷག་ཙམ་བྱུང༌། ། དེ་ཡི་ནང་ནས་ཆོས་སྐོར་མང་ཚན་ཞིག ། མི་དབང་ཀ་ནམ་སྡེ་པ་ཞལ་ངོ་ཡི། ། རིག་པ་འཛིན་པ་ཁུ་དབོན་དབུ་མཛད་པའི། ། འོད་གསལ་གླིང་གི་སྐུ་ཞབས་གྲྭ་ཚང་ལ། ། འདུས་པ་ཆེན་པོ་ཁྱབ་བདག་འཁོར་ལོ་ཡི། ། གཞི་ལམ་འབྲས་བཞི་སོ་སོར་འབིག་པ་ལ། །
དང་པོ་ལུགས་སུ་འབྱུང་བའི་ཐེག་པ་གསུམ། ། དམྱལ་བ་མུ་སྟེགས་མི་མིན་ཐེག་པ་དང༌། ། དེ་ནས་ལུགས་སུ་ལྡོག་པའི་ཐེག་པ་གསུམ། ། དགྲ་བཅོམ་ཉན་ཐོས་རང་རྒྱལ་གཞི་རུ་བཟུང༌། ། དེ་ནས་སྒོ་འབྱེད་གཞུང་གི་ཐེག་པ་གསུམ། ། ཀྲྀ་ཡ་ཨུ་པ་ཡོ་ག་རྣལ་འབྱོར་རྒྱུད། ། དེ་ནས་བླ་མེད་ཡང་རྩེའི་ཐེག་པ་གསུམ། ། མ་ཧཱ་ཨ་ནུ་ཨ་ཏི་དབྱིངས་དཀྱིལ་རྫོགས། ། རང་གཞུང་དེ་ཡི་རྒྱུད་ཀྱི་དཀྲི་བ་ཡི། ། གསང་སྔགས་བརྡ་ཡི་དཀྱིལ་འཁོར་སྔོན་དུ་བཀོད། །
རིག་པའི་ལྷ་བཀྲམ་ལུང་གི་རྣམ་བཤད་བརྗོད། ། རིགས་ལྔས་དབང་བཞི་ཆུ་བོ་རྒྱ་གར་ཕབ། ། རྒྱ་གར་དབང་བཞིའི་ཆུ་བོ་བོད་དུ་ཕབ། ། བོད་དུ་མཁན་སློབ་ཆོས་གསུམ་སྐུ་རིང་ལ། ། རྒྱུ་སྐར་རྒྱ་མཚོའི་དབུས་སུ་ཉི་ཟླ་བཞིན། ། རྨད་བྱུང་ཐབས་ཤེས་གཙུག་ཏུ་ཕྲ་བཀོད་ནས། ། གཟི་འོད་འབུམ་གྱིས་རི་རབ་གསལ་བ་བཞིན། ། རྣམ་དཔྱོད་བློ་གྲོས་གཏེར་གྱི་བུམ་པའི་བཅུད། སྐལ་ལྡན་རྗེས་འབྲངས་ཚོགས་ལ་གང་གདམས་པ། ། ཆུ་བྲན་སྣ་ཚོགས་རྒྱ་མཚོར་འཇུག་པ་ལྟར། །
རོ་བརྒྱ་ཏིང་འཛིན་བཅུད་ཀྱིས་རླན་པའི་རྩི། ། ཡིད་ཅན་ཀུན་གྱིས་མོས་བློ་བསྐྱེད་པའི་ཕྱིར། ། བསྐྱེད་རིམ་ལྷ་སྐུ་ཕྱི་ཡི་མེ་ལོང་བསྟན། ། རྫོགས་རིམ་འོད་གསལ་དྲི་མེད་ཐིག་ལེ་བསྣུན། ། བསྐྱེད་རྫོགས་དོན་སྨིན་དབང་བཞི་བཅུད་དྲིལ་བསྐུར། ། མན་ངག་ལུང་གི་མཚམས་སྦྱར་བཀའ་རྒྱ་བསྡམས། ། རྗེས་ཤེས་རྒྱས་འདེབས་ལ་སོགས་སྒྲུབ་པའི་ཚེ། ། བསྟན་འགྲོ་ཀུན་གྱི་དཔྱིད་དུ་ལེགས་འཇོའི་ཕྱིར། ། གཏེར་སྒྲོམ་མཐོང་བ་དོན་ལྡན་གཙོར་བྱས་པའི། ། སྐུ་ཚབ་ཤོག་སེར་ཨ་མ་རིལ་བུ་དང༌། །
གཏེར་རྫས་མ་ངེས་ལ་སོགས་བུ་ལྟར་ཕོག ། དེ་ཚེ་བསོད་ནམས་འདུས་བྱས་མཎྜལ་རིགས། ། གོས་དར་རིན་ཆེན་གསེར་དངུལ་རྟ་དྲེལ་བཅས། ། ཡོན་དུ་སྤུངས་པ་བརྒྱ་ཡི་གཏང་རག་བྱུང༌། ། གཞན་ཡང་ལྷག་བསམ་རྣམ་དག་རྒྱས་ཐེབས་ཤིང༌། ། ཟང་ཟིང་དངོས་པོར་སྡུག་རྩིར་མི་འཆིང་བའི། ། ཆོས་བདག་གསང་སྔགས་བསྟན་སྐྱོང་མཚན་ཅན་གྱི། ། པད་ཞྭ་ཆོས་གོས་རྣལ་འབྱོར་སྔགས་པའི་ཆས། ། རྟེན་འབྲེལ་སྔ་ཕྱི་ལེགས་ཚོགས་ཆེ་བར་བྱུང༌། ། རྡོ་རྗེ་འཛིན་པ་གཙང་སྤྲུལ་སྐུ་མཆེད་ཀྱིས། །
ཤེས་རབ་དབྱིངས་དང་མི་ཤིགས་ཕྱག་མཚན་ཅན། ། རིན་ཆེན་ལ་སོགས་གོས་དར་བཟང་བསྒྲིགས་ཀྱི། ། རྟེན་འབྲེལ་ལེགས་ཚོགས་ཤིན་ཏུ་ཆེ་བར་བྱུང༌། ། དེ་བཞིན་བཀྲ་ཤིས་སྨོན་ལམ་གྲུབ་པའི་རྗེས། ། བལ་ཕུ་གསང་སྔགས་ཆོས་གླིང་ལོག་པའི་ཚེ། ། ལམ་དུ་ཞུགས་པའི་ས་མཚམས་ཤིག་ཏུ་ནི། ། མི་མ་ཡིན་གྱི་གཟུགས་འཆང་སྲིན་པོའི་ལུས། ། ལག་ཏུ་རྩིས་ཀྱི་ཤོག་ཁྲ་རིང་མོ་ཐོགས། ། སྣང་སྲིད་རྩིས་ལ་འདེབས་པ་འདི་ལྟོས་ཟེར། ། དེ་ལ་སེམས་ཅན་མང་པོའི་གཟུགས་བཀོད་ནས། །
སྟོད་སྨད་ཀུན་གྱི་ལུང་བསྟན་མང་དུ་འདུག ། རི་མོ་ལ་ནི་འདི་བཞིན་ཟེར་བ་སྣང༌། བལ་ཕུ་ལ་ནི་ཞག་ཤས་ཤིག་ཏུ་གནས། ། བལ་ཕུའི་གཞི་བདག་རྣམས་ལ་བཀའ་བསྒོ་བགྱིས། ། ཡུལ་གྲུ་བཀྲ་ཤིས་དགེ་བའི་སྨོན་ལམ་བཏབ། ། དེ་ནས་མདོ་སྨད་ཕྱོགས་སུ་འགྲོ་བ་ཡི། ། སྒར་གཞི་བཀྱགས་ནས་ལམ་དུ་ཉེ་བར་ཞུགས། ། དེ་ཚེ་སྤོ་བོ་ཕྱོགས་ཀྱི་གཞི་བདག་རིགས། ། དཀར་ཕྱོགས་ནག་ཕྱོགས་ཆེ་ཕྲ་མ་ལུས་ཀུན། ཁྱུང་ཐོ་མཚོ་གོང་བར་དུ་སྐྱེལ་མ་བྱུང༌། །
ཚངས་པ་དུང་ཐོད་དཀར་པོས་གཙོར་བྱས་པའི། ། ལྷ་རྣམས་ཀུན་གྱིས་སེམས་བསྐྱེད་ཞུས་པའི་ལན། ། གོ་བདེ་དགའ་བའི་གླུ་འདི་ལྟ་བུར་སྨྲས། ཀྱེ་ཧོ་ཀྱེ་ཧོ་ཀྱེ་མ་ཧོ། ། རྗེ་བླ་མ་རྣམས་ལ་གསོལ་བ་འདེབས། ། སྒོས་བཀའ་དྲིན་ཅན་གྱིས་བྱིན་གྱིས་རློབས། ། ལྷ་ཚངས་པ་མི་བུས་གཙོར་བྱས་པའི། ཁྱོད་དཀར་ཕྱོགས་རྣམས་ཀྱིས་གླུ་འདི་ཉོན། ། ལྷ་ཁྱོད་རྣམས་སྤྱོད་འགྲོས་བདག་གིས་མཐོང༌། ། ང་སྨྱོན་པ་རྣལ་འབྱོར་སྐྱེལ་ལོ་སྐད། །
དོན་བྱང་ཆུབ་སེམས་བསྐྱེད་ཞུའོ་སྐད། ། ཞལ་བཟང་པོས་རྒྱས་འདེབས་སྣང་ལགས་ཀྱང༌། ། དོན་ཐོག་ཏུ་འབེབས་པ་བརྒྱ་ལམ་ཞིག ། ལར་ཐོས་ཐོས་ཚིག་ལ་ཉན་ཉན་ནས། ། དོན་སྙིང་པོ་བསྡུ་བ་བརྒྱ་ལམ་ཞིག ། ཕྱི་ཚོགས་དྲུག་བདག་ཏུ་འཛིན་འཛིན་ནས། ། ནང་བདག་འཛིན་གྲོལ་བ་བརྒྱ་ལམ་ཞིག ། ལར་དཀར་པོའི་གཟུགས་ལ་ནག་པོ་ཞིག ། ལྷ་ཁ་འཇམ་སེམས་ཅན་བསླུ་བྲིད་མཁས། ། ལར་མ་རིག་ངང་ལ་བསླུས་བསླུས་ནས། །
ཕྱིས་མ་འོངས་བློ་གཏད་ཅི་ཞིག་འཆའ། ། ལྷ་དང་པོ་ཞི་ཚུལ་བག་གློད་པོ། ། ཕྱི་འཇམ་པའི་ངང་ནས་ཁོག་དུག་ཞིག ། ལར་གང་ཉེར་སེ་ཤིང་སྡོང་པོ་འདྲ། ། ལྷ་བར་པ་རྒྱན་བཟང་ཡིད་འཕྲོག་མཁས། ། མི་སྙིང་མེད་ཀུན་གྱིས་ཡིད་གཏན་འཆའ། ། མཉེན་འབོལ་བའི་ངང་ནས་ཁོང་སྐྲན་ཞིག ། དུས་ནམ་དུ་ཉེ་ཡང་གདོལ་པ་བཞིན། ། གང་འབག་པའི་མི་ལ་དུག་སྦྲུལ་འདྲ། ། ལྷ་ཐ་མ་རི་ཁྱིའི་ཁྱིམ་མཚེས་བཞིན། །
ཡུན་རིང་མོར་བག་ཆགས་ངན་གོམས་ཀྱིས། ། ཤ་ཟ་ལམ་འགྱུ་ལ་བཟོད་བླག་མེད། ། ལྷ་ང་ཡི་རིགས་དང་ཚོང་དཔོན་འདྲ། ། མི་གཞན་རྒྱུ་འཕྲོག་ནས་རང་ནོར་སྨྲ། ། མི་སེམས་པ་བསད་ཅིང་རང་ཡུལ་བསྐྱེད། ། དཔེ་ནེ་ཙོ་ལྟ་བུའི་བསླབ་པ་བཞིན། ། སྲུང་སྡོམ་པ་བསད་ནས་ལྷ་ཆོས་སྨྲ། ། རེ་ཆེ་བས་མགོ་བསྐོར་ཕོག་ཕོག་ནས། ཁྱེད་ལྷ་ཆོས་སྒྲུབ་ལ་ང་རེ་འཇིགས། ། སྐྱོན་དེ་ཀུན་གསལ་ནས་སྐྱབས་ཡུལ་འབོག །
སྤྱོད་དགེ་བར་མཐུན་ན་གསང་སྔགས་སྦྱིན། ། ལྷ་ཞེས་ཁྱོད་བཟང་འཛིན་རྣམ་རྟོག་རྒྱུ། ། ཉམས་བཟང་པོར་མཆོག་ཏུ་མ་རེ་ཞིག ། ཉམས་བཟང་པོར་མཆོག་ཏུ་རེ་བ་ན། ། དོན་ཡིད་བཞིན་ནོར་བུ་སྒྲོག་ཏུ་ཚུད། ། ལར་དེ་བས་ཕམ་ལྟུང་སྡོམས་པར་གྱིས། ། སྣང་བན་བུན་སྐྱོན་དུ་མ་འབེབས་ཤིག ། སྣང་བན་བུན་སྐྱོན་དུ་འབེབས་པ་ན། ། བྱམས་སྙིང་རྗེའི་ས་བོན་མེ་ཡིས་ཚིག ། ལར་དེ་བས་ཁོང་ཁྲོ་སྡོམས་པར་གྱིས། །
ཕྱི་འདོད་ཡོན་བསོད་ནམས་རེ་བ་ཆེ། ། ཕྱི་འདོད་ཡོན་བསོད་ནམས་རེ་ཆེ་ན། ། ལར་དེ་སྐབས་གཡེང་བའི་བདུད་ཀྱིས་ཁྱེར། ། དོན་དེ་ལྟར་ཞེན་འཁྲི་སྡོམས་པར་གྱིས། ། གནད་གདམས་པ་དེ་ཡི་གཟེར་ཐེབས་ན། ། ལྷ་འཁྲུལ་སྣང་རྒྱ་ཡན་གྲོལ་བར་འགྱུར། ། དོན་གོའམ་ལྷ་རྒྱལ་ཚངས་པ་བ། ། ཚིག་ཐོས་སམ་སྣང་ཚུལ་སྟོང་གཟུགས་ཅན། ། བརྡ་དེ་ཡིས་འཁྲུལ་འཁོར་གྲོལ་བར་ཤོག ། ཅེས་པ་ལྷ་ཡི་རྒྱལ་པོར་གདམས་པ་ཡིས། །
ལྷ་ཡང་སྣང་སྟོང་སྒྱུ་མར་གྲོལ་བར་འགྱུར། །

དེ་བས་ནག་ཕྱོགས་རྣམས་ལ་སྨྲས་པ་ནི། ཀྱཻ། ཉོན་ཅིག་ནག་པོ་ངམ་གྱི་བུ། ཁྱོད་ནག་ཕྱོགས་རྣམས་ལ་བསྐུལ་མ་འདེབས། ། གཞི་དང་པོ་མ་རིག་རྒྱུད་ལས་བྱུང༌། ། ལམ་ཚོགས་དྲུག་འཁྲུལ་པ་ཨ་འཐས་པས། ། དོན་གནས་ལུགས་བྱམས་པའི་མེ་ཏོག་ཡལ། ། རྒྱུད་ཁེངས་སེམས་དུག་གི་ལོ་འདབ་ཕྱུར། ། ལས་ཆགས་སྡང་འབྲས་བུས་ནག་ཕྱོགས་བསྐྱེད། ཁྱོད་ནག་པོའི་ཕྱོགས་རྣམས་ངན་དབང་ཆེ། ། དབང་ཆེ་བའི་གདེང་བསྲན་མ་བོར་ན། །
བྱམས་ཕན་སེམས་ཞུ་ཡང་དམ་ཉམས་རྒྱུ། ། གནད་གོ་ན་དམ་ཚིག་འདི་ལྟར་ལོངས། ཀྱཻ་ཧོ་ཀྱི་ཧུད། ། མི་ཆེན་མགོ་ལ་ང་རྒྱལ་འདིང་ཞུ་གྱོན། ། ང་རྒྱལ་ཐོག་གིས་ཚེ་རབས་གཏན་མཁར་བཤིག ། གཏན་གྱི་མདུན་མ་འདོད་ན་དམ་ཚིག་ལོངས། ། ཆེ་འདོད་སྤོངས་ལ་བྱང་ཆུབ་སྙིང་པོ་སྒྲུབས། ། སྙན་གྲགས་ཆེ་ལ་སྒྲོ་སྐུར་ཤམ་བུས་བརྒྱན། ། རྣམ་གཡེང་དམག་གིས་རིག་པའི་རྒྱལ་ས་བཅོམ། ། དྲན་པས་བཙན་ས་བཟུང་རྣམས་དམ་ཚིག་ལོངས། །
དཔོན་མེད་གཡོག་མེད་བྱང་ཆུབ་སྙིང་པོ་སྒྲུབས། ཁ་དྲག་ཅན་རྣམས་འཁྲུལ་རྩོད་གཤོག་རྒྱང་རིང༌། ། ཕྲག་དོག་སེར་བས་སྙིང་རྗེའི་ལོ་ཐོག་བཅོམ། ། དལ་འབྱོར་སྟོང་ལོག་གོ་རྣམས་དམ་ཚིག་ལོངས། ། ཀུན་ཁུར་དམན་ས་བཟུང་ལ་བྱང་ཆུབ་སྒྲུབས། ། ཕྱོགས་འཛིན་ཅན་རྣམས་ཉོན་མོངས་ཕ་ཚན་ཧྲག ། ཆགས་སྡང་སྤུ་གྲིས་ཐར་པའི་འཇུ་ཐག་གཅོད། ། དག་སྣང་ཕྱོགས་མེད་ཤར་རྣམས་དམ་ཚིག་ལོངས། ། ང་བདག་འགོང་པོ་ཆོམ་ལ་བྱང་ཆུབ་སྒྲུབས། ། ངོ་སྲུང་ཅན་ལ་བདུད་ཀྱི་སྣ་ཐག་འབྱར། །
ཆོས་བརྒྱད་སྒྲོག་གིས་མཐོ་རིས་རྟ་ཕོ་བཅིང༌། ། མཐུན་འཇུག་ཟམ་པ་སྟོར་རྣམས་དམ་ཚིག་ལོངས། ། འདུས་བྱས་སྒྱུ་མར་སྤྱོད་ལ་བྱང་ཆུབ་སྒྲུབས། ། ལོངས་སྤྱོད་ནོར་ལ་ཞེན་པའི་འབྱར་རྩི་ཡོད། ། འདོད་ཡོན་དུག་བསྲེགས་དལ་འབྱོར་རྟེན་བཟང་སྙོལ། ། ཕྱི་མའི་གཏན་རྒྱག་འདོད་རྣམས་དམ་ཚིག་ལོངས། ། ཆོག་ཤེས་འདུག་པས་བསྐུལ་ལ་བྱང་ཆུབ་སྒྲུབས། ། གཞིས་དགོན་འཛིན་ལ་ཆགས་སྡང་གཏོད་ཕུར་དམ། ཁོང་ཁྲོའི་ཆད་པས་དགེ་བཅུའི་རྒྱ་མཚོ་སྐེམ། ། ཟབ་སྲང་བློ་སྣ་བསྟུང་རྣམས་དམ་ཚིག་ལོངས། །
གཅིག་པུར་རི་ཁྲོད་འགྲིམ་ལ་བྱང་ཆུབ་སྒྲུབས། ། སྡིག་ཅན་ཁ་ལ་དམྱལ་བའི་མེ་ཞགས་ཡོད། ། བཟོད་བླག་མེད་པར་ཐར་པའི་སྲོག་འཕྲོག་བྱེད། ། འདི་ཕྱི་གཉིས་ཕུང་གོ་ན་དམ་ཚིག་ལོངས། ། རང་བྱས་རྣམ་སྨིན་བསམ་ལ་བྱང་ཆུབ་སྒྲུབས། ། ཉམས་སྒོམ་མཁའ་ལ་སྟོང་ལྟ་རྒྱུག་འབྱམས་ཡོད། ། རྐྱེན་དང་འཕྲད་ཚེ་རང་ཚང་ཇག་པས་བཅོམ། ། ལྟ་བའི་ཕུ་ཐག་གཅོད་རྣམས་དམ་ཚིག་ལོངས། ། ངེས་དོན་སྙིང་པོར་སྦྱོངས་ལ་བྱུང་ཆུབ་སྒྲུབས། ། མོ་བཙུན་ལུས་ལ་དམྱལ་བའི་ཟངས་ཁ་ཡོད། །
ཐ་མལ་ཞེན་པས་དེད་རྣམས་ན་རག་ལྟུང༌། ། འཁོར་བར་ཕྱི་ཕྱག་བཙལ་རྣམས་དམ་ཚིག་ལོངས། ། ཉོན་མོངས་ཚད་གདུང་རྟོགས་བཞིན་བྱང་ཆུབ་སྒྲུབས། ། བག་ཆགས་འཐུག་ལ་གཏི་མུག་རྒྱུན་ཉལ་ཡོད། ། ཤིང་རྟའི་རྒྱུན་བཞིན་རྣམ་སྨིན་འདམ་དུ་ཚུད། ། མུན་གླིང་གཡའ་བྲལ་འདོད་རྣམས་དམ་ཚིག་ལོངས། ། འོད་གསལ་རྣལ་འབྱོར་ངང་སྲིངས་བྱང་ཆུབ་སྒྲུབས། ། ཆེ་འདོད་རློམ་ལ་རང་མཐོང་མདུང་རིང་རྣོ། ཁོང་སྲིན་དར་མས་རྒྱུ་འབྲས་སློབ་དཔོན་གསོད། ། བདག་འཛིན་འགོང་པོ་ཐུལ་རྣམ་དམ་ཚིག་ལོངས། །
སེམས་ཅན་བསུན་དུ་མ་ཕྱུང་བྱང་ཆུབ་སྒྲུབས། ། གཡོ་ཅན་རིགས་ལ་བདུད་ཀྱི་འདུན་འགྲོས་ཡོད། ། མུ་ཏིག་ཚོང་པས་དལ་འབྱོར་ནོར་བུ་འཕྲོག ། ཟོང་ཟད་སླར་ལོག་གོ་རྣམས་དམ་ཚིག་ལོངས། ། དོན་མེད་ལག་སྟོང་མ་འཁྱམས་བྱང་ཆུབ་སྒྲུབས། ། ཚོགས་དྲུག་ལྷ་འདྲེས་རྟག་ལྟའི་བསུན་མ་ཡོད། ། ཨ་འཐས་རླུང་གིས་རིག་པའི་སྒྲོན་མེ་གསོད། ། ལྷ་འདྲེ་རང་མཚང་རྟོགས་རྣམས་དམ་ཚིག་ལོངས། ། འཁོར་འདས་སེམས་སུ་ཤེས་པའི་བྱང་ཆུབ་སྒྲུབས། ། ནག་པོའི་ཕྱོགས་ལ་རྣམ་སྨིན་སྐུ་མཁར་ཡོད། །
གྲངས་མེད་བསགས་པས་འཆར་སྒོའི་འདན་བུ་དམ། ། ཡེ་ཤེས་མཐོང་ལམ་ཕྱེ་རྣམས་དམ་ཚིག་ལོངས། ། བླ་མེད་འབྲས་བུ་ཐོབ་པར་བྱང་ཆུབ་སྒྲུབས། ། དམ་སྲུངས་བྱང་ཆུབ་བཅོ་ལྔ་བསྒྲགས་པ་འདི། ། སྣང་སྲིད་ལྷ་འདྲེའི་ཆོས་ཀྱི་སྐལ་བ་མཛོད། ཁྱད་པར་ནག་ཕྱོགས་རང་བཞིན་སྨིན་གྲོལ་ནས། ། སྡིག་སྤོངས་དགེ་བ་སྒྲུབ་ནས་སྔགས་བསྟན་སྐྱོངས། ། ལས་འབྲས་བསླུ་བ་མེད་དོ་དམ་མ་ཉམས། ། ཡང་དག་སྙིང་པོ་སྒྲུབ་པའི་འབྲས་བུ་འདི། ། གསང་བདག་གོས་སྔོན་ཅན་གྱིས་བཤིག་མི་ནུས། །
མནར་མེད་སྡིག་ལས་བསགས་པའི་དངོས་པོ་འདི། ། དུས་གསུམ་སངས་རྒྱས་རྣམས་ཀྱིས་བཟློག་མི་གཏུབ། ། རྡོ་རྗེ་བཙུན་མོའི་གསང་སྒོ་རྒོད་མ་ཁ། ། དབང་ཕྱུག་མ་ཧཱ་དེ་བས་བརྟོལ་མི་ནུས། ། ཤེས་རབ་དབྱིངས་ཕྱུག་སྟོང་པའི་མཁའ་ལམ་ལ། ། ཐབ་མཆོག་རྡོ་རྗེ་རྒྱལ་པོས་ཚད་མི་ལོང༌། ། སྣང་སྲིད་ཕྱག་རྒྱ་ཆེན་པོའི་ཞིང་ཁམས་ལ། ། འཁོར་འདས་སངས་རྒྱས་རྒྱུ་ཡིན་བཤད་མི་གཏུབ། ། ཡུལ་བརྒྱད་འགྱུ་བའི་ལྷ་སྲིན་སྡེ་བརྒྱད་ལ། ། རྒྱུ་ཡི་མཚན་མར་གྲུབ་པ་བརྗོད་མི་ནུས། །
ཀུན་རྫོབ་ཆོས་ཀྱིས་དོན་དམ་སྟོན་པ་ལ། ། དཔེ་ཡི་དངོས་པོས་མཚོན་པར་ཁས་མི་ལེན། ། རང་བྱུང་ཡེ་ཤེས་རང་འོད་འབར་བ་ལ། ། དོན་འཇུག་མེ་ཡིས་གསལ་བར་རྒྱུར་མི་མཐོང༌། ། ཟག་མེད་ལོངས་སྤྱོད་ཏིང་འཛིན་མྱོང་བ་ལ། ། བཅུད་ཡིན་རོ་ཡིས་ཚིམ་པ་ཚིག་མ་ཐོས། ། གཏུམ་མོ་བདེ་དྲོད་ལུས་ལ་རྒྱས་པ་ལ། ། དྲོད་ཡིན་འབར་བས་ཚེག་པ་ཆ་མ་མཆིས། ། སྒོམ་དུ་ཀ་དག་གདོད་ནས་མཉམ་གཞག་ལ། ། ཐབས་ཡིན་རྒྱས་བཏབ་གྲོལ་བའི་གནད་མ་ཚོར། །
ཡུལ་དུ་ཆོས་ཉིད་རྒྱལ་ས་བཟུང་བ་ལ། ། གནས་ཡིན་དབེན་པའི་རི་གཞན་གང་མི་སྣང༌། ། གྲོགས་སུ་དབུས་ཀྱི་ནོར་འཛིན་བུ་མོ་འདི། ། མོ་ཡིན་ལུས་ཀྱི་ཆགས་ཚད་བརྡར་མ་ཤར། ། ནོར་དུ་འཕགས་པའི་དཀོར་མཛོད་བསྟེན་པ་ལ། ། སྲིད་ཡིན་ཟོག་གི་དངོས་པོས་ཅི་མ་ཆད། ། སྦྱིན་བདག་འཁོར་ལོས་བསྒྱུར་རྒྱལ་བསྟེན་པ་ལ། ། མི་མིན་གཟུགས་ཀྱི་བཀོད་པ་མཐོང་མ་མྱོང༌། ། ལམ་དུ་གང་ཤར་ཆོས་སྐུར་འཆར་བ་ལ། ། བགྲོད་ཡིན་ས་ཡི་རྣམ་པར་སླེབ་མ་ཐུབ། །
འཁོར་འདས་རིག་པའི་སྦུབས་སུ་གྲོལ་བ་ལ། ། སྐྱོང་དོགས་མཉམ་རྗེས་ཕྱེ་བའི་མཚམས་མ་རྙེད། ། སྨྱོན་པ་རྣལ་འབྱོར་བདག་གི་སྤྱོད་པ་ལ། ། ལོང་ཡིན་གཅིག་ཏུ་ངེས་པ་བརྗོད་མི་ལང༌། ། དེ་ལྟར་གོའམ་སྣང་སྲིད་ལྷ་འདྲེའི་ཚོགས། ། དཀར་པོའི་ལྷ་ཁྱོད་རང་བཞིན་དཀར་དུ་མེད། ། ནག་པོའི་ཕྱོགས་ཁྱོད་རང་བཞིན་ནག་ཏུ་མེད། ། དཀར་ནག་བརྗོད་ལ་དངོས་པོ་བསྟན་དུ་ཆེ། ། མཚན་མས་མཚོན་ཁྱོད་མཚོན་མེད་ངང་དུ་གྲོལ། ། ཐོས་པར་གྱུར་རམ་ཕན་གནོད་ལྷ་འདྲེའི་ཚོགས། །
མཁའ་ལྡིང་སྡིགས་མཛུབ་སྦྲུལ་གྱིས་མི་བཟོད་བཞིན། ། དོན་འདི་རྟོགས་པས་འཁྲུལ་སྣང་རིང་དུ་བྱེད། ། ལྟ་བ་གྱད་ཀྱིས་སྟོབས་བཅུའི་སྒྱོགས་ཐོགས་བཞིན། ། ཕྲ་རགས་གང་གིས་རྒོལ་ཀྱང་བློ་མི་ཞུམ། ། ངེས་འབྱུང་བྱང་ཆུབ་སེམས་དཔའ་རལ་གྲི་ལྟར། ། རབ་རིབ་ཉོན་མོངས་ཚོགས་ཀྱིས་རེག་མི་ནུས། ། ནུས་ལྡན་རྡོ་རྗེ་ཤིང་རྟས་དྲངས་པའི་ཚིག ། འབྱུང་པོ་ཡིད་ཅན་རྣམས་ཀྱི་སྲོག་ཏུ་བཅག ། རང་བཞིན་དབྱིངས་སུ་གྲོལ་བའི་དཀྱིལ་འགྱུར་འཚལ། ། དེ་ལྟར་ལྷ་འདྲེའི་ཚོགས་ལ་གདམས་པའི་ཚེ། །
ལྷ་འདྲེ་རྣམས་ཀྱང་རང་བཞིན་ཤུགས་ལས་གྲོལ། ། སྐྱེལ་དར་ཡག་ཟེར་སོ་སོར་གནས་སུ་ལོག ། ངེད་ཅག་རྣམས་ཀྱང་ཁྱུང་ཐོ་ལ་བརྒལ་ནས། ། མདོ་ཁམས་ཕྱོགས་སུ་གེགས་མེད་འབྱོར་བའི་ཚེ། ། སེམས་ཅན་སྨིན་གྲོལ་བཀོད་ཅིང་རྒྱས་བཏབ་བོ། ། བཀྲ་ཤིས་དེས་ཀྱང་དགེ་ལེགས་འགྲུབ་གྱུར་ཤོག སརྦ་གརྦྷེ་དྷ་ཏུ་ཨཱ། ལྷོ་ཕྱོགས་སྦས་ཡུལ་ཆེན་པོའི་ཉེ་འདབས་སྤོ་བོ་ཕྱོགས་སུ་རྟེན་འབྲེལ་བརྟགས་ནས་གཏེར་ཁ་རྣམས་གདན་དྲངས་ཤིང་ཤོག་སེར་གཏན་ལ་ཕབ་ནས་ཆོས་འཁོར་དང་པོ་བསྐོར་བའི་ལེའུ་སྟེ་ཐོག་མར་ཆུ་ཕོ་སྟག་ཡན་ཆོད་ཀྱི་སྐྱེས་རབས་ཧྲག་ཐུས་ཙམ་བགྱིས་ནས་བཀོད་པ་འདི་ཡང་རིག་པ་འཛིན་པ་རྡོ་རྗེ་སྔགས་ཀྱི་རྒྱུད་པ་སྦྱངས་པ་སྡེ་པ་གསང་སྔགས་བསྟན་སྐྱོང་གིས་དབུ་མཛད་པའི་གྲྭ་སློབ་དུ་མས་ཡང་ཡང་བསྐུལ་ངོར་བརྩམས་པ་འདི་ལ་རང་རེས་ཁ་ཐབ་ཀྱི་འོས་མི་འདུག་ཀྱང་གསུང་མ་ལྡོག་ཙམ་ཞིག་བགྱིས་པ་འདི་ལ་རྒྱུད་ལུང་མི་མཐུན་པ་ཅི་མཆིས་པ་མཁྱེན་ལྡན་དམ་པ་རྣམས་ལ་བཟོད་པར་གསོལ། འདིའི་ཡན་སྐྱེས་རབས་ཀྱི་སྟོད་ཆའོ། ས་མ་ཡ།
༈ ན་མོ་སརྦ་ཀ་ར་མུ་པ་ཏ་ཡེ་ཏྲི། ། ཕན་བདེའི་ལམ་བཟང་སྟོན་མཛད་བླ་མ་རྗེ། ། གུ་རུ་པདྨ་ཀཱ་རའི་ཞབས་ལ་འདུད། ། རྣམ་དག་མཁའ་ལ་རྙོག་པའི་གཡའ་བྲལ་བཞིན། ། ལོངས་སྐུའི་རྩལ་སྣང་ཅིར་ཡང་ཀུན་མོད་ཀྱིས། ། བྱེད་ལས་སྣ་ཚོགས་སྤྲུལ་པ་སྒྱུ་མར་ལྡང༌། ། ངེས་པའི་རྣམ་དབྱེ་ལུང་གི་བཀའ་ཁྱུད་ལས། ། རིན་ཆེན་ཕྲེང་བ་ཕྱོགས་མེད་འཁོར་ཡུག་སྒོ། ། འབྱེད་མཛད་གསལ་བཀོད་སྡེ་མིག་འོད་བཟང་པོ། ། ཤར་རིའི་འོད་འཁྱིལ་འབུམ་བཞིན་མཐོ་བསྙེགས་རྩེར། །
རང་བཞིན་རྟ་བདུན་འཁོར་ལོའི་མགྲིན་པ་བཞིན། ། སྔགས་ཀྱི་རིང་ལུགས་ཐེག་ཆེན་གཎྜིའི་དབྱངས། ། དུས་ཀྱི་དུན་དུ་བྷི་ལྟར་ཆེམ་གྱིས་བཏེགས། ། ཤམ་ཁ་ལ་སོགས་བསླབ་བཞིན་མཐའ་རྟེན་ནས། ། ལྷུན་པོའི་གཙུག་རྒྱན་བཞིན་ལྟར་མཆོད་པའི་ཡུལ། ། སུམ་ཅུའི་གནས་དང་ཚངས་ཡུལ་འཇིག་རྟེན་གསུམ། ། གཡོ་བའི་མདངས་ལྡན་སྐྱོན་མེད་པདྨོའི་རིགས། ། ཇི་བཞིན་བརྒྱན་པའི་ཆ་ལུགས་ཅོད་པན་འཆང༌། ། འཛམ་གླིང་གྲངས་མེད་ཀུན་ཏུ་འགྲན་ཟླ་བྲལ། ། བགྲང་ཡས་བསྐལ་པའི་བཙས་སུ་འདས་པ་འདི། །
ཐོག་མའི་མགོན་མཆོག་བླ་མ་ཟ་ཧོར་པ། ། རྒྱ་གར་དམ་པ་དེ་ཡི་བྱིན་རླབས་སྤྲིན། ། སྐྱེ་དགུའི་ཚད་གདུང་བསིལ་གཡབ་ལེགས་ཤར་བ། ། ཉོན་མོངས་མེ་འོད་འཇོམས་མཛད་གནུབས་ལོའི་གར། ། བསྒྱུར་མཛད་བསྟན་པའི་བདག་པོ་སྙིགས་མའི་ཞིང༌། ། དུམ་རྒྱའི་སྤྲུལ་པ་དུས་ལས་མི་འདའ་ཕྱིར། ། སྙིགས་མའི་སྐབས་སུ་རྩོད་མེད་གཏེར་ཆེན་གྲགས། ། བལ་བོད་ཁམས་ཀུན་མཁའ་འགྲོའི་གསང་མཛོད་ནས། ། རྩ་གསུམ་བཀའ་འདུས་ཆོས་ཀྱི་བསྡུ་བ་མཛད། ། གྲོལ་ལམ་ཐེག་ཆེན་རིན་ཆེན་གཏད་རྒྱ་དཀྲོལ། །
སྨིན་གྲོལ་ཟབ་མོས་འགྲོ་ལ་ཆོས་འཁོར་བསྐོར། ། རྔ་ཡབ་ལ་སོགས་དག་ཞིང་སྣ་ཚོགས་བགྲོད། ། རྟེན་འབྲེལ་དུ་མའི་ཆོས་ཀྱི་ས་བོན་བཞག ། ཡང་མཐའི་བར་དུ་བདེན་པའི་མཚམས་སྦྱོར་གཏམ། ། བསྐྱེད་རྫོགས་རྣམ་གསུམ་འབྲས་བུ་མྱུར་དུ་སྨིན། ། བཀའ་འགྲེལ་མན་ངག་ལོ་འདབ་ཕྱོགས་བཅུར་རྒྱས། ། རྩ་བ་འདབ་ལག་རྡོ་རྗེའི་སྡོང་པོ་བརྟན། ། སྨོན་ལམ་མོས་པའི་ས་གཞི་ཁྱོན་ཡང་མཛེས། ། ཀུན་ཀྱང་དབྱར་དུས་འཁྲུངས་པའི་སྐྱེད་ཚལ་ལྟར། ། ངོས་བཟུང་བྲལ་བ་ཆོས་ཉིད་རོལ་པའི་ངང༌། །
མི་རྟོག་ཡེ་ཤེས་ཇི་བཞིན་ཀློང་ལས་འཁྲུངས། ། གྱ་གྱུར་འགྱུར་བ་ཀ་ལ་པིང་ཀའི་དབྱངས། ། རོལ་རྩེ་རྡོ་རྗེ་སྦུ་གུའི་སྒྲ་སྡེབ་སྨྲ། ། ཞེས་པ་རྩ་གསུམ་གླིང་པའི་ཆོས་གླུ་འདི། ། རྡོ་རྗེ་ཐེག་པའི་དཀར་མོ་རྒྱང་གྲགས་ཏེ། ། སྐལ་ལྡན་བློ་གྲོས་ཅན་ལ་གདམས་པ་ཉིད། ། ལམ་ལོག་ལམ་ནོར་རྣམས་ཀྱིས་སྤྱོད་ཡུལ་མིན། ། གསང་སྔགས་བཅུད་དྲིལ་སི་ལ་མ་གི་ཏ། ། མུ་ཀུ་ཊ་རུ་སྨྲ་བ་ལ་ལི་ཏའོ། ཨོཾ་གུ་རུ་མ་ཧཱ་མུ་ཊ་མུ་ལ་ཀྴོཾ།
དེ་ཡང་ཐོར་ཐོའི་ལེའུ་རིམ་པ་ལས། ། གནས་ཆེན་གསང་སྔགས་ཕོ་བྲང་ཁྲོམ་གཟིགས་ལུང༌། ། དགེ་བསྙེན་རྡོ་རྗེ་བཙན་དྲག་གཏེར་རྒྱ་སྐྱོངས། ། སྨོན་ལམ་བཀའ་བཞི་ཆུ་བོ་འབབ་པའི་ཡུལ། ། དེ་རུ་རེ་ཞིག་འཁོར་བའི་དུས་ཉིད་དུ། ། ཡུལ་གྲུ་ས་རྟེན་སྐྱོང་བའི་འགུར་ལྷ་རྣམས། ། མུ་སྟེགས་འགའ་ཞིག་དམག་ནི་གཡོ་བའི་སྐབས། ། སེངྒེ་གནམ་རྫོང་ཁྲག་གི་ཆར་པ་བབས། ། ཕུ་མདའ་ལུང་གསུམ་མཚོན་ཆའི་ན་བུན་གཏིབས། ། དེ་ཚེ་ལྷ་དང་སྲུང་མས་ལུང་བསྟན་ལྟར། །
རྡོ་རྗེ་ཕུར་པའི་དཀྱིལ་འཁོར་ཞལ་ཕྱེས་པས། ། ཡུལ་གྲུ་བཀྲ་ཤིས་སྨོན་ལམ་ལྡན་པ་བྱུང༌། ། ཐ་ལིར་ཨུ་རྒྱན་ཁྲུས་ཆུར་སྒྲུབ་པ་སྐབས། ཁ་འབར་གཏོར་ཆེན་རྫོང་སྐབས་དགེ་བསྙེན་གྱིས། ། ཡུལ་གྲུར་འཁུ་བར་བརྩམ་པའི་ཉམས་ཤིག་ལ། ། སྐྱེས་པ་འགའ་ཞིག་མཚོན་ཆ་འཁྲུགས་པར་གྱུར། ། བར་ཆད་ཟློག་དམིགས་དྲག་པོ་བགྱིས་པ་ཡིས། ། ཡུལ་ལ་མ་གནོད་རྐྱེན་ཁ་གཞན་ལ་ཕོག ། དེ་ནས་ཡེ་གོང་ལུང་པ་སྟོད་སྨད་ལ། ། དབང་བསྐུར་ཆོས་བཤད་ཁྲིད་ཀྱི་སྨོན་གྲོལ་སྐབས། །
རྒྱ་འདྲེ་འགོང་པོ་འཁྲུགས་པའི་ཁ་རླངས་ལས། ། གནམ་ལ་ཆར་མེད་ཚད་པ་ཆེ་བར་འདུག ། ཡུལ་གྲུ་རྣམས་ཀྱིས་ཆར་འབེབས་བསྐུལ་ན་ཡང༌། ། ཀུན་གྱིས་ཕབ་པས་འབེབས་པར་མ་གྱུར་བས། ། སྐུ་ཚབ་མཐོང་བ་དོན་ལྡན་རྟེན་ཁྲུས་བགྱིས། ། དེ་ཡི་ཐུགས་རྗེའི་བསིལ་ལས་ཆར་རྒྱུན་གྱིས། ། སྐྱེ་འགྲོ་ཆེ་ཕྲ་རྣམས་ལ་རྟེན་འབྲེལ་ལེགས། ། རེ་ཞིག་ཉལ་བའི་ཉམས་དང་རྨི་ལམ་དུ། ། ལུང་པ་མགོ་བོ་བྱང་དུ་ཁ་གྱུ་བར། ། སྒོ་མོ་ལྷོ་གཏད་ཅིག་གི་ཐང་དུ་སླེབས། །
མདུན་ནས་འཇའ་ཚོན་ལྷགས་པ་ཇི་བཞིན་དུ། ། ཞིང་སྐྱོང་ཆེན་པོ་ཀུན་དགའ་གཞོན་ནུ་དང༌། ། རིག་ལྡན་བུ་མོ་གཅིག་དང་བཙུན་མའི་ཆས། ། གསུམ་ཙམ་མདུན་དུ་འགྲོ་བའི་སྐད་ཆ་ལ། ། ཡར་ལྟོས་རི་མཐོན་འདི་ལ་ལེགས་བརྟགས་དང༌། ། སྔར་གྱི་ལྷ་རབས་ཆགས་པའི་རི་བོ་ཡིན། ། སྔོན་ཚེ་དམུ་ཐག་ལྷ་ཡི་མཁའ་ལ་བཟུང༌། ། དེ་ཡང་ཆད་ནས་མི་རབས་བདུན་ཙམ་ཡིན། ། འདི་ལ་བསྐལ་པ་བཟང་པོར་གངས་ཆགས་ཡོད། ། རི་བོ་འདི་ཡང་ད་ལོ་ཡོ་ནས་འདུག །
དེ་སྐད་ཟེར་ཙ་སྐྱེད་ཚལ་ཁ་གཏད་ཕྱིན། ། རི་བོ་དེ་ལ་མིག་གིས་ལྟ་ཙ་ན། ཁ་བ་གསར་པ་སྐྱ་ཡམ་ཡོད་ཙམ་སྣང༌། ། རི་བོ་འདི་དག་གང་ཡིན་དྲིས་ཙ་ན། ། རྒྱལ་བ་ཐམས་ཅད་མཁྱེན་པའི་རྒྱབ་རི་ཡིན། ། ད་ལྟའི་བསྐལ་པ་འདི་ག་ཙམ་ཡིན་ཟེར། ། དེ་ནས་ཤིང་ནགས་ཚལ་དུ་སླེབས་ཙ་ན། ། མི་མ་ཡིན་གྱི་གཟུགས་དང་རྒྱན་འདོགས་པ། ། ལག་ཏུ་མཚོན་ཆའི་རྣམ་པ་མང་པོ་ཞིག ། ཐོགས་ནས་ལུང་པའི་མི་རྣམས་ཐམས་ཅད་བསྡུས། །
མགོ་ལག་སྙིང་གི་སྟོན་མོ་ཆེན་པོ་ཞིག ། བཤམས་ནས་རྒྱལ་ཁམས་ཀུན་ལ་འགྱེད་པ་དང༌། ཁྲག་གི་ཡོན་ཆབ་ཕྱོགས་སུ་ལན་མང་གཏོར། ། འདི་ཡི་ལས་འབྲས་ཀུན་ལ་ཡོད་དོ་ཟེར། ། སྐབས་ཤིག་ལྗོངས་ཆེན་ཞིག་ལ་ན་བུན་འཁྲིགས། ཁྲག་གི་བུ་ཡུག་འདི་ལ་ལྟོས་ཤོག་ཟེར། ། རེ་ཞིག་ལྕགས་པོ་རི་ཡི་གདོང་དེ་རུ། ། སྦྲུལ་ནག་ཞིག་གིས་མདུད་པ་གསུམ་བརྒྱབ་ནས། ། མཐའ་བསྐོར་ཐམས་ཅད་ནང་དུ་ཚུད་པ་དང༌། ། ཀླེ་བོ་རྒྱལ་པོ་ད་ཤོག་ལས་གྱིས་ཟེར། །
མི་ལུས་ལྕགས་སྡིག་མགོ་ཅན་ཞིག་གིས་ནི། ། ལག་ན་ནད་རྐྱལ་མཚོན་དུག་ཐོགས་པ་དེས། ། དེ་གནས་ཀུན་གྱི་མགོ་བོར་བཞག་ནས་སུ། ། བྲོས་པ་འདུག་ན་མིག་གིས་ད་ལྟོས་ཟེར། ། ཕྱོགས་མཚམས་ཀུན་ཏུ་ཤྭ་བའི་མགོ་ཅན་གྱིས། ། གཤིན་རྗེའི་ཁྲམ་ཤིང་གྲངས་མེད་ཐོགས་ནས་སུ། ། གཤིན་སྐད་བླ་འབོད་ཡིན་ཟེར་ཟངས་དུང་འབུད། ། དྲྭ་མིག་ཇི་བཞིན་མཐའ་ནས་བསྐོར་ཏེ་སྣང༌། ། མདུན་གྱི་མཁའ་རུ་རྗེ་བཙུན་རིན་པོ་ཆེ། ། ཟ་ཧོར་ཆ་ལུགས་འཆང་བ་ཌཱཀྐིས་བསྐོར། །
མདུན་དུ་ཀོང་བཙུན་དེ་མོ་ཡིན་ཟེར་བའི། ། བུ་མེད་དཀར་མོ་མདའ་དར་སྒྲོན་བུ་ཐོགས། ། འཁོར་དུ་འཇིག་རྟེན་བུད་མེད་བཞི་བཅས་ནས། ། རྗེ་ལ་ཕྱག་བགྱིས་བདེན་ཚིག་ཞུ་ཞིང་སྣང༌། ། རྗེ་ཡི་ཞལ་ནས་གདམས་པའི་སྙིང་པོ་རུ། ། མོས་གུས་ཅན་རྣམས་ང་ཕྱིར་འབྲོངས་ཤོག་གསུངས། ། དེ་ནས་ཀོང་བཙུན་དེ་མོས་མདུན་བྱས་ནས། ། བདག་གིས་རྗེ་ཡི་ཞབས་འབྲང་བགྱིས་ནས་སུ། ། གནས་རི་འཇའ་འོད་གཏིབས་པའི་ཡུལ་དུ་སླེབས། ། གནས་ཆེན་འདི་ཉིད་གང་ཡིན་ཞུས་ཙ་ན། །
མ་འོངས་འདུལ་ཞིང་འདི་ཡིན་རྗེས་སུ་གནང༌། ། མཁའ་འགྲོ་སློབ་དཔོན་འཇའ་ལྟར་ཡལ་བའི་ཤུལ། ། སྔར་བཞིན་ཆོས་སྐྱོང་དང་ནི་རོགས་དན་གཉིས། ། རང་བཅས་གནས་སུ་ལོག་པའི་མཚམས་ཤིག་ལ། ། མ་འོངས་ལུང་བསྟན་མེ་ལོང་ཆེན་པོ་ཞིག ། གནས་བདག་དགེ་བསྙེན་ཆེན་པོས་ཕུལ་བ་རྨིས། ། ནང་དུ་བལྟས་པས་སྤོ་བོའི་ལུང་བསྟན་རྣམས། ། ཇི་བཞིན་མངོན་སུམ་གསལ་པོར་འདུག་པ་མཐོང༌། ། གཉིད་སད་ཡིད་ལ་བཀོད་ཀྱང་གསལ་པོར་འདུག ། སླར་གཅིག་བཀོད་རྩིས་བགྱིས་པར་བརྩམ་པའི་དུས། །
སྡེ་པ་ཚང་གི་ཡིག་འགྲིམ་ཁུར་མཁན་ཞིག ། སླེབས་པའི་ཁ་ནས་གཏམ་གྱི་བྱེད་པོ་ལ། ། གཏེར་སྟོན་སིང་པོས་བཟི་བ་ཡིན་ཡོད་ཞེས། ། ཡང་ཐོས་སྐད་དུ་དེ་ལྟར་གོ་བ་དང༌། ། འཕྲལ་ཕུག་མཁོ་བའི་ལུང་བསྟན་མང་པོ་ཞིག ། སྣང་ཡང་མ་བྲིས་དམ་བཅས་རྒྱས་ཀྱང་བཏབ། ། དེ་སོགས་རྐྱེན་འགའ་དུས་ཀྱི་ལུང་བསྟན་དང༌། ། སྐུ་རིམ་ས་ནད་བཅོས་ལྟ་ལ་སོགས་པ། ། ཕལ་ཆེར་ཐམས་ཅད་དུས་ལས་ཡོལ་བར་གྱུར། ། རེ་ཞིག་གནས་སྐབས་རྩུབ་ཉམས་རྨི་ལམ་དང༌། །
སྣང་སྲིད་ལྷ་འདྲེའི་བཀའ་ཡིས་བསྐུལ་བ་དང༌། ། མི་དབང་སྡེ་པ་ཞལ་ངོ་ན་རིམ་བཞིན། ། དགེ་བས་ཡང་དག་དུས་རིམ་བསྐུལ་བ་ལས། ། དང་པོ་སྡེ་པའི་ཕོ་བྲང་ནང་ནས་བཟུང༌། ། སྤོ་བོ་ཚན་གསུམ་རྣམས་ལ་དབང་ཁྲིད་བགྱིས། ། གནས་ཆེན་དགའ་བ་ལུང་མདུན་ནས་བཟུང་སྟེ། རྒྱལ་བས་བྱིན་བརླབས་མདོང་ཆུ་གཙུག་ལག་སོགས། ། མཐའ་འདུལ་ཡང་འདུལ་ས་གནད་ཕལ་ཆེར་དུས། ། བསྟན་པ་སྤྱི་ལ་ཕན་པའི་སྐུ་རིམ་དང༌། ། དགོས་སུ་ཡོན་བདག་སྐལ་ལྡན་བསོད་ནམས་ཆེད། །
རི་རླུང་ཐམས་ཅད་གཏེར་གྱི་བུམ་པས་བཀང༌། ། ལྷ་སྲིན་སྡེ་བརྒྱད་རྣམས་ལ་ཐ་ཚིག་བསྒྲགས། ། སྣང་སྲིད་ལྷ་འདྲེའི་རེ་ཁ་ཡས་ཀྱིས་བཀང༌། ། བྱ་ཁྱི་གཉིས་ཀྱི་ལོ་ནི་སྣེ་སྦྲེལ་འགོར། ཡུལ་གྱི་ལྷ་སྡེ་མི་སྡེ་བཅས་པ་དང༌། ། སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས། ། ཉེ་ལམ་གཏེར་བདག་ཀླུ་ཡི་དགེ་བསྙེན་དང༌། ། དཀོར་བདག་རྒྱལ་པོ་དཔེ་དཀར་ལ་སོགས་པའི། ། དངོས་ཡོད་དངོས་མེད་དང་བཅས་རྟེན་འབྲེལ་ལས། ། རིན་ཆེན་གཏེར་གྱི་སྒོ་མོ་ཕྱེ་བ་དང༌། །
ཟང་ཟིང་མཐུན་རྐྱེན་མཎྜལ་རིམ་པ་ལས། ། གསེར་དངུལ་ཟངས་ལྕགས་ཇ་དར་གོས་ཆེན་དང༌། ། གཞན་ཡང་རིན་ཆེན་སྣ་ཚོགས་མ་ངེས་པ། ། དཀོར་ཆ་ཀ་ཆ་རྟ་མཛོ་དྲེའུ་སོགས། ། འབྲུ་མར་དང་བཅས་གོ་ཁྲབ་ཟངས་དཀར་དམར། ། ཡུལ་དུ་ཅི་སྲིད་འབུལ་བ་དཔག་མེད་བྱུང༌། ། གཞན་ཡང་སྡེ་པ་ཡས་མས་ཐམས་ཅད་ནས། ། རྟ་ཁྲབ་དར་གོས་སྤྱད་ཆ་སྣ་ཚོགས་བྱུང༌། ། དེ་སྐབས་དྲག་ལས་སྦྱིན་སྲེག་མང་བ་དང༌། ། ཡུལ་གྲུར་དུས་ཀྱི་ཆད་པ་ཆེར་གནས་པས། །
གདོང་ཐུག་ལྟ་བུར་ཁམས་གཟུགས་ཅུང་མ་བདེ། ། དེ་ཡང་མི་རིང་ཟླ་བ་གཅིག་གཉིས་ནས། ། ཅུང་ཙམ་འཚོ་སྐབས་ཡུལ་ལ་ནད་ཡམས་སོགས། ། ཤིན་ཏུ་རྩུབ་ཉམས་ཆེ་བ་ཞིག་གི་དུས། ། དཀོར་བདག་རྒྱལ་པོ་དཔེ་དཀར་ལུང་བསྟན་ནས། ། སྔར་ནས་ཁྱོད་ལ་ལུང་བསྟན་གསུམ་ཙམ་བགྱིས། ། གོ་མེད་ཉན་སྡུག་བློ་རྨོངས་ཕག་པ་ལྟར། ། མ་སྡོད་གཏེར་རྒྱ་ཐམས་ཅད་ཡོལ་ལ་ཁད། ། འཇིག་རྟེན་ཉི་མ་ཤར་ནུབ་གར་འགྲོ་ལྟོས། ། ལུང་བསྟན་འདི་དག་ཡིད་ལ་ཞོག་ཟེར་ནས། །
ཚིག་འཕང་ཤིན་དུ་རྩུབ་པར་བྱས་ནས་སོང༌། ། དེ་སྐབས་ཀོང་པོ་ཨོ་རོང་སྡེ་ཞལ་དང༌། ། རྒྱལ་བ་ཨརྻ་དྷེ་བ་ལ་སོགས་པ། ། ཕྱོགས་ནས་རྟེན་འབྲེལ་བརྟགས་དང་སྤྱན་དྲངས་དང༌། ། ཉེ་ལམ་བྲག་སྐས་ཕྱོགས་ནས་བྲག་གསུམ་སོགས། ། ཆེ་ཕྲ་ཀུན་ནས་འབོད་ནན་ཆེ་སྐབས་སྣང༌། ། གར་འགྲོ་ཆ་མ་ཐེག་པར་བྱུང་བའི་ཚེ། ། རང་རེའི་བློ་ལ་རང་གཟུའི་ཆོད་པ་ན། ། ལྷ་སྲིན་སྡེ་བརྒྱད་ཡིན་ཀྱང་ཡ་མི་ང༌། ། དུས་ཀྱི་ལུང་བསྟན་འདི་བཞིན་སྣང་བ་ལ། །
རང་ཆོས་རང་གི་གཟབ་ན་ཡང་རབ་ཡིན། ། རྟ་ཕོ་གྱེན་དུ་རྒྱུག་ན་མགོ་ཆག་མེད། ། བསླབ་ཁ་ཕ་མས་བགྱིས་ན་མདོ་སྡུག་མེད། ། ཉམས་ལེན་བླ་མས་གནང་ན་ནོར་འཁྲུལ་མེད། ། རྒྱལ་ཕམ་རང་གིས་བྱས་ལ་འགྱོད་པ་མེད། ། ལྟོ་ཚོད་དྲོད་པས་བཟུང་ལ་སྐྱེད་དུ་མེད། ། ཤི་ཚོད་གཤིན་རྗེའི་བཟུང་ལ་བཤོལ་མ་མེད། ། ལས་འབྲས་རྣམ་སྨིན་འཁོར་ལ་བྲོས་ས་མེད། ། དེ་བས་བློ་སྣ་བསྟུང་བའི་ལས་འདི་ལ། ། སྡོད་ནས་བསམ་གཏན་སྒོམ་ན་ལྷ་ཆོས་ཡིན། །
འགྲོ་ནས་གཞན་ཕན་སྒྲུབ་ན་ལྷ་ཆོས་ཡིན། ། དོན་མེད་དཀོར་འཁྱམས་རྒྱབ་ན་ཟོག་པོ་ཡིན། ། ངོ་སྲུང་སྣ་ཐག་མཁན་དེ་མི་ཆོས་ཡིན། ། བློ་སྣ་བདུད་ཀྱིས་བསྒྱུར་དེ་དམ་སྲི་ཡིན། ། དེ་བས་ངེས་པར་འབྱུང་གྱུར་གང་འགྲུབ་བགྱི། ། སྙམ་ནས་ཐོར་ཐུན་དག་ཏུ་མཚམས་གྲོལ་ནས། ། ཉིན་མོ་འགྲོ་ཆས་ཐམས་ཅད་ཚགས་སུ་བཅུག ། ཕྱི་ནངས་ཞོགས་ནས་ལམ་དུ་ཞུགས་པར་ཆས། ། དེ་སྐབས་ལྷ་འདྲེ་རྣམས་ཀྱིས་བཤོལ་བ་ལ། ། དཀར་གཏོར་གསེར་སྐྱེམས་བགྱིས་ནས་ཕྲིན་ལས་བཅོལ། །
ཡོན་བདག་རྣམས་ཀྱིས་ཚོགས་ཀྱི་འཁོར་ལོ་སོགས། ། ཞིབ་རྒྱས་རྟེན་འབྲེལ་རྣམས་ཀྱང་འགའ་རེ་བྱུང༌། ། འདི་སྐབས་རྨི་ལམ་ལུང་བསྟན་ཞལ་གདམས་སོགས། ། མང་ཙམ་ཡོད་ཀྱང་ལུང་གཏམ་དགོས་ཆད་མེད། ། དེ་ནས་རིམ་བཞིན་ལམ་དུ་ཞུགས་པ་དང༌། ། ལམ་གྱི་ཡོན་བདག་ཕོ་མོ་ཐམས་ཅད་ཀྱིས། ། ཕ་མ་སྤུན་ཟླ་བྲལ་བའི་ཉམས་ཙམ་སྣང༌། ། ཀུན་གྱིས་བསྔོ་སྨོན་འབུལ་བ་ལ་སོགས་པ། ། སྨོན་ལམ་མཚམས་སྦྱོར་རྟེན་རྣམས་དཔག་མེད་བྱུང༌། ། ཟངས་ལུང་བཙན་རྫོང་མདུན་དུ་སྒར་པ་གནས། །
ཤྭ་པ་སྡེ་པའི་ནང་དུ་ལུང་བསྟན་བཞག ། རིམ་ནས་བྲག་རྩར་དྭགས་པོ་ལྷ་རྗེ་ཡིས། ། སྤྲུལ་སྐུ་མཇལ་འཛོམས་བྱིན་རྟེན་རྟེན་བཅས་ཕུལ། ། སྡེ་པ་ཞལ་ངོ་གྲྭ་ནང་གླིང་གསུམ་སོགས། ། ཐམས་ཅད་ཀུན་ལ་སྤོ་སྟོད་འགྲོ་ཡིན་སྨྲས། ། རེས་འགར་གར་འགྲོ་ཆ་མེད་སྐད་ཀྱང་བགྱིས། ། གཟུགས་སྣང་གཟའ་ཀླུ་རྒྱལ་པོ་གསུམ་བཅས་ལ། ། མདུན་བསུ་རྒྱབ་སྐྱོལ་རོགས་དན་ལེགས་པར་བཅོལ། ། ཆུ་མདོ་སྒྲོལ་ཞིང་ཡར་ལུང་གནས་པོའི་མདུན། ། གསོལ་ཁ་བགྱིས་ཤིང་གནས་མདུན་ཐམས་ཅད་ཀྱིས། །
འབུལ་བ་ཚོགས་སོགས་ཤིན་ཏུ་ལེགས་པར་བྱུང༌། ། ཡོན་བདག་རྣམས་ཀྱིས་ཁྱུང་ཐོ་ལ་རུ་བསྐྱལ། ། རིམ་བཞིན་སྤང་ལེབ་རྙིང་མ་བླ་མ་ཚང༌། ། སྤྲུལ་སྐུ་རྣམས་ཀྱིས་སྤྱན་འདྲེན་བྱེད་དུ་བྱུང༌། ། བླ་མ་དཔོན་སློབ་རྣམས་ལ་དབང་བསྐུར་ཕུལ། ། གཙུག་ལག་ཆོས་འཁོར་རྣམས་ལ་རབ་གནས་བསྐྱར། ། མཎྜལ་ལེགས་འབུལ་དཔག་ཏུ་མེད་པ་བྱུང༌། ། རིམ་བཞིན་ཡོན་བདག་ཐམས་ཅད་རྩ་རུ་ཕྱིན། ། དབང་བསྐུར་སྨིན་གྲོལ་རྟེན་འབྲེལ་གདམས་པ་སྦྱར། ། རིམ་བཞིན་ཝ་ཞིབ་ཚོང་དཔོན་ཚང་དུ་སོང༌། །
དབང་ལུང་སྨོན་ལམ་བཀྲ་ཤིས་མཚམས་ཀྱིས་སྦྱར། ། མཎྜལ་རིན་ཆེན་གསེར་དངུལ་གཙོར་བྱས་པའི། ། རྣམ་དཀར་ལེགས་ཚོགས་མཎྜལ་རྒྱས་འབུལ་སོགས། ། ཡུལ་གྲུ་རྣམས་ཀྱིས་ཕྱོགས་དང་ཕྱོགས་བཞིན་དུ། ཟང་ཟིང་རྒྱུ་ཚོགས་དཔག་མེད་འབུལ་བ་བྱུང༌། ། རིམ་བཞིན་འབྲོང་པ་རྡོ་ཤུལ་ནང་དུ་སླེབས། ། བླ་རུ་བླ་མ་མཁན་སློབ་ཐམས་ཅད་དང༌། ། ཧོར་བསགས་མགོན་གསུམ་སྟག་གསར་ལ་སོགས་དང༌། ། ཐེ་རུ་བླ་མ་སེར་རྩ་བླ་མ་སོགས། ། གཞན་ཡང་སེར་མོ་བ་ཡི་རིགས་བྱད་བཅས། །
འབྲོང་པ་སྟོད་སྨད་དཔོན་བློན་ཐམས་ཅད་དང༌། ཁྱུང་པོ་དཀར་རུ་སྡེ་པ་མ་སོགས་པ། ། གཞན་ཡང་ཕྱོགས་ནས་བྱུང་དང་ཡུལ་དུ་འཁོད། ། སྐལ་ལྡན་སྨོན་ལམ་ལྡན་པ་ཐམས་ཅད་ལ། ། ཞི་ཁྲོ་བཀའ་བརྒྱད་རྡོ་རྗེ་ཕུར་པ་སོགས། ། ཕྱི་ནང་གསང་བའི་དཀྱིལ་འཁོར་རྒྱ་མཚོ་དང༌། ། ཞལ་ཕྱེས་སྨིན་གྲོལ་ཆོས་ཀྱི་ས་བོན་བཞག ། དེ་ཚེ་གཟུགས་ཅན་གཟུགས་མེད་ཐམས་ཅད་ཀྱིས། ། མོས་གུས་མཆོད་འབུལ་ཕྱག་བསྐོར་ལ་སོགས་པ། ། རྟེན་འབྲེལ་དགེ་བ་རྣམ་དག་ལེགས་པོ་བྱུང༌། །
མཎྜལ་ལ་ཡང་དམ་ཚིག་དགོས་པའི་ཕྱིར། ། ཕྱི་ནང་གསང་གསུམ་མཎྜལ་སྣ་ཚོགས་བྱུང༌། ། ཟང་ཟིང་ཀ་ཆ་དཀོར་ནོར་ལ་སོགས་པ། ། འབུལ་བ་རིགས་བྱེད་དཔག་ཏུ་མེད་པ་བྱུང༌། ། དེ་ནས་འབྲོང་པ་ཨ་འབུམ་རྒྱུད་པ་དང༌། ། སྨད་མའི་དཔོན་གཡོག་མ་ལུས་འཁོར་བཅས་དང༌། ། ཇོ་བོ་གཟེ་རྒྱལ་མདུན་གྱི་ཡོན་བདག་བཅས། ། ཐམས་ཅད་སྤུ་གཟེ་རིན་ཆེན་སྤུངས་པའི་མདུན། ། མཆོད་སྦྱིན་འཚོགས་ནས་གནས་བསྟོད་རྟེན་འབྲེལ་བཅས། ། ལེགས་པར་བགྱིས་ནས་ཆོས་འཁོར་བསྐོར་བར་བྱས། །
དེ་ནས་རིམ་བཞིན་རི་སྨད་ཕྱོགས་ནས་སོང༌། ། རྫོང་ཐང་སླེབ་སྐབས་མི་དབང་རྒྱལ་བློན་གྱིས། ། ཇ་འདྲེན་ཐབས་བསྲུ་རྟེན་འབྲེལ་ཆེ་བར་བྱུང༌། ། རིམ་བཞིན་ལུང་བསྟན་ལྟ་བུར་སྒར་དུ་འབྱོར། ། རྒྱལ་པོས་དབུ་མཛད་རྗེ་བློན་རྣམས་དང་མཇལ། ། རྟེན་འབྲེལ་ལེགས་ཚོགས་ཤིན་ཏུ་ལེགས་པར་བྱུང༌། ། དགུན་ཁ་ཟླ་ཤས་སྒར་དུ་གནས་པ་དང༌། ། ཚེ་སྒྲུབ་ལ་སོགས་དཀྱིལ་འཁོར་གཅིག་གི་ཁོག ། སྒྲུབ་པ་མཐར་ཕྱིན་དགེ་ལ་གཞོལ་བའི་ཉིན། ། རྗེ་ཡི་སྐུ་ཚབ་མཐོང་བ་དོན་ལྡན་དང༌། །
གཞན་ཡང་ཕྱི་ནང་གསང་བའི་རྟེན་འབྲེལ་བཅས། ། གྱ་ནོམ་ནང་ཆེན་རྒྱལ་པོའི་ཕྱག་ཏུ་ཕུལ། ། བློན་པོ་ཨ་ཤག་མཎྜལ་བུམ་ཆ་བྱུང༌། ། མཎྜལ་རིན་ཆེན་བུམ་པ་ཁ་རྒྱན་ཅན། ། རིན་ཆེན་གཉིས་པ་གཙོས་པའི་གོ་ཁྲབ་སོགས། ། རིམ་ཅན་ཕུལ་བའི་རྟེན་འབྲེལ་དང་བཅས་བྱུང༌། ། དེ་ནས་ལྷ་དང་སྲུང་མས་བསྐུལ་བ་དང༌། ། མི་དབང་རྒྱལ་པོའི་བཀའ་ཡིས་ལེགས་བསྐུལ་ནས། ། དུས་ཀྱི་ཆད་པ་ཞི་བའི་སྨོན་ལམ་དང༌། ། བསོད་ནམས་ས་བཅུད་འཕེལ་བའི་གཏེར་བུམ་བཅས། །
ཡས་རྫོང་ནད་བདག་དཔུང་བཅོམ་ལ་སོགས་དང༌། ། རི་བསྟོད་གསས་མཁར་བསྟོད་པ་ལ་སོགས་པ། ། དཀྱིལ་འཁོར་བརྩམས་ནས་ཆས་པས་སྔ་སོར་དུ། ། ཤོད་རླུང་མཁར་ཁྲོམ་སྒྲུབ་པ་དབང་ཁྲིད་སོགས། ། དགོས་པའི་དུས་རིམ་ས་བདག་གཏེར་བུམ་སོགས། ། བཀྲ་ཤིས་རབ་གནས་བགྱིས་ནས་གཏམ་ཁོག་ཕྱིན། ཁ་ལ་རོང་སོགས་གཞི་བདག་ཕལ་ཆེར་གྱིས། ། དམ་ཚིག་བླངས་དང་རྟེན་འབྲེལ་དུ་མ་བགྱིས། ། དེ་ནས་རྫ་ཡི་ཉིན་སྲིབ་ཐམས་ཅད་སླེབས། ། རྡོ་རྗེ་ཚེ་བརྟན་ཚང་ནས་ལེགས་འབུལ་བྱུང༌། །
དགེ་བསྙེན་གང་ཡོད་ས་རུ་རྟེན་འབྲེལ་བྱུང༌། ། ཀུན་ལ་དབང་ཁྲིད་ཆོས་ནི་སྔར་བཞིན་བགྱིས། ། རྫ་ཡི་རི་པ་སྒར་དུ་ཆོས་ར་ལ། ཁྲོམ་པ་སྟོང་ཕྲག་གཉིས་ལོང་ཁད་ཙམ་སྣང༌། ། རྟེན་འབྲེལ་དེ་ཡི་འགྲོ་དོན་ལེགས་པར་བྱུང༌། ། གཞན་ཡང་དགེ་བསྙེན་གནས་པའི་ཕྱོགས་ཕྱོགས་ནས། ། ཀླུ་ཡི་དངོས་གྲུབ་སྣ་ཁ་རེ་རེ་བྱུང༌། ། མདོ་ཁམས་སྐུ་རྒྱལ་ཟངས་རི་རྩེ་དགུ་ལ། ། ཆས་པའི་ལམ་ཁ་མང་པོ་ཞིག་ཏུ་ནི། ། རྗེ་བཙུན་ཆེན་པོ་ཉི་ཞལ་གཙོ་འཁོར་དང༌། །
ཟླ་ཞལ་མ་ཡང་ལན་འགའ་མཁའ་རུ་བྱོན། ། སྐུ་རྒྱལ་མགུལ་དུ་སྤྲིན་ཞལ་སམ་བྷ་ཝ། ། དེ་སོགས་དག་སྣང་སྐོར་ནི་མང་བྱུང་རུང༌། ། རྟག་ཏུ་རྒྱུན་མཇལ་བྲི་ཚོད་མ་ལོང་བར། ། དག་སྣང་ལ་ཡང་ངོས་མཇལ་ཉེ་བར་སྣང༌། ཁྱད་པར་ཟངས་རི་རྩེ་དགུའི་གནས་ཆེན་དུ། ། རི་བསྟོད་རྒྱན་དར་ཕུལ་བའི་དུས་ཉིད་དུ། ། རྟེན་འབྲེལ་ལེགས་ཚོགས་དགེ་བར་ངེས་ཅན་བྱུང༌། ། དེ་ནས་སྒར་དུ་འཁོར་ནས་ལྕི་ལ་ཕྱིན། ། འཇའ་དམར་དང་ནི་བྲེ་ཁུ་བྲག་ཞབས་སུ། །
ཆོས་འཁོར་བསྐོར་དང་དགེ་བའི་ལེགས་ཚན་སྒྲུབ། ཁྱུང་པོ་དཔོན་ཚང་གདན་འདྲེན་མཎྜལ་སོགས། ། ལེགས་ཚོགས་དང་བཅས་འབུལ་བ་དགེ་མཚན་བྱུང༌། ། སྨུག་པོ་ལྷ་རྩེ་ཀཿརྒྱལ་གསང་རྒྱལ་སོགས། ། གནས་ཆེན་རྣམས་ལ་རི་བསྟོད་རྒྱན་ཉིད་སྤྲས། ། རི་རླུང་ཐམས་ཅད་རིན་ཆེན་གཏེར་གྱིས་བཀང༌། ། ཐ་ཚིག་གཡར་དམ་སྐྱོང་བའི་སྲུང་མར་བསྐོས། ། རྟེན་འབྲེལ་ལེགས་ཚོགས་བདག་ནི་རྒྱས་པར་བྱུང༌། ། སྣང་སྲིད་ལྷ་འདྲེའི་ཡོན་བདག་ལེགས་པོ་བྱུང༌། ། གཏང་རག་མཎྜལ་འབུལ་བའི་རིག་བྱེད་ནི། །
ཤོད་རླུང་དབུ་འཇུག་མཛད་པའི་དཔེར་དྲངས་ནས། ། ཕྱུག་དབུལ་མེད་པའི་མཎྜལ་ཆག་ཆག་བྱུང། ། ཡོན་བདག་དད་ལྡན་མང་པོ་འབྲེལ་ཐོགས་བྱུང༌། ། ཟང་ཟིང་དགོས་རིམ་གང་འདོད་དེར་སྟོན་བྱུང༌། ། ཆོས་ཀྱི་མཎྜལ་དཔག་ཏུ་མེད་པ་ལ། ། བཛྲ་གུ་རུ་དུང་བརྒྱ་ལྷག་ཙམ་བྱུང༌། ། དགེ་སྦྱོར་ལྷ་འདྲེ་མི་གསུམ་སྤྱི་མཐུན་ནས། ། སྐལ་པར་ལྡན་པ་ཡིན་འདྲ་མང་པོ་བྱུང༌། ། འདི་སྐབས་མ་ལྟོས་ལོ་ཤས་ཙམ་ཞིག་ནས། ། ལུང་བསྟན་མགུར་འབུམ་འགྲོ་དོན་བགྱིས་པ་སོགས། །
ཤིན་ཏུ་མང་བ་ཡོད་ཀྱང་བསྡུས་དོན་བགྱིས། ། ཅི་ཕྱིར་རྣམ་ཐར་རྩོམ་ཞེས་སྤྲོས་སྣང་རུང༌། ། བཟང་བཟང་བསྒྲིགས་ན་ངན་པ་གང་དུ་སྦ། ། ངན་ངན་བསྒྲིགས་ན་བཟང་པོ་གང་ལ་བཤད། ། དེ་བས་རྣམ་ཐར་ལུང་བསྟན་བཤད་ཆེ་ན། ཁྱད་པར་དུས་ངན་སྙིགས་མ་ལྔ་བདོའི་སྐབས། ། རྟེན་འབྲེལ་མགོ་མཇུག་མི་འཁྱོང་སྤྱིད་ཁ་ལྟར། ། དྲོ་གྲང་ཁོད་མི་མཉམ་པ་ཁུ་རླངས་ལྟར། ། ལྷ་སྲིན་བཟང་པོ་མཐའ་ཡི་འགོང་པོས་དཀྲུག ། བླ་མ་བཟང་པོ་གྲྭ་སློབ་ངན་པས་དཀྲུག །
དཔོན་པོ་བཟང་པོ་དམ་སྲི་བློན་པོས་དཀྲུག ཁྱད་པར་རྒྱ་འདྲེ་འགོང་པོའི་ཁ་རླངས་ལས། ། མི་ཡི་བློ་འགྱུར་སྙིང་ལ་དམ་སྲི་ཞུགས། ། དེ་ཡི་རྐྱེན་གྱིས་ཅི་བྱ་ལོག་པར་གོལ། ། དེས་ན་རང་སེམས་རང་གིས་མི་བསླུ་གཙོ། ། རྨི་ལམ་བཞིན་དུ་རྣམ་ཐར་མཐའ་འཁྱོང་དཀའ། ། གཏེར་སྟོན་སྨྱོན་པ་རྩ་གསུམ་གླིང་པ་ང༌། ། ལྷ་ཆོས་ལྟར་ལ་འཇིག་རྟེན་སྒྲོག་ཞིག་ཡོད། ། ང་ཡི་སྦས་ཡུལ་སྤོ་བོ་ལུང་པ་འདི། ། ས་དོང་རྫུབ་ལ་ཚེར་མའི་དབལ་ཞིག་ཡོད། །
ང་ཡི་ཕ་ཡུལ་ནང་ཆེན་ལུང་པ་དེ། ། ས་ཆ་བསིལ་ལ་ཞུ་ཁེག་ཉམས་གཅིག་ཡོད། ། ང་ཡི་ཡོན་བདག་སྣང་སྲིད་ལྷ་འདྲེ་ཡིན། ། དངོས་གྲུབ་མྱུར་ཀྱང་ནོར་བརྣག་རྒྱུ་ཞིག་ཡོད། ། ང་ཡི་དཀོར་བདག་རྒྱལ་པོ་དཔེ་དཀར་འདི། ཁ་ཞུད་འཇམ་ལ་ཁོང་སྲིན་ཅུང་ཞིག་ཡོད། ། དེས་ན་ཀུན་ཀྱང་དེ་ཡི་ཆོ་འཕྲུལ་སྟེ། ། རྣམ་ཐར་ཕལ་ཆེར་བླ་མ་ཟོག་པོར་འགྲོ། ། དེས་ན་སུམ་ཅུ་ཚུན་དེ་ཉམས་ཀྱང་མཚར། ། དེ་ཕན་སྣང་སྲིད་སྒྱུ་མར་ཤར་བ་ལ། །
སྐྱེ་འགྲོ་རྣམ་གཡེང་བཀོད་ལ་ཅི་ཆ་ཡོད། ། འདོད་ཁམས་ལྷ་ནི་གཉིད་ལོག་ལྟ་བུ་དང༌། ། སྒྱུ་མ་མཁན་གྱིས་སྤྲུལ་པ་བཀོད་དང་མཚུངས། ། ཞེས་པར་བྱ་བས་ཞིང་རྡུལ་གྲངས་རྙེད་ལྟར། ། མི་སྨྲ་ཅོག་བཞག་འཕྲལ་དུ་དེ་ཙམ་ལས། ། ཕུག་ཡུལ་རྟེན་འབྲེལ་གོང་མཐར་རྒྱས་པའི་ཕྱིར། ། ངེས་པར་འཇུག་པ་ཀླུ་ཡི་རྫོང་ཞོལ་དུ། ། བསམ་པ་ལྷུན་གྲུབ་མ་ཡི་སྒྲུབ་ཐབས་རྣམས། ། ཤོག་སེར་གཏན་ལ་འབེབས་སྐབས་ཁོལ་བུར་ཕྱུང༌། ། གཞན་ཡང་ལྷ་སྲིན་སྡེ་བརྒྱད་སྐྱེལ་བསུ་སོགས། །
མི་ལ་གཏམ་བཞིན་བྱུང་སྟེ་བྲི་མ་ལོང༌། ། རྩ་ཐོར་འཁོད་པའི་ལེའུའི་རིམ་པའོ། མ་ཧཱ་ཤྲཱི་ན་ཐཱ་ཨུ་ཡ་མར་སྨྲ། ཞེས་མི་དབང་ས་བདག་རྒྱལ་པོ་ནང་ཆེན་དཔོན་ཆེན་ནས་བཀའ་ཡིས་བསྐུལ་བ་དང༌། ། བཀའ་ཡི་རམ་འདེགས་པ་བློན་ཆེན་ཚེ་འབར་བཅས་རྒྱལ་བློན་གྱིས་རྣམ་ཐར་གྱི་མཐར་ཅུང་བསྣན་དགོས་གསུངས་པ་ལ་གསུང་མ་ལྡོག་ཙམ་རྩ་ཐོར་ཡི་གེར་བཀོད་པ་ཡིན། དེ་བས་དཀྱིལ་འཁོར་གྱི་དབུ་ཕྲིན་ལས་ཀྱི་གཞུང་བྱ་བའི་མཐའ་གསུམ་ཆ་མ་འཛོམས་པར་ཅི་བྲིས་ཆ་ཐིག་པར་མ་བྱུང༌། གཏེར་སྟོན་གྲུབ་ཐོབ་གཉིས་ཀྱི་རྣམ་ཐར་ནི་བརྟགས་དཀའ། འབྲུག་པ་ཀུན་ལེགས་དང་གྲུབ་ཆེན་མེ་ལོང་རྡོ་རྗེ། ཁྱད་པར་གཅིག་ལམ་སྒྲོན་གྱིས་ཀོང་པོ་ང་ལ་རུ་ཚུལ་བཙུགས་པ་རྙིང་མའི་ཞབས་དྲུང་ཡོལ་མོ་བ་རྒྱ་གར་གྱི་ཀུ་ཀུ་རི་པ་ལྷ་སའི་བྲམ་ཟེ་ཨ་ཙ་ར་དམར་པོ་སོགས་རྣལ་འབྱོར་ཆེ་ཕྲ་རྣམས་ཀྱི་དཀར་ཆག་ལ་ཡོན་བདག་ཕལ་མོ་མཁས་པར་བཤད། ཅི་ཞེ་ན་རྒྱལ་བའི་གསུང་སྒྲོས་ལས།
བཟང་པོ་ཆོས་དཔྱད་མཁས། ངན་པ་མི་དཔྱད་མཁས། ཟོག་པོ་གཡོ་སྒྱུ་མཁས། ཕྱུག་པོ་བསེ་རག་མཁས། མེད་པོ་ཟ་འདོད་མཁས། སྐྱིད་པོ་ཉལ་ལ་གོམས། སྡུག་པོ་འགྲོ་ལ་གོམས། བོང་བུ་ཁུར་ཙ་གོམས། ཆོས་པ་སྙིང་རུས་གོམས། ལས་ངན་སྡིག་པ་གོམས།
མཁས་པ་ལྔ་གོམས་པ་ལྔ་འདི་ཐུན་མོང་ཡིན་པར་སྣང༌། ཡང་ལུང་གི་འགལ་བ་རྣམ་གསུམ་དེ། སྒོམ་ཆེན་ཕྱི་བ་སྤི་ལིའི་ཞལ་ན་རེ། ཀྱཻ། དཀའ་ཐུབ་བྱས་པའི་ལྟོགས་ཡུས་དེ་དང་གཅིག ། ཙོག་པུར་སྡོད་པའི་སྒོམ་ཡུས་དེ་དང་གཉིས། ། མང་པོ་ཐོས་པའི་ཚིག་ཡུས་དེ་དང་གསུམ། ། དེ་གསུམ་ཡང་ཆོས་སྤོང་ལས་ཤིག་འདྲ། ། ཆོས་གཤའ་མ་ཞིག་བྱེད་ན་དེ་གསུམ་བོར། ། ང་ཕྱི་ཚུལ་སེར་པ་པགས་པ་ཙམ། །
ཡང་དག་ཆོས་གོས་སེར་པོ་མིན། ། འགྲོ་ལ་དགའ་བའི་ཆོས་པ་རྣམས། ། རྐང་ལག་བྲན་དུ་བཀོལ་བ་དང༌། ། ལྷོ་ཚོང་བྱང་དུ་སྐྱེལ་བ་དང༌། ། དོན་མེད་ས་མཐའ་འགྲིམས་པ་གསུམ། ། དེ་གསུམ་ཆོས་སྤོང་འདྲ་བའི་རྒྱུ། ། ཉམས་ལེན་མེད་པའི་འཆད་འདོད་རྣམས། ། མ་མཐོང་མངོན་ཤེས་བཤད་པ་དང༌། ། མི་ཐུབ་ནད་པའི་སྔས་སྲུང་དང༌། ། དམངས་པོའི་ཕྲུག་གུ་གསོ་བ་གསུམ། །
དེ་གསུམ་ཆོས་སྤོང་འདྲ་བའི་རྒྱུ། ། ལོངས་སྤྱོད་ཕལ་ཆེར་བཙལ་སྒྲུབ་དེ། ། སྡིག་བྱེད་ཁྲ་བོ་ཤ་ཟ་དང༌། ། སྨྱོ་བྱེད་སེར་པོ་ཆང་འཐུང་དང༌། ། བསླུ་བྱེད་ན་ཆུང་གཞོན་ནུ་གསུམ། ། དེ་གསུམ་ཆོས་སྤོང་འདྲ་བའི་རྒྱུ། ། འདི་ཕྱི་གཉིས་མེད་ལས་སྒྲུབ་ན། ། རྒྱལ་པོ་ནང་ཁྲིམས་གཅོད་པ་དང༌། ། དམག་དཔོན་ཞལ་ལྕེ་གཅོད་པ་དང༌། ། ཤན་པས་སྤུ་གྲི་ཐོགས་པ་གསུམ། །
དེ་གསུམ་ཆོས་སྤོང་འདྲ་བའི་རྒྱུ། ། དོན་མེད་འབྲས་བུ་སྒྲུབ་པ་ན། ། སྡིག་པའི་ས་བོན་བུ་རྒྱུད་དང༌། ། དམག་འཁྲུག་མཁར་ཁང་བཟོ་བ་དང༌། ། ཆོས་ཕྱིར་སྡིག་པ་སྤྱོད་པ་གསུམ། ། དེ་གསུམ་ཆོས་སྤོང་འདྲ་བའི་རྒྱུ། ། འཚིང་ན་འཛོམས་པ་འདི་གསུམ་ལ། ། འབག་ན་གཉིས་མེད་འདི་གསུམ་ཡིན། ། ཟིན་པ་མེད་པའི་འཇིག་རྟེན་དང༌། ། ཐོན་སོ་མེད་པའི་སོ་ནམ་དང༌། །
འབྲས་བུ་མེད་པའི་ལུང་གཏམ་གསུམ། ། འདི་གསུམ་དོན་མེད་མིན་ནམ་ཅི། ། དཀའ་ཐུབ་སྒོམ་ཆེན་ཕྱི་བས་བྱེད། ། རླུང་ནི་རྩངས་ཕག་སྦལ་པས་འགམ། ། བྲག་ཕུག་གླ་བས་ཡུན་རིང་བཟུང༌། ། འཁྲུལ་འཁོར་སྤྲ་དང་སྤྲེལ་ལ་ཡོད། ། མ་ཎི་ཨ་བོ་ནེ་ཙོས་འདོན། ། གཙུག་ལག་རྟགས་ཆུང་བུང་བས་བརྩེགས། ། ཞེ་ས་ཁྭ་ཏ་ནག་ཆུང་མཁས། ། གདོང་པ་བྱ་རིགས་རྣམས་ཀྱིས་འཁྲུ།
ཁ་ནི་གཅན་གཟན་རྣམས་ཀྱིས་བཤལ། ། བྱི་དོར་བྱི་ལ་གྭ་པ་མཁས། ། རྒྱན་སྤྱོད་བྱ་རིགས་སྤུ་ཁ་ལེགས། ། ལོངས་སྤྱོད་མཐའ་འཁོབ་ཡུལ་ལ་ཆེ། ། འཇའ་ལུས་ཁམས་གོང་ལྷ་ལ་བཟང༌། ། དེ་ཀུན་ཐར་པའི་རྒྱུ་མ་ལགས། ། ཟབ་མོའི་ལྟ་བ་མ་རྟོགས་ན། ཁྱི་རོ་དར་ཟབ་རྒྱན་དང་མཚུངས། ། སྒོམ་པ་གནད་ཀྱིས་མ་ཟིན་ན། ། རྐུན་མ་ཁང་སྟོང་འཕྲད་དང་མཚུངས། །
ཟབ་ལམ་གནད་བདུན་མ་ཤེས་ན། ། སྐྱ་བ་མེད་པའི་གྲུ་རྫིང་འདྲ། ། ཞེན་ལོག་ཆོས་བཅུ་མ་ཤེས་ན། ། སྐམ་འདོད་མར་གྱི་ཉི་འོད་འདྲ། ། གཡོ་སྒྱུ་ཅན་གྱི་ཆོས་འདོད་དེ། ། རླན་འདོད་ལྕགས་དམར་ཆུ་བཅུག་འདྲ། ། བསྐྱིད་རིམ་མན་ངག་མ་ཤེས་ན། ། ལོང་བས་ལྷ་ཁང་འགྲིམས་དང་མཚུངས། ། བཟླས་བརྗོད་ཚིག་དོན་མ་རྟོགས་ན། ། བྲག་ཆ་ལྷ་མོའི་ཀུ་ཅོ་འདྲ། །
གདམས་ངག་ངོ་བོ་མ་རྟོགས་ན། ། འཇའ་ཚོན་ལག་པས་མྱོང་དང་མཐུན། ། དེ་བས་ཕྱི་ནང་འགའ་ཞིག་གི ། ཆ་ལུགས་མི་མཐུན་ཆོས་ལུགས་སྨད། ། ཉན་ལུགས་མི་མཐུན་རྣ་ལོག་གོ ། ཟ་ལུགས་མི་མཐུན་གྲོད་པ་ན། ། ལྟ་སྤྱོད་མི་མཐུན་གཤིས་ལུགས་དེ། ། དན་ཕག་ཐར་པ་གཉིས་དང་ཉེ། ། བསྒོམས་པས་སྟོན་པ་རྫོགས་སངས་རྒྱས། ། བཤད་པས་ལེགས་སྐར་མུ་སྟེགས་གོལ། །
ཟླ་མེད་གཅིག་པུར་མ་འཁྱམས་བར། ། ཚོམ་བུའི་དུས་སུ་ཅི་བྱ་རུང༌། ། སྒྱུ་ལུས་མི་རྟག་གཡར་ཁང་ལ། ། རྐྱེན་ཆར་ཐིགས་པ་ཡ་རེ་ང༌། ། ས་མདོ་གྱང་རལ་ཀྱི་རེ་ཧུད། ། སྒོ་མེད་རྫོང་བཙན་ལྕགས་མཁར་དེ། ། ཆོས་མེད་དྲེད་པོའི་ཕ་ཁང་ཡིན། ། རྣམ་རྟོག་རྒྱ་ལམ་ངན་ཤུལ་དེ། ། ལོག་ལྟ་སྐལ་མེད་འབྱོན་ལམ་ཡིན། ། རྡོ་རྗེ་ཐེག་པའི་སྒྲུབ་ཁང་དེ། །
དཔའ་བོ་མཁའ་འགྲོའི་ཕེབས་ལམ་ཡིན། ། གསང་སྔགས་ཕོ་ཉ་ཉེ་ལམ་འདི། ། རིག་འཛིན་རྣམས་ཀྱི་གཤེགས་ལམ་ཡིན། ། སོ་སོ་འབྲས་བུའི་རྣམ་ངེས་དེ། ། འདི་བཞིན་སྣང་ཞེས་སྨྲ་བ་ཡང༌། ། སྒོམ་ཆེན་ཕྱི་བའི་ཞལ་ནས་གསུངས། ཞེས་པ་སྒོམ་ཆེན་ཕྱི་བ་སེར་པོས་འདབ་ཆགས་གོ་བོའི་ཕ་ཚོ་དང༌། ཁྱིམ་མཚེས་ཏི་ལོ་གྭ་མ་ལ་གདམས་པ་སྟེ་སོ་སོ་རྣམས་ཀྱི་གོ་ཡུལ་དཀར་ཆག་གི་འབྲས་དེ་ཡི་གེའི་རིས་སུ་ཧོར་གཏམ་དུ་སྨྲས་པའོ། ༈ དཀར་ཆག་ནི། ཨེ་མ་ཧོ།
གླིང་གི་མཆོག་གྱུར་འཛམ་གླིང་རྡོ་རྗེ་གདན། ། སྟོན་པའི་མཆོག་གྱུར་མཉམ་མེད་བཅོམ་ལྡན་འདས། ། མཛད་པ་བཅུ་གཉིས་ཆོས་ཀྱི་འཁོར་ལོ་བསྐོར། ། ཐུགས་རྗེ་ཆེན་པོས་བྱིན་བརླབས་འཕགས་པའི་ཡུལ། ། དབུས་ཀྱི་ལྟེ་བ་དཔལ་གྱི་བསམ་ཡས་སུ། ། རྫུ་འཕྲུལ་རྨད་བྱུང་པདྨ་འབྱུང་ནས་ཀྱིས། ། བརྟུལ་ཞུགས་བཅུ་གཉིས་ཆོས་ཀྱི་འཁོར་ལོ་བསྐོར། ། རྒྱལ་བ་དེ་ཡིས་ལུང་བསྟན་སྦས་པའི་ཚལ། ། པདྨ་བཀོད་ཀྱི་ཉེ་འདབས་ཡེ་གུང་ལུང༌། ། དེ་ཡི་ལྟེ་བ་དག་པ་ཤྲཱི་ཞེས།
ཁྲོམ་གཟིགས་གསང་སྔགས་ཕོ་བྲང་གནས་ཀྱི་ཞོལ། ། གཙུག་ལག་ཆེན་པོ་བདུད་འདུལ་སྔགས་པའི་གླིང༌། ། གྲུབ་པའི་ཕོ་བྲང་དེ་ཡི་ཕྱོགས་མཚམས་ནི། ། ཕུ་ན་གངས་དཀར་ཏི་སེ་དགུང་ལ་བསྙེགས། ། མདའ་ན་ཀླུ་རྒྱལ་གསེར་ལྡན་དལ་དུ་འཁྱིལ། ། བར་དུ་ལྗོན་ཤིང་ལོ་འབྲས་གཡུ་རུ་སྨིན། ། ཐང་རྣམས་མཐིལ་མཉམ་གཡུ་ཡི་མཎྜལ་འདྲ། ། མེ་ཏོག་སྣ་ཚོགས་དབྱར་དགུན་མེད་པར་འཁྲུངས། ། མ་རྨོས་ལོ་ཏོག་རི་ཀླུང་ཀུན་ལ་སྐྱེ། ། སེམས་ཅན་ཕལ་ཆེར་སོ་ནམ་དེ་ལ་བྱེད། །
གྲུབ་པའི་གནས་ཆེན་དེ་ཡི་ཕྱོགས་བཞི་ན། ། ཤར་དུ་རྟ་མཆོག་གནས་ཆེན་དགའ་བ་ལུང༌། ། ལྷོ་རུ་གཤིན་རྗེའི་གནས་མཆོག་རྒྱ་ལ་དང༌། ། ནུབ་ཏུ་མཁའ་འགྲོའི་གནས་མཆོག་བང་རི་བ། ། བྱང་དུ་བཀའ་བརྒྱད་གནས་མཆོག་མ་རྐུང་ལུང༌། ། གནས་ཆེན་རྣམས་དང་གནས་ཕྲན་དུ་མས་བསྐོར། ། གཞན་ཡང་ཕྱོགས་བཞིའི་ཕྲིན་ལས་རི་བཅས་ནི། ། ཤར་དུ་བཙུན་མོ་རྔ་རྒྱན་ཞི་བའི་རི། ། ལྷོ་རུ་ཇོ་བོ་ནོར་བུ་རྒྱས་པའི་རི། ། ནུབ་ཏུ་མཁར་མོ་དགྱེས་བཟང་དབང་གི་རི། །
བྱང་དུ་སྨན་མོ་ཆོས་འབྱུང་དྲག་པོའི་རི། ། ཕྲིན་ལས་རྣམ་བཞི་ལྷུན་གྱིས་གྲུབ་པ་ཡིན། ། གནམ་གྱི་བཀོད་པ་འཁོར་ལོ་རྩེ་དགུ་འདྲ། ། ས་ཡི་དབྱིབས་ནི་བྷནྡྷའི་བདུད་རྩི་འདྲ། ཁྱད་པར་དྲག་པོའི་གནས་ཆེན་དེ་དག་ལ། ། དཔའ་བོ་མཁའ་འགྲོ་མངོན་སུམ་ལྟ་བུར་འདུ། ། མི་མ་ཡིན་གྱིས་སྒྲ་སྐད་དངོས་སུ་སྒྲོགས། ། ཉིན་མོ་རླུང་འཁྲུག་མཚན་མོ་མེ་ཆེན་འབར། ། མི་མ་ཡིན་གྱི་ཡུལ་དང་ཅུང་ཟད་ཉེ། ། དེ་རུ་གནས་པའི་སྐལ་ལྡན་མ་ལགས་པའི། །
མི་སྐྱ་ཕོ་མོ་ཕལ་ཆེར་ཐམས་ཅད་ཀྱིས། ། རྣམ་པ་ཀུན་ཏུ་མཚོན་ཆ་སྣ་རེ་ཐོགས། ། ཕུ་ཡི་རི་དྭགས་རྣམས་ལ་དུག་མདའ་བསྣུན། ། མདའ་ཡི་ཉ་སྲམ་ཚག་དང་དྲྭ་བར་བཙུད། ། རི་ལ་མེ་འགྱེད་མཚོ་ལ་དུག་རྣམས་ཕྱོ། ། བྱ་དང་བྱིའུ་མཐོང་ཚད་ཕལ་ཆེར་ཟ། ། ཕག་དང་མཛོ་མོ་ཨ་གྷེ་ལ་སོགས་པ། ། རྒས་གཞོན་མེད་པ་གསོད་ལ་ཧབ་ཁྱེར་བྱེད། ། ན་བའམ་ནི་ཤི་བ་ལ་སོགས་པ། ། ལྷ་ཆོས་བྱ་ཟེར་སྔགས་པ་ཁ་ཡར་འགུག །
དྲིན་གྱིས་གསོས་པའི་སྲོག་ཆགས་གང་མང་གསོད། ། ཡུལ་གྱི་གྲོང་པ་མི་ནག་ཐམས་ཅད་སྡུད། ། དང་པོ་ནང་རོལ་རྒྱུ་མ་དམར་འགྱེད་བྱེད། ། དེ་ནས་ཕྱི་ཤ་ཐམས་ཅད་རིམ་པར་འགྱེད། ། དེ་ནས་མགོ་དང་བྲང་གི་སྟོན་མོ་བྱེད། ། པགས་པ་གང་བྱུང་སྔགས་པ་མཁན་པོས་ཐོགས། ། སླར་ཡང་ལུང་པའི་མི་ནག་ཐམས་ཅད་སྡུད། ། མར་ནས་ཐམས་ཅད་གྲོང་པ་རྣམས་ལ་འགྱེད། ། འཕོ་འདེབས་བྱེད་མཁན་ཕལ་ཆེར་ཨ་མཆོད་འགུག ། སྨན་མོ་ལྷ་བབ་རྣམས་ལ་སྐྱབས་གནས་ཞུ། །
དཀོན་མཆོག་མཆོད་པའི་ཚབ་ཏུ་ཁ་མཆུ་སྒྲུབ། ། ལོ་ཟླ་མི་འགྱང་ཕན་ཚུན་ནང་རྣམས་འཐབ། ། མཚོན་ཆའི་ལས་བྱེད་ཕལ་ཆེར་གྲི་རུ་འཆི། ཁྱད་པར་ཕ་སྤུན་ནང་ཚན་འཐབ་པ་མང༌། ། བུད་མེད་ཕལ་ཆེར་གྲི་དང་མདའ་གཞུ་སྨྲ། ། ཆོས་ལ་འགྲོ་རྣམས་མི་ཁྱུའི་གྲལ་མི་ཚུད། ། རྟེན་དུ་ཆགས་སྡང་དུག་ལྔ་རྒྱ་འབྱམས་ནས། ། དགེ་བཅུ་ཁ་འདོན་སེམས་བསྐྱེད་དབེན་པ་ཡི། ། ཕྲེང་བ་ལག་ཏུ་ཐོགས་པ་རེ་ཟུང་ཙམ། ། ལྷ་བསྐྱེད་སྔགས་བཟླས་སྒོམ་ནི་ག་ལ་ཞིག །
ལྷག་ཏུ་མི་སྐྱ་ཕོ་མོ་ཐམས་ཅད་ཀྱི། ། སྣང་བ་ནང་མི་གནས་པའི་སྐད་ཆ་ལ། ། ངེད་རྣམས་ལུང་པ་བཙན་པོའི་མི་རྒྱུ་ཡིན། ། སྔར་ནས་འདིར་སྐྱེས་ས་ཡི་གཞི་བ་ཡིན། ། ས་བཙན་འགག་དམ་ཆུ་བྲག་མདའ་གཞུ་ཅན། ། སུ་ལ་ཡིན་ཀྱང་འཇིགས་པ་ག་ལ་སྲིད། ། དམྱལ་བའི་སྡུག་བསྔལ་ཆེ་ཡང་ཁོ་རང་བཙན། ། ངེད་ཅག་ཁོ་ཡི་མདུན་དུ་འགྲོ་དགོས་མེད། ། ཡང་ནས་ཡང་དུ་མི་ལུས་བྱེད་པ་ཡིན། ། མི་རིགས་སེར་སེར་རྣམས་ལ་ཅི་ཆ་ཡོད། །
དེ་སྐད་བརྗོད་ཅིང་བྱེད་པའི་དཔེ་སྲོལ་ཡོད། ། དེ་རྣམས་ཐམས་ཅད་ཡུལ་དེའི་གནས་བདག་སྟེ། ། རྣལ་འབྱོར་ཕོ་མོ་ཕལ་ཆེར་དེར་མི་ཆགས། ཁྱད་པར་རཀྴ་ཀོ་ཊ་ཉེ་འདབས་མཚུངས། ། སྨྱོན་པ་གནམ་ལྕགས་རྡོ་རྗེ་མ་ལགས་པའི། ། ཡུལ་གྲུ་དེ་རུ་གནས་པ་ཤིན་ཏུ་དཀའ། ། ལྷ་ཆོས་བྱས་ན་མི་ཆོས་མགུ་མི་ཐུབ། ། མི་ཆོས་བྱས་ན་ལྷ་ཆོས་རྩ་བ་སྐམ། ། གཉིས་ཀ་བགྱིས་ན་ཀུན་གྱིས་ཕྲ་མ་གཡེང༌། ། ཕལ་ཆེར་རྣམས་ནི་ཀླུ་དང་ཐེའུ་རང་མཚུངས། །
དེ་རྣམས་འདུལ་ཞིང་དཀར་ཆག་ཕྲ་རགས་ཙམ། ། ཧེ་རུ་ཀ་པ་ཞིག་གིས་སྣང་ངོགས་སུ། ། ཕོ་མོ་ཐམས་ཅད་དཔའ་བོ་མཁའ་འགྲོ་དང༌། ། སྣང་སྲིད་ཐམས་ཅད་བུདྡྷའི་ཞིང་ཁམས་དངོས། ། གཟུགས་རྣམས་ཐམས་ཅད་ལྷ་ཡི་རོལ་པ་ཉིད། ། སྒྲ་རྣམས་གང་གྲགས་སྔགས་ལ་རྒྱུན་ཆད་མེད། ། ཡིད་ཀྱི་འགྱུ་བ་ཀུན་ཀྱང་ཆོས་དབྱིངས་དང༌། ། སེམས་ཅན་ཀུན་གྱི་སྲོག་ཏུ་སངས་རྒྱས་གནས། ། རིག་དང་མ་རིག་བྱེ་བྲག་དེ་དཀའི་གནད། ། དེ་བཞིན་སྤྲང་པོ་ང་ནི་ཅི་བྱས་རུང༌། །
མི་རྟག་འཆི་བ་མི་ཤེས་ཨ་རེ་འགྱོད། ། རྒྱུ་འབྲས་དཀར་ནག་མ་མཐོང་ཐང་རེ་ཆད། ། ལས་འབྲས་བསླུ་མེད་མ་རྟོགས་ཉོན་རེ་མོངས། ། སྒྱུ་ལུས་གཡར་ཁང་དོར་དགོས་ཡ་རེ་ང༌། ། རོགས་མེད་གཅིག་པུར་འགྲོ་དགོས་ཀྱི་རེ་ཧུད། ། རྣམ་ཤེས་གར་འགྲོ་ཆ་མེད་ཡི་རེ་མུག ། ཀྱེ་མ་ཀྱི་ཧུད་འཁོར་བ་འདི་ན་རེ། ། དེ་ལྟར་དཀར་ཆག་ཕྲ་མོ་བཀོད་པ་ནི། ། ཉམས་མཚར་བགྱིས་ལ་དགོངས་ཁྲེལ་མི་གནང་ཞིང༌། ། ལོང་མེད་དྲན་པ་ལྕག་གིས་བསྐུལ་བར་འཚལ།
དྷ་ཐིམ། མེ་ལུག་ཟླ་བ་གཉིས་པའི་ཚེས་ལ་བསྒྲིགས་ཆགས་བགྱིས་པ་བཀྲ་ཤིས་དགེ་ལེགས་འཕེལ། བཀྲ་ཤིས་པར་ཤོག ། མངྒ་ལཾ། དགེའོ།། །། ༄༅། །གཏེར་ཆེན་རྩ་གསུམ་གླིང་པའི་རྣམ་ཐར་བསྡུས་པ་མཁྱེན་བརྩེ་གོང་མས་མཛད་པ་བཞུགས་སོ།། གནུབས་ཆེན་སངས་རྒྱས་ཡེ་ཤེས་ཀྱི་སྐྱེ་མཐའ་རྩ་གསུམ་གཏེར་བདག་གླིང་པའམ། གར་དབང་གནམ་ལྕགས་རྡོ་རྗེ་ཞེས་གྲགས་པ་ནི། ལྷོ་ཟླ་ནང་ཆེན་གྱི་སའི་ཆ་གནས་ཆེན་ཇོ་བོ་གཟེ་རྒྱལ་དང༌། སྐུ་རྒྱལ་ཤེ་ནེ་སོགས་ཀྱི་འདབས་ནགས་རོང་ཞེས་པར་ཡབ་འབྲུ་ཆེན་རླངས་ཀྱི་རིགས་བཀྲ་ཤིས་དང༌།
ཡུམ་དགེ་ལེགས་མ་གཉིས་ཀྱི་སྲས་སུ་རབ་འབྱུང་བཅུ་གཅིག་པའི་ནང་འཁྲུངས། ལོ་རྟ་གསལ་བར་མི་སྣང༌། འཁྲུང་རྟགས་དང་གཟིགས་སྣང་སོགས་ངོ་མཚར་ཆེ་བ་མང་དུ་བྱུང༌། ཅུང་ཟད་ནར་སོན་པ་ན་ནང་ཆེན་དགེ་ལུགས་གྲྭ་ཆང་ཀ་མདའ་ཆོས་རྗེ་རྔོག་བློ་ལྡན་ཤེས་རབ་ཀྱི་སྤྲུལ་པར་གྲགས་པ་ཞིག་ལས་སྐྱབས་གསུམ་འཛིན་པའི་སྡོམ་པ་བཞེས་མཚན་བཀྲ་ཤིས་ཕུན་ཚོགས་གསོལ་ནས་བླ་བྲང་དུ་ཆོས་སྐོར་ཞུགས། འདོན་ཆ་སོགས་ཅི་རིགས་ཐུགས་ལ་བཟུང༌། སྐུ་ན་ཕྲ་མོའི་སྐབས་གཏེར་ཆེན་སྟག་ཤམ་པ་ནང་ཆེན་སྒར་དུ་བྱོན་པར་ཆོས་འབྲེལ་ཙམ་གསན། དེ་མ་གཏོགས་བླ་མ་གཞན་ལ་ལའང་ཆོས་བཀའ་འདྲ་གསན་ཚུལ་མི་སྣང༌། ཀུན་སྤྱོད་ཤིན་ཏུ་འཚུབས་པས་གྲྭ་རིགས་རྣམས་དང་མཐུན་དཀའ་ཙམ་བྱུང༌། བར་སྐབས་བླ་བྲང་གི་གཏེ་དཔོན་འདྲ་འང་མཛད། ཆོས་རྗེ་བོད་དུ་འབུལ་སྐྱེལ་བྱོན་སྐབས་ཞབས་ཕྱིར་བཀྲ་ཤིས།
ཐུགས་རབ་གསལ་བས་བླ་མས་རི་བོ་དགེ་ལྡན་དུ་མཚན་ཉིད་སྦྱང་བར་བསྐུར་ནའང། དུས་བབས་ཟབ་གཏེར་གྱི་ལུང་བསྟན་བྱུང་ནས་མ་བཞུགས་པར་ཁམས་སུ་བྱོན། འདི་སྐབས་པད་དཀར་འཛིན་པ་ཡེ་ཤེས་རྒྱ་མཚོ་དང་རྒྱལ་པོ་ལྷ་བཟང་མཆོད་ཡོན་དུས་ཡིན་འདྲ། སླར་འབྲི་གུང་དུ་བྱོན་ནས་དཀོན་མཆོག་ཕྲིན་ལས་བཟང་པོ་རྩ་བའི་བླ་མར་བསྟེན། གྲྭ་ཚང་དུ་ལོ་གསུམ་ཙམ་བཞུགས། བཀའ་ཆོས་ཅི་རིགས་དང༌། ལྷག་པ་རླུང་ཛ་བཱིར་སྙན་བརྒྱུད་ཀྱི་སྐོར་ཞིབ་ནན་ཏུ་གསན་པས་ཉམས་རྟོགས་ཁོང་ནས་བརྡོལ། རྫུ་འཕྲུལ་དང་མངོན་ཤེས་རྩོལ་མེད་དུ་ཤར། ལུང་བསྟན་དུས་བབས་བཞིན་རིག་པ་བརྟུལ་ཞུགས་ཀྱི་སྤྱོད་པ་དང༌། རླུང་སེམས་ལས་སུ་རུང་བའི་རྫུ་འཕྲུལ་ལ་བརྟེན་ནས་གནས་ཆེན་མང་པོ་ཐོག་མེད་དུ་ཉུལ་བས་ཁ་བྱང་ལུང་བསྟན་ལྟར།
གཞོ་སྟོད་ཏིལ་སྒྲོ་མཁའ་འགྲོའི་ཚོགས་ཁང་ཆེན་མོ་ནས། གུ་རུ་དྲག་པོ་པདྨ་ཁྲག་འཐུང་གི་སྐོར་ཐོག་མར་བཞེས། མནལ་ལམ་གྱི་སྣང་ཆར་པདྨ་འོད་དུ་ཕེབས་པའི་གཟིགས་སྣང་འབྱམས་ཀླས་པ་བྱུང༌། དེ་ནས་མོན་ཤ་འུག་སྟག་སྒོ། ཙཱ་རི་ཟིལ་ཆེན་ཕུག ཀོང་གནས་སོགས་ནས། ཡང་ཕུར་གྭའུ་དམར་ནག་དང༌། ཚེ་སྒྲུབ་ཆེན་མོ་འཆི་བདག་ཟིལ་གནོན། བླ་མའི་ཐུགས་སྒྲུབ་བདེ་གཤེགས་ཀུན་འདུས་སོགས་ཟབ་གཏེར་མང་དུ་བཞེས། འབྲི་གུང་པ་དཀོན་མཆོག་ཕྲིན་ལས་བཟང་པོ་དགོངས་པ་གཞན་དོན་དུ་གཏོད་པར་རིག་ནས་མྱུར་བར་བྱོན་ཀྱང་ལམ་སྟབས་བདེ་མིན་གྱིས་ཅུང་ཟད་འགོར་བས་བླ་མ་ཞིང་གཤེགས་ནས་སྐུ་གདུང་ཞུགས་འབུལ་གྱི་སྐབས་ཙམ་ཕེབས།
འདི་བོད་དུ་ཇུན་འགར་བྱུང་སྐབས་ཡིན་འདུག དེ་ནས་ཁམས་སུ་བྱོན། ཙཱ་རི་གཉིས་པ་གཟེ་རྒྱལ་གྱི་གནས་སྒོ་ཕྱེ་བས་མཚོན་གནས་གཏེར་གྱི་སྒོའང་མང་དུ་ཕྱེས། ནང་ཆེན་རྒྱལ་པོ་སོགས་དང་མཆོད་ཡོན་འབྲེལ་ཞིང་དེ་ཕྱོགས་ཡས་མན་དུ་ཕྲིན་ལས་ཅུང་ཟད་རྒྱས། ཁྱད་པར་སྦས་གནས་སྤུ་བོ་ཕྱོགས་སུ་བྱོན་པས་ཀ་གནམ་སྡེ་པ་དང་མཆོད་ཡོན་ལེགས་པར་འབྲེལ་ཞིང༌། སྤུ་བོ་ཡེ་གོང་ཁྲམ་གཟིགས་རྔམས་ཆེན་སྒང་དུ་བདུད་འདུལ་སྔགས་པའི་གླིང་ཞེས་འདུས་སྡེ་ཆུང་ངུའང་བཏབ། འདིའི་ཤར་ཕྱོགས་རྟ་མགྲིན་གནས་ཆེན་དགའ་བ་ལུང༌། ལྷོར་གཤིན་རྗེའི་གནས་རྒྱལ་སེང་གཏམས། ནུབ་ཏུ་མཁའ་འགྲོའི་གནས་བོང་རི། བྱང་དུ་བཀའ་བརྒྱད་གནས་རྨ་ཀུང་ལུང་སོགས་ཡོད་པར་གསུངས།
རྔམས་ཆེན་རོང་ནས་བཀའ་བརྒྱད་གསང་བ་ཟིལ་གནོན་གྱི་གཏེར་ཁ་ཆེན་པོ་བཞེས་པས་མཚོན། དེ་ཕྱོགས་ཡས་མན་ནས་ཀྱང་ཟབ་གཏེར་མང་དུ་བྱུང༌། ཕལ་ཆེར་གཏན་ལ་ཕབ་ནས་དབང་ལུང་ཁྲིད་གསུམ་འཆད་སྤེལ་སོགས་ཀྱང་མཛད། སླར་རང་གནས་སུ་བྱོན། འདི་ཡན་གྱི་རྣམ་ཐར་མེ་ཤེལ་གསལ་བའི་ཕྲེང་བ་ཞལ་གསུངས་ཚིགས་བཅད་མ་ལྡེབ་སུམ་བརྒྱ་ལྷག་ཙམ་ཡོད་རུང༌། བར་སྐབས་ཀྱི་ཞལ་གཟིགས་ལུང་བསྟན་གསུང་མགུར་སོགས་ཧ་ཅང་མང་དྲགས་པས་རྣམ་ཐར་དངོས་གཞི་དེ་ཙམ་གསལ་པོ་ཞིག་མི་སྣང༌། མཇུག་གི་ཁ་སྐོང་རྣམ་ཐར་འདྲ་ནི་མེད་སྐད། སྤུ་བོར་བྱོན་སྐབས་དྭགས་ལ་སྒམ་པོའི་ཞབས་དྲུང་བྱོན་ནས་ཆོས་བདག་ཏུ་མངའ་གསོལ་ཚུལ་སྣང་བ། བཟང་པོ་རྡོ་རྗེ་སྤྲུལ་སྐུའི་དུས་ཡིན་འདྲ། མཚན་གྱི་རྣམ་གྲངས་པདྨ་གཏེར་བདག་གླིང་པ།
ཀརྨ་ལས་འབྲེལ་གླིང་པ། རིག་འཛིན་རྩ་གསུམ་གླིང་པ། གར་དབང་གནམ་ལྕགས་རྡོ་རྗེ། སྔགས་འཆང་ཧཱུྃ་ནག་དྲག་རྩལ། རིག་འཛིན་བདུད་འདུལ་རྡོ་རྗེ། གཏེར་ཆེན་པདྨ་སྨོན་གྲོལ་སོགས་སུ་གྲགས། མཆིམས་ཕུར་ཕེབས་སྐབས་སྐྱིད་མོ་གྲོང་ནས་རིགས་ལྡན་ཞིག་ལས་རྒྱར་བཞེས་པའི་སྲས་རིག་འཛིན་ཐུགས་མཆོག་རྡོ་རྗེ་འཁྲུངས་སྐད། གཏེར་ཆོས་ཀྱི་རྣམ་གྲངས་རྗེ་ཉིད་སྤུ་བོར་བཞུགས་སྐབས་ཚིགས་སུ་བཅད་པ། དེ་སྐབས་རྒྱུད་སྡེ་དཔེར་འཁོད་ཀ་ཐོ་ནི། ཚེ་སྒྲུབ་རྣམ་བཞི་ཡང་ཕུར་དམར་ནག་དང༌།
དྲག་པོ་རིགས་གསུམ་ཐུགས་རྗེ་ཆེན་པོ་དང༌། མཁའ་འགྲོ་སེང་གདོང་ཞིང་སྐྱོང་སྡེ་ཚན་གཉིས། ཡེ་ཤེས་མགོན་པོ་སྡེ་ལྔ་ལ་སོགས་དང༌། དྲེགས་པ་འབུམ་ཏིག་དང་བཅས་མ་ལུས་ཀྱི། སྔ་ཕྱི་གདན་དྲངས་དགོས་རིམ་ཁོལ་ཕྱུང་ལ། མེ་རྟ་ཡན་ཆད་ཤོག་སེར་བུ་དཔེ་ནི། པོ་ཏིའི་སྡེར་ལོང་བཅུ་བཞི་ལྷག་ཙམ་བྱུང༌། ཞེས་གསུངས་པ་ནི་རགས་རིམ་ཙམ་ཞིག་ཡིན་སྣང་བ་ལས་གཏེར་ཆོས་རྒྱ་ཆེར་བཞུགས་སྐད། དེང་སང་དབང་ལུང་གི་རྒྱུན་ཡོད་པ་བསམ་ཡས་མཆིམས་ཕུ་བྲག་དམར་ཀེའུ་ཚང་ནས་སྤྱན་དྲངས་བའི་བླ་མའི་ཐུགས་སྒྲུབ་བདེ་གཤེགས་ཀུན་འདུས་ཞེས་གསོལ་འདེབས་བསམ་པ་ལྷུན་གྲུབ་པའི་སྤྱི་སྒྲུབ་དང༌། སྒོས་སྒྲུབ་སོ་སོའི་དབང༌།
བསྐྱེད་རྫོགས་ལས་ཚོགས་དང་བཅས་པ་པུསྟི་གཉིས། གཞོ་སྟོད་ཏིལ་སྒྲོ་ཚོགས་ཁང་ཆེན་མོ་ནས་སྤྱན་དྲངས་པ་གུ་རུ་དྲག་པོ་ཡང་ཟབ་པདྨ་ཁྲག་འཐུང་ཞེས་རྒྱུད་ལུང་མན་ངག་དང་འབྲེལ་བ་དབང་བཞིའི་ཟབ་ཁྲིད་ཁྱད་འཕགས་ལས་ཚོགས་མཐའ་རྒྱས་བཅས་པུསྟི་གཉིས། སྤུ་བོ་ཁྲིམས་གཟིགས་རྔམས་ཆེན་རོང་པདྨའི་སྦས་ཚལ་ནས་སྤྱན་དྲངས་པའི་ཡི་དམ་བཀའ་བརྒྱད་ཆེན་མོ་གསང་བ་གཟིལ་གནོན་རྒྱུད་སྡེ་བཅུ་བཞི་སོགས་རྒྱུད་ལུང་མན་ངག་ཕྲིན་ལས་དང་བཅས་པ་ཤིན་ཏུ་རྒྱས་པར་བཞུགས་པའི་པུསྟི་བདུན། མོན་ཤ་འུག་སྟག་སྒོ་ནས་སྤྱན་དྲངས་པའི་ཡང་ཕུར་གྭའུ་དམར་ནག་ཤིན་ཏུ་ཟབ་པ་པུསྟི་གཅིག ཙཱ་རི་ཟིལ་ཆེན་ཕུག་ནས་སྤྱན་དྲངས་པའི་ཚེ་སྒྲུབ་འཆི་བདག་ཟིལ་གནོན། ལྷོ་ཝ་ཞབས་བྲག་རི་ཚེ་བུམ་འདྲ་བ་ནས་སྤྱན་དྲངས་པའི་ཚེ་སྒྲུབ་རྡོ་རྗེ་གོ་ཁྲབ། རྡོ་ཤུལ་སྨད་ཇོ་བོ་སྒ་རྒྱལ་རིན་ཆེན་སྤུངས་པའི་མགུལ་ནས་སྤྱན་དྲངས་པའི་ཚེ་གྲུབ་པདྨ་གསང་ཐིག རྡོ་ཤུལ་སྟོད་སྨད་མཚམས་མཁའ་འགྲོའི་སྙིང་ཕུག་ནས་སྤྱན་དྲངས་པའི་ཚེ་སྒྲུབ་ལྕགས་ཀྱི་རྒྱ་མདུད་འཆི་བསླུ་སོགས་ལས་ཚོགས་མང་བར་བཞུགས་པ་བཅས་ཚེ་སྒྲུབ་སྐོར་བཞི་ལ་པུསྟི་གཉིས་ཙམ། སྦས་ཡུལ་བྲག་གད་པདྨ་ཤེལ་ཕུག་ནས་སྤྱན་དྲངས་བའི་ཐུགས་རྗེ་ཆེན་པོ་འཁོར་འདས་ཟིལ་གནོན་པུསྟི་གཅིག སྤུ་བོ་དར་སྣ་ཕ་ཝཾ་རྟ་མགོ་ནས་གདན་དྲངས་པའི་རྟ་མཆོག་རོལ་པ་ཉི་མའི་སྙིང་པོ།
རྟ་མགྲིན་ཁྲོ་རྒྱལ་སྟོབས་འདུས། གསེར་གླིང་རི་ཆེའི་ནོར་བུའི་བག་མཛོད་ནས་གདན་དྲངས་པའི་རྡོར་སེམས་ཡེ་ཤེས་འོད་ཀྱི་དྲྭ་བའི་སྐོར། ལྷོ་ཟླ་ལྕེ་རྒྱུད་སྨུག་པོ་ལྷ་རྩེ་ནས་གདན་དྲངས་པའི་ཕྱག་རྡོར་དྲེགས་པ་ཟིལ་གནོན། དབང་ཆེན་གསང་བ་ཐ་ནག་གི་སེར་སྲུང་སྤུ་གྲི་དམར་པོ། འབྲོང་རྒྱལ་གནོད་སྦྱིན་གྱི་གསོལ་མཆོད། དུད་སོལ་ལྷ་མོའི་མཆོད་བསྟོད། སྤུ་བོ་འདུང་ཆུའི་རྒྱལ་བ་བྱམས་པའི་སྙན་ནས་གདན་དྲངས་པའི་དབང་དྲག་པདྨ་ཡང་གསང༌། རྡོ་རྗེ་གྲོ་ལོད་ཀྱི་སྐོར་ལེ་ཚན་གསུམ་བཅས་འདི་རིགས་པུསྟི་གཅིག་ཙམ། ཁྲམ་གཟིགས་རྔམས་ཆེན་རོང་ནས་སྤྱན་དྲངས་པའི་འཇམ་དཔལ་གཤིན་རྗེ་གཤེད་རྡོ་རྗེ་འཇིགས་བྱེད་དུག་རི་མེ་འབར་གྱི་སྐོར་པུསྟི་གཅིག གཞོ་སྟོད་ཏིལ་སྒྲོ་བྲག་དཀར་མཁའ་འགྲོ་ཀེའུ་རི་གསང་མཛད་ནས་གདན་དྲངས་པའི་གསང་བ་ཌཱཀྐི་ཡིད་བཞིན་ནོར་མཆོག་གི་ལས་ཚོགས་དང་བཅས་པ་པུསྟི་གཅིག
ཇོ་བོ་གཟེ་རྒྱལ་གྱི་གངས་ཁྲོད་དམར་ནག་རཀྟའི་མཚོ་ནས་སྤྱན་དྲངས་པའི་མཁའ་འགྲོ་བདུད་འདུལ་དྲག་མོའི་སྐོར་པུསྟི་གཅིག་ཙམ། དཔལ་ཙཱ་རི་ནས་སྤྱན་དྲངས་པའི་ཞིང་སྐྱོང་མགོན་པོའི་སྐོར་པུསྟི་ཕྱེད་ཙམ། མདོ་སྨད་ཆབ་མདོ་ལ་གོང་དགེ་བསྙེན་ཕོ་བྲང་ནས་གདན་དྲངས་པའི་བླ་མའི་ནོར་སྒྲུབ་པདྨ་རྒྱལ་པོའི་སྐོར་རྒྱས་པ་དང༌། གསེར་གླིང་ནོར་བུའི་བང་མཛོད་དམ། བྲག་ནག་བདུད་རྫོང་ནས་གདན་དྲངས་པའི་དུ་རུ་ཀ་སོགས་མཐའ་དམག་ཟློག་བྱེད་བླ་མ་དྲག་པོའི་ཆོས་སྐོར་ཆོག་བསྒྲིགས་མང་བ་དང་བཅས་འདི་རིགས་ལའང་པུསྟེ་རེ་རེ་ཙམ་ཡོད་པ་བཅས་ཁྱོན་དྲིལ་གཏེར་ཆོས་པུསྟི་སྟབས་བདེ་ཅན་བཅོ་བརྒྱད་ཙམ་ཡོད་སྣང༌། ཤོག་སེར་འབེབས་མ་གྲུབ་པ་དང༌། དཔེ་རྒྱུན་ཡོད་ཀྱང་དབང་ལུང་གི་རྒྱུན་མི་བཞུགས་པའང་མང་དུ་ཡོད་འདྲ། འཇམ་དཔལ་མཁྱེན་བརྩེ་པདྨ་འོད་གསལ་མདོ་སྔགས་གླིང་པས་མཛད་པའོ།། །། ༄༅། །གཏེར་ཆེན་རྩ་གསུམ་གླིང་པའི་རྣམ་ཐར་ཀོང་སྤྲུལ་གོང་མས་མཛད་པ་བཞུགས་སོ།། གནུམ་ཆེན་སངས་རྒྱས་ཡེ་ཤེས་ཀྱི་རྣམ་འཕྲུལ་རྩ་གསུམ་གཏེར་བདག་གླིང་པའམ་གར་དབང་གནམ་ལྕགས་རྡོ་རྗེ་ཞེས་གྲགས་པ་ནི།
ལྷོ་ཟླ་ནང་ཆེན་གྱི་སྟོད་གནས་ཆེན་གཟེ་རྒྱལ་གྱི་ཉེ་འདབས་སུ་འགྲུ་ཆེན་རླངས་ཀྱི་རིགས་སུ་ངོ་མཚར་བའི་ལྟས་དང་བཅས་སྐུ་འཁྲུངས། རྡོར་བློ་ལྡན་ཤེས་རབ་ཀྱི་སྤྲུལ་པར་གྲགས་པའི་དགེ་ལུགས་ཆོས་རྗེ་ཞིག་ལས་དགེ་བསྙེན་གྱི་སྡོམ་པ་ཞུས་པའི་མཚན་བཀྲ་ཤིས་ཕུན་ཚོགས་སུ་གསོལ། བསླབ་སྦྱང་ཅི་རིགས་མཛད། གཏེར་ཆེན་སྟག་ཤམ་རྡོ་རྗེ་ནང་ཆེན་སྒར་དུ་བྱོན་པ་ལས་ཆོས་འབྲེལ་ཙམ་གསན། ཕྱིས་འབྲི་གུང་དུ་བྱོན་ནས་དཀོན་མཆོག་ཕྲིན་ལས་བཟང་པོ་བླ་མར་བསྟེན་ནས་བཀའ་ཆོས་ཅི་རིགས་དང་ལྷག་པར་རླུང་ཛཱ་བིར་སྙན་བརྒྱུད་ཀྱི་སྐོར་ཞིབ་ནན་ཏུ་གསན་ནས་ལོ་གསུམ་ཙམ་བཞུགས་ཏེ་སྦྱངས་པ་མཛད་པས་ཉམས་རྟོགས་ཁོང་ནས་བརྡོལ། རྫུ་འཕྲུལ་དང་མངོན་ཤེས་རྩོལ་མེད་དུ་ཤར། ལུང་བསྟན་དུས་བབ་བཞིན་རིག་པ་བརྟུལ་ཞུགས་ཀྱི་སྤྱོད་པ་དང་གནས་ཆེན་མང་པོ་ཐོགས་མེད་དུ་ཉུལ་བས་ཁ་བྱང་ལུང་བསྟན་ལྟར་གཞོ་སྟོད་ཏིལ་སྒྲོའི་ཚོགས་ཁང་ནས་ཡང་ཟབ་པདྨ་ཁྲག་འཐུང་ཞེས་རྒྱུད་ལུང་མན་ངག་ཟབ་འདྲིལ་གྱི་སྐོར་ཐོག་མར་བཞེས། བསམ་ཡས་མཆིམས་ཕུ་ནས་བླ་མའི་ཐུགས་སྒྲུབ་བདེ་གཤེགས་ཀུན་འདུས་དང་བསམ་པ་ལྷུན་གྲུབ་ཀྱི་སྐོར། སྤོ་བོ་རོང་པདྨའི་སྦས་ཚལ་ནས་ཡི་དམ་བཀའ་བརྒྱད་གསང་བ་ཟིལ་གནོན་རྒྱུད་ལུང་མན་ངག་རྒྱ་ཆེ་བ་གླེགས་བམ་བདུན། དེས་མཚོན་གཏེར་གནས་སོ་སོ་ནས་ཡང་ཕུར་གྭའུ་དམར་ནག
ཚེ་སྒྲུབ་འཆི་བདག་ཟིལ་གནོན་སོགས་ཚེ་སྒྲུབ་སྐོར་བཞི། ཐུགས་རྗེ་ཆེན་པོ་འཁོར་འདས་ཟིལ་གནོན། རྟ་མགྲིན་ཉི་མའི་སྙིང་པོ་དང་ཁྲོ་རྒྱལ་སྟོབས་འདུས། རྡོར་སེམས་ཡེ་ཤེས་འོད་དྲྭ། ཕྱག་རྡོར་དྲེགས་པ་ཟིལ་གནོན། དབང་དྲག་པདྨ་ཡང་གསང༌། རྡོ་རྗེ་གྲོ་ལོད་ཀྱི་སྐོར། གཤིན་རྗེ་དུག་རི་མེ་འབར། གསང་བ་ཡེ་ཤེས་ཡིད་བཞིན་ནོར་མཆོག མཁའ་འགྲོ་བདུད་འདུལ་དྲག་མོ།
བླ་མའི་ནོར་སྒྲུབ། ཆོས་སྐྱོང་མགོན་པོ་ཞིང་སྐྱོང་སྐོར་སོགས་རྩ་གསུམ་རབ་འབྱམས་ཀྱི་སྨིན་གྲོལ་གདམས་སྐོར་མང་དུ་སྤྱན་དྲངས་པ་ཤོག་སེར་ལས་ཕབས་གྲུབ་རིགས་པུསྟི་བཅོ་བརྒྱད་ཙམ་གྱི་དབང་ལུང་གི་རྒྱན་ད་ལྟའང་མ་ཆད་པར་རྡོ་ཤུལ་དང༌། ཁྱུང་པོ། སྤོ་བོ་སོགས་སུ་བཞུགས་པར་སྣང༌། གདན་སའི་མཐིལ་སྤོ་བོ་ཁྲམ་གཟིགས་རྔམས་ཆེན་རང་དུ་མཛད། སློབ་ཚོགས་ཅི་རིགས་པར་འདུས་ཤིང་ཕྲིན་ལས་རྒྱས་པར་བྱུང་ནའང༌། དགུང་ལོ་བཞི་བཅུ་རྩ་བཞི་པ་ཙམ་ལ་སྐུ་གཤེགས་པས་མཛད་པ་མཐར་ཕྱིན་མ་བྱུང་བར་སྣང༌། གཤེགས་རྗེས་ཀྱི་བྱ་བ་སློབ་ཚོགས་རྣམས་ཀྱི་ལེགས་པར་སྤེལ་ཤིང༌། སྐུའི་སྤྲུལ་པ་རོང་སྨྱོན་ཨོ་རྒྱན་རིག་འཛིན་ཁྲམ་གཟིགས་གདན་སར་བཞུགས། གསུང་གི་སྤྲུལ་པ་ཀུན་བཟང་འཆི་མེད་ནོར་བུ་སྤུ་བོ་དགའ་བ་ལུང་གི་ཕྱོགས་སུ་བྱུང་བར་གྲགས་ཀྱང་སྤྲུལ་བརྒྱུད་མི་གསལ།
ཐུགས་ཀྱི་སྤྲུལ་པ་རིག་འཛིན་མི་འཇིགས་རྡོ་རྗེ་ཁྱུང་པོ་ཕྱོགས་ལ་བཞུགས་པ་སྟེ་གོང་འོག་གཉིས་ཀྱི་སྤྲུལ་བརྒྱུད་ད་ལྟའི་བར་ཡོད། སློབ་མའི་གཙོ་བོ་ཐུགས་སྲས་རིག་འཛིན་ཐུགས་མཆོག་རྡོ་རྗེས་ཟབ་གཏེར་ཕལ་ཆེར་ཟུང་མཁར་ཐེག་ཆེན་གླིང་པ་སོགས་ལ་སྩལ་ནས་རྒྱུན་འཕེལ་བར་བྱུང༌། གཞན་ཡང་དཀོན་སེང་པཎྜི་ཏ་དང༌། རྗེ་ཀུན་དགའ་བློ་གྲོས། ཡེཤེས་རྒྱལ་མཚན་སོགས་བསྟན་པ་སྤེལ་ནུས་པའི་ཞལ་སློབ་ཀྱང་འགའ་ཞིག་བྱུང༌། འདི་ཉིད་རིག་འཛིན་གཏེར་བདག་གླིང་པ་དང་མཚན་གྱི་ཟུར་མཐུན་པས་ཕན་ཙུན་མཐུན་མིན་དོགས་གཞི་ཙམ་སློང་ནའང། གཉིས་ཀའི་ལུང་བསྟན་དུ་ཅིའང་མི་གསལ་བས་རང་གྲིབ་ཤ་ཟར་འཁྲུལ་པའི་དཔེར་ཟད། རྒྱལ་དབང་ཞྭ་དམར་ནག་ཟུང་ལ་མཚུར་ཕུར་གཏེར་ཕུད་འབུལ་བར་ཕེབས་སྐབས་གཟིམ་འགགས་པའི་རྐྱེན་གྱིས་ཕྱག་ཏུ་འབུལ་མ་ཐུབ་ཅིང༌། གཏེར་སྟོན་ཐུགས་གཤིས་རྩུབ་པས་བསྟུན་ཕྱོགས་ཆེར་མ་མཚད་པར་བརྟེན་ལུང་དོན་ཐོག་ཏུ་མ་ཁེལ་རུང༌། ཡབ་སྲས་རྣམས་ཀྱིས་ཐུགས་ལ་མི་བབ་པའང་མ་མཛད་པ་བཅས་གཏེར་སྟོན་ཚད་ལྡན་དུ་གྲགས་པ་ལྟར་ཁོ་བོས་ཀྱང་པདྨ་ཁྲག་འཐུང་དོན་དབང་ཙམ་ཆོས་འབྲེལ་དུ་མནོས་པ་ཡིན་ནོ།། །།
༄༅། །གནུབས་ཆེན་སངས་རྒྱས་ཡེ་ཤེས་ཀྱི་རྣམ་འཕྲུལ་གཏེར་ཆེན་པད་རྒྱལ་གླིང་པའི་རྣམ་ཐར་ཉུང་བསྡུས་དད་པའི་ས་བོན་ཞེས་བྱ་བ་བཞུགས་སོ།། ༼འདི་མིན་འདུག༽
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
