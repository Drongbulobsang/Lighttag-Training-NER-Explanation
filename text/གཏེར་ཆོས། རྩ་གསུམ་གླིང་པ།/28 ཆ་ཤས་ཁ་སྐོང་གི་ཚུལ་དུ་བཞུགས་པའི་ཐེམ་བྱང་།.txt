གཏེར་ཆོས། རྩ་གསུམ་གླིང་པ།
པོད ༢༨
ཆ་ཤས་ཁ་སྐོང་གི་ཚུལ་དུ་བཞུགས་པའི་ཐེམ་བྱང་།
པོད་ས་པ༽ ཨོ་རྒྱན་རྩ་གསུམ་གླིང་པའི་གཏེར་མཐའ་སྐྱོང་བ་གཏེར་ཆེན་པདྨ་རྒྱལ་པོ་གར་དབང་འགྲོ་འདུལ་རྩལ་གྱི་ཟབ་གཏེར་ལས། ཆ་ཤས་ཁ་སྐོང་གི་ཚུལ་དུ་བཞུགས་པའི་ཐེམ་བྱང་བཞུགས་སོ། སྡེ་གསུམ་ཡོངས་ཀྱི་སྲོལ་འབྱེད་གནུབས་ཆེན་ཉིད། ། དེ་ཡང་གཙུག་ལག་དཔལ་དགེ་ཞང་ཁྲོམ་དང༌། ། དྲི་མེད་ཀུན་དགའ་རྩ་གསུམ་གླིང་པ་སོགས། ། སྲོལ་འབྱེད་གཏེར་ཆེན་དུ་མའི་རོལ་གར་བསྒྱུར། ། ཕྱི་མོ་གར་དབང་གནམ་ལྕགས་རྡོ་རྗེ་རྩལ། ། དེང་དུས་གཏེར་ཆེན་པད་རྒྱལ་གླིང་པར་ཤར། ། དེ་ལྟར་གོང་འོག་ཟབ་གཏེར་འཕྲོ་མཐུད་ཕྱིར། ། གོང་གི་བཀའ་བཞིན་ཆ་ཤས་འདིར་བཞུགས་གསོལ། །
དེ་ལ་སྤྲུལ་པའི་གཏེར་ཆེན་རྩ་གསུམ་གླིང་པའི་ཟབ་གཏེར་མཐའ་སྐྱོང་བ་གཏེར་ཆེན་པདྨ་རྒྱལ་པོ་གར་དབང་འགྲོ་འདུལ་རྩལ་འདི་ཉིད་ཡིན་ལ། དེས་ན་གཏེར་ཁ་གོང་མ་གནམ་ལྕགས་དང༌། ཕྱི་མ་སྐུ་གསུམ་དགོངས་འདུས་འདི་ཉིད་ཡིན་ཕྱིར་གོང་འོག་འཕྲོ་མི་ཆད་པའི་ཆེད་དུ་གནམ་ལྕགས་ཟབ་གཏེར་གྱི་ཁོངས་སུ་འདི་ཉིད་ཆ་ཚང་འཇུག་པར་མ་ནུས་ཀྱང༌། གལ་ཆེ་བ་ཁག་གཅིག་འདིར་ཟུར་འཇུག་གི་ཚུལ་དུ་འགོད་པར་བྱེད་པ་ལ། ཐོག་མར་ཀ༽ བླ་མའི་ཐུགས་སྒྲུབ་སྐུ་གསུམ་དགོངས་འདུས་ལས༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད།
1-61 ཁ༽ སྐུ་གསུམ་དགོངས་འདུས་ལས། དབང་བཞི་ཡེ་ཤེས་ཆར་འབེབས་ཁྲིགས་སུ་བསྡེབས་པ་སྐལ་ལྡན་སྨིན་བྱེད། 62-91 ག༽ སྐུ་གསུམ་དགོངས་འདུས་ལས་བྱང་ཆུང་བའི་བརྒྱུད་འདེབས་བྱིན་རླབས་བཅུད་འདུས། 92-93 ང༽ བླ་མའི་ཐུགས་སྒྲུབ་སྐུ་གསུམ་དགོངས་འདུས་ལས༔
ཡང་གསང་བླ་མའི་སྒྲུབ་ཐབས་ཕྱག་རྒྱ་གཅིག་པ་ཕྲིན་ལས་རྡོ་རྗེ་སྙིང་པོ། 94-117 ཅ༽ སྐུ་དགོངས་ལས་བྱང་འབྲིང་པོའི་སྨན་མཆོད་བསྡུས་པ། 118-119 ཆ༽ སྐུ་གསུམ་དགོངས་འདུས་ལས། རྩ་སྒྲུབ་བླ་མའི་ལས་བྱང་རྒྱུན་ཁྱེར་དངོས་གྲུབ་འདོད་འཇོ། 120-130 ཇ༽ སྐུ་གསུམ་དགོངས་འདུས་ལས༔ ཚེ་སྒྲུབ་འཆི་མེད་སྲོག་སྟེར། 131-137 ཉ༽ སྐུ་གསུམ་དགོངས་འདུས་ལས་བཀའ་སྲུང་མ་མགོན་གསོལ་བསྡུས། 138-139 ཏ༽ སྐུ་གསུམ་དགོངས་འདུས་ལས། རྡོར་སེམས་པདྨ་གསང་ཐིག་གི་དོན་དབང་བསྡུས་པ། 140-151 ཐ༽ སྐུ་དགོངས་རྡོར་སེམས་པདྨ་གསང་ཐིག་གི་ཚེ་དབང་ཟུར་རྒྱན་རྡོ་རྗེའི་ཕྲེང་མཛེས།
152-160 ད༽ རྡོར་སེམས་བརྒྱུད་འདེབས་ཁྱབ་བདག་དང་པོའི་སོགས། 161-162 ན༽ སྐུ་གསུམ་དགོངས་འདུས་ལས། ནང་སྒྲུབ་རྡོར་སེམས་པདྨ་གསང་བའི་ཐིག་ལེའི་ཕྲིན་ལས་འོག་མིན་གསང་ལམ། 163-194 པ༽ བདུད་རྩི་ལག་མཆོད། 195-196 ཕ༽ སྐུ་གསུམ་དགོངས་འདུས་ལས༔ རྡོ་རྗེ་སེམས་དཔའི་ཚེ་སྒྲུབ་ཡེ་ཤེས་བཅུད་ལེན། 197-200 བ༽ སྐུ་གསུམ་དགོངས་འདུས་ལས༔ བསྐང་བཤགས་རྡོ་རྗེ་སེམས་དཔའི་དགོངས་རྒྱན། 201-221 མ༽ སྐུ་གསུམ་དགོངས་འདུས་ལས༔ སྣང་གསལ་སྨོན་ལམ་ཡེ་ཤེས་གསང་རྫོགས།
222-223 ཙ༽ རྡོར་སེམས་པདྨ་གསང་ཐིག་གི་དགོས་བསྐང༌། 224-226 ཚ༽ རྡོར་སེམས་ཚོགས་བསྡུས། 227-227 ཛ༽ སྐུ་གསུམ་དགོངས་འདུས་ཆ་ལགས་ཚོགས་གླུ་དབྱར་རྔའི་སྒྲ་དབྱངས། 228-230 ཝ༽ སྐུ་གསུམ་དགོངས་འདུས་ལས། ནང་སྒྲུབ་རྡོར་སེམས་པདྨ་གསང་བའི་ཐིག་ལེའི་བདག་འཇུག་གི་ཆོ་ག་དངོས་གྲུབ་འདོད་འཇོ། 231-247 ཞ༽ སྐུ་གསུམ་དགོངས་འདུས་ལས༔ གསང་སྒྲུབ་རྡོ་རྗེ་སེམས་དཔའི་སྒོ་ནས་གནས་འདྲེན་ལྕགས་ཀྱུ་རྣོན་པོ། 248-277 ཟ༽ སྐུ་དགོངས་ནང་སྒྲུབ་རྡོར་སེམས་པདྨ་གསང་ཐིག་གི་གནས་འདྲེན་ཟུར་འདེབས་མཐོང་བ་དོན་གསལ། 278-297 འ༽ གནས་འདྲེན་སྐབས་རྒྱས་པར་འདོད་ཡོན་ལྔ་སོ་སོར་བསྔོ་བ། 298-301 ཡ༽ སྐུ་གསུམ་དགོངས་འདུས་ལས།
ནང་སྒྲུབ་རྡོར་སེམས་གནས་འདྲེན་བསྡུས་པ་ཐར་ལམ་མྱུར་འབྱིན། 302-324 ར༽ རྡོར་སེམས་སོགས་སྦྱོང་བྱེད་ཀྱི་ལྷ་གང་ལའང་སྦྱར་ཆོག་པའི་ཞི་བའི་སྦྱིན་སྲེག་གི་ཆོ་ག་ཟླ་བའི་འོད་ཟེར། 325-354 ལ༽ སྐུ་གསུམ་དགོངས་འདུས་ལ༔ གུ་རུ་རཏྣ་ཐོད་ཕྲེང་རྩལ་གྱི་སྒོས་དབང༌། 355-358 ཤ༽ སྐུ་གསུམ་དགོངས་འདུས་ལས། སྒོས་སྒྲུབ་ཐོད་ཕྲེང་སྡེ་ལྔའི་སྤྱི་ཆིང་སྔོན་རྗེས་མཚམས་སྦྱར། 359-370 ས༽ སྐུ་གསུམ་དགོངས་འདུས་ལ༔ གུ་རུ་རཏྣ་ཐོད་ཕྲེང་རྩལ་གྱི་སྒོས་སྒྲུབ། 371-378 ཧ༽ སྐུ་གསུམ་དགོངས་འདུས་ལས༔ གུ་རུ་རཏྣ་ཐོད་ཕྲེང་རྩལ་གྱི་གཡང་སྒྲུབ་ནོར་བུ་འོད་འབར།
379-414 ཨ༽ གཡང་གི་སྒོ་འབྱེད་གསེར་སྐྱེམས། 415-415 ཀི༽ སྐུ་གསུམ་དགོངས་འདུས་ལས། རཏྣ་ཐོད་ཕྲེང་རྩལ་གྱི་སྒོ་ནས་བཀྲ་ཤིས་གཏེར་བུམ་སྒྲུབ་པའི་མན་ངག་འདོད་རྒུ་ཀུན་འབྱུང༌། 416-446 ཁུ༽ སྐུ་གསུམ་དགོངས་འདུས་ལས༔ པདྨ་ཐོད་ཕྲེང་རྩལ་གྱི་སྒོས་དབང༌། 447-449 གེ༽ སྐུ་གསུམ་དགོངས་འདུས་ལ༔ པདྨ་ཐོད་ཕྲེང་རྩལ་གྱི་སྒོས་སྒྲུབ་དང་འབྲེལ་བའི་ལས་སྦྱོར་དབང་གི་མེ་མཆོད། 450-453 ངོ༽ པདྨ་ཐོད་ཕྲེང་བརྒྱུད་འདེབས། 454-454 ཅི༽ སྐུ་གསུམ་དགོངས་འདུས་ལས། གུ་རུ་པདྨ་ཐོད་ཕྲེང་རྩལ་གྱི་སྒོས་སྒྲུབ་ཁྲིགས་ཆོགས་སུ་བཀོད་པ་པདྨའི་ཆུན་འཕྱང༌།
455-470 ཆུ༽ བླ་མ་སྐུ་གསུམ་དགོངས་འདུས་ལས༔ རབ་གནས་ཡེ་ཤེས་རབ་འབར། 471-477 ཇེ༽ སྐུ་གསུམ་དགོངས་འདུས་ལས༔ རབ་གནས་ཡེ་ཤེས་རབ་འབར་གྱི་ལྷན་ཐབས། 478-497 ༈ གནམ་ལྕགས་ཐོར་བུའི་སྐོར། ཉོ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ལྷ་མོ་འོད་ཟེར་ཅན་གྱི་སྒྲུབ་ཐབས། 498-511 ཏི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ རྟེན་དང་དཀྱིལ་འཁོར་རབ་གནས་རྡོ་རྗེའི་རི་བོ།
512-525 ཐུ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ རི་བསྟོད་གསས་མཁར་ལྷ་ཁང་བརྩེགས་པའི་གསོལ་མཆོད་བཀྲ་ཤིས་ལྷའི་གྷནྡྷོ། 526-541 དེ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ གཏུམ་པོ་ཁྱུང་ཤམ་ཅན་སྒྲུབ་ཐབས་ཀླུ་འདུལ་ནག་པོ། 542-547 ནོ༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ འཛམ་ལྷ་དཀར་ཕྱོགས་ཀྱིས་གསུར་མཆོད། 548-551 པི༽ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམར་གསུར་དྲེགས་པའི་ཚིམས་བྱེད། 552-558 ཕུ༽ དཔལ་ཆེན་དྲེགས་པ་ཟིལ་གནོན་ལས། གཏོར་བཟློག་གི་ལས་རིམ་འགྲིགས་ཆགས་སུ་བཀོད་པ་གནམ་ལྕགས་ཐོག་རྒོད།
559-641 ༽ ཚེ་སྒྲུབ་རྡོ་རྗེའི་གོ་ཁྲབ་ལས༔ ལས་བྱང་འཇའ་ལུས་དྲྭ་བ།་་་་་ འདི་མ་ཚང༌། 648-657 བཅས་བཞུགས་སོ།། བླ་མའི་ཐུགས་སྐུ་གསུམ་དགོངས་འདུས་ལས༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ཞེས་བྱ་བ་བཞུགས་སོ༔ །༔ ༔ རྒྱ་གར་སྐད་དུ༔ མ་ཧཱ་གུ་ཧྱ་བཛྲ་ཡ་ན་དྷ་ན་བྷ་དྲ་ཀ་མཱ་ཙིཏྟ་ཏནྟྲ་ན་མཿ བོད་སྐད་དུ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ཞེས་བྱ་བ༔
བཅོམ་ལྡན་འདས་སྣང་བ་མཐའ་ཡས་ལ་ཕྱག་འཚལ་ལོ༔ དུས་གསུམ་དུས་མེད་རང་སྣང་ཀ་དག་དུས༔ དོན་གྱི་འོག་མིན་པདྨ་དྲྭ་བ་རུ༔ རང་རིག་སྟོན་པ་འོད་སྣང་མཐའ་ཡས་ཀྱིས༔ རིག་རྩལ་མ་འགགས་རང་གསལ་འཁོར་ཚོགས་ལ༔ དགོངས་པའི་ཀློང་ནས་ཆོས་འཁོར་བསྐོར་བའི་དུས༔ རྡོ་རྗེ་ན་དཱ་གསང་བའི་ཚིག་བསྟན་ཚེ༔ སེམས་དཔའ་པདྨའི་སྤྱན་གྱིས་སླར་ཞུས་པ༔ ཨེ་མ་གསང་ཆེན་རྡོ་རྗེའི་ཐེག་མཆོག་གི༔ ལམ་བཟང་རྨད་བྱུང་པདྨའི་སྙིང་པོའི་རྒྱུད༔
བཟུང་བའི་ཚུལ་དང་རྣམ་གྲངས་ཇི་ལྟར་ལགས༔ ཞེས་གསོལ་སྟོན་པ་དགྱེས་པའི་འཛུམ་བསྟན་ཏེ༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ལེགས་སོ་ལེགས་སོ་སེམས་དཔའ་པདྨའི་སྤྱན༔ ལེགས་པར་སྟོན་ཏོ་འདི་ལྟར་བཟུང་བར་གྱིས༔ རྣམ་པར་གསུམ་དུ་ཡང་དག་ཤེས་བྱ་སྟེ༔ རྒྱུད་ཀྱི་ངོ་བོ་ངེས་ཚིག་དབྱེ་བའོ༔ ངོ་བོ་གདོད་ནས་ཏི་ལ་སྟོང་གསལ་ཉིད༔ ཆོས་ཀུན་ཡེ་ནས་སྤྲོས་མཚན་ལས་འདས་པ༔ ཡེ་སངས་རྒྱས་ལ་དང་པོ་རྒྱུ་མེད་པ༔
དེ་བཞིན་རྐྱེན་དང་ཐ་མ་ཐོག་མ་མེད༔ མཐའ་དང་དབུས་མེད་ཟུང་འཇུག་བདེ་ཆེན་ཉིད༔ ཟབ་ཞི་འོད་གསལ་འདུས་མ་བྱས་པར་བསྟན༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ རྒྱུད་ཀྱི་གླེང་གཞི་དང་ངོ་བོ་བསྟན་པའི་ལེའུ་སྟེ་དང་པོའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ ངེས་པའི་ཚིག་དང་དབྱེ་བ་ཇི་ལྟར་ལགས༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔
བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ དོན་ལ་གཟུང་འཛིན་འཁྲུལ་པ་ལས་འདས་ཀྱང་༔ གཞི་སྣང་མ་འགགས་ཐུགས་རྗེའི་འཆར་ཚུལ་ལས༔ མ་རིག་གཉིས་འཛིན་འཁྲུལ་དབང་འཁོར་བར་འཁྱམས༔ དེ་ལྡོག་སླད་དུ་བསྐྱེད་དང་རྫོགས་པའི་ཚུལ༔ སྣང་སྟོང་ཐབས་ཤེས་གཉིས་སུ་མེད་པར་ངེས༔ དབྱེ་བ་སྐུ་དང་གསུང་དང་ཐུགས་ཡོན་ཏན༔ ཕྲིན་ལས་ལྔ་སོགས་ཡེ་ཤེས་ཀློང་དགུར་དབྱེ༔ སྒྲུབ་ཐབས་ཡན་ལག་ལོ་འདབ་མེ་འབྲས་ཚུལ༔ ཆོས་ཉིད་དོན་ལ་ཐ་དད་མ་མཆིས་ཀྱང་༔
ཆོས་ཅན་མ་འགགས་ཐེག་པ་རིམ་པ་དགུ༔ མ་ངེས་གདུལ་བྱའི་བློ་དང་འཚམས་པ་ཡི༔ གང་འདུལ་སྒྱུ་འཕྲུལ་དྲྭ་བའི་འཁོར་ལོ་ནི༔ སངས་རྒྱས་རྣམས་ཀྱི་ཐུགས་རྗེ་ཚད་མེད་ཕྱིར༔ བྱུང་དང་འབྱུང་གྱུར་དོན་དུ་ཡང་དག་སྟོན༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ རྒྱུད་ཀྱིས་ངེས་ཚིག་དང་དབྱེ་བ་བསྟན་པའི་ལེའུ་སྟེ་གཉིས་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔
རྒྱུད་ཀྱི་རྩ་བ་སྡོང་པོ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ རྡོ་རྗེ་ཐེག་པའི་རྩ་བ་དབང་ལ་འཛིན༔ དབང་མ་ཐོབ་ལ་དངོས་གྲུབ་སྐལ་པ་དབེན༔ དངོས་གྲུབ་རྩ་བ་བླ་མ་སྤྱི་བོར་འཛིན༔ བླ་མ་མ་བསྟེན་སངས་རྒྱས་གང་མ་བྱོན༔ གསང་སྔགས་ལྟ་སྒོམ་དག་པའི་སློབ་དཔོན་གྱིས༔ སློབ་མའི་སྣོད་བརྟག་ང་རྒྱལ་ཆུང་བ་དང་༔ དད་བརྩོན་ཤེས་རབ་སྙིང་རྗེ་བློ་སྟོབས་ལྡན༔
རྒྱུད་དྲང་ངང་འཇམ་བློ་བརྟན་གསང་བའི་སྣོད༔ ཐུན་མོང་བློ་སྦྱངས་ཐུན་མིན་ལམ་མཆོག་གི༔ རྩ་བ་སྐྱབས་སུ་འགྲོ་བའི་གཞི་བཟུང་སྟེ༔ སྨོན་འཇུག་བྱང་ཆུབ་སེམས་ཀྱི་བསླབ་བྱ་དང་༔ ཕྱི་ནང་སྔགས་ཀྱི་རྩ་བ་སྐུ་གསུང་ཐུགས༔ མ་ཧཱ་གུ་ཧྱ་ས་མ་ཡ་འབུམ་གྱི༔ དམ་ཚིག་གནད་བསྒྲགས་སྡོམ་གསུམ་ཡང་དག་སྣོད༔ ཕྱི་ནང་ཕན་ནུས་དབང་དང་དབང་བཞིའི་བཅུད༔ སྦྱོང་བའི་སྐབས་ཐོབ་སོ་སོར་སྦྱིན་པས་སྨིན༔ ས་མ་ཡ༔
གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ ལམ་གྱི་རྩ་བ་དབང་གིས་སློབ་མ་རྗེས་སུ་འཛིན་པར་བསྟན་པའི་ལེའུ་སྟེ་གསུམ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ གྲོལ་བྱེད་ལམ་གྱི་བགྲོད་ཚུལ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུང་༔ བུམ་དབང་རྗེས་འབྲེལ་མ་ཧཱ་ཡོ་གར་བསྟན༔ དེ་ཡང་རྩ་བ་དང་ནི་ཡན་ལག་གོ༔ དང་པོ་རྩ་བ་སྡོང་པོ་ལྟ་བུ་ནི༔
ངོ་བོ་དྲི་མེད་མཁའ་ལྟར་དག་པ་ལས༔ རང་བཞིན་གཞི་སྣང་དབང་པོའི་གཞུ་ལྟར་བཀྲ༔ ཐུགས་རྗེའི་ཀུན་ཁྱབ་ཉི་ཟླའི་དཔལ་བཞིན་དུ༔ ཡེ་ཤེས་སྐུ་གསུམ་ལྷུན་གྲུབ་ཆེན་པོ་སྟེ༔ ཆོས་སྐུ་སྐྱེ་མེད་སྟོང་པ་སྣང་མཐའ་ཡས༔ རྩལ་སྣང་མ་འགག་ལོངས་སྐུ་སྙིང་རྗེའི་ལྷ༔ ཟུང་འཇུག་སྤྲུལ་སྐུ་རང་བྱུང་པདྨ་སྐྱེས༔ ཚོགས་བརྒྱད་རྣམ་དག་སྒྱུ་འཕྲུལ་ཚོམ་བུ་བརྒྱད༔ རིགས་དྲུག་དོང་སྤྲུགས་སྤྲུལ་པའི་གུ་རུ་དྲུག༔ མི་རྟོགས་བདེ་ཆེན་རྡོ་རྗེ་ཧེ་རུ་ཀཿ
སྤྱི་དཔལ་དབང་ཆེན་རྟ་སྐད་དབྱངས་སུ་ལེན༔ ཁམས་གསུམ་དབང་སྡུད་མ་མོ་བྲན་དུ་བཀོལ༔ མི་གནས་ཤེས་རབ་ཕག་མོ་ཡུམ་དང་སྦྱོར༔ བདེ་བ་ཆེན་པོ་བྱང་ཆུབ་སེམས་ཀྱི་སྤྲིན༔ བདུན་བརྒྱ་ཉེར་ལྔ་འཁོར་ལོ་ལྔ་རུ་སྡོམ༔ སྒྱུ་འཕྲུལ་དྲྭ་བའི་བཀོད་པ་བསམ་ཡས་པ༔ དག་རྫོགས་སྨིན་པའི་ཕྱག་རྒྱར་ཡང་དག་ཤར༔ ཡུལ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་ཨ་མི་དྷེ་ཝ་ཧྲཱིཿ ཆོས་སྐུ་སྣང་བ་མཐའ་ཡས་དགོངས་པའོ༔
ཨོཾ་མ་ཎི་པདྨེ་ཧཱུྃ༔ ལོངས་སྐུ་ཐུགས་རྗེ་ཆེན་པོའི་དགོངས་པའོ༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྤྲུལ་སྐུ་པདྨ་འབྱུང་གནས་དགོངས་པའོ༔ ཨོཾ་ཨཱཿམ་ཧཱ་གུ་རུ་བིརྻ་སརྦ་སིདྡྷི་ཧཱུྃ༔ རྡོ་རྗེའི་རིག་འཛིན་རྣམས་ཀྱི་དགོངས་པའོ༔ ཨོཾ་ཨཱཿཧཱུྃ་བཛྲ་གུ་རུ་བུདྡྷ་བཛྲ་རཏྣ་པདྨ་ཀརྨ་ཐོད་ཕྲེང་རྩལ་བཛྲ་ས་མ་ཡ་ཛཿ སིདྡྷི་ཕ་ལ་ཧཱུྃ་ཨཱཿ རིགས་མཆོག་ཐོད་ཕྲེང་སྡེ་ལྔའི་དགོངས་པའོ༔ ཨོཾ་ཨཱཿཧཱུྃ་གུ་ཧྱ་ཛྙཱ་ན་ཤྲཱི་བཛྲ་ཀྲོ་ཏ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ
ཞི་ཁྲོ་སྒྱུ་འཕྲུལ་དྲྭ་བའི་དགོངས་པའོ༔ ཧྲཱིཿམ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛ་ཛཿ ཛཿཧཱུྃ་བཾ་ཧོཿ འཇིག་རྟེན་འདས་དང་མ་འདས་སྲིད་པ་ཡི༔ ཕོ་རྒྱུད་མོ་རྒྱུད་ཀུན་གྱི་སྲོག་སྙིང་ངོ་༔ གང་གིས་བཟླས་པས་སངས་རྒྱས་འགྲུབ་པར་བྱེད༔ དུས་གསུམ་རྒྱལ་བས་དབང་བསྐུར་བྱིན་བརླབ་ཞིང་༔ ལས་དང་ཉོན་མོངས་ཤེས་བྱའི་སྒྲིབ་ཀུན་འབྱང་༔ མ་ལུས་མཆོག་དང་ཐུན་མོང་དངོས་གྲུབ་འཐོབ༔ ལས་བཞིའི་ཕྲིན་ལས་རབ་འབྱམས་ཐོགས་པ་མེད༔
ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ རྩ་རྒྱུད་སྡོང་པོ་ལྟ་བུའི་ངེས་དོན་དང་སྙིང་པོ་བསྟན་པའི་ལེའུ་སྟེ་བཞི་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ མ་འདྲེས་སོ་སོར་དབྱེ་བའི་ངེས་དོན་དང་༔ རང་རང་སྒྲུབ་པའི་སྙིང་པོ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨོཾ༔
ཆོས་རྣམས་མཉམ་ཉིད་ཡེ་ཤེས་ཀློང་ཡངས་ལས༔ རིན་ཆེན་ཁྲོས་པས་ང་རྒྱལ་དབྱིངས་སུ་གཅོད༔ གཟུང་འཛིན་དྲེགས་པ་དབྱིངས་སུ་བསྒྲལ་བ་ལས༔ གཉིས་སུ་མེད་པའི་ཡེ་ཤེས་གཅིག་ཏུ་རྫོགས༔ འཇམ་དཔལ་གཞོན་ནུ་མཉམ་པ་ཉིད་ཀྱི་སྐུ༔ ངོ་བོ་ཀ་དག་སྤྲོས་པའི་མཐའ་དང་བྲལ༔ རང་བཞིན་ལྷུན་གྲུབ་གང་གིས་འདུས་མ་བྱས༔ ཐུགས་རྗེའི་ཆོ་འཕྲུལ་སྣ་ཚོགས་མཁའ་དང་མཉམ༔ སྐུ་གསུམ་དབྱེར་མེད་རིག་སྟོང་རྗེན་པ་ལས༔ ཆོས་ཞེས་གཞན་མེད་ཐིག་ལེ་ཉག་གཅིག་སྟེ༔
ཀློང་ལས་མ་གཡོས་སྐྱེ་བ་མེད་པ་ལས༔ སྐྱེ་བའི་ཆོ་འཕྲུལ་སྲིད་ཞིའི་རྩལ་སྣང་ལ༔ བདག་འཛིན་འཁྲུལ་པ་ལུ་གུ་རྒྱུད་དུ་འཁོར༔ བདེ་སྡུག་བསམ་ཡས་སངས་རྒྱས་སེམས་ཅན་སྣང་༔ དབྱིངས་ཀྱི་ཆོ་འཕྲུལ་དབྱིངས་ལ་བཟང་ངན་མེད༔ རྩོལ་བས་མ་བྱས་ལྷུན་གྲུབ་ངོ་མཚར་ཆེ༔ རྒྱུ་འབྲས་ལས་འདས་བླང་དོན་ཆོས་ལས་འདས༔ མཉམ་ཉིད་དོན་ལ་མཉམ་པར་མ་རྟོགས་པས༔ གཟུང་འཛིན་ཨ་འཐས་བག་ཆགས་བརྟས་པ་ལས༔ ང་རྒྱལ་རང་རྒྱུད་གཤིན་རྗེའི་ཚོགས་རྣམས་ཀུན༔
དབྱིངས་སུ་འཇོམས་མཛད་བཅོམ་ལྡན་འཇམ་དཔལ་དབྱངས༔ སྲིད་གསུམ་ཟ་བྱེད་ཚེ་བདག་ཧེ་རུ་ཀཿ ཡ་མནྟ་ཀ་གཤིན་རྗེ་གཤེད་ཆེན་པོ༔ འཁོར་འདས་ཀུན་ཁྱབ་སྒྱུ་འཕྲུལ་དྲྭ་བར་སྣང་༔ རྡོ་རྗེའི་ཕུང་ཁམས་རྒྱལ་བ་རྟག་པ་སྟེ༔ ཡེ་ཤེས་སྐུ་ཅན་སྐུ་མཆོག་འཇམ་དཔལ་གྱི༔ གཉིས་མེད་འཁོར་ལོ་སྣང་སྟོང་ལྷུན་གྱིས་རྫོགས༔ ཡུམ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་ཀ་ཡ་མནྟ་ཀ་ཧ་ན་མ་ཐ་བྷནྡྷ་ཧཱུྃ་ཕཊ྄ཿ འཇམ་དཔལ་གཤིན་རྗེ་གཤེད་ཀྱི་དགོངས་པ་འདི༔
བཟླས་པས་སྣང་སྲིད་དྲེགས་པ་དབྱིངས་སུ་འཇོམས༔ འཇམ་དཔལ་ཡེ་ཤེས་གཞོན་ནུ་མངོན་དུ་གྱུར༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ འཇམ་དཔལ་སྐུའི་རྒྱུད་ཀྱི་ངེས་དོན་དང་སྙིང་པོ་བསྟན་པའི་ལེའུ་སྟེ་ལྔ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་པདྨའི་རིགས་མཆོག་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔
ཧྲཱིཿ ཆོས་རྣམས་སོར་རྟོགས་ཡེ་ཤེས་ཀློང་ཡངས་ལས༔ པདྨ་ཁྲོས་པས་འདོད་ཆགས་དབྱིངས་སུ་གཅོད༔ གཟུང་འཛིན་དྲེགས་པ་དབང་དུ་བསྡུས་པ་ལས༔ གཉིས་སུ་མེད་པའི་ཡེ་ཤེས་གཅིག་ཏུ་རྫོགས༔ པདྨ་དབང་ཆེན་རྟ་སྐད་དབྱངས་སུ་ལེན༔ སྣང་སྟོང་ཟུང་འཇུག་ཉག་གཅིག་ཐིག་ལེའི་ཀློང་༔ མི་འགྱུར་རིག་སྟོང་ཆོས་ཀུན་མཉམ་པར་རྫོགས༔ གཡོ་མེད་དོན་གྱི་ཡེ་ཤེས་མ་རྟོགས་ནས༔ གཟུང་འཛིན་སྣང་ཆར་ཞེན་པའི་འགྲོ་བ་རྣམས༔
སྒྲོལ་ཕྱིར་ཐེག་པ་ཀུན་ལས་མྱུར་བའི་ལམ༔ དབང་ཆེན་རྟ་མཆོག་རྒྱལ་པོའི་མྱུར་འགྲོས་ཀྱིས༔ རྟ་སྐད་ཐེངས་གཅིག་སྒྲོག་པས་ཆོས་སོ་ཅོག༔ གཉིས་མེད་བདེ་བ་ཆེན་པོའི་དབྱིངས་སུ་རྫོགས༔ བདེ་ཆེན་ཀློང་དུ་ཆོས་རྣམས་དབང་དུ་བསྡུས༔ འདོད་པའི་ཡོན་ཏན་མ་སྤངས་རོལ་བཞིན་དུ༔ ཡང་དག་སངས་རྒྱས་ཆགས་མེད་པདྨའི་རིགས༔ རྟ་མགྲིན་དབྱངས་གླུས་ཌཱ་ཀ་ཌཱ་ཀི་བསྡུད༔ མཆོག་དང་ཐུན་མོང་དངོས་གྲུབ་རྒྱ་མཚོ་འགུགས༔ ཚད་མེད་ཐུགས་རྗེས་རྒྱལ་ཀུན་ཕྲིན་ལས་བསྐུལ༔
ཐུགས་རྗེ་ཆགས་པས་འགྲོ་ཁམས་དབྱིངས་སུ་སྡུད༔ ངག་རླུང་འགྲོ་འོང་རྟ་བཞད་ནཱ་དའི་སྒྲས༔ མ་ལུས་ཐེག་པའི་ཆོས་སྒོ་མཐའ་ཡས་འབྱེད༔ མ་ཆགས་ཆགས་བྲལ་བདེ་ཆེན་དབང་གི་རྒྱལ༔ སྒྱུ་འཕྲུལ་དྲྭ་བ་བདེ་བའི་འཁོར་ལོར་རྫོགས༔ ཡུལ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་པདྨནྟ་ཀྲི་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ རྟ་མཆོག་ཧེ་རུ་ཀ་ཡི་དགོངས་པ་འདི༔ བཟླས་པས་ས་ལམ་རྟ་མཆོག་འགྲོས་ལྟར་མྱུར༔ སྣང་སྲིད་དབང་སྡུད་དངོས་གྲུབ་ཐོགས་མེད་འཐོབ༔
ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ པདྨ་གསུང་གི་རྒྱུད་ཀྱི་ངེས་དོན་དང་སྙིང་པོ་བསྟན་པའི་ལེའུ་སྟེ་དྲག་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་ཡང་དག་ཐུགས་མཆོག་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཧཱུྃ༔ ཆོས་རྣམས་མེ་ལོང་ཡེ་ཤེས་ཀློང་ཡངས་ལས༔
རྡོ་རྗེ་ཁྲོས་པས་ཞེ་སྡང་དབྱིངས་སུ་གཅོད༔ གཟུང་འཛིན་རྟོག་ཚོགས་དབྱིངས་སུ་བསྒྲལ་བ་ལས༔ གཉིས་སུ་མེད་པའི་ཡེ་ཤེས་གཅིག་ཏུ་རྫོགས༔ ཡང་དག་སངས་རྒྱས་སྒྲུབ་པ་གཅིག་པུ་ཉིད༔ ཡང་གསང་སངས་རྒྱས་བདེ་ཆེན་ཀུན་འདུས་པ༔ མཁའ་འགྲོ་སྒྱུ་མ་བདེ་མཆོག་ཞེས་བྱ་བ༔ ཆོས་སྐུ་དེ་བཞིན་ཉིད་དབྱིངས་ཏི་ལ་ཀཿ ལོངས་སྐུའི་རོལ་རྩལ་ཡེ་ཤེས་སྒྱུ་མའི་ཚུལ༔ སྤྲུལ་སྐུ་ཡང་དག་ཐུགས་ཀྱི་དཀྱིལ་འཁོར་རྫོགས༔ སངས་རྒྱས་སེམས་ཅན་མཉམ་སྦྱོར་བདེ་ཆེན་ཉིད༔
སྲིད་ཞི་ཀུན་ཁྱབ་རྟག་པ་དེ་ཁོ་ན༔ ཆོས་དབྱིངས་རྣམ་དག་རང་བྱུང་ཡེ་ཤེས་ཆེ༔ ཐམས་ཅད་གཉིས་མེད་མཉམ་པ་གཅིག་པུ་རུ༔ བདེ་ཆེན་ཀློང་འདིར་ཆོས་ཀུན་དབྱིངས་སུ་རྫོགས༔ བྱང་ཆུབ་སེམས་ལ་སྐྱེ་འཆི་ཡེ་ནས་བྲལ༔ གཟུང་འཛིན་ཀ་དག་མི་བསྐྱོད་རྡོ་རྗེའི་ཐུགས༔ བརྗོད་བྱའི་ཡུལ་འདས་རང་བཞིན་བབ་གྱི་ངང་༔ གྲྭ་ཟུར་གཉིས་མེད་ཐིག་ལེ་ཆེན་པོར་བཟླུམ༔ ཡང་དག་རྡོ་རྗེ་ཐུགས་ཀྱི་དཀྱིལ་འཁོར་པ༔ བྱང་སེམས་ཐབས་ཤེས་གསང་གསུམ་ཕྱག་རྒྱ་བཞི༔
ཡེ་ལྔ་ཕྱིན་དྲུག་ཁ་སྦྱོར་ཡན་ལག་བདུན༔ འཕགས་ལམ་ཐེག་དགུ་དབང་སྟོབས་ས་བཅུ་གཅིག༔ ལ་སོགས་མཚོན་པའི་སྒྱུ་འཕྲུལ་དྲྭ་བ་རྫོགས༔ ཡུལ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་ཤྲཱི་ཧེ་རུ་ཀ་རུ་ལུ་རུ་ལུ་ཧཱུྃ་བྷྱོ་ཧཱུྃ༔ ཡང་དག་ཧེ་རུ་ཀ་ཡི་དགོངས་པ་འདི༔ བཟླས་པས་སྒྲིབ་འབྱང་ཕུང་པོ་ལྷག་མེད་འགྲུབ༔ མཆོག་གི་དངོས་གྲུབ་ཚེ་འདིར་དཀའ་བ་མེད༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔
ཡང་དག་ཐུགས་ཀྱི་རྒྱུད་ཀྱི་ངེས་དོན་དང་སྙིང་པོ་བསྟན་པའི་ལེའུ་སྟེ་བདུན་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་བདུད་རྩི་ཡོན་ཏན་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ སྭཱཿ ཨོཾ༔ ཆོས་རྣམས་ཆོས་དབྱིངས་ཡེ་ཤེས་ཀློང་ཡངས་ལས༔ སངས་རྒྱས་ཁྲོས་པས་གཏི་མུག་དབྱིངས་སུ་གཅོད༔
གཟུང་འཛིན་རྟོག་ཚོགས་དབྱིངས་སུ་བསྒྲལ་བ་ལས༔ གཉིས་སུ་མེད་པའི་ཡེ་ཤེས་གཅིག་ཏུ་རྫོགས༔ བྱ་བྱེད་ཡིད་ཆོས་རྣམ་དག་ཀུན་ཏུ་བཟང་༔ ཡབ་ཡུམ་གཉིས་མེད་ཡེ་ནས་མཉམ་པར་སྦྱོར༔ སྤྲོས་མེད་བྱང་ཆུབ་སྙིང་པོའི་དཀྱིལ་འཁོར་པ༔ ཞི་ཁྲོ་རབ་འབྱམས་འདུས་པའི་སྤྱི་དཔལ་ཆེ༔ ཀུན་བཟང་ཧེ་རུ་ཀ་ཡི་དགོངས་པ་ནི༔ མཉམ་ཉིད་དོན་རྟོགས་ཐམས་ཅད་བདུད་རྩི་ཆེ༔ ཡེ་སངས་རྒྱས་ལ་སྡུག་བསྔལ་མིང་མེད་ཀྱང་༔ འཁྲུལ་དབང་འགྲོ་རྣམས་སྡུག་བསྔལ་རྒྱ་མཚོར་བྱིང་༔
ཐབས་མཁས་ཐུགས་རྗེས་འབྲེལ་བའི་རྒྱལ་ཀུན་གྱིས༔ རྣམ་རྟོག་ནད་རྣམས་བསལ་བའི་དམ་ཆོས་སྨན༔ ཆོས་སྒོ་རབ་འབྱམས་ཕན་བདེའི་གསོས་གྱུར་ཀྱང་༔ ཆེས་ཆེར་ཡང་དག་དོན་གྱི་བདུད་རྩི་ནི༔ མཉམ་ཉིད་རྫོགས་ཆེན་ངང་དུ་ཆོས་ཀུན་རྫོགས༔ གཙང་སྨེ་བཟང་ངན་བླང་དོར་མེད་པར་མཉམ༔ ཡང་དག་དོན་གྱི་བདུད་རྩིའི་དོན་མཐོང་ན༔ བདུད་རྩིར་མ་གྱུར་ཆོས་གཞན་ག་ལ་སྲིད༔ དེ་ཚེ་བདེ་ཆེན་ཡེ་ཤེས་རྩིས་ཐེབས་པས༔ དུག་ལྔ་འབྱུང་ལྔ་ཕུང་ལྔ་དབང་པོ་ལྔ༔
སྨན་ལྔ་ལ་སོགས་ཡེ་ཤེས་ལྔ་དང་ལྡན༔ སྒོ་གསུམ་རྣམ་དག་ཟག་བཅས་འོད་ཀྱི་སྐུར༔ རབ་སྨིན་རྡོ་རྗེ་ཉི་མ་བདུད་རྩིར་འཆར༔ སྣང་སྲིད་རྣམ་དག་བདེ་ཆེན་ཡེ་ཤེས་ཆེའི༔ རང་བཞིན་དཀྱིལ་འཁོར་གསུམ་གྱི་ཕྱག་རྒྱར་རྫོགས༔ ཡུལ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་སརྦ་མ་ཧཱ་ཤྲཱི་ཧེ་རུ་ཀ་ཧཱུྃ༔ ཆེ་མཆོག་ཧེ་རུ་ཀ་ཡི་དགོངས་པ་འདི༔ བཟླས་པས་བདེ་ཆེན་ཡེ་ཤེས་མངོན་འགྱུར་ནས༔ སྐུ་ལྔ་ཡེ་ཤེས་ལྷུན་གྱིས་འགྲུབ་པར་འགྱུར༔
ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ ཡོན་ཏན་བདུད་རྩིའི་རྒྱུད་ཀྱི་ངེས་དོན་དང་སྙིང་པོ་བསྟན་པའི་ལེའུ་སྟེ་བརྒྱད་པའོ༔ ྂ།༔ སེམས་དཔ་པདྨའི་སྤྱན་གྱིས་སླར་ཞུས་པ༔ དེ་བཞིན་ཕྲིན་ལས་ཕུར་པ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཧཱཿ ཆོས་རྣམས་བྱ་གྲུབ་ཡེ་ཤེས་ཀློང་ཡངས་ལས༔
ཕྲིན་ལས་ཁྲོས་པས་ཕྲག་དོག་དབྱིངས་སུ་གཅོད༔ བདག་འཛིན་བདུད་བཞི་དབྱིངས་སུ་བསྒྲལ་བ་ལས༔ གཉིས་སུ་མེད་པའི་ཡེ་ཤེས་གཅིག་ཏུ་རྫོགས༔ དུས་གསུམ་སངས་རྒྱས་ཀུན་གྱི་དགོངས་པའི་དབྱིངས༔ མ་བཅོས་ངང་ཉིད་རྡོ་རྗེ་ཆོས་དབྱིངས་ལས༔ ཡེ་ཤེས་འབར་བའི་ཁྲོ་བོ་མི་ཟད་པ༔ མ་ཧཱ་ཤྲཱི་བཛྲ་ཀུ་མ་ར༔ དེ་ཁོ་ན་ཡི་ཉིད་དབྱིངས་རྫོགས་པ་ཆེ༔ རིག་པ་བྱང་ཆུབ་སེམས་ཀྱི་ཕུར་པ་ཉིད༔ མི་ཕྱེད་རྡོ་རྗེ་གཞོན་ནུ་བགྲེས་རྒུད་བྲལ༔
བདེ་གཤེགས་སྙིང་པོས་ཁྱབ་པའི་འགྲོ་རྒྱུད་ལ༔ ཆོས་ཉིད་རྒྱུན་ཏུ་བཞུགས་པར་མ་ཤེས་པས༔ འཁྲུལ་དབང་སྤྱོད་པའི་སྣ་ཚོགས་གདུལ་བྱའི་ངོར༔ ཐབས་མཁས་སྤྱོད་པའི་འགྲོ་བ་ཀུན་དོན་དུ༔ བྱམས་དང་སྙིང་རྗེ་གང་ལ་གང་འདུལ་བས༔ དུས་གསུམ་སངས་རྒྱས་ཕྲིན་ལས་རབ་རྫོགས་པའི༔ སྲིད་པ་རྡོ་རྗེ་ཕུར་བཞིའི་དགོངས་པ་ཉིད༔ ཡུལ་དུས་གནས་སྐབས་སོ་སོར་རྒྱས་ཐེབ་ཚེ༔ ཕྲིན་ལས་རྟ་རྒྱལ་རྡོ་རྗེ་ཐལ་འབྱིན་ནོ༔ གཉིས་མེད་ཕྱག་རྒྱས་གདུལ་དཀའི་སྲོག་འཕྲོག་ཅིང་༔
མཁའ་གསང་བདེ་ཆེན་བྱང་ཆུབ་སེམས་ཀྱི་སྤྲིན༔ སྲས་མཆོག་ཁྲོ་བཅུ་ཟ་གསོད་ཕོ་ཉའི་ཚོགས༔ སྲིད་གསུམ་སྒྱུ་འཕྲུལ་དྲྭ་བའི་འཁོར་ལོར་རྫོགས༔ ཡུལ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ ཛཿཧཱུྃ་ཨཱཿ དཔལ་ཆེན་རྡོ་རྗེ་གཞོན་ནུའི་དགོངས་པ་འདི༔ བཟླས་པས་རྣོ་དབལ་ཐལ་འབྱིན་རྣམ་པ་བཞིས༔ དོན་གཉིས་མཐར་ཕྱིན་སྐུ་བཞི་མངོན་དུ་འགྱུར༔ ས་མ་ཡ༔
གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ ཕྲིན་ལས་ཕུར་པའི་རྒྱུད་ཀྱི་ངེས་དོན་དང་སྙིང་པོ་བསྟན་པའི་ལེའུ་སྟེ་དགུ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་མ་མོ་རྦོད་གཏོང་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ བྷྱོཿ ཆོས་རྣམས་ཀློང་གྱུར་ཡེ་ཤེས་ཀློང་ཡངས་ལས༔ པདྨ་ཁྲོས་པས་འདོད་ཆགས་དབྱིངས་སུ་གཅོད༔
གཟུང་འཛིན་འཁྲུལ་སྣང་དབྱིངས་སུ་བསྒྲལ་བ་ལས༔ གཉིས་སུ་མེད་པའི་ཡེ་ཤེས་གཅིག་ཏུ་རྫོགས༔ དོན་ལ་རང་བྱུང་བྱང་ཆུབ་སེམས་ཉིད་ལས༔ མ་གཡོས་མི་གཡོ་གཡོས་པར་མི་འགྱུར་བས༔ བདེ་ཆེན་བཙུན་མོའི་བྷ་གའི་ཀློང་ཆེན་ལས༔ གཡོས་པ་ལྟར་སྣང་མ་རིག་ལས་རླུང་གིས༔ ཕྱི་ཡི་བཀོད་པ་སྣོད་ཀྱི་འཇིག་རྟེན་དང་༔ ནང་ལྟར་ཕུང་པོའི་རྩ་རླུང་ཐིག་ལེའི་འགྲོས༔ རྟེན་འབྲེལ་བསླུ་མེད་འཁོར་འདས་ལམ་གསུམ་ཆོས༔ བདེ་སྡུག་སྣ་ཚོགས་བདེན་མེད་སྒྱུ་མའི་ཚུལ༔
ཡུམ་ལྔའི་མཁའ་ལས་ཅིར་ཡང་འཆར་བ་ནི༔ སྲིད་པ་སྤྱི་འགྲོས་དབང་ཆེན་མ་མོ་ཞེས༔ དེ་བརྟེན་ཡེ་ཤེས་ལས་དང་འཇིག་རྟེན་གྱི༔ ཕྲིན་ལས་རབ་འབྱམས་ཐོགས་མེད་སྒྲུབ་པའི་མཐུ༔ ཕྲ་རགས་ཕྱི་ནང་རྩ་རླུང་ཐིག་ལེའི་འགྲོས༔ གང་ཞིག་རླུང་སེམས་རང་དབང་ཐོབ་པའི་ཚེ༔ མ་མོ་མཁའ་འགྲོའི་སྲོག་ལ་རང་དབང་འཐོབ༔ ཆོས་རྣམས་ཟུང་འཇུག་བྱང་ཆུབ་སེམས་ཀྱི་ཀློང་༔ ལས་རླུང་དབུ་མར་ཚུད་པའི་རྟེན་འབྲེལ་གྱིས༔ འཇིག་རྟེན་དྲེགས་པ་ཕྱི་ཡི་མ་མོ་དང་༔
སྡེ་བརྒྱད་དྲེགས་པའི་ཚོགས་ཀྱང་བྲན་དུ་བཀོལ༔ བསྐྱེད་འཇིག་བསད་གསོ་ལ་སོགས་ལས་རབ་འབྱམས༔ ཐོགས་པ་མེད་པར་མ་མོའི་ཕྲིན་ལས་མྱུར༔ རྩ་རླུང་ཐིག་ལེ་རྣམ་པར་དག་པའི་དབྱིངས༔ རང་ཤར་མ་མོ་མངོན་རྫོགས་རྒྱལ་མོ་ཞེས༔ ཉིད་བཞི་བདེ་མཆོག་མུ་ཁ་ལེ་ཆེན་མོའི༔ སྐུ་གསུང་ཐུགས་དང་ཡོན་ཏན་ཕྲིན་ལས་ལྔའི༔ སྒྱུ་འཕྲུལ་དྲྭ་བ་གདོད་ནས་རྫོགས་པར་ཤར༔ ཕུལ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་མ་མོ་ཡོ་གི་ནི་གུ་ཧྱ་ཧཱུྃ༔
ཨོཾ་གུ་ཧྱ་ཛྙཱ་ན་ཤྲཱི་ཧེ་རུ་ཀ་གུ་ཧྱེ་ཛྙཱ་ན་ཀྲོ་ཏི་ཤྭ་རི་སཏྭཾ་མ་མ་ཡོ་གི་ནི་རུ་ལུ་རུ་ལུ་ཧཱུྃ་བྷྱོ་ཧཱུྃ༔ མ་མོ་མངོན་རྫོགས་རྒྱལ་མོའི་དགོངས་པ་འདི༔ བཟླས་པས་རླུང་སེམས་སྣང་བ་དབུ་མར་ཐིམ༔ བདེ་ཆེན་མངོན་གྱུར་ཕྲིན་ལས་ཐོགས་མེད་འགྲུབ༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ མ་མོ་མངོན་རྫོགས་རྒྱལ་མོའི་རྒྱུད་ཀྱི་ངེས་དོན་དང་སྙིང་པོ་བསྟན་པའི་ལེའུ་སྟེ་བཅུ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་འཇིག་རྟེན་མཆོད་བསྟོད་ཇི་ལྟར་འཛིན༔
ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཧཱུྃ༔ ཆོས་རྣམས་དབྱིངས་གྲོལ་ཡེ་ཤེས་ཀློང་ཡངས་ལས༔ རྡོ་རྗེ་ཁྲོས་པས་ཞེ་སྡང་དབྱིངས་སུ་གཅོད༔ གཟུང་འཛིན་རྟོག་ཚོགས་དབྱིངས་སུ་བསྒྲལ་བ་ལས༔ གཉིས་སུ་མེད་པའི་ཤེས་གཅིག་ཏུ་རྫོགས༔ རགས་པ་ཁུ་རྡུལ་ལས་རླུང་གཡོ་བའི་ཁམས༔ གཡོ་མེད་ཐིག་ལེའི་དབྱིངས་སུ་ཐིམ་པ་ལས༔ ཀུན་རྟོག་གཟུང་འཛིན་གཉིས་སྣང་འཁྲུལ་པའི་སེམས༔
གཉིས་མེད་མཉམ་ཉིད་མི་ཤིགས་ཐིག་ལེའི་སྐུ༔ སངས་རྒྱས་ཀུན་གྱི་ཐུགས་མཆོག་བླ་ན་མེད༔ བཅོམ་ལྡན་དཔལ་ཆེན་དྲེགས་པ་ཀུན་འདུས་ཞལ༔ དེ་དོན་མ་མཐོང་སྲིད་ན་དབང་ལྡན་པའི༔ སྣང་སྲིད་དྲེགས་པའི་སྡེ་དཔོན་ཆེན་པོ་རྣམས༔ མཆོད་ཅིང་བསྟོད་ཚེ་ལེགས་ཉེས་སྟངས་འཛིན་ཅིང་༔ བཀའ་བཞིན་སྒྲུབ་པའི་རྣལ་འབྱོར་ཀུན་གྱི་གྲོགས༔ བསྟན་པ་བཤིག་པའི་དམ་ཉམས་ཀུན་གྱི་གཤེད༔ འབོད་རྦད་མྱུར་མགྱོགས་སྟོབས་ཚེ་ཆོས་ཉིད་དེ༔ ཡེ་ཤེས་ལས་དང་དྲེགས་པའི་ཚུལ་སྣང་ཡང་༔
དོན་ལ་སེམས་ལས་འདས་པའི་ཆོས་མེད་པས༔ སེམས་ཉིད་དག་ན་དྲེགས་པ་རང་དབང་འགྱུར༔ ལྷ་འདྲེ་གཉིས་འཛིན་སེམས་ཀྱི་ཆོ་འཕྲུལ་ཏེ༔ དེ་ཕྱིར་སྣང་སྲིད་ལྷ་མ་སྲིན་ཞེས་པའི༔ ཡ་མ་ཟུང་གི་མིང་ཚིག་གིས་མཚོན་ཏེ༔ ཆུ་སྣོད་དྭངས་མར་ཟླ་བའི་བཞིན་རས་ལྟར༔ རྟེན་འབྲེལ་བསླུ་མེད་སྒྱུ་མ་ལྟ་བུ་སྟེ༔ རཀྴ་སྲིན་པོ་ཕྱི་ནང་སྡེ་བརྒྱད་ཚོགས༔ རོལ་རྩལ་མ་འགགས་དྲེགས་པའི་དཀྱིལ་འཁོར་རྫོགས༔ ཡུལ་གསུམ་གྱད་གྱུར་རྩ་བའི་རིག་པ་སྔགས༔
ཨོཾ་བཛྲ་ཙནྡྲ་སརྦ་དུཥྚཾ་ཧཱུྃ་ཕཊ྄ཿ ཨཿཡཿམཿདུཿརུཿཙཿཤཿནཿཧཱུྃ་ཕཊ྄ཿ བཟླས་པས་སྣང་སྲིད་དྲེགས་པ་དབང་དུ་བསྡུས༔ མངོན་སྤྱོད་ལ་སོགས་ཕྲིན་ལས་ཐོགས་པ་མེད༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ མཆོད་བསྟོད་དྲེགས་པའི་རྒྱུད་ཀྱི་ངེས་དོན་དང་སྙིང་པོ་བསྟན་པའི་ལེའུ་སྟེ་བཅུ་གཅིག་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་དམོད་པ་དྲག་སྔགས་ཇི་ལྟར་འཛིན༔
ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨེཿ ཆོས་རྣམས་མཐའ་གྲོལ་ཡེ་ཤེས་ཀློང་ཡངས་ལས༔ རིན་ཆེན་ཁྲོས་པས་ང་རྒྱལ་དབྱིངས་སུ་གཅོད༔ གཟུང་འཛིན་རྟོག་ཚོགས་དབྱིངས་སུ་བསྒྲལ་བ་ལས༔ གཉིས་སུ་མེད་པའི་ཡེ་ཤེས་གཅིག་ཏུ་རྫོགས༔ ཕྱི་ལྟར་རྣམ་རྟོག་འཁྲུལ་པའི་དགྲ་བོ་དང་༔ ནང་ལྟར་ལས་རླུང་གྱིས་དཀྲུགས་ཉོན་མོངས་ཚོགས༔ མཉམ་ཉིད་འོད་གསལ་དབྱིངས་སུ་གསོད་པ་ཡིས༔
སྒྱུ་རྩལ་མཚོན་ཆེན་རབ་རྣོན་དམོད་པའི་དབལ༔ དྲག་སྔགས་བདག་པོ་སྟོབས་ལྡན་ནག་པོའི་ཞལ༔ མངོན་སུམ་མཇལ་ཏེ་རྣམ་རྟོག་དགྲ་སོད་ཚེ༔ སྲིད་པ་གསུམ་གྱི་དགྲ་སྡེ་དུས་གཅིག་སོད༔ རྩ་བ་སེམས་ལས་མ་བྱུང་ཆོས་མེད་པས༔ སེམས་བྱུང་རྩ་བ་ཆོད་ཚེ་འཁོར་འདས་ཀྱི༔ སྟོང་སྲོག་ཐོབ་པས་སྣང་སྲིད་བྲན་དུ་བཀོས༔ དེ་དོན་མ་རྟོགས་འཇིག་རྟེན་སྲིད་པ་ན༔ རྟོགས་པའི་གདེང་དང་སྙིང་རྗེའི་ཐབས་བྲལ་བས༔ ལྷ་དང་དྲག་སྲོང་རིག་སྔགས་མཐུ་ཆེ་ཡང་༔
རྒྱུ་འབྲས་བསླུ་མེད་སྲིད་པའི་དུཿཁ་བསྐྱེད༔ འོད་གསལ་རྫོགས་ཆེན་ལྟ་བའི་གདེང་ལྡན་ཚེ༔ ང་རྒྱལ་གནས་དག་གཏུམ་ཆེན་ཨེ་དབྱིངས་སུ༔ སྒྲོལ་བ་མེད་དེ་ཁམས་གསུམ་དབྱིངས་བསྒྲལ་བས༔ སྒྲོལ་བའི་རྒྱལ་པོ་དཔལ་ཆེན་སྟོབས་ལྡན་ནག༔ སྡེ་དཔོན་སུམ་ཅུ་ཕོ་ཉའི་དཀྱིལ་འཁོར་པ༔ ཕས་རྒོལ་བུད་ཤིང་བསྲེག་པའི་མེ་ཆེན་སྤར༔ ཡུལ་གསུམ་གྱད་གྱུར་རྩ་བའི་རིག་པ་སྔགས༔ ཨོཾ་བཛྲ་སརྦ་དུཥྚཾ་ཧཱུྃ་ཕཊ྄ཿ ཨོཾ་སརྦ་དུཥྚཾ་ཨེཿཛཱ་བྷྱོཿ
དཔལ་ཆེན་སྟོབས་ལྡན་ནག་པོའི་དགོངས་པ་འདི༔ བཟླས་པས་སྲིད་གསུམ་གདུག་པ་དབྱིངས་སུ་སོད༔ མཆོག་གི་ཧེ་རུ་ཀ་དཔལ་མངོན་དུ་བྱེད༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ དམོད་པ་དྲག་སྔགས་འབར་བའི་རྒྱུད་གྱི་ངེས་དོན་དང་སྙིང་པོ་བསྟན་པའི་ལེའུ་སྟེ་བཅུ་གཉིས་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ བསྐྱེད་རྫོགས་ལམ་གྱི་སྔོན་འགྲོ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔
བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ བུམ་པའི་དབང་ནོད་དམ་ཚིག་ལ་གནས་པའི༔ རི་རྩེ་གངས་ཁྲོད་མཚོ་གླིང་ནགས་ཚལ་ལྗོངས༔ དུར་ཁྲོད་ལ་སོགས་རབ་དབེན་བཀྲ་ཤིས་གནས༔ བཟང་པོར་བསེ་རུ་ལྟ་བུར་རང་གཅིག་པུས༔ ཐུན་མོང་བློ་སྦྱོང་ངེས་ཤེས་ལམ་དུ་ལོང་༔ ཀྱེ་མ་ཧོཿ སྲིད་འདིར་རྙེད་དཀའི་སྙིང་པོ་དལ་འབྱོར་རྟེན༔ ཅིས་ཀྱང་མི་རྟག་སྲིད་པའི་ཆོས་ཉིད་དེ༔ སྟོང་ལོག་ཕ་རོལ་འགྲོ་བ་ཤིན་ཏུ་བླུན༔
དཀར་ནག་ལས་འབྲས་བསླུ་བ་མེད་པའི་ཕྱིར༔ སོ་སོར་སྨིན་ཕྱིར་བླང་དོར་མ་ནོར་གཅེས༔ སྲིད་ན་སྲིད་པའི་སྡུག་བསྔལ་ཀུན་འབྱུང་དང་༔ འགོག་པ་ལམ་གྱི་བདེན་པ་རྣམ་པ་བཞིས༔ ཐུན་མོང་དང་ནི་ཐུན་མིན་ལམ་མཆོག་གི༔ རྩ་བ་རྣམ་གསུམ་སྐྱབས་འགྲོ་སེམས་གཉིས་བསྐྱེད༔ བླ་མའི་ངོ་བོ་རྡོར་སེམས་སྤྱི་བོར་སྒོམ༔ གཉེན་པོ་སྟོབས་བཞིའི་བཤགས་སྡོམ་ཡང་དག་གནད༔ སྐུ་གསུམ་མཎྜལ་ཚོགས་གཉིས་རྫོགས་པར་སྤེལ༔ བྱིན་རླབས་ལམ་བྱེད་བླ་མའི་རྣལ་འབྱོར་བསྙེན༔
རྩ་བ་དད་མོས་དྲག་པོས་ཐུགས་རྒྱུད་བསྐུལ༔ ལམ་དབང་ཡང་ཡང་ལེན་པ་སྲོག་ལྟར་གཅེས༔ ཐུགས་ཡིད་བསྲེས་པས་རང་སེམས་བླ་མར་མཇལ༔ ཤིན་ཏུ་ཉེ་ལམ་ས་ལམ་དུས་གཅིག་ཆོད༔ གཅིག་ཤེས་ཀུན་གྲོལ་རིག་པ་གཅིག་ཆར་པར༔ ལམ་གཞན་མི་ལྟོས་ལམ་མཆོག་འདི་ཡིས་འཚེང་༔ གང་ཟག་རིམ་གྱིས་པ་ལ་སྤྲོས་པར་བཤད༔ བསྐྱེད་རྫོགས་གང་གིའང་སྔོན་འགྲོ་འདི་མེད་ཚེ༔ བྲིས་པ་རྨང་བྲལ་མཁར་ལས་ལྟ་བུའོ༔ ས་མ་ཡ༔
གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ བསྐྱེད་རྫོགས་སྔོན་འགྲོ་བསྟན་པའི་ལེའུ་སྟེ་བཅུ་གསུམ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ བསྐྱེད་རྫོགས་ཟུང་འཇུག་ལམ་རིམ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཏིང་འཛིན་རྣམ་གསུམ་དག་པས་ཁོག་ཕུབ་སྟེ༔ མངོན་བྱང་ལྔ་ཡིས་དམ་ཚིག་འཁོར་ལོ་བསྐྱེད༔ ཡེ་ཤེས་འགུགས་བསྟིམ་མཆོད་ཅིང་སྒྱུ་མར་བསྟོད༔
ཉིན་ཞག་ཕྲག་རེར་ཐུན་བཞིར་ཆ་བགོས་པའི༔ དང་པོ་ལྷ་སྐུའི་གསལ་སྣང་ཚད་དུ་འདོན༔ གཉིས་པར་རང་བཞིན་དག་པའི་ཕྱག་རྒྱས་བཏབ༔ གསུམ་པ་ཟུང་འཇུག་དབྱེར་མེད་ང་རྒྱལ་བསྟན༔ བཞི་པར་བསྐྱེད་རྫོགས་དབྱེར་མེད་དངོས་གཞིར་འབད༔ སྒྲ་བཅས་སྒྲ་མེད་རྩ་བའི་བཟླས་པ་དང་༔ ལུས་སྦྱོང་རྣམ་བཞི་དག་པའི་འཁྲུལ་འཁོར་བསྐོར༔ ངག་སྦྱོང་རྡོ་རྗེ་གསུམ་གྱི་བཟླས་པ་དང་༔ ཡིད་སྦྱོང་ཕྱི་དང་ནང་དང་གསང་བ་ཡི༔ སྟོང་ར་ལ་གནས་སྲོག་གི་རྩོལ་བ་ནི༔
ཁ་སྦྱོར་བུམ་ཅན་རླུང་གི་རྣལ་འབྱོར་གྱིས༔ ཡས་བབ་མས་བརྟན་བདེ་ཆེན་འབར་འཛག་གིས༔ དགའ་བཞིའི་ཡེ་ཤེས་བདེ་དྲོད་རབ་ཏུ་སྤེལ༔ མཐར་ཐུག་རིམ་བསྡུ་ནཱ་ད་ཆོས་སྐུར་བལྟ༔ རྗེས་ཐོབ་ལྟར་སྣང་མཐའ་གཉིས་དྲི་མ་བསལ༔ འབྱོངས་བས་ཕྱི་ནང་ཡོན་ཏན་བརྗོད་ལས་འདས༔ ལུས་ཀྱི་ལས་དང་རྩ་ཡི་སྒྲིབ་པ་དག༔ དང་པོར་སྐལ་མཉམ་རྣམ་སྨིན་རིག་འཛིན་བརྙེས༔ ཕྲིན་ལས་ཞི་བ་འབྲས་བུ་སྤྲུལ་སྐུ་ཐོབ༔ ས་མ་ཡ༔
གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ བསྐྱེད་རྫོགས་ཟུང་འཇུག་གི་ལམ་རིམ་བསྟན་པའི་ལེའུ་སྟེ་བཅུ་བཞི་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ གསང་དབང་ལམ་གྱི་སྦྱོང་ཚུལ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་ཉིད་ཆོས་ཉིད་རང་སྒྲས་འདི་སྐད་གསུངས༔ གཉིས་པའི་ལམ་སྦྱོང་ཨ་ནུ་ཡོ་གར་བསྟན༔ དྲི་མེད་པད་དཀར་བཞད་པ་ལྟ་བུ་སྟེ༔ འཁོར་བའི་གདམས་ཀྱིས་ནམ་ཡང་མ་གོས་པ༔
ཉོན་མོངས་མ་སྤངས་ཡེ་ཤེས་ལམ་དུ་ཁྱེར༔ བདེ་གསལ་སྟོང་པ་དབྱེར་མེད་ཟུང་འཇུག་ཆེ༔ ལུས་ཀྱི་འཁྲུལ་འཁོར་དག་པའི་རླུང་སྦྱོར་བཅས༔ རང་ལུས་ཐབས་ལྡན་ཡིད་ཀྱིས་ཕྱག་རྒྱ་མར༔ ཨེ་ཝཾ་མཉམ་སྦྱོར་བྱང་སེམས་འབར་འཛག་གིས༔ ཡས་མས་བབ་བཟུང་ལྡོག་འདྲེན་དགྲམ་པ་ཡིས༔ བདེ་སྟོང་དགའ་བཞིའི་ཡེ་ཤེས་ལམ་དུ་བྱ༔ རྩལ་འབྱོངས་ཕྱི་ནང་ཡོན་ཏན་བརྗོད་ལས་འདས༔ ངག་གི་ལས་དང་རླུང་གི་སྒྲིབ་པ་དག༔ བརྒྱད་པར་སྐལ་མཉམ་ཚེ་དབང་རིག་འཛིན་བརྙེས༔
ཕྲིན་ལས་རྒྱས་པ་འབྲས་བུ་ལོངས་སྐུ་ཐོབ༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ ལུང་ཨ་ནུ་ཡོ་གའི་ཉམས་ལེན་བསྟན་པའི་ལེའུ་སྟེ་བཅོ་ལྔ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ གསང་དབང་ལམ་གྱི་སྦྱོང་ཚུལ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུང་༔ གསུམ་པའི་ལམ་མཆོག་ཐུགས་ཀྱིས་རྡོ་རྗེར་བསྟན༔
སྒྱུ་མ་མཁན་གྱི་རྫས་སྔགས་ལྟ་བུ་སྟེ༔ མེད་བཞིན་སྣ་ཚོགས་གཟུགས་སུ་སྟོན་པ་ལྟར༔ ཁམས་གསུམ་སེམས་ཅན་བདེ་ཆེན་ཡང་དག་སྣང་༔ བདེ་མཆོག་རྒྱལ་པོ་ཕྱག་རྒྱའི་པདྨོར་གནས༔ བཅུད་འགུགས་པས་ནི་བདེ་ཆེན་ཡང་དག་གསལ༔ མ་ནི་པདྨ་ཅན་མཆོག་སྲིང་མོ་ནི༔ དུང་ཅན་མར་གྲགས་བུ་མོ་རི་དྭགས་ཅན༔ སྣག་གི་གཉེན་མཚམས་གླང་སྣ་བྲན་མོར་བཤད༔ རི་མོ་ཅན་དང་རྣམ་པ་ལྔ་རུ་ཤེས༔ དུག་སྨན་ནོར་བས་ཉེན་ཆེ་ཐབས་ཀྱིས་བརྟགས༔
རང་རང་རིགས་ལྡན་རྫས་སྔགས་ཐབས་ཀྱིས་དབང་༔ ཐུན་མོང་ཐུན་མིན་ལམ་ཞུགས་གཉིས་ཀའི་རྒྱུད༔ རབ་སྦྱང་ཏིང་འཛིན་ལས་སུ་རུང་བ་ན༔ ཨཱ་མ་ཀྭ་ཡི་ང་རྒྱལ་མཆོག་བསྟན་པས༔ རྩ་དང་རླུང་གིས་འཁྲུལ་འཁོར་ཡང་དག་སྦྱངས༔ ཤ་ལྔ་བདུད་རྩི་རབ་བཟའ་ཁམས་གསོ་སྤེལ༔ དབེན་པར་འོ་བྱེད་པས་ནི་དགའ་བྱས་ལ༔ འཁྱུད་པས་བདེ་ཆེན་དོན་ལ་ཡང་དག་བསྐུལ༔ རབ་ཏུ་ཆགས་པའི་གླུ་ཡིས་སིལ་སྙན་སྦྱོར༔ བུང་བ་པདྨར་བརྩེས་ཚུལ་རྡོ་རྗེ་ནི༔
བདུད་རྩིའི་རབ་ཏུ་གཏམ་པ་ཨཱ་ར་ལི༔ ཇི་ལྟར་རུས་སྦལ་འགྲོས་ཀྱི་དལ་བར་བསྲུབས༔ ངལ་བསོ་པ་དང་ཡང་ཡང་བསྐྱལ་བྱས་ལ༔ མཁའ་གསང་ཨེ་དང་ཧཾ་ཡིག་གིས་མཚན་པ༔ པདྨ་བཛྲ་ཡང་དག་ཤེས་བྱ་སྟེ༔ སེམས་ཅན་དོན་ལ་རྗེས་སུ་རབ་ཆགས་པས༔ བཟོད་མེད་ཆགས་པའི་མེ་ཆེན་རབ་ཏུ་སྦར༔ ཁམས་གཡོས་པ་ན་མི་གཡོ་སེམས་བཟུང་སྟེ༔ ཡས་འབེབས་གནས་བཞིར་དགའ་བཞིའི་དོན་ལ་བལྟ༔ མ་ཎིའི་རྩེར་སོན་དབབ་བསྐྱེལ་མཉམ་པར་བཞག༔
རྨད་བྱུང་བདེ་འཕེལ་རྟོག་ཚོགས་རགས་པ་ཐིམ༔ དེ་ཚེ་རླུང་གི་གཞུ་ལ་ཏིང་འཛིན་མདའ༔ ཧཱུྃ་གདངས་རྒྱུད་དང་ལུས་ཀྱི་འཁྲུལ་འཁོར་གྱིས༔ དྭངས་མ་སྐད་ཅིག་གྱེན་ལ་དྲངས་ཤིང་འགྲམ༔ བདེ་མཆོག་བདེ་ཆེན་ཧཾ་དང་མི་ཕྱེད་པས༔ སུམ་བཅུ་རྩ་གཉིས་དགའ་ཆེན་དེ་ཁོ་ན༔ ཡང་དག་རྫོགས་པའི་རྟོག་ཚོགས་ཕྲ་བ་ཐིམ༔ ཡང་དག་སངས་རྒྱས་ཡེ་ཤེས་མཚོན་བྱེད་པ༔ ལྷན་ཅིག་སྐྱེས་འཆང་སྙིགས་མ་དྭངས་མས་ཕུག༔ རགས་ལུས་འཇའ་ཚོན་ལྟར་སྣང་འབྱོངས་བ་ཡིས༔
ཡིད་ཀྱི་ལས་དང་ཐིག་ལེའི་སྒྲིབ་པ་འདག༔ བཅུ་པར་སྐལ་མཉམ་ཕྱག་རྒྱའི་རིག་འཛིན་བརྙེས༔ ཕྲིན་ལས་དབང་དང་འབྲས་བུ་ཆོས་སྐུ་ཐོབ༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས་ཕོ་ཉ་བདེ་བ་ཆེན་པོའི་ཆགས་ལམ་གྱི་ཉམས་ལེན་ཡང་གསང་གུད་དུ་སྦས་པའི་ལེའུ་སྟེ་བཅུ་དྲུག་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ ཀ་དག་ཚིག་དབང་ལམ་སྦྱོང་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔
ཨཿ རྩོལ་མེད་རྫོགས་ཆེན་ཨ་ཏི་ཡོ་ག་ནི༔ རྩ་སྡོང་ཡལ་ག་ལོ་འདབ་རབ་རྫོགས་རྩེར༔ དོན་དམ་སྙིང་པོ་འབྲས་བུའི་ཚུལ་དུ་སྟོན༔ ཡེ་ཐོག་དང་པོ་འཁོར་འདས་མཉམ་བརྡལ་དུས༔ ཀུན་ཏུ་བཟང་པོ་མ་བསྒོམས་གྲོལ་ཚུལ་དང་༔ སེམས་ཅན་ལས་མ་བསགས་པར་འཁྲུལ་བའི་ཚུལ༔ རང་གི་ངོ་བོ་རིག་དང་མ་རིག་ཁྱད༔ ཉི་མའི་འོད་ཀྱིས་ཤེལ་འོད་ཕྱིར་གསལ་ལྟར༔ སྲོག་རླུང་གིས་བསྐྱོད་རིག་པའི་ཡེ་ཤེས་ཉིད༔
གཞོན་ནུ་བུམ་སྐུའི་སྦུབས་ནས་རྒྱ་རལ་ཏེ༔ ལྷུན་གྲུབ་འོད་གསལ་སྐུ་དང་ཡེ་ཤེས་རྒྱས༔ ཀུན་བཟང་རང་སྣང་མཁྱེན་དེ་སྐད་ཅིག་དེ༔ ཕྱི་གསལ་ཡེ་ཤེས་ནང་ཐིམ་གཞིར་སངས་རྒྱས༔ སེམས་ཅན་ངོ་མ་ཤེས་པར་དྲན་མེད་འཐོམ༔ ལྷན་སྐྱེས་མ་རིག་པ་ནི་དེ་དུས་བྱུང་༔ གཞི་སྣང་འོད་གསལ་ཉིད་ལ་གཉིས་འཛིན་གྱི༔ རྟོག་པ་སྐྱེས་པས་ཀུན་བརྟགས་མ་རིག་བྱུང་༔ དེ་གཉིས་འགྲོ་ཀུན་འཁྲུལ་གཞི་སྨག་ཆེན་མཐུག༔ གཉིས་འཛིན་སྦུག་ཚུད་བག་ཆགས་རིམ་གྱིས་བརྟས༔
དུག་ལྔ་དུག་གསུམ་བརྒྱད་ཁྲི་བཞི་སྟོང་རྒྱས༔ རྟེན་འབྲེལ་བཅུ་གཉིས་སྲིད་པའི་འཁོར་ལོ་ལ༔ ཟོན་ཆུའི་འཁྱུད་མོ་བཞིན་དུ་ད་བར་འཁོར༔ འཁྲུལ་བའི་རང་མཚང་མངོན་སུམ་མ་མཐོང་ན༔ འཁྲུལ་ནས་ཡུན་རིང་ཤིན་ཏུ་གོམ་བརྟན་འཐུས༔ འཁྲུལ་སྣང་རྫུན་ཕུག་ཕུད་པར་ག་ལ་འགྱུར༔ མིག་ལྡིར་རྐྱེན་གྱི་ནམ་མཁར་སྤྲིན་མཐོང་དང་༔ མཁྲིས་ནད་ཅན་གྱིས་དུང་དཀར་སེར་སྣང་བཞིན༔ ནམ་ཡང་དྲི་མེད་རིག་པའི་ཞལ་མི་མཇལ༔ སྣང་སྲིད་འཁོར་འདས་ཆོས་རྣམས་སེམས་ཀྱི་ཀློང་༔
སེམས་ཀྱི་རོལ་རྩལ་ཕྲ་རག་ཚོགས་དྲུག་ཡུལ༔ སྣང་བའི་ཆོས་ཀུན་བདེན་པར་མ་གྲུབ་པ༔ སྒྱུ་མ་ལྟ་བུའི་ངང་ཚུལ་རྟོགས་པ་གནད༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོ་རྒྱུད་ལས༔ རང་བཞིན་རྫོགས་པ་ཆེན་པོའི་ཁྲེགས་ཆོད་ལྟ་བའི་གྲོལ་འཁྲུལ་གྱི་ས་མཚམས་བསྟན་པའི་ལེའུ་སྟེ་བཅུ་བདུན་པའོ༔ ྂ།༔ སེམས་དཔའ་པདྨའི་སྙིང་པོས་སླར་ཞུས་པ༔ ཁྲེགས་ཆོད་ལྟ་བ་དངོས་གཞི་གང་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔
བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨཿ ད་ལྟའི་ཤེས་པ་མ་བཅོས་ས་ལེ་བ༔ ཝ་ལེ་ཡེ་རེ་སྨྲ་བསམ་བརྗོད་ཡུལ་བྲལ༔ རྒྱ་མཚོའི་ཀློང་ནས་ནོར་བུ་རྙེད་པ་བཞིན༔ བསལ་སྟོང་དབྱེར་མེད་ནམ་མཁའ་གཡའ་དག་ལྟར༔ གཅེར་གྱིས་བལྟས་པས་རིག་པ་རྗེན་པར་མཐོང་༔ བལྟ་བྱ་ལྟ་བྱེད་མེད་པ་ལྟ་བའི་གནད༔ གང་ཡང་མཐོང་རྒྱུ་མེད་པ་མཐོང་བའི་མཆོག༔ བུ་ཁྱོད་ཀ་དག་རིག་པ་མཐོང་བའོ༔
རིག་པ་ཉག་གཅིག་དབྱིངས་སུ་སྐུ་ལྔ་དང་༔ ཡེ་ཤེས་ལྔ་དང་རིགས་ལྔ་ལྷུན་གྱིས་གྲུབ༔ མཆོག་གསུམ་རྩ་གསུམ་སྐུ་གསུམ་ཡེ་ནས་རྫོགས༔ ཉི་གཞོན་འོད་ཀྱིས་ཁྲི་མུན་བཅོམ་པ་བཞིན༔ རིག་སྟོང་ངང་བསྐྱང་ཐོག་མེད་བསགས་པའི་སྡིག༔ རང་བཞིན་མ་གྲུབ་སྐད་ཅིག་ཉིད་ལ་འདག༔ སྡོང་པོའི་རྩར་བཅད་ལོ་འདབ་མཉམ་སྐམ་བཞིན༔ སེམས་ཀྱི་རྩལ་ཆོད་ཉོན་ཚོགས་བརྒྱད་ཁྲི་འཇོམས༔ གངས་གནས་གདོང་ལྔས་སྡེར་ཆགས་ཟིལ་གནོན་བཞིན༔ མཐའ་ཡས་ཕྱི་ནང་གྲུབ་མཐའ་ཟིལ་གྱིས་གནོན༔
རྒྱ་མཚོ་ཆེན་པོར་ཆུ་ཀླུང་ཀུན་འདུས་བཞིན༔ བརྒྱད་ཁྲི་བཞི་སྟོང་ཆོས་ཀུན་དེ་ཉིད་རྟོགས༔ ནམ་མཁའི་ཀློང་ལ་མཐའ་དབུས་མེད་པ་བཞིན༔ སེམས་ཀྱི་འོད་གསལ་འཁོར་འདས་ཀུན་ལ་བརྡལ༔ ཤེལ་གོང་འོད་ལ་ཕྱི་ནང་མེད་པ་བཞིན༔ ཟང་མ་ཐལ་བྱུང་ཀ་དག་རིག་པའི་མདངས༔ ལྟ་བས་ཐག་བཅད་སྒོམ་པས་ཉམས་སུ་བླང་༔ སྤྱོད་པས་འཕྲེང་བསལ་འབྲས་བུ་མངོན་དུ་བྱ༔ ཨ་ཏིའི་མཆོག་ཏུ་མི་འགྱུར་བདེ་ཆེན་ཉིད༔ ཀ་དག་དྲི་མེད་རིག་པ་ཀུན་ཏུ་བཟང་༔
ངོ་བོ་ཡེ་ནས་སྤྲོས་པ་ཀུན་དང་བྲལ༔ རང་བཞིན་མ་འགག་འོད་གསལ་ས་ལེ་བ༔ ཐུགས་རྗེའི་ཀུན་ཁྱབ་ཕྱོགས་ལྷུང་རིས་སུ་མེད༔ གསལ་སྟོང་ཟུང་འཇུག་རིག་སྟོང་རྗེན་པའི་གཤིས༔ ད་ལྟའི་ཐ་མལ་ཤེས་པ་བློ་བྲལ་འདི༔ སྐུ་གསུམ་ལྷུན་གྲུབ་དགོངས་པ་མཐར་ཐུག་པ༔ དོན་དམ་ཆ་ལ་བླ་མ་ཡི་དམ་དང་༔ མཁའ་འགྲོ་ཆོས་སྐྱོང་ངོ་བོ་འདི་ཀར་གནས༔ རྫོགས་སངས་རྒྱས་ཚེ་བཟང་དུ་མ་སོང་བ༔ སེམས་ཅན་འཁྲུལ་བས་ངན་དུ་མ་སོང་བ༔
བཟང་ངན་ལས་འདས་ཀུན་ཏུ་བཟང་པོའི་ཞལ༔ མངོན་སུམ་མཇལ་བ་འདི་ལས་གཞན་དུ་མེད༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ རང་བཞིན་རྫོགས་པ་ཆེན་པོའི་ཁྲེགས་ཆོད་རིག་པ་གཅེར་མཐོང་གི་ལྟ་བ་ངོ་སྤྲོད་བསྟན་པའི་ལེའུ་སྟེ་བཅོ་བརྒྱད་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ ལམ་དུ་ལོང་བ་སྒོམ་ཚུལ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔
ཨཿ ཡེ་ནས་རང་བྱུང་རང་བབ་རང་ཤར་ལས༔ བཅོས་མའི་སྒོམ་རྩོལ་རྫོགས་ཆེན་ས་ལ་རིང་༔ མ་བཅོས་དེ་གར་ལྷོད་བཞག་ལྟ་བའི་གནད༔ དུས་གསུམ་རྟོག་པས་མ་བསླད་སྒོམ་པའི་གནད༔ བཟང་ངན་རེ་དོགས་མེད་པ་སྤྱོད་པས་གནད༔ གནད་གསུམ་གདེང་ལྡན་དྲི་མེད་རིག་པའི་ཞལ༔ ཐིག་ལེ་ཉག་གཅིག་ངང་རྫོགས་རྫོགས་ཆེན་ཞེས༔ དོན་དུ་རང་བཞིན་ཐ་མལ་ཤེས་པ་འདིའི༔ ངོ་བོ་རང་བབ་སྐྱོང་བ་ཁོ་ནས་ཆོག༔
གནས་ཚེ་རང་གནས་འགྱུ་བ་རིག་པའི་རྩལ༔ གཉིས་ཀ་རིག་པའི་ངང་དུ་ཐ་མི་དད༔ གནས་པ་ཆོས་སྐུ་འགྱུ་བ་ལོངས་སྐུའི་རྩལ༔ རིག་པ་སྤྲུལ་སྐུར་ཡེ་ནས་ལྷུན་གྱིས་གྲུབ༔ དང་པོའི་ལས་ཅན་བྱིང་རྒོད་རྣམ་རྟོག་འཕྲེང་༔ བསལ་བཞག་མེད་པ་སྒྲིམ་ལྷོད་རན་པས་སེལ༔ ཉོན་མོངས་རྟོག་ཚོགས་རགས་པ་ཞི་བའི་ཚེ༔ ཞི་གནས་མགོ་བརྩམ་བདེ་གསལ་མི་རྟོགས་པ༔ ཉམས་ལ་ཞེན་མེད་བཟང་ངན་རོ་སྙོམས་གཅེས༔ ཕྲ་བ་ཞི་བའི་བར་དུ་ནན་གྱིས་སྐྱོང་༔
ཀུན་ཏུ་བཟང་པོ་རང་རིག་རྗེན་པའི་ཞལ༔ ངོ་ཤེས་རྩལ་རྫོགས་བསྟན་པ་ཐོབ་པའི་ཚེ༔ ལྷག་པར་མཐོང་རྒྱུ་མེད་པའི་མཐོང་བ་མཆོག༔ རིག་སྟོང་རྗེན་པའི་ངང་ཚུལ་མ་ཉམས་ན༔ གྲུབ་མཐའ་མཁས་པའི་པཎ་ཏི་བརྒྱར་བགྲོས་ཀྱང་༔ ཐེ་ཚོམ་དྲི་མ་རྡུལ་ཙམ་ག་ལ་འགྱུར༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ རང་བཞིན་རྫོགས་པ་ཆེན་པོའི་ཁྲེགས་ཆོད་སྒོམ་པ་མེད་པར་སྒོམ་ཚུལ་བསྟན་པའི་ལེའུ་སྟེ་བཅུ་དགུ་པའོ༔ ྂ།༔
སེམས་དཔའ་པདྨའི་སྙིང་པོས་སླར་ཞུས་པ༔ འཆིངས་གྲོལ་མེད་པའི་སྤྱོད་པ་ཇི་ལྟར་སྤྱོད༔ ཞེས་གསོལ་སྟོན་པ་འོད་སྣང་མཐ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨཿ ཆོས་ཉིད་བརྗོད་དུ་མེད་པ་ནམ་མཁའི་ཀློང་༔ ཅོག་བཞག་རྣམ་བཞིའི་གཏན་ལ་ཡང་དག་འབེབ༔ གང་ཚེ་དེ་ཡི་རྩལ་དང་རོལ་པ་ནི༔ ཚོགས་དྲུག་སྣང་བ་སྣ་ཚོགས་གང་ཤར་བ༔ ཇི་ལྟར་ནམ་མཁའ་ཡངས་པར་བྱ་རྗེས་བཞིན༔
ཆོས་སྐུའི་ངང་ལས་གཡོས་པ་རྡུལ་ཙམ་མེད༔ བཞིན་དང་མེ་ལོང་ཐ་མི་དད་པ་བཞིན༔ རོ་གཅིག་རྟོགས་ཚེ་རྣམ་དག་ཆོས་ཀྱི་སྐུ༔ ཐམས་ཅད་ཆོས་ཉིད་རྒྱན་དུ་ཤར་བའི་ཚེ༔ ཀུན་བཟང་ཀློང་ན་བཟང་ངན་ཡེ་ནས་མེད༔ ཡེ་སངས་རྒྱས་ལ་ཡང་སངས་རྒྱས་རེ་དང་༔ ཡེ་སངས་རྒྱས་ཟིན་འཁོར་བར་ལྷུང་དོག་དང་༔ སྲིད་གསུམ་དུས་གཅིག་འཇིགས་ཀྱང་སྔངས་སྐྲགས་སོགས༔ ཀུན་བཟང་ཀློང་ལ་འགག་གྲུབ་ཡེ་ནས་མེད༔ དེ་ཚེ་གང་ཤར་མ་བཅོས་ཤུགས་འབྱུང་ཆེར༔
ལམ་དུ་ལོང་ཕྱིར་སྣ་ཚོགས་མ་ངེས་པར༔ བརྟུལ་ཞུགས་སྤྱོད་པས་ལམ་གྱི་བོག་ཆེན་འབྱམན༔ འཆིང་དང་གྲོལ་བའི་གྲུབ་མཐའ་འང་ཡེ་ནས་མེད༔ འདི་རྟོགས་ཨ་ཏིའི་མན་ངག་མཐར་ཐུག་ལ༔ གྲོལ་དང་མ་གྲོལ་གཉིས་མེད་གྲོལ་བའི་མཆོག༔ ཡེ་གྲོལ་ཡིན་པའི་གང་གིས་འཆིང་བ་མེད༔ རང་གྲོལ་ཡིན་པས་གཉེན་པོ་གཞན་ན་མེད༔ ཀློང་གྲོལ་ཡིན་པའི་ཐམས་ཅད་བྱང་ཆུབ་སེམས༔ མཐའ་གྲོལ་ཡིན་པས་རྟག་ཆད་ཡེ་ནས་འདས༔ གྲོལ་མིན་མཚམས་ཞེས་ཕྲ་བའི་འཛིན་རྟོག་ཅན༔
ཚུལ་དེ་རྫོགས་པ་ཆེན་པོའི་གྲོལ་ལུགས་མིན༔ ཀློང་དུ་ལ་བཟླ་གྲོལ་བའི་མཆོག་ཏུ་བཤད༔ ཕུང་པོ་རགས་པ་རྡུལ་ཕྲན་དྭངས་པ་སོགས༔ ཁྲེགས་ཆོད་རྟོགས་པས་ཡོན་ཏན་བརྗོད་ལས་འདས༔ ཀུན་གཞིའི་ལས་དང་ཤེས་བྱའི་སྒྲིབ་པ་འདག༔ བཅུ་གསུམ་སྐལ་མཉམ་ལྷུན་གྲུབ་རིག་འཛིན་བརྙེས༔ ཕྲིན་ལས་སངས་རྒྱས་ཀུན་དང་མཉམ་པར་སྦྱོར༔ འབྲས་བུ་སྐུ་བཞིའི་ངོ་བོ་ཉིད་སྐུ་འཐོབ༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོ་རྒྱུད་ལས༔
རང་བཞིན་རྫོགས་པ་ཆེན་པོའི་ཁྲེགས་ཆོད་སྤྱོད་པའི་གྲོད་ཚད་བསྟན་པའི་ལེའུ་སྟེ་ཉི་ཤུ་པའོ༔ ྃ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ ཤིན་ཏུ་སྤྲོས་མེད་རིག་པའི་རྩལ་དབང་གིས༔ འགག་སྡོམ་ལྷུན་གྲུབ་ཐོད་རྒལ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨཿ ཨ་ཏིའི་ཟབ་ཁྱད་གནད་དུ་དྲིལ་བའི་བཅུད༔ སྐུ་དང་ཡེ་ཤེས་འདུ་འབྲལ་མེད་པར་སྟོན༔
ཤིན་ཏུ་གསང་བ་ལས་ཀྱང་ཆེས་གསང་བ༔ མཁའ་འགྲོ་འབུམ་གྱི་སྙིང་ཁྲག་དྭངས་མ་འདི༔ ཐེག་པ་གཞན་དུ་ཟུར་ཙམ་བསྟན་པ་མེད༔ ཚེ་ཅིག་འཕོ་ཆེན་འགྲུབ་པའི་ཁྱད་ཆོས་འདིར༔ ཁྲེགས་ཆོད་ལས་ཀྱང་ཟབ་པའི་གནད་བདུན་དང་༔ ཁྱད་པར་འཕགས་ཚུལ་བདུན་གྱིས་ཡང་དག་བཤད༔ རིག་པ་གཅེར་མཐོང་རྣོ་བརྟུལ་མེད་པས་གནད༔ དབང་པོས་བལྟར་ཡོད་ཡིད་དཔྱོད་མི་དགོས་གནད༔ རྩོལ་སྒྲུབ་མེད་པས་རྒན་གཞོན་མེད་པའི་གནད༔ ཡེ་ནས་དྲི་བྲལ་བཟང་ངན་མེད་པའི་གནད༔
འོད་གསལ་མངོན་སུམ་ཐ་སྙད་མི་ལྟོས་གནད༔ བསམ་བརྙོད་ཡུལ་འདས་གཞི་ལམ་མི་ལྟོས་གནད༔ སྐུ་གསུམ་སྣང་རྫོགས་ཕྱིར་མི་ལྡོག་པས་གནད༔ དེ་སོགས་ཁྲེགས་ཆོད་ལས་ནི་གནད་འགག་ཟབ༔ ཉམས་ལེན་བདེ་ཞིང་ལུས་གནད་རྩ་ཡི་ཁྱད༔ སྣང་བྱེད་སྒོ་དང་མཐོང་བྱེད་དབང་པོའི་སྒོར༔ མངོན་སུམ་གཟིགས་དང་སྣང་བ་འོད་ཀྱི་ཁྱད༔ ཉམས་སྣང་གོང་འཕེལ་ཁྱད་ཆོས་བདུན་གྱིས་འཕགས༔ དེ་ལ་སྔོན་འགྲོ་དངོས་གཞི་གཉིས་ཀྱིས་བསྟན༔ དང་པོ་སྒོ་གསུམ་བྱ་བ་དགུ་སྤྲུགས་བསྟན༔
ལུས་ཀྱི་ཚེ་འདིའི་དགྲ་འདུལ་གཉེན་སྐྱོང་ཕྱི༔ དགེ་སྦྱོར་ནང་དང་ལྷ་སྔགས་གསང་བ་སྟེ༔ སྤངས་པས་དབེན་པར་རང་ཉིད་གཅིག་པུར་གནས༔ ངག་གི་འབྲེལ་མེད་འཁྲུལ་ཚིག་སྨྲ་བ་ཕྱི༔ བཟླས་བརྗོད་ནང་དང་རླུང་བཟླས་གསང་བ་སྟེ༔ སྤངས་ནས་ཅིང་མི་སྨྲ་བ་རབ་ཏུ་གནས༔ སེམས་ཀྱིས་ཉོན་མོངས་འཁྲུལ་རྟོག་མ་ངེས་ཕྱི༔ ངེས་འབྱུང་ནང་དང་བསྐྱེད་རྫོགས་གསང་བ་སྟེ༔ སྤངས་ཏེ་མི་རྟོགས་པ་རུ་རབ་ཏུ་གནས༔ སྒོ་གསུམ་བྱ་བ་བཏང་བས་སོ་སོར་དལ༔
རྩ་རླུང་ཐིག་ལེ་དྭངས་བའི་རྟེན་འབྲེལ་དེས༔ ནད་ཞི་ཚེ་རིང་ཏིང་འཛིན་སྐྱེ་བ་སླ༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ འོད་གསལ་ཐོད་རྒལ་གྱི་སྔོན་འགྲོ་བསྟན་པའི་ལེའུ་སྟེ་ཉེར་གཅིག་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པས༔ འོད་གསལ་འཆར་བའི་གནད་འགག་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔
ཨཿ འོད་གསལ་ནང་གནས་ཕྱི་ལ་འཆར་སླའིགནད༔ སྒོ་གསུམ་གནད་ཀྱི་གཟེར་ཚུལ་མན་ངག་ནི༔ བཞུགས་སྟངས་གསུམ་དང་གཟིགས་སྟངས་གསུམ་གྱིས་བསྟན༔ ཆོས་སྐུའི་བཞུགས་སྟངས་སེངྒེའི་འགྱིང་སྟབས་ཀྱིས༔ འབྱུང་བ་ཆ་སྙོམས་རླུང་སེམས་ཡེ་ཤེས་འཕེལ༔ ལས་རླུང་ལྡོག་ཅིང་ཉམས་སྣང་མྱུར་དུ་འཆར༔ ལོངས་སྐུའི་བཞུགས་སྟངས་གླང་ཆེན་ཉལ་སྟབས་ཀྱིས༔ བདེ་དྲོད་བསྐྱེད་ཅིང་ཁམས་རྣམས་རྒྱས་པ་དང་༔ བྱིང་རྒོད་ཆ་སྙོམས་དབྱིངས་རིགས་འདུ་འབྲལ་མེད༔
སྤྲུལ་སྐུའི་བཞུགས་སྟངས་དྲང་སྲོང་ཙོག་བུ་ཡིས༔ ཐབས་ཤེས་དབྱེར་མེད་རླུང་སེམས་གནོན་པ་དང་༔ འབྱུང་བ་སྙོམས་ཤིང་རླུང་ཡང་ངང་གིས་དལ༔ དབྱིངས་རིག་དབྱེར་མེད་ཉིད་དུ་འདྲེས་པར་བྱེད༔ ཐ་མལ་སྤྱོད་སྤངས་བཞུགས་སྟངས་རྣམ་གསུམ་དང་༔ འབྲལ་མེད་པ་ནི་བདེ་གཤེགས་སུམ་སྟོང་དང་༔ སྐལ་པ་མཉམ་པའི་རྟག་ཏུ་བསྟེན་པར་བྱ༔ ཆོས་སྐུའི་གཟིགས་སྟངས་གྱེན་དུ་བལྟས་པ་ཡིས༔ མ་དག་ལས་ཀྱི་བག་ཆགས་ཐུར་ལ་སེལ༔ ལོངས་སྐུའི་གཟིགས་སྟངས་མཉམ་པོར་ཟུར་བལྟས་པས༔
འཁོར་འདས་ཆོས་ཀུན་རོ་མཉམ་ཉིད་དུ་བསྲེ༔ སྤྲུལ་སྐུའི་གཟིགས་སྟངས་ཐུར་ལ་ཕབ་པ་ཡིས༔ སྐུ་དང་ཡེ་ཤེས་ཉམས་སྣང་དངོས་སུ་འཕེལ༔ ཁྱད་པར་རླུང་དལ་ལ་བསླབ་འཕེལ་ཆ་བཟང་༔ གནད་རྣམས་མ་འབྲལ་འོད་གསལ་མྱུར་དུ་འཆར༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ འོད་གསལ་འཕེལ་བའི་གནད་འགག་བསྟན་པའི་ལེའུ་སྟེ་ཉེར་གཉིས་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔
དངོས་གཞི་སྒྲོན་མ་རྣམ་དྲུག་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨཿ ཨེ་མ་ཨ་ཏི་ངོ་མཚར་རྨད་ཀྱི་ཆོས༔ འོད་གསལ་འཆར་གཞི་སྒྲོན་མ་རྣམ་དྲུག་ནི༔ སེམས་ཅན་ཀུན་གྱི་སྙིང་དབུས་འབྲལ་མེད་དུ༔ ཐོག་མའི་མགོན་པོ་བུམ་སྐུར་བཞུགས་པ་ཉིད༔ ཏིལ་གྱི་མར་དང་སྦྲུལ་གྱི་རྐང་པ་བཞིན༔ སྒོ་ཡུལ་རླུང་གི་གནད་ཀྱིས་གཅུན་པའི་ཚེ༔
དབང་པོས་མངོན་སུམ་མཇལ་བ་ཨེ་མ་རྨད༔ ཙིཏྟ་ཤ་སྒྲོན་ཆོས་ཀྱི་ཕོ་བྲང་སྒོ༔ དཀར་འཇམ་རྩ་སྒྲོན་ཀ་ཏི་ཤེལ་སྦུག་བརྒྱུད༔ རྒྱང་ཞགས་ཆུ་སྒྲོན་དབང་པོ་ཟུང་གིས་སྒོར༔ དབྱིངས་རིག་དབྱེར་མེད་སྨིན་མཚམས་མཁའ་ལ་ཁྲིད༔ ཆོས་ལོངས་སྤྲུལ་གསུམ་ཉི་ཟླ་མར་མེའི་དབེན༔ འོག་ཏུ་ཁྲུ་གང་ཁྲིད་དེ་དལ་གྱིས་གཟེར༔ རྣམ་པར་དག་པ་དབྱིངས་ཀྱི་སྒྲོན་མ་ནི༔ དྭངས་བའི་མཁའ་ལ་འཇའ་ཚོན་ལྟ་བུར་འཆར༔ དེའི་ནང་ཀོ་མོང་རྡོ་བསྒྱུར་ལྟ་བུའམ༔
རྨ་བྱའི་མདོངས་འདྲ་ཐིག་ལེ་ཐིག་ཕྲན་འཆར༔ ཐིག་ལེ་སྟོང་སྒྲོན་དེ་ཡི་དབྱིངས་དང་ནི༔ ཐིག་ལེའི་ནང་དུ་རྟ་རྔ་མདུད་ལྡན་ནམ༔ མེ་ཏོག་ཆུན་པོ་མུ་ཏིག་དྲྭ་བ་ནས༔ ལྕགས་ཐག་འདྲ་བ་ཁ་དོག་སྔོ་ཤས་ཆེ༔ མིག་མང་རིས་སོགས་སྦྲང་ཆར་འབབ་བཞིན་འཆར༔ རིག་སྟོང་རྡོ་རྗེ་ལུ་གུ་རྒྱུད་ཅེས་བྱ༔ མ་ཡེངས་རྩེ་གཅིག་བལྟས་ཚེ་རིག་པ་ཉིད༔ ཀ་དག་ལྷུན་གྲུབ་སྟོང་གསལ་མི་རྟོག་གནས༔ ཤེས་རབ་རང་བྱུང་སྒྲོན་མ་ཞེས་བྱ་བའོ༔
ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ འོད་གསལ་སྒྲོན་མ་དྲུག་གི་ཉམས་ལེན་བསྟན་པའི་ལེའུ་སྟེ་ཉེར་གསུམ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ འོད་གསལ་སྣང་བཞིའི་གདེང་ཚད་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨཿ ཆོས་ཉིད་མངོན་སུམ་སྣང་བའི་འཆར་ཚུལ་ནི༔
འོད་ཁྱིམ་ནང་དུ་རིག་པ་ལུག་རྒྱུད་གསལ༔ དབྱིངས་ཀྱི་རྭ་བར་རིག་པ་མི་འགྱུར་ཚུད༔ དབྱིངས་རིག་གཉིས་སུ་མེད་པར་ཨར་ལ་གཏད༔ ཐིག་ལེ་སུམ་འབྲེལ་བར་དུ་སྣང་བའི་ཚེ༔ ཆོས་ཉིད་མངོན་སུམ་སྣང་བའི་རིམ་པ་རྫོགས༔ དེ་ཚེ་ཡིད་དཔྱོད་འཛིན་པ་དང་བྲལ་བས༔ ཇི་ལྟར་ཉི་མའི་དཀྱིལ་འཁོར་འོད་ཀྱི་དལ༔ མུན་པའི་ཡུལ་ཕུད་འཁོར་བར་མི་ལྡོག་ཅིང་༔ དེ་ཡི་དུས་སུ་ཚེ་ཡི་དུས་བྱས་ཀྱང་༔ རང་བཞིན་སྤྲུལ་སྐུའི་ཞིང་དུ་དབུགས་འབྱིན་འགྱུར༔
ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ ཆོས་ཉིད་མངོན་སུམ་གྱི་གདེང་ཚད་བསྟན་པའི་ལེའུ་སྟེ་ཉེར་བཞི་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་ཉམས་སྣང་གོང་འཕེལ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨཿ གོང་འཕེལ་ཉམས་ནི་སྣང་ཤེས་གཉིས་སུ་འཆར༔
དང་པོ་བདེ་གསལ་མི་རྟོགས་མཐའ་འགྱུར་ཉམས༔ སྲིན་བུ་མེ་ཁྱེར་སྤྲིན་དང་དུ་བ་དང་༔ སྨིག་རྒྱུ་ཟླ་བ་སྐར་མ་མར་མེ་སོགས༔ སྣ་ཚོགས་མ་ངེས་འཆར་ཞིང་ནུབ་པར་བྱེད༔ གཉིས་པ་དབྱིངས་རིག་སྨིན་མཚམས་ནས་བྲལ་ཚེ༔ སྐྱེས་བུ་འགྲུམ་ནད་བྱང་ལྟར་འཁོར་བ་མེད༔ འོད་ལྔ་གཡེན་སྒྲེང་རྩིབ་ཤར་ཟླུམ་འཁྲིགས་སོགས༔ རྣམ་པ་མ་ངེས་ཇེ་བརྟན་ཇེ་གསལ་འཕེལ༔ ཐོ་ཕྱི་གང་བ་ཉིན་མཚན་མེད་པར་སྣང་༔ འཆར་ཡུན་ངེས་མེད་འོག་མའི་སྣང་བའང་འཆར༔
ཐིག་ལེའི་ནང་དུ་སྐུ་ཕྲན་སྐུ་ཕྱེད་དང་༔ རང་རང་རིགས་མཐུན་ལྷ་ཡི་སྐུ་རྐྱང་འཆར༔ དེ་ཚེ་ཉམས་སྣང་གོང་འཕེལ་རིམ་པ་རྫོགས༔ འོད་གསལ་རྩལ་དང་རིག་པའི་ཏིང་འཛིན་འཕེལ༔ སྤྱན་དང་མངོན་ཤེས་ལ་སོགས་ཕྱོགས་མེད་འཆར༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ འོད་གསལ་ཉམས་སྣང་གོང་འཕེལ་གྱི་རིམ་པ་བསྟན་པའི་ལེའུ་སྟེ་ཉེར་ལྔ་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔
དེ་བཞིན་ཚད་ཕེབས་སྣང་བ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ཨཿ རིག་པ་ཚད་ཕེབས་དབྱིངས་སྣང་རྒྱས་ཐེབས་པས༔ འབྱུང་ལྔ་རང་དག་འོད་སྣང་མཐའ་དབུས་མེད༔ རིགས་ལྔའི་ཚོམ་བུ་མ་འདྲེས་དབྱིངས་གང་འཆར༔ འོད་དང་རང་ལུས་དབྱེར་མེད་འབྲེལ་བར་སྣང་༔ མི་འགྱུར་བས་ན་རྩོལ་བ་མེད་པར་འཆར༔ སྣང་བར་དབང་ཐོབ་འབྱུང་བཞིར་ཐོགས་རྡུག་མེད༔
རིགས་ལྔའི་སྐུ་དང་ཞིང་ཁམས་འདུ་འབྲལ་མེད༔ འོད་ཟེར་འཕྲུལ་བཞན་དབང་ནོད་རང་ལུས་ལ༔ འོད་ལུས་སྣང་ཞིང་མཛོད་སྤུར་འདོམ་གང་འོད༔ སྤྱི་གཙུག་ཡེ་ཤེས་རླུང་གིས་རབ་བཏེགས་པའི༔ ཐིག་ལེ་མཁར་གཞོང་ཙམ་པ་ལྔའམ་དགུ༔ བརྩེགས་མར་སྣང་ཞིང་ཡེ་ཤེས་རླུང་ལྔ་ནི༔ ལག་སོར་ཚུད་པས་སོར་མོར་འོད་ལྔ་འཁྲིགས༔ འོད་རྩེར་ཡེ་ཤེས་རང་མདངས་ལྔ་གསལ་བས༔ རང་ལུས་བ་སྤུའི་སྒོ་སོགས་རྡུལ་ཕྲན་གྱི༔ ཁྱོན་རེར་ཞིང་ཁམས་སངས་རྒྱས་གྲངས་ཚད་མེད༔
རིགས་དྲུག་ཡུལ་སྣང་སེམས་ཅན་གྲངས་ཚད་མེད༔ ཕྱི་ནང་ཞི་ཁྲོའི་ལྷ་ཚོགས་གྲངས་ཚད་མེད༔ སྤྲུལ་པའི་འགྲོ་འདུལ་ཕྲིན་ལས་གྲངས་ཚད་མེད༔ ལྷུན་གྲུབ་སྒོ་བརྒྱད་སྣང་བ་རྫོགས་པར་འཆར༔ ཀུན་རྟོག་བག་ཆགས་སྒྲིབ་དག་དྲི་མ་བྲལ༔ མངོན་ཤེས་དྲུག་ཐོབ་དག་དང་མ་དག་པའི༔ ཞིང་ཁམས་དཔག་མེད་མཐོང་ཞིང་སྣང་སྲིད་ཀུན༔ དཔེ་ཆར་ཤར་བས་ཆོས་རྣམས་ཐོགས་མེད་དུ༔ མཁྱེན་པའི་ཤེས་རབ་ཀློང་ནས་རྡོལ་བ་དང་༔ ཏིང་འཛིན་སྒོ་མེ་བྱེ་བ་དཔག་མེད་ཐོབ༔
རིག་པ་ཚད་ཕེབས་ཚེ་འདིར་ཞིང་ཁམས་རྫོགས༔ ལོངས་སྤྱོད་རྫོགས་པའི་ཞིང་དུ་ངེས་པར་གྲོལ༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ རིག་པ་ཚད་ཕེབས་ཀྱི་གདེང་ཚད་བསྟན་པའི་ལེའུ་སྟེ་ཉེར་དྲུག་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ དེ་བཞིན་ཆོས་ཟད་སྣང་བ་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔
ཨཿ འོད་གསལ་སྣང་བ་བཞི་ཡི་མཐར་ཐུག་པ༔ ཆོས་ཉིད་ཟད་ཚེ་ཟླ་བ་ཉ་གང་བཞིན༔ གནམ་གང་བར་དུ་རིམ་འགྲིབ་ལྟ་བུ་སྟེ༔ ཆོས་ཉིད་དོན་ལ་འཕེལ་འགྲིབ་མི་མངའ་ཡང་༔ སྣང་ཆེའི་རྟེན་འབྲེལ་བསླུ་བ་མེད་པའི་ཕྱིར༔ རང་གདངས་ཀ་དག་དབྱིངས་ཐིམ་སྐུ་ཡལ་ནས༔ ཐིག་ལེ་ནཱ་དའི་བར་དུ་དབྱིངས་སུ་ཐིམ༔ ཆོས་ཉིད་ཟད་དེ་གཞོན་ནུ་བུམ་སྐུ་བརྙེས༔ ཆོས་ཉིད་འཕེལ་འགྲིབ་བྲལ་བའི་ཡེ་ཤེས་ནི༔
རང་གདངས་གཞིར་ཐིམ་ཤེལ་འོད་ནང་ནུབ་ལྟར༔ བརྗོད་བྱའི་ཡུལ་འདས་ཀུན་བཟང་དགོངས་པ་དངོས༔ ཀློང་དུ་གྱུར་ཚེ་ཟད་པའི་ཐ་སྙད་ཙམ༔ དེ་ཚེ་རྒྱུན་གྱི་ཏིང་འཛིན་རྟག་པར་གནས༔ ཆོས་ཉིད་ངང་ལས་མི་འདའ་སྤྱན་དང་ནི༔ མངོན་ཤེས་ལྔ་སོགས་དབང་འབྱོར་ཀུན་གཞི་ལས༔ ཤེས་སྒྲིབ་ཕྲ་མོས་སྒྲིབ་པའི་ལམ་དུས་དེར༔ རྡོ་རྗེ་ལྟ་བུའི་ཏིང་འཛིན་མཐུས་བསལ་ནས༔ སྒྲིབ་བྲལ་ཀ་དག་ཆོས་སྐུར་འཚང་རྒྱའོ༔ སྐྱེ་འཇུག་དབང་ཐོབ་སྐད་ཅིག་སངས་རྒྱས་ཀྱང་༔
འགྲོ་དོན་འཁོར་བ་དོང་ནས་སྤྲུགས་པར་བྱེད༔ སྐྱེ་བར་དབང་ཐོབ་ཡེ་ཤེས་སྒྱུ་མ་ཆེ༔ འཕོ་ཆེན་སྐུར་བཞེངས་རྡོ་རྗེ་ལྟ་བུའི་སྐུས༔ གང་ལ་གང་འདུལ་སྤྲུལ་པས་འགྲོ་དོན་མཛད༔ འཇུག་པར་དབང་ཐོབ་ཀ་དག་ནང་དབྱིངས་སུ༔ འཇུག་ཁར་བཅུག་པས་སེམས་ཅན་སུམ་སྟོང་སོགས༔ ལས་ལ་བཟང་ངན་མི་ལྟོས་དུས་གཅིག་ཏུ༔ འོད་ལུས་ཡལ་ནས་ཀ་དག་དབྱིངས་སུ་གཤེགས༔ མི་སྣང་སྐུ་དང་ཡེ་ཤེས་འབྲལ་མེད་བཞུགས༔ སྐྱེ་འཇུག་གྲངས་མེད་འཇིག་རྟེན་གྲངས་མེད་ཁམས༔
སེམས་ཅན་གྲངས་མེད་འགྲོ་དོན་མཛད་པར་འགྱུར༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ ཆོས་ཉིད་ཟད་པའི་གདེང་ཚད་བསྟན་པའི་ལེའུ་སྟེ་ཉེར་བདུན་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ རྣལ་འབྱོར་ལམ་གྱི་བོགས་འདོན་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ ལམ་གྱི་བོགས་འདོན་བརྟུལ་ཞུགས་སྤྱོད་པས་འདོན༔
དུར་ཁྲོད་ལ་སོགས་ཡ་ངའི་གནས་ཉིད་དུ༔ ཧེ་རུ་ཀ་ལྟར་འཇིགས་མེད་གདེང་ལྡན་པས༔ བདག་འཛིན་རྩ་བ་རྦད་ཀྱིས་གཅོད་པའི་ཕྱིར༔ ཐབས་མཆོག་ཕ་དང་ཤེས་རབ་ཊ྄་ཡི་སྒྲ༔ གཉིས་མེད་དབྱིངས་སྦྱོར་དྲག་ཏུ་བརྗོད་པ་ཡིས༔ བཟང་ངན་བར་མའི་རྟོག་ཚོགས་དུས་གཅིག་གཅོད༔ ཕཊ྄ཿ དེ་ཚེ་རིག་པ་རྗེན་པར་བུད་པའི་ཚེ༔ བདག་འཛིན་རྩ་བ་སྐད་ཅིག་དེར་ཆོད་པའི༔ ཤེས་རབ་ཕ་རོལ་ཕྱིན་མའི་དགོངས་པའི་མཐིལ༔
ཞི་བྱེད་གཅོད་ཀྱི་གདམས་པ་ལ་བརྟེན་ནས༔ བརྟུལ་ཞུགས་སྤྱོད་པ་ལམ་དུ་ལོང་བ་ནི༔ ཡེ་ཐོག་འཁྲུལ་གཞི་བླངས་ནས་ད་ལྟའི་བར༔ འཁོར་བར་ཡུན་རིང་འཁྱམས་ཚེ་ཕན་ཚུན་དུ༔ ལས་སྣང་འབྲེལ་བའི་ཕ་མ་སེམས་ཅན་དང་༔ ཁྱད་པར་ལན་ཆགས་ཤ་འཁོན་བུ་ལོན་རྣམས༔ གདམས་ཟབ་ཀྱིས་བསླང་གློ་བུར་བར་ཆད་ལྡང་༔ དེ་ཕྱིར་ཉིན་བཞིན་ཐུན་བཞིར་རང་གི་ལུས༔ གཏན་པ་མེད་པའི་མཆོད་སྦྱིན་དམ་པར་འབྱེད༔ ཕཊ྄་ཀྱིས་སྒྲ་ཡིས་རིག་པ་ནམ་མཁར་བསྲེ༔
སྐད་ཅིག་ཡེ་ཤེས་ཌཱཀྐིའི་སྐུར་ལངས་ཏེ༔ རང་ལུས་འདོད་རྒུ་ནོར་བུའི་གཏེར་ཆེན་སྤེལ༔ དུས་བཞིར་དཀར་དམར་ཁྲ་དང་ནག་པོར་འགྱེད༔ ཚོགས་ཆེན་གཉིས་རྫོགས་སྒྲིབ་གཉིས་དྲི་མ་འདག༔ བར་ཆད་བདུད་བཞི་ནང་ནས་རྙེད་པའི་ཚེ༔ རི་གཉེན་མཚོ་གླིང་དུར་ཁྲོད་ལ་སོགས་པར༔ མི་འཇིགས་ཐོག་རྫིས་སྤྱོད་པ་སྣ་ཚོགས་པ༔ འཁོར་འདས་རོ་མཉམ་བླང་དོར་མེད་པ་སྤྱོད༔ གང་ཞིག་བསྐྱེད་རྫོགས་ལམ་གྱི་རྣལ་འབྱོར་པའི༔ བར་ཆད་ཀུན་སེལ་ལམ་གྱི་བོགས་འདོན་ཟབ༔
ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོའི་རྒྱུད་ལས༔ བོགས་འདོན་གཅོད་ཀྱི་གདམས་པ་བསྟན་པའི་ལེའུ་སྟེ་ཉེར་བརྒྱད་པའོ༔ ྂ།༔ སེམས་དཔའ་པདྨའི་སྤྱན་གྱིས་སླར་ཞུས་པ༔ རྒྱུད་ཀྱི་མཐའ་བརྟན་སྤྱི་ཆིངས་ཇི་ལྟར་འཛིན༔ ཞེས་གསོལ་སྟོན་པ་འོད་སྣང་མཐའ་ཡས་ཀྱིས༔ བརྗོད་མེད་ཆོས་ཉིད་རང་སྒྲས་འདི་སྐད་གསུངས༔ མཐའ་བརྟེན་སྤྱི་ཆིངས་བར་དོ་དྲུག་གིས་བསྟན༔ རྨི་ལམ་བར་དོར་སྤྲུལ་བསྒྱུར་འོད་གསལ་སྦྱང་༔
གཏི་མུག་རོ་ཉལ་སྤངས་ལ་གདམས་ངག་སྒོམ༔ ས་ལམ་ཚོད་འཛིན་འོད་གསལ་འཁོར་ཡུག་འཆར༔ བསམ་གཏན་བར་དོར་བསྐྱེད་རྫོགས་གནད་དུ་བསྣུན༔ རྣམ་གཡེང་འཁྲུལ་པ་སྤོངས་ལ་གདམས་ངག་སྒོམ༔ བསྐྱེད་རྫོགས་གདེང་སྙེད་བར་དོ་ཉམས་འོག་ཚུད༔ འཆི་ཁའི་བར་དོར་འོད་གསལ་དབྱིངས་སུ་འཕོ༔ དབང་རབ་བར་མེད་འཆི་སྲིད་ཆོས་སྐུར་གྲོལ༔ གདེང་མ་ཐོབ་ཚེ་མི་རྟག་རྩལ་སྦྱོང་སྒོམ༔ ཟབ་ལམ་འཕོ་བའི་རིག་སྔགས་སྒྲོ་རླབས་ཀྱིས༔ མིག་འཕྲུལ་ལྟ་བུར་ཞིང་བགྲོད་ས་ལམ་གྱི༔
ལྷག་མ་དེར་འབྱོངས་རིམ་གྱིས་བྱང་ཆུབ་ཐོབ༔ ཆོས་ཉིད་བར་དོར་སྒྲ་འོད་ཟེར་གསུམ་དང་༔ སྣ་ཚོགས་མ་ངེས་ཞི་ཁྲོའི་སྣ་བརྙན་སོགས༔ རང་སྣང་ངོ་ཤེས་མ་སྤང་བུ་འཇུག་གམ༔ ལན་ཚྭ་ཚུལ་ཐིམ་འོད་གསལ་མ་བུ་འདྲེས༔ ངེས་པ་ལྔ་ལྡན་ལོངས་སྤྱོད་རྫོགས་སྐུར་གྲོལ༔ སྲིད་པ་བར་དོར་བླ་མ་དཀོན་མཆོག་མཐུ༔ དད་པའི་ཡུལ་ན་རབ་སྣང་མི་བསླུ་ཕྱིར༔ སྙིང་རུས་དག་སྣང་འཁོར་བ་རུ་ལོག་སྒོམ༔ རང་བཞིན་སྤྲུལ་སྐུའི་ཞིང་དུ་དབུགས་དབྱུང་འགྱུར༔
སྐྱེ་གནས་བར་དོར་ཕྱི་མའི་གཞན་དོན་ཕྱིར༔ ལས་དབང་མཐུ་བཙན་རིགས་དྲུག་ཡུལ་སྣང་གི༔ བག་ཆགས་སྐྱེ་བའི་ལྟས་ལ་མི་ཞེན་པར༔ མཐོ་རིས་མི་ལུས་རིགས་བཟང་ཆོས་ལྡན་གྱི༔ མངལ་སྡོམས་ཉོན་མོངས་ཆགས་སྡང་མིག་གཟིར་སྤངས༔ བླ་མ་ཡབ་ཡུམ་འདུ་ཤེས་མངལ་བཟུང་ལ༔ ཕྱི་མའི་སྲིད་དེ་སྔར་སྦྱང་འཕྲོ་སད་དེ༔ རླབས་ཆེན་དོན་གཉིས་མཐའ་རུ་ཕྱིན་པར་འགྱུར༔ ས་མ་ཡ༔ གསང་ཆེན་རྡོ་རྗེ་ཐེག་པའི་ལམ་བཟང་པདྨའི་སྙིང་པོ་རྒྱུད་ལས༔
མཐའ་བརྟེན་བར་དོ་དྲུག་གི་རྒྱུད་ཀྱི་སྤྱི་ཆིངས་ཏེ་རྫོགས་པར་བསྟན་པའི་ལེའུ་སྟེ་ཉེར་དགུ་པའོ༔ སེམས་དཔའ་ཕྱག་ན་པདྨོས་རྡོ་རྗེས་གླུས༔ པདྨ་བདག་ལ་ཐུགས་རྗེའི་ཀློང་ནས་གདམས༔ རྗེ་འབངས་གྲོགས་དང་སངས་རྒྱས་ཡེ་ཤེས་ལ༔ བྱུང་དང་འབྱུང་གྱུར་གདུལ་བྱར་སྨན་པའི་ཕྱིར༔ སྨོན་ལམ་བསླུ་མེད་དགོངས་པས་གཏད་རྒྱ་བཅས༔ ཡང་གསང་པདྨའི་གནས་ཀྱི་ལྟེ་བར་སྦས༔ མ་འོངས་ཆེར་སྙིགས་མི་ཐུབ་ལྔ་བདོའི་དུས༔ བུདྡྷ་ཛྙཱ་ནའི་གཏེར་འབྱིན་སྐྱེ་བའི་མཐའ༔ པདྨའི་མིང་ཅན་སྦས་པའི་རྣལ་འབྱོར་པ༔
མ་ངེས་སྤྱོད་པ་ཅན་དང་འཕྲད་པར་ཤོག༔ བཀའ་འདི་གཉེར་གཏད་ལེགས་ལྡན་ཚོགས་ཀྱི་བདག༔ མ་ནིང་སྡེ་ལྔ་དྲེགས་པ་སྡེ་བརྒྱད་ཀྱིས༔ ཐུབ་པར་སྲུང་ཤིག་བཛྲ་རཀྵནྟུ༔ ས་མ་ཡ༔ རྒྱ་རྒྱ་རྒྱ༔ གུ་ཧྱེ༔ བརྡ་ཐིམ༔ ྀཨཚ༔
ཅེས་པའང་ཁོ་བོ་འགྲོ་འདུལ་པད་རྒྱལ་གླིང་པས་གནས་ཆེན་པདྨ་བཀོད་ཀྱི་ཡང་གསང་དྷེ་ཝ་ཀོ་ཌིའི་ཉེ་ཞོལ་འབྲུག་ལ་མར་མེ་ཀོང་འབུམ་ཞེས་བྱ་བ་བྲག་ཕ་ཝཾ་གུར་ཕུབ་པ་འདྲ་བའི་ནུབ་ལོགས་ནས།
ས་ཕག་ལོ་སྟོན་ཟླ་ར་བའི་ཚེས་བཅུའི་དུས་སུ་དངོས་གྲུབ་ཏུ་ཐོབ་པས། མི་ལོ་ཉེར་བཞིའི་བར་གསང་བར་གནས་པ་ཉིད་རྩ་བའི་ཆོས་བདག་པུཎྱཻ་མཚན་ཅན་གྱིས་ཤེས་རབ་རལ་གྲི་དང་ལྷ་རེག་སོགས་མཎྜལ་འཕགས་ལམ་གྲངས་ལྡན་གྱི་སྐྱེས་དང་བཅས་གསུང་གིས་ནན་བསྐུལ་བྱུང་བའི་མཚམས་སྦྱར་ཏེ། དཔལ་ཨོ་རྒྱན་སངས་རྒྱས་གཉིས་པའི་ཕྲིན་ལས་ཀྱི་གནས་མཆོག་མོན་ཁ་ནེ་རིང་སེངྒེ་རྫོང་ཞེས་རི་རྩེ་གངས་རིའི་རྭ་བས་ཡོངས་སུ་བསྐོར་བའི་ལྗོངས་སུ་ཕུན་སུམ་ཚོགས་པའི་ནགས་ཚལ་དང་མཚོ་རྫིང་དང་འབབ་ཆུ་དང་ནེའུ་སེང་དང་སྨན་སྣ་དང་པདྨའི་ཚལ་ཀྱིས་མཛེས་པར་བརྒྱན་པའི་སྦས་ཡུལ་ས་ལ་སྤྱོད་པའི་གནས་ཀྱི་ལྷོ་ཕྱོགས་རིན་ཆེན་སྤུངས་པའི་ཀེའུ་ཚང་དུ་ཐུ་མོ་ཞེས། ཆུ་ཕག་ལོ་འབྲས་བུ་བཅུད་དུ་སྨིན་པའི་དུས། སྟོན་འབྲིང་རགས་པ་དབྱུག་པ་ཟླ་བའི་ཤེས་རབ་ཀྱི་ཆར་རྒྱལ་བ་ལྷ་ལས་བབ་པའི་དུས་བཟང་པོར་གྲུབ་པར་གཏན་ལ་ཕབ་སྟེ་རྩ་བའི་ཡི་གེ་པ་ནི་ཆོས་ཀྱི་བདག་པོ་ཉིད་ཀྱིས་བགྱིས་པ་འགྲོ་ཀུན་ཀུན་བཟང་ཆོས་སྐུའི་རྒྱལ་ས་ཟིན་པའི་རྒྱུ་དང་ས་བོན་ཉིད་དུ་གྱུར་ཅིག ། སརྦ་དྭ་མངྒ་ལཾ།། །། ༄༅། །སྐུ་གསུམ་དགོངས་འདུས་ལས། དབང་བཞི་ཡེ་ཤེས་ཆར་འབེབས་ཁྲིགས་སུ་བསྡེབས་པ་སྐལ་ལྡན་སྨིན་བྱེད་བཞུགས་སོ། ། བྱིན་རླབས་རྩ་བ་བླ་མ་ཐོད་ཕྲེང་རྩལ། ། དངོས་གྲུབ་རྩ་བ་ཡི་དམ་རྟ་མཆོག་དཔལ། །
ཕྲིན་ལས་རྩ་བ་ཌཱཀྐི་ཝཱ་ར་ཧི། ། དབྱེར་མེད་རིགས་འདུས་ཁྱབ་བདག་བླ་མར་འདུད། ། སྐུ་གསུམ་དགོངས་འདུས་ཆོས་སྡེ་ཆེན་པོ་ཡི། ། སྨིན་བྱེད་དབང་བཞི་ཡེ་ཤེས་ཆར་འབེབས་ཞེས། ། སྐལ་ལྡན་སྨིན་བྱེད་རྩ་དབང་རྗེས་གནང་བཅས། ། བཀླགས་ཆོག་སྤེལ་ལ་བཀའ་གནང་བྱིན་གྱིས་རློབས། ། དེ་ཡང་སྤྲུལ་པའི་གཏེར་འབྱིན་པདྨ་རྒྱལ་པོ་གར་དབང་འགྲོ་འདུལ་གླིང་པ་རྩལ་གྱི་ཟབ་གཏེར། སྐུ་གསུམ་དགོངས་པ་འདུས་པའི་ཕྲིན་ལས་འབྲིང་པོ་དངོས་གྲུབ་སྙིང་པོ་དང་འབྲེལ་བའི་དོན་དབང་སྤྲོས་པ་འབྲིང་པོས་དབང་དུ་བྱས་ཏེ་ཁོལ་ཕྱུང་དུ་བཀོད་པ་ལ། དང་པོ་རས་བྲིས་སམ་མ་འབྱོར་ན་འབྲུ་ཚོམ་དཀྱིལ་འཁོར་དཀོད་པའི་སྟེང་དབང་བཞི་བརྩེགས་མར་བཤམས། མདུན་དུ་སྨན་གཏོར་རཀྟ།
མཐར་ཉེར་སྤྱོད་བསྐོར་བཤམས་བྱ། སློབ་དཔོན་གྱི་མདུན་རྡོར་དྲིལ། ནས་བཟེད། ཐུན་སྣོད། བྱེ་ཡུངས་སོགས་ཉེར་མཁོའི་རིགས་བསགས་ལ། ཐོག་མར་ཚིག་བདུན་གསོལ་འདེབས་ནས་བརྩམས་ཕྲིན་ལས་སྙིང་པོའི་གཞུང་བསྲང་ཞིང་བདག་མདུན་དབྱེར་མེད་བསྐྱེད་ཅིང་ཛཔ྄་ཁང་དབྱེ་ལ་བཟླས་པར་འཇུག ། དེ་ནས་བུམ་སྒྲུབ་གཟུང་ཐག་བླངས་ཤིང་བུམ་པ་བསྐྱེད་བཟླས་གཞུང་ལྟར་བྱ། ། ལས་བུམ་རྟ་མགྲིན་བསྐྱེད་བཟླས་མཆོད་བསྟོད་འོད་ཞུ་གྲུབ་ནས། རིག་མེ་དོར། ། སློབ་མ་འཇུག་པའི་གནང་བ་ཞུ།
དཀྱིལ་འཁོར་ཡོལ་བས་བསྒྲིབ་བོ། ། བཀའ་གཏེར་སྤྱི་དང་ཁྱད་པར་རང་ལུགས་མ་མགོན་བསྐང་གསོལ་སོགས། ཚོགས་བྱིན་རླབས་དངོས་གྲུབ་སྙིང་པོ་ལྟར་བསྒྲལ་བསྟབ་བར་འཇུག ། དེ་ནས་ཁྲུས་དང་བགེགས་བསྐྲད་མཚམས་གཅོད་པ་སོགས་སྤྱི་འགྲོས་ལྟར་བྱས་ནས་ལོ་རྒྱས་མདོར་ཙམ་བརྗོད་པ་ནི། འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་འགོད་པར་བྱ། དེའི་ཆེད་དུ་དབང་བསྐུར་ཟབ་མོ་གསན་ནས་དོན་ཐུགས་ཉམས་སུ་བཞེས་ཏེ་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་སངས་རྒྱས་གོ་འཕང་ལ་འགོད་པར་བྱའོ་སྙམ་དུ་སེམས་བསྐྱེད་གསལ་བཏབ་སྟེ་གསན་པར་ཞུ། གང་གསན་པར་བྱ་བའི་ཆོས་ཀྱི་རྣམ་གྲངས་ནི། འདིར་རྒྱལ་བ་ཐབས་མཁས་ལ་ཐུགས་རྗེ་ཆེ་བས་རྣམ་གྲངས་བསམ་གྱིས་མི་ཁྱབ་པས་ན། གདུལ་བྱ་མཐའ་ཡས་པས་བློའི་བྱེ་བྲག་དང་མཐུན་པར་ཆོས་ཀྱི་སྒོ་མོ་བརྒྱད་ཁྲི་བཞི་སྟེང་གསུངས་པ་སོགས་མདོར་བསྡུ་ན། ཐེག་པ་རིམ་པ་དགུའམ་གཉིས་ཏེ་མཚན་ཉིད་མདོ་ཡི་ཐེག་པ་དང༌།
འབྲས་བུ་རྡོ་རྗེ་ཐེག་པ་སྔགས་ཀྱི་སྒོ་གཉིས་སུ་འདུས་པ་ལས། ད་ལམ་སྐབས་སུ་བབ་པ་ནི་འབྲས་བུ་རྡོ་རྗེ་ཐེག་པ་ཡིན། དེ་ལ་ཡང་གསར་རྙིང་གཉིས་ལས། ཕྱི་མ་སྔ་འགྱུར་རྡོ་རྗེ་ཐེག་པའི་ཁོངས་སུ་གཏོགས་ལ། དེ་ལའང་བཀའ་གཏེར་དག་སྣང་གི་བབས་སོ་ཆེན་པོ་གསུམ་དུ་བཞུགས་པ་ལས། ཟབ་མོ་གཏེར་གྱི་ཕྱོགས་སུ་གཏོགས་པ་མ་ཟད། དུས་བབ་ཀྱི་ཟབ་ཆོས་སུ་སོམ་ཉི་བྲལ་བ་སྟེ། གཏེར་གཞུང་ནས། མ་འོངས་གངས་ཅན་ཐུབ་བསྟན་ལ༔ མཐའ་མིས་ཧབ་ཐོབ་བྱེད་པའི་དུས༔
དབུས་ཀྱི་གསེར་མདངས་གཡའ་ཡིས་གོས༔ སྔན་པོས་གཡོགས་ཀྱང་ནོགས་པོར་འགྱུར༔ དམ་པའི་རྟེན་འབྲེལ་བདུད་ཀྱིས་བསྣོག༔ རི་སྙིལ་ཐང་རལ་མཚོ་འབྱུང་ཚེ༔ འབྲི་ཟླ་སྒང་གི་ཐིག་ལེ་རུ༔ གསེར་མིང་ཡུལ་དུ་མཆོག་གི་རུས༔ གནུབས་ཆེན་སྐྱེས་མཐའ་གཏེར་ལ་དབང་༔ པདྨའི་མིང་ཅན་འགྲོ་བའི་དཔལ༔ སྤྱོད་པ་ཧུར་བྱུང་ཕྱོགས་ཀུན་རྒྱུ༔ མ་ངེས་སྤྱོད་པ་སྐྱོང་བ་དང་༔
འཕྲད་ནས་རབ་འབྲིང་ཐ་མ་ཡི༔ རྟེན་འབྲེལ་བཞིན་དུ་འགྲོ་དོན་འབྱུང་༔ རབ་ཀྱིས་མཐའ་དམག་དུས་ཁུག་གསོ༔ འབྲིང་གིས་ཁོལ་བུའི་ས་གནས་སྐྱོབ༔ ཐ་མས་རང་སྐལ་གདུལ་བྱ་འདྲོང་༔ ཁྱད་པར་སྦས་ཡུལ་པདྨ་བཀོད༔ འཁོར་ལོ་དང་པོའི་བླ་གཏེར་འདི༔ ཞལ་ཕྱེས་ཙམ་གྱིས་སྙིགས་དུས་ཀྱི༔ རྒུད་པ་སེལ་ཞིང་གངས་ཅན་ནས༔ རྒྱ་མཚོའི་བར་གྱི་འགྲོ་བ་སྐྱོབ༔
ཞེས་གསུངས་པ་བཞིན། གངས་ཅན་ཕུར་ཐོགས་ཡོངས་ཀྱི་གཙོ་བོ་གནུབས་ཆེན་སངས་རྒྱས་ཡེ་ཤེས་ཀྱི་རྣམ་འཕྲུལ་སྤྲུལ་པའི་གཏེར་ཆེན་པད་རྒྱལ་གླིང་པས་ས་སྤྱོད་དོན་གྱི་འོག་མིན་སྦས་ཡུལ་པདྨ་བཀོད་འཁོར་ལོ་ལྔའི་ནང་གསེས་འབྲུག་ལ་མར་མེ་ཀོང་འབུམ་ནས་རབ་བྱུང་བཅུ་དྲུག་པའི་ས་ཕག་ལོ་སྟོན་ཟླ་ར་བའི་ཚེས་བཅུ་ཡི་དུས་སུ་ངོ་མཚར་བའི་ཆོ་འཕྲུལ་དང་བཅས་གདན་དྲངས་པས་ཟབ་ཆོས་སྐུ་གསུམ་དགོངས་འདུས་ཞེས་ཉེ་བརྒྱུད་བྱིན་རླབས་ཀྱི་ཚན་ཁ་ཆེ་ཞིང༌། མཁའ་འགྲོའི་ཁ་རླངས་མ་ཡལ་བའི་ཟབ་གཏེར་འདི་ཉིད་ཀྱི་ལོ་རྒྱུས་ལས། ང་ཉིད་པདྨ་རྒྱལ་པོ་ནི༔ སྐུ་གསུམ་རྒྱལ་བ་མ་ལུས་པའི༔ དགོངས་ཀློང་ཡེ་ཤེས་དབྱིངས་སུ་འདུས༔ རྩ་བ་རྡོ་རྗེ་གསུམ་ཉིད་ལས༔ མཐའ་ཡས་ཕྱག་རྒྱའི་སྤྲིན་འཕྲོ་བ༔ དཀྱིལ་འཁོར་རྒྱ་མཚོའི་རྣམ་པར་འཕྲུལ༔ རང་གི་སྒྲུབ་ཐབས་རང་གིས་བྱས༔
ང་ནི་བདེ་གཤེགས་ཀུན་འདུས་ཡིན༔ ང་སྒྲུབ་སངས་རྒྱས་ཐམས་ཅད་འགྲུབ༔ ང་མཐོང་སངས་རྒྱས་ཐམས་ཅད་མཐོང་༔ ང་ནི་རྩ་གསུམ་ཀུན་འདུས་ཡིན༔ སྒྲུབ་ཐབས་མང་པོར་འཇུག་མི་དགོས༔ འོན་ཀྱང་དུལ་བྱ་ཐ་དད་ངོར༔ སྒྲུབ་ཐབས་རྒྱས་བསྡུས་དཔག་མེད་བསྟན༔ དེ་དག་ཀུན་གྱི་ཡང་སྙིང་བཅུད༔ གསང་བ་ཀུན་གྱི་གནད་དྲིལ་བ༔ དུས་གསུམ་རྒྱལ་བ་ཞི་ཁྲོའི་ལྷ༔
ཡེ་ཤེས་གཅིག་གི་ཀློང་ཡངས་སུ༔ སྐུ་གསུམ་དགོངས་པ་འདུས་པར་སྒྲུབ༔ ཞེས་གསུངས་པ་བཞིན། དཀྱིལ་འཁོར་ཀུན་བདག་མཚོ་སྐྱེས་རྡོ་རྗེ་འཆང་གི་སྐུ་གསུང་ཐུགས་ཀྱི་གསང་བ་མི་ཟད་རྒྱན་གྱི་འཁོར་ལོ་ལ་བརྟེན་ནས་བྱིན་རླབས་དངོས་གྲུབ་ཕྲིན་ལས་ཀྱི་རྩ་བ་གསུམ་དང༌། སྒྲུབ་སྡེ་བརྒྱད་ཀྱི་བསྐྱེད་རྫོགས་ཀྱང་ཞར་བྱུང་དུ་ཚང་བའི་ཟབ་ཆོས་རྨད་དུ་བྱུང་བའི་སྨིན་བྱེད་ཀྱི་དབང་བསྐུར་བ་ལ་རྒྱས་འབྲིང་བསྡུས་གསུམ་ལས། འདིར་འབྲིང་པོ་དབང་བཞི་ཡེ་ཤེས་ཆར་འབེབས་ལྟར་བསྐུར་བ་ལ། སྔོན་འགྲོ་འཇུག་པའི་ཆོས་དང་དངོས་གཞི་དབང་བསྐུར་གྱི་རིམ་པ་གཉིས་ལས། སློབ་དཔོན་གྱིས་བགྱི་བར་འོས་པ་རྣམས་གཞུང་བཞིན་ལེགས་པར་གྲུབ་སྟེ་རྡོ་རྗེ་སློབ་མ་ཁྱེད་རང་རྣམས་ཀྱི་ངོ་སྐལ་དུ་གྱུར་པའི་ཐོག་མར་སྔོན་འགྲོ་འཇུག་པའི་ཆོས་རྣམས་ཞུ་བའི་དོན་དུ་ཞིང་ཁམས་འབུལ། ཞེས་མཎྜལ་འབུལ་བཅུག ། དེ་ནས་བླ་མ་དང་དཀྱིལ་འཁོར་གྱི་གཙོ་བོ་གཉིས་སུ་མེད་པ་ལ་དབང་བསྐུར་སྩལ་དུ་གསོལ་ཞེས་གསོལ་བ་འདེབས་པའི་མོས་པ་དང་བཅས་འདིའི་རྗེས་ཟློས་མཛོད།
ཧོཿ མ་ལུས་རྒྱལ་ཀུན་ཡེ་ཤེས་སྐུ་གསུང་ཐུགས༔ རྡོ་རྗེའི་སློབ་དཔོན་རྡོ་རྗེ་ཐོད་ཕྲེང་རྩལ༔ སྒྱུ་འཕྲུལ་དྲྭ་བ་མངོན་པར་རབ་རྫོགས་པའི༔ བླ་མེད་བྱང་ཆུབ་ཆེན་པོའི་དཀྱིལ་འཁོར་དུ༔ བདག་ཉིད་འཇུག་ཅིང་སྨིན་པར་མཛད་དུ་གསོལ༔ གསོལ་བ་ལན་གསུམ་བཏབ། ཞེས་གསོལ་བ་བཏབ་པས་བཀའ་ཡི་གནང་བ་ཐོབ་པར་མོས་མཛོད། ད་ཁྱེད་རང་རྣམས་ཀྱི་རྒྱུད་སྣོད་རུང་དུ་བྱ་བའི་ཕྱིར། བླ་མ་ཧེ་རུ་ཀཿདཀྱིལ་འཁོར་གྱི་གཙོ་བོ་སྐྱབས་གནས་རྒྱ་མཚོའི་ངོ་བོར་བཞུགས་པའི་དྲུང་དུ༔
འདི་ནས་བྱང་ཆུབ་སྙིང་པོའི་བར་དུ་མཁའ་ཁྱབ་སེམས་ཅན་གྱི་དོན་དུ་སྐྱབས་སུ་འགྲོ་བར་བྱ་སྙམ་པའི་འདིའི་རྗེས་ཟློས་ལན་གསུམ་མཛོད། ན་མོཿ ཕྱོགས་བཅུ་དུས་བཞིའི་སྐྱབས་ཡུལ་མ་ལུས་པ༔

ཡེ་ཤེས་གཅིག་གི་དབྱིངས་སུ་ཤར་བའི་དཔྱིད༔ པདྨ་འབྱུང་གནས་བདེ་གཤེགས་རྩ་གསུམ་ལྷར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ དེ་ནས་སྔོན་གྱི་བདེ་བར་གཤེགས་པ་རྣམས་ཀྱི་འགྲོ་བའི་དོན་དུ་སྨོན་འཇུག་གི་བྱང་ཆུབ་ཐུགས་བསྐྱེད་པ་དེ་བཞིན་དུ་བདག་གིས་ཀྱང་བྱང་ཆུབ་མཆོག་ཏུ་སེམས་བསྐྱེད་པར་བགྱིའོ་སྙམ་པས་འདིའི་རྗེས་ཟློས་ལན་གསུམ་མཛོད། ཧོཿ ཇི་ལྟར་སྔོན་གྱི་བདེ་གཤེགས་སྲས་བཅས་ཀྱི༔ འགྲོ་བའི་དོན་དུ་བླ་མེད་ཐུགས་བསྐྱེད་བཞིན༔ བདག་གིས་ཉེས་སྤྱོད་ཀུན་སྡོམ་དགེ་ཆོས་བསྡུས༔ སྨོན་འཇུག་དོན་དམ་བྱང་སེམས་རྟག་ཏུ་བསྐྱེད༔ དེ་ནས་ཚོགས་བསགས་ཕྱིར་བསག་སྦྱང་ཡན་ལག་བརྒྱད་པའི་སྐབས་ཐོབ་སོ་སོའི་ཚིག་དོན་ཡིད་ལ་བྱ་བཞིན་འདིའི་རྗེས་ཟློས་མཛོད། ཧོཿ
རང་རིག་བླ་མ་རྩ་གསུམ་ལྷ་ཚོགས་ལ༔ གཉིས་སུ་མེད་པར་གར་གྱིས་ཕྱག་འཚལ་ལོ༔ ཚོགས་དྲུག་ཞེན་པ་བྲལ་བའི་མཆོད་སྤྲིན་འབུལ༔ གཟུང་འཛིན་དྲི་མ་ལྟ་བའི་ཀློང་དུ་བཤགས༔ བླ་མེད་ལྟ་སྒོམ་སྤྱོད་ལ་རྗེས་ཡི་རང་༔ བརྗོད་མེད་དོན་གྱི་ཆོས་འཁོར་བསྐོར་བར་བསྐུལ༔ བདེ་ཆེན་འཕོ་འགྱུར་བྲལ་བར་རྟག་བཞུགས་གསོལ༔ འཁོར་གསུམ་དམིགས་མཐའ་བྲལ་བའི་ཕ་མཐར་བསྔོ༔ ལྷུན་གྲུབ་གཞོན་ནུ་བུམ་སྐུར་བྱང་ཆུབ་ཤོག༔ རྒྱུད་བྱངས།
དེ་ནས་ཁྱེད་རང་རྣམས་ཀྱི་རྒྱུད་སྡོམ་པར་བྱ་བའི་སླད་དུ། ཕྱི་ནང་གསང་བའི་སྡོམ་པ་དང་དམ་ཚིག་རྣམས་ཚུལ་བཞིན་ཡོངས་སུ་བཟུང་བར་བགྱིའོ་སྙམ་པས་འདིའི་རྗེས་ཟློས་ལན་གསུམ་མཛོད། ཧོཿ རིག་འདུས་རྩ་གསུམ་དཀྱིལ་འཁོར་འདིར༔ སོ་སོར་ཐར་པའི་སྡོམ་པ་དང་༔ བྱང་ཆུབ་སེམས་དཔའི་བསླབ་བྱ་དང་༔ རིག་འཛིན་སྔགས་ཀྱི་དམ་ཚིག་རྣམས༔ དེང་ནས་བདག་གིས་བརྟན་པོར་བཟུང་༔ ཞེས་སྡོམ་པ་བཟུང༌། དེ་ནས་དངོས་གཞི་དབང་གི་གཞི་བརྟན་པར་བྱ་བའི་སླད་དུ་ཡེ་ཤེས་པ་དབབ་པ་ཡིན་པས།
ཁྱེད་རང་རྣམས་ལུས་གནད་སྐྱིལ་ཀྲུང་དྲང་པོར་བསྲང༌། ངག་གནད་རླུང་ཁ་སྦྱོར་དུ་འཆིང༌། སེམས་ཀྱི་གནད་གཞན་དུ་མ་ཡེངས་པར་དམིགས་པ་འདི་བཞིན་མཛད་འཚལ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། ཁྱད་རང་རྣམས་ཀྱི་གདོས་བཅས་ཕུང་ཁམས་ཀྱིས་མཚོན་པའི་མ་དག་པའི་སྣོད་བཅུད་ཐམས་ཅད་མི་དམིགས་པ་སྟོང་པར་སྦྱངས། སྟོང་པའི་ངང་ལས་སྣོད་བཅུད་རྣམ་དག་པདྨ་དྲྭ་བའི་ཞིང་ཁམས་མཚན་ཉིད་ཡོངས་སུ་རྫོགས་པ་གསལ་བའི་དབུས་སུ། ཁྱེད་རང་རྣམས་གང་དུ་འཁོད་པའི་གདན་པད་ཉི་བདུད་བཞིའི་གདན་ལ་རིག་པ་རྡོ་རྗེ་ཧྲཱིཿདམར་གྱིས་མཚན་པར་གྱུར། དེ་ཡོངས་སུ་གྱུར་པ་ལས་རང་ཉིད་དབང་ཆེན་རྟ་མཆོག་ཧེ་རུ་ཀཿསྐུ་མདོག་དམར་གསལ་བསྐལ་པའི་མེ་ལྟར་འབར་ཞིང་ཁྲོ་འཛུམ་གར་དགུའི་ཉམས་དང་ལྡན་པ། ཞལ་གཅིག་ཕྱག་གཉིས་སྤྱན་གསུམ་དང་ལྡན་ཞིང་རལ་པའི་ཁྲོད་དུ་རྟ་གདོང་ལྗང་ཞུར་ནམ་མཁར་གཟིགས་ཤིང་རྟ་སྐད་དྲག་ཏུ་འཚེར་བ། ཕྱག་གཡས་གྲི་གུག་ནམ་མཁར་ཕྱར་ཞིང༌།
གཡོན་པས་ཐོད་ཁྲག་ཐུགས་ཀར་འཛིན་པ། སྐུ་ལ་དུར་ཁྲོད་ཀྱི་ཆོས་རྣམས་རྫོགས་ཤིང་ཞབས་གཉིས་བརྐྱང་བསྐུམ་གྱིས་འགྱིང་བ། སྦྱོར་ཡུམ་ཕག་མོ་མཐིང་ནག་གཅེར་བུ་རུས་རྒྱན་ཅན་ནུ་མ་དང་བྷ་ག་རྒྱས་པ། སྒེག་བཞེད་ཁྲོས་མའི་ཉམས་ཅན་ཕྱག་གཉིས་གྲི་ཐོད་འཛིན་པའི་ཡབ་དང་སྦྱོར་བ། རལ་པ་ཁམ་ནག་ཐུར་དུ་འཕྱང་བས་དབུས་ནས་ཕག་ཞལ་ནག་པོ་ངུར་སྒྲ་སྒྲོགས་པ། བདེ་བ་ཆེན་པོའི་ཡེ་ཤེས་ཀྱི་མེ་འོད་རབ་ཏུ་འཁྲིགས་པའི་ཀློང་ན་བཞུགས་པ། ཡབ་ཀྱི་ཐུགས་དབུས་སུ་གཡུང་དྲུང་དམར་པོ་གཡོན་དུ་འཁོར་བའི་ལྟེ་བར་ཕག་མོ་དམར་པོ་བདེ་བའི་གར་བྱེད་པ། གྲྭ་བཞིར་ཧ་རུ་ནི་སའི་མཚན་པ་ལ་སེམས་རྩེ་གཅིག་ཏུ་ཟུངས་ཤིག ། སློབ་དཔོན་རྡོ་རྗེ་ཐོད་ཕྲེང་རྩལ་དངོས་སུ་མོས་པའི་གདུང་ཤུགས་བཅས་པས་སློབ་དཔོན་གྱི་ཐུགས་ཀའི་འོད་ཀྱིས་ཕོག་པས། ལྟེ་བའི་ཕག་མོ་བདེ་བའི་གར་དྲག་ཏུ་འཁྲབ་པས།
གཡུང་དྲུང་ཀྱང་ཤུགས་དྲག་ཏུ་འཁོར་བས་ཕག་མོ་དང་རིགས་བཞིའི་མཁའ་འགྲོའི་ས་བོན་ལས་བདེ་བ་ཆེན་པོའི་འོད་ཟེར་གྱི་སྣང་བ་ཞིང་ཁམས་རབ་འབྱམས་ཁྱབ་པར་འཕྲོས་ཏེ་སྐུ་གསུམ་རྒྱལ་བ་ཞི་ཁྲོ་རབ་འབྱམས་དང༌། ཁྱད་པར་རྔ་ཡབ་གླིང་དུ་བཞུགས་པའི་གུ་རུ་རིན་པོ་ཆེ་ལ་འཁོར་རྩ་གསུམ་དམ་ཅན་ཌཱཀྐི་དཔའ་བོ་རྒྱ་མཚོའི་འཁོར་ཚོགས་བསམ་གྱིས་མི་ཁྱབ་པར་ཁ་ཆར་བབ་པ་བཞིན་དངོས་སུ་བྱོན་ནས། སློབ་མ་ཁྱེད་རང་རྣམས་ཀྱི་སྒོ་གསུམ་ལ་སིབ་སིབ་ཐིམ་པས་བདེ་བའི་ཡེ་ཤེས་བཙན་ཐབས་སུ་འབར་བར་མོས་ཤིག ། སྤོས་རོལ་ཌཱ་དྲིལ་དང་བཅས་གདུང་ཤུགས་བསྐྱེད་ལ་ལས་བྱང་ལྟར། ཧཱུྃ༔ སྔོན་གྱི་སྐལ་པའི་དང་པོ་ལ༔ སོགས་ནས་ དངོས་གྲུབ་སྩོལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ ཛྙཱ་ན་ཨ་བེ་ཤ་ཡ་ཨ་ཨ་ཨཱཿ ཞེས་དང༌།
ཨ་རལླི་ཕེཾ་ཕེཾ་ཧྲིཾ་ཧྲིཾ་ཛ་ཛཿ ཞེས་བཏགས་ཌཱ་དྲིལ་དྲག་ཏུ་འཁྲོལ། དེ་ལྟར་བྱིན་དབབ་པའི་ཡེ་ཤེས་ཀྱི་རྒྱུན་བྱང་ཆུབ་མ་ཐོབ་བར་དུ་འཕེལ་འགྲིབ་མེད་པར་བརྟན་པར་བྱས་པར་མོས་མཛོད། ཛྙཱ་ན་ཏིཥྛ་བཛྲ ས་སྤྱི་བོར་རྡོ་རྗེ་བཞག་ལ་རྒྱས་བཏབ་བོ། ། དེ་ནས་དབང་བཞི་དངོས་ལ། ཐོག་མར་བུམ་པ་འདི་ཉིད་གདོས་བཅས་ཐ་མལ་མ་ཡིན་པར་ཕྱི་བུམ་པའི་རྣམ་པ་ལ། ནང་རང་བཞིན་ཆོས་ཀྱི་དབྱིངས་ཀྱི་ཕོ་བྲང་དུ་བླ་མ་སྐུ་གསུམ་དགོངས་འདུས་ཀྱི་ལྷ་ཚོགས་ཡུམ་དང་བཅས་པ་སྙོམས་པར་ཞུགས་པས་དགའ་བའི་སྒྲས་དེ་བཞིན་གཤེགས་པའི་ཚོགས་རྣམས་སྤྱན་དྲངས། རྗེས་སུ་ཆགས་པའི་བྱང་ཆུབ་ཀྱི་སེམས་ཞུ་བའི་བདུད་རྩི་སྤྱི་བོ་བདེ་ཆེན་གྱི་འཁོར་ལོར་སིབ་སིབ་ཐིམ་པས་རྒྱལ་ཐབས་སྤྱི་བླུགས་སུ་མངོན་པར་དབང་བསྐུར་བར་ མོས་ལ། ཨོཾ༔ ཡེ་ཤེས་སྐུ་མཆོག་བུམ་པའི་གཞལ་ཡས་ནས༔
ཡེ་ཤེས་ལྔ་ལྡན་བདུད་རྩི་གཏོར་བླུག་དབང་༔ སྐལ་ལྡན་བུ་ཡི་ལུས་ལ་བསྐུར་བ་ཡིས༔ ལུས་སྣང་གདོས་བཅས་ལྷ་སྐུར་སྨིན་པར་ཤོག༔ རྩ་སྔགས་དང༌། བཛྲ་ཀཱ་ལ་ཤ་ཀཱ་ཡ་ཨ་བྷི་ཥིཉྩ་ཨོཾ༔ ཞེས་བུམ་ཆུ་མྱང༌། བདུད་རྩིའི་ཆུ་རྒྱུན་གྱིས་ལུས་ཀྱི་ནང་ཐམས་ཅད་གང་༔ བདེ་བ་ཆེན་པོའི་ཡེ་ཤེས་ཉམས་སུ་མྱོང༌། ཆུའི་ལྷག་མ་སྤྱི་བོར་འཁྱིལ་བ་ལས་རིགས་ཐམས་ཅད་འདུས་པའི་སྤྱི་གཟུགས་རྒྱལ་བ་ཀུན་ཏུ་བཟང་པོས་དབུ་བརྒྱན། སྤྱན་དྲངས་པའི་དབང་ལྷ་རྣམས་ཀྱང་ཁྱེད་རང་རྣམས་ལ་དབྱེར་མེད་དུ་ཐིམ་པར་མོས་ལ།
ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར། དེ་ལྟར་ན་ཕྱི་ཀུན་རྫོབ་མཚན་མ་རྫས་ཀྱི་དཀྱིལ་འཁོར་དུ་བུམ་པའི་དབང་ཐོབ། ཕུང་ཁམས་སྣོད་བཅུད་ཐ་མལ་དུ་ཞེན་པའི་རྟོག་ཚོགས་སྦྱངས་ཏེ་ལུས་ཀྱི་སྒྲིབ་པ་དག ། ལམ་དུས་སུ་བསྐྱེད་པའི་རིམ་པ་བསྒོམ་པ་ལ་དབང༌། སྣོད་བཅུད་བླ་མ་རྩ་གསུམ་ལྷའི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུ་འགྲུབ་པའི་སྐལ་པ་ཅན་དུ་བྱས་པའོ། ། ཞེས་རྟོགས་པ་བསྐྱེད་དོ། ། གཉིས་པ་གསང་དབང་གི་སླད་དུ་དམིགས་པ་འདི་བཞིན་དུ་མཛད་འཚལ། སློབ་དཔོན་བླ་མ་པདྨ་ཧེ་རུ་ཀའི་རང་འོད་ཀྱི་ཡུམ་མཐིང་འོད་འབར་མ་དང་མཉམ་པར་སྦྱོར་བའི་དགའ་བའི་སྒྲ་དང་བདེ་བའི་འོད་ཟེར་གྱིས་འཕྲོ་འདུས་ཕྱོགས་བཅུའི་རྒྱལ་བ་ཐམས་ཅད་སྤྱན་དྲངས་པ་ཡབ་ཀྱི་ཞལ་དུ་ཞུགས།
ཐུགས་ཀར་ཆགས་པ་ཆེན་པོའི་མེས་བཞུ་བ་སྐུའི་དབྱིབས་རྒྱུད་རྡོ་རྗེའི་ལམ་ནས་ཡུམ་གྱི་པདྨར་བབས། བྱང་སེམས་དཀར་དམར་རོ་གཅིག་ཏུ་འདྲེས་པའི་རྒྱུན་མུ་ཏིག་གི་མདངས་ཅན་དེ་ཉིད་ལྕེ་ཐོག་ཏུ་སྩལ་བར་ མོས་ལ། ཨཿ བྷནྡྷ་བདེ་བ་ཆེན་པོ་ཆོས་དབྱིངས་སྣོད༔ ཡེ་ཤེས་རང་བཞིན་བདེ་ཆེན་བདུད་རྩིས་གཏམས༔ སྐལ་ལྡན་རིགས་ཀྱི་བུ་ལ་བསྐུར་བ་ཡིས༔ ངག་རླུང་རྡོ་རྗེ་དཱ་ལ་སྨིན་པར་ཤོག༔ ཨ་ཧོ་བཛྲ་བྷོ་དྷི་ཙིཏྟ་མ་ཧཱ་སུ་ཁ༔ ཞེས་བདུད་རྩི་མྱང༌། བྱང་སེམས་ཡི་གེའི་སྤྲིན་ཨ་ལི་ཀ་ལིའི་རྣམ་པར་འཆར་བས་རྩ་གནས་ཐམས་ཅད་གང་སྟེ་རྩའི་འཆིང་བྱེད་ཀྱི་མདུད་པ་གྲོལ།
གཟུང་འཛིན་བརྒྱད་ཅུའི་རྟོག་པ་འགག ། ཐིག་རླུང་སེམས་གསུམ་ཡེ་ཤེས་ཆེན་པོའི་ངོ་བོར་བྱིན་གྱིས་བརླབས་ནས་བདེ་བའི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་གྱུར། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། རླུང་ཐ་མལ་དུ་འཛིན་པའི་བག་ཆགས་སྦྱངས་ཏེ་ངག་གི་སྒྲིབ་པ་དག ། ལམ་དུས་སུ་བདག་བྱིན་རླབས་རྫོགས་རིམ་ཙཎྜ་ལཱིའི་རྣལ་འབྱོར་བསྒོམ་པ་ལ་དབང༌། སྒྲ་སྐད་དང་རླུང་འབྱིན་འཇུག་སྔགས་སུ་དག་སྟེ། འབྲས་བུ་གསུང་རྡོ་རྗེ་ལོངས་སྤྱོད་རྫོགས་སྐུ་ཐོབ་པའི་སྐལ་པ་ཅན་དུ་བྱས་པའོ། ། ཞེས་རྟོགས་པ་བསྐྱེད་དོ། ། གསུམ་པ་ཤེར་དབང་གི་སླད་དུ་དམིགས་པ་འདི་བཞིན་དུ་མཛོད་ཅིག ། རང་ཉིད་བླ་མ་པདྨ་ཧེ་རུ་ཀཿསྣང་སྟོང་སྒྱུ་མ་ལྟ་བུའི་སྐུར་གསལ་བ་ལ།
སློབ་དཔོན་གྱི་ཡུམ་མཐིང་འོད་འབར་མ་ལས་རིགས་མཐུན་གྱི་ཤེས་རབ་མ་གཟུགས་དང་ལང་ཚོ་མཚན་ཉིད་ཕུན་སུམ་ཚོགས་པ་ཞིག་རྣམ་པར་སྤྲོས་ཏེ་ཐར་པ་བསྟེན་པར་བསྐུལ་བར་ མོས་ལ། ཧོཿ ང་ཡི་པདྨ་བདེ་ཆེན་དགྱེས་པ་འདི༔ རྒྱལ་བ་ཀུན་གྱི་ཡེ་ཤེས་བསྐྱེད་པའི་གནས༔ སྐལ་ལྡན་ཁྱོད་ཀྱིས་འདི་ཟུངས་རྟག་ཏུ་མཆོད༔ འདི་སྤངས་པ་ལ་མཆོག་གི་དངོས་གྲུབ་མེད༔ དེ་ཕྱིར་ཐེ་ཚོམ་མེད་པའི་བརྟུལ་ཞུགས་བསྐྱེད༔ ཡུམ་གྱི། ཨ་ནུ་རཱ་ག་ཡ་ཧོཿ ས་ཆགས་པ་བསྐུལ།
ཡབ་ གྱི། ཨ་ནུ་རཱ་ག་ཡ་མི༔ དགྱེས་པ་སྟེར། ཛཿཧཱུྃ་བཾ་ཧོཿ ས་ཉེ་བར་བསྐུལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། གཉིས་མེད་སྦྱོར་ཞིང་བདེ་བའི་ཡེ་ཤེས་བསྐྱང་༔ ཧོཿ ཆོས་སྐུའི་ཡེ་ཤེས་མངོན་སུམ་ལམ་ལོངས་ཕྱིར༔ གང་ཞིག་ཆགས་སྤངས་ལྟ་བུའི་ཁམས་གསུམ་ན༔
སྡིག་གཞནམེད་པས་ཁྱོད་ཀྱིས་ནམ་དུའང་༔ ཆགས་མེད་ཆགས་བྲལ་ཆགས་པའི་མཆོད་པར་བརྩོན༔ ཞེས་བརྟུལ་ཞུགས་བསྒྲག ། དེ་ལྟར་ན་གསང་བ་ཆོས་ཐམས་ཅད་འབྱུང་བའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། གཟུང་འཛིན་གཉིས་སྣང་གི་རྟོག་ཚོགས་སྦྱངས་ཏེ་ཡིད་ཀྱི་སྒྲིབ་པ་དག ། ལམ་དུས་སུ་ཕོ་ཉ་བདེ་བ་ཆེན་པོ་རྡོ་རྗེ་སེམས་དཔའི་གསེང་ལམ་བསྒོམ་པ་ལ་དབང༌། བདེ་སྡུག་བྱུང་ཚོར་ཐམས་ཅད་ལྷན་སྐྱེས་ཡེ་ཤེས་སུ་དག་ནས། འབྲས་བུ་ཐུགས་རྡོ་རྗེ་ཆོས་ཀྱི་སྐུ་ཐོབ་པའི་སྐལ་པ་ཅན་དུ་བྱས་སོ། ། བཞི་པ་ཚིག་གི་དབང་བསྐུར་བ་ལ། ཁྱེད་རང་རྣམས་ཕན་ཚུན་མ་རེག་པར་རྣམ་སྣང་ཆོས་བདུན་དྲང་པོར་བསྲངས་ནས་ལུས་སོག་ཕོན་གྱི་ཐག་པ་ཆད་པ་ལྟར་ཤིག་གེ །
ངག་པི་ཝང་གི་རྒྱུན་ཐག་ཆད་པ་ལྟར་ཝང་ངེ༌། སེམས་ནམ་མཁའ་རྡུལ་དང་བྲལ་བ་ལྟར་སང་ངེར་ཞོག་ཅིག ། ཅུང་ཟད་མཉམ་པར་བཞག་བཅུག ། བླ་མ་དཀྱིལ་འཁོར་གྱི་གཙོ་བོའི་ཞལ་ནས་སྐྱེ་མེད་རྡོ་རྗེའི་ཚིག་གི་རང་བྱུང་དོན་གྱི་དགོངས་པ་ངོ་སྤྲད་དེ་དབུགས་དབྱུང་བར་ མོས་ལ། ཨཿ མཚོན་བྱེད་དཔེ་ཡི་ཡེ་ཤེས་མེ་ལོང་བཞིན༔ མཚོན་བྱ་དོན་གྱི་ཡེ་ཤེས་དྲི་མ་མེད༔ རྡོ་རྗེ་སེམས་དཔའ་ཡང་དག་བདེ་བ་ཆེ༔ ཀ་དག་ཚིག་དབང་རིན་ཆེན་བླ་ན་མེད༔ ཨོཾ་བཛྲ་དྷརྨ་དྷཱ་ཏུ་ཨ་ཏི་ཧོཿ
དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་རིག་པའི་རྩལ་དབང་ཐོབ། སྒོ་གསུམ་ཐ་དད་དུ་འཛིན་པའི་ཤེས་བྱའི་སྒྲིབ་པ་ཆེས་ཕྲ་བ་སྦྱངས། ལམ་དུས་སུ་ཀ་དག་ལྷུན་གྲུབ་ཟུང་འཇུག་རྫོགས་རིམ་མཐར་ཐུག་པའི་རྣལ་འབྱོར་བསྒོམ་པ་ལ་དབང༌། སྣང་བཞི་ཟད་སར་འཁྱོལ་ཏེ། འབྲས་བུ་ངོ་བོ་ཉིད་སྐུ་ཀུན་བཟང་པདྨ་རྒྱལ་པོའི་གོ་འཕང་མངོན་དུ་བྱེད་པའི་སྐལ་པ་ཅན་དུ་བྱས་པའོ། ། ཞེས་རྟོགས་པ་བསྐྱེད་དོ། ། དེ་ནས་མཐའ་རྟེན་བྱིན་རླབས་གཏོར་མའི་དབང་བསྐུར་བ་ནི། དབང་གཏོར་ཐོགས་ལ། གཏོར་སྣོད་གཞལ་ཡས་ཁང་དུ་གཏོར་མ་དཀྱིལ་འཁོར་གྱི་ལྷ་ཚོགས་རྫོགས་པར་གསལ་བའི་གནས་གསུམ་འབྲུ་གསུམ་གྱི་མཚན་པ་ལས། འོད་ཟེར་དང་བདུད་རྩིའི་རྒྱུན་བབས་པས་སློབ་མའི་ཚངས་བུག་ནས་རྐང་མཐིལ་ཡན་ཆོད་ལྟེམ་གྱིས་གང་བའི་དཀྱིལ་འཁོར་གྱི་ལྷ་ཚོགས་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་མ་ལུས་པ་ཐོབ་པའི་མོས་པ་མཛོད།
ཨོཾ་ཨཱཿཧཱུྃ༔ སྟོང་ཆེན་ཁྱབ་བརྡལ་ཆོས་སྐུའི་གཏོར་གཞོང་དུ༔ སྣང་ཆ་མ་འགགས་གཏོར་ཆེན་ལོངས་སྐུའི་ལྷ༔ རྡོ་རྗེ་ཐོད་ཕྲེང་སྐུ་གསུམ་རྩ་གསུམ་གྱི༔ དཀྱིལ་འཁོར་རབ་འབྱམས་ལྷ་ཚོགས་དབྱིངས་ནས་བཞེངས༔ འགྱུར་མེད་སྐུ་ཡི་དབང་ཆེན་ལུས་ལ་བསྐུར༔ ནད་གདོན་སྡིག་སྒྲིབ་རྣམ་སྨིན་ཞི་བ་དང་༔ བུམ་པའི་དབང་ཐོབ་སྤྲུལ་སྐུ་ཐོབ་པར་ཤོག༔ འགག་མེད་གསུང་གི་དབང་ཆེན་ངག་ལ་བསྐུར༔ ནད་གདོན་དིག་ལྐུགས་ངག་སྒྲིབ་ཞི་བ་དང་༔
གསང་བའི་དབང་ཐོབ་ལོངས་སྐུ་ཐོབ་པར་ཤོག༔ འཁྲུལ་མེད་ཐུགས་ཀྱི་དབང་ཆེན་ཡིད་ལ་བསྐུར༔ ནད་གདོན་སྨྱོ་འབོག་ཡིད་སྒྲིབ་ཞི་བ་དང་༔ ཤེར་ཡེའི་དབང་ཐོབ་ཆོས་སྐུ་ཐོབ་པར་ཤོག༔ ཡོན་ཏན་ཕྲིན་ལས་རྫོགས་པའི་དབང་ཆེན་བསྐུར༔ སྒོ་གསུམ་ཆ་སྙོམས་ལྷན་སྐྱེས་སྒྲིབ་པ་སྦྱོང་༔ ཚིག་གི་དབང་ཐོབ་སྐུ་བཞི་མངོན་གྲུབ་ཤོག༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ ཀཱ་ཡ་སིདྡྷི་ཨ་བྷི་ཥིཉྩ་ཨོཾ༔ ཝཱཀྐ་སིདྡྷི་ཨ་བྷི་ཥིཉྩ་ཨཱཿ
ཙིཏྟ་སིདྡྷི་ཨ་བྷི་ཥིཉྩ་ཧྲཱིཿ ཞེས་གཏོར་མ་གནས་བཞིར་བཀོད་མཐར ། ཛཿཧཱུྃ་བཾ་ཧོཿ ས་ གཏོར་མའི་ལྷ་འོད་དུ་ཞུ་ནས་སློབ་མར་གཉིས་སུ་མེད་པར་ཐིམ་པའི་མོས་པ་མཛོད། རྟེན་སྙིང་དང་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར་ཅིང་བཀྲ་ཤིས་བརྗོད། རྗེས་ཀྱི་རིམ་པ་ནི། དེ་ལྟར་བླ་མའི་ཐུགས་སྒྲུབ་སྐུ་གསུམ་དགོངས་པ་འདུས་པའི་དབང་བཞི་ཟབ་མོ་རྫོགས་པར་ཐོབ་པའི་སྐུ་དྲིན་གཏང་རག་གི་ཡོན་དུ་མཎྜལ་ཞིག་འབུལ་བར་ཞུ། ས་གཞི་སྤོས་ སོགས། དེ་ལྟར་དབང་བཞི་མཐའ་རྟེན་དང་བཅས་པ་ལེགས་པར་གྲུབ་པའི་དེ་དག་གི་སྐབས་སུ་ཐོབ་པའི་དམ་ཚིག་དང་སྡོམ་པ་རྣམས་མི་ཉམས་པར་ཚུལ་བཞིན་སྲུང་སྙམ་པའི་འདིའི་རྗེས་ཟློས་མཛོད།
གཙོ་བོའི་ཇི? དེ་ཙམ་དུ་མ་ཟད་ལུས་ལོངས་སྤྱོད་དུས་གསུམ་གྱི་དགེ་ཚོགས་དང་བཅས་པ་རྣམས་ཀྱང་ཡོངས་སུ་འབུལ་ན་ཆ་ཤས་ནས་སྤྱད་དུ་གསོལ་སྙམ་པའི་འདི་ཡི་རྗེས་ཟློས་མཛོད། དེང་ནས་བརྩམས་ཏེ་བདག? དེ་ལྟར་དབང་བསྐུར་གསན་པ་ལས་བྱུང་བའི་དགེ་བའི་རྩ་བ་འདིས་མཚོན། དགེ་ཚོགས་ཇི་སྙེད་པ་ཐམས་ཅད་མཁའ་ཁྱབ་སེམས་ཅན་གྱི་དོན་དུ་བསྔོ་བ་དང༌། ལམ་འདི་ཉིད་ཀྱི་སྒོ་ནས་རང་གཞན་བསྟན་འགྲོའི་དོན་རྒྱ་ཆེན་པོ་བསྒྲུབ་པར་བྱའོ་སྙམ་པའི་བསྔོ་བ་དང༌། སྨོན་ལམ་ཆབས་ཅིག་ཏུ་མཛད་པ་ཞུ། བསོད་ནམས་འདི་ཡིས? སོགས་བསྔོ་སྨོན་སྤྱི་ལྟར་བྱ། རྗེས་སུ་ཚོགས་ཀྱི་འཁོར་ལོ་ལ་རོལ་ཞིང་དཀྱིལ་འཁོར་རྗེས་ཀྱི་ཆོ་ག་གཞུང་ལྟར་བྱའོ། ། སྐབས་འགར་དབང་བསྐུར་རྒྱས་འབྲིང་སོགས་ལོང་ཁོམ་མེད་སྐབས་བསྡུས་པར་འདོད་ན་གཏོར་དབང་ཁོ་ནས་ཀྱང་རུང་བར་གསུངས་ཏེ། གཞུང་ལས། དང་པོ་བསྐྱེད་བཟླས་ལྷ་དང་དབྱེར་མེད་སྒྲུབ༔
རང་གི་དབང་བླང་སློབ་མའི་བྱ་བ་ཡི༔ སྦྱོར་རྗེས་གཞུང་བཞིན་དངོས་གཞི་གཏོར་དབང་ནི༔ ཞེས་གསུངས་པ་བཞིན་བདག་བསྐྱེད་ཕྲིན་ལས་འབྲིང་པོའམ་རྒྱུན་ཁྱེར་ཅི་རིགས་སྔོན་དུ་སོང་ནས། ཛཔ྄་ཁང་དབྱེ་ལ་བདག་མདུན་དབྱེར་མེད་དུ་སྒྲུབ། དབང་བཞིའི་དངོས་གྲུབ་རང་གཞུང་ལྟར་བླང་བའམ་རིག་པའི་མེ་ཏོག་དོར། སྦྱོར་བ་ཁྲུས་ནས་དབྱུང་བ་དང༌། བགེགས་བསྐྲད་སྲུང་འཁོར་བསྒོམ་ལ། ལོ་རྒྱུས་ཀྱི་མཚམས་སྦྱོར་ཅུང་ཟད་དང་བཅས། ད་ལམ་བླ་མའི་ཐུགས་སྒྲུབ་སྐུ་གསུམ་དགོངས་པ་འདུས་པའི་བྱིན་རླབས་གཏོར་མའི་དབང་བསྐུར་སྒྲུབ་པ་ལ་ སོགས་མཎྜལ་མདོར་བསྡུས་པ་དང༌། དེ་ནས་མདུན་གྱི་ནམ་མཁར་བླ་མ་སྐུ་གསུམ་དགོངས་པ་འདུས་པའི་ལྷ་ཚོགས་ལ་ཕྱོགས་བཅུའི་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མངོན་སུམ་ལྟ་བུར་བཞུགས་པའི་སྤྱན་སྔར་སྐྱབས་སེམས་སྔོན་དུ་འགྲོ་བས་བསགས་སྦྱང་གི་གནད་འདུས་འདིའི་དོན་ལ་བསམ་ཞིང་ཚིག་གི་རྗེས་ཟློས་མཛོད།
རྡོ་རྗེ་སློབ་དཔོན་སངས་རྒྱས་དཔལ? སོགས་ཀྱི་རྒྱུད་སྦྱང༌། དེ་ནས་གོང་གསལ་ལྟར་ གཏོར་སྣོད་གཞལ་ཡས་ཁང་ སོགས་ནས། མཐར་ཆགས་སུ་བསྐུར་ལ། དེ་ལྟར་བྱིན་རླབས་གཏོར་མ་ལ་བརྟེན་ནས་དབང་བཞི་ཅིག་ཆར་དུ་བསྐུར་བའི་ཕན་ཡོན་ཡང༌། གཏེར་གཞུང་ལས། དམ་རྫས་གཏོར་མ་རིན་ཆེན་འབར་བ་ལ༔ བརྟེན་ནས་དབང་བཞི་ཅིག་ཆར་བསྐུར་བའི་ཐབས༔ དངོས་གྲུབ་རྒྱ་མཚོ་ནོར་བུའི་ལུགས་སུ་བསྟན༔ གནས་སྐྱབས་འགལ་རྐྱེན་བར་ཆད་སེལ་བ་དང་༔ མཐར་ཐུག་དངོས་གྲུབ་ཐོབ་པའི་ས་བོན་ཏེ༔
ཐོག་མར་ཆོས་སྒོ་འབྱེད་པའི་ལྡེ་མིག་ཡིན༔ ཐ་མ་དབང་རྣམས་རྫོགས་ཐོབ་མཐའ་རྟེན་ཡིན༔ ཞེས་གསུངས་པ་བཞིན་གཏོར་དབང་ལེགས་པར་ཐོབ་པའི་གཏང་རག? སོགས་རྗེས་ཀྱི་བྱ་བ་རྣམས་སྤྱི་ལྟར་བྱས་པས་ཆོག་གོ ། ཞེས་པའང་བླ་མའི་ཐུགས་སྒྲུབ་སྐུ་གསུམ་དགོངས་འདུས་ཀྱི་རྩ་དབང་ཆེན་མོ་ཁྲིགས་སྡེབ་དངོས་གྲུབ་གསང་རྫོགས་ཞེས་བྱ་བ་རྗེ་གཏེར་ཆེན་བླ་མའི་ཆོག་ཁྲིགས་རྒྱས་པ་ལས་ཁོལ་དུ་ཕྱུང་བ་དབང་བཞི་ཡེ་ཤེས་ཆར་འབེབས་ཁྲིགས་བསྡེབ་བྱ་བ་འདིའང༌། མཚུངས་མེད་སྤྲུལ་པའི་གཏེར་ཆེན་པད་རྒྱལ་གླིང་པའི་ཞལ་སྔ་ནས། རིང་ལུགས་འདི་ཉིད་ཀྱི་དབང་ལུང་ཟབ་ཁྲིད་ཡོངས་རྫོགས་ལེགས་པར་གྲུབ་པའི་མཐའ་རྟེན་སྐབས་ལུང་ཟིན་ཆོས་བདག་གུ་ཧྱས་མཚན་ཅན་བྱ་བའི་མཚན་གྱི་ཅོད་པན་དང༌། དེ་བཞིན་རྗེ་རང་ཉིད་ཀྱི་དབང་ཆས་ཆ་ཚང༌། རིགས་ལྔ་ལྷ་ཙཀ་ཡོངས་རྫོགས་བཅས་གནང་སྟེ་དམ་ཚིག་བཀའ་ནན་གྱི་ཚུལ་དུ། མ་འོངས་པར་གནམ་ལྕགས་ཀྱི་རིང་ལུགས་ཟབ་གཏེར་གང་དུ་དར་བ་དང༌། དེ་གའི་སྨིན་གྲོལ་སྒོ་འབྱེད་པའི་སྐབས་གཏེར་ཁ་འོག་མ་སྐུ་གསུམ་དགོངས་འདུས་འདི་ཉིད་ཀྱི་སྨིན་གྲོལ་ཀྱང་ལྷན་དུ་སྤེལ་དགོས་པ་དང༌།
དེ་བཞིན་སྐུ་གསུམ་དགོངས་འདུས་གང་དུ་དར་བར་གནམ་ལྕགས་སྨིན་གྲོལ་ཀྱང་རྒྱུན་སྤེལ་ནས་གོང་འོག་འབྲེལ་མཐུད་བྱ་དགོས་པ་མ་ཟད། ཁྱད་པར་དུ་བོད་ཡུལ་ལ་སྤེལ་བའི་བྱེད་པོར་བཀའ་ལུང་ཡོད་པས་སྤོབས་པ་མ་ཆུང་པར་གྱིས་དང༌། ད་ཆ་ཕྲན་གཉིས་ཉམས་ཆུང་ཡང་སླད་བསྟན་པ་ལ་ཕན་ཐོག་ཡོང་ངེས་ཡིན། ངས་ལུང་བསྟན་འདི་ཡིན་ཞེས་སྟོན་རྒྱུ་མེད་པའི་རྒྱུ་མཚན་ནི། རྡོ་རྗེ་འཆང་འཁྱེན་བརྩེ་ཆོས་ཀྱི་བློ་གྲོས་ཀྱི་ཟབ་གཏེར་ཅི་བྱུང་ཡལ་བར་མ་འདོར་བར་ཕབ་ལ་དུས་མིན་དུ་གསང་རྒྱ་མ་ཤོར་བར་གྱིས། གཏེར་སྟོན་ལུང་བསྟན་གྱིས་ཕུང་ཞེས་བྱ་བ་ཡོད་པས་ལུང་བསྟན་འདི་རིགས་ཀྱི་མཐོ་དམན་དུ་མར་ཕོག་ཐུག་གི་རྒྱུ་རུ་འགྱུར་ཉེན་ཆེ་བས་མ་བྲིས་ན་ལེགས་ཞེས་ཁ་ལ་ཐམ་ག་མ་བརྒྱབ་ཙམ་གནང་སོང་བས། དེ་དོན་བཞིན་མ་བྲིས་པ་ཡིན། ངེད་མི་ཉམ་ཆུང་སོང་ཆོས་བདག་ཆེན་པོ་སོགས་ཕར་ལ་བཙལ་ན་རྒྱུ་ནོར་དང་རྒྱབ་གཉེར་ལ་རེ་བ་ལྟ་བུ་ལས་མི་སྣང་བས། ཁྱོད་ཆོས་བདག་ཡིན་ཞེས་སུའང་ཕར་ལ་བཙལ་མ་མྱོང་ཞིང༌། བསྟན་འགྲོ་ལ་ཕན་པ་ཞིག་ཡོད་ན་ཁྱེད་རྣམས་ཀྱིས་རྟེན་འབྲེལ་ཕྲིན་པ་མཛོད་ཅིག་ཅེས་སྔགས་ཀྱི་སྲུང་མར་གཉེར་གཏད་བྱས་ནས་བསྡད་པ་ཡིན།
དེས་ན་ཁྱེད་ཀྱང་ཚུར་ཕེབས་པ་དེ་སྔགས་ཀྱིས་སྲུང་མས་བསྐུལ་བ་ཡིན་འོང་བས། ད་ཆ་ངས་ཀྱང་སློབ་མ་ཟེར་ནས་མངའ་གསོལ། ཆོས་བདག་ཟེར་ནས་མིང་བཏག ། བསྟན་པའི་གཉེར་གཏད་ཟེར་ནའང་འདྲ། འབྱུང་འགྱུར་གྱི་རེ་བ་ཟེར་ནའང་དེ་ཙམ་ཡིན་པས་མ་འཆུག་ཅིག་ཞེས་ཚོགས་ཡོངས་ཀྱི་དབུགས་སུ་བཀའ་ཕེབས་མཛད་པ་བཞིན། དམ་བཅའ་བཀའ་ལྡོག་གི་ཉེས་སྐྱོན་མི་འབྱུང་བའི་སླད་ད་རེས་གནམ་ལྕགས་ཀྱི་ཟབ་གཏེར་ཡོངས་རྫོགས་ལེགས་པར་གྲུབ་པའི་མཐའ་རྗེས་སུ། གཏེར་ཁ་འོག་མ་སྐུ་གསུམ་དགོངས་འདུས་ཀྱི་ཟབ་གཏེར་པོད་བཞི། ཆོས་སྡེ་ཆེན་པོ་རྩ་བ་སྐུ་གསུམ་དང་སྒྲུབ་སྡེ་བརྒྱད་དང་འབྲེལ་བའི་བླ་མ་ཡི་དམ་དབྱེར་མེད་ལྟར་སྒྲུབ་པ་དང༌། ཡན་ལག་སྒོས་སྒྲུབ་ཐོད་ཕྲེང་སྡེ་ལྔ། ཡུམ་བཀའ་མཁའ་འགྲོ་དགོངས་འདུས།
གསང་སྒྲུབ་རྡོར་སེམས་པདྨ་གསང་ཐིག་སོགས་རེ་རེ་ལའང་ཆ་ལགས་དང་བཅས་པ་ཟབ་རྒྱས་བཞུགས་པ་ལས། འདིར་རྩ་བའི་རྒྱུད་དང༌། སྨིན་བྱེད་འབྲིང་པོ་སྒྲུབ་ཐབས་ཆ་ཤས་ཙམ་བསྡུ་འཇོག་སྐབས། སྨིན་དབང་རྒྱས་པ་ལས་ཁོལ་དུ་ཕྱུང་ནས་སྨིན་གྲོལ་རྒྱུན་སྤེལ་སླད། ཉེར་མཁོའི་ཆེད་ཆོག་ཁྲིགས་སུ་བཏབ་པས་དེས་ཀྱང་གཏེར་ཆེན་བླ་མའི་ཐུགས་ཀྱི་བཞེད་པ་འགྲུབ་ཅིང༌། ཟབ་ཆོས་འདི་ཉིད་མི་ནུབ་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག ། ཅེས་པའང་མ་ཧཱ་གུ་རུ་པདྨ་སམྦྷའི་སྒྲུབ་གནས་བལ་ཡུལ་ཡང་ལེ་ཤོད་དང་ཨ་སུ་རའི་རྡོ་རྗེའི་ཀེའུ་ཚང་དང་འདབ་འབྲེལ། གཡུ་ལོ་བཀོད་རྗེ་བཙུན་གླིང་ཞེས་གནས་ལྕགས་བཤད་སྒྲུབ་ཀྱི་བསྟི་གནས་ག་ལ་བ་དེར། དུས་ཁྱད་པར་ཅན་རབ་བྱུང་བཅུ་བདུན་པའི་ལྕགས་མོ་ཡོས་ཀྱི་ལོ། ས་ག་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་སྒྱུ་སྐར་དབང་པོ་གྲོ་བཞིན་བུ་མོའི་ཁྱིམ་དུ་རྩེན་པའི་དུས།
འབྱུང་འཕྲད་ས་ཆུ་འགྲུབ་སྦྱོར་བཟང་པོར་གཏེར་སློབ་ཐ་ཤལ་བ་སྒོ་སྤྲུལ་གསང་སྔགས་བསྟན་འཛིན་གྱིས་སྨྲས་རིམ་བཞིན་ཡི་གེ་པ་ནི་འཕེལ་སྤྲུལ་གྱིས་བགྱིས་ཤིང་ལེགས་པར་གྲུབ་པའི་སྐབས་སུ་སྔགས་སྲུང་མ་མོ་དགྱེས་པའི་ཕྱག་མཚན་གཡུ་སྤྱང་ཕོ་མོ་ཟུང་གི་ཡང་ཡང་བསྐོར་བ་བྱས་ཤིང༌། འཇའ་ཚོན་གྱི་གུར་ཕུབ་པ་དང་སྦྲང་ཆར་ཟིམ་བུར་བབ་པ་སོགས་ཟབ་ཆོས་བྱིན་རླབས་ཀྱི་ཚན་ཁ་མ་ཉམས་པའི་རྟགས་མཚན་མིན་ནམ་སྙམ་སྟེ་སྤྲོ་དགའ་དང་བཅས་གྲུབ་པར་གྱུར་ཏོ།། །། ༄༅། ། སྐུ་གསུམ་དགོངས་འདུས་ལས་བྱང་ཆུབ་བའི་བརྒྱུད་འདེབས་བྱིན་རླབས་བཅུད་འདུས་ཅེས་བྱ་བ།། ཨེ་མ་ཧོཿ ཆོས་སྐུ་སྣང་བ་མཐའི་ཐུགས་རྗེའི་ཀློང་དཀྱིལ་ནས༔ ལོངས་སྐུ་ཐུགས་ཆེན་དབང་ཆེན་ཧྱ་གྷྲྀ༔ རང་བྱུང་སྤྲུལ་སྐུ་པདྨ་ཡབ་ཡུམ་ལ༔ གསོལ་བ་འདེབས་སོ་བྱིན་རླབས་དངོས་གྲུབ་སྩོལ༔ དགོངས་པའི་གཏན་རྒྱ་ཐུགས་རྗེའི་ཀློང་དཀྱིལ་ནས༔ བུདྡྷ་ཛྙཱ་ན་རྗེ་འབངས་གྲོགས་བཅས་དང་༔
གཏེར་སྟོན་སྤྲུལ་སྐུ་བརྒྱུད་པའི་བླ་མ་ལ༔ གསོལ་བ་འདེབས་སོ་བྱིན་རླབས་དངོས་གྲུབ་སྩོལ༔ འཕགས་ཡུལ་དཔལ་ཆེན་མཆོག་གྲུབ་རིག་འཛིན་བརྒྱད༔ སྒྱུ་འཕྲུལ་དྲྭ་བ་གུ་རུ་མཚན་མཆོག་བརྒྱད༔ སྒྲུབ་ཆེན་བཀའ་བརྒྱད་དཀྱིལ་འཁོར་ལྷ་ཚོགས་ལ༔ གསོལ་བ་འདེབས་སོ་བྱིན་རླབས་དངོས་གྲུབ་སྩོལ༔ བདེ་སྟོང་ཡེ་ཤེས་བྷ་གའི་ཀློང་དཀྱིལ་ནས༔ གསང་བ་ཡེ་ཤེས་བཛྲ་ཝཱ་ར་ཧཱི༔ མཐིང་འོད་འབར་མ་གནས་གསུམ་ཌཱཀྐི་དམར༔ གསོལ་བ་འདེབས་སོ་དགའ་བཞིའི་ཡེ་ཤེས་སྤེལ༔
བརྒྱུད་གསུམ་བླ་མས་གསང་ཆེན་རྒྱུད་སྡེའི་མཛོད༔ དགོངས་པས་གཏད་རྒྱ་སྡེ་གསུམ་དྲེགས་པའི་སྡེ༔ རྡོ་རྗེའི་ཆོས་སྐྱོང་དམ་ཅན་རྒྱ་མཚོ་ལ༔ གསོལ་བ་འདེབས་སོ་ཕྱི་ནང་བར་ཆད་སོལ༔ འཁོར་བར་ངེས་འབྱུང་སོ་ཐར་རྒྱུད་བསྡམས་ཏེ༔ སྨོན་འཇུག་བྱང་སེམས་གཞན་ཕན་གཏེར་ཁ་འབྱེད༔ རིག་འཛིན་སྔགས་ཀྱི་བསྐྱེད་རྫོགས་མཐར་ཕྱིན་ནས༔ ཚེ་གཅིག་སངས་རྒྱས་འགྲུབ་པར་བྱིན་གྱིས་རློབས༔ སྐུ་ལྔ་ལྷུན་གྲུབ་པདྨ་ཡབ་ཡུམ་གྱིས༔ ཐུགས་བསྐྱེད་སྨོན་ལམ་ནམ་མཁའི་མཐའ་དང་མཉམ༔
མཛད་པ་ཕྲིན་ལས་སྒྱུ་འཕྲུལ་དྲྭ་བ་ཆེའི༔ རྣམ་ཐར་རྒྱ་མཚོ་བདག་གིས་འགྲུབ་པར་ཤོག༔ རང་དོན་ཆོས་སྐུའི་ཡེ་ཤེས་མངོན་གྱུར་ཏེ༔ གཞན་དོན་གཟུགས་སྐུའི་འཁོར་བ་མ་སྟོང་བར༔ སངས་རྒྱས་རྣམས་ཀྱི་ཕྲིན་ལས་བྱེད་པ་དང་༔ སེམས་ཅན་ཀུན་གྱི་གཉེན་དུ་བདག་འགྱུར་ཤོག༔
ཅེས་པའང་འགྲོ་འདུལ་པད་རྒྱས་གླིང་པས་གཏེར་གཞུང་གི་བཅུད་བསྡུས་ཏེ་དཔལ་གྱི་སེངྒེ་རྫོང་དུ་སྦྱར་བ་སིདྡྷི་རསྟུ།། བླ་མའི་ཐུགས་སྒྲུབ་སྐུ་གསུམ་དགོངས་འདུས་ལས༔ ཡང་གསང་བླ་མའི་སྒྲུབ་ཐབས་ཕྱག་རྒྱ་གཅིག་པ་ཕྲིན་ལས་རྡོ་རྗེ་སྙིང་པོ་ཞེས་བྱ་བ་བཞུགས་སོ༔ ྂ།༔ ༔
༁།ན། ྅། ཋཱཋཱ༔ བླ་མེད་བླ་མ་རྡོ་རྗེ་འཆང་ཆེན་པོ༔ དཀྱིལ་འཁོར་རྒྱ་མཚོའི་ཁྱབ་བདག་ཧེ་རུ་ཀཿ བདག་གི་སྒྲུབ་ཐབས་ཕྱི་ནང་གསང་གསུམ་ལས༔ འདི་ཉིད་ཡང་གསང་སྤྲོས་མེད་ནོར་བུའི་ལུགས༔ གཅིག་ཤེས་ཀུན་གྲོལ་ཕྱག་རྒྱ་གཅིག་སྒྲུབ་འདི༔ ཉམས་ལེན་སྙིང་པོ་དྲིལ་བ་རྩ་བར་བཟུང་༔ ས་མ་ཡ༔
ང་ཡི་སྐུ་གསུང་ཐུགས་ཀྱི་སྒྲུབ་གནས་སོགས༔ དབེན་གནས་བཟང་པོར་ཡར་ངོའི་ཚེས་བཅུ་སོགས༔ དུས་སྦྱོར་དགེ་བར་འདྲ་འབག་ཚད་ལྡན་སོགས༔ གསང་གསུམ་རྟེན་བཀྲམ་ཕྱི་ནང་མཆོད་པས་སྤྲས༔ སྤྱི་ཆིངས་སྦྱོར་དངོས་རྗེས་ཀྱི་རིམ་པར་བསྟན༔ སྦྱོར་བར་སྐྱབས་སེམས་ཚོགས་བསགས་བཀའ་བསྒོ་དང་༔ མཚམས་གཅོད་བྱིན་འབེབས་མཆོད་རྫས་བརླབ་པའོ༔ དང་པོ་སྐྱབས་འགྲོ་ནི༔ ན་མོཿ ཕྱོགས་བཅུའི་དུས་བཞིའི་སྐྱབས་ཡུམ་མ་ལུས་པ༔
ཡེ་ཤེས་གཅིག་གི་དབྱིངས་སུ་འདུས་པའི་དཔྱིད༔ པདྨ་འབྱུང་གནས་བདེ་གཤེགས་རྩ་གསུམ་ལྷར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ གཉིས་པ་སེམས་བསྐྱེད་ནི༔ ཧོཿ ཇི་ལྟར་སྔོན་གྱི་བདེ་གཤེགས་སྲས་བཅས་ཀྱིས༔ འགྲོ་བའི་དོན་དུ་བླ་མེད་ཐུགས་བསྐྱེད་བཞིན༔ བདག་གིས་ཉེས་སྤྱོད་ཀུན་སྡོམ་དགེ་ཆོས་བསྡུས༔ སྨོན་འཇུག་དོན་དམ་བྱང་སེམས་རྟག་ཏུ་བསྐྱེད༔ གསུམ་པ་ཚོགས་བསགས་ནི༔
ཧཱུྃ༔ རང་རིག་བླ་མ་རྩ་གསུམ་ལྷ་ཚོགས་ལ༔ གཉིས་སུ་མེད་པའི་གར་གྱིས་ཕྱག་འཚལ་ལོ༔ ཚོགས་དྲུག་ཞེན་པ་བྲལ་བའི་མཆོད་སྤྲིན་འབུལ༔ གཟུང་འཛིན་དྲི་མ་ལྟ་བས་ཀློང་དུ་བཤགས༔ བླ་མེད་ལྟ་སྒོམ་སྤྱོད་ལ་རྗེས་ཡི་རང་༔ བརྗོད་མེད་དོན་གྱི་ཆོས་འཁོར་བསྐོར་བར་བསྐུལ༔ བདེ་ཆེན་འཕོ་འགྱུར་བྲལ་བར་རྟག་བཞུགས་གསོལ༔ འཁོར་གསུམ་དམིགས་མཐའ་བྲལ་བའི་ཕ་མཐར་བསྔོ༔ ལྷུན་གྲུབ་གཞོན་ནུ་བུམ་སྐུར་བྱང་ཆུབ་ཤོག༔
བཞི་པ་བཀའ་བསྒོ་ནི༔ ཧཱུྃ༔ དབང་ཆེན་རྟ་མཆོག་རྒྱལ་པོའི་བཀའ་བྱུང་བས༔ བླ་མེད་གསང་བ་མཆོག་གི་དཀྱིལ་འཁོར་འདིར༔ འདུ་བའི་ལྷ་ནི་མ་གཏོགས་གླགས་ལྟའི་བགེགས༔ གཏོར་མ་འདི་ལོངས་རང་གནས་བདེ་བར་དེངས༔ དམ་ལས་འདའ་ན་ཚིག་པར་གདོན་མི་ཟ༔ དེ་བས་ད་ལྟ་ཉིད་དུ་ཕྱིར་དེངས་ཤིག༔ ཧཱུྃ་ཧཱུྃ་ཧཱུྃ༔ ཨུ་ཙ་ཏ་ཡ་ཕཊ྄ཿ
ལྔ་པ་མཚམས་གཅོད་ནི༔ ཧཱུྃ༔ དབང་དྲག་འབར་བའི་གསང་གསུམ་ཡེ་ཤེས་མདངས༔ ཕྱི་སྣོད་གཞལ་ཡས་ནང་བཅུད་སེམས་ཅན་ལྷ༔ སྣང་སྲིད་དག་པ་རབ་འབྱམས་དཀྱིལ་འཁོར་ལ༔ གཉིས་འཛིན་བགེགས་ཀྱི་བར་ཆད་ག་ལ་སྲིད༔ མཚམས་ཀྱི་དཀྱིལ་འཁོར་རང་བཞིན་ལྷུན་གྱིས་གྲུབ༔ ཨོཾ་ཨཱཿཧཱུྃ་བཛྲ་ཀྲོ་ཏ་ཛྙཱ་ན་རཀྵ་ཨཿ དྲུག་པ་བྱིན་འབེབས་ནི༔ ཧཱུྃ༔
ཆོས་ཀྱི་སྐུ་ལ་གཤེགས་བཞུགས་མི་མངའ་ཡང་༔ འགྲོ་དོན་ལྷུན་རྫོགས་གུ་རུ་རྩ་གསུམ་ལྷ༔ སྔོན་གྱི་ཐུགས་དམ་ཞལ་བཞེས་རྗེས་དགོངས་ལ༔ དབྱིངས་ནས་འདིར་བྱོན་བྱིན་ཕོབ་དབང་བསྐུར་ཅིག༔ གནས་ཡུལ་གཞལ་ཡས་བཀོད་པ་ཉམས་རེ་དགའ༔ སྒྲུབ་རྫས་མཆོད་སྤྲིན་ཡེ་ཤེས་རོལ་པར་གྱུར༔ ཨོཾ་ཨཱཿཧཱུྃ་བཛྲ་གུ་རུ་དྷེ་ཝ་ཌཱཀྐི་ནཱི་ཨེ་ཧྱ་ཧི་ཛྙཱ་ན་ཨ་བེ་ཤ་ཡ་ཨ་ཨཿ བདུན་པ་མཆོད་རྫས་བྱིན་རླབས་ནི༔ རྃ་ཡྃ་ཁྃ༔ བདག་གི་ཐུགས་ཀའི་ཡེ་ཤེས་མེ་རླུང་ཆུས༔
སྣོད་བཅུད་དངོས་འཛིན་དྲི་མ་དབྱིངས་སུ་སྦྱངས༔ གནས་ཡུལ་རྣམ་དག་པདྨ་དྲྭ་བའི་ཞིང་༔ ཕྱི་ནང་མཆོད་སྤྲིན་ཡེ་ཤེས་རོལ་པར་གྱུར༔ ཨོཾ་ཨཱཿཧཱུྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ་སྭཱ་ཧཱ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཧཱུྃ་ཧྲཱིཿཋཱཿ ཨོཾ་བྷོ་དྷི་ཙིཏྟ་མ་ཧཱ་ཏ་ན་ག་ན་པཱུ་ཛ་ཨཱཿཧཱུྃ༔ སྦྱོར་བའི་ལས་རིམ་རྫོགས་ནས་གཉིས་པ་ནི༔ དངོས་གཞིར་ལྷ་བསྐྱེད་སྤྱན་འདྲེན་བཞུགས་གསོལ་དང་༔ ཕྱག་མཆོད་བསྟོད་དང་བཟླས་པ་བྱ་བའོ༔ དང་པོ་ལྷ་བསྐྱེད་ནི༔
ཨཿ ཆོས་རྣམས་སྨྲ་བསམ་བརྗོད་མེད་དེ་བཞིན་ཉིད༔ རང་གདངས་མ་འགགས་སྟོང་ཉིད་སྙིང་རྗེའི་རྩལ༔ སྐད་ཅིག་མཁའ་ལ་སྐར་ཆེན་ཤར་བ་བཞིན༔ རིག་པ་རྒྱུ་ཡི་ཡི་གེ་ཧྲཱིཿདམར་པོ༔ འོད་ཟེར་སྣ་ལྔ་འབྱུང་བའི་ཡི་གེ་འཕྲོས༔ ཨེཿཡྃཿབྃཿརྃཿལྃཿརྣམས་རིམ་བཞིན་ཞུ༔ ནམ་མཁའ་རླུང་ཆུ་མེ་སའི་དཀྱིལ་འཁོར་ལྔ༔ བདེ་ཆེན་འགྱུར་མེད་ཡུམ་ལྔའི་བྷ་གའི་ཀློང་༔ བྷྲཱུྃ་ལས་རང་བྱུང་ལྷུན་འགྲུབ་གཞལ་ཡས་ཁང་༔
ཞིང་ཁམས་སུམ་བརྩེགས་འཇའ་ཚོན་འོད་ཕུང་འབར༔ གྲུ་བཞི་སྒོ་བཞི་རྟ་བབ་གདུགས་ཏོག་དང་༔ རི་དྭགས་ཕོ་མོའི་ཆོས་ཉན་ཆོས་འཁོར་ལྡན༔ རབ་མཛེས་རིན་ཆེན་སྣ་ལྔས་བརྩེགས་པ་ལ༔ འདོད་སྣམ་ཕ་གུ་དྲྭབ་ཤར་བུ་དང་༔ མདའ་ཡབ་ལ་སོགས་ཚད་དང་མཚན་ཉིད་རྫོགས༔ ཕྱི་ལྟར་རིན་ཆེན་སྣ་ལྔས་ཕོ་བྲང་ཆེ༔ ནང་ལྟར་དུར་ཁྲོད་དྲག་པོའི་བཀོད་པ་རྫོགས༔ དེ་དབུས་བྲག་ཆེན་ཁྲི་རྐང་པད་ཉིའི་གདན༔ རུ་ཏྲ་ཕོ་མོ་བསྣོལ་བའི་དབུས་ཉིད་དུ༔
རིག་པ་རྒྱུ་ཡི་ཧྲཱིཿཉིད་ཐོལ་གྱིས་བབ༔ འོད་ཟེར་ཡར་མར་འཕྲོ་འདུ་དོན་གཉིས་བྱས༔ མ་བཅོས་རྫོགས་པ་རང་བྱུང་དོན་གྱི་ལྷ༔ འཁོར་འདས་སྤྱི་དཔལ་དབང་ཆེན་ཧྱ་གྷྲཱྀ༔ དམར་ནག་ཞལ་གཅིག་ཕྱག་གཉིས་གྲི་ཐོད་འཛིན༔ སྤྱི་གཙུག་རལ་གསེབ་རྟ་མགོ་ལྗང་ཞུར་འཚེར༔ དཔལ་དང་དུར་ཁྲོད་ཆས་ཀྱིས་བརྗིད་པར་བརྒྱན༔ རིགས་བདག་ཡེ་ཤེས་ཁྱུང་ཆེན་མེ་འོད་འབར༔ ཡེ་ཤེས་མེ་ཕུང་རབ་འབར་ཀློང་དུ་རོལ༔ ཧཱུྃ༔
དབང་ཆེན་ཐུགས་དབུས་འཇའ་འོད་ཐིག་ལེའི་ཀློང་༔ པད་སྡོང་ཐབས་ཤེས་ཉི་ཟླ་འོད་འབར་སྟེང་༔ སྐུ་གསུམ་དགོངས་འདུས་བླ་མ་ཆེ་བའི་མཆོག༔ སྣང་སྲིད་ཟིལ་གནོན་པད་འབྱུང་རྒྱལ་བའི་སྐུ༔ བཅུ་དྲུག་ལོ་ལོན་དཀར་ལ་དམར་བའི་མདངས༔ ཞི་མ་ཁྲོ་ཉམས་བརྩེ་བས་རྗེས་ཆགས་ཚུལ༔ སྤྱན་ཟུང་ལྟ་སྟངས་གདུལ་བྱའི་འགྲོ་ལ་གཟིགས༔ གསང་གོས་ཕོད་ཁ་བེར་ཕྱམ་ཆོས་གོས་དམར༔ ཕྱག་གཡས་རྡོ་རྗེ་རྩེ་ལྔ་གདེངས་སྟབས་ཕྱར༔ གཡོན་པས་བདུད་རྩིའི་ཐོད་པ་ཚེ་བུམ་མཚན༔
གྲུ་མོ་གཡོན་ན་ཁ་ཊྭཱཾ་རྩེ་གསུམ་པ༔ བདེ་སྟོང་ཟུང་འཇུག་ཡུམ་གྱི་ངོ་བོར་རྟེན༔ ཞབས་གཉིས་རྡོར་སྐྱིལ་སྐུ་ལུས་དྲང་པོར་བཞུགས༔ བདེ་གཤེགས་རབ་འབྱམས་བཀོད་པ་སྐུ་ལ་རྫོགས༔ དཔྲལ་བར་འཇམ་དཔལ་མགྲིན་པར་རྟ་མཆོག་དབང་༔ ཐུགས་ཀར་ཡང་དག་ལྟེ་བར་ཆེ་མཆོག་དཔལ༔ ལྟེ་འོག་མངོན་རྫོགས་གསང་བར་ཕུར་བུའི་ལྷ༔ བླ་གཡས་དྲག་འདུལ་བླ་གཡོན་དྲག་སྔགས་བདག༔ སྤྱི་གཙུག་རྡོ་རྗེའི་ཆོས་ཏེ་བཀའ་བརྒྱད་ལྷ༔ ཡེ་ཤེས་ཀློང་དགུའི་ངོ་བོར་ལྷུན་གྱིས་གྲུབ༔
སྤྱི་དཔལ་དབུ་སྟེང་མས་རིམ་ཐོ་བརྩེགས་ཚུལ༔ ཆོས་སྐུ་ཀུན་བཟང་ལོངས་སྐུ་རྡོ་རྗེ་སེམས༔ སྤྲུལ་སྐུ་དགའ་རབ་རྡོ་རྗེ་ཤྲཱི་སེང་སོགས༔ བརྒྱུད་གསུམ་རིག་འཛིན་བླ་མའི་སྤྲིན་ཕུང་གཏིབས༔ གཞན་ཡང་ཉི་མ་དང་ནི་འོད་ཟེར་བཞིན༔ ཡེ་ཤེས་ལྔ་རྫོགས་སྐུ་ལྔ་ཐོད་ཕྲེང་རྩལ༔ ཚོགས་བརྒྱད་རྣམ་དག་སྒྱུ་འཕྲུལ་མཚན་མཆོག་བརྒྱད༔ གང་འདུལ་རྣམ་རོལ་འཕྲུལ་མཚན་བཞི་བཅུ་དང་༔ རིགས་དྲུག་དབྱིངས་སྒྲོལ་འགྲོ་འདུལ་གུ་རུ་དྲུག༔ ཚད་མེད་སྤྲིན་ལས་གིང་ཆེན་ཡབ་ཡུམ་བརྒྱད༔
འབྱུང་ལྔ་རྣམ་དག་མཁའ་འགྲོའི་སྤྲིན་ཕུང་འཁྲིགས༔ ཕྲིན་ལས་ཐོག་མེད་སྡེ་བརྒྱད་ཕོ་ཉར་འགྱེད༔ དཔལ་ཆེན་གྲུབ་པའི་མཆོག་གི་རིག་འཛིན་བརྒྱད༔ ཐུགས་སྲས་གྲུབ་བརྙེས་རྗེ་འབངས་ཉེར་ལྔ་སོགས༔ དཀོན་མཆོག་རྩ་གསུམ་རྒྱ་མཚོ་འཕྲོ་ཞིང་འདུ༔ ཞིང་ཁམས་སུམ་བརྩེགས་སྟེང་ཁང་ཆོས་སྐུ་དང་༔ བར་ཁང་ལོངས་སྐུ་རིགས་ཀྱི་ཚོམ་བུར་གསལ༔ དུ་མར་སྣང་ཡང་ངོ་བོ་ངང་དུ་གཅིག༔ རྩ་གསུམ་ཀུན་འདུས་གུ་རུ་ཡིད་བཞིན་ནོར༔ དྲན་པ་ཙམ་གྱིས་སྲིད་ཞིའི་གདུང་བ་སེལ༔
སྒོམ་པ་ཙམ་གྱིས་མཆོག་ཐུན་དངོས་གྲུབ་ཐོབ༔ སྣང་སྟོང་སྒྱུ་མ་ཆུ་ཟླ་ལྟ་བུར་གསལ༔ གདོད་ནས་དག་པ་ཡེ་ཤེས་ལྔར་དབང་རྫོགས༔ རྒྱལ་ཀུན་རྡོ་རྗེ་གསུམ་གྱི་ངོ་བོར་དག༔ ཧྲཱིཿཧཱུྃ་ཏྲཱྃ་ཨོཾ་ཨཱཿཨ་བྷི་ཥིཉྩ་མཾ༔ ཨོཾ་ཨཱཿཧཱུྃ༔ གཉིས་པ་སྤྱན་འདྲེན་ནི༔ ལྷ་ཚོགས་རྣམས་ཀྱི་ཐུགས་ཀའི་འོད་ཟེར་གྱིས་བསྐུལ་བས་ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་དགོངས་འདུས་དཀྱིལ་གསུམ་གྱི་འཁོར་ལོའི་རྣམ་པར་བཞེངས༔ ཁྱད་པར་དུ་ཟངས་མདོག་དཔལ་གྱི་རི་བོ་པདྨ་འོད་ཀྱི་གཞལ་ཡས་ནས་གུ་རུ་པདྨ་འབྱུང་གནས་ལ་འཁོར་རྩ་གསུམ་ཞི་ཁྲོ་རབ་འབྱམས་ཀྱིས་བསྐོར་བ་ཏིལ་གྱི་གོང་བུ་ཁ་ཕྱེ་བ་ལྟར་ལྷ་ཚོགས་དཔག་ཏུ་མེད་པ་མདུན་གྱི་ནམ་མཁར་བཛྲ་ས་མ་ཡ་ཛཿ ས་སད་པར་བསམ་མོ༔
ཧཱུྃ༔ སྔོན་གྱི་བསྐལ་པ་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ དྷ་ན་ཀོ་ཤའི་མཚོ་གླིང་དུ༔ པདྨ་གེ་སར་སྡེང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་དཔའ་བོ་མཁའ་འགྲོ་དང་༔ རྩ་གསུམ་ཞི་ཁྲོ་ཚོགས་ཀྱིས་བསྐོར༔ ཁྱེད་ཀྱི་རྗེས་སུ་བདག་སྒྲུབ་ཀྱི༔
བྱིན་གྱིས་རློབས་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ བཛྲ་ས་མཱ་ཡ་ཛ་ཛཿ གསུམ་པ་བཞུགས་གསོལ་ནི༔ ཧཱུྃ༔ ཞིང་ཁམས་སུམ་བརྩེགས་ཕོ་བྲང་དམ་པ་འདི༔
སྐུ་གསུམ་ལྷུན་གྲུབ་བཞུགས་གནས་ཉམས་རེ་དགའ༔ གུ་རུ་རྩ་བ་གསུམ་གྱི་ལྷ་ཚོགས་རྣམས༔ མི་གཡོ་དགྱེས་ཤིང་བརྟན་པར་བཞུགས་སུ་གསོལ༔ ཛཿཧཱུྃ་བཾ་ཧོཿ བཛྲ་ས་མ་ཡ་ཏིཥྛ་ལྷན༔ བཞི་པ་ཕྱག་འཚལ་བ་ནི༔ ན་མོཿ སྐྱེ་འགག་འགྱུར་མེད་ཕྲིན་ལས་རབ་འབྱམས་རྫོགས༔ རང་བྱུང་ཐུགས་རྗེས་མ་ལུས་འགྲོ་བ་འདུལ༔ གུ་རུ་རྩ་བ་གསུམ་གྱི་ལྷ་ཚོགས་ལ༔
གཉིས་མེད་རྩེ་གཅིག་ཡིད་ཀྱིས་ཕྱག་འཚལ་ལོ༔ ཨ་ཏི་པུ་ཧོཿ པྲ་ཏཱིཙྪ་ཧོཿ ལྔ་པ་མཆོད་པ་ནི༔ ཨོཾ་ཨཱཿཧཱུྃ༔ དངོས་འབྱོར་ཡིད་སྤྲུལ་འཕྲུལ་དགའི་ལོངས་སྤྱོད་བཞིན༔ ཕྱག་རྒྱ་གར་སོགས་ཕྱི་ནང་གསང་བ་ཡི༔ ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔ དཀྱིལ་འཁོར་རབ་འབྱམས་མ་ལུས་མཉེས་གྱུར་ཅིག༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་དྷཱ་ཏུ་སརྦ་པཱུ་ཛ་ཧོཿ
ཨོཾ་མ་ཧཱ་སརྦ་པཉྩ་ཨ་མྲྀ་ཏ་མ་ཧཱ་རཀྟ་མ་ཧཱ་བྷ་ལིངྟ་ཁ་ཁ་ཁཱ་ཧི༔ ཨོཾ་བྷོ་དྷི་ཙིཏྟ་མ་ཧཱ་ཏ་ཎ་ག་ན་པཱུ་ཛ་ཧོཿ དྲུག་པ་བསྟོད་པ་ནི༔ ཧྲཱིཿ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལོངས་སྤྱོད་བླ་མ་ཆོས་ཀྱི་རྗེ༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ ཧཱུྃ༔ སྐུ་ནི་མི་འགྱུར་ཀུན་ཏུ་བཟང་པོའི་སྐུ༔
གསུང་ནི་མི་འགག་མཉམ་ཉིད་རིག་པའི་གསུང་༔ ཐུགས་ནི་མི་གཡོ་སྨྲ་བསམ་བརྗོད་ལས་འདས༔ སྐུ་གསུང་ཐུགས་ལྡན་པདྨ་རྒྱལ་པོར་བསྟོད༔ ཧཱུྃ༔ འགྲོ་བའི་དོན་དུ་རང་བྱུང་འོད་དཔག་མེད༔ བཀྲ་ཤིས་ཡོན་ཏན་དུ་མས་བརྒྱན་པའི་སྐུ༔ འཇིག་རྟེན་དབང་ཕྱུག་པདྨ་རྒྱལ་པོའི་སྲས༔ རྡོ་རྗེ་ཐོད་ཕྲེང་རྩལ་ལ་ཕྱག་འཚལ་བསྟོད༔ ཧཱུྃ༔ སྐུ་མཆོག་ཟིལ་གནོན་འཇམ་དཔལ་གཤིན་རྗེ་གཤེད༔
གསུང་མཆོག་འགག་མེད་དབང་ཆེན་ཧྱ་གྷྲྀ༔ ཐུགས་མཆོག་འགྱུར་མེད་ཡང་དག་ཧེ་རུ་ཀཿ གསང་གསུམ་དབྱིངས་སུ་རྫོགས་ལ་ཕྱག་འཚལ་བསྟོད༔ ཧཱུྃ༔ ཡོན་ཏན་ཆེ་མཆོག་ཞི་ཁྲོ་རབ་འབྱམས་རྒྱལ༔ མ་མོ་མཁའ་འགྲོའི་གཙོ་བོ་མངོན་རྫོགས་རྒྱལ༔ ཕྲིན་ལས་བདག་ཉིད་རྡོ་རྗེ་ཕུར་པའི་ལྷ༔ ཡེ་ཤེས་སྐུ་ལྔ་རྫོགས་ལ་ཕྱག་འཚལ་བསྟོད༔ ཧཱུྃ༔ རྡོ་རྗེ་དྲག་རྩལ་བླ་མ་རིག་འཛིན་རྗེ༔
གསང་བདག་གོས་སྔོན་མཆོད་བསྟོད་དྲེགས་པའི་བདག༔ སྟོབས་ལྡན་ནག་པོ་དམོད་པ་དྲག་སྔགས་གཙོ༔ བདེ་གཤེགས་འདུས་པའི་ལྷ་ལ་ཕྱག་འཚལ་བསྟོད༔ ཧཱུྃ༔ སྐུ་གསུམ་སྐུ་ལྔ་མཚན་བརྒྱད་རིག་འཛིན་བརྒྱད༔ རྗེ་འབངས་ཉེར་ལྔ་ཡི་དམ་བཀའ་བརྒྱད་ལྷ༔ བདུན་བརྒྱ་ཉེར་ལྔ་མཁའ་འགྲོ་དམ་ཅན་ཚོགས༔ ཡེ་ཤེས་གཅིག་གི་རོལ་པར་ཕྱག་འཚལ་བསྟོད༔ ཧཱུྃ༔ ཆོས་སྐུ་སྟོང་པར་མཆོད་བསྟོད་མི་དམིགས་ཀྱང་༔
གཟུགས་སྐུ་ལྷུན་གྲུབ་འཁོར་བ་མ་སྟོང་བར༔ ཐུགས་རྗེའི་གང་འདུལ་ཡེ་ཤེས་སྒྱུ་མའི་ལྷར༔ དཀྱིལ་འཁོར་རྫོགས་པའི་ལྷ་ལ་ཕྱག་འཚལ་བསྟོད༔ བདུན་པ་ཛཔ྄་དགོངས་ནི༔ ཨོཾ་ཨཱཿཧཱུྃ༔ ཕྱི་སྣོད་འཇིག་རྟེན་མ་བསྐྱེད་གཞལ་ཡས་ཁང་༔ ནང་བཅུད་སེམས་ཅན་ཡོངས་གྲུབ་རྩ་བ་གསུམ༔ སྣང་སྲིད་གཞིར་བཞེངས་རང་བྱུང་དོན་གྱི་ལྷ༔ སྐུ་གསུམ་དགོངས་པ་ཡོངས་རྫོགས་འདུས་པ་ཡི༔ དཀྱིལ་འཁོར་ལྷ་ཚོགས་དབྱིངས་ནས་སྐུར་བཞེངས་ཤིག༔
རྡོ་རྗེའི་གདུང་འཚོབ་རྣལ་འབྱོར་སྒྲུབ་མཆོག་དང་༔ རྡོ་རྗེའི་མཆེད་ལྕམ་རྡོ་རྗེའི་གཡར་གམ་ནི༔ སྲོག་གི་ཕྱིར་ཡང་མི་གཏོང་སྒྲུབ་ལགས་ན༔ ཐུགས་རྗེའི་ཐུགས་དམ་མ་གཡེལ་ཉེར་དགོངས་ལ༔ སྐུ་གསུང་ཐུགས་ཀྱི་དབྱིངས་སུ་བདག་སྒྲུབ་ཤིག༔ གདུང་བས་ཛཔ྄་དབྱངས་སྤོས་རོལ་གཟི་བྱིན་བསྐྱེད༔ ཧཱུྃ༔ གུ་རུའི་ཐུགས་ཀར་ཡེ་ཤེས་སེམས་དཔའི་ཚུལ༔ ཡང་དག་ཐུགས་དབུས་ཏིང་འཛིན་སེམས་དཔའ་ནི༔ ཟླ་སྟེང་རྡོ་རྗེའི་ལྟེ་བར་ཧཱུྃ་དཀར་མཐར༔
སྔགས་འཁོར་འོད་ཀྱིས་ཟངས་མདོག་དཔལ་རི་ནས༔ ཨོ་རྒྱན་ཆེན་པོའི་ཐུགས་བརྒྱུད་རབ་ཏུ་བསྐུལ༔ རབ་འབྱམས་ཞི་ཁྲོ་གུ་རུ་རྩ་གསུམ་ལྷའི༔ ཕྱག་རྒྱ་སྐུ་དང་ཡིག་འབྲུ་ཕྱག་མཚན་ཚོགས༔ ཉི་ཟེར་རྡུལ་དང་ཁ་ཆར་བུ་ཡུག་བཞིན༔ རྒྱུན་མི་ཆད་པར་སྤྱན་དྲངས་བྱིན་བརླབ་གྱུར༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ མ་ཡེངས་རྩེ་གཅིག་ཆུ་བོའི་རྒྱུན་བཞིན་དུ༔ ཀུན་འདུས་ནོར་བུའི་ལུགས་ཀྱི་རྩ་སྔགས་བཟླ༔ ཞི་ཁྲོ་བཀའ་བརྒྱད་ལྷ་སྔགས་དག་དྲན་བསྟན༔
ཨོཾ་ཨཱཿཧཱུྃ་ནི་སྐུ་གསུམ་ཞི་ཁྲོའི་སྲོག༔ གུ་ཧྱ་ཛྙཱ་ན་གསང་བ་ཡེ་ཤེས་དབྱིངས༔ ཤཱི་རང་བྱུང་འཁོར་འདས་སྤྱི་ཡི་དཔལ༔ བཛྲ་ཀྲོ་ཏ་རྡོ་རྗེ་ཁྲོ་བོའི་རྒྱལ༔ རུ་ལུ་གནས་ལུགས་ཆོས་དབྱིངས་སྐྱེ་བ་མེད༔ རུ་ལུ་སྣང་ལུགས་ཧེ་རུ་ཀ་ཡི་དལ༔ ཧཱུྃ་ནི་སྣང་བ་ཡབ་སྟེ་དཔལ་ཆེན་དགུ༔ བྷྱོ་ནི་སྟོང་པ་ཡུམ་སྟེ་དབྱིངས་ཕྱུག་དགུ༔ ཧཱུྃ་གིས་གཉིས་མེད་ཆོས་སྐུར་ལ་བཟླ་ཞིང་༔ ཕཊ྄ཿཀྱིས་ལོག་རྟོག་གཉིས་སྣང་དབྱིངས་བསྒྲལ༔
ཨོཾ་ཨཱཿཧཱུྃ་གུ་ཧྱ་ཛྙཱ་ན་ཤྲཱི་བཛྲ་ཀྲོ་ཏ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཡང་དག་དགོངས་པའི་གཟེར་བཅས་བཟླས་པར་འབད༔ མཆོག་ཐུན་དངོས་གྲུབ་མྱུར་ཐོབ་ས་མ་ཡ༔ གསུམ་པ་རྗེས་ཀྱི་བྱ་བར་ཚོགས་མཆོད་ནི༔ བྱིན་རླབས་སྤྱན་འདྲེན་མཆོད་བཤགས་བསྒྲལ་བསྟབ་དང་༔ ལྷག་མ་བསྐུལ་དང་ཆད་བརྟན་རྟ་བྲོ་བརྡུང་༔ དངོས་གྲུབ་ལེན་དང་ནོངས་བཤགས་དཀྱིལ་འཁོར་བསྡུ༔ བསྔོ་སྨོན་བཀྲ་ཤིས་མཐའ་བརྒྱན་བྱ་བའོ༔ དང་པོ་ཚོགས་རྫས་གཙང་བསགས་བྱིན་རླབས་ནི༔ རྃ་ཡྃ་ཁྃ༔
བདག་གི་ཐུགས་ལས་འབྱུང་བའི་ཡི་གེ་འཕྲོས༔ མེ་རླུང་ཆུ་ཡིས་ཚོགས་ཀྱི་དངོས་འཛིན་སྦྱངས༔ སླར་ཡང་ཨོཾ་ཨཱཿཧཱུྃ་གིས་ཚོགས་རྫས་རྣམས༔ སྦྱངས་རྟོགས་སྤར་བས་ཡེ་ཤེས་འཁོར་ལོར་གྱུར༔ ཨོཾ་ཨཱཿཧཱུྃ་ཧ་ཧོ་ཧྲཱིཿ གཉིས་པ་སྤྱན་འདྲེན་ནི༔ ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔
པདྨ་འབྱུང་གནས་ཞེས་སུ་གྲགས༔ འཁོར་དུ་དཔའ་བོ་མཁའ་འགྲོ་དང་༔ རྩ་གསུམ་ཞི་ཁྲོའི་ཚོགས་ཀྱིས་བསྐོར༔ ཁྱེད་ཀྱི་རྗེས་སུ་བདག་སྒྲུབ་ཀྱི༔ ཚོགས་ཀྱི་འདུ་བར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ ཚོགས་མཆོད་ཡེ་ཤེས་བདུད་རྩིར་བསྒྱུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ བཛྲ་ས་མ་ཡ་ཛཿ
ཨེ་མ་ཧོཿ ཚོགས་ཁང་གསང་ཆེན་རོལ་པ་ཉམས་རེ་དགའ༔ རབ་འཇིགས་དུར་ཁྲོད་རོལ་པའི་རྒྱན་དང་ལྡན༔ ཚོགས་གཞོང་པདྨ་བྷནྡྷ་རྒྱ་རེ་ཡངས༔ ཚོགས་གཏོར་ཡེ་ཤེས་བདུད་རྩི་བཅུད་རེ་ཆེ༔ ཤ་ལྔ་བདུད་རྩིའི་ལོངས་སྤྱོད་དང་རེ་སྤྲོ༔ ཚོགས་རྗེ་བླ་མ་ཡི་དམ་བྱིན་རེ་ཆེ༔ བྱིན་རླབས་དངོས་སྤྲིན་ཕུང་ཐིབས་སེ་ཐིབ༔ ཚོགས་མགྲོན་དཔའ་བོ་མཁའ་འགྲོ་གྲངས་རེ་མང་༔ དར་དང་རཏྣ་རུས་པའི་རྒྱན་དང་ལྡན༔
ཅང་ཏིའུ་དང་ནི་དྲིལ་བུའི་སྒྲ་དང་བཅས༔ རྡོ་རྗེ་གླུ་དང་གར་སྟབས་ཤིགས་སེ་ཤིག༔ འདུ་ཚོགས་རྣལ་འབྱོར་ཕོ་མོ་དམ་རེ་གཙང་༔ ཉམས་དང་རྟོགས་པའི་ཡེ་ཤེས་ཤ་ར་ར༔ བླ་མེད་གསང་ཆེན་སྔགས་ཀྱི་དམ་ཚིག་རྫས༔ བདེ་ཆེན་ཚོགས་ཀྱི་འཁོར་ལོ་ཨེ་མ་རྨད༔ ཨ་ལ་ལ་སྟེ་ཐུགས་དམ་དབྱིངས་སུ་སྐོང་༔ སྲིད་ཞི་མཉམ་ཉིད་ཐིག་ལེ་ཆེན་པོའི་དབྱིངས༔ ཁམས་གསུམ་འཁོར་བའི་སེམས་ཅན་ཐམས་ཅད་ཀྱི༔ ཉམས་ཆག་རྟོག་ཚོགས་མ་སྤང་རང་གྲོལ་ནས༔
རང་རིག་དག་པ་སྐུ་གསུམ་མངོན་གྱུར་ཏེ༔ ཀུན་བཟང་གདོད་མའི་གཞི་ལ་སངས་རྒྱས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ༔
ཚོགས་ཀྱི་རྟོགས་པ་བསྐྱེད་ཅིང་ཉམས་ཆག་བསྐངས༔ གསུམ་པ་མཆོད་པ་ནི༔ ཧཱུྃ༔ བླ་མེད་ཚོགས་ཀྱི་མཆོད་པ་དམ་པ་འདི༔ དཔག་མེད་འདོད་ཡོན་ལྷ་མོས་གར་བསྒྱུར་བཅས༔ གུ་རུ་རྩ་གསུམ་དཀྱིལ་ལྷ་ལ་འབུལ༔ བཞེས་ནས་དབང་དང་དངོས་གྲུབ་བསྩལ་དུ་གསོལ༔
མ་ཧཱ་ག་ཎ་ཙཀྲ་བྷ་ལིངྟ་པཱུ་ཛ་ཁཱ་ཧི༔ བཞི་པ་བཤགས་པ་ནི༔ ཧོཿ ཡེ་ཐོག་འཁྲུལ་གཞི་བླང་ནས་ད་ལྟའི་བར༔ རིག་དང་མ་རིག་འཁྲུལ་པས་ལས་དབང་གིས༔ བཅས་དང་རང་བཞིན་ཉེས་ལྟུང་དྲི་མའི་ཚོགས༔ འདོད་ཡོན་ཚོགས་ཀྱི་འཁོར་ལོས་བསྐང་ཞིང་བཤགས༔ བཛྲ་ས་མ་ཡ་ཤུདྡྷེ་ཨཿ ལྔ་པ་བསྒྲལ་བསྟབ་ནི༔ ཧཱུྃ༔
གཟུང་འཛིན་འཁྲུལ་པའི་རང་གཟུགས་དགྲ་དང་བགེགས༔ སྟོང་ཉིད་རྣམ་ཐར་ཨེ་ཡི་བྲུབ་ཁུང་དུ༔ ཚད་མེད་ཕྱག་རྒྱ་རྣམ་བཞིས་དབྱེར་མེད་བསྟིམ༔ རྣམ་ཤེས་དབྱིངས་སྒྲོལ་གཟུགས་ཕུང་ཞལ་དུ་བསྟབ༔ ཨ་སྥ་ར་ཎ་ཕཊ྄ཿ དགྲ་བགེགས་ནྲྀ་ཏྲི་སརྦ་ཤཱ་ཏྲུཾ་མཱ་ར་ཡ་ཕཊ྄ཿ མ་ཧཱ་མཱཾ་ས་རཀྟ་ཀིཾ་ནི་རི་ཏི་སརྦ་རུ་ཏྲ་པྲ་ཝན་ཙཀྲ་པཱུ་ཛ་ཁ་ཁ་ཁཱ་ཧི༔ ཧ་ཧ་ཧ༔ ཧི་ཧི་ཧི༔ ཧཱུྃ་ཧཱུྃ་ཧཱུྃ༔
ཚོགས་ཀྱི་ནང་མཆོད་བསྲེག་བླུག་ཚིམ་པར་རོལ༔ དྲུག་པ་ལྷག་མ་ནི༔ ཨོཾ་ཨཱཿཧཱུྃ༔ ཧཱུྃ་བྷྱོཿ ལྷག་ལ་དབང་བའི་དཀྱིལ་འཁོར་མཐའ་སྐྱོང་བ༔ དཔལ་གྱི་འཁོར་ཚོགས་བཛྲ་ཨ་རཱ་ལི༔ མ་ཚོགས་དབང་ཕྱུག་གིང་ལང་འབར་མའི་ཚོགས༔ ལྷག་གཏོར་དགྱེས་བཞེས་རྣམ་བཞིའི་ཕྲིན་ལས་སྒྲུབས༔ ཨུཙྪིཥྚ་བྷ་ལིང་ཏ་ཁཱ་ཧི༔ བདུན་པ་ཐུགས་དམ་བསྐུལ་བ་ནི༔
ཧཱུྃ༔ ཕྱོགས་བཅུ་དག་པའི་དཀྱིལ་འཁོར་ཡངས་པ་ནས༔ ཐུགས་རྗེ་དགོངས་ཤིག་བསླུ་མེད་དཀོན་མཆོག་གསུམ༔ དབྱིངས་ནས་བཞེངས་ཤིག་གུ་རུ་རྩ་བ་གསུམ༔ བརྒྱུད་གསུམ་དམ་ཅན་སྲུང་མ་ལས་ལ་བཞེངས༔ སྣ་ཚོགས་གང་འདུལ་ཕྲིན་ལས་དུས་ལ་བབ༔ ཕྱི་ཡི་དུས་འཁྲུག་སྣོད་ཀྱི་རྒུད་པ་སོལ༔ ནང་གི་འབྱུང་འཁྲུགས་ནད་མུག་མཚོན་བསྐལ་ཟློག༔ གསང་བ་སེམས་འཁྲུལ་དུག་ལྔའི་རྣམ་རྟོག་གཞིལ༔ ཤིན་ཏུ་མི་སྲིད་གདུལ་དཀའ་ཚར་གཅོད་པའི༔
ཕྲིན་ལས་མྱུར་དུ་མཛོད་ཅིག་ས་མ་ཡ༔ བརྒྱད་པ་ཆད་ཐོད་བསྒྲགས་པ་ནི༔ ཧཱུྃ་བྷྱོཿ དུས་གསུམ་བརྒྱུད་གསུམ་རིག་འཛིན་བླ་མ་དང་༔ ཧེ་རུ་ཀ་ཡི་དམ་ལ་རབ་གནས་པའི༔ བཀའ་ཡི་ལྷ་འདྲེ་བརྒྱུད་གསུམ་དྲེགས་པའི་སྡེ༔ ཆད་ཐོའི་གཏོར་མ་ལོང་ལ་ཕྲིན་ལས་སྒྲུབས༔ དགུ་པ་བརྟན་མ་སྐྱོང་བ་ནི༔ མ་བྷྱོཿ ཁྱད་པར་སློབ་དཔོན་པདྨ་ཀཱ་ར་ཡིས༔
བཀའ་དང་དམ་གནས་བོད་ཁམས་སྐྱོང་བའི་མ༔ དུས་སྦྱོར་བཅུ་གཉིས་དག་པའི་བསྟན་སྐྱོང་ཚོགས༔ བཤལ་ཆུའི་གཏོར་མ་དགྱེས་བཞེས་ཕྲིན་ལས་མཛོད༔ ཨོཾ་མ་མ་ཧྲཱིཾ་ཧྲཱིཾ་བཱ་ལིཾ་ཏ་ཁཱ་ཧི༔ བཅུ་པ་བྲོ་བརྡུང་བྱ་བ་ནི༔ ཧཱུྃ༔ རྣམ་ཐར་གསུམ་ལྡན་ཨེ་ཡི་དབྱིངས་ཉིད་དུ༔ གཟུང་འཛིན་མཚན་མར་ལྟ་བའི་དམ་སྲི་བྲུབ༔ ཡེ་ཤེས་ལྔ་ཡི་གླུ་བླང་བྲོ་བརྡུང་བས༔ འོད་གསལ་སྟོང་ཉིད་བདེ་བའི་ཀློང་དུ་སྦ༔
ཨོཾ་ཨཱཿཧཱུྃ་སྭཱ་ཧཱ༔ ལྃཿཡ་མ་དམ་སྲི་ཏྲི་སཏྭཾ་བྷ་ཡ་ནན༔ བཅུ་གཅིག་པ་དངོས་གྲུབ་ལེན་པ་ནི༔ ཧོཿ གུ་རུ་རྩ་གསུམ་ལྷ་ཚོགས་དགོངས་སུ་གསོལ༔ སྐུ་གསུང་ཐུགས་ཀྱི་བྷ་ག་ཡངས་པ་ནས༔ ཕྱག་རྒྱ་ཆེན་པོ་མཆོག་གི་དངོས་གྲུབ་དང་༔ ཐུན་མོང་ལས་བཞི་གྲུབ་བརྒྱད་འདོད་རྒུ་ཆར༔ ད་ལྟ་ཉིད་དུ་བསྩལ་ཞིང་བརྟན་པར་མཛོད༔ རྩ་སྔགས་དང་༔
ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ་ཨཱཿ བཅུ་གཉིས་པ་ནོངས་བཤགས་ནི༔ ཧོཿ གསང་བའི་སྒོར་ཞུགས་རྣལ་འབྱོར་སྒྲུབ་པ་པོས༔ བག་མེད་དབང་གྱུར་ཏིང་འཛིན་མ་གསལ་ཞིང་༔ ལྷ་སྔགས་མ་དག་ཆོ་གར་ལྷག་ཆད་སོགས༔ ཡེ་ཤེས་ལྷ་དང་སྲུང་མར་བཟོད་པར་གསོལ༔ ཡིག་བརྒྱ་བཟླ༔ བཅུ་གསུམ་པ་དཀྱིལ་འཁོར་བསྡུ་རིམ་ནི༔ ཧཱུྃ་ཧཱུྃ་ཧཱུྃ༔
སྣང་ཆ་ལྷ་སྔགས་འཁོར་ལོ་དབྱིངས་སུ་བསྡུ༔ མི་གནས་ཐུགས་ཀྱི་ཐིག་ལེས་རྟག་མཐའ་བྲལ༔ ཨ་ཨ་ཨཱཿ ཕཊ྄་ཕཊ྄་ཕཊ྄ཿ སྟོང་ཉིད་རང་གདངས་ཐུགས་རྗེའི་ཡེ་ཤེས་རྩལ༔ སྐུ་གསུང་ཐུགས་ཀྱི་འཁོར་ལོས་ཆད་མཐའ་སྤངས༔ ཨོཾ་ཨཱཿཧཱུྃ༔ བཛྲ་མ་མ་ཀ་ཝ་ཙི་རཀྵ྅་ཧཾ༔ བཅུ་བཞི་པ་བསྔོ་སྨོན་ནི༔ ཧོཿ
བདག་གིས་དུས་གསུམ་དགེ་བ་ཅི་བསགས་མཐུས༔ ནམ་མཁའི་མཐར་ཐུག་གྱུར་པའི་སེམས་ཅན་ཀུན༔ བླ་མེད་ཐེག་མཆོག་སྔགས་ཀྱི་སྣོད་གྱུར་ནས༔ པདྨ་རྒྱལ་པོའི་གོ་འཕང་མྱུར་ཐོབ་ཤོག༔ བཅོ་ལྔ་པ་བཀྲ་ཤིས་ནི༔ ཧྲཱིཿ རྔ་སྒྲའི་རྒྱལ་པོ་གཟི་བརྗིད་འོད་དཔག་མེད༔ སྤྱན་རས་གཅིག་དབང་དབང་ཆེན་རྟ་སྐད་འཚེར༔ སྒྱུ་འཕྲུལ་དྲྭ་བ་པདྨ་རྒྱལ་པོ་ཆེ༔ སྐུ་གསུམ་ལྷུན་གྲུབ་རྒྱལ་བའི་བཀྲ་ཤིས་ཤོག༔
གབ་སྦས་དཀྲུགས་མེད་ཆུ་འབབ་ཕྲིན་ལས་གཞུང་༔ དུས་གསུམ་སྒྲིབ་མེད་པདྨ་ང་ཉིད་ཀྱིས༔ རང་གི་སྒྲུབ་ཐབས་རང་གི་བྱས་ནས་སུ༔ མ་འོངས་ལས་ཅན་དོན་དུ་གཏད་རྒྱས་བཏབ༔ མ་མོ་ཨེ་ཀ་ཙ་ཏིས་གཉེར་ཁ་བསྲུངས༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ ྀཨཚ༔ ཅེས་པའང་འགྲོ་འདུལ་པད་རྒྱལ་གླིང་པས་སྦས་ཡུལ་པདྨ་བཀོད་ཀྱི་འབྲུག་ལ་མར་མེ་ཀོང་འབུམ་ཞེས་བྲག་ཕ་ཝཾ་གུར་དབུབ་པ་འདྲ་བའི་ནུབ་ལོགས་ནས་དངོས་གྲུབ་ཏུ་ཐོབ་པའི་ཟབ་གཏེར་ཡང་དག་པ་སྟེ།
མི་ལོ་ཉེར་བཞིའི་བར་གསང་རྒྱར་བཏབ་པའི་སླར་ཨོ་རྒྱན་ཆེན་པོའི་ཕྲིན་ལས་ཀྱི་གནས་མཆོག་མོན་ཁ་ནེ་རིན་སེངྒེ་རྫོང་རཏྣ་སྤུངས་པའི་ཀེའུ་ཚང་ནས་གཏན་ལ་ཕབ་པའོ། ། སརྦ་དཱ་མངྒ་ལཾ།། ༄༅། ། སྨན་མཆོད་བསྡུས་པ་ནི། ཨོཾ་ཨཱཿཧཱུྃ༔ ཆོས་སྐུ་སྣང་མཐའ་ཐུགས་རྗེའི་ཀློང་དཀྱིལ་ནས༔ ལོངས་སྐུ་ཐུགས་ཆེན་དབང་ཆེན་ཧྱ་གྷྲྀ༔ རང་བྱུང་སྤྲུལ་སྐུ་པདྨ་ཡབ་ཡུམ་ལ༔ སྨན་མཆོད་འབུལ་ལོ་དབང་དང་དངོས་གྲུབ་སྩོལ༔ སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ དགོངས་པས་གཏད་རྒྱ་ཐུགས་རྗེའི་ཀློང་དཀྱིལ་ནས༔
བུདྡྷ་ཛྙཱ་ན་རྗེ་འབངས་གྲོགས་བཅས་དང་༔ གཏེར་སྟོན་སྤྲུལ་སྐུ་བརྒྱུད་པའི་བླ་མ་ལ༔ སྨན་མཆོད་འབུལ་ལོ་དབང་དང་དངོས་གྲུབ་སྩོལ༔ སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ འཕགས་ཡུལ་དཔལ་ཆེན་མཆོག་གྲུབ་རིག་འཛིན་བརྒྱད༔ སྒྱུ་འཕྲུལ་དྲྭ་བ་གུ་རུ་མཚན་མཆོག་བརྒྱད༔ གྲུབ་ཆེན་བཀའ་བརྒྱད་དཀྱིལ་འཁོར་ལྷ་ཚོགས་ལ༔ སྨན་མཆོད་འབུལ་ལོ་དབང་དང་དངོས་གྲུབ་སྩོལ༔ སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ བདེ་སྟོང་ཡེ་ཤེས་བྷ་གའི་ཀློང་དཀྱིལ་ནས༔
གསང་བ་ཡེ་ཤེས་བཛྲ་ཝཱ་རཱ་ཧི༔ མཐོང་འོད་འབར་མ་གནས་གསུམ་ཌཱཀྐི་མ༔ སྨན་མཆོད་འབུལ་ལོ་དགའ་བཞི་ཡེ་ཤེས་སྤེལ༔ སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ བརྒྱུད་གསུམ་བླ་མ་གསང་ཆེན་རྒྱུད་སྡེའི་མཛོད༔ དགོངས་པས་གཏད་རྒྱ་སྡེ་གསུམ་དྲེགས་པའི་སྡེ༔ རྡོ་རྗེའི་ཆོས་སྐྱོང་དམ་ཅན་རྒྱ་མཚོ་ལ༔ སྨན་མཆོད་འབུལ་ལོ་ཕྱི་ནང་བར་ཆད་སོལ༔ སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ བསྐྱེད་རྫོགས་ཟུང་འཇུག་སྒོམ་པའི་ཀློང་དཀྱིལ་ནས༔
རྡོ་རྗེའི་ཕུང་ཁམས་གདན་གསུམ་ལྷ་ཡི་མདངས༔ སྣང་སྲིད་དག་པ་རབ་འབྱམས་དཀྱིལ་འཁོར་ལ༔ སྨན་མཆོད་འབུལ་ལོ་སྐུ་གསུམ་མངོན་གྱུར་སྩོལ༔ སརྦ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ ཀཱ་ཡ་སིདྡྷི་ཨོཾ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ སརྦ་སིདྡྷི་ཧྲཱིཿ དངོས་གྲུབ་བླང༌། ཅེས་པའང་ཀཱ་མ་ལ་རཱ་ཛ་དྭཱི་པས་བྱིན་རླབས་ཀྱི་བབ་ཆེ་ཕྱིར་གཏེར་གཞུང་གི་དགོངས་བཅུད་བསྡུས་ཏེ་སྦྱར་བས་ཡི་གེ་པ་ནི་ཛྙཱ་ནས་ཞུས་པ་སིདྡྷི་རསྟུ།།
༄༅། ། སྐུ་གསུམ་དགོངས་འདུས་ཆ་ལགས་ཚོགས་གླུ་དབྱར་རྔའི་སྒྲ་དབྱངས་ཞེས་བྱ་བ།། ཨེ་ཧོ་ཡེ། ས་གསུམ་ནམ་མཁའ་ཡངས་པའི་ལྷ་ལམ་གྱི་དབུས་ན། ། འབྱུང་བཞིར་རང་དབང་ཐོབ་པ་གཡུ་འབྲུག་གི་གསུང་གདངས། ། ལྷ་དབང་གཡུལ་ལས་རྒྱལ་བའི་རྔ་སྒྲ་ལས་མཐོ་བ། ། ཐེག་མཆོག་རྫོགས་པ་ཆེན་པོའི་སེངྒེ་ཡི་སྒྲ་དབྱངས། ། ཕྱོགས་དུས་ཀུན་ཏུ་ཁྱབ་པའི་རྟེན་འབྲེལ་ལ་ལེགས་སོང༌། ། ངོ་མཚར་གླུ་དབྱངས་ལེན་པའི་ཁྱད་ཆོས་ཞིག་ཡོད་དོ། ། ཕུན་ཚོགས་ལོ་འདབ་རྒྱས་པའི་ལྗོན་ཤིང་གི་སྟེང་ན། ། ཚངས་དབྱངས་རང་དབང་ཐོབ་པའི་ཁུ་དབྱུག་གི་གསུང་གདངས། །
འཆི་མེད་ལྷ་ཡི་བུ་མོའི་གླིང་བུ་ལས་སྙན་པ། ། གསང་ཆེན་རྡོ་རྗེའི་ཆོས་ཆར་འདུལ་ཞིང་ལ་སིམ་ནས། ། གྲུབ་བརྙེས་འདོད་པ་འཇོ་བའི་རྟེན་འབྲེལ་ལ་ལེགས་སོང༌། ། ངོ་མཚར་གླུ་དབྱངས་ལེན་པའི་ཁྱད་ཆོས་ཤིག་ཡོད་དོ། ། སྐལ་ལྡན་ལས་ཅན་ཕོ་མོའི་ཚོགས་ཁང་གི་དབུས་ན། ། བསྐྱེད་རྫོགས་རང་དབང་ཐོབ་པའི་བླ་མ་ཡི་གསུང་གདངས། ། འཇིགས་མེད་གདོང་ལྔའི་རྒྱལ་པོའི་ངར་སྐར་ལས་མཐོ་བ། ། ལྟ་དམན་རི་དྭགས་ཚོགས་ཀྱི་ཁེངས་པ་ཀུན་བཅོམ་ནས། ། ཐེག་གསུམ་གཡུ་རལ་རྒྱས་པའི་རྟེན་འབྲེལ་ལ་ལེགས་སོང༌། ། ངོ་མཚར་གླུ་དབྱངས་ལེན་པའི་ཁྱད་ཆོས་ཞིག་ཡོད་དོ། །
གདན་གསུམ་ལྷ་ཡི་དཀྱིལ་འཁོར་རང་ལུས་ཀྱི་དབུས་ན། ། རང་རིག་རང་དབང་ཐོབ་པ་རང་བྱུང་གི་རྒྱལ་པོ། ། ཐུགས་རྗེའི་མཁའ་ལ་འགྲོ་བའི་འཁོར་ཚོགས་ཀྱི་བསྐོར་བའི། ། ཀུན་བཟང་པདྨའི་རང་ཞལ་མ་བསྒོམས་ཀྱང་མཇལ་བྱུང༌། ། ཚེ་གཅིག་སངས་རྒྱས་འགྲུབ་པའི་རྟེན་འབྲེལ་ལ་ལེགས་སོང༌། ། ངོ་མཚར་གླུ་དབྱངས་ལེན་པའི་ཁྱད་ཆོས་ཤིག་ཡོད་དོ། ། སངས་རྒྱས་མི་གཟུགས་བྱོན་པ་བླ་མ་ཡི་ཞལ་ལས། ། གདམས་ཟབ་བདུད་རྩིའི་བཅུད་རོལ་དགའ་སྟོན་གྱི་ངང་ནས། ། མ་དང་མཁའ་འགྲོ་འབུམ་གྱི་སྙིང་ཁྲག་གི་དྭངས་མ། ། རྫོགས་ཆེན་སྣང་བཞིའི་རྩལ་ཆེན་རང་གཤིས་སུ་རྫོགས་ཏེ། །
ཐེག་དགུའི་ཡང་རྩེར་སོན་པའི་མཐོང་ཆོས་ཀྱི་ཡ་མཚན། ། འཇའ་ལུས་ཆོས་སྐུ་འགྲུབ་པའི་དངོས་གྲུབ་ཞིག་ཞུའོ། ། ཅེས་པའང་ཀཱ་མ་ལ་རཱ་ཛས་སེང་རྫོང་གུ་རུ་བཞུགས་ཁྲི་ནས་དུས་མགྲོན་དབྱར་རྔའི་སྐད་གསར་ཐོས་པའི་རྐྱེན་གྱིས་ཐོལ་བྱུང་ཤོར་སོང་ངོ༌།། ༄༅། །སྐུ་གསུམ་དགོངས་འདུས་ལས། རྩ་སྒྲུབ་བླ་མའི་ལས་བྱང་རྒྱུན་ཁྱེར་དངོས་གྲུབ་འདོད་འཇོ་ཞེས་བྱ་བ་བཞུགས་སོ།། ན་མོ་གུ་རུ་བྷྱེ། སྐུ་གསུམ་དབྱེར་མེད་ལྷ་ལ་རབ་ཏུ་འདུད། ། འདི་ཉིད་དངོས་གྲུབ་ལམ་དུ་བྱེད་པའི་ཐབས། ། མན་ངག་གཞུང་ལས་ཉུང་ངུར་བསྡུད་དེ་བསྟན། ། སྤྱི་དོན་གསུམ་གྱི་དང་པོ་སྦྱོར་བ་ནི།
ན་མོཿ ཡེ་ནས་ཆོས་ཀུན་སྐུ་གསུམ་རང་བཞིན་ལ༔ གཉིས་མེད་རོལ་པ་ཆེན་པོར་སྐྱབས་སུ་མཆི༔ འགྲོ་ཀུན་གདོད་ནས་ཡེ་སངས་རྒྱས་པའི་དོན༔ ཡིན་པར་ཤེས་པའི་ངང་ནས་སེམས་བསྐྱེད་དོ༔ ལན་གསུམ། མཆོད་རྫས་རྣམས། ཨོཾ་ཨཱཿཧཱུྃ༔ སྣང་སྲིད་རྣམ་དག་པདྨ་དྲྭ་བའི་ཀློང་༔ ཡེ་ཤེས་རང་རྩལ་མཆོད་པའི་ཕྱག་རྒྱར་རྫོགས༔
ཨོཾ་ཧཱུྃ་ཏྲཱྃ་ཧྲཱི་ཨཱཿ བཛྲ་སྥ་ར་ཎ་ཁཾ༔ དངོས་གཞི་ནི། ཨཿ ཆོས་རྣམས་སྨྲ་བསམ་བརྗོད་མེད་དེ་བཞིན་ཉིད༔ རང་གདངས་མ་འགགས་སྟོང་ཉིད་སྙིང་རྗེའི་རྩལ༔ རིག་གདང་རྒྱུ་ཡིག་ཧྲཱིཿདམར་འཕྲོ་འདུ་ལས༔ ཨེཿཡྃཿབྃཿརྃཿལྃཿརྣམས་རིམ་བཞིན་ཞུ༔ ནམ་མཁའ་རླུང་ཆུ་མེ་སའི་དཀྱིལ་འཁོར་ལྔ༔ བདེ་ཆེན་འགྱུར་མེད་ཡུམ་ལྔའི་བྷ་གའི་ཀློང་༔
བྷྲཱུྃ་ལས་རང་བྱུང་ལྷུན་གྲུབ་གཞལ་ཡས་ཁང་༔ ཞིང་ཁམས་སུམ་བརྩེགས་འཇའ་ཚོན་འོད་ཕུང་འབར༔ སྒོ་གྲུ་རྟ་བབས་མཚན་ཉིད་ཡོངས་སུ་རྫོགས༔ ཕྱི་ལྟར་རིན་ཆེན་སྣ་ལྔའི་ཕོ་བྲང་ཆེ༔ ནང་ལྟར་དུར་ཁྲོད་དྲག་པོའི་བཀོད་པ་རྫོགས༔ དེ་དབུས་བྲག་ཆེན་ཁྲི་རྐང་པད་ཉིའི་གདན༔ རུ་ཏྲ་ཕོ་མོ་བསྣོལ་བའི་དབུས་ཉིད་དུ༔ རིག་པ་རྒྱུ་ཡི་ཧྲཱིཿཉིད་ཐོལ་གྱིས་བབ༔ འོད་ཟེར་ཡར་མར་འཕྲོ་འདུ་དོན་གཉིས་བྱས༔ མ་བཅོས་རྫོགས་པ་རང་བྱུང་དོན་གྱི་ལྷ༔
འཁོར་འདས་སྤྱི་དཔལ་དབང་ཆེན་ཧྱ་གྷྲྀ༔ དམར་ནག་ཞལ་གཅིག་ཕྱག་གཉིས་གྲོ་ཐོད་འཛིན༔ སྤྱི་གཙུག་རལ་གསེབ་རྟ་མགོ་ལྗང་ཞུར་འཚེར༔ དཔལ་དང་དུར་ཁྲོད་ཆས་ཀྱིས་བརྗིད་པར་བརྒྱན༔ རིགས་བདག་ཡེ་ཤེས་ཁྱུང་ཆེན་མེ་འོད་འབར༔ ཡེ་ཤེས་མེ་དཔུང་རབ་འབར་ཀློང་དུ་རོལ༔ ཧཱུྃ༔ དབང་ཆེན་ཐུགས་དབུས་འཇའ་འོད་ཐིག་ལེའི་ཀློང་༔ པད་སྡོང་ཐབས་ཤེས་ཉི་ཟླ་འོད་འབར་སྟེང་༔ སྐུ་གསུམ་དགོངས་འདུས་བླ་མ་ཆེ་བའི་མཆོག༔
སྣང་སྲིད་ཟིལ་གནོན་པད་འབྱུང་རྒྱལ་བའི་སྐུ༔ བཅུ་དྲུག་ལོ་ལོན་དཀར་ལ་དམར་བའི་མདངས༔ ཞི་མ་ཁྲོ་ཉམས་བརྩེ་བས་རྗེས་ཆགས་ཚུལ༔ སྤྱན་ཟུང་ལྟ་སྟངས་གདུལ་བྱའི་འགྲོ་ལ་གཟིགས༔ གསང་གོས་ཕོད་ཁ་བེར་ཕྱམ་ཆོས་གོས་དམར༔ ཕྱག་གཡས་རྡོ་རྗེ་རྩེ་ལྔ་གདེངས་སྟབས་ཕྱར༔ གཡོན་པས་བདུད་རྩིའི་ཐོད་པ་ཚེ་བུམ་མཚན༔ གྲུ་མོ་གཡོན་ན་ཁ་ཊྭཱཾ་རྩེ་གསུམ་པ༔ བདེ་སྟོང་ཟུང་འཇུག་ཡུམ་གྱི་ངོ་བོར་བརྟེན༔ ཞབས་གཉིས་རྡོར་སྐྱིལ་སྐུ་ལུས་དྲང་པོར་བཞུགས༔
བདེ་གཤེགས་རབ་འབྱམས་བཀོད་པ་སྐུ་ལ་རྫོགས༔ དཔྲལ་པར་འཇམ་དཔལ་མགྲིན་པར་རྟ་མཆོག་དབང་༔ ཐུགས་ཀར་ཡང་དག་ལྟེ་བར་ཆེ་མཆོག་དཔལ༔ ལྟེ་འོག་མངོན་རྫོགས་གསང་བར་ཕུར་བའི་ལྷ༔ བརླ་གཡས་དྲེགས་འདུལ་བརླ་གཡོན་དྲག་སྔགས་དག༔ སྤྱི་གཙུག་རྡོ་རྗེ་ཆོས་ཏེ་བཀའ་བརྒྱད་ལྷ༔ ཡེ་ཤེས་ཀློང་དགུའི་ངོ་བོར་ལྷུན་གྱིས་གྲུབ༔ སྤྱི་དཔལ་དབུ་སྟེང་མས་རིམ་མཐོ་བརྩེགས་ཚུལ༔ ཆོས་སྐུ་ཀུན་བཟང་ལོངས་སྐུ་རྡོ་རྗེ་སེམས༔ སྤྲུལ་སྐུ་དགའ་རབ་རྡོ་རྗེ་ཤྲཱི་སེང་སོགས༔
བརྒྱུད་གསུམ་རིག་འཛིན་བླ་མའི་སྤྲིན་ཕུང་གཏིབ༔ གཞན་ཡང་ཉི་མ་དམ་ནི་འོད་ཟེར་བཞིན༔ ཡེ་ཤེས་ལྔ་རྫོགས་སྐུ་ལྔ་ཐོད་ཕྲེང་རྩལ༔ ཚོགས་བརྒྱད་རྣམ་དག་སྒྱུ་འཕྲུལ་མཚན་མཆོག་བརྒྱད༔ གང་འདུལ་རྣམ་རོལ་འཕྲུལ་མཚན་བཞི་བཅུ་དང་༔ རིགས་དྲུག་དབྱིངས་སྒྲོལ་འགྲོ་འདུལ་གུ་རུ་དྲུག༔ ཚད་མེད་ཕྲིན་ལས་གིང་ཆེན་ཡབ་ཡུམ་བརྒྱད༔ འབྱུང་ལྔ་རྣམ་དག་མཁའ་འགྲོའི་སྤྲིན་ཕུང་འཁྲིགས༔ ཕྲིན་ལས་ཐོགས་མེད་སྡེ་བརྒྱད་ཕོ་ཉར་འགྱེད༔ དཔལ་ཆེན་གྲུབ་པའི་མཆོག་རིག་འཛིན་བརྒྱད༔
ཐུགས་སྲས་གྲུབ་བརྙེས་རྗེ་འབངས་ཉེར་ལྔ་སོགས༔ དཀོན་མཆོག་རྩ་གསུམ་རྒྱ་མཚོ་འཕྲོ་ཞིང་འདུ༔ ཞིང་ཁམས་གསུམ་བརྩེགས་སྟེང་ཁང་ཆོས་སྐུ་དང་༔ བར་ཁང་ལོངས་སྐུ་རིགས་ཀྱི་ཚོམ་བུར་གསལ༔ དུ་མར་སྣང་ཡང་ངོ་བོ་ངང་དུ་གཅིག༔ རྩ་གསུམ་ཀུན་འདུས་གུ་རུ་ཡིད་བཞིན་ནོར༔ དྲན་པ་ཙམ་གྱིས་སྲིད་ཞིའི་གདུང་བ་སེལ༔ སྒོམ་པ་ཙམ་གྱིས་མཆོག་ཐུན་དངོས་གྲུབ་ཐོབ༔ སྣང་སྟོང་སྒྱུ་མ་ཆུ་ཟླ་ལྟ་བུར་གསལ༔ གདོད་ནས་དག་པ་ཡེ་ཤེས་ལྔར་དབང་རྫོགས༔
རྒྱལ་ཀུན་རྡོ་རྗེ་གསུམ་གྱི་ངོ་བོར་དག༔ ཧྲཱིཿཧཱུྃ་ཏྲཱྃ་ཨོཾ་ཨཱཿ ཨ་བྷི་ཥིཉྩ་མཾ༔ ཨོཾ་ཨཱཿཧཱུྃ༔ ཡེ་ཤེས་པ་འགུགས་བསྟིམ་ནི། ཧཱུྃ་ཛཿ རང་སྣང་རྣམ་དག་དོན་གྱི་འོག་མིན་ནས༔ རང་རིག་བྱང་ཆུབ་སེམས་ཀྱི་དཀྱིལ་འཁོར་པ༔ གཤེགས་དང་བཞུགས་པའི་མཚན་མ་ལས་འདས་ཀྱང་༔ སྣང་ཆའི་རྟེན་འབྲེལ་བསླུ་མེད་གདུལ་བྱའི་ངོར༔
རྩལ་དང་རོལ་པ་ཞི་དང་ཁྲོ་ཆགས་ཚུལ༔ སྣང་སྟོང་དབྱེར་མེད་ཆུ་ཟླའི་ཟློས་གར་བཞིན༔ ཡེ་ཤེས་སྒྱུ་མ་གཟུགས་ཀྱི་སྐུར་བཞེངས་ཏེ༔ ཐུགས་རྗེའི་དབང་གིས་ཡང་དག་ཉེ་བར་མཛོད༔ ཨོཾ་སརྦ་ཏ་ཐཱ་ག་ཏ་ཨེ་ཧྱ་ཧི་བྷ་ག་ཝན་མ་ཧཱ་ཀ་རུ་ཎི་ཀ་དྲྀ་ཤྱ་ཧོཿ ཞེས་དང༌། རྡོ་རྗེའི་ཚིག་བདུན་དང་ཐོད་ཕྲེང་རྩལ་གྱི་ཛཔ྄་དབྱངས་དང་སྦྱར་སྤོས་རྟག་སྤྲོས་ཐོད་རྔས་སྒྲ་བཅས་གདུང་བའི་ཤུགས་ཀྱིས་ཡེ་ཤེས་པ་སྤྱན་དྲངས་ཏེ། ཛཿཧཱུྃ་བཾ་ཧོཿ ས་གཉིས་སུ་མེད་པར་བསྟིམ། བཛྲ་ས་མ་ཡ་ཏིཥྛ་ལྷན་ གྱིས་གདན་འབུལ།
ཨ་ཏི་པུ་ཧོཿ པྲ་ཏཱིཙྪ་ཧོཿ ས་ཕྱག་བྱས་ལ། ཨོཾ་ཨཱཿཧཱུྃ༔ དངོས་སྦྱོར་ཡིད་སྤྲུལ་འཕྲུལ་དགའི་ལོངས་སྤྱོད་བཞིན༔ ཕྱག་རྒྱ་གར་སོགས་ཕྱི་ནང་གསང་བ་ཡི༔ ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔ རབ་འབྱམས་དཀྱིལ་འཁོར་མ་ལུས་མཉེས་གྱུར་ཅིག༔ ཨོཾ་བཛྲ་པུཥྤེ་ སོགས་ནས་ ཤབྡ འི་བར་གྱི་ཕྱིས་མཆོད་དང་༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧིཿ
ས་ནང་མཆོད་དང༌། མ་ཧཱ་ཏ་ན་ག་ཎ་པཱུ་ཛ་ཧོཿ ས་གསང་བའི་མཆོད་པ། མ་ཧཱ་དྷརྨ་དྷཱ་ཏུ་ཨཿ དེ་ཁོ་ན་ཉིད་ཀྱི་མཆོད་པ་བཅས་ཀྱིས་མཆོད་ལ། ཧཱུྃ༔ ཆོས་སྐུ་སྟོང་པར་མཆོད་བསྟོད་མི་དམིགས་ཀྱང་༔ གཟུགས་སྐུ་ལྷུན་གྲུབ་འཁོར་བ་མ་སྟོང་པར༔ ཐུགས་རྗེའི་གང་འདུལ་ཡེ་ཤེས་སྒྱུ་མའི་ལྷ༔ དཀྱིལ་འཁོར་རྫོགས་པའི་ལྷ་ལ་ཕྱག་འཚལ་བསྟོད༔
བསྙེན་དམིགས་ནི། ཧཱུྃ༔ གུ་རུའི་ཐུགས་ཀར་ཡེ་ཤེས་སེམས་དཔའི་ཚུལ༔ ཡང་དག་ཐུགས་དབུས་ཏིང་འཛིན་སེམས་དཔའ་ནི༔ ཟླ་སྟེང་རྡོ་རྗེའི་ལྟེ་བར་ཧཱུྃ་དཀར་མཐར༔ སྔགས་འཁོར་འོད་ཀྱིས་ཟངས་མདོག་དཔལ་རི་ནས༔ ཨོ་རྒྱན་ཆེན་པོའི་ཐུགས་རྒྱུད་རབ་ཏུ་བསྐུལ༔ རབ་འབྱམས་ཞི་ཁྲོ་གུ་རུ་རྩ་གསུམ་ལྷའི༔ ཕྱག་རྒྱ་སྐུ་དང་ཡིག་འབྲུ་ཕྱག་མཚན་ཚོགས༔ ཉི་ཟེར་རྡུལ་དང་ཁ་ཆར་བུ་ཡུག་བཞིན༔
རྒྱུན་མི་ཆད་པར་སྤྱན་དྲངས་བྱིན་བརླབ་གྱུར༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ མ་ཡེངས་རྩེ་གཅིག་ཆུ་བོའི་རྒྱན་བཞིན་དུ༔ ཀུན་འདུས་ནོར་བུའི་ལུགས་ཀྱི་རྩ་སྔགས་བཟླ༔ ཞི་ཁྲོ་བཀའ་བརྒྱད་ལྷ་སྔགས་དག་དྲན་བསྟན༔ ཨོཾ་ཨཱཿཨོཾ་ཨཱཿཧཱུྃ་ནི་སྐུ་གསུམ་ཞི་ཁྲོའི་སྲོག༔ གུ་ཧྱ་ཛྙཱ་ན་གསང་བ་ཡེ་ཤེས་དབྱིངས༔ ཤཱི་རང་བྱུང་འཁོར་འདས་སྤྱི་ཡི་དཔལ༔ བཛྲ་ཀྲོ་ཏ་རྡོ་རྗེ་ཁྲོ་བོའི་རྒྱལ༔ རུ་ལུ་གནས་ལུགས་ཆོས་དབྱིངས་སྐྱེ་བ་མེད༔
རུ་ལུ་སྣང་ལུགས་ཧེ་རུ་ཀ་ཡི་དལ༔ ཧཱུྃ་ནི་སྣང་བ་ཡབ་སྟེ་དཔལ་ཆེན་དགུ༔ བྷྱོ་ནི་སྟོང་པ་ཡུམ་སྟེ་དབྱིངས་ཕྱུག་དགུ༔ ཧཱུྃ་གིས་གཉིས་མེད་ཆོས་སྐུར་ལ་བཟླ་ཞིང་༔ ཕཊ྄ཿཀྱིས་ལོག་རྟོག་གཉིས་སྣང་དབྱིངས་བསྒྲལ༔ ཨོཾ་ཨཱཿཧཱུྃ་གུ་ཧྱ་ཛྙཱ་ན་ཤྲཱི་བཛྲ་ཀྲོ་ཏ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊ྄ཿ ཡང་དག་དགོངས་པའི་གཟེར་བཅས་བཟླས་པར་འབད༔ མཆོག་ཐུན་དངོས་གྲུབ་མྱུར་ཐོབ་ས་མ་ཡ༔ གསུམ་པ་རྗེས་ཀྱི་བྱ་བར་ཚོགས་མཆོད་ནི༔ དང་པོ་ཚོགས་རྫས་གཙང་བསགས་བྱིན་གྱིས་རླབས༔
རྃ་ཡྃ་ཁྃ་གྱིས་ཉེས་སྐྱོན་དྲི་མ་སྦྱང༌། ། ཨོཾ་ཨཱཿཧཱུྃ་གིས་འདོད་ཡོན་ཕུང་པོར་བརླབ། ། ཨོཾ་ཨཱཿཧཱུྃ་ཧོ། ཛཿ ཚོགས་མགྲོན་དཀོན་མཆོག་རྩ་གསུམ་རྒྱལ་མཚོའི་ཚོགས། ། སྐད་ཅིག་འདིར་བྱོན་དགྱེས་པའི་གདན་ལ་བཞུགས། ། དངོས་སུ་འབྱོར་བཤམས་དཔག་མེད་འདོད་ཡོན་ཚོགས། ། ནམ་མཁའ་གང་བར་སྤྲོས་ཏེ་དགྱེས་པ་བསྐོང༌། ། རིག་དང་མ་རིག་ཉེས་ལྟུང་དྲི་མའི་ཚོགས། ། འདོད་ཡོན་ཚོགས་ཀྱི་མཆོད་པས་བསྐང་ཞིང་བཤགས། །
བདག་མེད་མཚོན་ཆས་བཟུང་འཛིན་དབྱིངས་བསྒྲལ་བའི། ། དམ་རྫས་ཤ་ཁྲག་རུས་པས་ཐུགས་དམ་བསྐང༌། ། དུག་གསུམ་རྣམ་དག་སྐུ་གསུང་ཐུགས་ཀྱི་ཀློང༌། ། མཆོད་བྱ་མཆོད་བྱེད་གཉིས་མེད་བདེ་བ་ཆེས། ། ལྷུན་གྲུབ་རྫོགས་པ་ཆེན་པོའི་ཀློང་དུ་བསྐང༌། ། སངས་རྒྱས་སེམས་ཅན་གཉིས་སུ་འཛིན་པའི་བློ། ། རྣམ་པར་མི་རྟོག་བདེ་ཆེན་ཡེ་ཤེས་ཆེའི། ། སྦྱོར་བ་མེད་དེ་ཁམས་གསུམ་ཡོངས་ཀྱི་སྦྱོར། ། སྒྲོལ་བ་མེད་དེ་ཁམས་གསུམ་ཡོངས་ཀྱི་སྒྲོལ། ། ཟུང་འཇུག་བདེ་བ་ཆེན་པོའི་ཀློང་དུ་བསྐང་༔
སྲིད་ཞི་མཉམ་ཉིད་འོད་གསལ་བྱང་ཆུབ་སེམས། ། རིག་སྟོང་འཕོ་འགྱུར་བྲལ་བའི་ཀློང་དུ་ཨ། ། ཚོགས་ལ་རོལ་ཞིང་ལྷག་མ་བྱིན་གྱིས་བརླབ། ཧཱུྃ་བྷྱོ། ལྷ་མར་དབང་བའི་མགྲོན་ཀུན་གཏོར་མ་ལོངས། ། ཞི་རྒྱས་དབང་དྲག་ཕྲིན་ལས་རྣམ་པ་བཞི། ། གཡེལ་མེད་གྲོགས་མཛོད་གསང་ཆེན་བསྟན་པ་སྲུངས། ། ལུས་དང་གྲིབ་བཞིན་འབྲལ་མེད་ཕྲིན་ལས་བསྒྲུབ། ། ཨེ་ཨ་ར་ལི་བཀྵ་སུ་བཱ་ལིཾ་ཏ་ཁཱ་ཧི༔ རྗེས་ཆོག་ཡིག་བརྒྱ་སྔོན་དུ་འགྲོ་བས།
ཧཱུྃ། མ་དག་ལྷག་ཆད་འགལ་འཁྲུལ་ཅི་མཆིས་པ། ། དཀྱིལ་འཁོར་ལྷ་ཚོགས་སྤྱན་སྔར་མཐོང་ཞིང་བཤགས། ། ཧཱུྃ་ཧཱུྃ་ཧཱུྃཿ གིས་ལྷར་ལྡང༌། ལྷ་ཉིད་རང་ལ་རང་ཉིད་ལྷའི་འཁོར་ལོར། ། གཉིས་མེད་བདེ་བ་ཆེན་པོའི་ཀློང་དུ་མུཾ། ། ཨ་ཨ་ཨཱཿ ས་མཉམ་པར་བཞག ། སླར་ཡང་ ཕཊ྄་ཕཊ྄་ཕཊ྄ཿ
ཀྱིས། ཡེ་ཤེས་རང་སྣང་མ་འགགས་རོལ་པའི་རྩལ། ། སྣང་གྲགས་རིག་གསུམ་སྐུ་གསུང་ཐུགས་སུ་སད། ། རྒྱུན་གྱི་འགྲོ་བ་འདྲེན་པའི་སྤྱོད་ལམ་བྱ། ། ཨོཾ་ཨཱཿཧཱུྃ་བཛྲ་ཀཱ་ཝ་ཙི་རཀྵ་མཾ། ཧོ། བདག་གིས་དུས་གསུམ་དགེ་རྩ་བྱང་ཆུབ་རྒྱུར། ། ཡོངས་བསྔོས་པདྨ་རྒྱལ་པོ་མྱུར་འགྲུབ་ཤོག ། ཧྲཱིཿ རྔ་སྒྲའི་རྒྱལ་པོ་གཟི་བརྗིད་འོད་དཔག་མེད། །
སྤྱན་རས་གཟིགས་དབང་དབང་ཆེན་རྟ་སྐད་འཚེར༔ སྒྱུ་འཕྲུ་དྲྭ་བ་པདྨ་རྒྱལ་པོ་ཆེ། ། སྐུ་གསུམ་ལྷུན་གྲུབ་རྒྱལ་བའི་བཀྲ་ཤིས་ཤོག ། ཞེས་ཤིས་པ་བརྗོད། ཅེས་པའང་མདོ་སྔགས་ཆོས་སྤྱན་རབ་ཏུ་ཡངས་པ་སྨྱོ་ཤུལ་མཁན་རིན་པོ་ཆེ་འཇམ་དབྱངས་རྡོ་རྗེ་མཆོག་ནས་ལྷ་རྫས་བཅས་གསུང་བསྐུལ་བཞིན་པད་རྒྱལ་གླིང་པས་གཏེར་གཞུང་གི་དགོངས་བཅུད་མ་ནོར་བར་བསྡུས་ཏེ་སྦྱར་བ་སིདྡྷི་རསྟུ།། ྂ།༔ སྐུ་གསུམ་དགོངས་འདུས་ལས༔ ཚེ་སྒྲུབ་འཆི་མེད་སྲོག་སྟེར་ཞེས་བྱ་བ་བཞུགས་སོ༔ ྂ།༔ ༔ ཧྱྃ།།༔
འཆི་མེད་ཚེ་ཡི་ལྷ་ལ་ཕྱག་འཚལ་ལོ༔ རིགས་འདུས་པདྨ་ཚེ་དཔག་མེད་མགོན་ལ༔ བརྟེན་ནས་འཆི་མེད་སྲོག་སྟེར་ཟབ་ལམ་བསྟན༔ བཀྲ་ཤིས་ཡང་དབེན་འཆི་མེད་སྒྲུབ་གནས་སུ༔ ཡར་ངོའི་གཟའ་སྐར་དུས་སྦྱོར་དགེ་བའི་ཆར༔ དལ་དབུས་སྐུ་གསུང་ཐུགས་ཀྱི་རྟེན་སྤྱི་དང་༔ ཚེ་བུམ་བཅུད་ལྡན་བཅུད་ལེན་ཚེ་རིལ་དང་༔ ཚེ་ཚང་མདའ་དར་ལ་སོགས་མཆོད་པས་སྤྲས༔ སྦྱོར་བ་རྩ་གསུམ་ལས་ཀྱི་གཞུང་བསྲང་ལ༔ དངོས་གཞིར་དམིགས་རིམ་སྒོམ་བཟླས་བྱ་བར་བཞི༔
རྡོ་རྗེ་དབྱེ་རྒྱས་ཕཊ྄་ཛཿས་སྒྲ་གདངས་ཀྱིས༔ སྐད་ཅིག་མིག་འཕྲུལ་ལྟ་བུར་ཛཔ྄་ཁང་དབྱེ༔ ཧྲཱིཿ དམ་ཚིག་སེམས་དཔའ་སྐུ་གསུམ་དགོངས་འདུས་སྐུ༔ ཕྱག་རྒྱ་སྣང་སྲིད་ཟིལ་གནོན་ཐུགས་ཀ་རུ༔ ཟླ་བ་ལ་གནས་ཡེ་ཤེས་སེམས་དཔའ་ནི༔ པདྨ་ཚེ་དཔག་མེད་མགོན་སྐུ་མདོག་དམར༔ མཉམ་བཞག་ལོངས་སྐུའི་རྒྱན་རྫོགས་ཚེ་བུམ་འཛིན༔ ཐུགས་ཀར་ཉི་ཟླའི་གྭའུ་ཁ་སྦྱོར་དབུས༔ ཏིང་འཛིན་སེམས་དཔའ་གསེར་རྡོར་རྩེ་ལྔའི་ལྟེར༔
ཚེབསོད་ངོ་བོ་བྷྲཱུྃ་ཡིག་བཙོ་མའི་མདོག༔ ཧ་ཡི་ཁོག་པར་ཚེ་གཟུགས་ཨཿཡིག་དཀར༔ དཔུང་པར་སྲོག་གི་དྭངས་མ་ནྲྀཿཡིག་ལྗང་༔ འོད་ལྔའི་མདངས་ལྡན་ཐིག་ལེའི་རྣམ་པར་གསལ༔ ཐ་མར་ཚེ་ཡི་རིག་པ་གཡས་འཁོར་ལས༔ དཔག་ཡས་འོད་ཟེར་ལྷ་མོས་མཁྱོགས་མའི་ཚོགས༔ ཉི་རྡུལ་ལྟ་བུས་འཁོར་འདས་ཞིང་ཀུན་ཁྱབ༔ སྲིད་དང་ཞི་བའི་ཁམས་ཀྱི་ཚེ་ཡི་བཅུད༔ སངས་རྒྱས་བྱང་སེམས་ཚེ་ལྷ་དྲང་སྲོང་ཚོགས༔ རིགས་སྔགས་བདེན་པར་གྲུབ་པའི་བྱིན་རླབས་དང་༔
ལྷ་ཀླུ་མི་དབང་འགྲོ་བའི་བསོད་ནམས་སྟོབས༔ འབྱུང་ལྔའི་བཅུད་དང་བསྒྲུབ་བྱའི་བླ་ཚེ་ལ༔ བྱད་ཀྱི་བཅིང་དང་གདོན་གྱི་བརྐུས་པ་སོགས༔ ཡར་དང་འཐོར་དང་བླ་ཚེ་དབང་ཉམས་ཀུན༔ རང་དབང་མེད་པར་ཁབ་ལེན་ལྕགས་ཕྱེ་བཞིན༔ སྐད་ཅིག་འབྲུ་གསུམ་རྣམ་པར་འགུག་ཅིང་བསྟིམ༔ སྣུམ་ཟད་སྡོང་རྩར་མར་ཁུས་གསོས་པ་ལྟར༔ བཀྲག་མདངས་གཟི་འབར་འཆི་མེད་སྲོག་འགྲུབ་གྱུར༔ ཨོཾ་གུ་རུ་ཨཱ་ཡུ་སིདྡྷི་ཧཱུྃ༔ ཨོཾ་ཨ་མཱ་ར་ཎི་ཛི་ཝན་ཏེ་ཡེ་སྭཱ་ཧཱ༔
ཨོཾ་ཨ་ནྲི་ཧཱུྃ་བྷྲཱུྃ་ཛཿ དམིགས་པའི་གཟེར་བཅས་འབྲུ་འབུམ་བཟླས་པ་ཡིས༔ འཆི་མེད་རིག་འཛིན་འགྲུབ་པར་སོམ་ཉི་བྲལ༔ ས་མ་ཡ༔ དེ་ནས་ལས་སྦྱོར་ཚེ་འགུགས་བསྐུལ་བ་ནི༔ མདའ་དར་གཡབ་ཅིང་སྤོས་གཏུལ་དབྱང་བཅས་བསྐུལ༔ ཧྲཱིཿ སྤྲོས་བྲལ་བདེ་ཆེན་དྭངས་མ་ཚེ་ཡི་དལ༔ ལྷུན་གྲུབ་པདྨ་དྲྭ་བའི་ཞིང་གི་བདག༔ འཕོ་ཆེན་དྭངས་མ་འཇའ་ལུས་རྡོ་རྗེའི་སྐུ༔
སྐུ་གསུམ་དགོངས་འདུས་བླ་མ་ཆེ་བའི་མཆོག༔ ཨོ་རྒྱན་པདྨ་རིག་འཛིན་ཚེ་དཔག་མེད༔ སོར་རྟོགས་ཡེ་ཤེས་རང་མདངས་སྐུ་མདོག་དམར༔ སྤྲུལ་པའི་སྐུ་ལ་མཚན་དཔེའི་ཡོན་ཏན་རྫོགས༔ འགྱུར་མེད་རྡོ་རྗེ་ཐོད་པ་ཚེ་བུམ་འཛིན༔ གྲུབ་པའི་རྒྱལ་མོ་ཚེ་ཡུམ་མནྡྷ་ར༔ གཉིས་མེད་སྦས་ཚུལ་ཁ་ཊྭཱཾ་མཆན་གཡོན་བརྟེན༔ བདེ་གཤེགས་རབ་འབྱམས་བཀོད་པ་སྐུ་ལ་རྫོགས༔ སྐུ་ཡི་རང་བཞིན་མ་ལུས་ཞིང་ཀུན་ཁྱབ༔ མི་ཤིག་རྡོ་རྗེ་སྐུ་ཡི་གསང་བ་ནས༔
སྒྱུ་འཕྲུལ་ཚེ་བདག་གདན་གསུམ་ཞི་ཁྲོའི་གར༔ བདེ་གཤེགས་ཡོངས་རྫོགས་སྒྲུབ་སྡེ་བརྒྱད་ཀྱི་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་ཡེ་ཤེས་ཀློང་དགུའི་དབྱིངས་ནས་བཞེངས༔ ཐུགས་དམ་རྒྱུད་བསྐུལ་སྤྲུལ་དང་ཡང་སྤྲུལ་ཚོགས༔ ཚེ་འགུགས་ཕོ་ཉ་ནམ་མཁའི་མཐའ་དང་མཉམ༔ ཉི་རྡུལ་ལྟ་བུས་འཁོར་འདས་སྲིད་ཞིའི་ཁམས༔ དུས་གསུམ་རྒྱལ་བའི་ཐུགས་རྗེ་བྱིན་རླབས་དང་༔
འབྱུང་ལྔའི་དྭངས་བཅུད་སྐྱེ་འགྲོའི་བསོད་ནམས་སྟོབས༔ རྒྱལ་པོ་མི་དབང་ལྷ་ཀླུ་དྲང་སྲོང་སོགས༔ ནུས་སྟོབས་གཟི་བརྗིད་བདེན་ཚིག་གྲུབ་པའི་ཚེ༔ ཁུག་ཅིག་དྲོངས་ཤིག་བཀྲ་ཤིས་ཚེ་གཡང་ཁུག༔ ཁྱད་པར་བསྒྲུབ་བྱའི་བླ་ཚེ་སྲོག་དབུགས་ཁམས༔ ཆད་ཡར་ཉམས་རྒུད་འཐོར་དང་རལ་བ་དང་༔ གྲིབ་ཀྱིས་ནོན་དང་བྱད་ཀྱིས་བཅིངས་པ་དང་༔ གདོན་གྱིས་བརྐུས་སོགས་དབང་ཐང་ཉམས་པ་ཀུན༔ ཁམ་ལེན་རྡོ་ཡིས་ལྕགས་ཕྱེ་བླང་བ་བཞིན༔ ཨཿནྲིཿཧཱུྃ་བྷྲཱུྃ་འོད་ལྔའི་རྣམ་པ་རུ༔
མི་ཤིག་ཚེ་རྟེན་སྲོག་གི་གྭའུར་བསྐྱིལ༔ སྒྲུབ་མཆོག་རྣམས་ལ་འཆི་མེད་ཚེ་དབང་བསྐུར༔ ངོ་མཚར་རྟགས་དང་མཚན་མ་མྱུར་དུ་སྟོན༔ སྲོག་རྟེན་མདའ་དར་འདི་ལ་ཚད་ཅིག་སྟོན༔ བཅུད་ལེན་རིལ་བུ་འདི་ལ་ཞག་ཅིག་བསྐྱིལ༔ ཛ་གད་བདུད་རྩི་འདི་ལ་བཅུད་ཅིག་ཕོབ༔ རྟེན་འབྲེལ་བླ་རྟེན་འདི་ལ་བཀྲག་ཅིག་སྟོན༔ ཐུགས་རྗེའི་རང་བཞིན་ཚེ་བདག་རྒྱལ་བ་ཡི༔ སྐྱབས་མེད་འགྲོ་བའི་ཚེ་སྲོག་ཆུ་བུར་ལ༔ དུས་མིན་འཆི་བའི་ཉེས་པ་ཀུན་བཟློག་ཅིང་༔
འཆི་བདག་བདུད་འཅོམ་ཚེ་ཡི་དཔལ་སྩོལ་ཅིག༔ ཡེ་ནས་སྐྱེ་འཆི་མི་མངའ་རྡོ་རྗེ་སྐུ༔ གང་གིས་གཞོམ་གཞིག་མེད་པ་གཞོན་ནུས་ལུས༔ བྲི་གང་འཕོ་འགྱུར་དང་བྲལ་དྭངས་མའི་སྲོག༔ འཆི་མེད་རྟག་པ་དམ་པའི་མཆོག་སྩོལ་ཅིག༔ ཞེས་བསྐུལ་ཚེ་གཟུངས་བརྗོད་ལ་ཡང་ཡང་བསྐྱར༔ མི་ཤིག་རྡོ་རྗེ་ཚེ་གཏའ་སྡོམས་པ་ནི༔ ཨ༔ འབྱུང་བ་ལྔ་ཡི་ཁམས་ནས་ཚེ་བཅུད་ཀུན༔ ཡུམ་ལྔའི་མཁའ་ལ་ཡོངས་གྲུབ་རྒྱས་གདབ་པས༔
རིགས་ལྔའི་སངས་རྒྱས་རྣམས་ཀྱིས་ཀྱང་མི་གཟིགས༔ བར་ཆད་ལོག་པར་འདྲེན་པས་ག་ལ་སྲིད༔ ཨོཾ་ཧཱུྃ་ཏྲཱྃ་ཧྲཱིཿཨཱཿཛྙཱ་ན་དྷརྨ་རཀྵ་ཨཿ རྟེན་སྙིང་སྔགས་བརྗོད་ཀྲ་ཤིས་མེ་ཏོག་འཐོར༔ དུས་མིན་འཆི་བཟློག་ཚེ་དཔལ་ཡེ་ཤེས་འཕེལ༔ སྡིག་སྒྲིབ་ཀུན་བྱང་བསོད་ནམས་དཔག་མེད་རྒྱས༔ ཟབ་ལམ་སྙིང་བཅུད་མནོག་པའི་གདམས་ངག་འདི༔ དུས་མཐར་རྐྱེན་མང་ཚེ་ཐུང་ལོང་མེད་སྐབས༔ ཆོས་མཛད་སྐྱེས་བུའི་ཚེ་ཕྲེང་གསོ་བའི་ཕྱིར༔ བདག་འདྲ་པདྨས་འཆི་མེད་སྲོག་སྟེར་འདིར༔
མ་འོངས་ལས་ཅན་དོན་དུ་བཀོད་དེ་སྦས༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ྀཨཚ༔ ཅེས་པའང་འགྲོ་འདུལ་པད་རྒྱལ་གླིང་པས་སྦས་ཡུལ་ཆེན་པོ་པདྨ་བཀོད་ཀྱི་བྱང་གླིང་དབང་དྲག་དགའ་ཚལ་གྱི་ཉེ་ཞོལ་ནས་འབྲུག་ལ་མར་མེ་ཀོང་འབུམ་གྱི་གནས་ཀྱི་ལྟེ་བ་བྲག་ཕ་ཝང་མགུར་དབུག་པ་འདྲ་བའི་ནུབ་ལོགས་ནས་དངོས་གྲུབ་ཏུ་ཐོབ་པའི་ཟབ་གཏེར་གྱི་གསང་བ་ཡང་དག་པ་སྟེ་མི་ལོ་ཉེར་བཞིའི་བར་དུ་གསང་བའི་དམ་ཚིག་ལ་གནས་པའི་སླར་གུ་རུའི་ཕྲིན་ལས་ཀྱི་དབེན་གནས་མོན་ཁ་ནེ་རིན་སེངྒེ་རྫོང་མི་འགྱུར་རྡོ་རྗེའི་བཞུགས་ཁྲིའི་ཀེའུ་ཚང་ནས་ཆུ་ཕག་ཐུན་མོ་ཞེས་པའི་ས་ག་ཟླ་བའི་ཡར་ཚེས་བདུན་རྒྱལ་ཕུར་མེ་རླུང་འགྲུབ་སྦྱོར་བཟང་པོའི་ཆར་གཏན་ལ་ཕབ་པ་དགེ་ལེགས་སུ་གྱུར་ཅིག ། སརྦ་དཱ་མངྒ་ལཾ།། །། ྃ།༔ སྐུ་གསུམ་དགོངས་པ་འདུས་པ་ལས༔ ཚེ་སྒྲུབ་འཆི་མེད་སྲེག་སྟེར་གྱི༔
ཚེ་ཡི་བསྐུལ་བྱང་རྒྱས་པར་བསྟན༔ ས་མ་ཡ༔ རྣལ་འབྱོར་ལྷ་སྔགས་དགོངས་པའི་གཟེར་ལྡན་པས༔ མདའ་དར་གཡབ་ཅིང་གདུང་བའི་དབྱངས་ཀྱིས་བསྐུལ༔ ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔ དཀྱིལ་འཁོར་ཤར་ནས་དངོས་གྲུབ་བསྐུལ་བའི་ལྷ༔ བྱིན་གྱིས་རློབས་ཤིག་རིག་འཛིན་ཧཱུྃ་ཆེན་ཀར༔ དངོས་གྲུབ་སྩོལ་ཅིག་ཡང་དག་ཧེ་རུ་ཀཿ རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔
རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་མེ་ལོང་ཡེ་ཤེས་དབྱིངས་ནས་བཞེངས༔ ཐུགས་དམ་རྒྱུད་བསྐུལ་སྤྲུལ་དང་ཡང་སྤྲུལ་ཚོགས༔ ཚེ་འགུགས་ཕོ་ཉ་ནམ་མཁའི་མཐའ་དང་མཉམ༔ ཉི་རྡུལ་ལྟ་བུས་འཁོར་འདས་སྲིད་ཞིའི་ཁམས༔ དུས་གསུམ་རྒྱལ་བའི་ཐུགས་རྗེ་བྱིན་རླབས་དང་༔ འབྱུང་ལྔའི་དྭངས་བཅུད་སྐྱེ་འགྲོའི་བསོད་ནམས་སྟོབས༔ རྒྱལ་པོ་མི་དབང་ལྷ་ཀླུ་དྲང་སྲོང་སོགས༔
ནུས་སྟོབས་གཟི་བརྗིད་བདེན་ཚིག་གྲུབ་པའི་ཚེ༔ ཁུག་ཅིག་དྲོངས་ཤིག་བཀྲ་ཤིས་ཚེ་གཡང་ཁུག༔ ཁྱད་པར་བསྒྲུབ་བྱའི་བླ་ཚེ་སྲོག་དབུགས་ཁམས༔ ཆད་ཡར་ཉམས་རྒུད་འཐོར་དང་རལ་བ་དང་༔ གྲིབ་ཀྱིས་ནོན་དང་བྱད་ཀྱིས་བཅིངས་པ་དང་༔ གདོན་གྱི་བརྐུས་སོགས་དབང་ཐང་ཉམས་པ་ཀུན༔ ཁབ་ལེན་རྡོ་ཡིས་ལྕགས་ཕྱེ་བླང་བ་བཞིན༔ ཨཿནྲིཿཧཱུྃ་བྷྲཱུྃ་འོད་ལྔའི་རྣམ་པ་རུ༔ མི་ཤིག་ཚེ་རྟེན་སྲོག་གི་གྭའུར་བསྐྱིལ༔ སྒྲུབ་མཆོག་རྣམས་ལ་འཆི་མེད་ཚེ་དབང་བསྐུར༔
ངོ་མཚར་རྟགས་དང་མཚན་མ་མྱུར་དུ་སྟོན༔ སྲོག་རྟེན་མདའ་དར་འདི་ལ་ཚད་ཅིག་སྟོན༔ བཅུད་ལན་རིལ་བུ་འདི་ལ་ཞག་ཅིག་བསྐྱིལ༔ ཛ་གད་བདུད་རྩི་འདི་ལ་བཅུད་ཅིག་ཕོབ༔ རྟེན་འབྲེལ་བླ་རྟེན་འདི་ལ་བཀྲག་ཅིག་སྟོན༔ ཐུགས་རྗེའི་རང་བཞིན་ཚེ་བདག་རྒྱལ་བ་ཡིས༔ སྐྱབས་མེད་འགྲོ་བའི་ཚེ་སྲོག་ཆུ་བུར་ལ༔ དུས་མིན་འཆི་བའི་ཉེས་པ་ཀུན་བཟློག་ཅིང་༔ འཆི་བདག་བདུད་བཅོམ་ཚེ་ཡི་དཔལ་སྩོལ་ཅིག༔ ཡེ་ནས་སྐྱེ་འཆི་མི་མངའ་རྡོ་རྗེའི་སྐུ༔
གང་གིས་གཞོམ་གཞིག་མེད་པ་གཞོན་ནུའི་ལུས༔ བྲི་གང་འཕོ་འགྱུར་དང་བྲལ་དྭངས་མའི་སྲོག༔ འཆི་མེད་རྟག་པ་དམ་པའི་མཆོག་སྩོལ་ཅིག༔ ཨོཾ་གུ་རུ་ཧཱུྃ་ཀཱ་ར་ཨ་ཡུ་སིདྡྷི་ཧཱུྃ༔ ཨོཾ་ཨཿནྲིཿཧཱུྃ་བྷྲཱུྃ་ཛཿ ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔ དཀྱིལ་འཁོར་ལྷོ་ནས་དངོས་གྲུབ་བསྐུལ་བའི་ལྷ༔ བྱིན་གྱིས་རློབས་ཤིག་རིག་འཛིན་མཉྫུ་ཤྲཱིཿ དངོས་གྲུབ་སྩོལ་ཅིག་འཇམ་དཔལ་གཤིན་རྗེ་གཤེད༔
རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་མཉམ་ཉིད་ཡེ་ཤེས་དབྱིངས་ནས་བཞེངས༔ སོགས་ནས་ མཆོག་སྩོལ་ཅིག༔ ཨོཾ་གུ་རུ་མཉྫུ་ཤྲཱི་ཨཱ་ཡུ་སིདྡྷི་ཧཱུྃ༔ ཨོཾ་ཨཿནྲིཿཧཱུྃ་བྷྲཱུྃ་ཛཿ ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔
དཀྱིལ་འཁོར་ནུབ་ནས་དངོས་གྲུབ་བསྐུལ་བའི་ལྷ༔ བྱིན་གྱིས་རློབས་ཤིག་རིག་འཛིན་ནཱ་གརྫུ༔ དངོས་གྲུབ་སྩོལ་ཅིག་དབང་ཆེན་ཧྱ་གྷྲྀ༔ རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་སོར་རྟོགས་ཡེ་ཤེས་དབྱིངས་ནས་བཞེངས༔ སོགས་ནས་ མཆོག་སྩོལ་ཅིག༔ ཨོཾ་གུ་རུ་ནཱ་གརྫུ་ན་ཨཱ་ཡུ་སིདྡྷི་ཧཱུྃ༔
ཨོཾ་ཨཿནྲིཿཧཱུྃ་བྷྲཱུྃ་ཛཿ ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔ དཀྱིལ་འཁོར་བྱང་ནས་དངོས་གྲུབ་བསྐུལ་བའི་ལྷ༔ བྱིན་གྱིས་རློབས་ཤིག་རིག་འཛིན་པྲ་བྷ་ཧ༔ དངོས་གྲུབ་སྩོལ་ཅིག་དཔལ་ཆེན་ཀཱི་ལ་ཡ༔ རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔
བསྐུལ་ལོ་བྱ་གྲུབ་ཡེ་ཤེས་དབྱིངས་ནས་བཞེངས༔ སོགས་ནས་ མཆོག་སྩོལ་ཅིག༔ ཨོཾ་གུ་རུ་པྲ་བྷ་ཧསྟཱི་ཨཱ་ཡུ་སིདྡྷི་ཧཱུྃ༔ ཨོཾ་ཨཿནྲིཿཧཱུྃ་བྷྲཱུྃ་ཛཿ ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔ དཀྱིལ་འཁོར་ཤར་ལྷོར་དངོས་གྲུབ་བསྐུལ་བའི་ལྷ༔ བྱིན་གྱིས་རློབས་ཤིག་རིག་འཛིན་དྷ་ན་སཾ༔ དངོས་གྲུབ་སྩོལ་ཅིག་བླ་མེད་ཧེ་རུ་ཀཿ

རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་ཀློང་གྱུར་ཡེ་ཤེས་དབྱིངས་ནས་བཞེངས༔
སོགས་ནས་ མཆོག་སྩོལ་ཅིག༔ ཨོཾ་གུ་རུ་དྷ་ན་སཾ་ཀྲྀ་ཏ་ཨཱ་ཡུ་སིདྡྷི་ཧཱུྃ༔ ཨོཾ་ཨཿནྲིཿཧཱུྃ་བྷྲཱུྃ་ཛཿ ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔ དཀྱིལ་འཁོར་ལྷོ་ནུབ་དངོས་གྲུབ་བསྐུལ་བའི་ལྷ༔
བྱིན་གྱིས་རློབས་ཤིག་རིག་འཛིན་བི་མཱ་ལ༔ དངོས་གྲུབ་སྩོལ་ཅིག་ཡོན་ཏན་བདུད་རྩིའི་ལྷ༔ རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་འདའ་ཀ་ཡེ་ཤེས་དབྱིངས་ནས་བཞེངས༔ སོགས་ནས་ མཆོག་སྩོལ་ཅིག༔ ཨོཾ་གུ་རུ་བི་མཱ་ལ་མི་ཏྲཱ་ཨཱ་ཡུ་སིདྡྷི་ཧཱུྃ༔ ཨོཾ་ཨཿནྲིཿཧཱུྃ་བྷྲཱུྃ་ཛཿ
ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔ དཀྱིལ་འཁོར་ནུབ་བྱང་དངོས་གྲུབ་བསྐུལ་བའི་ལྷ༔ བྱིན་གྱིས་རློབས་ཤིག་རིག་འཛིན་རམྦུ་གུ༔ དངོས་གྲུབ་སྩོལ་ཅིག་མཆོད་བསྟོད་དྲེགས་པའི་ལྷ༔ རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔ མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་དབྱིངས་གྲོལ་ཡེ་ཤེས་དབྱིངས་ནས་བཞེངས༔
སོགས་ནས་ མཆོག་སྩོལ་ཅིག༔ ཨོཾ་གུ་རུ་རམྦུ་གུ་ཧྱ་ཨཱ་ཡུ་སིདྡྷི་ཧཱུྃ༔ ཨོཾ་ཨཿནྲིཿཧཱུྃ་བྷྲཱུྃ་ཛཿ ཧཱུྃ༔ རང་སྣང་རྣམ་དག་སྐུ་གསུམ་དགོངས་འདུས་ཀྱི༔ དཀྱིལ་འཁོར་བྱང་ཤར་དངོས་གྲུབ་བསྐུལ་བའི་ལྷ༔ བྱིན་གྱིས་རློབས་ཤིག་རིག་འཛིན་ཤཱནྟིཾ་གྷར༔ དངོས་གྲུབ་སྩོལ་ཅིག་དྲག་སྔགས་དམོད་པའི་ལྷ༔ རིགས་བཞིའི་སྒྱུ་འཕྲུལ་བཀོད་པའི་དཀྱིལ་འཁོར་ལྷར༔ རྒྱལ་བའི་གདུང་འཚོབ་རྣལ་འབྱོར་སྒྲུབ་པ་པོའི༔
མདའ་དར་གཡབ་ཅིང་གདུང་བས་བསྐུལ་ལགས་ན༔ བཞེངས་ཤིག་མ་གཡེལ་རྒྱལ་བ་ཐུགས་དམ་ཅན༔ བསྐུལ་ལོ་མཐའ་གྲོལ་ཡེ་ཤེས་དབྱིངས་ནས་བཞེངས༔ སོགས་ནས་ མཆོག་སྩོལ་ཅིག༔ ཨོཾ་གུ་རུ་ཤཱནྟིཾ་གརྦྷ་ཨཱ་ཡུ་སིདྡྷི་ཧཱུྃ༔ ཨོཾ་ཨཿནྲིཿཧཱུྃ་བྷྲཱུྃ་ཛཿ དེ་ལྟར་བསྐུལ་བས་རྣལ་འབྱོར་སྒྲུབ་པ་པོའི༔ དུས་མིན་འཆི་ཟློག་ཚེ་དང་ཡེ་ཤེས་རྒྱས༔ དངོས་གྲུབ་ཀུན་ཐོབ་ཚེ་དང་སྒྲུབ་པ་མཉམ༔ ཉམས་སུ་ལོངས་ཤིག་སྐལ་ལྡན་སྙིང་གི་བུ༔
ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ྀཨཚ༔ ༈ སྐུ་གསུམ་དགོངས་འདུས་ལས། རྡོ་སེམས་པདྨ་གསང་ཐིག་གི་དོན་དབང་བསྡུས་པ་བཞུག་སོ། ན་མོ་གུ་རུ་བཛྲ་ས་ཏྭཱ་ཡེ། བླ་མ་དཔལ་ལྡན་རྡོ་རྗེ་སེམས། སྒྱུ་འཕྲུལ་དྲྭ་བའི་དཀྱིལ་འཁོར་ལྷ།
དབྱེར་མེད་འཁོར་ལོའི་མགོན་པོ་ལ། བཏུད་ནས་གསང་ཐིག་དོན་དབང་སྤྲོ། དེ་ལ་རིགས་བརྒྱ་རིགས་གཅིག་དུ་འདུས་པའི་རིགས་འདུས་རྡོ་སེམས་པདྨ་གསང་ཐིག་གི་དབང་ཆེན་སོགས་མི་ལྕོག་པར་སྐབས་འགར་གཏེར་གཞུང་ལྟར་དོན་དབང་མདོར་བསྡུས་བྱ་བ་ལ་གསུམ། སྦྱོར་བ་དཀྱིལ་འཁོར་རམ་ཚོམས་བུ་བཀྲམ་པའི་སྟེང་དབུས་སུ་བུམ་པ༌། གཡས་སུ་སྔགས་བྱང༌། གཡོན་དུ་མེ་ལོང༌། མདུན་དུ་སྨན་གཏོར་རཀྟ་བཅས་བཤམ། མཐར་ཉེར་སྤྱོད་སྐོར་བཤམས་བྱ། དངོས་གཞི་ཚིག་བདུན་གསོལ་འདེབས་ནས་བརྩམས་ནས་ལས་གཞུང་བསྲང་ཞིང་བདག་མདུན་དབྱེར་མེད་བསྐྱེད་ཅིང་བཟླས་པར་འཇུག ། དེ་ནས་བུམ་པ་གཉིས་བསྐྱེད་བཟླས་མཆོད་བསྟོད་འོད་ཞུ་གྲུབ་ནས་རིག་མེ་དོར་ལ་སློབ་མ་འཇུག་པའི་གནང་བ་ཞུ།
བསྐང་གསོལ་ནས་ཚོགས་དྲངས་བའི་བར་སོང་ལ། ཁྲུས་དང་བགེག་བསྐྲད་མཚན་གཅོད་པ་སོགས་སྤྱི་གྲོས་ལྟར་བྱས་ནས་ལོ་རྒྱུས་མདོར་ཙམ་བརྗོད་པ་ནི། འོ་ན་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་འགོད་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་ཟབ་མོ་གསན་ནས་དོན་ཐུགས་ཉམས་སུ་བཞེས་ཏེ་སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་སངས་རྒྱས་རིགས་ཀུན་ཁྱབ་བདག་རྡོ་རྗེ་སེམས་དཔའི་གོ་འཕང་ལ་འགོད་པར་བྱའོ་སྙམ་དུ་སེམས་བསྐྱེད་པ་རྒྱ་ཆེན་པོ་གསལ་བཏབ་སྟེ་གསན་པར་ཞུ། དེ་ལ་འདི་ནི་གསང་ཆེན་སྔ་འགྱུར་རྡོ་རྗེ་ཐེག་པའི་བཀའ་བབ་ཀྱི་ཤིང་རྟ་ཆེན་པོ་མཐུ་སྟོབས་ནུས་པའི་མངའ་བདག་གངས་ཅན་ཕུར་ཐོགས་ཡོངས་ཀྱི་གཙོ་བོ་གནུབས་ཆེན་སངས་རྒྱས་ཡེ་ཤེས་ཀྱི་སྒྱུ་འཕྲུལ་སྤྲུལ་པའི་གཏེར་འབྱིན་འགྲོ་འདུལ་པདྨ་རྒྱལ་པོ་གར་དབང་འགྲོ་འདུལ་གླིང་པ་རྩལ་གྱི་གནས་ཆེན་པདྨ་བཀོད་ཀྱི་འཁོར་ལོ་དང་པོའི་བླ་གཏེར་དུ་བཞེས་པ་ཟབ་གསང་བླ་མ་ཐུགས་ཀྱི་སྒྲུབ་པ་སྐུ་གསུམ་དགོངས་པ་འདུས་པའི་ཆོས་སྡེ་ཆེན་པོའི་ཆ་ལག་གསང་ཆེན་དཀྱིལ་འཁོར་རབ་འབྱམས་ཀྱི་སྤྲུལ་གཞི་རིགས་བདག་བླ་མ་རྡོ་རྗེ་སེམས་དཔའ་པདྨ་གསང་བའི་ཐིག་ལེའི་དཀྱིལ་འཁོར་དང་འབྲེལ་བའི་དབང་བསྐུར་མདོར་བསྡུས་ཙམ་བྱ་བ་ལ། བདག་ཉིད་ཀྱི་བགྱི་བར་འོས་པ་རྣམས་སྔོན་དུ་ལེགས་པར་གྲུབ་ཏེ་སློབ་མ་ཁྱེད་རང་རྣམས་ཀྱི་ངོ་སྐལ་དུ་གྱུར་པའི་ཐོག་མར་དབང་བསྐུར་ཞུ་བའི་ཡོན་དུ་ཞིང་ཁམས་འབུལ། ཞེས་མཎྜལ་ཕུལ་བཅུག ། བླ་མ་དང་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་ཐ་མི་དད་པར་གསོལ་བ་འདེབས་པ་འདིའི་རྗེས་ཟློས་མཛོད། ཧོཿ རིགས་རྣམས་ཀུན་བདག་དཔལ་ལྡན་རྡོ་རྗེ་སེམས༔
སྒྱུ་འཕྲུལ་གཙོ་བོ་ཉིད་དང་དབྱེར་མེད་པའི༔ བླ་མ་རྡོ་རྗེ་སློབ་དཔོན་དགོངས་སུ་གསོལ༔ རྡོ་རྗེ་སྐུ་གསུང་ཐུགས་ཀྱི་དབང་བསྐུར་སྩོལ༔ གསོལ་བ་ལན་གསུམ་བཏབ། དེ་ཡང་གཏེར་གཞུང་ལས། སྔོན་འགྲོས་རྒྱུད་སྦྱང་སྡོམ་གསུམ་ནོད་པ་བྱས༔ སློབ་མ་ལྷར་གསལ་ཡེ་ཤེས་སྤྱན་དྲངས་བསྟིམ༔ ཞེས་པས། ཁྱེད་རང་རྣམས་ཀྱི་རྒྱུད་སྣོད་རུང་དུ་བྱ་བའི་ཕྱིར་བླ་མ་དཀྱིལ་འཁོར་གྱི་གཙོ་བོ་སྐྱབས་གནས་རྒྱ་མཚོའི་ངོ་བོར་བཞུགས་པའི་དྲུང་དུ་བྱང་ཆུབ་སྙིང་པོའི་བར་དུ་མཁའ་ཁྱབ་སེམས་ཅན་གྱི་དོན་དུ་སྐྱབས་སུ་འགྲོ་བ་འདི་ཡི་རྗེས་ཟློས་མཛོད། ན་མོཿ
ཕྱོགས་བཅུ་དུས་བཞིའི་སྐྱབས་ཡུལ་མ་ལུས་པ༔ ཡེ་ཤེས་གཅིག་གི་དབྱིངས་སུ་ཤར་བའི་དཔྱིད༔ རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི་ལྷར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ ལན་གསུམ། དེ་ནས་སྔོན་གྱི་བདེ་བར་གཤེགས་པ་རྣམས་ཀྱི་འགྲོ་བའི་དོན་དུ་སྨོན་འཇུག་གི་བྱང་ཆུབ་ཐུགས་བསྐྱེད་པ་དེ་བཞིན་དུ་བདག་གིས་ཀྱང་བྱང་ཆུབ་མཆོག་ཏུ་སེམས་བསྐྱེད་པར་བགྱིའོ་སྙམ་པས་འདི་ཡི་རྗེས་ཟློས་མཛོད། ཧོཿ ཇི་ལྟར་སྔོན་གྱི་བདེ་གཤེགས་སྲས་བཅས་ཀྱི༔ འགྲོ་བའི་དོན་དུ་བླ་མེད་ཐུགས་བསྐྱེད་བཞིན༔ བདག་གིས་ཉེས་སྤྱོད་ཀུན་སྡོམ་དགེ་ཆོས་བསྡུས༔
སྨོན་འཇུག་དོན་དམ་བྱང་སེམས་རྟག་ཏུ་བསྐྱེད༔ ལན་གསུམ་གྱིས་བྱང་ཆུབ་སེམས་བསྐྱེད། དེ་ནས་ཚོགས་བསགས་ཕྱིར་བསགས་སྦྱང་ཡན་ལག་བརྒྱད་པའི་སྐབས་ཐོབ་སོ་སོའི་ཚིག་དོན་ཡིད་ལ་བྱ་བཞིན་འདི་ཡི་རྗེས་ཟློས་མཛོད༔ ཧོཿ རང་རིག་བླ་མ་རྡོ་རྗེ་སེམས་དཔའ་ལ༔ གཉིས་སུ་མེད་པར་གར་གྱིས་ཕྱག་འཚལ་ལོ༔ ཚོགས་དྲུག་ཞེན་པ་བྲལ་བའི་མཆོད་སྤྲིན་འབུལ༔ གཟུང་འཛིན་དྲི་མ་ལྟ་བའི་ཀློང་དུ་བཤགས༔ བླ་མེད་ལྟ་སྒོམ་སྤྱོད་ལ་རྗེས་ཡི་རང་༔ བརྗོད་མེད་དོན་གྱི་ཆོས་འཁོར་བསྐོར་བར་བསྐུལ༔
བདེ་ཆེན་འཕོ་འགྱུར་བྲལ་བར་རྟག་བཞུགས་གསོལ༔ འཁོར་གསུམ་དམིགས་མཐའ་བྲལ་བའི་ཕ་མཐར་བསྔོ༔ ལྷུན་གྲུབ་གཞོན་ནུ་བུམ་སྐུར་བྱང་ཆུབ་ཤོག༔ རྒྱུད་སྦྱངས། དངོས་གཞིར་ཡེ་ཤེས་དབབ་པ་ནི༔ སྐད་ཅིག་གིས་ཁྱེད་རང་བླ་མ་རྡོ་རྗེ་སེམས་དཔའ་ཡབ་ཡུམ་གྱི་སྐུར་གསལ་བའི་ཐུགས་ཀའི་ས་བོན་མར་མེ་ལྟར་འབར་ཞིང་གསལ་བའི་འོད་ཀྱིས་བསྐུལ་བས། བླ་མ་དཀྱིལ་འཁོར་པའི་ལྷ་ཚོགས་རྣམས་ཀྱི་ཐུགས་ཀ་ནས་སྐུ་དང་ཡིག་འབྲུ་ཕྱག་མཚན་གྱི་རྣམ་པ་གྲངས་མེད་པ་འོད་ཟེར་གྱི་ཕུང་པོར་འབར་ཞིང་འཕྲོ་བ་ཁ་ཆར་དང་བུ་ཡུག་འཚུབས་པ་བཞིན་དུ་བྱུང་བ་བ་སྤུའི་ཁུང་བུ་ནས་ཞུགས་ལུས་ཀྱི་ནང་ཀུན་དང་ཁྱད་པར་སྙིང་གའི་ཏིང་འཛིན་སེམས་དཔའ་ལ་སིབ་སིབ་ཐིམ་པས་བདེ་བའི་ཡེ་ཤེས་བཟོད་མེད་དུ་འབར་བར་བསམ་ཞིང༌། སྤོས་རོལ་བཅས། ཨོཾ་ཨཱཿཧཱུྃ་གུ་རུ་བཛྲ་ས་ཏྭ་དྷེ་ཝ་ཌཱཀྐི་ནཱི་ཛྙཱ་ན་ཨ་བེ་ཤ་ཡ་ཨ་ཨཱཿ པྲ་བེ་ཤ་ཡ༔
པྲ་བེ་ཤ་ཡ༔ ས་མ་ཡ་ཕཻཾ་ཕཻཾ༔ ས་མ་ཡ༔ ཛཿཧཱུྃ་བཾ་ཧོཿ ཞེས་ཡེ་ཤེས་པ་དབབ་ལ། ཏིཥྛ་བཛྲས་བརྟན་པར་བྱ། དེ་ནས་ཐོག་མར་བུམ་པ་མངོན་པར་དགའ་བའི་ཞིང་ཁམས་བཅུད་རྣམས་བླ་མ་བཅོམ་ལྡན་འདས་དཔལ་རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི་བདག་ཉིད་རྗེས་ཆགས་སུ་ཞུ་བའི་བདུད་རྩི་ཡེ་ཤེས་ལྔ་ཡི་རང་བཞིན་ཅན་གྱི་རྒྱལ་ཐབ་སྤྱི་བླུགས་མངོན་པར་དབང་བསྐུར་བའི་མོས་པ་མཛོད། ། རྣམ་རྒྱལ་བུམ་པ་སྤྱི་བོར་བཟུང་བྱ་ལ༔ ཨོཾ་ཨཱཿཧཱུྃ༔ ཕྱི་ལྟར་བུམ་པ་རིན་ཆེན་གཞལ་ཡས་ཁང་༔
ནང་ལྟར་ཡེ་ཤེས་ལྔ་ལྡན་བཅུད་ཀྱིས་གཏམས༔ གསང་བ་རྡོར་སེམས་སྒྱུ་འཕྲུལ་ལྷ་ཚོགས་བཞུགས༔ སྐལ་ལྡན་རིགས་ཀྱི་བུ་ལ་དབང་བསྐུར་བས༔ རྡོ་རྗེ་སྐུ་གསུང་ཐུགས་སུ་སྨིན་པར་ཤོག༔ ཡིག་བརྒྱ་དང་༔ བཛྲ་ཀ་ལ་ཤ་ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཨ་བྷི་ཥིཉྩ་ཨོཾ་ཨཱཿཧཱུྃ་སྭཱ་ཧཱ༔ བུམ་པ་གནས་གསུམ་དུ་བཞག་ལ་བུམ་ཆུ་བླུད། དེ་ལྟར་དབང་བསྐུར་བའི་རྡོ་རྗེའི་སློབ་མ་རྣམས་ཀྱི་ལུས་ངག་ཡིད་གསུམ་ཆ་སྙམ་དང་བཅས་པའི་ནད་གདོན་སྡིག་སྒྲིབ་ཐམས་ཅད་སྦྱངས་སྒོ་གསུམ་སྐུ་གསུང་ཐུགས་རྡོ་རྗེ་གསུམ་དུ་སྨིན་ཞིང་འབྲས་བུ་སྐུ་བཞི་ཐོབ་པའི་མོས་པ་མཛོད་ཅིག ། ཞེས་མེ་ཏོག་འཐོར། གཉིས་པ་གསུང་བཟླས་པའི་སླད་དུ་དམིགས་པ་འདི་བཞིན་དུ་མཛོད་ཅིག །
དཔོན་སློབ་གཉིས་ཀ་ལྷར་གསལ་བའི་ཐུགས་ཀའི་ས་བོན་ལས་སྔགས་ཕྲེང་མར་མེ་གཅིག་ལས་གཉིས་མཆེད་བཞིན་ཐོན། སློབ་དཔོན་གྱི་ཞལ་ནས་ཞུགས། སློབ་མའི་མགྲིན་པའི་ལམ་བརྒྱུད་ནས་སྙིང་ཁའི་ས་བོན་ལ་ཐིམ་པར་མོས་ལ་སྔགས་འདིའི་རྗེས་ཟློས་ཀྱང་མཛོད་ཅིག ། ཡིག་བརྒྱ་ལན་གསུམ་རྗེས་ཟློས་བྱར་གཞུག ། མཐར་བརྟན་པར་བྱ་བའི་སླད་དུ་སྔགས་བྱང་མགྲིན་པར་བཞག་ལ། ཨཱཿ དཔལ་ལྡན་བླ་མ་རྡོ་རྗེ་སེམས་དཔའ་ཆེ༔ སྒྱུ་འཕྲུལ་དྲྭ་བ་དམ་པ་རིགས་བརྒྱ་ཡི༔ ངོ་བོ་གསང་སྔགས་ཡི་གེ་འབྲུ་བརྒྱའི་དབང་༔ སྐལ་ལྡན་བུ་ཡི་ངག་ལ་བསྐུར་བ་ཡིས༔
རྒྱལ་ཀུན་གསུང་གི་རྡོ་རྗེ་འགྲུབ་པར་ཤོག༔ ཡིག་བརྒྱའི་ཤམ་བུར། ཨོཾ་སརྦ་ཏ་ཐཱ་ག་ཏ་ཝཱཀྐ་ཨ་བྷི་ཥིཉྩ་ཨཱཿ དེ་ལྟར་གསུང་གིས་དབང་བསྐུར་བས་ངག་གི་ནད་གདོན་སྡིག་སྒྲིབ་སྦྱངས། གསུང་མི་ཟད་རྒྱན་གྱི་འཁོར་ལོའི་དབང་དང་དངོས་གྲུབ་མ་ལུས་པ་ཐོབ་པའི་མོས་པ་མཛོད། གསུམ་པ་ཐུགས་ཀྱི་ནུས་པ་འཇུག་པའི་སླད་དུ་འོད་གསལ་དེ་ཁོ་ན་ཉིད་ཀྱི་རྗེས་སུ་གནང་བ་ལ་ལྷ་སྔགས་ཀྱི་མཚོན་པའི་སྣང་ཆ་ཐམས་ཅད་རིག་སྟོང་འཛིན་མེད་ཁྱབ་བརྡལ་གྱི་དབྱིངས་སུ་ཅུང་ཟད་མཉམ་པར་འཇོག་མཛོད། བརྟན་པར་བྱ་བའི་ཕྱིར་མེ་ལོང་སྙིང་ཁར་བཞག་ཅིང་ཧཱུྃ༔ འཁོར་འདས་ཆོས་རྣམས་འོད་གསལ་སྟོང་པ་ཉིད༔ གསལ་སྟོང་སྒྲིབ་གཡོགས་བྲལ་བའི་ཨ་དྷརྴ༔ དབྱེར་མེད་བདེ་བ་ཆེད་པོ་རྡོ་རྗེ་སེམས།
བརྗོད་མེད་དོན་གྱི་ཚིག་དབང་ཏོབ་པར་ཤོག༔ ཨོཾ་སརྦ་ཏ་ཐཱ་ག་ཏ་ཙིཏྟ་ཨ་བྷི་ཥིཉྩ་ཨཱཿ དེ་ལྟར་ཐུགས་ཀྱི་དབང་བསྐུར་བས་ཡིད་ཀྱི་ནད་གདོན་སྡིག་སྒྲིབ་དག ། ཐུགས་མི་ཟད་རྒྱན་གྱི་འཁོར་ལོའི་དབང་དང་དངོས་གྲུབ་མ་ལུས་པ་ཐོབ་པའི་མོས་པ་མཛོད། མཐའ་རྟེན་བྱིན་རླབས་གཏོར་མའི་དབང་བསྐུར་བ་ནི། གཏོར་སྣོད་གཞལ་ཡས་ཁང་དང་གཏོར་མ་དཔལ་རྡོ་རྗེ་སེམས་དཔའི་ལྷ་ཚོགས་རྫོགས་པར་གསལ་བའི་གནས་གསུམ་འབྲུ་གསུམ་གྱིས་མཚན་པ་ལས་འོད་ཟེར་དང་བདུད་རྩིའི་རྒྱུན་བབས་པའི་སློབ་མའི་ཚངས་བུག་ནས་རྐང་མཐིལ་ཡན་ཆད་ལྟེམས་ཀྱིས་གང་བས་དཀྱིལ་འཁོར་གྱི་ལྷ་ཚོགས་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་མ་ལུས་ཐོབ་པའི་མོས་པ་མཛོད། ཨོཾ་ཨཱཿཧཱུྃ༔ སྟོང་གསལ་སྐྱེ་མེད་དབྱིངས་ཀྱི་གཏོར་གཞོང་དུ༔ སྣང་སྟོང་འགགས་མེད་སྟོང་གསལ་ལྷ་ཡི་སྐུ༔ རྡོ་རྗེ་སེམས་དཔའི་དཀྱིལ་འཁོར་ལྷ་ཚོགས་བཞུགས༔
སྐལ་ལྡན་རིགས་ཀྱི་བུ་ལ་དབང་བསྐུར་བས༔ སྐུ་གསུང་ཐུགས་དང་ཡོན་ཏན་ཕྲིན་ལས་ལྔའི༔ དབང་དང་དངོས་གྲུབ་མ་ལུས་ཐོབ་པར་ཤོག༔ ཀཱ་ཡ་ཝཱཀྐ་ཙིཏྟ་སརྦ་ཨ་བྷི་ཥིཉྩ་ཧཱུྃ༔ གཏོར་མ་གནས་བཞིར་བཀོད། ཛཿཧཱུྃ་བཾ་ཧོཿ གཏོར་མའི་ལྷ་འོད་དུ་ཞུ་བ་སློབ་མ་དང་གཉིས་སུ་མེད་པར་ཐིམ་པའི་མོས་པ་མཛོད། རྟེན་སྙིང་དང༌། སུ་པྲ་ཏིཥྛ་བཛྲས་བརྟན་པར་བྱའོ། དེ་དག་གི་བྱིན་རླབས་དབང་བསྐུར་གྱི་རིམ་པ་མདོར་བསྡུས་གྲུབ་པའི་སྐུ་དྲིན་གཏང་རག་ཡོན་དུ་མཎྜལ་ཞིག་འབུལ་བར་ཞུ།
ས་གཞི་སྤོས་སོགས། སླར་ཡང་དེ་དག་གི་སྐབས་སུ་ཐོབ་པའི་དམ་ཚིག་དང་སྡོམ་པ་རྣམས་མི་ཉམས་པར་ཚུལ་བཞིན་སྲུང་སྙམས་པའི་འདི་ཡི་རྗེས་ཟློས་མཛོད། གཙོ་བོའི་ཇི? དེ་ལྟར་དབང་བསྐུར་གསན་པ་ལས་བྱུང་བའི་དགེ་བའི་རྩ་བ་འདིས་མཚོན། དགེ་ཚོགས་ཇི་སྙེད་པ་ཐམས་ཅད་མཁའ་ཁྱབ་སེམས་ཅན་གྱི་དོན་དུ་བསྔོ་བ་དང༌། ལམ་འདི་ཉིད་ཀྱི་སྒོ་ནས་རང་གཞན་བསྟན་འགྲོའི་དོན་རྒྱ་ཆེན་པོ་བསྒྲུབ་པར་བྱའོ་སྙམ་པའི་བསྔོ་བ་དང༌། སྨོན་ལམ་ཆབས་ཅིག་ཏུ་མཛད་པར་ཞུ། བསོད་ནམས་འདི་ཡིས?སོགས། ་ བསྔོ་སྨོན་སོགས་སྤྱི་མཚུངས་ལྟར་བྱའོ། རྗེས་སུ་ཚོགས་ཀྱི་འཁོར་ལོ་ལ་རོལ་ཞིང་དཀྱིལ་འཁོར་རྗེས་ཀྱི་ཆོ་ག་གཞུང་ལྟར་བྱའོ། ཞེས་པའང་དབང་ཁྲིགས་ཡེ་ཤེས་ཐིག་ལེ་གསལ་བའི་སྒྲོན་མེ་ལས་རྒྱུན་མཁོ་འདི་ཙམ་གལ་ཆེ་བར་མཐོང་ནས་གཏེར་སློབ་གུ་ཧྱའི་མིང་གི་རབ་བྱུང་༡༧ ཤིང་མོ་བྱ་ཡི་ལོ་དབྱུག་ཟླའི་ནག་ཕྱོགས་རྒྱལ་བ་གསུམ་པར་ནུབ་ཕྱོགས་ཨེ་ཝྃ་སྟི་གནས་སུ་བགྱིས་པའི་རང་གཞན་དམ་ཚིག་ཉམ་པ་སོས་ཞིང་རྡོ་རྗེའི་གསེང་ལམ་ནས་གདོད་མའི་རྒྱལ་སར་དབུགས་དབྱུང་བའི་རྒྱུར་གྱུར་ཅིག།
༄༅། །སྐུ་གསུམ་དགོངས་འདུས་ལས། ནང་སྒྲུབ་རྡོར་སེམས་པདྨ་གསང་བའི་ཐིག་ལེའི་བདག་འཇུག་གི་ཆོ་ག་དངོས་གྲུབ་འདོད་འཇོ་ཞེས་བྱ་བ་བཞུགས་སོ།། ན་མོ་གུ་རུ་བཛྲ་སཏྭ་ཡེ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། དེ་ཡང་རིམ་གཉིས་ཀྱི་རྣལ་འབྱོར་ཟབ་མོ་ཉམས་སུ་ལེན་པའི་ཆ་རྐྱེན་ལམ་དུས་ཀྱི་དམ་ཚིག་གསོ་ཞིང་ཡེ་ཤེས་སྤེལ་བ་ལ་མེད་དུ་མི་རུང་བ་ལྷག་པའི་ལྷའི་དཀྱིལ་འཁོར་དུ་བདག་འཇུག་མདོར་བསྡུས་ཏེ་བླང་བའི་ཚུལ་ནི། སྦྱོར་བ་མཚན་མའི་དཀྱིལ་འཁོར་བཞེངས་ཏེ་བདག་མདུན་བུམ་གསུམ་ཐ་མི་དད་ཀྱི་ཚུལ་དུ་ལས་གཞུང་གི་ཁྲིགས་ལྟར་སྒྲུབ་ཅིང༌། ཚོགས་གཏོར་རྣམས་ཀྱང་ཇི་ལྟར་རིགས་པ་བཤམས་ལ། དངོས་གཞི་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་དབང་ལེན་པའི་ཡུལ་དང༌། དབང་གི་བྱ་བ་རྣམས་གཙོ་བོ་ལས་ཕྱེ་བའི་ལས་ཀྱི་ཧེ་རུ་ཀས་མཛད་ཅིང༌། བདག་ཉིད་རྣམ་འགྱུར་གློ་བུར་བའི་རང་བཞིན་དབང་ཞུ་བ་པོར་བྱས་ནས་འཇུག་སྟེ།
དེ་ལ་གཉིས། དཀྱིལ་འཁོར་དུ་འཇུག་པ་དང༌། ཞུགས་ནས་དབང་བླང་བའོ། ། སྔ་མ་ལ་གཉིས་སོ། ། དང་པོ་ཕྱི་འཇུག་ནི། ཇི་ལྟར་བལྟམས་པ་ སོགས་ཀྱིས་ལས་བུམ་གྱི་ཆུས་ཁྲུས་བྱ། སུམྦྷ་ནི འི་སྔགས་ཀྱིས་བགེགས་བསྐྲད། ས་གཞི་སྤོས་ཆུས་ སོགས་ཀྱིས་མཎྜལ་ཕུལ་ལ། ཨོཾ་ཙཀྵུ་བྷནྡྷ་ཝཱ་ར་མ་ཎ་ཡེ་སྭཱ་ཧཱ ས་མིག་དར་འཆིང༌། ཨཱཿཁཾ་ཝཱི་ར་ཧཱུྃ་ གིས་མེ་ཏོག་བཟུང་ནས།
ཐལ་མོ་སྦྱར་བ་བཏུད་དེ། བླ་མ་སངས་རྒྱས་ཀུན་དང་མཉམ། ། སློབ་དཔོན་ལ་ནི་སྐྱབས་སུ་མཆི། ། བླ་མ་དཔལ་ལྡན་རྡོ་རྗེ་སེམས། ། སྒྱུ་འཕྲུལ་རྣམ་པར་རོལ་པ་ཡི། ། ལྷ་རྣམས་ལ་ཡང་ཕྱག་འཚལ་ལོ། ། མི་གནས་བདེ་ཆེན་གྲོང་མཆོག་ཏུ། ། སློབ་དཔོན་ཁྱོད་ཀྱིས་བདག་འཇུག་གསོལ། ། ཞེས་ལན་གསུམ་གྱིས་གསོལ་བ་གདབ། རྡོ་རྗེ་སློབ་དཔོན་སངས་རྒྱས་དཔལ། །
སོགས་རྒྱུན་བཤགས་ཡན་ལག་བརྒྱད་པས་ཚོགས་བསགས་ཤིང་རྒྱུད་སྦྱང༌། སྒྱུ་འཕྲུལ་རྩ་བའི་དཀྱིལ་འཁོར་འདིར༔ སོ་སོར་ཐར་པའི་སྡོམ་པ་དང་༔ བྱང་ཆུབ་སེམས་དཔའི་བསླབ་བྱ་དང་༔ རིག་འཛིན་སྔགས་ཀྱི་དམ་ཚིག་རྣམས༔ དེང་ནས་བདག་གིས་བརྟན་པོར་བཟུང་༔
ཞེས་སྡོམ་པ་བཟུང༌། སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་སེར་པོ་རྩེ་ལྔ་པའི་གཟུགས་སུ་གནས་པར་ བསམ་ཞིང༌། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡ་མི༔ ལན་གསུམ།
སྙིང་གར་རྡོ་རྗེ་རེག་ ལ། བྷོ་དྷི་ཙིཏྟ་ས་མ་ཡ་སཏྭཾཿ ཞེས་གསང་སྔགས་ནང་གི་སེམས་བསྐྱེད། ཛཿཧཱུྃ་བཾ་ཧོཿ བྷྲཱུྃ་པྲ་བེ་ཤ་ཡ་ཕཊ྄ཿ ཅེས་དཀྱིལ་འཁོར་གྱི་སྒོ་ཕྱེས་པའི་ནང་དུ་བཞུགས་པར་ མོས་པས། ཨོཾ་ན་མ་སྟེ་ཧཱུྃ༔ ཨོཾ་ན་མ་མཱི་ཧཱུྃ༔ ཨོཾ་ན་མོ་ན་མ་ཧཱུྃ༔ ཞེས་ཕྱག་བྱ།
གཉིས་པ་ནང་འཇུག་ལ། སྦྱོར་བ་དམ་ལ་བཞག་པ་ནི། རྡོ་རྗེ་མགོར་བཞག་སྟེ། ཧོཿ རབ་ཏུ་བསྐལ་པ་བཟང་པོའི་བུ་ཁྱོད་ཀྱི༔ གསང་བའི་དཀྱིལ་འཁོར་དམ་པ་འདིར་ཞུགས་ན༔ དངོས་གྲུབ་ཉེ་བར་ཐོབ་པའི་སྐལ་ལྡན་ཀྱང་༔ སྣོད་མེད་གཞན་དུ་སྨྲས་ན་དེ་ལྟར་མིན༔ བཛྲ་གུ་ཧྱ་ས་མ་ཡ་ཧོཿ རྡོ་རྗེ་སྤྱི་བོར་བཞག་སྟེ་དམ་ཚིག་བསྒྲགས༔
ཧོཿ སངས་རྒྱས་ཀུན་གྱི་ཡེ་ཤེས་རྡོ་རྗེ་སེམས༔ འདི་ནི་ཁྱོད་ཀྱི་སྙིང་དབུས་ཡང་དག་ཞུགས༔ རླུང་ཕྱོགས་ཙམ་གྱི་གསང་བསྒྲགས་ཉམས་པར་འགྱུར༔ དེ་བས་ཤིན་ཏུ་གསང་ཆེན་ཐུབ་པར་གྱིས༔ བཛྲ་ས་ཏྭ་ཛྙཱ་ན་ས་མ་ཡ་ཧཱུྃ༔ རྡོ་རྗེ་སྙིང་ཁར་བཞག་ལ་དམ་ཚིག་བསྒྲགས༔ བཛྲ་ཨ་མྲྀ་ཏ་ཨུ་ད་ཀ་ས་མ་ཡ་ཧོཿ ཞེས་མནའ་ཆུ་སྦྱིན་ལ༔ བཛྲ་ས་མ་ཡ་རཀྵནྟུ༔
རྡོ་རྗེ་སྤྱི་བོར་བཞག་ལ་ནན་གྱིས་བསྒྲགས༔ དངོས་གཞིར་ཡེ་ཤེས་དབབ་པ་ནི༔ སྐད་ཅིག་གིས་ཁྱེད་རང་བླ་མ་རྡོ་རྗེ་སེམས་དཔའ་ཡབ་ཡུམ་གྱི་སྐུར་གསལ་བའི་ཐུགས་ཀའི་ས་བོན་མར་མེ་ལྟར་འབར་ཞིང་གསལ་བའི་འོད་ཀྱིས་བསྐུལ་བས། བླ་མ་དཀྱིལ་འཁོར་པའི་ལྷ་ཚོགས་རྣམས་ཀྱི་ཐུགས་ཀ་ནས་སྐུ་དང་ཡིག་འབྲུ་ཕྱག་མཚན་གྱི་རྣམ་པ་གྲངས་མེད་པ་འོད་ཟེར་གྱི་ཕུང་པོར་འབར་ཞིང་འཕྲོ་བ་ཁ་ཆར་དང་བུ་ཡུག་འཚུབས་པ་བཞིན་དུ་བྱུང་བ་བ་སྤུའི་ཁུང་བུ་ནས་ཞུགས་ལུས་ཀྱི་ནང་ཀུན་དང་ཁྱད་པར་སྙིང་གའི་ཏིང་འཛིན་སེམས་དཔའ་ལ་སིབ་སིབ་ཐིམ་པས་བདེ་བའི་ཡེ་ཤེས་བཟོད་མེད་དུ་འབར་བར་ བསམ་ཞིང༌། སྤོས་རོལ་བཅས། ཨོཾ་ཨཱཿཧཱུྃ་གུ་རུ་བཛྲ་ས་ཏྭ་དྷེ་ཝ་ཌཱཀྐི་ནཱི་ཛྙཱ་ན་ཨ་བེ་ཤ་ཡ་ཨ་ཨཱཿ པྲ་བེ་ཤ་ཡ༔ པྲ་བེ་ཤ་ཡ༔ ས་མ་ཡ་ཕཻཾ་ཕཻཾ༔ ས་མཱ་ཡ་ཛཿ
ཛཿཧཱུྃ་བཾ་ཧོཿ ཞེས་ཡེ་ཤེས་པ་དབབ་ལ། ཏིཥྛ་བཛྲ ས་བརྟན་པར་བྱ། ཨོཾ་པུཥྤེ་གྷྲྀཧྣ་ཧོཿ ས་མེ་ཏོག་དཀྱིལ་འཁོར་དུ་འདོར། སླར་མེ་ཏོག་སྤྱི་བོར་བཀོད་ལ། པྲ་ཏི་གྷྲྀཧྣ་སིདྡྷི་ཧཱུྃ༔ ཞེས་ལྷ་དེ་སྤྱི་བོར་སྟིམ། བཛྲ་ཛྙཱ་ན་ཙཀྵུ་པྲ་བེ་ཤ་ཡ་ཕཊ྄ཿ ཅེས་གདོང་གཡོག་བསལ་ལ།
རང་རིག་བླ་མ་རྡོ་རྗེ་སེམས་དཔའི་དཀྱིལ་འཁོར་གྱི་ལྷ་ཚོགས་རྟེན་དང་བརྟེན་པར་བཅས་པ་མངོན་སུམ་དུ་མཐོང་བར་ མོས་མཛོད། གཉིས་པ་དབང་བླང་བ་དངོས་ལ་ཐུན་མོང་དང༌། ཁྱད་པར་གཉིས་ཀྱི་དང་པོ་ནི། མཎྜལ་ཕུལ་ལ། བདེ་གཤེགས་སྐུ་ལྔའི་བདག་ཉིད་བླ་མ་དགོངས༔ མ་དག་ཉོན་མོངས་ལྔ་དང་ཕུང་པོ་ལྔ༔ རྣམ་དག་ཡེ་ཤེས་ལྔ་དང་སྐུ་ལྔ་རུ༔ བདག་རྒྱུད་དབང་ལྔས་སྨིན་པར་མཛད་དུ་གསོལ༔ ཞེས་ལན་གསུམ་གྱིས་གསོལ་བ་བཏབ། རང་ཉིད་དཀྱིལ་འཁོར་ཆེན་པོའི་ཤར་སྒོའི་ཁྱམས་ལ་གླང་པོ་ཆེས་གཏེགས་པའི་རིན་པོ་ཆེའི་ཁྲི་པད་ཟླའི་གདན་ལ་གཙོ་བོའི་གཟུགས་ཀྱི་རྣམ་པས་འཁོད་པར་གྱུར༔
སློབ་དཔོན་བླ་མ་ཧེ་རུ་ཀའི་ཐུགས་ཀ་ནས་འོད་ཟེར་འཕྲོས། འོག་མིན་གྱི་ཞིང་ནས་དབང་ལྷ་དེ་བཞིན་གཤེགས་པ་རྒྱལ་བ་སྲས་དང་བཅས་པ་ཐམས་ཅད་གདན་གསུམ་ཚང་བའི་དབང་གི་ལྷ་ཚོགས་ཀྱི་རྣམ་པར་བཛྲ་ས་མཱ་ཛཿ ས་སྤྱན་དྲངས་ལ། ཨོཾ་བཛྲ་པུཥྤེ་ སོགས་ནས། ཤབྡ འི་བར་གྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་གདན་གསུམ་ཚང་བའི་དབང་ལྷ་རྡོ་རྗེ་རྒྱལ་པོ་དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་སེམས་མ་རྣམས་ཀྱིས་མེ་ཏོག་འཐོར་ཞིང་ཤིས་པ་བརྗོད། ཀིངྐ་ར་རྣམས་ཀྱི་བགེགས་བསྐྲད། བུམ་འཛིན་རིག་པའི་ལྷ་མོ་རྣམས་ཀྱིས་རྡོ་རྗེ་མི་བསྐྱོད་པའི་ངོ་བོར་གྱུར་པའི་རིན་པོ་ཆེའི་བུམ་པ་ཟག་མེད་ཡེ་ཤེས་ཀྱི་བདུད་རྩིས་བཀང་བས་སྤྱི་བོ་ནས་མངོན་པར་དབང་བསྐུར་བར་ མོས་ལ།
ཧཱུྃ༔ ཉོན་མོངས་ཞེ་སྡང་རྣམ་དག་རྡོ་རྗེའི་རིགས༔ མི་བསྐྱོད་ངོ་བོ་ཆུ་ཡི་དབང་བསྐུར་བས༔ རྣམ་ཤེས་ཕུང་པོ་མ་སྤང་རང་གྲོལ་ནས༔ རང་གནས་མེ་ལོང་ཡེ་ཤེས་མངོན་གྱུར་ཤོག༔ ཨོཾ་སརྦ་ཏ་ཐཱ་ག་ཏ་བཛྲ་ཨ་བྷི་ཥིཉྩ་ཧཱུྃ་ཧཱུྃ༔ བུམ་པ་སྤྱི་བོར་བཞག་ཅིང་བུམ་ཆུ་བླུད། དེས་རྡོ་རྗེ་མི་བསྐྱོད་པའི་སྒོ་ནས་བུམ་པའི་དབང་ཐོབ། ཞེ་སྡང་གི་དྲི་མ་སྦྱངས། རྣམ་ཤེས་ཀྱི་ཕུང་པོ་གནས་གྱུར་མེ་ལོང་ལྟ་བུ་ཡེ་ཤེས་མངོན་དུ་བྱས།
རྡོ་རྗེ་མི་བསྐྱོད་པའི་གོ་འཕང་ནུས་པ་རྒྱུད་ལ་བཞག ། རྡོ་རྗེའི་རིགས་ཀྱི་དངོས་གྲུབ་ཐོབ་པའི་སྐལ་པ་ཅན་དུ་བྱས་སོ། ། རིན་ཆེན་འབྱུང་གནས་ཀྱི་ངོ་བོར་གྱུར་པའི་རིན་པོ་ཆེའི་དབུ་རྒྱན་དར་དཔྱངས་དང་ལྡན་པས་མངོན་པར་དབང་བསྐུར་ཞིང་སྤྱི་བོར་བཅིངས་པར་ བསམ་ལ། ཏྲཱྃ༔ ཉོན་མོངས་ང་རྒྱལ་རྣམ་དག་རིན་ཆེན་རིགས༔ རིན་འབྱུང་ངོ་བོ་དབུ་རྒྱན་དབང་བསྐུར་བས༔ ཚོར་བའི་ཕུང་པོ་མ་སྤང་རང་གྲོལ་ནས༔ རང་གནས་མཉམ་ཉིད་ཡེ་ཤེས་མངོན་གྱུར་ཤོག༔ ཨོཾ་སརྦ་ཏ་ཐཱ་ག་ཏ་རཏྣ་ཨ་བྷི་ཥིཉྩ་ཏྲཱྃ་ཏྲཱྃ༔ ཞེས་དབུ་རྒྱན་མགོ་བོར་བཅིང༌།
དེས་རིན་ཆེན་འབྱུང་གནས་ཀྱི་སྒོ་ནས་ཅོད་པན་གྱི་དབང་ཐོབ། ང་རྒྱལ་གྱི་དྲི་མ་སྦྱངས། ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་གནས་ཀྱི་གོ་འཕང་ནུས་པ་རྒྱུད་ལ་བཞག ། རིན་ཆེན་རིགས་ཀྱི་དངོས་གྲུབ་ཐོབ་པའི་སྐལ་པ་ཅན་དུ་བྱས་སོ། ། སྣང་བ་མཐའ་ཡས་ཀྱི་ངོ་བོར་གྱུར་པའི་རྡོ་རྗེ་རྩེ་ལྔ་པས་མངོན་པར་དབང་བསྐུར་ཞིང་ལག་གཡས་སུ་གཏད་པར་ མོས་ལ། ཧྲཱིཿ ཉོན་མོངས་འདོད་ཆགས་རྣམ་དག་པདྨའི་རིགས༔ སྣང་མཐའི་ངོ་བོ་རྡོ་རྗེའི་དབང་བསྐུར་བས༔
འདུ་ཤེས་ཕུང་པོ་མ་སྤངས་རང་གྲོལ་ནས༔ རང་གནས་སོར་རྟོགས་ཡེ་ཤེས་མངོན་གྱུར་ཤོག༔ ཨོཾ་སརྦ་ཏ་ཐཱ་ག་ཏཱ་པདྨ་ཨ་བྷི་ཥིཉྩ་ཧྲཱི་ཧྲཱིཿ ཞེས་རྡོ་རྗེ་གསོར་ཞིང་སྙིང་གར་བཟུང༌། དེས་སྣང་བ་མཐའ་ཡས་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་ཀྱི་དྲི་མ་སྦྱངས། འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོགས་པའི་ཡེ་ཤེས་མངོན་དུ་བྱས། སྣང་བ་མཐའ་ཡས་ཀྱི་གོ་འཕང་གི་ནུས་པ་རྒྱུད་ལ་བཞག ། པདྨ་རིགས་ཀྱི་དངོས་གྲུབ་ཐོབ་པའི་སྐལ་པ་ཅན་དུ་བྱས་སོ། །
དོན་ཡོད་གྲུབ་པའི་ངོ་བོ་གྱུར་པའི་དྲིལ་བུའི་མངོན་པར་དབང་བསྐུར་ཞིང་ལག་གཡོན་དུ་གཏད་པར་ མོས་ལ། ཨཱཿ ཉོན་མོངས་ཕྲག་དོག་རྣམ་དག་ལས་ཀྱི་རིགས༔ དོན་གྲུབ་ངོ་བོ་དྲིལ་བུའི་དབང་བསྐུར་བས༔ འདུ་བྱེད་ཕུང་པོ་མ་སྤངས་རང་གྲོལ་ནས༔ རང་གནས་བྱ་གྲུབ་ཡེ་ཤེས་མངོན་གྱུར་ཤོག༔ ཨོཾ་སརྦ་ཏ་ཐཱ་ག་ཏ་ཀརྨ་ཨ་བྷི་ཥིཉྩ་ཨ་ཨཱཿ ཞེས་དྲིལ་བུ་བསིལ་ཞིང་སྐུར་བརྟེན། དེས་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་གི་དྲི་མ་སྦྱངས།
འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་གོ་འཕང་ནུས་པ་རྒྱུད་ལ་བཞག ། ལས་ཀྱི་རིགས་ཀྱི་དངོས་གྲུབ་ཐོབ་པའི་སྐལ་པ་ཅན་དུ་བྱས་སོ། ། དབང་ལྷ་དེ་བཞིན་གཤེགས་པ་རིགས་ཀྱི་ཡུམ་དང་བཅས་པ་ཐམས་ཅད་ཀྱིས་མགྲིན་གཅིག་དབྱངས་གཅིག་ཏུ་རྣམ་པར་སྣང་མཛད་གྱི་ངོ་བོར་གྱུར་པའི་རྡོ་རྗེའི་མིང་གིས་མངོན་པར་དབང་བསྐུར་བས་ མོས་ལ། ཨོཾ༔ ཉོན་མོངས་གཏི་མུག་རྣམ་དག་སངས་རྒྱས་རིགས༔ རྣམ་སྣང་ངོ་བོ་མིང་གི་དབང་བསྐུར་བས༔ གཟུགས་ཀྱི་ཕུང་པོ་མ་སྤང་རང་གྲོལ་ནས༔ རང་གནས་ཆོས་དབྱིངས་ཡེ་ཤེས་མངོན་གྱུར་ཤོག༔
ཨོཾ་སརྦ་ཏ་ཐཱ་ག་ཏ་བུདྡྷ་ཨ་བྷི་ཥིཉྩ་ཨོཾ་ཨོཾ༔ དེའི་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་གི་སྒྲིབ་པ་སྦྱང༌། གཟུགས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་གོ་འཕང་ནུས་པ་རྒྱུད་ལ་བཞག ། སངས་རྒྱས་རིགས་ཀྱི་དངོས་གྲུབ་ཐོབ་པའི་སྐལ་པ་ཅན་དུ་བྱས་སོ། ། སླར་ཡང་རྣམ་རྒྱལ་བུམ་པའི་བདུད་རྩིས་རྒྱལ་ཐབས་སྤྱི་བླུགས་སུ་མངོན་པར་དབང་བསྐུར་བར་ མོས་ལ། ཨོཾ༔ ཡེ་ཤེས་སྐུ་མཆོག་བུམ་པའི་གཞལ་ཡས་ནས༔
ཡེ་ཤེས་ལྔ་ལྡན་བདུད་རྩི་གཏོར་བླུག་དབང་༔ སྐལ་ལྡན་བུ་ཡི་ལུས་ལ་བསྐུར་བ་ཡིས༔ ལུས་སྣང་གདོས་བཅས་ལྷ་སྐུར་སྨིན་པར་ཤོག༔ རྩ་སྔགས་དང༌། བཛྲ་ཀཱ་ལ་ཤ་ཀཱ་ཡ་ཨ་བྷི་ཥིཉྩ་ཨོཾ༔ ཞེས་བུམ་ཆུ་མྱང༌། བདུད་རྩིའི་ཆུ་རྒྱུན་གྱིས་ལུས་ཀྱི་ནང་ཐམས་ཅད་གང༌། བདེ་བ་ཆེན་པོའི་ཡེ་ཤེས་ཉམས་སུ་མྱོང༌། ཆུའི་ལྷག་མ་སྤྱི་བོར་འཁྱིལ་བ་ལས་རིགས་ཐམས་ཅད་འདུས་པའི་སྤྱི་གཟུགས་རྒྱལ་བ་ཀུན་ཏུ་བཟང་པོས་དབུ་རྒྱན། སྤྱན་དྲངས་པའི་དབང་ལྷ་རྣམས་ཀྱང་རང་ལ་དབྱེར་མེད་དུ་ཐིམ་པར་ མོས་ལ།
ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར། དེ་ལྟར་ན་ཕྱི་ཀུན་རྫོབ་མཚན་མ་རྫས་ཀྱི་དཀྱིལ་འཁོར་དུ་བུམ་པའི་དབང་ཐོབ། ཕུང་ཁམས་སྣོད་བཅུད་ཐ་མལ་དུ་ཞེན་པའི་རྟོག་ཚོགས་སྦྱངས་ཏེ་ལུས་ཀྱི་སྒྲིབ་པ་དག ། ལམ་དུས་སུ་བསྐྱེད་རིམ་བསྒོམ་པ་ལ་དབང༌། སྣོད་བཅུད་ཐམས་ཅད་བླ་མ་རྡོ་རྗེ་སེམས་དཔའ་ཞི་ཁྲོ་སྒྱུ་འཕྲུལ་དྲྭ་བའི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུ་འགྲུབ་པའི་སྐལ་པ་ཅན་དུ་བྱས་པའོ། ། ཞེས་རྟོགས་པ་བསྐྱེད་དོ། ། མཎྜལ་ཕུལ་ལ། ཀྱཻཿ
རྡོ་རྗེ་སློབ་དཔོན་རང་བཞིན་ལོངས་སྤྱོད་རྫོགས༔ བདག་རྒྱུད་བུམ་པའི་དབང་གིས་སྨིན་ཟིན་ཏེ༔ བདེ་ཆེན་གསང་བ་བྷནྡྷའི་དཀྱིལ་འཁོར་དུ༔ དེ་རིང་ཉིད་ནས་འཇུག་ཅིང་སྨིན་པར་མཛོད༔ ཞེས་གསོལ་བ་བཏབ། སློབ་དཔོན་བླ་མ་རྡོ་རྗེ་ཧེ་རུ་ཀའི་རང་འོད་ཀྱི་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བའི་དགའ་བའི་སྒྲ་དང་བདེ་བའི་འོད་ཟེར་གྱིས་འཕྲོ་འདུས་ཕྱོགས་བཅུའི་རྒྱལ་བ་ཐམས་ཅད་སྤྱན་དྲངས་པ་ཡབ་ཀྱི་ཞལ་དུ་ཞུགས། ཐུགས་ཀར་ཆགས་པ་ཆེན་པོའི་མེས་ཞུ་བ་སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་པདྨར་བབས། བྱང་སེམས་དཀར་དམར་རོ་གཅིག་ཏུ་འདྲེས་པའི་རྒྱུན་མུ་ཏིག་གི་མདངས་ཅན་དེ་ཉིད་ལྕེ་ཐོག་ཏུ་སྩལ་བར་ མོས་ལ། ཨཱཿ བྷནྡྷ་བདེ་བ་ཆེན་པོ་ཆོས་དབྱིངས་སྣོད༔
ཡེ་ཤེས་རང་བཞིན་བདེ་ཆེན་བདུད་རྩིས་གཏམས༔ སྐལ་ལྡན་རིགས་ཀྱི་བུ་ལ་བསྐུར་བ་ཡིས༔ ངག་རླུང་རྡོ་རྗེ་ན་དཱར་སྨིན་པར་ཤོག༔ ཨ་ཧོ་བཛྲ་བྷོ་དྷི་ཙིཏྟ་མ་ཧཱ་སུ་ཁ༔ ཞེས་བདུད་རྩི་མྱང༌། བྱང་སེམས་ཡི་གེའི་སྤྲིན་ཨ་ལི་ཀ་ལིའི་རྣམ་པར་འཆར་བས་རྩ་གནས་ཐམས་ཅད་གང་སྟེ་རྩའི་འཆིང་བྱེད་ཀྱི་མདུད་པ་གྲོལ། གཟུང་འཛིན་བརྒྱད་ཅུའི་རྟོག་པ་འགགས༔ ཐིག་རླུང་སེམས་གསུམ་ཡེ་ཤེས་ཆེན་པོའི་ངོ་བོར་བྱིན་གྱིས་བརླབས་ནས་བདེ་བའི་ཡེ་ཤེས་ཁྱད་པར་ཅན་རྒྱུད་ལ་སྐྱེ་བར་གྱུར༔ སློབ་དཔོན་དཀྱིལ་འཁོར་གྱི་གཙོ་བོ་སྤྲུལ་པའི་སྐུ་ཤཱཀྱ་སེངྒེའི་རྣམ་པར་བཞེངས་ནས་བྱང་ཆུབ་མཆོག་ཏུ་ལུང་བསྟན་པར་ མོས་ལ། འདིར་ནི་ཁྱོད་ལ་ངས་ལུང་བསྟན།
སངས་རྒྱས་རྡོ་རྗེ་དབྱིངས་ཞེས་པའི༔ སྲིད་པ་ཀུན་ལས་རྣམ་གྲོལ་བ༔ དེ་བཞིན་གཤེགས་པ་ཉིད་ཡིན་ནོ༔ ཨོཾ་སརྦ་ཏ་ཐཱ་ག་ཏ་བྷུརྦྷུ་བ་སྭ༔ ཞེས་ལུང་བསྟན། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། རླུང་ཐ་མལ་དུ་འཛིན་པའི་བག་ཆགས་སྦྱངས་ཏེ་ངག་གི་སྒྲིབ་པ་དག ། ལམ་དུས་སུ་བདག་བྱིན་རླབས་རྫོགས་རིམ་ཙཎྜ་ལཱིའི་རྣལ་འབྱོར་བསྒོམ་པ་ལ་དབང༌། སྒྲ་སྐད་དང་རླུང་འབྱིན་འཇུག་གསང་སྔགས་སུ་དག་སྟེ། འབྲས་བུ་གསུང་རྡོ་རྗེ་ལོངས་སྤྱོད་རྫོགས་སྐུ་ཐོབ་པའི་སྐལ་བ་ཅན་དུ་བྱས་པའོ། །
གཉིས་པ་ཤེར་དབང་ནི། མཎྜལ་ཕུལ་ལ། ཀྱཻཿ རྡོ་རྗེ་སློབ་དཔོན་ངོ་བོ་ཆོས་ཀྱི་སྐུ༔ བདག་ནི་གསང་བའི་དབང་གིས་སྨིན་ཟིན་ཏེ༔ མཆོག་གི་གསང་བ་བྷ་གའི་དཀྱིལ་འཁོར་དུ༔ དེ་རིང་ཉིད་ནས་འཇུག་ཅིང་སྨིན་པར་མཛོད༔ ཞེས་གསོལ་བ་བཏབ། རང་ཉིད་བླ་མ་རྡོ་རྗེ་ཧེ་རུ་ཀཿསྣང་སྟོང་སྒྱུ་མ་ལྟ་བུའི་སྐུར་གསལ་བ་ལ། སློབ་དཔོན་གྱི་ཡུམ་རྡོ་རྗེ་སྙེམས་མ་ལས་རིགས་མཐུན་གྱི་ཤེས་རབ་མ་གཟུགས་དང་ལང་ཚོ་མཚན་ཉིད་ཕུན་སུམ་ཚོགས་པ་ཞིག་རྣམ་པར་སྤྲོས་ཏེ་ཐར་པ་བརྟེན་པར་བསྐུལ་བར་ མོས་ལ།
ཧོཿ ང་ཡི་པདྨ་བདེ་ཆེན་དགྱེས་པ་འདི༔ རྒྱལ་བ་ཀུན་གྱི་ཡེ་ཤེས་བསྐྱེད་པའི་གནས༔ འདི་སྤོང་པ་ལ་མཆོག་གི་ཡེ་ཤེས་མེད༔ སྐལ་ལྡན་ཁྱོད་ཀྱི་འདི་བཟུང་རྟག་ཏུ་མཆོད༔ ཨ་ནུ་རཱ་ག་ཡ་མི༔ ཨ་ནུ་རཱ་ག་ཡ་ཧོཿ ཛཿཧཱུྃ་བཾ་ཧོཿ ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་ཛྙཱ་ན་སྭ་བྷཱ་ཝ་ཨཱཏྨ་ཀོ྅ཧཾ༔ ཞེས་འཁྱུད་རྒྱ་བྱ།
འདོད་ཆགས་བྲལ་བ་ལྟ་བའི་སྡིག༔ ཁམས་གསུམ་གནས་ན་སྡིག་མེད་དེ༔ དེ་བས་འདོད་ལ་ཆགས་བྲལ་བ༔ ཁྱོད་ཀྱི་ནམ་ཡང་མ་བྱེད་ཅིག༔ ཅེས་བརྟུལ་ཞུགས་བསྒྲག ། དེ་ལྟར་ན་གསང་བ་ཆོས་ཐམས་ཅད་འབྱུང་བའི་དཀྱིལ་དུ་ཤེས་རབ་ཡེ་ཤེས་ཀྱི་དབང་ཐོབ། གཟུང་འཛིན་གཉིས་སྣང་གི་རྟོག་ཚོགས་སྦྱངས་ཏེ་ཡིད་ཀྱི་སྒྲིབ་པ་དག ། ལམ་དུས་སུ་ཕོ་ཉ་བདེ་བ་ཆེན་པོ་རྡོ་རྗེ་སེམས་དཔའི་གསང་ལམ་བསྒོམ་པ་ལ་དབང༌། བདེ་སྡུག་བྱུང་ཚོར་ཐམས་ཅད་ལྷན་སྐྱེས་ཡེ་ཤེས་སུ་དག་ནས། འབྲས་བུ་ཐུགས་རྡོ་རྗེ་ཆོས་ཀྱི་སྐུ་ཐོབ་པའི་སྐལ་པ་ཅན་དུ་བྱས་སོ། །
གསུམ་པ་ཚིགས་དབང་ནི། མཎྜལ་ཕུལ་ལ། ཀྱཻ༔ རྡོ་རྗེ་སློབ་དཔོན་བདེ་ཆེན་རྡོ་རྗེའི་སྐུ༔ བདག་ནི་ཤེར་ཡེའི་དབང་གིས་སྨིན་ཟིན་ཏེ༔ མཆོག་གསང་བརྗོད་མེད་དོན་གྱི་དཀྱིལ་འཁོར་དུ༔ དེ་རིང་ཉིད་ནས་འཇུག་ཅིང་སྨིན་པར་མཛོད༔ ཞེས་གསོལ་བ་བཏབ༔ བླ་མ་དཀྱིལ་འཁོར་གྱི་གཙོ་བོའི་ཞལ་ནས་སྐྱེ་མེད་རྡོ་རྗེའི་ཚིག་གི་རང་བྱུང་དོན་གྱི་དགོངས་པ་ངོ་སྤྲད་དེ་དབུགས་དབྱུང་བར་ མོས་ལ། ཨཱཿ
མཚོན་བྱ་དཔེ་ཡི་ཡེ་ཤེས་མེ་ལོང་བཞིན༔ མཚོན་བྱེད་དོན་གྱི་ཡེ་ཤེས་དྲི་མ་མེད༔ རྡོ་རྗེ་སེམས་དཔའ་ཡང་དག་བདེ་བ་ཆེ༔ ཀ་དག་ཚིག་དབང་རིན་ཆེན་བླ་ན་མེད༔ ཨོཾ་བཛྲ་དྷརྨ་དྷཱ་ཏུ་ཨ་ཏི་ཧོཿ ཞེས་རང་བྱུང་གི་ཡེ་ཤེས་དེ་ཁོ་ན་ཉིད་ཀྱི་ངང་ལ་མཉམ་པར་བཞག ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་རིག་པའི་རྩལ་དབང་ཐོབ། སྒོ་གསུམ་ཐ་དད་འཛིན་པའི་ཤེས་བྱའི་སྒྲིབ་པ་ཆེས་ཕྲ་བ་སྦྱངས། ལམ་དུས་སུ་ཀ་དག་ལྷུན་གྲུབ་ཟུང་འཇུག་རྫོགས་རིམ་མཐར་ཐུག་པའི་རྣལ་འབྱོར་བསྒོམ་པ་ལ་དབང༌། སྣང་བཞི་ཟད་སར་འཁྱོལ་ཏེ།
འབྲས་བུ་ངོ་བོ་ཉིད་སྐུ་ཀུན་བཟང་རྡོ་རྗེ་སེམས་དཔའི་གོ་འཕང་མངོན་དུ་བྱེད་པའི་སྐལ་པ་ཅན་དུ་བྱས་པའོ། ། ཞེས་རྟོགས་པ་བསྐྱེད་དོ། ། རྗེས་ནི། གཙོ་བོ་ཇི་ལྟར་ སོགས་དང༌། དེང་ནས་བཙམས་ཏེ་ སོགས་ཀྱིས་དམ་ཚིག་ཁས་བླངས་ཏེ་ལུས་ལོངས་སྤྱོད་དབུལ་ཞིང་གཏང་རག་གི་མཎྜལ་སྔར་ལྟར་ཕུལ། ཆོ་གའི་རྗེས་ཀྱི་བྱ་བ་རྣམས་ལས་བྱང་བཞིན་མཐར་དབྱུང་བར་བྱའོ། ། ཅེས་པའང་གཏེར་གཞུང་རྩ་བའི་དབང་གི་གཞུང་ལས་འཇུག་པ་བདེ་བའི་ངག་འདོན་ཁོལ་དུ་ཕྱུང་སྟེ་ལྷོ་ལྗོངས་གནས་ཆེན་སྤ་གྲོ་སྟག་ཚང་གི་ཉེ་ཞོལ་དགོན་པ་བཀྲ་ཤིས་ཆོས་གླིང་ནས་རབ་བྱུང་བཅུ་དྲུག་པའི་ཟླ་༨ཚེས་༢༥ལ་དུས་མཐའི་གཏེར་མིང་འཛིན་པ་འགྲོ་འདུལ་པད་རྒྱལ་གླིང་པས་སྦྱར་བ་ཛ་ཡནྟུ།། །། ྂ།༔ སྐུ་གསུམ་དགོངས་འདུས་ལས༔ ནང་སྒྲུབ་རྡོ་རྗེ་སེམས་དཔའ་པདྨ་གསང་བའི་ཐིག་ལེ་ཞེས་བྱ་བ་བཞུགས་སོ༔
བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ༔ མ་ལུས་རིགས་རྣམས་ཀུན་གྱི་བདག་པོ་ཆེ༔ རྡོ་རྗེ་སེམས་དཔའ་པདྨ་གསང་ཐིག་གི༔ ལམ་གྱི་རིམ་པ་ཉམས་སུ་ལེན་འདོད་པས༔ ཉམས་གྲིབ་ལ་སོགས་མ་གོས་དབེན་གནས་སུ༔ རྡོར་སེམས་བྲིས་འབུར་སྐུ་གསུང་ཐུགས་རྟེན་བཀྲམ༔ རིན་ཆེན་མཎྜལ་ཚོམ་བུ་གཅིག་པའི་དབུས༔ སོ་ལྔའི་བཅུད་ལྡན་བུམ་པ་སྔགས་ཕྲེང་དང་༔ དྲི་མེད་མེ་ལོང་ཕྱི་ནང་མཆོད་པས་བསྐོར༔ སྦྱོར་བའི་ཆོས་རྣམས་གཞུང་བཞིན་སྔོན་སོང་བས༔
དངོས་གཞི་དམ་ཚིག་འཁོར་ལོ་བསྐྱེད་པ་ནི༔
ཨོཾ་མ་ཧཱ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ༔ ཆོས་རྣམས་སྨྲ་བསམ་བརྗོད་མེད་རྡོ་རྗེ་སེམས༔ སྟོང་ཉིད་སྙིང་རྗེའི་རང་རྩལ་ཀུན་ཏུ་སྣང་༔ རིག་པ་མི་འགྱུར་རྒྱུ་ཡི་ཡི་གེ་ཧཱུྃ༔ མཁའ་ལས་སྐར་ཆེན་ཤར་བཞིན་འོད་རབ་གསལ༔ སྥ་ར་ཎ་ཕཊ྄ཿ སཾ་ཧ་ར་ཎ་ཧཱུྃ༔ འོད་ཟེར་འཕྲོ་འདུ་སྣང་སྲིད་རྣམ་པར་དག༔ རྡོ་རྗེ་སེམས་དཔའི་ཞིང་ཁམས་མངོན་པར་དགར༔
ཀུན་ནས་བཀོད་ལེགས་རྨད་བྱུང་མཆོད་སྤྲིན་གཏིབ༔ བྷྲཱུྃ་ལས་རང་བྱུང་ལྷུན་གྲུབ་གཞལ་མེད་དབུས༔ གླང་ཆེན་ཁྲི་རྐང་པདྨ་ཉི་ཟླའི་སྟེང་༔ ཧཱུྃ་ལས་བླ་མ་དཔལ་ལྡན་རྡོ་རྗེ་སེམས༔ པདྨ་གསང་བའི་ཐིག་ལེ་སྐུ་མདོག་དམར༔ ལོངས་སྤྱོད་རྫོགས་སྐུ་དར་དང་རིན་ཆེན་བརྒྱན༔ རང་འོད་སྙེ་མ་པདྨའི་གྲི་ཐོད་དམར༔ གཉིས་མེད་འཁྲིལ་སྦྱོར་རྡོ་རྗེ་སྐྱིལ་ཀྲུང་བཞུགས༔ ཕྱག་གཡས་རྡོ་རྗེ་ཐུགས་ཀར་གཏོད་དེ་འཛིན༔ གཡོན་པས་དྲིལ་བུ་ཡུམ་གྱི་སྐུ་ལ་འཁྱུད༔
ཐུགས་ཀར་གཞི་ཡི་ཀུན་བཟང་ཡབ་ཡུམ་ལ༔ ཕུང་ལྔ་རྣམ་དག་རྒྱལ་བ་རིགས་ལྔ་དང་༔ འབྱུང་ལྔ་རྣམ་དག་དབྱིངས་ཀྱི་ཡུམ་ཆེན་ལྔ༔ དབང་ཡུལ་རྣམ་དག་སེམས་དཔའ་སེམས་མ་དང་༔ ཉོན་དྲུག་དག་པའི་སྤྲུལ་སྐུ་ཐུབ་པ་དྲུག༔ མུ་བཞི་གནས་དག་ཐར་བྱེད་ཡབ་ཡུམ་བརྒྱད༔ མ་བསྐྱེད་ཡོངས་གྲུབ་གདན་གསུམ་ཞི་བའི་མདངས༔ སྤྱི་བོར་དུང་གང་རབ་འབར་མེ་དཔུང་ཀློང་༔ ཀུན་ཏུ་བཟང་པོ་ཆེ་མཆོག་ཧེ་རུ་ཀཿ ཁྲག་འཐུང་རྒྱུད་སྡེའི་སྤྱི་དཔལ་ཆེན་པོ་ལ༔
དུག་ལྔ་གནས་འགྱུར་ཚར་གཅོད་ཁྲོ་བོའི་ལྷ༔ ལྔ་བཅུ་རྩ་བརྒྱད་འབར་བའི་ཚོགས་ཀྱིས་བསྐོར༔ གདོད་ནས་ཡོངས་གྲུབ་སྒྱུ་འཕྲུལ་དྲྭ་བར་རྫོགས༔ དབང་ལྷ་མཁའ་དབྱིངས་གང་བའི་ཚོགས་རྣམས་ཀྱིས༔ རྡོ་རྗེའི་གླུ་དང་མེ་ཏོག་ཆར་འབེབས་ཤིང་༔ ངོ་མཚར་རྨད་བྱུང་བཀྲ་ཤིས་རྣམ་རོལ་བཅས༔ ཡེ་ཤེས་ལྔ་ཡི་ངོ་བོར་དབང་བསྐུར་ཞིང་༔ སྣང་མཐའ་གཙོར་གྱུར་རིགས་ལྔའི་དབུ་རྒྱན་རྫོགས༔ གནས་གསུམ་གསང་བའི་ཡི་གེ་དཀར་དམར་མཐིང་༔ ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི༔
རྡོ་རྗེ་གསུམ་གྱི་ངོ་བོར་ཡེ་ནས་རྫོགས༔ ཧྲཱིཿཧཱུྃ་ཏྲཱྃ་ཨོཾ་ཨཱཿ ཨ་བྷི་ཥིཉྩ་མཾ༔ ཨོཾ་ཨཱཿཧཱུྃ༔ ཡེ་ཤེས་འགུགས་གཞུགས་དབྱེར་མེད་བསྟིམ་པར་བྱ༔ ཛཿ ཆོས་ཉིད་དོན་ལ་གཤེགས་བཞུགས་མི་མངའ་ཡང་༔ ཐུགས་རྗེ་འགགས་པ་མེད་པའི་རྒྱལ་བ་རྣམས༔ དད་དང་དམ་ཚིག་དབང་གིས་སྤྱན་འདྲེན་ན༔ ཐུགས་རྗེའི་དབང་གིས་ཡང་དག་ཉེ་བར་མཛོད༔
ཧཱུྃ༔ འོག་མིན་མངོན་པར་དགའ་བའི་ཞིང་ཁམས་ནས༔ ལོངས་སྐུའི་སྟོན་པ་བཅོམ་ལྡན་རྡོ་རྗེ་སེམས༔ འགགས་མེད་ཐུགས་རྗེ་སྒྱུ་འཕྲུལ་དྲྭ་བའི་ལྷ༔ འགྲོ་ཀུན་དོན་ཕྱིར་དད་པས་སྤྱན་འདྲེན་ན༔ ཆོས་སྐུ་འོད་གསལ་དབྱིངས་ལས་མ་གཡོས་བཞིན༔ ཕྱག་རྒྱ་སོ་སོའི་གཟུགས་ཀྱི་སྐུར་བཞེངས་ལ༔ ཡེ་ཤེས་སྒྱུ་མར་རོལ་བཞིན་གཤེགས་སུ་གསོལ༔ ཨོཾ་སརྦ་ཏ་ཐཱ་ག་ཏ་བྷ་ག་ཝན་ཨེ་ཧྱ་ཧི༔ མ་ཧཱ་ཀཱ་རུ་ཎི་ཀ་དྲི་ཤྱ་ཧོཿ
ཛཿཧཱུྃ་བཾ་ཧོཿ གསུམ་པ་བརྡ་ཡི་ཕྱག་འཚལ་ནི༔ ཧོཿ ཇི་ལྟར་ཆུ་ཉིད་ལ་ནི་ཆུ་ཐིམ་བཞིན༔ དབྱེར་མེད་ལྷ་ལ་ལྷ་ཐིམ་ངོ་མཚར་ཆེ༔ གདོད་ནས་དུ་མ་རོ་གཅིག་དཀྱིལ་འཁོར་ལ༔ གཉིས་མེད་ཆུ་ཟླའི་གར་གྱིས་ཕྱག་འཚལ་ལོ༔ ན་མོ་ན་མ་ཧོཿ ཕྱི་ནང་གསང་བའི་མཆོད་པས་དགྱེས་པ་བསྐྱེད༔ ཁྱད་པར་རྡོ་རྗེ་གླུ་ཡི་བསྟོད་པ་ནི༔
ཧཱུྃ༔ གདོད་ནས་ཡོངས་གྲུབ་གདན་གསུམ་དཀྱིལ་འཁོར་གཙོ༔ རིགས་རྣམས་ཀུན་བདག་གསང་ཆེན་སྟོན་པའི་རྒྱལ༔ རྡོ་རྗེ་སེམས་དཔའ་ཡང་དག་གསང་བ་ཆེ༔ དཀྱིལ་འཁོར་ཀུན་གྱི་བྱེད་པོར་ཕྱག་འཚལ་བསྟོད༔ གང་གི་སྐུ་དང་གསང་སྔགས་ཡི་གེ་བརྒྱ༔ དྲན་པའི་མོད་ལ་མཚམས་མེད་ལྔ་བསགས་པའི༔ ལས་ངན་རྒྱུན་གཅོད་ན་རཀ་དོངས་ནས་སྤྲུགས༔ སྦྱོང་བའི་རྒྱལ་པོ་ཆེ་ལ་ཕྱག་འཚལ་བསྟོད༔ དང་པོའི་སངས་རྒྱས་རང་བྱུང་ཀུན་ཏུ་བཟང་༔
རྡོ་རྗེ་སེམས་དཔའ་རྡོ་རྗེ་དེ་བཞིན་གཤེགས༔ སྣང་སྟོང་སྒྱུ་འཕྲུལ་དྲྭ་བའི་སྐུར་སྟོན་པ༔ དམ་པ་རིགས་བརྒྱའི་འཁོར་ལོར་ཕྱག་འཚལ་བསྟོད༔ བཟླས་པའི་རྣལ་འབྱོར་བསྙེན་གྲུབ་ལས་གསུམ་ལས༔ དང་པོར་གསལ་བརྟན་བདག་དྲན་ཚད་ལོང་ཚེ༔ ཐུགས་ཀར་ཟླ་བའི་དཀྱིལ་འཁོར་ལ་གནས་པའི༔ རྡོ་རྗེའི་ལྟེ་བར་པད་དམར་འདབ་དྲུག་དབུས༔ ཧཱུྃ་དམར་མཐའ་བསྐོར་གསང་སྔགས་འབྲུ་དྲུག་གསལ༔ འོད་ཟེར་འཕྲོ་འདུ་སྣོད་བཅུད་སྣང་སྲིད་ཀུན༔ རྡོ་རྗེ་སེམས་དཔའི་ཞིང་ཁམས་ཆེན་པོར་བལྟ༔
ཨོཾ་བཛྲ་ས་ཏྭ་ཨཾ༔ སྒྲུབ་པ་ནི༔ ཡབ་ཀྱི་ཐུགས་དབུས་ཧཱུྃ་ཡིག་དམར་པོ་ལས༔ རིགས་བརྒྱའི་རང་བཞིན་ཡི་གེ་བརྒྱ་པའི་སྤྲིན༔ ཞལ་ནས་བྱུང་སྟེ་ཡུམ་གྱི་ཞལ་ཏུ་ཞུགས༔ མཁའ་གསང་པདྨོ་རྡོ་རྗེའི་ཁོང་གསེང་ནས༔ བརྒྱུད་དེ་རང་སྒྲ་འོད་ཟེར་དཔག་མེད་བཅས༔ རྒྱུན་མི་ཆད་པར་འཁོར་བས་ཡབ་ཡུམ་ཟུང་༔ མི་བཟོད་བདེ་བའི་སྒྲ་དང་འོད་ཟེར་གྱིས༔ གདན་གསུམ་ཞི་ཁྲོ་དམ་པ་རིགས་བརྒྱ་བསྐུལ༔
རང་རང་ཕྱག་རྒྱར་སྦྱོར་བའི་བདེ་ཆེན་འབར༔ ཕྱོགས་བཅུའི་རྒྱལ་བ་སྲས་དང་བཅས་རྣམས་ཀུན༔ རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་ཡི༔ གསང་གསུམ་འཁོར་ལོའི་རྣམ་པར་སྤྱན་དྲངས་བསྟིམ༔ མཆོག་ཐུན་དངོས་གྲུབ་མ་ལུས་ཐོབ་པར་ བསམ༔ ཨོཾ་པདྨ་ས་ཏྭ་ས་མ་ཡ༔ མ་ནུ་པཱ་ལ་ཡ༔ པདྨ་ས་ཏྭ་ཏྭེ་ནོ་པ༔ ཏིཥྛ་དྲྀ་ཌྷོ་མེ་བྷ་ཝ༔ སུ་ཏོཥྱོ་མེ་བྷ་ཝ༔
སུ་པོ་ཥྱོ་མེ་བྷ་ཝ༔ ཨ་ནུ་རཀྟོ་མེ་བྷ་ཝ༔ སརྦ་སིདྡྷི་མྨེ་པྲ་ཡཙྪ༔ སརྦ་ཀརྨ་སུ་ཙ་མེ༔ ཙིཏྟཾ་ཤྲཱི་ཡ༔ ཀུ་རུ་ཧཱུྃ༔ ཧ་ཧ་ཧ་ཧ་ཧོ༔ བྷ་ག་ཝཱན༔ སརྦ་ཏ་ཐཱ་ག་ཏ༔ པདྨ་མཱ་མེ་མུཉྩ༔
པདྨ་བྷ་ཝ༔ མ་ཧཱ་ས་མ་ཡ་ས་ཏྭ་ཨཱཿཧཱུྃ་ཕཊ྄༔ ལས་སྦྱོར་ནི། བཅོམ་ལྡན་རྡོ་རྗེ་སེམས་དཔའི་གནས་དྲུག་ནས༔ རྡོར་སེམས་རིགས་དྲུག་ཐུབ་དྲུག་སྐུ་དཔག་མེད༔ མ་དག་རིགས་དྲུག་གནས་རྣམས་གང་བར་འཕྲོས༔ ཡིག་བརྒྱའི་སྔགས་སྒྲ་ཐུགས་རྗེའི་འོད་ཟེར་གྱིས༔ རིགས་དྲུག་སོ་སོའི་འཁོར་བ་དོང་ནས་སྤྲུགས༔ མ་ལུས་སངས་རྒྱས་ས་ལ་བསྒྲལ་བར་ བསམ༔ ཡིག་བརྒྱའི་ཤམ་དུ།
འཿཨཿཤཿསཿམཿཧཿ མ་མ་ཀོ་ལིང་ས་མཱནྟ༔ ཨཿཏྲིཿཎིཿསུཿཔྲེཿདུཿསརྦ་དུཿཁ་ཤཱནྟིཾ་ཀུ་རུ་ཡེ་སྭཱ་ཧཱ༔ བསྙེན་པ་བྱེ་བ་སྒྲུབ་པ་འབུམ་དྲུག་དང་༔ ལས་སྦྱོར་ཁྲི་ཡིས་མཆོག་ཐུན་དངོས་གྲུབ་ཐོབ༔ ལུས་ནས་རྣག་ཁྲག་སྲོག་ཆགས་འབྱིན་པ་དང་༔ ཁྲུས་དང་མཚོ་བགྲོད་མཁར་འཕུར་རྨི་ལམ་རྟགས༔ ཉམས་རྟོགས་འཕེལ་དང་ཞལ་མཇལ་ལ་སོགས་འབྱུང་༔ བདག་མདུན་དབྱེར་མེད་སྒྲུབ་པའི་ཐུན་མཚམས་སུ༔ ཐལ་མོ་སྦྱར་ཏེ་འདོད་དོན་གསོལ་བ་བཏབ༔
ཧོཿ བླ་མ་དཔལ་ལྡན་རྡོ་རྗེ་སེམས་དཔའ་ཀྱེ༔ འཇིགས་རུང་སྲིད་མཚོར་བྱིང་བའི་མཐའ་མེད་འགྲོར༔ སངས་རྒྱས་ཕྲིན་ལས་མཛད་པ་རྨད་བྱུང་བས༔ མྱུར་དུ་དབུགས་ཆེན་དབྱུང་བར་མཛད་དུ་གསོལ༔ ཡང་དག་ཡེ་ཤེས་སྣང་བ་ཆེན་པོ་ཡིས༔ འགྲོ་དྲུག་མ་རིག་སྨག་ཐུག་རབ་བཅོམ་སྟེ༔ བླ་མེད་བྱང་ཆུབ་ལམ་ལ་འགོད་མཛད་པའི༔ ནུས་མཐུ་གང་ལགས་མགོན་པོས་བདག་ལ་སྩོལ༔ ལན་གསུམ༔
ཞེས་གསོལ་རྡོར་སེམས་ཞལ་ནས་རིགས་ཀྱི་བུའི༔ སྡིག་སྒྲིབ་དག་གོ་ཞེས་པའི་དབུགས་དབྱུང་བསམ༔ བདག་དབང་བླང་ལ་གཞན་ལ་ཡང་དག་བྱིན༔ ལམ་འདིར་མ་ལུས་གསང་བ་སྤྱིར་འཇུག་པའི༔ ལམ་གཏེག་ལྟ་བུར་མེད་པའི་ཐབས་བྲལ་བས༔ རྣམ་པ་ཀུན་ཏུ་རྣལ་འབྱོར་མཆོག་ཏུ་བཟུང་༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔
ྀཨཚ༔ ༄༅། ཁྱབ་བདག་དང་པོའི་སྟོན་པ་ཀུན་ཏུ་བཟང༌། ། གཞི་སྣང་ལྷུན་གྲུབ་རྡོར་སེམས་རིགས་ལྔའི་སྤྲིན། ཁྱབ་བརྡལ་དགོངས་པ་ཀློང་ཡངས་བརྒྱུད་པ་ལ། ། གསོལ་བ་འདེབས་སོ་དགོངས་པའི་དབང་ཆེན་སྩོལ། ། བདེ་ཆེན་རྡོ་རྗེ་གར་མཁན་དགའ་རབ་རྗེ། ། མཉྫུ་ཤྲཱི་ཤྲཱི་སིངྷ་སོགས། ། རིག་པ་རྩལ་གྱི་བརྡ་ཆོས་བརྒྱུད་པ་ལ། ། གསོལ་བ་འདེབས་སོ་ཐོགས་མེད་རིག་རྩལ་སྩོལ། ། མཚོ་སྐྱེས་རྡོ་རྗེ་སྒྱུ་འཕྲུལ་དྲྭ་བའི་བདག །
བུདྡྷ་ཛྙཱ་ན་གཏེར་འབྱིན་རིག་པ་འཛིན། ། གང་ཟག་མཆོག་གྱུར་སྙན་ཁུངས་བརྒྱུད་པ་ལ། ། གསོལ་བ་འདེབས་སོ་ཡང་དག་སྨིན་གྲོལ་སྩོལ། ། བརྒྱུད་གསུམ་བླ་མ་ཡི་དམ་ཞི་ཁྲོའི་གར། ། མཁའ་འགྲོ་དམ་ཅན་རྩ་གསུམ་ལྷ་ཡི་ལྷ། ། སྣང་སྲིད་དག་པ་རབ་འབྱམས་དཀྱིལ་འཁོར་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། ཚད་མེད་རྣམ་བཞི་དག་པས་རྒྱུད་འབྱོངས་ཤིང༌། ། དབང་གི་ཆུ་བོ་བཞིས་སྨིན་ལམ་མཐར་སོན། ། ཚེ་འདིར་སྐུ་བཞིའི་འབྲས་བུ་མངོན་གྱུར་ཏེ། །
གཞན་དོན་འཁོར་བ་དོང་སྤྲུགས་དཔལ་ཐོབ་ཤོག ། ཅེས་པའང་འགྲོ་འདུལ་པད་རྒྱལ་གླིང་པ་བདེ་ཆེན་རྡོ་རྗེ་རྩལ་གྱིས་གནས་ཆེན་སེངྒེ་རྫོང་དུ་སྦྱར་བའོ།། ༄༅། །སྐུ་གསུང་དགོངས་འདུས་ལས། ནང་སྒྲུབ་རྡོར་སེམས་པདྨ་གསང་བའི་ཐིག་ལེའི་ཕྲིན་ལས་འོག་མིན་གསང་ལམ་ཞེས་བྱ་བ་བཞུགས་སོ།། ཨོཾ་སྭ་སྟི་སིདྡྷི། ཐིག་ལེ་ཉག་གཅིག་ཀུན་བཟང་ཆོས་སྐུའི་ཀློངྃ༌། ། ཀློངྃ་ལས་མ་གཡོས་ལོངས་སྐུ་རིགས་ལྔའི་སྤྲིན། ། སྤྲིན་ཆེན་རོལ་མོ་སྒྱུ་འཕྲུལ་དྲྭ་བའི་གཙོ། ། བདེ་ཆེན་རྡོ་རྗེ་སེམས་ལ་གཉིས་མེད་འདུད། ། གང་གི་སྒྲུབ་ཐབས་རྒྱ་མཚོའི་ཡང་ཞུན་ཕུལྃ། །
ཕུལྃ་བྱུང་པདྨའི་མན་ངག་ཆེས་གསྃང་བ། ། གསྃང་བའི་ཐིག་ལེའི་ལམ་བཟང་འདི་ཀོ་རྨདྃ། ། རྨདྃ་བྱུང་བསྡུས་གསོལ་ཕྲིན་ལས་སྙིང་པོའི་བཅུད། ། མ་ནོར་ལམ་བཟང་འོག་མིན་གསང་ལམ་ལ། ། བརྟེན་ནས་སྐལ་བཟང་རྡོ་རྗེའི་རིགས་ཅན་རྣམས། ། རང་སྣང་དོན་གྱི་འོག་མིན་མངོན་པར་དགར། ། ཚེགས་མེད་བགྲོད་པ་གསང་བའི་ལམ་བཟང་བསྟན། ། དེ་ལ་འདིར་གསུང་རིགས་རྡོར་སེམས་ཕྱག་རྒྱ་གཅིག་སྒྲུབ་པདྨ་གསང་བའི་ཐིག་ལེའི་ཕྲིན་ལས་དཀྱུས་གཅིག་ཏུ་སྡེབས་ཏེ་ཉམས་སུ་ལེན་པར་འདོད་པས། ཉམས་གྲིབ་ལ་སོགས་མ་གོས་དབེན་གནས་སུ༔ རྡོར་སེམས་བྲིས་འབུར་སྐུ་གསུང་ཐུགས་རྟེན་བཀྲམ།
རིན་ཆེན་མཎྜལ་ཚོམ་བུ་གཅིག་པའི་དབུས། སོ་ལྔའི་བཅུད་ལྡན་བུམ་པ་སྔགས་ཕྲེང་དང༌། དྲི་མེད་མེ་ལོང་ཕྱི་ནང་མཆོད་པས་བསྐོར། ཞེས་པས། སྦྱོར་བ་བཤམ་འགོད་ནི། དབེན་ཞིང་གཙང་མའི་གནས་སུ་མཐོང་རྒྱུན་ལྟར་སྟེགས་བུ་ཁེབ་ལྡན་གྱི་དབུས་སུ་མངོན་རྟོགས་དང་མཐུན་པའི་སྐུ་རྟེན་བྲིས་འབུར་གང་རུང་རབ་གནས་ཅན་དང༌། གསུང་རྟེན་གླེགས་བམ། ཐུགས་རྟེན་རྡོར་དྲིལ་སོགས་ཀྱི་སྤྱན་སྔར་གཏོར་ཟླུམ་རྒྱན་སྤྲོས་ཅན། དམ་ཅན་སྤྱི་གཏོར། སྔགས་སྲུང་མའི་འབུལ་གཏོར།
ཆད་བརྟན་སྨན་རཀ་བཅས་བཀོད་པའི་མདུན་དབུས་སུ་འཛོམས་ན་རས་བྲིས་ཀྱི་དཀྱིལ་འཁོར་བཀྲམ། མ་འཛོམས་ན་དངུལ་སོགས་ཀྱི་མཎྜལ་ལ་དྲི་བཟང་གི་ཁུ་བས་སྦག་པའི་འབྲུ་དཀར་གྱི་ཚོམ་བུ་གཅིག་བཀོད་པའི་ཁར་མཉྫིས་བསྟེགས་པའི་རྣམ་བུམ་སོ་ལྔའི་བཅུད་ལྡན་ཁ་རྒྱན་མགུལ་ཆིངས་དམར་པོ་གཟུངས་ཐག་རྡོ་རྗེ་བཅས་པའི་གཡས་སུ་མེ་ལོང༌། གཡོན་དུ་སྔགས་བྱང༌། མདུན་དུ་དུང་ཆུ། རྒྱབ་ཏུ་སྐུ་ཙཀ་བཅས་བཀོད། བདག་འཇུག་རྒྱས་པ་དང་དབང་སྒྲུབ་སྐབས་སུ་མཆོག་དབང་གོང་མ་གསུམ་གྱི་རྫས་གསུམ་པོ་རྣམ་བུམ་ཁར་བརྩེགས་མར་བཀོད། དཀྱུས་མར་མི་དགོས། མཐར་ཉེར་སྤྱོད་ཕྲེང་ཚར་དང་ཚོགས་གཏོར། སྔོན་གཏོར་བཅས་བཤམས། རང་གི་མདུན་དུ་ནང་མཆོད།
རྡོར་དྲིལ་ཐོད་རྔ་མེ་ཏོག་གི་སྣོད། ལས་ཕུར། ལས་བུམ་སོགས་མཁོ་བའི་ཡོ་བྱད་རྣམས་ཚོགས་པར་བྱས་ལ། གཏེར་གཞུང་ལས། སྦྱོར་རྗེས་བྱ་བ་གསང་བའི་གཞུང་ལྟར་ལ། དངོས་གཞི་དམ་ཚིག་འཁོར་ལོ་སྒོམ་པ་ནི། ཞེས་པས། སྦྱོར་དངོས་རྗེས་གསུམ་ལས། དང་པོ་ལ་བདུན། ས་བསླང་སྐྱབས་སེམས་ཚོགས་བསགས་བཀའ་བསྒོ་དང༌།
མཚམས་གཅོད་བྱིན་འབེབས་མཆོད་རྫས་རླབས་པའོ། ། ཞེས་དང་པོ་ས་སློང་བ་ནི། སྒྲུབ་གནས་རྙིང་པར་མི་དགོས་ཤིང་ས་གཞི་མ་བཏུལ་བ་ལྟ་བུ་ཡིན་ན་སྔོན་གཏོར་དཀར་དམར་གཉིས་རང་རྒྱུན་དུ་བགེགས་གཏོར་བཅས་བཤམས་པ་བྲན་ལ། ཨོཾ་བཛྲ་ས་ཏྭ་ཨཾ༔ རང་ཉིད་རྡོ་རྗེ་སེམས་དཔའི་ང་རྒྱལ་དང་ལྡན་པའི། རྃ་ཡྃ་ཁྃ༔ བྷྲཱུྃ་ལས་གཏོར་ཞོང་རཏྣའི་གཞལ་ཡས་སུ༔ ཨོཾ་ལས་གཏོར་མ་འདོད་ཡོན་ཕུང་པོར་གྱུར༔ ཨོཾ་ཨཱཿཧཱུྃ་ཧ་ཧོ་ཧྲཱིཿ བྱིན་གྱིས་བརླབས།
ཨོཾ་བྷཱུ་མི་པ་ཏི་བཛྲ་ས་མཱ་ཡ་ཛཿ ས་མགྲོན་བསྡུས་ལ། ཨོཾ་སརྦ་བྷཱུ་མི་པ་ཏི་ས་པ་རི་ཝཱ་ར་ན་མ་སརྦ་ཏ་ཐཱ་ག་ཏ་བྷྱོ་ སོགས་ནས་ བ་ལིཾ་ཏ་ཡེ་སྭཱ་ཧཱ༔ ལན་གསུམ་གྱིས་གཏོར་མ་བསྔོས་ལ། ཧཱུྃ༔ སྔོན་ཚེ་སྟོན་པས་བདུད་བཅོམ་བདེན་པའི་དཔང་༔ ལྷ་མོ་བསྟན་མ་ལ་སོགས་ས་བདག་སྡེ༔ གཞན་ཡང་ལྷ་ཀླུ་སྡེ་བརྒྱད་གང་དག་ལ༔ གཏོར་མ་འབུལ་བཞེས་ས་འདི་བདག་ལ་སྩོལ༔ ཞེས་གཏོར་མ་གཤེགས།
སརྦ་ལོ་ཀ་གཙྪཿ ས་རང་གནས་སུ་གཤེགས་པར་བསམ་མོ། ། གཉིས་པ་སྐྱབས་སེམས་ནི། རང་གི་སྙིང་ཁའི་འོད་ཀྱི་མདུན་གྱི་ནམ་མཁར་རིགས་འདུས་བླ་མ་རྡོ་རྗེས་སེམས་དཔའ་དཀོན་མཆོག་རྩ་གསུམ་རྒྱ་མཚོའི་སྤྲིན་ཕུང་འཕྲོ་བ་བཛྲ་ས་མཱ་ཡ་ཛཿ ས་སད་པར་མོས་ལ། ན་མོཿ ཕྱོགས་བཅུ་དུས་བཞིའི་སྐྱབས་ཡུལ་མ་ལུས་པ༔ ཡེ་ཤེས་གཅིག་གི་དབྱིངས་སུ་འདུས་པའི་དཔྱིད༔ རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི་ལྷར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔
ལན་གསུམ། ཧོཿ ཇི་ལྟར་སྔོན་གྱི་བདེ་གཤེགས་སྲས་བཅས་ཀྱི༔ འགྲོ་བའི་དོན་དུ་བླ་མེད་ཐུགས་བསྐྱེད་བཞིན༔ བདག་གིས་ཉེས་སྤྱོད་ཀུན་སྡོམ་དགེ་ཆོས་བསྡུད༔ སྨོན་འཇུག་དོན་དམ་བྱང་སེམས་རྟག་ཏུ་བསྐྱེད། ལན་གསུམ། གསུམ་པ་ཚོགས་བསགས་ནི། ཧཱུྃ༔ རང་རིག་བླ་མ་རྡོ་རྗེ་སེམས་དཔའ་ལ༔
གཉིས་སུ་མེད་པའི་གར་གྱིས་ཕྱག་འཚལ་ལོ༔ ཚོགས་དྲུག་ཞེན་པ་བྲལ་བའི་མཆོད་སྤྲིན་འབུལ༔ གཟུང་འཛིན་དྲི་མ་ལྟ་བའི་ཀློང་དུ་བཤགས༔ བླ་མེད་ལྟ་སྒོམ་སྤྱོད་ལ་རྗེས་ཡི་རང་༔ བརྗོད་མེད་དོན་གྱི་ཆོས་འཁོར་བསྐོར་བར་བསྐུལ༔ བདེ་ཆེན་འཕོ་འགྱུར་བྲལ་བར་རྟག་བཞུགས་གསོལ༔ འཁོར་གསུམ་དམིགས་མཐའ་བྲལ་བའི་ཕ་མཐར་བསྔོ༔ ལྷུན་འགྲུབ་གཞོན་ནུ་བུམ་སྐུར་བྱང་ཆུབ་ཤོག༔ ཛཿཧཱུྃ་བཾ་ཧོཿས་ཚོགས་ཞིང་རྣམས་རང་ལ་ཐིམ་པས་རྒྱུད་བྱིན་གྱིས་རླབས་པར་གྱུར་ བར ་ བསམ། བཞི་པ་བཀའ་བསྒོ་བ་ནི།
ཨོཾ་བཛྲ་ཀྲོ་ཏ་ཤྲཱི་ཧེ་རུ་ཀ་རང་ཉིད་སྐད་ཅིག་གིས་གཉུག་མའི་ལྷ་རྡོ་རྗེ་ཧེ་རུ་ཀའི་སྐུར་གྱུར། གཏོར་མ་བྱིན་རླབས་གོང་དུ་མ་བྱས་ན་གོང་བཞིན་བྱ། སརྦ་བྷུ་ཏ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ ས་མགྲོན་བཀུགས་ལ། ཨོཾ་སརྦ་བིགྷྣཱན་ན་མ་སརྦ་ཏ་ཐཱ་ག་ཏ་བྷྱོ་ སོགས་ནས་ བ་ལིཾ་ཏ་ཡེ་སྭཱ་ཧཱ༔ ལན་གསུམ་གྱི་གཏོར་མ་བསྔོས་ལ། ཧཱུྃ༔ རྡོ་རྗེ་ཁྲོ་བོའི་རྒྱལ་པོའི་བཀའ་བྱུང་བས། བླ་མེད་གསང་བ་མཆོག་གི་དཀྱིལ་འཁོར་འདིར༔
འདུ་བའི་ལྷ་ནི་མ་གཏོགས་གླགས་ལྟའི་བགེགས༔ གཏོར་མ་འདི་ལོངས་རང་གནས་བདེ་བར་དེངས༔ དམ་ལས་འདའ་ན་ཚིག་པར་གདོན་མི་ཟ༔ དེ་བས་ད་ལྟ་ཉིད་དུ་ཕྱིར་དེངས་ཤིག༔ ཧཱུྃ་ཧཱུྃ་ཧཱུྃ༔ ཨུ་ཙ་ཏ་ཡ་ཕཊ྄ཿ གུལ་ཡུངས་བདུག་བྲབ་ཀྱིས་རྫས་བཅས་བསྐྲད། ལྔ་པ་མཚམས་གཅོད་ནི། ཧཱུྃ༔ ཧེ་རུ་ཀ་ཡི་གསང་གསུམ་ཡེ་ཤེས་མདངས༔
ཕྱི་སྣོད་གཞལ་ཡས་ནང་བཅུད་སེམས་ཅན་ལྷ༔ སྣང་སྲིད་དག་པ་རབ་འབྱམས་དཀྱིལ་འཁོར་ལ༔ གཉིས་འཛིན་བགེགས་ཀྱི་བར་ཆད་ག་ལ་སྲིད༔ མཚམས་ཀྱི་དཀྱིལ་འཁོར་རང་བཞིན་ལྷུན་གྱིས་གྲུབ༔ ཨོཾ་ཨཱཿཧཱུྃ་བཛྲ་ཀྲོ་ཏ་ཛྙཱ་ན་རཀྵ་ཨཱཿ དྲུག་པ་བྱིན་འབེབས་ནི། ཧཱུྃ༔ ཆོས་ཀྱི་སྐུ་ལ་གཤེགས་བཞུགས་མི་མངའ་ཡང་༔ གཟུགས་སྐུ་སྒྱུ་འཕྲུལ་རྡོ་རྗེ་སེམས་དཔའི་ལྷ༔ སྔོན་གྱི་ཐུགས་དམ་ཞལ་བཞེས་རྗེས་དགོངས་ལ༔
དབྱིངས་ནས་འདིར་བྱོན་བྱིན་ཕོབ་དབང་བསྐུར་ཅིག༔ གནས་ཡུལ་གཞལ་ཡས་བཀོད་པ་ཉམས་རེ་དགའ༔ སྒྲུབ་རྫས་མཆོད་སྤྲིན་ཡེ་ཤེས་རོལ་བར་གྱུར༔ ཨོཾ་ཨེ་ཧྱ་ཧི་ཛྙཱ་ན་ཨ་བེ་ཤ་ཡ་ཨ་ཨཱ༔ བདུན་པ་མཆོད་རྫས་བྱིན་རླབས་ནི༔ རྃ་ཡྃ་ཁྃ༔ བདག་གི་ཐུགས་ཀའི་ཡེ་ཤེས་མེ་རླུང་ཆུས༔ སྣོད་བཅུད་དངོས་འཛིན་དྲི་མ་དབྱིངས་སུ་སྦྱང་༔ གནས་ཡུལ་རྣམ་དག་འོག་མིན་མངོན་དགའི་ཞིང་༔ ཕྱི་ནང་མཆོད་སྤྲིན་ཡེ་ཤེས་རོལ་བར་གྱུར༔
ཨོཾ་ཨཱཿབཛྲ་པུཥྤེ་ཨཱཿཧཱུྃ་སྭཱ་ཧཱ༔
དེ་བཞིན་དུ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱེ། ཤབྡ་ཨཱཿཧཱུྃ་སྭཱ་ཧཱ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ཧཱུྃ་ཧྲཱི་ཋཱཿ ཨོཾ་བྷོ་དྷི་ཙིཏྟ་མ་ཧཱ་ཏ་ན་ག་ན་པཱུ་ཛ་ཨཱཿཧཱུྃ༔ ཞེས་བྱིན་རླབས།
གཉིས་པ་དངོས་གཞིར། བསྐྱེད་བསྟིམས་ཕྱག་མཆོད་བསྟོད་བཟླས་དང་དྲུག་ལས། དང་པོ་དམ་ཚིག་གི་འཁོར་ལོ་བསྐྱེད་པ་ནི། ཨོཾ་མ་ཧཱ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ༔ ཆོས་རྣམས་སྨྲ་བསམ་བརྗོད་མེད་རྡོ་རྗེ་སེམས༔ སྟོང་ཉིད་སྙིང་རྗེའི་རང་རྩལ་ཀུན་ཏུ་སྣང་༔ རིག་པ་མི་འགྱུར་རྒྱུ་ཡི་ཡི་གེ་ཧཱུྃ༔ མཁའ་ལས་སྐར་ཆེན་ཤར་བཞིན་འོད་རབ་གསལ༔ སྥ་ར་ཎ་ཕཊ྄ཿ སཾ་ཧ་ར་ཎ་ཧཱུྃ༔
འོད་ཟེར་འཕྲོ་འདུ་སྣང་སྲིད་རྣམ་པར་དག༔ རྡོ་རྗེ་སེམས་དཔའི་ཞིང་ཁམས་མངོན་པར་དགའ༔ ཀུན་ནས་བཀོད་ལེགས་རྨད་བྱུང་མཆོད་སྤྲིན་གཏིབ༔ བྷྲཱུྃ་ལས་རང་བྱུང་ལྷུན་གྲུབ་གཞལ་མེད་དབུས༔ གླང་ཆེན་ཁྲི་རྐང་པདྨ་ཉི་ཟླའི་སྟེང་༔ ཧཱུྃ་ལས་བླ་མ་དཔལ་ལྡན་རྡོ་རྗེ་སེམས༔ པདྨ་གསང་བའི་ཐིག་ལེ་སྐུ་མདོག་དམར༔ ལོངས་སྤྱོད་རྫོགས་སྐུ་དར་དང་རིན་ཆེན་བརྒྱན༔ རང་འོད་སྙེ་མ་པདྨའི་གྲི་ཐོད་དམར༔ གཉིས་མེད་འཁྲིལ་སྦྱོར་རྡོ་རྗེ་སྐྱིལ་ཀྲུང་བཞུགས༔
ཕྱག་གཡས་རྡོ་རྗེ་ཐུགས་ཀར་གཏོད་དེ་འཛིན༔ གཡོན་པས་དྲིལ་བུ་ཡུམ་གྱི་སྐུ་ལ་འཁྱུད༔ ཐུགས་ཀར་གཞི་ཡི་ཀུན་བཟང་ཡབ་ཡུམ་ལ༔ ཕུང་ལྔ་རྣམ་དག་རྒྱལ་བ་རིགས་ལྔ་དང་༔ འབྱུང་ལྔ་རྣམ་དག་དབྱིངས་ཀྱི་ཡུམ་ཆེན་ལྔ༔ དབང་ཡུལ་རྣམ་དག་སེམས་དཔའ་སེམས་མ་དང་༔ ཉོན་དྲུག་དག་པའི་སྤྲུལ་སྐུ་ཐུབ་པ་དྲུག༔ མུ་བཞི་གནས་དག་ཐར་བྱེད་ཡབ་ཡུམ་བརྒྱད༔ མ་བསྐྱེད་ཡོངས་གྲུབ་གདན་གསུམ་ཞི་བའི་མདངས༔ སྤྱི་བོར་དུང་ཁང་རབ་འབར་མེ་དཔུང་ཀློང་༔
ཀུན་ཏུ་བཟང་པོ་ཆེ་མཆོག་ཧེ་རུ་ཀཿ ཁྲག་འཐུང་རྒྱུད་སྡེའི་སྤྱི་དཔལ་ཆེན་པོ་ལ༔ དུག་ལྔ་གནས་འགྱུར་ཚར་གཅོད་ཁྲོ་བོའི་ལྷ༔ ལྔ་བཅུ་རྩ་བརྒྱད་འབར་བའི་ཚོགས་ཀྱིས་བསྐོར༔ གདོད་ནས་ཡོངས་གྲུབ་སྒྱུ་འཕྲུལ་དྲྭ་བར་རྫོགས༔ དབང་ལྷ་མཁའ་དབྱིངས་གང་བའི་ཚོགས་རྣམས་ཀྱིས༔ རྡོ་རྗེའི་གླུ་དང་མེ་ཏོག་ཆར་འབེབས་ཤིང་༔ ངོ་མཚར་རྨད་བྱུང་བཀྲ་ཤིས་རྣམ་རོལ་བཅས༔ ཡེ་ཤེས་ལྔ་ཡི་ངོ་བོར་དབང་བསྐུར་ཞིང་༔ སྣང་མཐའ་གཙོར་གྱུར་རིགས་ལྔའི་དབུ་རྒྱན་རྫོགས༔
གནས་གསུམ་གསང་བའི་ཡི་གེ་དཀར་དམར་མཐིང་༔ ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི༔ རྡོ་རྗེ་གསུམ་གྱི་ངོ་བོར་ཡེ་ནས་རྫོགས༔ ཧྲཱིཿཧཱུྃ་ཏྲཱྃ་ཨོཾ་ཨཱཿ ཨ་བྷི་ཥིཉྩ་མཾ༔ ཨོཾ་ཨཱཿཧཱུྃ༔ གཉིས་པ་ཡེ་ཤེས་ཀྱི་འཁོར་ལོ་སྤྱན་འདྲེན་བསྟིམ་པ་ནི། རང་གི་ཐུགས་ཀའི་འོད་ཟེར་གྱིས་འོག་མིན་གྱི་དབྱིངས་ནས་བླ་མ་རྡོ་རྗེ་སེམས་དཔའ་ཞི་ཁྲོ་སྒྱུ་འཕྲུལ་རྣམ་པར་རོལ་པའི་དཀྱིལ་འཁོར་གྱི་འཁོར་ལོ་མདུན་གྱི་ནམ་མཁར་བཛྲ་ས་མཱ་ཛཿ ས་སད་པར་བསམ། ཛཿ
ཆོས་ཉིད་དོན་ལ་གཤེགས་བཞུགས་མི་མངའ་ཡང་༔ ཐུགས་རྗེ་འགགས་པ་མེད་པའི་རྒྱལ་བ་རྣམས༔ དད་དང་དམ་ཚིག་དབང་གིས་སྤྱན་འདྲེན་ན། ཐུགས་རྗེའི་དབང་གིས་ཡང་དག་ཉེ་བར་མཛོད༔ ཧཱུྃ༔ འོག་མིན་མངོན་པར་དགའ་བའི་ཞིང་ཁམས་ནས༔ ལོངས་སྐུའི་སྟོན་པ་བཅོམ་ལྡན་རྡོ་རྗེ་སེམས༔ འགགས་མེད་ཐུགས་རྗེ་སྒྱུ་འཕྲུལ་དྲྭ་བའི་ལྷ༔ འགྲོ་ཀུན་དོན་ཕྱིར་དད་པས་སྤྱན་འདྲེན་ན༔ ཆོས་སྐུ་འོད་གསལ་དབྱིངས་ལས་མ་གཡོས་བཞིན༔
ཕྱག་རྒྱ་སོ་སོའི་གཟུགས་ཀྱི་སྐུར་བཞེངས་ལ༔ ཡེ་ཤེས་སྒྱུ་མར་རོལ་བཞིན་གཤེགས་སུ་གསོལ༔ ཨོཾ་སརྦ་ཏ་ཐཱ་ག་ཏ་བྷ་ག་ཝན་ཨེ་ཧྱ་ཧེ༔ མ་ཧཱ་ཀ་རུ་ཎི་ཀ་དྲི་ཤྱ་ཧོཿ ཛཿཧཱུྃ་བཾ་ཧོཿ གསུམ་པ་བརྡ་ཡི་ཕྱག་འཚལ་བ་ནི༔ ཧོཿ ཇི་ལྟར་ཆུ་ཉིད་ལ་ནི་ཆུ་ཐིམ་བཞིན༔ དབྱེར་མེད་ལྷ་ལ་ལྷ་ཐིམ་ངོ་མཚར་ཆེ༔ གདོད་ནས་དུ་མ་རོ་གཅིག་དཀྱིལ་འཁོར་ལ༔
གཉིས་མེད་ཆུ་ཟླའི་གར་གྱིས་ཕྱག་འཚལ་ལོ༔ ན་མོ་ན་མ་ཧོཿ བཞི་པ་མཆོད་པ་འབུལ་བ་ནི། ཞར་ལ་མཎྜལ་འབུལ་བར་སྤྲོ་ན། ཨོཾ་ཨཱཿཧཱུྃ༔ རིན་ཆེན་མཎྜལ་ཡིད་འོང་མཆོད་པའི་སྤྲིན༔ འདོད་རྒུའི་འབྱོར་ཚོགས་དཔག་མེད་དང་ལྡན་པ༔ དཔག་ཡས་ནམ་མཁའི་རྒྱན་གྱུར་འདི་ཕུལ་བས༔ རང་བཞིན་སྤྲུལ་སྐུའི་ཞིང་ལ་སྤྱོད་པར་ཤོག༔ འོག་མིན་བདེ་ཆེན་རིན་ཆེན་གཞལ་ཡས་ཁང་༔
སྣ་ཚོགས་མཆོད་པའི་སྤྲིན་གྱི་བླ་བྲེ་ཅན༔ ནམ་མཁའ་གང་བར་དམིགས་ཏེ་ཕུལ་བ་ཡིས༔ ལྷུན་གྲུབ་ལོངས་སྐུའི་ཞིང་ལ་སྤྱོད་པར་ཤོག༔ འོད་གསལ་ལྷུན་གྲུབ་ཡེ་ཤེས་རིགས་ལྔའི་ཞིང་༔ སྐུ་དང་ཐིག་ལེ་ཡེ་ནས་བརྒྱན་པ་འདི༔ རང་སྣང་དག་པས་ལེགས་པར་ཕུལ་བ་ཡིས༔ ཀུན་བཟང་ཆོས་སྐུའི་ཞིང་ལ་སྤྱོད་པར་ཤོག༔ ཨོཾ་ཨཱཿཧཱུྃ༔ དངོས་འབྱོར་ཡིད་སྤྲུལ་འཕྲུལ་དགའི་ལོངས་སྤྱོད་བཞིན༔ ཕྱག་རྒྱ་གར་སོགས་ཕྱི་ནང་གསང་བ་ཡི༔
ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔ རྒྱལ་བའི་དཀྱིལ་འཁོར་མ་ལུས་མཉེས་གྱུར་ཅིག༔ ཨོཾ་གུ་རུ་བཛྲ་ས་ཏྭ་ས་པ་རི་ཝཱ་ར་བྷྱཿ ཨརྒྷཾ་པྲ་ཏཱིཙྪ་ཡེ་སྭཱ་ཧཱ༔ དེ་བཞིན། པཱ་དྱཾ? པུཥྤེ? དྷཱུ་པེ? ཨཱ་ལོ་ཀེ? གནྡྷེ? ནཻ་ཝི་དྱེ? ཤབྡ འི་བར་སྦྱར་ཏེ་ཕྱི་མཆོད་དང་༔ ཧོཿ ཡེ་ཤེས་ལྔ་སྦྱོར་དུག་ལྔ་སེལ་བའི་སྨན༔ ཁམས་གསུམ་ཡོངས་སྒྲོལ་འཁོར་བ་སྟོང་པའི་ཁྲག༔ འདོད་ཡོན་ལྔས་བརྒྱན་དམ་རྫས་གཏོར་ཆེན་པོ༔
ཐུགས་དམ་གཉན་པོ་བསྐང་བའི་དོན་ཕྱིར་འབུལ༔ མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ ཞེས་ནང་མཆོད་དང༌། ཨཱཿ གཞི་དབྱིངས་སྟོང་ཆེན་ཨེ་ཡི་པདྨོ་རུ༔ གཞི་སྣང་མ་འགགས་ཐབས་མཆོག་རྡོ་རྗེས་སྦྱོར༔ ཟུང་འཇུག་བདེ་ཆེན་གསང་བའི་མཆོད་པ་ཆེ༔ གཉིས་མེད་དོན་རྟོགས་བདེ་བའི་ཀློང་དུ་འབུལ༔ ཨོཾ་མ་ཧཱ་ཨ་ནུ་རཱ་ག་ན་སུ་ཁ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ་྅ཧཾ༔ ཞེས་སྦྱོར་མཆོད་དང༌།
ཨཱཿ འཁོར་འདས་གཉིས་ཀྱིས་བསྡུས་པའི་ཆོས་སོ་ཅོག༔ འོད་གསལ་སྟོང་ཉིད་ལྟ་བའི་ཀློང་དུ་བསྒྲལ༔ གཉིས་སྣང་བདག་འཛིན་འཁྲུལ་རྟོག་རུ་ཏྲ་ཀུན༔ གཉིས་མེད་ཧེ་རུ་ཀ་ཡི་ཞལ་དུ་བསྟབ༔ མ་ཧཱ་རུ་ཏྲ་པྲ་ཝན་ཙཀྲ་སརྦ་པཱུཙྪ་ཧོཿ ཞེས་བསྒྲལ་མཆོད་དང༌། ཨཱཿ མཆོད་བྱ་མཆོད་བྱེད་མཆོད་ཡུལ་གདོད་ནས་དག༔ མཆོག་ཏུ་མི་འགྱུར་རིག་སྟོང་བྱང་ཆུབ་སེམས༔
བློ་འདས་ཀ་དག་གཉུག་མ་རྡོ་རྗེའི་སྲོག༔ འགྱུར་མེད་མཆོག་གི་མཆོད་པ་བླ་ན་མེད༔ ཨོཾ་བཛྲ་དྷརྨ་དྷཱ་ཏུ་ཨ༔ ཞེས་དེ་ཁོ་ན་ཉིད་ཀྱི་མཆོད་པའོ། ། ལྔ་པ་བསྟོད་པ་ནི། ཧཱུྃ༔ གདོད་ནས་ཡོངས་གྲུབ་གདན་གསུམ་དཀྱིལ་འཁོར་གཙོ༔ རིགས་རྣམས་ཀུན་བདག་གསང་ཆེན་སྟོན་པའི་རྒྱལ༔ རྡོ་རྗེ་སེམས་དཔའ་ཡང་དག་གསང་བ་ཆེ༔ དཀྱིལ་འཁོར་ཀུན་གྱི་བྱེད་པོར་ཕྱག་འཚལ་བསྟོད༔
གང་གི་སྐུ་དང་གསང་སྔགས་ཡི་གེ་བརྒྱ༔ དྲན་པའི་མོད་ལ་མཚམས་མེད་ལྔ་བསགས་པའི༔ ལས་ངན་རྒྱུན་གཅོད་ན་རཀ་དོང་ནས་སྤྲུགས༔ སྦྱོང་བའི་རྒྱལ་པོ་ཆེ་ལ་ཕྱག་འཚལ་བསྟོད༔ དང་པོ་སངས་རྒྱས་རང་བྱུང་ཀུན་ཏུ་བཟང་༔ རྡོ་རྗེ་སེམས་དཔའ་རྡོ་རྗེ་དེ་བཞིན་གཤེགས༔ སྣང་སྟོང་སྒྱུ་འཕྲུལ་དྲྭ་བའི་སྐུར་སྟོན་པ༔ དམ་པ་རིགས་བརྒྱའི་འཁོར་ལོར་ཕྱག་འཚལ་བསྟོད༔ དྲུག་པ་ཛབ་བཟླ་བ་ལ་བསྙེན་སྒྲུབ་ལས་གསུམ་ལ་དང་པོ་བསྙེན་པ་ནི། བྷྲཱུྃ་བི་ཤྭ་བི་ཤུདྡྷེ་ཕཊ྄་ཛཿ
ས་རྟེན་དང༌། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས༔ ཡེ་ཤེས་དཀྱིལ་འཁོར་ལོགས་སུ་ཕྱེས༔ མདུན་གྱི་ནམ་མཁར་མངོན་སུམ་དུ༔ མ་འདྲེས་ཡོངས་རྫོགས་ལམ་གྱི་གསལ། ཞེས་གསལ་བཏབ་ལ༔ ཨོཾ་ཨཱཿཧཱུྃ༔ ཕྱི་སྣོད་འཇིག་རྟེན་མ་བསྐྱེད་གཞལ་ཡས་ཁང་༔
ནང་བཅུད་སེམས་ཅན་ཡོངས་གྲུབ་ལྷ་ཡི་དལ༔ སྣང་སྲིད་གཞིར་བཞེངས་རང་བྱུང་དོན་གྱི་ལྷ༔ རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་ཆེའི༔ དཀྱིལ་འཁོར་ལྷ་ཚོགས་དབྱིངས་ནས་སྐུར་བཞེངས་ཤིག༔ རྡོ་རྗེའི་གདུང་འཚོབ་རྣལ་འབྱོར་སྒྲུབ་མཆོག་དང་༔ རྡོ་རྗེ་མཆེད་ལྕམ་རྡོ་རྗེའི་གཡར་དམ་ནི༔ སྲོག་གི་ཕྱིར་ཡང་མི་གཏོང་སྒྲུབ་ལགས་ན༔ ཐུགས་རྗེའི་ཐུགས་དམ་མ་གཡེལ་ཉེར་དགོངས་ལ༔ སྐུ་གསུང་ཐུགས་ཀྱི་དབྱིངས་སུ་བདག་སྒྲུབས་ཤིགཿ ཞེས་གདུང་བའི་དབྱངས་དང་སྤོས་རོལ་བཅས་གཟི་བརྗིད་བསྐྱེད།
ཐུགས་ཀར་ཟླ་བའི་དཀྱིལ་འཁོར་ལ་གནས་པའི༔ རྡོ་རྗེའི་ལྟེ་བར་པད་དམར་འདབ་དྲུག་དབུས༔ ཧཱུྃ་དམར་མཐའ་བསྐོར་གསང་སྔགས་འབྲུ་དྲུག་གསལ༔ འོད་ཟེར་འཕྲོ་འདུ་སྣོད་བཅུད་སྣང་སྲིད་ཀུན༔ རྡོ་རྗེ་སེམས་དཔའི་ཞིང་ཁམས་ཆེན་པོར་བལྟ༔ ཨོཾ་བཛྲ་ས་ཏྭ་ཨཱཿ སྒྲུབ་པ་ནི། ཡབ་ཀྱི་ཐུགས་དབུས་ཧཱུྃ་ཡིག་དམར་པོ་ལས༔ རིགས་བརྒྱའི་རང་བཞིན་ཡི་གེ་བརྒྱ་པའི་སྤྲིན༔ ཞལ་ནས་བྱུང་སྟེ་ཡུམ་གྱི་ཞལ་ཏུ་ཞུགས༔
མཁའ་གསང་པདྨོ་རྡོ་རྗེའི་ཁོང་གསེང་ནས༔ བརྒྱུད་དེ་རང་སྒྲ་འོད་ཟེར་དཔག་མེད་བཅས༔ རྒྱུན་མི་ཆད་པར་འཁོར་བས་ཡབ་ཡུམ་ཟུང་༔ མི་བཟོད་བདེ་བའི་སྒྲ་དང་འོད་ཟེར་གྱིས༔ གདན་གསུམ་ཞི་ཁྲོ་དམ་པ་རིགས་བརྒྱ་བསྐུལ༔ རང་རང་ཕྱག་རྒྱར་སྦྱོར་བའི་བདེ་ཆེན་འབར༔ ཕྱོགས་བཅུའི་རྒྱལ་བ་སྲས་དང་བཅས་རྣམས་ཀུན༔ རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་ཡི༔ གསང་གསུམ་འཁོར་ལོའི་རྣམ་པར་སྤྱན་དྲངས་བསྟིམ༔ མཆོག་ཐུན་དངོས་གྲུབ་མ་ལུས་ཐོབ་པར་བསམ༔
ཨོཾ་པདྨ་ས་ཏྭ་ས་མ་ཡ༔ མ་ནུ་པཱ་ལ་ཡ། པདྨ་ས་ཏྭ་ཏྭེ་ནོ་པ། ཏིཥྛ་དྲྀ་ཌྷོ་མེ་བྷ་ཝ། སུ་ཏོཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡ།
ཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝཱན། སརྦ་ཏ་ཐཱ་ག་ཏ། པདྨ་མཱ་མེ་མུཉྩ། པདྨ་བྷ་ཝ། མ་ཧཱ་ས་མ་ཡ་ས་ཏྭ་ཨཱཿཧཱུྃ་ཕཊ྄། ལས་སྦྱོར་ནི། བཅོམ་ལྡན་རྡོ་རྗེ་སེམས་དཔའི་གནས་དྲུག་ནས༔ རྡོར་སེམས་རིགས་དྲུག་ཐུབ་དྲུག་སྐུ་དཔག་མེད༔ མ་དག་རིགས་དྲུག་གནས་རྣམས་གང་བར་འཕྲོས༔
ཡིག་བརྒྱའི་སྔགས་སྒྲ་ཐུགས་རྗེའི་འོད་ཟེར་གྱིས༔ རིགས་དྲུག་སོ་སོའི་འཁོར་བ་དོང་ནས་སྤྲུགས༔ མ་ལུས་སངས་རྒྱས་ས་ལ་བསྒྲལ་བར་བསམ༔ ཡིག་བརྒྱའི་ཤམ་དུ། འཿཨཿཤཿསཿམཿཧཿ མ་མ་ཀོ་ལིང་ས་མཱནྟ༔ ཨཿཏྲིཿཎིཿསུཿཔྲེཿདུཿསརྦ་དུཿཁ་ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་གྲངས་ཚད། གཏེར་གཞུང་ལས། བསྙེན་པ་བྱེ་བ་སྒྲུབ་པ་འབུམ་དྲུག་དང་༔
ལས་སྦྱོར་ཁྲི་ཡིས་མཆོག་ཐུན་དངོས་གྲུབ་ཐོབ༔ ལུས་ནས་རྣག་ཁྲག་སྲོག་ཆགས་འབྱིན་པ་དང་༔ ཁྲུས་དང་མཚོ་བགྲོད་མཁར་འཕུར་རྨི་ལམ་རྟགས༔ ཉམས་རྟོགས་འཕེལ་དང་ཞལ་མཇལ་ལ་སོགས་འགྱུར༔ ཞེས་པ་ལྟར་བཟླ་ཞིང་དབང་སྒྲུབ་སོགས་ཀྱི་སྐབས་སུ་རྣམ་བུམ་ཆེད་དུ་སྒྲུབ་ཚེ། གཟུངས་ཐག་འཇུས་ཏེ། ཕཊ྄་ཛཿ ས་ཕྱེས་ལ། བུམ་པ་རང་བྱུང་གཞལ་མེད་ཁང་ཆེན་པོར། སྐད་ཅིག་མཁའ་ལ་གཟའ་སྐར་ཤར་བ་བཞིན།
དཀྱིལ་འཁོར་རྩ་བའི་ལྷ་ཉིད་བཀྲ་ལམ་མེ། གསལ་བའི་ཐུགས་སྲོག་སྔགས་ཕྲེང་སྤྲོ་བསྡུ་ཡིས། བྱང་སེམས་བདུད་རྩིས་བུམ་པ་གང་བར་ བསམ། ཞེས་གསལ་བརྟན་གི་ངང་ནས་ཡིག་བརྒྱ་ཅི་རིགས་བཟླ་ཞིང་ལས་བུམ་ལ་དམིགས་ཏེ། གཟུངས་ཐག་སྤོས་ལ། མཚན་ལྡན་ལས་བུམ་བདུད་རྩི་དབུས་ཉིད་དུ། ཟླ་གདན་ལ་གནས་ཧཱུྃ་ལ་ཡིག་བརྒྱས་བསྐོར། འོད་ཟེར་འཕྲོ་འདུས་ཡེ་ཤེས་བདུད་རྩིའི་རྒྱུན། བྱུང་བས་བུམ་པ་ལྟེམ་གྱི་གང་བར་མོས། ཞེས་བསམ་ཞིང་ཡིག་བརྒྱ་དང༌།
ན་མཿསརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ༔ ཨོཾ་ཨེ་ཡྃ་བྃ་ལྃ་རྃ་ཨ་ཧོཿ ཤུདྡྷེ་ཤུདྡྷ་བི་ཤུདྡྷེ་སརྦ་པཱ་པཾ་ཤཱནྟིཾ་ཀུ་རུ་ཡེ་སྭཱ་ཧཱ། ཞེས་ཉེར་གཅིག་སོགས་བཟླའོ། ། ཐུན་མཚམས་སུ་དབྱངས་གསལ་ཡིག་བརྒྱ་རྟེན་སྙིང་བཅས་ཀྱིས་ཁ་སྐོང་ཞིང་བརྟན་པར་བྱས་ལ། ཨོཾ། ཡེ་ཤེས་ལྷ་ཚོགས་སྤྱན་འདྲེན་གཤེགས་སུ་གསོལ༔ ཕྱི་ནང་གསང་བའི་མཆོད་སྤྲིན་རྒྱ་མཚོ་འབུལ༔ སྐུ་གསུང་ཐུགས་ཡོན་ཕྲིན་ལས་ཚོགས་ལ་བསྟོད༔ ཉམས་ཆགས་ཀུན་བཤགས་མཆོག་ཐུན་དངོས་གྲུབ་སྩོལ༔
ཞེས་སྟོང་ཚིག་གི་མཆོད་བསྟོད་བྱ། དུང་ཆུའི་མཆོད་ཡོན་ ཨོཾ་ཨཱཿཧཱུྃ་ ཞེས་ཕུལ། བུམ་ལྷ་བདེ་སྟོང་གི་ངོ་བོར་ཞུ་བས་དམ་ཡེ་གཉིས་སུ་མེད་པའི་བྱང་སེམས་བདུད་རྩིའི་བུམ་པ་གང་བར་ བསམ་མོ། ། བདག་འཇུག་བསྡུས་པའི་དགོངས་པ་ནི། ཨཱཿ རྫོགས་ཆེན་སྤྲོས་པ་བྲལ་བའི་རྣལ་འབྱོར་ཆེའི༔ འཁོར་འདས་ཆོས་སྐུ་རང་རིག་བྱང་ཆུབ་སེམས༔ སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ༔ ཆོས་ཀྱི་དབྱིངས་སུ་ཉམས་པས་གོས་མ་མྱོང་༔ ཉམས་སྲིད་སྒྲོ་སྐུར་འདེབས་པའི་གནོད་པ་གང་༔
འཁོར་འདས་མཉམ་ཉིད་ཐིག་ལེ་ཆེན་པོར་བཤགས༔ ལྟ་བའི་ཀློང་བཤགས་རྒྱུད་ཀྱི་རྒྱལ་པོ་འདི༔ གསང་ཆེན་འོད་གསལ་རྡོ་རྗེ་ཐེག་པའི་སྲོག༔ དེ་ལྟར་རྟོགས་ན་བསྐང་བཤགས་མཆོག་ཏུ་འགྱུར༔ ཨ་ལ་ལ་ཧོཿ ས་བཟླས་པའི་ཉེས་བྱས་བཤགས། གསོལ་བ་འདེབས་པ་ནི་ཐལ་མོ་སྦྱར་ལ། ཧོཿ བླ་མ་དཔལ་ལྡན་རྡོ་རྗེ་སེམས་དཔའ་ཀྱཻཿ འཇིགས་རུང་སྲིད་མཚོར་བྱིང་བའི་མཐའ་མེད་འགྲོར༔
སངས་རྒྱས་ཕྲིན་ལས་མཛད་པ་རྨད་བྱུང་བས༔ མྱུར་དུ་དབུགས་ཆེན་དབྱུང་བར་མཛད་དུ་གསོལ༔ ཡང་དག་ཡེ་ཤེས་སྣང་བ་ཆེན་པོ་ཡིས༔ འགྲོ་དྲུག་མ་རིག་སྨག་འཐུག་རབ་བཅོམ་སྟེ༔ བླ་མེད་བྱང་ཆུབ་ལམ་ལ་འགོད་མཛད་པའི༔ ནུས་མཐུ་གང་ལགས་མགོན་པོས་བདག་ལ་སྩོལ༔ ལན་གསུམ། ཞེས་གསོལ་རྡོར་སེམས་ཞལ་ནས་རིགས་ཀྱི་བུའི༔ སྡིག་སྒྲིབ་དག་གོ་ཞེས་པའི་དབུགས་དབྱུང་ བསམ༔ ཛ྄པ་ཁང་བསྡུ་བ་ནི།
དམ་ཡེ་དབྱེར་མེད་རྟོགས་པའི་ཕྱིར། ཨོཾ་བཛྲ་ས་མ་ཡ་ཨོཾ༔ ཨཱ་བཛྲ་ས་མ་ཡ་ཨཱ། ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་རིག་པའི་མེ་ཏོག་དོར་བས། དམ་ཚིག་པ་དང་ཡེ་ཤེས་པ་གཉིས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར་རིགས་སྟེ། ཨོཾ། ཡེ་ཤེས་རྒྱལ་པོ་སྐུ་གསུང་ཐུགས། །
ཡོན་ཏན་ཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བའི། ། ཕྱག་རྒྱ་ཆེན་པོར་བདག་སྦྱོར་ཅིག ། ཨོཾ་བཛྲ་ས་མ་ཡ་ཧཱུྃ། ཨོཾ་བཛྲ་ས་མ་ཡ་སཏྭཾ། ཨོཾ་བཛྲ་ས་མ་ཡ་ཧོཿ ཛཿཧཱུྃ་བཾ་ཧོཿ ས་ཛ྄པ་ཁང་བསྡུས་ལ། དབྱེར་མེད་སྒྱུ་མ་ཆུ་ཟླ་འཇའ་ཚོན་བཞིན༔ རང་དང་སྣང་བའི་ཆ་དང་རྣམ་པ་ཀུན༔
རྡོ་རྗེ་སེམས་དཔའི་སྐུ་གསུང་ཐུགས་རྡོ་རྗེ༔ དབྱེར་མེད་བདེ་བ་ཆེན་པོར་འབྱམས་ཀླས་གྱུར། ཞེས་གསལ་བརྟན་གྱི་དབང་དུ། ཡི་གེ་བརྒྱ་པ་བརྗོད། བདག་འཇུག་རྒྱས་པ་མ་གྲུབ་ཀྱང་ཆད་སྐྱོན་མི་འགྱུར་བ་ཙམ་སྟེ་འདིར་གཞན་རྗེས་སུ་འཛིན་པ་དང་འབྲེལ་ཚེ་དཀྱིལ་འཁོར་ལྷ་ལ་ཐལ་མོ་སྦྱར་བཏུད་དེ། ཨོཾ། རྡོ་རྗེའི་ཡེ་ཤེས་ཐོབ་བྱའི་ཕྱིར། ། དེ་བཞིན་གཤེགས་པ་ཐམས་ཅད་ཀྱི། ། སྙིང་པོའི་དཀྱིལ་འཁོར་ཆེན་པོ་འདིར། ། བདག་གི་སློབ་མ་འཇུག་པར་འཚལ། །
ཞེས་གསོལ་བས་གནང་བ་བྱིན་པར་མོས་སོ། ། རྩ་བའི་གསུམ་པ་རྗེས་ཀྱི་རིམ་པ་ཚོགས་མཆོད་འབུལ་བ་ནི། གཏེར་གཞུང་ལས། ཚོགས་ཀྱི་མཆོད་པ་གསང་བའི་གཞུང་ལྟར་བྱ༔ ཞེས་གསུངས་པས༔ བྱིན་རླབས་སྤྱན་འདྲེན་མཆོད་བཤགས་བསྒྲལ་སྟབས་དང་༔ ལྷག་མ་བསྐུལ་དང་ཆད་བརྟན་རྟ་བྲོ་བརྡུང་༔ དངོས་གྲུབ་ལེན་དང་ནོངས་བཤགས་དཀྱིལ་འཁོར་བསྡུ༔ བསྔོ་སྨོན་བཀྲ་ཤིས་མཐའ་བརྒྱན་བྱ་བའོ༔ དང་པོ་ཚོགས་རྫས་གཙང་བསགས་བྱིན་རླབས་ནི༔
རྃ་ཡྃ་ཁྃ༔ བདག་གི་ཐུགས་ལས་འབྱུང་བའི་ཡི་གེ་འཕྲོས༔ མེ་རླུང་ཆུ་ཡིས་ཚོགས་ཀྱི་དངོས་འཛིན་སྦྱངས༔ སླར་ཡང་ཨོཾ་ཨཱཿཧཱུྃ་གིས་ཚོགས་རྫས་རྣམས༔ སྦྱང་རྟོགས་སྤར་བས་ཡེ་ཤེས་འཁོར་ལོར་གྱུར༔ ཨོཾ་ཨཱཿཧཱུྃ་ཧ་ཧོ་ཧྲཱིཿ གཉིས་པ་སྤྱན་འདྲེན་ནི༔ ཛཿ འོག་མིན་མངོན་པར་དགའ་བའི་ཞིང་ཁམས་ནས༔ ལོངས་སྐུའི་སྟོན་པ་བཅོམ་ལྡན་རྡོ་རྗེ་སེམས༔
འགགས་མེད་ཐུགས་རྗེ་སྒྱུ་འཕྲུལ་དྲྭ་བའི་ལྷ༔ འགྲོ་ཀུན་དོན་ཕྱིར་དད་པས་སྤྱན་འདྲེན་ན༔ ཆོས་སྐུ་འོད་གསལ་དབྱིངས་ལས་མ་གཡོས་བཞིན༔ ཕྱག་རྒྱ་སོ་སོའི་གཟུགས་ཀྱི་སྐུར་བཞེངས་ལ༔ འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ༔ ཨེ་ཧྱ་ཧེ༔ ས་མཁའ་ཁྱབ་ཀྱི་འཁོར་ལོར་སད་པ་ལ་རང་གི་ཐུགས་ཀ་ནས་སྤྲུལ་པའི་ལྷ་མོ་རྣམས་ཀྱིས་མཆོད་པར་བསམ་ལ། ཨོཾ་བཛྲ་རཱུ་པ་ཨཱཿཧཱུྃ། དེ་བཞིན་སྤེལ་བའི། ཤབྡ་ གནྡྷེ་ རཱ་ས་ སྤརྴེ་ ཨཱཿཧཱུྃ༔
ཞེས་སྤྱིར་མཆོད། བླ་མེད་གསང་ཆེན་སྔགས་ཀྱི་དམ་ཚིག་རྫས༔ བདེ་ཆེན་ཚོགས་ཀྱི་འཁོར་ལོ་ཨེ་མ་རྨད༔ ཨ་ལ་ལ་སྟེ་ཐུགས་དམ་དབྱིངས་སུ་སྐོང་༔ སྲིད་ཞི་མཉམ་ཉིད་ཐིག་ལེ་ཆེན་པོའི་དབྱིངས༔ ཁམས་གསུམ་འཁོར་བའི་སེམས་ཅན་ཐམས་ཅད་ཀྱི༔ ཉམས་ཆགས་རྟོག་ཚོགས་མ་སྤང་རང་གྲོལ་ནས༔ རང་རིག་དག་པ་སྐུ་གསུམ་མངོན་གྱུར་ཏེ༔ ཀུན་བཟང་གདོད་མའི་གཞི་ལ་སངས་རྒྱས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ༔
ཚོགས་ཀྱིས་རྟོགས་པ་བསྐྱེད་ཅིང་ཉམས་ཆགས་བསྐང་༔ གསུམ་པ་མཆོད་པ་ནི༔ ཧཱུྃ༔ བླ་མེད་ཚོགས་ཀྱི་མཆོད་པ་དམ་པ་འདི༔ དཔག་མེད་འདོད་ཡོན་ལྷ་མོས་གར་བསྒྱུར་བཅས༔ རྡོར་སེམས་སྒྱུ་འཕྲུལ་དྲྭ་བའི་ལྷ་ལ་འབུལ༔ བཞེས་ནས་དབང་དང་དངོས་གྲུབ་སྩལ་དུ་གསོལ༔ མ་ཧཱ་ག་ཎ་ཙཀྲ་བྷ་ལིཾ་ཏ་པཱུ་ཛཿཁཱ་ཧི༔ བཞི་པ་བཤགས་པ་ནི༔ ཧོཿ
ཡེ་ཐོག་འཁྲུལ་གཞི་བླངས་ནས་ད་ལྟའི་བར༔ རིག་དང་མ་རིག་འཁྲུལ་པའི་ལས་དབང་གིས༔ བཅས་དང་རང་བཞིན་ཉེས་ལྟུང་དྲི་མའི་ཚོགས༔ འདོད་ཡོན་ཚོགས་ཀྱི་འཁོར་ལོས་བསྐང་ཞིང་བཤགས༔ བཛྲ་ས་མ་ཡ་ཤུདྡྷེ་ཨ༔ ལྔ་པ་བསྒྲལ་བསྟབ་ནི༔ ཨོཾ་བཛྲ་མ་ཧཱ་ཤྲཱི་ཧེ་རུ་ཀ་རང་ཉིད་རྡོ་རྗེ་ཧེ་རུ་ཀའི་སྐུར་གྱུར། སྤྲོ་ན་བདེན་བརྡར་སྔོན་དུ་འགྲོ་བའི། ནྲྀ་ཏྲི་སརྦ་ཤ་ཏྲུཾ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ
ས་འགུགས་ལ། ཧཱུྃ༔ གཟུང་འཛིན་འཁྲུལ་བའི་རང་གཟུགས་དགྲ་དང་བགེགས༔ སྟོང་ཉིད་རྣམ་ཐར་ཨེ་ཡི་བྲུབ་ཁུང་དུ༔ ཚད་མེད་ཕྱག་རྒྱ་རྣམ་བཞིས་དབྱེར་མེད་བསྟིམ༔ རྣམ་ཤེས་དབྱིངས་བསྒྲལ་གཟུགས་ཕུང་ཞལ་དུ་སྟོབ༔ ཨ་སྥ་ར་ཎ་ཕཊ྄ཿ ཀྱིས་སྤར། དགྲ་བགེགས་ནྲྀ་ཏྲི་སརྦ་ཤ་ཏྲུཾ་མཱ་ར་ཡ་ཕཊ྄ཿ ཀྱིས་བསྒྲལ།
མ་ཧཱ་མཱཾ་ས་རཀྟ་ཀིཾ་ནི་རི་ཏི་སརྦ་རུ་ཏྲ་པྲ་ཝན་ཙཀྲ་པཱུ་ཛཿཁ་ཁ་ཁཱ་ཧི༔ ཧ་ཧ་ཧ༔ ཧི་ཧི་ཧི༔ ཧཱུྃ་ཧཱུྃ་ཧཱུྃ༔ གིས་སྟབས། ཨོཾ་བཛྲ་ས་ཏྭ་ཨོཾ༔ ཞེས་རང་ཉིད་རྡོ་རྗེ་སེམས་དཔའི་སྐུར་ ང་རྒྱལ་འཕོས་ལ། ཚོགས་ཀྱི་ལོངས་སྤྱོད་ནང་མཆོད་བསྲེག་བླུག་གིས་ཚིམ་པར་རོལ༔ དྲུག་པ་ལྷག་མ་ནི༔ ཨོཾ་ཨཱཿཧཱུྃ༔
ཧཱུྃ་བྷྱོཿ ལྷག་ལ་དབང་བའི་དཀྱིལ་འཁོར་མཐའ་སྐྱོང་བ༔ དཔལ་གྱི་འཁོར་ཚོགས་བཛྲ་ཨ་ར་ལི༔ མ་ཚོགས་དབང་ཕྱུག་གིང་ལང་འབར་མའི་ཚོགས༔ ལྷག་གཏོར་དགྱེས་བཞེས་རྣམ་བཞིའི་ཕྲིན་ལས་སྒྲུབས༔ ཨུཙྪིཥྚ་བཱ་ལིཾ་ཏ་ཁཱ་ཧི༔ བདུན་པ་ཐུགས་དམ་བསྐུལ་བ་ནི༔ ཧཱུྃ༔ ཕྱོགས་བཅུ་དག་པའི་དཀྱིལ་འཁོར་ཡངས་པ་ནས༔ ཐུགས་རྗེས་དགོངས་ཤིག་བསླུ་མེད་དཀོན་མཆོག་གསུམ༔
དབྱིངས་ནས་བཞེངས་ཤིག་སྒྱུ་འཕྲུལ་དྲྭ་བའི་ལྷ༔ གདན་གསུམ་དཀྱིལ་འཁོར་ཁྲག་འཐུང་རྒྱུད་སྡེའི་ཚོགས༔ བརྒྱུད་གསུམ་དམ་ཅན་སྲུང་མ་ལས་ལ་བཞེངས༔ སྣ་ཚོགས་གང་འདུལ་ཕྲིན་ལས་དུས་ལ་བབ༔ ཕྱི་ཡི་དུས་འཁྲུགས་སྣོད་ཀྱི་རྒུད་པ་སོལ༔ ནང་གི་འབྱུང་འཁྲུགས་ནད་མུག་མཚོན་གསུམ་བཟློག༔ གསང་བ་སེམས་འཁྲུལ་དུག་ལྔའི་རྣམ་རྟོག་གཞིལ༔ ཤིན་ཏུ་མི་བསྲུན་གདུལ་དཀའ་ཚར་གཅོད་པའི༔ ཕྲིན་ལས་མྱུར་དུ་མཛོད་ཅིག་ས་མ་ཡ༔ བརྒྱད་པ་ཆད་ཐོ་བསྒྲགས་པ་ནི༔
ཧཱུྃ་བྷྱོཿ དུས་གསུམ་བརྒྱུད་གསུམ་རིག་འཛིན་བླ་མ་དང་༔ ཧེ་རུ་ཀ་ཡི་དམ་ལ་རབ་གནས་པའི༔ བཀའ་ཡི་ལྷ་འདྲེ་བརྒྱུད་གསུམ་དྲེགས་པའི་སྡེ༔ ཆད་ཐོ་གཏོར་མ་ལོངས་ལ་ཕྲིན་ལས་སྒྲུབས༔ དགུ་པ་བརྟན་མ་སྐྱོང་བ་ནི༔ མ་བྷྱོཿ ཁྱད་པར་སློབ་དཔོན་པདྨ་ཀཱ་ར་ཡིས༔ བཀའ་དང་དམ་གནས་བོད་ཁམས་སྐྱོང་བའི་མ༔ དུས་སྦྱོར་བཅུ་གཉིས་དག་པའི་བརྟན་སྐྱོང་ཚོགས༔
བཤལ་ཆུའི་གཏོར་མ་དགྱེས་བཞེས་ཕྲིན་ལས་མཛོད༔ ཨོཾ་མ་མ་ཧྲིཾ་ཧྲིཾ་བ་ལིཾ་ཏ་ཁཱ་ཧི༔ བཅུ་པ་བྲོ་བརྡུང་བྱ་བ་ནི༔ ཧཱུྃ༔ རྣམ་ཐར་གསུམ་ལྡན་ཨེ་ཡི་དབྱིངས་ཉིད་དུ༔ གཟུང་འཛིན་མཚན་མར་ལྟ་བའི་དམ་སྲི་ཐུབ༔ ཡེ་ཤེས་ལྔ་ཡིས་གླུ་བླངས་བྲོ་བརྡུང་བས༔ འོད་གསལ་སྟོང་ཉིད་བདེ་བའི་ཀློང་དུ་སྦ༔ ཨོཾ་ཨཱཿཧཱུྃ་སྭཱ་ཧཱ༔ ལཾ་ཡ་མ་དམ་སྲི་ཏྲི་སཏྭཾ་བྷ་ཡ་ནན༔
བཅུ་གཅིག་པ་དངོས་གྲུབ་ལེན་པ་ནི༔ ཧོཿ སྒྱུ་འཕྲུལ་རྡོར་སེམས་ལྷ་ཚོགས་དགོངས་སུ་གསོལ༔ སྐུ་གསུང་ཐུགས་ཀྱི་བྷ་ག་ཡངས་པ་ནས༔ ཕྱག་རྒྱ་ཆེན་པོ་མཆོག་གི་དངོས་གྲུབ་དང་༔ ཐུན་མོང་ལས་བཞི་གྲུབ་བརྒྱད་འདོད་རྒུའི་ཆར༔ ད་ལྟ་ཉིད་དུ་བསྩལ་ཞིང་བརྟན་པར་མཛོད༔ རྩ་སྔགས་དང་༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ་ཨཱཿ བཅུ་གཉིས་པ་ནོངས་བཤགས་ནི༔
ཧོཿ གསང་བའི་སྒོར་ཞུགས་རྣལ་འབྱོར་སྒྲུབ་པ་པོའི༔ བག་མེད་དབང་གྱུར་ཏིང་འཛིན་མ་གསལ་ཞིང་༔ ལྷ་སྔགས་མ་དག་ཆོ་གར་ལྷག་ཆད་སོགས༔ ཡེ་ཤེས་ལྷ་དང་སྲུང་མར་བཟོད་པར་གསོལ༔ ཡིག་བརྒྱ་བཟླ༔ བཅུ་གསུམ་པ་དཀྱིལ་འཁོར་བསྡུ་རིམ་ནི༔ ཧཱུྃ་ཧཱུྃ་ཧཱུྃ༔ སྣང་ཆ་ལྷ་སྔགས་འཁོར་ལོ་དབྱིངས་སུ་བསྡུ༔ མི་གནས་ཐུགས་ཀྱི་ཐིག་ལེས་རྟག་མཐའ་བྲལ༔
ཨཱ་ཨཱ་ཨཱཿ ཕཊ྄་ཕཊ྄་ཕཊ྄ཿ སྟོང་ཉིད་རང་གདངས་ཐུགས་རྗེའི་ཡེ་ཤེས་རྩལ༔ སྐུ་གསུང་ཐུགས་ཀྱི་འཁོར་ལོས་ཆད་མཐའ་སྤངས༔ ཨོཾ་ཨཱཿཧཱུྃ༔ བཛྲ་མ་མ་ཀ་ཝཱ་ཙི་རཀྵ་ཧཾ༔ བཅུ་བཞི་བསྔོ་སྨོན་ནི༔ ཧོཿ བདག་གིས་དུས་གསུམ་དགེ་བ་ཅི་བསགས་མཐུས༔ ནམ་མཁའི་མཐར་ཐུག་གྱུར་པའི་སེམས་ཅན་ཀུན༔
བླ་མེད་ཐེག་མཆོག་སྔགས་ཀྱི་སྣོད་གྱུར་ནས༔ རྡོ་རྗེ་སེམས་དཔའི་གོ་འཕང་མྱུར་ཐོབ་ཤོག༔ བཅོ་ལྔ་པ་བཀྲ་ཤིས་ནི༔ ཧཱུྃ༔ བཅོམ་ལྡན་རྡོ་རྗེ་སེམས་དཔའི་ཐུགས་བསྐྱེད་དང་༔ མཛད་པ་སྨོན་ལམ་མཁྱེན་བརྩེ་ནུས་པའི་སྟོབས༔ བླ་མེད་ཡེ་ཤེས་སྒྱུ་འཕྲུལ་མཁའ་དང་མཉམ༔ དམ་པ་དེས་ཀྱང་དེང་འདིར་བདེ་ལེགས་ཤོག༔ སྣང་ཞེན་ལྷ་སྐུར་རྫོགས་པའི་བཀྲ་ཤིས་ཤོག༔ སྒྲ་གྲགས་སྔགས་སུ་དག་པའི་བཀྲ་ཤིས་ཤོག༔
དྲན་རྟོགས་ཆོས་སྐུར་སྨིན་པའི་བཀྲ་ཤིས་ཤོག༔ འཇའ་ལུས་ཟང་ཐལ་ཆེན་པོའི་བཀྲ་ཤིས་ཤོག༔ ཅེས་མེ་ཏོག་གི་ཆར་ཕབ་པས་དགེ་ལེགས་སུ་བྱའོ། ། སླར་སྨས་པ། གང་གི་མཚན་ཙམ་འཛིན་པས་ཀྱང༌། ། སེམས་ཅན་ན་རཀ་དོང་སྤྲུགས་པའི། ། སྦྱོང་རྒྱུད་རྒྱ་མཚོའི་ཡང་ཞུན་མཆོག ། ལྷ་མཆོག་རྡོ་རྗེ་སེམས་དཔའ་རྨད། ། པདྨ་གདམས་བཅུད་ཆེས་གསང་བའི། ། ཐིག་ལེས་ཕྲིན་ལས་འདི་བསྐྲུན་དགེས། །
མཁའ་ཁྱབ་ཡིད་ཅན་མ་ལུས་པ། ། མངོན་པར་དགའ་བར་བྱང་ཆུབ་ཤོག ། ཅེས་བླ་མའི་ཐུགས་སྒྲུབ་སྐུ་གསུམ་དགོངས་པ་འདུས་པའི་ནང་སྒྲུབ་རྡོ་རྗེ་སེམས་དཔའ་པདྨ་གསང་བའི་ཐིག་ལེའི་ཕྲིས་ལས་འོག་མིན་གསང་ལམ་འདིའང་རང་སློབ་ཆོས་ཀྱི་བདག་པོ་རྣལ་འབྱོར་པ་བསོད་ནམས་འབྲུག་སྟོབས་ཀྱིས་ཟབ་ཆོས་ཡོངས་རྫོགས་གཏན་འབེབས་ཀྱི་ནན་བསྐུལ་ཡིད་ལ་སིམ། ཉེ་ཆར་མཆོག་སྤྲུལ་ཨོ་རྒྱན་ཀུན་དགའ་དང་འཇམ་དབྱངས་རིག་གྲོལ་ཟུང་གིས་བསྐུལ་ངོར་ནེ་རེན་སེངྒེ་རྫོང་ནས་བཀླགས་ཆོག་ཏུ་སྡེབས་པ་སིདྡྷི་རསྟུ། ཡི་གེ་པའང་ཀརྨ་ཡེ་ཤེས་མཐར་ཕྱིན་གྱི་ཞུས་པ་དགེ་ལེགས་སུ་གྱུར་ཅིག། །། ྂ།༔ སྐུ་གསུམ་དགོངས་འདུས་ལས༔ བསྐང་བཤགས་རྡོ་རྗེ་སེམས་དཔའི་དགོངས་རྒྱན་ཅེས་བྱ་བ་བཞུགས་སོ༔ ྂ།༔ ཏྟ།
ཙ།། རྒ།༔ བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ལོ༔ གང་ཞིག་རྒྱུད་གཞི་གསོ་ཞིང་སྦྱོང་བའི་ཕྱིར༔ ཕྱི་ནང་གསང་བའི་མཆོད་བཤམ་བྱིན་གྱིས་བརླབས༔ ཨོཾ་ཨཱཿཧཱུྃ༔ སྟོང་གསུམ་རབ་འབྱམས་ནམ་མཁའི་མཐའ་ཀླས་པ༔ ཕྱི་ནང་གསང་བའི་བཀོད་པ་བླ་ན་མེད༔ དངོས་སུ་བཤམས་དང་ཡིད་ཀྱིས་རྣམ་པར་འཕྲུལ༔ ཀུན་བཟང་མཆོད་པའི་ཕྱག་རྒྱ་ཆེན་པོར་ཤར༔
ན་མཿསརྦ་ཏ་ཐཱ་ག་ཏ་བྷྱོཿ སོགས་ནས་ སྭཱ་ཧཱ༔ ནམ་མཁའ་མཛོད་ཀྱི་སྔགས་དང་ཕྱག་རྒྱས་བརླབས༔

ཚོགས་ཞིང་བསྒྲུབ་པ་ནི༔ ཨེ་མ་ཧོཿ སྣང་སྲིད་རྣམ་དག་འོག་མིན་མངོན་དགའི་ཞིང་༔ རྨད་བྱུང་བླ་མེད་ཀུན་བཟང་མཆོད་སྤྲིན་དབུས༔ རིགས་རྣམས་ཀུན་འདུས་བླ་མ་རྡོ་རྗེ་སེམས༔ མ་ལུས་སྐྱབས་གནས་རྒྱ་མཚོའི་ངོ་བོར་བཞུགས༔ ཧཱུྃ༔ རབ་འབྱམས་རྒྱལ་ཀུན་ཡེ་ཤེས་ཀློང་ཆེན་གཅིག༔ དེ་སྲས་ཕྱོགས་བཅུའི་དུས་བཞིར་བཞུགས་པ་ཡི༔ དགྲ་བཅོམ་བྱང་སེམས་ཡི་དམ་ཌཱཀྐིའི་སྤྲིན༔ མ་ལུས་ཞིང་གི་རྡུལ་སྙེད་གཤེགས་སུ་གསོལ༔
བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ ཕྱག་འཚལ་བ་ནི༔ ན་མོཿ བདེ་གཤེགས་སྙིང་པོའི་ངང་བཞུགས་གཞིའི་སངས་རྒྱས༔ ཡེ་གྲོལ་ཀུན་བཟང་ཀློང་དུ་དབྱེར་མེད་ཀྱང་༔ གློ་བུར་འཁྲུལ་ངོར་སྣ་ཚོགས་ཐབས་མཁས་ཀྱི༔ ཐེག་པ་རིམ་དགུར་ཤར་ལ་ཕྱག་འཚལ་ལོ༔ བདེ་གཤེགས་སྐུ་ལྔའི་བདག་ཉིད་རྫོགས་སངས་རྒྱས༔ དེ་ཡི་ཞལ་གསུང་ཐེག་དགུ་དམ་པའི་ཆོས༔
ས་དང་ལམ་གནས་འཕགས་ཚོགས་དགེ་འདུན་སྡེ༔ བླ་མེད་དཀོན་མཆོག་གསུམ་ལ་ཕྱག་འཚལ་ལོ༔ བྱིན་རླབས་སྤྲིན་ཕུང་བརྒྱུད་གསུམ་བླ་མ་དང་༔ དངོས་གྲུབ་ཆར་འབེབས་ཡི་དམ་ཞི་ཁྲོའི་ལྷ༔ ཕྲིན་ལས་མྱུར་འགྲུབ་མཁའ་འགྲོ་ཆོས་སྐྱོང་སོགས༔ བདེ་གཤེགས་རྩ་བ་གསུམ་ལ་ཕྱག་འཚལ་ལོ༔ ངོ་བ་ཀ་དག་སྟོང་ཆེན་ཆོས་ཀྱི་སྐུ༔ རང་བཞིན་འོད་གསལ་ཐུགས་རྗེའི་ཀུན་ལ་བརྡལ༔ རྡུལ་གཅིག་སྟེང་ན་རྡུལ་སྙེད་བཞུགས་པ་ཡི༔ སྐུ་དང་ཡེ་ཤེས་ཚོགས་ལ་ཕྱག་འཚལ་ལོ༔
སྐྱེ་མེད་ཆོས་ཀྱི་སྐུ་ལ་ཕྱག་འཚལ་ལོ༔ ལོངས་སྤྱོད་རྫོགས་པའི་སྐུ་ལ་ཕྱག་འཚལ་ལོ༔ ཅིར་ཡང་སྤྲུལ་པའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ མི་འགྱུར་རྡོ་རྗེའི་སྐུ་ལ་ཕྱག་འཚལ་ལོ༔ རྒྱུད་སྡེ་བཞི་ཡི་ལྷ་ལ་ཕྱག་འཚལ་ལོ༔ བདེ་གཤེགས་ཞི་བའི་ལྷ་ལ་ཕྱག་འཚལ་ལོ༔ ཁྲག་འཐུང་ཁྲོ་བོའི་ཚོགས་ལ? ཀུན་བཟང་ཆོས་ཀྱི་སྐུ་ལ? བདེ་ཆེན་ཡུམ་གྱི་མཁའ་ལ? ཡབ་ཡུམ་གཉིས་སུ་མེད་ལ? གཉིས་མེད་ཆོ་འཕྲུལ་ ༼ཤོ་ལོ་ཀ་འདི་རང་ཉིད་ཀྱིས་མཆན།༽ སྟོན་ལ? ཐབས་ཀྱི་འགྲོ་བ་སྒྲོལ་ལ? ལོངས་སྐུ་རིགས་ལྔའི་སྐུ་ལ? བྱང་སེམས་ལྕམ་དྲལ་ཚོགས་ལ? སྤྲུལ་སྐུ་ཐུབ་ཆེན་དྲུག་ལ? སྒོ་བ་ཡབ་ཡུམ་བརྒྱད་ལ? དཔལ་ཆེན་ཧེ་རུ་ཀ་ལ? ཀྲོ་ཏི་ཤྭ་རི་ཡུམ་ལ? ཁྲག་འཐུང་རིགས་ལྔའི་སྐུ་ལ? ཀྲོ་ཏི་ཤྭ་རི་ལྔ་ལ? གནས་ཀྱི་མ་མོ་བརྒྱད་ལ? ཡུལ་བདག་ཕྲ་མེན་བརྒྱད་ལ? སྤོར་བྱེད་ཆེན་མོ་བརྒྱད་ལ? རྣལ་འབྱོར་དབང་མོའི་ཚོགས་ལ? ཡེ་ཤེས་སྒོ་མ་བཞི་ལ? དམ་པའི་རིགས་བརྒྱའི་ཚོགས་ལ་ཕྱག་འཚལ་ལོ༔ རྣལ་འབྱོར་ཆེན་པོ་བླ་ན་མེད་པ་ཡི༔
ཡེ་ཤེས་ལྷ་ཚོགས་ཀུན་ལ་ཕྱག་འཚལ་ལོ༔ འདུས་པ་མདོ་ཡི་ལྷ་ལ? སྒྱུ་འཕྲུལ་རྒྱན་གྱི་ལྷ་ལ? ཨ་ཏི་སེམས་ཀྱི་ལྷ་ལ? འཆི་མེད་ཚེ་ཡི་ལྷ་ལ? འཇམ་དཔལ་སྐུ་ཡི་ལྷ་ལ? པདྨ་གསུང་གི་ལྷ་ལ? ཡང་དག་ཐུགས་ཀྱི་ལྷ་ལ? ཡོན་ཏན་བདུད་རྩིའི་ལྷ་ལ? ཕྲིན་ལས་ཕུར་པའི་ལྷ་ལ? རྦོད་གཏོང་མ་མོའི་ཚོགས་ལ? བླ་མ་རིག་འཛིན་ཚོགས་ལ? འཇིག་རྟེན་མཆོད་བསྟོད་ཚོགས་ལ? དམོན་པ་དྲག་སྔགས་ཚོགས་ལ? དམ་ཅན་སྲུང་མར་བཅས་ལ? བདག་སོགས་མཁའ་མཉམ་སེམས་ཅན་ཀུན་གྱི་ལུས༔ ཞིང་རྡུལ་གྲངས་སྙེད་སྤྲུལ་སྟེ་ཕྱག་འཆལ་ལོ༔ ན་མོ་པཱུ་རུ་ཤ་ཡ་ཧོཿ ཐུན་མོང་ཕྱི་ཡི་མཆོད་པ་ནི༔ ཨོཾ་ཨཱཿཧཱུྃ༔ སྟོང་གསུམ་འདིའམ་སྟོང་གསུམ་གཞན་དག་ན༔ ལྷ་རྫས་མེ་ཏོག་བདུན་སྤོས་མར་མེ་དྲི༔ ཞལ་ཟས་རོལ་མོའི་བྱེ་བྲག་མ་ལུས་པ༔ ཐུགས་དམ་གཉན་པོ་སྐོང་བའི་དོན་ཕྱིར་འབུལ༔
བཛྲ་པུཥྤེ་ སོགས་ ཤབྡ་པྲ་ཏཱིཙྪ་ཡེ་སྭཱ་ཧཱ༔ ཐུན་མོང་ནང་གི་མཆོད་པ་ནི༔ ཡེ་ཤེས་ལྔ་རྫོགས་དུག་ལྔ་སེལ་བའི་སྨན༔ ཁམས་གསུམ་ཡོངས་སྒྲོལ་འཁོར་བ་སྟོང་བའི་ཁྲག༔ འདོད་ཡོན་ལྔས་བརྒྱན་དམ་རྫས་གཏོར་ཆེན་པོ༔ ཐུགས་དམ་གཉེན་པོ་བསྐང་བའི་དོན་ཕྱིར་འབུལ༔ མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ ཁྱད་པར་སྒྲོན་མེའི་མཆོད་པ་ནི༔ ཉི་ཟླ་གཟའ་སྐར་ཕྱི་ཡི་སྒྲོན་མེ་བཀྲ༔ རྩ་རླུང་ཐིག་ལེ་ནང་གི་སྒྲོན་མེ་གསལ༔
འབྱུང་བའི་ཞུན་མར་རྫས་ཀྱི་སྒྲོན་མེ་སྤར༔ ཡེ་ཤེས་སྣང་བ་ཆེན་པོའི་མཆོད་པ་འབུལ༔ ཨོཾ་སརྦ་ཏ་ཐཱ་ག་ཏ་བཛྲ་ཨཱ་ལོ་ཀེ་པྲ་ཏཱིཙྪ་སྭཱ་ཧཱ༔ དངོས་གཞི་རིམ་དགུ་སོ་སོར་བསྐང་བཤགས་ནི༔ ཧོཿ སོ་ཐར་འདུལ་བ་བདེན་བཞིའི་དཀྱིལ་འཁོར་ནས༔ ཉན་ཐོས་ཚོམ་བུ་ལྔ་ཡི་ཐུགས་དམ་བསྐང་༔ བཅས་དང་རང་བཞིན་འགལ་བའི་ནོངས་པ་བཤགས༔ འཕགས་པ་དགྲ་བཅོམ་གོ་འཕང་ཐོབ་བྱིན་བརློབ༔ ཨོཾ་བཛྲ་ས་ཏྭ་ས་མ་ཡ༔
སོགས་ནས་ ས་ཏྭ་ཨཱཿཧཱུྃ་ཕཊ྄ཿ ཞེས་ཡིག་བརྒྱ་སོ་སོར་བརྗོད༔ ཧོཿ རྟེན་འབྲེལ་བཅུ་གཉིས་ལུགས་ལྡོག་དཀྱིལ་འཁོར་ནས༔ རང་རྒྱལ་དཀྱིལ་འཁོར་རྣམ་བཞིའི་ཐུགས་དམ་བསྐང་༔ བསླབ་པ་མདོ་སྡེའི་སྲུང་མཚམས་ལས་འགལ་བཤགས༔ ཚོགས་དང་བསེ་རུའི་རང་རྒྱལ་དངོས་གྲུབ་སྩོལ༔ ཡིག་བརྒྱ་བརྗོད༔ ཧོཿ བདེན་གཉིས་ལམ་དུ་ཁྱེར་བའི་དཀྱིལ་འཁོར་ནས༔
མངོན་པའི་དཀྱིལ་འཁོར་བཅུ་ཡི་ཐུགས་དམ་བསྐང་༔ མུ་བཞི་ལམ་དུ་གོལ་བའི་ནོང་པ་བཤགས༔ དག་གཞན་ཀུན་ནས་འོད་ཀྱི་ས་ལ་སྐྱོལ༔ ཡིག་བརྒྱ་བརྗོད༔ ཧོཿ དག་པ་རྣམ་པ་གསུམ་གྱི་དཀྱིལ་འཁོར་ནས༔ བྱ་རྒྱུད་དཀྱིལ་འཁོར་དྲུག་གི་ཐུགས་དམ་བསྐང་༔ གཙང་སྦྲ་ཆུང་སོགས་ཕྲ་རག་ཉམ་ཆག་བཤགས༔ ཐབས་མཆོག་བདེ་ཆེན་རྡོ་རྗེའི་དངོས་གྲུབ་སྩོལ༔ ཡིག་བརྒྱ་བརྗོད༔
ཧོཿ ཐབས་དང་ཤེས་རབ་གཉིས་མེད་དཀྱིལ་འཁོར་ནས༔ སྤྱོད་རྒྱུད་དཀྱིལ་འཁོར་རྒྱ་མཚོའི་ཐུགས་དམ་བསྐང་༔ ལྷ་སྔགས་ཏིང་འཛིན་མ་དག་ཉམས་ཆག་བཤགས༔ གྲུབ་ཆེན་བརྒྱུད་སོགས་མཆོག་ཐུན་དངོས་གྲུབ་སྩོལ༔ ཡིག་བརྒྱ་བརྗོད༔ ཧོཿ ལྷ་སྔགས་ཕྱག་རྒྱ་དབྱེར་མེད་དཀྱིལ་འཁོར་ནས༔ ཡོ་ག་ལིང་ཚེ་དགུ་ཡི་ཐུགས་དམ་བསྐང་༔ བཟང་ངན་བལྟ་སོགས་ནོངས་པར་གྱུར་ཀུན་བཤགས༔
མི་འགྱུར་བདེ་ཆེན་མཆོག་གི་དངོས་གྲུབ་སྩོལ༔ ཡིག་བརྒྱ་བརྗོད༔ ཧོཿ སྣང་སྲིད་དག་པ་རབ་འབྱམས་དཀྱིལ་འཁོར་ནས༔ སྒྱུ་འཕྲུལ་ཚོམ་བུ་བཅུ་གཉིས་ཐུགས་དམ་བསྐང་༔ ཉེར་ལྔ་གསང་བཅུ་ལ་སོགས་དམ་ཉམས་བཤགས༔ ཚེ་འདིར་རིག་འཛིན་རྣམ་བཞིའི་ས་ལ་སྐྱོལ༔ ཡིག་བརྒྱ་བརྗོད༔ ཧོཿ རྡོ་རྗེའི་ཕུང་པོ་ལུས་ཀྱི་དཀྱིལ་འཁོར་ནས༔
མཉམ་སྦྱོར་ཨ་ནུའི་ལྷ་ཚོགས་ཐུགས་དམ་བསྐང་༔ ཉེ་ཉོན་སེམས་བྱུང་ལྔ་བཅུའི་རྟོགས་ཚོགས་བཤགས༔ ལྷན་སྐྱེས་བདེ་བ་ཆེན་པོའི་ས་ལ་སྐྱོལ༔ ཡིག་བརྒྱ་བརྗོད༔ ཧོཿ རིག་སྟོང་འཕོ་འགྱུར་མེད་པའི་དཀྱིལ་འཁོར་ནས༔ ཨ་ཏི་དོན་གྱི་ལྷ་ཚོགས་ཐུགས་དམ་བསྐང་༔ ཀློང་དུ་མ་གྱུར་རྩལ་ཤུགས་ཆུང་བ་བཤགས༔ ལྷུན་འགྲུབ་རྫོགས་པ་ཆེན་པོའི་ས་ལ་སྐྱོལ༔ ཡིག་བརྒྱ་བརྗོད༔
བཤགས་ཚན་རྣམ་བཞིའི་ནང་གསལ་སྡོམ་གསུམ་བཤགས་པ་ནི༔ ཧོཿ སྒོ་གསུམ་མི་དགེ་བཅུ་དང་མཚམས་མེད་ལྔ་༔ དེ་དང་ཉེ་བ་ལྔ་སོགས་མི་དགེའི་ལས༔ བཅས་དང་ཁ་ན་མ་ཐོ་སྡིག་པའི་ཚོགས༔ རྒྱལ་བ་རྒྱ་མཚོའི་ཚོགས་ལ་བཟོད་པར་གསོལ༔ སོ་ཐར་འདུལ་བ་མདོ་ཡི་དགེ་སློང་ལ༔ ཉམས་པ་སྐྱོན་གྱི་དྲི་མ་མ་མཆིས་ཏེ༔ ཉིས་བརྒྱ་ལྔ་བཅུའི་ཁྲིམས་ལས་འགལ་བ་སོགས༔ དགྲ་བཅོམ་འཕགས་པའི་ཚོགས་ལ་བཟོད་པར་གསོལ༔
ཐེག་ཆེན་བྱང་ཆུབ་སེམས་དཔའི་དགེ་སློང་ལ༔ ཉམས་པ་སྐྱོན་གྱི་དྲི་མ་མ་མཆིས་ཏེ༔ ནག་པོའི་ཆོས་བཞི་ལ་སོགས་ལྟུང་བའི་ཚོགས༔ བྱང་ཆུབ་སེམས་དཔའི་ཚོགས་ལ་བཟོད་པར་གསོལ༔ གསང་བ་རིག་འཛིན་སྔགས་ཀྱི་རྣལ་འབྱོར་ལ༔ ཉམས་པ་སྐྱོན་གྱི་དྲི་མ་མ་མཆིས་ཏེ༔ རྩ་ལྟུང་བཅུ་བཞི་ལ་སོགས་དམ་ཉམས་པ༔ རྡོ་རྗེ་འཛིན་པའི་ཚོགས་ལ་བཟོད་པར་གསོལ༔ ཡིག་བརྒྱ་བརྗོད༔ རྩ་གསུམ་སྤྱི་བཤགས་ནི༔
ཧོཿ གང་ཞིག་དངོས་གྲུབ་སློབ་དཔོན་རྗེས་འབྲང་ཕྱིར༔ སློབ་དཔོན་དྲུག་དང་དབང་བཞིའི་བླ་མ་ལ༔ མ་གུས་པ་དང་འབྱོར་ཚོགས་ཆུང་བ་སོགས༔ རྩ་བརྒྱུད་བླ་མའི་ཚོགས་ལ་བཟོད་པར་གསོལ༔ དང་པོ་མེ་ཏོག་ཕོག་པའི་ཡི་དམ་ལྷར༔ བསྙེན་སྒྲུབ་རྣམ་བཞིའི་དུས་ཚིག་གཡེལ་བ་དང་༔ རེ་དོགས་དབང་གིས་སྤང་ལེན་བགྱིས་པ་སོགས༔ ཡི་དམ་ལྷ་ཚོགས་རྣམ་ལ་བཟོད་པར་གསོལ༔ བཀའ་བཞིན་བསྒྲུབ་པའི་རྣལ་འབྱོར་ཕོ་མོ་ལ༔
ལུས་དང་གྲིབ་ལྟར་འགྲོགས་པའི་བྱ་ར་བར༔ ཁས་བླང་ཉམས་དང་ཚོགས་གཏོར་ཆུང་བ་སོགས༔ མཁའ་འགྲོ་ཆོས་སྐྱོང་ཚོགས་ལ་བཟོད་པར་གསོལ༔ སྟོན་པ་གཅིག་གི་ཆོས་སྒོར་ཞུགས་སོ་ཅོག༔ ཐམས་ཅད་མཆེད་གྲོགས་ཡིན་པར་མ་ཤེས་ནས༔ ཆགས་སྡང་ཕྱོགས་རིས་བརྩེ་གདུང་ཆུང་བ་སོགས༔ བྱང་སེམས་ལྕམ་དྲལ་ཚོགས་ལ་བཟོད་པར་གསོལ༔ ནམ་མཁའི་མཐའ་དང་མཉམ་པའི་སེམས་ཅན་རྣམས༔ དུས་གསུམ་ཕ་མར་གྱུར་པ་མ་ཤེས་ནས༔ དགྲ་གཉེན་དབང་གིས་ཕན་སེམས་ཆུང་བ་སོགས༔
དྲིན་ཆེན་ཕ་མའི་ཚོགས་ལ་བཟོད་པར་གསོལ༔ ཀུན་གཞི་བདེ་གཤེགས་སྙིང་པོའི་རང་བཞིན་ལས༔ འཁོར་བ་ལོགས་སུ་མེད་པར་མ་ཤེས་ནས༔ སངས་རྒྱས་སེམས་ཅན་བཟང་ངན་བལྟ་བའི་གནོང་༔ བྱང་ཆུབ་སྐྱོན་བྲལ་ཀློང་དུ་མཐོལ་ལོ་བཤགས༔
ཡིག་བརྒྱ་བརྗོད༔ ལྟ་བསྒོམ་བཤགས་པ་ནི༔ ཨཱཿ ལྟ་བ་ཀ་དག་ཀློང་ཆེན་རབ་འབྱམས་ལ༔ ཉམས་པ་སྐྱོན་གྱིས་དྲི་མ་མ་མཆིས་ཏེ༔
རྟག་ཆད་མུ་བཞིར་གོལ་བས་ནོངས་པ་གང་༔ མཐའ་དབུས་གཉིས་མེད་ཐིག་ལེ་ཆེན་པོར་བཤགས༔ སྒོམ་པ་འོད་གསལ་འཁོར་ཡུག་བརྡལ་བ་ལ༔ ཉམས་པ་སྐྱོན་གྱི་དྲི་མ་མ་མཆིས་ཏེ༔ བྱིང་རྒོད་རྨུགས་པར་འཐིབ་པའི་ནོངས་པ་གང་༔ གཉུག་མ་འོད་གསལ་འཕེལ་འགྲིབ་མེད་པར་བཤགས༔ སྤྱོད་པ་རེ་དོགས་བྲལ་བའི་རྣལ་འབྱོར་ལ༔ ཉམས་པ་སྐྱོན་གྱི་དྲི་མ་མ་མཆིས་ཏེ༔ སྒྱུ་འབྲས་ཁྱད་བསད་ཐ་མལ་ཤོར་བའི་གནོང་༔ སྤང་བླང་མཚན་མ་བྲལ་བའི་ངང་དུ་བཤགས༔
ཡེ་ནས་ཡིན་པ་མེད་པའི་ལྟ་བ་རྟོགས༔ གནས་སྐབས་མིན་པ་མེད་པའི་སྒོ་ཉམས་ལེན༔ ཡིན་མིན་བཟང་ངན་མེད་པའི་སྤྱོད་པ་སྐྱོང་༔ འབྲས་བུ་རེ་དོགས་མེད་པའི་བྱང་ཆུབ་སེམས༔ བཤགས་བྱ་བཤགས་བྱེད་གཉིས་མེད་ཆོས་སྐུར་གྲོལ༔ ཡིག་བརྒྱ་བརྗོད༔ གཞི་ལམ་བཤགས་པ་ནི༔ ཧོཿ བེད་གཤེགས་སྙིང་པོ་བཞི་ཡི་བཞུགས་ཚུལ་ལ༔ ཉམས་པ་སྐྱོན་གྱི་དྲི་མ་མ་མཆིས་ཏི༔
བཟང་ངན་གཉིས་སུ་ལྟ་བའི་ནོངས་པ་གང་༔ ཀུན་བྱེད་རྒྱལ་པོའི་དབྱིངས་སུ་བཤགས་པར་བགྱི༔ འོད་གསལ་སྙིང་པོ་ལམ་གྱི་བགྲོད་ཚུལ་ལ༔ ཉམས་པ་སྐྱོན་གྱི་དྲི་མ་མ་མཆིས་ཏེ༔ སྒོམ་པ་ཡུན་ཐུང་ཆོས་ཉིད་དོན་མ་རྟོག༔ རིག་སྟོང་གཉུག་མའི་དབྱིངས་སུ་བཤགས་པར་བགྱི༔ འབྲས་བུའི་རྒྱལ་པོ་སྐུ་བཞིའི་དབང་ཕྱུག་ལ༔ ཉམས་པ་སྐྱོན་གྱི་དྲི་མ་མ་མཆིས་ཏེ༔ ཐོབ་བྱའི་ཞེ་འདོད་བློ་ཡི་དྲི་མ་གང་༔ ཡེ་གྲོལ་ཀུན་བཟང་ཀློང་དུ་བཤགས་པར་བགྱི༔
ཨེ་མ༔ ཡེ་གསང་ཐབས་ཀྱིས་ཆོད་པའི་ཐེག་མཆོག་ལམ༔ དབང་རབ་ལས་འཕྲོ་ལྡན་པའི་གསང་བའི་གནས༔ གཏིང་དཔག་དཀའ་བས་ལྟ་སྒོམ་གནད་མ་རྟོགས༔ དམ་ཚིག་ས་ཡ་འབུམ་སྡེ་ལ་སོགས་པ༔ རྣམ་གྲངས་མང་བས་སྲུང་བྱར་ངོ་མ་ཐོག༔ སྔགས་གསུམ་ཕྱག་རྒྱ་བཞི་དང་སློབ་དཔོན་དྲུག༔ སྐུ་གསུང་ཐུགས་དང་ཡན་ལག་ཉེར་ལྔ་སོགས༔ ནོངས་པར་གྱུར་ཀུན་རང་གནོང་བཟོད་པར་གསོལ༔ དོན་གྱི་མཐར་ཐུག་གནད་ཀུན་སྡོམ་པའི་གསང་༔
བཞི་ཆ་སུམ་བྲལ་སྐད་ཅིག་ས་ལེ་བ༔ རང་རིག་སྐྱེ་མེད་ཀུན་ཏུ་བཟང་པོ་ལ༔ ཐོབ་བྱའི་དབང་དང་སྲུང་བྱའི་དམ་ཚིག་སོགས༔ རྒྱུ་དང་འབྲས་བུའི་ཆོས་ལས་ཡེ་ནས་འདས༔ ཡེ་སྲུང་མཚན་མ་བྲལ་བའི་རྫོགས་པ་ཆེར༔ དམ་ཚིག་ཉམས་པར་འགྱུར་བ་ག་ལ་སྲིད༔ ཉམས་པར་འགྱུར་ཞེས་སྒྲོ་བསྐུར་འདེབས་པའི་གནོང་༔ ཡེ་གྲོལ་ཀུན་བཟང་ཀློང་དུ་བཤགས་པར་བགྱི༔ ཀུན་བཟང་ཆོས་སྐུའི་དགོངས་སྤྱོད་དེ་འདྲ་ཡང་༔ དེ་ལྟར་བདག་གིས་མ་རིག་མ་རྟོགས་ཏེ༔
གློ་བུར་འཁྲུལ་དབང་དྲག་པོས་འཁོར་བར་འཁྱམས༔ ཡོད་མེད་གཉིས་ཀར་འཛིན་པ་ཡོང་རེ་གོལ༔ འབད་དང་རྩོལ་བས་བསྒྲུབས་པ་ཐང་རེ་ཆད༔ གནས་ལུགས་རང་ངོ་མ་ཤེས་སྙིང་རེ་རྗེ༔ སྡུག་བསྔལ་རྒྱ་མཚོར་གཡེང་བ་ཉོན་རེ་མོངས༔ དེང་ནས་རྡོ་རྗེ་རྒྱལ་པོའི་བཀའ་དྲིན་གྱིས༔ ཐབས་མཆོག་བླ་མེད་ཆོ་གས་ཉེར་ཟིན་ཏེ༔ སྐད་ཅིག་རྫོགས་སངས་རྒྱས་པའི་ངོ་མཚར་རྨད༔ ཉམས་ཆག་རྟོག་ཚོགས་མ་སྤངས་རང་གྲོལ་ནས༔ འཇའ་ལུས་ཟང་ཐལ་ཆེན་པོ་ཆོས་ཀྱི་སྐུ༔
འབྲས་བུ་རྒྱལ་པོའི་བཙན་ས་བླ་ན་མེད༔ ཀུན་བཟང་ཆོས་སྐུའི་རྒྱལ་སྲིད་ཨ་ལ་ལ༔ དེ་ལྟར་རྟོགས་ན་བསྐང་བཤགས་མཆོག་ཏུ་འགྱུར༔ ཡིག་བརྒྱ་བརྗོད༔ དེ་ལྟར་བཤགས་བགྱིས་ཉམས་ཆག་སོར་ཆུད་ནས༔ སླད་ནས་དམ་བཅའ་མཆོག་ཏུ་བཟུང་བ་ནི༔ ཧོཿ མགོན་པོ་ཐུགས་རྗེ་ཆེན་པོའི་རང་བཞིན་དགོངས༔ ཐོག་མ་ཐ་མ་མེད་ནས་ད་ལྟའི་བར༔ སེམས་ཅན་ལགས་པའི་འཁྲུལ་པའི་རང་བཞིན་ཏེ༔
མ་རིག་དབང་གིས་ནོངས་པར་མཆིས་སྲིད་ཀྱང་༔ སྒྱུ་མ་ལགས་པའི་གཉེན་པོ་སྟོབས་བཞི་ཡིས༔ བཤགས་པར་བགྱིད་ཟིན་མངོན་དུ་འགྱུར་ལགས་ཀྱི༔ མི་གསང་མི་སྦེད་སླད་འཆད་ཡང་དག་སྡོམ༔ མགོན་པོ་ཀུན་གྱི་སྤྱན་སྔར་བདག་འབུལ་གྱིས༔ བརྩེ་བ་ཆེན་པོའི་རྗེས་སུ་བཟུང་དུ་གསོལ༔ སྔོན་གྱི་སྲས་བཅས་རྒྱལ་ཀུན་གཤེགས་པའི་ལམ༔ རྨད་བྱུང་བྱང་ཆུབ་སྤྱོད་པ་བདག་གིས་སྤྱད༔ གདུལ་དཀའ་སྙིགས་མའི་འགྲོ་བ་ཐབས་ཀྱིས་འདུལ༔ འགྲོ་ཁམས་མ་སྟོང་བར་དུ་བདག་གཅིག་པུར༔
མྱ་ངན་འདས་ལ་སྤྲོ་བ་ཅང་མ་མཆིས༔ འགྲོ་བ་དྲུག་པོ་གནས་པར་དེ་སྲིད་དུ༔ བདག་ནས་བདག་གིས་མ་བསྒྲལ་བ་རྣམས་བསྒྲལ༔ མ་བསྒྲོལ་བསྒྲོལ་དང་མྱ་ངན་འདས་ལ་འགོད༔ མདོར་ན་འགྲོ་བའི་དོན་དུ་བདག་གི་ལུས༔ དུམ་བུ་སྟོང་དུ་གཏུབ་ཀྱང་མི་འདའ་བར༔ འགྲོ་ཀུན་བྱང་ཆུབ་སྙིང་པོ་མཆིས་བར་དུ༔ དཀོན་མཆོག་གསུམ་འཛིན་དམ་ཚིག་སྔགས་ལ་བརྩོན༔ སྐུ་གསུང་ཐུགས་དང་རིགས་ལྔ་སྲོག་ཏུ་འཛིན༔ ཡན་ལག་རྣམས་ཀྱང་དེ་བཞིན་ཡང་དག་བཟུང་༔
སྔོན་གྱི་བདེ་གཤེགས་སྲས་བཅས་མཛད་པ་དང་༔ རླབས་ཆེན་སྤྱོད་པ་རྒྱ་མཚོ་ཅི་འདྲ་བ༔ དེ་འདྲ་ཁོ་ནར་བདག་སྤྱད་བདག་འགྱུར་བར༔ དམ་པ་རྣམས་ཀྱིས་ནུས་མཐུ་བསྩལ་དུ་གསོལ༔ ཙིཏྟ་བཛྲ་ས་མ་ཡ་ཧོཿ བཛྲ་ས་མ་ཡ་སཏྭཾ༔ རྗེས་འབྲེལ་ཆོ་གར་ཡི་རང་བ་ནི༔ ཧོཿ མགོན་པོ་སྲས་བཅས་མཛད་པ་རྒྱ་མཚོ་དང་༔ སོ་འཕགས་རྣམ་དཀར་དགེ་བའི་བསོད་ནམས་ལ༔
ཕྲག་དོག་མི་དགེའི་ཀུན་སློང་རབ་སྤངས་ནས༔ ཚད་མེད་དགའ་བས་རྗེས་སུ་ཡི་རང་ངོ་༔ བསྐུལ་བ་ནི༔ ཧོཿ ཕྱོགས་བཅུའི་རྒྱལ་བ་སྲས་དང་བཅས་རྣམས་དགོངས༔ མཐའ་ཡས་འགྲོ་བ་ཀུན་ལ་སྨན་བསླད་དུ༔ གདུལ་བྱའི་ཁམས་དབང་མཐུན་པར་ཐེག་དགུ་ཡི༔ ཆོས་ཀྱི་འཁོར་ལོ་རབ་འབྱམས་བསྐོར་བར་བསྐུལ༔ གསོལ་འདེབས་ནི༔ ཧོཿ
མ་དག་ཞིང་གི་འགྲོ་བ་གནས་ཀྱི་བར༔ ཕྱོགས་རྣམས་ཀུན་བཞུགས་བསྟན་པའི་སྒྲོན་མེ་རྣམས༔ མྱ་ངན་འདའ་བཞེད་སྟོན་པ་གང་སུ་དག༔ བསྐལ་པ་བྱེ་བ་བསམ་ཡས་བཞུགས་གསོལ་འདེབས༔ བསྔོ་བ་ནི༔ ཧོཿ དགེ་ཚོགས་གང་འདིས་སྟོན་པ་སངས་རྒྱས་ཀྱི༔ བསྟན་པའི་ལམ་བཟང་ཐེག་པ་རིམ་པ་དགུའི༔ ས་བཅུ་ལམ་ལྔའི་བགྲོད་པ་མཐར་ཕྱིན་ནས༔ དོན་གཉིས་ལྷུན་འགྲུབ་བཀྲ་ཤིས་དཔལ་འབར་ཤོག༔
དེ་ལྟར་ཡན་ལག་བརྒྱད་ཀྱི་རྒྱུད་སྦྱོང་ཞིང་༔ དབང་བཞིའི་ཡེ་ཤེས་ཡང་དག་གསོ་བར་བྱེད༔ ཨོཾ་བཛྲ་ས་མ་ཡ་ཨོཾ༔ ཨཱཿབཛྲ་ས་མ་ཡ་ཨཱཿ ཧཱུྃ་བཛྲ་ས་མ་ཡ་ཧཱུྃ༔ སྭཱ་བཛྲ་ས་མ་ཡ་སྭཱ༔ ཧཱ་བཛྲ་ས་མ་ཡ་ཧཱ༔ རྡོ་རྗེའི་མེ་ཏོག་གནས་ལྔར་དོར་བྱས་ལ༔ ཨེ་མ༔ རང་གནས་ཡེ་ཤེས་ཡེ་ནས་དག་པ་ལ༔
གློ་བུར་རྣམ་རྟོག་སྤྲིན་བསྒྲིབས་མ་རིག་འགྲོར༔ ནམ་མཁའི་རྡོ་རྗེའི་དབང་བསྐུར་རྨད་པོ་ཆེ༔ རྒྱལ་ཐབས་སྤྱི་བླུག་ཆེན་པོར་ཡང་དག་སྩོལ༔ ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་སརྦ་བཛྲ་ས་མ་ཡ་ཧཱུྃ༔ ས་མ་ཡ་སཏྭཾ༔ ས་མ་ཡ་ཧོཿ ཡང་དག་བསྐུལ་ཞིང་ཡང་དག་འཇུག་པར་འཚལ༔ ཧཱུྃ༔ རིགས་འདུས་རྡོ་རྗེ་སེམས་དཔའི་གནས་བཞི་ནས༔ དབང་ཞིའི་ཡེ་ཤེས་ཡི་གེ་སྤྲིན་དུ་བླང་༔
ལས་ཉོན་བག་ཆགས་ཤེས་བྱའི་སྤྲིན་བྲལ་ནས༔ ལམ་བཞིའི་སྣོད་གྱུར་སྐུ་བཞིའི་ས་བོན་བཞག༔ གུ་རུ་བཛྲ་ས་ཏྭ་ཀཱ་ཡ་ཨ་བྷི་ཥིཉྩ་ཨོཾཿ ཝཱཀྐ་ཨ་བྷི་ཥིཉྩ་ཨཱཿ ཙིཏྟ་ཨ་བྷི་ཥིཉྩ་ཧཱུྃ༔ སརྦ་ཨ་བྷི་ཥིཉྩ་ཧྲཱིཿ དབང་བཞི་རིམ་དང་གཅིག་འཆར་བླངས་བའི་མཐར༔ ཛཿཧཱུྃ་བཾ་ཧོཿ དབྱེར་མེད་སྒྱུ་མ་ཆུ་ཟླ་འཇའ་ཚོན་བཞིན༔ རང་དང་སྣང་བའི་ཆ་དང་རྣམ་པ་ཀུན༔
རྡོ་རྗེ་སེམས་དཔའི་སྐུ་གསུང་ཐུགས་རྡོ་རྗེ༔ དབྱེར་མེད་བདེ་བ་ཆེན་པོར་འབྱམས་ཀླས་གྱུར༔ ཨོཾ་བཛྲ་ས་ཏྭ་ཨཱཿ རིགས་འདུས་ཡང་སྙིང་མཆོག་འདི་ཡང་དག་བཟླ༔ རྡོ་རྗེའི་འདུལ་བར་རྡོ་རྗེ་གསོ་སྦྱོང་འདི༔ ཚིག་ཉུང་དོན་འདུས་གསང་བ་སྤྱི་དང་མཐུན༔ ཡར་མར་དུས་དང་རྒྱུན་དུ་འབད་གྱུར་ན༔ ཉམས་པ་སྐྱོན་གྱི་དྲི་མ་ཀུན་དག་ནས༔ ཚེ་འདིར་མཆོག་ཐུན་དངོས་གྲུབ་དཀའ་བ་མེད༔ ཚེ་གཅིག་སྒྲུབ་ལ་འབད་ཀྱང་འདི་མེད་ན༔
ལམ་མགྲོན་རྐང་པ་ཆག་བཞིན་ཤིན་ཏུ་རྨོངས༔ དངོས་གྲུབ་ཆུ་རྒྱུན་འགོག་པའི་ཉམས་ཆག་སྡིག༔ བཤགས་པའི་ཏཎྚ་ཀུན་གྱི་དགོངས་བཅུད་བསྡུས༔ བདག་འདྲ་པདྨས་མ་འོངས་དོན་དུ་བཀོད༔ སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ྀཨཚ༔
ཅེས་པའང་འགྲོ་འདུལ་པད་རྒྱལ་གླིང་པས་སྦས་ཡུལ་པདྨ་བཀོད་ཀྱི་བྱང་གླིང་དབང་དྲག་དགའ་ཚལ་གྱི་ཉེ་ཞོལ་འབྲུག་ལ་མར་མེ་ཀོང་འབུམ་ནས་སྤྱན་དྲངས་པའི་ཟབ་གཏེར་ཡང་དག་པའོ། ། སརྦ་མངྒ་ལཾ།། །། ༄༅། ། བསྐང་བཤགས་ཉེར་བསྡུས་ནི། ཡེ་ཤེས་ཀྱི་འཁོར་ལོ་མཁའ་ཁྱབ་ཏུ་སད་པར་གྱུར༔ ཞེས་སྐྱབས་ཡུལ་གསལ་ལ༔ ཨོཾ༔ གཞི་ཐོག་དང་པོའི་སངས་རྒྱས་ཀུན་ཏུ་བཟང་༔ རྡོ་རྗེ་སེམས་དཔའ་རྡོ་རྗེ་དེ་བཞིན་གཤེགས༔ དཔའ་བོ་ཆེན་པོ་འགྲོ་བ་སྐྱོབ་པའི་མགོན༔ བདག་ལ་བརྩེར་དགོངས་ཡེ་ཤེས་སྤྱན་གྱིས་གཟིགས༔
ཨཱ༔ གདོད་ནས་མ་སྐྱེས་ཡེ་ནས་རྣམ་དག་ཀྱང་༔ འཁྲུལ་ངོར་གློ་བུར་ཤར་བའི་ཀུན་རྟོག་ལས༔ མ་རིག་གཟུང་འཛིན་རྐྱེན་སྣང་ཉམས་ཆག་ཀུན༔ དག་ཆེན་ཆོས་དབྱིངས་ཡུམ་གྱི་ཀློང་དུ་བཤགས༔ བཛྲ༔ གསང་བའི་བདག་པོ་རྡོ་རྗེའི་དམ་བསྒྲགས་པ༔ སྐུ་གསུང་ཐུགས་གསང་ས་མ་ཡ་འབུམ་གྱི༔ དམ་ལས་ཉམས་ཤིང་ཚིག་ལས་འགལ་བ་གང་༔ རབ་ཏུ་གནོང་ཤིང་འགྱོད་པས་མཐོལ་ལོ་བཤགས༔
ས་ཏྭ༔ ཉམས་པ་སྐྱོན་དུ་གྱུར་པའི་དུས་འདས་ནས༔ ལས་ཀྱི་གཉེར་འཛིན་རྡོ་རྗེ་མཁའ་འགྲོ་ཡི༔ བཀའ་ཡི་ཆད་པ་དྲག་པོའི་རྒྱུར་གྱུར་པའི༔ འདི་ཕྱིའི་སྒྲིབ་གྱུར་དམྱལ་ཆེན་རྒྱུ་བསགས་བཤགས༔ ཧཱུྂ༔ འདོད་པའི་རྒྱལ་པོ་ཡེ་ནས་རྡོ་རྗེ་ཆེ༔ དམིགས་སུ་མེད་ཅིང་ཉམས་དང་བཤགས་པ་བྲལ༔ ཀུན་ཏུ་བཟང་པོ་ཡེ་རྫོགས་རིག་པའི་ཀློང་༔ འདུ་འབྲལ་མེད་པ་ཆོས་དབྱིངས་ཀློང་དུ་ཨཱ༔
ཨཿ རྫོགས་ཆེན་སྤྲོས་པ་བྲལ་བའི་རྣལ་འབྱོར་ཆེའི༔ འཁོར་འདས་ཆོས་ཀུན་རང་རིག་བྱང་ཆུབ་སེམས༔ སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ༔ ཆོས་ཀྱི་དབྱིངས་སུ་ཉམས་པའི་གོས་མ་མྱོང་༔ ཉམས་སྲིད་སྒྲོ་བསྐུར་འདེབས་པའི་ནོངས་པ་གང་༔ འཁོར་འདས་ཉམས་ཉིད་ཐིག་ལེ་ཆེན་པོར་བཤགས༔ ལྟ་བའི་ཀློང་བཤགས་རྒྱུད་ཀྱི་རྒྱལ་པོ་འདི༔ གསང་ཆེན་འོད་གསལ་རྡོ་རྗེ་ཐེག་པའི་སྲོག༔ དེ་ལྟར་རྟོགས་ན་བསྐང་བཤགས་མཆོག་ཏུ་གྱུར༔
ཨ་ལ་ལ་ཧོཿ རྗེ་བཙུན་བླ་མ་རྣམས་ཀྱི་སྤྱན་ལམ་དུ། ། ཡོ་བྱད་འབྱོར་ཚོགས་ཆུང་བ་མཐོལ་ལོ་བཤགས། ། ཡི་དམ་ལྷ་ཚོགས་རྣམས་ཀྱི་སྤྱན་ལམ་དུ། ། མངོན་རྟོགས་སྤོང་ལེན་བགྱིས་པ་མཐོལ་ལོ་བཤགས། ། མཁའ་འགྲོ་སྡེ་བཞི་རྣམས་ཀྱི་སྤྱན་ལམ་དུ། ཁས་བླངས་དམ་བཅའ་ཉམས་པ་མཐོལ་ལོ་བཤགས། ། ཆོས་སྐྱོང་སྲུང་མ་རྣམས་ཀྱི་སྤྱན་ལམ་དུ། ། གཏོར་མ་ལོ་ཟླར་འགྱངས་བ་མཐོལ་ལོ་བཤགས། ། དུས་གསུམ་ཕ་མ་རྣམས་ཀྱི་སྤྱན་ལམ་དུ། །
དྲིན་ལན་ལན་གྱིས་མ་འཇལ་མཐོལ་ལོ་བཤགས། ། མཆེད་དང་ལྕམ་དྲལ་རྣམས་ཀྱི་སྤྱན་ལམ་དུ། ། དམ་ཚིག་བརྩེ་གདུང་ཆུང་བ་མཐོལ་ལོ་བཤགས། ། འགྲོ་དྲུག་སེམས་ཅན་རྣམས་ཀྱི་སྤྱན་ལམ་དུ། ། སྙིང་རྗེ་ཕན་སེམས་ཆུང་བ་མཐོལ་ལོ་བཤགས། ། སོ་སོར་ཐར་པ་རྣམས་ཀྱི་སྡོམ་པ་དང༌། ། བྱང་ཆུབ་སེམས་དཔའ་རྣམས་ཀྱི་བསླབ་པ་དང༌། ། རིག་འཛིན་སྔགས་ཀྱི་དམ་ཚིག་ལ་སོགས་པ། ། འགལ་ཞིང་ཉམས་པ་ཐམས་ཅད་མཐོལ་ལོ་བཤགས། ། མི་འཆབ་མི་སྦེད་སླན་ཆད་སྡོམ་པར་བགྱི། །
དུས་གསུམ་བསགས་པའི་སྡིག་སྒྲིབ་མཐོལ་བཤགས་ན། ། ཚངས་པར་མཛད་ནས་སྐུ་གསུང་ཐུགས་ལ་སོགས། ། མཆོག་དང་མཐུན་མོང་དངོས་གྲུབ་བསྩལ་དུ་གསོལ། ། ཨོཾ། ཡེ་ཤེས་ལྷ་ལ་རྣམ་རྟོག་མི་མངའ་ཡང༌། ། དེ་འཁོར་བཀའ་ཡི་སྲུང་མ་དམ་ཚིག་ཅན། ། ཐུགས་དང་འགལ་བར་གྱུར་ཀུན་བཟོད་པར་གསོལ། ། ཡུན་གྱི་སྒྲིབ་པ་མཆིས་ན་སྒྲིབ་པ་སྦྱོང༌། ། འཕྲལ་གྱི་རྐྱེན་གེགས་མཆིས་ན་རྐྱེན་གེགས་ཟློག ། ཚངས་པ་མཆོག་གི་དངོས་གྲུབ་བསྩལ་དུ་གསོལ། །
ཡིག་བརྒྱ་བརྗོད། ཧཱུྃ༔ བཀའ་གསང་རྨད་དུ་བྱུང་བའི་དཀྱིལ་འཁོར་དུ༔ བླ་མ་ཡིད་དམ་ལྷ་ཚོགས་ཡོངས་རྫོགས་ལ༔ རང་བྱུང་ཆོས་ཀྱི་དབྱིངས་ཀྱི་ཀོང་བུ་རུ༔ རིག་པའི་ཡེ་ཤེས་མར་མེ་གཏམས་ཏེ་འབུལ༔ རྩ་བརྒྱད་ཡན་ལག་སྟོང་སྦྱར་ཨ་མྲྀ་ཏ༔ སྐུ་ལྔ་ཡེ་ཤེས་ཡོངས་རྫོགས་མཆོད་པ་འབུལ༔ གཏོར་གཞོང་རྣམ་དག་དཔལ་གྱི་གཏོར་མས་གཏམས༔ འདོད་ཡོན་ཡོངས་སུ་རྫོགས་པའི་མཆོད་པ་འབུལ༔
ཁམས་གསུམ་འཁོར་བ་ཡོངས་སྒྲོལ་མཁའ་དབྱིངས་སུ༔ ཆགས་མེད་རཀྟ་དམར་གྱི་མཉེས་མཆོད་འབུལ༔ འབྲུ་བཅུད་སྟོང་ལ་སྦྱར་བའི་དཔའ་བོའི་རྫས༔ གཟི་བྱིན་བསྐྱེད་ཕྱིར་ཛ་གད་མཆོད་པ་འབུལ༔ ཨ་ལ་ལ་ཏེ་དགྱེས་པར་བཞེས་སུ་གསོལ༔ གཞན་ཡང་ཚེ་འདས་སྦྱིན་བདག་སོགས་ཁ་བསྒྱུར་ཏེ། ཕ་མས་ཐོག་དྲངས་འགྲོ་ཀུན་གྱི། ། ཉམས་ཆགས་ཐམས་ཅད་བསྐང་གྱུར་ཅིག ། རྟོག་སྒྲིབ་ཐམས་ཅད་བྱང་གྱུར་ཅིག ། ལས་ངན་སྡིག་སྒྲིབ་དག་གྱུར་ཅིག
ཁམས་གསུམ་འཁོར་བ་སྟོང་གྱུར་ཅིག ། འབྲས་བུ་སྐུ་གསུམ་ཐོབ་གྱུར་ཅིག ། བསྐང་གྱུར་དབང་དང་དངོས་གྲུབ་སྩོལ༔ ནམ་མཁའི་མཐར་ཐུག་ སོགས་སྨོན་ལམ་བཏབ་བོ། ། ཅེས་པའང་རྒྱུན་ཁྱེར་གྱི་དབང་དུ་བྱས་ཏེ་པད་རྒྱལ་པས་སོ།། ༄༅། ། རྡོར་སེམས་པདྨ་གསང་ཐིག་གི་དགོས་བསྐང་ནི། བསྐང་རྫས་ནམ་མཁའ་མཛོད་ཀྱི་སྔགས་རྒྱས་བརླབ་ལ། ཧཱུྃ། གཞི་ཐོག་དང་པོའི་མགོན་པོ་ཀུན་ཏུ་བཟང༌། ། གཞི་སྣང་མ་འགག་རོལ་པ་རྡོ་རྗེ་སེམས། །
རྒྱལ་བ་དགོངས་པའི་བརྒྱུད་པའི་བླ་མ་རྣམས། ། བརྡལ་ཁྱབ་ཡངས་པ་ལྟ་བས་ཐུགས་དམ་བསྐང༌། ། དགའ་རབ་རྡོ་རྗེ་བདེ་ཆེན་རྡོ་རྗེའི་གར། ། ཤྲཱི་སིངྷ་ཨ་ཏི་ཆོས་ཀྱི་མཛོད། ། མཉྫུ་ཤྲཱི་བརྡ་བརྒྱུད་བླ་མ་རྣམས། ། གསལ་སྟོང་འོད་གསལ་བསྒོམ་པས་ཐུགས་དམ་བསྐང༌། ། མཚོ་སྐྱེས་ཡབ་ཡུམ་གསང་ཆེན་སྔགས་ཀྱི་མཛོད། ། གདམས་པའི་བཀའ་བབ་སངས་རྒྱས་ཡེ་ཤེས་ཞབས། ། དུས་གསུམ་རིག་འཛིན་སྙན་བརྒྱུད་བླ་མ་རྣམས། ། རང་བྱུང་ཤུགས་འབྱུང་སྤྱོད་པས་ཐུགས་དམ་བསྐང༌། །
གཏེར་འབྱིན་རིག་འཛིན་བཀའ་བབ་ཆོས་ཀྱི་བདག ། རྩ་བརྒྱུད་བླ་མ་ཡི་དམ་ཌཱཀྐི་དང༌། ། རྡོ་རྗེའི་ཆོས་སྲུང་གཏེར་བདག་དམ་ཅན་བཅས། ། ཀུན་བཟང་རྣམ་འཕྲུལ་རྒྱ་མཚོས་ཐུགས་དམ་བསྐང༌། ། ཆོས་རྣམས་མ་ལུས་གདོད་ནས་རྣམ་དག་པའི། ། ཆོས་ཀུན་ངོ་བོ་བདེ་ཆེན་རྡོ་རྗེ་སེམས། ། ཡེ་རྫོགས་སྒྱུ་འཕྲུལ་དྲྭ་བའི་དཀྱིལ་འཁོར་པ། ། སྣང་སྲིད་གཞིར་བཞེངས་མཆོད་པས་ཐུགས་དམ་བསྐང༌། ། ཆོས་ཉིད་མངོན་སུམ་འཇའ་ཟེར་ཐིག་ལེའི་ཀློང༌། ། ཉམས་སྣང་གོང་འཕེལ་མཆོད་པའི་ཕྱག་རྒྱ་ཆེས། །
རིག་པ་ཚད་ཕེབས་དོན་དམ་ཨ་ཏིའི་ལྷ། ། བློ་འདས་ཆོས་ཟད་ཀློང་དུ་ཐུགས་དམ་བསྐང༌། ། མ་དག་ཁམས་གསུམ་འཁོར་བའི་སེམས་ཅན་གྱི། ། གཉིས་སྣང་འཁྲུལ་རྟོག་དབྱིངས་སུ་བསྒྲལ་བ་ཡི། ། གཉིས་མེད་དོན་གྱི་རྡོ་རྗེ་སེམས་དཔའ་ཆེ། ། ཕྱི་ནང་གསང་བ་དབྱེར་མེད་རྟོགས་པས་བསྐང༌། ། ཉམས་ཆགས་རྟོག་ཚོགས་མ་སྤངས་རང་གྲོལ་ནས། ། བཟང་ངན་གཉིས་མེད་ཀུན་ཏུ་བཟང་པོའི་ཀློང༌། ། སྐུ་གསུམ་དགོངས་པའི་ཡེ་ཤེས་མངོན་གྱུར་ཏེ། ། ཕྱམ་གཅིག་གདོད་མའི་གཞི་ལ་སངས་རྒྱས་ཤོག །
ཅེས་པའང་ཆོས་སྡེ་འདིའི་རྣལ་འབྱོར་གཡར་དམ་དུ་འཆང་བ་ཀརྨ་ཡེ་ཤེས་མཐར་ཕྱིན་གྱིས་ངོར་འགྲོ་འདུལ་པད་རྒྱལ་གླིང་པ་བདེ་ཆེན་རྡོ་རྗེ་རྩལ་གྱིས་ཤར་མར་སྦྱར་བ་སིདྡྷི་རསྟུ།། །། ༄༅། ། རྡོར་སེམས་ཚོགས་བསྡུས་ནི། རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧཱུྃ༔ བླ་མེད་ཚོགས་ཀྱི་མཆོད་པ་དམ་པ་འདི༔ དཔག་མེད་འདོད་ཡོན་ལྷ་མོའི་གར་བསྒྱུར་བཅས༔ རྡོ་རྗེ་སེམས་དཔའི་དཀྱིལ་འཁོར་ལྷ་ལ་འབུལ༔ ཉེས་ལྟུང་དྲི་མའི་ཚོགས་ཀུན་བསྐང་ཞིང་བཤགས༔ དགྲ་བགེགས་དབྱིངས་སྒྲོལ་གཟུགས་ཕུང་ཞལ་དུ་བསྟབ༔
ལྷག་གཏོར་དགྱེས་བཞེས་རྣམ་བཞིའི་ཕྲིན་ལས་སྒྲུབས༔ མ་ཧཱ་ག་ཎ་ཙཀྲ་བཱ་ལིཾ་ཏ་པཱུ་ཛ་ཁཱ་ཧི༔ ཨུཙྪིཥྚ་བཱ་ལིཾ་ཏ་ཁཱ་ཧི༔ ཅེས་པའང་པད་རྒྱལ་པས་ཉེར་མཁོའི་དབང་གིས་གཏེར་གཞུང་གི་བཅུད་བསྡུས་ཏེ་སྦྱར་བ་དགེ། ༈ ཚོགས་འབུམ་སྐབས་སུ་སྔགས་བསྔོས་ཙམ་གྱི་གྲངས་བསགས་དགོས་ཚེ་ལྷ་གང་ཡིན་གྱི་རྩ་སྔགས་མཐར་འབུལ་སྔགས་ཁོ་ནའོ། ། དེའི་ཚུལ། ཨོཾ་བཛྲ་ས་ཏྭ་ཨཱཿ ས་པ་རི་ཝཱ་ར་བྷྱཿ མ་ཧཱ་ག་ཎ་ཙཀྲ་པཱུ་ཛ་ཁཱ་ཧི༔ ཞེས་བརྒྱ་རེའི་མཚམས་ཚོགས་བསྡུས་ཚར་རེ་སྦྱར་རོ། །
ཞེས་སོ་སོར་གཞན་ལའང་བསྒྱུར་རོ། ། ཞེས་རཱ་ཛས་སོ།། །།
ྂ།༔ སྐུ་གསུམ་དགོངས་འདུས་ལས༔ སྣང་གསལ་སྒྲོན་མེའི་བསྐང་བཤགས་བཞུགས༔ ྂ།༔ ཤསྡྱ། ༁།༔ རང་རིག་སྐུ་གསུམ་དག་པའི་འདུད༔ བཞི་བའི་ལམ་གྱི་ཡེ་ཤེས་ལས་བྱེད་ཕྱིར༔ ཤིན་ཏུ་དག་གཙང་སྣང་གསལ་བརྒྱ་རྩ་སོགས༔
ལྷག་བསམ་དག་པ་གང་འབྱོར་ལེགས་པར་བཤགས༔ རྣ་དག་ཏིང་འཛིན་དག་པའི་བྱིན་གྱིས་བརླབ༔ རྃ་ཡྃ་ཁྃ༔ ཡེ་ཤེས་རང་རྩལ་དག་པའི་མེ་རླུང་ཆུས༔ རྣམ་རྟོག་མཚན་མའི་དྲི་མ་དབྱིངས་སུ་སྦྱང་༔ ཆོས་དབྱིངས་འོད་གསལ་སྟོང་པ་ངང་ཉིད་ལས༔ བྷྲཱུྃ་ལས་ཀོང་བུ་སྟོང་གསུམ་ཡངས་པ་རུ༔ ཧཱུྃ་ལས་སྡོང་བུ་དྲི་མེད་རི་རབ་ཙམ༔ བྃ་ལས་མར་ཁུ་མཐའ་ཡས་མཚོ་ལྟར་འཁྱིལ༔ རྃ་ལས་མེ་འོད་སྲིད་རྩེ་མནར་མེད་པར༔
རང་བཞིན་འོད་གསལ་སྣང་བ་ལམ་མེ་བ༔ ངོ་མཚར་རྨད་བྱུང་དག་དང་མ་དག་པའི༔ ཞིང་ཁམས་ཀུན་ཁྱབ་ཡེ་ཤེས་སྣང་བ་ཆེས༔ ཁམས་གསུམ་འཁོར་བའི་རྨོངས་ཁམས་རབ་བསལ་ཏེ༔ རང་གསལ་ཡེ་ཤེས་ལྔ་ཡི་དོན་རྟོགས་གྱུར༔ ཨོཾ་མ་ཧཱ་བཛྲ་ཨཱ་ལོ་ཀེ་ཨཱཿཧཱུྃ་སྭཱ་ཧཱ༔ ལན་གསུམ་དང་༔ ཨོཾ་བཛྲ་སྥ་ར་ཎ་ཁཾ༔ སྔགས་རྒྱས་མཁའ་ཁྱབ་དག་པའི་འཁོར་ལོར་སྤེལ༔ སྣང་གསལ་སྒྲོལ་མེའི་བསྐང་བཤགས་དངོས་གཞི་ནི༔
ཨོཾ་ཨཱཿཧཱུྃ༔ སྣང་སྲིད་དག་པ་རབ་འབྱམས་དོན་གྱི་དལ༔ བཀའ་གསང་རྨད་དུ་བྱུང་བའི་དཀྱིལ་འཁོར་འདིར༔ དངོས་འབྱོར་གཙང་སྦྱར་རྫས་ཀྱི་སྒྲོན་མེའི་མཚོན༔ ཡིད་སྤྲུལ་སྒྲོན་མེའི་སྲིད་ཞིའི་ཞིང་ཀུན་ཁྱབ༔ དོན་དམ་སྒྲོན་མེའི་བྱང་ཆུབ་སེམས་ཀྱི་མདངས༔ སྣང་གསལ་སྒྲོན་མེ་འབར་བའི་དམ་ཚིག་འདིས༔ བསྐང་ངོ་བསྐལ་བའི་ཐུགས་དམ་གཉན་པོ་བསྐང་༔ ཕྱོགས་བཅུར་བཞུགས་པའི་མཆོག་གསུམ་རྩ་གསུམ་ལྷ༔ མཁའ་འགྲོ་དམ་ཅན་རྒྱ་མཚོ་ལ་སོགས་པའི༔
ཇི་སྙེད་མཆོད་འོས་རྒྱ་མཚོའི་ཐུགས་དམ་བསྐང་༔ བསྐང་གྱུར་དབང་དང་དངོས་གྲུབ་མ་ལུས་སྩོལ༔ བཤགས་སོ་རང་བཞིན་སྡིག་ལྟུང་མ་ལུས་བཤགས༔ ཁྱད་པར་ཐེག་གསུམ་སྒོར་ཞུགས་བཅས་པའི་ཁྲིམས༔ ཐེག་པ་རིམ་དགུའི་དམ་ཚིག་ཉམས་ཆག་བཤགས༔ རྨི་ལམ་གློག་སྤྲིན་སྒྱུ་མ་ཆུ་ཟླའི་གར༔ འགྲོ་དྲུག་ལས་སྣང་མ་རིག་མུན་ཁམས་སངས༔ ཕྱི་ནང་གསང་གསུམ་དབྱེར་མེད་ཨ་ཏིའི་ཀློང་༔ འཁོར་འདས་མཉམ་ཉིད་རང་རིག་བྱང་ཆུབ་སེམས༔ ཀུན་ཏུ་བཟང་པོའི་ཀློང་དུ་མཉམ་བརྡལ་པས༔
ཁམས་གསུམ་འཁོར་བ་དོང་ནས་སྤྲུགས་པ་དང་༔ ཡེ་ཤེས་ལྔ་ཡི་རང་རྩལ་རབ་རྫོགས་ནས༔ སྐུ་ལྔ་ལྷུན་འགྲུབ་འབྲས་བུ་མྱུར་ཐོབ་ཤོག༔ འཿཨཿཤཿསཿམཿཧཿམ་མ་ཀོ་ལིཾ་ས་མཱནྟ༔ མ་ཧཱ་སུ་ཁཱ་སིདྡྷི་ཕ་ལ་ཨ་ལ་ལ་ཧོཿ ཨ་ཨ་ཨཱཿ འོད་གསལ་དག་མཉམ་ཆེན་པོའི་དགོངས་ཉམས་བསྐྱང་༔ དེ་ཡིས་ཉམས་ཆག་རྟོག་སྒྲིབ་དབྱིངས་སུ་དག༔ མཆོག་གསང་ཨ་ཏིའི་གནད་གསང་སྣང་བ་བཞིའི༔ ཉམ་ལེན་དྲོད་ཚད་མ་ལུས་མཐར་ཕྱིན་ནས༔
ནང་དབྱིངས་གཞོན་ནུ་བུམ་སྐུར་བྱང་ཆུབ་ཐོབ༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ྂ།༔ སྐུ་གསུམ་དགོངས་འདུས་ལས༔ སྣང་གསལ་སྨོན་ལམ་ཡེ་ཤེས་གསང་རྫོགས་ཞེས་བྱ་བ༔ ྂ།༔ གགྨཱ།༔
ཨེ་མ་ཧོཿ ཕྱོགས་བཅུའི་རྒྱལ་བ་སྲས་དང་བཅས་རྣམས་དང་༔ དཀྱིལ་འཁོར་ལྷ་ཚོགས་རྣམས་ཀྱི་སྤྱན་ལམ་དུ༔ རྒྱུ་རྐྱེན་རྣམ་དག་མཆོད་པའི་ཕྱག་རྒྱ་ཆེ༔ སྣང་གསལ་མར་མེ་འདི་ཕུལ་བསོད་ནམས་ཀྱིས༔ འདིར་ཚོགས་མཆེད་ལྕམ་ཕ་མས་གཙོར་བྱས་པའི༔ ཁམས་གསུམ་རིགས་དྲུག་སེམས་ཅན་མ་ལུས་པ༔ མ་རིག་མུན་པའི་སྨག་འཐུག་དྲུང་འབྱིན་ཏེ༔ རང་རིག་དག་པ་ཡེ་ཤེས་འོད་ལྔའི་ཀློང་༔ ས་བཅུ་ལམ་ལྔ་མིག་འཕྲུལ་ལྟར་བགྲོད་ནས༔
རྡོ་རྗེ་འཛིན་པའི་ས་ལ་རབ་ཏུ་གནས༔ སངས་རྒྱས་མཛད་པའི་སྤྲིན་ཆེན་རོལ་མོ་ཡིས༔ ཁམས་གསུམ་འཁོར་བ་དོང་ནས་སྤྲུགས་གྱུར་ཅིག༔ དེ་མ་གྱུར་གྱི་ཚེ་རབས་ཐམས་ཅད་དུ༔ དལ་འབྱོར་རྟེན་ཐོབ་གསང་སྔགས་ཆོས་དང་འཕྲད༔ ཕྱི་ནང་བསྐྱེད་རྫོགས་དམ་ཚིག་རྣམ་པར་དག༔ ས་དང་ལམ་གྱི་ཡོན་ཏན་རབ་རྫོགས་ནས༔ ཀུན་ཏུ་བཟང་པོའི་གོ་འཕང་མྱུར་ཐོབ་ཤོག༔ དམ་གཙང་མཆེད་ལྕམ་རྡོ་རྗེ་ལུ་གུ་བརྒྱུད༔ སྣང་གསལ་ཐོགས་ཏེ་དཀྱིལ་འཁོར་དལ་ལ་བསྐོར༔
མི་གཡོ་རིག་པའི་རྩལ་གྱིས་རྒྱས་གདབ་ན༔ ས་ལམ་ཡོན་ཏན་མིག་འཕྲུལ་ལྟར་བགྲོད་ནས༔ ཚེ་གཅིག་སངས་རྒྱས་ས་ལ་ཐེ་ཚོམ་མེད༔ ཚིག་ཆུང་དོན་ཆེ་ཁྱད་པར་འཕགས་པས་ཟབ༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ ྀཨཚ༔ ཅེས་པའང་འགྲོ་འདུལ་པད་རྒྱལ་གླིང་པའི་སྦས་ཡུལ་པདྨ་བཀོད་ཀྱི་ཆོས་སྡེ་ཡང་དག་པའོ། ། སརྦ་དཱ་མངྒ་ལཾ།། །།
ྂ།༔ སྐུ་གསུམ་དགོངས་འདུས་ལས༔ རྡོ་རྗེ་སེམས་དཔའི་ཚེ་སྒྲུབ་ཡེ་ཤེས་བཅུད་ལེན་བཞུགས་སོ༔ ྂ།༔ ༁ཾཊྶ། རྻ།༔ རྡོ་རྗེ་ཚེ་དཔག་མེད་ལ་དབྱེར་མེད་འདུད༔ རྡོ་རྗེ་ཚེ་ཡི་ལས་ལ་སྦྱར་འདོད་ན༔ བཅུད་ལྡན་ཚེ་བུམ་ཛ་གད་བཅུད་ལེན་རྫས༔ ཚེ་མདའ་ལ་སོགས་རྟེན་བཅས་རྩེ་གཅིག་ཏུ༔
ཏིང་འཛིན་ལྡན་པའི་ཚེ་ཡི་རིག་སྔགས་བཟླ༔ གསང་བའི་གཞུང་བསྲང་དངོས་གཞི་བསྐྱེད་བཟླས་ནི༔ རྡོར་སེམས་ཐུགས་ཀར་ཉི་ཟླའི་གྭའུའི་དབུས༔ པདྨ་ཚེ་དཔག་མེད་མགོན་སྐུ་མདོག་དམར༔ དམར་གསལ་མཉམ་བཞག་ཚེ་བུམ་ལོངས་སྤྱོད་རྫོགས༔ རང་འོད་ཡུམ་སྦྱོར་ཐུགས་ཀར་ཟླ་དཀྱིལ་སྟེང་༔ ཧྲཱིཿམཐར་ཚེ་ཡི་རིག་པ་གཡས་འཁོར་ལས༔ འོད་ཟེར་སྤྲོ་བསྡུས་འཁོར་འདས་ཚེ་བཅུད་ཀུན༔ ཐུགས་ཀའི་ཧྲཱིཿལ་འདུས་པའི་རྡོ་རྗེ་ཡི༔ སྲོག་མཆོག་དམ་པ་མངོན་དུ་གྱུར་བར་ བསམ༔
ཨོཾ་བཛྲ་ས་ཏྭ་ཨཱཿ ཧྲཱིཿབཛྲ་ཨཱ་ཡུ་ཥེ་ཧཱུྃ་བྷྲཱུྃ་ནྲྀ་ཛཿསྭཱ་ཧཱ༔ འབྲུ་འབུམ་བཟླས་པས་རྡོ་རྗེ་སྲོག་ཐོབ་གྱུར༔ ས་མ་ཡ༔ སྐབས་སུ་རྡོ་རྗེའི་ཚེ་མཆོག་བསྐུལ་བ་ནི༔ ཧྲཱིཿ ཚེ་དང་ཡེ་ཤེས་དཔག་མེད་བཅོམ་ལྡན་འདས༔ རང་བྱུང་རྡོ་རྗེ་སེམས་དཔའ་ཚེ་དཔག་མེད༔ གདན་གསུམ་ཞི་ཁྲོའི་དཀྱིལ་འཁོར་དབྱིངས་ནས་བཞེངས༔ ཚེ་ཡི་ཕོ་ཉ་ལྷ་མོ་མགྱོགས་མའི་ཚོགས༔
ཉི་རྡུལ་ལྟ་བུར་དཔག་མེད་རབ་འཕྲོས་པས༔ སྣང་སྲིད་འཁོར་འདས་ཀུན་གྱི་ཚེ་དང་བཅུད༔ རང་བཞིན་དབྱིངས་ནས་ཕྱག་རྒྱ་འོད་ཟེར་དང་༔ ཡིག་འབྲུ་ཕྱག་མཚན་བདུད་རྩིའི་རྣམ་པ་རུ༔ ཁུག་ཅིག་དྲོངས་ཤིག་ཡེ་ཤེས་ཚེ་བཅུད་ཁུག༔ གཞོམ་ཞིག་དང་བྲལ་འཆི་མེད་རྡོ་རྗེའི་སྐུ༔ འགགས་མེད་གསུང་དང་རྡོ་རྗེ་སེམས་དཔའི་ཐུགས༔ མངོན་གྱུར་རྟག་པ་དམ་པའི་མཆོག་སྩོལ་ཅིག༔ ཨོཾ་བཛྲ་ས་ཏྭ་ཨཱཿ ཨོཾ་ཚེ་བྷྲཱུྃ་གཡུ་བྷྲཱུྃ་གཡུ་ཚེ་བྷྲཱུྃ་ཨཱ་ཡུརྫྙཱ་ན་གཡུ་ཚེ་བྷྲཱུྃ༔
ཡང་ཡང་བསྐུལ་ཞིང་དབྱིངས་སུ་སྦ་བར་བྱ༔ ཧོཿ མ་ལུས་འཁོར་འདས་ཀུན་གྱི་ཚེ་དང་བཅུད༔ འབྱུང་ལྔ་རྣམ་དག་ཡུམ་ཆེན་ལྔ་ཡི་མཁའ༔ རྣམ་ཀུན་མཆོག་ལྡན་དབྱིངས་སུ་རྒྱས་གདབ་པས༔ མཚན་མེད་དོན་གྱི་རྡོ་རྗེ་སེམས་དཔར་མཇལ༔ དྷརྨ་དྷཱ་ཏུ་ཨཱཿ དེ་ལྟར་བསྐྱེད་བཟླས་ནུས་པ་ལམ་ལོངས་ཕྱིར༔ རྡོ་རྗེ་ཚེ་ཡི་དབང་མཆོག་བསྐུར་འདོད་ན༔ སློབ་མ་ཁྲུས་ལ་བགེགས་ཕྲལ་དབུགས་དབྱུང་སྟེ༔
དབང་བསྐུར་དགོངས་པ་ཁྲོལ་ཞིང་ལོ་རྒྱུས་བཤད༔ མཎྜལ་འབུལ་ཞིང་གསོལ་བ་འདེབས་པ་ནི༔ ཧོཿ རང་བྱུང་རྡོ་རྗེ་སེམས་དཔའ་ཚེ་དཔག་མེད༔ དབྱེར་མེད་རྡོ་རྗེ་སློབ་དཔོན་བརྩེ་བར་དགོངས༔ དུས་མིན་འཆི་བའི་འཇིགས་ཚོགས་ཀུན་སྐྱོབ་ཅིང་༔ རྡོ་རྗེ་ཚེ་ཡི་དབང་མཆོག་དམ་པ་སྩོལ༔ རྒྱུད་སྦྱང་སྡོམ་སྦྱིན་སྣོད་དང་ལྡན་པར་བྱས༔ སློབ་མ་ལྟར་གསལ་དབྱིངས་ནས་ཡེ་ཤེས་བཀུགས༔ དབྱེར་མེད་རྒྱས་གདབ་རྡོ་རྗེའི་ཚེ་འགུགས་བསྐུལ༔
ཚེ་བུམ་བདུད་རྩི་གང་བ་སྤྱི་བོར་བཟུང་༔ ཨོཾ༔ འཆི་མེད་རྡོ་རྗེ་རང་བཞིན་བུམ་པ་ན༔ རང་བྱུང་རྡོ་རྗེ་ཚེ་ཡི་ལྷ་ཚོགས་བཞུགས༔ སྐལ་ལྡན་བུ་ཡི་ལུས་ལ་དབང་བསྐུར་བས༔ མི་ཤིགས་རྡོ་རྗེ་སེམས་དཔའི་སྐུ་ཐོབ་ཤོག༔ རྩ་སྔགས་དང་༔ བཛྲ་ཀཱ་ཡ་ཨ་བྷི་ཥིཉྩ་ཨོཾ༔ ཚེ་བཅུད་བདུད་རྩིའི་བྷནྡྷ་མགྲིན་པར་བཞག༔ ཨཱཿ
རང་བཞིན་རྣམ་དག་དབྱིངས་ཀྱི་བྷནྡྷ་རུ༔ འཆི་མེད་བྱང་སེམས་ཛ་གད་བཅུད་ཀྱི་གཏམས༔ སྐལ་ལྡན་སློབ་མའི་མགྲིན་པར་བསྐུར་བ་ཡི༔ འགགས་མེད་རྡོ་རྗེ་སེམས་དཔའི་གསུང་ཐོབ་ཤོག༔ བཛྲ་ཝཱཀྐ་ཨ་བྷི་ཥིཉྩ་ཨཱཿ ཚེ་རིལ་སྙིང་ཁར་བཞག་ཅིང་ཇུར་མིད་ཆུག༔ ཧཱུྃ༔ སྣོད་བཅུད་རྣམ་དག་འཁོར་འདས་ཀུན་གྱི་བཅུད༔ ཡེ་ཤེས་སྙིང་པོ་སྲོག་ཏུ་དྲིལ་བའི་དབང་༔ སྐལ་ལྡན་སློབ་མའི་སེམས་ལ་བསྐུར་བ་ཡི༔
རང་བྱུང་རྡོ་རྗེ་སེམས་དཔའི་སྲོག་ཐོབ་ཤོག༔ བཛྲ་ཙིཏྟ་ཨ་བྷི་ཥིཉྩ་ཧཱུྃ༔ དབྱིངས་སུ་རྒྱས་གདབ་ཤིས་པ་རྒྱ་ཆེར་སྤེལ༔ དམ་ཚིག་ཁས་བླངས་གཏང་རག་མཎྜལ་འབུལ༔ རྗེས་ཀྱི་རིམ་པ་སྒྲུབ་ཐབས་གཞུང་ལྟར་བྱ༔ དེ་ཡིས་གནས་སྐབས་ཚེ་ཡི་བགེགས་སེལ་ཅིང་༔ མཐར་ཐུས་འཆི་མེད་གཉུག་མའི་སྲོག་གྲུབ་བོ༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔
ྀཨཚ༔ ༄༅། །སྐུ་དགོངས་རྡོར་སེམས་པདྨ་གསང་ཐིག་གི་ཚེ་དབང་ཟུར་རྒྱན་རྡོ་རྗེའི་ཕྲེང་མཛེས་ཞེས་བྱ་བ་བཞུགས་སོ།། ཨོཾ་སྭ་སྟི། སྐུ་དགོངས་རྡོར་སེམས་པདྨ་གསང་ཐིག་གི་ཚེ་སྒྲུབ་ཡེ་ཤེས་བཅུད་ལེན་དང་འབྲེལ་བའི་ཚེ་དབང་ཇི་ལྟར་བསྐུར་བའི་ཚུལ་ནི། གཏེར་གཞུང་ལས། བཅུད་ལྡན་བུམ་པ་ཛ་གད་བཅུད་ལེན་རྫས༔ ཚེ་མདའ་ལ་སོགས་རྟེན་བཅས་རྩེ་གཅིག་ཏུ༔ ཏིང་འཛིན་ལྡན་པའི་ཚེ་ཡི་རིགས་སྔགས་བཟླ༔ ཞེས་རྡོར་སེམས་དཀྱིལ་འཁོར་གཞུང་བཞིན་ཞལ་ཕྱེས་པས་མདུན་ངོས་སོགས་གང་བདེར་མཎྜལ་ཚོམ་བུ་གཅིག་པའི་ཁར་དབུས་སུ་ཚེ་བུམ་བཅུད་ལྡན་གྱི་གཡས་གཡོན་དུ་ཚེ་ཆང་དང་ཚེ་རིལ་ཚེ་རྫས་ཕབ་གཏའ་ཅན་དང༌། རྒྱབ་སོགས་གང་བདེར་མདའ་དར་སོགས་བཀོད་ལ།
གཞུང་གི་བསྙེན་སྒྲུབ་ལས་གསུམ་གྱི་བཟླས་པ་སྒྲུབ་མཚམས་གཟུངས་ཐག་བསྡུ་ལ། ཕཊ྄་ཛཿ ས་ ཡེ་ཤེས་ཀྱི་དཀྱིལ་འཁོར་ལོགས་སུ་ཕྱེས་ཏེ་ཚེ་ཡི་དཀྱིལ་འཁོར་དུ་འཇུག་པར་ བསམ་ལ། རྡོར་སེམས་ཐུགས་ཀར་ སོགས་ནས་ འགྱུར་བར་ བསམ། འབྲུ་དྲུག་ཚེ་ཤམ་ཅན་བཟླ་ལ་མདའ་དར་བཅས་ཚེ་འགུགས་ནི། ཧྲཱིཿ ཚེ་དང་ཡེ་ཤེས་ སོགས་ནས་ གཡུ་ཚེ་བྷྲཱུྃ༔ བར་ལན་གསུམ་བསྐུལ། ཚེ་རྒྱས་གདབ་པ་ནི། ཧོཿ
མ་ལུས་ སོགས་ནས་ དྷཱ་ཏུ་ཨཱཿ ཞེས་དང་ཐུན་མཚམས་མཆོད་བསྟོད་ནས་བདག་འཇུག་བསྡུས་པ་ཡོངས་རྫོགས་ལས་བྱང་ལྟར་བཏང༌། སྲུང་མའི་གཏོར་བསྔོས་དང༌། བསྐང་བཤགས་རྒྱས་བསྡུས་གང་གྲུབ་ཀྱི་ཚོགས་མཆོད་བྱིན་བརླབས་ནས་ཚོགས་ཐ་མའི་བར་བཏང༌། བདག་འཇུག་རྒྱས་པ་མ་གྲུབ་ན་བསྡུས་པ་གོང་དུ་སོང་བའི་མཐུས། དབང་དངོས་ལ་གཏེར་གཞུང་ལས། སློབ་མ་ཁྲུས་ལ་བགེགས་ཕྲལ་དབུགས་དབྱུང་སྟེ༔ དབང་བསྐུར་དགོངས་པ་ཁྲོལ་ཞིང་ལོ་རྒྱུས་བཤད༔ མཎྜལ་འབུལ་ཞིང་གསོལ་བ་འདེབས་པ་ནི། ཞེས་སློབ་མ་བོས་ལ་སྒོ་དྲུང་ནས་ཁྲུས་དང་ནང་དུ་འཁོད་པར་མེ་ཏོག་བཀྱེས་ལ་བགེགས་གཏོར།
རང་ཉིད་སྐད་ཅིག་གིས་རྡོ་རྗེ་ཧེ་རུ་ཀའི་སྐུར་ གསལ། རྃ་ཡྃ་ཁྃ་ གིས་བསང་སྦྱངས། ཨོཾ་ཨཱཿཧཱུྃ་ཧོཿ ས་བྱིན་བརླབ། སརྦ་བྷཱུ་ཏ་ཨ་ཀརྵ་ཡ་ཛཿ ས་མགྲོན་བཀུག ། སརྦ་བྷིགྷྣཱན་བ་ལིཾ་ཏ་ཁཱ་ཧི། ལན་གསུམ་གྱི་གཏོར་མ་བསྔོས། ལས་བྱང་ལྟར་བཀའ་བསྒོ་དང་སྲུང་འཁོར་གྱི་ཚིག་བརྗོད་ལ་དམིགས་པ་གསལ་གདབ། མཚམས་སྦྱོར་གྱི་ཁྱད་པར།
དེ་ལ་འདིར་ཟབ་གསང་བླ་མ་ཐུགས་ཀྱི་སྒྲུབ་པ་སྐུ་གསུམ་དགོངས་པ་འདུས་པའི་ཆོས་སྡེ་ཆེན་པོའི་ཆ་ལག་གསང་ཆེན་དཀྱིལ་འཁོར་རབ་འབྱམས་ཀྱི་སྤྲུལ་གཞི་རིགས་བདག་བླ་མ་རྡོ་རྗེ་སེམས་དཔའ་པདྨ་གསང་བའི་ཐིག་ལེའི་དཀྱིལ་འཁོར་དང་འབྲེལ་བའི་འཆི་མེད་ཚེ་ཡི་དབང་བསྐུར་བ་ཡིན་ཏེ། གཏེར་གཞུང་ལས། དེ་ཡིས་གནས་སྐབས་ཚེ་ཡི་བགེགས་སེལ་ཅིང་༔ མཐར་ཐུག་འཆི་མེད་གཉུག་མའི་སྲོག་གྲུབ་བོ༔ ཅེས་དཔལ་གྱི་གུར་ནས་བསྔགས་པ་དོན་དང་ལྡན་ཞིང་ཟབ་པའི་མཐར་ཐུག་དེའི་དབང་བསྐུར་བ་ལ་དཀྱིལ་འཁོར་དུ་འཇུག་པའི་དབང་བསྐུར་བ་གཉིས་ལས། དང་པོ་བདག་ཉིད་ཀྱི་བགྱི་བར་འོས་པ་རྣམས་སྔོན་དུ་ལེགས་པར་གྲུབ་ཏེ་སློབ་མ་ཁྱེད་རང་རྣམས་ཀྱི་ངོ་སྐལ་དུ་གྱུར་པ་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་ཞིང་ཁམས་དབུལ། ཞེས་མཎྜལ་ཕུལ་བཅུག ། བླ་མ་དང་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་ཚེ་དཔག་མེད་ཐ་མི་དད་པར་གསོལ་བ་བཏབ་པ་འདིའི་རྗེས་ཟློས། ཧོཿ རང་བྱུང་རྡོ་རྗེ་ སོགས་ནས་དམ་པ་སྩོལ༔
ལན་གསུམ་དང༌། གཏེར་གཞུང་ལས། རྒྱུད་སྦྱང་སྡོམ་སྦྱིན་སྣོད་དང་ལྡན་པར་བྱས༔ སློབ་མ་ལྷར་གསལ་དབྱིངས་ནས་ཡེ་ཤེས་བཀུག༔ དབྱེར་མེད་རྒྱས་གདབ་རྡོ་རྗེའི་ཚེ་འགུགས་བསྐུལ༔ ཞེས་བླ་མ་དཀྱིལ་འཁོར་གྱི་གཙོ་བོ་སྐྱབས་གནས་རྒྱ་མཚོའི་ངོ་བོ་བཞུགས་པའི་དྲུང་དུ་ཐལ་སྦྱར་སྙིམ་པ་མེ་ཏོག་གིས་བརྒྱན་ཏེ་བྱང་ཆུབ་སྙིང་པོའི་བར་དུ་མཁའ་ཁྱབ་སེམས་ཅན་གྱི་དོན་དུ་སྐྱབས་སུ་འགྲོ་ཞིང་སེམས་བསྐྱེད་པ་ འདིའི་རྗེས་ཟློས་ལན་གསུམ་མཛོད། ན་མོཿ ཕྱོགས་བཅུའི་ སོགས་ནས་ སྐྱབས་སུ་མཆི༔ ལན་གསུམ་དང༌། ཧོཿ
ཇི་ལྟར་ སོགས་ནས་ རྟག་ཏུ་བསྐྱེད༔ ལན་གསུམ་ཕྱག་འཚལ་བ་སོགས་ཚོགས་བསགས་ཡན་ལག་བརྒྱད་ཀྱི་ཚིག་དོན་གསལ་ཐོབ་ལ་འདིའི་རྗེས་ཟློས་མཛོད། ཧོཿ རང་རིག་ སོགས་ནས་ བྱང་ཆུབ་ཤོག༔ ཞེས་དང༌། ཁྱེད་རང་རྣམས་ཀྱི་རྒྱུད་སྡོམ་ལྡན་དུ་བྱ་བའི་སླད་དུ་ འདིའི་རྗེས་ཟློས་གསུམ་མཛོད། སྒྱུ་འཕྲུལ་རྩ་བའི་དཀྱིལ་འཁོར་འདི༔ སོ་སོར་ཐར་པའི་སྡོམ་པ་དང་༔ བྱང་ཆུབ་སེམས་དཔའི་བསླབ་བྱ་དང་༔ རིག་འཛིན་སྔགས་ཀྱི་དམ་ཚིག་རྣམས༔
དེང་ནས་བདག་གིས་བརྟན་པོར་བཟུང་༔ ཞེས་དང༌། དབང་གི་གཞི་འགོད་པ་ཡེ་ཤེས་པ་དབབ་པའི་དོན་དུ་ཁྱེད་རྣམས་ཀྱི་སྒོ་གསུམ་གྱི་གནད་དྲག་ཏུ་གཅུན་ལ་དམིགས་པ་འདི་བཞིན་མཛོད། ད་སློབ་མ་ཁྱེད་རང་རྣམས་སྐད་ཅིག་གིས་བླ་མ་རྡོ་རྗེ་སེམས་དཔའ་ཡབ་ཡུམ་གྱི་སྐུར་གསལ་བའི་ཐུགས་ཀར་ཉི་ཟླའི་གྭའུ་ཁ་སྦྱོར་གྱི་དབུས་སུ་ཡེ་ཤེས་སེམས་དཔའ་པདྨ་ཚེ་དཔག་མེད་སྐུ་མདོག་དམར་པོ་ཕྱག་གཉིས་མཉམ་བཞག་གི་སྟེང་ན་འཆི་མེད་ཚེ་ཡི་བདུད་རྩིས་གང་བའི་བུམ་པ་འཛིན་ཅིང་རང་འོད་ཀྱི་ཡུམ་དང་སྦྱོར་བ། ལོངས་སྤྱོད་རྫོགས་པའི་ཆས་ཀྱི་རྒྱན་པར་གསལ་བའི་ཐུགས་ཀའི་ས་བོན་མར་མེ་ལྟར་འབར་ཞིང་གསལ་བའི་འོད་ཀྱིས་བསྐུལ་བའི། བླ་མ་དཀྱིལ་འཁོར་བའི་ལྷ་ཚོགས་རྣམས་ཀྱི་ཐུགས་ཀ་ནས་སྐུ་དང་ཡིག་འབྲུ་ཕྱག་མཚན་གྱི་རྣམ་པ་གྲངས་མེད་པ་འོད་ཟེར་གྱི་ཕུང་པོར་འབར་ཞིང་འཕྲོ་བ་ཁ་ཆར་དང་བུ་ཡུག་འཚུབས་པ་བཞིན་དུ་བྱུང་བ་ཁྱེད་རང་རྣམས་ཀྱི་བ་སྤུའི་ཁུང་བུ་ནས་ཞུགས་ལུས་ཀྱི་ནང་ཀུན་དང་ཁྱད་པར་སྙིང་གའི་ཏིང་འཛིན་སེམས་དཔའ་ལ་སིབ་སིབ་ཐིམ་པས་བདེ་བའི་ཡེ་ཤེས་བཟོད་མེད་དུ་འབར་བར་སྒོམས་ཤིག ། སྤོས་རོལ་བཅས། ཨོཾ་ཨཱཿཧཱུྃ་གུ་རུ་བཛྲ་ས་ཏྭ་ཨ་ཡུ་ཥེ་དྷེ་ཝ་ཌཱཀྐི་ནཱི་ཛྙཱ་ན་ཨ་བེ་ཤ་ཡ་ཨ་ཨཱཿ པྲ་བེ་ཤ་ཡ་པྲ་བེ་ཤ་ཡ༔ ས་མ་ཡ་ཕཻཾ་ཕཻཾ༔
ས་མ་ཡ་ཛཿཧཱུྃ་བཾ་ཧོཿ ཞེས་ཡེ་ཤེས་པ་ཁྱེད་རང་རྣམས་ཀྱི་རྒྱུད་ལ་བྱང་ཆུབ་མ་ཐོབ་ཀྱི་བར་དུ་རབ་ཏུ་བརྟན་པར་བྱས་པའི་མོས་པ་མཛོད། ཏིཥྛ་བཛྲ་ མེ་ཏོག་དོར། གཉིས་པ་ཚེ་དབང་དངོས་གཞིའི་དོན་དུ་མཎྜལ་ཕུལ། གསོལ་བ་འདེབས་པ་འདིའི་རྗེས་ཟློས་མཛོད། ཧོཿ སྐྱེ་རྒ་ན་འཆི་སྒྱུ་མའི་གྲོང་ཁྱེར་ནས༔ སྲོག་གི་ཆུ་བུར་འཇིགས་པ་སྐྱབས་ཀྱི་མཆོག༔ བཅོམ་ལྡན་རྡོ་རྗེ་སེམས་དཔའ་ཚེ་དཔག་མེད༔ བདག་ལ་འཆི་མེད་ཚེ་ཡི་དབང་བསྐུར་སྩོལ༔
ལན་གསུམ། སློབ་དཔོན་གྱི་ཐུགས་ཀའི་འོད་ཟེར་གྱིས་བསྐུལ་བས་དབང་ལྷ་གདན་གསུམ་ཚང་བའི་དཀྱིལ་འཁོར་ནམ་མཁའ་གང་བའི་ལྷ་ཚོགས་སྤྲུལ་པའི་ལྷ་མོ་མགྱོགས་མའི་ཚོགས་དང་བཅས་པ་རྣམས་ཀྱི་རྡོ་རྗེ་ཚེ་འགུགས་པའི་ཕྲིན་ལས་མཛད་པར་ མོས་ལ། ཧྲཱིཿ ཚེ་དང་ཡེ་ཤེས་ སོགས་ནས་ གཡུ་ཚེ་བྷྲཱུྃ༔ ལན་གསུམ་དང༌། ཚེ་བུམ་ཐོགས་ལ། ཨོཾ༔ འཆི་མེད་རྡོ་རྗེ་ སོགས་ནས་ ཨ་བྷི་ཥིཉྩ་ཨོཾ༔ བུམ་པ་སྤྱི་བོར་བཞག་ཅིང་བུམ་ཆུ་མྱང༌། ཚེ་ཆང་ཐོགས་ལ།
ཨཱཿ རང་བཞིན་རྣམ་དག་ སོགས་ནས་ ཨ་བྷི་ཥིཉྩ་ཨཱཿ ཚེ་ཐོད་མགྲིན་པར་བཞག་ཅིང་བདུད་རྩི་མྱང༌། ཚེ་རིལ་ཐོགས་ལ། ཧཱུྃ༔ སྣོད་བཅུད་རྣམ་དག་ སོགས་ནས་ ཨ་བྷི་ཥིཉྩ་ཧཱུྃ༔ ཚེ་རིལ་སྙིང་ཁར་བཞག་ཅིང་ཟ་བཅུག ། གཞུང་ལས། དབྱིངས་སུ་རྒྱས་གདབ་ཤིས་པ་རྒྱ་ཆེར་སྤེལ༔ ཞེས་ཚེ་མདའ་སྤྱི་བོར་རྒྱ་གྲམ་གྱི་ཚུལ་དུ་བཀོད་ལ།
ཧོཿ མ་ལུས་འཁོར་འདས་ སོགས་ནས་ དྷརྨ་དྷཱ་ཏུ་ཨཱཿ རྙེད་དཀའི་སྙིང་པོ་དལ་འབྱོར་ཐོབ་དུས་འདིར། ། བསམ་པའི་དོན་ལ་བར་ཆད་མི་འབྱུང་ཞིང༌། ། གནས་སྐབས་ཀུན་ཏུ་ཕན་བདེ་རྒྱས་རྒྱུར་ཅིང༌། ། ཚེ་དང་ཆོས་སྦྱོར་རྒྱས་པའི་བཀྲ་ཤིས་ཤོག ། མེ་ཏོག་འཐོར། དེ་ལྟར་ཚེ་དབང་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་ཏུ་ཞིང་ཁམས་འབུལ། སྤྱི་དང་བྱེ་བྲག་གི་བསྡུས་པའི་དམ་ཚིག་གི་རིམ་པ་ཁས་ལེན་པ་འདིའི་རྗེས་ཟློས་མཛོད། གཙོ་བོའི་ཇི་ལྟར་ སོགས།
ལོངས་སྤྱོད་དབུལ་བ་འདིའི་རྗེས་ཟློས་མཛོད། དེང་ནས་བརྩམས་སྟེ་ སོགས། དེ་ལྟར་གསན་པ་ལས་བྱུང་བའི་དགེ་ཚོགས་བྱང་ཆུབ་ཡོངས་བསྔོས་ཀྱི་རྒྱས་འདེབས་ལྷན་ཅིག་ཏུ་གནང་བར་ཞུ། བསོད་ནམས་འདིའི་ སོགས། སློབ་མ་རྣམས་དཀྱེས། སློབ་དཔོན་གྱི་ཚོགས་ལ་རོལ་ཞིང་ཕྲིན་ལས་དཀྱུས་བཞིན་མཐར་དབྱུང་བས་གྲུབ་བོ། ། ཅེས་པའང་སྐལ་ལྡན་ཆོས་འདིའི་བདག་པོ་བླ་མ་རྣལ་འབྱོར་པ་དང་ཞལ་སློབ་ཀརྨ་ཡེ་ཤེས་རྣམ་པ་གཉིས་ཀྱི་ཐུགས་དམ་ཉམས་བཞེས་འཇུག་པ་བདེ་བའི་དབང་དུ་བྱས་ཏེ་འགྲོ་འདུལ་པད་རྒྱས་གླིང་པས་རང་གནས་འབྲུག་བཀྲ་ཤིས་སྒང་འཇམ་མཁར་མཆོད་རྟེན་དགོན་པར་རབ་བྱུང་བཅུ་བདུན་པ་མེ་ཡོས་ཟླ་ཚེས་ལ་སྦྱར་བས་རྩ་བའི་ཡི་གེ་པཱ་ནི་ཀརྨ་ཛྙཱ་ནས་ཞུས་པ་ཨ་ཡུ་ཥེ་སིདྡྷི་རསྟུ།། །། །༔ སྐུ་གསུང་དགོངས་འདུས་ལས༔ གསང་སྒྲུབ་རྡོ་རྗེ་སེམས་དཔའི་སྒོ་ནས་གནས་འདྲེན་ལྕགས་ཀྱུ་རྣོན་པོ་ཞེས་བྱ་བ་བཞུགས་སོ༔ ྂ།༔
ས། ག། རྛཱ། ྅། ཧྱ།།༔ རིགས་འདུས་རྡོ་རྗེ་སེམས་ལ་ཕྱག་འཚལ་ལོ༔ སྐྱབས་བྲལ་མགོན་མེད་ཕ་རོལ་སོང་བ་ཡི༔ བར་དོའི་འགྲོ་བ་རྗེས་སུ་འཛིན་པའི་ཐབས༔ ཐུགས་རྗེའི་ལྕགས་ཀྱུ་རྣོན་པོ་གསལ་བར་སྟོན༔ ས་མ་ཡ༔
སྦྱོར་བ་དངོས་དང་རྗེས་ཀྱི་རིམ་པར་བསྟན༔ དང་པོར་དལ་བཤམ་རྟེན་བསྐྱེད་རྣམ་ཤེས་དགུག༔ གཤེད་དང་ཁ་ཕྲལ་ཁྲུས་ཕྱག་དུག་སྦྱོང་ངོ་༔ དང་པོ་དལ་བཤོམ་རིགས་དྲུག་ས་བོན་བཀོད༔ ཞལ་ཟས་མར་མེ་ཆང་བུ་དྲུག་ཕྲག་རེ༔ མིང་བྱང་གཟུགས་བརྙན་སྙིང་ཁར་ནྲྀཿཡིག་མཚན༔ སོའམ་རུས་བུ་ཡང་ན་གསོན་དུས་ཀྱི༔ རྒྱན་གོས་རྙིང་པ་དྲི་ལྡན་བག་ཆགས་རྟེན༔ དར་གྱི་གདུགས་དང་ཕྱེ་མར་ཟས་སྣའི་རིགས༔ གཙང་མར་བསགས་པ་དཀྱིལ་འཁོར་ལྷོ་སྒོར་བཀོད༔
གཉིས་པ་དམིགས་རྟེན་མིང་བྱང་སྦྱང་བྱས་ལ༔ ཧཱུྃ༔ མིང་བྱང་མི་དམིགས་སྟོང་པའི་ངང་ཉིད་ལས༔ ནྲྀཿལས་དམིགས་ཡུལ་གསོན་པོའི་གནས་སྐབས་ལྟར༔ ཁམས་དང་སྐྱེ་མཆེད་རྫོགས་ཤིང་ཐལ་མོ་སྦྱར༔ དད་ཅིང་གུས་པས་བླ་མ་དཀོན་མཆོག་ལ༔ མཆོད་རྫས་མེ་ཏོག་པད་དཀར་འཛིན་པར་བསྐྱེད༔ གསུམ་པ་བདེན་སྟོབས་རྣམ་ཤེས་བཀུག་པ་ནི༔ ཀྱེ་མཿ མ་ཡེངས་ཉོན་ཅིག་ཚེ་འདས་རིགས་ཀྱི་བུ༔
འཁོར་འདས་ཆོས་རྣམས་མ་ལུས་རྐྱེན་ཡིན་ཏེ༔ སོ་སོའི་འདུན་པའི་རྩེ་ལ་རབ་ཏུ་གནས༔ དེ་ཕྱིར་འདུན་པ་བསྒྱུར་བ་རབ་ཏུ་གཅེས༔ དཀྱིལ་འཁོར་འདི་ནི་འོག་མིན་ཞིང་ཁམས་དངོས༔ གནས་པའི་དལ་འདི་རིགས་དྲུག་གནས་རིས་དངོས༔ ང་ནི་དུས་གསུམ་སངས་རྒྱས་ཕོ་ཉ་ཡིན༔ འདྲེན་པ་ཐུབ་ཆེན་དྲུག་པོ་དངོས་སུ་བཞུགས༔ དར་སྣའི་འཕན་ཆུང་འདི་ནི་ལུས་ཀྱི་རྟེན༔ མིང་བྲིས་བྱང་བུ་འདི་ནི་ངག་གི་རྟེན༔ སྣང་གསལ་སྒྲོན་མེ་འདི་ནི་ཡིད་ཀྱི་རྟེན༔
རུས་བུ་དྲི་མ་འདི་ནི་བག་ཆགས་རྟེན༔ ཁ་ཟས་བཟང་རྒུ་འདི་རྣམས་གཉེན་གྱི་ཟས༔ བརྩེ་གདུང་བྱམས་པས་འབོད་པའི་གནས་འདི་རུ༔ བསམ་པ་ཙམ་གྱིས་སྟོང་གསུམ་འཁོར་ནུས་པའི༔ ལུས་མེད་སྟོང་གཟུགས་བར་དོའི་རྣམ་ཤེས་ཁྱོད༔ ལས་ཀྱི་དབང་གིས་རིགས་དྲུག་གར་འཁྱམས་ཀྱང་༔ མཆོག་གསུམ་བདེན་པས་སྐད་ཅིག་འདིར་ཤོག་ལ༔ མ་ཡེངས་རྩེ་གཅིག་ཡིད་ཀྱིས་གནས་པར་གྱིས༔ ཐབས་མཁས་ཐུགས་རྗེའི་ཆོ་ག་མཛད་པ་འདི༔ རྒྱལ་བའི་ཕྲིན་ལས་ཡིན་པའི་དགའ་ཆེན་སྒོམ༔
ནྲྀ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ བདེན་སྟོབས་བརྡར་ཞིང་ཡང་ཡང་འགུག་ཅིང་བསྟིམ༔ བཞི་པ་གཤེད་ཕྲལ་ལན་ཆགས་བསྔོ་བ་ནི༔ ཧཱུྃ༔ ལན་ཆགས་གཏོར་མ་འདོད་ཡོན་རྒྱ་མཚོ་འདི༔ གཉིས་འཛིན་འཁོར་བའི་རྩ་བ་ངར་འཛིན་བདུད༔ སྐྱེ་ནས་ཤི་བའི་བར་དུ་མཉམ་པར་འོང་༔ གསོན་དུ་སྲོག་བཅད་གཤིན་དུས་བླ་ཡིད་ལ༔ བདག་ཏུ་བཟུང་ནས་ཐར་ལམ་བགེགས་བྱེད་དང་༔
གཞན་ཡང་ཐོག་མེད་དུས་ནས་འབྲེལ་བ་ཡི༔ ལན་ཆགས་མགྲོན་རིགས་མ་ལུས་ཚིམས་པར་བསྔོ༔ རིགས་དྲུག་འཁོར་བའི་ལན་ཆགས་ཀུན་བྱང་ནས༔ ཐར་པའི་ལམ་ལ་བར་དུ་མ་གཅོད་པར༔ སོ་སོ་རང་རང་གནས་སུ་བདེ་བར་འདེངས་༔ གལ་ཏེ་བཀའ་ལ་མ་ཉན་བགེགས་བྱེད་ཚེ༔ རྡོ་རྗེ་ཁྲོ་རྒྱལ་ཁྲོས་པའི་ཏིང་འཛིན་གྱིས༔ ལུས་སེམས་སྐད་ཅིག་གཞོམ་པར་གདོན་མི་ཟ༔ དྲག་སྔགས་ཐུན་བྲབ་མི་ཕྱེད་སྲུང་འཁོར་སྒོམས༔ ཨོཾ་བཛྲ་རཀྵ་རཀྵ་ཧཱུྃ༔
ཛྭ་ལ་རཾ་རཾ༔ དྷརྨ་རཀྵ་ཛྙཱ་ན་ཨཱཿ ལྔ་པ་གཟུངས་བུམ་ཆུ་ཡིས་དག་པར་འཁྲུ༔ ཧཱུྃ༔ བཅོམ་ལྡན་རིགས་འདུས་རྡོ་རྗེ་སེམས་དཔའ་དང་༔ རྒྱལ་བ་སྲས་དང་བཅས་པའི་བྱིན་རླབས་ཆུས༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ སྒྲིབ་པ་རྣམ་བཞི་བྱང་ཞིང་དག་གྱུར་ཅིག༔ ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ༔ ཨོཾ་བཛྲ་ས་ཏྭ་ས་མ་ཡ༔
སོགས་ནས་ ས་ཏྭ་ཨཱཿཧཱུྃ་ཕཊ྄ཿ འཿཨཿཤཿསཿམཿཧཿ ཨཿཏྲིཿནྲྀཿསུཿཔྲེཿདུ༔ སརྦ་པཱ་པཾ་དྷ་ཧ་ན་ཤུདྡྷེ་ཤུདྡྷེ་བྷི་ཤུདྡྷེ་ཤཱནྟིཾ་ཀུ་རུ་ཡེ་སྭཱ་ཧཱ༔ ལན་གྲངས་བརྒྱ་དང་རྩ་བརྒྱད་བཟླས་བྱས་ནས༔ མཚམས་མེད་ལྔ་བྱང་རིགས་དྲུག་འཁོར་བ་སྟོང་༔ དྲུག་པ་རྨ་བྱའི་མདོངས་གྱི་བྱབ་པ་ནི༔ ཧཱུྃ༔ འདོད་ཆགས་ཞེ་སྡང་གཏི་མུག་ང་རྒྱལ་དང་༔ ཕྲག་དོག་ཐེ་ཚོམ་རྣམ་དྲུག་འཇིག་རྟེན་དུག༔
དཀོན་མཆོག་གསུམ་ལ་ཡེ་ནས་དུག་མི་མངའ༔ མཆོག་གསུམ་བདེན་པས་གཏན་ནས་དག་གྱུར་ཅིག༔ རྟེན་ལ་བྱབ་ཅིང་ཁྲུས་སྔགས་གང་མང་བཟླ༔ ཧཱུྃ༔ ས་ཆུ་མེ་རླུང་ནམ་མཁའ་འབྱུང་བ་ལྔ༔ འཇིག་རྟེན་དུག་གི་ཕ་དང་མ་ཡིན་ཏེ༔ ཡུམ་ལྔའི་མཁའ་ལ་ཡེ་ནས་དུག་མི་མངའ༔ རང་བཞིན་མེད་པའི་དབྱིངས་སུ་དག་གྱུར་ཅིག༔ ཁྲུས་སྔགས་ཤམ་དུ་འབྱུང་ལྔའི་སྦྱོང་སྔགས་ནི༔ ཨོཾ་ལཾ་ཧོ་ཤུདྡྷེ་ཤུདྡྷེ་སྭཱ་ཧཱ༔
བཾ་ཧོ་ཤུདྡྷེ? རཾ་ཧོ་ཤུདྡྷེ? ཡཾ་ཧོ་ཤུདྡྷེ? ཨེ་ཧོ་ཤུདྡྷེ་ཤུདྡྷེ་སྭཱ་ཧཱ༔ ཨ་ཨ་སྭཱ་ཧཱ༔ རྫས་རྣམས་དོར་ལ་དམིགས་མེད་ངང་དུ་བཞག༔ རང་དང་གཞན་གྱི་ཀུན་རྫོབ་བདེན་པའི་དུག༔ དོན་དམ་མཉམ་བཞག་སྐད་ཅིག་ཆ་ལ་འདག༔ ས་མ་ཡ༔ དེ་ནས་དངོས་གཞི་རིགས་དྲུག་གནས་འདྲེན་ལ༔ ཚོགས་བསགས་གནས་སྤར་དབང་གིས་རྗེས་སུ་འཛིན༔ དང་པོ་ཚོགས་བསགས་ཞལ་ཟས་བྱིན་གྱིས་བརླབས༔ ཨོཾ་ཨཱཿཧཱུྃ༔
ཇི་ལྟར་སེམས་ཅན་འཁྲུལ་སྣང་ཐ་དད་པར༔ སངས་རྒྱས་རྣམས་ཀྱི་གང་ལ་གང་འདུལ་བའི༔ སྤྲུལ་སྐུ་ཐུབ་དྲུག་རྒྱལ་བ་སྲས་བཅས་ལ༔ དམིགས་ཡུལ་ཐོག་དྲངས་མཁའ་མཉམ་སེམས་ཅན་རྣམས༔ གུས་པས་ཕྱག་འཚལ་སྙིང་ནས་སྐྱབས་སུ་མཆི༔ ཞལ་ཟས་རོ་བརྒྱའི་དཔལ་འཛིན་ལ་སོགས་པའི༔ དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོས་མཆོད༔ ཏདྱ་ཐཱ༔ ཨོཾ་མུ་ནེ་མུ་ནེ་མ་ཧཱ་མུ་ནེ་དྲེཾ་ཏྲུཾ་དྲུཾ་བྲེཾ་སྲུཾ་ཡེ་སྭཱ་ཧཱ༔ བཛྲ་ནཻ་ཝཱི་དྱེ་ཨཱཿཧཱུྃ༔
རྒྱུད་དྲུག་འཁོར་བའི་བག་ཆགས་ལས་ཉོན་སྡིག༔ མ་ལུས་སྙིང་ནས་འགྱོད་བཤགས་སྡོམ་པར་བགྱི༔ བསོད་ནམས་དགེ་ཚོགས་ཀུན་ལ་རྗེས་ཡི་རང་༔ ཇི་སྙེད་ཕྱོགས་བཅུའི་སྐྱབས་ཡུལ་མ་ལུས་ལ༔ བསྐུལ་ཞིང་གསོལ་འདེབས་དགེ་བ་བྱང་ཆུབ་བསྔོ༔ ཧོཿ འཇིགས་རུང་བར་དོའི་འཕྲང་དང་ཡ་ངའི་གནས༔ འཇིགས་སྔངས་ཚ་གྲང་བཀྲེས་སྐོམ་བླུན་རྨོངས་དང་༔ སྐྱེ་རྒ་ན་འཆི་འཐབ་རྩོད་འཕོ་ལྟུང་སོགས༔ རིགས་དྲུག་སོ་སོའི་སྡུག་བསྔལ་ལས་སྒྲོལ་ཏེ༔
བདེ་ཆེན་ཐར་པའི་ལམ་ལ་དྲོངས་དུ་གསོལ༔ གཉིས་པ་རིགས་དྲུག་གནས་ནས་སྤར་བ་ནི༔ མིང་བྱང་དམྱལ་བའི་དལ་ནས་ཡས་རིམ་སྤར༔ དམིགས་ཡུལ་ལུས་ཀྱི་གནས་དྲུག་སྤྱི་བོར་དང་༔ མགྲིན་པ་སྙིང་ཁ་ལྟེ་བ་གསང་བའི་གནས༔ རྐང་མཐིལ་དྲུག་ཏུ་རིགས་དྲུག་ས་བོན་དྲུག༔ ཨཿཏྲིཿནྲྀཿསུཿཔྲེཿདུཿསོ་སོའི་སྟེང་༔ སྦྱོང་བྱེད་ཡི་གེ་འབྲུ་གསུམ་འོད་འབར་སྒོམས༔ དང་པོ་དམྱལ་བའི་གནས་ནས་དྲངས་པ་ནི༔ ཀྱེ་མཿ
མ་ཡེངས་ཉོན་ཅིག་དམིགས་ཡུལ་རིགས་ཀྱི་བུ༔ ས་འདི་བཅད་པ་མན་ཆད་དམྱལ་བའི་གནས༔ ཚ་གྲང་བཙོ་བསྲེག་སྡུག་བསྔལ་བརྗོད་ལས་འདས༔ སྐྱེ་བའི་རྒྱུ་ནི་ཉོན་མོངས་ཞེ་སྡང་སྟེ༔ གནོང་ངོ་འགྱོད་དོ་གནས་ངན་དེ་སྤོངས་ལ༔ ས་འདི་བཅད་པ་ཡན་ཆད་དག་པའི་ཞིང་༔ མངོན་དགའི་ཞིང་དུ་འདོང་ཕྱིར་ཡར་གཤེགས་ལ༔ ཆོས་ཀྱི་རྒྱལ་པོའི་ཞབས་ལ་སྐྱབས་སུ་མཆི༔ དམྱལ་ཁམས་གནས་ནས་མྱུར་དུ་དྲོངས་དུ་གསོལ༔ མེ་ཆུའི་རྫས་ཀྱི་ཕན་དབང་བསྐུར་བར་བྱ༔
ཧཱུྃ༔ ཉོན་མོངས་ཞེ་སྡང་སྡུག་བསྔལ་ལས་སྒྲོལ་ཕྱིར༔ བསིལ་དྲོད་གང་འདོད་ཡེ་ཤེས་མེ་ཆུའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་རྐང་མཐིལ་བཞག་ལ་ས་བོན་སྦྱང་༔ ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔
མེ་རླུང་ཆུ་ཡིས་རྐང་མཐིལ་དུཿནག་སྦྱང་༔ ཞེ་སྡང་དམྱལ་བའི་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ དུཿད་ཧ་ད་ཧ་སརྦ་ན་རཀ་ཀ་ག་ཏེ་ཧེ་ཏུན་ཧཱུྃ་ཕཊ྄ཿ ཞེ་སྡང་གི་ལས་དང་ཚ་གྲང་གི་སྡུག་བསྔལ་ཐམས་ཅད་པྲ་བེ་ཤ་ཡ་ཕཊ྄ཿ བྱང་སེམས་ཆུ་ཡིས་བག་ཆགས་ལྷག་མེད་སྦྱང་༔ ཨོཾ༔ བཀྲ་ཤིས་དྲི་མེད་བུམ་པ་བཟང་པོ་ནས༔
མེ་ལོང་ཡེ་ཤེས་ཆུ་ཡིས་ལེགས་ཁྲུས་པའི༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་ཞེ་སྡང་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་ཀྱིས་ཡང་དག་བཀྲུ༔ ཞེ་སྡང་གི་ལས་དང་ཚ་གྲང་གི་སྡུག་བསྔལ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔ གཉིས་པ་ཡི་དྭགས་གནས་ནས་དྲངས་པ་ནི༔ ཀྱེ་མཿ མ་ཡེངས་ཉོན་ཅིག་དམིགས་ཡུལ་རིགས་ཀྱི་བུ༔ ས་འདི་བཅད་པ་མན་ཆད་ཡི་དྭགས་གནས༔ ཤིན་ཏུ་བཀྲེས་སྐོམ་སྡུག་བསྔལ་བརྗོད་ལས་འདས༔
སྐྱེ་བའི་རྒྱུ་ནི་ཉོན་མོངས་སེར་སྣ་སྟེ༔ གནོང་ངཽ་འགྱོད་དོ་གནས་ངན་དེ་སྤོངས་ལ༔ ས་འདི་བཅད་པ་ཡན་ཆད་དག་པའི་ཞིང་༔ བདེ་ཆེན་ཞིང་དུ་འདོང་ཕྱིར་ཡར་གཤེགས་ལ༔ བཅོམ་ལྡན་ཁ་འབར་ཞབས་ལ་སྐྱབས་སུ་མཆི༔ ཡི་དྭགས་གནས་ནས་མྱུར་དུ་དྲོངས་དུ་གསོལ༔ རིན་ཆེན་སྒྲོམ་བུའི་ཕན་དབང་བསྐུར་བར་བྱ༔ ཧཱུྃ༔ ཉོན་མོངས་སེར་སྣའི་སྡུག་བསྔལ་ལས་སྒྲོལ་ཕྱིར༔ དགོས་འདོད་ཀུན་འབྱུང་རིན་ཆེན་སྒྲོམ་བུའི་དབང་༔
དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་གསང་བར་བཞག་ལ་ས་བོན་སྦྱང་༔ ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་གསང་གནས་པྲེཿདམར་སྦྱངས༔ པྲེ་ཏ་ཀ་ཡི་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ
ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ པྲེཿཔ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུན་ཧཱུྃ་ཕཊ྄ཿ སེར་སྣའི་ལས་དང་བཀྲེས་སྐོམ་གྱི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ བྱང་སེམས་ཆུ་ཡིས་བག་ཆགས་ལྷག་མེད་སྦྱང་༔ ཨོཾ༔ བཀྲ་ཤིས་དྲི་མེད་བུམ་པ་བཟང་པོ་ནས༔ སོར་རྟོགས་ཡེ་ཤེས་ཆུ་ཡིས་ལེགས་ཁྲུས་པའི༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་སེར་སྣའི་དྲི་མ་དག་གྱུར་ཅིག༔
ཡིག་བརྒྱ་ཁྲུས་བདུན་སྔགས་བཅས་ཡང་དག་བཀྲུ༔ སེར་སྣའི་ལས་དང་བཀྲེས་སྐོམ་གི་སྡུག་བསྔལ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔ གསུམ་པ་དུད་འགྲོའི་གནས་ནས་དྲངས་པ་ནི༔ ཀྱེ་མཿ མ་ཡེངས་ཉོན་ཅིག་དམིགས་ཡུལ་རིགས་ཀྱི་བུ༔ ས་འདི་བཅད་པ་མན་ཆད་དུད་འགྲོའི་གནས༔ བླུན་རྨོངས་བསྐོལ་སྤྱོད་སྡུག་བསྔལ་བརྗོད་ལས་འདས༔ སྐྱེ་བའི་རྒྱུ་ནི་ཉོན་མོངས་གཏི་མུག་སྟེ༔ གནོང་ངཽ་འགྱོད་དོ་གནས་ངན་དེ་སྤོངས་ལ༔ ས་འདི་བཅད་པ་ཡན་ཆད་དག་པའི་ཞིང་༔
སྟུག་པོ་བཀོད་དུ་འདོང་ཕྱིར་ཡར་གཤེགས་ལ༔ བཅོམ་ལྡན་སེངྒེའི་ཞབས་ལ་སྐྱབས་སུ་མཆི༔ དུད་འགྲོའི་གནས་ནས་མྱུར་དུ་དྲོངས་དུ་གསོལ༔ དམ་ཆོས་པོ་ཏིའི་ཕན་དབང་བསྐུར་བར་བྱ༔ ཧཱུྃ༔ ཉོན་མོངས་གཏི་མུག་སྡུག་བསྔལ་ལས་སྒྲོལ་ཕྱིར༔ ཆོས་ཉིད་རྣམ་དག་དམ་ཆོས་པོ་ཏིའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔
ཕྱག་མཚན་ལྟེ་བར་བཞག་ལ་ས་བོན་སྦྱང་༔ ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་ལྟེ་བའི་སུཿལྗང་སྦྱངས༔ ཏིརྻ་ཀ་ཡི་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ སུཿམ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུན་ཧཱུྃ་ཕཊ྄ཿ
གཏི་མུག་གི་ལས་དང་བསྐོལ་སྤྱོད་ཀྱི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ བྱང་སེམས་ཆུ་ཡིས་བག་ཆགས་ལྷག་མེད་སྦྱངས༔ ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ ཆོས་དབྱིངས་ཡེ་ཤེས་ཆུ་ཡིས་ལེགས་ཁྲུས་པའི༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་གཏི་མུག་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་ཡང་དག་བཀྲུ༔ གཏི་མུག་གི་ལས་དང་བསྐོལ་སྤྱོད་ཀྱི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ བཞི་པ་མི་ཡི་གནས་ནས་དྲངས་པ་ནི༔
ཀྱེ་མཿ མ་ཡེངས་ཉོན་ཅིག་དམིགས་ཡུལ་རིགས་ཀྱི་བུ༔ ས་འདི་བཅད་པ་མན་ཆད་མི་ཡི་གནས༔ སྐྱེ་རྒ་ན་འཆིའི་སྡུག་བསྔལ་བརྗོད་ལས་འདས༔ སྐྱེ་བའི་རྒྱུ་ནི་ཉོན་མོངས་འདོད་ཆགས་ཏེ༔ གནོང་ངོ་འགྱོད་དོ་གནས་ངན་དེ་སྤོངས་ལ༔ ས་འདི་བཅད་པ་ཡན་ཆད་དག་པའི་ཞིང་༔ བདེ་ཆེན་ཞིང་དུ་འདོང་ཕྱིར་ཡར་གཤེགས་ལ༔ བཅོམ་ལྡན་ཐུབ་དབང་ཞབས་ལ་སྐྱབས་སུ་མཆི༔ མི་ཡི་གནས་ནས་མྱུར་དུ་དྲོངས་དུ་གསོལ༔
ལྷུང་བཟེད་བཟང་པོའི་ཕན་དབང་བསྐུར་བར་བྱ༔ ཧཱུྃ༔ ཉོན་མོངས་འདོད་ཆགས་སྡུག་བསྔལ་ལས་སྒྲོལ་ཕྱིར༔ དྲང་སྲོང་སྐྲོགས་ཤིང་འདོད་འབྱུང་སྤར་བུའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་སྙིང་ཁར་བཞག་ལ་ས་བོན་སྦྱང་༔ ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔
ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་སྙིང་ཁའི་ནྲྀཿསྔོན་སྦྱངས༔ གླིང་བཞི་མི་ཡི་སྐྱེ་སྒོ་ཆོད་པརཤོག༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ ནྲྀཿཚིནྡྷ་ཚིནྡྷ་སརྦ་ཨ་ཝཱ་ར་ན་ནྲྀ་ཧཱུྃ་ཕཊ྄ཿ དུག་ལྔའི་ལས་དང་སྐྱེ་རྒ་ན་འཆིའི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ བྱང་སེམས་ཆུ་ཡིས་བག་ཆགས་ལྷག་མེད་སྦྱངས༔ ཧཱུྃ༔
བཀྲ་ཤིས་དྲི་མེད་བུམ་པ་བཟང་པོ་ནས༔ ཡེ་ཤེས་ལྔ་ལྡན་ཆུ་ཡི་ལེགས་ཁྲུས་པས༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་དུག་ལྔའི་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་ཀྱིས་ཡང་དག་བཀྲུ༔ དུག་ལྔའི་ལས་དང་སྐྱེ་རྒ་ན་འཆིའི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ ལྔ་པ་ལྷ་མིན་གནས་ནས་དྲངས་པ་ནི༔ ཀྱེ་མཿ མ་ཡེངས་ཉོན་ཅིག་དམིགས་ཡུལ་རིགས་ཀྱི་བུ༔ ས་འདི་བཅད་པ་མན་ཆད་ལྷ་མིན་གནས༔
ཕན་ཚུན་འཐབ་རྩོད་སྡུག་བསྔལ་བརྗོད་ལས་འདས༔ སྐྱེ་བའི་རྒྱུ་ནི་ཉོན་མོངས་ཕྲག་དོག་སྟེ༔ གནོང་ངཽ་འགྱོད་དོ་གནས་རིས་དེ་སྤོངས་ལ༔ ས་འདི་བཅད་པ་ཡན་ཆད་དག་པའི་ཞིང་༔ ལས་རབ་བཀོད་པར་འདོང་ཕྱིར་ཡར་གཤེགས་ལ༔ བཅོམ་ལྡན་ཐག་བཟང་རིས་ལ་སྐྱབས་སུ་མཆི༔ ལྷ་མིན་གནས་ནས་མྱུར་དུ་དྲོངས་དུ་གསོལ༔
སྒོ་མཚོན་བཟང་པོའི་ཕན་དབང་བསྐུར་བར་བྱ༔ ཧཱུྃ༔ ཉོན་མོངས་ཕྲག་དོག་སྡུག་བསྔལ་ལས་སྒྲོལ་ཕྱིར༔
ཕྱོགས་ལས་རྣམ་རྒྱལ་སྒོ་མཚོན་བཟང་པོའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་མགྲིན་པར་བཞག་ལ་ས་བོན་སྦྱངས་༔ ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་ལྐོག་མའི་ཏྲིཿསེར་སྦྱངས༔ ཕྲག་དོག་ལྷ་མིན་སྐྱེ་སྒོ་ཆོད་པར་ཤོག༔
རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ ཏྲིཿསརྦ་དུ་ལ་སརྦ་ཀརྨ་པྲ་བེ་ཤ་ཡ་ཕཊ྄་ཕཊ྄ཿ ཕྲག་དོག་གི་ལས་དང་འཐབ་རྩོད་ཀྱི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ བྱང་སེམས་ཆུ་ཡིས་བག་ཆགས་ལྷག་མེད་སྦྱངས༔ ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ བྱ་གྲུབ་ཡེ་ཤེས་ཆུ་ཡིས་ལེགས་ཁྲུས་པའི༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔
ཉོན་མོངས་ཕྲག་དོག་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་ཡང་དག་བཀྲུ༔ ཕྲག་དོག་གི་ལས་དང་འཐབ་རྩོད་ཀྱི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ དྲུག་པ་ལྷ་ཡི་གནས་ནས་དྲངས་པ་ནི༔ ཀྱེ་མཿ མ་ཡེངས་ཉོན་ཅིག་དམིགས་ཡུལ་རིགས་ཀྱི་བུ༔ ས་འདི་བཅད་པ་མན་ཆད་ལྷ་ཡི་གནས༔ འཕེན་བྱེད་དགེ་འབྲས་རྫོགས་ནས་ངན་སོང་དུ༔ འཆི་འཕོ་ལྟུང་བའི་སྡུག་བསྔལ་བརྗོད་ལས་འདས༔ སྐྱེ་བའི་རྒྱུ་ནི་ཉོན་མོངས་ང་རྒྱལ་ཏེ༔
གནོང་ངོ་འགྱོད་དོ་འཁོར་བའི་གནས་རིས་སྤོངས༔ ས་འདི་བཅད་པ་ཡན་ཆད་དག་པའི་ཞིང་༔ དཔལ་ལྡན་ཞིང་དུ་འདོང་ཕྱིར་ཡར་གཤེགས་ལ༔ ལྷ་དབང་བརྒྱ་བྱིན་ཞབས་ལ་སྐྱབས་སུ་མཆི༔ ལྷ་ཡི་གནས་ནས་མྱུར་དུ་དྲོངས་དུ་གསོལ༔ པི་ཝཾ་བཟང་པོའི་ཕན་དབང་བསྐུར་བར་བྱ༔ ཧཱུྃ༔ ཉོན་མོངས་ང་རྒྱལ་རྣམ་སྨིན་ལས་སྒྲོལ་ཕྱིར༔ འཕོ་ལྟུང་དགྲ་བཅོམ་པི་ཝཾ་སྙན་པའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔
གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་སྤྱི་བོར་བཞག་ལ་ས་བོན་སྦྱངས་༔ ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་དཔྲལ་བའི་ཨཿདཀར་སྦྱངས༔ འཕོ་ལྟུང་ལྷ་ཡི་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ
ཁྃ་སྥ་ར་ཎ་ཕཊ྄ཿ ཨཿསརྦ་ཏ་ཐཱ་ག་ཏ་བུདྡྷ་ཥིཉྩ་ཚིནྡྷ་ཚིནྡྷ་ཧཱུྃ་ཕཊ྄ཿ ང་རྒྱལ་གྱི་ལས་དང་འཕོ་ལྟུང་གི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ བྱང་སེམས་ཆུ་ཡིས་བག་ཆགས་ལྷག་མེད་སྦྱངས༔ ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ མཉམ་ཉིད་ཡེ་ཤེས་ཆུ་ཡིས་ལེགས་ཁྲུས་པས༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་ང་རྒྱལ་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་ཡང་དག་བཀྲུ༔
ང་རྒྱལ་གྱི་ལས་དང་འཕོ་ལྟུང་གི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ རིགས་དྲུག་དལ་བསྡུ་འཁོར་བའི་བག་ཆགས་སངས༔ ཞེན་པའི་འཕྲང་ཆོད་བར་དོ་རང་ངོ་འཕྲོད༔ ས་མ་ཡ༔ གསུམ་པ་དབང་གི་རྗེས་སུ་འཛིན་པ་ནི༔ ཐུན་མོང་སྣོད་ལ་བུམ་པའི་དབང་བསྐུར་དང་༔ ཐུན་མིན་སྣོད་ལྡན་དབང་བཞི་རྫོགས་པར་བསྐུར༔ གསང་སྔགས་དབང་ལ་རག་ལས་གནད་དུ་གཅེས༔ དབང་མ་ཐོབ་ལ་དངོས་གྲུབ་སྐལ་བ་མེད༔ རྗེས་ཀྱི་རིམ་པར་ངོ་སྤྲོད་འདོད་ཡོན་བསྔོ༔
ལམ་བསྟན་གནས་སྤར་མིང་བྱང་སྦྱང་བའོ༔ དང་པོར་བར་དོ་ངོ་སྤྲོད་གདམས་པ་ནི༔ ཀྱེ་མཿ མི་རྟག་སྒྱུ་མ་ལུས་ཀྱི་གྲོང་ཁྱེར་ནས༔ ལས་དབང་རྫོགས་ཏེ་ཕ་རོལ་སོང་བ་ཡི༔ ལུས་མེད་སྟོང་གཟུགས་བར་དོའི་རྣམ་ཤེས་ཁྱོད༔ འཁོར་འདས་སྣང་མིན་མཚམས་ནས་ཚུར་གསོན་ཅིག༔ ང་ནི་བླ་མ་རྡོ་རྗེ་སེམས་དཔའ་སྟེ༔ ཁྱོད་ཀྱི་བསུ་མ་ལམ་སྟོན་མཁན་པོ་ཡིན༔ ཡང་དག་ངེས་པའི་ལུང་འདི་ལེགས་པར་ཉོན༔
ཆོས་ཉིད་བདེན་པའི་ཚིག་མཆོག་བླ་ན་མེད༔ འོད་གསལ་རྫོགས་ཆེན་ལམ་ཞུགས་སྐྱེས་བུ་ལ༔ བདེ་གཤེགས་སྙིང་པོས་ཁྱབ་པའི་སེམས་ཅན་དང་༔ འབྲས་བུ་མངོན་དུ་གྱུར་པའི་སངས་རྒྱས་གཉིས༔ ཡེ་ནས་གཉིས་མེད་བཟང་ངན་རྡུལ་ཙམ་མེད༔ ཆོས་ཉིད་དོན་ལ་སྐྱེ་འཆི་མི་མངའ་ཡང་༔ ཀུན་རྫོབ་སྒྱུ་མའི་གཡར་ཁང་རྒྱ་རལ་བ༔ ཐ་སྙད་མིང་ཙམ་ཤི་བ་ཙམ་དུ་ཟད༔ འོན་ཀྱང་དགེ་སྡིག་རྒྱུ་འབྲས་མི་བསླུ་བས༔ གདུལ་བྱ་ཐུན་མོང་པ་ཡི་སྣང་ངོ་རུ༔
དག་པ་ལྷ་སྔགས་ཆོས་ཉིད་རང་སྒྲ་སོགས༔ རང་ལས་བྱུང་ཏེ་མངོན་སུམ་སྣང་བ་དང་༔ མ་དག་གཤིན་རྗེའི་ཕོ་ཉ་ཤ་ཚུགས་ཅན༔ འཇིགས་རུང་འཕྲང་དང་ཡ་ངའི་གནས་ལ་སོགས༔ དགེ་སྡིག་གཟུགས་བརྙན་ཇི་ལྟར་ཤར་ན་ཡང་༔ རྨི་ལམ་སད་རྨིས་རང་སྣང་འཁྲུལ་པ་ལས༔ གཞན་དུ་བདེན་གྲུབ་མེད་པར་ངོ་ཤེས་ཚེ༔ དེ་ཡི་ངང་བཞག་སྐད་ཅིག་རྫོགས་སངས་རྒྱས༔ ཇི་ལྟར་ཆུ་བོར་བྱིང་བའི་ཀོ་བ་བཞིན༔ རྐྱེན་གྱིས་བསྒྱུར་སླ་ཡང་དག་འདུན་པ་བསྒྱུར༔
ཐོགས་མེད་རྫུ་འཕྲུལ་ཡིད་ཀྱི་མངོན་ཤེས་ལྡན༔ གྲོགས་ལ་ངེས་མེད་ཤི་གསོན་ཅི་ཡང་འགྲོགས༔ གནས་ལ་ངེས་མེད་བསམ་པས་སྟོང་གསུམ་འཁོར༔ ཉི་ཟླའི་སྣང་བ་རྐང་རྗེས་གྲིབ་མ་མེད༔ ལྟོག་འཁྱག་སྐོམ་པའི་སྣང་བ་འབའ་ཞིག་འཆར༔ ཚེ་ཚད་ངེས་མེད་རིགས་མཐུན་བར་དོའི་འགྲོར༔ ཟས་ནི་བསྔོས་ཐོབ་མེ་གསུར་དྲི་ཡིས་ཚིམ༔ རང་ཉིད་ཤིའམ་མ་ཤི་ཐེ་ཚོམ་ཟ༔ ཤི་བར་ཐག་ཆོད་ཐབས་བྲལ་སྣང་བ་སྐྱོ༔ ལས་རླུང་མཐུ་བཙན་བྱ་སྒྲོ་རླུང་ཁྱེར་འདྲ༔
མ་ཡེངས་རྩེ་གཅིག་གསོལ་བ་འདེབས་པ་གནད༔ བསླུ་མེད་བླ་མ་དཀོན་མཆོག་གསུམ་གྱི་མཐུ༔ རྣམ་གསུམ་དད་པའི་ཡུལ་ན་རབ་ཏུ་སྣང་༔ དབང་ཐོབ་བླ་མ་ཡི་དམ་ལྷ་སྔགས་དང་༔ དག་པའི་ཞིང་ཁམས་ཡིད་ལ་འབྲལ་མེད་ཀྱིས༔ ཁྱོད་ཀྱི་ཕ་མ་ཉེ་དུ་ང་ཡིན་ཞེས༔ སྨྲེ་སྔགས་ལྷང་ལྷང་འབོད་པའི་སྒྲ་ལ་སོགས༔ བྱང་ཆུབ་ལམ་ལ་བར་དུ་གཅོད་བྱེད་པའི༔ མ་དག་རིགས་དྲུག་འཁོར་བའི་ཆོས་རྣམས་ལ༔ སྙིང་པོ་ཁབ་ཀྱི་རྩེ་ཙམ་མ་མཆིས་པའི༔
མ་ཆགས་མ་ཞེན་ཧ་ལའི་དུག་ལྟར་སྤོངས༔ དབང་བསྐུར་མཆོག་ཐོབ་ལྷ་དང་བསྐལ་པ་མཉམ༔ བརྩེ་གདུང་བྱམས་པའི་ཕ་མ་ཉེ་འབྲེལ་གྱིས༔ བཟའ་བཏུང་སྣ་ཚོགས་འདོད་ཡོན་ཚོགས་སུ་བཤམ༔ བདེན་པའི་ཚིག་གིས་ཡང་དག་དཀྲོལ་ཏེ་བསྔོ༔ ཟས་གཏད་འདི་ནི་ཤིན་ཏུ་དགའ་བའི་ལོངས༔ གཉིས་པ་བཟའ་བཏུང་འདོད་ཡོན་བསྔོ་བ་ནི༔ ཧཱུྃ༔ ཡིད་མཐུན་རིན་ཆེན་སྣ་ཚོགས་སྣོད་ཡངས་པར༔ ཟག་མེད་འདོད་ཡོན་ནམ་མཁའ་གང་བ་འདི༔
བླ་མ་རྡོར་སེམས་ཞི་ཁྲོ་རབ་འབྱམས་ལྷ༔ ཕྱོགས་བཅུ་དུས་བཞིའི་སྐྱབས་ཡུལ་རྒྱ་མཚོ་ལ༔ ཕུལ་བས་སྐྱབས་བྲལ་བར་དོའི་འགྲོ་བ་རྣམས༔ འབྱོར་ལྡན་ཏིང་འཛིན་ཟས་ཀྱིས་འཚོ་བར་ཤོག༔ ཨོཾ་གུ་རུ་བཛྲ་ས་ཏྭ་སརྦ་ཏ་ཐཱ་ག་ཏ་བྷྱཿ བཛྲ་མ་ཧཱ་སརྦ་པཱུ་ཛཿམེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ༔ ཕུད་ཀྱིས་དཀོན་མཆོག་མཆོད་ཅིང་དེའི་ལྷག་མ༔ སྲིད་པ་བར་མ་དོ་ཡི་མགྲོན་ལ་བསྔོ༔ ཨོཾ༔ ཏིང་འཛིན་སྔགས་དང་ཕྱག་རྒྱ་རྣམ་དག་མཐུས༔
གཏན་པ་མེད་པའི་གཟུགས་མཆོག་རྒྱ་མཚོའི་སྤྲིན༔ རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ༔ གཟུགས་ཕུང་གཏི་མུག་མ་སྤངས་རང་གྲོལ་ནས༔ ཆོས་དབྱིངས་ཡེ་ཤེས་མཆོག་ལ་མངའ་བརྙེས་ཤོག༔ ཨོཾ་བཛྲ་རཱུ་པ་ཨཱཿཧཱུྃ༔ ཏྲཱྃཿ ཏིང་འཛིན་སྔགས་དང་ཕྱག་རྒྱ་རྣམ་དག་མཐུས༔ གཏན་པ་མེད་པའི་སྒྲ་མཆོག་རྒྱ་མཚོའི་སྤྲིན༔ རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ༔ ཚོར་ཕུང་ང་རྒྱལ་མ་སྤངས་རང་གྲོལ་ནས༔
མཉམ་ཉིད་ཡེ་ཤེས་མཆོག་ལ་མངའ་བརྙེས་ཤོག༔ ཨོཾ་བཛྲ་ཤབྡ་ཨཱཿཧཱུྃ༔ ཧཱུྃ༔ ཏིང་འཛིན་སྔགས་དང་ཕྱག་རྒྱ་རྣམ་དག་མཐུས༔ གཏན་པ་མེད་པའི་དྲི་མཆོག་རྒྱ་མཚོའི་སྤྲིན༔ རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ༔ རྣམ་ཤེས་ཞེ་སྡང་མ་སྤངས་རང་གྲོལ་ནས༔ མེ་ལོང་ཡེ་ཤེས་མཆོག་ལ་མངའ་བརྙེས་ཤོག༔ ཨོཾ་བཛྲ་གནྡྷེ་ཨཱཿཧཱུྃ༔ ཧྲཱིཿ
ཏིང་འཛིན་སྔགས་དང་ཕྱག་རྒྱ་རྣམ་དག་མཐུས༔ གཏན་པ་མེད་པའི་རོ་མཆོག་རྒྱ་མཚོའི་སྤྲིན༔ རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ༔ འདུ་ཤེས་འདོད་ཆགས་མ་སྤངས་རང་གྲོལ་ནས༔ སོར་རྟོགས་ཡེ་ཤེས་མཆོག་ལ་མངའ་བརྙེས་ཤོག༔ ཨོཾ་བཛྲ་རཱ་ས་ཨཱཿཧཱུྃ༔ ཧཱ༔ ཏིང་འཛིན་སྔགས་དང་ཕྱག་རྒྱ་རྣམ་དག་མཐུས༔ གཏན་པ་མེད་པའི་རེག་མཆོག་རྒྱ་མཚོའི་སྤྲིན༔ རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ༔
འདུ་བྱེད་ཕྲག་དོག་མ་སྤངས་རང་གྲོལ་ནས༔ བྱ་གྲུབ་ཡེ་ཤེས་མཆོག་ལ་མངའ་བརྙེས་ཤོག༔ ཨོཾ་བཛྲ་སྤརྴེ་ཨཱཿཧཱུྃ༔ གསུམ་པ་ལམ་སྟོན་སྒྲོན་མེའི་འོད་བསྟན་ལ༔ བྷྲཱུྃ༔ ཀོང་བུ་རྣམ་དག་ཆོས་དབྱིངས་གཞལ་ཡས་སུ༔ སྣང་གསལ་རྡོ་རྗེ་སེམས་དཔའི་ཐུགས་ཀ་ནས༔ ཡེ་ཤེས་འོད་ལྔས་དུག་ལྔའི་སྒྲིབ་པ་བསལ༔ ས་བཅུ་ལམ་ལྔ་བགྲོད་བྱའི་ཡོན་ཏན་ཀུན༔ སྐད་ཅིག་མིག་འཕྲུལ་ལྟ་བུར་རྫོགས་གྱུར་ཅིག༔
ཡིག་བརྒྱ་བཟླ་ཞིང་མ་ནོར་ལམ་མཆོག་སྟོན༔ ཀྱེ་མ༔ ལེགས་པར་ཉོན་ཅིག་དམིགས་ཡུལ་རིགས་ཀྱི་བུ༔ ཡང་དག་ངེས་པའི་ལམ་མཆོག་ང་ཡིས་སྟོན༔ འཁོར་བ་གང་དུ་སྐྱེས་ཀྱང་བདེ་བ་མེད༔ སྡུག་བསྔལ་རྒྱ་མཚོ་ཤིན་ཏུ་གཏིང་ཟབ་ལ༔ ཞེན་པའི་འབྲེལ་ཐག་ཆོད་ཅིག་རིགས་ཀྱི་བུ༔ མ་ཡེངས་ལྟོས་ཤིག་ཡང་དག་དོན་ལ་ལྟོས༔ ནམ་མཁའ་ལྟ་བུར་སེམས་ཉིད་མཐའ་དབུས་བྲལ༔ གང་ཡང་མཐོང་མེད་སྨྲ་བསམ་བརྗོད་བྲལ་ཆེ༔
མཐོང་བའི་མཆོག་གྱུར་རྡོ་རྗེ་སེམས་དཔའི་ཞལ༔ མ་བཅོས་དྲི་མེད་རིག་སྟོང་ས་ལེ་བ༔ ཀུན་བཟང་རྡོ་རྗེ་སེམས་དཔའ་འདི་ཀའོ༔ མ་འགགས་རྩལ་དང་རང་གདངས་ཡེ་ཤེས་ལྔ༔ ཞི་བ་ལོངས་སྤྱོད་རྫོགས་སྐུའི་རང་བཞིན་ནོ༔ རྩལ་ལས་མ་འགགས་རོལ་པ་ཁྲོ་བོའི་སྤྲིན༔ བར་དོ་ལོངས་སྤྱོད་རྫོགས་སྐུའི་ཆོས་ཉིད་དོ༔ དེ་ཚེ་ངོ་ཤེས་རྩལ་རྫོགས་དུས་མཉམ་ཀྱང་༔ གོམ་སྟོབས་ཆུང་དང་ལས་ངན་ཤུགས་ཆེ་བས༔ རང་སྣང་དགྲར་བཟུང་འཁོར་བར་འཁྱམ་སྲིད་ཚེ༔
དཔག་མེད་ཐབས་མཁས་རྒྱལ་བ་སྲས་བཅས་ཀྱིས༔ ཐུགས་རྗེའི་གང་འདུལ་སྤྲུལ་པ་བསམ་མི་ཁྱབ༔ རིགས་དྲུག་དོང་སྤྲུགས་ཐུབ་པ་རིགས་དྲུག་སོགས༔ འདྲེན་པའི་བླ་མ་ཐུགས་རྗེ་ཅན་རྣམས་ལ༔ གསོལ་བཏབ་དྲན་པས་སྐྱེ་བ་སྤྲུལ་པའི་སྐུར༔ བྱང་ཆུབ་རིམ་ཐོབ་མ་བརྗེད་དྲན་པས་ཟུངས༔ ཧཱུྃ༔ འདི་ནས་ཤར་ཕྱོགས་རྣམ་པར་དག་པ་ཡི༔ ཞིང་མཆོག་མངོན་པར་དགའ་བ་ཞེས་བྱ་བ༔ ངོ་མཚར་བཀོད་པ་བསམ་མི་ཁྱབ་པ་ན༔
སྟོན་པ་རྡོ་རྗེ་སེམས་དཔའ་ཞེས་བྱ་བས༔ རིགས་ཀྱི་འཁོར་ཚོགས་གྲངས་ལས་འདས་པ་ལ༔ རྟག་པ་རྒྱུན་གྱི་འཁོར་ལོར་ཆོས་སྟོན་ཏོ༔ བུ་ཁྱོད་སངས་རྒྱས་དེ་ཡི་མཚན་ཟུངས་ལ༔ ཐོགས་མེད་རིག་པ་རྩལ་གྱིས་འགྲོ་བར་གྱིས༔ འདི་ནས་ཤར་གྱི་ཕྱོགས་ཀྱི་ནམ་མཁའ་ལ༔ ལྟོས་ཤིག་སེངྒེའི་འགྱིང་སྟབས་གྱིས་ལ་ལྟོས༔ མཆོངས་ཤིག་སྟག་མོའི་མཆོངས་སྟབས་གྱིས་ལ་མཆོངས༔ སོང་ཞིག་རྩལ་ཆེན་མདའ་འཕང་བཞིན་དུ་སོང་༔ རྡོ་རྗེ་སེམས་དཔའི་ཐུགས་ཀྱི་ཀློང་དུ་གཤེགས༔
རྣམ་ཤེས་ཧཱུྃ་དཀར་པོ་རྣམ་པར་སྤྱི་བོར་ནས༔ རྒྱང་གྱིས་ཐོན་ཏེ་མངོན་དགར་གཤེགས་པར་ བསམ༔ ཕཊ྄་ཕཊ྄་ཕཊ྄ཿ ཨ་ཨ་ཨ༔ ཧཱུྃ་ཧཱུྃ་ཧཱུྃ༔ རྒྱལ་བའི་སྲས་གྱུར་འགྲོ་ཁམས་མ་སྟོང་པར༔ སྤྲུལ་པའི་འགྲོ་དོན་རྒྱུན་ཆད་མེད་པ་ཡིས༔ ངན་སོང་གསུམ་སོགས་སྡུག་བསྔལ་གྱིས་མནར་བའི༔ མ་གྱུར་འགྲོ་བ་ཡོངས་ཀྱི་དཔལ་དུ་ཤོག༔ བཞི་པ་རྣམ་ཤེས་གཤེགས་པའི་མིང་བྱང་ཉིད༔
སྒྲིབ་པ་ལྷག་མེད་སྦྱོང་ཕྱིར་མེ་ཡིས་སྦྱངས༔ ཧཱུྃ༔ བཅོམ་ལྡན་རྡོ་རྗེ་སེམས་དཔའི་ཡེ་ཤེས་མེས༔ དམིགས་ཡུལ་ཕུང་ཁམས་སྒྲིབ་བཞི་བུད་ཤིང་ལ༔ ཁམས་གསུམ་འཁོར་བའི་སྡུག་བསྔལ་རྒྱ་མཚོའི་གཏིང་༔ ཡེ་ཤེས་སྣང་བ་ཆེན་པོས་སྐེམ་གྱུར་ཅིག༔ ཨོཾ་ཧཱུྃ་ཏྲཱྃ་ཧྲཱི་ཨཱཿ ཨོཾ་བཛྲ་ས་ཏྭ་ཨཱཿ འཿཨཿཤཿསཿམཿཧཿ མ་མ་ཀོ་ལིཾ་ས་མཱནྟ༔
ཨ་ཨ་ཨ༔ ཡིག་བརྒྱ་བཟླ་ཞིང་འཁོར་གསུམ་དག་པར་སྦྱངས༔ བྱང་ཐལ་སཱཙྪ་གདབ་པས་ཆོས་སྐུ་ལས༔ གཟུགས་སྐུའི་རྟེན་འབྲེལ་བསྒྲིགས་ཤིང་དགེ་བ་བསྔོ༔ སེམས་ཅན་ཤི་གསོན་ཁྱད་མེད་སྐྲ་སེན་དང་༔ རྭ་དང་རུས་པ་གང་ལའང་བརྟེན་བྱས་ཏེ༔ ན་རཀ་དོང་སྤྲུགས་རྡོ་རྗེ་སེམས་དཔའ་ཆེའི༔ ལྷ་སྔགས་ཕྱག་རྒྱའི་ལས་ལ་སུས་སྦྱོར་བ༔ མཚམས་མེད་ལས་བསགས་སེམས་ཅན་སྡིག་ཆེན་ཡང་༔ ན་རཀ་དོང་ནས་སྤྲུགས་པར་ཐེ་ཚོམ་མེད༔
དེ་ཕྱིར་སྐལ་ལྡན་རྣམས་ཀྱིས་ཉམས་སུ་ལོངས༔ ས་མ་ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ ྀཨཚ༔ ཅེས་པའང་སྦས་ཡུལ་པདྨ་བཀོད་ཀྱི་གཏེར་བྱོན་རྩ་བའི་ཆོས་ཀྱི་བདག་པོ་བསོད་ནམས་འབྲུག་སྟོབས་མཚན་ཅན་གྱི་ཆོས་སྡེ་ཡོངས་རྫོགས་གཏན་འབེབས་ནན་བསྐུལ་ངོར་འགྲོ་འདུལ་པད་རྒྱལ་གླིང་པས་མོན་ཁ་སེང་རྫོང་གནས་མཆོག་ཏུ་གཏན་ལ་ཕབ་པའོ། ། དགེ་ལེགས་འཕེལ།། །། ༄༅། །སྐུ་དགོངས་ནང་སྒྲུབ་རྡོར་སེམས་པདྨ་གསང་ཐིག་གི་གནས་འདྲེན་ཟུར་འདེབས་མཐོང་བ་དོན་གསལ་བཞུགས་སོ།། བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །
སྲིད་པ་བར་དོའི་འགྲོ་བ་རྗེས་སུ་འཛིན་པའི་ཆོ་ག་གནས་འདྲེན་གཏེར་གཞུང་ལ་ཅུང་ཟད་ཞལ་སྐོང་གི་རིམ་པར་ཐོག་མར་མིང་བྱང་ནི་དུག་མེད་ཀྱི་རྒྱ་ཤོག་སོགས་ལ་ཕོ་མོ་རྒན་གཞོན་གང་ཡིན་གྱི་གཟུགས་ཐལ་སྦྱར་པུས་བཙུག་མེ་ཏོག་འཛིན་པའི་སྙིང་ཁར་ནྲྀཿདང་རྒྱབ་ཏུ། རྩ་བརྒྱུད་ཀྱི་ བླ་མ་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་རྣམས་དང་བླ་མ་རྡོ་རྗེ་སེམས་དཔའ་སྒྱུ་འཕྲུལ་དྲྭ་བའི་ལྷ་ཚོགས་འཁོར་དང་བཅས་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། འཇིག་རྟེན་འདི་ནས་ཚེ་ཕ་རོལ་ཏུ་སོང་བ་ ཆཻ་མོའི ་ཐོག་མེད་ཀྱི་སྡིག་པ་སྦྱང་དུ་གསོལ། དབང་བསྐུར་དུ་གསོལ། ལམ་བསྟན་དུ་གསོལ། མྱུར་དུ་བླ་ན་མེད་པ་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་མཛད་དུ་གསོལ། ཞེས་བྲིས་པ་སྐྱེས་པ་མདའ་དང་བུད་མེད་འཕང་ལ་བརྒྱན་ཏེ་བག་ཆགས་ཀྱི་རྟེན་རུས་བུའམ་རྒྱན་གོས་རྙིང་པ་བཅས་པས་སྟེང་དུ་གདུགས། ཟུར་གཡས་གཡོན་དུ་ཕན་ཆུང་རེ། འོག་ཏུ་གདན། མདུན་དུ་མར་མེ་དང་མེ་ལོང༌།
གཡས་སུ་བཟའ་བའི་རིགས། གཡོན་དུ་བཏུང་བའི་རིགས་བཅས་བཤམ། གནས་འདྲེན་གྱི་གཞིའི་དབྱིབས་ནར་མོ་ཁེབ་ལྡན་གྱི་རྒྱབ་སོགས་ནས་ཐུབ་དྲུག་ཙཀླི་བསྒྲེང་བར་གྲལ་སྟབས་སུ་བཤམ། དེའི་མདུན་དུ་རིགས་དྲུག་ས་བོན་གན་རྐྱལ་དུ་བཤམ། དེ་ཡང་ ཨཿཏྲིཿནྲྀཿ གསུམ་པོ་མགོ་གྱེན་བསྟན། སཿ འཕྲེད་བསྟན། པྲེཿདུཿ ཐུར་བསྟན་སྟེ་གྲལ་སྟབས་སུ་བཤམ།
དེའི་མདུན་དུ་ཞལ་ཟས་དྲུག་དེའི་མདུན་དུ་ཆང་བུ་དྲུག་རྣམས་ཀྱང་བཀོད། འོག་ཏུ་མཁོ་བའི་ཞི་སྦྱོང་ལ་པདྨ་གསུམ་དང་མཐེབ་ཀྱུ་གསུམ་དྲག་པོར་མར་མེ་དྲུག་བཅས་སྣོད་གཅིག་ཏུ་བཤམ། འབྱུང་བཞིའི་རྫས་ཀྱང་སྣོད་གཅིག་ཏུ་བཤམ། ཁྲུས་བུམ། གུལ་ཡུངས། ཁྲུས་དར་དང་མེ་ལོང༌། ཐུབ་དྲུག་གི་ཕྱག་མཚན་ཙཀླི། སཱཙྪའི་བརྐོས་ཕོར་བཅས་གང་བདེར་བསགས། ཐོག་མར་ཐོས་གྲོལ་ནས་བྱུང་བའི་ར་མདའ་བྲན་པའི་སྨོན་ལམ་མམ་ལྟུང་བཤགས་གང་རུང་སྔོན་དུ་འགྲོ་བའི། རྟེན་བསྐྱེད་ནི།
མིང་བྱང་མི་དམིགས་ སོགས་ནས་ འཛིན་པར་བསྐྱེད། ། བདེན་བརྡར་ནི། ན་མོ། དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་གདོད་ནས་སྟོངས་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང༌། ངན་འགྲོ་ཐམས་ཅད་ཡོངས་སུ་སྦྱོང་བ་དཔལ་རྡོ་རྗེ་སེམས་དཔའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བདེན་པ་དང༌།

བདེན་པ་ཆེན་པོའི་མཐུས། འཇིག་རྟེན་འདི་ནས་ཚེ་ཕ་རོལ་ཏུ་སོང་བ་ ཆཻ་མོའི ་རྣམ་པར་ཤེས་པ་ཁམས་གསུམ་རིག་དྲུག་ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་ས་གནས་སྐད་ཅིག་ཡུད་ཙམ་ལ་དམིགས་པའི་རྟེན་འདིར་མཆིས་པར་གྱུར་ཅིག ། ནྲྀ་ཡྃ་ཛཿ ནྲྀ་བཛྲ་ཨ་ཀརྵ་ཡ་ཛཿ ཛཿཧཱུྃ་བཾ་ཧོ ས་ རྣམ་ཤེས་ཨ་དཀར་པོའི་རྣམ་པར་རྟེན་དང་གཉིས་སུ་མེད་པར་གྱུར། སརྦ་པཱ་པཾ་ཨ་པ་ན་ཡ་ཧཱུྃ༔ གིས་སྡིག་སྒྲིབ་བཀུག ། ཀྱཻ་མཿ མ་གཡེང་ཉིན་ཅིག་ སོགས་ནས་ བཾ་ཧོ། སྦྱང་གཏོར་རྣམས་ལས་ཆུས་བྲན་ལ།
རྃ་ཡྃ་ཁྃ་ གིས་བསང་སྦྱང༌། བྷྲཱུྃ་ལས་གཏོར་གཞོང་རཏྣའི་གཞལ་ཡས་སུ༔ ཨོཾ་ལས་གཏོར་མ་འདོད་ཡོན་ཕུང་པོར་གྱུར༔ ཨོཾ་ཨཱཿཧཱུྃ་ཧོ ས་བྱིན་གྱིས་བརླབས། སརྦ་བྷཱུ་ཏ་ཨ་ཀརྵ་ཡ་ཛཿ ལན་གསུམ་གྱི་གཤིན་ལྕགས་ཀྱི་བགེགས་བཀུག་ལ། རྟེན་ལ་པདྨ་དང་མཐེབ་ཀྱུ་དྲུག་པོ་རེ་རེ་བཞིན་གཡས་སུ་བསྐོར་ལ་རིགས་དྲུག་གི་ལན་ཆགས་སྦྱང་བ་ནི། སརྦ་བྷིགྷྣཱན་ན་མཿསརྦ་ཏ་ཐཱ་ག་ཏ་བྷྱོཿ སོགས་ནས་ བ་ལིཾ་ཏ་ཡེ་སྭཱ་ཧཱ༔ ལན་དྲུག་གི་བསྔོས།
པད་མཐེབ་རྣམས་རེ་རེ་བཞིན་སྣོད་དང་པོར་བསྣན། ཧཱུྃ༔ ལན་ཆགས་གཏོར་མ་ སོགས་ནས་ བདེ་བར་དེངས༔ ཨོཾ་སུམྦྷ་ནི་ སྔགས་ཀྱིས་ཆང་བུ་དྲུག་པོ་གོང་བཞིན་བསྔོས་ལ། གོང་བཞིན་བདེན་བརྡར་སྔོན་དུ་འགྲོ་བའི། ན་མོ། དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་གདོད་ནས་སྟོངས་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང༌། ངན་འགྲོ་ཐམས་ཅད་ཡོངས་སུ་སྦྱོང་བ་དཔལ་རྡོ་རྗེ་སེམས་དཔའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བདེན་པ་དང༌།
བདེན་པ་ཆེན་པོའི་མཐུས། འཇིག་རྟེན་འདི་ནས་ཚེ་ཕ་རོལ་ཏུ་སོང་བ་ ཆཻ་མོ་ གསོན་གྱི་དུས་སུ་ཚེ་སྲོག་ལ་བར་དུ་གཅོད་ཅིང་གཤིན་གྱི་དུས་སུ་སྡིག་པ་སྦྱོང་བ་ལ་བར་དུ་གཅོད་པའི་གཤེད་མ་བགེགས་ཀྱི་རིགས་གང་དག་ཇི་སྙེད་ཡོད་པ་དེ་དག་ཐམས་ཅད་གཏོར་མ་འདིས་ཚིམ་པར་གྱིས་ལ་དཔག་ཚད་དང་རྒྱང་གྲགས་སུ་མི་གནས་པ་གཞན་དུ་སོངས་ཤིག ། སྔར་བཞིན། ཧཱུྃ་བཞིའི་སྔགས་བརྗོད་ཅིང་ལན་གསུམ་མཐར། གལ་ཏེ་བཀའ་ལ་མི་ཉན་ སོགས་ནས་ གདོན་མི་ཟ༔ ཧཱུྃ་ཧཱུྃ་ཧཱུྃ་ཧཱུྃ༔ བི་ཤྭ་ཀྲོ་ཏ་ཛྭ་ལ་མཎྜ་ལ་ཕཊ྄་ཕཊ྄ཿ ཧ་ལ་ཧ་ལ་ཧཱུྃ་ཕཊ྄ཿ ཅེས་དྲག་ཏུ་བརྗོད་ཅིང་གདུག་བྲབ་ཀྱི་རྫས་བཅས་བསྐྲད་དོ། ། ཨོཾ་བཛྲ་རཀྵ་རཀྵ་ཧཱུྃ༔
རྡོ་རྗེ་གནོད་སྦྱིན་གྱི་རྒྱ་བཅས། སྟེང་འོག་ཕྱོགས་མཚམས་ཐམས་ཅད་རྡོ་རྗེ་ཁྲོ་བོའི་ཚོགས་ཀྱི་གཏམ་པར་ བསམ། ཛྭ་ལ་རྃ་རྃ་ ཞེས་རྡོ་རྗེ་མེའི་རྒྱ་བཅས། སྟེང་འོག་ཕྱོགས་མཚམས་ཐམས་ཅད་བསྐལ་པའི་མེ་དཔུང་ཆེན་པོས་བཅིངས་པས་གཤེད་མས་ནམ་ཡང་མི་མཐོང་བར་ བསམ། དྷརྨ་རཀྵ་རཀྵ་ཛྙཱ་ན་ཨཱཿ རྡོ་རྗེ་ཆོས་ཀྱི་རྒྱ་བཅས་མཚན་མ་མེད་པའི་དབྱིངས་སུ་རྒྱས་གདབ་བོ། ། ཁྲུས་ནི། རྡོར་སེམས་སྔགས་ཀྱི་སྒྲུབ་པའི་གཟུངས་ཆུའི་འཁྲུ་བ་ཡིན་པས་ལྷ་ཁྲུས་མི་དགོས་ཤིང༌། དམིགས་རྟེན་མིང་བྱང་མེ་ལོང་ལ་གཟུགས་བརྙན་འཆར་བར་བཀྲུ་བ་ནི། བསྡུ་ན་གཏེར་གཞུང་གི་ཚིག་ཁོ་ནས་འཐུས་ཤིང་ཅུང་ཟད་སྤྲོ་ན།
ཕར་ཕྱིན་དྲུག་དང་སྦྱར་ཏེ། ཧཱུྃ། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་བའི་ཕྱིར། ། སྦྱིན་པ་ཆུ་ཡིས་ལེགས་ཁྲུས་པའི། ། སེར་སྣའི་དྲི་མ་དག་གྱུར་ཅིག ། ཁྲུས་སྔགས་བརྗོད། དེ་བཞིན་འོག་མ་རྣམས་ལ་འགྲེས་སྦྱར་ཏེ། ཧཱུྃ། འདི་ནི་ཚུལ་ཁྲིམས་རང་བཞིན་ཆུ། །
འཆལ་བའི་དྲི་མ་སྦྱོང་བའི་ཕྱིར། ། ཚུལ་ཁྲིམས་ཆུ་ཡི་ལེགས་ཁྲུས་པའི། ཁྲིམས་འཆལ་དྲི་མ་དག་གྱུར་ཅིག ། ཁྲུས་སྔགས། འདི་ནི་བཟོད་པའི་རང་བཞིན་ཆུ། ཁོང་ཁྲོའི་དྲི་མ་སྦྱོང་བའི་ཕྱིར། ། བཟོད་པ་ཆུ་ཡི་ལེགས་ཁྲུས་པའི། ཁོང་ཁྲོའི་དྲི་མ་དག་གྱུར་ཅིག ཁྲུས་སྔགས། འདི་ནི་བརྩོན་འགྲུས་རང་བཞིན་ཆུ། །
ལེ་ལོའི་དྲི་མ་སྦྱོང་བའི་ཕྱིར། ། བརྩོན་འགྲུས་ཆུ་ཡི་ལེགས་ཁྲུས་པའི། ། ལེ་ལོའི་དྲི་མ་དག་གྱུར་ཅིག ། ཁྲུས་སྔགས། འདི་ནི་བསམ་གཏན་རང་བཞིན་ཆུ། ། རྣམ་གཡེང་དྲི་མ་སྦྱོང་བའི་ཕྱིར། ། བསམ་གཏན་ཆུ་ཡིས་ལེགས་བཀྲུས་པས། ། རྣམ་གཡེང་དྲི་མ་དག་གྱུར་ཅིག ། ཁྲུས་སྔགས། འདི་ནི་ཤེས་རབ་རང་བཞིན་ཆུ། །
ཤེས་འཆལ་དྲི་མ་སྦྱོང་བའི་ཕྱིར། ། ཤེས་རབ་ཆུ་ཡི་ལེགས་བཀྲུས་པའི། ། ཤེས་འཆལ་དྲི་མ་དག་གྱུར་ཅིག ། སོ་སོར་ཁྲུས་སྔགས་བཅས་དང༌། ཧཱུྃ༔ བཅོམ་ལྡན་རིགས་འདུས་ སོགས་ནས་ སྭཱ་ཧཱ༔ ལན་གྲངས་གསུམ་ནས་བདུན་སོགས་གང་མང་བཅས་བཀྲུ། རྟེན་ལ་བྱབ་པ་ནི། རྨ་བྱའི་མདོངས་བཅས། ཧཱུྃ༔
འདོད་ཆགས་ཞེ་སྡང་ སོགས་ནས་ཡང་ཡང་བཟླ། དུག་དབྱུང་ནི། ཧཱུྃ༔ ས་འདི་འཇིག་རྟེན་དུག་གི་ཕ་ཡིན་ཏེ༔ ས་འདི་འཇིག་རྟེན་དུག་གི་མ་ཡང་ཡིན༔ སྤྱན་མའི་མཁའ་ལ་ཡེ་ནས་དུག་མི་མངའ༔ རང་བཞིན་མེད་པའི་དབྱིངས་སུ་དག་གྱུར་ཅིག༔ ཁྲུས་སྔགས་དང་༔ ཨོཾ་ལྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔
ཆུ་འདི་འཇིག་རྟེན་དུག་གི་ཕ་ཡིན་ཏེ༔ ཆུ་འདི་འཇིག་རྟེན་དུག་གི་མ་ཡང་ཡིན༔ མཱ་ཀིའི་མཁའ་ལ་ཡེ་ནས་དུག་མི་མངའ༔ རང་བཞིན་མེད་པའི་དབྱིངས་སུ་དག་གྱུར་ཅིག༔ ཁྲུས་སྔགས་དང༌། ཨོཾ་བྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ མེ་འདི་འཇིག་རྟེན་དུག་གི་ཕ་ཡིན་ཏེ༔ མེ་འདི་འཇིག་རྟེན་དུག་གི་མ་ཡང་ཡིན༔ གོས་དཀར་མཁའ་ལ་ཡེ་ནས་དུག་མི་མངའ༔
རང་བཞིན་མེད་པའི་དབྱིངས་སུ་དག་གྱུར་ཅིག༔ ཁྲུས་སྔགས་དང༌། ཨོཾ་རྃྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔ རླུང་འདི་འཇིག་རྟེན་དུག་གི་ཕ་ཡིན་ཏེ༔ རླུང་འདི་འཇིག་རྟེན་དུག་གི་མ་ཡང་ཡིན༔ སྒྲོལ་མའི་མཁའ་ལ་ཡེ་ནས་དུག་མི་མངའ༔ རང་བཞིན་མེད་པའི་དབྱིངས་སུ་དག་གྱུར་ཅིག ཨོཾ་ཡྃ་ཧོ་ཤུདྡྷེ་ཤུདྡྷེ་ཡེ་སྭཱ་ཧཱ༔ ཧཱུྃ༔
ནམ་མཁའ་འཇིག་རྟེན་དུག་གི་ཕ་ཡིན་ཏེ༔ ནམ་མཁའ་འཇིག་རྟེན་དུག་གི་མ་ཡང་ཡིན༔ དབྱིངས་ཕྱུག་མཁའ་ལ་ཡེ་ནས་དུག་མི་མངའ༔ རང་བཞིན་མེད་པའི་དབྱིངས་སུ་དག་གྱུར་ཅིག༔ ཨོཾ་ཨེ་ཧོ་ཤུདྡྷེ་ཤུདྡྷེ་ཨ་ཨ་སྭཱ་ཧཱ༔ འབྱུང་བ་དང་འབྱུང་བ་ལས་བྱུང་བའི་དུག་ཐམས་ཅད་རང་བཞིན་གྱི་རྣམ་པར་དག་པ་ཡུམ་ཆེན་ལྔའི་མཁའ་དབྱིངས་སུ་དག་པར་གྱུར་ཅིག༔ ཐུབ་དྲུག་གི་ཞལ་ཟས་འབྲུ་གསུམ་བྱིན་རླབས་སྔོན་དུ་འགྲོ་བའི། ཧཱུྃ༔ ཇི་ལྟར་སེམས་ཅན་ སོགས་ནས་ རྒྱ་མཚོས་མཆོད༔ ཏདྱ་ཐཱཿ
ཨོཾ་མུ་ནི་ སོགས་ནས་ ཨཱཿཧཱུྃ༔ སྔགས་ལན་དྲུག་གིས་མཆོད་ལ། ཞལ་ཟས་རྣམས་ཡར་གཞི་ཁར་ཕུལ། རྒྱུད་དྲུག་འཁོར་བའི་ སོགས་ནས་ དྲོངས་དུ་གསོལ༔ ཞེས་མཇུག་གི་ཚིག་རྐང་ལྔ་པོ་ལན་གསུམ་བརྗོད་ལ་ཕྱག་འཚལ། འོག་གི་རིགས་དྲུག་སོ་སོའི་གནས་འདྲེན་གྱི་ཁྲུས་བུམ་སྐབས་སུ། བྱང་ཆུབ་སེམས་ཀྱི་རང་བཞིན་དག་བྱེད་ཡེ་ཤེས་ཀྱི་ཆུས་གང་བའི་བུམ་པ་བཟང་པོའི་ཁྲུས་བྱེད་པའི་མོས་པ་མཛོད། ཅེས་པ་ཙམ་གྱི་མཚམས་སྦྱར་ལ་གཏེར་གཞུང་ལྟར་གནས་འདྲེན་གྱི་རིམ་པ་གྲུབ་ནས་དབང་གི་རྗེས་སུ་འཛིན་པ་ནི། རྒྱས་པ་ནི་བདག་འཇུག་ལྟར་དབང་ལྔ་དང་དབང་བཞི་རྫོགས་པར་བསྐུར། བསྡུ་ན།
ས་གཞི་སྤོས་ཆུའི་ སོགས་མཎྜལ་འབུལ། ཨོཾ་ཙཀྵུ་བྷནྡྷ་ཝ་ར་མ་ཎ་ཡེ་སྭཱ་ཧཱ༔ མིག་དར་འཆིང༌། ཨཱ་ཁཾ་ཝཱི་ར་ཧཱུྃ་ གིས་མེ་ཏོག་བཟུང་ནས། ཐལ་མོ་སྦྱར་ནས་བཏུད་དེ། བླ་མ་སངས་རྒྱས་ཀུན་དང་མཉམ། ། སློབ་དཔོན་ལ་ནི་སྐྱབས་སུ་མཆི། ། བླ་མ་དཔལ་ལྡན་རྡོ་རྗེ་སེམས། ། སྒྱུ་འཕྲུལ་རྣམ་པར་རོལ་པ་ནི། ། ལྷ་རྣམས་ལ་ཡང་ཕྱག་འཚལ་ལོ། །
མི་གནས་བདེ་ཆེན་གྲོང་མཆོག་ཏུ། ། སློབ་དཔོན་ཁྱེད་ཀྱིས་བདག་གཞུགས་གསོལ། ། ཅེས་ལན་གསུམ་གྱི་གསོལ་བ་གདབ། རྡོ་རྗེ་སློབ་དཔོན་སངས་རྒྱས་དཔལ། སོགས་རྒྱུན་བཤགས་ཡན་ལག་བརྒྱད་པས་ཚོགས་བསགས་ཞིང་རྒྱུད་སྦྱང༌། སྒྱུ་འཕྲུལ་རྩ་བའི་དཀྱིལ་འཁོར་འདིར༔ སོ་སོར་ཐར་པའི་སྡོམ་པ་དང་༔ བྱང་ཆུབ་སེམས་དཔའི་བསླབ་བྱ་དང་༔ རིག་འཛིན་སྔགས་ཀྱི་དམ་ཚིག་རྣམས༔ དེང་ནས་བདག་གིས་བརྟན་པོར་བཟུང་༔
ཞེས་སྡོམ་པ་བཟུང༌། སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་སེར་པོ་རྩེ་ལྔ་པའི་གཟུགས་སུ་གནས་པར་ བསམ་ཞིང༌། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡ་མི༔ ལན་གསུམ། སྙིང་གར་རྡོ་རྗེ་རེག་ལ། བྷོ་དྷི་ཙིཏྟ་ས་མ་ཡ་སཏྭཾ༔ ཞེས་གསང་སྔགས་ནང་གི་སེམས་བསྐྱེད། ཛཿཧཱུྃ་བཾ་ཧོཿ བྷྲཱུྃ་པྲ་བེ་ཤ་ཡ་ཕཊ྄ཿ ཅེས་དཀྱིལ་འཁོར་གྱི་སྒོ་ཕྱེས་པའི་ནང་དུ་ཞུགས་པར་མོས་པས།
ཨོཾ་ན་མ་སྟེ་ཧཱུྃ༔ ཨོཾ་ན་མ་མི་ཧཱུྃ༔ ཨོཾ་ན་མོ་ན་མ་ཧཱུྃ༔ ཞེས་ཕྱག་བྱ། གཉིས་པ་ནང་འཇུག་ལ། སྦྱོར་བ་དམ་ལ་བཞག་པ་ནི། རྡོ་རྗེ་མགོར་བཞག་སྟེ། ཧོཿ རབ་ཏུ་བསྐལ་པ་བཟང་པོའི་བུ་ཁྱེད་ཀྱི༔ གསང་བའི་དཀྱིལ་འཁོར་དམ་པ་འདིར་ཞུགས་ན༔
དངོས་གྲུབ་ཉེ་བར་ཐོབ་པའི་སྐལ་ལྡན་ཀྱང་༔ སྣོད་མེད་གཞན་དུ་སྨྲས་ན་དེ་ལྟར་མིན། བཛྲ་གུ་ཧྱ་ས་མ་ཡ་ཧོཿ རྡོ་རྗེ་སྤྱི་བོར་བཞག་ཏེ་དམ་ཚིག་བསྒྲགས༔ ཧོཿ སངས་རྒྱས་ཀུན་གྱི་ཡེ་ཤེས་རྡོ་རྗེ་སེམས༔ འདི་ནི་ཁྱེད་ཀྱི་སྙིང་དབུས་ཡང་དག་ཞུགས༔ རླུང་ཕྱོགས་ཙམ་གྱི་གསང་བསྒྲགས་ཉམས་པར་གྱུར༔ དེ་བས་ཤིན་ཏུ་གསང་ཆེན་ཐུབ་པར་གྱིས༔ བཛྲ་ས་ཏྭ་ཛྙཱ་ན་ས་མ་ཡ་ཧཱུྃ༔
རྡོ་རྗེ་སྙིང་ཁར་བཞག་ལ་དམ་ཚིག་བསྒྲགས༔ བཛྲ་ཨ་མྲྀ་ཏ་ཨུ་ད་ཀ་ས་མ་ཡ་ཧོཿ ཞེས་མནའ་ཆུ་སྦྱིན་ལ། བཛྲ་ས་མ་ཡ་རཀྵནྟུ༔ རྡོ་རྗེ་སྤྱི་བོར་བཞག་ལ་ནན་གྱིས་བསྒྲགས༔ དངོས་གཞིར་ཡེ་ཤེས་དབབ་པ་ནི། སྐད་ཅིག་གིས་ཁྱེད་རང་བླ་མ་རྡོ་རྗེ་སེམས་དཔའ་ཡབ་ཡུམ་གྱི་སྐུར་གསལ་བའི་ཐུགས་ཀའི་ས་བོན་མར་མེ་ལྟར་འབར་ཞིང་གསལ་བའི་འོད་ཀྱིས་བསྐུལ་བས། བླ་མ་དཀྱིལ་འཁོར་བའི་ལྷ་ཚོགས་རྣམས་ཀྱི་ཐུགས་ཀ་ནས་སྐུ་དང་ཡིག་འབྲུ་ཕྱག་མཚན་གྱི་རྣམ་པ་གྲངས་མེད་པ་འོད་ཟེར་གྱི་ཕུང་པོ་འབར་ཞིང་འཕྲོས་པ་ཁ་ཆར་བུ་ཡུག་འཚུབས་པ་བཞིན་དུ་བྱུང་བ་བ་སྤུའི་ཁུང་བུ་ནས་ཞུགས་ལུས་ཀྱི་ནང་ཀུན་དང་ཁྱད་པར་སྙིང་གའི་ཏིང་འཛིན་སེམས་དཔའ་ལ་སིབ་སིབ་པས་བདེ་བའི་ཡེ་ཤེས་བཟོད་མེད་དུ་འབར་བར་ བསམ་ཞིང༌། སྤོས་རོལ་བཅས། ཨོཾ་ཨཱཿཧཱུྃ་གུ་རུ་བཛྲ་ས་ཏྭ་དྷེ་ཝ་ཌཱཀྐི་ནཱི་ཛྙཱ་ན་ཨ་བེ་ཤ་ཡ་ཨཱཿ
པྲ་བེ་ཤ་ཡ༔ པྲ་བེ་ཤ་ཡ༔ ས་མ་ཡ་ཕཻཾ་ཕཻཾ༔ ས་མ་ཡ༔ ཛཿཧཱུྃ་བཾ་ཧོཿ ཞེས་ཡེ་ཤེས་པ་དབབ་ལ། ཏིཥྛ་བཛྲ ས་བརྟན་པར་བྱ། ཨོཾ་པུཥྤེ་གྷྲྀ་ཧ་ན་ཧོཿ ས་མེ་ཏོག་དཀྱིལ་འཁོར་དུ་དོར། པྲ་ཏི་གྷྲྀ་ཧ་ན་སིདྡྷི་ཧཱུྃ༔
ཞེས་ལྷ་དེ་སྤྱི་བོར་སྟིམ། བཛྲ་ཛྙཱ་ན་ཙཀྵུ་པྲ་བེ་ཤ་ཡ་ཕཊ྄ཿ ཞེས་གདོང་གཡོག་བསལ་ལ། རང་རིག་བླ་མ་རྡོ་རྗེ་སེམས་དཔའི་དཀྱིལ་འཁོར་གྱི་ལྷ་ཚོགས་རྟེན་དང་བརྟེན་པར་བཅས་པ་མངོན་སུམ་དུ་མཐོང་བའི་མོས་པ་མཛོད། མཎྜལ་ཕུལ་ལ་བུམ་དབང་དངོས་ནི། དམིགས་ཡུལ་དཀྱིལ་འཁོར་ཆེན་པོའི་ཤར་སྒོའི་ཁྱམས་ལ་གླང་པོ་ཆེའི་ཁྲི་པད་ཟླའི་གདན་ལ་གཙོ་བོའི་གཟུགས་ཀྱི་རྣམ་པས་འཁོད་པར་གྱུར། སློབ་དཔོན་བླ་མ་རྡོ་རྗེ་སེམས་དཔའི་ཐུགས་ཀ་ནས་འོད་ཟེར་འཕྲོས། འོག་མིན་གྱི་ཞིང་ནས་དབང་ལྷ་དེ་བཞིན་གཤེགས་པ་རྒྱལ་བ་སྲས་དང་བཅས་པ་ཐམས་ཅད་གདན་གསུམ་ཚང་བའི་དབང་གི་ལྷ་ཚོགས་ཀྱི་རྣམ་པར་བཛྲ་ས་མཱ་ཛཿ ས་སྤྱན་དྲངས་ལ། ཨོཾ་བཛྲ་པུཥྤེ་ སོགས་ནས་ ཤབྡའི་ བར་གྱིས་མཆོད།
དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་གདན་གསུམ་ཚང་བའི་དབང་ལྷ་རྡོ་རྗེ་རྒྱལ་པོ་དེ་བཞིན་གཤེགས་པ་རྣམས་ཀྱི་དབང་བསྐུར་བའི་དགོངས་པ་མཛད། སེམས་དཔའ་སེམས་མ་རྣམས་ཀྱིས་མེ་ཏོག་འཐོར་ཞིང་ཤིས་པ་བརྗོད། ཀིངྐ་ར་རྣམས་ཀྱིས་བགེགས་བསྐྲད། བུམ་འཛིན་རིག་པའི་ལྷ་མོ་རྣམས་ཀྱིས་རྣམ་རྒྱལ་བུམ་པའི་བདུད་རྩིས་རྒྱལ་ཐབས་སྤྱི་བླུགས་སུ་མངོན་པར་དབང་བསྐུར་བར་ མོས་ལ། ཨོཾ༔ ཡེ་ཤེས་སྐུ་མཆོག་བུམ་པའི་གཞལ་ཡས་ནས༔ ཡེ་ཤེས་ལྔ་ལྡན་བདུད་རྩི་གཏོར་བླུག་དབང་༔ སྐལ་ལྡན་བུ་ཡི་ལུས་ལ་བསྐུར་བ་ཡི༔ ལུས་སྣང་གདོས་བཅས་ལྷ་སྐུར་སྨིན་པར་ཤོག༔
རྩ་སྔགས་དང༌། བཛྲ་ཀཱ་ལ་ཤ་ཀཱ་ཡ་ཨ་བྷི་ཥིཉྩ་ཨོཾ༔ ཞེས་བུམ་ཆུ་དམིགས་ཡུལ་གྱིས་བཏུང་བའི་སྣོད་དུ་གཏིག ། བདུད་རྩིའི་ཆུ་རྒྱུན་གྱིས་ལུས་ཀྱི་ནད་ཐམས་ཅད་གང༌། བདེ་བ་ཆེན་པོའི་ཡེ་ཤེས་ཉམས་སུ་མྱོང༌། ཆུའི་ལྷག་མ་སྤྱི་བོར་འཁྱིལ་བ་ལས་རིགས་ཐམས་ཅད་འདུས་པའི་སྤྱི་གཟུགས་རྒྱལ་བ་ཀུན་ཏུ་བཟང་པོས་དབུ་རྒྱན། སྤྱན་དྲངས་པའི་དབང་ལྷ་རྣམས་ཀྱང་ཁྱེད་རང་ལ་དབྱེར་མེད་དུ་ཐིམ་པར་ མོས་ལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར། དེ་ལྟར་ན་ཕྱི་ཀུན་རྫོབ་མཚན་མ་རྫས་ཀྱི་དཀྱིལ་འཁོར་དུ་བུམ་པའི་དབང་ཐོབ།
ཕུང་ཁམས་སྣོད་བཅུད་ཐ་མལ་དུ་ཞེན་པའི་རྟོག་ཚོགས་སྦྱངས་ཏེ་ལུས་ཀྱི་སྒྲིབ་པ་དག ། ལམ་དུས་སུ་བསྐྱེད་པའི་རིམ་པ་སྒོམ་པ་ལ་དབང༌། སྣོད་བཅུད་བླ་མ་རྡོ་རྗེ་སེམས་དཔའ་ཞི་ཁྲོ་སྒྱུ་འཕྲུལ་དྲྭ་བའི་དཀྱིལ་འཁོར་གཅིག་ཏུ་རྫོགས་ནས། འབྲས་བུ་སྐུ་རྡོ་རྗེ་མཆོག་གི་སྤྲུལ་སྐུ་འགྲུབ་པའི་སྐལ་པ་ཅན་དུ་གྱུར་པ་ལ་འདོད་ཡོན་ལྔ་ཡི་མཆོད་པར་ མོས། ཞེས་ཟ་བཏུང་གི་ཚོགས་ལ་བྲན་ཏེ། རྃ་ཡྃ་ཁྃ་ གིས་བསང་སྦྱང༌། རྣམ་པ་འདོད་ཡོན་གྱི་ལོངས་སྤྱོད་ལ་ངོ་བོ་ཡེ་ཤེས་ཀྱི་བདུད་རྩི་ཟད་མི་ཤེས་པ་ནམ་མཁའ་མཛོད་ཀྱི་སྤྲིན་ཆེན་པོར་གྱུར་བར་ བསམས་ལ། ཀྱེ་མཿ མི་རྟགས་སྒྱུ་མ་ སོགས་ནས་ དགའ་བའི་ལོངས༔ ཨོཾ་ཨཱཿཧཱུྃ་ཧོ ས་ལན་གསུམ་དང༌།
ནམ་མཁའ་མཛོད་ཀྱི་སྔགས་རྒྱས་བྱིན་རླབས། ཧཱུྃ༔ ཡིད་མཐུན་རིན་ཆེན་སྣ་ཚོགས་ སོགས་ནས་ ས་མ་ཡེ་ཨཿཧཱུྃ༔ བླ་མ་དང་དཀྱིལ་འཁོར་པའི་ལྷ་ཚོགས་འཁོར་དང་བཅས་པ་རྣམ་ལ་འདོད་ཡོན་གྱི་ཕུད་ཕུལ་བ་ལ་བརྟེན་ནས་དམིགས་ཡུལ་སོགས་སེམས་ཅན་ཐམས་ཅད་ཀྱི་ཚོགས་གཉིས་རྫོགས། སྒྲིབ་གཉིས་སྦྱང༌། མྱུར་དུ་སངས་རྒྱས་ཀྱིས་གོ་འཕང་རིན་པོ་ཆེ་ཐོབ་པར་མཛད་དུ་གསོལ། ཞེས་ལྷག་མ་བར་དེའི་མགྲོན་ལ་བསྔོ་བ་ནི་འདོད་ཡོན་ལྔའི་ཚོགས་འཁོར་མེ་ཧོམ་དུ་བསྲེག་ལ། ཨོཾ༔ ཏིང་འཛིན་སྔགས་དང་ སོགས་ནས་ པྲ་ཤེ་ཨཱཿཧཱུྃ༔ སྨོན་ལམ་ནི།
འདི་ནི་སྦྱིན་པའི་རང་བཞིན་ཟས། ། སེར་སྣའི་དྲི་མ་རྣམ་པར་དག ། ཟས་མཆོག་འདི་ལ་ལོངས་སྤྱོད་ནས། ། སྦྱིན་པའི་ཟས་ཀྱིས་འཚོ་བར་ཤོག ། འདི་ནི་ཚུལ་ཁྲིམས་རང་བཞིན་ཟས། ཁྲིམས་འཆལ་དྲི་མ་རྣམ་པར་དག ། ཟས་མཆོག་འདི་ལ་ལོངས་སྤྱོད་ནས། ། ཚུལ་ཁྲིམས་ཟས་ཀྱིས་འཚོ་བར་ཤོག ། འདི་ནི་བཟོད་པའི་རང་བཞིན་ཟས། ཁོང་ཁྲོའི་དྲི་མ་རྣམ་པར་དག །
ཟས་མཆོག་འདི་ལ་ལོངས་སྤྱོད་ནས། ། བཟོད་པའི་ཟས་ཀྱིས་འཚོ་བར་ཤོག ། འདི་ནི་བརྩོན་འགྲུས་རང་བཞིན་ཟས། ། ལེ་ལོའི་དྲི་མ་རྣམ་པར་དག ། ཟས་མཆོག་འདི་ལ་ལོངས་སྤྱོད་ནས། ། བརྩོན་འགྲུས་ཟས་ཀྱི་འཚོ་བར་ཤོག ། འདི་ནི་བསམ་གཏན་རང་བཞིན་ཟས། ། རྣམ་གཡེང་དྲི་མ་རྣམ་པར་དག ། ཟས་མཆོག་འདི་ལ་ལོངས་སྤྱོད་ནས། ། བསམ་གཏན་ཟས་ཀྱི་འཚོ་བར་ཤོག །
འདི་ནི་ཤེས་རབ་རང་བཞིན་ཟས། ། ཤེས་འཆལ་དྲི་མ་རྣམ་པར་དག ། ཟས་མཆོག་འདི་ལ་ལོངས་སྤྱོད་ནས། ། ཤེས་རབ་ཟས་ཀྱི་འཚོ་བར་ཤོག ། ཞེས་དང༌། སྦྱིན་པ་རྣམ་པར་དག་པ། ཚུལ་ཁྲིམས་རྣམ་པར་དག་པ། བཟོད་པ་རྣམ་པར་དག་པ། བརྩོན་འགྲུས་རྣམ་པར་དག་པ། བསམ་གཏན་རྣམ་པར་དག་པ།
ཤེས་རབ་རྣམ་པར་དག་པ་སྟེ་ཕ་རོལ་ཏུ་ཕྱིན་པ་དྲུག་རྣམ་པར་དག་པའི་སྒོ་ནས་བསྔོས་པས་འདོད་ཡོན་གྱི་རྣམ་པ་མིག་གི་ཡུལ་དུ་གཟུགས། རྣ་བའི་ཡུལ་དུ་སྒྲ། སྣ་ཡི་ཡུལ་དུ་དྲི། ལྕེའི་ཡུལ་དུ་རོ། ལུས་ཀྱི་ཡུལ་དུ་རེག་བྱ། ཡིད་ཀྱི་ཡུལ་དུ་ཆོས། གཞན་ཡང༌། ཟ་བ་རི་རབ། བཏུང་བ་རྒྱ་མཚོ། ན་བཟའ་ལྷོ་སྤྲིན་ཙམ་ལ་མ་ཆགས་མ་ཞེན་པའི་སྒོ་ནས་ལོངས་སྤྱོད་ཀྱི་སྐལ་བ་དང་ལྡན་པའི་འདོད་ཡོན་བཟང་པོ་འདི་ཁྱེར་ལ་བདེ་ཆེན་དག་པ་གཏན་གྱི་ཕོ་བྲང་དུ་སོངས་ཤིག །
ཞེས་དང༌། ཀཾ་ཀ་ནི་ སྔགས་བརྗོད། ལམ་བསྟན་སྒྲོན་མེར་ཆབ་བྲན་ལ། རྃ་ཡྃ་ཁྃ་ གིས་བསང་སྦྱང༌། སྟོང་པའི་ངང་ལས་ཀོང་བུ་བྷྲཱུྃ་ལས་གཞལ་ཡས་ཁང་དུ་སྡོང་བུ་ཧཱུྃ་ལས་རྡོ་རྗེ་སེམས་དཔའ་ཞི་ཁྲོ་སྒྱུ་འཕྲུལ་དྲྭ་བས་སྤྱི་གཟུགས་ཆེན་པོར་གསལ་བའི་འོད་ཀྱིས་དམིགས་ཡུལ་གྱི་སྒྲིབ་གཉིས་བག་ཆགས་དང་བཅས་པ་སངས་སངས་དག་སྟེ་བགྲོད་བྱ་ས་ལམ་གྱི་ཡོན་ཏན་མ་ལུས་པ་སྐད་ཅིག་མིག་འཁྲུལ་ལྟར་སྟན་ཐོག་ཅིག་ཏུ་བགྲོད་པར་ བསམ་ལ། ཡིག་བརྒྱ་བདུན་ནམ་ཉེར་གཅིག་བརྗོད་ལ། བྷྲཱུྃ༔ ཀོང་བུ་རྣམ་དག་ཆོས་དབྱིངས་ སོགས་ནས་མཐའ་དབྱུང་བས་གྲུབ་བོ། ། ཞར་ལ་སྐབས་འགར་རུས་ཆོག་མདོར་བསྡུས་བྱ་བར་འདོད་ན་མི་དང་དུད་འགྲོའི་རིགས་གང་ཡིན་ཤི་བའི་རུས་བུ་དང༌། གསོན་པོའི་སོ་དང་སྐྲ་སེན་བསྲེག་པའི་ཐལ་བ་ལའང་རུང་སྟེ།
དར་རས་དཀར་པོ་དྲི་མེད་ཀྱི་ཁུག་མར་བླུགས་པ་ཀོ་ཊོ་རའི་སྣོད་དུ་མཉྫིས་བཏེགས་ལ་རྡོར་སེམས་ཀྱིས་བསྒྲུབས་པའི་གཟུངས་ཆུས་རྒྱུན་མ་ཆད་པར་ཁྲུས་ལ། དམིགས་རྟེན་གྱི་ནམ་མཁའ་ཟླ་བ་ལ་གནས་པའི་ཧཱུྃ་ཡིག་དཀར་པོའི་མཐར་བཟླས་བྱའི་གཟུངས་སྔགས་རང་སྒྲ་དང་བཅས་ཏེ་གཡས་སུ་འཁོར་བ་ལས་འོད་ཟེར་དང་ཡེ་ཤེས་ཀྱི་བདུད་རྩིའི་རྒྱུན་དཔག་ཏུ་མེད་པ་བྱུང་བས་དམིགས་ཡུལ་དེ་ཉིད་གཙོ་བོར་བྱས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་བ་མོ་ཉི་མས་བཅོམ་པ་ལྟར་སངས་ཀྱི་དག་སྟེ་བྱང་ཆུབ་མཆོག་གི་གོ་འཕང་ལ་བཀོད་པར་ བསམ་ལ། ཡིག་བརྒྱའི་ཤམ་དུ། དམིགས་ཡུལ་གྱི་སྡིག་སྒྲིབ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ། བརྒྱ་རྩ་ནས་འབུམ་གྱི་བར་བཟླས་ཏེ་ཐུན་ནམ་ཞག་གྲངས་རྫོགས་ནས། ཟླ་གདན་ལ་སྔགས་འཕྲེང་དང་བཅས་པ་འོད་དུ་ཞུ་ནས་གཉིས་སུ་མེད་པར་ བསམ། དེ་ལྟར་ཁྲུས་པའི་ཁུ་བ་ཆུ་བོར་སྦྱང༌། སླར་ཡང་རུས་བུ་ཞིབ་པར་འཐག་སྟེ་ས་བྱིན་དང་བསྲེས་ཏེ་ཡིག་བརྒྱ་དང་རྟེན་སྙིང་བཟླ་བཞིན་པར་གཟུངས་ཆུས་བཀྲུས་ཏེ་སཱཙྪ་གཅིག་གསུམ་ལྔ་གང་རུང་བཏབ་ཏེ་ན་བཟའ་སྐུ་དཀར་གསོལ་ཏེ་རབ་གནས་བྱས་ནས་དབེན་པའི་གནས་སུ་བསྐྱལ་ལོ། ། རུས་ཆོག་དང་ཚ་ཆོག་ཡང་རྒྱས་པར་སྤྲོ་ན་ཟུར་དུ་ཤེས། ཞེས་པའང་རྩ་བའི་ཆོས་བདག་པུཎྱཻའི་མཚན་ཅན་གྱི་བཞེད་སྐོང་དུ་དམིགས་ཏེ་ཀ་མ་ལ་རཱ་ཛ་དཱི་པས་འབྲུག་ཤར་ཕྱོགས་གནས་ཆེན་དགོན་སྐོར་གྱི་གཙུག་ལག་ཁང་དུ་སྦྱར་བ་སིདྡྷི་རསྟུ།། །།
༄༅། །སྐུ་གསུམ་དགོངས་འདུས་ལས། ནང་སྒྲུབ་རྡོར་སེམས་གནས་འདྲེན་བསྡུས་པ་ཐར་ལམ་མྱུར་འབྱིན་ཞེས་བྱ་བ་བཞུགས་སོ།། རབ་འབྱམས་ཞི་ཁྲོའི་སྤྲུལ་གཞི་མཆོག ། སྒྱུ་འཕྲུལ་གཙོ་བོ་བཅོམ་ལྡན་འདས། ། བླ་མ་རྡོ་རྗེ་སེམས་དཔའ་ལ། ། སྒོ་གསུམ་གུས་པས་རབ་ཏུ་འདུད། ། སྐྱབས་བྲལ་བར་དོའི་འགྲོ་བ་རྣམས། ། མྱུར་དུ་རྗེས་སུ་འཛིན་པའི་ཐབས། ། རིགས་དྲུག་གནས་ནས་ཐར་ལམ་མཆོག ། མྱུར་དུ་འབྱིན་པའི་ཆོ་ག་བསྟན། །
དེ་ལ་འདིར་སྦྱོར་དངོས་རྗེས་གསུམ་ལས། དང་པོ་སྦྱོར་བ་མཚན་བྱང་དང་བཅའ་བཤོམ་རྣམས་གཏེར་གཞུང་དང་གནས་ཟུར་དུ་བཤད་པ་ལྟར་ལས། དངོས་གཞི་རྟེན་བསྐྱེད་པ། རྣམ་ཤེས་འགུགས་པ། གཤེད་དང་ཕྲལ་བ། སྡིག་སྒྲིབ་སྦྱོང་བ། ཚོགས་བསགས་པ། གསོལ་བ་འདེབས་པ། རིགས་དྲུག་གི་གནས་ནས་འདྲེན་པ། དབང་བསྐུར་བ།
འདོད་ཡོན་བསྔོ་བ་དང་དགུ་ལས། དང་པོ་རྟེན་བསྐྱེད་ནི། ཧཱུྃ༔ མིང་བྱང་མི་དམིགས་སྟོང་པའི་ངང་ཉིད་ལས༔ ནྲྀཿལས་དམིགས་ཡུལ་གསོན་པོའི་གནས་སྐབས་ལྟར༔ ཁམས་དང་སྐྱེ་མཆེད་རྫོགས་ཤིང་ཐལ་མོ་སྦྱར༔ དད་ཅིང་གུས་པས་བླ་མ་དཀོན་མཆོག་ལ༔ མཆོད་རྫས་མེ་ཏོག་པད་དཀར་འཛིན་པར་བསྐྱེད༔ གཉིས་པ་རྣམ་ཤེས་འགུགས་པ་ནི། ན་མོ།
དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་གདོད་ནས་སྟོངས་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང༌། ངན་འགྲོ་ཐམས་ཅད་ཡོངས་སུ་སྦྱོང་བ་དཔལ་རྡོ་རྗེ་སེམས་དཔའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བདེན་པ་དང༌། བདེན་པ་ཆེན་པོའི་མཐུས། འཇིག་རྟེན་འདི་ནས་ཚེ་ཕ་རོལ་ཏུ་སོང་བ་ ཆཻ་མོའི ་རྣམ་པར་ཤེས་པ་ཁམས་གསུམ་རིགས་དྲུག་ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་ས་གནས་སྐད་ཅིག་ཡུད་ཙམ་ལ་དམིགས་པའི་རྟེན་འདིར་མཆིས་པར་གྱུར་ཅིག ། ནྲྀཿཡྃ་ཛཿ ནྲྀཿབཛྲ་ཨ་ཀརྵ་ཡ་ཛཿ ཛཿཧཱུྃ་བཾ་ཧོ ས་ རྣམ་ཤེས་ཨ་དཀར་པོའི་རྣམ་པར་རྟེན་དང་གཉིས་སུ་མེད་པར་གྱུར།
སརྦ་པཱ་པཾ་ཨ་པ་ཎ་ཡ་ཧཱུྃ༔ གིས་སྡིག་སྒྲིབ་བཀུག ། ཀྱེ་མཿ མ་ཡེངས་ཉོན་ཅིག་ཚེ་འདས་རིགས་ཀྱི་བུ༔ ལུས་མེད་སྟོང་གཟུགས་བར་དོའི་རྣམ་ཤེས་ཁྱོད༔ ལས་ཀྱི་དབང་གིས་རིགས་དྲུག་གར་འཁྱམས་ཀྱང་༔ མཆོག་གསུམ་བདེན་པས་སྐད་ཅིག་འདིར་ཤོག་ལ༔ མ་ཡེངས་རྩེ་གཅིག་ཡིད་ཀྱི་གནས་པར་གྱིས༔ གསུམ་པ་གཤེད་དང་ཕྲལ་བ་ནི། སྦྱོང་གཏོར་རྣམས་ཆུས་བྲན་ལ།
རྃ་ཡྃ་ཁྃ་ གིས་བསང་སྦྱང༌། བྷྲཱུྃ་ལས་གཏོར་གཞོང་རཏྣའི་གཞལ་ཡས་སུ༔ ཨོཾ་ལས་གཏོར་མ་འདོད་ཡོན་ཕུང་པོར་གྱུར༔ ཨོཾ་ཨཱཿཧཱུྃ་ཧོཿ ས་བྱིན་གྱིས་བརླབས། སརྦ་བྷུ་ཏ་ཨ་ཀརྵ་ཡ་ཛཿ ལན་གསུམ་གྱི་གཤིན་ལྕགས་ཀྱི་བགེགས་བགུག་ལ། རྟེན་ལ་པདྨ་དང་མཐེབ་ཀྱུ་དྲུག་པོ་རེ་རེ་བཞིན་གཡས་སུ་བསྐོར་ལ་རིགས་དྲུག་གི་ལན་ཆགས་སྦྱང་བ་ནི། སརྦ་བྷིགྷྣཱན་ན་མཿསརྦ་ཏ་ཐཱ་ག་ཏ་བྷྱོཿ སོགས་ནས་ བ་ལིཾ་ཏ་ཡེ་སྭཱ་ཧཱ༔
ལན་དྲུག་གི་བསྔོས། པད་མཐེབ་རྣམས་རེ་རེ་བཞིན་སྣོད་དང་པོར་བསྣན། ཧཱུྃ༔ ལན་ཆགས་གཏོར་མ་འདོད་ཡོན་རྒྱ་མཚོ་འདིས༔ རིགས་དྲུག་འཁོར་བའི་ལན་ཆགས་ཀུན་བྱང་ནས༔ ཐར་པའི་ལམ་ལ་བར་དུ་མ་གཅོད་པར༔ སོ་སོ་རང་རང་གནས་སུ་བདེ་བར་དེངས༔ ཨོཾ་སུམྦྷ་ནི་ སྔགས་ཀྱིས་ཆངས་བུ་དྲུག་པོ་གོང་བཞིན་བསྔོས་ལ། གོང་བཞིན་བདེན་བརྡར་སྔོན་དུ་འགྲོ་བའི། འཇིག་རྟེན་འདི་ནས་ཚེ་ཕ་རོལ་ཏུ་སོང་བ་ ཆཻ་མོ ་གསོན་གྱི་དུས་སུ་ཚེ་སྲོག་ལ་བར་དུ་གཅོད་ཅིང་གཤིན་གྱི་དུས་སུ་སྡིག་པ་སྦྱོང་བ་ལ་བར་དུ་གཅོད་པའི་གཤེད་མ་བགེགས་ཀྱི་རིགས་གང་དག་ཇི་སྙེད་ཡོད་པ་དེ་དག་ཐམས་ཅད་གཏོར་མ་འདིས་ཚིམ་པར་བགྱིས་ལ་དཔག་ཚད་དང་རྒྱང་གྲགས་སུ་མི་གནས་པར་གཞན་དུ་སོངས་ཤིག །
སྔར་བཞིན་ཧཱུྃ་བཞིའི་སྔགས་བརྗོད་ཅིང་ལན་གསུམ་མཐར། གལ་ཏེ་བཀའ་ལ་མི་ཉན་གེགས་བྱེད་ཚེ༔ རྡོ་རྗེ་ཁྲོ་རྒྱལ་ཁྲོས་པའི་ཏིང་འཛིན་གྱིས༔ ལུས་སེམས་སྐད་ཅིག་གཞོམ་པར་གདོན་མི་ཟ༔ ཧཱུྃ་ཧཱུྃ་ཧཱུྃ་ཧཱུྃ༔ བི་ཤྭ་ཀྲོ་ཏ་ཛྭ་ལ་མཎྜལ་ཕཊ྄་ཕཊ྄་ཧ་ལ་ཧ་ལ༔ ཞེས་དྲག་ཏུ་བརྗོད་ཅིང་གདུག་བྲབ་ཀྱི་རྫས་བཅས་བསྐྲད་དོ། ། ཨོཾ་བཛྲ་རཀྵ་རཀྵ་ཧཱུྃ༔ ཛྭ་ལ་རྃ་རྃ༔ དྷརྨ་རཀྵ་ཛྙཱ་ན་ཨཱཿ
ཞེས་ཁྲོ་བོའི་སྤྲིན་དང་མེ་དཔུང་འབར་བས་བཅིངས་ཏེ་གཤེད་མའི་ནམ་ཡང་མི་མཐོང་བར་བསམ། བཞི་པ་སྡིག་སྒྲིབ་སྦྱོང་བ་ནི། ཁྲུས་བུམ་ཐོགས་ལ། ཧཱུྃ༔ བཅོམ་ལྡན་རིགས་འདུས་རྡོ་རྗེ་སེམས་དཔའ་དང་༔ རྒྱལ་བ་སྲས་དང་བཅས་པའི་བྱིན་རླབས་ཆུས༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ སྒྲིབ་པ་རྣམ་བཞི་བྱང་ཞིང་དག་གྱུར་ཅིག༔ ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ༔ ཨོཾ་བཛྲ་ས་ཏྭ་ས་མ་ཡ༔
སོགས་ནས་ ས་ཏྭ་ཨ་ཧཱུྃ་ཕཊ྄ཿ འཿཨཿཤཿསཿམཿཧཿ ཨཿཏྲིཿནྲྀཿསུཿཔྲེཿདུཿསརྦ་པཱ་པཾ་དྷ་ཧ་ན་ཤུདྡྷེ་ཤུདྡྷེ་ཤཱནྟིཾ་ཀུ་རུ་ཡེ་སྭཱ་ཧཱ༔ དམིགས་ཡུལ་གཙོར་བྱས་པའི་སེམས་ཅན་ཐམས་ཅད་རིགས་དྲུག་གི་ལས་སྒྲིབ་བག་ཆགས་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་ལན་གསུམ་སོགས་བསྐྱལ་ཏེ་བཀྲུ། རྨ་བྱའི་མདོང་ཐོགས་ལ། ཧཱུྃ༔ འདོད་ཆགས་ཞེ་སྡང་གཏི་མུག་ང་རྒྱལ་དང་༔ ཕྲག་དོག་ཐེ་ཚོམ་རྣམ་དྲུག་འཇིག་རྟེན་དུག༔ དཀོན་མཆོག་གསུམ་ལ་ཡེ་ནས་དུག་མི་མངའ༔
མཆོག་གསུམ་བདེན་པས་གཏན་ནས་དག་གྱུར་ཅིག༔ རྟེན་ལ་བྱབ་ཤིང་ཁྲུས་སྔགས་གོང་བཞིན་བཟླ། འབྱུང་བཞིའི་རྫས་ཐོགས་ལ། ཧཱུྃ༔ ས་ཆུ་མེ་རླུང་ནམ་མཁའ་འབྱུང་བ་ལྔ༔ འཇིག་རྟེན་དྲུག་གི་ཕ་དང་མ་ཡིན་ཏེ༔ ཡུམ་ལྔའི་མཁའ་ལ་ཡེ་ནས་དུག་མི་མངའ་༔ རང་བཞིན་མེད་པའི་དབྱིངས་སུ་དག་གྱུར་ཅིག༔ ཁྲུས་སྔགས་ཤམ་དུ་འབྱུང་ལྔའི་སྦྱོང་སྔགས་ནི༔ ཨོཾ་ལྃ་ཧོ་ཤུདྡྷེ་ཤུདྡྷེ་སྭཱ་ཧཱ༔
བྃ་ཧོ་ཤུདྡྷེ་ཤུདྡྷེ? རྃ་ཧོ་ཤུདྡྷེ་ཤུདྡྷེ? ཡྃ་ཧོ་ཤུདྡྷེ་ཤུདྡྷེ? ཨེ་ཧོ་ཤུདྡྷེ་ཤུདྡྷེ་སྭཱ་ཧཱ༔ ཨ་ཨ་སྭཱ་ཧཱ༔ འབྱུང་བ་དང་འབྱུང་བ་ལས་བྱུང་བའི་དུག་ཐམས་ཅད་རང་བཞིན་གྱི་རྣམ་པར་དག་པ་ཡུམ་ཆེན་ལྔའི་མཁའ་དབྱིངས་སུ་དག་པར་གྱུར་ཅིག ། ལྔ་པ་ཚོགས་བསགས་པ་ནི། ཞལ་ཟས་དྲུག ། ཨོཾ་ཨཱཿཧཱུྃ་ གིས་བྱིན་གྱིས་བརླབས་ལ། ཧཱུྃ༔ སྤྲུལ་སྐུ་ཐུབ་དྲུག་རྒྱལ་བ་སྲས་བཅས་ལ༔ གུས་པས་ཕྱག་འཚལ་སྙིང་ནས་སྐྱབས་སུ་མཆི༔ ཞལ་ཟས་རོ་བརྒྱའི་དཔལ་འཛིན་ལ་སོགས་པའི༔
དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོས་མཆོད༔ ཏདྱ་ཐཱཿ ཨོཾ་མུ་ནེ་མུ་ནེ་མ་ཧཱ་མུ་ནེ་དྲེཾ་ཏྲུཾ་དྲུཾ་བྲེཾ་སྲུཾ་ཡེ་སྭཱ་ཧཱ༔ བཛྲ་ནཻ་ཝི་དྱེ་ཨཱཿཧཱུྃ༔ ལན་དྲུག་གིས་མཆོད་ལ། ཞལ་ཟས་རྣམས་ཡར་གཞི་ཁར་ཕུལ། དྲུག་པ་གསོལ་བ་འདེབས་པ་ནི། ལས་རྡོར་གྱི་མིང་བྱང་ཐོགས་ཏེ་ཕྱག་བྱ་ལ། ཧོཿ འཇིགས་སྔངས་ཚ་གྲང་བཀྲེས་སྐོམ་བླུན་རྨོངས་དང་༔
སྐྱེ་རྒ་ན་འཆི་འཐབ་རྩོད་འཕོ་ལྟུང་སོགས༔ རིགས་དྲུག་སོ་སོའི་སྡུག་བསྔལ་ལས་སྒྲོལ་ཏེ༔ བདེ་ཆེན་ཐར་པའི་ལམ་ལ་དྲངས་དུ་གསོལ༔ ལན་གསུམ། བདུན་པ་རིགས་དྲུག་གི་གནས་ནས་འདྲེན་པ་ལ་གཉིས་ལས། དང་པོ་དམིགས་པའི་གཞི་འགོད་པ་ནི། དམིགས་ཡུལ་ལུས་ཀྱི་གནས་དྲུག་སྤྱི་བོར་དང་༔ མགྲིན་པ་སྙིང་ཁ་ལྟེ་བ་གསང་བའི་གནས༔ རྐང་མཐིལ་དྲུག་ཏུ་རིགས་དྲུག་ས་བོན་དྲུག༔ ཨཿཏྲིཿནྲྀཿསུཿཔྲེཿདུཿསོ་སོའི་སྟེང་༔
སྦྱོང་བྱེད་ཡི་གེ་འབྲུ་གསུམ་འོད་འབར་སྒོམ༔ གཉིས་པ་རིགས་དྲུག་སོ་སོའི་གནས་ནས་སྤར་བ་ལ་བཞི་ལས། དང་པོ་དམྱལ་བའི་གནས་སྤར་དངོས་ནི། ཞེ་སྡང་དབང་གིས་དམྱལ་བར་སྐྱེས་སྲིད་པའི༔ གནོང་ངོ་འགྱོད་དོ་གནས་ཅན་དེ་སྤོངས་ལ༔ མངོན་དགའི་ཞིང་དུ་འདོང་ཕྱིར་ཡར་གཤེགས་ལ༔ ཆོས་ཀྱི་རྒྱལ་པོའི་ཞབས་ལ་སྐྱབས་སུ་མཆི༔ ཚིག་རྐང་རྗེས་མ་ལན་གསུམ་བརྗོད། མིང་བྱང་ཡང་རིམ་གྱི་ཡར་སྤར། གཉིས་པ་དབང་བསྐུར་བ་ནི།
མེ་ཆུ་ཐོགས་ལ། ཉོན་མོངས་ཞེ་སྡང་སྡུག་བསྔལ་ལས་སྒྲོལ་ཕྱིར༔ བསིལ་དྲོད་གང་འདོད་ཡེ་ཤེས་མེ་ཆུའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཞེས་ཕྱག་མཚན་རྐང་མཐིལ་བཞག ། གསུམ་པ་ས་བོན་སྦྱོང་བ་ནི། རིག་གྲོལ་བྱེ་མ་ཐོགས་ལ། ཧཱུྃ༔
བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་རྐང་མཐིལ་དུཿནག་སྦྱང་༔ ཞེ་སྡང་དམྱལ་བའི་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ དུཿད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུན་ཧཱུྃ་ཕཊ྄ཿ ཞེ་སྡང་གི་ལས་དང་ཚ་གྲང་གི་སྡུག་བསྔལ་ཐམས་ཅད་པྲ་བེ་ཤ་ཡ་ཕཊ྄ཿ བཞི་པ་ཁྲུས་སྦྱོང་ནི།
ཁྲུས་བུམ་ཐོགས་ལ། ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ མེ་ལོང་ཡེ་ཤེས་ཆུ་ཡིས་ལེགས་ཁྲུས་པའི༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་ཞེ་སྡང་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་བཀྲུ། ཞེ་སྡང་གི་ལས་དང་ཚ་གྲང་གི་སྡུག་བསྔལ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔ གཉིས་པ་ཡི་དྭགས་གནས་ནས་དྲངས་པ་ནི༔ སེར་སྣའི་དབང་གིས་པྲེ་ཏར་སྐྱེ་སྲིད་པའི༔
གནོང་ངོ་འགྱོད་དོ་གནས་ངན་དེ་སྤོངས་ལ༔ བདེ་ཆེན་ཞིང་དུ་འདོང་ཕྱིར་ཡར་གཤེགས་ལ༔ བཅོམ་ལྡན་ཁ་འབར་ཞབས་ལ་སྐྱབས་སུ་མཆི༔ གཉིས་པ་དབང་བསྐུར་བ་ནི། སྒྲོམ་བུ་ཐོགས་ལ། ཧཱུྃ༔ ཉོན་མོངས་སེར་སྣའི་སྡུག་བསྔལ་ལས་སྒྲོལ་ཕྱིར༔ དགོས་འདོད་ཀུན་འབྱུང་རིན་ཆེན་སྒྲོམ་བུའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔
ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་གསང་བར་བཞག ། གསུམ་པ་ས་བོན་སྦྱང་བ་ནི། རེག་གྲོལ་བྱེ་མ་ཐོགས་ལ། ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་གསང་གནས་པྲེཿདམར་སྦྱངས༔ པྲེ་ཏ་ཀ་ཡི་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ
ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ པྲེ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུན་ཧཱུྃ་ཕཊ྄ཿ སེར་སྣའི་ལས་དང་བཀྲེས་སྐོམ་གྱི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ ཡིག་བརྒྱ་ཁྲུས་བདུན་སྔགས་བཅས་བཀྲུ། བཞི་པ་ཁྲུས་སྦྱོང་ནི། ཁྲུས་བུམ་ཐོགས་ལ། ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ སོར་རྟོགས་ཡེ་ཤེས་ཆུ་ཡིས་ལེགས་བཀྲུས་པའི༔
དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་སེར་སྣའི་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་བཀྲུ། སེར་སྣའི་ལས་དང་བཀྲེས་སྐོམ་གི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ གསུམ་པ་དུད་འགྲོའི་གནས་སྤར་ནི༔ གཏི་མུག་དབང་གིས་དུད་འགྲོར་སྐྱེས་སྲིད་པའི༔ གནོང་ངོ་འགྱོད་དོ་གནས་ངན་དེ་སྤོངས་ལ༔ སྟུག་པོ་བཀོད་དུ་འདོང་ཕྱིར་ཡར་གཤེགས་ལ༔ བཅོམ་ལྡན་སེངྒེའི་ཞབས་ལ་སྐྱབས་སུ་མཆི༔ གཉིས་པ་དབང་བསྐུར་བ་ནི།
པོ་ཏིའི་ཐོགས་ལ། ཧཱུྃ༔ ཉོན་མོངས་གཏི་མུག་སྡུག་བསྔལ་ལས་སྒྲོལ་ཕྱིར༔ ཆོས་ཉིད་རྣམ་དག་དམ་ཆོས་པོ་ཏིའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་ལྟེ་བར་བཞག ། གསུམ་པ་ས་བོན་སྦྱོང་བ་ནི། རེག་གྲོལ་བྱེ་མ་ཐོགས་ལ།
ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་ལྟེ་བའི་སུཿལྗང་སྦྱངས༔ ཏིརྻ་ཀ་ཡི་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ སུཿམ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུན་ཧཱུྃ་ཕཊ྄ཿ གཏི་མུག་གི་ལས་དང་བསྐོལ་སྤྱོད་ཀྱི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ
བཞི་པ་ཁྲུས་སྦྱོང་ནི། ཁྲུས་བུམ་ཐོགས་ལ། ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ ཆོས་དབྱིངས་ཡེ་ཤེས་ཆུ་ཡིས་ལེགས་ཁྲུས་པའི༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་གཏི་མུག་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་བཀྲུ། གཏི་མུག་གི་ལས་དང་བསྐོལ་སྤྱོད་ཀྱི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ གཞི་པ་མི་ཡི་གནས་ནས་སྤར་བ་ནི༔
འདོད་ཆགས་དབང་གིས་མི་རུ་སྐྱེས་སྲིད་པའི༔ གནོང་ངཽ་འགྱོད་དོ་གནས་ངན་དེ་སྤོངས་ལ༔ བདེ་ཆེན་ཞིང་དུ་འདོང་ཕྱིར་ཡར་གཤེགས་ལ༔ བཅོམ་ལྡན་ཐུབ་དབང་ཞབས་ལ་སྐྱབས་སུ་མཆི༔ གཉིས་པ་དབང་བསྐུར་བ་ནི། ལྷུང་བཟེད་ཐོགས་ལ༔ ཧཱུྃ༔ ཉོན་མོངས་འདོད་ཆགས་སྡུག་བསྔལ་ལས་སྒྲོལ་ཕྱིར༔ དྲང་སྲོང་སྐྲོགས་ཤིང་འདོད་འབྱུང་སྤར་བུའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔
གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་སྙིང་ཁརབཞག ། གསུམ་པ་ས་བོན་སྦྱོང་བ་ནི། རེག་གྲོལ་བྱེ་མ་ཐོགས་ལ། ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་སྙིང་ཁའི་ནྲྀཿསྔོན་སྦྱངས༔ གླིང་བཞི་མི་ཡི་སྐྱེ་སྒོ་ཆོད་པརཤོག༔
རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ ནྲྀཿཚིནྡྷ་ཚིནྡྷ་སརྦ་ཨ་ཝ་ར་ན་ནྲྀ་ཧཱུྃ་ཕཊ྄ཿ དུག་ལྔའི་ལས་དང་སྐྱེ་རྒ་ན་འཆིའི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ བཞི་པ་ཁྲུས་སྦྱོང་ནི། ཁྲུས་བུམ་ཐོགས་ལ། ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ ཡེ་ཤེས་ལྔ་ལྡན་ཆུ་ཡིས་ལེགས་ཁྲུས་པའི༔
དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་དུག་ལྔའི་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་བཀྲུ། དུག་ལྔའི་ལས་དང་སྐྱེ་རྒ་ན་འཆིའི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔
ལྔ་པ་ལྷ་མིན་གྱི་གནས་ནས་སྤར་བ་ནི། ཕྲག་དོག་དབང་གི་ལྷ་མིན་སྐྱེས་སྲིད་པའི༔ གནོང་ངཽ་འགྱོད་དོ་གནས་རིས་དེ་སྤོངས་ལ༔ ལས་རབ་བཀོད་པར་འདོང་ཕྱིར་ཡར་གཤེགས་ལ༔ བཅོམ་ལྡན་ཐག་བཟང་རིས་ལ་སྐྱབས་སུ་མཆི༔ གཉིས་པ་དབང་བསྐུར་བ་ནི།
སྒོ་མཚོན་ཐོགས་ལ། ཧཱུྃ༔ ཉོན་མོངས་འདོད་ཆགས་སྡུག་བསྔལ་ལས་སྒྲོལ་ཕྱིར༔ ཕྱོགས་ལས་རྣམ་རྒྱལ་སྒོ་མཚོན་བཟང་པོའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔ གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་མགྲིན་པར་བཞག ། གསུམ་པ་ས་བོན་སྦྱོང་བ་ནི། རེག་གྲོལ་བྱེ་མ་ཐོགས་ལ།
ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་ལྐོག་མའི་ཏྲིཿསེར་སྦྱངས༔ ཕྲག་དོག་ལྷ་མིན་སྐྱེ་སྒོ་ཆོད་པར་ཤོག༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ ཏྲིཿསརྦ་དུ་ལ་སརྦ་ཀརྨ་པྲ་བེ་ཤ་ཡ་ཕཊ྄ཿ ཕྲག་དོག་གི་ལས་དང་འཐབ་རྩོད་ཀྱི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ
བཞི་པ་ཁྲུས་སྦྱོང་ནི། ཁྲུས་བུམ་ཐོགས་ལ། ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ བྱ་གྲུབ་ཡེ་ཤེས་ཆུ་ཡིས་ལེགས་བཀྲུས་པའི༔ དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་ཕྲག་དོག་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་བཀྲུ༔ ཕྲག་དོག་གི་ལས་དང་འཐབ་རྩོད་ཀྱི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ དྲུག་པ་ལྷ་ཡི་གནས་ནས་སྤར་བ་ནི༔
ང་རྒྱལ་དབང་གིས་ལྷ་རུ་སྐྱེས་སྲིད་པའི༔ གནོང་ངོ་འགྱོད་དོ་འཁོར་བའི་གནས་རིས་སྤོངས༔ དཔལ་ལྡན་ཞིང་དུ་འདོང་ཕྱིར་ཡར་གཤེགས་ལ༔ ལྷ་དབང་བརྒྱ་བྱིན་ཞབས་ལ་སྐྱབས་སུ་མཆི༔ གཉིས་པ་དབང་བསྐུར་བ་ནི། པི་ཝཾ་ཐོགས་ལ། ཧཱུྃ༔ ཉོན་མོངས་ང་རྒྱལ་རྣམ་སྨིན་ལས་སྒྲོལ་ཕྱིར༔ འཕོ་ལྟུང་དགྲ་བཅོམ་པི་ཝཾ་སྙན་པའི་དབང་༔ དམིགས་ཡུལ་རིགས་ཀྱི་བུ་ལ་བསྐུར་བ་ཡིས༔
གནས་དེར་ཕྱིར་མི་ལྡོག་པའི་ས་ཐོབ་ཤོག༔ ནིརྨཱ་ཀཱ་ཡ་ཨ་བྷི་ཥིཉྩ་ཧཱུྃ༔ ཕྱག་མཚན་དཔྲལ་བར་བཞག ། གསུམ་པ་ས་བོན་སྦྱོང་བ་ནི། རེག་གྲོལ་བྱེ་མ་ཐོགས་ལ། ཧཱུྃ༔ བདག་ཉིད་རྡོ་རྗེ་སེམས་དཔའི་ཐུགས་ཀ་ནས༔ ཧཱུྃ་ལས་འོད་འཕྲོས་འབྱུང་བའི་ཡི་གེ་བསྐུལ༔ མེ་རླུང་ཆུ་ཡིས་དཔྲལ་བའི་ཨཿདཀར་སྦྱངས༔ འཕོ་ལྟུང་ལྷ་ཡི་སྐྱེ་སྒོ་ཆོད་པར་ཤོག༔
རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ ཁྃ་སྥ་ར་ཎ་ཕཊ྄ཿ ཨཿསརྦ་ཏ་ཐཱ་ག་ཏ་བྷུདྡྷ་ཥིཉྩ་ཚིནྡྷ་ཚིནྡྷ་ཧཱུྃ་ཕཊ྄ཿ ང་རྒྱལ་གྱི་ལས་དང་འཕོ་ལྟུང་གི་སྡུག་བསྔལ་ཐམས་ཅད་སརྦ་པྲ་བེ་ཤ་ཡ་ཕཊ྄ཿ བཞི་པ་ཁྲུས་སྦྱོང་ནི། ཁྲུས་བུམ་ཐོགས་ལ། ཧཱུྃ༔ བཀྲ་ཤིས་དྲི་མེད་བུམ་པ་བཟང་པོ་ནས༔ མཉམ་ཉིད་ཡེ་ཤེས་ཆུ་ཡིས་ལེགས་ཁྲུས་པས༔
དམིགས་ཡུལ་ཐོག་དྲངས་སེམས་ཅན་ཐམས་ཅད་ཀྱི༔ ཉོན་མོངས་ང་རྒྱལ་དྲི་མ་དག་གྱུར་ཅིག༔ ཡིག་བརྒྱ་ཁྲུས་བདུན་སྔགས་བཅས་བཀྲུ༔ ང་རྒྱལ་གྱི་ལས་དང་འཕོ་ལྟུང་གི་སྡུག་བསྔལ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ རྫོགས་པའི་བྱང་ཆུབ་སྒྲུབ་པ་ལ། ། ཕྱི་དང་ནང་གི་འཚེ་བ་ཡི། ། བར་དུ་གཅོད་པ་ཐམས་ཅད་ཀུན། ། ཉེ་བར་ཞི་བའི་བཀྲ་ཤིས་ཤོག ། བརྒྱད་པ་བུམ་དབང་གི་རྗེས་སུ་འཛིན་པ་ནི། ས་བཞི་སྤོས་ཆུས་སོགས།
ཨོཾ་ཙཀྵུ་བྷནྡྷ་ཝ་ར་མ་ཎ་ཡེ་སྭཱ་ཧཱ ས་མིག་དར་འཆིང༌། ཨ་ཁྃ་ཝཱི་ར་ཧཱུྃ་ གིས་མེ་ཏོག་བཟུང་ནས། ཐལ་མོ་སྦྱར་ནས་བཏུད་དེ། བླ་མ་སངས་རྒྱས་ཀུན་དང་མཉམ། ། སློབ་དཔོན་ལ་ནི་སྐྱབས་སུ་མཆི། ། བླ་མ་དཔལ་ལྡན་རྡོ་རྗེ་སེམས། ། སྒྱུ་འཕྲུལ་རྣམ་པར་རོལ་པ་ཡི། ། ལྷ་རྣམས་ལ་ཡང་ཕྱག་འཚལ་ལོ། ། མི་གནས་བདེ་ཆེན་གྲོང་མཆོག་ཏུ། ། སློབ་དཔོན་ཁྱེད་ཀྱིས་བདག་གཞུག་གསོལ། །
ཅེས་ལན་གསུམ་གྱིས་གསོལ་བ་གདབ། རྡོ་རྗེ་སློབ་དཔོན་སངས་རྒྱས་དཔལ། ། ཞེས་སོགས་རྒྱུན་བཤགས་ཡན་ལག་བརྒྱད་པས་ཚོགས་བསགས་ཤིང་རྒྱུད་སྦྱང༌། སྒྱུ་འཕྲུལ་རྩ་བའི་དཀྱིལ་འཁོར་འདིར༔ སོ་སོར་ཐར་པའི་སྡོམ་པ་དང་༔ བྱང་ཆུབ་སེམས་དཔའི་བསླབ་བྱ་དང་༔ རིག་འཛིན་སྔགས་ཀྱི་དམ་ཚིག་རྣམས༔ དེང་ནས་བདག་གིས་བརྟན་པོར་བཟུང་༔ ཞེས་སྡོམ་པ་བཟུང༌། སརྦ་ཡོ་ག་ཙིཏྟ་ཨུཏྤ་དཱ་ཡ་མཱི༔
ལན་གསུམ་གྱི་ཀུན་རྫོབ་བྱང་སེམས་དང༌། རྡོ་རྗེ་སྙིང་གར་རེག་ལ། བོ་དྷི་ཙིཏྟ་ས་མ་ཡ་སཏྭཾ༔ དོན་དམ་བྱང་སེམས་བཟུང༌། ཛཿཧཱུྃ་བཾ་ཧོཿ བྷྲཱུྃ་པྲ་བེ་ཤ་ཡ་ཕཊ྄ཿ ཀྱིས་དཀྱིལ་འཁོར་དུ་ཞུགས། ཨོཾ་ན་མ་སྟེ་ཧཱུྃ༔ ཨོཾ་ན་མོ་མཱི་ཧཱུྃ༔ ཨོཾ་ན་མོ་ན་མ་ཧཱུྃ༔
ཞེས་ཕྱག་བྱ། ཛྲ་གུ་ཧྱ་ས་མ་ཡ་ཧོཿ རྡ ོ་རྗེ་སྤྱི་བོར་བཞག ། བཛྲ་ས་ཏྭ་ཛྙཱ་ན་ས་མ་ཡ་ཧཱུྃ༔ རྡོ་རྗེ་སྙིང་ཁར་བཞག ། བཛྲ་ཨ་མྲྀ་ཏ་ཨུ་ད་ཀ་ས་མ་ཡ་ཧོཿ མནའ་ཆུ་སྦྱིན་ལ། བཛྲ་ས་མ་ཡ་རཀྵནྟུ༔ སླར་རྡོ་རྗེ་སྤྱི་བོར་བཞག་ལ་དམ་ཚིག་བསྒྲགས། མིགས་ཡུལ་སྐད་ཅིག་གིས་རྡོ་རྗེ་སེམས་དཔའ་ཡབ་ཡུམ་གྱི་སྐུར་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པས་རྒྱལ་བ་སྲས་དང་བཅས་པ་བླ་མ་རྡོ་རྗེ་སེམས་དཔའི་གསང་གསུམ་འཁོར་ལོའི་རྣམ་པར་བྱོན་ཏེ་སིབ་སིབ་ཐིམ་པར་ བསམ།
སྤོས་རོལ་བཅས། ཨོཾ་ཨཱཿཧཱུྃ་གུ་རུ་བཛྲ་ས་ཏྭ་དྷེ་ཝ་ཌཱཀྐི་ནཱི་ཛྙཱ་ན་ཨ་བེ་ཤ་ཡ་ཨ་ཨཱཿ པྲ་བེ་ཤ་ཡཿ པྲ་བེ་ཤ་ཡཿ ས་མ་ཡ་ཕཻཾ་ཕཻཾ༔ ས་མ་ཡ༔ ཛཿཧཱུྃ་བཾ་ཧོཿ ཞེས་ཡེ་ཤེས་པ་དབབ་ལ། ཏིཥྛ་བཛྲ ས་བརྟན་པར་བྱ། ཨོཾ་པུཥྤེ་གྷྲི་ཧ་ན་ཧོཿ
ས་མེ་ཏོག་སྤྱི་བོར་བཀོད། དཀྱིལ་འཁོར་དུ་དོར། པྲ་ཏི་གྷྲྀ་ཧ་ན་སིདྡྷི་ཧཱུྃ༔ ཞེས་ལྷ་དེ་སྤྱི་བོར་བསྟིམ། བཛྲ་ཛྙཱ་ན་ཙཀྵུ་པྲ་བེ་ཤ་ཡ་ཕཊ྄ཿ ཞེས་གདོང་གཡོག་བསལ་ལ་དཀྱིལ་འཁོར་བསྟན། མཎྜལ་ཕུལ་ལ་བུམ་དབང་དངོས་ནི། རང་གི་སྙིང་ཁའི་འོད་ཀྱིས་འོག་མིན་གྱི་ཞིང་ནས་དབང་ལྷ་དེ་བཞིན་གཤེགས་པ་རྒྱལ་བ་སྲས་དང་བཅས་པ་ཐམས་ཅད་གདན་གསུམ་ཚང་བའི་དབང་གི་ལྷ་ཚོགས་རྣམས་ཀྱིས་མངོན་པར་བུམ་པའི་དབང་བསྐུར་བས་མོས་པ་མཛོད། ཨོཾ༔ ཡེ་ཤེས་སྐུ་མཆོག་བུམ་པའི་གཞལ་ཡས་ནས༔
ཡེ་ཤེས་ལྔ་ལྡན་བདུད་རྩིའི་གཏོར་བླུག་དབང་༔ སྐལ་ལྡན་བུ་ཡི་ལུས་ལ་བསྐུར་བ་ཡིས༔ ལུས་སྣང་གདོས་བཅས་ལྷ་སྐུར་སྨིན་པར་ཤོག༔ རྩ་སྔགས་དང༌། བཛྲ་ཀཱ་ལ་ཤ་ཀཱ་ཡ་ཨ་བྷི་ཥིཉྩ་ཨོཾ༔ ཞེས་བུམ་ཆུ་དམིགས་ཡུལ་གྱིས་བཏུང་བའི་སྣོད་དུ་གཏིག ། བདུད་རྩིའི་ཆུ་རྒྱུན་གྱིས་ལུས་ཀྱི་ནང་ཐམས་ཅད་གང༌། བདེ་བ་ཆེན་པོའི་ཡེ་ཤེས་ཉམས་སུ་མྱོང༌། ཆུའི་ལྷག་མ་སྤྱི་བོར་འཁྱིལ་བ་ལས་རིགས་ཐམས་ཅད་འདུས་པའི་སྤྱི་གཟུགས་རྒྱལ་བ་ཀུན་ཏུ་བཟང་པོས་དབུ་རྒྱན། སྤྱན་དྲངས་པའི་དབང་ལྷ་རྣམས་ཀྱང་ཁྱེད་རང་ལ་དབྱེར་མེད་དུ་ཐིམ་པར་ མོས་ལ།
ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར། དགུ་པ་འདོད་ཡོན་བསྔོ་བ་ནི། རྃ་ཡྃ་ཁྃ་ གིས་བསངས་སྦྱང༌། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་རླབས། ན་མཿསརྦ་ཏ་ཐཱ་ག་ཏ་བྷྱོཿབྷི་ཤྭ་ སོགས་ནམ་མཁའ་མཛོད་ཀྱི་སྔགས་རྒྱས་སྤེལ་ལ། ཧོ། ཞལ་ཟས་རོ་བརྒྱ་འདོད་ལྔའི་སྤྲིན་ཆེན་འདི། ། རྩ་བརྒྱུད་བླ་མ་ཞི་ཁྲོ་རབ་འབྱམས་སོགས། །
སྐྱབས་གནས་རྒྱ་མཚོའི་ཚོགས་ལ་ལེགས་འབུལ་ན། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་ཨཱཿཧཱུྃ་ མང་དུ་བཟླ། ཧོ། ཐམས་ཅད་ནམ་མཁའ་ཡངས་པའི་མཛོད་བཞིན་དུ། ། ཇི་སྲིད་བར་དུ་འཛད་པ་མེད་པའི་གཏེར། ། འདོད་པའི་ཡོན་ཏན་ལྔ་ཡི་ལོངས་སྤྱོད་འདི། ། དམིགས་ཡུལ་ཐོག་དྲངས་སྲིད་པ་བར་མ་དོར། ། ཡིད་ལུས་སྐྱབས་བྲལ་འགྲོ་བ་ཡོངས་ལ་བསྔོ། ། གནས་གྲོགས་ལོངས་སྤྱོད་ཕུན་སུམ་ཚོགས་ཐོབ་ནས། །
འཁྲུལ་སྣང་འཇིགས་སྐྲག་སྡུག་བསྔལ་ཀུན་ཞི་ཞིང༌། ། འཁྲུལ་བ་རང་སྣང་ཡིན་པར་ངོ་ཤེས་ཏེ། ། རང་རིག་རྩལ་རྫོགས་ངེས་པ་ལྔ་ལྡན་གྱི། ། ལོངས་སྤྱོད་རྫོགས་སྐུའི་ཞིང་དུ་གྲོལ་བར་ཤོག ། འབྲུ་གསུམ་གང་མང་དང༌། ཀཾ་ཀ་ནི འི་གཟུངས་བརྗོད། གསུམ་པ་རྗེས་ཀྱི་བྱ་བར་འཁོར་བར་མ་ཆགས་པར་གདམས་ཤིང་རྣམ་ཤེས་སྤར་བ། མིང་བྱང་སྦྱང་བ་དང་གཉིས་ཀྱི་དང་པོ་ནི། ཧོ། མ་ཡེངས་མ་འཁྲུལ་ཉོན་ཅིག་རིགས་ཀྱི་བུ། །
འཁོར་བའི་ཆོས་ལ་སྙིང་པོ་རྡུལ་ཙམ་མེད། ། དོན་དམ་སྙིང་པོ་རང་རིག་དྲི་མེད་ཉིད། ། ཨ་དཀར་རྣམ་པར་ཆོས་ཀྱི་དབྱིངས་སུ་གཤེགས། ། ཨ་ཕཊ྄ཿ ཅེས་མི་དམིགས་པའི་དབྱིངས་སུ་མཉམ་པར་བཞག་ལ་རྒྱས་གདབ་ལ། རྒྱལ་བའི་སྲས་གྱུར་འགྲོ་ཁམས་མ་སྟོངས་པར༔ སྤྲུལ་པའི་འགྲོ་དོན་རྒྱུན་ཆད་མེད་པ་ཡིས༔ ངན་སོང་གསུམ་སོགས་སྡུག་བསྔལ་གྱིས་མནར་བའི༔ མ་གྱུར་འགྲོ་བ་ཡོངས་ཀྱི་དཔལ་དུ་ཤོག༔ ཞེས་སྨོན་ལམ་གདབ།
གཉིས་པ་མིང་བྱང་སྦྱོང་བ་ནི། ཧཱུྃ༔ བཅོམ་ལྡན་རྡོ་རྗེ་སེམས་དཔའི་ཡེ་ཤེས་མེས༔ དམིགས་ཡུལ་ཕུང་ཁམས་སྒྲིབ་བཞིའི་འབུད་ཤིང་ལ༔ ཁམས་གསུམ་འཁོར་བའི་སྡུག་བསྔལ་རྒྱ་མཚོའི་གཏིང་༔ ཡེ་ཤེས་སྣང་བ་ཆེན་པོས་སྐེམ་གྱུར་ཅིག༔ ཨོཾ་ཧཱུྃ་ཏྲཱྃ་ཧྲཱི་ཨཱཿ ཨོཾ་བཛྲ་ས་ཏྭ་ཨཱཿ འཿཨཿཤཿསཿམཿཧཿ མ་མ་ཀོ་ལིཾ་ས་མནྟ༔
ཨ་ཨ་ཨཱཿ ཞེས་མཚན་མ་མེད་པའི་དབྱིངས་སུ་རྒྱས་གདབ་པས་ཆོས་སྐུ་དང༌། བྱང་ཐལ་ལ་སཱཙྪ་བཏབ་པས་གཟུགས་སྐུའི་རྟེན་འབྲེལ་བསྒྲིག་གོ ། འདི་དང་དུས་གསུམ་དགེ་ཀུན་གཅིག་ཏུ་མཐུས། ། སྐྱབས་མེད་བར་དོའི་འགྲོ་བ་གཙོར་གྱུར་པའི། ། མཁའ་ཁྱབ་ཡིད་ཅན་འགྲོ་བ་མ་ལུས་པ། ། ཀུན་བཟང་རྡོ་རྗེ་སེམས་དཔའ་མཆོག་འགྲུབ་ཤོག ། ཅེས་པའང་ཁོ་བོ་པད་རྒྱལ་གླིང་པས་གཏེར་གཞུང་གི་བཅུད་བསྡུས་ཏེ་སྦྱར་བ་སིདྡྷི་རསྟུ།། །། ༄༅། །རྒྱས་པར་འདོད་ཡོན་ལྔ་སོ་སོར་བསྔོ་བར་འདོད་ན། མེ་ལོང་ཐོགས་ལ།
གཟུགས་མཛེས་ལོངས་སྤྱོད་འདི་ལྟར་དཔག་མེད་ཀྱང་༔ དངོས་སུ་འབྱོར་བཤམས་ཡིད་སྤྲུལ་གཟུགས་མཛེས་ཚོགས༔ ཏིང་འཛིན་སྔགས་དང་ཕྱག་རྒྱས་བྱིན་བརླབས་ཏེ༔ ཚེ་འདས་རིགས་ཀྱི་བུ་ལ་བསྔོས་པ་ཡིས༔ གཟུགས་མཛེས་ལོངས་སྤྱོད་དཔལ་དུ་སྤྱོད་པར་ཤོག༔ ཨོཾ་བཛྲ་རཱུ་པ་ཨཱཿཧཱུྃ༔ ཏིང་ཤག་བརྡུང་ལ། སྒྲ་སྙན་ལོངས་སྤྱོད་འདི་ལྟར་དཔག་མེད་ཀྱང་༔ དངོས་སུ་འབྱོར་བཤམས་ཡིད་སྤྲུལ་སྒྲ་སྙན་ཚོགས༔ ཏིང་འཛིན་སྔགས་དང་ཕྱག་རྒྱས་བྱིན་བརླབས་ཏེ༔
ཚེ་འདས་རིགས་ཀྱི་བུ་ལ་བསྔོས་པ་ཡིས༔ སྒྲ་སྙན་ལོངས་སྤྱོད་དཔལ་དུ་སྤྱོད་པར་ཤོག༔ ཨོཾ་བཛྲ་ཤབྡ་ཨཱཿཧཱུྃ༔ སྤོས་དང་དྲི་ཆབ་སོགས་ཐོགས་ལ། དྲི་ཞིམ་ལོངས་སྤྱོད་འདི་ལྟར་དཔག་མེད་ཀྱང་༔ དངོས་སུ་འབྱོར་བཤམས་ཡིད་སྤྲུལ་དྲི་ཞིམ་ཚོགས༔ ཏིང་འཛིན་སྔགས་དང་ཕྱག་རྒྱས་བྱིན་བརླབས་ཏེ༔ ཚེ་འདས་རིགས་ཀྱི་བུ་ལ་བསྔོས་པ་ཡིས༔ དྲི་ཞིམ་ལོངས་སྤྱོད་དཔལ་དུ་སྤྱོད་པར་ཤོག༔ ཨོཾ་བཛྲ་གནྡྷེ་ཨཱཿཧཱུྃ༔
ཟས་བསྔོའི་ཕུད་ཐོགས་ལ། རོ་མཆོག་ལོངས་སྤྱོད་འདི་ལྟར་དཔག་མེད་ཀྱང་༔ དངོས་སུ་འབྱོར་བཤམས་ཡིད་སྤྲུལ་རོ་མཆོག་ཚོགས༔ ཏིང་འཛིན་སྔགས་དང་ཕྱག་རྒྱས་བྱིན་བརླབས་ཏེ༔ ཚེ་འདས་རིགས་ཀྱི་བུ་ལ་བསྔོས་པ་ཡིས༔ རོ་མཆོག་ལོངས་སྤྱོད་དཔལ་དུ་སྤྱོད་པར་ཤོག༔ ཨོཾ་བཛྲ་རཱ་ས་ཨཱཿཧཱུྃ༔ གོས་ཟུང་ཐོགས་ལ། རེག་བྱ་ལོངས་སྤྱོད་འདི་ལྟར་དཔག་མེད་ཀྱང་༔ དངོས་སུ་འབྱོར་བཤམས་ཡིད་སྤྲུལ་རེག་བྱའི་ཚོགས།
ཏིང་འཛིན་སྔགས་དང་ཕྱག་རྒྱས་བྱིན་བརླབས་ཏེ༔ ཚེ་འདས་རིགས་ཀྱི་བུ་ལ་བསྔོས་པ་ཡིས༔ རེག་བྱའི་ལོངས་སྤྱོད་དཔལ་དུ་སྤྱོད་པར་ཤོག༔ ཨོཾ་བཛྲ་སྤརྴེ་ཨཱཿཧཱུྃ༔ གཏེར་གཞུང་རྩ་ཚིག་ནི། འདོད་ཡོན་ལོངས་སྤྱོད་འདི་ལྟར་དཔག་མེད་ཀྱང་༔ གཟུགས་སྒྲ་དྲི་རོ་རེག་བྱ་ལ་སོགས་རྫས༔ དངོས་སུ་འབྱོར་བཤམས་ཡིད་སྤྲུལ་འདོད་ཡོན་ཚོགས༔ ཏིང་འཛིན་སྔགས་དང་ཕྱག་རྒྱས་བྱིན་བརླབས་ཏེ༔ ཚེ་འདས་རིགས་ཀྱི་བུ་ལ་བསྔོས་པ་ཡིས༔
འདོད་ཡོན་ལོངས་སྤྱོད་དཔལ་དུ་སྤྱོད་པར་ཤོག༔ ཨོཾ་བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཞེས་བསྔོས་པས་བདག་གིར་བཟུང་ནས་དཀྱིལ་འཁོར་མཆོད་པར་བསམས་ལ། དུས་གསུམ་སངས་རྒྱས་སྐུ་གསུང་ཐུགས། ། དེ་བཞིན་གཤེགས་པས་དཀྱིལ་འཁོར་དུ། ། ཚེ་འདས་སྒོ་གསུམ་མཆོད་པར་འབུལ། ། ཚོགས་གཉིས་ཟུང་འཇུག་ཕྲིན་ལས་ཀྱིས། ། བར་དོར་འཁྱམས་པའི་སེམས་ཅན་ཀུན། ། ཐུགས་རྗེས་ལྕགས་ཀྱུའི་བཟུང་དུ་གསོལ། ། ཞེས་སོགས་བརྗོད་དེ་རྫས་ལྷག་རྣམས་ངན་སློང་དང་བྱ་ཁྱི་སོགས་ལ་སྟེར་རམ་ཕྱོགས་མཚམས་སུ་གཏོར་རོ། །
བསྔོ་ཚིག་འདི་རྣམས་གཏེར་གཞུང་རྡོ་རྗེའི་ཚིག་རྐང་རྣམས་སུ་ཁྲོལ་མེད་ཀྱང་ལས་དང་པོ་པར་འཇུག་བདེ་བ་དང་དམིགས་པ་གསལ་བདེ་བའི་ཆེད་དུ་སོ་སོར་ཁ་ཁྲོལ་རྒྱུད་ཞལ་འཕང་མཆིས་བཞིན་ལམ་འདིར་གཡར་དམ་དུ་འཆའ་བའི་རྣལ་འབྱོར་པར་གྲགས་པ་པུཎྱཻ་མིང་གི་ཟུར་བྱང་དུ་བཀོད་པས་འབྲེལ་ཐོག་ཐར་པའི་ལམ་བཟང་ལ་ཉེ་བར་དཀྲི་བའི་རྒྱུར་གྱུར་ཅིག ། སརྦ་མངྒ་ལཾ།། །། ༄༅། ། གཤིན་པོའི་མེ་གསུར་ཤིན་ཏུ་བསྡུས་པ་ནི། རང་ཉིད་ལྷའི་རྣལ་འབྱོར་ལ་གནས་པའི། ཧཱུྃ། བདག་ཉིད་ཡི་དམ་ལྷ་གསལ་ཐུགས་ཀ་ནས༔ ཧཱུྃ་ལས་འོད་འཕྲོས་ཚེ་འདས་རྣམ་ཤེས་དེ༔ རིགས་དྲུག་གང་ན་གནས་པའི་ས་ཕྱོགས་ནས༔ བདག་གི་འོད་ཀྱིས་རིགས་མ་ཐག་ཏུ་ནི༔ རྣམ་ཤེས་ནྲྀ་དེ་ཨཿདཀར་ཞིག་ཏུ་གྱུར༔
མདུན་དུ་བཀུག་ནས་མཚན་བྱང་རྟེན་ལ་བསྟིམ༔ ནྲྀ་ཡཾ་ཛཿ ནྲྀ་བཛྲ་ཨངྐུ་ཤ་ཡ་ཛཿ ལན་གསུམ་གྱིས་བཀུག ། ཛཿཧཱུྃ་བཾ་ཧོཿ ས་རྟེན་ལ་བསྟིམ། བཟའ་བཏུང་གི་ཚོགས་ལ་ཆབ་བྱན་ལ། རྃ་ཡྃ་ཁྃ་གིས་མ་དག་དྲི་མ་སྦྱང༌། ། ཨོཾ་ཨཱཿཧཱུྃ་དང་ཧ་ཧོ་ཧྲཱིཿརྣམས་ཀྱིས། ། ངོ་བོ་ཡེ་ཤེས་བདུད་རྩིའི་སྤྲིན་ཕུང་ལ། །
རྣམ་པ་བཟའ་བཏུང་སྣ་ཚོགས་འདོད་རྒུའི་གཏེར། ། འཛད་མེད་ནམ་མཁའ་མཛོད་ཀྱི་འཁོར་ལོར་གྱུར། ། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་ སོགས་ནམ་མཁའ་མཛོད་ཀྱི་སྔགས་རྒྱས་སྤེལ། ཧོ། ཞལ་ཟས་རོ་བརྒྱ་འདོད་ལྔའི་སྤྲིན་ཆེན་འདི། ། རྩ་བརྒྱུད་བླ་མ་ཞི་ཁྲོ་རབ་འབྱམས་སོགས། ། སྐྱབས་གནས་རྒྱ་མཚོའི་ཚོགས་ལ་ལེགས་འབུལ་ན། ། བཞེས་ཤིང་བླ་མེད་གྲུབ་མཆོག་བསྩལ་དུ་གསོལ། ། ཨོཾ་ཨཱཿཧཱུྃ། མང་དུ་བཟླ།
ཧོ། ཐམས་ཅད་ནམ་མཁའ་ཡངས་པའི་མཛོད་བཞིན་དུ། ། ཇི་སྲིད་བར་དུ་འཛད་པ་མེད་པའི་གཏེར། ། འདོད་པའི་ཡོན་ཏན་ལྔ་ཡི་ལོངས་སྤྱོད་འདི། ། དམིགས་ཡུལ་ཐོགས་དྲངས་སྲིད་པ་བར་མ་དོར། ། ཡིད་ལུས་སྐྱབས་བྲལ་འགྲོ་བ་ཡོངས་ལ་བསྔོ། ། གནས་གྲོགས་ལོངས་སྤྱོད་ཕུན་སུམ་ཚོགས་ཐོབ་ནས། ། འཁྲུལ་སྣང་འཇིགས་སྐྲག་སྡུག་བསྔལ་ཀུན་ཞི་ཞིང༌། ། འཁྲུལ་བ་རང་སྣང་ཡིན་པར་ངོ་ཤེས་ཏེ། ། རང་རིག་རྩལ་རྫོགས་ངེས་པ་ལྔ་ལྡན་གྱི། །
ལོངས་སྤྱོད་རྫོགས་སྐུའི་ཞིང་དུ་གྲོལ་བར་ཤོག ། འབྲུ་གསུམ་གང་མང་དང་ ཀཾ་ཀ་ནི འི་གཟུངས་བརྗོད། ལམ་བསྟན་ནི། ཧོ། མ་ཡེངས་མ་འཁྲུལ་ཉོན་ཅིག་རིགས་ཀྱི་བུ། ། འཁོར་བའི་ཆོས་ལ་སྙིང་པོ་རྡུལ་ཙམ་མེད། ། དོན་དམ་སྙིང་པོ་རང་རིག་དྲི་མེད་ཉིད། ། ཨཿདཀར་རྣམ་པ་ཆོས་ཀྱི་དབྱིངས་སུ་གཤེགས། ། ཨ་ཕཊ྄ཿ ཅེས་མི་དམིགས་པའི་དབྱིངས་སུ་མཉམ་པར་བཞག་ལ་རྒྱས་གདབ་བོ། །
བསྔོ་སྨོན་ནི། ཧཱུྃ། རྒྱལ་བའི་སྲས་གྱུར་འགྲོ་ཁམས་མ་སྟོང་བར། ། སྤྲུལ་པའི་འགྲོ་དོན་རྒྱུན་ཆད་མེད་པ་ཡིས། ། ངན་སོང་གསུམ་སོགས་སྡུག་བསྔལ་གྱིས་མནར་བའི། ། མ་གྱུར་འགྲོ་བ་ཡོངས་ཀྱི་དཔལ་དུ་ཤོག༔ གཞན་ཡང་ཐེག་ཆེན་སྨོན་ལམ་རྒྱས་བསྡུས་སྐབས་ཐོབ་གང་རིགས་ཀྱི་མཐའ་བརྒྱན་ནོ། ། ཅེས་པའང་ཀཱ་མ་ལ་རཱ་ཛ་དྭཱི་པས་ཤར་མར་སྦྱར་བ་དོན་དང་ལྡན་པར་གྱུར་ཅིག། །། ༄༅། །རྡོར་སེམས་སོགས་སྦྱོང་བྱེད་ཀྱི་ལྷ་གང་ལའང་སྦྱར་ཆོག་པའི་ཞི་བའི་སྦྱིན་སྲེག་གི་ཆོ་ག་ཟླ་བའི་འོད་ཟེར་ཞེས་བྱ་བ་བཞུགས་སོ།། བླ་མ་ལྷ་དང་དབྱེར་མེད་པའི། །
དཀྱིལ་འཁོར་ལྷ་ལ་ཕྱག་འཚལ་ཞིང༌། ། ངན་སོང་རྒྱུད་ན་གནས་པ་ཡི། ། འགྲོ་ཕན་སྒྲིབ་སྦྱོང་སྙིང་པོར་འཆད། ། གང་དུ་བྱ་བའི་གནས་དེར་གཞི་བདག་ལ་གཏོར་མ་བྱིན་ནས་བཀའ་བསྒོས། རྡོ་རྗེ་དང་བཅས་པའི་ལག་གཡས་པ་ས་ལ་བཞག་སྟེ་ལྷ་གང་ཡིན་གྱི་རྩ་སྔགས་བརྒྱ་རྩ་བཟླས་པས་བྱིན་གྱིས་བརླབས་ནས་སྟོང་ཉིད་དུ་རྒྱས་བཏབ། ཐབ་སྟེགས་གྲུ་བཞི་པ་བ་བྱུང་གིས་བྱུགས་པའི་ཁར། བྲི་ཐབ་ལ་ཚངས་ཟུར་གྱི་ཐིག་བཏབ། རྒྱར་ཁྲུ་གང༌། མཆུ་དང་ཁ་ཁྱེར་ལ་སོར་བཞི་རེ། ནང་དུ་ཆ་ཕྲན་གཅིག་པ་ལ་རྡོ་རྗེའི་ཕྲེང་བས་བསྐོར་བའི་པདྨ་འདབ་བརྒྱད་ལྟེ་བར་རྡོ་རྗེས་མཚན་པ།
ཕྱིའི་གྲུ་བཞིར་ཟླ་ཕྱེད་རྡོ་རྗེས་སྤྲས་པ། ཁ་དོག་ཐམས་ཅད་ཀུན་ནས་དཀར་པོར་བྱས་པའི་ཕྱིར་བ་བྱུང་བདུད་རྩི་ལྔ་དྲི་བཟང་དང་བཅས་པས་བྱུགས། མེ་ཏོག་དཀར་པོ་བཅལ་དུ་བཀྲམ། ཚེར་མ་དང་སྲོག་ཆགས་མེད་པའི་ཤིང་དྲི་ཞིམ་པ་ཇི་ལྟར་རིགས་པ་ཟླུམ་པོར་བརྩིག ། སློབ་དཔོན་གྱི་གཡོན་ཕྱོགས་ཐབ་དང་ཉེ་བར་མཆོད་རྫས་དང༌། གཡས་སུ་བསྲེག་རྫས་རྣམས་མི་རིང་བར་ཉིས་རིམ། མདུན་དུ་བསངས་ཆུ་རྡོར་དྲིལ་དཀར་བླུགས་ནང་མཆོད་རྣམས་བཤམ། སློབ་དཔོན་ཆས་གོས་དཀར་པོ་དང་རིན་པོ་ཆེའི་རྒྱན་གྱིས་བརྒྱན། འཇམ་པའི་སྟན་ལ་ཁ་ཤར་དུ་ཕྱོགས་པས་འཁོད་དེ། ཆོ་ག་དངོས་ལ།
བདག་བསྐྱེད་བཟླས་པའི་བར་སྔར་བཞིན་བྱས་ནས་ལྷའི་ང་རྒྱལ་ལ་གནས་པས་རྡོ་རྗེ་ཐབས་ཀྱི་རང་བཞིན་དང༌། དྲིལ་བུ་ཤེས་རབ་ཀྱི་རང་བཞིན། གཉིས་ཀའང་དོན་དམ་པའི་བྱང་ཆུབ་སེམས་ཀྱི་རང་བཞིན་དུ་མོས་ལ།
ཨོཾ་མ་ཧཱ་བཛྲ་ཧཱུྃ། ཞེས་ལག་གཡས་ཀྱིས་རྡོ་རྗེ་ཐུགས་ཀར་གསོར། ཨོཾ་བཛྲ་གནྡྷེ་ཨཱཿ ཞེས་ལག་གཡོན་གྱིས་དྲིལ་བུ་དཀྲོལ་ཞིང་དཀུར་རྟེན། ཨོཾ་སརྦ་ཏ་ཐཱ་ག་ཏ་མ་ཧཱ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨ་ཀོ་྅ཧཾ། ཐུགས་ཀར་འཁྱུད་རྒྱ་བྱ་ཞིང༌། རྡོ་རྗེ་ཐུགས་ཀྱི་དམ་ཚིག །
དྲིལ་བུ་གསུང་གི་དམ་ཚིག ། ཕྱག་རྒྱ་སྐུའི་དམ་ཚིག་སྟེ། གོང་གི་རྡོར་དྲིལ་ཁ་སྦྱོར་བས་བྱུང་བའི་བདེ་བ་ཆེན་པོའི་བདག་ཉིད་ངའོ་སྙམ་པས་དམ་ཚིག་གསུམ་དྲན་པར་བྱས། མཆོད་རྫས་རྣམས་ རྃ་ཡྃ་ཁྃ་ གིས་སྦྱངས། བདག་གི་ཐུགས་ཀའི་ཡེ་ཤེས་མེ་རླུང་ཆུས༔ སྣོད་བཅུད་དངོས་འཛིན་དྲི་མ་དབྱིངས་སུ་སྦྱངས༔ གནས་ཡུལ་རྣམ་དག་པདྨ་དྲྭ་བའི་ཞིང་༔ ཕྱི་ནང་མཆོད་སྤྲིན་ཡེ་ཤེས་རོལ་པར་གྱུར༔ ཨོཾ་བཛྲ་ཨརྒྷཾ་ཨཱཿཧཱུྃ༔ དེ་བཞིན་དུ།
པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ ། གནྡྷེ། ནཻ་ཝི་དྱེ། ཤབྡ་ཨཱཿཧཱུྃ། སོགས་ཀྱིས་བྱིན་གྱིས་བརླབ། བསྲེག་རྫས་རྣམས་བདུད་རྩིས་བྲན་ལ། རྡོ་རྗེ་རྩེ་གཅིག་པའི་ཕྱག་རྒྱས་རེག་ལ།
ཨོཾ་སྭཱ་ཧཱཿ ས་རྫས་རྣམས་དཀྲུ། ཡམ་ཤིང་ལ། ཨོཾ་ཨཱཿསྭཱ་ཧཱ། ཞུན་མར་ལ་ ཨོཾ་ཤྲཱི་སྭཱ་ཧཱ། འབྲུ་རྣམས་ལ། ཨོཾ་ཛྲིཾ་སྭཱ་ཧཱ། རྫས་རྣམས་ལ། ཨོཾ་ཀུ་རུ་ཀུ་རུ་སྭཱ་ཧཱ། སྟོང་པའི་ངང་ལས་རྫས་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ལས་བྱུང་བའི་ཡེ་ཤེས་ཀྱི་བདུད་རྩིའི་རང་བཞིན་སྲེག་རྫས་སོ་སོའི་རྣམ་པར་གསལ་བར་གྱུར།
ཨོཾ་ཨཱཿཧཱུྃ། ལན་གཅིག་ལ། ཨོཾ་བོ་དྷི་བྲྀཀྵཱ་ཡ་སྭཱ་ཧཱ། ལན་གསུམ་བཏགས་པ་བརྗོད། དེ་བཞིན་དུ། ཨོཾ་ཨགྣེ་ཡེ་སྭཱ་ཧཱ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། ཨོཾ་སརྦ་སམྦ་དེ་སྭཱ་ཧཱ། ཨོཾ་བཛྲ་པུཥྚཱ་ཡ་སྭཱ་ཧཱ། ཨོཾ་བཛྲ་བཱི་ཛཱ་ཡེ་སྭཱ་ཧཱ།
ཨོཾ་མ་ཧཱ་བེ་གཱ་ཡ་སྭཱ་ཧཱ། ཨོཾ་མ་ཧཱ་བ་ལ་ཡ་སྭཱ་ཧཱ། ཨོཾ་བཛྲ་གྷསྨ་རྻཻ་སྭཱ་ཧཱ། ཨོཾ་བཛྲ་ཨ་ཡུ་ཥེ་སྭཱ་ཧཱ། ཨོཾ་ཨ་པྲ་ཏི་ཧ་ན་བཛྲ་ཡ་སྭཱ་ཧཱ། འབྲུ་གསུམ་དང་རྫས་སྔགས་གསུམ་གསུམ་བརྗོད་པས་བྱིན་གྱིས་བརླབས། ཨོཾ་ཨགྣ་ཡེ་ཛྭ་ལ་རཾ། ཞེས་པས་དུད་བ་མེད་པར་འབར་བའི་མེ་གཡས་སུ་བསྐོར་ནས་ཐབ་ཏུ་བཅུག་ ཧཱུྃ་ བརྗོད་ཅིང་རླུང་གཡབ་ཀྱིས་མེ་སྤར། ཨོཾ་ཨགྣེ་སྭཱ་ཧཱ། ཞེས་བླུགས་གཟར་ཕྱིས་མར་ཁུའི་ཐིགས་པས་གསོ།
ཨོཾ་བཛྲ་ས་ཏྭ་ཨཱཿ ཞེས་བརྗོད་པའི་ཀུ་ཤ། ཨོཾ། ཀུ་ཤ་འདི་ནི་གཙང་ཞིང་དགེ ། ཚངས་པ་ལྷ་རྣམས་དག་བྱེད་ཡིན། ། དཀོན་མཆོག་གསུམ་པོ་མཉེས་བྱེད་པ། ། ས་ལས་སྐྱེས་པ་འདབ་མའི་སྙིང༌། ། བདག་གི་བགེགས་རྣམས་ཐམས་ཅད་ནི། ། ཞི་དང་བཀྲ་ཤིས་མཛད་དུ་གསོལ། ། སྭཱ་ཧཱ།
ཞེས་པས་ཐབ་ཀྱི་ཁར་གཡོན་ནས་བརྩམས་ཏེ་གཡས་བསྐོར་དུ་དགྲམ། ཐབ། ཨོཾ་པདྨ་མ་ཧཱ་ཀྲོ་དྷི་ཤྭ་རི་སརྦ་དྲྭ་བྱཾ་ཤོ་དྷ་ཡ་ཧཱུྃ་ཕཊ྄ཿ ཀྱིས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་ཧཱུྃ་ལས་ཞི་བའི་ཐབ་ཁུང་ཟླུམ་ཞིང་དཀར་བ་མཚན་ཉིད་ཐམས་ཅད་ཚང་བའི་དབུས་སུ་པད་ཟླ་ལ་གནས་པའི་རྃ་ལས་ཞི་བའི་མེ་ལྷ་དཀར་པོ་ཞལ་གཅིག་ཕྱག་བཞི་པ། གཡས་གཉིས་དབྱུག་པ་དང་བགྲང་ཕྲེང༌། གཡོན་གཉིས་རིལ་བ་དང་སྐྱབས་སྦྱིན་མཛད་པ། དྲང་སྲོང་གི་ཆ་བྱད་ཅན་འཁོར་ཚོགས་དུ་མས་བསྐོར་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ།
སྙིང་གར་ཧཱུྃ་སྔོན་པོ་རྣམས་ཀྱིས་མཚན་པར་གྱུར། སྙིང་གའི་ཧཱུྃ་གི་འོད་ཟེར་གྱིས་ཡེ་ཤེས་པ་སྤྱན་དྲངས་པར་ མོས་ལ། ཨོཾ། ཚུར་གཤེགས་ཚུར་གཤེགས་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འབར་བའི་གནས་འདིར་གཤེགས་སུ་གསོལ། ། ཨོཾ་ཨགྣེ་ཡེ་ཨཱ་ཀརྵ་ཡ་ཛཿ ཞེས་པས་སྤྱན་དྲངས། ལས་སྔགས།
ཨོཾ་པདྨ་ཏ་ཀྲི་ཏ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ སོགས་ཀྱིས་ཕྱི་འབྲང་གི་བགེགས་བསྐྲད། ཨོཾ་ཨགྣེ་དྷེ་ཝ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ ས་མཆོད་ཡོན་དང༌། ཨོཾ་ཨགྣེ་དྷེ་ཝ་ས་པ་རི་ཝཱ་ར་པཱ་དྱཾ྄་པྲ་ཏཱིཙྪ་སྭཱ་ཧཱཿ ས་ཞབས་བསིལ་ཕུལ། ཨོཾ་ཨགྣེ་ཡེ་ས་མ་ཡ་སཏྭཾ། ཛཿཧཱུྃ་བཾ་ཧོ། དམ་ཚིག་པ་དང་གཉིས་སུ་མེད་པར་གྱུར། དེ་ནས་མེ་ལྷ་ཅུང་ཟད་འཛུམ་པའི་ལྗགས་དང་གཟར་བུ་གཉིས་ཀྱི་ཁ་ལ་རྃ་ཡིག་གིས་མཚན་པར་བསམ་ལ། ཨོཾ་ཨགྣེ་ཡེ་སྭཱ་ཧཱ།
ཞེས་དང༌། མར་ཁུ་བླུགས་གཟར་བདུན་གྱིས་བཀང་བའི་དགང་གཟར་གྱི་ཟགས་ཆུ་ལས་བབས་པའི་མར་ཁུ་བདུད་རྩིའི་དྭང་མར་དྲངས་ཏེ་གསོལ་བས་དགྱེས་ཤིང་ཚིམ་པར་བསམ་ལ་གཟར་བུ་ཁ་སྦྱར་ཏེ། ཨོཾ་ཨགྣེ་ཡེ་དཱི་བྱ་བི་ཤུདྡྷེ་མ་ཧཱ་ཤྲཱི་ཧ་བྱ་ཀ་བྱ་བ་ཧ་ན་ཡ་ཧཱུྃ་ཕཊ྄ཿསྭཱ་ཧཱ། ཞེས་པས་གཡས་སུ་བསྐོར་ཞིང་ལན་གསུམ་དུ་དབུལ། བདག་ཅག་དཔོན་སློབ་འཁོར་དང་བཅས་པའི་སྡིག་སྒྲིབ་བར་ཆད་མི་མཐུན་པའི་ཕྱོགས་ཐམས་ཅད་ཞི་བའི་ཕྲིན་ལས་མཛད་དུ་གསོལ། ཞེས་སྤེལ་ཚིག་དང་བཅས་ལན་གསུམ་གྱིས་གསོལ་ཞིང་མེ་པྲ་བརྟག ། ཨོཾ་ཨགྣེ་ཡེ་ས་པ་རི་ཝཱ་ར་ཨརྒྷཾ་ ནས་ ཤབྡ འི་བར་གྱིས་མཆོད། ཨོཾ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་གསལ་མཛད་པ། །
བདག་གཞན་དོན་སྒྲུབ་པ་ལ་བཞུགས། ། འཛིན་བྱེད་མེ་ལྷ་ཉིད་ལ་བསྟོད། ། དེ་ནས་རྫས་རྣམས་རིམ་བཞིན་འབུལ་བ་ལས། ཡམ་ཤིང༌། ཨོཾ་བོ་དྷི་བྲྀཀྵཱ་ཡ་སྭཱ་ཧཱ། གཟི་བརྗིད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། མར་ཁུ། ཨོཾ་ཨགྣེ་ཡེ་སྭཱ་ཧཱ། འབྱོར་པ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཏིལ།
ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱ་ཧཱ། སྡིག་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞོ་ཟན། ཨོཾ་སརྦ་སམྦ་དེ་སྭཱ་ཧཱ། བདེ་བ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། འབྲས། ཨོཾ་བཛྲ་པུཥྚཱ་ཡ་སྭཱ་ཧཱ། བསོད་ནམས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སོ་བ། ཨོཾ་བཛྲ་བཱི་ཛཱ་ཡེ་སྭཱ་ཧཱ།
ནོར་དང་འབྲུ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ནས། ཨོཾ་མ་ཧཱ་བེ་གཱ་ཡེ་སྭཱ་ཧཱ། ཤུགས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། སྲན་མ། ཨོཾ་མ་ཧཱ་བ་ལ་ཡ་སྭཱ་ཧཱ། སྟོབས་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། གྲོ། ཨོཾ་བཛྲ་གྷསྨ་རྻཻ་སྭཱ་ཧཱ། ནད་མེད་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ།
དུརྦ། ཨོཾ་བཛྲ་ཨཱ་ཡུ་ཥེ་སྭཱ་ཧཱ། ཚེ་རིང་བ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཀུ་ཤ། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱ་ཧཱ། སྲུང་བ་ཕུན་སུམ་ཚོགས་པ་ལ་བར་དུ་གཅོད་པ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་རྫས་རྣམས་སོ་སོར་ཉེར་གཅིག་རེ་སོགས་འབུལ། གཞན་ཡང་བསྲེག་རྫས་ཅི་འབྱོར་པ། ཨགྣེ་ཡེ་དཱི་བྱ་བི་ཤུདྡྷེ་མ་ཧཱ་ཤྲཱི་ཧ་བྱ་ཀ་བྱ་བཧྣ་ཡ་ཧཱུྃ་ཕཊ྄ཿསྭཱ་ཧཱ། ཞེས་དབུལ།
དེ་ནས་ཡུངས་དཀར་ཐབ་ཏུ་གཏོར་ཏེ། དྲང་སྲོང་ཆེན་པོ་འཁོར་དང་བཅས་པས་བསྲེག་རྫས་ལྷའི་ཞལ་དུ་སྟོབ་པ་དང༌། མེ་ཉིད་ཡེ་ཤེས་ཀྱི་མེར་བྱིན་གྱིས་བརླབས་ཏེ། བདག་གི་སྡིག་སྒྲིབ་ཐམས་ཅད་ཞི་བའི་ཕྲིན་ལས་མཛད་དུ་གསོལ། ཞེས་གསོལ་ལ། ཨོཾ་བཛྲ་ཛྭ་ལ་རྃ་ གྱིས་མེ་ལྷ་འབར་བའི་རྣམ་པར་གྱུར་པར་བསམ་མོ། ། མཉམ་པའི་མེ་ལྷ་མཆོད་པ་ནི། མེ། ཨོཾ་པདྨ་ཏ་ཀྲི་ཏ་ སོགས་ཀྱིས་བསང༌། ཨོཾ་མ་ཧཱ་ཤཱུ་ནྱ་ཏ་ སོགས་བརྗོད་པས་སྟོང་པར་སྦྱང༌།
སྟོང་པའི་ངང་ལས་ཐབ་ཀྱི་དབུས་སུ་ཨེ་ལས་ནམ་མཁའི་དཀྱིལ་འཁོར་ཆོས་ཀྱི་འབྱུང་གནས་འབྱམས་ཀླས་པའི་དབྱིངས་སུ། ཡྃ་ལས་རླུང་གི་དཀྱིལ་འཁོར་ལྗང་གུ་རྒྱ་གྲམ། རྃ་ལས་མེ་ཡི་དཀྱིལ་འཁོར་དམར་པོ་གྲུ་གསུམ། བྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ། ལྃ་ལས་སའི་དཀྱིལ་འཁོར་སེར་པོ་གྲུ་བཞི་པ་རྣམས་བརྩེགས་མར་གནས་པའི་དབུས་སུ། སུྃ་ལས་རིན་པོ་ཆེ་སྣ་བཞི་ལས་གྲུབ་པའི་རི་རབ་ཀྱི་རྩེར་པདྨ་དང་སྣ་ཚོགས་རྡོ་རྗེའི་ལྟེ་བ་ལ་གནས་པའི་བྷྲཱུྃ་ཡིག་ཡོངས་སུ་གྱུར་པ་ལས་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་པ། ནང་ནས་རིམ་པ་བཞིན་དཀར་མཐིང་སེར་དམར་ལྗང་བའི་རྩིགས་པ་ལ་རིམ་པ་ལྔས་བསྐོར་བའི་སྟེང་དུ་ཕ་གུ་དང་དྲྭ་བ་དྲྭ་ཕྱེད་ཤར་བུ་མདའ་ཡབ་དང་བཅས་པ། རྩིག་པའི་རྩ་བར་འདོད་ཡོན་གྱི་སྣམ་བུ་ལ་གཟུངས་མ་རྣམས་འཁོད་པས་མཆོད་པའི་སྤྲིན་སྤྲོ་བ། ནང་ཀ་བ་བརྒྱད་ཀྱིས་བཏེགས་ཤིང་རྡོ་རྗེའི་གདུང་གིས་ཕུབ་པའི་ཡ་ཕུབ་ཕྱུར་བའི་རྩེར་རྡོ་རྗེའི་ཏོག་གིས་སྤྲས་པ། སྒོ་བཞིར་ཀ་བ་བཞི་བཞིས་བཏེགས་པའི་རྟ་བབས་སྣམ་བུ་བརྒྱད་པ་ཆོས་འཁོར་རི་དྭགས་གདུགས་དང་བཅས་པ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་ཤིང་རྒྱན་ཐམས་ཅད་ཀྱིས་རྣམ་པར་བརྒྱན་པ།
ཕྱོགས་ཀྱི་དེ་བཞིན་གཤེགས་པ་བཞིའི་ཁ་དོག་ཅན་དྭངས་ཤིང་སྒྲིབ་པ་མེད་པའི་འོད་ཟེར་ཀུན་ཏུ་འཕྲོ་བ། ཕྱི་རོལ་ནས་པདྨའི་ཕྲེང་བ་དང་རྡོ་རྗེའི་རྭ་བ་མེ་དཔུང་འབར་བའི་འཁོར་ཡུག་གིས་བསྐོར་བ། དེའི་ནང་དུ་སྣ་ཚོགས་པདྨ་འདབ་མ་བརྒྱད་པ་ཟེའུ་འབྲུ་ཕྲེང་བས་བསྐོར་བའི་ལྟེ་བ་དང་བཅས་པའི་དབུས་སུ། འདི་ནས་གཞུང་གང་ཡིན་གྱི་ལྷ་བསྐྱེད་རྫོགས་པར་བཏང་ལ། གཉིས་པ་ཡེ་ཤེས་ཀྱི་འཁོར་ལོ་སྤྱན་དྲངས་སོགས་ནི། སྙིང་གའི་ས་བོན་ལས་བྱུང་བའི་འོད་ཟེར་གྱིས་ཡེ་ཤེས་ཀྱི་འཁོར་ལོ་མདུན་གྱི་ནམ་མཁར་བཛྲ་ས་མཱ་ཛཿ ས་སྤྱན་དྲངས་པར་བསམ་ལ། གཞུང་གང་ཡིན་གྱི་སྤྱན་འདྲེན་སྔགས་བཅས་མཐར། ཛཿཧཱུྃ་བཾ་ཧོཿ ས་དགུག་གཞུག་བཅིང་པ་དང་དགྱེས་པ་བསྐྱེད་ནས་དམ་ཚིག་གི་འཁོར་ལོ་དང་གཉིས་སུ་མེད་པར་གྱུར།
སྒྲུབ་མཆོད་དང་འབྲེལ་བ་ལ་ནི། མངོན་རྟོགས་ཀྱི། རིན་པོ་ཆེའི་ཁྲི་བཀོད་པ་ཕུལ་དུ་བྱུང་བའི་སྟེང་དུ་པདྨ་དང་ཟླ་བའི་གདན་ལ་བཀྲ་ལམ་གྱིས་གསལ་བར་གྱུར། གཞུང་གང་ཡིན་སྤྱན་འདྲེན་སྔགས་བཅས་བརྗོད། སྒྲུབ་དཀྱིལ་ལས་མེ་ཏོག་གིས་མཚོན་པར་སྤོས་དང་རོལ་མོ་བཅས་སྤྱན་དྲངས། ཛཿཧཱུྃ་བཾ་ཧོ། རྩ་སྔགས་བརྗོད་ལ་གཞུང་གང་ཡིན་གྱི་ལྷ་བསྐྱེད་རྫོགས་པའི་མཐར། ཐབ་ཏུ་བཞུགས་སུ་གསོལ་ཞིང༌། གསལ་གདབ་པ་ཙམ་ཁྱད་པར་རོ། ། གང་ལྟར་ཡང༌།
དང་པོ་ཕྱག་འཚལ་བ་ནི། ཚོགས་རྟེན་གྱི་ཐུགས་ཀ་ནས་རང་ཉིད་ལོགས་སུ་ཕྱེ་བས་ཕྱག་འཚལ་སོགས་ལས་རིམ་ལ་འཇུག་པར་གྱུར། གཞུང་སོ་སོའི་བཞུགས་གསོལ་དང་ཕྱག་འཚལ་བཅས་སྦྱར། གཉིས་པ་མཆོད་པ་ལ། ཕྱི་ནང་གསང་བ་དེ་ཁོ་ན་ཉིད་དང་བཞི་ལས། དང་པོ་ཕྱི་མཆོད་ཀྱི་ཐོག་མར་མཆོད་སྤྲིན་སྤྱིར་སྤྲོ་བ་ནི། ཨོཾ་ཨཱཿཧཱུྃ༔ དངོས་འབྱོར་ཡིད་སྤྲུལ་འཕྲུལ་དགའི་ལོངས་སྤྱོད་བཞིན༔ ཕྱག་རྒྱ་གར་སོགས་ཕྱི་ནང་གསང་བ་ཡི༔ ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔
རྒྱལ་བའི་དཀྱིལ་འཁོར་མ་ལུས་མཉེས་གྱུར་ཅིག༔ ལྷ་གང་ཡིན་གྱི་མཚན་སྔགས་མཐར། ས་པ་རི་ཝཱ་ར་བྷྱཿ ཨརྒྷཾ་པྲ་ཏཱིཙྪ་ཡེ་སྭཱ་ཧཱ༔ དེ་བཞིན། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ གནྡྷེ།
ནཻ་ཝི་དྱེ། ཤབྡ འི་བར་སྦྱར་ཏེ་ཕྱི་མཆོད་དང༌། དེ་ནས་རིན་ཆེན་བདུན་ནི། མི་དབང་རིན་ཆེན་སྣ་བདུན་འདི་དག་ནི། ། སངས་རྒྱས་སྲས་དང་བཅས་པ་མ་ལུས་ལ། ། བཤམས་ཤིང་ཡིད་ཀྱིས་སྤྲུལ་ཏེ་ཕུལ་བ་ཡིས། ། འགྲོ་བ་མི་ཟད་གཏེར་ལ་སྤྱོད་པར་ཤོག ། ཨོཾ་སབྟ་མ་ཧཱ་རཏྣ་བཛྲ་པཱུ་ཛི་ཏེ་ཨཱཿཧཱུྃ། འདོད་ཡོན་ལྔ་ནི། ཕྱོགས་དུས་ཀུན་ན་གཟུགས་སྒྲ་དྲི་དང་རོ། །
རེག་བྱའི་ཁྱད་པར་ཕུན་སུམ་ཚོགས་པ་རྣམས། ། མོས་བློས་བླ་མ་སྲས་བཅས་ལ་འབུལ་ན། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་པཉྩ་ཀཱ་མ་གུ་ཎ་བཛྲ་པཱུ་ཛི་ཏེ་ཨཱཿཧཱུྃ། བཀྲ་ཤིས་རྫས་བརྒྱད་འབུལ་བ་ནི། ལྷ་ཡི་དབང་པོ་ལྷ་མིན་གཡུལ་རྒྱལ་ནས། ། བཀྲ་ཤིས་ལྷ་མོ་བརྒྱད་ཀྱིས་མཆོད་པ་ལྟར། ། དེང་འདིར་ལྷག་པའི་ལྷ་ཡི་དཀྱིལ་འཁོར་ལ། ། བཀྲ་ཤིས་རྫས་བརྒྱད་དག་གིས་མཆོད་པར་བགྱི། ། ཨོཾ་ཨཥྚ་མངྒ་ལ་བཛྲ་པཱུ་ཛི་ཏེ་ཨཱཿཧཱུྃ།
ན་བཟའ་འབུལ་བ། སྣ་ཚོགས་དབང་པོའི་གཞུ་ལྟར་རབ་བཀྲ་ཞིང༌། ། གང་ལ་རེག་ན་བདེ་བའི་རྒྱུ་གྱུར་བའི། ། གོས་བཟང་རིན་ཆེན་བདག་བློ་སྦྱོང་ཕྱིར་འབུལ། ། བཟོད་པ་དམ་པའི་གོས་ཀྱིས་བརྒྱན་པར་ཤོག ། ཨོཾ་བཛྲ་ཝསཏྲ་པྲ་ཏཱིཙྪ་སྭཱ་ཧཱ། རྒྱན་འབུལ་བ། རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། ། རྒྱན་གཞན་དག་གིས་བརྒྱན་པར་མི་འཚལ་ཀྱང༌། ། རིན་ཆེན་རྒྱན་མཆོག་ཕུལ་བས་འགྲོ་ཀུན་གྱི། །
མཚན་དཔེས་བརྒྱན་པའི་སྐུ་མཆོག་ཐོབ་པར་ཤོག ། ཨོཾ་རཏྣ་ཨ་ལངྐ་ར་པྲ་ཏཱིཙྪ་སྭཱ་ཧཱ། ཡིད་བྱུང་གི་མཆོད་པ་འབུལ་བ། ཨོཾ། མཆོད་པའི་ཕྱག་རྒྱ་ཆེན་པོ་ནི། ། སེམས་ཀྱི་ཡིད་བཞིན་སྤྲིན་ཚོགས་ཀྱིས། ། ཕྱོགས་བཅུ་ཐམས་ཅད་སངས་རྒྱས་ཞིང༌། ། མཉེན་འཇམ་རེག་ན་བདེ་བ་དང༌། ། སྣ་ཚོགས་རིན་པོ་ཆེ་ཡི་གཞི། ། མཛེས་པར་བྲེས་ཤིང་སྤྲས་པ་དང༌། །
ཀུན་འབྱུང་རིན་ཆེན་ཕུང་པོར་འབར། ། དབྱིབས་ལེགས་རྫིང་བུ་བྲོ་མཆོག་བསིལ། ། རིན་ཆེན་ཁང་པ་སྣ་ཚོགས་དང༌། ། རྒྱན་དང་དཔག་བསམ་ལྗོན་པའི་ཚལ། ། གླུ་དབྱངས་ཚིག་སུ་བཅད་པའི་སྒྲ། ། བླ་བྲེ་རྒྱལ་མཚན་ན་བཟའ་གདུགས། ། དོ་ཤལ་དཔུང་རྒྱན་སེ་མོ་དོ། ། བཟའ་དང་བཏུང་བའི་མཆོག་རྣམས་དང༌། ། རང་ལ་མཛེས་པར་རྒྱན་པ་ཡི། ། ལྷ་དང་ལྷ་མོ་རྡུལ་རྙེད་ཀྱི། །
བྲོ་གར་ལ་སོགས་བསམ་ཡས་ཀྱིས། ། ཕྱོགས་བཅུ་ནམ་མཁའི་ཁམས་བཀང་ནས། ། དཀྱིལ་འཁོར་ཀུན་ལ་རྒྱས་པར་འབུལ། ། ཐུགས་རྗེས་བརྩེར་དགོངས་བཞེས་སུ་གསོལ། ། ཨོཾ་སརྦ་པཱུ་ཛ་ཧོ། ཞེས་འབུལ། ཧོཿ ཡེ་ཤེས་ལྔ་སྦྱོར་དུག་ལྔ་སེལ་བའི་སྨན༔ ཁམས་གསུམ་ཡོངས་སྒྲོལ་འཁོར་བ་སྟོངས་པའི་ཁྲག༔ འདོད་ཡོན་ལྔས་བརྒྱན་དམ་རྫས་གཏོར་ཆེན་པོ༔
ཐུགས་དམ་གཉན་པོ་སྐོང་བའི་དོན་ཕྱིར་འབུལ༔ མ་ཧཱ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་ཁ་ཁ་ཁཱ་ཧི༔ ཞེས་ནང་མཆོད་དང་༔ ཨཱ༔ གཞི་དབྱིངས་སྟོང་ཆེན་ཨེ་ཡེ་པདྨོ་རུ༔ གཞི་སྣང་མ་འགགས་ཐབས་མཆོག་རྡོ་རྗེ་སྦྱོར༔ ཟུང་འཇུག་བདེ་ཆེན་གསང་བའི་མཆོད་པ་ཆེ༔ གཉིས་མེད་དོན་རྟོགས་བདེ་བའི་ཀློང་དུ་འབུལ༔ ཨོཾ་མ་ཧཱ་ཨ་ནུ་ར་ག་ན་སུ་ཥ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅་ཧཾ༔ ཞེས་སྦྱོར་མཆོད་དང༌།
ཨཱཿ འཁོར་འདས་གཉིས་ཀྱིས་བསྡུས་པའི་ཆོས་སོ་ཅོག༔ འོད་གསལ་སྟོང་ཉིད་ལྟ་བའི་ཀློང་དུ་བསྒྲལ༔ གཉིས་སྣང་བདག་འཛིན་འཁྲུལ་རྟོག་རུ་ཏྲ་ཀུན༔ གཉིས་མེད་ཧེ་རུ་ཀ་ཡི་ཞལ་དུ་བསྟབ༔ མ་ཧཱ་རུ་ཏྲ་པྲ་ཝན་ཙཀྲ་སརྦ་པཱུ་ཛ་ཧོ། ཞེས་སྒྲོལ་མཆོད་དང༌། ཨཱཿ མཆོད་བྱ་མཆོད་བྱེད་མཆོད་ཡུལ་གདོད་ནས་དག༔ མཆོག་ཏུ་མི་འགྱུར་རིག་སྟོང་བྱང་ཆུབ་སེམས༔
བློ་འདས་ཀ་དག་གཉུག་མ་རྡོ་རྗེའི་སྲོག༔ འགྱུར་མེད་མཆོག་གི་མཆོད་པ་བླ་ན་མེད༔ ཨོཾ་བཛྲ་དྷརྨ་དྷཱ་ཏུ་ཨཱཿ ཞེས་དེ་ཁོ་ན་ཉིད་ཀྱི་མཆོད་པའོ། ། གཞུང་གང་ཡིན་གྱི་བསྟོད་པ་བྱས་ནས། དགང་བླུགས་འབུལ་བ་ནི། དཀྱིལ་འཁོར་གྱི་ལྷ་ཅུང་ཟད་འཛུམ་པའི་སྔགས་དང་གཟར་བུ་གཉིས་ཀྱི་ཁ་ལ་རྃ་ཡིག་གིས་མཚན་པར་ བསམ་ལ། ལྷ་གང་ཡིན་གྱི་རྩ་སྔགས་ལན་བདུན་གྱིས་མར་ཁུ་བླུགས་གཟར་གྱིས་བཀང་བའི་དགང་བླུགས་ཁ་སྦྱར་ཏེ་ལྷ་གང་ཡིན་གྱི་གཟུངས་རིང་ལྟ་བས་གཡས་སུ་བསྐོར་ནས། བདག་ཅག་དཔོན་སློབ་འཁོར་དང་བཅས་པའི་སྡིག་སྒྲིབ་བར་ཆད་མི་མཐུན་པའི་ཕྱོགས་ཐམས་ཅད་ཞི་བའི་ཕྲིན་ལས་མཛད་དུ་གསོལ། ཞེས་དང་གཏེར་གཞུང༌།
རྃ༔ ཡེ་ཤེས་ཀློང་ཡངས་འཁྱིལ་བའི་ཧོཾ་ཁང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོག་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ཐོག་མེད་བསགས་པའི་སྡིག་ལྟུང་ཉམས་ཆགས་དང་༔ སྔོན་ལས་འཕྲལ་རྐྱེན་བྱད་ཕུར་རྦོད་གཏོང་སོགས༔ མི་མཐུན་དགྲ་གདོན་རྐྱེན་ངན་བར་ཆད་ཀུན༔ མ་བཅོས་རིག་པའི་ངང་དུ་ཞི་གྱུར་ཅིག༔
ཨོཾ་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔
དེ་ནས་རྫས་རྣམས་རིམ་པ་བཞིན་ལྷ་སོ་སོའི་རྩ་སྔགས་གཤམ་གོང་བཞིན་བརྒྱ་རྩ་སོགས་འབུལ། བསྲེག་རྫས་གཞན་ཡོད་ན་ཡང་ཕུལ་བའི་མཐར། ཡུངས་དཀར་ལ་རྩ་སྔགས་སམ་གཟུངས་རིང་གི་རིགས་བཟླས་པས་ཐབ་ཏུ་གཏོར་ལ། བདག་ཅག་དཔོན་སློབ་འཁོར་དང་བཅས་པའི་སྡིག་སྒྲིབ་བར་ཆད་མི་མཐུན་པའི་ཕྱོགས་ཐམས་ཅད་ཞི་བའི་ཕྲིན་ལས་མཛད་དུ་གསོལ། དགང་བླུགས་འབུལ་སྐབས་བཞིན། དཀྱིལ་འཁོར་གྱི་ལྷ་ཅུང་ཟད་འཛུམ་པའི་ལྗགས་དང་གཟར་བུ་གཉིས་ཀྱི་ཁ་ལ་རྃ་ཡིག་གིས་མཚན་པར་ བསམས་ལ། ལྷ་གང་ཡིན་གྱི་རྩ་སྔགས་ལན་བདུན་གྱིས་མར་ཁུ་བླུགས་གཟར་གྱིས་བཀང་བའི་དགང་བླུགས་ཁ་སྦྱར་ཏེ་ལྷ་གང་ཡིན་གྱི་གཟུངས་རིང་བཟླ་བས་གཡས་སུ་བསྐོར་ནས། བདག་ཅག་དཔོན་སློབ་འཁོར་དང་བཅས་པའི་སྡིག་སྒྲིབ་བར་ཆད་མི་མཐུན་པའི་ཕྱོགས་ཐམས་ཅད་ཞི་བའི་ཕྲིན་ལས་མཛད་དུ་གསོལ། ཚར་གསུམ་གྱིས་དགང་བླུགས་ཕུལ།
གཏང་རག་གི་མཆོད་བསྟོད་ནི། ལྷ་གང་ཡིན་གྱི་མཚན་སྔགས་མཐར་ ས་པ་རི་ཝཱ་ར་ཨརྒྷཾ་ ནས་ ཤབྡ་པྲ་ཏཱིཙྪ་སྭཱ་ཧཱ། ཞེས་མཆོད་ཅིང་རིགས་མཐུན་གྱི་ཤཱོ་ལོ་ཀས་བསྟོད། ཧོཿ ཆོས་ཉིད་དོན་ལ་ནོར་འཁྲུལ་མི་དམིགས་ཀྱང་༔ ལྟ་དམན་རིག་པའི་འུབ་ཏུ་མ་ཆུབ་པའི༔ ལྷ་སྔགས་ཏིང་འཛིན་ཆོ་ག་ཡོ་བྱད་རྫས༔ ལྷག་ཆད་འགལ་འཁྲུལ་རང་གནོང་བཟོད་པར་གསོལ༔ ཡི་གེ་བརྒྱ་པས་ནོངས་པ་བཟོད་པར་གསོལ། ཨོཾ།
ཁྱེད་ཀྱིས་སེམས་ཅན་དོན་ཀུན་མཛད། ། སོགས་ཀྱི་ཡེ་ཤེས་པ་གཤེགས། དམ་ཚིག་པ་རང་གི་ལྟེ་བའི་ཨ་ཐུང་ལ་བསྡུ། སྒྲུབ་མཆོད་སྐབས། བཟོད་གསོལ་རྗེས། བཛྲ་མུཿ ཐབ་ཀྱི་ལྷ་ཚོགས་རྣམས་དཀྱིལ་འཁོར་པའི་ཐུགས་ཀར་གཤེགས་པར་གྱུར། ཅེས་ཡེ་ཤེས་པ་དཀྱིལ་འཁོར་དུ་གཤེགས་ཤིང་ཚོམ་བུ་སླར་སྤྱན་དྲངས། དམ་ཚིག་པ་རང་ལ་བསྡུ། གཉིས་ཀའི་མཐར།
བླུགས་གཟར་གྱིས་མར་ཁུ་དང༌། ཨོཾ་ཨགྣེ་ཡེ་ཛྭ་ལ་ཛྭ་ལ་ཧཱུྃ། ཞེས་བརྗོད་པས་མེ་གསོ་ཞིང༌། སླར་ཡང་མེ་ལྷ་ཆ་བྱད་ཡོངས་སུ་རྫོགས་པ་སྐད་ཅིག་གིས་གསལ་བར་གྱུར། མེ་ལྷ་ཅུང་ཟད་འཛུམ་པའི་ལྗགས་དང་གཟར་བུ་གཉིས་ཀྱི་ཁ་ལ་རྃ་ཡིག་གིས་མཚན་པར་ བསམ་ལ། ཨོཾ་ཨགྣེ་ཡེ་སྭཱ་ཧཱ། ཞེས་དང་མར་ཁུ་བླུགས་གཟར་བདུན་གྱིས་བཀང་བའི་དགང་གཟར་གྱི་ཟག་མཆུ་ལས་བབ་པའི་མར་ཁུ་བདུད་རྩིའི་དྭངས་མར་དྲངས་ཏེ་གསོལ་བས་དགྱེས་ཤིང་ཚིམ་པར་བསམས་ལ། ཨོཾ་ཨགྣེ་ཡེ་དཱི་བྱ་དཱི་བྱ་བི་ཤུདྡྷེ་མ་ཧཱ་ཤྲཱི་ཧ་བྱ་ཀ་བྱ་བ་ཧ་ན་ཡ་ཧཱུྃ་ཕཊ་སྭཱ་ཧཱ། ཞེས་ལན་གསུམ་དུ་དབུལ། བདག་ཅག་དཔོན་སློབ་འཁོར་དང་བཅས་པའི་སྡིག་སྒྲིབ་བར་ཆད་མི་མཐུན་པའི་ཕྱོགས་ཐམས་ཅད་ཞི་བའི་ཕྲིན་ལས་མཛད་དུ་གསོལ།
དེ་ནས་རྫས་རྣམས་རིམ་བཞིན་གོང་ལྟར་ལན་བདུན་སོགས་ཀྱིས་འབུལ། གཏོར་མ། ཨོཾ་ཨགྣེ་ཡེ་དྷེ་ཝ་ས་པ་རི་ཝཱ་ར་ཨོཾ་ཨ་ཀཱ་ སོགས་ཀྱིས་ལན་གསུམ་ཕུལ་ལ། མེ་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་མེ་ལྷའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་བསྟོད་ཅིང༌། མཆོད་སྦྱིན་གཏོར་མ་འདི་བཞེས་ལ། ། སོགས་ཀྱིས་ཕྲིན་ལས་བཅོལ།
ཡིག་བརྒྱ་བཟླ་ཞིང་ནོངས་པ་བཤགས། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་བསྒྲུབས་ཀྱི་གཤེགས། ། ཇི་བཞིན་དུས་སུ་སླར་བྱོན་ལ། ། བདག་གི་འདོད་པ་ཐམས་ཅད་སྒྲུབས། ། ཨོཾ་ཨགྣེ་ཡེ་གཙྪ་ ཞེས་རང་གནས་སུ་གཤེགས་སུ་གསོལ། ཨོཾ་ཨ་ཀཱ་རོ་ བརྗོད་འོ་མ་དང་དྲི་བཟང་གི་ཆུས་མེ་བཏུལ། ལས་རྗེས་མི་མངོན་པར་བྱས་ལ། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་རྫོགས་ཤིང༌། །
བསོད་ནམས་ཡེ་ཤེས་ལས་བྱུང་བ། ། དམ་པ་སྐུ་གཉིས་ཐོབ་པར་ཤོག ། གཞན་ཡང་ཐེག་ཆེན་སྨོན་ལམ་གང་རིག་སྦྱར་རོ། ། རྟེན་འབྲེལ་སྙིང་པོ་བཟླས་པའི་མེ་ཏོག་འཐོར་བཞིན་པས། ཨོཾ། བྱིན་རླབས་མཆོག་སྩོལ་རིགས་བརྒྱའི་བདག ། བླ་མ་རྣམས་ཀྱི་བཀྲ་ཤིས་ཤོག ། དངོས་གྲུབ་ཆར་འབེབས་ཞི་དང་ཁྲོ། ། ཡི་དམ་ལྷ་ཚོགས་བཀྲ་ཤིས་ཤོག ། ཐོགས་མེད་ཕྲིན་ལས་སྒྲུབ་མཛད་པའི། །
དཔའ་བོ་མཁའ་འགྲོའི་བཀྲ་ཤིས་ཤོག ། གང་ལ་བསམ་པའི་དོན་ཀུན་གྲུབ། ། དགེ་ལེགས་མཆོག་གི་བཀྲ་ཤིས་ཤོག ། སོགས་བཀྲ་ཤིས་བརྗོད་པར་བྱའོ། ། དེ་ལས་རོ་བསྲེག་གི་ཆོ་གའི་ཁྱད་པར་ནི། སྔར་བཤད་པའི་བྲིས་ཐབ་ཀྱི་ཁར་ཕ་ཁུ་སོགས་ཀྱི་རོ་ཁང་ཕྱི་བརྩིག་པའི་རྒྱར་ཁྲུ་གང་དང་ནང༌། ཆེ་ཆུང་ཕུང་པོ་དང་ཚོད་རན་པ་དཔངས་སུ་ཇི་ལྟར་རིགས་པ་བརྩིག ། སྤར་བྱེད་ཀྱི་མེ་ཚང་མཆོད་སྲེག་གི་རྫས་རྣམས་ཚོགས་པར་འདུ་བྱས་ལ། གནས་ལུང་དངོས་གཞིའི་ལམ་སྦྱོང་བསྟན་ཡན་ཆད་སོང་བ་ན་རོ་ཁང་རྙིང་པ་ལས་ཕུད་དུ་ཕྱུང་ཏེ། སྔར་བཞིན་བགེགས་ལ་གཏོར་མ་བཏབ་ནས་དྲག་སྔགས་བཟླ་ཞིང་རོལ་མོ་དང་བཅས་པས་ཕུང་པོ་ཡུངས་ཐུན་གྱིས་བྲབ།
གུ་གུལ་གྱིས་བདུག་པ་སོགས་བྱས་ལ་བགེགས་བསྐྲད། སྒྲིབ་སྦྱོང་གི་སྔགས་བཟླས་པའི་བྱེ་ཡུངས་ཀྱིས་བྲབ་ཅིང་བུམ་ཆུས་བཀྲུ། དྲི་བཟང་གིས་བྱུགས། སྟོད་གཡོགས་དང་སྨད་གཡོགས་དཀྲི། གནས་གསུམ་སོགས་སུ་བཏགས་གྲོལ་དང་གདགས་ཡི་གེ་རིམ་པ་ཅི་འབྱོར་བཏགས། སྐད་ཅིག་གིས་ལྷ་གང་ཡིན་གྱི་གཙོ་བོའི་རྣམ་པར་གསལ། ཅུང་ཟད་མཆོད་ཅིང་བསྟོད་ནས། རས་སོགས་སྟན་སྲབ་མོའི་ཁྱོགས་ལ་བཏེགས་ནས། རོལ་མོ་དང་བཅས་པས་ཐབ་ཀྱི་ནང་དུ་ཅུང་ཟད་འགུ་བར་བཞག་པའི་མདུན་དངོས་ཤིང་ཕྲ་བ་དང་རྒྱབ་རྣམས་ཅུང་ཟད་སྦོམ་པས་གང་བདེ་བའི་ཕྱིའི་མདུན་གྱི་རྩ་བར་སྤར་ཁུང༌། རྐེད་པར་རྫས་ཁུང༌།
སྟེང་དུ་དུད་ཁུང་རྣམས་མ་གཏོགས་གཞན་ཐམས་ཅད་མཛེས་ཤིང་བརྟན་པར་བརྩིག ། དཀར་རྩི་བྱུགས་ཤིང་གདུགས་དབུབ་པ་སོགས་བྱ། བདག་བསྐྱེད་སོགས་སྔར་བཞིན་ལས། མེ་སྤར་བ་ནི། དོན་དམ་ཡེ་ཤེས་ལྔ་རྫོགས་སྤར་བའི་མེས༔ དམིགས་ཡུལ་ཕུང་ཁམས་སྒྲིབ་བཞིའི་བུད་ཤིང་ལ༔ ཁམས་གསུམ་འཁོར་བའི་སྡུག་བསྔལ་རྒྱ་མཚོའི་གཏིང་༔ ཡེ་ཤེས་སྣང་བ་ཆེན་པོས་སྐེམ་གྱུར་ཅིག༔ ཨོཾ་ཧཱུྃ་ཏྲཱྃ་ཧྲཱི་ཨཱཿ རྩ་སྔགས་དང༌།
འཿཨཿཤཿསཿམཿཧཿ མ་མ་ཀོ་ལིཾ་ས་མཱནྟ༔ ཨ་ཨ་ཨཱཿ ཡིག་བརྒྱ་བཟླ་ཞིང་འཁོར་གསུམ་དག་པར་སྦྱངས། གཞན་ཡང་ ཀཾ་ཀ་ནི་ སོགས་ངན་སོང་སྦྱོང་བའི་སྔགས་གང་རིགས་བརྗོད། གང་ཟག་མཆོག་ཡིན་ན་རྟེན་དཀྱིལ་འཁོར་གྱི་གཙོ་བོ་དང་དབྱེར་མེད་དུ་བྱ་ཞིང༌། དམན་པ་ལ་ཤ་ཁྲག་བདུད་རྩིའི་རང་བཞིན་གྱི་མཆོད་རྫས་སུ་དམིགས་པ་ཡིན་ལ། སྤེལ་ཚིག་ཀྱང་དེས་རིགས་འགྲེ་སྟེ་སྦྱར་ཚུལ་ནི། གང་ཟག་མཆོག་ལ། ཞི་བར་གཤེགས་པའི་ས་ལམ་གྱི་བར་ཆད་འབྲེལ་ཐོག་སེམས་ཅན་གྱི་སྡིག་སྒྲིབ་ཐམས་ཅད་ཞི་བའི་ཕྲིན་ལས་མཛད་དུ་གསོལ།
རྃ༔ ཡེ་ཤེས་ཀློང་ཡངས་འཁྱིལ་བའི་ཧོཾ་ཁང་དུ༔

དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོག་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ཐོག་མེད་བསགས་པའི་སྡིག་སྒྲིབ་ཉམས་ཆགས་དང་༔ སྔོན་ལས་འཕྲལ་རྐྱེན་ཟ་འདྲེ་ཤི་གཤེད་སོགས༔ ཐར་ལམ་བྱང་ཆུབ་སྒྲུབ་པའི་བར་ཆད་ཀུན༔ མ་བཅོས་རིག་པའི་ངང་དུ་ཞི་གྱུར་ཅིག༔ ལྷག་ལྷ་གང་ལ་བསྟེན་པའི་རྩ་སྔགས་ཤམ༔ ཚེ་ལས་འདས་པ་ ཆཻ་མོའི ་སྡིག་སྒྲིབ་ཐམས་ཅད་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་པས་གྲངས་ལྡན་ཕུལ་བའི་ས་ལམ་གྱི༔
བར་ཆད་ཞི་ནས་བདེ་འགྲོའི་རྟེན་བཟང་སོགས༔ ཡོན་ཏན་ཀུན་ལྡན་སངས་རྒྱས་ཐོབ་པའོ༔ དེ་བཞིན་གང་ཟག་དམན་པ་ལ། ཚེ་ལས་འདས་པའི་སྡིག་སྒྲིབ་ཐམས་ཅད་ཞི་བའི་ཕྲིན་ལས་མཛད་དུ་གསོལ། རྃ༔ ཡེ་ཤེས་ཀློང་ཡངས་འཁྱིལ་བའི་ སོགས་གོང་བཞིན་སྦྱར་རོ། ། ཆོ་ག་གཞན་ནི་སྔར་གྱི་དཀྱུས་བཞིན་རྫས་རྣམས་འབུལ་བ་ན། དམིགས་ཡུལ་རྗེས་སུ་དྲན་པས་དེ་ལ་ཕན་པའི་བསམ་པས་སྔགས་བཟླས་ཤིང་སྦྱིན་བསྲེག་བྱས་པས་བདག་དང་ལྷ་དང་མཆོད་རྫས་དང་མེ་ལས་ཡེ་ཤེས་ཀྱི་འོད་ཟེར་དཀར་པོ་འཕྲོས་དམིགས་ཡུལ་ལ་ཐིམ་པས་དེའི་སྡིག་སྒྲིབ་ཀྱི་ཉེས་པ་ཐམས་ཅད་སེལ་བར་བསམ་པ་ཡིན་ཏེ། ངན་སོང་རྒྱུད་ན་གནས་པ་ཡི། ། སེམས་ཅན་རྗེས་སུ་དྲན་བྱེད་ཅིང༌། །
ཞེས་དང༌། བཟླས་དང་སྦྱིན་སྲེག་ཉིད་བྱེད་ཅིང༌། ། འོད་ཟེར་སྤྲིན་གྱིས་དེ་ལུས་ལ། ། འཕྲོ་བར་གྱུར་པ་རྣམས་སྒོམ་སྟེ། ། རྟག་ཏུ་གར་བལྟས་འོད་ཟེར་གྱིས། ། ཉེས་པ་ཐམས་ཅད་སེལ་བྱེད་པ། ། ཞེས་སོགས་ཆོ་ག་འདི་ཉིད་སྟོན་པས་རྒྱུད་ལས་གསུངས་པའོ། ། གསུམ་པ་སཱཙྪ་གདབ་པའི་ཆོ་ག་ནི། དེ་ལྟར་རོ་བསྲེགས་ཚར་བའི་རྗེས་སུ་རྡོ་རྗེ་སེམས་དཔའི་ང་རྒྱལ་གྱིས། བཛྲ་སཾ་ཧ་ར་ཎ་ཧཱུྃ།
ཞེས་རུས་བུ་རྣམས་བསྡུས་ལ་རིན་པོ་ཆེ་སོགས་ཀྱི་སྣོད་དུ་བཞག ། དེའི་སྟེང་དུ་མཉྫའི་ཁར་རིན་པོ་ཆེའི་བུམ་པ་སྨན་དང་དྲི་བཟང་གི་ཆུས་གང་བའམ། ཉེ་ལོགས་སུ་བ་བྱུང་ལྔའི་སྣོད་དང་ག་བུར་གུར་གུམ་སོགས་དྲི་བཟང་གི་ཆུའི་སྣོད་ཀྱང་སོ་སོར་བཤམས། རུས་བུའི་སྟེང་དུ་ཟླ་བ་ལ་གནས་པའི་ཨཱཿདཀར་པོ་འོད་ཟེར་འཕྲོ་བ་དེ་ལས་ཡེ་ཤེས་ཀྱི་བདུད་རྩི་བབས་པས་ཚེ་འདས་ཀྱི་སྡིག་སྒྲིབ་ཐམས་ཅད་སྦྱངས་པར་ བསམ་ལ། ལྷ་གང་ཡིན་གྱི་གཟུངས་སྔགས་དང་ངན་སོང་སྦྱོང་བའི་སྔགས་མང་དུ་བཟླས་ནས་བུམ་ཆུ་ལ་སོགས་པའི་རྫས་ཐམས་ཅད་ལ་གདབ་ཅིང་རུས་བུ་རྣམས་དག་པར་བཀྲུ། དེ་ཉིད་ཞི་བར་སྦྱངས་ནས་སྔར་གྱི་བུམ་ཆུ་དང་བ་བྱུང་ལྔ་རྣམས་ལྷན་ཅིག་ཏུ་སྦྱར་བ་སླར་ཡང་དྲི་བཟང་དང་ས་བཟང་པོར་འཇིམ་པ་རྣམས་བསྲེས་པས་སྙིང་པོ་བཟླ་བཞིན་པས་བརྫིས་ལ། འཇིམ་པ་རིན་པོ་ཆེའི་ཕུང་པོར་བསམ་ཏེ་ རང་གི་ཐུགས་ཀའི་འོད་ཟེར་གྱིས་འོག་མིན་དུ་རྣམ་པར་སྣང་མཛད་ཀྱི་ཐུགས་རྒྱུད་བསྐུལ། དེའི་ཐུགས་ཀ་ནས་འོད་ཟེར་བྱུང་བས་སེམས་ཅན་ཐམས་ཅད་ཀྱི་རྒྱུད་སྦྱངས་འཇིམ་པ་ལ་ཐིམ་པས་དེ་བཞིན་གཤེགས་པ་ཐམས་ཅད་ཡེ་ཤེས་ཀྱི་རང་བཞིན་དུ་གྱུར་པར་ བསམ་ལ། ལག་གཡོན་པའི་མཐེའུ་ཆུང་མཐེ་བོས་མནན་པ་གྱེན་བསྟན་དང༌། གཡས་པའང་དེ་བཞིན་དུ་ཁ་སྦུབ་པའི་བར་དུ་འཇིམ་པ་བཞག་ལ་རྣམ་སྣང་གི་གཟུངས་རིང་སྔགས།
ཡང་ན། ཨོཾ་ཛི་ན་ཛི་ཀ་སྭཱ་ཧཱ། ཞེས་པ་ཉེར་གཅིག་དང་ཡིག་བརྒྱས་བྱིན་གྱིས་བརླབས། ཨོཾ་བཛྲ་ཨཱ་ཡུ་ཥེ་སྭཱ་ཧཱ། རྡོ་རྗེའི་སྲོག་ཐོབ་པར་བསམ་ལ་འཇིམ་པ་བཅད། ཨོཾ་བཛྲོད་བྷ་ཝཱ་ཡ་སྭཱ་ཧཱ། ཡེ་ཤེས་རྡོ་རྗེ་འབྱུང་བ་བསམ་ལ་འབི་འབི་བྱ། ཨོཾ་ཨ་ར་ཛེ་བི་ར་ཛེ་སྭཱ་ཧཱ། ཡེ་ཤེས་རྡུལ་བྲལ་དུ་བསམ་ལ་སྣུམ་བྱུག ། ཨོཾ་དྷརྨ་དྷཱ་ཏུ་གརྦྷ་སྭཱ་ཧཱ།
ཆོས་ཀྱི་དབྱིངས་ཀྱི་སྙིང་པོ་རྙེད་པར་བསམ་ཞིང་བརྐོས་ཕོར་དུ་བཅུག ། ཨོཾ་བཛྲ་མུངྒ་ར་ཨ་ཀོ་ཊ་ཡ་ཧཱུྃ་ཕཊ྄ཿ སངས་རྒྱས་ཐམས་ཅད་ཀྱི་ཕྱག་རྒྱས་བཏབ་པར་བསམ་ལ་གདབ། ཨོཾ་སརྦ་བིདྱཱ་སྭཱ་ཧཱ། ཡེ་ཤེས་ཀྱི་སྙིང་པོ་ཁོང་དུ་ཆུད་པར་ བསམ་ལ་ ། གུར་གུམ་གྱིས་བྲིས་པའི་ཡིག་བརྒྱ་དང་རྟེན་སྙིང་གཟུངས་སུ་གཞུག ། ཨོཾ་དྷརྨ་ར་ཏི་སྭཱ་ཧཱ། ཆོས་སྐུ་ལས་གཟུགས་སྐུར་གྲུབ་པར་བསམ་ཞིང་ཕྱིར་འདོན། ཨོཾ་སུ་པྲ་ཏིཥྛ་བཛྲ་སྭཱ་ཧཱ། སངས་རྒྱས་ཐམས་ཅད་དེ་ལ་བརྟན་པར་བཞུགས་པར་བསམ་ལ་མེ་ཏོག་འཐོར་ཞིང་རབ་ཏུ་གནས་པར་བྱའོ། །
ཅུང་ཟད་རྒྱས་པར་སྤྲོ་ན་བདག་བསྐྱེད་སྔོན་དུ་འགྲོ་བས་རྟེན་གྱི་བགེགས་སྦྱོང་བ་དང༌། ཁྲུས་གསོལ་ནས་རྣམ་སྣང་དམ་ཚིག་པར་བསྐྱེད། ཡེ་ཤེས་པ་སྤྱན་དྲངས་ལ་བསྟིམ་དབང་བསྐུར། མཆོད་པ་བསྟོད་པ་བྱས་ནས་རང་གཟུགས་སུ་བསྒྱུར་ནས་རྟེན་བཞུགས་དང་ཤིས་བརྗོད་བྱའོ། ། ཆོ་ག་དེ་ལྟ་བུའི་སྒོ་ནས་མཆོད་རྟེན་གཅིག་བཏབ་པས་བྱེ་བ་སྙེད་བཏབ་པར་འགྱུར་ཞིང་ཐམས་ཅད་དུ་སྐྱེ་བ་དྲན་པར་འགྱུར་རོ། ། ཡང་མཆོད་རྟེན་གདབ་པ་དེ་དང་འབྲེལ་བར་སེམས་ཅན་ལ་ཕན་གདགས་པར་སྤྲོ་ན། མཆོད་རྟེན་གྱི་བྱ་བ་རྫོགས་པའི་འོག་ཏུ་བདག་ཉིད་ལྷག་པའི་ལྷའི་ཏིང་ངེ་འཛིན་ལས་སྙིང་གའི་སྔགས་ཀྱི་འོད་ཟེར་གྱིས་དམིགས་ཡུལ་གྱི་སྡིག་སྒྲིབ་ཐམས་ཅད་སྦྱངས་པར་བསམ་ལ་ལྷ་གང་ཡིན་གྱི་གཟུངས་རིང་གཤམ་དམིགས་ཡུལ་གྱི་མིང་ནས་སྨྲོས་པའི་སྒྲིབ་སྦྱོང་གི་སྤེལ་ཚིག་ཅན་འབུམ་ཕྲག་གཅིག་བཟླ་ཞིང་དཀོན་མཆོག་ལ་མཆོད་པ་དང༌། འགྲོ་ལ་སྦྱིན་གཏོང་གི་དཔུང་བསྐྱེད་པ་རྣམས་བྱས་ན་དམིགས་ཡུལ་དེར་ངན་སོང་གི་སྡུག་བསྔལ་ལས་ཐར་བའི་ཕན་ཡོན་བསམ་གྱིས་མི་ཁྱབ་པར་གསུངས་ཤིང༌། དེའི་ཐབས་ནི་གཞན་དུ་ཤེས་པར་བྱའོ། ། འདི་དང་དུས་གསུམ་འབྲེལ་བ་ཡི། །
རྣམ་དཀར་དགེ་ཚོགས་གཅིག་བསྡོམས་ནས། ། ངན་སོང་གསུམ་སོགས་འགྲོ་བ་རྣམས། ། ཡང་དག་ལས་ལ་འགོད་པར་ཤོག ། བསྟན་པ་རྒྱ་མཚོའི་སྙིང་པོ་བཅུད། ། རྨད་བྱུང་རྡོ་རྗེ་ཐེག་མཆོག་གི ། བསྟན་དང་བསྟན་འཛིན་སྡེ་དང་བཅས། ། དར་ཞིང་རྒྱས་ལ་ཡུན་གནས་ཤོག ། ཅེས་པ་འདིའང་རང་སློབ་ཀརྨ་ཛྙཱ་ནས་དོན་གཉེར་ཆེན་པོས་ནན་བསྐུལ་ངོར་ཀཱ་མ་ལ་རཱ་ཛ་དཱི་པས་རང་གཏེར་སྐུ་གསུམ་དགོངས་འདུས་ཀྱི་ཆ་ལག་ཏུ་རྒྱ་འབྲུག་གི་མཚམས་དགེ་ལེགས་ཕུག་ནས་རབ་ལོ་མེ་ཡོས་དགེ་བའི་ཆར་སྔོན་གྱི་རྡོ་རྗེ་འཛིན་པ་རྣམས་ཀྱིས་ཇི་ལྟར་དཀྲོལ་བའི་རྗེས་སུ་འབྲངས་ཏེ་དག་པར་སྦྱར་བ་སིདྡྷི་རསྟུ། ཡི་གེ་པཱ་ནི་རང་སློབ་པདྨ་མ་ཏིས་ཞུས་པ་དགེ་ལེགས་འཕེལ།། །། ྂ།༔
བླ་མ་སྐུ་གསུམ་དགོངས་འདུས་ལས༔ རབ་གནས་ཡེ་ཤེས་རབ་འབར་བཞུགས༔ ྂ།༔ མ་འོངས་ལྔ་བརྒྱ་ཐ་མ་ལ༔ རྒྱལ་བའི་སྐུ་གསུང་ཐུགས་རྟེན་ལ༔ བརྟེན་ནས་རྟེན་འབྲེལ་འགྲིགས་པ་ན༔ དུས་ཀྱི་རྒུད་པ་རབ་སེལ་ནས༔ ཕྱི་ནང་འབྱུང་བ་ཆ་སྙོམས་ཏེ༔ འཇིག་རྟེན་བདེ་སྐྱིད་ངེས་པར་འབྱུང་༔ དེ་ཕྱིར་འདི་ཉིད་གཙོ་བོར་བསྟན༔
ས་མ་ཡ༔ རིགས་ལྔའི་དམ་རྫས་སོ་སོར་མ་འདྲེས་པར༔ གནས་བྱའི་རྟེན་རྣམས་དལ་དབུས་མཆོད་པས་སྤྲས༔ བགེགས་བསྐྲད་ཁྲུས་བྱས་དམ་ཚིག་སྒོམ་པར་བྱ༔ ཨོཾ་མ་ཧཱ་ཤུ་ནྱ་ཏའི་ སྔགས་ཀྱིས་སྦྱང་༔ ཨཱཿ སྣང་སྲིད་རྣམ་དག་བདེ་ཆེན་རིགས་ལྔའི་ཞིང་༔ མ་བསྐྱེད་ཡོངས་གྲུབ་བཀོད་རྫོགས་གཞལ་མེད་ཁང་༔ ཀུན་བཟང་རྣམ་རོལ་མཆོད་སྤྲིན་རྒྱ་མཚོའི་དབུས༔ རིགས་ལྔའི་དམ་ཚིག་རྟེན་རྫས་ཡོ་བྱད་རྣམས༔
སེངྒེ་གླང་ཆེན་རྟ་མཆོག་རྨ་བྱ་ཤང་༔ རིན་ཆེན་ཁྲི་སྟེང་པདྨ་ཟླ་གདན་དབུས༔ སོ་སོའི་ས་བོན་ཕྱག་མཚན་རྣམ་པར་གྱུར༔ དབུས་ཀྱི་སེང་ཁྲིར་འཁོར་ལོ་ཨོཾ་དཀར་མཚན༔ འཕྲོ་འདུ་ཡོངས་གྱུར་རྣམ་སྣང་ཡབ་ཡུམ་གསལ༔ ཤར་དུ་རྡོ་རྗེ་སྔོན་པོ་ཧཱུྃ་གི་མཚན༔ འཕྲོ་འདུ་ཡོངས་གྱུར་མི་བསྐྱོད་ཡབ་ཡུམ་གསལ༔ ལྷོ་རུ་རིན་ཆེན་སེར་པོ་ཏྲཱྃ་གྱི་མཚན༔ འཕྲོ་འདུ་ཡོངས་གྱུར་རིན་འབྱུང་ཡབ་ཡུམ་གསལ༔ ནུབ་ཏུ་པདྨ་དམར་པོ་ཧྲཱིཿཡི་མཚན༔
འཕྲོ་འདུ་ཡོངས་གྱུར་སྣང་མཐའ་ཡབ་ཡུམ་གསལ༔ བྱང་དུ་རྒྱ་གྲམ་ལྗང་ཁུ་ཨ་ཡི་མཚན༔ འཕྲོ་འདུ་ཡོངས་གྱུར་དོན་གྲུབ་ཡབ་ཡུམ་གསལ༔ ཀུན་གྱི་གནས་གསུམ་འབྲུ་གསུམ་མཚན་པ་ལས༔ ཡེ་ཤེས་འཁོར་ལོ་སྤྱན་དྲངས་གཉིས་མེད་གྱུར༔ རིགས་ལྔའི་དབང་བསྐུར་རིགས་བདག་དབུ་རྒྱན་ བསམ། ཨོཾ་ཨཱཿཧཱུྃ༔ ཨོཾ་ཧཱུྃ་ཏྲཱྃ་ཧྲཱི་ཨཱཿ ཨ་བྷི་ཥིཉྩ་ཧཱུྃ༔ ཧཱུྃ༔
མ་ལུས་རྒྱལ་ཀུན་ཡེ་ཤེས་ཀློང་གཅིག་ལས༔ ཆུ་ཟླའི་གར་བཞིན་སྣ་ཚོགས་གདུལ་བྱའི་ངོར༔ གང་ལ་གང་འདུལ་དེ་ལ་དེར་སྟོན་པའི༔ རྒྱལ་བ་འཁོར་བཅས་མ་ལུས་ས་མཱ་ཛཿ ཨེ་ཧྱ་ཧི༔ ཛཿཧཱུྃ་བཾ་ཧོཿ དམ་ཡེ་དབྱེར་མེད་གྱུར་བར་སྤྱན་དབྱེ་ནི༔ ཧོཿ ཡེ་ཤེས་ཐུར་མས་མདུན་གྱི་རྟེན་གྱི་སྤྱན༔ དེང་འདིར་འགྲོ་བའི་དོན་ཕྱིར་རབ་དབྱེ་ན༔
སེམས་ཅན་ཐམས་ཅད་འཁོར་བ་ལས་སྒྲོལ་བའི༔ ཡེ་ཤེས་གཟིགས་སྤྱན་ཕུན་སུམ་ཚོགས་པར་གྱུར༔ ས་མ་ཡ་ཛྙཱ་ན་ཙཀྵུ་པྲ་བེ་ཤ་ཡ་ཕཊ྄ཿ ཡན་ལག་བདུན་གྱིས་ཚོགས་བསགས་བསྒྱུར་བར་བྱ༔ ཨོཾ་ཨཱཿཧཱུྃ༔ ས་མ་ཡ་ཧོཿ ས་མ་ཡ་སཏྭཾ༔ རྟེན་རྣམས་སོ་སོའི་གཟུགས་ཀྱི་རྣམ་པར་བལྟ༔ སྔགས་ཀྱི་མངའ་དབུལ་རྟེན་སྙིང་ཇི་འགྲུབ་བཟླ༔ མེ་ཏོག་འབྲུ་རྣམས་ཡིག་འབྲུའི་རྣམ་པ་ལ༔
རང་སྒྲ་སྒྲོགས་ཤིང་འོད་ཟེར་རབ་འཕྲོས་པས༔ ཕྱོགས་བཅུའི་རྒྱལ་བ་སྲས་བཅས་མ་ལུས་ལ༔ མཉེས་པར་མཆོད་ཅིང་ཐུགས་དམ་རྒྱུད་བསྐུལ་ཏེ༔ བཟླས་བྱའི་གཟུངས་སྔགས་ཡིག་འབྲུ་རྣམ་པ་རུ༔ ཆར་ལྟར་བྱོན་ནས་རྟེན་སྒྲུབ་རྫས་ལ་ཐིམ༔ ཡེ་ཤེས་འོད་ཟེར་མཆོག་ཏུ་འབར་བར་འགྱུར༔ ཨོཾ་ཨཱཿཧཱུྃ་སྭཱ་ཧཱ༔ ཨོཾ་ཡེ་དྷརྨ་ སོགས་ནས་ ཤྲཱ་མ་ཎ་ཡེ་སྭཱ་ཧཱ༔ སུ་པྲ་ཏིཥྛ་བཛྲ༔ བརྒྱ་སྟོང་ལ་སོགས་ཅི་འགྲུབ་བཟླས་ལ་བསྟིམ༔
རྟེན་ལ་ལྷག་གནས་དངོས་གཞིར་བཀྲ་ཤིས་བརྗོད༔ ཨོཾ༔ དེང་འདིར་བཀྲ་ཤིས་དགེ་བའི་རྟེན་མཆོག་འདིར༔ ཨོཾ་ཐིམ་སྤྲུལ་སྐུར་བརྟན་པར་བཞུགས་སུ་གསོལ༔ མི་འགྱུར་ལྷུན་པོའི་བཀྲ་ཤིས་གང་ལགས་པ༔ དམ་པ་དེས་ཀྱང་དེང་འདིར་བདེ་ལེགས་ཤོག༔ ཨཱཿ དེང་འདིར་བཀྲ་ཤིས་དགེ་བའི་རྟེན་མཆོག་འདིར༔ ཨཱཿཐིམ་ལོངས་སྐུ་བརྟན་པར་བཞུགས་སུ་གསོལ༔ འགགས་མེད་གསུང་གི་བཀྲ་ཤིས་གང་ལགས་པ༔
དམ་པ་དེས་ཀྱང་དེང་འདིར་བདེ་ལེགས་ཤོག༔ ཧཱུྃ༔ དེང་འདིར་བཀྲ་ཤིས་དགེ་བའི་རྟེན་མཆོག་འདིར༔ ཧཱུྃ་ཐིམ་ཆོས་སྐུ་བརྟན་པར་བཞུགས་སུ་གསོལ༔ འཁྲུལ་མེད་ཐུགས་ཀྱི་བཀྲ་ཤིས་གང་ལགས་པ༔ དམ་པ་དེས་ཀྱང་དེང་འདིར་བདེ་ལེགས་ཤོག༔ སྭཱ༔ དེང་འདིར་བཀྲ་ཤིས་དགེ་བའི་རྟེན་མཆོག་འདིར༔ སྭཱ་ཐིམ་ཡོན་ཏན་བརྟན་པར་བཞུགས་སུ་གསོལ༔ དགོས་འདོད་འབྱུང་བའི་བཀྲ་ཤིས་གང་ལགས་པ༔
དམ་པ་དེས་ཀྱང་དེང་འདིར་བདེ་ལེགས་ཤོག༔ ཧཱ༔ དེང་འདིར་བཀྲ་ཤིས་དགེ་བའི་རྟེན་མཆོག་འདིར༔ ཧཱ་ཐིམ་ཕྲིན་ལས་བརྟན་པར་བཞུགས་སུ་གསོལ༔ འགྲོ་བ་འདུལ་བའི་བཀྲ་ཤིས་གང་ལགས་པ༔ དམ་པ་དེས་ཀྱང་དེང་འདིར་བདེ་ལེགས་ཤོག༔ རིགས་ལྔའི་རྟེན་སྙིང་སྔགས་བརྗོད་མེ་ཏོག་འཐོར༔ དབྱིངས་སུ་རྒྱས་ཐེབ་དབྱིངས་ལ་འགྱུར་བ་མེད༔ རྒྱལ་བ་ཀུན་གྱི་ཡེ་ཤེས་སྐུ་གསུང་ཐུགས༔ ལྷག་པར་གནས་པའི་རྒྱལ་པོ་ཨེ་མ་རྨད༔
ས་མ་ཡ༔ ༄༅། །སྐུ་གསུམ་དགོངས་འདུས་ལས༔ རབ་གནས་ཡེ་ཤེས་རབ་འབར་གྱི་ལྷན་ཐབས་བཞུགས་སོ།། གུ་རུ་དྷེ་ཝ་ཌཱཀྐི་ནཱི། བདེ་གཤེགས་རྩ་གསུམ་ལྷ་རྣམས་ཀུན་ལ་འདུད། ལྷག་གནས་ཆོ་གའི་གསལ་བྱེད་ཉུང་ངུར་བྲིས། ཆོས་བདག་སྲུང་མས་བཀའ་ཡི་གནང་བ་སྩོལ། དེ་ལ་འདིར་སྟེགས་བུ་ཁ་དོག་རིགས་མཐུན་གྱི་ཁེབ་ལྡན་དབུས་སུ་འབྲུ་ཁ་ཐོག་རིགས་སོ་སོར་བསྒྱུར་བའི་ཚོམ་བུ་ལྔ་བཀོད་པའི་དབུས་མར་སྐུ་རྟེན་གྱི་རིགས་བྲིས་བུར་གང་ཡོད་དང༌། ཤར་དུ་གོང་བཞིན་ཐུགས་རྟེན་སཱཙྪ་དང་མཆོད་རྟེན་ཕྱག་མཚན་གྱི་རིགས། ལྷོ་རུ་ཡོན་ཏན་ནོར་ལྷའི་རྟེན་དང་དར་གོས་རིན་ཆེན་རྒྱན་ཆའི་རིགས།
ནུབ་ཏུ་གསུང་རྟེན་གླེགས་བམ་གཟུང་དྲིལ་ཙཀྲ་སྲོག་འཁོར་གྱི་རིགས། བྱང་དུ་ཕྲིན་ལས་དང་ཆོས་སྐྱོང་གི་རྟེན་རྔ་རོལ་མཚོན་ཆ་གོས་ཆས་སོགས་ཀྱི་རིགས། སོ་སོར་མ་འདྲེས་པར་བཤམས་པའི་མཐར་ཉེར་སྤྱོད་དང༌། སྤྲོ་ན་བཀྲ་ཤིས་རྫས་རྟགས་རྒྱལ་སྲིད་སྣ་བདུན་དང་འདོད་ཡོན་ལྔ་སོགས་ཀྱིས་བསྐོར། གཞུང་གང་ལ་བརྟེན་པའི་བཟླས་པ་ཡན་གྲུབ་ནས། ཁྲུས་བུམ་ལས་སྔགས་ཙམ་གྱི་སྒྲུབ་ལ། བགེགས་བསྐྲད་ནི་ལྷ་ཞི་བའི་རིགས་ལ། རང་ཉིད་སྐད་ཅིག་གི་ལས་ཀྱི་ཁྲོ་བོའི་སྐུར་ བཞེངས་ནས། རྃ་ཡྃ་ཁྃ་ གིས་བསངས་སྦྱངས། བྷྲཱུྃ་ལས་གཏོར་གཞོང་རཏྣའི་གཞལ་ཡས་སུ༔
ཨོཾ་ལས་གཏོར་མ་འདོད་ཡོན་ཕུང་པོར་གྱུར༔ ཨོཾ་ཨཱཿཧཱུྃ། ལན་གསུམ་དང་ ། ཧ་ཧོ་ཧྲཱིཿ ས་བྱིན་གྱིས་བརླབ་ལ། སརྦ་བྷུ་ཏ་ཨ་ཀརྵ་ཡ་ཛཿ ས་མགྲོན་བཀུགས། སརྦ་བྷིགྷྣཱན་ན་མཿསརྦ་ཏ་ཐཱ་ག་ཏ་ སོགས་ནམ་མཁའ་མཛོད་ཀྱི་སྔགས་རྒྱས་ལན་གསུམ་བསྔོས་ལ་ལས་བྱང་གི་བཀའ་བསྒོ་ཚིག་དང༌། ན་མོ་དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌།
གསང་སྔགས་དང༌། རིགས་སྔགས་དང༌། གཟུངས་སྔགས་དང༌། སྙིང་པོ་དང༌། ཕྱག་རྒྱ་དང༌། ཏིང་ངེ་འཛིན་རྣམས་ཀྱི་བདེན་པ་དང་ཆོས་ཉིད་ངོ་བོ་ཀ་ནས་དག་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང༌། ཁྱད་པར་དུ་ ཆཻ་མོའི་ ལྷ་ཚོགས་འཁོར་དང་བཅས་པ་རྣམས་ཀྱིས་བདེན་པ་དང༌། བདེན་པ་ཆེན་པོའི་བྱིན་བརླབས་ཀྱིས་དེང་འདིར་མི་མཐུན་པའི་ཚོགས་སྦྱོང་ཞིང༌། ལེགས་པའི་ཚོགས་སྤེལ་བ་ལ་བར་དུ་གཅོད་པའི་བགེགས་ཚོགས་ཐམས་ཅད་འདིར་མ་གནས་པར་ཕྱིར་དེངས་ཤིག ། ཅེས་ལན་གསུམ་དང༌།
གལ་ཏེ་མི་འགྲོ་ན་དེ་བཞིན་གཤེགས་པ་ཐམས་ཅད་ཀྱི་ཐུགས་ལས་སྤྲུལ་པའི་ཡེ་ཤེས་ཀྱི་ཁྲོ་བོ་མེ་ལྟར་འབར་བའི་ཚོགས་རྣམས་ཀྱིས་བགེགས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་གདོན་མི་ཟ་བའོ། ། ཞེས་གུལ་ཡུངས་ཀྱི་རྫས་དང་དྲག་སྔགས་རོལ་མོ་ཚ་རྔམ་གྱི་བསྐྲད་དོ། ། སྲུང་འཁོར་སྒོམ་ལ་རྟེན་རབ་གནས་ཅན་ལ་རྟེན་ཁྲུས་སྔོན་དུ་སོང་བའི། རྟེན་གསར་པར་མེ་ལོང་ནང་གི་གཟུགས་བརྙན་ལ་འཁྲུ་བར་བྱ་སྟེ། དེ་ནི་ཁྲུས་ཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡི་ནི། ། ཅི་འདོད་དངོས་གྲུབ་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཡེ་ཧཱུྃ། རྒྱལ་བའི་སྐུ་གསུང་ཐུགས་མཆོག་ལ། །
ཉོན་མོངས་དྲི་མ་མི་མངའ་ཡང༌། ། སེམས་ཅན་སྒོ་གསུམ་སྒྲིབ་སྦྱང་ཕྱིར། ། གཙང་མ་ཆབ་ཀྱིས་སྐུ་ཁྲུས་གསོལ། སརྦ་ཏ་ཐཱ་ག་ཏ་ སོགས། ཇི་ལྟར་བལྟམས་པ་ སོགས ། དེ་དག་སྐུ་ལ་ སོགས་ཀྱི་ན་བཟའ་དང་རྒྱན་འབུལ་སོགས་ཕྱག་ལེན་ལྟར་བྱ་བ་ནི་སྦྱོར་བའི་རིམ་པའོ། ། གཉིས་པ་དངོས་གཞི་ནི། སྤྱི་དང་བྱེ་བྲག་གཉིས་ལས། དང་པོ་རྟེན་བསྐྱེད་ནི། ཨཱཿ
སྣང་སྲིད་རྣམ་དག་ སོགས་གཏེར་གཞུང་ལྟར་མཐར་དབྱུང་བས་གྲུབ་བོ། ། བྱེ་བྲག་ལ་བདུན། སྐུ་རྟེན། གསུང་རྟེན། ཐུགས་རྟེན། ཡོན་ཏན་གྱི་རྟེན། ཕྲིན་ལས་ཀྱི་རྟེན་ལྔ་དང༌། ཞར་ལ་གནོད་སྦྱིན་གྱི་འཁོར་ལོ། ཚོགས་བདག་གི་འཁོར་ལོ། བཅས་སྐབས་ཐོབ་སོ་སོར་དབྱེ་ན་དང་པོ་སྦྱོང་རྗེས་གཉིས་གོང་ལྟར་ལ།
དངོས་གཞི་སོ་སོར་སྒྲུབ་ཚུལ་ཁ་བསྒྱུར་ནི། དང་པོ་སྐུ་རྟེན་ནི། ཨཱཿ སྣང་སྲིད་རྣམ་དག་བདེ་ཆེན་རྒྱལ་བའི་ཞིང་༔ མ་བསྐྱེད་ཡོངས་གྲུབ་བཀོད་རྫོགས་གཞལ་མེད་ཁང་༔ ཀུན་བཟང་རྣམ་རོལ་མཆོད་སྤྲིན་རྒྱ་མཚོའི་དབུས༔ སྐུ་རྟེན་དམ་ཚིག་རྟེན་རྫས་ཡོ་བྱད་རྣམས༔ རིན་ཆེན་སེང་ཁྲི་པདྨ་ཟླ་གདན་དབུས༔ འཁོར་ལོ་དཀར་པོ་འོད་འབར་ཨ་དཀར་མཚན༔ འཕྲོ་འདུ་ཡོངས་གྱུར་རྣམ་སྣང་ཡབ་ཡུམ་གསལ༔
དེ་ཡི་གནས་གསུམ་འབྲུ་གསུམ་མཚན་པ་ལས༔ ཡེ་ཤེས་འཁོར་ལོ་སྤྱན་དྲངས་གཉིས་མེད་གྱུར༔ རིགས་ལྔའི་དབང་བསྐུར་རིགས་བདག་དབུ་རྒྱན་ བསམ། ཨོཾ་ཨཱཿཧཱུྃ༔ ཨོཾ་ཧཱུྃ་ཏྲཱྃ་ཧྲཱི་ཨཱཿ ཨ་བྷི་ཥིཉྩ་ཧཱུྃ༔ ཧཱུྃ༔ མ་ལུས་རྒྱལ་ཀུན་ སོགས་གཏེར་གཞུང་ལྟར་མཐར་དབྱུང་བས་གྲུབ་བོ། ། གཉིས་པ་གསུང་རྟེན་གླེག་བམ་དང་ཙཀྲ་སོགས་སྤྱི་དང་བྱེ་བྲག་གཉིས་ལས། དང་པོ་ནི།
ཨཱཿ སྣང་སྲིད་རྣམ་དག་བདེ་ཆེན་རྒྱལ་བའི་ཞིང་༔ མ་བསྐྱེད་ཡོངས་གྲུབ་བཀོད་རྫོགས་གཞལ་མེད་ཁང་༔ ཀུན་བཟང་རྣམ་རོལ་མཆོད་སྤྲིན་རྒྱ་མཚོའི་དབུས༔ གསུང་རྟེན་དམ་ཚིག་རྟེན་རྫས་ཡོ་བྱད་རྣམས༔ རྨ་བྱའི་ཁྲི་སྟེང་པདྨ་ཟླ་གདན་དབུས༔ པདྨ་དམར་པོ་འོད་འབར་ཧྲཱིཿདམར་མཚན༔ འཕྲོ་འདུ་ཡོངས་གྱུར་སྣང་མཐའ་ཡབ་ཡུམ་གསལ༔ དེ་ཡི་གནས་གསུམ་འབྲུ་གསུམ་མཚན་པ་ལས༔ ཡེ་ཤེས་འཁོར་ལོ་སྤྱན་དྲངས་གཉིས་མེད་གྱུར༔
རིགས་ལྔའི་དབང་བསྐུར་རིགས་བདག་དབུ་རྒྱན་ བསམ། ཨོཾ་ཨཱཿཧཱུྃ༔ ཨོཾ་ཧཱུྃ་ཏྲཱྃ་ཧྲཱི་ཨཱཿ ཨ་བྷི་ཥིཉྩ་ཧཱུྃ༔ ཧཱུྃ༔ མ་ལུས་རྒྱལ་ཀུན་ སོགས་གོང་ལྟར་འགྲེས་སྦྱར་རོ། ། གཟུངས་སྒྲུབ་ཡིན་ན་གཟུངས་དྲིལ་རྣམས་སུ་སྐུ་དེ་བཞིན་གཤེགས་པའི་རིགས་ཀྱི་གསང་སྔགས། རིགས་སྔགས། གཟུངས་སྔགས། སྙིང་པོ།
རྣམས་དང་དེ་བཞིན་ཤར་དུ་ཐུགས་རྡོ་རྗེའི་རིགས། ལྷོ་རུ་ཡོན་ཏན་རིན་པོ་ཆེའི་རིགས། ནུབ་ཏུ་གསུང་པདྨའི་རིགས། བྱང་དུ་ཕྲིན་ལས་ཀརྨའི་རིགས་སོགས་བཀོད་ཅིང་བསྙེན་པའི་སྐབས་གཟུངས་དེ་དག་གིས་བསྒྲུབ་དགོས་པའི་ཁྱད་པར་རོ། ། གསུམ་པ་ཐུགས་རྟེན་སཱཙྪ་དང་མཆོད་རྟེན་སོགས་སྦྱོར་རྗེས་གོང་ལྟར་ལ་དངོས་གཞི་ནི། ཨཱཿ སྣང་སྲིད་རྣམ་དག་བདེ་ཆེན་རྒྱལ་བའི་ཞིང་༔ མ་བསྐྱེད་ཡོངས་གྲུབ་བཀོད་རྫོགས་གཞལ་མེད་ཁང་༔ ཀུན་བཟང་རྣམ་རོལ་མཆོད་སྤྲིན་རྒྱ་མཚོའི་དབུས༔ ཐུགས་ཀྱི་དམ་ཚིག་རྟེན་རྫས་ཡོ་བྱད་རྣམས༔
གླང་ཆེན་ཁྲི་སྟེང་པདྨ་ཟླ་གདན་དབུས༔ རྡོ་རྗེ་སྔོན་པོ་འོད་འབར་ཧཱུྃ་མཐིང་མཚན༔ འཕྲོ་འདུ་ཡོངས་གྱུར་མི་བསྐྱོད་ཡབ་ཡུམ་གསལ༔ དེ་ཡི་གནས་གསུམ་འབྲུ་གསུམ་མཚན་པ་ལས༔ ཡེ་ཤེས་འཁོར་ལོ་སྤྱན་དྲངས་གཉིས་མེད་གྱུར༔ རིགས་ལྔའི་དབང་བསྐུར་རིགས་བདག་དབུ་རྒྱན་ བསམ། ཨོཾ་ཨཱཿཧཱུྃ༔ ཨོཾ་ཧཱུྃ་ཏྲཱྃ་ཧྲཱི་ཨཱཿ ཨ་བྷི་ཥིཉྩ་ཧཱུྃ༔ ཧཱུྃ༔
མ་ལུས་རྒྱལ་ཀུན་ སོགས་གོང་ལྟར་འགྲེས་སྦྱར་རོ། ། གཞི་པ་ཡོན་ཏན་གྱི་རྟེན་གྱི་རིགས་ནི། ཨཱཿ སྣང་སྲིད་རྣམ་དག་བདེ་ཆེན་རྒྱལ་བའི་ཞིང་༔ མ་བསྐྱེད་ཡོངས་གྲུབ་བཀོད་རྫོགས་གཞལ་མེད་ཁང་༔ ཀུན་བཟང་རྣམ་རོལ་མཆོད་སྤྲིན་རྒྱ་མཚོའི་དབུས༔ རྟ་མཆོག་ཁྲི་སྟེང་པདྨ་ཟླ་གདན་དབུས༔ རིན་ཆེན་གསེར་པོ་འོད་འབར་ཏྲཱྃ་གྱིས་མཚན༔ འཕྲོ་འདུ་ཡོངས་གྱུར་རིན་འབྱུང་ཡབ་ཡུམ་གསལ༔ དེ་ཡི་གནས་གསུམ་འབྲུ་གསུམ་མཚན་པ་ལས༔
ཡེ་ཤེས་འཁོར་ལོ་སྤྱན་དྲངས་གཉིས་མེད་གྱུར༔ རིགས་ལྔའི་དབང་བསྐུར་རིགས་བདག་དབུ་རྒྱན་ བསམ། ཨོཾ་ཨཱཿཧཱུྃ༔ ཨོཾ་ཧཱུྃ་ཏྲཱྃ་ཧྲཱི་ཨཱཿ ཨ་བྷི་ཥིཉྩ་ཧཱུྃ༔ ཧཱུྃ༔ མ་ལུས་རྒྱལ་ཀུན་ སོགས་གོང་ལྟར་འགྲེས་སྦྱར་རོ། ། ལྔ་པ་ཕྲིན་ལས་ཀྱི་རྟེན་ནི། ཨཱཿ སྣང་སྲིད་རྣམ་དག་བདེ་ཆེན་རྒྱལ་བའི་ཞིང་༔
མ་བསྐྱེད་ཡོངས་གྲུབ་བཀོད་རྫོགས་གཞལ་མེད་ཁང་༔ ཀུན་བཟང་རྣམ་རོལ་མཆོད་སྤྲིན་རྒྱ་མཚོའི་དབུས༔ ཤང་ཤང་ཁྲི་སྟེང་པདྨ་ཟླ་གདན་དབུས༔ རྒྱ་གྲམ་ལྗང་ཁུ་འོད་འབར་ཨ་ཡི་མཚན༔ འཕྲོ་འདུ་ཡོངས་གྱུར་དོན་གྲུབ་ཡབ་ཡུམ་གསལ༔ དེ་ཡི་གནས་གསུམ་འབྲུ་གསུམ་མཚན་པ་ལས༔ ཡེ་ཤེས་འཁོར་ལོ་སྤྱན་དྲངས་གཉིས་མེད་གྱུར༔ རིགས་ལྔའི་དབང་བསྐུར་རིགས་བདག་དབུ་རྒྱན་ བསམ། ཨོཾ་ཨཱཿཧཱུྃ༔ ཨོཾ་ཧཱུྃ་ཏྲཱྃ་ཧྲཱི་ཨཱཿ
ཨ་བྷི་ཥིཉྩ་ཧཱུྃ༔ ཧཱུྃ༔ མ་ལུས་རྒྱལ་ཀུན་ སོགས་གོང་ལྟར་འགྲེས་སྦྱར་རོ། ། དྲུག་པ་གནོད་སྦྱིན་འཁོར་ལོ་ནི། ཨཱཿ སྣང་སྲིད་རྣམ་དག་བདེ་ཆེན་རྒྱལ་བའི་ཞིང་༔ མ་བསྐྱེད་ཡོངས་གྲུབ་བཀོད་རྫོགས་གཞལ་མེད་ཁང་༔ ཀུན་བཟང་རྣམ་རོལ་མཆོད་སྤྲིན་རྒྱ་མཚོའི་དབུས༔ འཁོར་ལོ་མི་དམིགས་སྟོང་པའི་ངང་ཉིད་ལས༔ སྲུང་འཁོར་དབུས་སུ་སྣ་ཚོགས་པད་འདབ་བརྒྱད༔
ལྟེ་བ་རྣམས་སུ་བྃ་དང་ཛྃ་གྱི་མཚན༔ འཕྲོ་འདུ་ཡོངས་གྱུར་གནོད་སྦྱིན་ནོར་ལྷའི་གཙོ༔ ནོར་རྒྱུན་མ་དང་ཨརྻ་ཛམྦྷ་ལ༔ གཙོ་འཁོར་ཡོངས་སུ་རྫོགས་པ་སྐུ་མདོག་སེར༔ ཞལ་གཅིག་ཕྱག་གཉིས་ཀུན་གྱི་ཕྱག་གཡས་པས༔ བི་ཛ་པཱུ་ར་ཀ་འཛིན་ཡུམ་རྣམས་ཀྱིས༔ གཡོན་པས་རིན་ཆེན་འབྲས་ཀྱི་སྙེ་མ་དང༌། ། ཡབ་རྣམས་གཡོན་པས་གཏེར་གྱི་ནེའུ་ལེ་འཛིན། ། དར་དང་རིན་ཆེན་རྒྱན་རྫོགས་ཕྱེད་སྐྱིལ་བཞུགས། ། ཞབས་འོག་པདྨའི་གདོང་གི་གཏེར་བདག་མནན། །
ལྷ་མོ་རྣམས་ཀྱང་མཛེས་སྡུག་འགྱིང་བག་ལྡན། ། ཐམས་ཅད་གནས་གསུམ་རྡོ་རྗེའི་འབྲུ་གསུམ་མཚན། ། ཐུགས་ཀའི་ཧཱུྃ་ལས་འོད་ཟེར་ལྕགས་ཀྱུའི་དབྱིབས། ། འཕྲོས་པས་ཡེ་ཤེས་སེམས་དཔའ་སྤྱན་དྲངས་བསྟིམ། ཛཿཧཱུྃ་བཾ་ཧོཿགཉིས་སུ་མེད་པར་གྱུར། ། སླར་ཡང་ཐུགས་ཀའི་འོད་ཀྱིས་དབང་གི་ལྷ། ། རིགས་ལྔ་འཁོར་བཅས་བཛྲ་ས་མཱ་ཛཿ པཉྩ་ཀུ་ལ་ས་པཱ་རི་ཝཱ་ར་ཨརྒྷཾ་ ནས་ ཤབྡ་པྲ་ཏཱིཙྪ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་མཾ། ཇི་ལྟར་བལྟམ་པ་ ནས་ ཤྲཱི་ཡེ་ཧཱུྃ།
ཞེས་གསུང་དབང་བསྐུར་སྐུ་གང་དྲི་མ་དག ། ཆུའི་ལྷག་ཡར་ལུད་རིན་འབྱུང་དབུ་རྒྱན་གྱུར། མཆོད་པ་ རྃ་ཡྃ་ཁྃ་ གིས་བསངས་སྦྱངས། སྣང་བ་ཐམས་ཅད་ཡེ་ཤེས་རོལ་པའི་རྒྱན༔ མཆོད་པའི་སྤྲིན་གྱིས་མཁའ་དབྱིངས་གང་བར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། དེ་བཞིན་ ཤབྡ འི་བར་གྱི་བརླབས། ཨོཾ་བ་སུ་དྷ་རི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། དེ་བཞིན་ ཤབྡ འི་བར་གྱི་མཆོད། འགྲོ་ཀུན་དབུལ་ཕོངས་སྡུག་བསྔལ་མུན་པའི་སྨག །
ཐུགས་རྗེ་ཉི་མའི་འོད་ཀྱིས་སེལ་མཛད་པ། ། ནོར་རྒྱུན་ལྷ་མོ་ཨརྻ་ཛམྦྷ་ལ། ། འཁོར་དང་བཅས་ལ་གུས་པས་ཕྱག་འཚལ་བསྟོད། ། ཞེས་བསྟོད། ཡུམ་རྣམས་ཐུགས་ཁར་ཟླ་གདན་བྃ། ། ཡབ་རྣམས་ཐུགས་ཀར་ཟླ་གདན་ཛྃ། ། སྲོག་ཡིག་སྔགས་ཕྲེང་བསྐོར་བས་འོད་ཟེར་འཕྲོས། ། སྲིད་ཞིའི་དཔལ་འབྱོར་ཀུན་འདུས་སྦྱིན་བདག་དང༌། ། སེམས་ཅན་ཀུན་གྱི་དབུལ་ཕོངས་སྡུག་བསྔལ་བསལ། ། བདེ་འབྱོར་ལོངས་སྤྱོད་ཕུན་སུམ་ཚོགས་པ་གྱུར།
ཨོཾ་བ་སུ་དྷ་རི་ནི་སྭཱ་ཧཱ། ཨོཾ་ཙནྡྲ་ཀཱ་ཎྱཻ་སྭཱ་ཧཱ། ཨོཾ་དཱརྟ་ཡེ་སྭཱ་ཧཱ། ཨོཾ་དཱཏྟ་ཡེ་སྭཱ་ཧཱ། ཨོཾ་ཨཱརྻ་ཡེ་སྭཱ་ཧཱ། ཨོཾ་སུ་བྷ་དྲ་ཡེ་སྭཱ་ཧཱ། ཨོཾ་གུཔྟ་ཡེ་སྭཱ་ཧཱ། ཨོཾ་དེ་བྱེ་ཡེ་སྭཱ་ཧཱ། ཨོཾ་སྭཱ་ར་སྭཱ་དྱཻ་སྭཱ་ཧཱ། ཨོཾ་ཛམྦྷ་ལ་ཛ་ལནྡྲ་ཡེ་སྭཱ་ཧཱ།
ཨོཾ་མ་ཎི་བྷ་དྲ་ཡ་སྭཱ་ཧཱ། ཨོཾ་པཱུརྣ་བྷ་དྲ་ཡ་སྭཱ་ཧཱ། ཨོཾ་དྷ་ན་རཱ་ཡ་སྭཱ་ཧཱ། ཨོཾ་བཻ་ཤཱ་མ་ཎ་ཡ་སྭཱ་ཧཱ། ཨོཾ་ཀི་ལི་མ་ལི་ནི་སྭཱ་ཧཱ། ཨོཾ་ཙི་པི་ཀུཎྜ་ལི་ནི་སྭཱ་ཧཱ། ཨོཾ་མུ་ཁེནྡྲ་ཡ་སྭཱ་ཧཱ། ཨོཾ་ཙ་རེནྡྲ་ཡ་སྭཱ་ཧཱ། ཞེས་པ་རྣམས་ཅི་འགྲུབ་བཟླ། ཡིག་བརྒྱ་བརྗོད།
གནོད་སྦྱིན་གཏོར་མ་བསངས་སྦྱངས། བྷྲཱུྃ་ལས་གཏོར་ཞོང་རཏྣའི་གཞལ་ཡས་སུ༔ ཨོཾ་ལས་གཏོར་མ་འདོད་ཡོན་ཕུང་པོར་གྱུར༔ ཨོཾ་ཨཱཿཧཱུྃ་ཧོཿ ལན་གསུམ་གྱིས་བྱིན་བརླབ། གནོད་སྦྱིན་ཡབ་ཡུམ་རྣམས་ཀྱི་ཡེ་ཤེས་ལྗགས། ། འོད་ཀྱི་སྦུ་གུས་དྲངས་ཏེ་གསོལ་བར་གྱུར། ཨོཾ་བ་སུ་དྷ་རི་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་ཕུལ། གང་ལྟར་མཆོད་ཅིང་བསྟོད།
ནོར་རྒྱུན་ལྷ་མོ་ཡབ་ཡུམ་གཙོ་འཁོར་རྣམས། ། སྒྲུབ་གཞི་འདི་ལ་བརྟན་པར་བཞུགས་ནས་ཀྱང༌། ། སྦྱིན་བདག་ལ་སོགས་སེམས་ཅན་ཐམས་ཅད་ལ། ། དཔལ་འབྱོར་རྒྱུན་མི་ཆད་པར་འབྱུང་བར་མཛོད། ། ཞེས་འདོད་དོན་གསོལ། ནོར་རྒྱུན་མ་ཡབ་ཡུམ་གཙོ་འཁོར་རྣམས་འོད་དུ་ཞུ་ནས་འཁོར་ལོའི་རྣམ་པར་གྱུར། ཞར་ལ་ཚོགས་བདག་འཁོར་ལོ་འབྱོར་ཚེ་སྒྲུབ་པ་ནི། བསངས་སྦྱངས། སྣང་སྲིད་རྣམ་དག་གཞལ་མེད་ཁང་ཆེན་པོར། ། སྲུང་འཁོར་དང་ནི་མཆོད་སྤྲིན་རྒྱ་མཚོའི་དབུས། །
བཻ་ཌཱུརྻའི་བྲག་རི་བརྩེགས་པའི་སྟེང༌། ། སྣ་ཚོགས་པད་ཉི་ཟླ་གདན་ལ་གནས་པའི། ། བྱི་བ་སྔོན་པོ་མགོ་བོ་གཡས་བསྟན་སྟེང༌། ། གཿཡིག་ཡོངས་གྱུར་ལྷ་ཆེན་ཚོགས་བདག་དམར། ། གླང་པོའི་གདོང་ཅན་རལ་པའི་ཐོར་ཅོག་ལ། ། རིན་པོ་ཆེ་དང་རབ་མཛེས་མེ་ཏོག་བརྒྱན། ། བཅུ་གཉིས་ཕྱག་ལྡན་གཡས་དྲུག་རིམ་པ་བཞིན། ། དགྲ་སཏྭ་མདའ་ཆེན་ལྕགས་ཀྱུ་རྡོ་རྗེ་དང༌། ། རལ་གྲི་འཕང་མདུང་དང་ནི་གཡོན་དྲུག་ན། ། གཏུན་ཤིང་གཞུ་དང་ཁ་ཊྭཱཾ་ཐོད་ཁྲག་དང༌། །
ཤ་ཆེན་ཐོད་པ་ལ་ཕུབ་བ་དན་འཛིན། ། དར་གྱི་ཤམ་ཐབས་རིན་ཆེན་ཕྲེང་བས་བརྒྱན། ། གཡས་བསྐུམ་གཡོན་བརྐྱང་རོལ་པའི་སྟབས་ཀྱིས་བཞུགས། ། གནས་གསུམ་འབྲུ་གསུམ་ཐུགས་ཀའི་ཧཱུྃ་ཡིག་ལས། ། འོད་ཟེར་གྱིས་བསྐུལ་རང་བཞིན་གནས་མཆོག་ནས། ། ཐུགས་རྗེ་ཆེན་པོ་ཚོགས་ཀྱི་བདག་པོ་ནི། ། འཁོར་དང་བཅས་པ་བཛྲ་ས་མཱ་ཛཿ ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཐུགས་རྗེ་ཆེན་པོ་ཚོགས་ཀྱི་བདག་པོ་འཁོར་དང་བཅས་པ་སྤྱན་དྲངས། ཧཱུྃ། རང་བཞིན་དག་པ་བྱང་ཤར་མཚམས་ཤེད་ནས། །
ཐུགས་རྗེ་ཆེན་པོ་ཚོགས་བདག་སྐུར་སྤྲུལ་པ། ། མཆོད་ཅིང་སྒྲུབ་པའི་གནས་འདིར་སྤྱན་འདྲེན་ན། ། ཐོག་པ་མེད་པར་མྱུར་དུ་གཤེགས་སུ་གསོལ། ། ཨོཾ་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་གྱུར། ། སླར་ཡང་ཐུགས་ཀའི་འོད་ཀྱིས་དབང་གི་ལྷ། ། རིགས་ལྔ་འཁོར་བཅས་བཛྲ་ས་མཱ་ཛཿ པཉྩ་ཀུ་ལ་ས་པ་རི་ཝཱ་ར་ཨརྒྷཾ་ ནས་ ཤབྡ་པྲ་ཏཱིཙྪ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་མཾ། ཇི་ལྟར་བལྟམ་པ་ ནས་ ཤྲཱི་ཡེ་ཧཱུྃ།
ཞེས་གསུང་དབང་བསྐུར་སྐུ་གང་དྲི་མ་དག ། ཆུའི་ལྷག་ཡར་ལུད་སྣང་མཐའ་དབུ་རྒྱན་གྱུར། མཆོད་པ་ རྃ་ཡྃ་ཁྃ་ གིས་བསངས་སྦྱངས། སྣང་བ་ཐམས་ཅད་ཡེ་ཤེས་རོལ་པའི་རྒྱན༔ མཆོད་པའི་སྤྲིན་གྱིས་མཁའ་དབྱིངས་གང་བར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། དེ་བཞིན་ ཤབྡ འི་བར་གྱི་བརླབས། ཨོཾ་ག་ཎ་པ་ཏི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། དེ་བཞིན་ ཤབྡ འི་བར་གྱི་མཆོད། ཐུགས་རྗེའི་གཏེར་ཆེན་མགོན་པོ་སྤྱན་རས་གཟིགས། །
འགྲོ་བའི་དོན་དུ་ལྷ་ཡི་ནོར་ལྷར་སྤྲུལ། ། པད་རག་མདོག་ལྡན་རིན་ཆེན་གསེར་ཁྲིར་བཞུགས། ། དངོས་གྲུབ་མཆོག་སྩོལ་ཁྱོད་ལ་ཕྱག་འཚལ་བསྟོད། ། ཅེས་བསྟོད། ཐུགས་ཀར་ཉི་མའི་གདན་ལ་གཿཡིག་མཐར། ། སྔགས་སྐོར་འོད་ཀྱིས་འཇིག་རྟེན་ཁམས་ཀུན་གྱི། ། དཔལ་འབྱོར་བཀྲག་མདངས་གཟི་བརྗིད་ཐམས་ཅད་བསྡུས། ། བདག་སོགས་སེམས་ཅན་ཀུན་གྱི་དཔལ་འབྱོར་བཀྲག ། གཟི་བརྗིད་ཕུན་ཚོགས་ལོངས་སྤྱོད་རྒྱས་པར་གྱུར། ། ཨོཾ་ཨཱཿཧཱུྃ་གཿཧཱུྃ་སྭཱ་ཧཱ།
ཞེས་དང༌། ཨོཾ་གུ་ག་ཎ་པ་ཏ་ཡེ་དཱ་ན་པ་ཏི་ས་པ་རི་ཝཱ་ར་པུཥྚིཾ་ཀུ་རུ་ཨོཾ། ཨོཾ་བཛྲ་ཨ་དུ་ཤ་མ་ཛ་ཏ་ག་ཏ་སེ་ཏ་ཨ་ཀརྵ་ཡེ་དཱ་ན་བ་སུ་ཨཱཿཡུ་པུཎྱཻ་པུཥྚིཾ་ཀུ་རུ་སྭཱ་ཧཱ། ག་ག་ག་ག་ག ། ཅེས་ཅི་འགྲུབ་བཟླ། ཡིག་བརྒྱ་རྟེན་སྙིང་བརྗོད། ཚོགས་གཏོར་མ་བསངས་སྦྱངས། བྷྲཱུྃ་ལས་གཏོར་ཞོང་རཏྣའི་གཞལ་ཡས་སུ༔ ཨོཾ་ལས་གཏོར་མ་འདོད་ཡོན་ཕུང་པོར་གྱུར༔ ཨོཾ་ཨཱཿཧཱུྃ་ཧོཿ
ལན་གསུམ་གྱིས་བྱིན་བརླབ། ལྷ་ཆེན་ཚོགས་ཀྱི་བདག་པོའི་ཡེ་ཤེས་ལྗགས། ། འོད་ཀྱི་སྦུ་གུས་དྲངས་ཏེ་གསོལ་བར་གྱུར། ཨོཾ་ག་ཎ་པ་ཏི་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་ཕུལ། གང་ལྟར་མཆོད་ཅིང་བསྟོད། ཐུགས་རྗེ་ཆེན་པོ་ཚོགས་བདག་འཁོར་བཅས་རྣམས། ། སྒྲུབ་གཞི་འདི་ལ་བརྟན་པར་བཞུགས་ནས་ཀྱང༌། ། སྦྱིན་བདག་ལ་སོགས་སེམས་ཅན་ཐམས་ཅད་ལ། ། དཔལ་འབྱོར་རྒྱུན་མི་ཆད་པར་འབྱུང་བར་མཛོད། །
ཞེས་འདོད་དོན་གསོལ། ནོར་རྒྱུན་མ་ཡབ་ཡུམ་གཙོ་འཁོར་རྣམས་འོད་དུ་ཞུ་ནས་འཁོར་ལོའི་རྣམ་པར་གྱུར། བུམ་རྫས་ཉེར་ལྔ་བྱིན་གྱིས་བརླབ་པའི་སྔགས་ལས་སྨན་ལྔར། ཨོཾ་པཉྩ་བྷེ་ཥ་ཛྱཻ་ཨཱཿཧཱུྃ༔ རིན་ཆེན་ལྔར། ཨོཾ་པཉྩ་རཏྣ་ཨཱཿཧཱུྃ༔ དྲི་ལྔར། ཨོཾ་པཉྩ་གནྡྷེ་ཨཱཿཧཱུྃ༔ འབྲུ་ལྔར། ཨོཾ་པཉྩ་བེ་ག་ཨཱཿཧཱུྃ།
སྙིང་པོ་ལྔར། ཨོཾ་པཉྩ་གརྦྷ་ཨཱཿཧཱུྃ། ཞེས་པ་རྣམས་ཅི་རིགས་བཟླ། བང་མཛོད་ཀྱི་རྫས་རྣམས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ཡོངས་སུ་གྱུར་པ་ལས། གཟུགས་སྒྲ་དྲི་རོ་རེག་བྱ་ཕུན་སུམ་ཚོགས་པ་རྟེན་ལ་མཆོད་པ་དང༌། སྦྱིན་པའི་བདག་པོ་དང་བདག་སོགས་སེམས་ཅན་ཐམས་ཅད་ལ་འདོད་རྒུའི་ཡོ་བྱད་ཐམས་ཅད་ཟད་མི་ཤེས་པ་རྒྱུན་མི་ཆད་དུ་འབྱུང་བའི་གཏེར་ཆེན་པོར་གྱུར། ནམ་མཁའ་མཛོད་ཀྱི་ཕྱག་རྒྱས། ཨོཾ་སརྦ་བཱི་པཱུ་ར་ སོགས་དང༌། སྔགས་དྲུག་ཕྱག་རྒྱ་དྲུག་གིས་བྱིན་གྱིས་བརླབ། ན་མོ།
བདག་གི་བསམ་པའི་སྟོབས་ སོགས་དང་རྟེན་སྙིང་བཟླས་ལ་ཕུན་སུམ་ཚོགས་པའི་ཤིས་པ་རྒྱ་ཆེར་བརྗོད་དོ། ། གཟུགས་སྐུ་རྣམས་སྒྲུབ་མ་ཐག་རབ་གནས་མ་བྱས་ན་བགེགས་འཇུག་གི་སྐྱོན་ཡོད་པས་ཁྲིར་བཀོད་ནས་མཆོད་པ་བཅས་ ཇི་ལྟར་བལྟམས་པ་ སོགས་ནས་ ཤྲཱི་ཡེ་ཨཱཿཧཱུྃ། ཙམ་གྱི་ཁྲུས་དང་གུལ་ཡུངས་རྫས་བཅས་ སུམྦྷ་ནི འི་སྔགས་ཀྱི་བགེགས་བསྐྲད་དེ་ མ་ལུས་སེམས་ཅན་ཀུན་གྱི་ སོགས་ནས་ གཤེགས་སུ་གསོལ། བཛྲ་ས་མཱ་ཡ་ཛཿ ས་ནམ་མཁར་རྒྱལ་བ་སྲས་བཅས་ སྤྱན་དྲངས་ལ་ཇི་སྙེད་སུ་དག་ སོགས་ནས་ ཕྱིར་བསྔོའོ། བར་གྱི་ཚོགས་བསགས་ལ་ འདིར་ནི་གཟུགས་དང་ལྷན་ཅིག་ཏུ་ སོགས་ནས་ བཛྲ་ཡེ་སྭཱ་ཧཱ། མེ་ཏོག་འཐོར་ལ་རྟེན་སྙིང་བརྗོད་ཅིང༌། ཚོགས་ཞིང་རྒྱལ་བ་སྲས་དང་བཅས། ། འོད་ཕུང་འབར་བའི་རྣམ་པ་རུ། ། གྱུར་ཏེ་རྟེན་དང་དབྱེར་མེད་པར། །
རབ་ཏུ་བརྟན་ཅིང་གནས་པར་མཛོད། ། མི་འགྱུར་ལྷུན་པོ་ སོགས་ཀྱི་ཤིས་པ་བརྗོད། དེ་ནི་མདོ་ལུགས་ཀྱི་རབ་གནས་ཤིན་ཏུ་བསྡུས་པ་ཙམ་ཡིན་ཏེ་རྗེས་སུ་སྔགས་ལུགས་ཀྱི་རབ་གནས་གོང་དུ་བཤད་མ་ཐག་ལྟར་ནན་ཏན་དགོས་གལ་ཆེ་བ་བཅས་ལེ་ལོ་དང་ཕྱི་བཤོལ་གྱིས་དབང་དུ་མ་སོང་བ་གཅེས་སོ། ། འདི་བརྩམ་པ་ལས་དགེ་བ་གང༌། ། མཁའ་མཉམ་འགྲོ་བའི་རྒྱུད་ལ་བསྔོ། ། གནས་སྐབས་འཇིག་རྟེན་དགེ་མཚན་རྒྱས། ། མཐར་ཐུག་རྣམ་མཁྱེན་འབྲས་ཐོབ་ཤོག ། ཅེས་པའང་ཁོ་བོ་འགྲོ་འདུལ་པད་རྒྱལ་གླིང་པ་རྩལ་གྱིས་ཁ་སྐོང་ཟུར་འདེབས་ཀྱི་ཚུལ་དུ་ཤར་མར་སྦྱར་བའི་རྩ་བའི་ཡི་གེ་པ་ནི་ཀརྨ་ཛྙཱ་ནས་ཞུས་པ་འགྲོ་ཀུན་སྐུ་བཞིའི་རྒྱལ་སར་དབུགས་དབྱུང་བའི་རྒྱུར་གྱུར་ཅིག ། སརྦ་དཱ་མངྒ་ལཾ།། །། ྂ།༔
སྐུ་གསུམ་དགོངས་འདུས་ལས༔ གུ་རུ་རཏྣ་ཐོད་ཕྲེང་རྩལ་གྱི་སྒོས་དབང་བཞུགས་སོ༔ ྂ།༔ རཏྣ་ཐོད་ཕྲེང་རྩལ་ལ་ཕྱག་འཚལ་ལོ༔ རྒྱས་མཛད་བླ་མ་བསྐྱེད་བཟླས་ཉམས་ལེན་གྱི༔ སྣོད་དུ་རུང་ཕྱིར་དབང་བསྐུར་རིམ་པ་བསྟན༔ ས་མ་ཡ༔ དབེན་པའི་གནས་སུ་ཚུལ་བཞིན་འདུ་བགྱིས་པའི༔ མཎྜལ་དབང་རྫས་ཕྱི་ནང་མཆོད་པ་བཀྲམ༔ བདག་མདུན་དབྱེར་མེད་བསྐྱེད་བཟླས་བདག་དབང་བླང་༔
ཚོགས་ཀྱི་མཆོད་པས་ཉམས་ཆགས་བཤགས་བགྱིད་ནས༔ སྣོད་ལྡན་སློབ་མ་བོས་ལ་ཁྲུས་ཀྱིས་དབྱུང་༔ མི་དབང་བགེགས་བསྐྲད་སྲུང་བའི་འཁོར་ལོར་བཅིངས༔ ཆོས་བཤད་མཎྜལ་འབུལ་ཞིང་གསོལ་བ་གདབ༔ ཧོཿ དཀྱིལ་འཁོར་གཙོ་བོ་རཏྣ་ཐོད་ཕྲེང་དང་༔ དབྱེར་མེད་རྡོ་རྗེ་སློབ་དཔོན་བརྩེ་བས་དགོངས༔ མཆོག་གི་བླ་མ་རཏྣ་ཐོད་ཕྲེང་གི༔ སྨིན་བྱེད་དབང་གི་བཀའ་དྲིན་བདག་ལ་སྩོལ༔ ལན་གསུམ༔
སྐྱབས་འགྲོ་སེམས་བསྐྱེད་ཚོགས་བསགས་སྡོམ་པ་བཟུང་༔ སློབ་མའི་རྒྱུད་སྦྱང་ལྷར་བསྐྱེད་ཡེ་ཤེས་དབབ༔ དེ་ནས་རྣམ་རྒྱལ་བུམ་པ་སྤྱི་བོར་བཞག༔ ཧཱུྃ༔ རིན་ཆེན་བུམ་པ་བཟང་པོ་གཞལ་ཡས་ཁང་༔ དཀྱིལ་འཁོར་ལྷ་ཚོགས་བདུད་རྩིའི་རྣམ་པར་གཏམ༔ དེང་འདིར་སྐལ་ལྡན་བུ་ལ་དབང་བསྐུར་བས༔ རཏྣ་ཐོད་ཕྲེང་སྐུ་ཡི་དབང་ཐོབ་ཤོག༔ ཨོཾ་ཨཱཿཧཱུྃ་བཛྲ་གུ་རུ་རཏྣ་ཐོད་ཕྲེང་རྩལ་ཀཱ་ཡ་ཨ་བྷི་ཥིཉྩ་ཨོཾ༔ སྔགས་བྱང་མགྲིན་པར་བཞག་ལ༔
ཨཱཿ ཇི་སྙེད་སྒྲ་ཡི་སྙིང་པོ་བདེ་ཆེན་སྔགས༔ བསྙེན་སྒྲུབ་ཕྲིན་ལས་སྙིང་པོ་ཡི་གེའི་གཟུགས༔ ཆོས་ཀྱི་རིང་བསྲེལ་ཡེ་ཤེས་སྔགས་ཀྱི་དབང་༔ རཏྣ་ཐོད་ཕྲེང་གསུང་གི་དབང་ཐོབ་ཤོག༔ གོང་ལྟར་སྔགས་ཤམ༔ ཝཱཀྐ་ཨ་བྷི་ཥིཉྩ་ཨཱཿ མེ་ལོང་དྭངས་གསལ་བསྟན་ལ་ངོ་སྤྲོད་གདབ༔ ཧཱུྃ༔ རང་རིག་མཐའ་དབུས་གཉིས་མེད་ཟང་ཐལ་ལེ༔
འདུས་མ་བྱས་པ་མཚོན་བྱེད་ཙམ་གྱི་བརྡར༔ དྭངས་གསལ་མེ་ལོང་དྲི་མེད་དབང་བསྐུར་བས༔ རཏྣ་ཐོད་ཕྲེང་ཐུགས་ཀྱི་དབང་ཐོབ་ཤོག༔ སྔགས་ཤམ༔ ཙིཏྟ་ཨ་བྷི་ཥིཉྩ་ཧཱུྃ༔ སྒྲུབ་པའི་གཏོར་སྡོང་གནས་བཞིར་བཞག་ལ་མྱང་༔ ཨོཾ་ཨཱཿཧཱུྃ་ཧྲཱིཿ གཏོར་གཞོང་རང་བྱུང་དབྱིངས་ཀྱི་གཞལ་མེད་ཁང་༔ གཏོར་མའི་ངོ་བོ་རིག་པའི་ཡེ་ཤེས་བཅུད༔ ལྷ་དང་དབྱེར་མེད་གཏོར་མའི་དབང་བསྐུར་བས༔
རཏྣ་ཐོད་ཕྲེང་དབང་བཞི་རྫོགས་ཐོབ་ཤོག༔ ཨོཾ་ཨཱཿཧཱུྃ་ཧྲཱིཿབཛྲ་གུ་རུ་རཏྣ་ཐོད་ཕྲེང་རྩལ་ཀཱ་ཡ་ཝཱཀྐ་ཙིཏྟ་སརྦ་ཨ་བྷི་ཥིཉྩ་ཨོཾ་ཨཱཿཧཱུྃ་ཧྲཱིཿ དེ་དག་མཐའ་རུ་བཀྲ་ཤིས་གཡང་གཏད་དབང་༔ ཡོངས་རྫོགས་གྲུབ་པའི་མཐའ་བརྟེན་མངའ་གསོལ་བྱ༔ བཀྲ་ཤིས་དགེ་ལེགས་ཡུན་དུ་གནས་པར་གྱུར༔ ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གཏད་རྒྱ༔ སྦས་རྒྱ༔
གསང་རྒྱ༔ གུ་ཧྱ༔ ྀཨཚ༔ ཅེས་པའང་འགྲོ་འདུལ་པད་རྒྱལ་གླིང་པའི་སྦས་ཡུལ་པདྨ་བཀོད་ཀྱི་ཆོས་སྡེ་ཡང་དག་པའོ།། །། སྐུ་གསུམ་དགོངས་འདུས་ལས། སྒོས་སྒྲུབ་ཐོད་ཕྲེང་སྡེ་ལྔའི་སྤྱི་ཆིངས་སྔོན་རྗེས་མཚམས་སྦྱར་བཞུགས་སོ། དུག་ལྔ་གནས་དག་ཡེ་ཤེས་ལྔ་ཡི་དངོས། ཕྲིན་ལས་ལྔ་རྫོགས་རིགས་ལྔ་ཐོད་ཕྲེང་རྩལ། དབྱེར་མེད་སྐུ་ལྔ་རིགས་འདུས་བླ་མ་ལ། བཏུད་ནས་དགོས་སྒྲུབ་སྤྱི་ཆིང་ཁོལ་ཕྱུང་བྱ༌།
དེ་ལ་སྐུ་གསུམ་དགོངས་པ་འདུས་པའི་ཆོས་སྡེ་ཆེན་པོའི་ཡན་ལག་ཐོད་ཕྲེང་སྡེ་ལྔའི་གཏེར་གཞུང་ལས། སྦྱོརབའི་ཆོས་རྣམས་གསང་བའི་གཞུང་བཞིན་བྱ༔ ཞེས་འབྱུང་བ་བཞིན་ཟུར་འདོན་ཞུས་པར། ཐོག་མར་ཚིག་བདུན་གསོལ་འདེབས་ནས་བརྩམས་ཕྲིན་ལས་སྙིང་པོའི་གསོལ་འདེབས་སྔོན་གཏོར་དཀར་དམར་སོང་ནས་སྐྱབས་སུ་འགྲོ་བ་ནི། དང་པོ་སྐྱབས་སེམས་ནི། རང་གི་སྙིང་ཁའི་འོད་ཀྱིས་མདུན་གྱི་ནམ་མཁར་རིགས་འདུས་བླ་མ་ཐོད་ཕྲེང་རྩལ་དཀོན་མཆོག་རྩ་གསུམ་རྒྱ་མཚོའི་སྤྲིན་ཕུང་འཕྲོ་བ་བཛྲ་ས་མཱ་ཡ་ཛཿ ས་སད་པར་མོས་ལ། ན་མོཿ ཕྱོགས་བཅུ་དུས་བཞིའི་སྐྱབས་ཡུལ་མ་ལུས་པ༔ ཡེ་ཤེས་གཅིག་གི་དབྱིངས་སུ་འདུས་པའི་དཔྱིད༔
པདྨ་འབྱུང་གནས་སྒྱུ་འཕྲུལ་རྩ་བའི་ལྷར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔ ལན་གསུམ། ཧོཿ ཇི་ལྟར་སྔོན་གྱི་བདེ་གཤེགས་སྲས་བཅས་ཀྱི༔ འགྲོ་བའི་དོན་དུ་བླ་མེད་ཐུགས་བསྐྱེད་བཞིན༔ བདག་གིས་ཉེས་སྤྱོད་ཀུན་སྡོམ་དགེ་ཆོས་སྡུད༔ སྨོན་འཇུག་དོན་དམ་བྱང་སེམས་རྟག་ཏུ་བསྐྱེད། ལན་གསུམ། གཉིས་པ་ཚོགས་བསགས་ནི།
ཧཱུྃ་རང་རིག་བླ་མ་ཐོད་ཕྲེང་དཀྱིལ་འཁོར་ལྷར༔ གཉིས་སུ་མེད་པའི་གར་གྱིས་ཕྱག་འཚལ་ལོ༔ ཚོགས་དྲུག་ཞེན་པ་བྲལ་བའི་མཆོད་སྤྲིན་འབུལ༔ གཟུང་འཛིན་དྲི་མ་ལྟ་བའི་ཀློང་དུ་བཤགས༔ བླ་མེད་ལྟ་སྒོམ་སྤྱོད་ལ་རྗེས་ཡི་རང་༔ བརྗོད་མེད་དོན་གྱི་ཆོས་འཁོར་བསྐོར་བར་བསྐུལ༔ བདེ་ཆེན་འཕོ་འགྱུར་བྲལ་བར་རྟག་བཞུགས་གསོལ༔ འཁོར་གསུམ་དམིགས་མཐའ་བྲལ་བའི་ཕ་མཐར་བསྔོ༔ ལྷུན་གྲུབ་གཞོན་ནུ་བུམ་སྐུར་བྱང་ཆུབ་ཤོག༔ ཛཿཧཱུྃ་བཾ་ཧོཿས་ཚོགས་ཞིང་རྣམས་རང་ལ་ཐིམ་པས་རྒྱུད་བྱིན་གྱིས་རླབས་པར་གྱུར་བར་བསམ།
གསུམ་པ་བཀའ་བསྒོ་བ་ནི། ཨོཾ་བཛྲ་ཀྲོ་ཏ་ཤྲཱི་ཧེ་རུ་ཀ་རང་ཉིད་སྐད་ཅིག་གིས་གཉུག་མའི་ལྷ་རྡོ་རྗེ་ཧེ་རུ་ཀའི་སྐུར་གྱུར། གཏོར་མ་བྱིན་རླབས་གོང་དུ་མ་བྱས་ན་གོང་བཞིན་བྱ། སརྦ་བྷུ་ཏ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ ས་མགྲོན་བཀུགས་ལ། ཨོཾ་སརྦ་བིགྷྣཱན་ན་མ་སརྦ་ཏ་ཐཱ་ག་ཏ་བྷྱོཿསོགས་ནས་བ་ལིཾ་ཏ་ཡེ་སྭཱ་ཧཱ༔ ལན་གསུམ་གྱི་གཏོར་མ་བསྔོས་ལ། ཧཱུྃ༔ རྡོ་རྗེ་ཁྲོ་བོའི་རྒྱལ་པོའི་བཀའ་བྱུང་བས།
བླ་མེད་གསང་བ་མཆོག་གི་དཀྱིལ་འཁོར་འདིར༔ འདུ་བའི་ལྷ་ནི་མ་གཏོག་གླགས་ལྟའི་བགེགས༔ གཏོར་མ་འདི་ལོང་རང་གནས་བདེ་བར་དེངས༔ དམ་ལས་འདའ་ན་ཚིག་པར་གདོན་མི་ཟ༔ དེ་བས་ད་ལྟ་ཉིད་དུ་ཕྱིར་དེངས་ཤིག༔ ཧཱུྃ་ཧཱུྃ་ཧཱུྃ༔ ཨུ་ཙ་ཏ་ཡ་ཕཊ྄ཿ གུལ་ཡུངས་བདུག་བྲབ་ཀྱིས་རྫས་བཅས་བསྐྲད། བཞི་པ་མཚམས་གཅོད་ནི། ཧཱུྃ༔
ཧེ་རུ་ཀ་ཡི་གསང་གསུམ་ཡེ་ཤེས་མདངས༔ ཕྱི་སྣོད་གཞལ་ཡས་ནང་བཅུད་སེམས་ཅན་ལྷ༔ སྣང་སྲིད་དག་པ་རབ་འབྱམས་དཀྱིལ་འཁོར་ལ། གཉིས་འཛིན་བགེགས་ཀྱི་བར་ཆད་ག་ལ་སྲིད། མཚམས་ཀྱི་དཀྱིལ་འཁོར་རང་བཞིན་ལྷུན་གྱིས་གྲུབ༔ ཨོཾ་ཨཱཿཧཱུྃ་བཛྲ་ཀྲོ་ཏ་ཛྙཱ་ན་རཀྵ་ཨཱཿ ལྔ་པ་མཆོད་རྫས་བྱིན་རླབས་ནི༔ རྃ་ཡྃ་ཁྃ༔ བདག་གི་ཐུགས་ཀའི་ཡེ་ཤེས་མེ་རླུང་ཆུས༔ སྣོད་བཅུད་དངོས་འཛིན་དྲི་མ་དབྱིངས་སུ་སྦྱང་༔
གནས་ཡུལ་རྣམ་དག་འོག་མིན་མངོན་དགའི་ཞིང་༔ ཕྱི་ནང་མཆོད་སྤྲིན་ཡེ་ཤེས་རོལ་བར་གྱུར༔ ཨོཾ་ཨཱཿབཛྲ་པུཥྤེ་ཨཱཿཧཱུྃ་སྭཱ་ཧཱ༔ དེ་བཞིན་དུ། དྷཱུ་པེ། ཨ་ལོ་ཀེ ། གནྡྷེ། ནཻ་ཝི་དྱེ། ཤབྡ་ཨཱཿཧཱུྃ་སྭཱ་ཧཱ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ཧཱུྃ་ཧྲཱི་ཋཿ
ཨོཾ་བྷོ་དྷི་ཙིཏྟ་མ་ཧཱ་ཏ་ན་ག་ན་པཱུ་ཛ་ཨཱཿཧཱུྃ༔ ཞེས་བྱིན་རླབས། གཉིས་པ་དངོས་གཞིར་རང་གཞུང་བཞིན་བསྐྱེད་བཟླས་མཆོད་བསྟོད་བར་སོ་སོའི་གཞུང་ལྟར་བྱའོ། ཐོད་ཕྲེང་སྡེ་ལྔའི་སྤྱི་ཆིང་ལས་སྟོད་ལས་ཟུར་འདེབས་གཞུང་ལས་ཟུར་དུ་ཕྱུང་བའོ།། དབང་ཆོག་སྤྱི་ཆིང་ཟུར་དུ་གསལ་ལོ། ཐོད་ཕྲེང་སྡེ་ལྔའི་སྤྱི་ཆིང་ལས་རྗེས་གྱི་བྱ་བ་སྨད་ལས་ཟུར་འདེབས་ནི། རྗེས་ཀྱི་ལས་རིམ་ཕྲིན་ལས་གཞུང་ལྟར་རོ༔ ཞེས་གསུངས་པས། ཚོགས་མཆོད་བྱ་བ་ལ། དང་པོ་ཚོགས་རྫས་གཙང་བསགས་བྱིན་རླབས་ནི༔
རྃ་ཡྃ་ཁྃ༔ བདག་གི་ཐུགས་ལས་འབྱུང་བའི་ཡི་གེ་འཕྲོས༔ མེ་རླུང་ཆུ་ཡིས་ཚོགས་ཀྱི་དངོས་འཛིན་སྦྱངས༔ སླར་ཡང་ཨོཾ་ཨཱཿཧཱུྃ་གིས་ཚོགས་རྫས་རྣམས༔ སྦྱང་རྟོགས་སྦར་བས་ཡེ་ཤེས་འཁོར་ལོར་གྱུར༔ ཨོཾ་ཨཱཿབྷྲཱུྃྃ་ཧ་ཧོ་ཧྲཱིཿ གཉིས་པ་སྤྱན་འདྲེན་ནི༔ ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔
ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ ཚོགས་ཀྱི་འདུ་བར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ ཚོགས་མཆོད་ཡེ་ཤེས་བདུད་རྩི་བསྒྱུར༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔
བཛྲ་ས་མཱ་ཡ་ཛ་ཛཿ བླ་མེད་གསང་ཆེན་སྔགས་ཀྱི་དམ་ཚིག་རྫས༔ བདེ་ཆེན་ཚོགས་ཀྱི་འཁོར་ལོ་ཨེ་མ་རྨད༔ ཨ་ལ་ལ་སྟེ་ཐུགས་དམ་དབྱིངས་སུ་སྐོང་༔ སྲིད་ཞི་མཉམ་ཉིད་ཐིག་ལེ་ཆེན་པོའི་དབྱིངས༔ ཁམས་གསུམ་འཁོར་བའི་སེམས་ཅན་ཐམས་ཅད་ཀྱི༔ ཉམས་ཆགས་རྟོག་ཚོགས་མ་སྤང་རང་གྲོལ་ནས༔ རང་རིག་དག་པ་སྐུ་གསུམ་མངོན་གྱུར་ཏེ༔ ཀུན་བཟང་གདོད་མའི་གཞི་ལ་སངས་རྒྱས་ཤོག༔ ཨོཾ་རུ་ལུ་རུ་ལུ་ཧཱུྃ་བྷྱོཿཧཱུྃ༔
ཚོགས་ཀྱི་རྟོགས་པ་བསྐྱེད་ཅིང་ཉམས་ཆགས་བསྐང་༔ གསུམ་པ་མཆོད་པ་ནི༔ ཧཱུྃ༔ བླ་མེད་ཚོགས་ཀྱི་མཆོད་པ་དམ་པ་འདི༔ དཔག་མེད་འདོད་ཡོན་ལྷ་མོས་གར་བསྒྱུར་བཅས༔ གུ་རུ་རྩ་གསུམ་དཀྱིལ་འཁོར་ལྷ་ལ་འབུལ༔ བཞེས་ནས་དབང་དང་དངོས་གྲུབ་བསྩལ་དུ་གསོལ༔ མ་ཧཱ་ག་ཎ་ཙཀྲ་བྷ་ལིངྟ་པཱུ་ཛཿཁཱ་ཧི༔ བཞི་པ་བཤགས་པ་ནི༔ ཧོཿ
ཡེ་ཐོག་འཁྲུལ་གཞི་བླང་ནས་ད་ལྟའི་བར༔ རིག་དང་མ་རིག་འཁྲུལ་པའི་ལས་དབང་གིས༔ བཅས་དང་རང་བཞིན་ཉེས་ལྟུང་དྲི་མའི་ཚོགས༔ འདོད་ཡོན་ཚོགས་ཀྱི་འཁོར་ལོས་བསྐང་ཞིང་བཤགས༔ བཛྲ་ས་མ་ཡ་ཤུདྡྷེ་ཨ༔ ལྔ་པ་བསྒྲལ་བསྟབ་ནི༔ ནྲྀ་ཏྲི་སརྦ་ཤ་ཏྲུཾ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ ས་འགུགས་ལ། ཧཱུྃ༔
གཟུང་འཛིན་འཁྲུལ་བའི་རང་གཟུགས་དགྲ་དང་བགེགས༔ སྟོང་ཉིད་རྣམ་ཐར་ཨེ་ཡི་བྲུབ་ཁུང་དུ༔ ཚད་མེད་ཕྱག་རྒྱ་རྣམ་བཞིས་དབྱེར་མེད་བསྟིམ༔ རྣམ་ཤེས་དབྱིངས་སྒྲོལ་གཟུགས་ཕུང་ཞལ་དུ་སྟོབ༔ ཨ་སྥ་ར་ཎ་ཕཊ྄ཿཀྱིས་སྤར། དགྲ་བགེགས་ནྲྀ་ཏྲི་སརྦ་ཤ་ཏྲུཾ་མཱ་ར་ཡ་ཕཊ྄ཿཀྱིས་བསྒྲལ། མ་ཧཱ་མཱཾ་ས་རཀྟ་ཀིཾ་ནི་རི་ཏི་སརྦ་རུ་ཏྲ་པྲ་ཝན་ཙཀྲ་པཱུ་ཛཿཁ་ཁ་ཁཱ་ཧི༔ ཧ་ཧ་ཧ༔ ཧི་ཧི་ཧི༔ ཧཱུྃ་ཧཱུྃ་ཧཱུྃ༔
གིས་སྟབས། དྲུག་པ་ལྷག་མ་ནི༔ ཨོཾ་ཨཱཿཧཱུྃ༔ ཧཱུྃ་བྷྱོཿ ལྷག་ལ་དབང་བའི་དཀྱིལ་འཁོར་མཐའ་སྐྱོང་བ༔ དཔལ་གྱི་འཁོར་ཚོགས་བཛྲ་ཨ་ར་ལི༔ མ་ཚོགས་དབང་ཕྱུག་གིང་ལང་འབར་མའི་ཚོགས༔ ལྷག་གཏོར་དགྱེས་བཞེས་རྣམ་བཞིའི་ཕྲིན་ལས་སྒྲུབ༔ ཨུཙྪི་ཊ་བ་ལིཾ་ཏ་ཁཱ་ཧི༔ བདུན་པ་ཐུགས་དམ་བསྐུལ་བ་ནི༔
ཧཱུྃ༔ ཕྱོགས་བཅུ་དག་པའི་དཀྱིལ་འཁོར་ཡངས་པ་ནས༔ ཐུགས་རྗེས་དགོངས་ཤིག་བསླུ་མེད་དཀོན་མཆོག་གསུམ༔ དབྱིངས་ནས་བཞེངས་ཤིག་གུ་རུ་རྩ་གསུམ་ལྷ༔ གདན་གསུམ་དཀྱིལ་འཁོར་ཁྲག་འཐུང་རྒྱུད་སྡེའི་ཚོགས༔ བརྒྱུད་གསུམ་དམ་ཅན་སྲུང་མ་ལས་ལ་བཞེངས༔ སྣ་ཚོགས་གང་འདུལ་ཕྲིན་ལས་དུས་ལ་བབ༔ ཕྱི་ཡི་དུས་འཁྲུགས་སྣོད་ཀྱི་རྒུད་པ་སོལ༔ ནང་གི་འབྱུང་འཁྲུགས་ནད་མུག་མཚོན་གསུམ་བཟློག༔ གསང་བ་སེམས་འཁྲུལ་དུག་ལྔའི་རྣམ་རྟོག་གཞིལ༔
ཤིན་ཏུ་མི་བསྲུན་གདུལ་དཀའ་ཚར་གཅོད་པའི༔ ཕྲིན་ལས་མྱུར་དུ་མཛོད་ཅིག་ས་མ་ཡ༔ བརྒྱད་པ་ཆད་ཐོ་བསྒྲགས་པ་ནི༔ ཧཱུྃ་བྷྱོཿ དུས་གསུམ་བརྒྱུད་གསུམ་རིག་འཛིན་བླ་མ་དང་༔ ཧེ་རུ་ཀ་ཡི་དམ་ལ་རབ་གནས་པའི༔ བཀའ་ཡི་ལྷ་འདྲེ་རྒྱུད་གསུམ་དྲེགས་པའི་སྡེ༔ ཆད་ཐོ་གཏོར་མ་ལོངས་ལ་ཕྲིན་ལས་སྒྲུབས༔ དགུ་པ་བརྟན་མ་སྐྱོང་བ་ནི༔ མ་བྷྱོཿ
ཁྱད་པར་སློབ་དཔོན་པདྨ་ཀཱ་ར་ཡིས༔ བཀའ་དང་དམ་གནས་བོད་ཁམས་སྐྱོང་བའི་མ༔ དུས་སྦྱོར་བཅུ་གཉིས་དག་པའི་བརྟན་སྐྱོང་ཚོགས༔ བཤལ་ཆུའི་གཏོར་མ་དགྱེས་བཞེས་ཕྲིན་ལས་མཛོད༔ ཨོཾ་མ་མ་ཧྲིཾ་ཧྲིཾ་བ་ལིཾ་ཏ་ཁཱ་ཧི༔ བཅུ་པ་བྲོ་བརྡུང་བྱ་བ་ནི༔ ཧཱུྃ༔ རྣམ་ཐར་གསུམ་ལྡན་ཨེ་ཡི་དབྱིངས་ཉིད་དུ༔ གཟུང་འཛིན་མཚན་མར་ལྟ་བའི་དམ་སྲི་ཐུབ༔ ཡེ་ཤེས་ལྔ་ཡིས་གླུ་བླངས་བྲོ་བརྡུང་བས༔
འོད་གསལ་སྟོང་ཉིད་བདེ་བའི་ཀློང་དུ་སྦ༔ ཨོཾ་ཨཱཿཧཱུྃ་སྭཱ་ཧཱ༔ ལཾ་ཡ་མ་དམ་སྲི་ཏྲི་སཏྭཾ་བྷ་ཡ་ནན༔ བཅུ་གཅིག་པ་དངོས་གྲུབ་ལེན་པ་ནི༔ ཧོཿ རིགས་འདུས་ཐོད་ཕྲེང་ལྷ་ཚོགས་དགོངས་སུ་གསོལ༔ སྐུ་གསུང་ཐུགས་ཀྱི་བྷ་ག་ཡངས་པ་ནས༔ ཕྱག་རྒྱ་ཆེན་པོ་མཆོག་གི་དངོས་གྲུབ་དང་༔ ཐུན་མོང་ལས་བཞི་གྲུབ་བརྒྱད་འདོད་རྒུའི་ཆར༔ ད་ལྟ་ཉིད་དུ་བསྩལ་ཞིང་བརྟན་པར་མཛོད༔
རྩ་སྔགས་དང་༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ་ཨཱཿ བཅུ་གཉིས་པ་ནོངས་བཤགས་ནི༔ ཧོཿ གསང་བའི་སྒོར་ཞུགས་རྣལ་འབྱོར་སྒྲུབ་པ་པོའི༔ བག་མེད་དབང་གྱུར་ཏིང་འཛིན་མ་གསལ་ཞིང་༔ ལྷ་སྔགས་མ་དག་ཆོ་གར་ལྷག་ཆད་སོགས༔ ཡེ་ཤེས་ལྷ་དང་སྲུང་མར་བཟོད་པར་གསོལ༔ ཡིག་བརྒྱ་བཟླ༔ བཅུ་གསུམ་པ་དཀྱིལ་འཁོར་བསྡུ་རིམ་ནི༔
ཧཱུྃ་ཧཱུྃ་ཧཱུྃ༔ སྣང་ཆ་ལྷ་སྔགས་འཁོར་ལོ་དབྱིངས་སུ་བསྡུ༔ མི་གནས་ཐུགས་ཀྱི་ཐིག་ལེས་རྟག་མཐའ་བྲལ༔ ཨཱ་ཨཱ་ཨཱཿ ཕཊ྄་ཕཊ྄་ཕཊ྄ཿ སྟོང་ཉིད་རང་གདངས་ཐུགས་རྗེའི་ཡེ་ཤེས་རྩལ༔ སྐུ་གསུང་ཐུགས་ཀྱི་འཁོར་ལོས་ཆད་མཐའ་སྤངས༔ ཨོཾ་ཨཱཿཧཱུྃ༔ བཛྲ་མ་མ་ཀ་ཝཱ་ཙི་རཀྵ་ཧཾ༔ བཅུ་བཞི་བསྔོ་སྨོན་ནི༔
ཧོཿ བདག་གིས་དུས་གསུམ་དགེ་བ་ཅི་བསགས་མཐུས༔ ནམ་མཁའི་མཐར་ཐུག་གྱུར་པའི་སེམས་ཅན་ཀུན༔ བླ་མེད་ཐེག་མཆོག་སྔགས་ཀྱི་སྣོད་གྱུར་ནས༔ པདྨ་རྒྱལ་པོའི་གོ་འཕང་མྱུར་ཐོབ་ཤོག༔ བཅོ་ལྔ་པ་བཀྲ་ཤིས་ནི༔ ཧྲཱིཿ རྔ་སྒྲའི་རྒྱལ་པོ་གཟི་བརྗིད་འོད་དཔག་མེད༔ སྤྱན་རས་གཟིགས་དབང་དབང་ཆེན་རྟ་སྐད་འཚེར༔ སྒྱུ་འཕྲུལ་དྲྭ་བ་པདྨ་རྒྱལ་པོ་ཆེ༔
སྐུ་གསུམ་ལྷུན་གྲུབ་རྒྱལ་བའི་བཀྲ་ཤིས་ཤོག༔ ཅེས་མེ་ཏོག་གི་ཆར་ཕབ་པས་དགེ་ལེགས་སུ་བྱའོ།། ། ཅེས་བླ་མའི་ཐུགས་སྒྲུབ་སྐུ་གསུམ་དགོངས་པ་འདུས་པའི་སྒོས་སྒྲུབ་ཐོད་ཕྲེང་སྡེ་ལྔ་གང་དུའང་སྦྱར་ཆོག་པའི་དབང་དུ་བྱས་ནས་གཏེར་གཞུང་དགོངས་པ་བཞིན་གསལ་བར་བྱས་པ་འདི་ཡང་བྱེ་བྲག་ཐོད་ཕྲེང་ལྔ་སོ་སོར་ཉམས་སུ་ལེན་པ་དང༌། དབང་བསྐུར་དང་ཕྲིན་ལས་བྱེ་བྲག་ལ་འཇུག་པའི་སྐབས་མེད་མི་རུང་བའི་ཆ་རྐྱེན་གལ་ཆེ་ཡང་རང་འདྲའི་གཞུང་དོན་གོ་བ་སློང་མི་ནུས་པ་རྣམས་ཀྱི་དོན་གྱི་ཁོག་མི་ཁྲོལ་བས་ཚིག་གི་ཁ་བསྒྱུར་སོགས་དཀའ་བའི་གནས་སུ་མཐོང་ལ་ཆེད་དུ་འཇུག་པ་བདེ་ཕྱིར། གཏེར་སློབ་ཐ་ཤལ་བ་གསང་སྔགས་བསྟན་འཛིན་འབོད་པའི་གཏེར་ཆེན་བླ་མའི་ཞལ་རྒྱུན་སྔར་ནས་བྲི་འདུན་ཡོད་པའི་ཁར་ཆོས་ཀྱི་མཆེད་པོ་མཁན་པོ་བསོད་ནམས་རྡོར་རྗེ་མཆོག་ནས་ཀྱང་བླ་མ་སྐལ་ལྡན་སོགས་འདུས་དམངས་ཡོངས་ནས་དཀའ་བའི་གནད་རྣམས་འགྲོལ་ཞིང་ཡིག་ཐོག་དུ་འབེབ་དགོས་ཞེས་སྔ་ཕྱིར་ནན་བསྐུལ་ཡིད་བཞག་ཐོག ཨེ་ཝྃ་གསང་སྔགས་གླིང་དུ་རབ་བྱུང་བཅུ་བདུན་པའི་ཤིང་མོ་བྱ་ཡི་ལོ་སྨིན་ཟླའི་དཀར་པའི་ཕྱོགས་བཟང་བ་གཉིས་པའི་ཚེས་ལ་སྡེབ་པ་སིདྡྷི་རསྟུ།
སྐུ་གསུམ་དགོངས་འདུས་ལ༔ གུ་རུ་རཏྣ་ཐོད་ཕྲེང་རྩལ་གྱི་སྒོས་སྒྲུབ་བཞུགས་སོ༔ རཏྣ་ཐོད་ཕྲེང་རྩལ་ལ་ཕྱག་འཚལ་ལོ༔ རྒྱལ་པའི་ཕྲིན་ལས་མཐའ་དག་འགྲུབ་པ་དང་༔
ཉམས་རྟོགས་ཡེ་ཤེས་རྩལ་ཆེན་རྒྱས་འདོད་ན༔ རཏྣ་ཐོད་ཕྲེང་རྩལ་གྱི་སྒྲུབ་ཐབས་བསྟན༔ ས་མ་ཡ༔ དེ་ཚུལ་སྦྱོར་བ་དངོས་དང་རྗེས་གསུམ་ལས༔ སྦྱོར་བའི་ཆོས་རྣམས་གསང་བའི་གཞུང་བཞིན་བྱ༔ དངོས་གཞི་དམ་ཚིག་འཁོར་ལོ་སྒོམ་པ་ནི༔ ཨོཾ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ༔ ཨཱཿ སྟོང་ཉིད་འོད་གསལ་དེ་བཞིན་ཉིད་དབྱིངས་ལས༔ རིག་པའི་རང་རྩལ་བྱང་ཆུབ་སེམས་ཀྱི་སྤྲིན༔
སྐད་ཅིག་མཁའ་ལ་སྐར་ཆེན་ཤར་བ་བཞིན༔ བསྐྱེད་རྒྱུའི་ས་བོན་ཏྲཱྃ་ཡིག་སེར་གསལ་ཤར༔ དེ་ལས་འོད་འཕྲོས་སྣོད་བཅུད་དངོས་འཛིན་སྦྱངས༔ ཨེ་ཡྃ་བྃ་རྃ་ལྃ་ལས་ཡུམ་ལྔའི་མཁར༔ འབྱུང་ལྔ་རིམ་བརྩེགས་རི་རབ་སྲུང་འཁོར་དབུས༔ བྷྲཱུྃ་ལས་རང་བྱུང་ལྷུན་གྲུབ་གཞལ་མེད་ཁང་༔ སྒོ་གྲུ་རྟ་བབ་མཚན་ཉིད་ཡོངས་རྫོགས་དབུས༔ སྣ་ཚོགས་འདབ་བཞིའི་ལྟེ་བར་རྟ་མཆོག་ཁྲིར༔ ཐབས་ཤེས་ཟུང་འཇུག་ཉི་ཟླ་འོད་འབར་སྟེང་༔ ཏྲཱྃ་ལས་གུ་རུ་རཏྣ་ཐོད་ཕྲེང་སེར༔
ཞལ་གཅིག་ཕྱག་གཉིས་སྤྱན་གསུམ་ཞི་འཛུམ་སྒེག༔ ཕྱག་གཡས་རིན་ཆེན་འབར་བ་ཐུགས་ཀར་གཏོད༔ ཕྱག་གཡོན་དེ་ཡི་ཡུ་བ་བྱས་བ་ཡི༔ དྲིལ་བུ་དཀུར་བརྟེན་རིན་ཆེན་ཕག་མོ་འཁྱུད༔ རིན་ཆེན་དྲིལ་བུ་ཡབ་ཀྱི་སྐུ་ལ་འཁྲིལ་༔ དར་དང་རཏྣ་རུས་པའི་རྒྱན་གྱིས་སྤྲས༔ ཞབས་གཉིས་རྡོར་སྐྱིལ་འཇའ་འོད་ཀློང་དུ་གསལ༔ རིགས་ཀྱི་བདག་པོ་རིན་ཆེན་འབྱུང་ལྡན་ཤར༔ ཕྱོགས་བཞིའི་འདབ་མར་རྟ་མགྲིན་རིགས་བཞི་དང་༔ སྒོ་བཞིར་ཚད་མེད་གིང་ཆེན་ཡབ་ཡུམ་སོགས༔
བདག་སྐྱོབ་ལྷ་དང་རིག་འཛིན་མཁའ་འགྲོའི་ཚོགས༔ བསམ་གྱིས་མི་ཁྱབ་ཉི་ཟེར་རྡུལ་ལྟར་འཁྲིགས༔ དུ་མར་སྣང་ཡང་ངོ་བོ་ངང་དུ་གཅིག༔ རྒྱས་པའི་ལས་མཛད་རཏྣ་ཐོད་ཕྲེང་རྩལ༔ དྲན་པ་ཙམ་གྱིས་སྲིད་ཞིའི་གདུང་བ་སེལ༔ སྒོམ་པ་ཙམ་གྱིས་ཚེ་དང་ཡེ་ཤེས་རྒྱས༔ སྣང་སྟོང་སྒྱུ་མ་ཆུ་ཟླ་ལྟ་བུར་གསལ༔ གདོད་ནས་རྣམ་དག་ཡེ་ཤེས་ལྔར་དབང་རྫོགས༔ རྒྱལ་ཀུན་རྡོ་རྗེ་གསུམ་གྱི་ངོ་བོར་དག༔ ཏྲཱྃ་ཧཱུྃ་ཨོཾ་ཧྲཱིཿཨཱཿཨ་བྷི་ཥཉྩ་མཾ༔
ཨོཾ་ཨཱཿཧཱུྃ༔ ཡེ་ཤེས་ཀྱི་འཁོར་ལོ་སྤྱན་འདྲེན་པ་ནི༔ ཧཱུྃ༔ ཡུལ་གྱི་མི་ནི་རྒྱ་གར་འཕགས་པའི་ཡུལ༔ ལྷོ་ཕྱོགས་སྐུ་ལ་རྫོགས་པའི་དུར་ཁྲོད་ནས༔ རྒྱས་པའི་ལས་ལ་མཐར་ཕྱིན་དངོས་གྲུབ་བརྙེས༔ གུ་རུ་རཏྣ་ཐོད་ཕྲེང་ཞེས་སུ་གྲགས༔ འཁོར་དུ་རིག་འཛིན་དཔའ་བོ་མཁའ་འགྲོས་བསྐོར༔ གུ་རུ་ཁྱེད་ཀྱི་རྗེས་སུ་བདག་སྒྲུབ་ཀྱིས༔ རྣལ་འབྱོར་བྱིན་གྱིས་བརླབ་ཕྱིར་གཤེགས་སུ་གསོལ༔
ཚེ་བསོད་ཡེ་ཤེས་རྒྱས་པའི་དངོས་གྲུབ་སྩོལ༔ ཨོཾ་ཨཱཿཧཱུྃ་བཛྲ་གུ་རུ་དྷཱེ་ཝ་ཌཱཀྐི་ནཱི་སརྦ་ཛྙཱ་ན་མཎྜལ་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿས་གཉིས་སུ་མེད་པར་གྱུར༔ ཕྱག་དང་མཆོད་པ་གསང་བའི་གཞུང་བཞིན་བྱ༔ ཞེས་པས། ཧོཿ ཇི་ལྟར་ཆུ་ཉིད་ལ་ནི་ཆུ་ཐིམ་ལྟར༔ དབྱེར་མེད་ལྷ་ལ་ལྷ་ཐིམ་ངོ་མཚར་ཆེ༔ གཉིས་མེད་ཆུ་ཟླའི་གར་གྱིས་ཕྱག་འཚལ་ལོ༔ ན་མོ་ན་མ་ཧོཿ
མཆོད་པ་ནི ཨོཾ་ཨཱཿཧཱུྃ༔ དངོས་འབྱོར་ཡིད་སྤྲུལ་འཕྲུལ་དགའི་ལོངས་སྤྱོད་བཞིན༔ ཕྱག་རྒྱ་གར་སོགས་ཕྱི་ནང་གསང་བ་ཡི༔ ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔ རྒྱས་བའི་དཀྱིལ་འཁོར་མ་ལུས་མ་ཉེས་གྱུར་ཅིག༔ ཨོཾ་གུ་རུ་དྷཱེ་ཝ་དྷཱ་ཀི་ནཱི་སརྦ་ཛྙཱ་ན་མཎྜལ་ས་པཱ་རི་ཝ་ར་བཛྲ་ཨརྒྷཾསོགས་ནས་ཤབྡའི་བར་གྱི་ཕྱི་མཆོད་དང་༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་མ་ཧཱ་རཀྟ་མ་ཧཱ་བ་ལིཾ་ཏ་ཁ་ཁ་ཁཱ་ཧི༔ ས་ནང་མཆོད་དང་༔ ཨོཾ་བྷོ་དྷི་ཙིཏྟ་མ་ཧཱ་ཏ་ན་ག་ཎ་པཱུ་ཛ་ཨཱཿཧཱུྂ༔ གིས་གསང་མཆོད་བཅས་འབུལ༔
བསྟོད་པ་ནི༔ ཧྲཱིཿ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལོངས་སྤྱོད་བླ་མ་ཆོས་ཀྱི་རྗེ༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་དབྱེར་མེད་མཆོག་ལ་ཕྱག་འཚལ་བསྟོད༔ ཏྲཱྃ༔ མཉམ་ཉིད་ཡེ་ཤེས་ཀློང་ནས་སྐུ་སྤྲུལ་པ༔ བདེ་ཆེན་ལོངས་སྤྱོད་བླ་མ་ཧེ་རུ་ཀཿ རྒྱས་པའི་ཕྲིན་ལས་མཐར་ཕྱིན་འཁོར་ལོའི་བསྒྱུར༔
རཏྣ་ཐོད་ཕྲེང་རྩལ་ལ་ཕྱག་འཚལ་བསྟོད༔ ཏྲཱྃ༔ བྱིན་རླབས་རྩ་བ་བླ་མ་ཐོད་ཕྲེང་རྩལ༔ དངོས་གྲུབ་རྩ་བ་ཡི་དམ་ཧྱ་གྷྲྀ༔ ཕྲིན་ལས་རྩ་བ་དཔའ་བོ་མཁའ་འགྲོའི་ཚོགས༔ དཀྱིལ་འཁོར་རྫོགས་པའི་ལྷ་ལ་ཕྱག་འཚལ་བསྟོད༔ བཟླས་པར་བསྙེན་པའི་རྣལ་འབྱོར་ནི༔ ཐུགས་དབུས་པདྨ་ཉི་མ་དྲེགས་པའི་སྟེང་༔ རཏྣ་རྟ་མགྲིན་ཡེ་ཤེས་སེམས་དཔའི་ཚུལ༔ སེར་ནག་ནོར་བུ་མཚན་པའི་གྲི་ཐོད་འཛིན༔
རང་འོད་ཡུམ་སྦྱོར་དུར་ཁྲོད་ཆས་རྫོགས་འགྱིང་༔ ཐུགས་ཀར་ཐབས་ཤེས་ཉི་ཟླ་ཁ་སྦྱོར་དབུས༔ ཏྲཱྃ་མཐར་སྔགས་འཁོར་འོད་ཀྱིས་ཞིང་ཀུན་ཁྱབ༔ རྒྱས་བ་སྲས་བཅས་ཀུན་གྱི་ཐུགས་དམ་བསྐང་༔ འགྲོ་དྲུག་སེམས་ཅན་ཀུན་གྱི་ལས་ཉོན་སྦྱངས༔ ཚུར་འདུས་བྱིན་རླབས་དངོས་གྲུབ་རང་ལ་ཐིམ༔ རིག་སྟོང་མི་འགྱུར་ཀ་དག་ཟལ་ཐལ་ངང་༔ ཨོཾ་ཨཱཿཧཱུྃ༔ བཛྲ་མ་ཧཱ་གུ་རུ་རཏྣ་ཐོད་ཕྲེང་རྩལ་སརྦ་སིདྡྷི་ཧཱུྃ༔ འབུམ་ཕྲག་བཞི་བཟླས་དངོས་གྲུབ་ཐོབ་པར་འགྱུར༔
སླར་ཡང་སྔར་བཞིན་ཐུགས་སྲོག་ཏྲཱྃ་སེར་མཐར༔ སྒྲུབ་སྔགས་རང་སྒྲ་སྒྲོག་བཞིན་འཁོར་བ་ལས༔ འོད་ཀྱིས་ཕོག་པས་ཕྱི་སྣོད་གཞལ་ཡས་ཁང་༔ ནང་བཅུད་སེམས་ཅན་ལྷར་གྱུར་སྔགས་ཀྱི་སྒྲ༔ བུང་བ་ཚང་ཞིག་ལྟ་བུར་དི་རི་རི༔ གྲག་སྟོང་བྲག་ཆུ་དྲན་སྟོང་འོད་གསལ་དབྱིངས༔ སྣང་སྲིད་གཞིར་བཞེངས་ཡེ་ཤེས་རྫོགས་པར་གྱུར༔ ཨོཾ་ཨཱཿཧཱུྃ་བཛྲ་གུ་རུ་རཏྣ་ཐོད་ཕྲེང་རྩལ་བཛྲ་ས་མཱ་ཡ་ཛཿསིདྡྷི་ཕ་ལ་ཧཱུྃ་ཨཱཿ འབུམ་ཕྲག་གཅིག་གིས་དངོས་གྲུབ་ཐོབ་པར་འགྱུར༔ ལས་སྦྱོར་ནི༔
སླར་ཡང་ཐུགས་སྲོག་སྔགས་ལས་འོད་ཟེར་ནི༔ གསེར་མདོག་སྣ་ཚོགས་ནོར་བུའི་རྣམ་པ་ཅན༔ གྲངས་མེད་རབ་འཕྲོས་ཕྱི་ནང་ཀུན་ཏུ་ཁྱབ༔ ཚེ་དང་བསོད་ནམས་དཔལ་དང་འབྱོར་བ་དང་༔ ལེགས་ཚོགས་ཡོན་ཏན་ཉམས་རྟོགས་ཡེ་ཤེས་ཀུན༔ ཡར་ཟླ་བཞིན་རྒྱས་ཚུར་འདུས་སྙིང་ཁར་ཐིམ༔ འགྱུར་མེད་རིག་པའི་ཡེ་ཤེས་རྩལ་རྫོགས་གྱུར༔ སྒྲུབ་སྔགས་མཐར༔ སརྦ་ཛྙཱ་ན་པུཥྚིཾ་ཀུ་རུ་སྭཱ་ཧཱ༔ ཁྲི་ཡིས་རྒྱས་པའི་ཕྲིན་ལས་འགྲུབ་པར་འགྱུར༔
རྗེས་ཀྱི་ལས་རིམ་ཕྲིན་ལས་གཞུང་ལྟར་རོ༔ ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གཏད་རྒྱ༔ སྦས་རྒྱ༔ གསང་རྒྱ༔ གུ་ཧྱ༔ ྀཨཚ༔ ཞེས་པའང་འགྲོ་འདུལ་པད་རྒྱལ་གླིང་པའི་སྦས་ཡུལ་པདྨ་བཀོད་ཀྱི་ཆོས་སྡེ་ཡང་དག་པའོ།། །།
སྐུ་གསུམ་དགོངས་འདུས་ལས༔ གུ་རུ་རཏྣ་ཐོད་ཕྲེང་རྩལ་གྱི་གཡང་སྒྲུབ་ནོར་བུ་འོད་འབར་ཞེས་བྱ་བ་བཞུགས་སོ༔ གུ་རུ་རཏྣ་ཐོད་ཕྲེང་རྩལ་ལ་འདུད༔ མ་འོངས་དུས་སུ་ཕྱི་ནང་འབྱུང་བཅུད་ཉམས༔ དབུལ་ཕོངས་མུ་གེས་འགྲོ་རྣམས་ཉམས་ཐག་ཚེ༔ དགོས་འདོད་ཀུན་འབྱུང་ནོར་བུ་འོད་འབར་འདི༔ པདྨ་བདག་གིས་འགྲོ་ལ་བརྩེ་བས་གདམས༔ ས་མ་ཡ༔ བཀྲ་ཤིས་གཡང་ཆགས་རྒུད་སྐྱོན་མ་གོས་པའི༔ གཡང་གི་རྫས་ཀྱིས་ཕྱུར་བུར་བཀང་བ་ཡི༔
བཀྲ་ཤིས་བུམ་བཟང་བཀྲ་ཤིས་གཡང་རྭའི་དབུས༔ སྐུ་གསུང་ཐུགས་ཀྱི་རྟེན་བཅས་མཆོད་པས་སྤྲས༔ བདག་གི་རྣལ་འབྱོར་བླ་མའི་ལས་གཞུང་བསྲང་༔ རྒབ་འདྲེ་བསྐྲད་ཅིང་དམ་རྨུག་བརྩོག་མནོལ་གྲིབ༔ བསངས་ཁྲུས་དག་བྱེད་སྲུང་བའི་འཁོར་ལོ་བསྒོམ༔ མཆོད་བརླབ་རྟེན་བསྐྱེད་སྤྱན་འདྲེན་བཞུགས་གསོལ་དང་༔ ཕྱག་མཆོད་བསྟོད་བཟླས་ཐུགས་དམ་བསྐུལ་བ་དང་༔ དངོས་གྲུབ་ལེན་དང་བཀྲ་ཤིས་གཡང་གཏད་དང་༔ གཏའ་སྡོམ་སྨོན་ལམ་བཀྲ་ཤིས་སྤེལ་བའོ༔ དང་པོ་སྒབ་འདྲེ་བསེ་རག་བསྐྲད་པ་ནི༔
ཧཱུྃ༔ ང་ནི་དབང་དྲག་པདྨ་ཧེ་རུ་ཀཿ ཉོན་ཅིག་བསེ་རག་དབུལ་སྲི་ལྟོགས་འགོང་ཚོགས༔ དབུས་ཀྱི་རི་རབ་ལྷོ་ཕྱོགས་འཛམ་གླིང་འདིར༔ སྤྱི་མཐུན་ཆོས་ནོར་ལོངས་སྤྱོད་སྤེལ་བ་ལ༔ རང་རང་ལས་ཀྱི་དབང་གིས་མི་འཚམས་པའི༔ དབུལ་སྲི་མི་ལ་བསེ་རག་ཞེས་བྱ་བ༔ གང་གི་རྒྱུ་ནི་སེར་སྣའི་རང་གཟུགས་ཏེ༔ རྐྱེན་ནི་རྒྱུ་མཐུན་ཡི་དྭགས་ཡིད་ཀྱི་ལུས༔ སྣ་ཚོགས་གཟུགས་སུ་བརྫུ་ཞིང་དཔལ་གཡང་རྐུ༔
སྣོད་བཅུད་རྟེན་འབྲེལ་ལེགས་ཚོགས་སྤེལ་བ་ལ༔ བྱུང་དང་མི་ཁ་གོད་ཁ་གང་སྟོང་སོགས༔ རྣམ་ཀུན་བར་ཆད་སྣ་ཚོགས་རྒབ་འདྲེ་སྡང་༔ ལྟོགས་འགོང་དབུལ་སྲི་འབྱུང་པོའི་སྡེ་ཚོགས་ཀུན༔ ཚྭ་རཾ་རྒོག་གཡེར་ལ་སོགས་མི་ཁའི་རྫས༔ རང་རང་ཡིད་མཐུན་ཡས་རྟགས་འདི་ལོངས་ལ༔ ལན་ཆགས་བུ་ལོན་འབྲེལ་ཐག་ཆོད་པར་གྱིས༔ མྱུར་དུ་མཐའ་ཡས་རྒྱ་མཚོའི་ཕ་མཐར་སོང་༔ བསྒོ་བའི་བཀའ་ལས་འདའ་ན་ལུས་ངག་ཡིད༔ ཡི་དམ་དྲག་ཏུ་ཁྲོས་པའི་ཏིང་འཛིན་གྱིས༔
རྡུལ་ཕྲན་བཞིན་དུ་བརླག་པར་གདོན་མི་ཟ༔ དེ་བས་ད་ལྟ་ཉིད་དུ་ཕྱིར་དེངས་ཤིག༔ ཧཱུྃ་ཧཱུྃ་ཧཱུྃ༔ ཨུ་ཙ་ཊ་ཡ་ཕཊ྄ཿ ཡེ་ཤེས་ལྔ་ཡི་སྲུང་འཁོར་བརྟན་པར་སྒོམ༔ གཉིས་པ་དག་བྱེད་བསང་ཁྲུས་བྱ་བ་ནི༔ ཨོཾ་ཨཱཿཧཱུྃ༔ ལྷ་ཤིང་བསངས་ཀྱིས་མི་བསང་གང་ཡང་མེད༔ ཆབ་གཙང་ཁྲུས་ཀྱིས་མི་དག་གང་ཡང་མེད༔ གཙང་སྨེ་གཉིས་འཛིན་སེམས་ཀྱི་འཁྲུལ་སྣང་ཆར༔
བརྩོག་མནོལ་དམེ་ཡུག་མི་གཙང་གྲིབ་ཕོག་པས༔ ཕྱི་ནང་འབྱུང་འཁྲུགས་རྟེན་འབྲེལ་ཉེས་ཚོགས་ཀུན༔ འབྱུང་ལྔ་རྣམ་དག་ཡུམ་ལྔའི་མཁའ་དབྱིངས་ཀློང་༔ ཆོས་ཉིད་རྣམ་དག་དབྱིངས་སུ་དག་གྱུར་ཅིག༔ ཨོཾ་ཨེ་ཧོ་ཤུདྡྷེ་ཤུདྡྷེ་སྭཱ་ཧཱ༔ དེ་བཞིན་དུ༔ ཡྃ་ཧོ? བྃ་ཧོ? ལྃ་ཧོ? རྃ་ཧོ? ཨེ་ཡྃ་བྃ་ལྃ་རྃ་ཧོ་ཤུདྡྷེ་ཤུདྡྷེ་སྭཱ་ཧཱ་ཨ་ཨ་སྭཱ་ཧཱ༔ གསུམ་པ་མཆོད་རྫས་ལ་སོགས་བྱིན་རླབས་ནི༔ ཧཱུྃ༔ བདག་ཉིད་ཐུགས་ལས་རྃ་ཡྃ་ཁྃ་གསུམ་འཕྲོས༔
ཡེ་ཤེས་མེ་རླུང་ཆུ་ཡིས་དངོས་འཛིན་སྦྱངས༔ བྷྲཱུྃ་ལས་གནས་ཡུལ་རིན་ཆེན་སེམས་དཔའི་ཞིང་༔ ཏྲཱྃ་ལས་ཡོ་བྱད་ནོར་བའི་དྲྭ་བ་མཛེས༔ ཧཱུྃ་ལས་མཆོད་སྤྲིན་མཁའ་དབྱིངས་གང་བར་གྱུར༔ རྃ་ཡྃ་ཁྃ༔ སྥ་ར་ཎ་ཕཊ྄ཿ བྷྲཱུྃ་ཏྲཱྃ་ཧཱུྃ༔ སྥ་ར་ཎ་ཁཾ༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་ སོགས་ནམ་མཁའ་མཛོད་ཀྱིས་སྔགས་རྒྱས་བརླབས༔ བཞི་པ་མདུན་རྟེན་དམ་ཚིག་བསྐྱེད་པ་ནི༔
ཨོཾ་ཧྱ་གྷྲྀ་ཝ་ཧཱུྃ་ཕཊ྄ཿ ལས་ཆུས་བསངས༔ ཨོཾ་མ་ཧཱ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ སྟོང་ཉིད་འོད་གསལ་དེ་བཞིན་ཉིད་དབྱིངས་ལས༔ རིག་པའི་རང་རྩལ་བྱང་ཆུབ་སེམས་ཀྱི་སྤྲིན༔ མདུན་དུ་འབྱུང་ལྔ་རིམ་བརྩེགས་རི་རབ་སྟེང་༔ བྷྲཱུྃ་ལས་ཕོ་བྲང་རིན་ཆེན་གཞལ་ཡས་ཁང་༔ སྒོ་གྲུ་རྟ་བབ་ཕྱི་ནང་མཚན་རྫོགས་དབུས༔ རིན་ཆེན་ཁྲི་རྐང་རབ་མཐོ་པད་ཟླའི་གདན༔ རབ་ཏུ་ཡངས་ཤིང་འོད་ཕུང་འབར་བའི་དབུས༔
བདག་གི་ཐུགས་ལས་ཏྲཱྃ་ཡིག་སེར་པོ་འཕྲོས༔ འོད་ཟེར་འཕྲོ་འདུ་ཕྱི་ནང་འབྱུང་བཅུད་འདུས༔ འདོད་འབྱུང་རཏྣ་འོད་འབར་རྣམ་པར་གྱུར༔ སྐད་ཅིག་དྲན་རྫོགས་ཡིད་བཞིན་ནོར་བུའི་སྐུ༔ ཨོ་རྒྱན་བླ་མ་རཏྣ་ཐོད་ཕྲེང་རྩལ༔ སྐུ་མདོག་སེར་སྣུམ་བཙོ་མ་གསེར་གྱི་མདོག༔ ཞི་མ་ཁྲོ་ཉམས་རྗེས་ཆགས་འོད་རབ་འབར༔ ཞལ་གཅིག་ཕྱག་གཉིས་གཡས་པས་ནོར་བུ་དང་༔ གཡོན་པས་ནོར་སྐྱུགས་ནེའུ་ལེའི་རྒྱལ་བ་བསྣམས༔ པདྨའི་པྲོག་ཞུ་དར་དང་རིན་ཆེན་བརྒྱན༔
རང་འོད་རིན་ཆེན་ཕག་མོ་གཉིས་མེད་སྦྱོར༔ རིན་ཆེན་གྲི་ཐོད་ཕྱག་རྒྱ་ལྔ་ཡིས་བརྒྱན༔ སྤྱི་བོར་ཚེ་དཔག་མེད་མགོན་རིགས་ཀྱི་བདག༔ དམར་གསལ་མཉམ་བཞག་ཚེ་བུམ་ལོངས་སྐུའི་ཆས༔ ཕྱོགས་བཞིར་པདྨ་འདབ་བཞིར་ནོར་གྱི་ལྷ༔ ཤར་དུ་ཧཱུྃ་ལས་ཐུགས་མཆོག་ནོར་གྱི་ལྷ༔ མགོན་པོ་ཛམ་ནག་བཻ་ཌཱུརྻ་ཡི་མདོག༔ གནོད་སྦྱིན་མོ་མནན་བཞེངས་སྟབས་གསང་རྡོར་སྒྲེང་༔ གཅེར་བུ་ཁྲོ་གཏུམ་བརྗིད་ལྡན་གསུས་སྐྱེམས་རྒྱས༔ ཁམ་ནག་རལ་འཁྱིལ་སྦྲུལ་རྒྱན་ཐོད་ཁྲག་འཛིན༔
མཆན་ཁུང་གཡོན་དུ་ནོར་སྐྱུ་ནེའུ་ལེ་བསྣམས༔ ལྷོ་རུ་ཏྲཱྃ་ལས་ཡོན་ཏན་ནོར་གྱི་ལྷ༔ མགོན་པོ་ཛམ་སེར་འཛམ་བུ་ཆུ་གསེར་མདོག༔ ཞལ་གཅིག་ཕྱག་གཉིས་བརྗིད་ལྡན་གསུས་སྐྱེམས་རྒྱས༔ ཕྱག་གཡས་ཤིང་འབྲས་བིརྦ་རློན་པ་དང་༔ གཡོན་པས་ནོར་སྐྱུག་ནེའུ་ལེ་རྐྱལ་པ་འཛིན༔ རིན་ཆེན་པྲོག་གཞུ་དར་དང་རཏྣས་བརྒྱན༔ ནུབ་ཏུ་ཧྲཱིཿལས་དབང་གི་ནོར་གྱི་ལྷ༔ རིག་བྱེད་དམར་མོ་ཉི་མ་འཆར་ཁའི་མདོག༔ དམ་སྲི་མོ་མནན་བཞེངས་སྟབས་འགྱིངས་བག་ལྡན༔
ཅུང་ཟད་མཆེ་གཙིག་ཁྲོ་ཞིང་ཆགས་པའི་ཉམས༔ དབུ་སྐྲ་ཁམ་ནག་བསིལ་བས་སྐུ་རྒྱབ་ཁེབས༔ ཐོད་སྐམ་རྩེ་ཕྲན་རཏྣ་དར་དཔྱངས་མཛེ༔ ཞལ་གཅིག་སྤྱན་གསུམ་ཕྱག་བཞིའི་དང་པོ་གཉིས༔ པདྨས་མཚན་པའི་ལྕགས་ཀྱུ་ཞགས་པ་དང་༔ འོག་མ་གཉིས་ཀྱིས་པདྨའི་མདའ་གཞུ་འགེང༔ ནུ་མ་འབུར་ཞིང་སྟག་གི་ཤམ་ཐབས་སྤྲས༔ བདེ་ཉམས་རུས་རྒྱན་པདྨའི་ཆུན་པོ་དང་༔ དར་དང་རཏྣ་སྣ་ཚོགས་རྒྱན་གྱིས་བརྒྱན༔ བྱང་དུ་བཻ་ལས་ཕྲིན་ལས་ནོར་གྱི་ལྷ༔
རྣམ་མང་ཐོས་སྲས་སེར་སྨུག་ཆུ་གསེར་མདོག༔ སེངྒེ་ལ་བཅིབས་ལྷ་ཡི་གོ་ཁྲབ་བརྗིད༔ ཞལ་གཅིག་ཕྱག་གཉིས་གཞི་བརྗིད་ཉི་ལྟར་འབར༔ ཞི་མ་ཁྲོ་ཉམས་བརྗིད་ཆགས་སྣུམ་བག་ལྡན༔ ཞལ་གཅིག་ཕྱག་གཉིས་མདུང་དམར་རྒྱལ་མཚན་གཡས༔ གཡོན་པས་ནོར་སྐྱུ་ནེའུ་ལེའི་རྐྱལ་པ་འཛིན༔ དབུ་ལ་རིན་ཆེན་པདྨའི་པྲོག་ཞུ་གསོལ༔ སྙན་ཆ་མགུལ་རྒྱན་ནོར་བུའི་དོ་ཤལ་མཛེས༔ ཡེ་ཤེས་ལས་དང་འཇིག་རྟེན་ལས་གྲུབ་པའི༔ དངོས་གྲུབ་ཆར་འབེབས་རབ་འབྱམས་ནོར་ལྷས་བསྐོར༔
སྒོ་བཞིར་པད་ཟླར་ཛཿཧཱུྃ་བཾ་ཧོཿལས༔ ཚད་མེད་ཕྲིན་ལས་རྣམ་བཞིའི་ལྷ་མོ་བཞི༔ ཤར་སྒོར་འགུགས་བྱེད་དཀར་མོ་ལྕགས་ཀྱུ་འཛིན༔ ལྷོ་སྒོར་སྡོམ་བྱེད་སེར་མོ་ཞགས་པ་འཛིན༔ ནུབ་སྒོར་རྨོངས་བྱེད་དམར་མོ་ལྕགས་སྒྲོག་འཛིན༔ བྱང་དུ་མྱོས་བྱེད་ལྗང་མོ་དྲིལ་བུ་འཛིན༔ གཅེར་བུ་རུས་རྒྱན་ལས་བཞིའི་ཉམས་ལྡན་གསལ༔ གཞན་ཡང་སངས་རྒྱས་བྱང་ཆུབ་སེམས་དཔའ་དང་༔ བླ་མ་ཡི་དམ་མཁའ་འགྲོ་ཆོས་སྐྱོང་ཚོགས༔ ཉི་ཟེར་རྡུལ་ལྟར་འཕྲོ་འདུའི་རང་བཞིན་གྱུར༔
གཙོ་བོའི་ཐུགས་ཀའི་འོད་ཀྱིས་དབང་གི་ལྷ༔ གདན་གསུམ་ཚང་བ་ནམ་མཁའ་གང་བ་ཡིས༔ རྡོ་རྗེའི་གླུ་དང་མེ་ཏོག་ཆར་འབེབས་བཞིན༔ བཀྲ་ཤིས་རྣམ་པ་དུ་མས་དབང་བསྐུར་བས༔ ཕུང་པོ་ལྔ་དང་རྣམ་དག་ཡེ་ཤེས་ལྔ༔ མངོན་གྱུར་རྒྱལ་བ་རིགས་ལྔས་དབུ་བརྒྱན་གྱུར༔ ཏྲཱྃ་ཧཱུྃ་ཨོཾ་ཧྲཱི་ཨཱཿ ཨ་བྷི་ཥིཉྩ་མཾ༔ ཀུན་གྱི་གནས་གསུམ་འབྲུ་གསུམ་མཚན་པ་ལས༔ རྒྱལ་ཀུན་རྡོ་རྗེ་གསུམ་གྱི་ངོ་བོར་གྱུར༔
ཨོཾ་ཨཱཿཧཱུྃ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཐུགས་སྲོག་འོད་ཀྱིས་བསྐུལ་བས་ཡེ་ཤེས་ཀྱིས༔ འཁོར་ལོ་མདུན་གྱི་ནམ་མཁར་ས་མཱ་ཛཿ ལྔ་པ་ཡེ་ཤེས་འཁོར་ལོར་སྤྱན་འདྲེན་ནི༔ ཧཱུྃ༔ གླིང་གི་གླིང་མཆོག་དག་པ་རྔ་ཡབ་གླིང་༔ དཔལ་རི་པདྨ་འོད་ཀྱིས་གཞལ་ཡས་ནས༔ རྩ་གསུམ་འདུས་ཞལ་གུ་རུ་ཡིད་བཞིན་ནོར༔ ཐུགས་རྗེའི་སྒྱུ་འཕྲུལ་བཀོད་པ་བསམ་ཡས་ལས༔ ཉམ་ཐག་འགྲོ་བའི་དབུལ་ཕོངས་སེལ་བའི་ཕྱིར༔
རྒྱས་པའི་ལས་མཛད་རཏྣ་ཐོད་ཕྲེང་རྩལ༔ ཡེ་ཤེས་འཇིག་རྟེན་ལས་ལ་གྲུབ་པ་ཡི༔ རབ་འབྱམས་ནོར་ལྷ་རྒྱ་མཚོའི་ཚོགས་དང་བཅས༔ ཐུགས་རྗེའི་དབང་གིས་གནས་འདིར་གཤེགས་སུ་གསོལ༔ ཨོཾ་ཨཱཿཧཱུྃ་བཛྲ་གུ་རུ་རཏྣ་ཐོད་ཕྲེང་རྩལ་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ དྲུག་པ་གཉིས་མེད་བཞུགས་གསོལ་ནི༔ ཧཱུྃ༔ བཀྲ་ཤིས་འོད་འབར་གཡང་གི་ཕོ་བྲང་འདིར༔ ཐབས་ཤེས་ཉི་ཟླ་བཞུགས་གནས་དྭངས་རེ་སྤྲོ༔
གུ་རུ་རྩ་གསུམ་ནོར་ལྷ་རབ་འབྱམས་ཚོགས༔ གང་འདོད་དངོས་གྲུབ་སྩོལ་ཕྱིར་དགྱེས་བཞུགས་གསོལ༔ བཛྲ་ས་མ་ཡ་ཏིཥྛ་ལྷན༔ བདུན་པ་ཕྱག་འཚལ་ནི༔ ན་མོཿ སྐྱེ་འགག་འགྱུར་མེད་ཕྲིན་ལས་རབ་འབྱམས་རྫོགས༔ རང་བྱུང་ཐུགས་རྗེས་འགྲོ་བའི་དབུལ་ཕོང་སེལ༔ དངོས་གྲུབ་ཆར་འབེབས་རྩ་གསུམ་ནོར་གྱི་ལྷ༔ དཀྱིལ་འཁོར་ལྷ་ཚོགས་རྣམས་ལ་ཕྱག་འཚལ་ལོ༔ ཨ་ཏི་པུ་ཧོ༔
པྲ་ཏཱིཙྪ་ཧོཿ བརྒྱད་པ་མཆོད་པ་འབུལ་བ་ནི༔ ཨོཾ་ཨཱཿཧཱུྃ༔ དངོས་འབྱོར་ཡིད་སྤྲུལ་འཕྲུལ་དགའི་ལོངས་སྤྱོད་བཞིན༔ ཉེར་སྤྱོད་འདོད་ཡོན་བཀྲ་ཤིས་རྫས་རྟགས་སོགས༔ ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔ རྩ་གསུམ་ནོར་ལྷའི་ལྷ་ཚོགས་མཉེས་གྱུར་ཅིག༔ ཨོཾ་བཛྲ་པུཥྤེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་དྷཱ་ཏུ་པཱུ་ཛ་ཧོཿ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ མ་ཧཱ་ཏ་ན་ག་ཎ་པཱུ་ཛ་ཧོཿ
དགུ་པ་རྡོ་རྗེ་གླུ་ཡི་བསྟོད་པ་ནི༔ ཧཱུྃ༔ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལོགས་སྤྱོད་བླ་མ་ཆོས་ཀྱི་རྗེ༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ ཧཱུྃ༔ ཐུགས་རྗེའི་སྒྱུ་འཕྲུལ་བཀོད་པ་བསམ་ཡས་ལས༔ རྒྱས་པའི་ལས་མཛད་རཏྣ་ཐོད་ཕྲེང་རྩལ༔ དགོས་འདོད་རེ་སྐོང་རབ་འབྱམས་ནོར་ལྷའི་རྗེ༔
དངོས་གྲུབ་ཆར་འབེབས་ཁྱོད་ལ་ཕྱག་འཚལ་བསྟོད༔ ཧཱུྃ༔ ཐུགས་ཀྱི་ནོར་ལྷ་མགོན་པོ་ཛམྦྷ་ལ༔ དབྱིག་གི་ཆར་འབེབས་བཻཌཱུརྻ་ཡི་མདོག༔ གྲི་ཐོད་འཛིན་ཅིང་སྦྲུལ་གྱི་ཆུན་པོས་བརྒྱན༔ དངོས་གྲུབ་ཀུན་འབྱུང་ཁྱོད་ལ་ཕྱག་འཚལ་བསྟོད༔ ཏྲཱཾ༔ ཡོན་ཏན་ནོར་ལྷ་ཨརྻ་ཛམྦྷ་ལ༔ འདོད་རྒུ་མཆོག་སྩོལ་བཙོ་མ་གསེར་གྱི་མདོག༔ ཤིང་འབྲས་ནེའུ་ལེ་འཛིན་ཅིང་རཏྣས་བརྒྱན༔
འབྱོར་དྲུག་རྒྱས་མཛད་ཁྱོད་ལ་ཕྱག་འཚལ་བསྟོད༔ ཧྲཱིཿ དབང་གི་ནོར་ལྷ་བཅོམ་ལྡན་རིག་བྱེད་ཡུམ༔ ཁམས་གསུམ་དབང་བསྡུད་པདྨ་རཱ་གའི་མདོག༔ ལྕགས་ཀྱུ་ཞགས་པ་པདྨའི་མདའ་གཞུ་འགེང་༔ མོས་བཞི་དབང་མཛད་ཡུམ་ལ་ཕྱག་འཚལ་བསྟོད༔ བཻཿ ཕྲིན་ལས་ནོར་ལྷ་བྱང་སྐྱོང་རྣམ་ཐོས་སྲས༔ རྒྱས་མཛད་གསེར་མདོག་རྩལ་ཆེན་སེངྒེ་བཞོན༔ མདུང་དམར་རྒྱལ་མཚན་ནོར་འཛིན་གོ་ཁྲབ་བརྗིད༔
འགྲོ་བའི་རོ་སྐོང་ཁྱོད་ལ་ཕྱག་འཚལ་བསྟོད༔ ཛཿ སྒོ་བཞིར་ཚད་མེད་ཕྲིན་ལས་རྣམ་བཞིའི་ཡུམ༔ དཀར་སེར་དམར་ལྗང་རིགས་ཀྱི་ཕྲིན་ལས་མདོག༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་འཛིན༔ ལས་བཞིའི་དངོས་གྲུབ་སྲུང་ལ་ཕྱག་འཚལ་བསྟོད༔ ཧཱུྃ༔ གཞན་ཡང་རྩ་གསུམ་ནོར་ལྷའི་དཀྱིལ་འཁོར་འདིར༔ དམ་ཚིག་ཐུགས་རྗེའི་དབང་གིས་འདུས་པ་ཡི༔ ཡེ་ཤེས་འཇིག་རྟེན་རབ་འབྱམས་ནོར་གྱི་ལྷ༔
སྤྲིན་ལྟར་གཏིབ་པའི་ཚོགས་ལ་ཕྱག་འཚལ་བསྟོད༔ ཧཱུྃ༔ བླ་མ་ནོར་ལྷའི་དཀྱིལ་འཁོར་ལྷ་ཚོགས་ལ༔ རྩེ་གཅིག་གསོལ་བཏབ་མཆོད་བསྟོད་བྱིན་རླབས་ཀྱིས༔ འགྲོ་རྣམས་དབུལ་བའི་སྡུག་བསྔལ་ལས་གྲོལ་ཏེ༔ དཔལ་འབྱོར་ལོངས་སྤྱོད་རྒྱས་པར་མཛད་དུ་གསོལ༔ བཅུ་པ་ཛཔ྄་བཟླ་བ་ནི༔ ཧྲཱིཿ རིགས་བདག་ཚེ་དཔག་མེད་མགོན་ཐུགས་ཀ་རུ༔ ཟླ་སྟེང་ཧྲཱིཿདམར་མཐའ་མར་རྩ་བའི་སྔགས༔
གཡས་འཁོར་འོད་ཀྱིས་རྒྱལ་མཆོད་དབང་བྱིན་བསྡུས༔ འཁོར་འདས་ཚེ་བཅུད་བདུད་རྩིའི་རྣམ་པར་དྲངས༔ ཕྱག་གི་བུམ་ནང་གང་ནས་ཕྱིར་ལུད་ཏེ༔ བདག་གི་ཚངས་བུག་ནས་ཞུགས་ལུས་ཀུན་གང་༔ ནད་གདོན་ཚེ་ཡི་བར་ཆད་ཀུན་ཞི་ཞིང་༔ ཚེ་དང་བསོད་ནམས་ཡེ་ཤེས་རྒྱས་པར་ བསམ༔ ཨོཾ་ཨ་མ་ར་ཎི་ཛི་ཝནྟེ་ཡེ་སྭཱ་ཧཱ༔ ཅི་མང་བཟླས་པས་ནད་གདོན་བར་ཆད་ཞི༔ ཚེ་དང་བསོད་ནམས་ཡེ་ཤེས་རྒྱས་པ་དང་༔ དུས་མ་ཡིན་པའི་འཆི་བ་བཟློག་པར་འགྱུར༔
གཙོ་བོ་རཏྣ་ཐོད་ཕྲེང་ཐུགས་ཀ་རུ༔ ཟླ་སྟེང་རིན་ཆེན་འོད་འབར་ནང་ཁོངས་སུ༔ ཏྲཱྃ་མཐར་སྔགས་ཕྲེང་སེར་པོ་གཡས་སུ་འཁོར༔ འོད་འཕྲོས་ཕྱོགས་དུས་རྒྱལ་བ་རབ་འབྱམས་མཆོད༔ ཐམས་ཅད་གུ་རུ་རཏྣ་ཐོད་ཕྲེང་གི༔ ལྷ་སྔགས་ཕྱག་རྒྱའི་རྣམ་པར་སིབ་སིབ་བྱོན༔ བདག་མདུན་རྟེན་རྫས་ལ་ཐིམ་གཟི་འོད་འབར༔ འོད་ཟེར་མར་འཕྲོས་མ་དག་སྣོད་བཅུད་ཀྱི༔ བཅུད་ཉམས་རྒུད་པའི་དབུལ་ཕོངས་སྡུག་བསྔལ་བསལ༔ སྣོད་བཅུད་རིན་ཆེན་སེམས་དཔའི་ཞིང་དུ་གྱུར༔
ཨོཾ་ཨཱཿཧཱུྃ་བཛྲ་གུ་རུ་རཏྣ་ཐོད་ཕྲེང་རྩལ་སརྦ་སིདྡྷི་ཕ་ལ་ཧཱུྃ༔ འདི་ཉིད་ཁོ་ན་གཙོ་བོར་འབད་དེ་བཟླ༔ མཆོག་དང་ཐུན་མོང་དངོས་གྲུབ་མ་ལུས་ཐོབ༔ ཛམ་ནག་ཐུགས་ཀར་ཟླ་སྟེང་ཧཱུྃ་མཐིང་མཐར༔ སྔགས་འཁོར་འོད་ཀྱིས་སྣོད་བཅུད་འབྱུང་བ་ལྔའི༔ བཅུད་བསྡུས་སྣ་ཚོགས་ནོར་བུའི་ཆར་བབ་སྟེ༔ གནས་ཁང་བང་མཛོད་ལྟེམ་ལྟེམ་གང་བར་ བསམ༔ ཨོཾ་ཨིནྡྲ་ནི་མུ་ཁཾ་སྦྲ་མ་རི་སྭཱ་ཧཱ༔ ཞེས་བཟླས༔ རིན་ཆེན་དབྱིག་དང་ནོར་ཕྱུགས་འཕེལ༔
ཛམ་སེར་ཐུགས་ཀར་ཟླ་སྟེང་ཏྲཱཾ་སེར་མཐར༔ སྔགས་འཁོར་འོད་ཀྱིས་སྣོད་བཅུད་རྒུད་པ་སེལ༔ ཚེ་དང་བསོད་ནམས་དཔལ་དང་འབྱོར་པ་རྒྱས༔ འབྲུ་ནོར་ལོངས་སྤྱོད་ཤིང་འབྲས་བིརྦ་ཡི༔ རྣམ་པར་ཆར་བཞིན་བསྡུས་ཏེ་ཡུལ་ཁམས་སའི༔ ཁྱོན་གང་འབྲུ་ནོར་ལོངས་སྤྱོད་རྒྱས་པར་ བསམ༔ ཨོཾ་ཛམྦྷ་ལ་ཛ་ལེནྡྲ་ཡེ་སྭཱ་ཧཱ༔ ཞེས་བཟླས༔ འབྲུ་ནོར་ས་བཅུད་ལོངས་སྤྱོད་འཕེལ༔ རིག་བྱེད་ལྷ་མོའི་ཐུགས་ཀར་ཉི་གདན་ལ༔
པདྨ་ཧྲཱུྃཿདམར་མཐའ་མར་རང་སྔགས་ནི༔ གཡོན་འཁོར་འོད་ཀྱིས་འཁོར་འདས་རྟེན་གཡོའི་ཁམས༔ རྒྱལ་བློན་བཙུན་མོ་ཆེ་རྒུ་གཉན་བཅུ་དང་༔ ལྷ་ཀླུ་མི་མ་ཡིན་གྱི་རྒྱུད་བསྐུལ་ནས༔ ཁབ་ལེན་རྡོ་ཡི་ལྕགས་ཕྱེ་བླང་བ་བཞིན༔ གང་མོས་ཟས་ནོར་འདོད་རྒུ་དབང་དུ་བསྡུས༔ བདག་མདུན་སྒྲུབ་རྫས་རྣམས་ལ་ཐིམ་པར་ བསམ༔ ཨོཾ་ཀུ་རུ་ཀུལླེ་སྭཱ་ཧཱ༔ ཞེས་བཟླས༔ ཁམས་གསུམ་མ་ལུས་དབང་འདུས་འགྱུར༔
རྣམ་སྲས་ཐུགས་ཀར་ཟླ་སྟེང་བཻཿསེར་མཐར༔ སྔགས་འཁོར་འོད་ཀྱིས་རབ་འབྱམས་ནོར་གྱི་ལྷ༔ རྒྱུད་བསྐུལ་འཇིག་རྟེན་ཁམས་ན་སྲིད་པ་ཡི༔ དཔལ་འབྱོར་ལོངས་སྤྱོད་ཟས་ནོར་དབང་དུ་བསྡུས༔ བདག་མདུན་རྟེན་རྫས་ལ་ཐིམ་ཡིད་བཞིན་གྱི༔ ནོར་བུ་དབང་གི་རྒྱལ་པོ་དངོས་སུ་གྱུར༔ ཨོཾ་བཻ་ཤྲ་མ་ཎ་ཡེ་སྭཱ་ཧཱ༔ ཞེས་བཟླས༔ འབྲུ་ནོར་ལོངས་སྤྱོད་རྐང་འགྲོ་འཕེལ༔ གཙོ་བོའི་ཐུགས་ཀའི་འོད་ཀྱིས་ཕྱོགས་བཞི་ཡི༔
ལྷ་མོ་བཞི་བསྐུལ་རང་རང་ཕྲིན་ལས་བཞིས༔ ཕྱྭ་གཡང་ལོངས་སྤྱོད་འགུགས་བསྟིམ་རྒྱས་གདབ་ཏེ༔ ནམ་ཡང་མི་ཉམས་སྲུང་བའི་ལས་བྱེད་ བསམ༔ ཨོཾ་མ་མ་ཛཿཧཱུྃ་བཾ་ཧོ་སརྦ་བ་སུ་རཏྣ་རཀྵནྟུ་སྭཱ་ཧཱ༔ ཞེས་བཟླས༔ ཕྱྭ་གཡང་མི་ཉམས་སྲུང་བར་འགྱུར༔ ས་མ་ཡ༔ བཅུ་གཅིག་པ་ཐུགས་དམ་བསྐུལ་བ་ནི༔ སྤོས་གཏུལ་རོལ་མོ་གདུང་བས་དབྱངས་ཀྱིས་བསྐུལ༔ ཧྲཱིཿ
སྟེང་གི་ཕྱོགས་ནས་དངོས་གྲུབ་བསྐུལ་བའི་ལྷ༔ བཅོམ་ལྡན་མགོན་པོ་ཡེ་ཤེས་ཚེ་དཔག་མེད༔ སྐུ་མདོག་དམར་པོ་པདྨ་རཱ་གའི་མདངས༔ ཞལ་གཅིག་ཕྱག་གཉིས་མཉམ་བཞག་ཚེ་བུམ་འཛིན༔ མདའ་དར་གཡབ་ཅིང་གདུང་བས་བསྐུལ་ལགས་ན༔ སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔ ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔ ཚེ་དང་ཡེ་ཤེས་དཔག་མེད་འཕེལ་བ་དང་༔ མི་འགྱུར་རྡོ་རྗེ་ཚེ་ཡི་དངོས་གྲུབ་སྩོལ༔ ཨོཾ་ཨ་མ་ར་ཎྀ་ཛི་ཝནྟེ་ཡེ་སྭཱ་ཧཱ༔
ཨོཾ་ཚེ་བྷྲཱུྃ་གཡུ་བྷྲཱུྃ་གཡུ་ཚེ་བྷྲཱུྃ་ཛྙཱ་ན་པུཥྚིཾ་ཀུ་རུ་ཡེ་སྭཱ་ཧཱ༔ ཧཱུྃ༔ དབུས་ཀྱི་ཕྱོགས་ནས་དངོས་གྲུབ་བསྐུལ་བའི་ལྷ༔ རྒྱས་པའི་ལས་མཛད་རཏྣ་ཐོད་ཕྲེང་རྩལ༔ སྐུ་མདོག་སེར་པོ་གཙོ་མ་གསེར་གྱི་མདོག༔ ཞལ་གཅིག་ཕྱག་གཉིས་རིན་ཆེན་ནོར་སྐྱུག་འཛིན༔ མདའ་དར་གཡབ་ཅིང་གདུང་བས་བསྐུལ་ལགས་ན༔ སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔ ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔ ཕྱོགས་བཅུའི་ནོར་དང་ལོངས་སྤྱོད་བཅུད་བསྡུསལ༔
དབུལ་ཕོངས་འཇིགས་ལས་སྒྲོལ་བའི་དངོས་གྲུབ་སྩོལ༔ ཨོཾ་ཨཱཿཧཱུྃ་བཛྲ་གུ་རུ་རཏྣ་ཐོད་ཕྲེང་རྩལ་སརྦ་སིདྡྷི་ཕ་ལ་ཧཱུྃ་ཨཱཿ ཨོཾ་རཏྣ་པུནྱཻ་སྭསྟི་སིདྡྷི་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ ཤར་གྱི་ཕྱོགས་ནས་དངོས་གྲུབ་བསྐུལ་བའི་ལྷ༔ ཐུགས་ཀྱི་ནོར་ལྷ་མགོན་པོ་ཛམྦྷ་ལ༔ སྐུ་མདོག་སྔོན་པོ་བཻཌཱུརྻ་ཡི་མདོག༔ ཞལ་གཅིག་ཕྱག་གཉིས་ཐོད་ཁྲག་ནེའུ་ལེ་འཛིན༔ མདའ་དར་གཡབ་ཅིང་གདུང་བས་བསྐུལ་ལགས་ན༔ སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔
ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔ རིན་ཆེན་སྣ་ཚོགས་དབྱིག་ནོར་ཆར་བཞིན་ཕོབ༔ གང་འདོད་བསོད་ནམས་ལོངས་སྤྱོད་འཕེལ་བར་མཛོད༔ ཨོཾ་ཨིནྡྲ་ནི་མུ་ཁཾ་བྷྱ་མ་རི་སྭཱ་ཧཱ༔ ཨོཾ་རཏྣ་པུནྱཻ་སྭསྟི་སིདྡྷ་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ ལྷོ་ཡི་ཕྱོགས་ནས་དངོས་གྲུབ་བསྐུལ་བའི་ལྷ༔ ཡོན་ཏན་ནོར་ལྷ་མགོན་པོ་ཛམྦྷ་ལ༔ སྐུ་མདོག་སེར་སྨུག་འཛམ་བུ་ཆུ་གསེར་མདངས༔ ཞལ་གཅིག་ཕྱག་གཉིས་ཤིང་འབྲས་ནེའུ་ལེ་འཛིན༔
མདའ་དར་གཡབ་ཅིང་གདུང་བས་བསྐུལ་ལགས་ན༔ སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔ ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔ ཕྱོགས་བཅུའི་འབྲུ་ནོར་ལོངས་སྤྱོད་ཆར་བཞིན་བསྡུས༔ ས་བཅུད་ལོ་ཐོག་འབྲུ་རིགས་རྒྱས་པར་མཛོད༔ ཨོཾ་ཛམྦྷ་ལ་ཛ་ལེནྡྲ་ཡེ་སྭཱ་ཧཱ༔ ཨོཾ་རཏྣ་པུནྱཻ་སྭསྟི་སིདྡྷ་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ ནུབ་ཀྱི་ཕྱོགས་ནས་དངོས་གྲུབ་བསྐུལ་བའི་ལྷ༔ གསུང་གི་ནོར་ལྷ་བཅོམ་ལྡན་རིག་བྱེད་མ༔
སྐུ་མདོག་དམར་སེར་ཉི་མ་འཆར་ཁའི་མདངས༔ ཞལ་གཅིག་ཕྱག་བཞི་ལྕགས་ཀྱུ་ཞགས་པ་དང་༔ རབ་མཛེས་ཨུཏྤལ་མཚན་པའི་མདའ་གཞུ་འགེང་༔ མདའ་དར་གཡབ་ཅིང་གདུང་བས་བསྐུལ་ལགས་ན༔ སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔ ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔ ལྷ་འདྲེ་མི་གསུམ་སྲོག་སྙིང་གནད་ནས་བསྐུལ༔ ཁམས་གསུམ་དབང་བསྡུས་ཟས་ནོར་ཆར་འབེབས་མཛོད༔ ཨོཾ་ཀུ་རུ་ཀུལླེ་ཧྲཱིཿསྭཱ་ཧཱ༔ ཨོཾ་རཏྣ་པུནྱཻ་སྭསྟི་སིདྡྷི་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔
ཧཱུྃ༔ བྱང་གི་ཕྱོགས་ནས་དངོས་གྲུབ་བསྐུལ་བའི་ལྷ༔ ཕྲིན་ལས་ནོར་ལྷ་རྒྱལ་ཆེན་རྣམ་ཐོས་སྲས༔ སྐུ་མདོག་གསེར་པོ་ལྷ་ཡི་གོ་ཁྲབ་བརྗིད༔ སེངྒེ་ལ་བཅིབས་མདུང་དམར་རྒྱལ་མཚན་འཛིན༔ མདའ་དར་གཡབ་ཅིང་གདུང་བས་བསྐུལ་ལགས་ན༔ སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔ ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔ གླིང་བཞི་སྲིད་པའི་ལོངས་སྤྱོད་ཀུན་བསྡུས་ལ༔ རྟ་དྲེལ་གནག་ལུག་རྐང་བཞི་འཕེལ་རྒྱས་མཛོད༔
ཨོཾ་བཻ་ཤྲ་མ་ཎ་ཡེ་སྭཱ་ཧཱ༔ ཨོཾ་རཏྣ་པུནྱཻ་སྭསྟི་སིདྡྷི་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ ཛཿ དཀྱིལ་འཁོར་སྒོ་བཞིར་དངོས་གྲུབ་བསྐུལ་བའི་ལྷ༔ ཚད་མེད་རྣམ་བཞི་དག་པའི་ལྷ་མོ་བཞི༔ དཀར་སེར་དམར་ལྗང་ལས་བཞིའི་ཉམས་དང་ལྡན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་འཛིན༔ མདའ་དར་ཡབ་ཅིང་གདུང་བས་བསྐུལ་ལགས་ན༔ སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔ ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔
ཕྱྭ་གཡང་ལོངས་སྤྱོད་འགུགས་བསྟིམ་རྒྱས་ཐོབ་ལ༔ མི་ཉམས་གཏའ་སྡོམ་སྲུང་མའི་ཕྲིན་ལས་མཛོད༔ ཨོཾ་མ་མ་ཛཿཧཱུྃ་བཾ་ཧོ་སརྦ་བཱ་སུ་རཏྣ་རཀྵནྟུ་སྭཱ་ཧཱ༔ ཨོཾ་རཏྣ་པུནྱཻ་སྭསྟི་སིདྡྷི་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ ཧཱུྃ༔ གཞན་ཡང་ཕྱོགས་བཅུ་ཀུན་ན་ལེགས་བཞུགས་པའི༔ འགྲོ་བའི་དོན་ལ་དགོངས་མཛོད་དཀོན་མཆོག་གསུམ༔ བཀའ་སྡོད་ཕྱོགས་བཅུའི་དཀར་ཕྱོགས་སྐྱོང་བའི་ཚོགས༔ དཔག་མེད་རྫུ་འཕྲུལ་མངའ་བའི་སྲུང་མ་རྣམས༔ མདའ་དར་གཡབ་ཅིང་གདུང་བས་བསྐུལ་ལགས་ན༔
སྔོན་གྱི་ཐུགས་དམ་མ་གཡེལ་དབྱིངས་ནས་བཞེངས༔ ཕྱག་འཚལ་མཆོད་པ་འབུལ་ལོ་དངོས་གྲུབ་སྩོལ༔ ཕྱོགས་བཅུའི་སངས་རྒྱས་བྱང་སེམས་ཐུགས་རྗེའི་གཡང་༔ རྩ་བརྒྱུད་བླ་མ་རྣམས་ཀྱི་བྱིན་རླབས་གཡང་༔ ཡི་དམ་ལྷ་ཚོགས་རྣམས་ཀྱི་དངོས་གྲུབ་གཡང་༔ དེ་རིང་བཀྲ་ཤིས་གནས་འདིར་གཡང་དུ་ལེན༔ གཡང་དེས་སྲིད་པའི་མཚོ་ལས་བསྒྲོལ་བར་མཛོད༔ མ་མོ་མཁའ་འགྲོ་རྒྱ་མཚོའི་ཕྲིན་ལས་གཡང་༔ རྡོ་རྗེ་ཆོས་སྐྱོང་རྣམས་ཀྱི་མཐུ་རྩལ་གཡང་༔

དཀར་ཕྱོགས་སྐྱོང་བ་རྣམས་ཀྱི་སྡོང་གྲོགས་གཡང་༔ དེ་རིང་བཀྲ་ཤིས་གནས་འདིར་གཡང་དུ་ལེན༔ གཡང་དེས་བསམ་དོན་ཆོས་བཞིན་འགྲུབ་པར་མཛོད༔ སྟེང་ཕྱོགས་ལྷ་གནས་རྣམས་ཀྱི་དཔལ་གྱི་གཡང་༔ འོག་ཕྱོགས་ཀླུ་ཡི་ཡུལ་གྱི་འབྱོར་པའི་གཡང་༔ བར་ཕྱོགས་གླིང་བཞི་མི་ཡི་ཆོས་ནོར་གཡང་༔ དེ་རིང་བཀྲ་ཤིས་གནས་འདིར་གཡང་དུ་ལེན༔ གཡང་དེས་དཔལ་འབྱོར་ཚེ་བསོད་རྒྱས་པར་མཛོད༔ མི་དབང་རྒྱལ་བློན་སྟོབས་འབྱོར་མངའ་ཐང་གཡང་༔ མཁས་གྲུབ་རྟོགས་ལྡན་རྣམ་དཔྱོད་རིག་པའི་གཡང་༔ བཙན་ཕྱུག་ཕན་དང་འཛོམས་པ་དཔལ་གྱི་གཡང་༔
དེ་རིང་བཀྲ་ཤིས་གནས་འདིར་གཡང་དུ་ལེན༔ གཡང་དེས་འདོད་རྒུ་ཕུན་སུམ་ཚོགས་པར་མཛོད༔ འཆི་བ་མེད་པ་རྡོ་རྗེ་ཚེ་ཡི་གཡང་༔ ན་བ་མེད་པ་རྒས་མེད་ལང་ཚོའི་གཡང་༔ སྡུག་བསྔལ་མེད་པ་མི་ཚེ་བདེ་བའི་གཡང་༔ དེ་རིང་བཀྲ་ཤིས་གནས་འདིར་གཡང་དུ་ལེན༔ གཡང་དེས་བདེ་སྐྱིད་ཕུན་སུམ་ཚོགས་པར་མཛོད༔ སྣོད་ཀྱི་བཅུད་འཕེལ་འབྲུ་རིགས་འཁྲུངས་པའི་གཡང་༔ བཅུད་ལ་གཡང་འཕེལ་འཛད་མེད་ཟས་གོས་གཡང་༔ བསོད་ནམས་གཡང་འཕེལ་རྐང་བཞི་ཕྱུགས་ཀྱི་གཡང་༔
དེ་རིང་བཀྲ་ཤིས་གནས་འདིར་གཡང་དུ་ལེན༔ གཡང་དེས་སྣོད་བཅུད་དགེ་ལེགས་འཕེལ་རྒྱས་མཛོད༔ ཕན་བདེའི་འབྱུང་གནས་སངས་རྒྱས་བསྟན་པའི་གཡང་༔ དེར་འཛིན་སྐྱེ་མཆོག་འཕགས་ཚོགས་དགེ་འདུན་གཡང་༔ ཞབས་ཏོག་ཕུན་ཚོགས་ཁྱིམ་བདག་འབྱོར་ལྡན་གཡང་༔ དེ་རིང་བཀྲ་ཤིས་གནས་འདིར་གཡང་དུ་ལེན༔ གཡང་དེས་དོན་གཉིས་བསམ་རྒུ་ལྷུན་འགྲུབ་ཤོག༔ ཨོཾ་ཡ་དྷརྨ་ སོགས་ནས་ ཤྲ་མ་ཎ༔ ཨོཾ་རཏྣ་པུནྱཻ་སྭསྟི་སིདྡྷི་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ བཅུ་གཉིས་པ་དངོས་གྲུབ་ལེན་པ་ནི༔
ཧཱུྃ༔ ཡིད་བཞིན་ནོར་ལྷར་འགྲོ་བའི་རེ་སྐོང་བའི༔ བླ་མ་ནོར་ལྷའི་ལྷ་ཚོགས་དགོངས་སུ་གསོལ༔ སྐུ་གསུང་ཐུགས་ཀྱི་བྷ་ག་ཡངས་པ་ནས༔ ཕྱག་རྒྱ་ཆེན་པོ་མཆོག་གི་དངོས་གྲུབ་དང་༔ ལས་བཞི་གྲུབ་བརྒྱད་ཐུན་མོང་ལས་རབ་འབྱམས༔ ཚེ་བསོད་སྙན་གྲགས་སྟོབས་དཔལ་མངའ་ཐང་དང་༔ ཟས་ནོར་ལོངས་སྤྱོད་འདོད་རྒུ་འབྱུང་བ་ཡི༔ དངོས་གྲུབ་མ་ལུས་བསྩལ་ཞིང་བརྟན་པར་མཛོད༔ ཨོཾ་ཨཱཿཧཱུྃ་བཛྲ་གུ་རུ་རཏྣ་ཐོད་ཕྲེང་རྩལ་སརྦ་སིདྡྷི་ཕ་ལ་ཧཱུྃ་ཕཊ྄ཿ
ཀཱ་ཡ་ཝཱཀྐ་ཙིཏྟ་སརྦ་ཀརྨ་སིདྡྷི་ཕ་ལ་ཧཱུྃ༔ ཞེས་བསྐུལ་དངོས་གྲུབ་བླང་ཞིང་རྫས་ལ་རོལ༔ ཚོགས་ཀྱི་འཁོར་ལོས་མཆོད་ཅིང་ཉམས་ཆགས་སྐོར༔ བཅུ་གསུམ་བཀྲ་ཤིས་དངོས་གྲུབ་གཡང་གཏད་ནི༔ སྦྱིན་བདག་ཁྲུས་དབྱུང་སྲུང་བའི་འཁོར་ལོར་སྒོམ༔ སྐྱབས་སེམས་སྡོམ་སྦྱིན་བསགས་སྦྱང་སྔོན་དུ་བཏང་༔ ལྷར་བསྐྱེད་བྱིན་དབབ་ཡེ་ཤེས་བརྟན་པར་བྱས༔ གཏེར་བུམ་ཐོགས་ལ༔ ཧཱུྃ༔ བཀྲ་ཤིས་གང་ཞིག་འདོད་འབྱུང་བུམ་བཟང་འདི༔
འཛད་མེད་འདོད་རྒུ་ཡུན་གྱི་དཔལ་སྟེར་བ༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ འཛད་མེད་གཏེར་ལ་སྤྱོད་པས་བཀྲ་ཤིས་ཤོག༔ ཨོཾ་རཏྣ་ཀམ་བྷ་ཨ་བྷི་ཥིཉྩ་སིདྡྷི་ཧོཿ རྟེན་སྙིང་བརྗོད་དེ་སྤྱི་བོར་བཞག་ཅིང་ལག་ཏུ་གཏད༔ གཡང་གཏོར་ཐོགས་ལ༔ ཧཱུྃ༔ བཀྲ་ཤིས་གང་ཞིག་སྒྲུབ་གཏོར་རིན་ཆེན་འབར༔ གཡང་ཞག་འཁྱིལ་བས་བསོད་ནམས་ལོངས་སྤྱོད་འཕེལ༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔
ཟས་ནོར་འདོད་རྒུ་འབྱུང་བས་བཀྲ་ཤིས་ཤོག༔ རྟེན་སྙིང་དང་༔ སྭསྟི་བྷ་ལིངྟ་མངྒ་ལཾ་ཨ་བྷི་ཥིཉྩ་སིདྡྷི་ཧོཿ གནས་གསུམ་བཞག་ལ་རས་མ་ལོངས་སུ་སྤྱོད༔ གཡང་ཆང་ཐོགས་ལ༔ ཧཱུྃ༔ བཀྲ་ཤིས་གང་ཞིག་ཚེ་ཡི་ཛ་གད་འདིས༔ འབྱུང་བའི་བཅུད་འཕེལ་འཆི་མེད་ཚེ་ལ་དབང་༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ ཚེ་རིང་ནད་མེད་བདེ་བས་བཀྲ་ཤིས་ཤོག༔
རྟེན་སྙིང་དང་༔ མ་ཧཱ་པཉྩ་མ་དཱ་ན་མངྒ་ལཾ་ཨ་བྷི་ཥིཉྩ་སིདྡྷི་ཧོཿ བཏུང་བཅུག༔ གཡང་དར་ཐོགས་ལ༔ ཧཱུྃ༔ བཀྲ་ཤིས་གང་ཞིག་ཚེ་ཡི་མདའ་དར་འདི༔ མི་འགྱུར་ཚེ་རྟེན་སྲོག་གི་ཀ་བ་བརྟན༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ འཆི་བདག་བདུད་ལས་རྣམ་རྒྱལ་བཀྲ་ཤིས་ཤོག༔ རྒྱ་གྲམ་སྤྱི་བོར་བཀོད་ལ་ལག་ཏུ་གཏད༔
རྟེན་སྙིང་དང་༔ ཨོཾ་མངྒ་ལཾ་ཙིཏྟ་ཏིཥྛ་བཛྲ་ཡེ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ འཁོར་ལོ་ཐོགས་ལ༔ ཧཱུྃ༔ བཀྲ་ཤིས་གང་ཞིག་འཁོར་ལོ་རིན་པོ་ཆེ༔ རྩིབས་སྟོང་ལྡན་པས་འཁོར་བའི་མཚོ་ལས་བསྒྲོལ༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ ཐེག་དགུའི་ཆོས་ཀྱི་འཁོར་ལོ་བཀྲ་ཤིས་ཤོག༔
རྟེན་སྙིང་དང་༔
ཨོཾ་མངྒ་ལཾ་ཙཀྲ་རཏྣ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ ནོར་བུ་ཐོགས་ལ༔ ཧཱུྃ༔ བཀྲ་ཤིས་གང་ཞིག་ནོར་བུ་རིན་པོ་ཆེ༔ དགོས་འདོད་ཀུན་འབྱུང་སྦྱིན་པའི་ཕར་ཕྱིན་རྫོགས༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ བསོད་ནམས་ཚོགས་གཉིས་མཐར་ཕྱིན་བཀྲ་ཤིས་ཤོག༔ རྟེན་སྙིང་དང་༔ ཨོཾ་མངྒ་ལཾ་མ་ཎི་རཏྣ་ཨ་བྷི་ཥིཉྩ་སིདྡྷི་ཧོཿ
ཞེས་ལག་ཏུ་གཏད༔ བཙུན་མོ་ཐོགས་ལ༔ བཀྲ་ཤིས་གང་ཞིག་བཙུན་མོ་རིན་པོ་ཆེ༔ དགའ་བཞི་དཔལ་གཏེར་བདེ་སྟོང་ཡེ་ཤེས་བསྐྱེད༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ རྣམ་ཀུན་མཆོག་ལྡན་རྫོགས་པའི་བཀྲ་ཤིས་ཤོག༔ རྟེན་སྙིང་དང་༔ ཨོཾ་མངྒ་ལཾ་པྲ་ཛྙཱ་རཏྣ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ བློན་པོ་ཐོགས་ལ༔
ཧཱུྃ༔ བཀྲ་ཤིས་གང་ཞིག་བློན་པོ་རིན་པོ་ཆེ༔ བློ་གྲོས་རྣམ་དཔྱོད་རིག་པའི་རྩལ་དང་ལྡན༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ གཟུངས་སྤོབས་བློ་གྲོས་རྣམ་འཕེལ་བཀྲ་ཤིས་ཤོག༔ རྟེན་སྙིང་དང་༔ ཨོཾ་མངྒ་ལཾ་མ་ཏི་རཏྣ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ གླང་པོ་ཐོགས་ལ༔ ཧཱུྃ༔
བཀྲ་ཤིས་གང་ཞིག་གླང་པོ་རིན་པོ་ཆེ༔ སྟོབས་རྩལ་ཤུགས་ལྡན་རི་ལྟར་རབ་ཏུ་བརྟེན༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ བསོད་ནམས་སྟོབས་བསྐྱེད་དཔལ་གྱི་བཀྲ་ཤིས་ཤོག༔ རྟེན་སྙིང་དང་༔ ཨོཾ་མངྒ་ལཾ་ཧ་ཏི་རཏྣ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ རྟ་མཆོག་ཐོགས་ལ༔ ཧཱུྃ༔ བཀྲ་ཤིས་གང་ཞིག་རྟ་མཆོག་རིན་པོ་ཆེ༔
རྫུ་འཕྲུལ་ཤུགས་འཆང་ས་ལམ་སྐད་ཅིག་བགྲོད༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ གང་འདོད་གནས་མཆོག་བགྲོད་པའི་བཀྲ་ཤིས་ཤོག༔ ཨོཾ་མངྒ་ལཾ་ཨ་ཤྭ་རཏྣ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ དམག་དཔོན་ཐོགས་ལ༔ ཧཱུྃ༔ བཀྲ་ཤིས་གང་ཞིག་དམག་དཔོན་རིན་པོ་ཆེ༔ དཔའ་བོ་ཐབས་མཁས་བདུད་བཞིའི་དཔུང་འཛོམས་པ༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔
ཕྱོགས་ལས་རྣམ་རྒྱལ་སྟོབས་བཅུའི་བཀྲ་ཤིས་ཤོག༔ རྟེན་སྙིང་དང་༔ ཨོཾ་མངྒ་ལཾ་ཁངྒ་རཏྣ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ རྟགས་བརྒྱད་ཐོགས་ལ༔ ཧཱུྃ༔ བཀྲ་ཤིས་གང་ཞིག་དགེ་ལེགས་རྟགས་མཆོག་བརྒྱད༔ སངས་རྒྱས་བསོད་ནམས་ཆེན་པོའི་མཐུ་ལས་གྲུབ༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ མཚན་དཔེ་རབ་རྫོགས་སྐུ་མཆོག་ཐོབ་པར་ཤོག༔
རྟེན་སྙིང་དང་༔ ཨོཾ་མངྒ་ལཾ་ཀ་ཡ་ཥྚརནྱ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ རྫས་བརྒྱད་ཐོགས་ལ༔ ཧཱུྃ༔ བཀྲ་ཤིས་གང་ཞིག་བདེ་ལེགས་རྫས་མཆོག་བརྒྱད༔ སྟོན་པ་ཉིད་ཀྱིས་བྱིན་གྱིས་བརླབས་པའི་རྫས༔ བཀྲ་ཤིས་དེས་ཀྱང་སྦྱིན་པའི་བདག་པོ་ལ༔ དོན་གཉིས་བསམ་པ་མ་ལུས་མཐར་ཕྱིན་ཤོག༔ རྟེན་སྙིང་དང་༔
ཨོཾ་མངྒ་ལཾ་སརྦ་ཀརྨ་ཀུ་རུ་ཨ་བྷི་ཥིཉྩ་སིདྡྷི་ཧོཿ ཞེས་ལག་ཏུ་གཏད༔ བཅུ་བཞི་པ་གཏའ་སྡོམ་རྒྱས་གདབ་ནི༔ དངོས་གྲུབ་རྫས་རྣམས་བང་མཛོད་ཕུག་ཏུ་སྦས༔ མདའ་དར་གཡབ་ལ་སྒོ་བཞིའི་ཕོ་ཉ་བསྐུལ༔ རྟེན་སྙིང་བརྗོད་ཅིང་རྟེན་ལ་བཞུགས་པར་གསོལ༔ དེ་ལ་རིགས་ལྔའི་ཕྱག་རྒྱ་གདབ་ལ༔ ཧཱུྃ༔ འགྱུར་བ་མེད་པ་རྣམ་སྣང་སྐུ་ཡི་རྒྱ༔ འགག་པ་མེད་པ་སྣང་མཐའ་གསུང་གི་རྒྱ༔
འཁྲུལ་པ་མེད་པ་རྡོར་སེམས་ཐུགས་ཀྱི་རྒྱ༔ དགོས་འདོད་འབྱུང་བ་ཡོན་ཏན་ནོར་བུརའི་རྒྱ༔ ལྷུན་གྱིས་གྲུབ་པ་ཕྲིན་ལས་དོན་གྲུབ་རྒྱ༔ ཤིན་ཏུ་རྣམ་དག་ཡེ་ཤེས་ལྔ་ཡི་རྒྱ༔ འབྱུང་ལྔ་རྣམ་དག་ཡུམ་ལྔའི་མཁའ་ལ་གདབ༔ རྟེན་སྙིང་དང་༔ ཨོཾ་ཨཱཿཧཱུྃ་སྭཱ་ཧཱ༔ བྷྲཱུྃ་མཱུྃ་ལཱྃ་མཱྃ་པཱྃ་ཏཱྃ་སརྦ་མངྒ་ལཾ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ བཅོ་ལྔ་པ་སྨོན་ལམ་གདབ་པ་ནི༔ ཧཱུྃ༔
གཡང་འདིས་བདེ་གཤེགས་བསྟན་པ་རྒྱས་པར་ཤོག༔ གཡང་འདིས་བསྟན་པའི་མངའ་ཐང་འཕེལ་བར་ཤོག༔ གཡང་འདིས་སྡེ་གཉིས་ཐུགས་མཐུན་ཁྲིམས་གཙང་ཤོག༔ གཡང་འདིས་བླ་མའི་སྐུ་ཚེ་བརྟན་པར་ཤོག༔ གཡང་འདིས་མཛད་ཕྲིན་ཕྱོགས་བཅུར་རྒྱས་པར་ཤོག༔ གཡང་འདིས་འཇིག་རྟེན་ཁམས་ཀུན་བདེ་བར་ཤོག༔ གཡང་འདིས་ནད་མུག་འཁྲུག་རྩོད་ཞི་བར་ཤོག༔ གཡང་འདིས་ལྷ་མིའི་དམ་ཚིག་མཐུན་པར་ཤོག༔ གཡང་འདིས་ཕྱི་ནང་འབྱུང་བ་སྙོམས་པར་ཤོག༔ གཡང་འདིས་དུས་ཆར་ཕུན་ཚོགས་འབེབས་པར་ཤོག༔
གཡང་འདིས་འབྲུ་ནོར་ལོངས་སྤྱོད་རྒྱས་པར་ཤོག༔ གཡང་འདིས་ཁམས་གསུམ་ཟས་ནོར་འདུ་བར་ཤོག༔ གཡང་འདིས་བར་ཆད་གཡུལ་ལས་རྒྱས་པར་ཤོག༔ གཡང་འདིས་བསམ་དོན་ལྷུན་གྱིས་འགྲུབ་པར་ཤོག༔ གཡང་འདིས་འབྲེལ་ཚད་དོན་དང་ལྡན་པར་ཤོག༔ གཡང་འདིས་མཐར་ཐུག་སངས་རྒྱས་ཐོབ་པར་ཤོག༔ བཅུ་དྲུག་པ་བཀྲ་ཤིས་ནི༔ མེ་ཏོག་འཐོར་ལ་རྟེན་སྙིང་སྔོན་དུ་འགྲོ་བས༔ ཧཱུྃ་བྷྲཱུྃ་སྭཱ་ཧཱ༔ དཀོན་མཆོག་རིན་ཆེན་གསུམ་གྱི་བྱིན་རླབས་དང་༔
བདེ་གཤེགས་རྩ་བ་གསུམ་གྱི་ཐུགས་རྗེ་དང་༔ བདེན་གཉིས་རྣམ་དག་བསླུ་མེད་བདེན་པ་དང་༔ བླ་མེད་གསང་སྔགས་ཟབ་མོའི་རྟེན་འབྲེལ་གྱིས༔ ནད་འདོན་འཇིགས་བརྒྱད་ཞི་བའི་བཀྲ་ཤིས་ཤོག༔ ཚེ་བསོད་དཔལ་འབྱོར་རྒྱས་པའི་བཀྲ་ཤིས་ཤོག༔ སྣང་སེམས་དབང་དུ་འདུ་བའི་བཀྲ་ཤིས་ཤོག༔ ལོག་འདྲེན་ཚར་གཅོད་དྲག་པོའི་བཀྲ་ཤིས་ཤོག༔ མི་ལ་དཔལ་འཕེལ་ཚེ་ཡི་བཀྲ་ཤིས་ཤོག༔ ནོར་ལ་ཕྱྭ་འཕེལ་གཡང་གི་བཀྲ་ཤིས་ཤོག༔ ཟས་ལ་བཅུད་འཕེལ་འབྱོར་པའི་བཀྲ་ཤིས་ཤོག༔
བདེ་སྐྱིད་ལྷ་དང་མཉམ་པའི་བཀྲ་ཤིས་ཤོག༔ ཀ་དག་ཀློང་ཡངས་ལྟ་བའི་བཀྲ་ཤིས་ཤོག༔ དམིགས་མེད་མཐའ་བྲལ་སྒོམ་པའི་བཀྲ་ཤིས་ཤོག༔ དོན་གཉིས་ལྷུན་གྲུབ་སྤྱོད་པའི་བཀྲ་ཤིས་ཤོག༔ མཐར་ཐུག་མངོན་སངས་རྒྱས་པའི་བཀྲ་ཤིས་ཤོག༔ སྣང་ཞེན་ལྷ་སྐུར་རྫོགས་པའི་བཀྲ་ཤིས་ཤོག༔ སྒྲ་གྲག་སྔགས་སུ་དག་པའི་བཀྲ་ཤིས་ཤོག༔ དྲན་རྟོག་ཆོས་སྐུར་སྨིན་པའི་བཀྲ་ཤིས་ཤོག༔ འཇའ་ལུས་ཐང་ཐལ་ཆེན་པོའི་བཀྲ་ཤིས་ཤོག༔ སངས་རྒྱས་བསྟན་པ་རྒྱས་པའི་བཀྲ་ཤིས་ཤོག༔
སེམས་ཅན་བདེ་སྐྱིད་འཕེལ་བའི་བཀྲ་ཤིས་ཤོག༔ སྣོད་བཅུད་དཔལ་ཡོན་རྒྱས་པའི་བཀྲ་ཤིས་ཤོག༔ སྦྱིན་བདག་ཕྱྭ་གཡང་འཕེལ་བའི་བཀྲ་ཤིས་ཤོག༔ ནད་མུག་མཚོན་བསྐལ་ཞི་བའི་བཀྲ་ཤིས་ཤོག༔ རྫོགས་ལྡན་ལང་ཚོ་རྒྱས་པའི་བཀྲ་ཤིས་ཤོག༔ ཡངས་པའི་རྒྱལ་ཁམས་བདེ་བའི་བཀྲ་ཤིས་ཤོག༔ འགལ་རྐྱེན་མཐའ་དག་ཞི་བའི་བཀྲ་ཤིས་ཤོག༔ མཐུན་རྐྱེན་ཕུན་སུམ་ཚོགས་པའི་བཀྲ་ཤིས་ཤོག༔ ཚེ་དཔལ་ཆོས་འབྱོར་རྒྱས་པའི་བཀྲ་ཤིས་ཤོག༔ དབང་ཐང་སྙན་གྲགས་འཕེལ་བའི་བཀྲ་ཤིས་ཤོག༔
འཁོར་བའི་གཅོང་ནད་ཞི་བའི་བཀྲ་ཤིས་ཤོག༔ འཕགས་ནོར་བདུན་གྱིས་འབྱོར་པའི་བཀྲ་ཤིས་ཤོག༔ ས་ལམ་ཡོན་ཏན་རྫོགས་པའི་བཀྲ་ཤིས་ཤོག༔ བསམ་དོན་ཆོས་བཞིན་འགྲུབ་པའི་བཀྲ་ཤིས་ཤོག༔ རྟག་ཏུ་བདེ་བ་ཐོབ་པའི་བཀྲ་ཤིས་ཤོག༔ རྟེན་སྙིང་སྔགས་བརྗོད་བཀྲ་ཤིས་རྒྱ་ཆེར་སྤེལ༔ སྣོད་བཅུད་དུས་ཀྱི་རྒུད་པ་རབ་ཞི་ནས༔ འབྱུང་བའི་བཅུད་འཕེལ་ཕྱི་ནང་དཔལ་ཡོན་རྒྱས༔ ལྷ་འདྲེ་མི་གསུམ་མོས་བཞི་རང་དབང་བསྒྱུར༔ བསམ་དོན་ལྷུན་འགྲུབ་དགེ་ལེགས་མཐར་ཕྱིན་འགྱུར༔
ས་མ་ཡ༔ རྒྱ་རྒྱ་རྒྱ༔ གུ་ཧྱ༔ ྀཨཚ༔ ཅེས་པའང་འགྲོ་འདུལ་པད་རྒྱལ་གླིང་པའི་སྦས་ཡུལ་པདྨ་བཀོད་ཀྱི་ཆོས་སྡེ་ཡང་དག་པ་སྟེ་མི་ལོ་ཉེར་བཞིའི་བར་དུ་གསང་བའི་དམ་ཚིག་ལ་གནས་པས་སླར་ཆུ་ཕག་ཟླ་བ་བཞི་པའི་ཚེས་བདུན་བཟང་པོར་སེང་རྫོང་གུ་རུའི་བཞུགས་ཁྲིའི་ཀེའུ་ཚང་ནས་གཏན་ལ་ཕབ་པ་སིདྡྷི་རསྟུ།། །། ྂ།༔ གཡང་གི་སྒོ་འབྱེད་གསེར་སྐྱེམས་ནི། རྃ་ཡྃ་ཁྃ། ཨོཾ་ཨཱཿཧཱུྃ། ལན་གསུམ་གྱིས་བརླབས།
ཀྱཻ། རྭ་བ་སྒོ་བཞི་གཡང་གི་སྲུང་མ་རྣམས། ། ཡེ་ཤེས་སྐྱེམས་ཀྱི་མཆོད་པ་འདི་བཞེས་ལ། ། དགྱེས་པས་ཞལ་སྟོན་བཀྲ་ཤིས་གཡང་སྒོ་ཕྱེས། མཆན། ༼སླར་སྡོམ་པའི་ཚེ་ བསྡོམ་ ཞེས་ཁ་བསྒྱུར།༽ ། གཞན་དུ་མ་ཡལ་འདིར་བཞུགས་དངོས་གྲུབ་སྩོལ། ། ལན་གསུམ་གྱིས་མཆོད་ཅིང༌། ཛཿཧཱུྃ་བཾ་ཧོཿ ས་མ་ཡ་པྲ་བེ་ཤ་ཡ་ཕཊ྄ཿ
ཅེས་བརྗོད་ཅིང་རྒྱ་རྣམས་ཕྲལ་བར་བྱའོ། ། སླར་སྒོ་སྡོམ་པའི་ཚེ། སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་ཁ་བསྒྱུར་བའི་ཁྱད་པར་རོ། ། ཅེས་པའང་ཀཱ་མ་ལ་རཱ་ཛས་སོ།། ༄༅། ། སྐུ་གསུམ་དགོངས་འདུས་ལས། རཏྣ་ཐོད་ཕྲེང་རྩལ་གྱི་སྒོ་ནས་བཀྲ་ཤིས་གཏེར་བུམ་སྒྲུབ་པའི་མན་ངག་འདོད་རྒུ་ཀུན་འབྱུང་ཅེས་བྱ་བ་བཞུགས་སོ།། ན་མོ་གུ་རུ་རཏྣ་ཐོད་ཕྲེང་རྩལ་སརྦ་བ་སུ་རཏྣ་ཌཱཀྐི་ནཱི་ཡེ། རཏྣ་ཐོད་ཕྲེང་རྩལ་གྱི་གཡང་སྒྲུབ་དང་འབྲེལ་བར་བཀྲ་ཤིས་རྟེན་འབྲེལ་ཆེན་པོའི་གཏེར་བུམ་སྒྲུབ་པའི་ལས་ཀྱི་རིམ་པ་ལ་འཇུག་པར་འདོད་པས། རཏྣ་ཐོད་ཕྲེང་ཉིད་ལ་བརྟེན་ནས་ཆོས་ནོར་ཚེ་དཔལ་སྤེལ་བ་དང༌།
སའི་ལྷ་མོ་ལ་བརྟེན་ནས་ས་བཅུད་དཔལ་གཡང་སྤེལ་བ་དང༌། ཀླུ་ནོར་རྒྱས་ལ་བརྟེན་ནས་སྣོད་བཅུད་དང་དཔལ་འབྱོར་བསྐྱེད་པ་གསུམ་གྱི་དང་པོ་ནི། གཏེར་གཞུང་ལས། བཀྲ་ཤིས་གཡང་ཆགས་རྒུད་སྐྱོན་མ་འགོད་པའི༔ གཡང་གི་རྫས་ཀྱིས་ཕྱུར་བུར་བཀང་བ་ཡི༔ བཀྲ་ཤིས་བུམ་བཟང་བཀྲ་ཤིས་གཡང་རྭའི་དབུས༔ སྐུ་གསུང་ཐུགས་ཀྱི་རྟེན་བཅས་མཆོད་པས་སྤྲས༔ ཞེས་པའི་རིན་པོ་ཆེའམ་རྫའི་བུམ་པ་ཡུལ་གྱི་བྲེ་གང་ཤོང་བ་ལས་མི་ཆུང་བའི་ནང་དུ། བཀྲ་ཤིས་ཤིང་ཡོངས་སུ་གྲགས་པའི་གནས་ཆེན་རྣམས་ཀྱིས་རྡོ་ཤིང་གི་ཕྱེ་མ། མཚོ་དང་ཆུ་ཆེན་རྣམས་ཀྱི་ཆུ་སྣ།
རིན་ཆེན་ཕྱེ་མ། ཀླུ་སྨན་ཚད་ལྡན། གི་ཝཾ། དཀར་གསུམ། མངར་གསུམ། འབྲུ་སྣའི་ཕྱེ་མ། དར་སྣ་ཚོགས་ཀྱི་ཕྱེ་མ་བསྲེས་པའི་འདག་པ་ལས། རཏྣ་ཐོད་ཕྲེང་རྩལ་ཡབ་ཡུམ་གྱི་སྐུ་གཡང་སྒྲུབ་ལྟར་གཙོ་བོ་འཆོས་ལ་མཚོན་རྩི་ལེགས་པར་བཏང་བའི་དབུ་གཙུག་ཏུ་སངས་རྒྱས་ཀྱི་རིང་བསྲེལ་ལམ་ཆོས་སྨན། ཐུགས་ཀར། ཨོཾ་ཨཱཿཧཱུྃ་བཛྲ་གུ་རུ་རཏྣ་ཐོད་ཕྲེང་རྩལ་སརྦ་བཱ་སུ་རཏྣ་སིདྡྷི་ཕ་ལ་ཧཱུྃ་ཨཿ
ཨོཾ་རཏྣ་པུནྱཻ་སྭསྟི་སིདྡྷི་ཕ་ལ་བཱ་སུ་རཏྣ་ན་ན་ཁ་དྷི་སརྦ་འདུ་འདུ་བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ ཅེས་གསེར་རམ་མཚལ་སོགས་ཀྱི་འབྲིས་ལ། དྲི་བཟང་གི་བྱུག ། དབུ་ནས་མར་དཀྲིས་ཏེ་དར་ཟབ་དང་མཚོན་སྐུད་ཀྱི་ན་བཟའ་ཕུལ་ལ་བཅུག ། ཕྱག་གི་ནེའུ་ལེའི་ནང་དུའང་ བྷྲཱུྃ་པཱ་ཤཾ་ཀུ་རུ་ཡེ་སྭཱ་ཧཱ༔ ཞེས་ཤོག་དྲིལ་བཅུག ། གཞན་ཡང་སྐུ་ཡི་ནང་དུ་གཡང་རྫས་རིལ་བུ་ཀླུ་སྨན། དཀར་གསུམ། རིན་ཕྱེ། སྤོས་གཙང༌།
འབྲུ་སྣ། དར་སྣས་བཀང༌། དེ་ཡང་རབ་གནས་བསྐྱེད་བསྟིམས་བཟླས་པ་ཅི་འགྲུབ་དང༌། ཤིས་བརྗོད་བྱས་ལ་དར་སྣས་དྲིལ་ཏེ་བུམ་པའི་དབུས་སུ་གཞུག ། དེ་ལྟར་མི་འགྲུབ་པས་ཙནྡན་ནམ་ཤུགས་པ་སོགས་བཟང་ཤིང་གི་བྱང་བུ་རྩ་རྩེ་མ་ནོར་བའི་མདུན་ངོས་སུ་སྐུ་དང་རྒྱབ་ངོས་སུ་གཟུངས་སྔགས་བྲི་བ་དང༌། ཅི་ཀྱང་མི་འགྲུབ་པའི་འབྱོར་བ་དམན་པས་གཟུངས་སྔགས་སོགས་ཀྱི་ཤོག་དྲིལ་ཙམ་གཞུག་པས་ཀྱང་རུང་ཞིང༌། དེ་ཡང་རྩ་སྔགས་རྐྱང་པའི་མཐར། རྩ་གསུམ་ནོར་ལྷ་རྟེན་ལ་རྟག་བཞུགས་ནས༔ ཆོས་ནོར་འདོད་རྒུ་འབྱུང་བར་མཛད་དུ་གསོལ༔ གང་ལྟར་ཡང༌།
མི་འཛད་ཡུན་གྱི་གཏེར་མཛོད་ཅིག ། ཅེས་དང༌། རྟེན་འབྲེལ་སྙིང་པོ། ། འབད་དང་རྩོལ་བས་མ་གོས་པ། ། ཞེས་སོགས་བཀྲ་ཤིས། སུ་པྲ་ཏིཥྛ ས་མཐའ་བརྒྱན་པ་བཅས་གསེར་རམ་མཚལ་ལ་རིན་ཆེན་ཕྱེ་མ་བཏབ་པས་བྲིས་པའི་ཤོག་དྲིལ་དར་གྱི་ན་བཟའ་ཅན་མགོ་མཇུག་མ་ལོག་པར་བཞག ། གོང་དུ་སྨོས་པའི་རྫས་ཐམས་ཅད་དང༌། བུམ་རྫས་ཉེར་ལྔའི་ཕྱེ་མ་རྣམས་འོ་མ་༼མོ་གསར་རིགས་བཟང༌། ར་དཀར་མོ། བ་དམར་མོ་གསུམ་གྱི་༽དང་བུ་སྦྲང་གི་ཁུ་བས་སྤྲུས་ལ་རིལ་བུ་བརྒྱ་དང་རྩ་བརྒྱད་བྱས་པ་དང༌།
ཆོས་སྨན་སོགས་བྱིན་རྟེན། སྒྲུབ་གཏེར་གྱི་དུམ་བུ། གོང་གི་རྫས་ཁྲོལ་བུར་བྱས་པ་དང་འབྲུ་སྣ། དྲི་བཟང་གི་ཤིང་ཕྱེ་རྣམས་ཀྱིས་ལག་ཚགས་དམ་པར་བཀང་ལ་དར་སེར་པོས་ཁ་བཅད་དེ་མགྲིན་པ་དམ་པར་བཅིང༌། མདུན་རྟགས་ནོར་བུ་འབར་བས་མཚན་པར་བྱ། དེ་ལྟར་བཅའ་གྲུབ་ནས་སྦྱོངས་ཁྲུས་ཚད་ལྡན་བྱས་ལ། སྟེགས་གཙང་མའི་དབུས་སུ་མེ་ཏོག་གི་ཚོམ་བུ་བཀྲམ་པར་བུམ་པ་འགོད། མདུན་གྱི་གཡང་གཏོར་དང་གཏེར་བུམ་མཎྜལ་འབྲུ་ཚོམ་སོགས་ཀྱི་མཁར་བཀོད་ལ་ཕྱི་ནང་མཆོད་པ་སྤྱི་འགྲོས་ལྟར་དང༌། གཡང་རྫས་སྤྱན་གཟིགས་མཚར་དུ་དངར་བར་བྱས་ལ་སྒྲུབ་ཐབས་བཞིན་མངོན་རྟོགས་གཅིག་གི་ཁྱབ་པར་བྱས་ལ་སྒྲུབ་པས་བུམ་པ་མཛོད་དུ་སྦས་ལ་རྟེན་བཞུགས་ཤིས་བརྗོད་ཀྱིས་མཐའ་བརྒྱན་པས་གྲུབ་བོ། ། དེ་ལྟར་སྒྲུབ་པའི་ཕན་ཡོན་ནི།
གཏེར་གཞུང་ལས། སྣོད་བཅུད་དུས་ཀྱི་རྒུད་པ་རབ་ཞི་ནས༔ འབྱུང་བའི་བཅུད་འཕེལ་ཕྱི་ནང་དཔལ་འབྱོར་རྒྱས༔ ལྷ་འདྲེ་མི་གསུམ་མོས་བཞི་རང་དབང་བསྒྱུར༔ བསམ་དོན་ལྷུན་འགྲུབ་དགེ་ལེགས་མཐར་ཕྱིན་འགྱུར༔ ཞེས་བསྔགས་པ་དོན་དང་ལྡན་པའི་ཐ་མའི་དུས་འདིར་སྣོད་བཅུད་ཀྱི་རྒུད་པ་སེལ་ཕྱིར་གཅེས་ནོར་དུ་འཆང་སྟེ་ཉམས་སུ་བླང་ན་དགོས་གལ་ཤིན་ཏུ་ཆེ་བར་སྣ་ངོ༌།། ༈ གཉིས་པ་ལྷ་མོ་བརྟེན་མ་ལ་བརྟེན་ནས་ས་བཅུད་སྤེལ་བ་ནི། རིན་པོ་ཆེའམ་རྫའི་བུམ་པ་ཡུལ་གྱི་བྲེ་གང་ཤོང་བ་ལས་མི་ཆུང་བའི་ནང་དུ་གོང་གི་རྫས་རྣམས་ཀྱི་ཕྱེ་མ་བསྲེས་པའི་འདག་པ་ལས་ལྷ་མོའི་གཟུགས་སོར་བཞི་བ་གསེར་མདོག་ཕྱག་གཉིས་ནོར་བུ་དང་བུམ་པ་འཛིན་པ། ཞི་འཛུམ་དར་དང་རིན་པོ་ཆེའི་རྒྱན་ཅན། ཞབས་སྐྱིལ་ཀྲུང་པདྨའི་གདན་ལ་བཞུགས་པར་འཆོས་ལ་ཚོན་རྩི་ལེགས་པར་བཏང་བའི་དབུ་གཙུག་ཏུ་སངས་རྒྱས་ཀྱི་རིང་བསྲེལ།
ཐུགས་ཀར། ཨོཾ་ཙི་རི་ཙི་རི༔ ཙུ་རུ་ཙུ་རུ༔ ཀུ་རུ་ཀུ་རུ༔ དོ་ཙུ་དོ་ཙུ༔ སྭཱ་ཧཱ་སྭཱ་ཧཱ༔ བྷ་ཤ་བྷ་ཤ་སྭཱ་ཧཱ༔ ཞེས་གསེར་གྱིས་བྲིས་བ་བཅུག ། ནང་དུ་ཀླུ་སྨན། རིན་ཕྱེ།
དཀར་གསུམ། སྤོས་གཙང༌། འབྲུ་སྣ། དར་སྣས་བཀང༌། ཕྱག་གི་བུམ་པར་ཡང་སྔགས་སྔ་མ་དང་རིན་པོ་ཆེས་བཀང་བར་གསུངས་ཀྱང་མ་ཤོང་ན་ བྷྲཱུྃ་ ཡིག་ཙམ་དང་རིན་ཕྱེ་མ་བླུགས། རབ་གནས་བསྐྱེད་བསྟིམས་བཟླས་པ་ཅི་འགྲུབ་དང་ཤིས་བརྗོད་བྱས་ལ་དར་སྣས་དྲིལ་ཏེ་བུམ་པའི་དབུས་སུ་གཞུག ། དེ་ལྟར་མི་འགྲུབ་པས་ཤུག་པ་སོགས་བཟང་ཤིང་གི་བྱང་བུ་རྩ་རྩེ་མ་ནོར་བའི་མདུན་ངོས་སུ་ལྷ་མོ་བརྟན་མའི་སྐུ་དང་རྒྱབ་ངོས་སུ་གཟུངས་སྔགས་བྲི་བ་དང༌། ཅི་ཀྱང་མི་འགྲུབ་པའི་འབྱོར་བ་དམན་པས་གཟུངས་སྔགས་སོགས་ཀྱི་ཤོག་དྲིལ་ཙམ་བཞུགས་པས་ཀྱང་རུང་ཞིང༌། དེ་ཡང་རྩ་སྔགས་རྐྱང་པའི་མཐར། ཀླུ་རྒྱལ་འཁོར་བཅས་རྟེན་ལ་རྟག་བཞུགས་ནས༔
སྣོད་བཅུད་དགེ་ལེགས་འཕེལ་བར་མཛད་དུ་གསོལ༔ གང་ལྟར་ཡང༌། མི་འཛད་ཡུན་གྱི་གཏེར་མཛོད་ཅིག ། ཅེས་དང༌། རྟེན་འབྲེལ་སྙིང་པོ། འབད་དང་རྩོལ་བས་མ་གོས་པ། ། ཞེས་སོགས་བཀྲ་ཤིས་ སུ་པྲ་ཏིཥྛ ས་མཐའ་བརྒྱན་པ་བཅས་གསེར་རམ་མཚལ་ལ་རིན་ཆེན་ཕྱེ་མ་བཏབ་པས་བྲིས་པའི་ཤོག་དྲིལ་དར་གྱི་ན་བཟའ་ཅན་མགོ་འཇུག་མ་ལོག་པར་བཞག ། གོང་དུ་སྨོས་པའི་རྫས་ཐམས་ཅད་དང་བུམ་རྫས་ཉེར་ལྔའི་ཕྱེ་མ་རྣམས་མོ་གསར་རིགས་བཟང་གི་ནུ་ཞོ་དང༌། བ་དཀར་མོ་དང༌། དམར་ཟལ་གྱི་འོ་མས་སྦྲུས་ལ་རིལ་བུ་བརྒྱ་དང་རྩ་བརྒྱད་བྱས་པ་དང༌།
ཆོས་སྨན་སོགས་བྱིན་རྟེན། སྒྲུབ་གཏོར་གྱི་དུམ་བུ། གོང་གི་རྫས་ཁྲོལ་བུར་བྱས་པ་དང་འབྲུ་སྣ། དྲི་བཟང་གི་ཤིང་ཕྱེ་རྣམས་ཀྱིས་ལག་ཚགས་དམ་པར་བཀང་ལ་དར་སེར་པོས་བཅད་དེ་མགྲིན་པ་དམ་པར་བཅིང༌། མདུན་རྟགས་པདྨའམ་ནོར་བུ་འབར་བས་མཚན་པར་བྱ། དེ་ལྟར་བཅའ་གྲུབ་ནས་སྦྱོངས་ཁྲུས་ཚད་ལྡན་བྱས་ལ། སྟེགས་གཙང་མའི་དབུས་སུ་མེ་ཏོག་གི་ཚོམ་བུ་བཀྲམ་པར་བུམ་པ་འགོད། མདུན་དུ་དཀར་མངར་སྦྱར་བའི་གཏོར་མ་དང༌། མཐར་ཆུ་གཉིས་ཉེར་སྤྱོད་ལྔ་བཅས་བཤམ་ལ། ཁྲུས་དང་གཙང་སྦྲའི་ཀུན་སྤྱོད་ལ་གནས་པས་བདག་གི་རྣལ་འབྱོར་སྔོན་དུ་འགྲོ་བས།
བུམ་པ་ལས་སྔགས་ཀྱིས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་བུམ་པ་གཞལ་ཡས་ཁང་ཉམས་དགའ་བ། རྩི་ཤིང་ཐམས་ཅད་རིན་པོ་ཆེ་སྣ་ཚོགས་ལས་གྲུབ་པའི་ལྗོང་ཤིང་ལ། རིན་པོ་ཆེའི་དགོས་འདོད་འཕྲོ་བའི་གསེབ་ནས་བྱ་རིགས་སྣ་ཚོགས་ཀྱི་སྐད་སྙན་སྒྲོག་ཤིང་རི་དྭགས་རྩེ་འཇོ་བྱེད་པ། རིན་པོ་ཆེ་དང་འབྲུ་བཅུད་ཟས་ནོར་ལྷ་ཀླུ་མིའི་ལོངས་སྤྱོད་ཟད་མི་ཤེས་པས་ཡོངས་སུ་གང་བ། དེའི་དབུས་སུ་པདྨ་འདབ་བརྒྱད་ཀྱི་ལྟེ་བར་སའི་ལྷ་མོ་བརྟན་མ་སྐུ་མདོག་སེར་པོ་འོད་ཟེར་འཕྲོ་བ། རིན་པོ་ཆེ་སྣ་ཚོགས་ཀྱྀ་རྒྱན་དང་ལྡན་ཅིང་མཛེས་པའི་གཟུགས་ཅན། ཕྱག་གཡས་ནོར་བུ་དང་གཡོན་བུམ་པ་བསྣམས་པས། ཞབས་གཉིས་སེམས་མའི་སྐྱིལ་ཀྲུང་གིས་བཞུགས་པ།
མཐའ་བསྐོར་དུ་ལྷ་ཀླུ་གཉན་དང་ས་བདག་གཞི་བདག་ཕོ་མོའི་ཚོགས་ཀྱི་བསྐོར་བ། གཙོ་འཁོར་རྣམས་ཀྱི་གནས་གསུམ་འབྲུ་གསུམ་ལས་འོད་ཟེར་འཕྲོས་པས་སའི་ལྷ་མོ་འཁོར་བཅས་སྐད་ཅིག་གི་སྤྱན་དྲངས་པར་ བསམ་ཞིང༌། ཧོཿ གསོན་ཅིག་དགོངས་ཤིག་མངོན་ཤེས་ཅན། ། ཡེ་ཤེས་སྤྱན་དང་ལྡན་པ་པོ། ། བྱང་ཆུབ་སེམས་མ་རྫུ་འཕྲུལ་ཅན། ། ལྷ་མོ་བརྟེན་མ་དགོངས་སུ་གསོལ། ། ལྷ་འདྲེ་ཡིད་ཀྱི་མངོན་ཤེས་ཅན། ། ཡུལ་ཕྱོགས་འདི་ལ་གནས་པ་ཡི། ། ཀླུ་གཉན་ས་བདག་དགོངས་སུ་གསོལ། །
དེ་རིང་བདག་དང་ཡོན་བདག་གི ། འགལ་རྐྱེན་བར་ཆད་ཞི་བ་དང༌། ། མཐུན་རྐྱེན་ལེགས་ཚོགས་རྒྱས་པའི་ཕྱིར། ། གཏེར་བདག་ཁྱེད་རྣམས་སྤྱན་འདྲེན་ན། ། ཐུགས་རྗེའི་དབང་གིས་གཤེགས་སུ་གསོལ། ། རིན་ཆེན་སྣ་ཚོགས་གཏེར་བུམ་ལ། ། སྐུ་ཡི་རྟེན་དང་གནས་མཛོད་ཅིག ། ཡུལ་ཕྱོགས་འདི་རུ་དུས་རྟག་ཏུ། ། ལོ་ལེགས་འབྲུ་དང་རྩ་རྣམས་འཕེལ། ། ས་བཅུད་དཔལ་གཡང་རྒྱས་པ་དང༌། །
བདག་ཅག་དཔོན་སློབ་ཡོན་ཆོད་ཀྱི། ཁ་འཛིན་རྒྱབ་བརྟེན་སྡོང་གྲོགས་མཛོད། ། བདེ་སྐྱིད་ལྡན་པའི་དངོས་གྲུབ་སྩོལ། ། ཨོཾ་པྲྀ་ཐཱི་དྷཱེ་ཝི་སརྦ་བྷུ་མི་པ་ཏི་ས་པ་རི་ཝཱ་ར་ཨེ་ཧྱེ་ཧི། བཛྲ་ས་མཱ་ཛཿ ཛཿཧཱུྃ་བཾ་ཧོ། ཏིཥྛ་ལྷན། ས་མ་ཡ་སཏྭཾ། ས་མ་ཡ་ཧོ། ཞེས་སྤྱན་དྲངས་ཤིང་བསྟིམ།
མཆོད་གཏོར་རྣམས། རྃ་ཡྃ་ཁྃ་ གིས་བསང་སྦྱང༌། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་སུ་ལྷ་རྫས་ལས་གྲུབ་པའི་མཆོད་རྫས་དང་གཏོར་མ་ཁ་དོག་དྲི་རོ་ནུས་བཅུད་ཕུན་སུམ་ཚོགས་པ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར་ བསམ། ནམ་མཁའ་མཛོད་ཀྱི་སྔགས་རྒྱས་ལན་གསུམ་མམ་བདུན་གྱིས་སྤེལ་ཏེ། ཧོ། ཟག་མེད་བདེ་བ་སྐྱེད་པའི་རྫས། ། ཐུགས་ལ་བཞེད་རྒུར་འཆར་བ་ཡི། ། མཆོད་གཏོར་ལོངས་སྤྱོད་འདི་བཞེས་ལ། ། འདོད་རྒུའི་དཔལ་འབྱོར་རྒྱས་པ་དང༌། ། ས་བཅུད་འཕེལ་བའི་དངོས་གྲུབ་སྩོལ། །
ཨོཾ་པྲྀ་ཐཱི་དྷེ་་ཝི་སརྦ་བྷུ་མི་པ་ཏི་ས་པ་རི་ཝཱ་ར་ཨརྒྷཾ་ ནས་ ཤབྡ་སརྦ་པཱུ་ཛ་ཨཱཿཧཱུྃ། ཞེས་དང༌། ཨོཾ་པྲྀ་ཐཱི་དྷེ་་ཝི་སརྦ་བྷུ་མི་པ་ཏི་ས་པ་རི་ཝཱ་ར་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་ནམ་བདུན་གྱིས་ཕུལ་ལ། ས་བརྒྱད་ལ་གནས་སེམས་མ་ཆེ། ། སྟོང་གསུམ་འཇིག་རྟེན་ས་ཡི་བདག ། ས་ཡི་ལྷ་མོ་བརྟན་མ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། བསྟོད་ཅིང་འདོད་དོན་གསོལ། རང་གི་ཐུགས་ཀ་ནས་འོད་ཟེར་འཕྲོས།
མདུན་བསྐྱེད་ཀྱི་ཐུགས་རྒྱུད་བསྐུལ། དེའི་ཐུགས་ཀ་ནས་འོད་ཟེར་འཕྲོས། དཔག་ཚད་བརྒྱད་ཁྲི་བཞི་སྟོང་ཚུད་ཆད་ཀྱི་སྣོད་བཅུད་ཀྱི་རྒུད་པ་ཐམས་ཅད་བསལ། དཔལ་དང་གཟི་བྱིན་བསྐྱེད། བཅུད་དང་དྭངས་མ་ཐམས་ཅད་བསྡུས་ཏེ་མདུན་གྱི་རྟེན་རྫས་རྣམས་ལ་ཐིམ་པས་ས་བཅུད་དང་དགེ་མཚན་ཐམས་ཅད་འཕེལ་བའི་ནུས་པ་དང་ལྡན་པར་གྱུར་པའི་ མོས་པས། ཨོཾ་པྲྀ་ཐཱི་དྷེ་ཝི་སརྦ་སིདྡྷི་སྭཱ་ཧཱ། ཞེས་གཙོ་བོར་བཟླ་ཞིང༌། སྤྲོ་ན། ཨོཾ་ཙི་རི་ཙི་རི་ སོགས་གོང་གི་བརྟན་མའི་རིག་པ་དང༌། ཨོཾ་ཨ་ཀ་ནི་ནི་ཀ་ནི་ཨ་བྷི་ལ་མཎྜལ་མ་ཡེ་སྭཱ་ཧཱ།
ཞེས་ཉེས་སེལ་གྱི་སྔགས་ཀྱང་ཅི་རིགས་པ་བཟླས་མཐར། སྔརབཞིན་མཆོད་ཅིང་བསྟོད་ལ་འདོད་དོན་གསོལ། ཡི་གེ་བརྒྱ་པ་ལན་གསུམ་དང༌། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་ཁྱོད་ཀྱིས་བཟོད་མཛད་གསོལ། ། ཞེས་ནོངས་པ་བཤགས། རྟེན་འབྲེལ་སྙིང་པོ་བཟླས་པའི་མེ་ཏོག་ཐོགས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་གཏེར་ཆེན་པོའི་བུམ་པ་བཟང་པོ་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་ཀྱང་བདག་དང་སྦྱིན་པའི་བདག་པོ་ལ་ལོངས་སྤྱོད་ཕུན་སུམ་ཚོགས་པ་ཐམས་ཅད་སྩལ་ཞིང༌། ཡུལ་ཕྱོགས་འདི་རུ་བཀྲ་ཤིས་པ་དང༌། བདེ་ལེགས་དཔལ་གྱི་དངོས་གྲུབ་རྒྱུན་མི་ཆད་པར་འབྱུང་བར་མཛད་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་མེ་ཏོག་འཐོར། ཐམས་ཅད་ནམ་མཁའི་མཛོད་བཞིན་དུ། ། ལོངས་སྤྱོད་ཟད་པ་མེད་པར་ཤོག ། རྩོད་པ་མེད་ཅིང་འཚེ་མེད་པར། །
རང་དབང་དུ་ནི་སྤྱོད་པར་ཤོག ། ལྷ་ཡང་དུས་སུ་ཆར་འབེབས་ཤིང༌། ། ལོ་ཏོག་ཕུན་སུམ་ཚོགས་པ་ཤོག ། རྒྱལ་པོ་ཆོས་བཞིན་བྱེད་པ་དང༌། ། འཇིག་རྟེན་དག་ཀྱང་དར་བར་ཤོག ། འབད་དང་རྩོལ་བས་མ་གོས་པ། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་སྐོང་མཛད་པ། ། བསམ་པ་འགྲུབ་པའི་བཀྲ་ཤིས་ཤོག ། ཉིན་མོ་བདེ་ལེགས་མཚན་བདེ་ལེགས། །
ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱི་བཀྲ་ཤིས་ཤོག ། ཅེས་སོགས་བསྔོ་སྨོན་དང་ཤིས་པ་བརྗོད་པས་དགེ་ལེགས་སུ་བྱ། དེ་ལྟ་བུའི་སྒྲུབ་པ་ཞག་བདུན་ནི་དུས་ཀྱི་ཚད་ཡིན་ལ། རྟག་ནི་བུད་མེད་མཛེས་མ་རྒྱན་ཅན་གྱིས་ཟས་ནོར་ལ་སོགས་སྟེར་བ་དང༌། གཏམ་བཟང་པོ་སྨྲ་བ་སོགས་དགེ་བའི་ལྟས་སྤྱི་དང་མཐུན་པར་འབྱུང་བ་སྟེ། གང་ལྟར་ཡང་སྒྲུབ་པ་ཐེམ་ནས་ཡུལ་གྱི་དབུས་སམ། མཁར་གྱི་རྩེའམ། ཞིང་ས་བཟང་པོའི་དཀྱིལ་སོགས་གང་དུ་སྦ་བའི་སར་རླན་གྱི་མི་འཇིག་པའི་ཆས་དང་བཅས་ལག་ཚག་དམ་པར་བྱས་ལ་གཞུག་ཅིང༌།
ཧཱུྃ༔ འབྱུང་བ་ལྔ་ནི་སངས་རྒྱས་དངོས༔ ས་ཡི་ལྷ་མོ་མཁའ་ཕྱེས་ཤིག༔ སྐུ་གསུང་ཐུགས་ཡོན་ཕྲིན་ལས་ཀྱི༔ སྒྲུབ་པ་ལས་ཀྱི་གཏེར་སྦའོ༔ རིན་ཆེན་བུམ་པའི་གཏེར་སྦའོ༔ སྙིང་པོ་ལྔ་ཡི་གཏེར་སྦའོ༔ དར་སྣ་ལྔ་ཡི་གཏེར་སྦའོ༔ སྨན་སྣ་ལྔ་ཡི་གཏེར་སྦའོ༔ འབྲུ་སྣ་ལྔ་ཡི་གཏེར་སྦའོ༔
རིན་ཆེན་ལྔ་ཡི་གཏེར་སྦའོ༔ ཆུ་བོ་བཞི་ཡི་གཏེར་སྦའོ༔ རི་རྒྱལ་ལྷུན་པོའི་གཏེར་སྦའོ༔ ཧཱུྃ༔ ཡིད་བཞིན་གཏེར་ཆེན་འདི་སྦས་པས༔ རྣལ་འབྱོར་བདག་ཅག་འཁོས་བཅས་དང་༔ ཡུལ་རིས་ས་ཕྱོགས་འདི་དག་ཏུ༔ གཏེར་མཆོག་ཁྱེད་ཀྱི་བྱིན་རླབས་ཀྱིས༔ འདོད་ཡོན་ལྔ་ལ་ལོངས་སྤྱོད་ཤོག༔ སྙིང་པོ་ལྔ་ཡི་གཏེར་སྦས་པས༔
སྐུ་ལྔ་ལྷུན་གྱིས་གྲུབ་པར་ཤོག༔ དར་སྣ་ལྔ་ཡི་གཏེར་སྦས་པས༔ ཡེ་ཤེས་ལྔ་ལྡན་ཐོབ་པར་ཤོག༔ སྨན་སྣ་ལྔ་ཡི་གཏེར་སྦས་པས༔ ནད་ཀྱི་བསྐལ་་པ་ཞི་བར་ཤོག༔ འབྲུ་སྣ་ལྔ་ཡི་གཏེར་སྦས་པས༔ མུ་གེའི་བསྐལ་པ་ཞི་བར་ཤོག༔ རིན་ཆེན་ལྔ་ཡི་གཏེར་སྦས་པས༔ རིན་ཆེན་གཏེར་ལ་ལོངས་སྤྱོད་ཤོག༔ ལྕགས་སོགས་མཚོན་གྱི་གཏེར་སྦས་པས༔
མཚོན་གྱི་བསྐལ་པ་ཞི་བར་ཤོག༔ དམ་རྫས་གཏོར་མའི་གཏེར་སྦས་པས༔ མི་ཟད་ཟས་ནོར་འཕེལ་བར་ཤོག༔ ཆུ་བོ་བཞི་ཡི་གཏེར་སྦས་པས༔ ཆར་ཆུ་དུས་སུ་འབབས་པ་དང་༔ ལོ་ཕྱོགས་རྟག་ཏུ་འཕེལ་བར་ཤོག༔ རི་རྒྱལ་ལྷུན་པོའི་གཏེར་སྦས་པས༔ ཡིད་བཞིན་རེ་བ་སྐོང་བ་དང་༔ བསམ་པ་ཐམས་ཅད་འགྲུབ་གྱུར་ཅིག༔ རྡོ་རྗེ་རིན་ཆེན་པདྨ་ལས༔
ཕྱག་རྒྱ་ལྔ་ཡི་རྒྱས་གདབ་བོ༔ སྐུ་གསུང་ཐུགས་ཀྱི་རྒྱས་བཏབ་བོ༔ ཚེ་དབང་ཕུན་སུམ་ཚོགས་པར་ཤོག༔ བསོད་ནམས་དམ་པ་ཐོབ་པར་ཤོག༔ བཛྲ་ཨཱ་ཡུ་སིདྡྷི་བྷྲཱུྃ༔ སྭསྟི་བྷྲཱུྃ་མངྒ་ལཾ༔ ཞེས་བརྗོད་ཅིང་༔ རྡོ་ལེབ་ལ་རིགས་ལྔའི་ཕྱག་མཚན་བྲིས་པས་སྟེང་ནས་བཀབ་སྟེ་བརྟན་ཅིང་འཐས་པར་བྱ། རྟེན་འབྲེལ་སྙིང་པོ་བཟླས་པའི་མེ་ཏོག་ཆར་དབབ་ལ་བཀྲ་ཤིས་རྒྱས་པར་སྤེལ། དེས་ནི་བརྟན་གཡོའི་རྟེན་འབྲེལ་ལོག་པའི་རྒུད་པ་ཞི་ཞིང༌།
ས་བཅུད་དཔལ་གཡང་འབྱོར་པ་ཐམས་ཅད་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་འགྱུར་རོ།། །། ༈ གཉིས་པ་ཀླུ་ནོར་རྒྱས་ལ་བརྟེན་ནས་སྣོད་བཅུད་དཔལ་འབྱོར་བསྐྱེད་པའི་གཏེར་བུམ་སྒྲུབ་ཚུལ་ནི། རབ་བཞིའི་ཡར་ངོ་གཟའ་སྐར་ཤིས་ཤིང་ཁྱད་པར་ཀླུ་ཐེབས་ཡོད་ཅིང་ཀླུ་ལྡོག་མེད་པའི་དུས་སུ། རིན་པོ་ཆེའམ་བཀྲ་ཤིས་པའི་ས་ལས་བྱས་པའི་རྫ་བུམ་སོ་བཏང་བ་ཡུལ་ཀྱི་བྲེ་གང་ཤོང་བ་ཡན་ཆད་ལས་མི་ཆུང་བ་རྩི་དཀར་པོ་མདུན་རྟགས་པདྨ་ནོར་བུ་སོགས་ཀྱིས་མཚན་པའི་ནང་དུ། རིན་ཆེན་ཀླུ་སྨན་དཀར་མངར་ཆུ་སྣ་རྣམས་བསྲེས་པའི་སྤྲ་ཚིལ་ལམ་ཁམས་ལས་ཀླུ་ནོར་རྒྱས་སོར་བརྒྱད་པ་སྟོད་མི་ལ་སྨད་སྦྲུལ་མཇུག་འཁྱིལ་བ་ཕྱག་གཡས་རིན་པོ་ཆེ་དང་གཡོན་ཨུཏྤལ་བསྣམས་པ། སྦྲུལ་མགོའི་གདེངས་ཀ་བདུན་ཡོད་པ། ཡུམ་སོར་བདུན་པ་ཐལ་སྦྱར་ནོར་བུ་བསྣམས་པ་སྦྲུལ་མགོའི་གདེངས་ཀ་ལྔ་ལྡན་མི་ལུས་སྦྲུལ་མཇུག ། གཉིས་ཀ་དར་དང་རིན་པོ་ཆེས་བརྒྱན་ཅིང་སྐུ་མདོག་སེར་པོ་བྱ། ཡབ་ལ་གི་ཝཾ་དང་སྦྲ་ཚིལ་མ་འཛོམ་ན་གཉིས་ཀ་ལ་སྦྲང་རྩི་བྱུགས། གྲོ་གའམ་ཆུ་ཤོག་ལ་རྒྱ་སྣག་གཙང་མས།
ཨོཾ་ཝ་རུ་ཎ་ཡེ་ཧཱུྃ་སྭཱ་ཧཱ༔ ཕུཿཨོཾ་བ་སུ་ཀི་མཾ་སྭཱ་ཧཱ༔ ཨོཾ་ཝ་རུ་ཎ་ཡེ་སྭཱ་ཧཱ༔ ཨོཾ་ནཱ་ག་རཱ་ཛ་བ་སུ་པུཥྚིཾ་སརྦ་མངྒ་ལཾ་སིདྡྷི་སྭཱ་ཧཱ༔ ཞེས་བྲིས་པ་ཡབ་དང༌། ཨོཾ་ནཱ་གི་མ་ཎི་མུ་ཀུ་ཊཾ་སརྦ་མངྒ་ལཾ་སྭཱ་ཧཱ༔ ཕུཿ ཞེས་བྲིས་པ་ཡུམ་གྱི་ནང་དུ་གཞུག ། གཉིས་ཀའང་མཇུག་ནས་དྲིལ་ཏེ་དར་སེར་པོས་དྲིལ་ནས་མགོ་གཞུག་མ་ལོག་པར་བཅུག ། ཡབ་ཡུམ་གཉིས་ཞལ་སྦྱར་གྱི་ཚུལ་དུ་བུམ་པའི་དབུས་སུ་བཞག །
འབུར་སྐུ་མ་འགྲུབ་ན་བཟང་ཤིང་གི་བྱང་བུ་རྩ་རྩེ་མ་ལོག་པ་གཉིས་ལ་ཚད་སོགས་སྔ་མ་དང་འདྲ་བའི་ཀླུ་ཡབ་ཡུམ་བྲིས་ཏེ་གི་ཝཾ་དང་སྦྲང་རྩིས་བྱུགས། ཞལ་སྦྱར་དུ་བསྡམས་ལ་དར་སེར་པོས་དྲིལ་ཏེ་བཞག ། སྐུ་གཟུགས་ཚད་ལྡན་མི་འགྲུབ་ན་དཀྱུས་སུ་གཟུངས་དྲིལ་ཁོ་ན་གཞུག་པ་ཉིད་ལག་ལེན་བདེ་ཞིང་དོན་ལ་གནས་ཕྱིར་ལེགས་པས། རྒྱ་ཤོག་ལ་གསེར་རམ་མཚལ་སྣག་གཙང་བས། ཨོཾ་ནཱ་ག་རཱ་ཛ་བ་སུ་ཀི་མཾ་སིདྡྷི་ཧཱུྃ་ཛཿ ནཱ་ག་རཱ་ཛ་བུདྡྷ་བྷ་ག་ཝཱན་ནཱ་ག་རཱ་ཙ་སརྦ་ཧེ་ལོ་སིདྡྷི་ཕ་ལ་པུཥྚིཾ་ཀུ་རུ་ཧཱུྃ་ཧཱུྃ་ཧཱུྃ༔ ནཱ་ག་ར་ཛ་སརྦ་ཨཱ་ཡུཿརཏྣ་སིདྡྷི་ཧཱུྃ༔ རཏྣ་དྷེ་ཝ་ཨཱ་ཡུཿརཏྣ་སིདྡྷི་སརྦ་པཱ་ཤཾ་ཀུ་རུ་ཧཱུྃ་ཧཱུྃ་ཛཿ ཡུལ་ཁམས་གནས་ཁང་འདི་རུ་མི་ནད་ཕྱུགས་ནད་རིམས་ནད་གོད་ཡམས་གོད་ཁ་སད་སེར་བཙའ་འབུ་མུ་གེ་མཚོན་འཁྲུག་དམག་ཇག་དགྲ་ཀུན་མི་ཁ་སོགས་མི་མཐུན་པའི་ཕྱོགས་རིས་ངན་པ་ཐམས་ཅད་ཞི་ཞིང༌། ཚེ་བསོད་དཔལ་འབྱོར་རླུང་རྟ་བླ་གཟའ་ཁ་རྗེ་དབང་ཐང་མི་ཕྱུགས་ཡུལ་ཁམས་འབྲུ་ནོར་ལོངས་སྤྱོད་ཐོས་བསམ་སྒོམ་གསུམ་ཉམས་རྟོགས་ཀྱི་ཡོན་ཏན་ལེགས་ཚོགས་བཀྲ་ཤིས་ཐམས་ཅད་འཕེལ་ཞིང་རྒྱས་པ་དང་དངོས་གྲུབ་རྒྱུན་མི་ཆད་པར་འབྱུང་བར་མཛད་དུ་གསོལ།
ཞེས་དབུ་ཅན་ཚེགས་མེད་དུ་བྲིས་ལ། གསེར་ལིང་མའམ་ཆུ་རྒྱུན་འབབ་བཟང་པོའི་རྡེའུ་ལ་གསེར་གྱི་ ཕུཿ བྲི་ཞིང༌། ཕུཿ ཡིག་དང་ ཨོཾ་ ཞལ་སྦྱར་ཏེ་གཡས་བསྐོར་དུ་དཀྲིས་པ་གོང་གི་སྐུ་རྒྱུའི་རྫས་རྣམས་སྤྲ་རྩིའི་ཚལ་མར་དང་སྦྱར་ཏེ་ནོར་བུའི་དབྱིབས་སུ་བཅོས་པའི་ནང་དུ་བཞུགས་པ་ཉིད་བཀྲ་ཤིས་པའི་ཚིགས་བཅད་ཀྱིས་དྲིལ་བ་མདུན་རྒྱབ་མ་ནོར་བར་བུམ་པར་གཞུག ། སྐུ་དང་གཟུངས་བསྒྲིལ་གང་བྱེད་ཀྱང་བུམ་པའི་ནང་དུ་ལུང་པ་གསུམ་ལྔ་བདུན་དགུ་གཅིག་མན་ཆད་ཀྱི་བཙན་ཕྱུགས་འཕན་པོ་གནས་ཆེན་དགོན་སྡེ་བཀྲ་ཤིས་པའི་ས་དང་འབྲུ་སྣ་བླངས་ལ། སྲན་མ་ཡུངས་དཀར་ནག་བྲ་བོ་སོགས་མ་འདྲེས་པ། སྨན་སྣ་ཚོགས་པ་ལ་དུག་རིགས་གླ་རྩི་ཁྱུང་སྡེར་ཚ་བ་གསུམ་སོགས་མ་འདྲེས་ལ། རིན་ཆེན་སྣ་ལྔ་ལ་ལྕགས་ར་གན་ཞ་ཉེ་སོགས་མ་འདྲེས་ལ། ཤ་ཆང་སྒོག་བཙོང་མ་འདྲེས་པའི་ཟས་སྣ་དང༌།
ཤིང་ཏོག་གི་རིགས་གང་འཛོམ། དར་སྣ་གོས་སྣ་དང་ཀླུ་སྨན་གང་མང༌། ཚྭ་དང་མངར་གསུམ་དཀར་གསུམ་རྣམས་དང༌། བ་དཀར་ར་དཀར་འོ་མ་མོ་གསར་རིགས་བཟང་གི་ནུ་ཞོ་རྣམས་རིལ་བུར་བྱས་པས་བུམ་པ་ཁེངས་པར་བཀང་ལ་དར་དཀར་པོས་ཁ་བཅད་དེ་མགྲིན་པ་དམ་པར་བཅིང༌། ཐིའུ་སོགས་ཀྱི་རྟགས་གདབ། སྦྱོང་ཁྲུས་སྤྱི་མཐུན་ཡིད་ཆེས་པར་བྱས་ལ། གཙང་མའི་སྟེགས་བུར་རས་དཀར་དྲི་མ་མེད་པའི་ཁེབས་ལྡན་གྱི་ཁར་འབྲས་ཀྱི་ཚོམ་བུ་དགུ་བཀོད་པའི་དབུས་སུ་འགོད། མདུན་དུ་གཏོར་མ་དཀར་མངར་ཀླུ་སྨན་གྱིས་བྲན་པ་དང༌། ཆུ་གཉིས་ཉེར་སྤྱོད་ལྔ་རྣམས་གཙང་ཞིང་མཛེས་པར་བཤམ། སྒྲུབ་པ་པོ་ཤ་ཆང་སྤངས་ཏེ་གཙང་སྒྲ་དང་ལྡན་པའི་ངང་ནས་བདག་གི་རྣལ་འབྱོར་ལ་གནས་པས།
བུམ་རྫས་བྱིན་བརླབ་པ་ནི། སྭ་བྷཱ་ཝ་ ལན་གསུམ་གྱིས་སྦྱང༌། སྟོང་པའི་ངང་ལས་གཏེར་ཆེན་པོའི་བུམ་པ་བཟང་པོ་མགྲོན་ནམས་དགྱེས་རྒུར་རོལ་པའི་གནས་ཡུལ། འཛད་པ་མེད་པའི་ལོངས་སྤྱོད། ན་བ་གསོ་བའི་སྨན། ཤི་བ་སློང་བའི་བདུད་རྩི། འདོད་ཡོན་ནམ་མཁའ་མཛོད་ཀྱི་སྤྲིན་ཕུང༌། སངས་རྒྱས་ཀྱི་མཐུ་དང་བྱང་ཆུབ་སེམས་དཔའི་སྨོན་ལམ་ལས་གྲུབ་པ་འཁོར་བ་ཇི་སྲིད་རྒྱུན་མི་ཆད་པའི་རང་བཞིན་དུ་གྱུར་ བསམ་ཞིང༌། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་ སོགས་ནམ་མཁའ་མཛོད་ཀྱི་སྔགས་རྒྱས་ལན་བདུན་གྱིས་བརླབ། མདུན་རྟེན་བསྐྱེད་པ་ནི།
བསང་སྦྱང༌། སྟོང་པའི་ངང་ལས་བྷྲཱུྃ་ལས་བུམ་པ་ཡངས་ཤིང་རྒྱ་ཆེ་བའི་ནང་ཕུན་སུམ་ཚོགས་པའི་ཞིང་གི་བཀོད་པ་དང་ཟད་མི་ཤེས་པའི་མཐུན་རྫས་སྣ་ཚོགས་ཀྱིས་གང་བ། རིན་པོ་ཆེའི་གླིང་ཀླུའི་ཕོ་བྲང་ཉམས་དགའ་བའི་དབུས་སུ་པདྨ་དཀར་པོ་འདབ་མ་བརྒྱད་པའི་ལྟེ་བར་ཕུཿལས་ཀླུ་རྒྱལ་ནོར་རྒྱས་སྐུ་མདོག་སེར་པོ་འཁོར་ལོས་སྒྱུར་བའི་ཆ་བྱད་ཅན། སྟོད་མི་ལ་སྨད་སྦྲུལ་མཇུག་ཏུ་འཁྱིལ་བ་སྦྲུལ་མགོའི་གདེངས་ཀ་བདུན་དང་ལྡན་ཅིང་ཕྱག་གཡས་ནོར་བུ་རིན་པོ་ཆེ་དང༌། གཡོན་ཨུཏྤལ་བསྣམས་པ། དེའི་མདུན་དུ་ཡུམ་ཀླུ་མོ་ནོར་བུའི་ཅོད་པན་ཅན་སྐུ་མདོག་སེར་པོ་སྟོད་མི་ལ་སྨད་སྦྲུལ་མཇུག་ཅན་སྦྲུལ་མགོའི་གདེངས་ཀ་ལྔ་དང་ལྡན་ཅིང་ཕྱག་གཉིས་ཐལ་མོ་སྦྱར་བའི་བར་དུ་ནོར་བུ་རིན་པོ་ཆེ་འཛིན་པ། ཡབ་ཡུམ་གཉིས་ཀ་དགྱེས་ཤིང་འཛུམ་པའི་སྐུར་གསལ་བའི་མཐར་ཀླུ་ཆེན་བརྒྱད་དང༌། ཡུལ་ཕྱོགས་འདིར་གནས་ཀྱི་ཀླུ་གཉན་ས་བདག་དང་བཅས་པ་རྣམས་རང་རང་གི་ཡུམ་སྲས་བློན་འབངས་འཁོར་ཚོགས་གྲངས་མེད་ལོངས་སྤྱོད་དང་བཅས་པ་བསམ་གྱིས་མི་ཁྱབ་པར་གྱུར། རང་ཉིད་ཡི་དམ་གྱི་ཐུགས་སྲོག་ས་བོན་དང་མདུན་གྱི་ཀླུ་ཐུགས་ཀར་ཕུཿཡིག་གིས་མཚན་པ་ལས་འོད་ཟེར་འཕྲོས་པས་རྒྱ་མཚོ་ཆེན་པོའི་ཀློང་ནས་ཀླུ་རྒྱལ་ནོར་རྒྱས་ཡབ་ཡུམ་སྲས་བློན་འབངས་འཁོར་ཕོ་བྲང་ལོངས་སྤྱོད་དང་བཅས་པ་རྣམས་བསྒོམས་པ་དང་འདྲ་བ་སྤྱན་དྲངས་ནས་བུམ་ནང་དུ་ཐིམ་པར་གྱུར་པར་ བསམ་ལ། སྤོས་དཀར་འཐུལ་ཞིང་ལྕགས་ཀྱུའི་རྒྱ་དང་བཅས་ཏེ།
མཐའ་ཡི་རྒྱ་མཚོ་ཆེན་པོ་དང་༔ གཤེར་དང་འབྱུང་བར་རྟེན་བཅས་པའི༔ དད་དང་འབྱོར་ལྡན་ཀླུ་ཡི་ཚོགས༔ འཁོར་དང་བཅས་པ་སྤྱན་འདྲེན་ནོ༔ པདྨ་དཀར་པོའི་གདན་ལ་བཞུགས༔ ཨོཾ་ནཱ་ག་རཱ་ཛ་བ་སུ་ཀི་མཾ་སིདྡྷི་ཧཱུྃ་ཛཿ ས་པ་རི་ཝཱ་ར་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཞེས་ལན་གསུམ་གྱིས་བཀུག་སྟེ་བུམ་ནང་དུ་བསྟིམ། ནཱ་ག་རཱ་ཛ་ས་པ་རི་ཝཱ་ར་ས་མ་ཡ་ཏིཥྛ་ལྷན་ གྱིས་བཞུགས་སུ་གསོལ།
ན་མོ་པུ་རུ་ཤ་ཡ་ཧོཿ ཞེས་ཕྱག་བྱ། ཨོཾ་ལས་ཀླུ་རྣམས་དགྱེས་སྐྱེད་པའི། ། མཆོད་སྦྱིན་བསམ་མི་ཁྱབ་པར་གྱུར། ། ཨོཾ་བཛྲ་སྥ་ར་ཎ་ཁཾ། དྭངས་བསིལ་རྙོགས་མེད་ཡོན་ཆབ་དང༌། ། ཆུ་སྐྱེས་ཐང་སྐྱེས་མེ་ཏོག་དང༌། ། ཙནྡན་ནགས་ཀྱི་སྤོས་དཀར་དྲི། ། དགེ་ཞིང་མུན་འཇོམས་ནོར་བུའི་འོད། ། སྤོས་དང་སྨན་སྦྱར་ཆུ་གཙང་དང༌། །
དཀར་གསུམ་མངར་གསུམ་གཙང་མའི་ཟས། ། སིལ་སྙན་རོལ་མོའི་བསྟོད་པའི་དབྱངས། ། རིན་ཆེན་སྣ་བདུན་གཏེར་དང་བརྒྱད། ཁྲུས་ཀྱི་རྫིང་བུ་དཔག་བསམ་ཤིང༌། ། འདོད་པའི་ཡོན་ཏན་རྣམ་པ་ལྔ། ། ཀླུ་ཡི་རྒྱལ་པོ་ནོར་རྒྱས་ནི། ། བཙུན་མོ་སྲས་དང་བཅས་ལ་འབུལ། ། གནས་འདིར་ཀླུ་ནད་མི་འབྱུང་ཞིང༌། ། བཀྲ་ཤིས་ལོངས་སྤྱོད་རྒྱས་པར་མཛོད། ། ཨོཾ་ནཱ་ག་རཱ་ཛ་བ་སུ་ཀི་མཾ་ས་པ་རི་ཝཱ་ར་ཨརྒྷཾ་ སོགས་ནས།
ཤབྡ་པྲ་ཏིཙྪ་སྭཱ་ཧཱ། སྨན་དང་དར་ཟབ་འབྲས་བུའི་ཚོགས། ། ཀླུ་རྒྱལ་འཁོར་བཅས་དགྱེས་བྱེད་ཅིང༌། ། ཀླུ་ཡི་ནད་ཀུན་ཞི་བའི་སྨན། ། ཆོས་དང་གང་འདོད་ཆར་པ་བཞིན། ། ཀླུ་ཡིས་འབད་མེད་ལྷུན་གྲུབ་ཤོག ། ཨོཾ་ནཱ་ག་རཱ་ཛ་བུདྡྷེ་བྷ་ག་ཝཱན། ན་མོ་རཏྣ་ཏྲ་ཡ་ཡཱ་ཧ་ཧ་ཧུ་ཧུ། ཨ་མྲྀ་ཏ་བི་ཤུདྡྷེ་སྭཱ་ཧཱ། ཨོཾ་ཨ་ཀཱ་རོ་ གསུམ་གྱི་གཏོར་མ་བྱིན་བརླབ།
ཨོཾ་ནཱ་ག་རཱ་ཛ་བ་སུ་ཀི་མཾ་སིདྡྷི་ཧཱུྃ་ཛཿ ས་པ་རི་ཝཱ་ར་ཨི་དཾ་བྷ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་ལན་བདུན་ནམ་གསུམ་གྱིས་ཕུལ་ལ། ཀླུ་རྒྱལ་འཁོར་དང་བཅས་པས་མཆོད་སྦྱིན་གྱི་གཏོར་མ་འདི་བཞེས་ལ། འདོད་པའི་དངོས་གྲུབ་ཐམས་ཅད་མྱུར་བ་ཉིད་དུ་སྩོལ་ཞིང་བདེ་ལེགས་ཀྱི་ཡོན་ཏན་ཐམས་ཅད་འཕེལ་བར་མཛོད་དུ་གསོལ། ཞེས་འདོད་དོན་གསོལ། གདེངས་ཀ་ནོར་བུ་འབར་བའི་འོད་ཟེར་གྱིས། ། ས་འོག་མུན་པ་མཐའ་དག་འཇོམས་མཛད་པ། ། བསྟན་ལ་རབ་དགའ་མཐུ་སྟོབས་བསམ་མི་ཁྱབ། ། ཀླུ་རྒྱལ་འཁོར་དང་བཅས་ལ་ཕྱག་འཚལ་བསྟོད། །
ཅེས་བསྟོད། ཀླུ་རྒྱལ་འཁོར་བཅས་ཀྱི་ཐུགས་ཀར་ཟླ་་ལ་གནས་པའི་ཕུཿཡིག་སེར་པོ་སྔགས་ཀྱིས་གཡས་སུ་བསྐོར་བ། རང་གི་ཐུགས་ཀ་ནས་འོད་ཟེར་བདུད་རྩིའི་རང་བཞིན་ཅན་འཕྲོས། མདུན་བསྐྱེད་འཁོར་དང་བཅས་པ་ལ་ཕོག་པས་ཟག་པ་མེད་པའི་བདེ་བ་ཁྱད་པར་ཅན་བསྐྱེད། དེའི་ཐུགས་ཀ་ནས་འོད་ཟེར་འཕྲོས། བརྟན་གཡོའི་དྭངས་བཅུད་མ་ལུས་པ་བསྡུས་ནས་མདུན་གྱི་རྟེན་རྫས་རྣམས་ལ་ཐིམ་པས་སྣོད་བཅུད་ཀྱི་དཔལ་འབྱོར་ཕུན་སུམ་ཚོགས་པ་ཐམས་ཅད་སྐྱེད་པའི་ནུས་པ་དང་ལྡན་པར་གྱུར་པའི་ མོས་པས། ཨོཾ་ནཱ་ག་རཱ་ཛ་བ་སུ་ཀི་མཾ་སིདྡྷི་ཧཱུྃ་ཛཿ ཞེས་གཙོ་བོར་བཟླ་ཞིང༌། སྐབས་སུ་ ནཱ་ག་རཱ་ཛ་བུདྡྷ་བྷ་ག་ཝན་ སོགས་གོང་གི་ལས་སྔགས་བཏགས་པའང་བཟླ། ཐུན་མཐར་སྤྲོ་ན།
ཏདྱ་ཐཱ། དྷ་ར་ཎི་དྷཱ་ར་ཎི་ཨུདྡྷ་ར་ཎི། སཾ་པྲ་ཏིཥྛ་ཏེ་བི་ཛ་ཡ་བརྞ་སཏྱ་པྲ་ཏི་ཛྙཱ་ས་ཧ་ར། ཛྙཱ་ན་པ་ཏི། ཨུད་པ་ད་ནི་བི་ནཱ་མ་ནི། ཨི་བྷི་ཥིཉྩ་ནི། ཨ་བྷི་བྱ། ཧཱ་ར་ཤུ་བྷཱ་བ་ཏི། ཨ་ཛི་མ། ཨེ་ཧི་ཀུ་མ་པཱ་ལ།
བཱ་ཧ་ཧ་ར་ཀླེ་ཤཱ་ན། དྷཱ་ན་པཱ་པཾ། ཤོ་དྷ་ཡ་མཱརྒཱ་ནཱ། ནི་ར་ཧི་ཀ་དྷརྨ་ཏ་ཤུདྡྷ་ལོ་ཀ་བི་ཏི་མ་རི་རཱ་ཛ་ས་དུ་ཁ། ཤ་མ་ན་སརྦ་བུདྡྷ་ཨ་བ་ལོ་ཀ་ན་ཨ་དྷི་ཥྛི་ཏེ་པྲ་ཛྙཱ་ན་བྷེ་སྭཱ་ཧཱ། ཞེས་ཀླུ་ལ་བདེ་བ་སྦྱིན་པའི་གཟུངས་སྔགས་ཀྱང་ཅི་ནུས་བཟླས་ལ། དབྱངས་གསལ་རྟེན་སྙིང་ལན་གསུམ་གྱིས་ཁ་བསྐང༌། སྔར་བཞིན་མཆོད་ཅིང་བསྟོད་ལ། ཨེ་མཿ དད་དང་འབྱོར་ལྡན་ཀླུ་ཡི་ཚོགས༔
མ་ལུས་འཁོར་དང་བཅས་པ་ལ༔ དགྱེས་པ་དེས་ཀྱང་བཀྲ་ཤིས་ཤོག ། ཀླུ་རྣམས་ཆུས་སྲིད་དབང་ཐང་ཆེ། ། བཀྲ་ཤིས་དེས་ཀྱང་འདིར་འབྱུང་ཤོག ། ཀླུ་ཆེན་ནོར་རྒྱས་དངོས་གྲུབ་མཚོ། ། གནས་འདིར་འགྲུབ་པའི་བཀྲ་ཤིས་ཤོག ། རྒྱ་གར་རྒྱལ་པོའི་རྒྱལ་སྲིད་དང༌། ། རྒྱ་ནག་རྒྱལ་པོའི་དཔལ་འབྱོར་དང༌། ། ཧོར་གྱི་རྒྱལ་པོའི་མཐུ་སྟོབས་སོགས། ། འཛམ་གླིང་ཀུན་གྱི་ཕུན་ཚོགས་བཅུད། །
ཐམས་ཅད་གནས་འདིར་འདུ་བར་ཤོག ། བདེ་སྐྱིད་ཕུན་སུམ་ཚོགས་པར་ཤོག ། བཀྲ་ཤིས་དེ་ཡི་བཀྲ་ཤིས་ཤོག ། ཨོཾ་སརྦ་ཤ་བ་རི་པུ་རུ་སིདྡྷི་ཧཱུྃ། ནཱ་ག་སིདྡྷི་ཕ་ལ་སྭསྟི་སྭསྟི། ཞེས་བརྗོད་ཅིང༌། གཡམ་པས་ཐོག་བཀབ་བྱི་བ་སོགས་སྲོག་ཆགས་ཀྱི་གནོད་པ་དང་ཆུས་མི་འཇིག་པའི་ལག་ཚག་དམ་པར་བྱ། རྩིག་གསེབ་ལྟ་བུར་སྒོར་ཉི་ཟླ་མཆོད་རྟེན་སོགས་བཀྲ་ཤིས་པའི་མཚན་མ་བྲི། ཤིས་བརྗོད་རྒྱས་པར་སྤེལ། མཆོད་གཏོར་བྱ་ཁྱིས་མི་ཟ་བར་བྱ།
ཀླུ་ཐེབས་སྐབས་སོགས་སུ་མཆོད་པ་ལ་བརྩོན་པར་བྱའོ། ། དེ་ལྟར་བསྒྲུབ་པས་སྣོད་བཅུད་ཀྱི་རྒུད་པ་མ་ལུས་པ་ཞི་ཞིང༌། དཔལ་འབྱོར་ལེགས་ཚོགས་བསམ་པའི་དོན་ཐམས་ཅད་ཡིད་བཞིན་གྱི་ནོར་བུ་རིན་པོ་ཆེར་གསོལ་བ་བཏབ་པ་ལྟར་འབད་མེད་ལྷུན་གྲུབ་ཏུ་འཇོ་བར་འགྱུར་པ་ཡིན་ནོ། ། ཞེས་པའང་ཉེ་བར་འཁོ་བའི་ཡན་ལག་ཏུ་མཁན་ཆེན་འཇམ་དབྱངས་རྡོ་རྗེའི་བཞེད་པ་བཞིན་བྱིན་རླབས་ཀྱི་བབ་དང་ཁུངས་དག་པའི་སྐྱབས་རྗེ་འགྲོ་འདུལ་གླིང་པའི་ཡིག་ཆ་སོར་བཞག་སྟེ་འགྲོ་འདུལ་པད་རྒྱལ་པས་འབྲུག་སྤ་གྲོ་རིན་སྤུང་རྫོང་གི་གཙུག་ལག་ཁང་དུ་རབ་འབྱུང་བཅུ་བདུན་པས་འབྲུག་ཟླ་༨ཚེས་༢༦ཤིན་ཏུ་དགེ་བར་རང་གཏེར་མན་ངག་གིས་ཟུར་བརྒྱན་ཏེ་ལག་ལེན་འཇུག་པ་བདེ་བའི་ངག་ཁྲིད་སུ་བསྡེབས་པ་ཛ་ཡནྟུ།། །། སྐུ་གསུམ་དགོངས་འདུས་ལས༔ པདྨ་བུདྡྷ་ཐོད་ཕྲེང་རྩལ་གི་སྒོས་དབང་བཞུགས་སོ༔ པདྨ་ཐོད་ཕྲེང་རྩལ་ལ་ཕྱག་འཚལ་ལོ༔ དབང་མཛད་བླ་མ་བསྐྱེད་བཟླས་ཉམས་ལེན་གྱི༔ སྣོད་དུ་རུང་ཕྱིར་དབང་བསྐུར་རིམ་པ་བསྟན༔ ས་མ་ཡ༔
དབེན་པའི་གནས་སུ་ཚུལ་བཞིན་འདུས་བྱས་ལ༔ མཎྜལ་དབང་རྫས་ཕྱི་ནང་མཆོད་པ་བཀྲམ༔ བདག་མདུན་དབྱེར་མེད་བསྐྱེད་བཟླས་བདག་དབང་བླང་༔ ཚོགས་ཀྱི་མཆོད་པས་ཉམས་ཆགས་བཤགས་བགྱིད་ནས༔ སྣོད་ལྡན་སློབ་མ་བོས་ལ་ཁྲུས་ཀྱིས་དབྱུང་༔ མི་དབང་བགེགས་བསྐྲད་སྲུང་བའི་འཁོར་ལོར་བཅིངས༔ ཆོས་བཤད་མཎྜལ་འབུལ་ཞིང་གསོལ་བ་བཏབ༔ ཧོཿ དཀྱིལ་འཁོར་གཙོ་བོ་པདྨ་ཐོད་ཕྲེང་དང་༔ དབྱེར་མེད་རྡོ་རྗེ་སློབ་དཔོན་བརྩེ་བས་དགོངས༔
དབང་མཛད་བླ་མ་བུདྡྷ་ཐོད་ཕྲེང་གིས༔ སྨིན་བྱེད་དབང་གི་བཀའ་དྲིན་བདག་ལ་སྩོལ༔ ལན་གསུམ༔ སྐྱབས་འགྲོ་སེམས་བསྐྱེད་ཚོགས་བསགས་སྡོམ་པ་བཟུང་༔ སློབ་མའི་རྒྱུད་སྦྱང་ལྷར་བསྐྱེད་ཡེ་ཤེས་དབབ༔ དེ་ནས་རྣམ་རྒྱལ་བུམ་པ་སྤྱི་བོར་བཞག༔ ཧཱུྃ༔ རིན་ཆེན་བུམ་པ་བཟང་པོ་གཞལ་ཡས་ཁང་༔ དཀྱིལ་འཁོར་ལྷ་ཚོགས་བདུད་རྩིའི་རྣམ་པར་གཏམ༔ དེང་འདིར་སྐལ་ལྡན་བུ་ལ་དབང་བསྐུར་བས༔
པདྨ་ཐོད་ཕྲེང་སྐུ་ཡི་དབང་ཐོབ་ཤོག༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་ཀཱ་ཡ་ཨ་བྷི་ཥིཉྩ་ཨོཾ༔ སྔགས་བྱང་མགྲིན་པར་བཞག་ལ༔ ཨཿ ཇི་སྙེད་སྒྲ་ཡི་སྙིང་པོ་བདེ་ཆེན་སྔགས༔ བསྙེན་སྒྲུབ་ཕྲིན་ལས་སྙིང་པོ་ཡི་གེའི་གཟུགས༔ ཆོས་ཀྱི་རིང་བསྲེལ་ཡེ་ཤེས་སྔགས་ཀྱི་དབང་༔ པདྨ་ཐོད་ཕྲེང་གསུང་གི་དབང་ཐོབ་ཤོག༔ གོང་ལྟར་སྔགས་ཤམ། ཝཱཀྐ་ཨ་བྷི་ཥིཉྩ་ཨཱཿ
མེ་ལོང་དྭངས་གསལ་བསྟན་ལ་ངོ་སྤྲོད་གདབ༔ ཧཱུྃ༔ རང་རིག་མཐའ་དབུས་གཉིས་མེད་ཟང་ཐལ་ལེ༔ འདུས་མ་བྱས་པའི་མཚོན་བྱེད་ཙམ་གྱི་བརྡར༔ དྭངས་གསལ་མེ་ལོང་དྲི་མེད་དབང་བསྐུར་བས༔ པདྨ་ཐོད་ཕྲེང་ཐུགས་ཀྱི་དབང་ཐོབ་ཤོག༔ སྔགས་ཤམ༔ ཙིཏྟ་ཨ་བྷི་ཥིཉྩ་ཧཱུྃ༔ སྒྲུབ་པའི་གཏོར་སྡོང་གནས་བཞིར་བཞག་ལ་མྱང་༔ ཨོཾ་ཨཱཿཧཱུྃ་ཧྲཱིཿ
གཏོར་གཞོང་རང་བྱུང་དབྱིངས་ཀྱི་གཞལ་མེད་ཁང་༔ གཏོར་མའི་ངོ་བོ་རིག་པའི་ཡེ་ཤེས་བཅུད༔ ལྷ་དང་དབྱེར་མེད་གཏོར་མའི་དབང་བསྐུར་བས༔ པདྨ་ཐོད་ཕྲེང་དབང་བཞི་རྫོགས་ཐོབ་ཤོག༔ ཨོཾ་ཨཱཿཧཱུྃ་ཧྲཱིཿབཛྲ་གུ་རུ་པདྨ་ཐོད་ཕྲེང་རྩལ་ཀཱ་ཡ་ཝཱཀྐ་ཙིཏྟ་སརྦ་ཨ་བྷི་ཥིཉྩ་ཨོཾ་ཨཱཿཧཱུྃ་ཧྲཱིཿ དེ་དག་མཐའ་བརྟེན་ཡེ་ཤེས་མེ་མཆོད་དབང་༔ དགང་བླུག་ཁ་སྦྱོར་མར་གྱིས་བཀང་བ་གཏད༔ ཧོཿ དགང་གཟར་རྣམ་པ་ཐབས་ཤེས་གཉིས་མེད་སྦྱོར༔ ངོ་བོ་ལྷ་ཚོགས་ཞར་དང་གཉིས་མེད་དག༔
སྐལ་ལྡན་རིགས་ཀྱི་བུ་ལ་གཏད་པ་ཡིས༔ རབ་འབྱམས་དབང་གི་ཕྲིན་ལས་མྱུར་འགྲུབ་ཤོག༔ བསྙེན་སྒྲུབ་ལས་གསུམ་སྔགས་བརྗོད་ལག་ཏུ་གཏད༔ སྤྲོ་ན་སྦྱིན་བསྲེག་དག་ཀྱང་འབུལ་དུ་བཅུག༔ རྗེས་སུ་ཤིས་བརྗོད་དམ་ཚིག་ཁས་བླང་ཞིང་༔ ལོངས་སྤྱོད་མཎྜལ་དབུལ་ཞིང་དགེ་བ་བསྔོ༔ དཀྱིལ་འཁོར་རྗེས་ཆོག་རིམ་པ་སྤྱི་ལྟར་བྱ༔ དེ་ནི་གསང་བ་ཆེན་པོའི་སྣོད་ལྡན་འགྱུར༔ ས་མ་ཡ༔ རྒྱ་རྒྱ་རྒྱ༔
ཟབ་རྒྱ༔ གཏད་རྒྱ༔ སྦས་རྒྱ༔ གསང་རྒྱ༔ ྀཨཚ༔ སྐུ་གསུམ་དགོངས་འདུས་ལས༔ པདྨ་ཐོད་ཕྲེང་རྩལ་གྱི་སྒོས་སྒྲུབ་དང་འབྲེལ་བའི་ལས་སྦྱོར་དབང་གི་མེ་མཆོད་བཞུགས༔ པདྨ་ཐོད་ཕྲེང་རྩལ་ལ་ཕྱག་འཚལ་ལོ༔ དབང་མཛད་བླ་མའི་སྒྲུབ་པ་ལ་བརྟེན་ནས༔ འཇིག་རྟེན་ཁམས་ཀྱི་ལྷ་འདྲེ་མི་གསུམ་རིགས༔
ཆེ་རྒུ་གཉན་བཅུ་དབང་དུ་བསྡུ་འདོད་ན༔ རླུང་ལྟར་མྱུར་བ་མེ་ཡི་མཆོད་པ་བསྟན༔ ས་མ་ཡ༔ དགེ་འདུན་ཐབ་ས་༼ཚོང་འདུ་སའི་ས་༽ཆང་དང་སྨད་ཚོང་མའི༔ མལ་འོག་ས་དང་སྦྱར་བའི་སྟེགས་བུའི་ཁར༔ མདོག་དམར་ཟླ་གམ་དབང་ཐབ་སྤྱི་མཐུན་བྲི༔ མདོག་དམར་རོ་སྐྱུར་ཤིང་བུ་ཟླ་གམ་བརྩིགས༔ ཏིལ་མར་ཡམ་ཤིང་དམར་པོ་ཁྱད་པར་རྫས༔ ལྕགས་ཀྱུ་ཅན་གྱི་མེ་ཏོག་གླང་སྣ་དང་༔ མ་ད་ན་དང་ཤིང་འབྲས་འབྲུ་རིག་དམར༔
མཚལ་དང་སིནྡྷུ་ར་དང་ལན་ཚྭར་ལྦགས༔ ཉེར་སྤྱོད་སྨན་རཀ་གཏོར་ཚོགས་ཚང་བར་བཤམས༔ བདག་གི་རྣལ་འབྱོར་བསྐྱེད་བཟླས་སྔོན་དུ་བཏང་༔ ཧྲཱི་ཛྭ་ལ་རྃ་པཱ་ཤཾ་ཀུ་རུ་ཧོཿ དགེ་འདུན་ཐབ་དང་ཆང་ཚོང་ཐབ་མེར་སྤར༔ ཧྱ་གྷྲྀ་ཝ འི་སྔགས་ཆུས་ཐབ་བསངས་ཤིང་༔ སྭ་བྷཱ་ཝ་ ཡིས་སྔགས་ཀྱི་སྟོང་པར་སྦྱང་༔ ཨཿ སྟོང་ཉིད་འོད་གསལ་ངང་ལས་མདུན་གྱི་ཐབ༔ དབང་གི་རང་བཞིན་ཟླ་གམ་འོད་དམར་འཁྱུགས༔
དབང་གི་མེ་དཔུང་གདོད་ནས་གོས་དཀར་མོའི༔ མཁའ་ཀློང་རྗེས་ཆགས་བདེ་བའི་རྣམ་པར་འབར༔ ཡེ་ཤེས་ཀློང་ཡངས་འཁྱིལ་བའི་མེ་ཐབ་དབུས༔ རིག་པའི་རང་རྩལ་བྱང་ཆུབ་སེམས་ཀྱི་སྤྲིན༔ སྐད་ཅིག་མཁའ་ལ་སྐར་ཆེན་ཤར་བ་བཞིན༔ བསྐྱེད་རྒྱུའི་ས་བོན་ཧྲཱིཿཡིག་དམར་གསལ་ཤར༔ དེ་ལས་འོད་འཕྲོས་སྣོད་བཅུད་དངོས་འཛིན་སྦྱངས༔ ཨེ་ཡྃ་བྃ་རྃ་ལྃ་ལས་ཡུམ་ལྔའི་མཁར༔ འབྱུང་ལྔ་རིམ་བརྩེགས་རི་རབ་སྲུང་འཁོར་དབུས༔ སོགས་ནས་བསྟོད་པའི་བར་དང་༔
བྱོན་སྐྱེམས་འབུལ་བ་ནི༔ རྃ༔ ཡེ་ཤེས་དགང་བླུག་ཐབས་ཤེས་འདུ་འབྲལ་མེད༔ ལྷ་ཚོགས་ཞལ་གྱི་ངོ་བོར་དག་པ་ལས༔ ཟག་མེད་བསྲེག་རྫས་བྱང་སེམས་བདུད་རྩིའི་རྒྱུན༔ དབང་མཛད་པདྨ་ཐོད་ཕྲེང་དཀྱིལ་འཁོར་པ༔ སྐུ་གསུང་ཐུགས་ཀྱི་དགྱེས་བསྐོང་སྦྱོར་མཚམས་ནས༔ བདེ་བའི་རང་བཞིན་འོད་དམར་རབ་ཏུ་འཕྲོས༔ འཁོར་འདས་ཡོངས་ཁྱབ་འཁོར་འདས་ཀུན་གྱི་སྲོག༔ འོད་དམར་རྣམ་པར་ཁབ་ལེན་ལྕགས་བཞིན་བསྡུས༔
རབ་འབྱམས་དབང་གི་ཕྲིན་ལས་ཡོངས་སུ་རྫོགས༔ དོན་གཉིས་བསམ་པ་ཡོངས་སུ་འགྲུབ་པར་འགྱུར༔ མི་འབྲལ་གསུམ་ལྡན་དམིགས་གནད་གསལ་བརྟན་ངང་༔ རྩ་བའི་བསྙེན་སྔགས་ཤམ་དུ་ལས་སྔགས་སྦྲེལ༔ མར་ཁུ་དང་ནི་ཡམ་ཤིང་ཉེར་གཅིག་རེ༔ དངོས་གཞིར་ཁྱད་པར་རྫས་ལ་གྲངས་བཟུང་ནས༔ བརྒྱ་སྟོང་ཁྲི་སོགས་སྐབས་དང་བསྟུན་ཏེ་འབུལ༔ འདོད་གསོལ་ནི༔ ཧོཿ ཁམས་གསུམ་སྣོད་བཅུད་རྒྱལ་བློན་བཙུན་མོ་འབངས༔
ལས་ལྡན་དགེ་འདུན་རིགས་ལྡན་ཕོ་མོ་དང་༔ དྲེགས་ལྡན་ལྷ་འདྲེ་སྡེ་བརྒྱད་མཐུ་ཆེན་སོགས༔ རླུང་སེམས་སྣང་བ་ལེགས་པའི་ཡོན་ཏན་ཀུན༔ ཐོགས་པ་མེད་པར་དབང་དུ་འདུ་བར་མཛོད༔ ཨོཾ་སརྦ་ཨཿནྲྀཿཏྲིཿལོ་ཀ་པཱ་ཤཾ་ཀུ་རུ་ཧོཿ རྗེས་སུ་གཏང་རག་དོན་དུ་མཆོད་བསྟོད་དང་༔ ཚོགས་ཀྱིས་མཆོད་ཅིང་གཤེགས་སྐྱེམས་ཅི་རིགས་ཕུལ༔ ནོངས་པ་བཤགས་ཤིང་ཡེ་ཤེས་དཀྱིལ་འཁོར་པ༔ རྟེན་ལ་བཞུགས་སམ་ཆོས་ཀྱི་དབྱིངས་སུ་གཤེགས༔ དམ་ཚིག་དཀྱིལ་འཁོར་ལྟེ་བའི་ཨ་ཐུང་དང་༔
དབྱེར་མེད་གཏུམ་མོའི་བདེ་དྲོད་མཆོག་ཏུ་སྤར༔ སྲིད་ཞིའི་དབང་ཕྱུག་ཆེན་པོར་ལམ་དུ་ཁྱེར༔ ཐལ་སོལ་འབབ་ཆུའི་གཞུང་ངམ་རླུང་ལ་བསྐུར༔ དེས་ནི་ཐོགས་མེད་དབང་གི་ལས་རབ་འབྱམས། མྱུར་བ་ཉིད་དུ་འགྲུབ་ཅིང་མཐར་ཕྱིན་འགྱུར༔ ས་མ་ཡ༔ རྒྱ་རྒྱ་རྒྱ༔ ཟབ་རྒྱ༔ གཏད་རྒྱ༔ སྦས་རྒྱ༔
གསང་རྒྱ༔ གུ་ཧྱ༔ ྀཨཚ༔ ཅེས་པའང་འགྲོ་འདུལ་པད་རྒྱལ་གླིང་པའི་སྦས་ཡུལ་པདྨ་བཀོད་གྱི་ཟབ་གཏེར་གྱི་གསང་བ་ཡང་དག་པའོ།། བདེ་ཆེན་ཞིང་མགོན་ཆོས་སྐུ་སྣང་མཐའ་ཡས། ། སྙིང་རྗེའི་གཏེར་ཆེན་ལོངས་སྐུ་སྤྱན་རས་གཟིགས། ། སྣང་སྲིད་ཟིལ་གནོན་པད་འབྱུང་ཡབ་ཡུམ་ལ། ། གསོལ་བ་འདེབས་སོ་བྱིན་རླབས་ཆར་ཆེན་ཕོབ། གངས་ཅན་ཕུར་ཐོག་རྒྱལ་པོ་གནུབས་མཐུ་ཆེན། གར་གྱི་དབང་ཕྱུག་གནམ་ལྕགས་རྡོ་རྗེ་རྩལ།
སྤྲུལ་པའི་གཏེར་སྟོན་པད་རྒྱལ་གླིང་པ་ལ། གསོལ་བ་འདེབས་སོ་བདག་རྒྱུད་སྨིན་གྲོལ་སྩོལ། ། ཡི་དམ་ཡོངས་འདུས་དབང་ཆེན་རྟ་མཆོག་དཔལ། ། རྡོ་རྗེ་ཕག་མོ་གནས་གསུམ་མཁའ་འགྲོས་གཙོ། ། དཔའ་བོ་ཡབ་ཡུམ་དམ་ཅན་ཆོས་སྐྱོང་ལ། ། གསོལ་བ་འདེབས་སོ་རྣམ་གཉིས་དངོས་གྲུབ་སྩོལ། ། སྣང་གྲགས་རིག་གསུམ་ལྷ་སྔགས་ཆོས་སྐུར་སྨིན། ། དོན་གཉིས་ལྷུན་གྲུབ་པདྨ་རྒྱལ་པོ་ཡི། ། རྣམ་ཐར་རྒྱ་མཚོ་བདག་གི་ཡོངས་གྲུབ་ནས། ། འཁོར་བ་དོང་སྤྲུགས་ནུས་པའི་རྩལ་ལྡན་ཤོག །
གཏེར་སློབ་གུ་ཧྱས་སོ། ། སྐུ་གསུམ་དགོངས་འདུས་ལས། གུ་རུ་པདྨ་ཐོད་ཕྲེང་རྩལ་གྱི་སྒོས་སྒྲུབ་ཁྲིགས་ཆོགས་སུ་བཀོད་པ་པདྨའི་ཆུན་འཕྱང་ཞེས་བྱ་བ་བཞུགས་སོ། བདེ་སྟོང་སོ་སོར་རྟོག་པའི་ཡེ་ཤེས་དངོས། ། པདྨ་ཐོད་ཕྲེང་རྩ་གསུམ་འཁོར་ལོའི་བསྒྱུར། ། དབྱེར་མེད་རང་རིག་བླ་མ་ལ་བཏུད་ནས། ། གང་གི་སྒྲུབ་ཕྲིན་བཀླགས་ཆོག་འདི་རུ་སྤེལ། ། དེ་ཡང་པདྨ་ཐོད་ཕྲེང་སྒྲུབ་པ་ལ། སྦྱོར་དངོས་རྗེས་གསུམ་ལ། སྦྱོར་བའི་ཆོས་མདུན་རྟེན་སྐུ་བརྙན་གཙོ་གཏོར་སྨན་རཀ་མཆོད་པ་བཅས་བཤམས།
རང་མདུན་ཉེར་མཁོ་ཡོ་བྱད་གསང་སྔགས་སྤྱི་ལྟར་ཚོགས་ནས། དངོས་གཞི་ལས་ཀྱི་གཞུང་བསྲང་བ་ལ། ཐོག་མར་ཚིག་བདུན་གསོལ་འདེབས་དང་བརྒྱུད་པའི་གསོལ་འདེབས་སྔོན་དུ་སོང་ནས་སྐྱབས་སུ་འགྲོ་བ་ནི། དང་པོ་སྐྱབས་སེམས་ནི། རང་གི་སྙིང་ཁའི་འོད་ཀྱིས་མདུན་གྱི་ནམ་མཁར་རིགས་འདུས་བླ་མ་ཐོད་ཕྲེང་རྩལ་དཀོན་མཆོག་རྩ་གསུམ་རྒྱ་མཚོའི་སྤྲིན་ཕུང་འཕྲོ་བ་བཛྲ་ས་མཱ་ཡ་ཛཿས་སད་པར་མོས་ལ། ན་མོཿ ཕྱོགས་བཅུ་དུས་བཞིའི་སྐྱབས་ཡུལ་མ་ལུས་པ༔ ཡེ་ཤེས་གཅིག་གི་དབྱིངས་སུ་འདུས་པའི་དཔྱིད༔ པདྨ་ཐོད་ཕྲེང་དབང་ཆེན་རྩ་གསུམ་ལྷར༔ བྱང་ཆུབ་སྙིང་པོའི་བར་དུ་སྐྱབས་སུ་མཆི༔
ལན་གསུམ། ཧོཿ ཇི་ལྟར་སྔོན་གྱི་བདེ་གཤེགས་སྲས་བཅས་ཀྱི༔ འགྲོ་བའི་དོན་དུ་བླ་མེད་ཐུགས་བསྐྱེད་བཞིན༔ བདག་གིས་ཉེས་སྤྱོད་ཀུན་སྡོམ་དགེ་ཆོས་སྡུད༔ སྨོན་འཇུག་དོན་དམ་བྱང་སེམས་རྟག་ཏུ་བསྐྱེད། ལན་གསུམ། གཉིས་པ་ཚོགས་བསགས་ནི། ཧཱུྃ༔ རང་རིག་བླ་མ་རྩ་གསུམ་དཀྱིལ་འཁོར་ལྷར༔
གཉིས་སུ་མེད་པའི་གར་གྱིས་ཕྱག་འཚལ་ལོ༔ ཚོགས་དྲུག་ཞེན་པ་བྲལ་བའི་མཆོད་སྤྲིན་འབུལ༔ གཟུང་འཛིན་དྲི་མ་ལྟ་བའི་ཀློང་དུ་བཤགས༔ བླ་མེད་ལྟ་སྒོམ་སྤྱོད་ལ་རྗེས་ཡི་རང་༔ བརྗོད་མེད་དོན་གྱི་ཆོས་འཁོར་བསྐོར་བར་བསྐུལ༔ བདེ་ཆེན་འཕོ་འགྱུར་བྲལ་བར་རྟག་བཞུགས་གསོལ༔ འཁོར་གསུམ་དམིགས་མཐའ་བྲལ་བའི་ཕ་མཐར་བསྔོ༔ ལྷུན་གྲུབ་གཞོན་ནུ་བུམ་སྐུར་བྱང་ཆུབ་ཤོག༔ ཛཿཧཱུྃ་བཾ་ཧོཿས་ཚོགས་ཞིང་རྣམས་རང་ལ་ཐིམ་པས་རྒྱུད་བྱིན་གྱིས་རླབས་པར་གྱུར་བར་བསམ། གཏོར་མ་བསྔོ་མཚམས་གཅོད་སོགས་སྤྲོ་ན་གཞུང་ལྟར་དང༌།
མཆོད་རྫས་བྱིན་རླབས་ནི། རྃ་ཡྃ་ཁྃ༔ བདག་གི་ཐུགས་ཀའི་ཡེ་ཤེས་མེ་རླུང་ཆུས༔ སྣོད་བཅུད་དངོས་འཛིན་དྲི་མ་དབྱིངས་སུ་སྦྱང་༔ གནས་ཡུལ་རྣམ་དག་འོག་མིན་མངོན་དགའི་ཞིང་༔ ཕྱི་ནང་མཆོད་སྤྲིན་ཡེ་ཤེས་རོལ་པར་གྱུར༔ ཨོཾ་ཨཱཿབཛྲ་པུཥྤེ་ཨཱཿཧཱུྃ་སྭཱ་ཧཱ༔ དེ་བཞིན་དུ། དྷཱུ་པེ། ཨ་ལོ་ཀེ །
གནྡྷེ། ནཻ་ཝི་དྱེ། ཤབྡ་ཨཱཿཧཱུྃ་སྭཱ་ཧཱ༔ ཨོཾ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ཧཱུྃ་ཧྲཱི་ཋཿ ཨོཾ་བྷོ་དྷི་ཙིཏྟ་མ་ཧཱ་ཏ་ན་ག་ན་པཱུ་ཛ་ཨཱཿཧཱུྃ༔ ཞེས་བྱིན་རླབས། དངོས་གཞི་དམ་ཚིག་འཁོར་ལོ་སྒོམ་པ་ནི། ཨོཾ་མ་ཧཱ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨཱཿ སྟོང་ཉིད་འོད་གསལ་དེ་བཞིན་ཉིད་དབྱིངས་ལས༔
རིག་པའི་རང་རྩལ་བྱང་ཆུབ་སེམས་ཀྱི་སྤྲིན༔ སྐད་ཅིག་མཁའ་ལ་སྐར་ཆེན་ཤར་བ་བཞིན༔ བསྐྱེད་རྒྱུའི་ས་བོན་ཧྲཱིཿཡིག་དམར་གསལ་ཤར༔ དེ་ལས་འོད་འཕྲོས་སྣོད་བཅུད་དངོས་འཛིན་སྦྱངས༔ ཨེ་ཡྃ་བྃ་རྃ་ལྃ་ལས་ཡུམ་ལྔའི་མཁར༔ འབྱུང་ལྔ་རིམ་བརྩེགས་རི་རབ་སྲུང་འཁོར་དབུས༔ བྷྲཱུྃ་ལས་རང་བྱུང་ལྷུན་གྲུབ་གཞལ་མེད་ཁང་༔ སྒོ་གྲུ་རྟ་བབ་མཚན་ཉིད་ཡོངས་རྫོགས་དབུས༔ སྣ་ཚོགས་འདབ་བཞིའི་ལྟེ་བར་རྨ་བྱའི་ཁྲིར༔ ཐབས་ཤེས་ཟུང་འཇུག་ཉི་ཟླ་འོད་འབར་སྟེང་༔
ཧྲཱིཿལས་གུ་རུ་པདྨ་ཐོད་ཕྲེང་རྩལ༔ ཞལ་གཅིག་ཕྱག་གཉིས་སྤྱན་གསུམ་ཁྲོ་འཛུམ་སྒེག༔ ཕྱག་གཡས་རབ་རྒྱས་པདྨ་ཐུགས་ཀར་གཏོད༔ གཡོན་པས་དེ་ཡི་ཡུ་བ་བྱས་པ་ཡི༔ དྲིལ་བུ་དཀུར་བརྟེན་པདྨ་ཕག་མོ་འཁྲིལ༔ དར་དང་རཏྣ་རུས་པའི་རྒྱན་གྱིས་སྤྲས༔ ཞབས་གཉིས་རྡོར་སྐྱིལ་འཇའ་འོད་ཀློང་དུ་གསལ༔ རིགས་ཀྱི་བདག་པོ་སྣང་བ་མཐའ་ཡས་ཤར༔ གཙོ་བོའི་ཐུགས་དབུས་པད་ཉི་དྲེགས་པའི་སྟེང༌། རྟ་མགྲིན་དམར་ནག་གྲི་ཐོད་ཡུམ་དང་སྦྱོར།
ཕྱོགས་བཞིའི་འདབ་མར་རྟ་མགྲིན་རིགས་བཞི་དང་༔ སྒོ་བཞིར་ཚད་མེད་གིང་ཆེན་ཡབ་ཡུམ་སོགས༔ བདག་སྐྱོབ་ལྷ་དང་རིག་འཛིན་མཁའ་འགྲོའི་ཚོགས༔ བསམ་གྱིས་མི་ཁྱབ་ཉི་ཟེར་རྡུལ་ལྟར་འཁྲིགས༔ དུ་མར་སྣང་ཡང་ངོ་བོ་ངང་དུ་གཅིག༔ དབང་གི་ལས་མཛད་པདྨ་ཐོད་ཕྲེང་རྩལ༔ དྲན་པ་ཙམ་གྱིས་སྲིད་ཞིའི་གདུང་བ་སེལ༔ སྒོམ་པ་ཙམ་གྱིས་དབང་གི་ཕྲིན་ལས་འགྲུབ༔ སྣང་སྟོང་སྒྱུ་མ་ཆུ་ཟླ་ལྟ་བུར་གསལ༔ གདོད་ནས་རྣམ་དག་ཡེ་ཤེས་ལྔར་དབང་རྫོགས༔
རྒྱལ་ཀུན་རྡོ་རྗེ་གསུམ་གྱི་ངོ་བོར་དག༔ ཧྲཱིཿཧཱུྃ་ཏྲཱཾ་ཨོཾ་ཨཱཿ ཨ་བྷི་ཥིཉྩ་མཾཿ ཨོཾ་ཨཱཿཧཱུྃ༔ ཡེ་ཤེས་ཀྱི་འཁོར་ལོ་སྤྱན་འདྲེན་པ་ནི། ཧཱུྃ༔ ཡུལ་གྱི་མིང་ནི་རྒྱ་གར་འཕགས་པའི་ཡུལ༔ ནུབ་ཕྱོགས་པདྨ་བརྩེགས་པའི་དུར་ཁྲོད་ནས༔ གུ་རུ་པདྨ་ཐོད་ཕྲེང་ཞེས་སུ་གྲགས༔ འཁོར་དུ་རིག་འཛིན་དཔའ་བོ་མཁའ་འགྲོས་བསྐོར༔
གུ་རུ་ཁྱོད་ཀྱི་རྗེས་སུ་བདག་སྒྲུབ་ཀྱི༔ རྣལ་འབྱོར་བྱིན་གྱིས་བརླབ་ཕྱིར་གཤེགས་སུ་གསོལ༔ དབང་གི་ཕྲིན་ལས་མཐར་ཕྱིན་དངོས་གྲུབ་སྩོལ༔ ཨོཾ་ཨཱཿཧཱུྃ་གུ་རུ་དྷེ་བ་དྷཱ་ཀི་ནཱི་སརྦ་ཛྙཱ་ན་མཎྜལ་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿས་གཉིས་སུ་མེད་པར་གྱུར། བཞུགས་སུ་གསོལ་ལ་ཕྱག་འཚལ་བ་ནི། ཧོཿ ཇི་ལྟར་ཆུ་ཉིད་ལ་ནི་ཆུ་ཐིམ་ལྟར༔ དབྱེར་མེད་ལྷ་ལ་ལྷ་ཐིམ་ངོ་མཚར་ཆེ༔ གདོད་ནས་དུ་མ་རོ་གཅིག་དཀྱིལ་འཁོར་ལ༔
གཉིས་མེད་ཆུ་ཟླའི་གར་གྱིས་ཕྱག་འཚལ་ལོཿ ན་མོ་ན་མ་ཧོཿ མཆོད་པ་ནི། ཨོཾ་ཨཱཿཧཱུྃ༔ དངོས་འབྱོར་ཡིད་སྤྲུལ་འཕྲུལ་དགའི་ལོངས་སྤྱོད་བཞིན༔ ཕྱག་རྒྱ་གར་སོགས་ཕྱི་ནང་གསང་བ་ཡི༔ ཀུན་ཏུ་བཟང་པོ་བླ་མེད་མཆོད་སྤྲིན་གྱིས༔ དཀྱིལ་འཁོར་རབ་འབྱམས་མ་ལུས་མཉེས་གྱུར་ཅིག༔ ཨོཾ་གུ་རུ་དྷཱེ་ཝ་དྷཱ་ཀི་ནཱི་སརྦ་ཛྙཱ་ན་མཎྜལ་ས་པཱ་རི་ཝ་ར་བཛྲ་ཨརྒྷཾ་ནས་ཤབྡ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་ཁ་ཁ་ཁཱ་ཧི༔ ཨོཾ་བྷོ་དྷི་ཙིཏྟ་མ་ཧཱ་ཏ་ན་ག་ཎ་པཱུ་ཛ་ཨཱཿཧཱུྃ༔
བསྟོད་པ་ནི། ཧྲཱིཿ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལོངས་སྤྱོད་བླ་མ་ཆོས་ཀྱི་རྗེ༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ ཧྲཱིཿ སོར་རྟོགས་ཡེ་ཤེས་ཀློང་ནས་སྐུ་སྤྲུལ་པ༔ བདེ་ཆེན་ལོངས་སྤྱོད་བླ་མ་ཧེ་རུ་ཀ༔ དབང་གི་ཕྲིན་ལས་མཐར་ཕྱིན་འཁོར་ལོའི་བསྒྱུར༔ པདྨ་ཐོད་ཕྲེང་རྩལ་ལ་ཕྱག་འཚལ་བསྟོད༔
ཧྲཱིཿ བྱིན་རླབས་རྩ་བ་བླ་མ་ཐོད་ཕྲེང་རྩལ༔ དངོས་གྲུབ་རྩ་བ་ཡི་དམ་ཧྱ་གྷྲྀ༔ ཕྲིན་ལས་རྩ་བ་དཔའ་བོ་མཁའ་འགྲོའི་ཚོགས༔ དཀྱིལ་འཁོར་རྫོགས་པའི་ལྷ་ལ་ཕྱག་འཚལ་བསྟོད༔ བཟླས་པར་བསྙེན་པའི་རྣལ་འབྱོར་ནི། ཐུགས་དབུས་པདྨ་ཉི་མ་དྲེགས་པའི་སྟེང་༔ པདྨ་རྟ་མགྲིན་ཡེ་ཤེས་སེམས་དཔའི་ཚུལ། དམར་ནག་པདྨའི་མཚན་པའི་གྲི་ཐོད་འཛིན༔ རང་འོད་ཡུམ་སྦྱོར་དུར་ཁྲོད་ཆས་རྫོགས་འགྱིང་༔
ཐུགས་ཀར་ཐབས་ཤེས་ཉི་ཟླ་ཁ་སྦྱོར་དབུས༔ ཧྲཱིཿམཐར་སྔགས་འཁོར་འོད་ཀྱིས་ཞིང་ཀུན་ཁྱབ༔ རྒྱལ་བ་སྲས་བཅས་ཀུན་གྱི་ཐུགས་དམ་བསྐོང་༔ འགྲོ་དྲུག་སེམས་ཅན་ཀུན་གྱི་ལས་ཉོན་སྦྱངས༔ ཚུར་འདུས་བྱིན་རླབས་དངོས་གྲུབ་རང་ལ་ཐིམ༔ རིག་སྟོང་མི་འགྱུར་ཀ་དག་ཟང་ཐལ་ངང་༔ ཨོཾ་ཨཱཿཧཱུྃ་བཛྲ་མ་ཧཱ་གུ་རུ་པདྨ་ཐོད་ཕྲེང་རྩལ་སརྦ་སིདྡྷི་ཧཱུྃ༔ འབུམ་ཕྲག་གཅིག་བཟླས་དངོས་གྲུབ་ཐོབ་པར་འགྱུར༔ སྒྲུབ་པ་ནི༔ སླར་ཡང་སྔར་བཞིན་ཐུགས་སྲོག་ཧྲཱིཿདམར་མཐར༔
སྒྲུབ་སྔགས་རང་སྒྲ་སྒྲོག་བཞིན་འཁོར་བ་ལས༔ འོད་ཀྱིས་ཕོག་པས་ཕྱི་སྣོད་གཞལ་ཡས་ཁང་༔ ནང་བཅུད་སེམས་ཅན་ལྷར་འགྱུར་སྔགས་ཀྱི་སྒྲ༔ བུང་བ་ཚང་ཞིག་ལྟ་བུར་དི་རི་རི༔ གྲག་སྟོང་བྲག་ཆ་དྲན་སྟོང་འོད་གསལ་དབྱིངས༔ སྣང་སྲིད་གཞིར་བཞེངས་ཡེ་ཤེས་རྫོགས་པར་གྱུར༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛ་སིདྡྷི་ཕ་ལ་ཧཱུྃ་ཨཱཿ འབུམ་ཕྲག་གཅིག་བཟླས་དངོས་གྲུབ་ཐོབ་པར་འགྱུར༔ ལས་སྦྱོར་ནི༔ སླར་ཡང་ཐུགས་སྲོག་སྔགས་ལས་འོད་ཟེར་ནི༔
རཱ་གའི་མདངས་ལྡན་ལྕགས་ཀྱུའི་རྣམ་པ་ཅན༔ གྲངས་མེད་རབ་འཕྲོས་ཕྱི་ནང་ཀུན་ཏུ་ཁྱབ༔ དུས་གསུམ་རྒྱལ་བའི་ཐུགས་རྗེའི་བྱིན་རླབས་དང་༔ སྲིད་པ་གསུམ་གྱི་ལྷ་འདྲེ་མི་གསུམ་གྱི༔ རླུང་སེམས་སྣང་བ་མོས་པ་རྣམ་བཞིའི་ཚོགས༔ ཁབ་ལེན་ལྕགས་བཞིན་བསྡུས་ཏེ་སྙིང་ཁར་ཐིམ༔ འགྱུར་མེད་རིག་པའི་ཡེ་ཤེས་རྩལ་རྫོགས་གྱུར༔ ཨོཾ་ཨཱཿཧཱུྃཿ ཧྲཱིཿམཿཧ་རི་ཎི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿསརྦ་ལོ་ཀ་པཱ་ཤཾ་ཀུ་རུ་སྭཱ་ཧཱ༔ རྗེས་ཀྱི་ལས་རིམ་ཚོགས་མཆོད་བྱ་བ་ལ།
དང་པོ་བྱིན་རླབས་ནི། རྃ་ཡྃ་ཁྃ༔ བདག་གི་ཐུགས་ལས་འབྱུང་བའི་ཡི་གེ་འཕྲོས༔ མེ་རླུང་ཆུ་ཡིས་ཚོགས་ཀྱི་དངོས་འཛིན་སྦྱངས༔ སླར་ཡང་ཨོཾ་ཨཱཿཧཱུྃ་གིས་ཚོགས་རྫས་རྣམས༔ སྦྱང་རྟོགས་སྦར་བས་ཡེ་ཤེས་འཁོར་ལོར་གྱུར༔ ཨོཾ་ཨཱཿཧཱུྃ་ཧ་ཧོ་ཧྲཱིཿ གཉིས་པ་སྤྱན་འདྲེན་ནི། ཧཱུྃ༔ ཨོ་རྒྱན་ཡུལ་གྱི་ནུབ་བྱང་མཚམས༔
པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ ཚོགས་ཀྱི་འདུ་བར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ ཚོགས་མཆོད་ཡེ་ཤེས་བདུད་རྩི་བསྒྱུར༔ སྒྲུབ་མཆོག་བདག་ལ་དབང་བཞི་བསྐུར༔ བགེགས་དང་ལོག་འདྲེན་བར་ཆད་སོལ༔
མཆོག་དང་ཐུན་མོང་དངོས་གྲུབ་སྩོལ༔ བཛྲ་ས་མཱ་ཡ་ཛ་ཛཿ བླ་མེད་གསང་ཆེན་སྔགས་ཀྱི་དམ་ཚིག་རྫས༔ བདེ་ཆེན་ཚོགས་ཀྱི་འཁོར་ལོ་ཨེ་མ་རྨད༔ ཨ་ལ་ལ་སྟེ་ཐུགས་དམ་དབྱིངས་སུ་སྐོང་༔ སྲིད་ཞི་མཉམ་ཉིད་ཐིག་ལེ་ཆེན་པོའི་དབྱིངས༔ ཁམས་གསུམ་འཁོར་བའི་སེམས་ཅན་ཐམས་ཅད་ཀྱི༔ ཉམས་ཆག་རྟོག་ཚོགས་མ་སྤང་རང་གྲོལ་ནས༔ རང་རིག་དག་པ་སྐུ་གསུམ་མངོན་གྱུར་ཏེ༔ ཀུན་བཟང་གདོད་མའི་གཞི་ལ་སངས་རྒྱས་ཤོག༔
ཨོཾ་རུ་ལུ་རུ་ལུ་ཧཱུྃ་བྷྱོཿཧཱུྃ༔ ཚོགས་ཀྱི་རྟོགས་པ་བསྐྱེད་ཅིང་ཉམས་ཆག་བསྐང་༔ གསུམ་པ་མཆོད་པ་ནི། ཧཱུྃ༔ བླ་མེད་ཚོགས་ཀྱི་མཆོད་པ་དམ་པ་འདི༔ དཔག་མེད་འདོད་ཡོན་ལྷ་མོས་གར་བསྒྱུར་བཅས༔ གུ་རུ་རྩ་གསུམ་དཀྱིལ་འཁོར་ལྷ་ལ་འབུལ༔ བཞེས་ནས་དབང་དང་དངོས་གྲུབ་བསྩལ་དུ་གསོལ༔ མ་ཧཱ་ག་ཎ་ཙཀྲ་བྷ་ལིངྟ་པཱུ་ཛཿཁཱ་ཧི༔ བཞི་པ་བཤགས་པ་ནི།
ཧོཿ ཡེ་ཐོག་འཁྲུལ་གཞི་བླང་ནས་ད་ལྟའི་བར༔ རིག་དང་མ་རིག་འཁྲུལ་པའི་ལས་དབང་གིས༔ བཅས་དང་རང་བཞིན་ཉེས་ལྟུང་དྲི་མའི་ཚོགས༔ འདོད་ཡོན་ཚོགས་ཀྱི་འཁོར་ལོས་བསྐང་ཞིང་བཤགས༔ བཛྲ་ས་མ་ཡ་ཤུདྡྷེ་ཨ༔ ལྔ་པ་བསྒྲལ་བསྟབ་ནི། ནྲྀ་ཏྲི་སརྦ་ཤ་ཏྲུཾ་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ ས་འགུགས་ལ།
ཧཱུྃ༔ གཟུང་འཛིན་འཁྲུལ་བའི་རང་གཟུགས་དགྲ་དང་བགེགས༔ སྟོང་ཉིད་རྣམ་ཐར་ཨེ་ཡི་བྲུབ་ཁུང་དུ༔ ཚད་མེད་ཕྱག་རྒྱ་རྣམ་བཞིས་དབྱེར་མེད་བསྟིམ༔ རྣམ་ཤེས་དབྱིངས་སྒྲོལ་གཟུགས་ཕུང་ཞལ་དུ་སྟོབ༔ ཨ་སྥ་ར་ཎ་ཕཊ྄ཿཀྱིས་སྤར། དགྲ་བགེགས་ནྲྀ་ཏྲི་སརྦ་ཤ་ཏྲུཾ་མཱ་ར་ཡ་ཕཊ྄ཿཀྱིས་བསྒྲལ། མ་ཧཱ་མཱཾ་ས་རཀྟ་ཀིཾ་ནི་རི་ཏི་སརྦ་རུ་ཏྲ་པྲ་ཝན་ཙཀྲ་པཱུ་ཛཿཁ་ཁ་ཁཱ་ཧི༔ ཧ་ཧ་ཧ༔ ཧི་ཧི་ཧི༔
ཧཱུྃ་ཧཱུྃ་ཧཱུྃ༔ གིས་སྟབས། དྲུག་པ་ལྷག་མ་ནི། ཨོཾ་ཨཱཿཧཱུྃ༔ ཧཱུྃ་བྷྱོཿ ལྷག་ལ་དབང་བའི་དཀྱིལ་འཁོར་མཐའ་སྐྱོང་བ༔ དཔལ་གྱི་འཁོར་ཚོགས་བཛྲ་ཨ་ར་ལི༔ མ་ཚོགས་དབང་ཕྱུག་གིང་ལང་འབར་མའི་ཚོགས༔ ལྷག་གཏོར་དགྱེས་བཞེས་རྣམ་བཞིའི་ཕྲིན་ལས་སྒྲུབ༔ ཨུཙྪི་ཊ་བ་ལིཾ་ཏ་ཁཱ་ཧི༔
སྤྲོ་ན་ཆད་བརྟན་སོགས་གཞུང་ལྟར་དང༌། དངོས་གྲུབ་ལེན་པ་ནི། ཧོཿ རིགས་འདུས་ཐོད་ཕྲེང་ལྷ་ཚོགས་དགོངས་སུ་གསོལ༔ སྐུ་གསུང་ཐུགས་ཀྱི་བྷ་ག་ཡངས་པ་ནས༔ ཕྱག་རྒྱ་ཆེན་པོ་མཆོག་གི་དངོས་གྲུབ་དང་༔ ཐུན་མོང་ལས་བཞི་གྲུབ་བརྒྱད་འདོད་རྒུའི་ཆར༔ ད་ལྟ་ཉིད་དུ་བསྩལ་ཞིང་བརྟན་པར་མཛོད༔ རྩ་སྔགས་དང༌། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ་ཨཱཿ
རྗེས་ཆོག་མཆོད་བསྟོད་ནི། ཨོཾ་ཨཱཿཧཱུྃ་གུ་རུ་དྷཱེ་ཝ་དྷཱ་ཀི་ནཱི་སརྦ་ཛྙཱ་ན་མཎྜལ་ས་པཱ་རི་ཝ་ར་བཛྲ་ཨརྒྷཾ་ནས་ཤབྡ་མ་ཧཱ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་མ་ཧཱ་ཏ་ན་ག་ཎ་པཱུ་ཛ་ཨཱཿཧཱུྃ༔ ཧྲཱིཿ བྱིན་རླབས་རྩ་བ་བླ་མ་ཐོད་ཕྲེང་རྩལ༔ དངོས་གྲུབ་རྩ་བ་ཡི་དམ་ཧྱ་གྷྲྀ༔ ཕྲིན་ལས་རྩ་བ་དཔའ་བོ་མཁའ་འགྲོའི་ཚོགས༔ དཀྱིལ་འཁོར་རྫོགས་པའི་ལྷ་ལ་ཕྱག་འཚལ་བསྟོད༔ ནོངས་བཤགས་ནི། ཧོཿ གསང་བའི་སྒོར་ཞུགས་རྣལ་འབྱོར་སྒྲུབ་པ་པོའི༔
བག་མེད་དབང་གྱུར་ཏིང་འཛིན་མ་གསལ་ཞིང་༔ ལྷ་སྔགས་མ་དག་ཆོ་གར་ལྷག་ཆད་སོགས༔ ཡེ་ཤེས་ལྷ་དང་སྲུང་མར་བཟོད་པར་གསོལ༔ ཡིག་བརྒྱ་བཟླ། དཀྱིལ་འཁོར་བསྡུ་རིམ་ནི། ཧཱུྃ་ཧཱུྃ་ཧཱུྃ༔ སྣང་ཆ་ལྷ་སྔགས་འཁོར་ལོ་དབྱིངས་སུ་བསྡུ༔ མི་གནས་ཐུགས་ཀྱི་ཐིག་ལེས་རྟག་མཐའ་བྲལ༔ ཨཱ་ཨཱ་ཨཱཿ ཕཊ྄་ཕཊ྄་ཕཊ྄ཿ
སྟོང་ཉིད་རང་གདངས་ཐུགས་རྗེའི་ཡེ་ཤེས་རྩལ༔ སྐུ་གསུང་ཐུགས་ཀྱི་འཁོར་ལོས་ཆད་མཐའ་སྤངས༔ ཨོཾ་ཨཱཿཧཱུྃ༔ བཛྲ་མ་མ་ཀ་ཝཱ་ཙི་རཀྵ་ཧཾ༔ བསྔོ་སྨོན་ནི། ཧོཿ བདག་གིས་དུས་གསུམ་དགེ་བ་ཅི་བསགས་མཐུས༔ ནམ་མཁའི་མཐར་ཐུག་གྱུར་པའི་སེམས་ཅན་ཀུན༔ བླ་མེད་ཐེག་མཆོག་སྔགས་ཀྱི་སྣོད་གྱུར་ནས༔ པདྨ་རྒྱལ་པོའི་གོ་འཕང་མྱུར་ཐོབ་ཤོག༔
བཀྲ་ཤིས་ནི། ཧྲཱིཿ རྔ་སྒྲའི་རྒྱལ་པོ་གཟི་བརྗིད་འོད་དཔག་མེད༔ སྤྱན་རས་གཟིགས་དབང་དབང་ཆེན་རྟ་སྐད་འཚེར༔ སྒྱུ་འཕྲུལ་དྲྭ་བ་པདྨ་རྒྱལ་པོ་ཆེ༔ སྐུ་གསུམ་ལྷུན་གྲུབ་རྒྱལ་བའི་བཀྲ་ཤིས་ཤོག༔ ཅེས་མེ་ཏོག་གི་ཆར་ཕབ་པས་དགེ་ལེགས་སུ་བྱའོ། ། ཞེས་གཏེར་ཆེན་པད་རྒྱལ་གླིང་པའི་གནས་ཆེན་པདྨ་བཀོད་ནས་བཞེས་པའི་ཟབ་གཏེར་སྐུ་གསུམ་དགོངས་འདུས་ཀྱི་ཆོས་སྡེ་ཆེན་པོའི་ཆ་ལག་ཐོད་ཕྲེང་སྡེ་ལྔའི་སྒོས་སྒྲུབ་ལས། པདྨ་ཐོད་ཕྲེང་སྒྲུབ་པ་རྩ་བ་གཏེར་གཞུང་ལ། ཆོ་གའི་ཡན་ལག་ཕྲིན་ལས་སྙིང་པོ་དང་སྡེབ་པའི་ཕྱག་སྲོལ་སླད་མེད་བཞིན།
སྤྲོས་མེད་རྒྱུན་འདོན་བདེ་ཕྱིར་ཆད་བརྟན་སོགས་ཕྲིས་ནས་ཟུར་ཡངས་པར་བྱས་པ་འདིའང་གཏེར་ཆེན་བླ་མའི་ཞལ་སྔ་ནས་ཆོས་བདག་གུ་ཧྱས་མཚན་ཅན་ཞེས་བསྩལ་བའི་གཏེར་སློབ་ཐ་ཤལ་བ་གསང་སྔགས་སུ་འབོད་པས། ས་མོ་གླང་གི་ལོ། བཅུ་གཉིས་བདག་པོ་བུ་མོ་ཁྱིམ་དུ་འབྱོར་བའི་དབང་ཕྱོགས་དགའ་བ་དང་པོའི་ཚེས་ལ་སྡེབ་པ་སིདྡྷི་རསྟུ།
བཀའ་བརྒྱད་ཆེན་མོ་གསང་བ་ཟིལ་གནོན་ལས༔ ལྷ་མོ་འོད་ཟེར་ཅན་གྱི་བསྒྲུབ་ཐབས་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ལ༔ ལྷ་མོ་འོད་ཟེར་ཅན་མ་ཡིས༔ གསང་བསྒྲུབས་འཇིགས་པ་ཀུན་སྐྱོབ་བསྟན༔
ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ལྷ་མོ་འོད་ཟེར་ཅན་མ་ཡི༔ འཇིགས་བརྒྱད་ཞི་བར་བསྒྲུབས་པ་ལ༔ བཀྲ་ཤིས་ཚང་ཞིང་དགེ་བའི་གནས༔ ཡིད་འོང་མཐུན་སྤྱོད་དག་པའི་གྲོགས༔ སྨོན་ལམ་ལྡན་པའི་ས་བཅས་བཙལ༔ དཀྱིལ་འཁོར་པདྨ་ཚོམ་བུའི་དབུས༔ རིན་ཆེན་ཐོད་པ་མཚན་ལྡན་ནང་༔
ལྷ་མོ་མཉེས་པའི་གཏོར་མ་བཤམས༔ གཙང་བའི་མདའ་མོ་སྒྲོ་ལྔ་ལ༔ དར་སྣ་ལྔ་དང་རིན་ཆེན་ལྔ༔ དངུལ་དཀར་མེ་ལོང་དག་གི་བརྒྱན༔ སིནྡྷུ་ར་དང་སྨན་སྣ་དྲུག༔ ཐུམ་བུ་མདའ་ཡི་མགུལ་དུ་བཏགས༔ མདུན་དུ་མཆོད་པ་སྣ་ཚོགས་དང་༔ ཚོགས་དང་སྤྱན་གཟིགས་སྣ་ཚོགས་བསྒྲུབས༔ རིག་མ་མཚན་ལྡན་དག་ལ་ནི༔ ཁྲུས་བྱ་གོས་དཀར་རིགས་དག་བསྐྱོན༔
གནས་ལྔར་རིགས་ལྔ་ཡབ་ཡུམ་ལྔའི༔ ས་བོན་བྲིས་ཤིང་བགེགས་ཀྱང་བསྐྲད༔ དེ་ནས་འོད་ཟེར་སྤྱན་མ་བསྟིམ༔ སྒྲུབས་སྔགས་བརྒྱ་དང་རྩ་བརྒྱད་བཟླས༔ སྔགས་ཆུ་རིག་མ་དེ་ལ་བྱུག༔ རང་ཉིད་དག་ཀྱང་ཁྲུས་བྱས་ཏེ༔ རིགས་མ་ལྷ་མོར་མངའ་གསོལ་བྱ༔ འཇིགས་བརྒྱད་ཞི་བའི་ཕྲིན་ལས་བཅོལ༔ དེ་ནས་ཟུང་འཇུག་དབང་བཞི་བླང་༔ འཇིགས་བརྒྱད་ཞི་བའི་སྨོན་ལམ་བཏབས༔
ལྷ་མོ་རང་ལ་ཐིམ་པར་བསམ༔ མཚན་ལྡན་ལུང་ཟིན་མ་སྙེད་ན༔ ཉེར་ལྔ་མན་དང་བཅུ་གསུམ་ཡིན༔ བསྒྲུབ་པའི་གྲོགས་སུ་ཤེས་པར་བྱ༔ དེ་ནས་ཕྱོགས་དང་གནས་ཀྱི་སྒོ༔ སྦས་ཡུལ་དག་ལ་འཛུགས་པའི་ཚེ༔ སྣ་ཚོགས་མདའ་དར་ལག་ཏུ་ཐོགས༔ རང་ཉིད་ཉི་མ་འོད་ཟེར་བསྒོམས༔ མཁའ་འགྲོ་དེ་ཡི་སྲོན་བྱས་ཏེ༔ གསེར་སྐྱེམས་གཏོང་ཞིང་སྤྲིན་ཡིག་བསྒྲག༔
ཐ་ཚིག་བཤད་ཅིང་སྨོན་ལམ་འདེབས༔ ལྷ་བསྭ་བྱ་ཞིང་ཤེལ་ཚིག་གཏོར༔ དེ་ཕྱིར་རྟེན་འབྲེལ་ལྡན་པའི་ཚེ༔ གནས་དང་སྦས་ཡུལ་སྒོ་འབྱེད་ཅིང་༔ དཔའ་བོ་མཁའ་འགྲོས་བསུ་བ་འབྱུང་༔ ཤིང་འབྲས་སྨན་དང་འབྲུ་བཅུད་རིལ༔ གཏེར་དང་གནས་ཀྱི་ཟབ་དོན་རྟོགས༔ ཚེ་གཅིག་འཇའ་ལུས་ལམ་ལ་གཤེགས༔ དེ་ཕྱིར་ཡང་ཟབ་སྒྲུབས་པའི་མཆོག༔ གནས་དང་སྦས་ཡུལ་སྒོ་བྱེད་ཚེ༔
ལྡེ་མིག་ལྟ་བུའི་གདམས་པ་ཉིད༔ ལག་ལེན་རྒྱུད་དང་ལྡན་པར་གྱིས༔ ས་མ་ཡ༔ དེ་ནས་སྔོན་འགྲོ་བསྒྲུབས་རྗེས་སུ༔ དྲན་རྫོགས་སྐད་ཅིག་འདི་ལྟར་བསྒོམས༔ ཧཱུྃ༔ རང་ཉིད་ངང་ལ་སྐད་ཅིག་དྲན་རྫོགས་སུ༔ པདྨ་ཉི་ཟླ་རྃ་གྱི་གདན་སྟེང་དུ༔ རང་ཉིད་སྐད་ཅིག་ཉི་མ་འོད་ཟེར་སྐུ༔ དམར་སེར་བྲམ་གཟུགས་ཧེ་རུ་ཀཿཔའི་ཆས༔
ཁྲོ་འཛུམ་མཛེས་ལྡན་དབུ་སྐྲ་སྤྱི་བོར་བཅིང་༔ རིན་ཆེན་སྣ་ལྔ་ཐོད་ཕྲེང་ཅོད་པཎ་དམར༔ སྙན་རྒྱན་མགུལ་རྒྱན་ཕྱག་གདུབ་ཞབས་གདུབ་ལྡན༔ ཕྱག་གཡས་རྡོ་རྗེ་ཉི་མའི་ཟེར་ནས་འཛིན༔ གཡོན་པས་བྷནྡྷ་ཁ་ཊྭཱཾ་གྲུ་མོར་བརྟན༔ རུས་པའི་རྒྱན་ལྡན་ཞབས་གཉིས་རོལ་སྟབས་ཚུལ༔ ཡེ་ཤེས་རྃ་ལྔ་བརྩེགས་པའི་དབུས་ནས་གསལ༔ ཐུགས་ཀའི་ཧཱུྃ་མཐར་སྔགས་ཕྲེང་ཟེར་ཐགས་ཐེན༔ འཇའ་ལུས་གཟི་བྱིན་སྣང་སྲིད་ཟིལ་གནོན་གྱུར༔ ཨོཾ་གུ་རུ་སུརྻ་རསྨི་ཡོ་གི་ནཱི་དྷ་ར་ཛ་ཧཱུྃ་བཾ་ཧོཿ
དེ་ནས་དཔའ་བོ་ཅིག་བསྒྲུབས་སྔགས་ཅི་མང་བཟླ༔ དེ་ནས་མདུན་དུ་ལྷ་མོ་འོད་ཟེར་ཅན་མ་བསྐྱེད་པ་ནི༔ ཧཱུྃ༔ རང་ཉིད་རིག་འཛིན་ཉི་མ་འོད་ཟེར་གྱིས༔ མདུན་དུ་རིན་ཆེན་པད་ཟླའམ་གདན་སྟེང་དུ༔ གསང་བའི་ལྷ་མོ་འོད་ཟེར་ཅན་མ་དམར༔ ཞལ་གཅིག་ཕྱག་གཉིས་མཛེས་འཛུམ་གཟི་ལྡན་མ༔ རིན་ཆེན་རིགས་ལྔ་དར་དཔྱང་ཅོད་པཎ་འཕུར༔ སྙན་ཆ་མགུལ་རྒྱན་ཕྱག་གདུབ་སེ་མོ་དོ༔ སྤྱི་གཙུགས་འོད་ཟེར་ཉི་མ་འབུམ་ཕྲག་ཚུལ༔
ཕྱག་གཡས་མདའ་དར་ལྔ་ལྡན་མེ་ལོང་བརྒྱན༔ གཡོན་པས་བྷནྡྷ་ཉི་མའི་ཟེར་ཐགས་འཛིན༔ རུས་པའི་རྒྱན་ལྡན་ཞབས་གཉིས་དོར་སྟབས་ཚུལ༔ གཅེར་མོ་བྷ་ག་ནུ་མ་རབ་ཏུ་རྒྱས༔ འོད་ཟེར་སྣ་ལྔའི་ཡེ་ཤེས་ཀློང་དཀྱིལ་དུ༔ བདུད་བཞི་འཇིགས་བརྒྱད་ཞི་བའི་ཚུལ་དུ་གསལ༔ དེ་ལྟར་བདག་མདུན་གནས་ལྔའི་འོད་ཟེར་གྱིས༔ སྟེང་འོག་ཕྱོགས་བཅུས་གནས་ཆེན་ཕོ་བྲང་ནས༔ དབྱངས་ཅན་ལྷ་མོ་འཁོར་བཅས་སྤྱན་དྲངས་གྱུར༔ ཨོཾ་བཛྲ་ས་མ་ཡ་ཕེཾ་ཕེཾ་ཛ་ཛཿ
སྤྱན་འདྲེན་པ་ནི༔ ཧཱུྃ༔ འོག་མིན་དག་པ་མཁའ་སྤྱོད་གནས་ཆེན་དང་༔ གངས་ཅན་གཉན་གྱི་མ་སྲིང་མཁའ་འགྲོས་ཚོགས༔ འོད་ཟེར་དབྱངས་ཅན་འཁོར་བཅས་གཤེགས་སུ་གསོལ༔ གསང་བའི་དམིགས་རྟེན་ཌཱཀྐིར་ཐིམ་པར་མཛོད༔ ཨོཾ་བཛྲ་དྷེ་ཝི་རསྨི་གུ་ཧྱ་ཌཱཀྐི་ཛཿཧཱུྃ་བཾ་ཧོཿ དེ་ནས་བཞུགས་གསོལ་ཕྱག་འཚལ་མཆོད་འབུལ་ནི༔ ཧཱུྃ༔ གསང་བ་ཌཱཀྐི་ལྷ་མོ་འོད་ཟེར་ཅན༔
འཇིགས་བརྒྱད་ཞི་ཕྱིར་འཁོར་ལོའི་བརྟེན་ལ་བཞུགས༔ རྩ་ཁམས་ལྷ་རུ་གསལ་བའི་བརྡ་ཕྱག་འཚལ༔ དུག་ལྔ་རྣམ་དག་ཡེ་ཤེས་མཆོད་པ་འབུལ༔ སྐུ་ལྔ་ལྷུན་གྲུབ་ཟུང་འཇུག་ངང་ལ་བཞེས༔ དགའ་བཞི་ལྷན་སྐྱེས་དངོས་གྲུབ་སྩལ་དུ་གསོལ༔ ཨོཾ་བཛྲ་པུཥྤེ་དྷཱུ་པེ་ཨ་ལོ་ཀེ་གནྡྷ་ནཻ་ཝཱི་དྱ་ཤབྡ་ཨཱཿཧཱུྃ༔ ཨོཾ་ཨཱཿཧཱུྃ་པཉྩ་ཨ་མྲྀ་ཏ་ལ་ཁ་ཁ་ཁཱ་ཧི༔ དེ་ནས་བསྟོད་པ་བྱ་བ་ནི༔ ཧཱུྃ༔ ཡཻ་ཤེས་དབྱིངས་ཕྱུག་ལྷ་མོ་འོད་ཟེར་ཅན༔
ཉི་མ་འབུམ་ཕྲག་ཤར་བའི་མདངས་ལྡན་མ༔ ཤེས་རབ་རང་བཞིན་དམར་གསལ་ར་གའི་མདོག༔ རིན་ཆེན་རིགས་ལྔ་བརྒྱན་འཆང་པུ་རུ་རུ༔ སྤྱི་བོའི་གཙུགས་ནས་འོད་ཟེར་གཏེར་འབྱེད་མ༔ ཞི་འཛུམ་མདངས་ལྡན་དབྱངས་ཅན་བདེ་སྟོང་གཟུགས༔ ཕྱག་གཡས་མདའ་དར་སྦས་གནས་གཏེར་སྒོ་འབྱེད༔ གཡོན་པས་བདུད་རྩི་རྣལ་འབྱོར་ཚེ་སྲོག་བསྲིང་༔ ཉི་ཟེར་དྲྭ་བས་འཇིགས་བརྒྱད་བདུད་བཞི་བཅོམ༔ རུས་པས་རྒྱན་ལྡན་མ་སྲིང་མཁའ་འགྲོ་བསྡུད༔ གཅེར་མོ་ནུ་འབུར་མཉེན་ལྕུགས་གར་སྟབས་བསྒྱུར༔
བྷ་ག་རྒྱས་ཤིང་བདེ་དྲོད་དགའ་བཞི་སྩོལ༔ རྣམ་ཐར་བརྒྱད་ཀྱི་ལམ་འབྱེད་མཁའ་འགྲོ་མ༔ འཇའ་ལུས་མི་ཕྱེད་ཡེ་ཤེས་ཌཱཀྐིའི་གཙོ༔ དབྱངས་ཅན་འོད་ཟེར་ལྷ་མོས་སྐུ་ལ་བསྟོད༔ བསྒྲུབས་པའི་སྐལ་ལྡན་རིག་འཛིན་བདག་ཅག་ལ༔ སྲོག་ལུས་དབང་ཐངས་སྟོབས་བཅུ་ཡར་ལ་སྤེལ༔ ཟབ་གསང་བརྡ་བཞི་རྟེན་འབྲེལ་འཆར་སྒོ་ཕྱེས༔ འཇའ་ལུས་རྡོ་རྗེ་འཆི་མེད་གྲོགས་མཛོད་ཅིག༔ ཨོཾ་དྷེ་ཝི་རསྨི་གུ་ཧྱ་ཛྙཱ་ན་ཀཱཽ་མ་རི་མ་མ་དྷ་ར་ཛཿཧཱུྃ་བཾ་ཧོཿ ཅེས་བཟླ་ཞིང་སྔགས་ཆུ་ལུས་ལ་བྱུག་ཅིང་མདའ་དར་བསྔགས༔
དེ་ནས་ཚོགས་བྱ་ཞིང་དགའ་སྟོན་རོལ༔ དེ་ནས་ཟུང་འཇུག་དབང་བཞི་ལེན་པ་ནི༔ གསང་བའི་རིག་མའི་ཕྱག་ན་མདའ་དར་བཞག་ཏེ༔ ཧཱུྃ༔ ཡེ་ཤེས་ལྷ་མོ་འོད་ཟེར་ཅན༔ གནས་གསུམ་མཁའ་འགྲོ་བྱེ་བ་འབུམ༔ གངས་དཀར་གླིང་དགུ་ཉུལ་བའི་ཚེ༔ ཕྲག་དོག་སེངྒེའི་འཇིགས་པ་བསྲུང་༔ ལ་བཞིས་རྩེ་མོ་ཉུལ་བའི་ཚེ༔ ང་རྒྱལ་སྟག་གི་འཇིགས་པ་བསྲུང་༔
རྣལ་འབྱོར་བདག་གི་གྲོགས་མོ་མཛོད༔ བདག་ཉིད་ཉི་མ་འོད་ཟེར་གྱིས༔ སྦས་གནས་ཟབ་གཏེར་འབྱེད་པའི་ཚེ༔ སྲིད་གསུམ་ནམ་མཁའི་དབྱིངས་ཀློང་ནས༔ འབྱུང་བ་ཚ་གྲང་འཐབ་པ་ཡི༔ གནམ་ལྕགས་ཐོག་རྒོད་འཇིགས་པ་སྲུང་༔ སྦས་གནས་མ་སྲིང་འཁོར་བཅས་རྣམས༔ རྩིབ་བཞི་རོང་ཆེན་ཉུལ་བའི་ཚེ༔ ཞེ་སྡང་སྦྲུལ་གྱི་འཇིགས་པ་བསྲུང་༔ ཀླུང་བཞི་ཐང་ཆེན་འགྲིམ་པའི་ཚེ༔
གཏི་མུག་གླང་གི་འཇིགས་པ་བསྲུང་༔ བྲག་རྔམ་ཆུ་འགྱུ་ཉུལ་བའི་ཚེ༔ ཉོན་མོངས་མི་རྒོད་འཇིགས་པ་བསྲུང་༔ གངྒ་ན་ར་བགྲོད་པའི་ཚེ༔ མ་རིག་ཀླུ་ཡི་འཇིགས་པ་སྐྱོབ༔ ཡུལ་དང་གནས་ལ་འབྲེལ་པའི་ཚེ༔ ལས་ངན་རྒྱལ་པོས་འཇིགས་པ་སྐྱོབ༔ ཆུ་དང་ཤིང་འབྲས་རོལ་པའི་ཚེ༔ སྣ་ཚོགས་དུག་གི་འཇིགས་པ་སྐྱོབ༔ ལམ་འཕྲང་གཡང་ལ་འགྲིམ་པའི་ཚེ༔
བདུད་རིགས་ཆོམ་པོའི་འཇིགས་པ་སྐྱོབ༔ བྱ་ཚལ་གྲོང་གླིང་འགྲིམ་པའི་ཚེ༔ སྐལ་ངན་དགྲ་ཡི་འཇིགས་པ་སྐྱོབ༔ འཇགས་སྐྱའི་ཀློང་དུ་ཆགས་པའི་ཚེ༔ བདུད་སྲིན་མོ་ཡི་འཇིགས་པ་སྐྱོབ༔ ཁ་ཆར་མུན་རུབ་གཏིབ་པའི་ཚེ༔ ལམ་ལོག་ལམ་གོལ་འཇིགས་པ་སྐྱོབ༔ སྐྱི་གཡའ་ཚལ་ཆེན་འགྲིམ་པའི་ཚེ༔ སྣ་ཚོགས་གཙན་འཇིགས་པ་སྐྱོབ༼ཆ༽༔ ལྷ་འདྲེའི་ཆོ་འཕྲུལ་བསྟན་པའི་ཚེ༔
ལས་ངན་རྐྱེན་དབང་འཇིགས་པ་སྐྱོབ༔ ཧཱུྃ༔ གསང་བ་ཡེ་ཤེས་མཁའ་འགྲོ་མ༔ ཕྱི་ཡི་བདུད་དགྲའི་བར་ཆད་བཟློག༔ ནང་གི་འབྱུང་བཞི་འཁྲུགས་པ་སྐྱོབ༔ ཡེ་ཤེས་འཁོར་ལོའི་རྩ་རླུང་ཕྱེས༔

ཟབ་གཏེར་བརྡ་ཡི་སྒོ་མོ་ཕྱེས༔ སྦས་གནས་སྣ་ཚོགས་སྒོ་མོ་ཕྱེས༔ རྟེན་འབྲེལ་ཡེ་ཤེས་འཆར་སྒོ་ཕྱེས༔ དགའ་བཞི་བདེ་སྟོང་གསང་སྒོ་ཕྱེས༔ གྲོལ་ལམ་འཇའ་ལུས་ཕོ་ཉ་རྩོལ༔ འཇའ་ལུས་དགའ་བཞིའི་དབང་བཞི་སྩོལ༔ གསང་བ་མཆོག་གི་དབང་བཞི་སྩོལ༔ ཡེ་ཤེས་དགའ་བྲལ་དབང་བཞི་སྩོལ༔ ངོས་སྤྲོད་ལྷན་སྐྱེས་དགའ་བཞི་སྩོལ༔ ཨོཾ་ཨརྻ་མ་རི་ཙྱཻ་རསྨི་བྷ་ཝ་སུ་ཁཾ་སིདྡྷི་ཛཿ མ་མ་རཀྵ་ཀུ་རུ་ཧཱུྃ༔
ཅེས་དར་ཐག་ཡེ་ཤེས་ཀྱི་འོད་ཟེར་ལྔ་རུ་གྱུར་ནས༔ དེའི་རྒྱུད་ནས་ཚུར་འདུས་ཏེ༔ འོད་ཟེར་ཅན་མ་བདག་གི་བར་ཆད་བདུད་བཞི་སེལ་བའི་རིག་མར་གྱུར་པར་བསྒོམས༔ དེ་ནས་རང་ཉིད་ཉི་མ་འོད་ཟེར་དུ་གྱུར་པའི་ཡུམ་ལྷ་མོ་འོད་ཟེར་ཅན་བྱོན་ཏེ༔ དཔང་དུ་ཟུང་འཇུག་འཁྲིལ་བར་བསྒོམས༔ དབང་གི་ཆུ་བོ་བཞི་བབ་ཏེ༔ ལྡོགས་པའི་འཁྲུལ་འཁོར་ཀྱིས་དྲངས་བདེ་སྟོང་མཁའ་ལ་བཀྲམས༔ ཡེ་ཤེས་བཞི་ཡི་རྣལ་འབྱོར་ཤེས་པར་བྱ༔ ཧཱུྃ༔ རང་ཉིད་ཉི་མ་འོད་ཟེར་སྐུ༔
ཐུགས་ཀའི་ཧཱུྃ་གི་འཕྲོ་འདུ་ཡི༔ ལྷ་མོ་འོད་ཟེར་སྤྱན་དྲངས་གྱུར༔ ཟུང་འཇུག་བདེ་སྟོང་ཡུམ་དུ་གྱུར༔ འཁོར་ལོ་ལྔ་ཡི་དབང་བཞི་སྩོལ༔ དགའ་བཞི་ཡེ་ཤེས་མངོན་གྱུར་ཅིག༔ ཨོཾ་དྷེ་ཝི་རསྨི་ཙཀྲ་པཉྩ་གུ་ཧྱ་ཨ་བྷི་ཥིཉྩ་ཛཿཧཱུྃ་བཾ་ཧོཿ རིག་མ་དཔང་དུ་བླང་ཏེ་ཡེ་ཤེས་ལྔ་ཡི་རང་ཞལ་ངོ་བོ་སྐྱོངས༔ དེ་ནས་རྒྱས་འདེབས་སྨོན་ལམ་ནི༔ ཧཱུྃ༔ བླ་མེད་གསང་བའི་མཁའ་འགྲོ་ཡི༔
དཀྱིལ་འཁོར་དབང་བཞི་འཛིན་པའི་དུས༔ བརྒྱད་ཁྲི་ཉོན་མོངས་འཇིགས་ལས་སྐྱོབ༔ ཟབ་གསང་འཁོར་ལོའི་སྒོ་ཕྱེས་ནས༔ དཔའ་བོ་མཁའ་འགྲོ་མཆོད་པ་དང་༔ མ་རྒྱུད་དབང་དུ་སྡུད་མཛད་པ༔ འཆི་མེད་རྡོ་རྗེས་སྲོག་སྒྲུབས་ནས༔ འཇའ་ལུས་ཆོས་སྐུ་ཐོབ་གྱུར་ཅིག༔ ཨོཾ་བཛྲ་ཛྙཱ་ན་དྷརྨ་བཱི་ཤྭ་རསྨི་ཧཱུྃ་ཕཊ྄ཿ ཅེས་བདུད་རྩིས་བཅུད་བླང་ཏེ༔ འཆི་མེད་ཚེ་ཡི་རིག་འཛིན་ཐོབ་པར་བསྒོམ༔
ས་མ་ཡ༔ དེ་ནས་གསེར་སྐྱེམས་བཏང་བ་ནི༔ ཧཱུྃ༔ སློབ་དཔོན་པདྨ་ཐོད་ཕྲེང་གིས༔ དམ་ཚིག་བཀའ་ལ་གནས་པ་ཡི༔ ཡེ་ཤེས་འཇིག་རྟེན་སྲུང་མ་དང་༔ དྲེགས་ཆེན་ལྷ་སྲིན་གཞི་བདག་རིགས༔ ཁྱད་པར་གནས་དང་སྦས་ཡུལ་གྱིས༔ རིག་འཛིན་པདྨའི་གཏེར་སྲུངས་རྣམས༔ གསེར་སྐྱེམས་གཏོར་མ་འདི་བཞེས་ལ༔
གནས་དང་གཏེར་གྱི་ལུང་བསྟན་རྩོལ༔ སྦྱིན་བདག་སྣང་སྲིད་ལྷ་འདྲེའི་ཚོགས༔ ཨ་ཏི་བླ་མའི་བཀའ་ལ་ཉོན༔ དུས་གསུམ་སངས་རྒྱས་དམ་ཚིག་སྤྱོད༔ བདག་ཀྱང་ཡུལ་འདིས་གནས་གཏེར་བདག༔ ཁྱེད་ཀྱང་ཡུལ་འདིས་ས་སྲུང་སྟེ༔ སྔགས་འཆང་ཉི་མ་འོད་ཟེར་དང་༔ ལས་ཀྱི་ཌཱཀྐི་གཟི་ལྡན་གྱིས༔ སྡོང་གྲོགས་རོགས་དན་ཕྲིན་ལས་མཛོད༔ ཨོཾ་བྷྲུྃ་མི་པ་ཏི་ས་པཱ་རི་ཝ་ར་ཨི་དཾ་བྷ་ལིངྟ་ཁ་ཁ་ཁཱ་ཧི༔
ཅེས་གཏོར་མ་འབུལ་ཞིང་ཕྲིན་ལས་བཅོལ༔ རྒྱུན་དུ་གར་འགྲོས་པར་མདའ་དར་དང་མ་བྲལ་བར་བྱ༔ དམ་ཚིག་གཙང་ཞིང་བསངས་དང་མཆོད་པ་བྱ༔ གདུག་འདྲེ་དྲག་པོ་འདུག་ན་ཨར་གཏད་བྱ་ཞིང་དམ་ལ་བཞག༔ འདི་ཉིད་གནས་དང་གཏེར་སྒོ་འབྱེད་པའི་དུས་མིན་ཀྱང་༔ དམ་ཚིག་གི་ཕྱག་རྒྱ་བསྟེན་ན༔ དབང་བསྐུར་ཞིང་ལྷ་མོའི་བྱིན་གྱིས་རླབས་ཏེ༔ ཟ་ཡིག་སྦྱིན་པས་ཤ་ཟ་གསོན་འདྲེ་ནག་མོ་དང་སྲིན་མོ་དངོས་མེད་ཡིན་ཀྱང་དམ་ཐོགས་དུ་འགྱུར་བ་མ་རྟོགས་བར་ཆད་མི་འབྱུང་བར་འགྱུར་རོ༔ དེ་ཕྱིར་རྡོ་རྗེ་ཐེག་པ་རྩ་རྒྱུད་ཉམས་སུ་ལེན་པ་རྣམས་ལྷ་མོ་འདི་ཉིད་སྒྲུབས་པ་ཤིན་ཏུ་གཙོ་ཆེ༔ ས་མ་ཡ༔
རྒྱ་རྒྱ་རྒྱ༔ ཨེ་མ་ཁོ་བོ་བདག་འདྲ་པདྨ་འབྱུང་གནས་ཀྱིས༔ ཕྱི་རབ་རིག་འཛིན་སྦས་གནས་འགྲིམས་པ་དང་༔ གསང་སྔགས་ཉམས་ལེན་བརྩོན་པའི་སྐལ་ལྡན་དོན༔ ཕྱི་ཡི་འཇིགས་བརྒྱད་བར་ཆད་ཞི་བ་དང་༔ ནང་གི་བདུད་བཞི་ཉོན་མོངས་ཞི་བའི་ཕྱིར༔ འོད་ཟེར་ལྷ་མོས་བསྒྲུབས་པ་ཤིན་ཏུ་ཟབ༔ དབྱངས་ཅན་མཚོ་རྒྱལ་མི་བརྗེད་གཟུང་ཐོབས་སྟེ༔ ཕྱི་རབ་ཐུགས་ཀྱི་སྲས་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་སྦས་ཚལ་ནས་གདན་དྲངས་ཤིང་པདྨ་ཆོས་གླིང་དུ་ཤོག་སེར་ནས་བོད་ཡིག་ཏུ་ཞལ་བཤུས་སོ༔༔ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ རྟེན་དང་དཀྱིལ་འཁོར་རབ་གནས་རྡེ་རྗེའི་རི་བོ་བཞུགས་སོ༔ གསང་བ་ཟིལ་གནོན་ལྷ་ལ་འདུད༔
ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ རྟེན་འབྲེལ་ཟབ་པའི་ལས་རིམ་སྟེ༔ རབ་ཏུ་གནས་པའི་གདམས་པ་བཞག༔ ལས་འཕྲོ་ཅན་ལ་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དེ་ཡང་རབ་གནས་ཞེས་པ་ནི༔ གདོན་དང་བགེགས་རྣམས་མི་གནས་ཅིང་༔ ཡེ་ཤེས་རབ་ཏུ་གནས་པར་བྱ༔
སྐུ་གསུང་ཐུགས་ཡོན་མཆོད་ཁང་རྣམས༔ རབ་གནས་དགོས་དང་མི་དགོས་རིགས༔ རབ་གནས་མེད་པའི་སྐྱོན་དག་ནི༔ སྐུ་ལ་རབ་ཏུ་མ་གནས་ན༔ གདོན་བགེགས་གབ་པའི་སྲི་ཁང་འདྲ༔ གསུང་ལ་རབ་ཏུ་མ་གནས་ན༔ འཁོར་བ་སྒས་པོའི་བསྟན་ཆོས་འདྲ༔ མཆོད་རྟེན་རབ་ཏུ་མ་གནས་ན༔ སྐྱེས་བུ་མེད་པའི་སྐུ་མཁར་འདྲ༔ གཙུག་ལག་རབ་ཏུ་མ་གནས་ན༔
རྒྱལ་འགོང་ཆགས་པའི་ལྷ་ར་འདྲ༔ ཅི་ཕྱིར་ཞེ་ན༔ སྐུ་གསུང་ཐུགས་ཀྱིས་རྟེན་རྣམས་ཀྱང་༔ བྱིན་རླབས་རབ་གནས་མེད་པ་རྣམས༔ ཁྱི་ཡུལ་རི་མོ་བཀྲ་ལག་ཀྱང་༔ མི་རྣམས་རྣམ་ཤེས་བྲལ་བ་དང་༔ སྒྲ་ཚིག་ཉམས་པའི་འོ་དེད་དང་༔ བྱི་སྦ་སྐུ་མཁར་བརྩེགས་དང་མཚུངས༔ ཅི་ཏེ་རྟེན་འབྲེལ་མ་འཚོགས་སྐྱོན༔ ཅེས་སོ༔
རབ་ཏུ་གནས་པའི་ཡོན་ཏན་ནི༔ སྐུ་ལ་རབ་གནས་གདུང་རིག་གསོ༔ ཡེ་ཤེས་ལྷ་བསྟིམ་གཉིས་སུ་མེད༔ གསུང་གི་རབ་གནས་སྒྲ་ཚིག་འགྲུབས༔ རྒྱལ་བ་ཀུན་གྱི་སྨོན་ལམ་ལྡན༔ ཐུགས་ཀྱི་རབ་གནས་ཏིང་འཛིན་འཆར༔ ཉོན་མོངས་ལོག་པའི་བདུད་དང་བྲལ༔ གཙུག་ལག་རབ་གནས་བཞལ་ཡས་ཁང་༔ མི་ཤིགས་སྲ་བསྟེན་ཡུལ་བགེགས་བཅོམས༔ དེ་ཕྱིར་རབ་ཏུ་གནས་པར་བྱ༔
རབ་གནས་མི་དགོས་རྣམ་པ་ལྔ༔ གྲུབ་ཐོབ་སྐྱེས་བུ་དྲང་སྲོང་ཚོགས༔ རྒྱལ་ཚབ་སྤྲུལ་སྐུ་བདེན་གཉིས་འགྲུབས༔ སྔགས་པ་མཐུ་ཆེན་བདེན་པ་ཚངས༔ བསྒོམས་ཆེན་ཚུལ་ལྡན་ཏིང་འཛིན་དང་༔ རབ་བྱུང་ཚུལ་ལྡན་དམ་ཚིག་དག༔ དེ་རྣམས་རང་བཞིན་རབ་ཏུ་གནས༔ དེ་དག་རྣམས་ནི་བཞེངས་པའི༔ སྐུ་གསུང་ཐུགས་བརྟེན་གཙུག་ལག་ཁང་༔ རབ་གནས་མེད་ཀྱང་བགེགས་མི་ཞུགས༔
འོན་ཀྱང་རབ་གནས་རྟེན་འབྲེལ་དགོས༔ ཉམས་པ་ཡོད་ན་གསོ་པའི་ཁྱད༔ དེ་ཕྱིར་རབ་གནས་ཤིན་ཏུ་གཅེས༔ མི་ནག་ཕལ་པས་བཞེངས་པའི༔ སྐུ་གསུང་ཐུགས་བརྟེན་གཙུག་ལག་རྣམས༔ བཞེངས་ནས་རབ་གནས་མེད་པ་རྣམས༔ བགེགས་བསྐྲད་ཚར་གཅོད་མེད་པ་ལ༔ རབ་གནས་མང་བཞིན་གདོན་གྱི་གྲོག༔ ཀ་ཆ་རིགས་རྣམས་གནོད་པར་འགྱུར༔ ཅི་ཕྱིར་ཞེ་ན༔
དམ་ཚིག་ལོག་པའི་ཆོས་པ་དེ༔ སྟོང་གསུམ་ཀུན་གྱི་རུ་ཏྲར་སྐྱེད༔ གདོན་གྱིས་བདག་པོ་སྐུ་གསུང་བརྟེན༔ འཆང་ཚད་གནོད་པའི་རྫས་ངན་ཡིན༔ རབ་གནས་ཉམས་པའི་གཙུག་ལག་ཁང་༔ དམ་སྲི་འཚོགས་པའི་བཤའ་ར་ཡིན༔ དེ་ཕྱིར་བགེགས་བསྐྲད་དྲག་པོ་སྐྱེས༔ ས་མ་ཡ༔ རབ་གནས་བྱ་བའི་རིམ་པ་ནི༔ བླ་མ་མཚན་ཉིད་དང་ལྡན་པ་གདན་དྲངས་ལ༔
དཀྱིལ་འཁོར་བཞེངས་ཤིང་རྟེན་དེའི་བྱང་དུ་ཡོད་པར་བྱ༔ སྔོན་འགྲོའི་གཏོར་མ་བསང་ཤིང་༔ གུ་གུལ་བདུག༔ ཐུན་དྲག་པོའི་བྲབ༔ ལས་བྱང་གཞུང་བསྲངས་ལ་སྔགས་ལ་རྐྱལ་ཏེ༔ ལི་ཡི་སྐུ་ཡིན་ན༔ བྲ་ཟིན་སྐུ་ལ་བྲིལ་ཤིང་༔ བག་སྡུལ་དང་གནོད་བྱེད་ཐམས་ཅད་དབྱེར་མེད་བསམ་ཞིང་༔ སླ་ང་རུ་མེ་ཧོམ་བྱས་ལ་བསྲེགས༔ ཨོཾ་བཛྲ་རྃ་གནོད་བྱེད་སརྦ་ཧ་ན་ཧ་ན་ཛྭ་ལ་རྃ༔
ཅེས་བསྲེགས༔ དེ་ནས་བགེགས་བསྐྲད་པ་ནི༔ ཧཱུྃ༔ ང་ནི་ཁྲོ་ཆེན་ཧེ་རུ་ཀཿ ཉོན་ཅིག་བགེགས་དང་ལོག་འདྲེན་ཚོགས༔ སྐུ་གསུང་ཐུགས་ཡོན་གཙུག་ལག་ཁང་༔ འདི་ལ་ཆགས་ཅིང་གནོད་པ་ཡིས༔ རྒྱལ་འགོང་དམ་སྲི་འབྱུང་པོས་རིགས༔ མཆོད་སྦྱིན་གཏོར་མ་འདི་བཞེས་ལ༔ སོ་སོ་རང་རང་གནས་སུ་དེངས༔
དེངས་འདིར་རྟེན་ལ་མ་ཆགས་ཅིག༔ ཅི་སྟེ་མི་འགྲོ་འདུག་གྱུར་ན༔ ཁྱེད་ཀྱི་ལུས་ངག་ཡིད་གསུམ་རྣམས༔ རྡུལ་ཕྲན་བཞིན་དུ་བརླག་པར་བྱེད༔ དྲག་སྔགས་ཚྭ་ཚྭ་འུ་རུ་རུ༔ རྡོ་ཐུན་ཉུང་ཐུན་ཆི་ལི་ལི༔ མགོ་བོ་ཚལ་པ་བརྒྱ་རུ་འགས༔ ལུས་ནི་དུམ་བུ་སྟེང་དུ་གཏོར༔ དེ་བས་རང་རང་གནས་སུ་དེངས༔ ཨོཾ་བཛྲ་ཧེ་རུ་ཀཿཀྲོ་ཏ་ཀྲོ་ཏི་བཛྲ་ཀཱི་ལི་ཀཱི་ལ་ཡ་གནོད་བྱེད་འབྱུང་པོ་ཛྭ་ལ་རྃ་མས་ཡ་རྦད་རྦད༔
སུམྦྷ་ནི་བརྗོད་ཅིང་བགེགས་བསྐྲད༔ དེ་ནས་སྲུང་བའི་གུར་ཁང་བསྒོམ་པ་ནི༔ ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་མེ་དཔུང་འཕྲོས༔ ཕྱི་ནང་སྟེང་འོག་མེའི་སྲུང་འཁོར་གྱུར༔ ཨོཾ་བཛྲ་ཛྭ་ལ་རྃ་ཙཀྲ་རཀྵ༔ ཧཱུྃ༔ ཁྲོ་རྒྱལ་སྐུ་ལས་རྡོ་རྗེའི་རལ་གྲི་འཕྲོས༔ ཕྱི་ནང་སྟེང་འོག་རལ་གྲི་གུར་ཁང་གྱུར༔ ཨོཾ་བཛྲ་ཁརྒ་རཀྵ༔
ཧཱུྃ༔ ཁྲ་རྒྱལ་གསུང་ལས་རྡོ་རྗེའི་རལ་གྲི་འཕྲོས༔ ཕྱི་ནང་ཧཱུྃ་དང་རྡོ་རྗེའི་བསྲུང་འཁོར་གྱུར༔ ཨོཾ་བཛྲ་ཧཱུྃ་ཌ་ཌ་ཙཀྲ་རཀྵ་རཀྵ༔ ཞེས་སྲུང་འཁོར་བསྒོམས༔ དེ་ནས་བུམ་རྫས་སྣ་ཚོགས་ཀྱི་ཆུའི་དངོས་སུ་བཀྲུ་འམ༔ བྲིས་ཐང་སོགས་ཡིན་ན་མེ་ལོང་དང་སྦྱར་ཏེ་བཀྲུ༔ རྟེན་གསར་ཡིན་ན་ལྷ་རང་རང་མངོན་རྟོགས་མེད་ཀྱང་དབང་ལྷ་སོགས་རྟག་ཏུ་བསྟིམ༔ ཧཱུྃ༔ འོག་མིན་ལྷུན་གྲུབ་ཆོས་དབྱིངས་ཕོ་བྲང་ནས༔
སངས་རྒྱས་བྱང་སེམས་ཚོགས་བཅས་སྤྱན་འདྲེན་ནོ༔ སྐུ་གསུང་ཐུགས་རྟེན་འདི་ལ་བརྟེན་པར་བཞུགས༔ མ་འགགས་ལོངས་སྤྱོད་རྫོགས་སྐུའི་ཕོ་བྲང་ནས༔ ཡི་དམ་དཀྱིལ་འཁོར་རྒྱ་མཚོ་སྤྱན་འདྲེན་ནོ༔ སྐུ་གསུང་ཐུགས་རྟེན་འདི་ལ་བརྟེན་པར་བཞུགས༔ རང་རང་གནས་དང་རིགས་མཐུན་ཕོ་བྲང་ནས༔ དམ་ཅན་ཆོས་སྐྱོང་གཏེར་བདག་སྤྱན་འདྲེན་ནོ༔ སྐུ་གསུང་ཐུགས་རྟེན་འདི་ལ་བརྟེན་པར་བཞུགས༔ ཨོཾ་བཛྲ་ས་མ་ཡ་ཕེཾ་ཕེཾ་ཨ་ཝེ་ཤ་ཡ་ཨ་ཨཱཿ ཏིཥྛ་ལྷན༔
རང་གིས་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་ལྷ་རྒྱལ་བ་རིགས་ལྔ་སྤྱན་དྲངས༔ བུམ་པའི་ཆུ་དང་དབྱེར་མེད་པར་གྱུར༔ ཨོཾ་ཧཱུྃ་ཏྲཱྃ་ཧྲཱི་ཨཱཿ མཱུཾ་ལཾ་མཾ་པཾ་ཏཾ་ཛ་ཛཿ ཛཿཧཱུྃ་བཾ་ཧོཿ ཅེས་གསོལ་བ་བཏབ་པས་དབང་གིས་ལྷ་རྣམས་ཀྱི་བུམ་པར་ཁྲུས་བྱས་དྲི་མ་ཐམས་ཅད་དག་པར་གྱུར༔ ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཨཱཿཧཱུྃ༔ དེ་ནས་ཁྲུས་བྱ་བ་ནི༔ མེ་ལོང་ཐོགས་སྟེ༔ ཧཱུྃ༔
ཆོས་དབྱིངས་ལྷུན་གྲུབ་བུམ་པ་རུ༔ སྐྱེ་འགགས་གཉིས་མེད་བུམ་ཆུས་བསྐངས༔ དྲི་བཟང་སྣ་ཚོགས་ངད་ལྡན་པ༔ དེངས་འདིར་སྐུ་ཁྲུས་རྩལ་དུ་གསོལ༔ ཨོཾ་ན་མ་སརྦ་ཏ་ཐཱ་ག་ཏ་ཨ་བྷི་ཥེ་ཥ་ཏེ་ས་མ་ཡ་ཤྲཱི་ཡེ་ཨཱཿཧཱུྃ༔ ཆོས་ཀྱི་སྐུ་ལ་མཚན་འཛིན་དྲི་བྲལ་ཡང་༔ སེམས་ཅན་སྣང་ལུས་བག་ཆགས་སྦྱངས་སླད་དུ༔ སྐུ་ལ་ཁྲུས་གསོལ་ལུས་སྒྲིབ་དག་པར་ཤོག༔ ཨོཾ་ན་མ་སརྦ་ཏ་ཐཱ? འགགས་མེད་གསུང་ལ་སྒྲིབ་པའི་སྐྱོན་བྲལ་ཡང་༔ སེམས་ཅན་ཚིག་གིས་སྒྲ་འཛིན་སྦྱང་སླད་དུ༔
གསུང་ལ་ཁྲུས་གསོལ་ངག་སྒྲིབ་དག་པར་ཤོག༔ ཨོཾ་ན་མ་སརྦ་ཏ་ཐཱ? ཆོས་ཀྱི་ཐུགས་ལ་སྨྲ་བརྗོད་བློ་འདས་ཀྱང་༔ སེམས་ཅན་གཉིས་འཛིན་ཨ་འཐས་སྦྱངས་སླད་དུ༔ ཐུགས་ལ་ཁྲུས་གསོལ་ཡིད་སྒྲིབ་དག་པར་ཤོག༔ ཨོཾ་ན་མ་སརྦ་ཏ་ཐཱ་ག་ཏ? ཨཱཿཧཱུྃ༔ ཧཱུྃ༔ སྐུ་གསུང་ཐུགས་ཡོན་ཉོན་མོངས་སྒྲིབ་བྲལ་ཡང་༔ སེམས་ཅན་རིགས་དྲུག་བག་ཆགས་སྦྱངས་སླད་དུ༔ ཁྲུས་གསོལ་སེམས་ཅན་སྒོ་གསུམ་སྒྲིབ་དག་ཤོག༔ ཨོཾ་ན་མ་སརྦ་ཏ་ཐཱ་ག་ཏ་ས་མ་ཡ་ཤྲཱི་ཡེ་ཨཱཿཧཱུྃ༔
དེ་ནས་དར་དཀར་གྱིས་ཕྱེས་ཞིང་༔ ཧཱུྃ༔ རྒྱལ་བའི་སྐུ་ལ་མཚན་མའི་དབྱའ་བྲལ་ཡང་༔ སེམས་ཅན་མ་རིག་གོལ་ས་གཅོད་པའི་ཕྱིར༔ དར་དཀར་སྨན་དང་ལྡན་པས་སྐུ་ཕྱིའོ༔ ཨོཾ་ཧཱུྃ་ཏྲཱྃ་ཧྲཱི་ཨཱཿབྷི་ཤྭ་དྷ་ཡེ་སྭཱ་ཧཱ༔ དྲི་བཟང་གིས་ཆུས་ཁྱབ་པར་བྱུག་ལ༔ ཧཱུྃ༔ ཆོས་ཀྱིས་སྐུ་ལ་བཟང་ངན་རིས་མེད་ཀྱང་༔ སེམས་ཅན་དྲི་ཞིམ་བློ་དང་ལྡན་པའི་ཕྱིར༔
རྒྱལ་བའི་སྐུ་ལ་དྲི་ཞིམ་ཆག་ཆག་བྱུག༔ ཨོཾ་བཛྲ་པུཥྤེ་པཱུ་ཛ་ཧོཿ དེ་ནས་ཡེ་ཤེས་ལྔའི་ན་བཟའ་འབུལ་ཞིང་༔ ཧཱུྃ༔ ཆོས་ཀྱི་སྐུ་ལ་རེག་བྱའི་རྩོལ་བྲལ་ཀྱང་༔ སེམས་ཅན་འཇམ་ལེགས་གོས་ལ་སྤྱོད་པའི་ཕྱིར༔ གོས་བཟང་རྒྱན་ལྡན་ནམ་མཁའི་ཁྱོན་བསྐང་འབུལ༔ ཨོཾ་བཛྲ་པརྴེ་ཨཱཿཧཱུྃ༔ དེ་ནས་གཟུགས་སྒྲ་དྲི་རོ་རེག་བྱ་ཐོགས་ལ༔ ཧཱུྃ༔
ཆོས་ཀྱི་སྐུ་ལ་གཟུང་འཛིན་མི་མངའ་ཡང་༔ སེམས་ཅན་མཛེས་བརྙན་དྲི་ཞིམ་ལོངས་སྤྱོད་ཕྱིར༔ རྒྱལ་བའི་སྐུ་ལ་གཟུགས་སྒྲ་དྲི་རོ་འབུལ༔ ཨོཾ་བཛྲ་རཱུ་པ་ཤབྡ་གནྡྷེ་རཱ་ས་ཨ་ར་པ་ཧཱུྃ༔ དེ་ནས་ལྷ་ཞི་བ་ཡིན་ན་མཛེས་རྒྱན་ཐོགས་སྟེ༔ ཧཱུྃ༔ ཆོས་ཀྱི་སྐུ་ལ་རྒྱན་གོས་མི་མངའ་ཡང་༔ སེམས་ཅན་ཉོན་མོངས་ཚད་གདུང་སྐྱོབས་ཕྱིར་དུ༔ ཅོད་པཎ་མཛེས་རྒྱན་སྟོད་གཡོག་སྨད་དཀྲིས་འབུལ༔ ཨོཾ་བཛྲ་ཀུ་མུ་ཌ་པརྴེ་ཨཱཿཧཱུྃ༔
དེ་ནས་ཁྲོ་བོ་ཡིན་ན་དཔལ་ཆས་ཐོགས་ལ༔ ཧཱུྃ༔ ལོངས་སྐུའི་རྩལ་ལ་རྒྱན་འཕྱང་སྤྲོས་མེད་ཀྱང་༔ སེམས་ཅན་འཇིགས་སྐྲག་བར་དོ་སྐྱོབ་པའི་ཕྱིར༔ དུར་ཁྲོད་ཆས་བརྒྱད་དཔལ་གྱི་ཆས་བཅུ་འབུལ༔ ཨོཾ་བཛྲ་ཤྲཱི་ཧེ་རུ་ཀ་ཨཱཿཧཱུྃ༔ དེ་ནས་མཆོད་ཡོན་ཡིན་ན༔ ཧཱུྃ༔ ཡང་དག་ཐུགས་ལས་འཁྲུལ་པ་ཀ་དག་ཀྱང་༔ སེམས་ཅན་བསོད་ནམས་འཇོམས་གོས་སྤྱོད་སླད་དུ༔
གདུགས་དང་རྒྱལ་མཚན་ན་བཟའ་ཅོད་པཎ་འབུལ༔ ཨོཾ་བཛྲ་རཏྣ་ཤི་ར་ཤྭ་ན་ཨཱཿཧཱུྃ༔ གསུང་རབ་ལ༔ ཧཱུྃ༔ རྒྱལ་བའི་གཟུངས་ལ་སྒྲ་ཟུར་མི་མངའ་ཡང་༔ སེམས་ཅན་སྙན་གྲགས་ཆོས་འཁོར་་བསྐོར་བའི་ཕྱིར༔ དར་མཚོན་ན་བཟའ་གླེགས་ཤིང་སྐུ་རིགས་འབུལ༔ ཨོཾ་བཛྲ་དྷརྨ་ཤི་ར་ཤི་མེ་ཁ་ལ་ཨཱཿཧཱུྃ༔ སྔགས་ཀྱི་བླ་མའི་སྐུ་ཡིན་ན༔ ཧཱུྃ༔
སྐྱོན་བྲལ་སྤྲུལ་སྐུ་ཚོགས་དྲུག་མི་དམིགས་ཀྱང་༔ སེམས་ཅན་རེ་བློ་བསོད་ནམས་རྫོགས་ཕྱིར་དུ༔ པད་ཞྭ་བེར་ཕོད་ཆོས་གོས་རྒྱན་ལྡན་འབུལ༔ ཨོཾ་བཛྲ་པོ་ཏི་དྷརྨ་ལ་ཤ་ཨཱཿཧཱུྃ༔ རབ་འབྱུང་བླ་མ་ལ༔ ཧཱུྃ༔ རྣམ་དག་དགེ་སློང་ཆོས་གོས་འཛིན་བྲལ་ཡང་༔ སེམས་ཅན་འགོགས་ལམ་རྣམ་རྟོག་བཅོལ་ཕྱིར་དུ༔ ཆོས་གོས་ཤམས་ཐབས་སྐུ་རེགས་རྣམ་གསུམ་འབུལ༔ ཨོཾ་དྷརྨ་ལ་ཤ་ཤ་ཁ་ལེ་ཥྚ་ཙི་སྟི་ཨཱཿཧཱུྃ༔
གཙུག་ལག་ཁང་ཡིན་ན༔ ཧཱུྃ༔ རྒྱལ་བའི་ཕོ་བྲང་འཇིགས་བྲལ་རྡོ་རྗེ་ཡང་༔ སེམས་ཅན་ཞིང་ཁམས་ལམ་མཆོག་བསྟན་ཕྱིར་དུ༔ གསེར་རྟོག་རྒྱ་ཕིག་གདུགས་དང་རྒྱན་འཚོགས་འབུལ༔ ཨོཾ་སོ་ན་མ་ཎི་ཨ་རུ་པ་ཨཱཿཧཱུྃ༔ ཀ་དག་ཁྲིག་ལྡན་སྤྱོད་གོས་ལ༔ ཧཱུྃ༔ ཚོགས་བརྒྱད་རྣམ་ཤེས་བག་ཆགས་སྒྲུབས་མངའ་ཡང་༔ སེམས་ཅན་མོས་བློའི་རེ་ཁ་སྦྱང་ཕྱིར་དུ༔
བཀྲག་མདངས་བཀྲམ་བསྟེན་རབ་ཏུ་གནས་གྱུར་ཅིག༔ ཨོཾ་བཛྲ་པྲ་བྷ་ཏིཥྛ་ཧོཿ དེ་ནས་ཡེ་ཤེས་པ་སྤྱན་དྲངས་ལ་བསྟིམ་ཏེ་མེ་ཏོག་འཐོར་ཞིང་༔ ཧཱུྃ༔ རབ་ཏུ་གནས་པར་གྱུར་ཅིག༔ ཨཱཿམི་ཤིག་བརྟེན་པར་གྱུར་ཅིག༔ ཨོཾ༔ ཁམས་གསུམ་དོན་དུ་གནས་ཤིག༔ ཧོཿ གཙུག་ལག་ཁང་དང་སྐུ་གསུང་ཐུགས་རྟེན་རྣམས༔
ཇི་སྲིད་བསྐལ་པ་མ་སྟོང་གིས་བར་དུ་བརྟེན་པར་བཞུགས་སུ་གསོལ༔ ཨོཾ་ཏིཥྛ་བཛྲ་ས་མ་ཡ་ལྷན༔ ཡེ་དྷརྨ་དང་དབྱངས་གསལ་རྟེན་འབྲེལ་སྙིང་པོའི་རབ་གནས་བྱ༔ དེ་ནས་ཆོས་སྐྱོང་གང་ཡིན་རྟགས་དུ་སྤྱན་དྲངས་ལ་གཉེར་གཏད༔ ཧཱུྃ༔ སྔོན་ཚེ་རྒྱལ་བའི་སྤྱན་སྔ་རུ༔ ཇི་ལྟར་ཁས་བླང་དམ་བཅས་པའི༔ དམ་ཅན་ཆོས་སྐྱོང་སྲུང་མ་རྣམས༔ དམ་ལ་མ་འདའ་གནས་འདིར་བྱིན༔ སྐུ་གསུང་ཐུགས་ཀྱི་རྟེན་རྣམས་དང་༔
གཙུག་ལག་ཆོས་འཁོར་བསྲུང་མར་བཀོས༔ གསེར་སྐྱེམས་མཆོད་པ་འདི་བཞེས་ལ༔ དེངས་ནས་བྱང་ཆུབ་མ་ཐོབ་པར༔ ཕྱི་ནང་སྲུང་བའི་བྱ་ར་མཛོད༔ སངས་རྒྱས་བསྟན་པ་ཡུན་དུ་བསྲིང་༔ གཙུག་ལག་ཆོས་འཁོར་རྒྱས་པར་གྱིས༔ ཨོཾ་དྷརྨ་པཱ་ལ་ཡ་ཏིཥྛ་ལྷན༔ ཅེས་གཏང་རག་ཚོགས་འཁོར་བཟང་པོ་བྱ༔ ཆོས་སྐྱོང་ལ་གཉེར་བྱང་གཏད་ལ་བསྟིམ༔ དེ་ནས་བཀྲ་ཤིས་སྨོན་ལམ་བྱ༔
མེ་ཏོག་འཐོར༔ ཧོཿ ཆོས་སྐུ་ཁྱབ་བརྡལ་ལོངས་སྐུ་རྩལ་ཆེན་བརྗིད༔ སྤྲུལ་སྐུ་གསང་སྔགས་བསྟན་འཛིན་ཡུན་རིང་རྒྱས༔ འགྲོ་ཀུན་སེམས་ཅན་འདོད་དགུ་ཕུན་ཚོགས་ནས༔ བདེ་དགའ་དཔལ་ལ་སྤྱོད་པའི་བཀྲ་ཤིས་ཤོག༔ སྨན་ལམ་ནི༔ ཧཱུྃ༔ སངས་རྒྱས་ཆོས་དང་དགེ་འདུན་རྩ་བ་གསུམ༔ གསང་སྔགས་རིགས་སྔགས་ཏིང་འཛིན་བདེན་ཚིག་གི༔
གཙུག་ལག་སྐུ་གསུང་ཐུགས་རྟེན་འདི་ཉིད་མཆོག༔ ནམ་མཁའི་མཐའ་མཉམ་བརྟེན་ཅིང་མཆོད་གནས་ཤོག༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཅེས་རབ་ཏུ་གནས་པར་བྱ༔ ས་མ་ཡ༔ བདག་འདྲ་པདྨ་འབྱུང་གནས་ཀྱི༔ ཕྱི་རབས་སེམས་ཅན་དོན་གྱི་སླད༔ རྟེན་ཅིང་རབ་ཏུ་གནས་པ་བཞག༔ ཡི་གེར་ཐོབས་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ པདྨ་གཏེར་བདག་གླིང་པས་སྦས་ཚལ་པདྨའི་ཀློང་ནས་གདན་དྲངས་ཤིང་༔ པདྨ་ཆོས་འབྱུང་གླིང་དུ་ཤོག་སེར་ནས་བསྒྱུར་བའོ༔༔ ༁ྂ༔
བཀའ་བརྒྱད་ཆེན་མོ་གསང་བ་ཟིལ་གནོན་ལས༔ རི་བསྟོད་གསེས་མཁར་ལྷ་ཁང་བརྩེགས་པའི་གསོལ་མཆོད་བཀྲ་ཤིས་ལྷའི་གྷནྡྷི་བཞུགས་པའི་དབུ་ཕྱོགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ རྒྱ་རྒྱ་རྒྱ༔ ཨེ་མ༔ བདག་འདྲ་པདྨ་འབྱུང་གནས་ཀྱི༔ ལྷ་བརྟེན་འཛུག་པའི་གདམས་པ་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ ཡེ་ཤེས་འཇིག་རྟེན་འཁོར་བའི་ཕྱིར༔ ལྷ་ཁང་གསེས་མཁར་བརྩེགས་པ་ནི༔ འདི་ཉིད་དགོས་དང་མི་དགོས་སྟེ༔ ཤིན་ཏུ་བས་ཀྱང་དགོས་པའོ༔ དཔེར་ན་ཡེ་ཤེས་འཇིག་རྟེན་རྣམས༔ ཀུན་ཀྱང་དབྱིངས་ལ་འགྱུ་མོད་ཀྱང་༔ ཆག་རྟེན་མེད་པ་རླུང་དང་འདྲ༔ བེམ་པོ་མེད་པའི་རྣམ་ཤེས་འདྲ༔
སྐུ་མཁར་ལྷ་ཁང་ལྡན་གྱུར་ན༔ སྐྱེས་བུ་མཁར་རྫོངས་འཕྲད་པ་འདྲ༔ ཡུལ་དེར་ཆགས་པའི་རྟེན་དུ་འགྱུར༔ ཆོས་སྐྱོང་དང་ནི་ཡུལ་ལྷ་རྣམས༔ གནས་དང་ལྷ་བརྟེན་དག་ལ་དགྱེས༔ མཁར་འཛིན་བརྟེན་པའི་རྟེན་འབྲེལ་སྟེ༔ ལྷ་བརྟེན་གསེར་མཁར་བསྟོད་པའོ༔ དེ་དག་བརྩེགས་པའི་རྣམ་དབྱེ་ནི༔ མཐོ་ཞིང་རྒྱས་པའི་རི་བོ་རྩེར༔ དེ་ལ་གསེས་མཁར་བརྩེགས་གྱུར་ན༔
ཁམས་གསུམ་དབང་དུ་འདུ་བ་དང་༔ སྙན་གྲགས་ཆེ་བའི་རྟེན་འབྲེལ་ཡོད༔ རྒྱབ་རི་ལ་སོགས་ལས་སྟན་ལ༔ རི་བསྟོད་གསེས་མཁར་བརྩེགས་གྱུར་ན༔ རང་མགོ་མི་འགོ་མི་འཆོར་བའི༔ ལྷ་འཁོར་གནས་བརྟེན་རྟེན་འབྲེལ་ཡོད༔ སྤྱིར་ནི་གཡའ་སྤངས་གངས་གི་རི༔ བྲག་ཤིང་སྐྱེད་མོའི་ཀླུ་ཡི་གནས༔ རང་རང་ཡུལ་ལམ་གང་རུང་དུ༔ རྟེན་འབྲེལ་ལྷ་བརྟེན་བརྩེགས་པ་ནི༔
སྡེ་བརྒྱད་ལྷ་སྲིན་དེ་རུ་འཁོར༔ ནང་དུ་བུམ་གཏེར་བཞག་གྱུར་ན༔ ལོངས་སྐྱོད་ཕྱྭ་གཡང་ཕུན་སུམ་ཚོགས༔ ལོངས་སྐུ་བླ་བརྟེན་བྲི་གྱུར་ན༔ སྦད་བསྐུལ་བདེན་པ་མདོར་བརྩམ་ཆོག༔ དེ་ཕྱིར་སྡེ་བརྒྱད་ལྷ་བརྟེན་རྟེན་འབྲེལ་གནས༔ ས་མ་ཡ༔ དེ་ཡང་ལྷ་བརྟེན་བརྩེགས་པ་ནི༔ རྟེན་འབྲེལ་ཆེ་བའི་ས་གནད་གདམས༔ གནས་དང་ས་རྟགས་ཆེ་བ་རུ༔
བསང་བྱ་ཚོགས་ཀྱི་འཁོར་ལོ་བསྐོར༔ དང་པོ་ཞི་རྒྱས་དབང་དྲག་གིས༔ རྡོ་སྣ་བཞི་ལ་གཞི་བྱས་སྟེ༔ ཕྲིན་ལས་བཞི་ལྡན་ཚུལ་དུ་བརྩེགས༔ དེ་ཡང་གཞི་ལ་གྲུ་བཞི་ལ༔ དེ་སྟེང་གྲུ་གསུམ་དག་ཏུ་བརྩེགས༔ དེ་སྟེང་ཟླ་གམ་དབྱིབས་སུ་བརྩེགས༔ དེ་སྟེང་ཟླུམ་པོའི་དབྱིབས་སུ་བརྩེགས༔ དེ་སྟེང་ནོར་བུའི་དབྱིབས་སུ་བརྩེགས༔ ཡང་ན་ཞི་རྒྱས་གཉིས་སུ་བརྩེགས༔
ནང་དུ་རིན་ཆེན་བུམ་པ་རུ༔ གྲོ་ག་འམ་ནི་ཤིང་ཤུན་ལ༔ རང་རང་གསོལ་ཁ་སྔགས་ཀྱང་བཞག༔ ཡང་ན་སྲོག་ཡིག་སྔགས་ཀྱང་བཞག༔ རང་རང་ཞི་དྲག་ཅི་བཞིན་རུ༔ ཙནྡན་དཀར་དམར་བྱུག་པ་དང་༔ སེང་ལྡེང་སྐྱེར་པ་ཚེར་མ་སྟེ༔ ཞི་རྒྱས་གང་ཡིན་སྲོག་ཤིང་ལ༔ སྲོག་སྔགས་ཡི་གེ་བྲི་བར་བྱ༔ ཤིང་ཡང་རི་རབ་དབྱིབས་དག་ལ༔
ཉི་ཟླ་ནོར་བུ་ཚངས་བར་བྱ༔ ཡང་ན་གཡའ་མ་ལེགས་པོ་ལ༔ སྐུའམ་གཟུགས་བྲིས་བྱས་ཀྱང་ཆོག༔ བུམ་པ་རིན་ཆེན་སྣ་ལྔ་ལ་དང་༔ ཁྲུས་སྨན་སྣ་ཚོགས་དར་ཟབ་སོགས༔ ལེགས་པར་བཀང་ཏེ་སྙིང་དུ་བཞགས༔ དེ་དག་མི་རུལ་ཐབས་ཅིག་བྱ༔ སྟེང་དུ་ལྷ་གཞུང་རང་རང་གི༔ སྲོག་ཡིག་རླུང་རྟ་ནག་པོ་དང་༔ རང་གི་དཔལ་བསྐྱེད་རླུང་རྟ་འཛུགས༔
དེ་སྟེང་རྔ་ཐུག་རྒྱལ་མཚན་དང་༔ རྟོགས་དང་མཚོན་ཆ་རྒྱས་པར་འཛུགས༔ དཀར་དམར་ལྷ་མདོག་མཚོན་ཀྱང་བྱུག༔ དེ་ནས་ཐམས་ཅད་འགྲུབས་རྗེས་སུ༔ འབྱུང་པོ་ནག་པོ་མི་གནས་ཕྱིར༔ བགེགས་བསྐྲད་དྲག་པོ་དག་ཀྱང་བྱ༔ སྲུང་འཁོར་དག་ནི་མེད་ཀྱང་རུང་༔ ཆོས་སྐྱོང་སྤྱི་ཡི་སྲོག་སྔགས་ནི༔ ཨོཾ་དྷརྨ་པཱ་ལ་ཛ་ཛཿ ཨོཾ་ཀྵེ་ཊ་པཱ་ལ་ཛ་ཛཿ
ཛཿཧཱུྃ་བཾ་ཧོཿ པ་ར་མི་ཏ་ཤ་ལ་ཀུམ་པ་དེ་བི་ཛ་ཏིཥྛ་ཙནྜ་ལྷན༔ མངྒ་ལ་ཨ་ནུ་ཏ་ར་པྲ་བྷ་ཝ་ཏི་སྭཱ་ཧཱ༔ ཆོས་སྐྱོང་རང་གཞུང་ཡོད་ན་སོ་སོར་བསྒྱུར༔ གཞི་བདག་ཡིན་ན༔ ཨོཾ་བྷྲུཾ་མི་པ་ཏི་ན་ག་ར་ཙ་ལོཀྐ་པ་ལ་པ་ཏེ་བེ་ཤ་ཛ་ཛཿ ཛཿཧཱུྃ་བཾ་ཧོཿ ས་མ་ཡ་ཏིཥྛ་ལྷ༔ མངྒ་ལ་སྭཱ་ཧཱ༔ ཅེས་བྲིས༔
དར་ཆོས་ལ་ཡང་དེ་ལྟར་བྲིས༔ རང་གི་རླུང་རྟ་དར་ཆོས་ནི༔ སྣ་ཚོགས་གང་རུང་རས་དག་ལ༔ ལྟེ་བར་སྔགས་འདི་ཀླག་ནས་བྲིས༔ ཨོཾ་བཛྲ་སརྦ་དྷརྨ་མ་ཧཱ་ཀཱ་ལ་མ་ནི་རཏྣ་མ་མ་སིདྡྷི་ཕ་ལ་ཧོཿ ཨོཾ་ཨེ་ཡྃ་རྃ་ཁྃ་སུྃ་བྷྲཱུྃ་ཧཱུྃ༔ ཆཻའི་སྲོག་ལུས་དབང་ཐང་སྤར་སྨེ་ཆོས་དང་མངའ་ཐང་ལོངས་སྤྱོད་ཁ་རྗེ་དབང་ཐང་བཀྲག་གཟི་མདངས་ཐམས་ཅད་ཡར་ལ་བསྐྱེད་ཅིག༔ ཨོཾ་སརྦ་དྷརྨ་མ་ཧཱ་ཡ་ན་པཱ་རི་ཝ་ར་ཡེ་སྭཱ་ཧཱ༔ ཁྱུང་འབྲུག་སྟག་སེང་གདན་ཡར་བསྐྱེད༔ ཨོཾ་སརྦ་མངྒ་ལཾ་སིདྡྷི་ཧོཿ
ཨོཾ་ག་ག་ན་མངྒ་ལ་སཾ་བྷ་རོ་ས་པཱ་རི་ཝ་ར་ཡེ་སྭཱ་ཧཱ༔ ཅེས་གོང་ལ་ཉི་ཟླ་དང་གདན་ལ་བྱོལ་སོང་གི་སྟེག་ཀྱང་བྲིས༔ མི་ཐ་མལ་བ་ལ་གདན་མི་འོས་སོ༔ རྔ་ཐུག་ནང་དུ་ཆོས་སྐྱོང་བའི་སྲོག་ཡིག་ཀྱང་བཞག༔ ས་མ་ཡ༔ དེ་ནས་སྐུ་མཁར་ཆོས་སྐྱོང་ལྟར་བསྐྱེད་པ་ནི༔ དང་པོ་ཨོཾ་ཨཱཿཧཱུྃ་གི་བྱིན་གྱིས་རླབས༔ ཆོས་སྐྱོང་རང་གི་གཏོར་མ་མདུན་དུ་བཤམས༔ ཧཱུྃ༔ ཨེ་ལས་འབྱུང་བ་རིམ་བརྩེགས་ལྷུན་པོའི་དབུས༔
མ་བཅོས་རང་བྱུང་དྲག་པོའི་ཕོ་བྲང་ནི༔ གྲུ་བཞི་སྒོ་བཞི་ཞི་རྒྱས་དབང་དྲག་ཚངས༔ རྩིགས་པ་ཀ་གདུང་རྒྱན་ཀུན་ལྷུན་གྱིས་གྲུབ༔ དུར་ཁྲོད་རང་བཞིན་བཀོད་པ་ཡོངས་སུ་རྫོགས༔ མེ་འོད་གུར་དང་རྔ་ཐུག་མཚོན་ཆ་གཟིང་༔ རྒྱན་དང་བླ་རེ་འཕན་རྟོགས་དབྱིངས་དང་མཉམ༔ སྲོག་ཡིག་བླ་འཁོར་གཞི་བདག་རླུང་རྟ་བརྒྱན༔ རྒྱལ་སྲིད་རིན་ཆེན་བཀྲ་ཤིས་རྫས་ཀྱི་སྤྲས༔ གཏེར་བུམ་ལྡན་ཞིང་མ་ཚངས་མེད་པའི་དབུས༔ སྣ་ཚོགས་པད་ཉི་བམ་རོའི་གདན་སྟེང་སུ༔
དེ་ནས་ལྷ་གང་ཡིན་གྱི་མངོན་རྟོག་ལྟར་བསྐྱེད༔ ལས་བྱང་ཡིན་ན་ཚོགས་ཀྱང་བཏང་༔ གཏོར་འབུལ་སྔོན་དུ་རྟེན་བརྩུག་ནི༔ གསེར་སྐྱེམས་དང་ནི་གཏོར་མ་འབྲུ་བཅུད་འབྲས་ཆང་སྦྲེང་ཞིང་རོལ་མོ་བྱ་རྐང་གླིང་བརྩེར༔ དབྱངས་སྙན་པོ་དང་བཅས་ནས་འདི་སྐད་དོ༔ ཧཱུྃ༔ དུར་ཁྲོད་ཕོ་བྲང་རྒྱན་རྟོགས་མཛེས་པ་འདི༔ དྲག་རྩལ་ཆོས་སྐྱོང་ཆེན་པོའི་རྟེན་དུ་འཛུག༔ བརྟེན་ལ་འཁོར་ཞིང་ཕོ་བྲང་གནས་འདིར་བཞུགས༔ མཐུ་རྩལ་འགྱེད་ཕྱིར་གསེས་མཁར་གཉེན་པོ་བསྟོད༔
སངས་རྒྱས་བསྟན་པ་རྒྱས་ཕྱིར་ལྷ་ཁང་བརྩེགས༔ དཀོན་མཆོག་དབུ་འཕང་རྟེན་ཕྱིར་བརྟེན་དུ་བཙུག༔ རྒྱུད་འཛིན་བུ་བཞིན་སྐྱོངས་ལ་བསྟན་པ་བསྲུངས༔ གསོལ་ལོ་གསོལ་ལོ་མཆོད་དོ་ལྷ་གསོལ་ལོ༔ ཧཱུྃ༔ རྔ་ཐུག་དར་གདུང་རྩེ་གསུམ་གཟེང་བ་འདི༔ དྲག་རྩལ་ཆོས་སྐྱོང་ཆེན་པོའི་བརྟེན་དུ་འབུལ༔ རྟེན་ལ་འཁོར་ཞིང་ཕོ་བྲང་? མཐུ་རྩལ་འགྱེད? སངས་རྒྱས་བསྟན་པ? དཀོན་མཆོག་དབུ་འཕང་? རྒྱུད་འཛིན་བུ་བཞིན? གསོལ་ལོ་གསོལ་ལོ་མཆོད་དོ་ལྷ་གསོལ་ལོ༔ ཧཱུྃ༔ རུ་མཚོན་བ་དན་རྒྱན་ལྡན་ཕྱར་བ་འདི༔
དྲག་རྩལ་ཆོས་སྐྱོང་ཆེན་པོའི་བརྟེན་དུ་འབུལ༔ སོགས་ གསོལ་ལོ? ཧཱུྃ༔ བཀྲ་ཤིས་རྫས་རྟགས་རིན་ཆེན་རྒྱན་ལྡན་འདི༔ དྲག་རྩལ་ཆོས་སྐྱོང་ སོགས༔ ཧཱུྃ༔ གཏེར་བུམ་བླ་འཁོར་སྲོག་གི་ཡི་གེ་འདི༔ དྲག་རྩལ་ཆོས་སྐྱོང་ཆེན་པོའི་ སོགས་ གསོལ་ལོ? ཧཱུྃ༔ ཞི་རྒྱས་དབང་དྲག་ཕྲིན་ལས་བཞི་ལྡན་འདི༔ དྲག་རྩལ་ཆོས་སྐྱོང་ སོགས་ གསོལ་ལོ? ཧཱུྃ༔ ཕྱི་ནང་བཀོད་པ་སྤྲིན་ལྟར་གཏིབ་པ་འདི༔
དྲག་རྩལ་ སོགས་ གསོལ་ལོ? ཧཱུྃ༔ སྔོན་ཚེ་རྒྱལ་བའི་སྤྱན་སྔ་རུ༔ ཁས་བླངས་དམ་ལ་གནས་པ་ཡིས༔ ཆོས་སྐྱོང་དམ་ཅན་གཏེར་བདག་རྣམས༔ གསེར་སྐྱེམས་ཕུད་དང་གཏོར་མ་བཞེས༔ རྣལ་འབྱོར་དཔོན་སློབ་འཁོར་བཅས་རྣམས༔ མཐོ་བ་དགོངས་ལ་རེག་པ་ཡི༔ དབུ་འཕང་གཉེན་པོ་ཡར་ལ་བསྟོད༔ ཕ་རོལ་དགྲ་བགེགས་ཆམ་ལ་ཕོབ༔ ས་བརྟེན་སྲུང་ལ་ཡུལ་བརྟེན་སྐྱོངས༔
སྙན་གྲགས་མངའ་ཐང་ཆོས་སྲིད་སྤེལ༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་སརྦ་དྷརྨ་པཱ་ལ་བྷ་ལིངྟ་ཁ་ཁ་ཁཱ་ཧི༔
ཅེས་གཏོར་མ་འབུལ༔ གཞན་ཡང་ལྷ་སོ་སོའི་གཏོར་འབུལ་རྒྱས་པ་བྱ༔ བཀྲ་ཤིས་རབ་ཏུ་གནས༔ ས་མ་ཡ༔ དེ་ནས་གཞི་བདག་གནས་ལ་ལྷ་བསྟོད་གསེས་མཁར་ནི༔ དཀར་གཏོར་ལྔ་བཤམས་རྫས་སོགས་བྱིན་རླབས་ལྟར་བྱ་ལ༔ མདུན་བསྐྱེད་ནི༔
ཧཱུྃ༔ མདུན་དུ་བྷྲཱུྃ་ལས་བྱུང་བ་ཡི༔ རིན་ཆེན་ཕོ་བྲང་ལས་གྲུབས་པའི༔ ཕོ་བྲང་གྲུ་བཞི་སྒོ་བཞི་པ༔ སྣ་ཚོགས་གདུགས་དང་དར་དཔྱང་མཛེས༔ ཞི་རྒྱས་དབང་དྲག་བཞི་རུ་གྲུབ༔ ཕྱི་ནང་འཇའ་འོད་གུར་དུ་འཁྱིལ༔ རིན་ཆེན་སྣ་ཚོགས་དག་ཀྱི་སྤྲས༔ འཕེན་གདུག་རྒྱལ་མཚན་མཁའ་ལ་སྦྲེང་༔ བ་དན་ཅོ་པཎ་ཕྱོགས་བཅུར་སྤྱོད༔
རྔ་མི་རྟོགས་དང་དར་མདུང་སྦྲེང་༔ ནང་ན་བཀྲ་ཤིས་རྫས་བརྒྱད་བཀོད༔ བླ་འཁོར་གཏེར་བུམ་ཡིད་མཐུན་ཕྱུག༔ ཀུན་བཟང་ཚངས་ཕོ་བྲང་ཆེན་པོའི་དབུས༔ སྣ་ཚོགས་རིན་ཆེན་ཁྲི་སྟེང་སུ༔ གཞི་བདག་སོ་སོའི་མངོན་རྟོགས་ཡོད་ན་སྤྱན་དྲངས༔ མེད་ན༔ ཧཱུྃ༔ ལྷ་ཀླུ་གཞི་བདག་སྡེ་བརྒྱད་ཚོགས༔ ཡིད་འོང་ཕོ་བྲང་དབུས་སུ་བཞུགས༔
འདོད་ཡོན་རིན་ཆེན་བསང་མཆོད་འབུལ༔ སོ་སོའི་ཡིད་ཀྱི་མཆོད་པས་ཚིག༔ དགོས་འདོད་ལྷའི་རྫས་ལྟར་གྱུར༔ སྤྲོ་དགའ་དགྱེས་པའི་ངང་ལ་བཞུགས༔ ཧཱུྃ༔ གཞི་བདག་ལྷ་སྲིན་སྡེ་བརྒྱད་ལ༔ སྐུ་མཁར་སྲོག་རྟེན་ཕུལ་བ་ནི༔ ཡིད་འོང་ཕོ་བྲང་གཞལ་ཡས་འདི༔ ལྷ་སྲིན་གཞི་བདག་བརྟེན་དུ་བཙུགས༔ དབུ་འཕང་བསྟོད་པའི་གསེས་མཁར་བརྩེགས༔
བསྟན་པ་བསྲུངས་བའི་ལྷ་བརྟེན་འཛུགས༔ ས་སྐྱོངས་ཡུལ་འཛིན་མཁར་དུ་འབུལ༔ རྣལ་འབྱོར་སྙན་གྲགས་དབུ་འཕང་བསྟོད༔ ཧཱུྃ༔ གདུགས་དང་རྒྱལ་མཚན་གསེར་རྟོག་འདི༔ ལྷ་སྲིན་གཞི་བདག་རྟེན? དབུ་འཕང་བསྟོད་པའི? བསྟན་པ་སྲུང་བའི? ས་སྐྱོང་ཡུལ? རྣལ་འབྱོར་སྙན་གྲགས? ཧཱུྃ༔ དར་མདུང་རླུང་རྟ་སྣ་ཚོགས་འདི༔ ལྷ་སྲིན་གཞི་བདག་རྟེན་དུ? དབུ་འཕང་བསྟོད་པའི? གོང་འགྲེས་སོ༔ ཧཱུྃ༔ འཕེན་དར་དར་དཔྱངས་སྣ་ཚོགས་འདི༔
ལྷ་སྲིན་གཞི་བདག་རྟེན? དབུ་འཕང་བསྟོད་པའི? ཧཱུྃ༔ ཕོ་བྲང་ཞི་རྒྱས་དབང་དྲག་འདི༔ ལྷ་སྲིན་གཞི་བདག? ཧཱུྃ༔ རྔ་ཕོད་རུ་དར་གཟེངས་བ་འདི༔ ལྷ་སྲིན་གཞི་བདག་རྟེན? ཧཱུྃ༔ སྣ་ཚོགས་མདུང་དང་བ་དན་འདི༔ ལྷ་སྲིན་གཞི? ཧཱུྃ༔ བཀྲི་ཤིས་རྫས་རྟགས་སྣ་ཚོགས་འདི༔ ལྷ་སྲིད་གཞི་བདག? ཧཱུྃ༔ བླ་རྟེན་སྲོག་ཡིག་སྐུ་འབག་འདི༔
ལྷ་སྲིན་གཞི? ཧཱུྃ༔ མི་བཟད་གཏེར་བུམ་ལོངས་སྤྱོད་འདི༔ ལྷ་སྲིན་གཞི? ཧཱུྃ༔ ཕྱི་ནང་མཆོད་པ་སྣ་ཚོགས་འདི༔ ལྷ་སྲིན་གཞི་བདག་རྟེན་དུ་འབུལ༔ དབུ་འཕང་? བསྟན་བསྲུང་? ས་སྐྱོང་ཡུལ་འཛིན? རྣལ་འབྱོར་སྙན་གྲགས་དབུ་འཕང་བསྟོད༔ དེ་ནས་དཀར་གཏོར་འབུལ༔ གཞན་ཡང་ལྷ་རང་རང་ལ་གསོལ་ཀ་ཡོད་ན་འདིའི་འཚམས་སུ་འབུལ༔ ཧཱུྃ༔ ལྷ་སྲིན་གཞི་བདག་སྡེ་བརྒྱད་རྣམས༔
གསེར་སྐྱེམས་ཕུད་དང་གཏོར་མ་འབུལ༔ སངས་རྒྱས་བསྟན་པ་གཉེན་པོ་བསྲུངས༔ རྣལ་འབྱོར་དཔོན་སློབ་འཁོར་བཅས་རྣམས༔ དབུ་འཕང་དགོངས་དང་མཉམ་པར་བསྟོད༔ ཉིན་མཚན་སྲུང་བའི་བྱ་ར་གྱིས༔ གདུག་པའི་དགྲ་བགེགས་ཆམ་ལ་ཕོབ༔ བཅོལ་བའི་ཕྲིན་ལས་འགྲུབས་པར་མཛོད༔ ཨོཾ་ལོ་ཀ་པཱ་ལ་བྷྲུྃ་མི་པ་ཏི་ས་པཱ་རི་ཝ་ར་ཡེ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཅེས་གཏོར་མ་འབུལ་ཞིང་ཕྲིན་ལས་བཅོལ༔ བཀྲ་ཤིས་བརྗོད་ཅིང་རབ་ཏུ་གནས༔
བསངས་མགྲོན་སོ་སོར་གཤེགས་ན་ཡང་༔ ལྷ་བརྟེན་དག་ནི་མི་གཤེགས་སོ༔ རྟེན་འབྲེལ་དགེ་ལེགས་སྣ་ཚོགས་བྱ༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱི༔ ས་བརྟེན་ཡུལ་སྐྱོང་འཛུག་ཐབས་བཞག༔ དབྱངས་ཅན་མཚོ་རྒྱལ་གཟུངས་ཀྱི་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ལྕགས་བྱི་ལོར་པདྨ་སྦས་ཚལ་ནས་གདན་དྲངས་ཞིང་གསང་སྔགས་ཆོས་འབྱུང་གླིང་དུ་ཤོག་སེར་ལས་བསྒྱུར་བའོ༔༔ ༁ྂ༔ ༁ྂ༔ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
གཏུམ་པོ་ཁྱུང་ཤམས་ཅན་བསྒྲུབས་ཐབས་ཀླུ་འདུལ་ནག་པོ་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ ཨེ་མ་བདག་འདྲ་པདྨ་ཐོད་ཕྲེང་གིས༔ མན་ངག་ཀུན་གྱི་མཐར་ཐུག་ལས༔ གཏུམ་པོ་ཀླུ་འདུལ་ནག་པོ་བསྟན༔ དབྱངས་ཅན་བརྡའི་རི་མོར་གཟུགས༔ རིན་ཆེན་གསང་བའི་གཏེར་དུ་སྦོས༔ ལས་འཕྲོ་ཅན་ལ་འཕྲད་པར་ཤོག༔ ས་མ་ཡ༔
གཏུམ་པོ་བསྒྲུབས་པའི་མན་ངག་ནི༔ འདི་ནི་སྤྲོས་མེད་ཁོ་ན་ཏེ༔ རང་ཉིད་ལྷ་ཡི་རྣལ་འབྱོར་བསྒོམས༔ མ་ཡེངས་དྲག་སྔགས་ཐོར་ཐོར་བཟླས༔ ཁྱད་པར་མཛེ་ནད་ལ་སོགས་དག༔ གསོ་ཞིང་སྨན་གྱི་བཅུན་པ་ལས༔ ཤུ་དག་དབང་ལག་མེ་རུ་རྩེ༔ ཀླུ་བརྒྱད་རྡོ་རྗེ་ཐ་དཀར་རྡོ་རྗེ་དང་༔ གྲི་ཤ་འདྲ་ཁྲག་གླ་རྩི་དང་༔ ལྕགས་ཕྱེ་ཟངས་ཕྱེ་དངུལ་ཕྱེ་དང་༔
འཛིན་པ་ཕྲན་བུ་བསེ་ཞོས་བཅས༔ ཞིབ་འཐགས་རིལ་བུ་དྲིལ་ལ་བསྔགས༔ ལྟོ་སྟོང་དྲི་མུས་ཕུལ་ཏེ་བཏང་༔ ཡང་ན་བཤལ་སྐུག་ལྟར་མོས་ན༔ ཐར་ནུ་དུར་བྱེད་ལྕགས་སྦྲུལ་བསྲེས༔ དཔེ་ནི་ནད་ཀྱང་གཤང་སྒོར་དོན༔ ཅི་ཕྱིར་སྙིང་རུས་ལྡན་པ་ཡི༔ སྔགས་རྫས་འདི་ཉིད་བཙོན་གྱུར་ན༔ མཛེས་ཕོ་རྐང་ལག་ཆད་ཀྱང་འབྱོར༔ ཕྲན་བུས་ཀླུ་ནད་ལྟ་ཅི་སྨོས༔
མ་འོངས་ཀླུ་བདུད་ཁ་རླངས་དར༔ གདུག་པའི་ནད་རིགས་དར་གྱུར་ན༔ འདི་ཉིད་ཅིག་མགོ་ས་མ་ཡ༔ དང་པོ་དྲན་རྫོགས་བསྐྱེད་རིམ་ནི༔ ཧཱུྃ་ཁྲོཾ༔ སྐད་ཅིག་གནམ་ལྕགས་ཁྲོ་ཆུ་ཁོལ་མ་ཡི༔ ཕོ་བྲང་དབུས་སུ་ཀླུ་སྲིན་བརྒྱལ་བའི་སྟེང་༔ བདག་ཉིད་གཏུམ་ཆེན་ཀླུ་འདུལ་ནག་པོའི་སྐུ༔ མཐིང་ནག་ཞལ་གཅིག་ཕྱག་གཉིས་མེ་ཟེར་འཕྱེ༔ གཡས་པས་ཁྱུང་ཁྲ་གཡོན་པས་སྦྲུལ་ཞགས་འཛིན༔
དུར་ཁྲོད་ཆས་རྫོགས་སྤུ་གྲིའི་སྒྲོ་བཤོགས་བརྒྱང་༔ ཀླུ་བདུད་འདུལ་མཛད་ཞབས་གཉིས་དོར་སྟབས་གསལ༔ ཧཱུྃ༔ སྤྱི་བོར་བྱ་ཁྱུང་མཐིང་ནག་ག་རུ་ཌ༔ མེ་གཤོགས་རྡེབ་ཅིང་ཟངས་ར་གནམ་དུ་གཟིང་༔ རྡོ་རྗེའི་མཆུ་བརྡར་ཆུ་སྲིན་སྡེར་མོ་བསྒྲད༔ ཀླུ་སྲིན་གདོལ་པ་ཕོ་མོ་ཞལ་དུ་གསོལ༔ ཀྲམ་ཏྲཾ་སྒྲ་སྒྲོགས་ས་བདག་སྙིང་རྩ་འགས༔ འཇོམས་བྱེད་ཆེན་མོ་མེ་དཔུང་ཀློང་དུ་གསལ༔ ཧཱུྃ༔
ཀླུ་འདུལ་གཏུམ་པོ་བྱ་ཁྱུང་ཐུགས་ཀ་རུ༔ ཧཱུྃ་དང་ཁྲོཾ་ལ་སྔགས་ཕྲེང་འཁོར་བ་ཡིས༔ ཕྱི་ནང་ནད་གདོན་བགེགས་ཚོགས་འབྱུང་པོ་བཅོམས༔ བ་སྤུའི་བུ་གར་བྱ་ཁྱུང་གྲངས་མེད་གཏམས༔ དེ་ལས་འོད་འཕྲོས་སྣང་སྲིད་མེ་ཡི་ཁེངས༔ ཚྭ་ཚྭ་ཁོལ་ཞིང་བར་མེད་ཁྱབ་པ་ཡིས༔ ཀླུ་གཉེན་ས་བདག་ཚར་བཅད་ལས་གྲུབས་གྱུར༔ ཨོཾ་བཛྲ་ཀྲོ་ཏ་ཁྲོཾ་རྃ་ག་རུ་ཌ་ནཱ་ག་བི་ན་ཡ་བི་ན་ཡ་བྷུཾ་མི་ཙིཏྟ་གཟེར་ཐུམ་ཏྲིག་ཐུམ་སྭཱ་ཧཱ༔ ཞེས་པ་རྩ་སྔགས་གོ༔ བསད་སྔགས་ནི༔
ཨོཾ་ཛ་ཏྲི་མེ་ཏྲི་ཀླུ་བདུད་ཀྱིས་སྙིང་ལ་རྦད་རྦད༔ ཨོཾ་ཙི་ཏྲི་ཙི་ཏྲི་ས་བདག་ཀྱིས་སྲོག་ལ་གཟེར་གཟེར༔ ཨོཾ་ཁྲོཾ་རྃ་ག་རུ་ཌ་ཀླུ་གཉེན་ས་བདག་གི་སྙིང་རྩ་གཏོར་གཏོར་འུར་འུར་ཤིག་ཤིག་སྭཱ་ཧཱ༔ མཛེ་ནད་སྔགས་ནི༔ ཨོཾ་ཛ་ཏྲི་ཡ༔ མཛེ་༼དཔེ་ཆ་མི་འདུག༽ རོལ་ནི༔ ཐང་ཕྲོམ་དང་ནི་ཕག་མཁྲིས་གཉིས༔ རྩ་སྔགས་དེ་ཡི་མང་ནན་ནས༔ སྣོད་དུ་རྡོ་བཞག་བསྲེགས་ཏེ་འདུག༔ ཁ་བཅད་སྨྱུགས་སྦུག་རྒྱུད་ནས་དྲངས༔
དེས་ནི་སྟོད་མཛེ་སེལ་བར་འགྱུར༔ ལྟེ་འོག་སོར་བཞི་མུ་ཁའི་སྟེང་༔ མཁལ་རྩ་གཉིས་དང་འབོལ་གོང་གཉིས༔ མེ་ཚུགས་བརྒྱབ་ནས་རྐང་ཁྲག་ཕྱུང་༔ དེ་ཡི་སྨད་མཛེ་སེལ་བར་འགྱུར༔ ཁྱད་པར་མཛེ་རིགས་ལྔ་འབྱུང་སྟེ༔ སྲོག་འཛིན་ལོག་ནས་སྣ་སྦུགས་འགགས༔ ཁྱབ་བྱེད་ལོག་ན་ངོ་གདོང་སྦོས༔ བདེ་མཉམ་ལོག་ན་སྨ་ཤུ་འགྱམས༔ གྱེན་རྒྱུ་ལོག་ན་རྣ་བ་འོན༔
ཐུར་སེར་ལོག་ན་རྩ་རྒྱུས་སྐྲངས༔ ལྤགས་མཛེ་ཡིན་ན་ཤ་མདོག་སྐྱ༔ རུས་མཛེས་ཡིན་ན་མིག་རྩ་དམར༔ ཁྲག་མཛེ་ཡིན་ན་དབང་པོ་འགགས༔ ཤ་མཛེ་ཡིན་ན་ཡན་ལག་འཛིན༔ ཀུན་ཀྱང་ཚངས་ན་མཛེ་ནག་ཟེར༔ ཀུན་ཀྱང་ཚངས་ན་ལས་ནད་སྟེ༔ བསྙེན་བསྒྲུབ་ཕྲན་བུའི་ཕན་པར་དཀའ༔ དེ་སོགས་རྟག་དང་བཅོས་རིམ་སྟེ༔ ཕྲ་ཞིབ་ལག་ལེན་ལྡན་པ་གཅེས༔
ཅི་ལྟར་བསྙེན་བསྒྲུབས་ལྡན་གྱུར་ན༔ བྱང་ངེས་དེ་ལ་ཐེ་ཚོམ་མེད༔ དེ་བས་ཟབ་ཐིག་ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱིས་རྒྱ་མཚོའི་ལྕགས་བྱི་ལོར་བལ་ཡུལ་ཡང་ལེ་ཤོད་ནས་གདན་དྲངས་ཤིང་ཆོས་གླིང་དུ་ཤོག་སེར་ནས་ཞལ་བསྒྱུར་བའོ༔ བཀའ་བརྒྱད་ཆེན་མོ་གསང་བ་ཟིལ་གནོན་ལས༔
འཛམ་ལྷ་དཀར་ཕྱོགས་ཀྱིས་གསུར་མཆོད་བཞུགས་སོ༔ གསང་བ་ཟིལ་གནོན་ལྷ་ལ་འདུད༔ ས་མ་ཡ༔ དཀར་གསུར་འཛམ་ལྷ་མཆོད་ཐབས་ནི༔ ཀ་ར་བུ་རམ་སྦྲང་རྩི་དང་༔ དཀར་ཀྲ་ཕུད་དང་ཨ་ཀ་རུ༔ ལེགས་པར་སྦྱར་བའི་བསྲེགས་རྫས་རྩམ༔ མཆོད་པའི་དུས་ནི་ཉིན་ཕྱེད་སྟེ༔ གྱང་གྲགས་དུང་གིས་སྤྱན་འདྲེན་བྱ༔ བྱིན་རླབས་སྔགས་ཀྱི་རབ་ཏུ་སྦྱངས༔
འཇམ་པའི་ཤིང་གིས་མེ་ལ་བསྲེགས༔ ས་མ་ཡ༔ དང་པོ༔ ན་མོ༔ ཐེག་མཆོག་འབྲས་བུ་མངོན་འགྱུར་དཀོན་མཆོག་གསུམ༔ ལོངས་སྤྱོད་འཕེལ་ཕྱིར་གུས་པས་སྐྱབས་སུ་མཆི༔ འགྲོ་ཀུན་དབུལ་བའི་འཇིགས་ལས་རབ་གྲོལ་སྟེ༔ དགའ་བདེ་བསོད་ནམས་རྒྱ་མཚོ་ཐོབ་པར་ཤོག༔ གཉིས་པ༔ རྃ་ཡྃ་ཁྃ༔
ཧཱུྃ༔ ཞི་ཐབ་དཀར་པོ་ཟླུམ་འཁྱིལ་མཛེས་པའི་དབུས༔ དཀར་གསུམ་བསྲེག་རྫས་མཆོད་སྤྲིན་རྒྱ་མཚོའི་ཚོགས༔ དཀར་ཕྱོགས་ནོར་ལྷ་དགྱེས་པ་བསྐྱེད་ཕྱིར་སྤེལ༔ ཨོཾ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་པཱུ་ཛཿམེ་གྷ་ཧཱུྃ༔ གསུམ་པ༔ ཧཱུྃ༔ རང་ཉིད་ཐུགས་མཆོག་ཡང་དག་ཧེ་རུ་ཀཿ ཞལ་གཅིག་ཕྱག་གཉིས་མཐིང་ནག་ཁྲོ་འཛུམ་མཛེས༔
ཕྱག་གཉིས་རྡོ་རྗེ་དྲིལ་བུ་ཐུགས་ཀར་བསྣོལ༔ དུར་ཁྲོད་ཆས་ལྡན་ཤྭ་རི་དཔང་དུ་འཁྱུང་༔ ཞབས་གཉིས་བརྐྱངས་བསྐུམ་གར་དགུས་ཉམས་ཀྱི་བཞུགས༔ ཨོཾ་བཛྲ་མ་ཧཱ་ཀྲོ་ཏ་ཤྲཱི་ཧེ་རུ་ཀ་ཧཱུྃ་ཕཊ྄ཿ ཧཱུྃ༔ ཐུགས་ཀའི་ས་བོན་འོད་ཟེར་འཕྲོ་འདུ་ཡིས༔ འཛམ་ལྷ་ནོར་བདག་འཁོར་བཅས་སྤྱན་དྲངས་གྱུར༔ ཨོཾ་བཛྲ་ས་མ་ཡ་ཛ་ཛཿ ཛཿཧཱུྃ་བཾ་ཧོཿ པདྨ་རཏྣ་ས་མ་ཡ་ཏིཥྛ་སཏྭཾ༔
བཞི་པ༔ ཧཱུྃ༔ བྱང་ཕྱོགས་ལྷུན་གྲུབ་གཏེར་གྱིས་ཕོ་བྲང་ནས༔ ནོར་གྱི་དབང་ཕྱུག་དཔལ་ལྡན་འཛམ་བྷ་ལྷ༔ པདྨ་རྒྱལ་པོ་ཨཱརྻ་རེ་མནྟ༔ རྣམ་སྲས་སྐྱ་བརྒྱད་འཛམ་ལྷ་ནག་པོ་དང་༔ རྟ་བདག་བརྒྱད་དང་ལུག་བདག་ཀུ་བེ་ར༔ ནོར་བུ་བཟང་པོ་གང་བ་བཟང་པོ་དང་༔ ནོར་རྒྱུན་མ་དང་ཕྱུགས་གིས་མ་ལྷ་བརྒྱད༔ ལྷ་བུ་ཚེ་འཛིན་རྒྱལ་མོ་བུ་རྫི་མ༔
ཐབ་ལྷ་ཡུལ་མོ་ཞིང་ལྷ་ཚངས་པ་དང་༔ སྒོ་རྫི་ལྷ་གཡག་ལ་སོགས་ཕྱུགས་ཀྱིས་བདག༔ སྲིད་པའི་ལྷ་རྒན་ཕྱུགས་པོ་མགོན་དཀར་དང་༔ ལོངས་སྤྱོད་ནོར་གྱིས་བདག་པོ་ཐམས་ཅད་ལ༔ འདོད་ཡོན་སྣ་ཚོགས་དཀར་མངར་བསྲེགས་པ་ཡིས༔ མཉེས་པའི་དྲི་གསུར་མཆོད་སྤྲིན་རྒྱ་མཚོ་འབུལ༔ མཉེས་ཞིང་ཚིམས་ནས་བསྒྲུབས་པའི་རིག་འཛིན་ལ༔ བསོད་ནམས་ནོར་དང་ལོངས་སྤྱོད་ཆར་བཞིན་ཕོབས༔ དོན་གཉིས་མཐར་ཕྱིན་གཏེར་ལ་སྤྱོད་པར་ཤོག༔ ཨོཾ་ཨཱཿཧཱུྃ༔
ཨོཾ་བཻ་ཤྲ་མ་ཎ་ཡ་ས་པཱ་རི་ཝ་ར་ཡེ་སྭཱ་ཧཱ༔ ལྔ་པ༔ ཧོཿ བདག་གི་བསོད་ནམས་ནོར་ལྷའི་ཚོགས་བཅས་ལ༔ ཟབ་ཆོས་མཆོད་སྦྱིན་བསྲེག་མཆོད་ཕུལ་བའི་མཐུས༔ ཕ་མ་རིགས་དྲུག་སེམས་ཅན་མ་ལུས་པ༔ མི་ཟད་ལོངས་སྤྱོད་གཏེར་ལ་སྤྱོད་པར་ཤོག༔ དྲུག་པ༔ ཧོཿ ཡིད་བཞིན་ནོར་བུ་དབང་གི་འཁོར་ལོ་ཅན༔
ལོངས་སྤྱོད་ཆར་གྱིས་འགྲོ་རྣམས་ཅེས་བསྒྱུར་བ༔ འབྱོར་དྲུག་འདོད་དོན་ལྷུན་གྲུབ་སྤྱོད་པ་ཡིས༔ དགེ་ལེགས་རྟགས་དུ་རྒྱས་པའི་བཀྲ་ཤིས་ཤོག༔ བདུན་པ༔ ཧོཿ མི་ཟད་ཁྱོན་གྱིས་བདག་པོ་ནོར་གྱིས་ལྷ༔ དཀྱིལ་འཁོར་བཟུང་འཇུག་བདེ་ཆེན་ཀློང་དུ་ཧོཿ སརྦ་མངྒ་ལཾ་བྷ་ཝནྟུ་སྭཱ་ཧཱ༔ ཅེས་ཕྲིན་ལས་བཅོལ་དགོས་གང་ཡོད་འདོད་གསོལ་སྦྱར་དུ་རུང་༔ ཐུན་ཐ་མ་མི་ཟད་རྒྱུན་གྱིས་འཁོར་ལོ་བཞུགས༔
ས་མ་ཡ༔ ཨེ་མ་བདག་འདྲ་པད་འབྱུང་ཀྱིས༔ ནོར་བདག་མཆོད་ཐབས་སྦྱིན་བསྲེགས་བཞུགས༔ འདི་ཉིད་བགྱིས་པའི་སྐལ་ལྡན་ལ༔ བསོད་ནམས་མི་ཟད་གཏེར་ལ་སྤྱོད༔ དགོས་འདོད་འབྱུང་བ་ཐེ་ཚོམ་མེད༔ མན་ངག་གདམས་པ་ཁྱད་པར་འཕགས༔ ལས་འཕྲོ་ཅན་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་ཞིང་ཤོག་སེལ་ལས་ཞལ་བཤུས་སོ༔༔ ༁ྂ༔ བཀའ་བརྒྱད་ཆེན་མོ་གསང་བ་ཟིལ་གནོན་ལས༔ དམར་གསུར་དྲེགས་པའི་ཚིམས་བྱེད་བཞུགས་སོ༔ གསང་བ་ཟིལ་གནོན་ལྷ་ལ་བསྟོད༔ ས་མ་ཡ༔ དམར་གསུར་བྱ་བའི་རིམ་པ་ནི༔
ཤ་ཆེན་བཞིའི་གཙོ་བྱས་པའི༔ ཤ་སྣ་སྙིང་སྣ་འཛོམས་ཚད་བསགས༔ ཞིབས་དུ་འཐགས་ནས་ཕྱེ་མ་བྱ༔ རྐང་དང་ཚིལ་བུའི་ཁུ་བར་སྦྱར༔ དམར་ཆེན་གླན་ཡང་ཅུང་ཟད་བསྲེ༔ གསུར་མཆོད་བཏད་པའི་དུས་ཚོད་དག༔ སྲོད་འཕྲོས་ལྷ་འདྲེ་འགྱུ་བའི་དུས༔ ཐབ་སུ་བསྲེགས་སྟེ་བྱིན་གྱིས་རླབས༔ མགྲོན་རྣམས་གྲི་རྐང་གླིང་བུས་འབོད༔ རང་ཉིད་ཡི་དམ་ལྷ་གསལ་ནས༔
ཡེ་ཤེས་འཇིག་རྟེན་མགྲོན་ལ་སྦྱིན༔ འདི་ཡི་ཡོན་ཏན་བསམ་མི་ཁྱབ༔ ཡི་དམ་དྲག་པོ་མཆོད་པ་དགྱེས༔ མ་སྲིང་མཁའ་འགྲོ་གསུར་ལ་མཉེས༔ ཆོས་སྐྱོང་ཤ་ཁྲག་དམར་གྱི་ཚིམ༔ ནག་ཕྱོགས་དྲེགས་པའི་དེ་ཁ་ཁེངས༔ ལས་བྱེད་ཕྲིན་ལས་གང་བཅོལ་བསྒྲུབས༔ འཇིག་རྟེན་མི་རྣམས་དབང་དུ་འདུ༔ ལོངས་སྤྱོད་དཀོར་ཆ་རྣམས་ཀྱང་སྐྱོངས༔ དགྲ་ལ་རྦད་ན་ཕྱེ་མར་བརླག༔
མཁུ་ལྡོག་བཀའ་ཆད་རྣམས་ཀྱང་བྱང་༔ ས་མ་ཡ༔ དང་པོ་སྐྱབས་ཡུལ་གསོལ་འདེབས་ནི༔ ཧཱུྃ༔ ཆོས་ཀྱིས་དབྱིངས་ནས་རང་བྱུང་སྤྲུལ་པའི་ལྷ༔ གསང་བ་ཟིལ་གནོན་དཀྱིལ་འཁོར་ལྷ་ཚོགས་ལ༔ མཆོད་སྦྱིན་རྩམ་ཕྱིར་གུས་པས་སྐྱབས་སུ་མཆི༔ འགྲོ་ཀུན་བདེ་ལྡན་སྡུག་བསྔལ་ཀུན་བྲལ་ཤོག༔ གཉིས་པ་བྱིན་རླབས་ནི༔ ཧཱུྃ༔
སྟོང་པའི་ངང་ལས་དྲག་པོའི་མེ་ཐབ་དབུས༔ ཤ་ཁྲག་རྫས་ཆེན་བསྲེགས་པའི་དྲི་ཡི་མཆོག༔ དྲག་པོའི་དཀྱིལ་འཁོར་མཆོད་པའི་རྫས་སུ་གྱུར༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཨོཾ་མ་ཧཱ་མཱཾ་ས་ཙིཏྟ་རཀྟ་གོ་རོ་ཙ་ན་བྷ་སུ་ཏ་ཛྭ་ལ་ཨ་ཧུ་ཏི་བི་ཤོ་ཨོཾ་ཨཱཿཧཱུྃ༔ གསུམ་པ༔ ཧཱུྃ༔ རང་ཉིད་སྐད་ཅིག་ཆེ་མཆོག་ཧེ་རུ་ཀཿ སྨུག་ནག་ཞལ་གསུམ་ཕྱག་དྲུག་དཔའ་ཞིང་དགྱེས༔
གཡས་གསུམ་རྡོ་རྗེ་གཡོན་གསུམ་བྷན་དམར་འཛིན༔ དུར་ཁྲོད་ཆས་ལྡན་བསྒྲོ་བཤོག་མཁའ་ལ་བརྒྱང་༔ ཞབས་བཞི་དོར་སྟབས་ལྷ་ཆེན་ཕོ་མོ་བརྫིས༔ ཡེ་ཤེས་མེ་འོད་འཁྲུགས་པའི་ཀློང་དུ་གསལ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རྃ་རྃ་ཛྭ་ལ་རྃ་ཧཱུྃ་ཕཊ྄ཿ ཧཱུྃ༔ ཐུགས་ཀྱིས་ས་བོན་མེ་ལོང་ལྕགས་ཀྱུ་ལྟར༔ འཕྲོས་པས་ཕྱོགས་བཅུ་རབ་འབྱམས་གནས་མཆོག་ནས༔ ཡེ་ཤེས་འཇིག་རྟེན་བསྲུང་མ་སྤྱན་དྲངས་ནས༔ རང་རང་མཐུན་པའི་ལྡན་ལ་དགྱེས་པར་བཞུགས༔
ཨོཾ་བཛྲ་ས་མ་ཡ་ཛ་ཛ་ཕེཾ་ཕེཾ༔ ཛཿཧཱུྃ་བཾ་ཧོཿ ཨོཾ་པདྨ་ཀཱ་མ་ལ་ཏི་ར་བཾ་ཏིཥྛ་ལྷན༔ བཞི་པ༔ ཧཱུྃ༔ ཁྲག་འཐུང་ཆེན་པོ་དཀྱིལ་འཁོར་དགུའི་ལྷ༔ ཞི་ཁྲོ་རབ་འབྱམས་བཀའ་སྡོད་གཏེར་བསྲུངས་ལ༔ སྣ་ཚོགས་ཤ་ཆེན་ཁྲག་ཆེན་རྐང་དམར་ཚིལ༔ བཅུད་དང་ཁུ་བར་སྦྱར་བའི་རྫས་ཆེན་པོ༔ བསྲེགས་པའི་མཆོད་སྤྲིན་བུན་ལྟར་གཡོ་བ་འདི༔
འབུལ་ལོ་བཞེས་ཤིང་ཐུགས་དམ་བསྐང་གྱུར་ནས༔ མཆོག་དང་ཐུན་མོང་དངོས་གྲུབ་དམ་པ་རྩོལ༔ ཨོཾ་ཨ་ཧུ་ཏི་ཁ་ཁ་ཁཱ་ཧི༔ ཧཱུྃ༔ དུར་ཁྲོད་རྔམས་ཆེན་མེ་རླུང་འཚུབས་མའི་ཀློངས༔ ཐོད་མཁར་དམར་ནག་ཕོ་བྲང་སོ་སོའི་དབུས༔ བསྟན་པའི་བཀའ་སྲུང་ལས་མཛད་མི་བསྲུན་པ༔ ལེགས་ལྡན་མགོན་པོ་ཕྱག་བཞི་ཕྱག་དྲུག་དང་༔ མ་ནིང་དང་ནི་གདོང་བཞི་བྲམ་གཟུགས་ཅན༔ ལས་མགོན་སེང་གདོང་སྲོག་བདག་བྱ་རོག་གདོང་༔
གྲི་གུག་བིང་ཆེན་དམར་ནག་ཀྲག་ཤད་དང་༔ གུར་མགོན་ཨ་གྷོ་ར་དང་སྟག་ཞོན་པ༔ བེར་ནག་ཅན་དང་སེང་ཞོན་མདུང་ཐུང་ཅན༔ ཁྱེད་པར་གཟའ་བདུད་ཀིང་ཀང་རཱ་ཧུ་ལ༔ སྲོག་བདག་མ་མོ་དམ་ཅན་རྡོ་རྗེ་ལེགས༔ བཙན་རྒོད་ཁྲག་འཐུང་ཤན་པ་མདུང་དམར་ཅན༔ དྲག་པོ་དགེ་གཉེན་ཀླུ་དང་བདུད་ཀྱིས་རྗེས༔ གིང་ཆེན་ཕོ་མོ་ཤ་ཟ་བྱེ་བ་འབུམ༔ རྒྱལ་ཆེན་དཔེ་དཀར་ལ་སོགས་གཏེར་བསྲུང་དང་༔ སྡེ་དཔོན་སུམ་བཅུ་དྲེགས་བྱེད་ཡང་འཁོར་ལ༔
ཤ་ཁྲག་གསུར་གྱིས་མཆོད་པ་འདི་འབུལ་ལོ༔ བཞེས་ནས་སངས་རྒྱས་པ་བསྲུངས་བ་དང་༔ བསྒྲུབས་པའི་རིག་འཛིན་བདག་ལ་བུ་བཞིན་སྐྱོང་༔ སྣང་སྲིད་ལྷ་འདྲེ་མི་གསུམ་དབང་དུ་བསྡུད༔ སྐྱེ་འགྲོ་འཇིག་རྟེན་ཕོ་མོའི་སྙིང་བསྒུལ་ལ༔ ཟས་ནོར་ལོངས་སྤྱོད་གནས་འདིར་ཆར་བཞིན་ཕོབས༔ སྙན་གྲགས་མངའ་ཐངས་དཔལ་འབྱོར་རྒྱས་པ་དང་༔ བདག་ལ་སྡང་ཞིང་འཚེ་བའི་དགྲ་བགེགས་བསྒྲོལ༔ བཅོལ་བའི་ཕྲིན་ལས་ཐོག་མེད་འགྲུབ་པར་མཛོད༔ ཧཱུྃ༔
ཁྱེད་པར་ལོ་ཟླ་ཞག་དུས་བདག་པོ་དང་༔ གངས་ཅན་ཡུལ་ལྗོངས་སྐྱོངས་བའི་དྲེགས་པ་ཆེ༔ ཡུལ་འདིས་གཙུག་ལག་དབེན་རིར་གནས་པ་ཡིས༔ ཤ་ཁྲག་དམར་ལ་དགྱེས་པའི་ལྷ་སྲིན་རྣམས༔ བསྲེགས་རྫས་ཟག་མེད་མཆོད་སྦྱིན་འདི་བཞེས་ལ༔ ཀོ་ལོང་ཕྲག་དོག་གདུག་སེམས་ཞི་བ་དང་༔ ཚེ་རབ་སྔོན་ལས་འཕྲལ་རྐྱེན་གྱུར་པ་ཡིས༔ ལན་ཆགས་ཤ་མཁོན་ཐམས་ཅད་དག་པར་མཛོད༔
ལྔ་པ༔ ཧཱུྃ༔
ཕྱི་ནང་དཀྱིལ་འཁོར་ལྷའི་ཚོགས་རྣམས་ལ༔ བླ་མེད་བསྲེགས་རྫས་མཆོད་པ་ཕུལ་བའི་མཐུས༔ མ་གྱུར་འགྲོ་རྣམས་རིགས་དྲུག་སེམས་ཅན་རྣམས༔ ཤ་ཁྲག་མཆོད་སྦྱིན་ཚོགས་གཉིས་རབ་རྫོགས་ནས༔ སྐྱེས་གནས་ངན་པ་བཞིའི་སྒོ་ཆོད་སྟེ༔ བླ་མེད་བྱང་ཆུབ་འབྲས་བུ་ཐོབ་པར་ཤོག༔ ཨོཾ་ཨ་ཏི་བྷོ་དྷི་ཙིཏྟ་ཧྲཱི་དྷ་ཡ་སྭཱ་ཧཱ༔ དྲུག་པ༔ ཧཱུྃ༔ ཟབ་ཡང་ནམ་མཁའི་དུས་གསུམ་རྒྱལ་བའི་ཐུགས༔
འོད་གསལ་ཉི་མ་འབུམ་ཀྱིས་འཁྱུད་པའི་དཔལ༔ སྲིད་གཞི་མ་རིག་མུན་པའི་སྨག་བསལ་ནས༔ ཟིལ་གནོན་དཀྱིལ་འཁོར་ལྷའི་བཀྲ་ཤིས་ཤོག༔ བདུན་པ༔ ཧོཿ བསྐྱེད་པའི་ལྷ་ཚོགས་བསྲུངས་མ་རྒྱ་མཚོའི་ཚོགས༔ ཀ་དག་རང་གནས་ཡེ་ཤེས་ཀློང་དུ་གཤེགས༔ མ་འགགས་རོལ་རྩལ་རྒྱ་ཡན་སྒྱུ་མར་བསྡུ༔ ཨོཾ་བཛྲ་མཱུ༔ ཅེས་མགྲོན་ཐམས་ཅད་མཉེས་ཤིང་ཚིམས་ནས་བསྟན་པའི་ལས་མཛད་ཅིང༔
བསྒྲུབས་པ་པོ་ཡི་ཕྲིན་ལས་བསྒྲུབས་པར་བསམ༔ རྗེས་ཤེས་མི་དམིགས་སྟོང་པའི་ངང་དུ་བཞག༔ ས་མ་ཡ༔ ཨེ་མ་བདག་འདྲ་པདྨ་འབྱུང་གནས་ཀྱི༔ དམར་མཆོད་གསུར་གྱིས་རིམ་པ་བཞག༔ ཚོགས་རྫོགས་བར་ཆོད་ཞི་བའི་གནད༔ ཟབ་པའི་མཐར་ཐུག་ཁྱད་པར་འཕང་༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྻ༔ བདག་འདྲ་པདྨ་གཏེར་བདག་གླིང་པས་ལྕགས་བྱི་ལོར་སྦས་ཚལ་ནས་གདན་དྲངས་པའོ༔༔ དཔལ་ཆེན་དྲེགས་པ་ཟིལ་གནོན་ལས། གཏོར་བཟློག་གི་ལས་རིམ་འགྲིགས་ཆགས་སུ་བཀོད་པ་གནམ་ལྕགས་ཐོག་རྒོད་ཅེས་བྱ་བ་བཞུགས་སོ། ན་མོ་གུ་རུ་བཛྲ་པཱ་ཎི་ཡེ། གསང་བའི་བདག་པོ་གཏུམ་ཆེན་འབར་བའི་གར། ། དཔལ་ཆེན་དྲེགས་པ་ཟིལ་གནོན་རྩལ་ལ་འདུད། །
གང་དེའི་ཕྲིན་ལས་མངོན་སྤྱོད་དམོད་པའི་དབལ། ། སྲུང་བཟློག་བསད་པའི་འཕྲུལ་འཁོར་འདིར་འགོད་བྱ། དེའང་དཔལ་ཆེན་དྲེགས་པ་ཟིལ་གནོན་གྱི་དཀྱིལ་འཁོར་ལ་བརྟེན་ནས་རང་གཞན་གྱི་འགལ་རྐྱེན་མཐའ་དག་ཟློག་པ་དང༌། ཁྱད་པར་དུ་སྙིགས་མ་ལྔ་བདོའི་མར་ཤམ་འདི་རུ། སྟེང་གི་གཟའ་རྒྱུ་སྐར་དང༌། འོག་གི་ཀླུ་ས་བདག་གི་གནོད་འཚེ་ཤིན་ཏུ་ཆེ་བ་ལ། ཆེས་ཆེར་བསྔགས་པའི་གཏེར་ཁ་གོང་འོག་ཐམས་ཅད་ནས། ཟབ་ཅིང་སྦས་པ་ཤིན་ཏུ་འབྱུང་བར་དཀོན་པའི་ཟབ་རྒྱ་གསང་བའི་ཡང་ཞུན་འདི་ཉིད་ཀྱི་སྒོ་ནས། མངོན་སྤྱོད་དྲག་པོའི་ཕྲིན་ལས་བརྩོན་པ་ལ། སྔོན་འགྲོ་དངོས་གཞི་རྗེས་ཀྱི་རིམ་པའོ།
དང་པོ་སྦྱོར་བ་ཡོ་བྱད་བཤམ་ཚུལ་ནི། དུས་ཚོད་ཉི་མ་ལྷོ་བགྲོད་ལྟ་བུར། གཏེར་སྲུང་ཁྲ་ཚ་དང༌། གཟའ་ཀླུ་དངོས་སུ་རྒྱུ་བ་གཟའ་སྐར་རྩུབ་ཅིང་དགུ་གསུམ་མམ། མར་ངོའི་དུས་ཀྱི་ཚེས་ལྟ་བུར། བདག་བསྐྱེད་ཀྱི་དཀྱིལ་འཁོར་གོང་དུ། གཏོར་མ་གདན་གྲུ་བཞི་གསུམ་བརྩེགས་སྟེང༌། འཁོར་ལོ་རྩིབས་བཞི་ཉི་ཟླའི་གདན། དཔལ་གཏོར་ཟུར་གསུམ་རྩེ་ཐོན་དབལ་སོ་ཅན་ལ་པད་འདབ་པད་ཚབ་བཞི་རེ། གཡས་གཡོན་དུ་སྨན་རཀ །
མདུན་དུ་བཀའ་སྲུང་གཟའ་ལ་དམར་གཏོར་གཡས་གཅུས་ལ་འཁོར་གསུམ་གྱིས་བསྐོར་བ། དགེ་བསྙེན་དམར་གཏོར་སྦྲུལ་མགོ་ཅན་ལ་སྦྲུལ་གྱིས་དཀྲིས་པ་འཁོར་བརྒྱད་ཀྱིས་བསྐོར་བ། ཀླུ་མོ་ལ་བཤོས་བུ་སྔོན་པོ་སྦྲུལ་དཀྲིས་ཅན། མཐར་ཟན་ཆོད་གྲངས་མང༌། གཞན་ཡང་ཆོས་སྲུང་གི་གསོལ་ཁ་རྒྱས་བསྡུས་གང་འགྲུབ་དང༌། མདུན་བསྐྱེད་བཟློག་པ་ལ་འབྲུ་ནག་དུག་ཁྲག་ཆང་གིས་སྦྲུས་པ་ལ། གདན་འཁོར་ལོ་རྩིབས་བཞིའི་སྟེང་ཆོས་འབྱུང་བསྣོལ་མ། དམར་གཏོར་གདོང་ཞལ་ཅན་ལ་འཁོར་བཞིས་བསྐོར་བ། མདུན་རྒྱབ་གཉིས་སུ་དམར་གཏོར་རེ། མཐེབ་སྐྱུ་དང་ཟན་ཆོད་གྲངས་མང༌།
རྩང་དང་རྒྱུ་རློན་གྱི་དྲྭ་བ། མཚེ་ཉུངས། ཤ་དུམ་ལིངྒ་སོགས་དྲག་རྒྱན་རྔམས་བརྗིད་དང་ལྡན་པ་ལ། དར་མཐིང་གི་གདུགས་ཕུབ། ཟོར་བཞི་ནི། གཏོར་ཟོར། ཀོང་ཟོར། རྡོ་ཟོར། ཐོད་ཟོར་བཞི་ལ་གྲུབ་ན་དུག་ཁྲག་གིས་བྲན། མཚེ་ཉུངས་སོགས་ཐུན་རྫས་ཀྱི་རིགས་བཏབ།
ཁྲམ་ཤིང་བྲིས་དང་དཔལ་འབར་བཅས་འཛུག་པ་བཟློག་པའི་ཟུར་དུ་བཀོད། བཟློག་པའི་གཡས་གཡོན་དུ་སྨན་རཀ ། བདག་བསྐྱེད་ཞི་མཆོད་ཀྱི་མགོ་གཡས་དང༌། མདུན་བསྐྱེད་ཀྱི་མཆོད་མགོ་གཡོན་ནས་བརྩམ་པ་ལ། ཁྲག་གི་ཨརྒྷཾ། དུག་ཆུའི་ཞབས་བསིལ། དབང་ལྔའི་མེ་ཏོག ། ཤ་ཆེན་དང་འདྲེ་འཇིགས་ཀྱི་སྤོས། ཚིལ་ཆེན་གྱི་མར་མེ། མཁྲིས་པའི་དྲི་ཆབ།
ཤ་རུས་ཀྱི་ཞལ་ཟས། རྐང་གླིང་ཐོད་རྔའི་རོལ་མོ། དེ་དག་གི་བར་མཚམས་རྣམས་སུ་འབུལ་གཏོར་སོགས་དམར་གཏོར་དང༌། ལིངྒ་ཆེ་ཆུང་གྲངས་མང༌། དཀར་བགེགས། དབང་ལྔ། དྲག་བཤོས། ཚོགས་ཀྱི་ཡོ་བྱད། བསྐུལ་གཙོ་འཁོར་དགུ། ཆད་མདོ་གཙོ་འཁོར་དྲུག །
བརྟན་མ། སྒོ་དབྱེ་དཀར་གཏོར། ཞལ་ཟས། ཕུར་པ། གཡབ་དར། ཐུན་རྡོ་དང་ཐུན་རྫས་སོགས་འོག་ཏུ་དགོས་པའི་ཡོ་བྱད་ཐམས་ཅད་ཚང་བར་འདུ་བྱའོ། གཉིས་པ་དངོས་གཞི་ཆོ་གའི་ལས་རིམ་ལ་བདག་གི་རྣལ་འབྱོར་སྒྲུབ་པ་དང༌། ལས་ཀྱི་སྦྱོར་བའོ། ཐོག་མར་ཚིག་བདུན་གསོལ་འདེབས་སོགས་རང་ལུགས་བརྒྱུད་འདེབས་སྤྱི་ལྟར་སོང་ནས། དཔལ་ཆེན་དྲེགས་ཟིལ་གྱི་གསོལ་འདེབས་ནི།
ཨེ་མ་ཧོ། གནས་མཆོག་ལྕང་ལོ་ཅན་གྱི་ཕོ་བྲང་དུ། ། སངས་རྒྱས་ཐུགས་ཀྱི་སྤྲུལ་པ་རྡོ་རྗེ་འཛིན། ། དཔལ་ཆེན་ཕྱག་ན་རྡོ་རྗེར་གསོལ་བ་འདེབས། ། སྟེང་འོག་ཕྱོགས་བཞིར་ཐུགས་ཀྱིས་འགྲོ་དོན་མཛད། ། ཡེ་ཤེས་སྤྲུལ་པའི་བྱ་ཁྱུང་ལ་གསོལ་བ་འདེབས། ། གང་འདུལ་དེར་སྟོན་ཐོག་མེད་རྩལ་ཤུགས་འཆང༌། འཇིགས་མཛད་རཱ་ཧུ་ལ་ལ་གསོལ་བ་འདེབས། ། ཐུགས་ཀྱི་བྱང་ཆུབ་སེམས་དཔའི་འཁོར་གྱིས་བསྐོར། ། དཀྱིལ་འཁོར་ཡོངས་རྫོགས་ལྷ་ལ་གསོལ་བ་འདེབས། །
དེ་ལྟར་གསོལ་བ་བཏབ་པའི་བྱིན་རླབས་ཀྱི། ། གནས་སྐབས་འགལ་རྐྱེན་བར་ཆད་ཞི་བ་དང༌། ། མཐར་ཐུག་དོན་གཉིས་འབད་མེད་ཡིད་བཞིན་འགྲུབ། ། གསང་བའི་བདག་པོ་ཉིད་དང་དབྱེར་མེད་ཤོག ། ཅེས་གསང་བདག་དྲེགས་པ་ཟིལ་གནོན་གྱི་ཆ་ལག་ཏུ་འདི་བཞིན་དགོས་ཞེས་འཕེན་བླའི་ངོར་སྒོ་བླས་སོ།། དེ་ནས་དང་པོ་བདག་གི་རྣལ་འབྱོར་སྒྲུབ་པ་ལ། སྔོན་འགྲོ་དང་དངོས་གཞིའོ། ། ཐོག་མར་སྐྱབས་ཡུལ་གསལ་གདབ་པ་ནི། རང་གི་སྙིང་གའི་འོད་ཟེར་གྱིས་བསྐུལ་བའི་བླ་མ་གསང་བདག་རྡོ་རྗེ་གཏུམ་པོའི་དཀྱིལ་འཁོར་གྱི་ལྷ་ཚོགས་ཕྱོགས་དུས་རྒྱལ་བ་སྲས་དང་བཅས་པ་བཛྲ་ས་མཱ་ཛཿ ཞེས་ཚོགས་ཞིང་གསལ་བཏབ་ནས།
དང་པོ་སྐྱབས་སུ་འགྲོ་བ་ནི། ན་མོ༔ དཔལ་ཆེན་ཀུན་འདུས་དཀྱིལ་འཁོར་ལྷ་ཚོགས་ལ༔ སྒོ་གསུམ་རྩོལ་བྲལ་ངང་གིས་སྐྱབས་སུ་མཆི༔ ལན་གསུམ། གཉིས་པ་སེམས་བསྐྱེད་པ་ནི། ཧོཿ མ་གྱུར་འགྲོ་བ་སྲིད་བསྡུས་ཀུན་གྱི་ཆེད༔ བདག་གིས་དཔལ་ཆེན་བསྒྲུབས་ནས་གོ་འཕང་དགོད༔ གསུམ་པ་ཡན་ལག་བདུན་པ་འབུལ་བ་ནི།
ཧོཿ གསང་བདག་ཐུགས་མཆོག་རྒྱལ་བ་སྲས་བཅས་ལ༔ ཕྱག་མཚལ་མཆོད་འབུལ་སྡིག་ལྟུང་སྙིང་ནས་བཤགས༔ ཡི་རང་བསྐུལ་ཞིང་བཞུགས་པར་གསོལ་བ་འདེབས༔ དགེ་ཚོགས་འགྲོ་ཀུན་བྱང་ཆུབ་འཐོབ་ཕྱིར་བསྔོ༔ མཐར། ཛཿཧཱུྃ་བཾ་ཧོ། ཚོགས་ཞིང་རྣམས་རང་ལ་ཐིམ་པར་གྱུར། དཀར་གཏོར་བཏང༌། བཞི་པ་བགེགས་བསྐྲད་པ་ལ།
རྃ་ཡྃ་ཁྃ་ གིས་བསང་སྦྱང༌། ཨོཾ་ཨཱཿཧཱུྃ་ཧོཿ ས་བྱིན་བརླབ། ཧཱུྃ༔ བདག་ཉིད་གསང་བདག་འབར་བའི་ཕོ་ཉ་ཡྀ༔ བདེན་པས་གནོད་བྱེད་གཏོར་མ་ལེན་ཕྱིར་ཁུག༔ ཨོྃ་བཛྲ་ཊཱཀྐི་རཱ་ཛ་ཧཱུྃ་ཛཿ གནོད་བྱེད་བགེགས་ཚོགས་ཨངྐུ་ཤ་ཡ་ཛ་ཛཿ ས་བཀུག་ལ། སརྦ་བྷིགྷྣན་བ་ལིཾ་ཏ་ཁཱ་ཧི།
ལན་གསུམ་གྱིས་གཏོར་མ་བསྔོས་ལ། ཧཱུྃ༔ བགེགས་རྣམས་མཆོད་སྦྱིན་གཏོར་མས་ཚིམས་ཤིང་བཞུད༔ བར་ཆོད་གླགས་ལྟ་ཨུ་ཙ་ཏ་ཡ་ཕཊ྄ཿ ཡུངས་ཐུན་གྱིས་བྲབ་ཅིང་ཧཱུྃ་བཞིའི་སྔགས་ཀྱིས་བསྐྲད་ལ། ལྔ་པ་སྲུང་འཁོར་ནི། ཧཱུྃ༔ རྡོ་རྗེའི་གུར་ཁང་བླ་བྲེ་ཕྱི་ནང་འཁྲིགས༔ ལོག་འདྲེན་བགེགས་ཀྱིས་རྒྱུ་བ་མཚམས་ཆོད་ཅིག༔ བཛྲ་ཙཀྲ་རཀྵ་རཀྵ༔
དྲུག་པ་མཆོད་པ་བྱིན་བརླབས་ནི། རྃ་ཡྃ་ཁྃ། ཨོཾ་ཨཱཿཧཱུྃ། ལན་གསུམ། ཧཱུྃ༔ ཕྱི་ནང་གསང་བ་ཁོ་ན་ཉིད་ཀྱི་ཚོགས༔ སྦྱོར་སྒྲོལ་སྤྱན་གཟིགས་མཆོད་པ་བླ་མེད་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨོྃ་ཨཱཿཧཱུྃ༔ བདུན་པ་བྱིན་འབེབས་པ་ནི།
ཧཱུྃ༔ བླ་མ་ཡི་དམ་ཌཱཀྐི་དང༌། ཁྱད་པར་གསང་བདག་གཏུམ་པོ་ཆེ། ། བཀའ་འཁོར་དམ་ཅན་ཆོས་སྐྱོང་རྣམས། ། མི་མངོན་དབྱིངས་ནས་སྐུར་བཞེངས་ཤིག ། གནས་ཡུལ་ཡེ་ཤེས་རོལ་པར་བསྒྱུར། ། སྒྲུབ་ལ་དབང་བསྐུར་བྱིན་ཆེན་ཕོབ། ། བགེགས་དང་ལོག་འདྲེན་བར་ཆད་སོལ། ། མཆོག་ཐུན་དངོས་གྲུབ་མྱུར་དུ་སྩོལ། ། ཨོཾ་ཨཱཿཧཱུྃ།
གུ་རུ་དེ་ཝ་ཌཱཀྐི་ནཱི་ཛྙཱ་ན་བཛྲ་ས་མ་ཡ་ཕཻཾ་ཕཻཾ་ཛ་ཛཿ སྤོས་བཏུལ་རོལ་མོ་བརྡུང་ཞིང་བྱིན་དབབ། གཉིས་པ་དངོས་གཞི་ལའང་བདུན་ལས། དང་པོ་ཏིང་འཛིན་རྣམ་གསུམ་དང་རྟེན་དང་བརྟེན་པའི་དཀྱིལ་འཁོར་བསྐྱེད་པ་ནི། ཧཱུྃ༔ དང་པོར་ཆོས་རྣམས་དམིགས་སུ་མེད༔ བར་དུ་འགགས་མེད་རྩལ་སྣང་ལས༔ ཐ་མར་སྣ་ཚོགས་སྤྲུལ་སྐུར་སྒྲུབ༔ དེ་ལས་ཡིག་འབྲུ་ཕུན་སུམ་ཚོགས༔ ཨོཾ་ཨེ་ཡྃ་རྃ་ཁྃ་སུཾ་ཀེཾ་བྷྲཱུྃ༔
འབྱུང་བ་ཡོངས་གྱུར་གཞལ་ཡས་ཁང་༔ སྒོ་གྲུ་མུ་མཐའ་ཚང་བའི་དབུས༔ ལྷ་སྲིན་སྡེ་བརྒྱད་ཁྲི་སྟེང་དུ༔ པདྨ་ཉི་ཟླའི་སྟེང་དབུས་སུ༔ ཧཱུྃ་ལས་སྐྱེས་པའི་དཔལ་ཆེན་སྐུ༔ མཐིང་ནག་ཞལ་གསུམ་ཕྱག་དྲུག་པ༔ གཡས་གསུམ་རྡོ་རྗེ་འཁོར་ལོ་གྲི༔ གཡོན་གསུམ་ཁྱུང་དང་ཁ་ཊྭཱཾ་སྦྲུལ༔ སྐུ་ལ་དུར་ཁྲོད་ཆས་བརྒྱད་རྫོགས༔ གཏུམ་གཤེ་རྔམ་རྒོད་ཚུལ་དུ་གསལ༔
སྤྱི་བོར་ཐུགས་ཀྱི་བྱ་ཁྱུང་ལྡིང་༔ མདུན་དུ་གཟའ་མཆོག་གློག་དམར་འཁྱུགས༔ ཡེ་ཤེས་མེ་དཔུང་ཀློང་དུ་གསལ༔ དེ་ལྟར་བསྐྱེད་པའི་གནས་གསུམ་ལས༔ འོད་འཕྲོས་འོག་མིན་ཕྱོགས་བཅུ་ནས༔ དཔལ་ཆེན་ལྷ་ཚོགས་སྤྱན་དྲངས་གྱུར༔ གཉིས་པ་སྤྱན་འདྲེན་བཞུགས་གསོལ་ཕྱག་འཚལ་བ་ནི། ཧཱུྃ༔ འོག་མིན་ཆོས་དབྱིངས་ཕོ་བྲང་དང་༔ ལྕང་ལོ་ཅན་གྱི་གནས་མཆོག་ནས༔
གཏུམ་ཆེན་ཁྲོ་རྒྱལ་གཤེགས་སུ་གསོལ༔ རི་རབ་འབར་བའི་དབུས་ཉིད་ནས༔ མཁའ་ལྡིང་འབར་བ་གཤེགས་སུ་གསོལ༔ ནམ་མཁའི་དབྱིངས་ཀྱི་འོད་ཀློང་ནས༔ ཀི་ཀང་གཟའ་མཆོག་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ གསུམ་པ་བཞུགས་སུ་གསོལ་བ་ནི། ཧཱུྃ༔ བདག་ཉིད་ཐབས་ཀྱི་བསྐྱེད་པའི་དམ་ཚིག་ལྷ༔ ཤེས་རབ་དབྱིངས་ནས་དྲངས་པ་ཡེ་ཤེས་ལྷ༔
གདོད་ནས་དབྱེར་མེད་དུ་མ་རོ་གཅིག་ངང་༔ འགྱུར་མེད་རྡོ་རྗེའི་གདན་ལ་བཞུགས་སུ་གསོལ༔ ཛཿཧཱུྃ་བཾ་ཧོཿ ས་མ་ཡ་ཏིཥྛ་ལྷན༔ བཞི་པ་ཕྱག་འཚལ་བ་ནི། ཧཱུྃ༔ ཆོས་དབྱིངས་སྐྱེ་བ་མེད་པ་ལས༔ འགགས་མེད་མཁྱེན་བརྩེའི་ཡེ་ཤེས་ཤར༔ འགྲོ་བའི་དོན་དུ་སོ་སོར་སྤྲུལ༔ ཡེ་ཤེས་ལྷ་ལ་ཕྱག་འཚལ་ལོ༔
ཨ་ཏི་པཱུ་ཧོཿ པྲ་ཏིཙྪ་ཧོཿ ལྔ་པ་ཕྱི་ནང་གསང་མཆོད་འབུལ་བ་ནི། ཧཱུྃ༔ ཕྱི་མཆོད་གར་མ་ལང་ལིང་ཚོགས་ཀྱིས་མཆོད༔ གསང་མཆོད་གཟུགས་མཛེས་དཔག་མེད་གཏིབས་པས་མཆོད༔ སྦྱོར་མཆོད་ཟག་མེད་བདེ་བ་དགྱེས་པས་མཆོད༔ སྨན་མཆོད་ཛ་གད་གསེར་སྐྱེམས་ཕུད་ཀྱིས་མཆོད༔ གཏོར་མཆོད་བ་ལིཾ་རྒྱན་རྫོགས་བཅུད་ཀྱིས་མཆོད༔ རཀྟ་དགྱེས་པ་ཆགས་མེད་མདངས་ལྡན་མཆོད༔
བསྒྲལ་མཆོད་ཉོན་མོངས་ཡེ་སྒྲོལ་ཤེས་པར་མཆོད༔ མཉམ་བཞག་རང་བཞིན་རྫོགས་ཆེན་ཁོ་ནའི་མཆོད༔ མཆོད་ཡུལ་སྦྱིན་མཁན་བླ་མེད་ངོ་བོར་མཆོད༔ གསང་བདག་གཏུམ་པོར་ཀུན་གཞི་འགྱུར་མེད་མཆོད༔ བྱ་ཁྱུང་རྒྱལ་པོར་གསལ་སྟོང་འགགས་མེད་མཆོད༔ གཟའ་མཆོག་རྒྱལ་པོར་ཚོགས་དྲུག་ལྷུག་བཞག་མཆོད༔ ཀུན་ཀྱང་ཆོས་དབྱིངས་ཡེ་ཤེས་ཆེན་པོ་ཡི༔ རྩོལ་བྲལ་རིན་ཆེན་མཆོད་པས་དགྱེས་གྱུར་ཅིག༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མཱཾ་ས་ཙིཏྟ་གོ་རོ་ཙ་ན་ཁ་ཁ་ཁཱ་ཧི༔
ཨོྃ་སརྦ་དྷརྨ་ཛྙཱ་ན་པཉྩ་ཨོྃ་ཨཱཿཧཱུྃ༔ དྲུག་པ་བསྟོད་པ་ནི། ཧཱུྃ༔ དབྱིངས་ལས་མ་གཡོས་དཔལ་ཆེན་ཟིལ་གནོན་ཁྲོ༔ བདུད་ལས་རབ་རྒྱལ་དྲེགས་པའི་རྗེ་བོ་ནི༔ སྐུ་མདོག་མཐིང་ནག་ཆོས་སྐུ་འགྱུར་བ་མེད༔ དཀར་དམར་མཐིང་བཞད་དགྱེས་པའི་ཁྲོ་བོ་ཡི༔ རབ་འཇིགས་ཞལ་ནས་ཧཱུྃ་སྒྲ་འབྲུག་ལྟར་སྒྲོག༔ སྤྱན་རྩ་སྡང་མིག་འཁྱིལ་བས་སྲིད་གསུམ་སྔངས༔ དབུ་སྐྲ་གྱེན་བརྫེས་ལྷ་ཁམས་ཡོམ་ཞིང་འགུལ༔
ཐོད་སྐམ་དབུ་རྒྱན་རིགས་ལྔའི་སངས་རྒྱས་རྫོགས༔ ཅོད་པན་སྤྲས་པས་ཞིང་ཁམས་རྒྱན་འཕྱངས་རྫོགས༔ ཕྱག་གཡས་རྡོ་རྗེ་རལ་གྲི་འཁོར་ལོ་ཡིས༔ སྣང་སྲིད་ལྷ་སྲིན་ཟིལ་གྱིས་གནོན་པར་བྱེད༔ ཕྱག་གཡོན་ཁྱུང་ཁྲ་ཁ་ཊྭཱཾ་སྦྲུལ་ཞགས་ཀྱིས༔ སྲིད་གསུམ་གདོན་བགེགས་འབྱུང་པོ་འཇོམས་པར་བྱེད༔ རྡོ་རྗེའི་སྒྲོ་གཤོག་དབྱིངས་ལ་བརྒྱངས་པ་ཡིས༔ བན་བོན་གདུག་པའི་བྱད་ཁ་ཟློག་པར་བྱེད༔ གླང་ཀོའི་ཞིང་ལྤགས་སྟག་ཤམ་བརྗིད་པ་ཡིས༔ བདུད་སྲིན་དམ་སྲི་འགོང་པོ་འདུལ་བར་བྱེད༔
རྡོ་རྗེའི་གོ་ལྡན་རུས་རྒྱན་ཆུ་སྲིན་གྱིས༔ ཉོན་མོངས་འཁྲུལ་འཛིན་རྩད་ནས་གཅོད་པར་བྱེད༔ སྦྲུལ་གཟུགས་རྒྱན་ཕྲེང་རིན་ཆེན་སྤྲས་པ་ཡིས༔ འཁོར་འདས་རྟོག་པ་ཟིལ་གྱིས་གནོན་པར་བྱེད༔ ཞབས་བཞིས་ལྷ་སྲིན་སྟེང་དུ་འགྱིངས་པ་ཡིས༔ ཆེ་བཙན་ཀུན་གྱི་ནུས་པ་ཟིལ་གྱིས་གནོན༔ སྐུ་ལ་དུས་མཐའི་མེ་དཔུང་འབར་བ་ཡིས༔ སྟོང་ཁམས་གཡོ་ཞིང་ཁྱབ་པའི་གཟི་བརྗིད་མཆེད༔ བཅོམ་ལྡན་དྲེགས་པ་ཟིལ་གནོན་སྐུ་ལ་བསྟོད༔ ཧཱུྃ༔
སྤྱི་བོར་ཐུགས་ཀྱི་སྤྲུལ་པ་ག་རུ་ཊའིཿ གནམ་ལྕགས་རྭ་ལ་རྡོ་རྗེའི་མཆུ་སྡེར་བགྲད༔ མ་རུངས་ཀླུ་གཉན་ས་བདག་འདུལ་བར་བྱེད༔ མེ་གཤོག་རྡེབ་ཅིང་གསེར་མིག་འཁྱིལ་བ་ཡིས༔ དྲེགས་པ་ཡོངས་ཀྱི་ཆོ་འཕྲུལ་ཟློག་པར་བྱེད༔ དུག་སྦྲུལ་གསོལ་ཞིང་གདོལ་པ་འཛིན་པ་ཡིས༔ མ་རུངས་བདུད་སྲིན་རྩད་ནས་འཇོམས་པར་བྱེད༔ བྱ་ཁྱུང་འབར་བའི་སྐུ་ལ་ཕྱག་འཚལ་བསྟོད༔ ཛཿ སྣང་སྲིད་དབུ་མའི་དབྱིངས་ཀྱི་ལས་བྱེད་པ༔
སྟོང་ཁམས་འདི་རུ་དྲག་རྩལ་ལྡན་པ་ཡི༔ ལྷོ་ནུབ་གནས་པའི་ཀི་ཀང་དམར་འོད་ཅན༔ ཕ་ནི་སྲིན་པོ་མ་ནི་འདོད་ཆགས་ཀླུ༔ ཀླུ་བདུད་བཤོས་པ་རླུང་ཁམས་དུད་ཁའི་མདངས༔ དབུ་དགུས་ཐེག་པ་རིམ་དགུའི་བསྟན་པ་སྲུང་༔ སྤྱི་བོར་བྱ་རོག་བསྟན་པའི་བྱ་ར་བྱེད༔ ཕྱག་གཡས་རལ་གྲི་གནམ་ལྕགས་ཐོག་མདའ་ཡིས༔ མ་རུངས་གདུག་པའི་སྙིང་ལ་འདེབས་པར་བྱེད༔ ཕྱག་གཡོན་ཅོད་པན་སྦྲུལ་ནག་ཞགས་པ་ཡིས༔ བདག་ལ་སྡང་བའི་བྱད་མ་འཆིང་བར་བྱེད༔
སྐུ་ལུས་ཐམས་ཅད་མིག་གིས་གང་བ་ཡིས༔ དྲེགས་པ་ཀུན་གྱི་གཟི་བརྗིད་འཕྲོག་པར་བྱེད༔ ལྟོ་བར་སྲིད་པ་ལས་ཀྱི་ཞལ་གདངས་པས༔ ཉོན་མོངས་འཁོར་བའི་རྒྱ་མཚོ་སྐེམ་པར་བྱེད༔ སྦྲུལ་མཇུག་རྒྱ་མཚོའི་ཀློང་དུ་འཁྱིལ་བ་ཡིས༔ འབྱུང་བ་ལས་ཀྱི་མངའ་དབང་བསྒྱུར་བར་བྱེད༔ རྫུ་འཕྲུལ་གནམ་ལྕགས་ཐོག་སེར་འབེབས་པ་ཡིས༔ བདུད་སྡེའི་ཚོགས་ལ་མཚོན་ཆའི་ཐོག་ཆེན་འབེབས༔ གསང་སྔགས་བསྟན་པའི་སྲུང་མར་བདག་བསྟོད་དོ༔ བདུན་པ་བསྙེན་དམིགས་ནི།
ཧཱུྃ༔ བདག་ཉིད་གཏུམ་པོའི་ཐུགས་ཀ་རུ༔ གསེར་གྱི་མཆོད་རྟེན་སེར་པོའི་དབུས༔ མེ་དཔུང་ཉི་ཟླ་འཁོར་ལོའི་སྟེང་༔ ཧཱུྃ་མཐིང་ཚྭ་ཚྭ་འཕྲོས་པའི་མཐར༔ རྩ་སྔགས་གཡས་སུ་འཁོར་བ་ཡིས༔ ལུས་ཀྱི་ནད་གདོན་སྡིག་སྒྲིབ་བསྲེགས༔ ཡར་འཕྲོས་ཕྱོགས་བཅུའི་སངས་རྒྱས་མཆོད༔ མར་འཕྲོས་སྟོང་གསུམ་དགྲ་བགེགས་བཅོམ༔ ཚུར་འདུས་གཟི་བྱིན་འབར་བར་གྱུར༔
རྩ་སྔགས་ནི། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཁྱུང་སྔགས་ནི། ཨོཾ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ཁྱབ་འཇུག་གི་སྔགས་ནི། ཨོྃ་ཀི་ཀང་ཧྲཱི་རཱ་ཧུ་ལ་ཀེ་ཏ་ཀེ་ཏ་ཧཱུྃ་ཛཿཛཿ གཙོ་བོ་བསྙེན་སྒྲུབ་གཅིག་དྲིལ་ཁོ་ན་རྩལ་ཏུ་བཏོན། འཁོར་སྔགས་རྣམས་བཅུ་ཆའམ་སྐབས་དང་བསྟུན། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་མཐར། མཆོད་བསྟོད་ནི།
ཧཱུྃ༔ སྣང་སྲིད་ཁྲོ་བོ་རོལ་པའི་སྐུ༔ སྒྲ་རྣམས་དྲག་སྔགས་འུར་མཆེད་སྒྲ༔ དྲན་རྟོག་དཔའ་ངར་འབར་བའི་དབྱིངས༔ རྡོ་རྗེ་གསུམ་གྱི་དཀྱིལ་འཁོར་དུ༔ ཕྱི་ནང་གསང་བའི་མཆོད་པ་འབུལ༔ བག་མེད་འགལ་འཁྲུལ་ཉམས་ཆག་བཤགས༔ རང་མདངས་རོལ་གར་རྩལ་ལ་བསྟོད༔ གཞི་འབྲས་གཅིག་པའི་དངོས་གྲུབ་སྩོལ༔ བཛྲ་པུཥྤེ་ སོགས་ ཤབྡ་མ་ཧཱ་པཉྩ་རཀྟ་བྷ་ལིངྟ་ཁཱ་ཧི།
ཞེས་པས་མཆོད་ཅིང་བསྟོད། སྔ་ཆོག་ཕྱི་ཆོག་སོ་སོར་བྱ་སྐབས་གཏེར་སྲུང་ཁྱབ་འཇུག་གི་གསོལ་ཁ་སོགས་རང་ལུགས་ཆོས་སྐྱོང་གསོལ་མཆོད་རྣམས་འདིར་བྱ་ལ། ཐུན་གཅིག་ཏུ་བྱེད་ཚེ་མདུན་བསྐྱེད་གྲུབ་པའི་རྗེས་སུ་བྱ་སྲོལ་ལྟར་གང་བདེ་བྱའོ། ༈ རྩ་བའི་ས་བཅད་གཉིས་པ་ལས་སྦྱོར་ལ་གཉིས་ལས། དང་པོ་སྲུང་བའི་མཁར་བརྩིགས་པ་ནི། བདག་བསྐྱེད་གཙོ་འཁོར་བསྙེན་པ་གྲུབ་མ་ཐག་ཏུ། ཧཱུྃ༔ བདག་ཉིད་གསང་བདག་ཁྲོ་རྒྱལ་གསལ་བ་ཡི༔ ཐུགས་ཀར་ཧཱུྃ་ཡྀག་མཐིང་གའི་ཀློང་དཀྱིལ་དུ༔ བདག་དང་བསྲུང་བྱ་ཐམས་ཅད་ཚུད་པར་བསྒོམ༔
སྔགས་ཕྲེང་འཁོར་བས་ཕྱི་ནང་འཁོར་ཡུག་ཀུན༔ བསྐལ་པའི་མེ་དཔུང་དུམ་བུ་གཅིག་ཏུ་གྱུར༔ སུ་ཡང་བགྲོད་དུ་མེད་པའི་རང་བཞིན་བསྒོམ༔ ཨོཾ་བཛྲ་ཙནྜ་མ་ཧཱ་རོ་ཥ་ནི་ཧཱུྃ་ཕཊ྄ཿ ཨོཾ་ཀྲོ་དྷ་ར་ཛ་བྷྱོ་ཙ་ཏུར་མུ་ཁ་ཙཀྲ་ཧཱུྃ་བྷྱོ་ཕཊ྄ཿ ཨོཾ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ཨོཾ་ཀི་ཀང་ཧྲཱིཿརཱ་ཧུ་ལ་ཀེ་ཏ་ཀེ་ཏ་ཧཱུྃ་ཕཊ྄ཿ བདག་ཅག་དཔོན་སློབ་འཁོར་དང་བཅས་པ་ལ་སྲུངས་ཤིག་རཀྵ་རཀྵ༔ བཛྲ་ཙནྜ་ཎི་མ་མ་རཀྵ་རཀྵ༔ ཉེར་གཅིག་སོགས་གང་འགྲུབ་བཟླས་རྗེས།
མཆོད་བསྟོད་སོགས་ནི་གོང་ལྟར་རོ།། ༈ བཟློག་པའི་གཡུལ་གཤོམ་པ་ནི། མདུན་དཀྱིལ་མཆོད་པ་དང་བཅས་པར་ཆབ་བྲན་ལ། རྃ་ཡྃ་ཁྃ། ཨོཾ་ཨཱཿཧཱུྃ། ལན་གསུམ། ཧཱུྃ༔ ཕྱི་ནང་གསང་བ་ཁོ་ན་ཉིད་ཀྱི་ཚོགས༔ སྦྱོར་སྒྲོལ་སྤྱན་གཟིགས་མཆོད་པ་བླ་མེད་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨོྃ་ཨཱཿཧཱུྃ༔ དེ་ནས་མདུན་གྱི་ཟློག་གཏོར་ལ་རཀྟས་བྲན་ཅིང༌། ཨོཾ་སྭ་བྷཱ་ཝ་ སོགས། ཧཱུྃ༔ སྟོང་པའི་ངང་ལས་སྣང་སྲིད་དྲག་པོའི་ཞིང་༔ གཏུམ་དྲག་འབྱུང་བ་བང་རིམ་བསྣོལ་མར་བརྩེགས༔ ས་གཞི་སྨུག་ནག་དུར་ཁྲོད་མེ་དཔུང་ཀློང་༔ བྷྲཱུྃ་ལས་སྲ་མཁྲེགས་གནམ་ལྕགས་གཞལ་ཡས་ཁང་༔ གྲུ་བཞི་སྒོ་བཞི་སྣ་ཚོགས་རྡོ་རྗེའི་ཏོག༔ དེ་དབུས་ཉི་ཟླ་ཏི་ར་བམ་ཆེན་སྟེང་༔
མཐིང་ནག་ཧཱུྃ་ལས་གསང་བདག་གཏུམ་པོའི་སྐུ༔ ཞལ་གདངས་ལྗགས་འདྲིལ་མཆེ་གཙིགས་སྤྱན་རྩ་གཡོ༔ སྨ་ར་སྨིན་མ་དབུ་སྐྲ་མེ་ལྟར་འབར༔ བྷནྡྷ་སྐམ་པོའི་རིགས་ལྔས་དབུ་ལ་བརྒྱན༔ ཚྭ་ཚྭ་འཁྲུགས་པའི་དར་ནག་ཅོད་པན་འཕུར༔ དུག་སྦྲུལ་རིགས་ལྔས་སྐྲ་བཅིང་ལྷུ་ཚིགས་བརྒྱན༔ གཡས་གསུམ་རྡོ་རྗེ་འཁོར་ལོ་རལ་གྲི་ཕྱར༔ ཟ་བྱེད་རྔམ་པའི་ཁྲོ་བོ་མེ་ལྟར་འབར༔ གཡོན་གསུམ་ཁྱུང་དང་ཁ་ཊྭཱཾ་སྦྲུལ་ཞགས་འཕེན༔ གསོད་བྱེད་ཁྲོ་མོ་ཤ་ཟ་ཆུ་ལྟར་ཁོལ༔
སྟོབས་བཅུའི་དུར་ཁྲོད་ཆས་བརྒྱད་སྐུ་ལ་རྫོགས༔ ཞབས་བཞི་དོར་སྟབས་བགེགས་དཔུང་ས་ལ་བསྒྱིལ༔ སྐུ་ལ་སྟོང་ཁམས་སྲེག་པའི་མེ་དཔུང་འཁྲིགས༔ འཇིགས་བྱེད་དཔའ་བོ་སྟོབས་ལྡན་སྐུ་རུ་གསལ༔ སྤྱི་བོར་ཐུགས་ཀྱི་སྤྲུལ་པ་ག་རུ་ཊཿ ལྕགས་རུ་ཟངས་མཆུ་གསེར་མིག་སྡེར་གཤོག་བགྲད༔ ཀླུ་དང་ས་བདག་མ་རུངས་ཟིལ་གྱིས་གནོན༔ མདུན་དུ་ཁྱབ་འཇུག་དུད་ཁ་དབུ་དགུ་པ༔ ཕྱག་བཞི་རལ་གྲི་ཆུ་སྲིན་མདའ་གཞུ་སྦྲུལ༔ སྐུ་ལུས་མིག་བརྒྱན་ལྟེ་ཞལ་སྦྲུལ་མཇུག་འཁྱིལ༔
ཡེ་ཤེས་མེ་དཔུང་འབར་བའི་ཀློང་དུ་གསལ༔ ཧཱུྃ༔ ཤར་དུ་བན་བྱེད་འཇོམས་པའི་སྟག་གདོང་མ༔ སྐུ་མདོག་དམར་ནག་རྔམ་པའི་ང་རོ་ཅན༔ ཕྱག་གཡས་མེ་ཟོར་གཡོན་པས་ཆུ་ཟོར་བསྣམས༔ ལྷོ་རུ་བོན་བྱེད་འཇོམས་པའི་དྲེད་གདོང་མ༔ སྐུ་མདོག་ཁམ་ནག་གདུག་པའི་མཆེ་བ་གཙིགས༔ ཕྱག་གཡས་ཀོང་ཟོར་གཡོན་པས་ཐུན་ཟོར་བསྣམས༔ ནུབ་ཏུ་འདྲེ་རྒོད་འཇོམས་པའི་དོམ་གདོང་མ༔ སྐུ་མདོག་མཐིང་ནག་གཏུམ་ཆེན་དྲག་སྔགས་ཅན༔
ཕྱག་གཡས་ཉུངས་ཟོར་གཡོན་པས་ཁྲམ་ཟོར་བསྣམས༔ བྱང་དུ་དགྲ་བགེགས་འཇོམས་པའི་སྤྱང་གདོང་མ༔ སྐུ་མདོག་ལྗང་ནག་ཤ་ཁྲག་དགྱེས་པ་མོའི༔ གཡས་པས་མཚེ་ཟོར་གཡོན་པས་ཁྲག་ཟོར་བསྣམས༔ ཐམས་ཅད་གར་སྟབས་དུར་ཁྲོད་ཆས་ཀྱིས་བརྒྱན༔ ཧ་ཧ་དགྱེས་པའི་གད་མོ་འབྲུག་ལྟར་སྒྲོག༔ ཕ་རོལ་གདུག་པའི་བྱད་ཁ་འཇོམས་པར་གསལ༔ དེ་ལྟར་གསལ་བའི་ཐུགས་ཀའི་འོད་ཟེར་གྱིས༔ གསང་བདག་ཁྲོ་རྒྱལ་ལྷ་ཚོགས་སྤྱན་དྲངས་གྱུར༔ སྤོས་བཏུལ་གུ་གུལ་བདུག་རོལ་མོ་དབྱངས་དང་བཅས་སྤྱན་འདྲེན་པ་ནི།
ཧཱུྃ༔ འོག་མིན་ལྷུན་གྲུབ་ཆོས་དབྱིངས་ཕོ་བྲང་ནས༔ དུས་གསུམ་བདེ་གཤེགས་རྒྱལ་བ་རབ་འབྱམས་རྣམས༔ འགྲོ་ལ་བརྩེ་བས་ཐུགས་རྗེས་སྐུར་བཞེངས་ལ༔ འཇིགས་པའི་སྐུ་དང་རྔམ་པའི་རིགས་སྔགས་སྒྲ༔ དཔའ་བའི་ཐུགས་ཀྱིས་མ་རུང་བདུད་དཔུང་ཚོགས༔ གཉིས་མེད་བྱང་ཆུབ་སེམས་སུ་ཤུགས་ཀྱིས་སྒྲོལ༔ ཐུགས་རྗེ་ཆེན་པོའི་ཚོགས་རྣམས་འདིར་གཤེགས་ལ༔ སྒྲུབ་མཆོག་བདག་ལ་དབང་དང་དངོས་གྲུབ་སྩོལ༔ ཨོཾ་བཛྲ་ས་མཱ་ཡ་ཛ་ཛཿ
ཕཻཾ་ཕཻཾ་ཛཿཧཱུྃ་བཾ་ཧོཿ བཞུགས་སུ་གསོལ་བ་ནི། ཧཱུྃ༔ བདག་ཉིད་ཐབས་ཀྱི་བསྐྱེད་པའི་དམ་ཚིག་ལྷ༔ ཤེས་རབ་དབྱིངས་ནས་དྲངས་པ་ཡེ་ཤེས་ལྷ༔ གདོད་ནས་དབྱེར་མེད་དུ་མ་རོ་གཅིག་ངང་༔ འགྱུར་མེད་རྡོ་རྗེའི་གདན་ལ་བཞུགས་སུ་གསོལ༔ ཛཿཧཱུྃ་བཾ་ཧོཿ ས་མ་ཡ་ཏིཥྛ་ལྷན༔ ཕྱག་འཚལ་བ་ནི།
ཧཱུྃ༔ ཆོས་དབྱིངས་སྐྱེ་བ་མེད་པ་ལས༔ འགགས་མེད་མཁྱེན་བརྩེའི་ཡེ་ཤེས་ཤར༔ འགྲོ་བའི་དོན་དུ་སོ་སོར་སྤྲུལ༔ ཡེ་ཤེས་ལྷ་ལ་ཕྱག་འཚལ་ལོ༔ ཨ་ཏི་པཱུ་ཧོཿ པྲ་ཏིཙྪ་ཧོཿ ཕྱི་མཆོད་འབུལ་བ་ནི། ཧཱུྃ༔ སངས་རྒྱས་ཀུན་གྱི་ཐུགས་ལས་སྤྲུལ༔
ཡེ་ཤེས་གསང་བ་བདེ་བའི་མཆོག༔ མཆོད་ཡོན་མེ་ཏོག་བདུག་སྤོས་དང་༔ མར་མེ་དྲི་ཆབ་ཞལ་ཟས་ཚོགས༔ རོལ་མོ་དབྱངས་སྙན་ནམ་མཁའ་གང་༔ ཕྱོགས་བཅུའི་དཀྱིལ་འཁོར་ཐམས་ཅད་པ༔ ཁྲོ་ཆེན་འབར་བའི་ཚོགས་ལ་འབུལ༔ ཨ་ལ་ལ་སྟེ་བཞེས་སུ་གསོལ༔ བཛྲ་ཨརྒྷཾ? སོགས་བརྗོད། ནང་མཆོད་སྨན་གཏོར་རཀྟ་འབུལ་བ་ནི། ཧཱུྃ༔
རང་བྱུང་གདོད་ནས་རྣམ་པར་དག༔ རྩ་བརྒྱད་སྟོང་ལ་སྦྱར་བའི་སྨན༔ རིགས་ལྔ་དམ་ཚིག་ལྔ་ཡི་དངོས༔ ཡེ་ཤེས་ལྔ་རྫོགས་བསྒྲུབ་པའི་རྫས༔ རྒྱུ་དྲུག་སེམས་ཅན་ཀུན་གྲོལ་བའི༔ དུག་ལྔ་སེལ་བའི་བདུད་རྩི་འདི༔ ཕྱོགས་བཅུའི་སངས་རྒྱས་ཐམས་ཅད་དང་༔ འབར་བའི་ཁྲོ་བོའི་ལྷ་ལ་འབུལ༔ གཉིས་སུ་མེད་པར་བཞེས་སུ་གསོལ༔ ཨོཾ་སརྦ་པཉྩ་ཨ་མྲྀ་ཏ་ཁཱ་རཾ་ཁཱ་ཧི༔
ཧཱུྃ༔ བླ་མེད་མཆོག་གི་མཆོད་པ་འདི༔ ཡེ་ཤེས་ལྔ་ཡི་འོད་ཟེར་འཕྲོ༔ འདོད་ཡོན་ལྔ་ཡིས་རབ་བརྒྱན་པ༔ དཔལ་ཆེན་དཀྱིལ་འཁོར་ལྷ་ལ་འབུལ༔ ཐུགས་དམ་བཞིན་དུ་བཞེས་སུ་གསོལ༔ མ་ཧཱ་བྷ་ལིངྟ་ཁཱ་ཧི༔ ཧཱུྃ༔ ཆགས་མེད་རཀྟ་མཁའ་དབྱིངས་རྒྱུན༔ འཁོར་བ་རྣམ་དག་བདེ་ཆེན་མཚོ༔
རྒྱུ་དྲུག་དབྱིངས་སུ་སྒྲོལ་བའི་ཕྱིར༔ ཁྲོ་ཆེན་འབར་བའི་ལྷ་ལ་འབུལ༔ མ་ཧཱ་རཀྟ་ཁཱ་རཾ་ཁཱ་ཧི༔ གསང་བ་སྦྱོར་སྒྲོལ་གྱི་མཆོད་པ་ནི། ཧཱུྃ༔ ཐབས་དང་ཤེས་རབ་གཉིས་མེད་པ༔ བདེ་ཆེན་སྤྲོས་བྲལ་ཐིག་ལེའི་སྐུ༔ ཡེ་ནས་གནས་པ་དོན་གྱི་ཆོས༔ འདུ་འབྲལ་མེད་པའི་མཆོད་པ་བཞེས༔ ཛཿཧཱུྃ་བཾ་ཧོཿཔདྨ་ཡོ་གི་ནི་ཨ་ཝེ་ཤ་ཡ་ཨཱཿ
ཧཱུྃ༔ གཉིས་འཛིན་མཚན་པའི་ཆོས་རྣམས་ལ༔ ངོ་བོ་ཅིར་ཡང་གྲུབ་པ་མེད༔ ཡེ་ནས་ལྷུན་རྫོགས་སངས་རྒྱས་ཆོས༔ གཉིས་སུ་མེད་པའི་མཆོད་པ་བཞེས༔ མ་ཏྲཾ་རུ་དྲ་ཨ་པ་ར་ཎ་ཕཊ྄ཿ མཉམ་པ་ཉིད་ཀྱི་མཆོད་པ་ནི། ཧཱུྃ༔ མཉམ་པའི་སྒྲུབ་རྫས་ཆེན་པོ་ནི༔ བདག་དང་མཉམ་པའི་ཚོགས་ལ་འབུལ༔
བཟའ་བཅའ་བཏུང་བགོ་ལོངས་སྤྱོད་རྣམས༔ མི་དམིགས་མཉམ་པའི་མཆོད་པ་བཞེས༔ དྷརྨ་དྷཱ་ཏུ་ཨ་ཨཱཿ དེ་ནས་བསྟོད་པ་ནི། ཧཱུྃ༔ གཏུམ་ཆེན་ཁྲོ་རྒྱལ་གསང་བདག་ཧེ་རུ་ཀཿ ལྷ་སྲིན་དྲེགས་པ་འདུལ་བའི་མཐུ་སྟོབས་ཅན༔ མ་རུངས་གདུག་པའི་ཚོགས་རྣམས་ཚར་གཅོད་པའི༔ ཐུགས་མཆོག་ཁྲོ་རྒྱལ་སྐུ་ལ་ཕྱག་འཚལ་བསྟོད༔ ཧཱུྃ༔
སྤྱི་བོར་ཐུགས་ཀྱི་སྤྲུལ་པ་ག་རུ་ཊཿ གནམ་ལྕགས་རྭ་ལྡན་རྡོ་རྗེའི་མཆུ་སྡེར་བགྲད༔ མ་རུངས་ས་བདག་ཀླུ་གཉན་འདུལ་བར་བྱེད༔ བྱ་ཁྱུང་འབར་བའི་སྐུ་ལ་ཕྱག་འཚལ་བསྟོད༔ ཛཿ སྣང་སྲིད་དབུ་མ་དབྱིངས་ཀྱི་ལས་བྱེད་པ༔ སྟོང་ཁམས་འདི་རུ་དྲག་རྩལ་ལྡན་པ་ཡི༔ ལྷོ་ནུབ་གནས་པའི་ཀི་ཀང་རཱ་ཧུ་ལ༔ གཟའ་མཆོག་ཁྱབ་འཇུག་སྐུ་ལ་ཕྱག་འཚལ་བསྟོད༔ ཧཱུྃ་བྷྱོཿ
དྲག་ཤུལ་རྔམ་པའི་དཔའ་སྟོབས་གར་དགུའི་བརྒྱན༔ སྣང་སྲིད་ཡོངས་ཀྱི་བྱད་ཁ་དགྲ་ལ་འབེབས༔ ལས་ལ་ཆས་མཛད་སྲོག་བདག་ཁྲོ་མོའི་ཚོགས༔ མ་རུངས་རྒོལ་བ་འཇོམས་མཛད་བཞི་ལ་བསྟོད༔ དེ་ནས་བསྙེན་པ་བྱ་བ་ནི། ཧཱུྃ༔ བདག་ཉིད་གཏུམ་པོའི་ཐུགས་ཀ་རུ། ། གནམ་ལྕགས་རྡོ་རྗེའི་ལྟེ་བ་ལ། ། མེ་དཔུང་ཉི་ཟླ་འཁོར་ལོའི་སྟེང༌། ། ཧཱུྃ་མཐིང་ཚྭ་ཚྭ་འཕྲོ་བའི་མཐར། །
རྩ་སྔགས་གཡས་སུ་འཁོར་བ་ཡིས། ། ལུས་ཀྱི་ནད་གདོན་སྡིག་སྒྲིབ་བསྲེགས། ། ཡར་འཕྲོས་ཕྱོགས་བཅུའི་སངས་རྒྱས་མཆོད། ། མར་འཕྲོས་སྟོང་གསུམ་དགྲ་བགེགས་འཇོམས། ། ཚུར་འདུས་སྣོད་ཀྱི་གཟི་བརྗིད་ཐིམ། ། སླར་ཡང་འཁོར་གྱི་ལྷ་ལ་ཕོག ། རབ་འཕྲོས་ཕ་རོལ་བྱད་ཁ་ཟློག ། ཀུན་ཀྱང་གཟི་བརྗིད་ལྡན་པར་སྒོམ། གཙོ་བོའི་སྔགས་ནི། ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ
ཁྲོ་མོའི་སྔགས་ནི། ཨོཾ་ཀྲོ་ཏི་རཾ་བྷྱོ་ཙ་ཏུར་མུ་ཁ་ཙཀྲ་ཧཱུྃ་ཕཊ྄ཿ བསྙེན་པ་གང་འགྲུབ་མཐར། བྱད་བཟློག་གི་ཟོར་ཐུན་སྔགས་ནི། ཨོཾ་བཛྲ་ཙཎྜ་ཧེ་ཀྲོ་ཏ་ཀ་ལ་སེ་ན་ཙཀྲ་ལོ་ཧི་ཙཀྲ་ཏི་ཀྲི་ཙཀྲ་ཡ་གནོད་བྱེད་འབྱུང་པོ་བྱད་མ་རྣམས་ཀྱི་སྲོག་རྩ་ལ་རྦད་རྦད༔ ཨོཾ་ཀྲོ་ཏི་མ་ཏྲི་བཾ་བྷྱོ་ཙ་ཏུར་མུ་ཁ་རཾ་ཧ་ལ་ཡ་ཕ་རོལ་གྱི་བྱད་ཟོར་ཕུར་ཁ་ངན་པ་ཐམས་ཅད་བྷྱོ་བྷྱོ་ཟློག་ཟློག༔ ལན་ཁ་ཤས་བཟླས་ལ་ཐུན་རྫས་ཟོར་རྫས་ལ་ངར་གདག ། མཐར་དབྱངས་གསལ་ཡིག་བརྒྱ་རྟེན་སྙིང་བཟླ་ཞིང་བསྙེན་བསྟོད་ནི། ཧཱུྃ༔ སྣང་སྲིད་ཁྲོ་བོ་རོལ་པའི་སྐུ༔
སྒྲ་རྣམས་དྲག་སྔགས་འུར་མཆེད་སྒྲ༔ དྲན་རྟོག་དཔའ་ངར་འབར་བའི་དབྱིངས༔ རྡོ་རྗེ་གསུམ་གྱི་དཀྱིལ་འཁོར་དུ༔ ཕྱི་ནང་གསང་བའི་མཆོད་པ་འབུལ༔ བག་མེད་འགལ་འཁྲུལ་ཉམས་ཆག་བཤགས༔ རང་མདངས་རོལ་གར་རྩལ་དུ་བསྟོད༔ གཞི་འབྲས་གཅིག་པའི་དངོས་གྲུབ་སྩོལ༔ བཛྲ་པུཥྤེ་ སོགས་ ཤབྡ་མ་ཧཱ་པཉྩ་རཀྟ་བྷ་ལིངྟ་ཁཱ་ཧི༔ སྐོང་བཤགས་རྒྱས་བསྡུས་གང་རུང་དང༌། རིག་འཛིན་སྲོག་སྒྲུབ་ཚིག་ལྷུག་སྔོན་དུ་འགྲོ་བས།
དེ་ནས་ཚོགས་བྱིན་རླབས་ནི། ཧཱུྃ༔ བདག་ཉིད་དཔལ་ཆེན་ཐུགས་ཀ་ནས༔ རྃ་ཡྃ་ཁྃ་དང་ཨོཾ་ཨཱཿཧཱུྃ༔ དངོས་འཛིན་བསྲེགས་གཏོར་བླ་མེད་སྤེལ༔ ཚོགས་མཆོད་འདོད་ཡོན་བདུད་རྩིར་གྱུར༔ དཀྱིལ་འཁོར་དགྱེས་པའི་རྫས་སུ་གྱུར༔ ཨོྃ་དྷརྨ་ཤུདྡྷེ་ཨཱཿཧཱུྃ༔ སྤྱན་འདྲེན་ནི། ཧཱུྃ༔
འོག་མིན་མཁའ་སྤྱོད་ཕོ་བྲང་ནས༔ དཔལ་ཆེན་གསང་བདག་གཏུམ་པོ་ལ༔ སྤྲུལ་པ་བཀའ་སྐྱོང་སྲུང་མས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཚོགས་ཀྱི་མཆོད་པ་ནི། ཧཱུྃ༔ དཔལ་ཆེན་དྲེགས་པ་ཟིལ་གནོན་གྱི༔ དཀྱིལ་འཁོར་ལྷ་ཚོགས་འཁོར་བཅས་ལ༔ ཞལ་ཟས་ཚོགས་ཀྱི་མཆོད་པ་འབུལ༔
བཞེས་ནས་མཆོག་ཐུན་དངོས་གྲུབ་སྩོལ༔ ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཨི་དཾ་བྷ་ལིངྟ་ཁ་ཁ་ཁཱ་ཧི༔ གཏོར་བསྔོས་མཐར་དབྱུང༌། དེ་ནས་སྐོང་བ་བྱ་བ་ནི། ཧཱུྃ༔ ལྕང་ལོ་ཅན་གྱི་གནས་མཆོག་ནས༔ གཏུམ་ཆེན་ཁྲོ་རྒྱལ་ཧེ་རུ་ཀཿ གསང་བདག་དྲེགས་པ་ཟིལ་གནོན་གྱི༔ དཀྱིལ་འཁོར་ལྷ་ཚོགས་མ་ལུས་པ༔ ཐུགས་དམ་བསྐང་ཕྱིར་གཤེགས་སུ་གསོལ༔
ཉི་ཟླ་བམ་གྱི་གདན་ལ་བཞུགས༔ ཕྱི་ནང་གསང་གསུམ་མཆོད་པ་འབུལ༔ དཀྱིལ་འཁོར་ལྷ་ལ་ཕྱག་འཚལ་བསྟོད༔ ཧཱུྃ༔ དཔལ་ཆེན་དཀྱིལ་འཁོར་ལྷ་ཚོགས་ཀྱི༔ ཐུགས་དམ་བསྐང་བའི་དམ་རྫས་ནི༔ ཕྱི་མཆོད་འདོད་ཡོན་ལྷ་མོའི་ཚོགས༔ ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་དགའ་བ་བཞི༔ གཟུགས་སྒྲ་དྲི་རོ་རེག་བྱ་ལྔ༔
རྟེན་གཏོར་རྟག་གཏོར་ཐུན་གཏོར་དང་༔ ག་ཎ་ཚོགས་ཀྱི་ལོངས་སྤྱོད་རྫས༔ བདུད་རྩི་སུ་ར་ཆང་གི་ཕུད༔ སྤྱན་གཟིགས་གཟུགས་འགྲོས་སྣ་ཚོགས་པ༔ བློས་བླངས་དངོས་འབྱོར་ཡིད་སྤྲུལ་ནས༔ མ་ཚང་མེད་པའི་བསྐང་རྫས་འདིས༔ གསང་བདག་གཏུམ་པོའི་ཐུགས་དམ་བསྐང་༔ ཡེ་ཤེས་ཁྱུང་གི་ཐུགས་དམ་བསྐང་༔ གཟའ་མཆོག་རྒྱལ་པོའི་ཐུགས་དམ་བསྐང་༔ གཏེར་སྲུང་དགེ་བསྙེན་ཐུགས་དམ་བསྐང་༔
དཀྱིལ་འཁོར་ཐུགས་དམ་བསྐངས་གྱུར་ནས༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔ བསྐང་བ་སྐྱེ་མེད་ངང་དུ་བསྐང་༔ མཆོད་དུ་མེད་དེ་གཉིས་མེད་མཆོད༔ སྦྱོར་དུ་མེད་དེ་ཟུང་འཇུག་སྦྱོར༔ སྒྲོལ་དུ་མེད་དེ་དུག་ལྔ་སྒྲོལ༔ བཤགས་སུ་མེད་དེ་དབྱིངས་སུ་བཤགས༔ ཡེ་མཆོད་ཡེ་གྲོལ་ཆེན་པོ་འདིས༔ ཐུགས་དམ་གཉན་པོ་བསྐངས་གྱུར་ཅིག༔
ཕྱི་ནང་དམ་ཚིག་ཉམས་པ་སོལ༔ ལས་བཞིའི་ཕྲིན་ལས་འགྲུབ་པར་མཛོད༔ ཧཱུྃ༔ ཕྱི་ནང་སྤྱན་གཟིགས་མཐུན་རྫས་ཀྱིས༔ གསང་བདག་ལྷ་ཚོགས་ཐུགས་དམ་བསྐང་༔ ཉམས་ཆག་སོར་ཆུད་ཉེས་ལྟུང་བཤགས༔ ཕྱིན་ཆད་མི་སྒྲིབ་ཚངས་པར་སྩོལ༔ བཤགས་པ་བྱ་བ་ནི༔ ཧཱུྃ༔ དཔལ་ཆེན་ཟིལ་གནོན་ལྷ་ཚོགས་དགོངས༔
བདག་ཅག་མ་རིག་དབང་གྱུར་པའི༔ ཉམས་ཆག་ཉེས་ལྟུང་ཅི་མཆིས་པ༔ མཐོལ་ལོ་བཤགས་སོ་བཟོད་པར་གསོལ༔ ཨོྃ་བཛྲ་ སོགས? ས་ཏྭ་ཨཱཿ སོགས་ཡིག་བརྒྱ་བརྗོད། དེ་ནས་དྲག་པོའི་ཐུགས་དམ་བསྐུལ་བ་ནི། གཏོར་མདོས་བྲན། སློབ་དཔོན་ཞྭ་བེར་དང་བཅས་དར་ནག་གཡབ། རོལ་མོ་དྲག་བརྡུང་དང་བཅས། ཧཱུྃ༔
ཆོས་དབྱིངས་སྐྱེ་མེད་ནམ་མཁའི་ཀློང་ཉིད་ལས༔ མ་འགག་གཟུགས་སྐུ་ཅི་ཡང་འཆར་བའི་གར༔ མ་གཡེལ་བཞེངས་ཤིག་རྩ་གསུམ་སྲུང་མའི་ཚོགས༔ དྲག་པོ་མངོན་སྤྱོད་ལས་ཀྱི་དཔུང་མཛོད་ཅིག༔ དེ་ནས་སློབ་དཔོན་མདུན་དུ་ལིངྒ་དང་ཐུན་རྫས། ཕུར་པ་བྱ་འུག་སྒྲོ། གཡབ་དར་བསྒྲལ་ཆས་སོགས་བཀོད་ལ། ཕྱག་ཏུ་གསེར་སྐྱེམས་ཕུལ། རྃ་ཡྃ་ཁྃ། ཨོཾ་ཨཱཿཧཱུྃ།
ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ སྒྱུ་འཕྲུལ་ཞི་ཁྲོ་རབ་འབྱམས་དྲེགས་འདུལ་ཚོགས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཁྱད་པར་དཔལ་ཆེན་ཕྱག་ན་རྡོ་རྗེ་དང་༔ མཁའ་ལྡིང་ཁྱབ་འཇུག་ཁྲོ་མོ་རིགས་བཞི་ཡིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ དཔལ་ཆེན་ཆོས་སྲུང་དམ་ཅན་སྲུང་མའི་ཚོགས༔ སྣང་སྲིད་ལྷ་སྲིན་སྡེ་བརྒྱད་ཡུལ་བདག་གནས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔
ལོ་ཟླ་ཞག་དུས་ཚེས་ལ་དབང་བའི་ལྷ༔ མཁའ་ལ་རྒྱུ་བའི་དྲེགས་ལྡན་འཁོར་བཅས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔

རྦད་པའི་དམ་ཅན་སྲུང་མ་མཐུ་མ་ཆུང་༔ དེང་འདིར་བཅོལ་བའི་ཕྲིན་ལས་འགྲུབ་པར་མཛོད༔ གཟུ་དཔང་གསོལ་བ་ནི། ཧཱུྃ་ཧྲཱིཿ དཀོན་མཆོག་རྩ་བ་གསུམ་དང་ཡི་དམ་ལྷ༔ མཁའ་འགྲོ་དམ་ཅན་ཆོས་སྐྱོང་སྲུང་མ་བཅས༔ ཁྱད་པར་དཔལ་ཆེན་ཁྲོ་རྒྱལ་ལྷ་ཚོགས་དང་༔ སྤྲུལ་པ་ཡང་སྤྲུལ་འཁོར་བཅས་དགོངས་སུ་གསོལ༔ བདག་ནི་སངས་རྒྱས་བསྟན་པའི་སྒོར་ཞུགས་ཤིང་༔ དབེན་པར་བླ་མ་ལྷ་དང་ཡི་དམ་གྱི༔ བསྙེན་སྒྲུབ་བསྐྱེད་སྔགས་རྫོགས་གསུམ་གཞིར་བཟུང་ནས༔
ཕྲིན་ལས་རྣམ་བཞི་སྒྲུབ་པར་དམ་བཅས་ཀྱང་༔ གནོད་བྱེད་དམ་མེད་འདི་ཡིས་མི་སྟེར་རོ༔ དགོངས་ཤིག་ཀུན་མཁྱེན་ཁྱེད་ཀྱིས་གཟིགས་མཛོད་ལ༔ བདག་ལ་གནོད་པའི་དགྲ་བགེགས་བྱད་མ་སྒྲོལ༔ མཐུ་རྩལ་ནུས་ཕྱུངས་མངོན་སྤྱོད་ཕྲིན་ལས་མཛོད༔ ཧོམ་བསྐྱེད་པ་ནི། ཕཊ྄ཿ མདུན་དུ་གནམ་ལྕགས་ལས་གྲུབ་པའི་བཙོན་ཁང་ནག་པོ་ཁ་དོག་ལ༔ མཐིལ་ཡངས་པ༔ ཟིན་ན་ཐར་པ་མེད་པ༔
ནྲྀ་ཏྲི་ལས་སྐྱེས་པའི་གནོད་བྱེད་བྱད་མའི་གཟུགས་ཕུང་སྔོ་ལ་ཧམ་པ་སྐྱ་ལ་རིད་པ་ཁ་ངུ་བ་མིག་ཤི་མིག༔ ཡན་ལག་ལྕགས་སྒྲོག་གིས་བསྡམས་ཤིང་ཉམ་ཐག་པའི་གཟུགས་ཅན་དུ་གྱུར༔ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ ཡི་དམ་ལྷ་ཚོགས་རྣམས་ཀྱི་བཀའ་བདེན་པ་དང་༔ དཔའ་བོ་མཁའ་འགྲོ་རྣམས་ཀྱི་བཀའ་བདེན་པ་དང་༔ ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་དུ་ཡང་དཔལ་ཆེན་ཕྱག་ན་རྡོ་རྗེ་དྲེགས་འདུལ་དྲག་སྔགས་ཀྱི་བཀའ་བདེན་པ་དང་༔ ཐུགས་སྤྲུལ་བྱ་ཁྱུང་འབར་བའི་བཀའ་བདེན་པ་དང་༔ གཟའ་མཆོག་དུག་གདོང་མགོ་དགུའི་བཀའ་བདེན་པ་དང་༔
བཀའ་སྡོད་དྲེགས་ཚོགས་དམ་ཅན་རྒྱ་མཚོའི་ཚོགས་ཀྱི་བཀའ་བདེན་པ་དང་༔ ལྷ་སྔགས་ཏིང་འཛིན་རྟེན་འབྲེལ་བསླུ་བ་མེད་པའི་བཀའ་བདེན་པ་དང་༔ རྣལ་འབྱོར་བདག་གི་དྲག་སྔགས་དམོད་པའི་མཐུ་ལ་བརྟེན་ནས༔ གནོད་ཅིང་འཚེ་བའི་གདོན་བགེགས་དམ་སྲི་བྱད་ཕུར་མནན་གཏད་ངན་སྔགས་བྱེད་པའི་དགྲ་གདོན་མི་དང་མི་མིན་སྤྱིར་སངས་རྒྱས་བསྟན་པའི་སྤྱི་དགྲ༔ དཔལ་ལྡན་བླ་མ་དམ་པའི་སྐུ་དགྲ༔ སྒོས་རྣལ་འབྱོར་པ་བདག་ལ་སྡང་བ༔ མདོར་ན་བསམ་སྦྱོར་ངན་པ་འཆང་བའི་དགྲ་བགེགས་བྱད་མ་རྦོད་གཏོང་དམ་ལོག་བདུད་རིགས་བསྒྲལ་བའི་ཞིང་དུ་གྱུར་པའི་ལྷ་སྲུང་མགོན་བྱེད་དང་བཅས་པ་ཐམས་ཅད༔ སྐད་ཅིག་རང་དབང་མེད་པར་གཟུགས་ལིངྒ་འདི་ལ་ཁུག་ཅིག༔ ནྲྀ་ཏྲི་ཡཾ་ཛཿ
ཞེས་པས་འགུགས་ཤིང་ཕོ་ཉ་འགྱེད་པ་ནི།
བྷྱོཿ ཛཿལས་རྡོ་རྗེ་ལྕགས་ཀྱུ་མ༔ དགྲ་བོའི་སྙིང་ནས་ཟུངས་ལ་ཤོག༔ ཧཱུྃ་ལས་རིན་ཆེན་ཞགས་པ་མ༔ དགྲ་བོའི་མགུལ་ནས་ཆིངས་ལ་ཤོག༔ བཾ་ལས་པདྨ་ལྕགས་སྒྲོག་མ༔ དགྲ་བོའི་ཡན་ལག་སྡོམས་ལ་ཤོག༔ ཧོཿལས་ཀརྨ་དྲིལ་བུ་མ༔ དགྲ་བོའི་དྲན་པ་མྱོས་སུ་ཆུག༔ རང་དབང་མེད་པར་ཁུག་ལ་ཤོག༔
རྦད་པའི་ཕོ་ཉ་མཐུ་མ་ཆུང་༔ བཛྲ་ཨངྐུ་ཤ་ཡ་ཛཿ པཱ་ཤ་ཧོཿ སྥོ་ཊ་བཾཿ གྷཎྜེ་ཧོཿ ལྷ་དབྱེ་བྱ་བ་ནི་བྱ་རོག་འུག་སྒྲོ་ཐོགས་ལ། ཧཱུྃ༔ ཁཱ་ཁ་མུ་ཁ་བྱ་རོག་གདོང་༔ ཕྱག་ན་སྤུ་གྲི་དམར་པོ་བསྣམས༔ དམ་ཉམས་དགྲ་བོ་ལྷ་དང་ཕྱེས༔
སྲུང་སྐྱོབ་མགོན་བྱེད་ཕྲལ་བར་གྱིས༔ ཧུ་ལུ་མུ་ཁ་འུག་པའི་མགོ༔ ཕྱག་ན་རླུང་གི་འཁོར་ལོ་འཛིན༔ དམ་ཉམས་དགྲ་བོ་བདུད་དང་སྤྲོད༔ བཅིངས་ཤིང་བྱད་དུ་བཅུག་པར་གྱིས༔ ཨོྃ་ཁཱ་ཁ་མུ་ཁ་དགྲ་བོ་ཤག་ཕྱེས༔ ཧུ་ལུ་མུ་ཁ་དགྲ་བོ་རྦད་ཐུམ་རིལ་ཏྲིག་ནན་མཱ་ར་ཡ་རྦད༔ དེ་ནས་ཕུར་པ་ཐོགས་ལ། ཧཱུྃ༔ ཁྲོ་རྒྱལ་ཐུགས་ལས་སྤྲུལ་པའི་སྲས༔
གཏུམ་ཆེན་བཛྲ་ཀཱི་ལ་ཡའི༔ ཕྱག་གཉིས་རི་རབ་ཕུར་པ་བསྒྲིལ༔ རྒྱ་མདུད་འབྲུག་སྒྲ་འུ་རུ་རུ༔ འཆང་བཟུང་གློག་དམར་ཁྱུགས་སེ་ཁྱུག༔ ཆུ་སྲིན་སེར་བ་ཆི་ལི་ལི༔ ཟུར་གསུམ་ཐོག་རྒོད་ཤ་ར་ར༔ རྩེ་མོར་ཚྭ་ཚྭ་སི་ལི་ལི༔ བཏབ་བོ་བཛྲ་ཀཱི་ལ་ཡ༔ དཀར་ནག་སྙིང་གི་རྩ་ཆོད་ལ༔ མྱུར་དུ་བསྒྲལ་བའི་ཕྲིན་ལས་མཛོད༔
ཨོྃ་བཛྲ་ཀཱི་ལི་ཀཱི་ལ་ཡ་གནོད་བྱེད་འབྱུང་པོ་ཚལ་པ་ཤག་གཏུབ་མཱ་ར་ཡ་རྦད་རྦད༔ ཅེས་པས་བསྒྲལ་ཞིང་རྣམ་ཤེས་སྤར་བ་ནི། འོ་ཁྱོད་ཀྱི་རྣམ་ཤེས་ཨཱཿཡིག་དཀར་པོར་གྱུར་ནས་འོག་མིན་གྱི་གནས་སུ་ཕཊ྄ཿ ཅེས་པས་འོག་མིན་གྱི་གནས་སུ་འཕང༌། དེ་ནས་ཐུན་རྫས་བཏབ་ཅིང༌། ཧཱུྃ༔ ཉུངས་ཐུན་ཁྲོ་བོ་ཤ་ར་ར༔ དུག་ཐུན་བུ་ཡུག་ཆི་ལི་ལི༔ མེ་ཐུན་དམར་ནག་ལྷབས་སེ་ལྷབ༔ ཁྲག་ཐུན་ནད་རླངས་ཐིབས་སེ་ཐིབ༔
རྡོ་ཐུན་ཟི་ར་ཁྱུགས་སེ་ཁྱུག༔ མཚེ་ཐུན་ལས་རླུང་འུ་རུ་རུ༔ རྡོ་རྗེའི་ཐོག་རྒོད་ཤ་ར་ར༔ ཕུར་ཐུན་དྲག་པོ་ཧྲི་ལི་ལི༔ རལ་གྲི་མཚོན་ཆ་སྐར་ལྟར་འཁྲུགས༔ དགྲ་བགེགས་ལྔ་ཕུང་རྡུལ་དུ་རློག༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ མྱོག་ཐུན་ཚལ་པ་ཡ་ཤིག་ཤིག༔ གཏུབས་ཤིང་འབུལ་བ་ནི། ཧཱུྃ༔
གཏུམ་ཆེན་ཁྲོ་རྒྱལ་ཧེ་རུ་ཀཿ དཔལ་ཆེན་ཕྱག་རྡོར་ལྷ་ཚོགས་ཀྱི༔ ཞལ་ཕྱེས་དགྲ་བོའི་ཤ་ཁྲག་འབུལ༔ དུག་ལྔ་སྐྱེ་མེད་དབྱིངས་སུ་རོལ༔ ཨོྃ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁ་ཁ་ཁཱ་ཧི༔ ཞེས་ལིང་རོ་བཟློག་དཀྱིལ་དུ་སྟོབ། དེ་ནས་ཚོགས་བསྡུས་གྲངས་བསགས་ནས་མཐར་ཚོགས་ལ་རོལ། ལྷག་མ་འབུལ་བ་ནི། ཨོཾ་ཨ་ཀཱ་རོ ས་སྔགས་དང༌།
ལྷག་མ་དམ་རྫས་འདོད་ཡོན་གྱི་ཕུང་པོ་ཟད་མི་ཤེས་པར་ནམ་མཁའི་ཁམས་གང་བར་གྱུར། ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཛཿ ཞེས་བདུད་རྩིས་བྲན་ལ། ཧཱུྃ༔ དཔལ་གྱི་བཀའ་ཉན་གནས་ཉུལ་ལྷག་སྡུད་མ༔ མི་སྡུག་གཟུགས་འཆང་དུར་ཁྲོད་ཚོགས་ཁང་འགྲིམ༔ ཤ་ཁྲག་ལ་དགྱེས་གིང་ཆེན་ལངྐ་སྲིན༔ ལྷག་མ་འདི་བཞེས་གདུག་པའི་དགྲ་བགེགས་སྒྲོལ༔ ཨོྃ་མ་ཏྲི་རཀྴ་ཎ་ཡཀྴ་ཨུ་ཙི་ཏ་ཁ་ཁ་ཁཱ་ཧི༔ ལྷག་མ་ཕུལ་ཞིང་ཚོགས་བསྔོ་བྱ།
དེ་ནས་བཟློག་པ་དངོས་ལ། དང་པོ་ཐུགས་དམ་དྲག་ཏུ་བསྐུལ་བ་ནི། གཞུང་ལས། དམར་གཏོར་ལིངྒ་ལྷ་གྲངས་བཤམས༔ འགུགས་གཞུག་དྲག་པོ་ལན་གསུམ་བྱ༔ རྐང་གླིང་རོལ་མོ་དར་ནག་གཡབ༔ ཤ་ཆེན་གསུར་བཏང་རཀྟས་བྲན༔ གསུངས་པ་བཞིན་འགུགས་པ་སྔོན་དུ་འགྲོ་བས་མངོན་སྤྱོད་དྲག་པོའི་དཔའ་གདེངས་བསྐྱེད་ལ། ཧཱུྃ༔ དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔
རིག་འཛིན་སྒྲུབ་པའི་ཕྱི་ནང་འགལ་རྐྱེན་སོལ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ མ་རུངས་བྱད་ཟོར་བཟློག་པའི་ཕྲིན་ལས་མཛོད༔ ཨོཾ་ཧེ་རུ་ཀ་ཀྲོ་ཏི་ཤྲཱི་ཙཎྜ་ཨ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཟློག་བསྐུལ་ནི། ཧཱུྃ༔ མཐིང་ནག་མེ་རི་འབར་བའི་ཀློང་དཀྱིལ་ནས༔ ཁྲོ་རྒྱལ་གསང་བདག་ལྷ་ཚོགས་སྐུར་བཞེངས་ཤིག༔ ཤ་ཟ་ཌཱཀྐི་རིགས་བཞི་སྐུར? འཇོམས་བྱེད་བྱ་ཁྱུང་དམག་ཚོགས? ཡང་སྤྲུལ་ཕོ་ཉའི་དམག་ཚོགས? བཀའ་གཏེར་རྒྱུད་ཀྱི་སྲུང་མ? ཞེ་སྡང་མེ་ལྟར་འབར་བའི་ཀློང་ནས་བཞེངས༔ འདོད་ཆགས་ཁྲག་མཚོ་མེར་བའི་ཀློང་? གཏི་མུག་མུན་ལྟར་འཐིབ་པའི? ང་རྒྱལ་རི་ལྟར་ཉིལ་བའི? ཕྲག་དོག་ཆུ་ལྟར་འཚུབས་པའི་ཀློང་ནས་བཞེངས༔
ཧཱུྃ༔ མཐིང་ནག་སྟོབས་ལྡན་གསང་བདག་མཐུ་བོ་ཆེ༔ དབུ་སྐྲ་དམར་ནག་མེ་རི་ཝ་ལ་ལ༔ ཕྱག་དྲུག་མཚོན་གྱིས་སྟོང་གསུམ་རུ་ཏྲ་བསྒྲལ༔ དུར་ཁྲོད་ཆས་བརྒྱད་ཁྲོ་བཅུའི་དམག་དཔུང་སྡུད༔ ཞབས་བཞི་གྱད་མདོར་གླིང་བཞིའི་འབྱུང་པོ་སྔངས༔ སྟོབས་ལྡན་ཁྲོ་ཚོགས་དམག་དཔུང་དགྲ་ལ་བྷྱོཿ ཤ་ཁྲག་དམར་གྱི་གཏོར་མ་འདི་བཞེས་ལ༔ གཟའ་ཀླུ་རྒྱལ་བསེན་གནོད་པ་ཟློག་ཏུ་གསོལ༔ ཧཱུྃ་བྷྱོཿ
རིགས་བཞི་ཁྲོ་མོ་ཁྲག་འཐུང་རྔམས་སྟབས་ཅན༔ ཟ་གསོད་དབུག་ལ་རྔམས་པའི་ཤ་ཟ་མོ༔ དམར་སེར་རལ་གཡེང་ཚྭ་ཚྭ་སི་ལི་ལི༔ དུར་ཁྲོད་ཆས་ལྡན་ཕྲ་མན་ཤ་ར་ར༔ དྲག་རྩལ་མྱུར་མགྱོགས་གར་བསྒྱུར་ལིངས་སེ་ལིང་༔ སྲིད་གསུམ་མ་མོ་ཤ་ཟའི་དམག་ཚོགས་བསྐྱོད༔ ཤ་ཁྲག་དམར་གྱི? སྣང་སྲིད་བན་བོན་བྱད་ཁ་དགྲ་ལ་ཟློག༔ ཧཱུྃ་ཁྲོཾ༔ སྤྲུལ་པའི་མཁའ་ལྡིང་བྱ་ཁྱུང་ག་རུ་ཊཿ ཀྲང་ཀྲིང་སྒྲ་སྒྲོག་ཀླུ་སྲིན་ས་བདག་འཇོམས༔
མེ་གཤོག་སྡེབ་ཅིང་དམ་སྲིའི་སྙིང་ཁྲག་འཐུང་༔ སྡེར་མཆུ་བསྒྲད་ཅིང་དལ་ཡམས་རྩད་ནས་གཅོད༔ འཇོམས་བྱེད་བྱ་ཁྱུང་ནག་པོའི་དམག་ཚོགས་བསྐྱོད༔ ཤ་ཁྲག་དམར་གྱི? མཛེ་ནད་ཞ་གྲུམ་ལྷོག་ཡམས་རིམས་ནད་ཟློག༔ ཧཱུྃ༔ བཀའ་ཡི་བསྟན་སྲུང་ཆེན་པོ་མཐུ་རྩལ་ཅན༔ ཀི་ཀང་ནག་པོ་ཐོག་འབེབས་ལྗང་ནག་ཞལ༔ བདུད་རྗེ་ནག་པོ་དགེ་བསྙེན་ཡབ་ཡུམ་སོགས༔ དམ་ཉམས་དགྲ་ལ་རྦད་བསྐུལ་རྩལ་མ་ཞན༔ ཡང་སྤྲུལ་ཕོ་ཉ་ལས་མཁན་བྱེ་བ་འབུམ༔
ཤ་ཁྲག་དམར? ཕ་རོལ་བྱད་མ་བདུད་རིགས་བཟློག་ཏུ་གསོལ༔ ཧཱུྃ༔ བསྐུལ་ལོ་བཞེངས་ཤིག་ཁྲོ་རྒྱལ་འབར་བའི་ཚོགས༔ རིག་འཛིན་རྣལ་འབྱོར་བདག་གི་རྒྱབ་བརྟེན་མཛོད༔ དྲག་པོ་མཐུ་ཡི་གཟི་བྱིན་ཡར་ལ་སྐྱེད༔ དམ་ཉམས་དགྲ་ལ་ལས་ཀྱི་དམག་དཔུང་དྲོངས༔ དགྲ་བོའི་ཡུལ་མཁར་སྲུང་སྐྱོབས་རྟེན་དང་ཕྲོལ༔ རྦད་པའི་དམ་ཅན་སྲུང་མ་མཐུ་མ་ཆུང་༔ དེང་འདིར་བཅོལ་བའི་ཕྲིན་ལས་འགྲུབ་པར་མཛོད༔ ཅེས་གཏོར་མ་ཕུལ་ཞིང་ཕྲིན་ལས་བཅོལ།
ཁྲོ་བོའི་དམག་ཚོགས་བསྐྱེད་ནས་བཟློག་བསྒྱུར་གྱི་ལས་མཛད་པར་བསམ། དེ་ནས་བཟློག་མདོས་རཀྟས་བྲན་ལ་སྒྲུབ་པའི་བར་ཆད་ཟློག་པར་བསམས་ལ། ཧཱུྃ༔ འོག་མིན་ལྷུན་གྲུབ་ཆོས་དབྱིངས་ཕོ་བྲང་ནས༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ དེ་དབུས་ཐོད་མཁར་དམ་སྲི་བསྣོལ་བའི་སྟེང་༔ མཐིང་ནག་ཧཱུྃ་ལས་གསང་བདག་གཏུམ་པོའི་སྐུ༔ སྣང་སྲིད་ལྷ་སྲིན་འདུལ་བའི་དབུས་ནས་བཞེངས༔ དེང་འདིར་ཐུགས་དམ་བསྐུལ་ཞིང་དམག་དཔུང་བསྐྱེད༔ ཁྲོ་རྒྱལ་མངོན་སྤྱོད་ལས་ལ་བསྐུལ་བའི་ཚེ༔
སྐུ་མདོག་མཐིང་ནག་མེ་ཟེར་ཡ་ལ་ལ༔ ཞལ་གདངས་ལྗགས་འདྲིལ་མཆེ་གཙིགས་སྤྱན་རྩ་གཡོ༔ སྨ་ར་སྨིན་མ་དབུ་སྐྲ་མེ་ལྟར་འབར༔ ཐོད་པ་སྐམ་པོ་རིགས་ལྔས་དབུ་ལ་བརྒྱན༔ ཚྭ་ཚྭ་འཁྲུགས་པའི་དར་ནག་ཅོད་པཎ་འཕུར༔ དུག་སྦྲུལ་རིགས་ལྔས་སྐྲ་བཅིངས་ལྷུ་ཚིག་བརྒྱན༔ ཕྱག་གཡས་གསེར་གྱི་འཁོར་ལོ་རྩིབས་བཅུ་ལས༔ ཟ་བྱེད་རྔམ་པའི་ཁྲོ་བཅུ་མེ་ལྟར་འབར༔ གཡོན་པས་མེ་ཡི་འཁོར་ལོ་རྩིབས་བཅུ་ལས༔ གསོད་བྱེད་ཁྲོ་མོ་ཤ་ཟ་ཆུ་ལྟར་ཁོལ༔
སྟོབས་བཅུ་དུར་ཁྲོད་ཆས་བརྒྱད་སྐུ་ལ་གསོལ༔ ཞབས་ཀྱིས་དོར་སྟབས་བགེགས་དཔུངས་ས་ལ་བསྒྱེལ༔ སྐུ་ལ་སྟོང་ཁམས་བསྲེགས་པའི་མེ་དཔུང་འཁྲིགས༔ ཡེ་ཤེས་ཁྲོ་རྒྱལ་དམག་ཚོགས་བྱེ་བ་འབུམ༔ དུག་གསུམ་ཤ་ཁྲག་མཆོད་པ་འདི་བཞེས་ལ༔ བསྒྲུབ་པའི་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ སྐུ་མདོག་མཐིང་ནག་མེ་ཟེར་འཕྲོ་བ་ཡིས༔ རྩ་རླུང་འབྱུང་བཞིའི་བར་ཆད་བཟློག་ཏུ་གསོལ༔ ཁྲོ་ཞལ་རྔམས་ལ་གཟི་བརྗིད་དཔའ་བ་ཡིས༔
བཀའ་ཆད་འཁྲུལ་པའི་དབང་ཐག་ཉམས་པ་བཟློག༔ སྤྱན་གསུམ་སྡང་མིག་ཕྱོགས་བཅུར་གཟིགས་པ་ཡིས༔ ཕྱོགས་སྐྱོང་བཅུ་ཡི་གནོད་པ་བཟློག་ཏུ? མཆེ་བ་དཀར་པོ་རི་ལྟར་བརྩེིགས་པ་ཡིས༔ བསྒྲུབ་པའི་བར་ཆད་གནོད་པ་བཟློག? ཤངས་ནས་དྲག་པོའི་རླུང་དམར་གཡོ་བ་ཡིས༔ འགོང་པོ་དམ་སྲིའི་གནོད་པ? ཞལ་ནས་ཧཱུྃ་སྒྲ་དྲག་པོ་འབྲུག་ལྟར་སྒྲོགས་པ་ཡིས༔ བན་བོན་སྔགས་པའི་བྱད་ཁ་བཟློག? རིག་བདག་རྣམ་གསུམ་དབུ་ལ་བརྒྱན་པ་ཡིས༔ སྟེང་ཕྱོགས་ལྷ་ཡི་བར་ཆད? དུག་སྦྲུལ་ནག་པོའི་ལྷུ་ཚིག་སྤྲས་པ་ཡིས༔ འོག་ཕྱོགས་ཀླུ་སྲིན་མ་རུང་? ཐོད་སྐམ་འབར་བ་ཚར་ལྔས་བརྒྱན་པ་ཡིས༔ ལྷ་མིན་གདུག་པའི་དབལ་ཁ? སྨ་ར་སྨིན་མ་མེ་ལྟར་འབར་བ་ཡིས༔ སྲིད་པ་ལས་ཀྱི་ཆོ་འཕྲུལ? ཕྱག་གཡས་གསེར་གྱི་འཁོར་ལོ་རྩིབས་བཅུ་ཕྱར༔
གཡོན་པས་མེ་ཡི་འཁོར་ལོ་ཕྱར་བ་ཡིས༔ མ་ཡམ་མཁའ་འགྲོའི་བསུན་མ? རུས་པའི་རྒྱན་དྲུག་སྐུ་ལ་སྤྲས་པ་ཡིས༔ ཁྲོ་བོ་ཁྲོ་མོའི་བར་ཆད? གླང་ཀོང་ཞིང་ལྤགས་སྟག་ཤམས་བརྗིད་པ་ཡིས༔ སྲིད་པ་ལས་ཀྱི་གཡོ་འཁྲུགས? ཐོད་ཕྲེང་ཁྲག་ཞག་ཚོམ་བུས་བརྒྱན་པ་ཡིས༔ དམ་སྲི་འབྱུང་པོའི་བར་ཆད? སྟག་ཤམས་སྦྲུལ་ཆུན་སྨད་གཡོག་བྱས་པ་ཡིས༔ མི་ཁ་དམོད་ཚིགས་གཏད་ཁྲམ? མེ་རི་དམར་ནག་ཀློང་དུ་བཞུགས་པ་ཡིས༔ ཉོན་མོངས་དུག་ལྔའི་གདོན་ཚོགས? པད་ཉི་རོ་གདན་ཕོ་བྲང་ཆོས་འབྱུང་ལྡན༔ འོག་ཕྱོགས་ས་བདག་གདོན་ཚོགས? དུག་གསུམ་ཤ་ཁྲག? བསྒྲུབ་པའི་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ ཤར་དུ་བན་བྱེད་འཇོམས་པའི་སྟག་གདོང་མ༔
སྐུ་མདོག་དམར་ནག་རྔམས་པའི་ང་རོ་ཅན༔ ཕྱག་གཡས་མེ་ཟོར་གཡོན་པས་ཆུ་ཟོར་བསྣམས༔ དུག་གསུམ་ཤ་ཁྲག? ཤར་ནས་ཞི་བའི་བར་ཆད? ཧཱུྃ༔ ལྷོ་རུ་བོན་བྱེད་འཇོམས་པའི་དྲེགས་གདོང་མ༔ སྐུ་མདོག་ཁམས་ནག་གདུག་པའི་མཆེ་བ་བརྩེགས༔ ཕྱག་གཡས་ཀོང་ཟོར་གཡོན་པས་ཐུན་ཟོར་བསྣམས༔ དུག་གསུམ? ལྷོ་རུ་རྒྱས་པའི་བར་ཆད? ཧཱུྃ༔ ནུབ་ཏུ་འདྲེ་རྒོད་འཇོམས་པའི་དོམ་གདོང་མ༔ སྐུ་མདོག་མཐིང་ནག་གཏུམ་པའི་དྲག་སྔགས་ཅན༔ གཡས་པས་ཉུངས་ཐུན་གཡོན་པས་ཁྲམ་ཟོར་བསྣམས༔
དུག་གསུམ་ཤ་ཁྲག? ནུབ་ཕྱོགས་དབང་གི་བར་ཆད? ཧཱུྃ༔ བྱང་དུ་དགྲ་བགེགས་འཇོམས་པའི་སྤྱང་གདོང་མ༔ སྐུ་མདོག་ལྗང་ནག་ཤ་ཁྲག་དགྱེས་པ་མོ༔ གཡས་པས་ཚེ་ཐུན་གཡོན་པས་ཁྲག་ཟོར་བསྣམས༔ དུག་གསུམ་ཤ་ཁྲག? བྱང་དུ་དྲག་པོའི་བར་ཆད་བཟློག་ཏུ་གསོལ༔ དེ་ནས་གཙོ་འཁོར་ཡོངས་རྫོགས་ལ་བརྟེན་པའི་བཟློག་བྱང་ནི། ཧཱུྃ་བྷྱོཿ ཐོད་མཁར་དམར་ནག་མེ་རླུང་འཁྲུགས་པའི་དབུས༔ ཁྲག་མཚོ་ཉི་ཟླ་བམ་གྱི་གདན་སྟེང་ནས༔ དཔལ་ཆེན་དྲེགས་པ་ཟིལ་གནོན་སྐུ་བཞེངས་ཤིག༔
སྲོག་གཅོད་མ་མོ་རིགས་བཞི? འཇོམས་བྱེད་བྱ་ཁྱུང་ནག་པོ་སྐུར? གཟའ་མཆོག་ཀིང་ཀང་ནག་པོ? ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཧཱུྃ༔ དམར་ཆེན་གཏོར་མ་དགྲ་བགེགས་སྒྲོལ་བའི་མཚོན༔ ཕོ་ཉ་ལས་མཁན་ཤན་པ་རྩང་གིས་བརྒྱན༔ མྱུར་མགྱོགས་གཟེར་འདེབས་ཐུན་རྫས་འབར་བས་བསྐོར༔ དུས་མཐའི་མེ་ལྟར་འབར་བའི་ཟོར་ཆེན་འདིས༔ ཕོ་རྒྱུད་ཁྲོ་བོའི་དྲག་སྔགས་བཟློག་ཏུ་གསོལ༔ མོ་རྒྱུད་མ་མོའི་ཐུན་སྔགས? ཡི་དམ་མཁའ་འགྲོའི་བཀའ་ཆད? སྡེ་བརྒྱད་དྲེགས་པའི་ཕོ་ཉ? ཕྱོགས་སྐྱོང་བཅུ་ཡི་དམོད་པ? གླིང་བཞི་སྐྱེ་བོའི་མདའ་ཟོར? ཡུག་པ་བུད་མེད་དམོད་ཟོར? འདྲེ་རྒོད་འབྱུང་པོའི་བརླག་ལྟ? ཡུལ་ལྷ་གཞི་བདག་ཆོ་འཕྲུལ? མ་ཡི་སྲིན་མོའི་བསུན་མ? བནྡེ་སྔགས་པའི་ཧོཾ་སྦྲ? གཡུང་དྲུང་བོན་གྱི་མཐུ་གཏད? དྲག་སྔགས་སྣ་ཚོགས་སྦྱོར་བ? གཟའ་ཀླུ་ས་བདག་གནོད་པ? ལོ་ཟླ་ཞག་དུས་སྐག་རིགས? སྟོང་ཕྲག་བརྒྱད་བཅུའི་བགེགས་རིགས? ཚེ་འཕྲང་བདུད་ཀྱི་བར་ཆད? མི་མཐུན་རྐྱེན་ངན་སྣ་ཚོགས? བཟློག་གོ་དམར་ནག་གཏོར་མའི་དབལ་གྱིས་བཟློག༔ བསྒྱུར་རོ་ཞིང་བཅུ་ཚང་བའི་དགྲ་ལ་སྒྱུར༔
ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཧཱུྃ་ཏྲིག་ར་ཛཿཐུན་བྷྱོཿ དགྲ་ལ་བྷྱོཿ དགྲ་ལ་ཟློག༔ རཾ་ཧ་ལ་ཡ་མཱ་ར་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ ཀྲག་ཧད་པ་ན་ག་ཡེ་བྷྱོ་བྷྱོཿ དགྲ་ལ་བྷྱོཿ དགྲ་ལ་བཟློག༔
ཤག་རཀྟ་རྦད་ཏྲི་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ མཱ་ར་ཡ་རྦད་བྷྱོཿདུན་བྷྱོཿཐུན་བྷྱོཿརཀྴ་བྷྱོཿ བྱད་ཁ་རྦོད་གཏོང་ཐམས་ཅད་དགྲ་ལ་བྷྱོ་བྷྱོཿ དགྲ་ལ་ཟློག་ཟློག༔ ཅེས་བཟློག་སྔགས་ལན་དགུ་སོགས་གང་ལྕོགས་བྱ། དེ་ནས་རྩང་བསྐུལ་ནི། རྩང་ཕུར་རཀྟས་བྲན་ཞིང༌། ཧཱུྃ༔
དུར་ཁྲོད་ཕོ་བྲང་འབར་བའི་ཀློང་དཀྱིལ་ནས༔ ཕོ་ཉ་རྩང་གི་ལྷ་ཚོགས་སྐུར་བཞེངས་ཤིག༔ ལས་མཁན་ཤན་པས་བཟློག་བསྒྱུར་དུས་ལ་བབ༔ ཁྲག་མཆོད་བདུད་རྩི་འབར་བ་འདི་བཞེས་ལ༔ རྐྱེན་ངན་བར་ཆད་བཟློག་པའི་ཕྲིན་ལས་མཛོད༔ ཧཱུྃ༔ རྣོ་དབལ་ཞེ་སྡང་དྲག་པོའི་རྩང་ཕུར་འདི༔ ཆོས་སྐྱོང་དམ་ཅན་ཕོ་ཉ་འཚོགས་པའི་གནས༔ ཆེ་ཆུང་ཚད་ནི་རི་རབ་འབར་བ་ཙམ༔ མང་ཉུང་ཚད་ནི་བསྐལ་པའི་བྱེ་མ་ཙམ༔
མཐོ་དམན་ཚད་ནི་སྲིད་གསུམ་དབྱིངས་དང་མཉམ༔ རྣོ་ངར་ཚད་ནི་བདུན་འགྱུར་ཆུ་གྲི་ཙམ༔ མྱུར་མགྱོགས་ཚད་ནི་ཀི་ཀང་འགྱུ་བའི་གཟུགས༔ གཏུམ་དྲག་ཚད་ནི་གསོད་བྱེད་གཤིན་རྗེ་རྔམ༔ རྩེ་མོར་ཧཱུྃ་ལས་མེ་རི་ཝ་ལ་ལ༔ སྐེད་པར་བྷྱོ་ཡིག་དམ་ཅན་འཚོགས་པའི་གནས༔ རྩ་བར་ཛཿཡིག་མུན་པ་ཐིབས་སེ་ཐིབ༔ ལས་ཀྱི་ཕོ་ཉ་རྔམ་པའི་རྩང་ཕུར་ཁྱོད༔ ཁྲག་མཆོད་བདུད་རྩི་འབར་བ་འདི་བཞེས་ལ༔ དམ་ཉམས་གདུག་པའི་སྙིང་ལ་ད་ཐོབ་ཅིག༔
ཕ་རོལ་བྱད་མ་རྦོད་གཏོང་རྩང་གི་བཟློག༔ ཧཱུྃ༔ རྩེ་མོར་བྱ་ཁྱུང་གཤོག་སྒྲ་འུ་རུ་རུ༔ སྐད་ལ་ལྕགས་སྡིག་སྐན་སྒྲ་ཐགས་སེ་ཐག༔ རྩ་བར་ངུར་ཕག་ངུར་སྒྲ་འུ་རུ་རུ༔ ཡང་སྤྲུལ་ཕོ་ཉ་དམོད་པའི་རྩང་ཕུར་གྱི༔ ཁྲག་མཆོད་བདུད་རྩི་འབར་བ་འདི་བཞེས་ལ༔ དམ་ཉམས་གདུག་པའི་སྙིང་ལ་ད་ཐོབ་ཅིག༔ ས་བདག་ཀླུ་ཡི་དུག་མདའ་བཟློག་ཏུ་གསོལ༔ ཧཱུྃ༔
རྩེ་མོར་ཀི་ཀང་ཁྱབ་མཇུག་ནག་པོ་འགྱུ༔ སྐེད་པར་ཁྱུང་ཆེན་དམག་ཚོགས་ཐིབས་སེ་ཐིབ༔ རྩ་བར་དགེ་བསྙེན་དགྲ་འཛིན་ཁྱུགས་སེ་ཁྱུག༔ གཏེར་སྲུང་ཕོ་ཉས་དམོད་པའི་རྩང་ཕུར་ཁྱོད༔ ཁྲག་མཆོད་བདུད་རྩི་འབར་བ་འདི་བཞེས་ལ༔ དམ་ཉམས་གདུག་པའི་སྙིང་ལ་ད་ཐོབ་ཅིག༔ ལོག་སྦྱོར་མི་ཁ་གླིང་བཞི་བཟློག་ཏུ་གསོལ༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ ལྷ་སྲིན་འཁྲུགས་པའི་ཆོ་འཕྲུལ་ཟློག༔
གཟའ་དང་ལྷ་སྲིན་བར་ཆོད་ཟློག༔ ལོ་ཟླ་ཞག་དུས་སྐག་རིགས་ཟློག༔ ཕྱི་ནང་བར་ཆད་དགྲ་ལ་ཟློག༔ བཟློག་བསྒྱུར་ཕྲིན་ལས་འགྲུབ་པར་མཛོད༔ བྷྱོ་བྷྱོ་ཟློག་ཟློག༔ རྦད་མྱོག་ཤག་ཐུམ་བཾ་རིལ་མཱ་ར་ཡ་ཟློག་ཟློག༔ དེ་ནས་ཁྱུང་བཟློག་ནི། ཧཱུྃ༔ སྲིད་པའི་རི་རབ་འབར་བའི་རྩེ་མོ་ནས༔ ཁྲོ་རྒྱལ་སྤྲུལ་པའི་བྱ་ཁྱུང་གྷ་རུ་ཌ༔
མི་མངོན་དབྱིངས་ནས་ཐུགས་རྗེའི་སྐུ་བཞེངས་ཤིག༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དེང་འདིར་བཟློག་སྒྱུར་ཕྲིན་ལས་མཛད་དུ་གསོལ༔ ཧཱུྃ༔ རྣལ་འབྱོར་བདག་ཅག་དཔོན་སློབ་འཁོར་བཅས་ལ༔ གཞན་གྱི་བསམ་སྦྱོར་གདུག་སེམས་སྡང་བ་ཡི༔ མཚེ་ཟོར་ཉུངས་ཟོར་འཕེན་པ་དགྲ་ལ་ཟློག༔ གནམ་ནས་དལ་ཁ་འབེབས་པ་དགྲ? ས་ནས་དུག་མདའ་ལོང་བ? བར་ནས་གྲི་བཙན་ལོངས་བ? ཕྱོགས་ནས་མ་མོའི་ནད་ཡམས? བར་སྣང་འབྱུང་པོའི་ཐོད་ཟོར་དགྲ? གླིང་བཞི་སྐྱེ་བོའི་མཚོ་ཟོར? ནག་མོ་སུག་པའི་ཐལ་ཟོར? བན་བོན་སྔགས་པའི་ཧོཾ་སྦྲ? མནན་བསད་གཏད་ཅིང་གཟེར་བ? ཞང་ཞུང་བོན་པོའི་མཐུ་ཟོར? རིགས་ངན་བཤན་པའི་དམོད་པ? རྒྱལ་པོའི་བཀའ་ཡི་ཆད་པ? ཡུལ་མི་ངན་མཚན་འབུ་ཤུ? བརྡ་ཐན་ལྟས་ངན་སྣ་ཚོགས? འདབ་ཆགས་སྡེར་ཆགས་ལྟས་ངན? གོད་ཁ་ཕུང་གྱོད་ཁ་མཆུ་དགྲ? ལོ་ཟླ་ཞག་དུས་སྐག་རྐྱེན? ཕྱི་ནང་བར་ཆོད་བཟློག་པའི་ཕྲིན་ལས་མཛོད༔ ཨོཾ་ཏྲི་ཁྲོཾ་ཡ་བྷྱོཿ ཛ་ཏྲི་ཡ་བྷྱོཿ
ཉེ་ལོ་ཐུན་ཡ་བྷྱོཿ ཏེ་ལོ་ཤ་ཡ་བྷྱོཿ ནི་ལོ་ཤ་ཡ་བྷྱོཿ རྦད་ཏྲི་ཁ་ཐུན་ནག་པོ་དགྲ་ལ་བྷྱོཿ
བཟློག་སྔགས་ནི། ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཧཱུྃ་ཏྲིག་ར་ཛཿཐུན་བྷྱོཿ དགྲ་ལ་བྷྱོཿ དགྲ་ལ་ཟློག༔ རཾ་ཧ་ལ་ཡ་མཱ་ར་ཡ་བྷྱོ་བྷྱོཿ
དགྲ་ལ་བྷྱོཿ དགྲ་ལ་ཟློག༔ ཀྲག་ཧད་པ་ན་ག་ཡེ་བྷྱོ་བྷྱོཿ དགྲ་ལ་བྷྱོཿ དགྲ་ལ་བཟློག༔ ཤག་རཀྟ་རྦད་ཏྲི་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ མཱ་ར་ཡ་རྦད་བྷྱོཿདུན་བྷྱོཿཐུན་བྷྱོཿརཀྴ་བྷྱོཿ བྱད་ཁ་རྦོད་གཏོང་ཐམས་ཅད་དགྲ་ལ་བྷྱོ་བྷྱོཿ
དགྲ་ལ་ཟློག་ཟློག༔ བཟློག་སྔགས་ཅི་ནུས་མཐར་ཐལ་རྡེབ་ནི། ན་མོཿ སངས་རྒྱས་ཆོས་དང་དགེ་འདུན་ཏེ༔ དཀོན་མཆོག་རིན་ཆེན་རྣམ་པ་གསུམ་གྱི་བཀའ༔ བླ་མ་ཡི་དམ་བདེ་གཤེགས་རྩ་བ་གསུམ་གྱི་བྱིན་རླབས༔ ཏིང་འཛིན་སྔགས་རྒོད་རྫས་ཀྱི་སྦྱོར་བའི་ནུས་མཐུ༔ ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་མི་བསླུ་བའི་བདེན་པས༔ བདག་དང་རྒྱུ་སྦྱོར་འཁོར་དང་བཅས་པར༔ སྔོན་གྱི་ལས༔
འཕྲལ་གྱི་རྐྱེན༔ ཕ་རོལ་གྱི་རྦོད་གཏོང་༔ རིགས་སྔགས་ཀྱི་སྦྱོར་བ༔ མནན་བསྲེགས་གཏད་ཅིང་གཟེར་བ༔ བསམ་ངན་སྦྱོར་རྩུབས༔ ཆག་ཆེ་ཉམས་ང་བའི་རྨི་ལྟས་མཚན་མ་ངན་པ་ཐམས་ཅད༔ བྱད་མ་རང་གཤེད་རང་ལ་ཟུག་ཏེ་ཕྱིར་བཟློག་པར་གྱུར་ཅིག༔ མེད་པར་གྱུར་ཅིག༔ ཞི་བར་གྱུར་ཅིག༔ ལན་གསུམ།
ཨོཾ་ལོཀ་ཀྲི་པཱ་ལ་ནན༔ སཱ་ག་པ་ཤ་ནན༔ ནཱ་ག་དུ་དུ་ནན༔ མ་མཾ་མ་མཾ༔ ཙིརྩ་ཙིརྩ༔ བཾ་རུ་ལུ་བཾ་རུ་ལུ༔ རྦད་ཏྲ་ཀཽ་ཤ་ཡ༔ རྦད་ཏྲ་ཀཽ་ཤ་ཡ༔ ཧོ་ར་ཧོ་ར༔ ཙི་དུ་ཙི་དུ་སོད༔
ཤིག་ལྷུ་རུ་གཏུབ༔ ཧ་ལ་པ་ཏི་ནན༔ འཁོར་བ་ཐུལ༔ གནོད་བྱེད་དགྲ་བགེགས་འབྱུང་པོ་ཀཱ་བ་ཙིར་བརླག་བརླག༔ གནོད་བྱེད་ཤ་ཏྲུཾ་མཱ་ར་ཡ་རྦད་རྦད༔ ཅེས་དང༌། བཀའ་ལྟར་མི་བྱེད་ཅིང་དམ་ལ་མི་གནས་པའི་རིགས་ཐམས་ཅད་འདིར་མ་གནས་པར་གཞན་དུ་དེངས་ཤིག༔ སྲིད་པ་སྤྱི་ནས་ཤིག་ཅིག༔ སྲིད་གསུམ་རྨིང་ནས་རྒྱེལ་ཅིག༔ འཁོར་བ་སྟེང་ཕྱུངས་ཤིག༔
བསྐལ་པའི་མེས་སྲེགས་ཤིག༔ དམ་ཚིག་དམོད་པས་རྡེགས་ཤིག༔ བཀའ་ཡི་ཆད་པ་ཆོད་ཅིག༔ གནམ་ལྕགས་ཐོག་གི་རལ་གྲིས་སྤྱི་བོའི་གཙུག་ནས་ཁོས་ཤིག༔ སུམྦྷ་ནིའི་ནོན་ཅིག༔ སྲིད་གསུམ་གར་གནས་ཀྱང་སྡིག་ཆེན་གྲོགས་ཀྱི་སྟེང་དུ་གནམ་ལྕགས་རྡོ་རྗེས་ཆར་ཕོབས་ཞིག༔ གནོད་བྱེད་ཤ་ཏྲུཾ་མཱ་ར་ཡ་ཕཊ྄ཿ སྦྱོར་བ་ངན་པ་འདིས་ཐུལ་ཅིག༔ ཅེས་དང༌། བཀའ་བསྒོ་འདི་ཡི་ནུས་པ་ཡིས།
ཐལ་ཕྱེ་རླུང་གིས་གཏོར་བ་ལྟར། གནོད་བྱེད་དེ་རུ་གནས་མི་འགྱུར༔ བྱད་ཕུར་རྦོད་གཏོང་རང་གཤེད་དབབ། ཅེས་པའི་ཆེ་བ་བརྗོད། གཏོར་འབུལ་མཐར་དབྱུང༌། ཆད་མདོ་གཏོང་བ་ནི། ཧཱུྃ༔ འོག་མིན་གནས་དང་མེ་རི་འབར་བ་ནས༔ ལྷ་སྲིན་སྡེ་དཔོན་དྲེགས་སྡེས་ཁས་བླངས་བཞིན༔ གཏོར་མ་བཞེས་ལ་གསང་སྔགས་བསྟན་པ་སྐྱོངས༔
མ་རུངས་དགྲ་བགེགས་ཐལ་བ་རྡུལ་དུ་རློག༔ ཨོྃ་ཀྲོ་ཏ་ཀྲོ་ཏི་ཧེ་རུ་ཀ་ལ་ཡཀྴ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བརྟན་མ་སྐྱོང་བ་ནི། ཧཱུྃ༔ བོད་ཁམས་སྐྱོང་མཛད་བརྟན་མ་སྐྱོང་བའི་ཚོགས༔ ལྷབ་ལྷུབ་རྒྱན་སྤྲས་གར་སྒྱུར་གཏོར་མ་ལོངས༔ འཛམ་གླིང་འདི་རུ་བདག་གནས་ཡུལ་གྲུའི་ཚོགས༔ ཚེ་ཆོས་ཟས་ནོར་ལོངས་སྤྱོད་བཀྲ་ཤིས་སྤེལ༔ ཨོྃ་མ་མ་ཏིང་ཏིང་རཀྨོ་རཀྴ་ཨི་དཾ་བྷ་ལིངྟ་ཁ་ཁ་ཁཱ་ཧི༔ རྟ་བྲོ་བརྡུང་བ་ལ་འགུགས་པ་སྔོན་དུ་འགྲོ་བས།
ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་རྡུང་༔ ཆེམ་ཆེམ་དགྲ་བོའི་མགོ་ནས་རྡུང་༔ མནན་མནན་ནམ་ཡང་མ་ལྡང་ཞིག༔ ཨོཾ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན༔ གཏོར་གཞོང་ཁ་ཡར་བཟེད་ནས་སློབ་དཔོན་གྱིས་འབྲུ་འཐོར། དེ་ནས་དངོས་གྲུབ་འགུགས་པ་ནི། ཧཱུྃ༔ ལྕང་ལོ་ཅན་གྱི་ཁྱབ་བདག་ཧེ་རུ་ཀཿ
བཅོམ་ལྡན་དྲེགས་པ་ཟིལ་གནོན་དཀྱིལ་འཁོར་གྱི༔ དབང་བསྐུར་སྐུ་གསུང་ཐུགས་ཀྱི་དངོས་གྲུབ་སྩོལ༔ ལྷ་སྲིན་དབང་དུ་འདུ་བའི་ཕྲིན་ལས་མཛོད༔ ཨོྃ་ས་མ་ཡ་བཛྲ་དྷ་ར་སིདྡྷི་ཕ་ལ་ཧཱུྃ༔ ཚེ་འགུགས་པ་ནི། ཧཱུྃ༔ སྣང་མཐའ་རིག་འཛིན་འཆི་མེད་ཚེ་ཡི་བདག༔ གསང་བའི་བདག་པོའི་ལྷ་ཚོགས་འཁོར་བཅས་ཀྱིས༔ ཐུགས་ལས་སྤྲུལ་པའི་མཁའ་འགྲོ་མགྱོགས་མ་འབུམ༔ ཕྱག་ན་མདའ་དར་ཚེ་ཡི་བུམ་པ་འཛིན༔
ཡང་སྤྲུལ་མགྱོགས་མ་སྟོང་ཁམས་ཁེང་བར་འཕྲོས༔ ཕྱི་ནང་སྣོད་བཅུད་ཚེ་ཡི་བཅུད་བསྡུས་ལ༔ སྐལ་ལྡན་རྣལ་འབྱོར་བདག་གི་ལུས་ལ་བསྟིམ༔ ཚེ་ཡི་རིལ་བུ་འདོད་ཡོན་སྲིད་ཀྱི་མཆོག༔ འཆི་མེད་བདུད་རྩི་འཇའ་ལུས་སྒྲུབ་པའི་རྫས༔ དེང་འདིར་རྣལ་འབྱོར་བདག་གི་ལུས་བསྟིམ༔ ཧྲཱིཿཡིག་དམར་པོ་འོད་ཟེར་ལྡན་པར་བསྒོམ༔ སྙིང་གའི་དབུས་སུ་ཚེ་ཡི་གྭའུ་ལ༔ ཐིམ་པས་འཆི་མེད་རིག་འཛིན་མྱུར་ཐོབ་ཤོག༔ ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ༔
ཚེ་ཡི་དངོས་གྲུབ་ཏུ་རོལ། མཆོད་བསྟོད་ནི། ཨོཾ་བཛྲ་པཱ་ཎི་ས་པ་རི་ཝཱ་ར་བཛྲ་ཨརྒྷཾ?ཤབྡ་མ་ཧཱ་པཉྩ་ཨ་མྲྀ་ཏ་བྷ་ལིངྟ་ཁ་ཁ་ཁཱ་ཧི། ཧཱུྃ། དཔལ་ཆེན་ཐུགས་མཆོག་འཇིགས་བྱེད་གར་དགུའི་བརྒྱན། ། རྡོ་རྗེ་ཁྱུང་ཆེན་དབུ་རྒྱན་ཕྱག་མཚན་རྫོགས། ། རྒྱུད་སྲུང་ཁྱབ་འཇུག་བྱ་རོག་གདོང་ཅན་བཅས། ། དཀྱིལ་འཁོར་སྐུ་གསུམ་ལྷ་ལ་ཕྱག་འཚལ་བསྟོད། བཟོད་གསོལ་ནི། མ་འབྱོར་པ་དང་ སོགས་ནས་ བཟོད་པར་གསོལ།
ཡིག་བརྒྱ་དབྱངས་གསལ་རྟེན་འབྲེལ་སྙིང་པོ་རྣམས་བརྗོད། བརྟན་བཞུགས་སྤྱི་ལྟར་བྱ། དེ་ནས་དཀྱིལ་འཁོར་བསྡུ་བ་ནི། ཧཱུྃ༔ སྣང་སྟོང་འཇའ་ཚོན་ཆུ་ཟླའི་དཀྱིལ་འཁོར་ལྟར༔ མི་དམིགས་ལྷ་ཚོགས་དབྱིངས་རིག་ཀློང་ལ་ཐིམ༔ དྲན་རིག་ཆོས་སྐུའི་རྒྱལ་ས་ཟིན་གྱུར་ནས༔ མ་བཅོས་སྤྲོས་བྲལ་ངང་ལ་ཨཱ་རུ་ལྡང་༔ ཨ་ཨ་ཨཱཿ བསྔོ་བ་སྨོན་ལམ་ནི།
ཧོཿ བསྔོ་བྱ་ཡེ་ནས་མ་གྲུབ་སྦྱིན་གཏོང་བྲལ༔ བསྔོ་མཁན་བྱེད་པོ་མ་དམིགས་གཉུག་མའི་གཤིས༔ བསྔོ་འབྲས་འཁོར་གསུམ་ཡོངས་དག་དགེ་བ་བསྔོ༔ ཀུན་ཀྱང་ས་བཅུའི་རྩེར་སོན་བྱང་ཆུབ་ཤོག༔ ཅེས་པས་དགེ་བ་བསྔོ། བཀྲ་ཤིས་བྱ་བ་ནི། ཧཱུྃ༔ ནམ་མཁའི་གོས་ཅན་སྲིད་གསུམ་ལྟོ་བར་འགེངས༔ འབར་བའི་ཕོ་ཉ་མཁའ་ལྡིང་དབྱིངས་ལ་འགྱེད༔
རླུང་ཞགས་འགེངས་པ་དབུ་མའི་ཕོ་ཉ་རྒྱུ༔ ཟིལ་གནོན་དཀྱིལ་འཁོར་ལྷ་ཚོགས་བཀྲ་ཤིས་ཤོག༔ ཅེས་བཀྲ་ཤིས་བསྔོ་སྨོན་རྒྱས་པར་བྱའོ།། ༈ ཉིན་ཐ་མ་འཕང་བ་དྲག་པོ་གཡུལ་འགྱེད་ལ། གྲོལ་ཉིན་བརྒྱུད་འདེབས་ནས། བཟློག་པ་གྲངས་བསགས་ནས་ཐལ་རྡེབ་བར་སྔར་ལྟར་ལ། ཨོཾ་བཛྲ་པཱ་ཎི་ས་པ་རི་ཝཱ་ར་བཛྲ་ཨརྒྷཾ?ཤབྡ་མ་ཧཱ་པཉྩ་ཨ་མྲྀ་ཏ་བྷ་ལིངྟ་ཁ་ཁ་ཁཱ་ཧི། ཅེས་བཟློག་མཆོད་རྣམས་བཟློག་པར་སྟོབ། ཧཱུྃ། དཔལ་ཆེན་ཐུགས་མཆོག་འཇིགས་བྱེད་གར་དགུའི་བརྒྱན། །
རྡོ་རྗེ་ཁྱུང་ཆེན་དབུ་རྒྱན་ཕྱག་མཚན་རྫོགས། ། རྒྱུད་སྲུང་ཁྱབ་འཇུག་བྱ་རོག་གདོང་ཅན་བཅས། ། དཀྱིལ་འཁོར་སྐུ་གསུམ་ལྷ་ལ་ཕྱག་འཚལ་བསྟོད། ཅེས་བསྟོད། མདུན་བསྐྱེད་ལྷ་ཚོགས་ནམ་མཁར་བཏེགས་ལ། སྥ་ར་ཎ་ཕཊ྄ཿ ཀྱིས་དབྱེ་བའི་རྒྱས༔ སྐད་ཅིག་མདུན་བསྐྱེད་གཏོར་མའི་ཡེ་ཤེས་པ༔ ནམ་མཁར་གཤེགས་ཤིང་གཟུ་དཔང་མཛད་པར་གྱུར༔ སཾ་ཧ་ར་ཎ་ཧཱུྃ་ གིས་བསྡུ་རྒྱ་བཅས༔
སྐབས་དེར་སྲུང་ཟློག་འཁོར་ལོ་ཁ་བསྒྱུར། མདུན་བསྐྱེད་དམར་ཆེན་གཏོར་མའི་དམ་ཚིག་པ༔ བདག་གི་སྙིང་ཁའི་ཧཱུྃ་ལ་ཐིམ་པར་གྱུར༔ ས་མ་ཡ་དགྲ་བགེགས་ཧ་ལ་ཧ་ལ་ཧཱུྃ་ཕཊ྄ཿ སླར་ཡང་སྔར་བཞིན་གཏོར་ཆེན་སྐད་ཅིག་གིས༔ ཁྲོ་གཏུམ་མི་བཟད་འབར་བའི་སྤྲིན་འཕྲོ་བ༔ འཕང་བ་ཙམ་གྱིས་སྟོང་གསུམ་བརླག་ནུས་པའི༔ ཧ་ལ་ཧ་ལའི་སྡོང་པོ་ཆེན་པོར་གྱུར༔ ཨོཾ་བཛྲ་ཙཎྜ་ཧེ་ཀྲོ་ཏ་ཀ་ལ་སེ་ན་ཙཀྲ་ལོ་ཧི་ཙཀྲ་ཏི་ཀྲི་ཙཀྲ་ཡ་གནོད་བྱེད་འབྱུང་པོ་བྱད་མ་རྣམས་ཀྱི་སྲོག་རྩ་ལ་རྦད་རྦད༔ ཨོཾ་ཀྲོ་ཏི་མ་ཏྲི་བཾ་བྷྱོ་ཙ་ཏུར་མུ་ཁ་རཾ་ཧ་ལ་ཡ་ཕ་རོལ་གྱི་བྱད་ཟོར་ཕུར་ཁ་ངན་པ་ཐམས་ཅད་བྷྱོ་བྷྱོ་ཟློག་ཟློག༔
ས་མ་ཡ་ཧ་ལ་ཧ་ལ་ཟོར་ཡ་ཟོར་ཡ་ཐུན་ཡ་ཐུན་ཡ་དགྲ་བགེགས་ནྲྀ་ཏྲི༔ སརྦ་ཤ་ཏྲུཾ་མཱ་ར་ཡ་རྦད་སོད་ཕཊ྄ཿ ཅེས་གྲངས་མང་བཟླས་ཤིང་ཐུན་ཟོར་གྱི་རྫས་ལ་སྔགས་ཀྱི་རྣོ་ངར་བཏགས། དེ་ལྟར་གཏོར་ཆེན་དྲག་པོའི་ཟོར་དུ་བསྒྲུབས་ལ། འགུགས་གཞུག་བྱས་ཏེ། ཐུགས་དམ་བསྐུལ་བ་ནི། ཧཱུྃ༔ དཔལ་ཆེན་ལྷ་ཚོགས་ཐུགས་དམ་དབྱིངས་ནས་བསྐུལ༔ རིག་འཛིན་སྒྲུབ་པའི་ཕྱི་ནང་འགལ་རྐྱེན་སོལ༔ ཤ་ཁྲག་དམར་གྱི་གཏོར་མ་འདི་བཞེས་ལ༔
མ་རུངས་བྱད་ཟོར་བཟློག་པའི་ཕྲིན་ལས་མཛོད༔ ཨོཾ་ཧེ་རུ་ཀ་ཀྲོ་ཏི་ཤྲཱི་ཙཎྜ་ཨ་ཨི་དཾ་བྷ་ལིངྟ་ཁ་ཁ་ཁཱ་ཧི༔ གཏོར་མ་ཕུལ། སྡེ་བརྒྱད་གསེར་སྐྱེམས་འདོན། སྒོ་ཕྱི་རུ་གསེར་སྐྱེམས་གཏོར་ཞིང༌། ཧཱུྃ༔ ཕྱོགས་བཅུར་བཞུགས་པའི་རྒྱལ་བ་རིག་འཛིན་ལྷ༔ མི་མངོན་དབྱིངས་ནས་ཐུགས་རྗེའི་སྐུར་བཞེངས་ཤིག༔ རིན་ཆེན་གསེར་སྐྱེམས་གཉེན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔
དེང་འདིར་རྣལ་འབྱོར་བདག་གི་རྒྱབ་བརྟེན་མཛོད༔ ཧཱུྃ༔ ཡི་དམ་ཆེ་མཆོག་ཕྱི་ནང་གསང་བའི་ལྷ༔ མཁའ་འགྲོ་དམ་ཅན་ཆོས་སྐྱོང་སྲུང་མ་རྣམས༔ རིན་ཆེ་གསེར་སྐྱེམས? མ་ཉེས་གཟུ་དཔང་? དེང་འདིར་རྣལ་འབྱོར? ཧཱུྃ༔ དམ་ཅན་གཏེར་སྲུང་ལས་ཀྱི་རྫུ་འཕྲུལ་ཅན༔ དྲག་རྩལ་འཆང་བའི་མྱུར་མགྱོགས་ཕོ་ཉ་རྣམས༔ རིན་ཆེན་གསེར་སྐྱེམས? མ་ཉེས་གཟུ་དཔུང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་གི་རྒྱབ་བརྟེན་མཛོད༔ ཧཱུྃ༔
ལྷ་སྲིན་སྡེ་བརྒྱད་གཞི་བདག་དྲག་རྩལ་ཅན༔ མཁའ་ལ་འགྱུ་ཞིང་གདོངས་ལ་གནས་པ་དང་༔ ལོ་ཟླ་ཞག་དུས་ཆུ་ཚོད་དབང་བ་རྣམས༔ རིན་ཆེན་གསེར? དེ་རིང་དྲག་པོ་གཏོར་མའི་ཟོར་ལམ་ཕྱེས༔ གདོང་དུ་མ་སྡོད་གཡས་གཡོན་སྐུ་བཟུར་ཅིག༔ མ་རུངས་དམ་ཉམས་དགྲ་ལ་ཟོར་སྣ་དྲོངས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་སྒོ་དབྱེ་བ་ནི། ཕྱག་རྒྱ་བཞི་ལ། ཕྱག་མཚན་བཞི་ཐོགས་ལ་གསེར་སྐྱེམས་དང་བཅས།
ཧཱུྃ་ཛཿ ཤར་ཕྱོགས་ཁྲོ་མོ་སྟག་གདོང་མ༔ གསེར་སྐྱེམས་མཆོད་པ་འདི? དྲག་པོའི་ཕོ་བྲང་ཤར་སྒོ་ཕྱེས༔ དམག་དཔུང་བསྐྱེད་ཕྱིར་བཞེས་སུ་གསོལ༔ ཧཱུྃ་ཧཱུྃ༔ ལྷོ་ཕྱོགས་ཁྲོ་མོ་དྲེད་གདོང་མ༔ གསེར་སྐྱེམས? དྲག་པོའི་ཕོ་བྲང་ལྷོ་སྒོ་ཕྱེས༔ དམག་དཔུང་? ཧཱུྃ་བཾ༔ ནུབ་ཕྱོགས་ཁྲོ་མོ་དོམ་གདོང་མ༔ གསེར་སྐྱེམས? དྲག་པོའི་ཕོ་བྲང་ནུབ་སྒོ་ཕྱེས༔
དམག་དཔུང་? ཧཱུྃ་ཧོཿ བྱང་ཕྱོགས་ཁྲོ་མོ་སྤྱང་གདོངས་མ༔ གསེར་སྐྱེམས? དྲག་པོའི་ཕོ་བྲང་བྱང་སྒོ་ཕྱེས༔ དམག་དཔུང་བསྐྱེད་ཕྱིར་བཞེས་སུ་གསོལ༔ ཅེས་སྒོ་དབྱེ་ཞིང་གསེར་སྐྱེམས་བཏེག་གོ ། སྲུང་མའི་གཏོར་འབུལ་མཐར་དབྱུང༌། དེ་ནས་ཆད་མདོ་བྱ་བ་ནི། ཧཱུྃ༔ འོག་མིན་གནས་དང་མེ་རི་འབར་བ་ནས༔ ལྷ་སྲིན་སྡེ་དཔོན་དྲེགས་སྡེས་ཁས་བླངས་བཞིན༔
གཏོར་མ་བཞེས་ལ་གསང་སྔགས་བསྟན་པ་སྐྱོངས༔ མ་རུངས་དགྲ་བགེགས་ཐལ་བ་རྡུལ་དུ་རློག༔ ཨོྃ་ཀྲོ་ཏ་ཀྲོ་ཏི་ཧེ་རུ་ཀ་ལ་ཡཀྴ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཆད་མདོའི་གཏོར་མ་བཟློག་པར་སྟོབ། ཟོར་བསྐུལ་གསེར་སྐྱེམས་ནི། ཧཱུྃ༔ རྒྱལ་བ་རིག་འཛིན་སྲུང་མ་རྣམས༔ མི་མངོན་ཐུགས་རྗེའི་ཀློང་ནས་བཞེངས༔ དམག་དཔུངས་བསྐྱེད་ལ་རུ་མཚོན་ཕྱོར༔ རྣལ་འབྱོར་བདག་གི་རྒྱབ་བརྟེན་མཛོད༔
ཟོར་སྣ་སྡང་བའི་དགྲ་ལ་དྲོངས༔ མ་མོ་མཆེད་བཞིའི་དུས་ལ་བབས༔ ཆོས་སྐྱོངས་དམ་ཅན་དུས་ལ་བབས༔ གསེར་སྐྱེམས་མཆོད་འདི་བཞེས་ལ༔ དགྲ་བགེགས་སྒྲོལ་བའི་ཕྲིན་ལས་མཛོད༔ རྐང་གླིང་སྔོན་དུ་ལན་གསུམ་བཏང༌། དེ་ནས་ཞྭ་གོས་སྦྲེང་འཆོར་རོལ་མོ་དང་བཅས་རུ་དར་སྒྲེངས། གཏོར་ཆེན་བཏེགས། སེར་སྦྲེང་གྱིས་མདུན་བསུས་ལ་སློབ་དཔོན་གྱིས་རྟིང་བདས་ནས་འཕེན་སར་འབྱོར་བ་དང་སློབ་དཔོན་གྱི་ཕྱག་ཏུ་དར་ནག་དང་གསེར་སྐྱེམས་ཕུལ་ལ། སྤྲོ་ན་འཆམ་སྟབས་དང་བཅས།
ཨོཾ་ཨཱཿཧཱུྃ༔ གཏན་གྱི་སྐྱབས་གནས་དཀོན་མཆོག་རྩ་གསུམ་ལྷ༔ མཆོད་པར་འོས་པ་འཇིག་རྟེན་དྲེགས་པའི་ཚོགས༔ མ་ལུས་འཁོར་བཅས་གསེར་སྐྱེམས་མཆོད་པ་བཞེས༔ དེང་འདིར་རྣལ་འབྱོར་བདག་གི་གཟུ་དཔང་མཛོད༔ ལན་གསུམ། བདེན་རྫུན་གཟུ་དཔང་གསོལ་བ་ནི། ཧཱུྃ༔ ཕྱོགས་བཅུར་བཞུགས་པའི་རྒྱལ་བ་རིག་འཛིན་ལྷ༔ མི་མངོན་དབྱིངས་ནས་ཐུགས་རྗེའི་སྐུར་བཞེངས་ཤིག༔
རིན་ཆེན་གསེར་སྐྱེམས་གཉེན་པོ་འདི་བཞེས་ལ༔ མ་ཉེས་གཟུ་དཔང་མཛོད་ཅིག་ཐུགས་དམ་ཅན༔ དེང་འདིར་རྣལ་འབྱོར་བདག་གི་རྒྱབ་བརྟེན་མཛོད༔ ཧཱུྃ༔ ཡི་དམ་ཆེ་མཆོག་ཕྱི་ནང་གསང་བའི་ལྷ༔ མཁའ་འགྲོ་དམ་ཅན་ཆོས་སྐྱོང་སྲུང་མ་རྣམས༔ རིན་ཆེ་གསེར་སྐྱེམས? མ་ཉེས་གཟུ་དཔང་? དེང་འདིར་རྣལ་འབྱོར? ཧཱུྃ༔ དམ་ཅན་གཏེར་སྲུང་ལས་ཀྱི་རྫུ་འཕྲུལ་ཅན༔ དྲག་རྩལ་འཆང་བའི་མྱུར་མགྱོགས་ཕོ་ཉ་རྣམས༔ རིན་ཆེན་གསེར་སྐྱེམས? མ་ཉེས་གཟུ་དཔུང་མཛོད་ཅིག་ཐུགས་དམ་ཅན༔
དེང་འདིར་རྣལ་འབྱོར་བདག་གི་རྒྱབ་བརྟེན་མཛོད༔ ཧཱུྃ༔ ལྷ་སྲིན་སྡེ་བརྒྱད་གཞི་བདག་དྲག་རྩལ་ཅན༔ མཁའ་ལ་འགྱུ་ཞིང་གདོངས་ལ་གནས་པ་དང་༔ ལོ་ཟླ་ཞག་དུས་ཆུ་ཚོད་དབང་བ་རྣམས༔ རིན་ཆེན་གསེར? དེ་རིང་དྲག་པོ་གཏོར་མའི་ཟོར་ལམ་ཕྱེས༔ གདོང་དུ་མ་སྡོད་གཡས་གཡོན་སྐུ་བཟུར་ཅིག༔ མ་རུངས་དམ་ཉམས་དགྲ་ལ་ཟོར་སྣ་དྲོངས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ བསྒྲལ་བྱ་ཧོམ་ཁུང་བསྐྱེད་པ་ནི།
བཅའ་འབེན་ཧོམ་ཚང་དུ་ལིངྒ་མགོ་མཇུག་ལྡོག་སྟེ་སྦྱར། ཕཊ྄ཿ མདུན་དུ་གནམ་ལྕགས་ལས་གྲུབ་པའི་བཙོན་ཁང་ནག་པོ་ཁ་དོག་ལ༔ མཐིལ་ཡངས་པ༔ ཟིན་ན་ཐར་པ་མེད་པ༔ ནྲྀ་ཏྲི་ལས་སྐྱེས་པའི་གནོད་བྱེད་བྱད་མའི་གཟུགས་ཕུང་སྔོ་ལ་ཧམ་པ་སྐྱ་ལ་རིད་པ་ཁ་ངུ་བ་མིག་ཤི་མིག༔ ཡན་ལག་ལྕགས་སྒྲོག་གིས་བསྡམས་ཤིང་ཉམ་ཐག་པའི་གཟུགས་ཅན་དུ་གྱུར༔ འགུགས་པ་ནི། ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔
ཡི་དམ་ལྷ་ཚོགས་རྣམས་ཀྱི་བཀའ་བདེན་པ་དང་༔ དཔའ་བོ་མཁའ་འགྲོ་རྣམས་ཀྱི་བཀའ་བདེན་པ་དང་༔ ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་དུ་ཡང་དཔལ་ཆེན་ཕྱག་ན་རྡོ་རྗེ་དྲེགས་འདུལ་དྲག་སྔགས་ཀྱི་བཀའ་བདེན་པ་དང་༔ ཐུགས་སྤྲུལ་བྱ་ཁྱུང་འབར་བའི་བཀའ་བདེན་པ་དང་༔ གཟའ་མཆོག་དུག་གདོང་མགོ་དགུའི་བཀའ་བདེན་པ་དང་༔ བཀའ་སྡོད་དྲེགས་ཚོགས་དམ་ཅན་རྒྱ་མཚོའི་ཚོགས་ཀྱི་བཀའ་བདེན་པ་དང་༔ ལྷ་སྔགས་ཏིང་འཛིན་རྟེན་འབྲེལ་བསླུ་བ་མེད་པའི་བཀའ་བདེན་པ་དང་༔ རྣལ་འབྱོར་བདག་གི་དྲག་སྔགས་དམོད་པའི་མཐུ་ལ་བརྟེན་ནས༔ གནོད་ཅིང་འཚེ་བའི་གདོན་བགེགས་དམ་སྲི་བྱད་ཕུར་མནན་གཏད་ངན་སྔགས་བྱེད་པའི་དགྲ་གདོན་མི་དང་མི་མིན་སྤྱིར་སངས་རྒྱས་བསྟན་པའི་སྤྱི་དགྲ༔
དཔལ་ལྡན་བླ་མ་དམ་པའི་སྐུ་དགྲ༔ སྒོས་རྣལ་འབྱོར་པ་བདག་ལ་སྡང་བ༔ མདོར་ན་བསམ་སྦྱོར་ངན་པ་འཆང་བའི་དགྲ་བགེགས་བྱད་མ་རྦོད་གཏོང་དམ་ལོག་བདུད་རིགས་བསྒྲལ་བའི་ཞིང་དུ་གྱུར་པའི་ལྷ་སྲུང་མགོན་བྱེད་དང་བཅས་པ་ཐམས་ཅད༔ སྐད་ཅིག་རང་དབང་མེད་པར་གཟུགས་ལིངྒ་འདི་ལ་ཁུག་ཅིག༔ ནྲྀ་ཏྲི་ཡཾ་ཛཿ ཛཿཧཱུྃ་བཾ་ཧོཿ ཟོར་བསྐུལ་ནི། ཧཱུྃ༔ རྒྱལ་བ་རིག་འཛིན་སྲུང་མ་རྣམས༔ མི་མངོན་ཐུགས་རྗེའི་ཀློང་ནས་བཞེངས༔
དམག་དཔུངས་བསྐྱེད་ལ་རུ་མཚོན་ཕྱོར༔ རྣལ་འབྱོར་བདག་གི་རྒྱབ་བརྟེན་མཛོད༔ ཟོར་སྣ་སྡང་བའི་དགྲ་ལ་དྲོངས༔ མ་མོ་མཆེད་བཞིའི་དུས་ལ་བབས༔ ཆོས་སྐྱོངས་དམ་ཅན་དུས་ལ་བབས༔ གསེར་སྐྱེམས་མཆོད་འདི་བཞེས་ལ༔ དགྲ་བགེགས་སྒྲོལ་བའི་ཕྲིན་ལས་མཛོད༔ དེ་ནས་གཏོར་ཟོར་ཐོགས་ལ་མེ་སྒྲོན་དང་བཅས། ཧཱུྃ༔ རྔམས་བྱེད་སྟག་གདོང་དམར་ནག་དགྲ་ལ་བྷྱོཿ
བྷྱོ་བྷྱོཿབཟློག་བཟློག་དྲག་པོའི་ཟོར་ཆེན་བྷྱོཿ མྱུར་དུ་ལས་མཛོད་དགྲ་བོ་ཤ་ར་རེ༔ ཕོ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླག་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་རཾ་ཧ་ལ་ཧ་ལ་བྷྱོ་བྷྱོཿབཟློག་བཟློགཿ ཟོར་བྷྱོཿ ཐུན་བྷྱོཿ ཁྲམ་བྷྱོཿ ཏམ་བྷྱོཿ རྦད་བྷྱོཿ
བྷྱོ་བྷྱོ་ཟློག་ཟློག༔
ཅེས་འཕང་ངོ༌། ཀོང་ཟོར་ཐོགས་ལ། ཧཱུྃ༔ མཆེ་གཙིག་ཁམས་ནག་དྲེད་གདོང་དགྲ་ལ་བྷྱོཿ བྷྱོ་བྷྱོཿཟློག་ཟློག་དྲག་པོའི་ཟོར་ཆེན་བྷྱོཿ མྱུར་དུ་ལས་མཛོད་དགྲ་བོ་ཤྭ་ར་རེ༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླག་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་རཾ་ཧ་ལ་ཧ་ལ་བྷྱོ་བྷྱོཿ
ཟློག་ཟློགཿ ཟོར་བྷྱོཿ ཐུན་བྷྱོཿ ཁྲམ་བྷྱོཿ ཏམ་བྷྱོཿ རྦད་བྷྱོཿ བྷྱོ་བྷྱོ་ཟློག་ཟློག༔ ཅེས་འཕང༌། རྡོ་ཟོར་ཐོགས་ལ། ཧཱུྃ༔
གཏུམ་པ་མཐིང་ནག་དོམ་གདོང་དགྲ་ལ་བྷྱོཿ བྷྱོ་བྷྱོཿཟློག་ཟློག་དྲག་པོའི་ཟོར་ཆེན་བྷྱོཿ མྱུར་དུ་ལས་མཛོད་དགྲ་བོ་ཤྭ་ར་རེ༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔ རྡུལ་དུ་བརླག་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་རཾ་ཧ་ལ་ཧ་ལ་བྷྱོ་བྷྱོཿ ཟློག་ཟློགཿ ཟོར་བྷྱོཿ ཐུན་བྷྱོཿ ཁྲམ་བྷྱོཿ
ཏམ་བྷྱོཿ རྦད་བྷྱོཿ བྷྱོ་བྷྱོ་ཟློག་ཟློག༔ ཅེས་འཕང༌། ཐོད་ཟོར་ཐོགས་ལ། ཧཱུྃ༔ ཤ་ཟ་ལྗང་ནག་སྤྱང་གདོང་དགྲ་ལ་བྷྱོ་བྷྱོཿ བྷྱོ་བྷྱོཿཟློག་ཟློག་དྲག་པོའི་ཟོར་ཆེན་བྷྱོཿ མྱུར་དུ་ལས་མཛོད་དགྲ་བོ་ཤྭ་ར་རེ༔ ཕ་རོལ་གདུག་པའི་བྱད་ཁ་རྦོད་གཏོང་རྣམས༔
རྡུལ་དུ་བརླག་ནས་རྗེས་ཤུལ་མེད་པར་མཛོད༔ བྷྱོ་བྷྱོ་མ་ཏྲི་མུ་ཁ་ཡེ་རཾ་ཧ་ལ་ཧ་ལ་བྷྱོ་བྷྱོཿ ཟློག་ཟློགཿ ཟོར་བྷྱོཿ ཐུན་བྷྱོཿ ཁྲམ་བྷྱོཿ ཏམ་བྷྱོཿ རྦད་བྷྱོཿ བྷྱོ་བྷྱོ་ཟློག་ཟློག༔ ཅེས་འཕང༌།
མདའ་ཟོར་ཐོགས་ལ། ཧཱུྃ༔ གཞུ་མོ་ཁྱུང་ཆེན་ག་རུ་ཌ༔ གཞུ་བྲེང་དགེ་བསྙེན་ག་པོ་སྟེ༔ མདའ་མོ་གཉིས་མེད་རཱ་ཧུ་ལ༔ ཀིང་ཀང་མགའ་ལ་འགྱུ་བ་ལྟར༔ དགྲ་བོའི་སྲོག་ལ་མཱ་ར་ཡ༔ ཨོཾ་ག་རུ་ཌ་ནཱ་ག་རཱ་ཙ་ཀི་ཀང་ཧ་ལ་དུཙྪ་དགྲ་ལ་བྷྱོཿ ཞེས་འཕང༌། གཏོར་ཆེན་བཏེགས་ལ་དགོངས་གསོལ་བྱ་བ་ནི།
ཧོཿ དགོངས་སུ་གསོལ་ལོ༔ གཟིགས་སུ་གསོལ་ལོ༔ གསན་དུ་གསོལ་ལོ༔ ཧོཿ འོག་མིན་ཆོས་དབྱིངས་དག་པའི་ཞིང་ཁམས་ནས༔ ཞི་ཁྲོ་འདུས་པའི་ལྷ་ཚོགས་དགོངས་སུ་གསོལ་ལོ༔ རང་བྱུང་ལྕང་ལོ་ཅན་གྱི་གནས་མཆོག་ནས༔ དཔལ་ཆེན་ཕྱག་ན་རྡོ་རྗེ་དྲེགས་པ་ཟིལ་གནོན་གྱི་ལྷ་ཚོགས་དགོངས་སུ་གསོལ་ལོ༔ དབུས་ཕྱོགས་རི་རབ་འབར་བའི་རྩེ་མོ་ནས༔
སྤྲུལ་པའི་མཁའ་ལྡིང་ཁྱུང་ཆེན་འབར་བའི་ལྷ་ཚོགས་དགོངས་སུ་གསོལ་ལོ༔ སྣང་སྲིད་དབུ་མ་དབྱིངས་ཀྱི་ཕོ་བྲང་ནས༔ གཟའ་མཆོག་དུག་གདོང་འབར་བའི་ལྷ་ཚོགས་དགོངས་སུ་གསོལ་ལོ༔ དྲག་ཤུལ་རྔམ་བརྗིད་རོལ་པའི་དུར་ཁྲོད་ནས༔ ཤ་ཟ་ཁྲོ་མོ་རིགས་བཞིའི་ལྷ་ཚོགས་དགོངས་སུ་གསོལ་ལོ༔ གངྒཱ་རྦ་ཀློང་འཁྲུགས་པའི་གནས་མཆོག་ནས༔ གཏེར་སྲུང་ཀླུ་ཡི་དགེ་བསྙེན་དང་༔ གཞན་ཡང་ཕྱི་ནང་གསང་བའི་ལྷ་ཚོགས་རྣམས་གསན་ཅིང་དགོངས་སུ་གསོལ་ལོ༔ ཧོཿ ཞིང་བཅུ་ཚང་བའི་བསྟན་པའི་སྤྱི་དགྲ༔
དཔལ་ལྡན་བླ་མ་དམ་པའི་སྐུ་དགྲ༔ རྣལ་འབྱོར་པ་བདག་ལ་ཚད་བཙུགས་ཤིང་ཡ་བོ་འཛིན་པ༔ དམག་སྣ་རྐུན་སྣ་སྟོན་པའི་དགྲ་བོ་བྱད་མ༔ ངོ་ལོག་རྒྱབ་སྟོན་བྱེད་པ༔ བཀའ་ལས་འགལ་ཞིང་དམ་ལས་ལོག་པ༔ མི་མེད་ལྷ་མེད་ཟེར་བ༔ བསམ་ངན་སྦྱོར་རྩུབ་འཆང་བ༔ བརྣག་པའི་དམ་ཉམས་དགྲ་བགེགས་འདི༔ ལོ་ཟླ་ཞག་དུས་མ་བཞག་པར་དྲག་པོ་བཀའ་ཡི་གཏོར་མ་འདི་དང་མཉམ་པོར་བཞེས་ཤིག༔ རོལ་ཅིག་ཁ་རཾ་ཁཱ་ཧི༔
ཨོྃ་བཛྲ་མ་ཧཱ་ཙཎྜ་ག་རུ་ཊ་རཱ་ཧུ་ལ་ཏྲི་དགྲ་བོ་བྱད་མ་མཱ་ར་ཡ་རྦད་རྦད་ཆིངས་ཆིངས་ནན་ནན༔ ཧཱུྃ༔ མི་མངོན་དབྱིངས་ནས་ཁྲོ་རྒྱལ་ལྷ་ཚོགས་བཞེངས༔ དེང་འདིར་བདག་གི་རྒྱབ་རྟེན་ཕྲིན་ལས་བསྐུལ༔ སངས་རྒྱས་བསྟན་དགྲ་དམ་ཉམས་བྱད་མ་ལ༔ དྲག་པོའི་དམར་ནག་ཟོར་ཆེན་སྙིང་ལ་ཡ༔ བསད་ཅིང་རྡུལ་དུ་བརླག་པའི་ཕྲིན་ལས་མཛོད༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ བྱད་མ་འབྱུང་པོ་འདྲེ་རྒོད་སྙིང་ལ་མཱ་ར་ཡ་རྦད་བྷྱོ་བྷྱོ་ཟློག་ཟློག༔ ཅེས་དྲག་སྔགས་ཀྱི་དམོད་བརྗོད་བཞིན་གཏོར་ཆེན་མེ་ཧོམ་དུ་འཕང་ལ་རོལ་མོ་དྲག་ཏུ་བརྡུང༌།
དར་ནག་གཡབ། སླར་ཡང་དྲག་རོལ་དང་བཅས། ཧཱུྃ་བྷྱོཿ ཐོད་མཁར་དམར་ནག་མེ་རླུང་འཁྲུགས་པའི་དབུས༔ ཁྲག་མཚོ་ཉི་ཟླ་བམ་གྱི་གདན་སྟེང་ནས༔ དཔལ་ཆེན་དྲེགས་པ་ཟིལ་གནོན་སྐུ་བཞེངས་ཤིག༔ སྲོག་གཅོད་མ་མོ་རིགས་བཞི? འཇོམས་བྱེད་བྱ་ཁྱུང་ནག་པོ་སྐུར? གཟའ་མཆོག་ཀིང་ཀང་ནག་པོ? ཤ་ཁྲག་དམར་གྱི་གཏོར་མ་འདི་བཞེས་ལ༔ ཕ་རོལ་བྱད་ཟོར་བཟློག་པའི་ཕྲིན་ལས་མཛོད༔ ཧཱུྃ༔ དམར་ཆེན་གཏོར་མ་དགྲ་བགེགས་སྒྲོལ་བའི་མཚོན༔
ཕོ་ཉ་ལས་མཁན་ཤན་པ་རྩང་གིས་བརྒྱན༔ མྱུར་མགྱོགས་གཟེར་འདེབས་ཐུན་རྫས་འབར་བས་བསྐོར༔ དུས་མཐའི་མེ་ལྟར་འབར་བའི་ཟོར་ཆེན་འདིས༔ ཕོ་རྒྱུད་ཁྲོ་བོའི་དྲག་སྔགས་བཟློག་ཏུ་གསོལ༔ མོ་རྒྱུད་མ་མོའི་ཐུན་སྔགས? ཡི་དམ་མཁའ་འགྲོའི་བཀའ་ཆད? སྡེ་བརྒྱད་དྲེགས་པའི་ཕོ་ཉ? ཕྱོགས་སྐྱོང་བཅུ་ཡི་དམོད་པ? གླིང་བཞི་སྐྱེ་བོའི་མདའ་ཟོར? ཡུག་པ་བུད་མེད་དམོད་ཟོར? འདྲེ་རྒོད་འབྱུང་པོའི་བརླག་ལྟ? ཡུལ་ལྷ་གཞི་བདག་ཆོ་འཕྲུལ? མ་ཡི་སྲིན་མོའི་བསུན་མ? བནྡེ་སྔགས་པའི་ཧོཾ་སྦྲ? གཡུང་དྲུང་བོན་གྱི་མཐུ་གཏད? དྲག་སྔགས་སྣ་ཚོགས་སྦྱོར་བ? གཟའ་ཀླུ་ས་བདག་གནོད་པ? ལོ་ཟླ་ཞག་དུས་སྐག་རིགས? སྟོང་ཕྲག་བརྒྱད་བཅུའི་བགེགས་རིགས? ཚེ་འཕྲང་བདུད་ཀྱི་བར་ཆད? མི་མཐུན་རྐྱེན་ངན་སྣ་ཚོགས? བཟློག་གོ་དམར་ནག་གཏོར་མའི་དབལ་གྱིས་བཟློག༔ བསྒྱུར་རོ་ཞིང་བཅུ་ཚང་བའི་དགྲ་ལ་སྒྱུར༔ ཨོྃ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཧཱུྃ་ཏྲིག་ར་ཛཿཐུན་བྷྱོཿ དགྲ་ལ་བྷྱོཿ དགྲ་ལ་ཟློག༔
རཾ་ཧ་ལ་ཡ་མཱ་ར་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ ཀྲག་ཧད་པ་ན་ག་ཡེ་བྷྱོ་བྷྱོཿ དགྲ་ལ་བྷྱོཿ དགྲ་ལ་བཟློག༔ ཤག་རཀྟ་རྦད་ཏྲི་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ མཱ་ར་ཡ་རྦད་བྷྱོཿདུན་བྷྱོཿཐུན་བྷྱོཿརཀྴ་བྷྱོཿ
བྱད་ཁ་རྦོད་གཏོང་ཐམས་ཅད་དགྲ་ལ་བྷྱོ་བྷྱོཿ དགྲ་ལ་ཟློག་ཟློག༔ ཐལ་རྡེབ་ནི། ན་མོཿ སངས་རྒྱས་ཆོས་དང་དགེ་འདུན་ཏེ༔ དཀོན་མཆོག་རིན་ཆེན་རྣམ་པ་གསུམ་གྱི་བཀའ༔ བླ་མ་ཡི་དམ་བདེ་གཤེགས་རྩ་བ་གསུམ་གྱི་བྱིན་རླབས༔ ཏིང་འཛིན་སྔགས་རྒོད་རྫས་ཀྱི་སྦྱོར་བའི་ནུས་མཐུ༔ ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་མི་བསླུ་བའི་བདེན་པས༔ བདག་དང་རྒྱུ་སྦྱོར་འཁོར་དང་བཅས་པར༔
སྔོན་གྱི་ལས༔ འཕྲལ་གྱི་རྐྱེན༔ ཕ་རོལ་གྱི་རྦོད་གཏོང་༔ རིགས་སྔགས་ཀྱི་སྦྱོར་བ༔ མནན་བསྲེགས་གཏད་ཅིང་གཟེར་བ༔ བསམ་ངན་སྦྱོར་རྩུབས༔ ཆག་ཆེ་ཉམས་ང་བའི་རྨི་ལྟས་མཚན་མ་ངན་པ་ཐམས་ཅད༔ བྱད་མ་རང་གཤེད་རང་ལ་ཟུག་ཏེ་ཕྱིར་བཟློག་པར་གྱུར་ཅིག༔ མེད་པར་གྱུར་ཅིག༔ ཞི་བར་གྱུར་ཅིག༔
ལན་གསུམ། ཨོཾ་ལོཀ་ཀྲི་པཱ་ལ་ནན༔ སཱ་ག་པ་ཤ་ནན༔ ནཱ་ག་དུ་དུ་ནན༔ མ་མཾ་མ་མཾ༔ ཙིརྩ་ཙིརྩ༔ བཾ་རུ་ལུ་བཾ་རུ་ལུ༔ རྦད་ཏྲ་ཀཽ་ཤ་ཡ༔ རྦད་ཏྲ་ཀཽ་ཤ་ཡ༔ ཧོ་ར་ཧོ་ར༔
ཙི་དུ་ཙི་དུ་སོད༔ ཤིག་ལྷུ་རུ་གཏུབ༔ ཧ་ལ་པ་ཏི་ནན༔ འཁོར་བ་ཐུལ༔ གནོད་བྱེད་དགྲ་བགེགས་འབྱུང་པོ་ཀཱ་བ་ཙིར་བརླག་བརླག༔ གནོད་བྱེད་ཤ་ཏྲུཾ་མཱ་ར་ཡ་རྦད་རྦད༔ ཅེས་དང༌། བཀའ་ལྟར་མི་བྱེད་ཅིང་དམ་ལ་མི་གནས་པའི་རིགས་ཐམས་ཅད་འདིར་མ་གནས་པར་གཞན་དུ་དེངས་ཤིག༔ སྲིད་པ་སྤྱི་ནས་ཤིག་ཅིག༔ སྲིད་གསུམ་རྨིང་ནས་རྒྱེལ་ཅིག༔
འཁོར་བ་སྟེང་ཕྱུངས་ཤིག༔ བསྐལ་པའི་མེས་སྲེགས་ཤིག༔ དམ་ཚིག་དམོད་པས་རྡེགས་ཤིག༔ བཀའ་ཡི་ཆད་པ་ཆོད་ཅིག༔ གནམ་ལྕགས་ཐོག་གི་རལ་གྲིས་སྤྱི་བོའི་གཙུག་ནས་ཁོས་ཤིག༔ སུམྦྷ་ནིའི་ནོན་ཅིག༔ སྲིད་གསུམ་གར་གནས་ཀྱང་སྡིག་ཆེན་གྲོགས་ཀྱི་སྟེང་དུ་གནམ་ལྕགས་རྡོ་རྗེས་ཆར་ཕོབས་ཞིག༔ གནོད་བྱེད་ཤ་ཏྲུཾ་མཱ་ར་ཡ་ཕཊ྄ཿ སྦྱོར་བ་ངན་པ་འདིས་ཐུལ་ཅིག༔ ཅེས་བསྐྱར་ལ་ཐལ་མོ་བརྡབ།
དཔོན་སློབ་ཀུན་ཁ་ཚུར་བསྐོར་ཞིང་སྲུང་གུར་སྒོམ་པ་ནི། ཧཱུྃ༔ བདག་ཉིད་གསང་བདག་ཁྲོ་རྒྱལ་གསལ་བ་ཡི༔ ཐུགས་ཀར་ཧཱུྃ་ཡྀག་མཐིང་གའི་ཀློང་དཀྱིལ་དུ༔ བདག་དང་བསྲུང་བྱ་ཐམས་ཅད་ཚུད་པར་བསྒོམ༔ སྔགས་ཕྲེང་འཁོར་བས་ཕྱི་ནང་འཁོར་ཡུག་ཀུན༔ བསྐལ་པའི་མེ་དཔུང་དུམ་བུ་གཅིག་ཏུ་གྱུར༔ སུ་ཡང་བགྲོད་དུ་མེད་པའི་རང་བཞིན་བསྒོམ༔ ཨོཾ་བཛྲ་ཙནྜ་མ་ཧཱ་རོ་ཥ་ནི་ཧཱུྃ་ཕཊ྄ཿ ཨོཾ་ཀྲོ་དྷ་ར་ཛ་བྷྱོ་ཙ་ཏུར་མུ་ཁ་ཙཀྲ་ཧཱུྃ་བྷྱོ་ཕཊ྄ཿ
ཨོཾ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ཨོཾ་ཀི་ཀང་ཧྲཱིཿརཱ་ཧུ་ལ་ཀེ་ཏ་ཀེ་ཏ་ཧཱུྃ་ཕཊ྄ཿ བདག་ཅག་དཔོན་སློབ་འཁོར་དང་བཅས་པ་ལ་སྲུངས་ཤིག་རཀྵ་རཀྵ༔ བཛྲ་ཙནྜ་ཎི་མ་མ་རཀྵ་རཀྵ༔ སླར་ཁ་ཕྱིར་བསྐོར་ནས་བཟློག་སྔགས་ནི། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ྄ཿ ཧཱུྃ་ཏྲིག་ར་ཛཿཐུན་བྷྱོཿ དགྲ་ལ་བྷྱོཿ དགྲ་ལ་ཟློག༔ རཾ་ཧ་ལ་ཡ་མཱ་ར་ཡ་བྷྱོ་བྷྱོཿ
དགྲ་ལ་བྷྱོཿ དགྲ་ལ་ཟློག༔ ཀྲག་ཧད་པ་ན་ག་ཡེ་བྷྱོ་བྷྱོཿ དགྲ་ལ་བྷྱོཿ དགྲ་ལ་བཟློག༔ ཤག་རཀྟ་རྦད་ཏྲི་ཡ་བྷྱོ་བྷྱོཿ དགྲ་ལ་བྷྱོཿ དགྲ་ལ་ཟློག༔ མཱ་ར་ཡ་རྦད་བྷྱོཿ དུན་བྷྱོཿ
ཐུན་བྷྱོཿ རཀྴ་བྷྱོཿ བྱད་ཁ་རྦོད་གཏོང་ཐམས་ཅད་དགྲ་ལ་བྷྱོ་བྷྱོཿ དགྲ་ལ་ཟློག་ཟློག༔ ཐལ་རྡེབ་ནི། ན་མོཿ སངས་རྒྱས་ཆོས་དང་དགེ་འདུན་ཏེ༔ དཀོན་མཆོག་རིན་ཆེན་རྣམ་པ་གསུམ་གྱི་བཀའ༔ བླ་མ་ཡི་དམ་བདེ་གཤེགས་རྩ་བ་གསུམ་གྱི་བྱིན་རླབས༔ ཏིང་འཛིན་སྔགས་རྒོད་རྫས་ཀྱི་སྦྱོར་བའི་ནུས་མཐུ༔
ཆོས་ཉིད་དེ་བཞིན་ཉིད་དང་ཆོས་ཅན་རྒྱུ་འབྲས་མི་བསླུ་བའི་བདེན་པས༔ བདག་དང་རྒྱུ་སྦྱོར་འཁོར་དང་བཅས་པར༔ སྔོན་གྱི་ལས༔ འཕྲལ་གྱི་རྐྱེན༔ ཕ་རོལ་གྱི་རྦོད་གཏོང་༔ རིགས་སྔགས་ཀྱི་སྦྱོར་བ༔ མནན་བསྲེགས་གཏད་ཅིང་གཟེར་བ༔ བསམ་ངན་སྦྱོར་རྩུབས༔ ཆག་ཆེ་ཉམས་ང་བའི་རྨི་ལྟས་མཚན་མ་ངན་པ་ཐམས་ཅད༔ བྱད་མ་རང་གཤེད་རང་ལ་ཟུག་ཏེ་ཕྱིར་བཟློག་པར་གྱུར་ཅིག༔
མེད་པར་གྱུར་ཅིག༔ ཞི་བར་གྱུར་ཅིག༔ ལན་གསུམ། ཨོཾ་ལོཀ་ཀྲི་པཱ་ལ་ནན༔ སཱ་ག་པ་ཤ་ནན༔ ནཱ་ག་དུ་དུ་ནན༔ མ་མཾ་མ་མཾ༔ ཙིརྩ་ཙིརྩ༔ བཾ་རུ་ལུ་བཾ་རུ་ལུ༔ རྦད་ཏྲ་ཀཽ་ཤ་ཡ༔
རྦད་ཏྲ་ཀཽ་ཤ་ཡ༔ ཧོ་ར་ཧོ་ར༔ ཙི་དུ་ཙི་དུ་སོད༔ ཤིག་ལྷུ་རུ་གཏུབ༔ ཧ་ལ་པ་ཏི་ནན༔ འཁོར་བ་ཐུལ༔ གནོད་བྱེད་དགྲ་བགེགས་འབྱུང་པོ་ཀཱ་བ་ཙིར་བརླག་བརླག༔ གནོད་བྱེད་ཤ་ཏྲུཾ་མཱ་ར་ཡ་རྦད་རྦད༔ ཅེས་དང༌། བཀའ་ལྟར་མི་བྱེད་ཅིང་དམ་ལ་མི་གནས་པའི་རིགས་ཐམས་ཅད་འདིར་མ་གནས་པར་གཞན་དུ་དེངས་ཤིག༔
སྲིད་པ་སྤྱི་ནས་ཤིག་ཅིག༔ སྲིད་གསུམ་རྨིང་ནས་རྒྱེལ་ཅིག༔ འཁོར་བ་སྟེང་ཕྱུངས་ཤིག༔ བསྐལ་པའི་མེས་སྲེགས་ཤིག༔ དམ་ཚིག་དམོད་པས་རྡེགས་ཤིག༔ བཀའ་ཡི་ཆད་པ་ཆོད་ཅིག༔ གནམ་ལྕགས་ཐོག་གི་རལ་གྲིས་སྤྱི་བོའི་གཙུག་ནས་ཁོས་ཤིག༔ སུམྦྷ་ནིའི་ནོན་ཅིག༔ སྲིད་གསུམ་གར་གནས་ཀྱང་སྡིག་ཆེན་གྲོགས་ཀྱི་སྟེང་དུ་གནམ་ལྕགས་རྡོ་རྗེས་ཆར་ཕོབས་ཞིག༔ གནོད་བྱེད་ཤ་ཏྲུཾ་མཱ་ར་ཡ་ཕཊ྄ཿ
སྦྱོར་བ་ངན་པ་འདིས་ཐུལ་ཅིག༔ ཅེས་དང༌། བཀའ་བསྒོ་འདི་ཡི་ནུས་པ་ཡིས། ། ཐལ་ཕྱེ་རླུང་གིས་གཏོར་བ་ལྟར། ། གནོད་བྱེད་དེ་རུ་གནས་མི་འགྱུར། ། བྱད་ཕུར་རྦོད་གཏོང་རང་གཤེད་དབབ། ཅེས་ཟློག་སྔགས་དམིགས་རིམ་བཅས་དཀྱུས་ལྟར་བྱས་བཟློག་བསད་དམིགས་པ་ཐལ་བརྡེབ་བཅས་གྲུབ་ནས་མི་དམིགས་པའི་ངང་ལ་བཞག་པར་བྱ་བ་གལ་ཆེ། དེར་ཐོ་ཞིག་གི་ངོར་ཁྲོཾ་ཡིག་བྲིས་པ་ཁ་ཕྱིར་བསྟན་བསླངས་ནས་འདི་ལྟར་བརྗོད་དོ། ཧཱུྃ༔ སྤྲུལ་པའི་བྱ་ཁྱུང་ག་རུ་ཊཿ
འབྱུང་པོ་ཕྱིར་འབྲང་ཁྱོད་ལ་གཏད༔ བསྐལ་པ་སྟོང་དུ་མ་ཤོར་ཅིག༔ ཕྱིན་ཆད་ལྡང་བར་མ་གྱུར་ཅིག༔ ཨོཾ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ དེ་ནས་ཕྱི་མིག་མི་ལྟ་ཞིང་སློབ་དཔོན་དང་པོ་བྱས་ཏེ་སྒོ་དྲུང་དུ་སླེབས་པ་དང༌། བཟློག་གཞོང་སྦུབ་ལ། བརྟན་མ་སྐྱོང་བ་ནི། ཧཱུྃ༔ བོད་ཁམས་སྐྱོང་མཛད་བརྟན་མ་སྐྱོང་བའི་ཚོགས༔ ལྷབ་ལྷུབ་རྒྱན་སྤྲས་གར་སྒྱུར་གཏོར་མ་ལོངས༔
འཛམ་གླིང་འདི་རུ་བདག་གནས་ཡུལ་གྲུའི་ཚོགས༔ ཚེ་ཆོས་ཟས་ནོར་ལོངས་སྤྱོད་བཀྲ་ཤིས་སྤེལ༔ ཨོྃ་མ་མ་ཏིང་ཏིང་རཀྨོ་རཀྴ་ཨི་དཾ་བྷ་ལིངྟ་ཁ་ཁ་ཁཱ་ཧི༔ རྟ་བྲོ་བརྡུང་བ་ནི་འགུགས་གཞུག་བཅས། ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་རྡུང་༔ ཆེམ་ཆེམ་དགྲ་བོའི་མགོ་ནས་རྡུང་༔ མནན་མནན་ནམ་ཡང་མ་ལྡང་ཞིག༔ ཨོཾ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན༔
ཞེས་རྟ་བྲོ་བརྡུང༌། གཏོར་གཞོང་ཁ་སློང་མེ་ཏོག་འཐོར། དེ་ནས། ལྷ་རྒྱལ་འཐེན་ཞིང་ཕྱེ་མར་དང་བཞེས་སྐྱེམས་སོགས་ཕུལ། དེ་ནས་ཚེ་འགུགས་པ་ནི། བདག་ཉིད་གསང་བདག་གསལ་བའི་ཐུགས་སྲོག་ས་བོན་ལས་འོད་ཟེར་འཕྲོས། ཕྱོགས་དུས་རྒྱལ་བའི་ཚེ་བྱིན་འབྱུང་བ་བཞི་ཡི་དྭངས་བཅུད། འཁོར་འདས་སྐྱེ་འགྲོའི་ཚེ་བསོད་ཐམས་ཅད་འོད་ཟེར་ཁ་དོག་སྣ་ཚོགས་པའི་རྣམ་པར་བསྡུས་ཏེ། བདག་མདུན་སྒྲུབ་རྫས་རྣམས་ཐིམ་པས་བཀྲག་མདངས་གཟི་བརྗིད་དང་ལྡན་པར་ མོས་ལ། ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ༔
ཅི་ནུས་མཐར་མདའ་དར་གཡབ་ལ། ཧཱུྃ༔ སྣང་མཐའ་རིག་འཛིན་འཆི་མེད་ཚེ་ཡི་བདག༔ གསང་བའི་བདག་པོའི་ལྷ་ཚོགས་འཁོར་བཅས་ཀྱིས༔ ཐུགས་ལས་སྤྲུལ་པའི་མཁའ་འགྲོ་མགྱོགས་མ་འབུམ༔ ཕྱག་ན་མདའ་དར་ཚེ་ཡི་བུམ་པ་འཛིན༔ ཡང་སྤྲུལ་མགྱོགས་མ་སྟོང་ཁམས་ཁེང་བར་འཕྲོས༔ ཕྱི་ནང་སྣོད་བཅུད་ཚེ་ཡི་བཅུད་བསྡུས་ལ༔ སྐལ་ལྡན་རྣལ་འབྱོར་བདག་གི་ལུས་ལ་བསྟིམ༔ ཚེ་ཡི་རིལ་བུ་འདོད་ཡོན་ཟས་ཀྱི་མཆོག༔
འཆི་མེད་བདུད་རྩི་འཇའ་ལུས་སྒྲུབ་པའི་རྫས༔ དེང་འདིར་རྣལ་འབྱོར་བདག་གི་ལུས་བསྟིམ༔ ཧྲཱིཿཡིག་དམར་པོ་འོད་ཟེར་ལྡན་པར་བསྒོམ༔ སྙིང་གའི་དབུས་སུ་ཚེ་ཡི་གྭའུ་ལ༔ ཐིམ་པས་འཆི་མེད་རིག་འཛིན་མྱུར་ཐོབ་ཤོག༔ ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ༔ རྒྱས་གདབ་ནི། ཨཱཿ སྤྲོས་པས་སྲིད་ཞི་ཀུན་ལ་ཁྱབ། ། བསྡུས་པས་ཐིག་ལེ་ཉག་གཅིག་ཀློང༌། །
འཕོ་འགྱུར་མེད་པར་རྒྱས་བཏབ་པས། ། ཡེ་ཤེས་ཆེན་པོའི་སྲོག་ཐོབ་གྱུར། དྷརྨ་དྷཱ་ཏུ་རཀྵ་རཀྵ་ཨཱཿ ཚེ་བུམ་འབྲང་རྒྱས་སོགས་རྫས་ཡོད་ན་མཆེད་ལྕམ་རྣམས་ཀྱི་སྤྱི་བོར་བཞག་སྟེ། ཨོཾ་ཨ་མི་དྷེ་ཝ་ཨཱ་ཡུརྫྙཱ་ན་ཧ་རི་ནི་ས་ཀཱ་ཡ་ཝཱཀྐ་ཙིཏྟ་སརྦ་སིདྡྷ་ཧཱུྃ། ཞེས་དང་གཞུང་ལྟར་དངོས་གྲུབ་བསྐུལ་ལ་ཛཔ྄་དབྱངས་དང་བཅས་སྒྲུབ་གཏོར་རྣམས་གནས་གསུམ་དུ་གཏུགས་ལ་དངོས་གྲུབ་ཞུ། དེ་ནས་རྗེས་ཀྱི་བྱ་བ། མཆོད་བསྟོད་བཤགས་པ་བརྟན་བཞུགས་བསྡུ་རིམ་དང་བཀྲ་ཤིས་བསྔོ་སྨོན་རྒྱ་ཡིས་གདབ་པ་སོགས་ལས་བྱང་ལྟར་ཤེས་པར་བྱའོ། ། དེ་དག་གིས་ཉིན་ཐ་མའི་གཏོར་རྫོངས་ཀྱི་རིམ་པ་རྫོགས་སོ། ། དཔལ་ཆེན་གཏུམ་པོའི་ཕྲིན་ལས་བསྐལ་པའི་མེས། །
མི་མཐུན་ཉེས་བརྒྱའི་ཚང་ཚིང་ནགས་བསྲེགས་ནས། ། བསྟན་འཛིན་ཞབས་བརྟན་བསྟན་པའི་བ་དན་བསྒྲེངས། ། འབྲེལ་ཚད་རྣམ་མཁྱེན་གདོད་མའི་རྒྱུར་གྱུར་ཅིག ། ཅེས་པ་འདིའང་གཏེར་ཆེན་མཆོག་གི་ཡང་སྲིད་དཀོན་མཆོག་ཕྲིན་ལས་བཟང་པོའམ་༧རིག་འཛིན་པདྨ་ཕྲིན་ལས་ཚེ་དབང་འདུས་པ་རྩལ་གྱིས་སྔོན་གནས་རྗེས་དྲན་གྱི་ཐུགས་བསྐྱེད་དུས་སུ་སྨིན་པ་ལྟར། ཚད་ནན་གྱིས་བཀའི་ཅོད་པན་སྤྱི་བོར་ལྷུང་བ་མ་བཟོད་ནས་དད་པས་གཙུག་ཏུ་མཆོད་དེ། ཕྱག་རྡོར་དྲེགས་ཟིལ་གྱི་ལས་བྱང་གནམ་ལྕགས་གོ་ཆ་དང༌། དེའི་སྨད་ལས་གནམ་ལྕགས་གོང་མས་མཛད་པ་ལ་གཞི་བླངས་ནས། མ་ཚངས་པ་རྣམས་འཁོར་འདས་ཟིལ་གནོན་གྱི་ཕྱག་རྡོར་ཕ་རོལ་འཇོམས་བྱེད་དང༌། རྟ་མགྲིན་ནཱ་ག་ཀླུ་འདུལ་ཐུགས་མཆོག་རྡོ་རྗེའི་ནཱ་ག་རཀྴ་སོགས་རྩ་གསུམ་རང་གཞུང་སླད་མེད་རྣམས་ནས་བཏུས་ཤིང་ཚིག་གི་ཕྲི་བསྣན་ཅུང་ཟད་དང་བཅས་ཏེ། རྒན་བུ་འདུ་གསུམ་པ་པྲཛྙཱ་ཛྙཱ་ན་ཀྲི་པས་སེངྒེའི་འགྱིང་ཚུལ་གྱི་དཔེ་ལྟར་དུ་ཟིན་བྲིས་བཏབ་ཅིང༌།
གྲོགས་ལྷན་དང་ཡི་གེ་པ་ནི་མ་ཎིའི་མིང་ཅན་དང་རིག་འཛིན་མཆོག་ཟུང་གིས་བགྱིས་པ་ལ་ཉེས་འགལ་གྱི་ཆ་གང་མཆིས་རྩ་གསུམ་དམ་ཅན་རྒྱ་མཚོའི་ཚོགས་ལ་བཤགས་ཤིང༌། དགེ་བས་འཁོར་ལོ་མགོན་པོ་གནམ་སྤྲུལ་རིན་པོ་ཆེ་སོགས་བསྟན་འཛིན་གྱི་སྐྱེས་བུ་རྣམས་ཞབསཔད་བསྐལ་པ་རྒྱ་མཚོར་བརྟན་ཅིང༌། བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་བྱང་ཆུབ་སྒྲུབ་པའི་བར་ཅད་ཐམས་ཅད་དང༌། མི་མཐུན་དུས་ཀྱི་རྒུད་པ་མཐའ་དག་ཞི་ནས། རིགས་ཀུན་ཁྱབ་བདག་གསང་བའི་བདག་པོའི་གོ་འཕང་མྱུར་དུ་ཐོབ་པའི་རྒྱུར་གྱུར་ཅིག ། དེ་ལྟར་དཔལ་ཆེན་དྲེགས་པ་ཟིལ་གནོན་གྱི་གཏོར་བཟློག་གི་ལས་རིམ་འགྲིགས་ཆགས་སུ་བཀོད་པ་གནམ་ལྕགས་ཐོག་རྒོད་ཅེས་བྱ་བ་འདི་པྲཛྙཱ་ཛྙཱ་ན་ཀྲི་པས་ཆོག་ཁྲིགས་མཛད་པ་འདི་ཉིད་དུ་སྨད་ལས་ཁོ་ན་ལས། བདག་གི་རྣལ་འབྱོར་སོགས་ཕལ་ཆེ་བ་སོགས་ཁོངས་སུ་བཞག་ཅིང༌། འགའ་གཞན་དུ་ཞལ་འཕང་ཡང་མཛད་པ་སོགས་ནར་མར་ཀློག་འདོན་དཀའ་བས་ཆུ་འབབས་སུ་བཀླག་པར་ཆོག་པ་ཞིག་བྱུང་ན་ལེགས་པར་སྙམ་སྟེ་སོགས་ཁོང་ནར་གྱིས་བཤང་ཞིང་ཞལ་འཕང་བ་རྣམས་དཀྱུས་སུ་བཅུག་ལ། གཞན་ཡང་ཁ་འགེངས་དང་སྣོན་འཕྲི་ཅུང་ཟད་དགོས་པ་གཏེར་གཞུང་རྩ་བ་སོགས་དང༌། བསྡུར་གཤིབ་ཀྱིས་གསར་བསྒྲིགས་གལ་ཆེ་བར་མཐོང་ནས་སྒོ་ཆེན་རྒྱལ་བའི་སྐྱེས་མིང་འབོད་པ་གསང་སྔགས་བསྟན་འཛིན་གྱི་བགྱིས་པའི་ཡི་གེ་འདུ་བྱེད་འཕེན་སྤྲུལ་བསྟན་འཛིན་འགྱུར་མེད་ཀྱིས་བགྱིས་པ་འདིས་ཀྱང་འགྲོ་ཀུན་བྱད་གདོན་གཡུལ་ལས་རྒྱལ་ཞིང༌།
དཔལ་གསང་བའི་བདག་པོའི་གོ་འཕང་མཆོག་ལ་གཞོལ་བའི་རྒྱུར་གྱུར་ཅིག ། ཅེས་པའང་རབ་བྱུང་བཅུ་བདུན་པ་ལྕགས་སྟག་སྣྲོན་ཟླའི་དམར་ཕྱོགས་དགའ་བ་གསུམ་པར་བགྱིས་པ་དགེ་བར་གྱུར་ཅིག ། སརྦ་དཱ་ཀ་ལྱ་ནམ་བྷ་ཝནྟུ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
