གཏེར་ཆོས། རྩ་གསུམ་གླིང་པ།
པོད ༡༥
ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས།ཆོས་སྡེ་ཡོངས་རྫོགས་ཀྱི་ཐེམ་བྱང་།
ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། ཆོས་སྡེ་ཡོངས་རྫོགས་ཀྱི་ཐེམ་བྱང་བཞུགས་སོ། ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། མཁའ་འགྲོ་སྙིང་ཕུག་གཏེར་བྱོན་ཚེ་སྒྲུབ་རྨད། ། ལྕགས་ཀྱི་རྒྱ་མདུད་ཆོས་སྡེའི་ཐེམ་བྱང་འགོད། དེའང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་འཆི་མེད་ཚེའི་སྒྲུབ་སྐོར་ཡིན་ལ། དེ་ལའང་ཚེ་སྒྲུབ་རྣམ་བཞིའི་ནང་ཚན།
ཚེ་སྒྲུབ་ལྕགས་ཀྱི་རྒྱ་མདུད་ཅེས་ཕྱི་ལྟར་ན་སྣང་མཐའི་ངོ་བོ། ནང་ལྟར་ན་རྔ་སྒྲའི་རྒྱལ་པོ། གསང་བ་ལྟར་ན་ཧྱ་གྷྲྀ་ཝ། དོན་ལྟར་ན་འཆི་མེད་རིག་འཛིན་པདྨ་ཚེ་དཔག་མེད་ཡབ་ཡུམ་དང་གཉིས་སུ་མེད་པ་ཚེ་སྒྲུབ་བརྒྱ་དང་རྩ་བརྒྱད་ཀྱི་སྙིང་བྱང་ཆེས་ཟབ་པ་སྟེ། དེའང་གཞུང་ལས། འཛམ་གླིང་རྒྱ་བོད་ས་སྟེང་དུ༔ ཚེ་སྒྲུབ་སྦས་པ་ཀུན་གྱི་ནང་༔ འཆི་མེད་རྡོ་རྗེའི་རྒྱ་མདུད་འདི༔ ཐུགས་ཀྱི་ཡང་ཞུན་མིན་རེ་ཀན༔ ཞེས་གསུངས་པ་བཞིན་ཚེ་སྒྲུབ་ལྕགས་ཀྱི་རྒྱ་མདུད་ཆོས་སྡེའི་ཐེམ་བྱང་འགོད་པ་ལ།
ཀ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ ཚེ་དབང་ཟབ་མོ་གནམ་ལྕགས་གོ་ཁྲབ། ཁ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ སྔོན་འགྲོ་ཚོགས་གཉིས་རྒྱ་མཚོ། ག༽ ཚེ་སྒྲུབ་ལྕགས་ཀྱི་རྒྱ་མདུད་ལས༔ དབང་ཆེན་ཧྱ་གྷྲྀ་ཝའི་བླ་བསླུ་བླ་མདོས་སྦྲགས་མ། ང༽ ཚེ་སྒྲུབ་ལྕགས་ཀྱི་རྒྱ་མདུད་ལས༔ དབང་ཆེན་ཧྱ་གྷྲྀ་ཝའི་བླ་བསླུ་བླ་མདོས་སྦྲགས་མ། ཅ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ འཆི་བསླུ་བདུད་དཔུང་གཡུལ་ཟློག །
ཆ༽ ཐུགས་རྡོར་གྱི་མཛད་པའི་གླུད་འཕྱོང༌། ཇ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ སྔོན་འགྲོའི་གསོལ་འདེབས་དབང་ལྷུན་གཟི་འབར། ཉ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ ལས་བྱང་འཇའ་ལུས་སྲོག་སྒྲུབ། ཏ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ རྩ་བའི་སྒྲུབ་པ་འཆི་མེད་རྡོ་རྗེ། ཐ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ ཚེ་འགུགས་ཐུགས་རྗེའི་ཕོ་ཉ། ད༽ འཆི་མེད་ཚེ་སྒྲུབ་ལྕགས་ཀྱི་རྒྱ་མདུད་ལས༔
ཧྱ་གྷྲྀ་ཝའི་མངོན་རྟོགས་དང་བཙན་རྒོད་མདུང་དམར་ཅན་གྱི་གསོལ་མཆོད། ན༽ ཚེ་སྒྲུབ་འཆི་བདག་ཟིལ་གནོན་ལས་ཁོལ་དུ་ཕྱུང་བའི་བླ་འགུགས་ཐུགས་རྗེའི་ཕོ་ཉ། པ༽ ཚེ་སྒྲུབ་ལྕགས་ཀྱི་རྒྱ་མདུད་ལས༔ ཚོགས་མཆོད་ལྷུན་པོའི་སྤྲིན་ཕུང༌། ཕ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས་བྱིན་འབེབས། བ༽ ཚེ་སྒྲུབ་ལྕགས་རྒྱའི་སྨན་མཆོད། མ༽ ཚེ་སྒྲུབ་ལྕགས་རྒྱ་མའི་འཛབ་དམིགས། ཙ༽ རྗེས་ཆོག་མཆོད་བསྟོད། ཚ༽ ཚེ་སྒྲུབ་རྣམ་བཞིའི་སྨོན་ལམ། ཛ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ།
ཝ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་བསྐང་བ་འཆི་མེད་དཔལ་གྱི་ལྗོན་པ། ཞ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། སྤྲོས་མེད་རྒྱུན་ཁྱེར་སྙིང་པོ་དྲིལ་བ། ཟ༽ ཚེ་སྒྲུབ་ལྕགས་ཀྱི་རྒྱ་མདུད་ཀྱི། བསྙེན་ཡིག་པདྨའི་དོ་ཤལ། འ༽ ཚེ་ཆོག་གྲངས་གསོག་འདོན་ཟིན། ཡ༽ ཚེ་སྒྲུབ་ལྕགས་ཀྱི་རྒྱ་མདུད་ལས། བླ་བསླུ་ཁོལ་ཕྱུང་སྲོག་གི་ལྗོན་པ། ར༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། འཆི་བསླུ་བདུད་དཔུང་གཡུལ་བཟློག་ཁྲིགས་སུ་བསྡེབས་པ།
ལ༽ གཏེར་ཆེན་རྩ་གསུམ་གླིང་པའི་ཚེ་སྒྲུབ་རྣམ་བཞི་བླ་མ་ཞི་དྲག་སོགས་སྤྱི་ཁྱབ་ཀྱི་སྒྲུབ་ཁོག་འཆི་མེད་བདུད་རྩིའི་འདོད་འཇོ་བུམ་བཟང་བཅས་ཆོས་ཉེར་ལྔ་བཞུགས་སོ། སླར་སྨྲས་པ། ཚེ་དང་ཡེ་ཤེས་དཔག་མེད་སྣང་མཐའ་ཡས། ། ཚེ་འཕྲང་བདུད་བཞི་འཇིགས་སྐྱོབ་ཧྱ་གྷྲྀ། ། ཚེ་དབང་རིག་འཛིན་མཚོ་སྐྱེས་ཡབ་ཡུམ་སོགས། ། ཚེ་ལྷ་རབ་འབྱམས་གཅིག་འདུས་ཟབ་སྒྲུབ་ཕུལ། ། དེ་སླད་དཔལ་མགོན་བླ་མ་ཡི། ། ཐུགས་ཀྱི་དགོངས་པ་རྫོགས་པ་དང༌། གང་ལ་མེ་ཏོག་ཕོག་པ་ཡི། ། ལྷག་པའི་ལྷ་དང་གང་དེའི་ཆོས། །
རྒྱུན་དཀོན་གསུང་རབ་བསྡུ་སྐྲུན་དང༌། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀའ་གཏེར་སྲི་ཞུ་རུ། ། ཨེ་ཝཾ་དཔེ་སྐྲུན་ཁང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཞེས་པའང་སྒོ་ཆེན་སྤྲུལ་མིང་པས་གསོལ་བ་བཏབ་པ་བཞིན་འགྲུབ་པར་གྱུར་ཅིག། །། ཀ༽
༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ ཚེ་དབང་ཟབ་མོ་གནམ་ལྕགས་གོ་ཁྲབ་བཞུགས་སོ༔ འཆི་མེད་འཇའ་ལུས་སྣང་མཐའི་སྐུ་ལ་འདུད༔ དེ་ཡང་ཚེ་དབང་ཟབ་མོ་བརྒྱུད་པའི་རིམ་པ་ལ༔ སྔོན་འགྲོ་དངོས་གཞི་རྗེས་ཀྱི་རིམ་པ་གསུམ་ལས༔ དང་པོ་ནི༔ རྩ་བའི་སྒྲུབ་པ་གཞུང་ལས་བྱུང་བ་ལྷའི་དཀྱིལ་འཁོར་བསྟོད་པ་རྒྱས་བསྡུས་ཇི་ལྟར་འདོད་པ་ཙམ་ལས༔ དབུས་སུ་བུམ་པ་ལྔའམ་གཅིག༔ བུམ་ཁྲིའི་འོག་ཏུ་ཚེ་ཆང་༔ གཡས་སུ་ཚེ་རིལ༔
གཡོན་དུ་མདའ་དར༔ རྒྱབ་ཏུ་དབང་ཆེན་ཚེ་གཏོར་དང་༔ རྒྱས་འདེབས་ཀྱི་རྒྱ་གྲམ༔ མདུན་དུ་སྨན་རཀ་གཏོར་ཚོགས༔ བྱང་ཤར་དུ་ལས་བུམ༔ གཞན་ཕྱི་ནང་གི་མཆོད་པ་དང་༔ ཚེ་གཏོར་གང་རྒྱས་བཤམ༔ ལས་བྱང་གཞུང་བསྲང་ལ་དབང་ཆེན་བསྙེན་ཁ་གསོའམ་ཁྲིའམ་སྟོང་ལས་མི་ཉུང་བར་བཟླས༔ ཚེ་འགུགས་ཐུགས་དམ་བསྐུལ་ཞིང་ཚེ་བཅུད་བསྐྱིལ༔ ལས་བུམ་དུ་ཨ་མྲྀ་ཏ་ཀུཎྜ་ལའི་སྔགས་ཀྱི་ལྷ་བདུད་རྩིར་ཞུ༔
ཚོགས་གཏོར་མཆོད་པས༔ སློབ་མ་རྣམས་ཁྲུས་ནས་དབྱུང་༔ རྒྱན་གདབ་བགེགས་བསྐྲད་གྲལ་དུ་འཁོད་ནས་མཎྜལ་ཕུལ༔ སློབ་དཔོན་གྱི་ཚེའི་ལོ་རྒྱུས་བཤད་ལ་སྤྲོ་བ་བསྐྱེད༔ མེ་ཏོག་དང་བཅས་གསོལ་བ་གདབ༔ ཀྱཻཿ དཀྱིལ་འཁོར་ཀུན་གྱི་མངའ་བདག་གཙོ༔ བླ་མ་ཚེ་དཔག་མེད་པ་མགོན༔ གསང་བ་མཆོག་གི་དཀྱིལ་འཁོར་དུ༔ བདག་ཅག་སྐལ་ལྡན་བཞུགས་སུ་གསོལ༔
བླ་མས༔ ཧོཿ ཁྱེད་རྣམས་སུ་ཡིན་འདོད་དོན་གང་༔ ཇི་ལྟར་སྣོད་དང་ལྡན་པ་ཡིས༔ དམ་ཚིག་བཀའ་ལས་མི་འདའ་ཞིང་༔ ཚུལ་བཞིན་སྒྲུབ་པ་བྱེད་སྤྲོའམ༔ ཞེས་དྲིས་པའི་ལེན་ཞུས༔ ཀྱཻཿ བདག་ཅག་སྐལ་ལྡན་རིགས་ཀྱི་བུ༔ ཁྱེད་ཀྱི་བཀའ་ལས་མི་འདའ་ཞིང་༔
ཚུལ་བཞིན་བསྒྲུབ་པར་བདག་སྤྲོ་བས༔ རྡོ་རྗེ་ཚེ་མཆོག་བསྩལ་དུ་གསོལ༔ ཞེས་མེ་ཏོག་འཐོར༔ དང་པོ་ལོ་རྒྱུས་ཅུང་ཟད་ཙམ་འདི་སྐད་བཤད༔ འོ་ན་ད་ལམ་ཁྱེད་རང་རྣམས་ཚེ་དབང་ཟབ་མོ་གནམ་ལྕགས་གོ་ཁྲབ་ཅེས་བྱ་བ་བསྐུར་བ་ཡིན་ཏེ༔ སྔོན་འོག་མིན་སྣང་མཐའ་རྡོ་རྗེའི་མཁའ་ལ་འཁོར་འདས་རིག་པའི་མགོན་པོ་ཚེ་དཔག་མེད་ཅེས་བྱ་བ༔ ཕྱི་ལྟར་སྣང་བའི་ངོ་བོ་ནང་ལྟར་ཆེ་མཆོག་ཚེ་དབང་༔ དོན་ལྟར་ན་རིག་འཛིན་པདྨ་འབྱུང་གནས་ཀྱི་དགོངས་པ་བསལ་བཞག་དང་བྲལ་བའི་ཀློང་ལས་གྲོལ་བ་ཡིན་ནོ༔ དེ་ཡང་རྒྱུད་ལས༔ འོག་མིན་གནས་ནས་ལེགས་སྤྲུལ་ཏེ༔
སྣང་མཐའི་ཟེར་ལས་པད་འབྱུང་པ༔ དཔལ་ལྡན་དེ་ནི་པདྨ་སྐྱེས༔ ཞེས་པ་ལྟར༔ རིག་འཛིན་པདྨ་འབྱུང་གནས་ཀྱིས༔ བྲག་ཕུག་མཱ་ར་ཏི་ཀ་རུ༔ ཚེ་སྒྲུབ་བརྒྱ་དང་རྩ་བརྒྱད་མཛད་ཅིང་༔ དགོངས་པ་གཅིག་ཏུ་དྲིལ་བའི་སྙིང་བྱང་བརྒྱད་མཛད་བོད་ཡུལ་གཡའ་མ་ལུང་དུ་ཚེ་བསྒྲུབས་ཤིང་འཆི་མེད་རིག་འཛིན་དངོས་སུ་རྙེད་པའི་ཚེ༔ རྒྱལ་པོ་ཁྲི་སྲོང་ལྡེའུ་བཙན་ལ་ཚེ་ཆུ་འདྲེན་ཏེ་ཚེ་ལོ་བརྒྱ་དང་བཅུ་གཅིག་བཞུགས་པའི་རྟེན་འབྲེལ་བབ་སྟེ༔ མི་ཊ་ཀནྡྷི་དྷ་ར་དང་༔ བཱཻ་རིན་ཆེན་མཆོག་གཉིས་བསམ་ཡས་སུ་ཕྱིན༔
རྒྱལ་པོའི་སྤྱན་སྔར་སློབ་དཔོན་གྱིས་གསུངས་བཞིན་ཞུས༔ རྒྱལ་པོ་ཡང་ཐུགས་རབ་ཏུ་མཉེས་ཏེ་འབྱོན་པར་ཆས༔ རྟ་ཁལ་ལྔ་བཅུ་ལ་གསེར་དངུལ་ཇ་དར་གོས་སོགས་མཁོ་བའི་ཡོ་བྱད་རྣམས་བཀལ་ཏེ་སྔོན་དུ་རྫོངས་བར་བྱས༔ རྒྱལ་པོ་དང་ནང་བློན་རྣམས་ཕྱི་ལ་འབྱོན་པར་གྲོས་བྱས༔ རྟ་མཆོག་ངང་པ་གསེར་ལྡན་ལ༔ ཆིབས་སྒ་བཀྲ་ཤིས་རྒྱན་ཅན་སྒྲོན་ཅིང་རིན་པོ་ཆེའི་དར་སྣ་ལྔས་བརྒྱན་ཏེ༔ རྒྱལ་པོ་ཆིབས་ཀྱི་ཁར་ཕེབས༔ བློན་པོ་ཡེ་ཤེས་འབྱུང་གིས་སྣ་ཁྲིད་དེ་ཆས༔ ཕྱི་བློན་རྣམས་ལ་སྐྱོ་སངས་ཡིན་ཞེས་སྨྲས༔ བཙུན་མོ་བཟའ་བ་དམར་རྒྱན་གྱིས་ཐེ་ཚོམ་ནས༔
ངམ་སྟག་ར་ཀླུ་གོང་ལ་འདི་སྐད་ཅེས་སྨྲས༔ ངེད་ཀྱི་རྒྱལ་པོ་མགོ་ཆུང་བློ་མང་འདི༔ རིང་པར་འགྲོ་བའི་རྒྱག་ཆེས་མང་བཀལ་ཏེ༔ ནང་བློན་བླུན་པོ་མང་ཞིག་ཁྲིད་བྱས་ནས༔ སྐྱོ་སངས་ཡིན་ཞེས་ཕྲ་མའི་ཚིག་ཀྱང་སྨྲས༔ རྒྱལ་སྲིད་སྟོང་ནས་ཆོས་ལ་འགྲོ་སྲིད་པས༔ གོ་ཤེས་བློན་པོ་རྣམས་ཀྱིས་བཤོལ་མ་ཐོབ༔ ཁ་སང་མཐའ་མི་དགེ་སྦྱོང་ངན་པ་དེ༔ མི་ཏྲ་བཏང་ནས་རྒྱལ་པོའི་སྙན་བསླུས་སམ༔ ཡང་ན་རྒྱལ་ཁམས་ཕུང་བའི་ཆོས་བསྟན་འདྲ༔
ཡང་ན་ང་བཞག་སྙིང་གྲོགས་བཙལ་ཀྱང་ཤེས༔ ཇི་ལྟར་བྱས་ཀྱང་བློ་ལ་བདེ་བ་མེད༔ རྐང་མགྱོགས་གཉིས་ལ་བསླབ་ཁ་ཞིབ་མོར་བྲིས༔ ཅི་ཐོབ་ས་རུ་རྒྱལ་པོ་མི་འབྱོན་འཐད༔ ཅེས་སྨྲས་པས་བློན་པོ་རྣམས་ཀྱིས་མི་ཏྲ་རྣམས་ལ་སྨྲས་པ༔ ཁ་སང་ཁྱེད་རྣམས་ཆོས་རྒྱལ་དྲུང་དུ་བྱུང་༔ ཡིན་མས་འཆོལ་བའི་ཁ་བཤད་མང་ཞིག་ཞུས༔ དེང་སང་རྒྱལ་པོའི་ཐུགས་བློ་མ་ཟིན་པར༔ ཐག་རིང་འགྲོ་བའི་ལམ་ཆས་མང་བཀལ་ནས༔ མངའ་ཐང་བསྐྱུར་ནས་མི་བཞུགས་གྲབ་འདུག་པ༔
མཐའ་མི་འཁྱམས་པོས་བློ་ཡོགས་སྨྲས་འདུག་གམ༔ ཡང་ན་ཁྱེད་ཚོས་རྫས་ངན་དྲངས་ལགས་སམ༔ ཅི་ལྟར་བྱས་ཀྱང་མགོ་བསྐོར་ཚབ་ཆེན་འདུག༔ ཁྱེད་ཚོས་རྫུན་དུ་མ་སྨྲ་ཞིབ་པོར་སྨྲོས༔ ངན་བཤད་བློ་སྣ་མང་ན་རང་སྲོག་ཕུང་༔ དེ་བས་ཁྱེད་རྣམས་ཁྲིམས་དུ་མི་འགལ་གྱིས༔ ཞེས་མི་ཏྲ་རྐང་མགྱོགས་རྣམས་ལ་དེ་སྐད་སྨྲས་པས༔ མི་ཏྲ་རྣམས་ཀྱིས་ལན་སྨྲས་པས༔ ཨེ་མ་རྒྱ་གར་སྐུ་འཁྲུངས་རིག་འཛིན་པདྨ་འབྱུང་༔ བོད་ཡུལ་མུན་པའི་སྨག་རུམ་གཏིབས་པ་ལ༔
དམ་ཆོས་གསལ་བའི་སྒྲོན་མེ་འདེགས་སུ་བྱོན༔ ད་ལྟ་གཡའ་མ་ལུང་གི་དབེན་ཁྲོད་བཞུགས༔ འཆི་མེད་རིག་འཛིན་དངོས་སུ་འགྲུབ་ནས་ཀྱང་༔ ཚེ་ཆུ་དབང་པོ་རིལ་བུ་སྟོང་ཕྲག་ཀྱང་༔ ཆོས་རྒྱལ་ཁྲི་སྲོང་སྐུ་ཚེ་འཕྲང་སྒྲོལ་ཆེད༔ ཚེ་ཆུ་འདྲེན་ཕྱིར་ངེད་རྣམས་སྤྱན་དྲངས་བཏང་༔ བརྒྱ་དང་བཅུ་གཅིག་བོད་བཞུགས་རྟེན་འབྲེལ་གསུངས༔ ཁྱེད་ཚོས་ངན་བློ་བསྣོལ་ཚིག་ཁ་མ་མང་༔ ཕན་པའི་བློ་ལ་བདུད་ཀྱིས་བར་ཆད་མང་༔ དེ་བཞིན་བློན་པོ་རྣམས་ཀྱང་མི་འཚལ་ལོ༔
ཞེས་གསུངས་ནས་མི་ཏྲ་རྐང་མགྱོགས་རྣམས་སྔོན་དུ་བྲོས་ཐབས་སུ་སོང་༔ དེ་ནས་ངམ་སྟག་ར་ཀླུ་གོང་དང་༔ བཙུན་མོ་བཟའ་བ་དམར་རྒྱན་ཀེ་རུ་ཐང་ནག་བོན་བྱང་གི་འགོང་པོ་རྟ་དམར་གྱི་སྤྲུལ་པ་བོན་པོ་ནག་ཆུང་དང་༔ གཉེར་པ་གསེར་འཕང་ནག་པོ་སོགས་ཀྱིས་ཁྲི་སྲོང་ལྡེའུ་བཙན་གྱི་ཆིབས་ཁ་ནས་བཟུང་སྟེ་འདི་སྐད་ཞུས༔ རྒྱལ་པོ་བློ་སྣ་མང་ན་རྒྱལ་སྲིད་སྤྲང་པོར་ཤོར་བའི་སྐྱོན་ཆེ༔ ཁ་སང་ཟླ་བ་སྔོན་མའི་ཚེས་བཅུ་གསུམ་གྱི་ཉིན༔ རྒྱ་གར་ནས་ཨ་ཙ་ར་ངན་པ་ཙི་དུག་ཁུར་བ་དཔོན་གཡོག་གསུམ་སོང་ཟེར་བ་ཀུན་གྱིས་ཐོས༔ ངེད་རྣམས་ལ་བཅའ་ཁ་གཟབ་པར་གྱིས་ཤིག་ཟེར་བ་མང་ཞིག་བྱུང་༔ མི་མང་འགའ་ཞིག་ཤིང་ཐུ་བཞིན་ཡོད་པ་རྣམས་ཀྱིས་མཐོང་ནས༔ ཨ་ཙ་རས་དུག་ཕ་བོང་བྱུགས་པས་དུམ་བུ་འགའ་ཞིག་ཏུ་གས་པ་མཐོང་༔
དུག་ཡོད་པའི་རྟགས་སུ་ཟོན་རིགས་དང་ཡི་གེ་ཡོད་པ་འདུག༔ ངེད་བློན་པོ་རྣམས་ཀྱི་དཔྲལ་བའི་མིག༔ ཁོག་པའི་སྙིང་༔ སྲོག་གི་ཁྲག༔ འཛམ་གླིང་ཀུན་གྱི་མགོ་འདྲ་བ་རྒྱལ་པོ་ཁྱེད་ཡིན་ལ༔ མཐའ་མིའི་དགེ་སྦྱོང་ངན་པས་མགོ་བསྐོར་མཁན་གྱིས་ཁར་བརྒྱུགས་ནས་མིག་ཅན་གྱིས་དུག་འཐུང་ན༔ རྒྱལ་པོ་ཚེ་འདིར་སྐུ་སྲོག་མི་ཕངས་ཀྱང་རྒྱལ་ཁྲིམས་གོང་ནས་ཞིག༔ བློན་པོ་བར་ནས་འཐོར་མི་སྡེ་རྣམས་ཀྱིས་ཁ་བཤད་ངན་པ་ལས་མི་འོང་བར་འདུག་པས༔ ཅིས་ཀྱང་མི་འབྱོན་པར་ཞུ་ཟེར་ནས་ངམ་སྟག་ར་ཀླུ་གོང་གིས་ཆིབས་ཁ་ནས་བཟུང་སྟེ་མ་བཏང་༔ རྒྱལ་པོ་ཡང་རྨི་ལམ་ཤིན་ཏུ་ལེགས་པར་བྱུང་བ་ཡིན་ཀྱང་སྣང་བའི་རི་མོ་འདི་བསླུ་བྲིད་མཁས་པ་དང་༔
བློན་པོ་འདི་རྣམས་ཀྱང་ཕན་སེམས་ཀྱི་ཚིག་འདྲ་བ་མང་ཞིག་བྱུང་སྙམ་སྟེ༔ ཐེ་ཚོམ་སྐྱེས་ནས་རེ་ཞིག་ནང་དུ་ལོག་ནས་རིམ་གྱིས་བཏགས་པར་དགོངས་ནས༔ གྲོས་ཏེ་གཟིམ་ཆུང་བར་མ་རུ་ལོག་སྟེ་སྔོན་ལ་བརྫངས་པའི་ཆས་རྣམས་ཕྱི་བཤོལ་བཏང་༔ རྒྱལ་པོ་ཡང་ཐུགས་བློ་མ་བདེ་ནས་ཉིན་མཚན་བསམ་གཞིག་མང་དུ་བྱས༔ དེའི་ཚེ་སློབ་དཔོན་མི་གཡོ་བའི་ཏིང་ངེ་འཛིན་ལ་བཞུགས་པས་མཁྱེན་ཏེ༔ ཚེ་ཆུ་དང་ཚེ་རིལ་བཞག་པ་བུམ་པ་དང་བྷནྡྷ་ཁ་ཕྱེས་པའི་གཡའ་མ་ལུང་སྟོད་སྨད་ཁྱབ་པའི་དྲི་བཟང་དང་སྒྲ་སྙན་པའི་དབྱངས་དང་རི་ཐམས་ཅད་འབིར་ཞིང་ས་ཡང་གཡོ་བ་འཇའ་འོད་ཀྱི་གུར་དཔག་ཚད་ཙམ་ཡོད་པའི་དཀྱིལ་ནས་ལྷ་མོ་ཙཎྜ་ལཱིའི་སྐུ་མདངས་དང་ལྡན་པ་དངོས་སུ་བྱོན་ནས༔ ལུང་བསྟན་པ་སོགས་བཀྲ་ཤིས་དང་ཡ་མཚན་ཁྱད་དུ་འཕགས་པ་མང་དུ་བྱུང་༔ དེ་ནས་སློབ་དཔོན་གྱིས་ཚེ་ཆུ་དང་ཚེ་རིལ་རྣམས་དུམ་བུ་བརྒྱད་བགོས་ནས༔ ཚེ་སྒྲུབ་ཟབ་པ་རེ་རེ་དང་བཅས་ཏེ་ཕྱིས་མ་འོངས་པ་བོད་འབངས་སྐྱོབ་པའི་ཆེད་དང་༔ རྗེ་འབངས་ཉེར་ལྔའི་ཆོས་སྐལ་དུ་དམིགས་ནས༔
སྒྲོམ་དང་༔ ལ་ཆའི་བུམ་པ༔ རྫ་ཡི་དྷ་ཧ༔ ཟངས་ཀྱི་གྭའུ༔ བསྭེ་ཡི་ལི་ཏ་ཀཿ རླུང་གི་པར་བུ་སོགས་མི་འདྲ་བ་མང་པོའི་ནང་དུ་རིམ་པ་གསུམ་མམ་བདུན་གྱིས་རྒྱ་བཏབ་ནས༔ རྗེ་འབངས་རྣམས་ལ་འཕྲད་པའི་སྨོན་ལམ་གྱིས་མཚམས་སྦྱར་ནས༔ བོད་ཀྱི་མགུར་ལྷ་ཤིན་ཏུ་གཉན་པ་རེ་རེ་ལ་གཉེར་དུ་གཏད་དེ༔ ལྷ་ལྕམ་གྱིས་གུ་རུའི་གསུངས་བཞིན་མི་འགྱུར་པའི་གནས་བརྒྱད་ལ་གཏེར་དུ་སྦས༔ ཁྱད་པར་རྟེན་འབྲེལ་ཆེ་བའི་ཡུལ་དང་མཚོ་སོགས་ལུང་བསྟན་པའི་གནས་ནི་རྒྱ་གར་འཕགས་ཡུལ་གངས༔
ཤམ་པོ་རྡོ་རྗེ་གངས༔ ཏི་སེ་གངས༔ ལ་ཕྱི་གངས༔ ཙཱ་རི་གངས༔ ཤམ་པོ་གངས༔ ཧས་པོ་གངས༔ པདྨ་གངས༔ གཟེ་རྒྱལ་གངས༔ རོང་བཙན་གངས་དང་བཅུའོ༔ རྒྱ་གར་ཨོ་ཏྲ་ལས་མཚོ་ཟླ་བ་ནོར་བུ༔
བལ་པོ་ཀེ་རུ་ལི་མཚོ་པདྨ་ཅན༔ ལྔ་སྡེ་བྱེ་མ་གླིང་གི་མཚོ་ཆེན་པདྨ་བླ་མཚོ༔ ཏི་སེ་མ་ཕམ་གཡུ་མཚོ༔ ལ་ཕྱི་གཡུ་མཚོ༔ ཙཱ་རི་གཡུ་མཚོ༔ མ་ཀུང་ལུང་གཡུ་མཚོ༔ གཟེ་རྒྱལ་དུང་མཚོ༔ རོང་བཙན་མཚོ་དམར་སོགས་ལུང་ལས་གྲགས་པ་དགུ༔ དེ་རྣམས་རྟེན་འབྲེལ་ལ་བབས་པའི་གངས་རི་གཏན་དུ་སྡོད་ལ༔ མཚོ་མོ་གཏན་དུ་འཁྱིལ་བ་རྣམས་ལ༔
བསྐལ་པ་བཟང་པོའི་འབྱུང་བ་ལྔའམ་བཅུད་མ་ཉམས་པ་ཡོད་པ་ཡིན་ཏེ༔ ཚེ་སྒྲུབ་དང་དམ་རྫས་རྣམས་གཏེར་དུ་སྦོས་ཤིག་གསུངས་ནས༔ ས་ག་ཟླ་བའི་ཚེས་བཅུ་ལ་རྫུ་འཕྲུལ་གྱི་ལམ་ལ་ཞུགས་ནས་ཉི་མ་རྩེ་ཤར་དུ་བྱོན་ཏེ་རི་ལུང་ཐམས་ཅད་ཉུལ་ཞིང་གནས་ཆེན་རྣམས་ལ་གཏེར་རེ་རེ་སྦས༔ ལྷ་འདྲེ་དྲག་པོ་རྣམས་ལ་གཉེར་བྱང་གཏད༔ དུས་ལ་བབ་ཚེ་ཆོས་བདག་བུ་ལ་སྤྲོད༔ ཅེས་བཀའ་བསྒོས༔ སླར་སློབ་དཔོན་གྱི་དྲུང་དུ་ཉི་མ་ཕྱེད་ཡུལ་དུ་ལོགས༔ རིམ་གྱིས་སློབ་དཔོན་འཇའ་ལུས་རྡོ་རྗེའི་སྐུ་ཡིན་པར་ཐག་ཆོད་ཤིན་ཏུ་འགྱོད་པ་སྐྱེས་ཏེ་བཤགས་པ་མང་དུ་བྱས་ན་རྒྱལ་ཆས་རྣམས་སློབ་དཔོན་ལ་ཕུལ་ཞིང་ཚེ་དབང་ཞུས་པས༔ སྔོན་དུ་རྟེན་འབྲེལ་མ་འགྲིགས་ཅིང་ཐེ་ཚོམ་པས་བརྒྱ་དང་བཅུ་གཅིག་བཞུགས་རྒྱུ་ཡིན༔ བཅུ་བདུན་ལས་བསྲིང་དུ་མ་ཐུབ༔
དེ་བཞིན་དུ་ཕྱིས་འབྱུང་གི་རྗེ་འབངས་རྣམས་ཀྱིས་རྟེན་འབྲེལ་ལ་ཤིན་ཏུ་འགྲིགས་དགོས་པ་ཡིན་གསུངས༔ རིམ་བཞིན་རྗེ་འབངས་ཉེར་ལྔ་ལ་ཁ་བྱང་དང་ལུང་བྱང་དང་གསང་རྒྱ་སོགས་ལེགས་པར་གཏད་དེ༔ ལྷ་ལྕམ་རྣམས་ཀྱིས་གུ་རུའི་གསུངས་བཞིན་མཁའ་འགྲོ་བརྡ་ཡི་ཡི་གེར་བཏབ་སྟེ་གཏེར་དུ་སྦས༔ ས་མ་ཡ༔ དེ་ལྟ་བུའི་ཚེ་དབང་ཟབ་མོ་ཞུ་བ་ལ་ཁྱེད་རང་རྣམས་བསྐལ་པ་ཤིན་ཏུ་བཟང་པ་ཡིན་པས༔ ལུས་ངག་ཡིད་གསུམ་གྱི་སྒོ་ནས་བློ་ཆོས་སུ་འགྲོ་བ༔ ཆོས་ལམ་དུ་འགྲོ་བ༔ ལམ་འཁྲུལ་པ་བྱང་བ༔ འཁྲུལ་པ་ཡེ་ཤེས་སུ་འཆར་བའི་སྨོན་ལམ་བཟང་པོ་དང་ཁྱད་པར་དུ་དུས་དང་གནས་སྐབས་ཐམས་ཅད་དུ་རིག་འཛིན་པདྨ་འབྱུང་གནས་ཡིད་ལ་དྲན་ཞིང་འདུན་པ་ཆེ་བར་གྱིས་ཤིག༔ ཁྱད་པར་དུ་བདག་གི་ཚེ་དབང་ཟབ་མོ་བསྐུར་བ་ལ་བརྟེན་ནས་ཁྱེད་རང་རྣམས་ཀྱིས་གསོལ་བ་ཕུར་ཚུགས་སུ་འདེབས་པ་དང་༔
འཆི་མེད་ཚེ་ཡི་རིག་འཛིན་ཐོབ་པར་སྒོམས་ཤིག༔ ཅེས་དེ་ནས་བསྐྱེད་རིམ་འབོག་པ་ནི༔ ཨོྃ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཨོྃ་སྭ་བྷཱ་ཝ་ སོགས?༔ སྟོང་པ་ཉིད་དུ་གྱུར༔ སྟོང་པའི་ངང་ལས་ཚེ་ལ་དབང་བའི་རིག་འཛིན་ཆེན་པོ་སྐུ་མདོག་དམར་པོ་བྱུ་རུའི་ལྷུན་པོ་ལ་ཉི་མ་བྱེ་བའི་མདངས་ཀྱིས་ལེགས་པར་སྤྲས་པ་ལྟར༔ ཞལ་གཅིག་ཕྱག་གཉིས་སྤྱན་ཕྱོགས་བཅུར་གཟིགས་པ༔ དབུ་སྐྲ་རལ་པའི་ཐོར་ཚུགས་རིགས་ལྔས་བརྒྱན་ཅིང་དར་རྣམ་པ་ལྔའི་ཅོད་པན་འཕུར་བ་སྐུ་སྟོད་ལ་ལྷ་རྫས་གོས་ཀྱི་ག་ཤལ་དང་༔ སྐུ་སྨད་ལ་བདེ་ཆེན་ཀླུམ་པའི་ཨང་རག་དཀྲིས་པ༔ ཕྱག་གཉིས་འཆི་མེད་བདུད་རྩིས་བཀང་བའི་བུམ་པ་འཛིན་པ༔
ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པ༔ དེའི་པང་དུ་ལྷ་ལྕམ་དམར་མོ་མཛེས་ཆགས་ལྡན་ཞིང་ཡབ་ལ་འཁྲིལ་བའི་ཕྱག་གཉིས་མདའ་དར་དང་ཚེ་བུམ་འཛིན་ཅིང་༔ རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པ༔ ཡབ་ཡུམ་འོད་ཀྱི་གོང་བུ་ཆེན་པོ་འཁྲིགས་པའི་ཀློང་དུ་གཞལ་ཡས་སུ་ཚེ་ཡི་དབང་ཕྱུག་རིགས་ཀྱི་མཁའ་འགྲོ་འབུམ་གྱིས་བསྐོར་བའི་སྤྱི་བོར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་སྣ་ལྔས་ཞིང་ཁམས་ན་ཁེང་བར་འཕྲོས་པས༔ ཚེ་ལྷ་རིག་འཛིན་དྲང་སྲོང་རྣམས་སྤྱན་དྲངས་ཏེ་སློབ་མ་རྣམས་ལ་ཐིམ་པར་སྒོམས་ཤིག༔ དེ་ནས་སྤྱན་འདྲེན་པ་ནི༔ ཧཱུྃ༔
མཁའ་སྤྱོད་ཀློང་ཡངས་ནམ་མཁའི་དཀྱིལ་འཁོར་ན༔ ལྷག་པའི་ལྷ་མཆོག་རིག་འཛིན་ཚེ་དཔག་མེད༔ པད་འབྱུང་ཡབ་ཡུམ་རོལ་རྩལ་ངོ་བོ་མཆོག༔ མགྱོགས་མ་ལ་སོགས་དབང་ཕྱུག་ཚེ་བདག་རྣམས༔ བྱིན་ཆེན་དབབ་ཕྱིར་ཐུགས་དམ་དབྱིངས་ནས་སྤྱོད༔ སྐུ་ཡི་གཟི་བརྗིད་འོད་ཕྲེང་ཀྱི་ལི་ལི༔ གསུང་གི་སྒྲ་དབྱངས་སྙན་ཆ་འུ་རུ་རུ༔ ཐུགས་ཀྱི་དགོངས་བརྡ་མ་འགགས་ཤ་ར་ར༔ མཛེས་པའི་ལྷ་རྫས་རྒྱན་འཕྱངས་སྤུངས་སེ་སྤུང་༔ མ་ཚོགས་མཁའ་འགྲོའི་བརྡ་གར་ལིངས་སེ་ལིང་༔
དཔའ་བོ་དཔའ་མོའི་གར་ཐབས་ཤིགས་སེ་ཤིག༔ ཚེ་ཡི་ལས་བྱེད་ཕོ་ཉ་ཁྱུགས་སེ་ཁྱུག༔ དཀྱིལ་འཁོར་རྒྱ་མཚོའི་བྱིན་རླབས་ཡེ་རེ་རེ༔ དམ་རྫས་རྒྱ་མཚོ་བཅུད་ལྡན་ཀྱི་ལི་ལི༔ དད་ལྡན་ཕོ་མོ་དགའ་བྲོ་ཡ་ལ་ལ༔ དབང་ཆེན་ཕོ་བྲང་ཟེར་ཐག་སྦྲེངས་སེ་སྦྲེང་༔ བདུད་སྲིན་དམ་སྲི་ཚར་གཅོད་ལམས་སེ་ལམ༔ དབང་བཞི་ཆུ་བོ་རྒྱུན་འབེབས་ན་ར་ར༔ སྐལ་ལྡན་བུ་ལ་བྱིན་ཆེན་ཐིབས་སེ་ཐིབ༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔
འཆི་མེད་རིག་འཛིན་སྒྲུབ་ལ་དངོས་གྲུབ་སྩོལ༔ ཨོྃ་མ་ཧཱ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་བྷྲཱུྃ༔ ཨ་བེ་ཤ་ཡ་ཕེཾ་ཕེཾ་ཛཿཛཿ དེ་ནས་བརྟན་ཕྱིར་རྡོ་རྗེ་རྒྱ་གྲམ་གྱིས༔ ཨོྃ་ས་མ་ཡ་ཧྲཱི་དྷ་ཡ་ཏིཥྛ་བཛྲ་བཛྲ་ ཞེས་བརྟན་པར་བྱ༔ དེ་ནས་སློབ་མས་འདི་ཡི་རྗེས་ཟློས་མཛོད༔ ཧོཿ བླ་མ་རིག་འཛིན་དབྱིངས་ནས་གཤེགས༔ སྐལ་ལྡན་མོས་པའི་བུ་ལ་ཞུགས༔ སྒོ་གསུམ་ཕྱག་འཚལ་དབང་པོས་མཆོད༔
སྡིག་བཤགས་འགྲོ་དོན་ཆོས་འཁོར་བསྐོར༔ དབང་གི་སྨིན་གྲོལ་བསྩལ་དུ་གསོལ༔ དེ་ནས་དམ་ཆུ་ངག་ཏུ་སྦྱིན༔ ཧཱུྃ༔ དམ་ཚིག་རང་བྱུང་དུང་ཆེན་སྣོད༔ ཁམས་ལྔའི་དབང་པོ་བདུད་རྩིས་གཏམས༔ དེ་རིང་སྐལ་ལྡན་ཁྱོད་ལ་སྦྱིན༔ དམ་སྲུངས་བཛྲ་ས་མཱ་ཡ་ཛཿ ཞེས་སྦྱིན༔ དེ་ནས་ཚེ་ཡི་བུམ་པ་ཐོགས་ནས༔
ཧཱུྃ༔ དབང་ཆེན་རྡོ་རྗེ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ སྐུ་ཡི་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཞེས་བསྐུར༔ དེ་ནས་བྷནྡྷ་ཐོགས་ལ༔ ཧཱུྃ༔ དབང་ཆེན་པདྨ་རིགས་ཀྱི་བདག༔
འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་མགྲིན་པར་བསྐུར༔ གསུང་གི་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱ་ཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཞེས་བསྐུར༔ དཀྱིལ་འཁོར་ཐོགས་ལ༔ ཧཱུྃ༔ དབང་ཆེན་བུདྡྷ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་སྙིང་གར་བསྐུར༔
ཐུགས་ཀྱི་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔ ཞེས་བསྐུར༔ ཚེ་གཏོར་བུམ་པ་ཐོགས་ལ༔
ཧཱུྃ༔ དབང་ཆེན་རཏྣ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་སྤྱི་བོར་བསྐུར༔ ཡོན་ཏན་དབང་མཆོག་ཐོབ་པར་ཤོག༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་ཨ་བྷི་ཥིཉྩ་ཧཱུྃ༔
ཞེས་བསྐུར༔ དེ་ནས་རྡོ་རྗེ་རྒྱ་གྲམ་ཐོགས་ལ༔ ཧཱུྃ༔ དབང་ཆེན་ཀརྨ་རིགས་ཀྱི་བདག༔ འཆི་མེད་ངོ་བོ་ཚེ་ཡི་ལྷ༔ སྐལ་ལྡན་ཁྱོད་ཀྱི་གསང་བར་བསྐུར༔ ཕྲིན་ལས་དབང་མཆོག་ཐོབ་པར་ཤོག༔ ཅེས་བསྐུར༔ རིགས་ལྔའི་སྐུ་ཐོགས་ལ༔ ཧཱུྃ༔
སྐུ་ལྔ་ཡེ་ཤེས་ལྔ་ཡི་དངོས༔ ཚེ་ལྷ་རིགས་ལྔའི་དབང་བསྐུར་རོ༔ འཆི་མེད་རིག་འཛིན་ཐོབ་ནས་ཀྱང་༔ འཇའ་ལུས་རྡོ་རྗེའི་སྲོག་འགྲུབ་ཤོག༔ ཅེས་བསྐུར༔ དེ་ནས་མཁའ་འགྲོ་རིགས་ལྔ་ཐོགས་ལ༔ ཧཱུྃ༔ འབྱུང་བ་མངའ་སྒྱུར་ཌཱཀྐི་དངོས༔ མཁའ་འགྲོ་ལྔ་ཡི་དབང་བསྐུར་རོ༔ འཆི་མེད་རིག་འཛིན་ཐོབ་ནས་ཀྱང་༔
འཇའ་ལུས་རྡོ་རྗེའི་སྲོག་འགྲུབ་ཤོག༔ ཅེས་བསྐུར༔ དེ་ནས་མགྱོགས་མ་བཞི་ཐོགས་ལ༔ ཧཱུྃ༔ ཚད་མེད་བཞི་ལྡན་ཕོ་ཉའི་ཚོགས༔ མགྱོགས་མ་སྒོ་སྐྱོང་དབང་བསྐུར་རོ༔ འཆི་མེད་རིག་འཛིན་ཐོབ་ནས་ཀྱང་༔ འཇའ་ལུས་རྡོ་རྗེའི་སྲོག་འགྲུབ་ཤོག༔ ཅེས་བསྐུར༔ དེ་ནས་བགྲང་ཕྲེང་ཐོགས་ལ༔
ཧཱུྃ༔ ཕྱི་ནང་བསྐྱེད་རྫོགས་སྔགས་བཟླས་སོགས༔ བསྒྲུབ་པའི་དམ་བཅའ་བཟུང་ནས་སུ༔ རྒྱུན་དུ་བསྙེན་སྒྲུབ་བརྩོན་པར་གྱིས༔ ཨོྃ་གུ་རུ་ཌཱཀྐི་ཨཱ་ཡུརྫྙཱ་ན་བཛྲ་ས་མཱ་ཡ་ཛ་ཛཿ ཞེས་བསྐུར༔ དེ་ནས་ཚེ་རིལ་ཐོགས་ལ༔ ཧཱུྃ༔ འཁོར་འདས་ལྷ་མིའི་བཅུད་བསྡུས་ལ༔ འཆི་མེད་ཟས་མཆོག་རིལ་བུ་འདི༔
དེ་རིང་སྐལ་ལྡན་ཁྱོད་ལ་སྦྱིན༔ འདོད་ཡོན་ལོངས་སྤྱོད་དབང་ཐོབ་ཤོག༔ ཅེས་སྦྱིན༔ དེ་ནས་ཚེ་ཆང་ཐོགས་ལ༔ ཧཱུྃ༔ དམ་ཚིག་སྣ་ལྔའི་རྒྱུན་ལམ་ནས༔ ལེགས་འབྱུང་བདུད་རྩི་ཨ་མྲྀ་ཏ༔ དེ་རིང་སྐལ་ལྡན་ཁྱོད་ལ་བླུད༔ ཟག་མེད་བདུད་རྩིའི་དབང་ཐོབ་ཤོག༔ ཅེས་སྦྱིན༔
དེ་ནས་མདའ་དར་ཐོགས་ལ༔ ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་ལ༔ སྐུ་མདོག་དཀར་སེར་དམར་ལྗང་གར༔ མདའ་དར་ཚེ་བུམ་འཛིན་པ་མོས༔ ལྷ་ཀླུ་མི་ཡི་བཅུད་བསྡུས་ནས༔ སྐལ་ལྡན་སློབ་མའི་ལུས་ལ་བསྟིམ༔ ཚེ་ཡི་རིག་འཛིན་མྱུར་ཐོབ་མཛོད༔ དེ་ནས་རྒྱ་གྲམ་གྱི་རྒྱས་གདབ་པ་ནི༔ ཧཱུྃ༔
མི་ཤིགས་རྡོ་རྗེའི་གོ་ཁྲབ་ལ༔ སྲ་བརྟན་འགྱུར་མེད་རྒྱ་ཡིས་གདབ༔ རིམ་བསྡུས་འཁོར་ལོའི་དཀྱིལ་འཁོར་རྣམས༔ བརྟན་པར་གྱུར་ཅིག་བཛྲ་ཧོཿ ཞེས་རྒྱ་ཡིས་གདབ༔ དབང་བསྡུས་རྡོ་རྗེའི་གོ་ཁྲབ་ལས༔ བུམ་པ་གཏོར་མ་ཡི་དམ་ཐ་མི་དད་པའི་ངོ་བོར་བསམ་ཞིང་༔ སྐུ་གསང་ཐུགས་ཀྱི་བྱིན་རླབས་གཅིག་ཏུ་བསྡུས་པ་ཡིན༔ དབང་རྒྱས་པར་བསྐུར་བ་གྲུབ་ནས༔ ཧཱུྃ༔
བུམ་པ་མི་དམིགས་ཆོས་སྐུའི་ཀློང་༔ གཏོར་མ་ཟག་མེད་ལོངས་སྤྱོད་བརྒྱན༔ དཀྱིལ་འཁོར་ལྷ་དང་གཉིས་སུ་མེད༔ སྐལ་ལྡན་བུ་ལ་དབང་བསྐུར་རོ༔ ཡོངས་རྫོགས་དབང་བཞི་ཐོབ་པར་ཤོག༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་སརྦ་ཨ་བྷི་ཥིཉྩ་ཧཱུྃ༔ ཞེས་དབང་བསྐུར་རོ༔ ཧཱུྃ༔ བུམ་པ་མི་དམིགས་ཆོས་སྐུའི་ཀློང་༔ གཏོར་མ་ཟག་མེད་ལོངས་སྤྱོད་བརྒྱན༔
དཀྱིལ་འཁོར་ལྷ་དང་གཉིས་སུ་མེད༔ སྐལ་ལྡན་བུ་ལ་དབང་བསྐུར་བས༔ ཡོངས་རྫོགས་དབང་མཆོག་ཐོབ་པར་ཤོག༔ བུམ་དབང་ཚེ་དབང་ལ་སོགས་དབང་བརྒྱ་དགོངས་པའི་ཕན་ཕྱིར༔ བསྙེན་སྒྲུབ་ཁ་སྦྱོར་སོགས་དགོས༔ རིགས་འདུས་སྤྱིར༔ ཧཱུྃ༔ ཕྲིན་ལས་མངའ་བདག་ཀུན་གྱི་གཏོར་མ་ནི༔ དུས་གསུམ་སངས་རྒྱས་མ་ལུས་བསྐྱེད་མཛད་པ༔ ས་ཆུ་མེ་རླུང་འབྱུང་ལྔའི་བཅུད་བསྡུས་ལ༔
སྐལ་ལྡན་རིགས་ཀྱི་བུ་ལ་དབང་བསྐུར་རོ༔ སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ༔ ཨོྃ་ཨཱཿཧཱུྃ་བཛྲ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ སྐུ་གསུང་ཐུགས་དབང་གཅིག་འདུས་གསང་སྔགས་བསྟན་རྒྱལ་ཐུགས་གཏེར་རོ༔ སརྦ་མངྒ་ལཾ༔ དེ་ནས་བྱིན་བརླབ་བཀའ་བསྒོ་བ་ནི༔ ཆོས་སྐུ་སྣང་བ་མཐའ་ཡས༔ ལོངས་སྐུ་ཐུགས་རྗེ་ཆེན་པོ༔ སྤྲུལ་སྐུ་པདྨ་འབྱུང་གནས༔ ལྷ་ལྕམ་མནྡ་ར་བ༔
མཁའ་འགྲོ་ཡེ་ཤེས་མཚོ་རྒྱལ༔ གནུབས་བན་སངས་རྒྱས་ཡེ་ཤེས༔ པདྨ་གཏེར་བདག་གླིང་པ༔ རྒྱལ་སྲས་དབང་ཆེན་རྡོ་རྗེ༔ དྲིན་ཆེན་རྩ་བའི་བླ་མ༔ བརྒྱུད་པའི་བྱིན་རླབས་ཅན་རྣམས་ཀྱིས་སྐལ་ལྡན་གྱི་སློབ་མ་འདི་ལ་འཆི་བ་མེད་པའི་ཚེའི་དབང་བསྐུར་དུ་གསོལ༔ ཚེ་མི་ཤིགས་པ་རྡོ་རྗེ་ལྟ་བུ་མཛོད་ཅིག༔ ཚེ་མི་འགྱུར་བ་གཡུང་དྲུང་ལྟ་བུར་མཛོད་ཅིག༔ ཚེ་མི་ནུབ་པ་རྒྱལ་མཚན་ལྟ་བུར་མཛོད་ཅིག༔ འཆི་བ་མེད་པ་ཚེ་དབང་དམ་པ་ཐོབ་པར་མཛད་དུ་གསོལ༔
ཅེས་བསྐུར༔ དེ་ནས༔ གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ཁྱེད་ལ་བདག་ནི་འབུལ་ལགས་ན༔ སློབ་མར་བཟུང་ནས་སྤྱད་དུ་གསོལ༔ སོགས་བརྗོད་བཀྲ་ཤིས་རབ་གནས་བྱ་ཞིང་༔ སྨོན་ལམ་བདུན༔ ས་མ་ཡ༔ ཨེ་མ་ཡང་ཟབ་ཚེ་སྒྲུབ་ཀྱི༔
དབང་མཆོག་གནམ་ལྕགས་གོ་ཁྲབ་འདི༔ མ་འོངས་སུམ་ཅུའི་ཡང་མཐའ་ལ༔ གནུབས་བན་སངས་རྒྱས་ཡེ་ཤེས་ཀྱི༔ རྒྱལ་སྲས་སྐྱེ་བ་དེ་ཉིད་ལ༔ སྤྲོད་ཅིག་བཀའ་སྲུང་དྲག་པོ་རྒྱ༔ ས་མ་ཡ༔ རྒྱ་རྒྱ་རྒྱ༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ མི་ནུབ་རྒྱ༔ བདག་འདྲ་གཏེར་བདག་གླིང་པས་ས་ཕག་ལོར་མཁའ་འགྲོ་སྙིང་ཕུག་ནས་གདན་དྲངས་ཤིང་པདྨ་སྦས་ཚལ་ནས་ཤོག་སེར་ལས་ལེགས་པར་ཞལ་བཤུས་སོ།། །། ཁ༽ ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ སྔོན་འགྲོ་ཚོགས་གཉིས་རྒྱ་མཚོ་བཞུགས་སོ༔ མི་འགྱུར་གཡུང་དྲུང་ཚེ་ཡི་ལྷ་ལ་འདུད༔ ཨེ་མཿ
ཟབ་དོན་མན་ངག་འཆང་བའི་བུ༔ ཚོགས་གཉིས་དཔལ་ལ་སྤྱོད་པའི་ཚེ༔ སྔོན་འགྲོ་རྒྱུན་གྱི་རྣལ་འབྱོར་བསྟན༔ འཁོར་བའི་ཆོས་ལ་བློ་ལོག་སྟེ༔ ཡང་དག་ངེས་དོན་ལམ་ལ་འཇུག༔ ཕ་མའི་རང་བཞིན་ཁམས་གསུམ་འགྲོ༔ བདེ་ཆེན་མཆོག་ལ་བཀོད་པའི་སེམས༔ བསྐྱེད་ཅིང་བླ་མ་དཀོན་མཆོག་ལ༔ བསྐྱེད་རིམ་རྣལ་འབྱོར་བླ་མ་གསལ༔ སྐྱབས་སུ་འགོད་པར་གསོལ་ཞིང་སྡིག་སྒྲིབ་སྦྱང་༔
ཚོགས་བསགས་སྐུ་གསུམ་མཎྜལ་འབུལ༔ དོན་བརྒྱུད་བཀའ་བབ་དབང་དོན་བསྲེ༔ ས་མ་ཡ༔ རྒྱ་རྒྱ་རྒྱ༔ ཆོས་སྤྱོད་ཀུན་གྱི་ཐོག་མ་རུ༔ འཁོར་བའི་དུཿཁ་ལས་བསྐྱབ་ཕྱིར༔ སྐྱབས་ཡུལ་མཆོག་རྣམས་ཡིད་ཀྱིས་བཟུང་༔ མདུན་གྱི་ནམ་མཁར་རིན་ཆེན་ཁྲི༔ པདྨ་ཉི་ཟླའི་གདན་སྟེང་དུ༔ བླ་མ་བཀྲག་དང་གཟི་མདངས་འབར༔
གཡས་སུ་སངས་རྒྱས་རྒྱབ་དམ་ཆོས༔ གཡོན་དུ་དགེ་འདུན་ཡི་དམ་མདུན༔ རང་རང་འཁོར་ཚོགས་བཀའ་སྲུང་བཅས༔ ནམ་མཁའི་མཐའ་ལས་རབ་འདས་པ༔ མཁྱེན་བརྩེའི་འོད་ཟེར་ཕྲིན་ལས་བརྡལ༔ འགྲོ་དྲུག་སེམས་ཅན་ཐམས་ཅད་ཀུན༔ མོས་གུས་གདུང་ཤུགས་ལྷང་ངེ་བ༔ སྐྱབས་ཡུལ་མཆོག་རྣམས་གུས་པས་འདུད༔ ན་མོ༔ འདས་དང་མ་བྱོན་ད་ལྟ་དུས་གསུམ་གྱི༔
སངས་རྒྱས་ཆོས་དང་དགེ་འདུན་འཕགས་པའི་ཚོགས༔ བླ་མ་ཡི་དམ་མཁའ་འགྲོ་དམ་ཅན་རྣམས༔ སྐུ་གསུམ་ལྷུན་གྲུབ་ཆེན་པོར་སྐྱབས་སུ་མཆི༔ ཐེག་ཆེན་བླ་མེད་བྱང་སེམས་བསྐྱེད༔ ཀྱཻ་མཿ མཐའ་མེད་འཁོར་བར་འཁྱམས་པའི་འགྲོ༔ ཕ་མ་སེམས་ཅན་སྙིང་རེ་རྗེ༔ འདི་དག་བདེ་ཆེན་ལམ་འགོད་ཕྱིར༔ ཚད་མེད་བཞི་ཡིས་ལམ་སྦྱངས་ཏཻ༔ བྱང་ཆུབ་མཆོག་ཏུ་སེམས་བསྐྱེད་དོ༔
གནས་སྐབས་མཐར་ཐུག་དོན་བསྒྲུབ་པར༔ ལས་ཉོན་ཤེས་བྱའི་སྒྲིབ་སྦྱང་ཕྱིར༔ རྡོ་རྗེ་སེམས་དཔའི་སྒོམ་བཟླས་བརྩམ༔ ཁམས་གསུམ་སེམས་ཅན་ཐམས་ཅད་ཀུན༔ བདག་ཏུ་འཛིན་མེད་རང་གསལ་དང་༔ གཉིས་མེད་བྱང་ཆུབ་སེམས་བསྐྱེད་བློས༔ སངས་རྒྱས་ཀུན་འདུས་བླ་མའི་སྐུ༔ རྡོ་རྗེ་སེམས་དཔའི་སྐུ་རུ་གསལ༔ ཨཱཿ སྤྱི་བོར་པད་དཀར་ཟླ་བའི་གདན༔
རིགས་འདུས་བླ་མ་རྡོ་རྗེ་སེམས༔ དཀར་གསལ་རྡོ་དྲིལ་ལོངས་སྤྱོད་རྫོགས༔ ཐུགས་སྲོག་ཨཱཿལ་ཡིག་བརྒྱས་བསྐོར༔ བདུད་རྩིས་སྒོ་གསུམ་སྒྲིབ་དག་གྱུར༔ ཨོྃ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ བཛྲ་སཏྭ་ཏེ་ནོ་པ་ཏིཥྛ༔ དྲྀ་དྷོ་མེ་བྷ་ཝ༔ སུ་ཏོ་ཥྱོ་མེ་བྷ་ཝ༔ སུ་པོ་ཥྱོ་མེ་བྷ་ཝ༔
ཨ་ནུ་རཀྟོ་མེ་བྷ་ཝ༔ སརྦ་སིདྡྷི་མྨེ་པྲ་ཡཙྪ༔ སརྦ་ཀརྨ་སུ་ཙ་མེ༔ ཙིཏྟཾ་ཤྲཱི་ཡཾ་ཀུ་རུ་ཧཱུྃ༔ ཧ་ཧ་ཧ་ཧ་ཧོ༔ བྷ་ག་ཝཱན་སརྦ་ཏ་ཐཱ་ག་ཏ༔ བཛྲ་མཱ་མེ་མུཉྩ༔ བཛྲི་བྷ་ཝ་མ་ཧ་ས་མ་ཡ་ས་ཏྭ་ཨཱ༔ རྡོར་སེམས་འོད་ཞུ་དབྱེར་མེད་བསྟིམ༔ ཐབས་ཀྱི་བསོད་ནམས་ཚོགས་ལ་བསྟེན༔
འབྲས་བུ་ཡེ་ཤེས་ཚོགས་རྫོགས་ཕྱིར༔ སྐུ་གསུམ་དབྱེར་མེད་མཎྜལ་འབུལ༔ ཨོྃ༔ དག་པ་གཉིས་ལྡན་ཆོས་སྐུའི་ཞིང་༔ ངེས་པ་ལྔ་ལྡན་ལོངས་སྐུའི་ཞིང་༔ མ་ངེས་ལྔ་ལྡན་སྤྲུལ་སྐུའི་རྩལ༔ སྐུ་གསུམ་ཞིང་གི་འདོད་ཡོན་རྣམས༔ ལྷུན་གྲུབ་ཐིག་ལེ་ཆེན་པོར་འབུལ༔ ཚོགས་གཉིས་ཡེ་ཤེས་སྨིན་པར་ཤོག༔ དོན་བརྒྱུད་བཀའ་བབ་མ་ཆད་བར༔
བྱིན་རླབས་འཕོ་བ་ཐོབ་པའི་ཕྱིར༔ ཟབ་ལམ་བླ་མའི་རྣལ་འབྱོར་ནི༔ ཧྲཱིཿ རང་ཉིད་ཡི་དམ་པདྨ་དབང་གི་རྒྱལ༔ སྤྱི་བོར་འཇའ་འོད་ཐིག་ལེ་འཁྱིལ་བའི་ཀློང་༔ པདྨ་ཉི་ཟླའི་སྟེང་དུ་བླ་མ་རྗེ༔ སྣང་མཐའི་རང་བཞིན་འཆི་མེད་པདྨ་འབྱུང་༔ མཁྱེན་བརྩེའི་འོད་སྣང་འདྲེན་པའི་དེད་དཔོན་ཆེ༔ དབྱིངས་ཕྱུག་གསང་བའི་མཁའ་འགྲོ་སྡེ་ལྔ་དང་༔ རིག་འཛིན་གྲུབ་ཐོབ་དམ་ཅན་རྒྱ་མཚོའི་བསྐོར༔
མཚན་དཔེའི་སྐུ་མཆོག་གཟི་བརྗིད་ཡ་ལ་ལ༔ ཚངས་དབྱངས་ཐེག་ཆེན་ཆོས་སྒྲ་འུ་རུ་རུ༔ མཁྱེན་བརྩེ་ཐུགས་རྗེ་མ་འགགས་ཤ་ར་ར༔ མཆོག་གསུམ་ངོ་བོ་རྩ་གསུམ་རང་བཞིན་ཅན༔ སྐུ་གསུམ་ལྷུན་གྲུབ་ཆེན་པོར་གསོལ་བ་འདེབས༔ ཞེས་གསོལ་འདེབས་རྒྱས་པ་སྐབས་འདིར་བྱ༔ སྐྱབས་ཡུལ་ལྷ་ཚོགས་འོད་ཞུ་གཙོ་ལ་ཐིམ༔ ཀུན་འདུས་ཡིད་བཞིན་ནོར་བུར་རྩེ་གཅིག་ཏུ༔ མོས་གུས་གདུང་ཤུགས་དྲག་པོས་གསོལ་བ་འདེབས༔ སངས་རྒྱས་ཐམས་ཅད་འདུས་པའི་སྐུ༔
དཔལ་ལྡན་རྩ་བའི་བླ་མ་ལ༔ རྩེ་གཅིག་གུས་པས་གསོལ་བ་འདེབས༔ སྨིན་གྲོལ་ཐུགས་རྒྱུད་དབང་བཞི་སྩོལ༔ ཅེས་བརྒྱ་སྟོང་མང་དུ་བྱ༔ བླ་མའི་སྐུ་ལས་ཡེ་ཤེས་ལྔ་ཡི་རྒྱུན༔ བབས་པས་ལུས་གཏམས་སྒྲིབ་དག་དབང་བཞི་སྩོལ༔ བླ་མ་འོད་ཞུ་རང་དང་དབྱེར་མེད་པར༔ བདག་གཞན་རྟོག་མེད་ཆོས་དབྱིངས་ཆེན་པོར་བཞག༔ འཇིག་རྟེན་ཆགས་སྡང་འཛིན་པའི་ཀློང་༔ སྐད་ཅིག་ཙམ་ཡང་མི་གཏོང་ཞིང་༔
གཞི་གྲོལ་རིག་པ་མ་ཡི་ཀློང་༔ བུ་ཡི་རིག་པ་འོད་གསལ་བའི༔ ཐོལ་སྐྱེས་ཐོལ་ནུས་ཅི་སྣང་བ༔ འཛིན་མེད་ཡེངས་འཁྲུལ་བྲལ་བར་བསྐྱང་༔ རྩལ་འགྱུ་མ་དབྱིངས་བུ་གྲོལ་ཏེ༔ གདོད་མའི་ཀློང་དུ་ཕེབས་པར་འགྱུར༔ ས་མ་ཡ༔ རྒྱ་རྒྱ་རྒྱ༔ ཨེ་མཿ རྟེན་འབྲེལ་ཐབས་ཀྱི་བསྐོར༔
འཇུག་པ་ལམ་འཁྱེར་ཉམས་མྱོང་གི༔ ཤེས་རབ་རང་རྩལ་རྫོགས་པའི་ཆོས༔ བྱང་ཆུབ་བླ་མའི་རྣལ་འབྱོར་བསྟན༔ ལས་ཅན་རྣམས་ཀྱི་ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ མི་ནུབ་རྒྱ༔ བདག་འདྲ་ཨོ་རྒྱན་གར་དབང་གནམ་ལྕགས་རྡོ་རྗེས་ཕག་ལོར་མཁའ་འགྲོའི་སྙིང་ཕུག་ནས་གདན་དྲངས་ཤིང་ཆུ་གླང་ལོར་ཤོག་སེར་ནས་ཞལ་བཤུས་སོ༔
སརྦ་མངྒ་ལཾ།། །། ག༽ ༈ ཚེ་སྒྲུབ་ལྕགས་ཀྱི་རྒྱ་མདུད་ལས༔ དབང་ཆེན་ཧྱ་གྷྲྀ་ཝའི་བླ་བསླུ་བླ་མདོས་སྦྲགས་མ་བཞུགས་པའི་དབུ་ཕྱོགས་ལགས་སོ༔ འཆི་མེད་མགོན་པོ་ཚེ་ཡི་ལྷ་ལ་འདུད༔ ཨེ་མཿ ཟབ་པའི་མཐར་ཐུག་འོད་སྐུར་དྲྭ་བའི་སྐུ༔ གཞོན་ནུ་བདེ་བའི་རྣམ་རོལ་རྡོ་རྗེའི་སྒྲ༔ སྙན་བརྒྱུད་ཟབ་པའི་ལྷན་སྐྱེས་འདུས་མ་བྱས༔ མཐར་ཐུག་སྙིང་པོའི་མན་ངག་རླབས་ཕྲེང་འདི༔
གནོད་སྦྱིན་མི་དམར་ཁྱོད་ཀྱིས་ངེས་པར་སྐྱོངས༔ དེ་ཡི་ཕྲིན་ལས་ཆ་རྐྱེན་འདི་ཉིད་ཟབ༔ ས་མ་ཡ༔ ཐོག་མར་བླ་མདོས་སྦྲགས་པའི་རིམ་པ་བསྟན༔ དེ་ལ་སྔོན་འགྲོ་དངོས་གཞི་རྗེས་དང་གསུམ༔ དང་པོ་ཚེ་སྒྲུབ་ཆེན་མོ་གཞུང་བཞིན་བསྲང་༔ བཅའ་བཞི་བྱ་བའི་རིམ་པ་ནི༔ མདུན་དུ་གཞི་དཀར་གཙང་མའི་སྟེང་༔ འབྲུ་ཡི་ཚོམ་བུ་བཀོད་པའི་དབུས༔ གཡུང་དྲུང་སྟེང་དུ་བླ་རྟ་བཞག༔
ཐུགས་དམ་བསྐུལ་བའི་ལྷ་གཏོར་ལྔ༔ འབྲུ་ལྔ་གསེར་སྐྱེམས་ཚང་མ་བཤམ༔ བླ་རྟགས་བླ་རྐང་རྡེའུ་དགུ༔ དར་དམར་དཀར་སེར་དྲིལ་བར་བྱ༔ ཡར་གཞི་བཤམ་བཀོད་དེ་རྣམས་སོ༔ མར་གཞི་ནག་པོ་དེ་ཡི་ཁར༔ གླུད་གཏོར་ཆངས་བུ་ལྔ་དང་བཅས༔ བདུད་བཤོས་ནག་པོ་དང་བཅས་བཤམ༔ བླ་གླུད་བསྔོ་ཞིང་ཐུགས་དམ་བསྐུལ༔ མཚམས་སུ་རིན་ཆེན་ཟངས་སྣོད་དུ༔
བླ་གཟུགས་མཚོ་ཡི་ནང་དུ་བཞག༔ སྦྱིན་བདག་གཡུང་དྲུང་སྟེང་དུ་བཞག༔ མདའ་དར་གཡབ་ཅིང་བླ་འབོད་བྱ༔ བླ་མཚོ་བསྐོར་ཞིང་རྟེན་འབྲེལ་བརྟག༔ ལེགས་རྟགས་བྱུང་ན་རེ་རེའི་ཆོག༔ ངན་ན་རིམ་བཞིན་མཁའ་འགྲོ་བསྐུལ༔ བླ་རྟེན་འགུགས་འགྲིགས་བླ་རྐང་བཅས༔ ལག་ཏུ་བཞག་ཅིང་ཚེ་དབང་བསྐུར༔ སྔགས་འཆང་ལྷ་ཡི་ཏིང་འཛིན་གྱིས༔ གླུད་གཏོར་བྲན་ལ་འདི་སྐད་དོ༔
ཨོྃ་བཛྲ་ཨ་མྲྀ་ཏ ས་བསང༌། ཨོྃ་སྭ་བྷཱ་ཝ ས་སྦྱང༌། གླུད་གཏོར་མི་དམིགས་པའི་ངང་ལས་ཡས་གཟུགས་གླུད་ཀྱི་གཏོར་མ་གཟུགས་ཕུང་ཁམས་དང་སྐྱེ་མཆེད་དབང་པོ་ཡོངས་སུ་རྫོགས་ཤིང་ལྟ་བས་ཆོག་མི་ཤེས་པའི་རང་བཞིན་དབང་པོ་གསལ་ཞིང་ཡིད་དུ་འོང་བའི་འདོད་ཡོན་ཕུན་སུམ་ཚོགས་པའི་བཟའ་བཏུང་འདོད་རྒུའི་རྒྱ་མཚོས་ཁེངས་ཤིང་ཟག་མེད་བདུད་རྩིའི་རང་བཞིན་བསམ་གྱིས་མི་ཁྱབ་པའི་ཀུན་བཟང་མཆོད་པའི་སྤྲིན་དུ་བླ་མེད་གྱུར༔ ཨོྃ་ཨཱ་ཀཱ་རོ? སོགས་ ན་མཿསརྦ་ཏ་ཐཱ་ག་ཏ? སོགས་ལན་གསུམ་བྱ༔ དེ་ནས་དགུག་པ་ནི༔ ཧཱུྃ༔ སངས་རྒྱས་རྐང་གཉིས་གཙོ་སྟེ་བདེན་པའི་མཆོག༔ དམ་ཆོས་འདུས་པའི་གཙོ་སྟེ་བདེན་པའི་མཆོག༔ དགེ་འདུན་འདུས་པའི་གཙོ་སྟེ་བདེན་པའི་མཆོག༔ བདེན་པའི་མཆོག་སྟེ་དཀོན་མཆོག་གསུམ་གྱི་བཀའ༔
དཀོན་མཆོག་བཀའ་ལ་མི་ཉན་གང་ཡང་མེད༔ བདེན་པའི་ཚིག་གིས་མི་གྲོལ་གང་ཡང་མེད༔ ཡང་དག་དོན་ལ་མི་སེམས་གང་ཡང་མེད༔ སྣང་སྲིད་སེམས་སུ་མ་འདུས་གང་ཡང་མེད༔ སྲིད་གསུམ་ཐམས་ཅད་བདེན་པའི་བཀའ་ལ་ཉོན༔ སྣང་ཞིང་སྲིད་པའི་ལྷ་འདྲེ་རྣམས༔ ནད་བདག་འབྱུང་པོ་མ་མོའི་ཚོགས༔ ཐམས་ཅད་འདིར་འདུས་གཟུགས་ལ་ཐིམ༔ ཧཱུྃ༔ ཉོན་ཅིག་སྲིད་པའི་ལྷ་མ་སྲིན༔
ལོག་འདྲེན་ལན་ཆགས་འབྱུང་པོའི་ཚོགས༔ སྟེང་འོག་ཕྱོགས་བཞི་མཚམས་བརྒྱད་ཀྱི༔ ལྷ་སྲིན་སྡེ་བརྒྱད་དྲེགས་པའི་ཚོགས༔ ཤར་ཕྱོགས་ལྷ་སྲིན་སྡེ་ཚོགས་ཀུན༔ ཡས་གླུད་ལེན་ཕྱིར་འདིར་འདུས་ཤིག༔ དཀོན་མཆོག་བཀའ་ཡི་བདེན་མཐུ་དང་༔ སྔགས་དང་ཕྱག་རྒྱའི་ཏིང་འཛིན་གྱིས༔ བྱིན་གྱིས་བརླབས་པའི་ཡས་གླུད་འདི༔ སྦྱིན་བདག་བླ་དང་སྲོག་གི་གླུད༔ ཕུང་པོ་ཁམས་དང་སྐྱེ་མཆེད་དང་༔
དབང་པོ་རྒྱན་ཆས་ཕུན་སུམ་ཚོགས༔ མི་བས་རིན་ཐང་འདི་ཆེའོ༔ ཡས་སྟགས་འདོད་རྒུའི་རྒྱ་མཚོ་འདི༔ ཟག་མེད་བདུད་རྩིའི་རང་བཞིན་ཡིན༔ མི་བས་གླུད་བཟང་ཡ་མཚན་ཆེ༔ ཞེ་སྡང་ལྷ་བུ་བདུད་རྣམས་དང་༔ ཤར་ཕྱོགས་དྲི་ཟའི་ཚོགས་ལ་འབུལ༔ སྦྱིན་བདག་ ཆཻགའི ་བླ་བསླུའོ༔ ཤར་ཕྱོགས་དྲི་ཟའི་ལག་ནས་བླ་བསླུའོ༔ ཕྱོགས་མཚམས་སྡེ་བརྒྱད་ལག་ནས་བླ་བསླུའོ༔
རྒྱལ་བསེན་དམ་སྲིའི་ལག་ནས་བླ་བསླུའོ༔ གནོད་བྱེད་བགེགས་ཀྱི་ལག་ནས་བླ་བསླུའོ༔ ཡུལ་འདྲེ་འབྱུང་པོའི་ལག་ནས་བླ་བསླུའོ༔ གྲེ་བོ་གསོན་འདྲེའི་ལག་ནས་བླ་བསླུའོ༔ བྱད་རྦོད་གཏད་ཁྲམ་ལག་ནས་བླ་བསླུའོ༔ གོད་འདྲེ་བསེ་རག་ལག་ནས་བླ་བསླུའོ༔ རྒྱུ་སྦྱོར་སྦྱིན་པའི་བདག་པོ་ཡི༔ བླ་ཚེ་མ་རྐུ་མ་འཕྲོག་ཅིག༔ བརྐུས་པ་ཡོད་ན་ཤུལ་དུ་ཚུད༔ འཕྲོག་པ་ཡོད་ན་མལ་དུ་ཕོབ༔
ཚེ་དཔལ་བསོད་ནམས་རྒྱས་པར་སྤེལ༔ རིག་འཛིན་རྒྱལ་བའི་བཀའ་མ་བཅག༔ སྔགས་འཆང་བདག་གི་དམ་མ་འདའ༔ མཆོད་སྦྱིན་གླུད་གཏོར་འདི་ཁྱེར་ལ༔ ཡས་སྟགས་གཟུགས་གླུད་ཆངས་བུ་དང་༔ ཤ་ཁྲག་གཏོར་མ་འདི་ལོངས་ལ༔ བདག་ཅག་ཡོན་མཆོད་མི་ནོར་ལ༔ འཁོན་སེམས་གདུག་པ་ཞི་བ་དང་༔ བྱང་ཆུབ་སེམས་དང་ལྡན་པར་མཛོད༔ ཧཱུྃ༔
སྟེང་འོག་ཕྱོགས་བཞི་མཚམས་བརྒྱད་ན༔ གནས་པའི་ལྷ་སྲིན་འབྱུང་པོ་དང་༔ ཟ་འདྲེ་ཤི་གཤེད་ལོག་འདྲེན་བདུད༔ སྦྱིན་བདག་ཚེ་དང་སྲོག་གི་གླུད༔ ཡས་གླུད་མཆོད་སྦྱིན་འདི་ལོངས་ལ༔ སྡང་སེམས་ཞགས་པས་བཅིངས་པ་ཁྲོལ༔ བདག་ཏུ་འཛིན་པ་ཅི་ལ་བྱེད༔ འདོད་ཆགས་དབང་གིས་གཟུང་བ་ཁྲོལ༔ གཏི་མུག་དབང་གིས་མནན་པ་ཁྱོགས༔ ང་རྒྱལ་དབང་གིས་བསྡམས་པ་ཀློད༔
ཞེ་སྡང་དབང་གིས་གཟིར་བ་སོལ༔ ཆོས་ཉིད་དོན་དང་བདེན་པ་ལ༔ རྒྱུ་འབྲས་བསླུ་བ་ཡོད་མ་ཡིན༔ སྐྱེ་འགྲོ་སེམས་ཅན་ཐམས་ཅད་ལ༔ ང་བདག་གཉིས་སུ་མ་འཛིན་ཅིག༔ ཐམས་ཅད་རང་དང་གཉིས་སུ་མེད༔ འགྲོ་དྲུག་སྙིང་རྗེའི་ཡུལ་གྱུར་ནས༔ སྡང་སེམས་སྦྱོར་བ་ཆེ་ལ་རྩུབ༔ བདེ་སྡུག་རང་བཞིན་ཐ་དད་མེད༔ དེ་བས་སྦྱིན་པའི་བདག་པོ་ཡི༔
ཤ་ཁྲག་སྲོག་དབུགས་མ་འཕྲོག་ཅིག༔ བླ་ཚེ་བརྐུས་པ་ཤུལ་དུ་ཚུད༔ རང་གི་ལུས་ལ་དཔེ་ལོངས་ལ༔ གཞན་ལ་གནོད་པ་མ་བྱེད་ཅིག༔ གལ་ཏེ་བཀའ་ལས་འགལ་གྱུར་ན༔ དུས་གསུམ་སངས་རྒྱས་བདེན་མཐུ་ཡི༔ བཀའ་ཡི་ཆད་པ་དྲག་པོ་ཡིས༔ ཁྱེད་རྣམས་ལུས་སྲོག་རྡུལ་དུ་བརླག༔ དེ་བས་ལོག་འདྲེན་འབྱུང་པོའི་ཚོགས༔ མཆོག་གསུམ་བདེན་པའི་བཀའ་མ་བཅག༔
རྩ་བ་གསུམ་གྱི་དམ་མ་བཀྲལ༔ བསླུ་མེད་རྒྱུ་འབྲས་ཁྱད་མ་གསོད༔ སྔགས་འཆང་ཡིད་བསུན་མ་བྱེད་ཅིག༔ མཆོག་སྦྱིན་གླུད་གཏོར་ཆུད་མ་གཟོན༔ རྣལ་འབྱོར་བདག་གི་བསྲུང་བྱ་ལ༔ གནོད་འཚེ་གདུག་རྩུབ་མ་གཏོང་ཞིག༔ ནད་རིམས་དལ་ཡམས་མ་འབེབ་ཅིག༔ མཆོད་སྦྱིན་ཡས་གླུད་འདི་ལོངས་ལ༔ ན་བ་སོལ་ལ་འཆི་བ་སློངས༔ རྐྱེན་ངན་བར་ཆད་ཞི་བར་མཛོད༔
ནད་ཡམས་དལ་ཁ་དགྲ་ལ་སྒྱུར༔ སངས་རྒྱས་བསྟན་པའི་དགྲ་བོ་འདི༔ ཁྱོད་ཀྱི་ཟས་སྐལ་དེ་ཡིན་ནོ༔ ཟ་ཁ་འཐུང་ཁ་དེ་རུ་སྤོས༔ ལྷ་འདྲེའི་བསམ་པ་ངན་པ་ཡང་༔ དགྲ་དང་བགེགས་ཀྱི་སྟེང་དུ་ཕོབ༔ བྱད་མ་རང་གཤེད་རང་ལ་ཟློག༔ ཨོྃ་སུམྦྷ་ནི་སུམྦྷ་ནི་ཧཱུྃ༔ གྷྲྀཧྞ་གྷྲྀཧྞ་ཧཱུྃ༔ གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ༔
ཨ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཡ་ཧཱུྃ་ཕཊ྄ཿ
དེ་ནས་གླུད་གཏོར་ཤར་དུ་བསྐྱལ་ལོ༔ ཧཱུྃ༔ ཉོན་ཅིག་སྲིད་པའི་ལྷ་འདྲེ་རྣམས༔ ལོག་འདྲེན་ལན་ཆགས་འབྱུང་པོའི་ཚོགས༔ སྟེང་འོག་ཕྱོགས་བཞི་མཚམས་བརྒྱད་ཀྱི༔ ལྷ་སྲིན་དྲེགས་པ་སྡེ་བརྒྱད་ཚོགས༔ ལྷོ་ཕྱོགས་ལྷ་འདྲེའི་སྡེ་ཚོགས་ཀུན༔ ཡས་གླུད་ལེན་ཕྱིར་འདིར་འདུས་ཤིག༔ དཀོན་མཆོག་བཀའ་ཡི་བདེན་མཐུ་དང་༔
སྔགས་དང་ཕྱག་རྒྱའི་ཏིང་འཛིན་གྱིས༔ བྱིན་གྱིས་བརླབས་པའི་ཡས་གླུད་འདི༔ སྦྱིན་བདག་བླ་དང་སྲོག་གི་གླུད༔ ཕུང་པོ་ཁམས་དང་སྐྱེ་མཆེད་དང་༔ དབང་པོ་རྒྱན་ཆས་ཕུན་སུམ་ཚོགས༔ མི་འདིའི་རིན་ཐང་འདི་ཆེའོ༔ ཡས་སྟགས་འདོད་རྒུའི་རྒྱ་མཚོ་འདི༔ ཟད་མེད་བདུད་རྩིའི་རང་བཞིན་ཡིན༔ མི་བས་གླུད་བཟང་ཡ་མཚན་ཆེ༔ ང་རྒྱལ་གཤིན་རྗེའི་བདུད་རྣམས་དང་༔
ལྷོ་ཕྱོགས་གཤིན་རྗེའི་ཚོགས་ལ་འབུལ༔ སྦྱིན་བདག་ ཆཻགའི ་བླ་བསླུའོ༔ ལྷོ་ཕྱོགས་གཤིན་རྗེའི་ལག་ནས་བླ་བསླུའོ༔ ཕྱོགས་མཚམས་སྡེ་བརྒྱད་ལག་ནས་བླ་བསླུའོ༔ རྒྱལ་བསེན་དམ་སྲིའི་ལག་ནས་བླ་བསླུའོ༔ གནོད་བྱེད་བགེགས་ཀྱི་ལག་ནས་བླ་བསླུའོ༔ ཡུལ་འདྲེ་འབྱུང་པོའི་ལག་ནས་བླ་བསླུའོ༔ གྲེ་བོ་གསོན་འདྲེའི་ལག་ནས་བླ་བསླུའོ༔ བྱད་རྦོད་གཏད་ཁྲམ་ལག་ནས་བླ་བསླུའོ༔ གོད་འདྲེ་བསེ་རག་ལག་ནས་བླ་བསླུའོ༔
རྒྱུ་སྦྱོར་སྦྱིན་པའི་བདག་པོ་ཡི༔ བླ་ཚེ་མ་རྐུ་མ་འཕྲོག་ཅིག༔ བརྐུས་པ་ཡོད་ན་ཤུལ་དུ་ཚུད༔ འཕྲོག་པ་ཡོད་ན་མལ་དུ་ཕོབ༔ ཚེ་དཔལ་བསོད་ནམས་རྒྱས་པར་སྤེལ༔ རིག་འཛིན་རྒྱལ་བའི་བཀའ་མ་བཅག༔ སྔགས་འཆང་བདག་གི་དམ་མ་འདའ༔ མཆོད་སྦྱིན་གླུད་གཏོར་འདི་ཁྱེར་ལ༔ ཡས་སྟགས་གཟུགས་གླུད་ཆངས་བུ་དང་༔ ཤ་ཁྲག་གཏོར་མ་འདི་ལོངས་ལ༔
བདག་ཅག་ཡོན་མཆོད་མི་ནོར་ལ༔ འཁོན་སེམས་གདུག་པ་ཞི་བ་དང་༔ བྱང་ཆུབ་སེམས་དང་ལྡན་པར་མཛོད༔ ཧཱུྃ༔ སྟེང་འོག་ཕྱོགས་བཞི་མཚམས་བརྒྱད་ན༔ གནས་པའི་ལྷ་སྲིན་འབྱུང་པོ་དང་༔ ཟ་འདྲེ་ཤི་གཤེད་ལོག་འདྲེན་བདུད༔ སྦྱིན་བདག་ཚེ་དང་སྲོག་གི་གླུད༔ ཡས་གླུད་མཆོད་སྦྱིན་འདི་ལོངས་ལ༔ སྡང་སེམས་ཞགས་པས་བཅིངས་པ་ཁྲོལ༔
བདག་ཏུ་འཛིན་པ་ཅི་ལ་བྱེད༔ འདོད་ཆགས་དབང་གིས་གཟུང་བ་ཁྲོལ༔ གཏི་མུག་དབང་གིས་མནན་པ་ཁྱོགས༔ ང་རྒྱལ་དབང་གིས་བསྡམས་པ་ཀློད༔ ཞེ་སྡང་དབང་གིས་གཟིར་བ་སོལ༔ ཆོས་ཉིད་དོན་དང་བདེན་པ་ལ༔ རྒྱུ་འབྲས་བསླུ་བ་ཡོད་མ་ཡིན༔ སྐྱེ་འགྲོ་སེམས་ཅན་ཐམས་ཅད་ལ༔ ང་བདག་གཉིས་སུ་མ་འཛིན་ཅིག༔ ཐམས་ཅད་རང་དང་གཉིས་སུ་མེད༔
འགྲོ་དྲུག་སྙིང་རྗེའི་ཡུལ་གྱུར་ནས༔ སྡང་སེམས་སྦྱོར་བ་ཆེ་ལ་རྩུབ༔ བདེ་སྡུག་རང་བཞིན་ཐ་དད་མེད༔ དེ་བས་སྦྱིན་པའི་བདག་པོ་ཡི༔ ཤ་ཁྲག་སྲོག་དབུགས་མ་འཕྲོག་ཅིག༔ བླ་ཚེ་བརྐུས་པ་ཤུལ་དུ་ཚུད༔ རང་གི་ལུས་ལ་དཔེ་ལོངས་ལ༔ གཞན་ལ་གནོད་པ་མ་བྱེད་ཅིག༔ གལ་ཏེ་བཀའ་ལས་འགལ་གྱུར་ན༔ དུས་གསུམ་སངས་རྒྱས་བདེན་མཐུ་ཡི༔
བཀའ་ཡི་ཆད་པ་དྲག་པོ་ཡིས༔ ཁྱེད་རྣམས་ལུས་སྲོག་རྡུལ་དུ་བརླག༔ དེ་བས་ལོག་འདྲེན་འབྱུང་པོའི་ཚོགས༔ མཆོག་གསུམ་བདེན་པའི་བཀའ་མ་བཅག༔ རྩ་བ་གསུམ་གྱི་དམ་མ་བཀྲལ༔ བསླུ་མེད་རྒྱུ་འབྲས་ཁྱད་མ་གསོད༔ སྔགས་འཆང་ཡིད་བསུན་མ་བྱེད་ཅིག༔ མཆོག་སྦྱིན་གླུད་གཏོར་ཆུད་མ་གཟོན༔ རྣལ་འབྱོར་བདག་གི་བསྲུང་བྱ་ལ༔ གནོད་འཚེ་གདུག་རྩུབ་མ་གཏོང་ཞིག༔
ནད་རིམས་དལ་ཡམས་མ་འབེབ་ཅིག༔ མཆོད་སྦྱིན་ཡས་གླུད་འདི་ལོངས་ལ༔ ན་བ་སོལ་ལ་འཆི་བ་སློངས༔ རྐྱེན་ངན་བར་ཆད་ཞི་བར་མཛོད༔ ནད་ཡམས་དལ་ཁ་དགྲ་ལ་སྒྱུར༔ སངས་རྒྱས་བསྟན་པའི་དགྲ་བོ་འདི༔ ཁྱོད་ཀྱི་ཟས་སྐལ་དེ་ཡིན་ནོ༔ ཟ་ཁ་འཐུང་ཁ་དེ་རུ་སྤོས༔ ལྷ་འདྲེའི་བསམ་པ་ངན་པ་ཡང་༔ དགྲ་དང་བགེགས་ཀྱི་སྟེང་དུ་ཕོབ༔
བྱད་མ་རང་གཤེད་རང་ལ་ཟློག༔ ཨོྃ་སུམྦྷ་ནི་སུམྦྷ་ནི་ཧཱུྃ༔ གྷྲྀཧྞ་གྷྲྀཧྞ་ཧཱུྃ༔ གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ༔ ཨ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཡ་ཧཱུྃ་ཕཊ྄ཿ ཅེས་གླུད་གཏོར་ལྷོ་རུ་བསྐྱལ༔ ཧཱུྃ༔ ཉོན་ཅིག་སྲིད་པའི་ལྷ་མ་སྲིན༔ ལོག་འདྲེན་ལན་ཆགས་འབྱུང་པོའི་ཚོགས༔ སྟེང་འོག་ཕྱོགས་བཞི་མཚམས་བརྒྱད་ཀྱི༔
ལྷ་སྲིན་སྡེ་བརྒྱད་དྲེགས་པའི་ཚོགས༔ ནུབ་ཕྱོགས་ལྷ་འདྲེའི་སྡེ་ཚོགས་ཀུན༔ ཡས་གླུད་ལེན་ཕྱིར་འདིར་འདུས་ཤིག༔ དཀོན་མཆོག་བཀའ་ཡི་བདེན་མཐུ་དང་༔ སྔགས་དང་ཕྱག་རྒྱའི་ཏིང་འཛིན་གྱིས༔ བྱིན་གྱིས་བརླབས་པའི་ཡས་གླུད་འདི༔ སྦྱིན་བདག་བླ་དང་སྲོག་གི་གླུད༔ ཕུང་པོ་ཁམས་དང་སྐྱེ་མཆེད་དང་༔ དབང་པོ་རྒྱན་ཆས་ཕུན་སུམ་ཚོགས༔ མི་བས་རིན་ཐང་འདི་ཆེའོ༔
ཡས་སྟགས་འདོད་རྒུའི་རྒྱ་མཚོ་འདི༔ ཟད་མེད་བདུད་རྩིའི་རང་བཞིན་ཡིན༔ མི་བས་གླུད་བཟང་ཡ་མཚན་ཆེ༔ ཉོན་མོངས་ཕུང་པོའི་བདུད་རྣམས་དང་༔ ནུབ་ཕྱོགས་ཀླུ་བདུད་ཚོགས་ལ་འབུལ༔ སྦྱིན་བདག་ ཆཻགའི་ བླ་བསླུའོ༔ ནུབ་ཕྱོགས་ཀླུ་བདུད་ལག་ནས་བླ་བསླུའོ༔ ཕྱོགས་མཚམས་སྡེ་བརྒྱད་ལག་ནས་བླ་བསླུའོ༔ རྒྱལ་བསེན་དམ་སྲིའི་ལག་ནས་བླ་བསླུའོ༔ གནོད་བྱེད་བགེགས་ཀྱི་ལག་ནས་བླ་བསླུའོ༔
ཡུལ་འདྲེ་འབྱུང་པོའི་ལག་ནས་བླ་བསླུའོ༔ གྲེ་བོ་གསོན་འདྲེའི་ལག་ནས་བླ་བསླུའོ༔ བྱད་རྦོད་གཏད་ཁྲམ་ལག་ནས་བླ་བསླུའོ༔ གོད་འདྲེ་བསེ་རག་ལག་ནས་བླ་བསླུའོ༔ རྒྱུ་སྦྱོར་སྦྱིན་པའི་བདག་པོ་ཡི༔ བླ་ཚེ་མ་རྐུ་མ་འཕྲོག་ཅིག༔ བརྐུས་པ་ཡོད་ན་ཤུལ་དུ་ཚུད༔ འཕྲོག་པ་ཡོད་ན་མལ་དུ་ཕོབ༔ ཚེ་དཔལ་བསོད་ནམས་རྒྱས་པར་སྤེལ༔ རིག་འཛིན་རྒྱལ་བའི་བཀའ་མ་བཅག༔
སྔགས་འཆང་བདག་གི་དམ་མ་འདའ༔ མཆོད་སྦྱིན་གླུད་གཏོར་འདི་ཁྱེར་ལ༔ ཡས་སྟགས་གཟུགས་གླུད་ཆངས་བུ་དང་༔ ཤ་ཁྲག་གཏོར་མ་འདི་ལོངས་ལ༔ བདག་ཅག་ཡོན་མཆོད་མི་ནོར་ལ༔ འཁོན་སེམས་གདུག་པ་ཞི་བ་དང་༔ བྱང་ཆུབ་སེམས་དང་ལྡན་པར་མཛོད༔ ཧཱུྃ༔ སྟེང་འོག་ཕྱོགས་བཞི་མཚམས་བརྒྱད་ན༔ གནས་པའི་ལྷ་སྲིན་འབྱུང་པོ་དང་༔
ཟ་འདྲེ་ཤི་གཤེད་ལོག་འདྲེན་བདུད༔ སྦྱིན་བདག་ཚེ་དང་སྲོག་གི་གླུད༔ ཡས་གླུད་མཆོད་སྦྱིན་འདི་ལོངས་ལ༔ སྡང་སེམས་ཞགས་པས་བཅིངས་པ་ཁྲོལ༔ བདག་ཏུ་འཛིན་པ་ཅི་ལ་བྱེད༔ འདོད་ཆགས་དབང་གིས་གཟུང་བ་ཁྲོལ༔ གཏི་མུག་དབང་གིས་མནན་པ་ཁྱོགས༔ ང་རྒྱལ་དབང་གིས་བསྡམས་པ་ཀློད༔ ཞེ་སྡང་དབང་གིས་གཟིར་བ་སོལ༔ ཆོས་ཉིད་དོན་དང་བདེན་པ་ལ༔
རྒྱུ་འབྲས་བསླུ་བ་ཡོད་མ་ཡིན༔ སྐྱེ་འགྲོ་སེམས་ཅན་ཐམས་ཅད་ལ༔ ང་བདག་གཉིས་སུ་མ་འཛིན་ཅིག༔ ཐམས་ཅད་རང་དང་གཉིས་སུ་མེད༔ འགྲོ་དྲུག་སྙིང་རྗེའི་ཡུལ་གྱུར་ནས༔ སྡང་སེམས་སྦྱོར་བ་ཆེ་ལ་རྩུབ༔ བདེ་སྡུག་རང་བཞིན་ཐ་དད་མེད༔ དེ་བས་སྦྱིན་པའི་བདག་པོ་ཡི༔ ཤ་ཁྲག་སྲོག་དབུགས་མ་འཕྲོག་ཅིག༔ བླ་ཚེ་བརྐུས་པ་ཤུལ་དུ་ཚུད༔
རང་གི་ལུས་ལ་དཔེ་ལོངས་ལ༔ གཞན་ལ་གནོད་པ་མ་བྱེད་ཅིག༔ གལ་ཏེ་བཀའ་ལས་འགལ་གྱུར་ན༔ དུས་གསུམ་སངས་རྒྱས་བདེན་མཐུ་ཡི༔ བཀའ་ཡི་ཆད་པ་དྲག་པོ་ཡིས༔ ཁྱེད་རྣམས་ལུས་སྲོག་རྡུལ་དུ་བརླག༔ དེ་བས་ལོག་འདྲེན་འབྱུང་པོའི་ཚོགས༔ མཆོག་གསུམ་བདེན་པའི་བཀའ་མ་བཅག༔ རྩ་བ་གསུམ་གྱི་དམ་མ་བཀྲལ༔ བསླུ་མེད་རྒྱུ་འབྲས་ཁྱད་མ་གསོད༔
སྔགས་འཆང་ཡིད་བསུན་མ་བྱེད་ཅིག༔ མཆོག་སྦྱིན་གླུད་གཏོར་ཆུད་མ་གཟོན༔ རྣལ་འབྱོར་བདག་གི་བསྲུང་བྱ་ལ༔ གནོད་འཚེ་གདུག་རྩུབ་མ་གཏོང་ཞིག༔ ནད་རིམས་དལ་ཡམས་མ་འབེབ་ཅིག༔ མཆོད་སྦྱིན་ཡས་གླུད་འདི་ལོངས་ལ༔ ན་བ་སོལ་ལ་འཆི་བ་སློངས༔ རྐྱེན་ངན་བར་ཆད་ཞི་བར་མཛོད༔ ནད་ཡམས་དལ་ཁ་དགྲ་ལ་སྒྱུར༔ སངས་རྒྱས་བསྟན་པའི་དགྲ་བོ་འདི༔
ཁྱོད་ཀྱི་ཟས་སྐལ་དེ་ཡིན་ནོ༔ ཟ་ཁ་འཐུང་ཁ་དེ་རུ་སྤོས༔ ལྷ་འདྲེའི་བསམ་པ་ངན་པ་ཡང་༔ དགྲ་དང་བགེགས་ཀྱི་སྟེང་དུ་ཕོབ༔ བྱད་མ་རང་གཤེད་རང་ལ་ཟློག༔ ཨོྃ་སུམྦྷ་ནི་སུམྦྷ་ནི?བིདྱཱ་རཱ་ཛ་ཡ་ཧཱུྃ་ཕཊ྄ཿ ཅེས་གླུད་གཏོར་ནུབ་ཕྱོགས་སུ་བསྐྱལ༔ ཧཱུྃ༔ ཉོན་ཅིག་སྲིད་པའི་ལྷ་མ་སྲིན༔ ལོག་འདྲེན་ལན་ཆགས་འབྱུང་པོའི་ཚོགས༔
སྟེང་འོག་ཕྱོགས་བཞི་མཚམས་བརྒྱད་ཀྱི༔ ལྷ་སྲིན་སྡེ་བརྒྱད་དྲེགས་པའི་ཚོགས༔ བྱང་ཕྱོགས་ལྷ་འདྲེའི་སྡེ་ཚོགས་ཀུན༔ ཡས་གླུད་ལེན་ཕྱིར་འདིར་འདུས་ཤིག༔ དཀོན་མཆོག་བཀའ་ཡི་བདེན་མཐུ་དང་༔ སྔགས་དང་ཕྱག་རྒྱའི་ཏིང་འཛིན་གྱིས༔ བྱིན་གྱིས་བརླབས་པའི་ཡས་གླུད་འདི༔ སྦྱིན་བདག་བླ་དང་སྲོག་གི་གླུད༔ ཕུང་པོ་ཁམས་དང་སྐྱེ་མཆེད་དང་༔ དབང་པོ་རྒྱན་ཆས་ཕུན་སུམ་ཚོགས༔
མི་འདིའི་རིན་ཐང་འདི་ཆེའོ༔ ཡས་སྟག་འདོད་རྒུའི་རྒྱ་མཚོ་འདི༔ ཟད་མེད་བདུད་རྩིའི་རང་བཞིན་ཡིན༔ མི་བས་གླུད་བཟང་ཡ་མཚན་ཆེ༔ ཕྲག་དོག་འཆི་བདག་བདུད་རྣམས་དང་༔ བྱང་ཕྱོགས་གནོད་སྦྱིན་ཚོགས་ལ་འབུལ༔ སྦྱིན་བདག་ ཆཻགའི ་བླ་བསླུའོ༔ བྱང་ཕྱོགས་གནོད་སྦྱིན་ལག་ནས་བླ་བསླུའོ༔ ཕྱོགས་མཚམས་སྡེ་བརྒྱད་ལག་ནས་བླ་བསླུའོ༔ རྒྱལ་བསེན་དམ་སྲིའི་ལག་ནས་བླ་བསླུའོ༔
གནོད་བྱེད་བགེགས་ཀྱི་ལག་ནས་བླ་བསླུའོ༔ ཡུལ་འདྲེ་འབྱུང་པོའི་ལག་ནས་བླ་བསླུའོ༔ གྲེ་བོ་གསོན་འདྲེའི་ལག་ནས་བླ་བསླུའོ༔ བྱད་རྦོད་གཏད་ཁྲམ་ལག་ནས་བླ་བསླུའོ༔ གོད་འདྲེ་བསེ་རག་ལག་ནས་བླ་བསླུའོ༔ རྒྱུ་སྦྱོར་སྦྱིན་པའི་བདག་པོ་ཡི༔ བླ་ཚེ་མ་རྐུ་མ་འཕྲོག་ཅིག༔ བརྐུས་པ་ཡོད་ན་ཤུལ་དུ་ཚུད༔ འཕྲོག་པ་ཡོད་ན་མལ་དུ་ཕོབ༔ ཚེ་དཔལ་བསོད་ནམས་རྒྱས་པར་སྤེལ༔
རིག་འཛིན་རྒྱལ་བའི་བཀའ་མ་བཅག༔ སྔགས་འཆང་བདག་གི་དམ་མ་འདའ༔ མཆོད་སྦྱིན་གླུད་གཏོར་འདི་ཁྱེར་ལ༔ ཡས་སྟགས་གཟུགས་གླུད་ཆངས་བུ་དང་༔ ཤ་ཁྲག་གཏོར་མ་འདི་ལོངས་ལ༔ བདག་ཅག་ཡོན་མཆོད་མི་ནོར་ལ༔ འཁོན་སེམས་གདུག་པ་ཞི་བ་དང་༔ བྱང་ཆུབ་སེམས་དང་ལྡན་པར་མཛོད༔ ཧཱུྃ༔ སྟེང་འོག་ཕྱོགས་བཞི་མཚམས་བརྒྱད་ན༔
གནས་པའི་ལྷ་སྲིན་འབྱུང་པོ་དང་༔ ཟ་འདྲེ་ཤི་གཤེད་ལོག་འདྲེན་བདུད༔ སྦྱིན་བདག་ཚེ་དང་སྲོག་གི་གླུད༔ ཡས་གླུད་མཆོད་སྦྱིན་འདི་ལོངས་ལ༔ སྡང་སེམས་ཞགས་པས་བཅིངས་པ་ཁྲོལ༔ བདག་ཏུ་འཛིན་པ་ཅི་ལ་བྱེད༔ འདོད་ཆགས་དབང་གིས་གཟུང་བ་ཁྲོལ༔ གཏི་མུག་དབང་གིས་མནན་པ་ཁྱོགས༔ ང་རྒྱལ་དབང་གིས་བསྡམས་པ་ཀློད༔ ཞེ་སྡང་དབང་གིས་གཟིར་བ་སོལ༔
ཆོས་ཉིད་དོན་དང་བདེན་པ་ལ༔ རྒྱུ་འབྲས་བསླུ་བ་ཡོད་མ་ཡིན༔ སྐྱེ་འགྲོ་སེམས་ཅན་ཐམས་ཅད་ལ༔ ང་བདག་གཉིས་སུ་མ་འཛིན་ཅིག༔ ཐམས་ཅད་རང་དང་གཉིས་སུ་མེད༔ འགྲོ་དྲུག་སྙིང་རྗེའི་ཡུལ་གྱུར་ནས༔ སྡང་སེམས་སྦྱོར་བ་ཆེ་ལ་རྩུབ༔ བདེ་སྡུག་རང་བཞིན་ཐ་དད་མེད༔ དེ་བས་སྦྱིན་པའི་བདག་པོ་ཡི༔ ཤ་ཁྲག་སྲོག་དབུགས་མ་འཕྲོག་ཅིག༔
བླ་ཚེ་བརྐུས་པ་ཤུལ་དུ་ཚུད༔ རང་གི་ལུས་ལ་དཔེ་ལོངས་ལ༔ གཞན་ལ་གནོད་པ་མ་བྱེད་ཅིག༔ གལ་ཏེ་བཀའ་ལས་འགལ་གྱུར་ན༔ དུས་གསུམ་སངས་རྒྱས་བདེན་མཐུ་ཡི༔ བཀའ་ཡི་ཆད་པ་དྲག་པོ་ཡིས༔ ཁྱེད་རྣམས་ལུས་སྲོག་རྡུལ་དུ་བརླག༔ དེ་བས་ལོག་འདྲེན་འབྱུང་པོའི་ཚོགས༔ མཆོག་གསུམ་བདེན་པའི་བཀའ་མ་བཅག༔ རྩ་བ་གསུམ་གྱི་དམ་མ་བཀྲལ༔
བསླུ་མེད་རྒྱུ་འབྲས་ཁྱད་མ་གསོད༔ སྔགས་འཆང་ཡིད་བསུན་མ་བྱེད་ཅིག༔ མཆོག་སྦྱིན་གླུད་གཏོར་ཆུད་མ་གཟོན༔ རྣལ་འབྱོར་བདག་གི་བསྲུང་བྱ་ལ༔ གནོད་འཚེ་གདུག་རྩུབ་མ་གཏོང་ཞིག༔ ནད་རིམས་དལ་ཡམས་མ་འབེབ་ཅིག༔ མཆོད་སྦྱིན་ཡས་གླུད་འདི་ལོངས་ལ༔ ན་བ་སོལ་ལ་འཆི་བ་སློངས༔ རྐྱེན་ངན་བར་ཆད་ཞི་བར་མཛོད༔ ནད་ཡམས་དལ་ཁ་དགྲ་ལ་སྒྱུར༔
སངས་རྒྱས་བསྟན་པའི་དགྲ་བོ་འདི༔ ཁྱོད་ཀྱི་ཟས་སྐལ་དེ་ཡིན་ནོ༔ ཟ་ཁ་འཐུང་ཁ་དེ་རུ་སྤོས༔ ལྷ་འདྲེའི་བསམ་པ་ངན་པ་ཡང་༔ དགྲ་དང་བགེགས་ཀྱི་སྟེང་དུ་ཕོབ༔ བྱད་མ་རང་གཤེད་རང་ལ་ཟློག༔ ཨོྃ་སུམྦྷ་ནི་སུམྦྷ་ནི་ཧཱུྃ?ཡ་ཧཱུྃ་ཕཊ྄ཿ ཅེས་གླུད་གཏོར་བྱང་ཕྱོགས་སུ་བསྐྱལ༔ ཧཱུྃ༔ ཉོན་ཅིག་སྲིད་པའི་ལྷ་མ་སྲིན༔
ལོག་འདྲེན་ལན་ཆགས་འབྱུང་པོའི་ཚོགས༔ སྟེང་འོག་ཕྱོགས་བཞི་མཚམས་བརྒྱད་ཀྱི༔ ལྷ་སྲིན་སྡེ་བརྒྱད་དྲེགས་པའི་ཚོགས༔ སྟེང་འོག་ལྷ་ཀླུ་དྲེགས་པའི་ཚོགས༔ ཡས་གླུད་ལེན་ཕྱིར་འདིར་འདུས་ཤིག༔ དཀོན་མཆོག་བཀའ་ཡི་བདེན་མཐུ་དང་༔ སྔགས་དང་ཕྱག་བརྒྱའི་ཏིང་འཛིན་གྱིས༔ བྱིན་གྱིས་བརླབས་པའི་ཡས་གླུད་འདི༔ སྦྱིན་བདག་བླ་དང་སྲོག་གི་གླུད༔ ཕུང་པོ་ཁམས་དང་སྐྱེ་མཆེད་དང་༔
དབང་པོ་རྒྱན་ཆས་ཕུན་སུམ་ཚོགས༔ མི་བས་རིན་ཐང་འདི་ཆེའོ༔ ཡས་སྟགས་འདོད་རྒུའི་རྒྱ་མཚོ་འདི༔ ཟག་མེད་བདུད་རྩིའི་རང་བཞིན་ཡིན༔ མི་བས་གླུད་བཟང་ཡ་མཚན་ཆེ༔ ཚངས་པ་དགའ་བོ་ཁྱབ་འཇུག་དང་༔ སྟེང་འོག་ལྷ་ཀླུ་རྣམས་ལ་འབུལ༔ སྦྱིན་བདག་ ཆཻགའི་ བླ་བསླུའོ༔ སྟེང་ཕྱོགས་ཚངས་པའི་ལག་ནས་བླ་བསླུའོ༔ འོག་ཕྱོགས་ཀླུ་བདུད་ལག་ནས་བླ་བསླུའོ༔
ཕྱོགས་མཚམས་སྡེ་བརྒྱད་ལག་ནས་བླ་བསླུའོ༔ རྒྱལ་བསེན་དམ་སྲིའི་ལག་ནས་བླ་བསླུའོ༔ གནོད་བྱེད་བགེགས་ཀྱི་ལག་ནས་བླ་བསླུའོ༔ ཡུལ་འདྲེ་འབྱུང་པོའི་ལག་ནས་བླ་བསླུའོ༔ གྲེ་བོ་གསོན་འདྲེའི་ལག་ནས་བླ་བསླུའོ༔ བྱད་རྦོད་གཏད་ཁྲམ་ལག་ནས་བླ་བསླུའོ༔ གོད་འདྲེ་བསེ་རག་ལག་ནས་བླ་བསླུའོ༔ རྒྱུ་སྦྱོར་སྦྱིན་པའི་བདག་པོ་ཡི༔ བླ་ཚེ་མ་རྐུ་མ་འཕྲོག་ཅིག༔ བརྐུས་པ་ཡོད་ན་ཤུལ་དུ་ཚུད༔
འཕྲོག་པ་ཡོད་ན་མལ་དུ་ཕོབ༔ ཚེ་དཔལ་བསོད་ནམས་རྒྱས་པར་སྤེལ༔ རིག་འཛིན་རྒྱལ་བའི་བཀའ་མ་བཅག༔ སྔགས་འཆང་བདག་གི་དམ་མ་འདའ༔ མཆོད་སྦྱིན་གླུད་གཏོར་འདི་ཁྱེར་ལ༔ ཡས་སྟགས་གཟུགས་གླུད་ཆངས་བུ་དང་༔ ཤ་ཁྲག་གཏོར་མ་འདི་ལོངས་ལ༔ བདག་ཅག་ཡོན་མཆོད་མི་ནོར་ལ༔ འཁོན་སེམས་གདུག་པ་ཞི་བ་དང་༔ བྱང་ཆུབ་སེམས་དང་ལྡན་པར་མཛོད༔
ཧཱུྃ༔ སྟེང་འོག་ཕྱོགས་བཞི་མཚམས་བརྒྱད་ན༔ གནས་པའི་ལྷ་སྲིན་འབྱུང་པོ་དང་༔ ཟ་འདྲེ་ཤི་གཤེད་ལོག་འདྲེན་བདུད༔ སྦྱིན་བདག་ཚེ་དང་སྲོག་གི་གླུད༔ ཡས་གླུད་མཆོད་སྦྱིན་འདི་ལོངས་ལ༔ སྡང་སེམས་ཞགས་པས་བཅིངས་པ་ཁྲོལ༔ བདག་ཏུ་འཛིན་པ་ཅི་ལ་བྱེད༔ འདོད་ཆགས་དབང་གིས་གཟུང་བ་ཁྲོལ༔ གཏི་མུག་དབང་གིས་མནན་པ་ཁྱོགས༔
ང་རྒྱལ་དབང་གིས་བསྡམས་པ་ཀློད༔ ཞེ་སྡང་དབང་གིས་གཟིར་བ་སོལ༔ ཆོས་ཉིད་དོན་དང་བདེན་པ་ལ༔ རྒྱུ་འབྲས་བསླུ་བ་ཡོད་མ་ཡིན༔ སྐྱེ་འགྲོ་སེམས་ཅན་ཐམས་ཅད་ལ༔ ང་བདག་གཉིས་སུ་མ་འཛིན་ཅིག༔ ཐམས་ཅད་རང་དང་གཉིས་སུ་མེད༔ འགྲོ་དྲུག་སྙིང་རྗེའི་ཡུལ་གྱུར་ནས༔ སྡང་སེམས་སྦྱོར་བ་ཆེ་ལ་རྩུབ༔ བདེ་སྡུག་རང་བཞིན་ཐ་དད་མེད༔
དེ་བས་སྦྱིན་པའི་བདག་པོ་ཡི༔ ཤ་ཁྲག་སྲོག་དབུགས་མ་འཕྲོག་ཅིག༔ བླ་ཚེ་བརྐུས་པ་ཤུལ་དུ་ཚུད༔ རང་གི་ལུས་ལ་དཔེ་ལོངས་ལ༔ གཞན་ལ་གནོད་པ་མ་བྱེད་ཅིག༔ གལ་ཏེ་བཀའ་ལས་འགལ་གྱུར་ན༔ དུས་གསུམ་སངས་རྒྱས་བདེན་མཐུ་ཡི༔ བཀའ་ཡི་ཆད་པ་དྲག་པོ་ཡིས༔ ཁྱེད་རྣམས་ལུས་སྲོག་རྡུལ་དུ་བརླག༔ དེ་བས་ལོག་འདྲེན་འབྱུང་པོའི་ཚོགས༔
མཆོག་གསུམ་བདེན་པའི་བཀའ་མ་བཅག༔ རྩ་བ་གསུམ་གྱི་དམ་མ་བཀྲལ༔ བསླུ་མེད་རྒྱུ་འབྲས་ཁྱད་མ་གསོད༔ སྔགས་འཆང་ཡིད་བསུན་མ་བྱེད་ཅིག༔ མཆོག་སྦྱིན་གླུད་གཏོར་ཆུད་མ་གཟོན༔ རྣལ་འབྱོར་བདག་གི་བསྲུང་བྱ་ལ༔ གནོད་འཚེ་གདུག་རྩུབ་མ་གཏོང་ཞིག༔ ནད་རིམས་དལ་ཡམས་མ་འབེབ་ཅིག༔ མཆོད་སྦྱིན་ཡས་གླུད་འདི་ལོངས་ལ༔ ན་བ་སོལ་ལ་འཆི་བ་སློངས༔
རྐྱེན་ངན་བར་ཆད་ཞི་བར་མཛོད༔ ནད་ཡམས་དལ་ཁ་དགྲ་ལ་སྒྱུར༔ སངས་རྒྱས་བསྟན་པའི་དགྲ་བོ་འདི༔ ཁྱོད་ཀྱི་ཟས་སྐལ་དེ་ཡིན་ནོ༔ ཟ་ཁ་འཐུང་ཁ་དེ་རུ་སྤོས༔ ལྷ་འདྲེའི་བསམ་པ་ངན་པ་ཡང་༔ དགྲ་དང་བགེགས་ཀྱི་སྟེང་དུ་ཕོབ༔ བྱད་མ་རང་གཤེད་རང་ལ་ཟློག༔ ཨོྃ་སུམྦྷ་ནི?རཱ་ཛ་ཡ་ཧཱུྃ་ཕཊ྄ཿ དེ་ནས་འོག་ཕྱོགས་སུ་བསྐྱལ༔
དེ་ནས་འགུགས་པའི་ཐུགས་དམ་བསྐུལ་བ་ནི༔ དཀར་གཏོར་ལྔ་པོ་རེ་རེ་བཞིན་ཕྱོགས་བཞི་དབུས་ལྔ་རིམ་བཞིན་གསེར་སྐྱེམས་དང་བཅས་འབུལ༔ བླ་རྟ་བླ་མཚོར་བསྐོར་ཞིང་གཟི་བྱིན་བསྐྱེད༔ མདའ་དར་བླ་རྟེན་བཟུང་ནས་བླ་འབོད་བྱ༔ དབུས་ཕྱོགས་གཏོར་མ་འབུལ་ཞིང་ཕྲིན་ལས་བཅོལ༔ རྔ་རོལ་ལྡིར་ཞིང་དབྱངས་དང་བཅས་པས་འབོད༔ ཧཱུྃ་ཧྲཱིཿ དབུས་ཕྱོགས་སངས་རྒྱས་རིགས་ཀྱི་ཌཱཀྐི་འབུམ༔ ཆོས་དབྱིངས་ཡེ་ཤེས་མཐིང་གསལ་ཚེ་དཔག་མེད༔ ཐུགས་དམ་མ་གཡེལ་དབྱིངས་ནས་སྐུ་བསྐྱོད་ལ༔
རྣལ་འབྱོར་བདག་གི་མགོན་སྐྱབས་དཔུང་ལ་བྱོན༔ ཐུགས་ཀྱི་སྤྲུལ་པ་སྔོན་མོ་ཉི་ཁྲི་འབུམ༔ བདུད་རྩི་གསེར་སྐྱེམས་མཆོད་གཏོར་འདི་བཞེས་ལ༔ མ་གཡེལ་ཕྲིན་ལས་མྱུར་མགྱོགས་དུས་ལ་བབ༔ སྤྲུལ་པའི་ཕོ་ཉ་ཕྱོགས་མཚམས་ཁྱབ་པར་བསྐུལ༔ ཕྱོགས་བཞི་མཚམས་བརྒྱད་སྟེང་འོག་ཐམས་ཅད་ལ༔ སྟེང་འོག་ཚངས་པའི་ལག་ནས་བླ་ཁུག་ཅིག༔ བསྒྲུབ་བྱའི་བླ་རྟེན་གཟུགས་ལ་དབྱེར་མེད་བསྟིམ༔ ཨོྃ་བུདྡྷ་ཌཱཀྐི་ནཱི་ས་མ་ཡ་ཨཱ་ནྲྀ་ཛཿཧཱུྃ་བཾ་ཧོཿ
དེ་ནས་ཤར་ཕྱོགས་གཏོར་མ་འབུལ་བ་ནི༔
ཧཱུྃ༔ ཤར་ཕྱོགས་རྡོ་རྗེ་རིགས་ཀྱི་མཁའ་འགྲོ་འབུམ༔ མེ་ལོང་ཡེ་ཤེས་དཀར་གསལ་ལྕགས་ཀྱུ་མ༔ ཐུགས་དམ་མ་གཡེལ་དབྱིངས་ནས་སྐུ་བསྐྱོད་ལ༔ རྣལ་འབྱོར་བདག་གི་མགོན་སྐྱབས་དཔུང་ལ་བྱོན༔ ཐུགས་ཀྱི་སྤྲུལ་པ་དཀར་མོ་ཉི་ཁྲི་འབུམ༔ བདུད་རྩི་གསེར་སྐྱེམས་མཆོད་གཏོར་འདི་བཞེས་ལ༔ མ་གཡེལ་ཕྲིན་ལས་མྱུར་མགྱོགས་དུས་ལ་བབ༔ སྤྲུལ་པའི་ཕོ་ཉ་ཕྱོགས་མཚམས་ཁྱབ་པར་བསྐུལ༔ ཕྱོགས་བཞི་མཚམས་བརྒྱད་སྟེང་འོག་ཐམས་ཅད་ལ༔
ཤར་ཕྱོགས་དྲི་ཟའི་ལག་ནས་བླ་ཁུག་ཅིག༔ བསྒྲུབ་བྱའི་བླ་རྟེན་གཟུགས་ལ་དབྱེར་མེད་བསྟིམ༔ ཨོྃ་བཛྲ་ཌཱཀྐི་ནཱི་ས་མཱ་ཡ་ཨཱཿནྲྀ་ཛཿཧཱུྃ་བཾ་ཧོཿ ལྷོ་ཕྱོགས་གཏོར་མ་འབུལ་བ་ནི༔ ཧཱུྃ༔ ལྷོ་ཕྱོགས་རིན་ཆེན་རིགས་ཀྱི་ཌཱཀྐི་འབུམ༔ མཉམ་ཉིད་རིན་ཆེན་སེར་གསལ་ཞགས་པ་འཛིན༔ ཐུགས་དམ་མ་གཡེལ་དབྱིངས་ནས་སྐུ་བསྐྱོད་ལ༔ རྣལ་འབྱོར་བདག་གི་མགོན་སྐྱབས་དཔུང་ལ་བྱོན༔ ཐུགས་ཀྱི་སྤྲུལ་པ་སེར་མོ་ཉི་ཁྲི་འབུམ༔
བདུད་རྩི་གསེར་སྐྱེམས་མཆོད་གཏོར་འདི་བཞེས་ལ༔ མ་གཡེལ་ཕྲིན་ལས་མྱུར་མགྱོགས་དུས་ལ་བབ༔ སྤྲུལ་པའི་ཕོ་ཉ་ཕྱོགས་མཚམས་ཁྱབ་པར་བསྐུལ༔ ཕྱོགས་བཞི་མཚམས་བརྒྱད་སྟེང་འོག་ཐམས་ཅད་ལ༔ ལྷོ་ཕྱོགས་གཤིན་རྗེའི་ལག་ནས་བླ་ཁུག་ཅིག༔ བསྒྲུབ་བྱའི་བླ་རྟེན་གཟུགས་ལ་དབྱེར་མེད་བསྟིམ༔ ཨོྃ་རཏྣ་ཌཱཀྐི་ནཱི་ས་མ་ཡ་ཨཱཿནྲྀ་ཛཿཧཱུྃ་བཾ་ཧོཿ ནུབ་ཕྱོགས་གཏོར་མ་འབུལ་བ་ནི༔ ཧཱུྃ༔ ནུབ་ཕྱོགས་པདྨ་རིགས་ཀྱི་མཁའ་འགྲོ་འབུམ༔
སོར་རྟོགས་ཡེ་ཤེས་དམར་གསལ་ལྕགས་སྒྲོག་མ༔ ཐུགས་དམ་མ་གཡེལ་དབྱིངས་ནས་སྐུ་བསྐྱོད་ལ༔ རྣལ་འབྱོར་བདག་གི་མགོན་སྐྱབས་དཔུང་ལ་བྱོན༔ ཐུགས་ཀྱི་སྤྲུལ་པ་དམར་མོ་ཉི་ཁྲི་འབུམ༔ བདུད་རྩི་གསེར་སྐྱེམས་མཆོད་གཏོར་འདི་བཞེས་ལ༔ མ་གཡེལ་ཕྲིན་ལས་མྱུར་མགྱོགས་དུས་ལ་བབ༔ སྤྲུལ་པའི་ཕོ་ཉ་ཕྱོགས་མཚམས་ཁྱབ་པར་བསྐུལ༔ ཕྱོགས་བཞི་མཚམས་བརྒྱད་སྟེང་འོག་ཐམས་ཅད་ལ༔ ནུབ་ཕྱོགས་ཀླུ་བདུད་ལག་ནས་བླ་ཁུག་ཅིག༔ བསྒྲུབ་བྱའི་བླ་རྟེན་གཟུགས་ལ་དབྱེར་མེད་བསྟིམ༔
ཨོྃ་པདྨ་ཌཱཀྐི་ནཱི་ས་མ་ཡ་ཨཱ་ནྲྀ་ཛཿཧཱུྃ་བཾ་ཧོཿ བྱང་ཕྱོགས་གཏོར་མ་འབུལ་བ་ནི༔ ཧཱུྃ༔ བྱང་ཕྱོགས་ཀརྨ་རིགས་ཀྱི་ཌཱཀྐི་འབུམ༔ བྱ་གྲུབ་ཡེ་ཤེས་ལྗང་གསལ་དྲིལ་བུ་མ༔ ཐུགས་ཀྱི་སྤྲུལ་པ་དམར་མོ་ཉི་ཁྲི་འབུམ༔ བདུད་རྩི་གསེར་སྐྱེམས་མཆོད་གཏོར་འདི་བཞེས་ལ༔ མ་གཡེལ་ཕྲིན་ལས་མྱུར་མགྱོགས་དུས་ལ་བབ༔ སྤྲུལ་པའི་ཕོ་ཉ་ཕྱོགས་མཚམས་ཁྱབ་པར་བསྐུལ༔ ཕྱོགས་བཞི་མཚམས་བརྒྱད་སྟེང་འོག་ཐམས་ཅད་ལ༔
བྱང་ཕྱོགས་གནོད་སྦྱིན་ལག་ནས་བླ་ཁུག་ཅིག༔ བསྒྲུབ་བྱའི་བླ་རྟེན་གཟུགས་ལ་དབྱེར་མེད་བསྟིམ༔ ཨོྃ་ཀརྨ་ཌཱཀྐི་ནཱི་ས་མ་ཡ་ཨཱཿནྲྀ་ཛཿཧཱུྃ་བཾ་ཧོཿ ཚེ་ཡི་མགྱོགས་མ་ལྔའི་གཏོར་མ་གསེར་སྐྱེམས་འབུལ་ཞིང་བླ་རྡེལ་འགྱེད་པ་ནི༔ ཧཱུྃ༔ རིག་འཛིན་འཆི་མེད་ཚེ་ཡི་དབང་ཕྱུག་མ༔ ཁམས་ལྔའི་རང་མདངས་རིགས་ལྔ་གསང་བའི་ཡུམ༔ འབྱུང་ལྔའི་བཅུད་འཛིན་འཆི་མེད་སྩལ་བའི་ལྷ༔ ཚེ་བདག་དཔལ་གྱི་རྒྱལ་མོ་མཆེད་ལྔ་ཡི༔ སྐུ་གསུང་ཐུགས་སྤྲུལ་ཡོན་ཏན་ཕྲིན་ལས་ཚོགས༔
ཕོ་ཉ་ཡང་སྤྲུལ་ཁྲི་འབུམ་བྱེ་བའི་ཚོགས༔ ཐུགས་དམ་བསྐུལ་ལོ་ཕྲིན་ལས་དུས་ལ་བབ༔ བདུད་རྩི་གསེར་སྐྱེམས་མཆོད་གཏོར་འདི་བཞེས་ལ༔ མ་གཡེལ་མྱུར་མགྱོགས་མཐུ་རྩལ་སྐུ་ཤུགས་ཕྱུངས༔ ཁམས་ལྔའི་དྭངས་མ་ཚེ་ཡི་བཅུད་ཉམས་པའི༔ བླ་ཚེ་ཆད་མཐུད་སྲོག་དབུགས་མདངས་འཕྲོག་རྣམས༔ ཌཱཀྐི་སྡེ་ལྔའི་ཐུགས་རྗེའི་ལྷུན་བྱིན་གྱིས༔ སྟེང་ཕྱོགས་ཚངས་པའི་ལག་ནས་བླ་ཁུག་ཅིག༔ འོག་ཕྱོགས་ས་བདག་ལག་ནས་བླ་ཁུག་ཅིག༔ ཤར་ཕྱོགས་དྲི་ཟའི་ལག་ནས་བླ་ཁུག་ཅིག༔
ལྷོ་ཕྱོགས་གཤིན་རྗེའི་ལག་ནས་བླ་ཁུག་ཅིག༔ ནུབ་ཕྱོགས་ཀླུ་བདུད་ལག་ནས་བླ་ཁུག་ཅིག༔ བྱང་ཕྱོགས་གནོད་སྦྱིན་ལག་ནས་བླ་ཁུག་ཅིག༔ ཤར་ལྷོ་མ་མོའི་ལག་ནས་བླ་ཁུག་ཅིག༔ ལྷོ་ནུབ་སྲིན་པོའི་ལག་ནས་བླ་ཁུག་ཅིག༔ ནུབ་བྱང་རླུང་ལྷའི་ལག་ནས་བླ་ཁུག་ཅིག༔ བྱང་ཤར་དབང་ལྡན་ལག་ནས་བླ་ཁུག་ཅིག༔ ཕྱོགས་མཚམས་སྡེ་བརྒྱད་ལག་ནས་བླ་ཁུག་ཅིག༔ གནོད་བྱེད་བགེགས་ཀྱི་ལག་ནས་བླ་ཁུག་ཅིག༔ རྒྱལ་བསེན་འབྱུང་པོའི་ལག་ནས་བླ་ཁུག་ཅིག༔
བྱད་རྦོད་གཏད་ཁྲམ་ལག་ནས་བླ་ཁུག་ཅིག༔ སྣང་ཞིང་སྲིད་པའི་ལྷ་སྲིན་སྡེ་བརྒྱད་ཀྱི༔ བླ་ཚེ་བརྐུས་པ་རང་བཞིན་ཤུལ་དུ་ཚུད༔ འཕྲོག་པ་ཡོད་ན་མྱུར་མགྱོགས་མལ་དུ་ཕོབ༔ དྲོངས་ཤིག་གདོན་བགེགས་ལག་ནས་ཚེ་དྲོངས་ཤིག༔ ཁུག་ཅིག་འབྱུང་པོའི་ལག་ནས་བླ་ཁུག་ཅིག༔ བླ་ཚེ་ཉམས་པ་འདིར་བསྡུས་བསྒྲུབ་བྱ་ཡི༔ ལུས་ངག་ཡིད་ལ་མྱུར་བསྟིམ་བཀྲག་ཕྱུངས་ཤིག༔ ཚེ་དཔལ་གཟི་བརྗིད་བསྡུས་ལ་མདངས་སྤེལ་ཅིག༔ འཆི་མེད་རིག་འཛིན་གཡུང་དྲུང་བརྟན་པར་མཛོད༔
རྒས་མེད་བདེ་བའི་ལང་ཚོ་རྒྱས་པ་དང་༔ མི་ཤིགས་རྡོ་རྗེའི་སྲོག་གི་ཀ་བ་ཚུགས༔ ནུབ་མེད་བསྟན་པའི་རྒྱལ་མཚན་ཡོངས་ཁྱབ་མཛོད༔ བཀྲ་ཤིས་ཕུན་ཚོགས་གོང་འཕེལ་ལྷ་རྒྱལ་ལོ༔ བླ་རྡེལ་བླང་ཞིང་རྟེན་འབྲེལ་བརྟག༔ གསེར་སྐྱེམས་འཐོར་ནས་འདི་སྐད་དོ༔ ཧཱུྃ་བྷྱོཿ མི་མངོན་ནམ་མཁའི་ཀློང་ཡངས་ནས༔ མ་ཡུམ་ཆེན་ཐུགས་ལས་སྤྲུལ་པའི་སྲས༔ ཚེ་བདག་རྡོ་རྗེ་རྣམ་འབྱོར་མ༔
ཚེ་འཛིན་དཔའ་བོ་དཔའ་མོས་བསྐོར༔ ཡང་སྤྲུལ་རིགས་བཞི་ཕོ་ཉར་འགྱེད༔ དབུ་སྐྲ་ཐོར་ཚུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔ རུས་པའི་རྒྱན་ཆ་ཁྲོ་ལོ་ལོ༔ གཡེར་ཁ་དྲིལ་བུ་སི་ལི་ལི༔ མྱུར་མགྱོགས་གར་སྟབས་ཁྱུགས་སེ་ཁྱུག༔ བྱིན་རླབས་འབྲུག་སྒྲ་འུ་རུ་རུ༔ ཐུགས་རྗེའི་གློག་དམར་ཚུབས་སེ་ཚུབ༔ ནུས་རྩལ་གཟི་བརྗིད་སྤུངས་སེ་སྤུང་༔
བླ་འགུགས་མཁའ་འགྲོ་བྱེ་བ་འབུམ༔ ཐུགས་དམ་བཞེངས་བསྐུལ་དུས་ལ་བབ༔ ཕུད་རྒོད་གསེར་སྐྱེམས་འདི་བཞེས་ལ༔ དེང་འདིར་རྒྱུ་སྦྱོར་སྦྱིན་བདག་གི༔ བླ་ཚེ་བདུད་ཀྱིས་འཕྲོག་པ་རྣམས༔ ད་ལྟ་ཉིད་དུ་ཁུག་ལ་ཤོག༔ ལྷ་སྲིན་འབྱུང་པོའི་རིགས་རྣམས་ཀྱིས༔ བླ་འདི་སྦའམ་བརྐུས་པ་རྣམས༔ ཕྱོགས་བཅུར་ཁྱབ་པའི་ཕོ་ཉ་ཡིས༔ གབ་ཁུང་ཕུད་དེ་ཁུག་ལ་ཤོག༔
རྒྱལ་བསེན་སྨན་མོ་འདྲེ་རྒོད་ཀྱིས༔ བར་དུ་གཅོད་ཅིང་གནོད་སྲིད་ན༔ རྩལ་ཆེན་དྲག་པོས་ཆད་པ་ཕོབ༔ ལས་ཀྱི་མཁའ་འགྲོ་བྱེ་བ་འབུམ༔ མི་བླ་བདུད་ལ་མ་བསྐུར་འཚལ༔ བླ་རྟེན་སྲོག་མཁར་འདི་ལ་ཁུག༔ དོན་མེད་བླ་འཁྱམས་མ་འདེད་པར༔ དམོད་པའི་བླ་འདི་ཁུག་ལ་ཤོག༔ མིང་དང་གཟུགས་ཕུང་འདི་ལ་ཁུག༔ གནས་དང་མལ་ས་འདི་ལ་ཁུག༔
སྲོག་དང་རྟེན་ཕུར་འདི་ལ་ཁུག༔ ཚེ་ཡི་དར་ཐག་རྒྱུད་ནས་ཁུག༔ སྲོག་གི་མདའ་མོའི་རྒྱུད་ནས་ཁུག༔ བླ་ཡི་རྡོ་རྗེའི་རྒྱུད་ནས་ཁུག༔ མིང་གི་མཚན་བྱང་རྒྱུད་ནས་ཁུག༔ མ་སྲིང་མཁའ་འགྲོ་མཐུ་མ་ཆུང་༔ རྦད་པའི་ཕོ་ཉ་རྩལ་མ་ཞན༔ མངགས་པའི་ར་མདའ་བང་མ་བུལ༔ འཁྱམས་པའི་བླ་འདི་ཁུག་ལ་ཤོག༔ སྟེང་འོག་ཕྱོགས་བཅུའི་བདུད་གཞོམ་པའི༔
མེ་དཔུང་ཚྭ་ཚྭས་ཁོངས་ལ་ཤོག༔ དུས་ལ་བབ་བོ་ས་མ་ཡ༔ ། བཅོལ་བའི་ཕྲིན་ལས་འགྲུབ་པར་མཛོད། ཨོཾ་བཛྲ་མུཾ་ཝཱ་ར་ཧཱི་ཌཱཀྐི་ནཱི་ཧ་རི་ནི་ས་ཛཿ ཨཱ་ཡུརྫྙཱ་ན་ཎི་བཛྲ་ཨཾ་ཀུ་ཤ་ཡ་ཛ་ཛཿ ཛཿཧཱུྃ་བཾ་ཧོཿ རྟེན་འབྲེལ་བརྟག་ཅིང་ཤྭ་འགྱེད་པ་ནི༔ ཧཱུྃ༔ མ་རིག་ཉོན་མོངས་ལྷ་ཡི་བུ༔ རྟག་པར་ལྟ་བའི་བླ་བསླུའོ༔
ང་རྒྱལ་ཁེངས་སེམས་ཕུང་པོའི་བདུད༔ ཆད་པར་ལྟ་བའི་བླ་བསླུའོ༔ ཉོན་མོངས་འདོད་ཆགས་སྲིད་པའི་བདུད༔ དངོས་པོར་ལྟ་བའི་བླ་བསླུའོ༔ ཕྲག་དོག་ཁེངས་སེམས་ཆེ་བའི་བདུད༔ མེད་པར་ལྟ་བའི་བླ་བསླུའོ༔ ཚེ་འཕྲང་བདུད་ཀྱི་ཞགས་ཁ་སྒྱུར༔ བླ་དང་ཚེ་འདི་ཁུག་གྱུར་ན༔ ལྷ་ཤྭ་སྲུང་བ་ཆེ་ཐོབ་ཤོག༔ ཨོྃ་ཚེ་བྷྲཱུྃ་སྭཱ་ཧཱ༔
བདུད་ཤྭ་འགྱེད་པ་ནི༔ ཧཱུྃ༔ ཚེ་བདུད་ནག་པོ་གཤིན་རྗེ་འདིས༔ དེ་རིང་སྦྱིན་བདག་བླ་ཐོངས་ལ༔ འཆི་བདག་དུས་ཀྱི་ཕོ་ཉ་ཟློག༔ འཛིན་པའི་ཤྭ་རྡེལ་ནག་པོ་འདིས༔ བླ་ཚེ་ཡལ་བ་མ་བསྟན་ན༔ གཤིན་རྗེའི་ཤྭ་ཁྲམ་ཆེ་ཐོབ་ཤོག༔ གནོད་བྱེད་འབྱུང་པོ་ཚེ་བདུད་ཨུ་ཙ་ཏ་ཡ་བྷྱོ་ཟློག༔ ལན་གསུམ་འགྱེད༔
གསུམ་གྱི་ཡན་ཤོར་ན་ཤོར་བ་ཡིན༔ རིམ་གྲོ་ལ་འབད༔ ཡི་དམ་ལྷ་ལ་བསྟོད་བསྐུལ་བྱ༔ དེ་ནས་ཚེ་བདུད་ཞལ་ཕྱིར་བསྒྱུར་ལ༔ བྲ་སྲན་རམ་སྒོག་གླུད་ཡས་སྣ་ཚོགས་བསགས༔ ཧཱུྃ༔ གཤིན་རྗེའི་རྒྱལ་པོ་བགེགས་ཀྱི་ཚོགས༔ ལན་ཆགས་སྡེ་བརྒྱད་བདག་པོ་རྣམས༔ གཤིན་རྗེའི་འཁོར་བཅས་གང་ཡིན་པ༔ བགེགས་གཏོར་ཆངས་བུ་འདོད་ཡོན་ཁྱེར༔
ཚེ་དང་སྲོག་ལ་མ་གནོད་པར༔ བསོད་ནམས་དཔལ་འཕྲོག་མ་བྱེད་ཅིག༔ ན་འདྲེ་ཤི་རྐྱེན་བྱེད་པའི་བདུད༔ འཆི་བདག་སྲོག་བདག་བསྒྱུར་དུ་གསོལ༔ ཡས་སྟགས་སྣ་ཚོགས་རྫོངས་སུ་འདེབས༔ བླ་དང་སྲོག་ལ་མ་གནོད་ཅིག༔ གང་བ་སྟོང་པར་བྱེད་པའི་འདྲེ༔ ཀ་ཆ་ཆག་གྲུམ་རྫོངས་སུ་འདེབས༔ འགོང་པོ་བསེ་རག་མ་གནས་ཤིག༔ སྡེ་བརྒྱད་གཤིན་རྗེའི་ཕྱོགས་སུ་འཕང་༔
སྦྱིན་བདག་འདི་ལ་མ་ཆགས་པར༔ གནོད་པ་བྱེད་པ་ཁྱེད་ཅག་ཀུན༔ རང་རང་གནས་སུ་ད་སོང་ཞིག༔ གལ་ཏེ་མི་འགྲོ་འདུག་གྱུར་ན༔ ཁྲོ་བོའི་རྒྱལ་པོ་རྟ་མགྲིན་རྒྱལ༔ ཐུགས་ཁྲོས་རྡོ་རྗེ་འབར་བ་ཡིས༔ མགོ་ལུས་དུམ་བུ་བརྒྱ་རུ་འགས༔ འདི་རུ་མ་འདུག་ཕྱིར་དེངས་ཤིག༔ ཨོྃ་བཛྲ་ཨཱ་ཡུ་གརྦྷ་ཧྱ་གྷྲྀ་ཝ་ཧྲྀ་ད་ཡ་ཧཱུྃ་ཕཊ྄ཿ གནོད་བྱེད་ཚེ་བདུད་གཤེད་འཁྱམས་ཐམས་ཅད་ཨུ་ཙ་ཏ་ཡ་ཕཊ྄ཿ
ཨོྃ་སུམྦྷ་ནི་སུམྦྷ་ནི་ཧཱུྃ༔ གྷྲྀཧྞ་གྷྲྀཧྞ་ཧཱུྃ༔ གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ༔ ཨ་ན་ཡ་ཧོ་བྷ་ག་ཝཱན་བཛྲ་བིདྱཱ་རཱ་ཛ་ཡ་ཧཱུྃ་ཕཊ྄ཿ ཧཱུྃ་བཞིའི་སྔགས་བརྗོད་ནས་ཐུན་བརྡེག་ཡུངས་དཀར་བྲབས་ནས་སྲུང་འཁོར་བསྒོམ་ཚེ་ཡི་དབང་ཡང་བསྐུར་ནས་ཚེ་རྟེན་འཛུགས་མི་དམིགས་སྟོང་པའི་ངང་ལས་མཉམ་པར་བཞག༔ ས་མ་ཡ༔ དེ་ཡང་བླ་བསླུ་བླ་མདོས་སྦྲགས་པའི་བཅའ་གཞི་འདི༔ ལས་ཚོགས་ཚེ་སྒྲུབ་ལྕགས་རྒྱའི་ཆ་ལག་རྟ་མགྲིན་ནས་ཁོག་ཕུབ་པའི་དགོས་ཆད་ཟབ་དོན་སྔགས་འཆང་བདུད་འདུལ་ཀཱ་ལ་ཧཱུྃ་གིས་ཚེ་སྒྲུབ་ཀྱི་ཆ་རྐྱེན་དུ་བགྱིས་པ་བདེ་ཐབས་འཁྱེར་བདེ་རུ་བདུད་འདུལ་གསང་སྔགས་གླིང་དུ་ཉི་ཤར་འགྲུབ་སྦྱོར་རྟེན་འབྲེལ་ཡར་ངོའི་ཟླ་བར་བྲིས་པའོ།། །། ང༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ འཆི་བསླུ་བདུད་དཔུང་གཡུལ་བཟློག་བཞུགས་སོ༔
མི་འགྱུར་གཡུང་དྲུང་ཚེ་ཡི་ལྷ་ལ་འདུད༔ ས་མ་ཡ༔ གང་ཞིག་རྨི་ལམ་ཡུལ་སྣང་ཚེ་གཟུགས་ངན་རྟགས་བྱུང་ན་འཆི་བསླུ་ཆོ་ག་བརྩམ༔ དེ་ལ་སྤྱི་དང་བྱེ་བྲག་རྣམ་པ་གཉིས༔ སྤྱི་ནི་རྨི་ལམ་ལན་རེ་ངེས་པ་མེད༔ གཉིས་གསུམ་བཏུད་མར་བྱུང་ན་འདི་ལྟར་འབད༔ ཁྲག་མཚོ་འཁྲུགས་དང་གཅེར་བུར་མུན་བྲོས་ལ༔ དྲི་མེད་བཤགས་རྒྱུད་གཙུག་ཏོར་དཀར་མོ་འདོན༔ གོས་ངན་ཉི་ཟླ་ནུབ་དང་གྲོགས་མེད་འཁྱམས༔ འབུམ་དང་ཕྱོགས་བཅུ་མུན་སེལ་རྔ་སྒྲ་འདོན༔
མེ་ཏོག་དམར་ཐང་སཱཙྪ་ཆབ་གཏོར་འབུམ༔ དབང་མེད་ཁྲིད་དང་བག་མེད་འགྲོ་བ་དང་༔ མེ་ལོང་བལྟ་ན་ཉི་ཁྲི་བགྲེས་ཞུས་འདོན༔ ཉི་ནུབ་མུན་སྲོས་གཡས་གཡོན་གཡང་སར་ལྷུང་༔ མཐུར་དུ་འགྲོ་དང་མཚོན་ཕོག་ཚུར་འཕྱོང་ན༔ ཉེའུ་འདོན་མར་མེ་གླུད་གཏོར་བརྒྱ་རྩ་བྱ༔ བོང་བུ་སྤྲེའུ་ཞོན་སྲོག་བསླུ་འབུམ་ལྔ་འདོན༔ གནས་ཁང་ཞིག་རལ་བཙོན་དོང་སྔར་གཤེ་མང་༔ ལྷ་དང་སྲུང་མའི་མཆོད་བསྐང་བརྒྱ་རྩ་འབད༔ མི་མཐུན་ཆས་ཞུགས་དུག་ཅན་ཟས་ངན་ཟོས༔
བྱིན་ལྡན་གནས་ཆེན་བསྐོར་ཕྱག་ལྷ་ཁང་གསོ༔ ཐག་རིང་འགྲོ་འདོད་ཡི་དམ་བསྙེན་སྒྲུབ་བཟུང་༔ སྤྱོད་གཉིས་འགུར་ལ་དགེ་འདུན་བསྙེན་བཀུར་བྱ༔ གློ་བུར་ལོངས་སྤྱོད་བརྡོལ་བ་པང་ཐག་བཏགས༔ ཚེ་གཟུགས་གཏན་ནས་མ་མཐོང་མདོ་སྡེ་འདོན༔ ན་རག་དམ་བསྐང་སྡེ་བརྒྱད་སྤྱི་མདོས་བྱ༔ ཕྱག་མཚན་མེད་ན་ཚོགས་གཏོར་བརྒྱ་རྩ་འབུལ༔ ལག་གཉིས་མེད་ན་བརྒྱ་བཞི་སྟོང་རྩ་འབུལ༔ རྐང་གཉིས་མེད་ན་གྲ་ཏོག་བསྡུས་པ་འདོན༔ མགོ་ཕྱེད་མེད་ན་གཙུག་ཏོར་རོལ་པ་བསྒྲག༔
མགོ་བོ་ཡོངས་རྫོགས་མེད་ན་མགོ་ལྔ་འདོན༔ རོ་སྟོད་མེད་ན་གཟུངས་འདུས་མཚན་འབུམ་འདོན༔ རོ་སྨད་མེད་ན་བསྐང་བཤགས་མ་མདོས་རྫོངས༔ ལུས་གཡས་མེད་ན་གཙུག་ཏོར་དྲི་མེད་འདོན༔ ལུས་གཡོན་མེད་ན་ཆབ་གཏོར་ས་སྙིང་འདོན༔ ལག་གཡོན་མེད་ན་སྨན་ལྷའི་ཆོ་ག་འདོན༔ རྐང་གཡོན་མེད་ན་དོན་ཞགས་ཆོ་ག་འབད༔ ལག་གཡས་མེད་ན་ཞི་སྲེག་མང་དུ་བྱ༔ རྐང་གཡས་མེད་ན་ཚེ་མདོ་ཁྲི་ཚར་འདོན༔ ལྷུ་ཚིགས་མེད་ན་གཟུངས་སྒྲུབ་མང་དུ་བྱ༔
དེ་དག་རྣམས་ནི་རིམ་གྲོའི་བཟློག་པའོ༔ དེ་ལས་ལོག་པས་གྲུ་གསུམ་རོ་དུམ་ཙམ༔ ཚོགས་འཁོར་བརྒྱ་སྟོང་བླ་མར་མཎྜལ་འབུལ༔ མདོར་ན་དངོས་པོ་ཅི་ཡོད་སྤང་ཐབས་བྱ༔ བྱ་བྲལ་འཛིན་མེད་ངང་ནས་བཟློག་པའང་སྲིད༔ ཚེ་གཟུགས་མཐར་ནི་དཀར་པོ་ཡལ་བ་ན༔ ཀླུ་བདུད་བཙན་མདོས་རྒྱལ་པོ་སྐྱ་མདོས་བྱ༔ དེ་བཞིན་སྔོ་སྐྱར་ཡལ་བ་སྲུང་མར་མཆོད༔ ནག་པོར་སྐག་བཟློག་སྤར་ཁ་བསྒྱུར་མདོས་བྱ༔ དམར་པོར་བཙན་མདོས་དབང་ཕྱུག་ཟོར་མདོས་བྱ༔
སེར་པོར་བརྒྱ་བཞི་ཆོས་སྐྱོང་གཞི་བདག་གསོལ༔ སྔོན་པོར་ཀླུ་གཏོར་མཚོ་སྨན་དགུ་མདོས་བྱ༔ སྨུག་པོར་ཁྲམ་བསྒྱུར་ནག་པོ་མགོ་གསུམ་བྱ༔ དུད་ཁར་ལས་སྒྲོམ་ནག་མོ་སྐྱེས་འདེགས་བྱ༔ ལྗང་གུར་ལང་གཤེགས་འཆར་ཁ་གཙུག་ཏོར་འདོན༔ དབྱིབས་མདོག་མ་ངེས་གྲིབ་མདོས་བསྐང་བཤགས་འབད༔ ཁྱད་པར་དངོས་པོ་གང་ཡང་འཛིན་ཆགས་སྤང་༔ མཆོད་སྦྱིན་འབད་ཅིང་ཉམས་ལེན་གཙུག་ལག་སྐྱོར༔ སྒྲུབ་པ་ལྷུར་བླང་བདུད་བཞིའི་བར་གཅོད་བཟློག༔ འཆི་མེད་ཚེ་ཡི་རིག་འཛིན་ཐོབ་པར་འགྱུར༔
ས་མ་ཡ༔ རྒྱ་རྒྱ་རྒྱ༔ གཉིས་པ་བྱེ་བྲག་བཟློག་པའི་ཆོ་ག་ནི༔ དབེན་པར་ཚེ་ཡི་དཀྱིལ་འཁོར་བཞེངས་པའི་ལྷོར༔ དུར་ཁྲོད་རོ་གཡམ་ནག་པོ་ཆེ་བའི་ཁར༔ མཛེ་དམེ་རབས་ཆད་ཡུགས་སའི་ཤ་ཁྲག་དྲི༔ རོ་ཐལ་ཁང་སྟོང་ཕུང་ཤུལ་རྒྱ་ལམ་ས༔ འདྲེ་འཚུབ་ལུང་གསུམ་འདུས་མདོའི་ས་ཆུ་དང་༔ ཆུ་མིག་ལྐུག་དང་རྟ་བོང་དྲི་ཆུས་སྦྲུས༔ འཆི་བདག་གཟུགས་ནི་མངོན་རྟོགས་ལྟར་དུ་ཆོས༔
གྲི་ཁྲག་རོ་སོལ་བྱུགས་པའི་སྙིང་ཁ་རུ༔ ཟུར་གསུམ་དུ་དང་ཟླ་གམ་དུག་གསུམ་དང་༔ གླིང་དྲུག་རིགས་དྲུག་ས་བོན་བྲིས་པ་བཞུགས༔ སྟན་ནག་སྟེང་དུ་བྱང་ཕྱོགས་ཁ་བསྟན་བཞག༔ རང་གི་དྲ་དྲི་འབྲུ་སྣའི་ཕྱེ་བསྲེས་པའི༔ ངར་གླུད་དཀར་སེར་དམར་ལྗང་ཁྲ་བོ་ལྔར༔ དར་ཚོན་བལ་རས་སྒྲོ་ཕོད་སྣ་ཚོགས་བཙུགས༔ རང་གི་གོས་བཀོན་ཆངས་ཟན་ལོ་གྲངས་བསྐོར༔ གཞན་ཡང་དམར་གཏོར་ཤ་དུམ་ཀྱུ་གུ་སོགས༔ བརྒྱ་རྩ་ལ་སོགས་དགོས་གལ་ཆེ་ཆུང་བསྟུན༔
རྫོངས་འདེབས་ལན་ཆགས་འཇལ་བའི་འབྲུ་སྣ་དང་༔ ཟས་སྣ་མར་ཐུད་གསེར་དངུལ་དར་ཟབ་ཇ༔ བཟའ་བཏུང་རིགས་བྱེད་གང་འཛོམས་གཤིན་རྗེའི་མདུན༔ ཏིང་ལོ་སྦར་ཞིང་སྔགས་དང་ཕྱག་རྒྱས་བརླབ༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ལན་གསུམ། རང་ཉིད་དབང་ཆེན་ཁྲོ་བོ་ཏིང་འཛིན་གྱིས༔ ཐུགས་ཀའི་ཧཱུྃ་ལས་འོད་ཟེར་དམར་ནག་ཚ༔ ལྕི་ཞིང་འཐས་པ་འོག་ཕྱོགས་ས་གཞིར་ཕོག༔
ཤིག་གེ་གས་པའི་ཀློང་ནས་རྒྱ་མཚོ་མེར༔ དེ་དབུས་འཆི་བདག་ལས་ཀྱི་གཤིན་རྗེ་ནི༔ སྐུ་མདོག་ནག་པོ་མུན་ལྟར་འཇིགས་པའི་གཟུགས༔ ཁྲོ་གཉེར་སྤྱན་གསུམ་མཆེ་གཙིགས་རལ་པ་བཅིངས༔ གཡས་པས་ཁྲམ་ཤིང་གཡོན་པས་བཤའ་གྲི་འཛིན༔ སྟག་ལྤགས་ཤམ་ཐབས་མགོ་ཕྲེང་མི་ལྤགས་གྱོན༔ སྐྲ་སེན་བ་སྤུ་ལྕགས་ཀྱུ་ལྟ་བུ་འབར༔ མེ་རླུང་དུད་འཚུབ་གློག་དམར་འཁྱུགས་པའི་ཀློང་༔ སྣང་སྲིད་ལྷ་འདྲེ་གདོན་བགེགས་ཀུན་གྱིས་བསྐོར༔ ཆུ་གླང་རྔམ་སྐད་དིར་སྒྲ་འུར་ཆོམ་ལྡིར༔
མངོན་སུམ་ལྟ་བུར་བཀའ་སྡོད་དམ་གནས་གྱུར༔ ཨོྃ་དུ་ཏྲི་དུ་ཏྲི་ས་མཱ་ཡ་ཛཿཧཱུྃ་བཾ་ཧོཿ སླར་ཡང་འགུགས་འདྲེན་དྲག་པོ་ལན་གསུམ་བྱ༔ ན་མོཿ མཆོག་གསུམ་བླ་མ་ཡི་དམ་མཁའ་འགྲོ་བཅས༔ ཏིང་འཛིན་སྔགས་དང་ཕྱག་རྒྱའི་བདེན་པ་ཡིས༔ རྣལ་འབྱོར་བདག་ཅག་འཁོར་དང་བཅས་པ་ལ༔ སྔོན་གྱི་ལན་ཆགས་འཕྲལ་གདོན་གློ་བུར་རྐྱེན༔ ཕོ་འདྲེ་མོ་གདོན་མ་ནིང་ཡུལ་འདྲེ་བཅས༔ ལོ་ཟླ་ཞག་སྐག་སྟེང་དུ་རྩུབ་པ་ཡི༔
སྲིད་པའི་གདོན་ཚོགས་ཡས་གླུད་བདག་པོ་རྣམས༔ སྐད་ཅིག་མྱུར་བ་ཉིད་དུ་འདིར་ཁུག་ཅིག༔ བཛྲ་ཨཾ་ཀུ་ཤ་ཛཿཧཱུྃ་བཾ་ཧོཿ
དེ་ནས་སྟེང་འོག་ཕྱོགས་མཚམས་སྲུང་རྒྱས་བཅིངས༔ འཆི་བདག་འཁོར་བཅས་རྣམ་ལྔའི་མཆོད་པས་མཆོད༔ ཧཱུྃ་ལས་སྐྱེས་པའི་མཐུ་བོ་ཆེ༔ འཆི་བདག་འཁོར་དང་བཅས་པ་ལ༔ སྣང་བ་མཛེས་པའི་མེ་ཏོག་དང་༔ ཤ་སྣའི་གསུར་ཆེན་ཚིམ་པའི་དྲི༔ རང་སྣང་གསལ་བའི་ཞུན་ཆེན་སྒྲོན༔
ཁྲག་ཞག་མཁྲིས་པའི་བཏུང་བ་འཁྱིལ༔ ཤ་རུས་སྤུངས་པའི་རོ་ལྡན་ཟས༔ རྐང་གླིང་དུར་ཁྲོད་རོལ་མོའི་སྒྲ༔ སྣང་སྲིད་རྔམ་བརྗིད་སྤྱན་གཟིགས་བཅས༔ གུས་པས་འབུལ་ལོ་བཞེས་ནས་ཀྱང་༔ ལས་ཀྱི་འབྲས་བུ་མཆིས་པར་མཛོད༔ བཛྲ་མ་ཧཱ་ཤ་མ་ཤ་ན་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ དེ་ནས་བཀའ་བསྒཽ་བསྟོད་པ་ནི༔ ཧཱུྃ༔ ང་ནི་དུས་གསུམ་བདེ་གཤེགས་ཀུན་གྱི་དངོས༔
དབང་ཆེན་ཁྲག་འཐུང་པདྨ་ཧེ་རུ་ཀཿ སྣང་སྟོང་སྐུ་ཡི་ཕྱག་རྒྱའི་འཁོར་ལོས་ཁྱབ༔ གྲགས་སྟོང་གསུང་གི་ཧཱུྃ་སྒྲ་འགགས་པ་མེད༔ གསལ་སྟོང་ཐུགས་ཀྱི་རང་བཞིན་ཡོངས་ཁྱབ་ལ༔ འབར་བའི་གཟི་བརྗིད་ཉི་མ་འབུམ་གྱི་ལྷུན༔ སྣང་སྲིད་ཐམས་ཅད་ང་ཡི་རོལ་རྩལ་ཏེ༔ གཉིས་འཛིན་ལོག་པར་ལྟ་བའི་དགྲ་དང་བགེགས༔ འབར་བའི་དབྱིངས་ཀྱི་རྒྱ་ལས་མ་འདའ་ཞིག༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ

ཧཱུྃ་ལས་གྲུབ་པའི་འཆི་བདག་སྟོབས་པོ་ཆེ༔ མཐིང་ནག་མུན་རུབ་སྤྱན་གསུམ་གློག་ལྟར་འཁྱུགས༔ ལྕགས་ཀྱི་རལ་པ་སྤྲུགས་ཤིང་དུག་ཆར་འབེབས༔ སྲིད་གསུམ་སྲོག་གི་བདག་པོ་ཁྱོད་ལ་བསྟོད༔ ཞལ་གདངས་མཆེ་གཙིགས་རྔམ་པའི་ང་རོ་ཡིས༔ ཁམས་གསུམ་གཡོ་འཁྲུགས་སྲིད་གསུམ་སྲོག་དབུགས་ཟ༔ རྫུ་འཕྲུལ་འབྱུང་བའི་འཁོར་ལོས་ཐམས་ཅད་འཇོམས༔ རྔམ་གཏུམ་དྲག་ཤུལ་ཅན་ལ་ཕྱག་འཚལ་བསྟོད༔ ཁྲམ་ཤིང་དུག་གསུམ་རིགས་དྲུག་མིག་དགུ་ཡིས༔ སྐྱེ་འགྲོ་སྲོག་ཆགས་ཐམས་ཅད་ཁྲམ་ལ་འདེབས༔ རླུང་གི་ཤུགས་ལྡན་མུན་ཞགས་མདའ་ལྟར་འཕེན༔
ཁམས་གསུམ་བླ་སྲོག་འཆི་བདག་ཁྱོད་ལ་བསྟོད༔ གྲི་ནག་སོ་གཅིག་འགྲོ་བའི་སྲོག་རྩ་གཅོད༔ སྐྲ་སེན་ལྕགས་ཀྱུས་འགྲོ་དྲུག་ལུས་ཀུན་གཏུབ༔ བ་སྤུའི་མཚོན་ཆ་རྣོ་ངར་རབ་འབར་བས༔ སྤྲུལ་པའི་ལས་བྱེད་དཔག་མེད་འགྱེད་ལ་བསྟོད༔ ཕོ་ཉའི་ཚོགས་རྣམས་རྔམ་སྟབས་ཕྱོགས་བཅུར་རྒྱུག༔ ས་འོག་ས་སྟེང་ས་བླའི་གནས་རྣམས་ཉུལ༔ དུས་གསུམ་སངས་རྒྱས་ཀུན་བས་སྟོབས་ཆེན་དཔལ༔ ཀུན་གྱི་གཤིན་རྗེ་འོད་འཕྲོག་ཁྱོད་ལ་བསྟོད༔ ཁྱོད་ཀྱི་ཞེ་སྡང་ཆ་ལས་བདུད་དང་སྲིན༔
འདོད་ཆགས་རང་མདངས་མ་མོ་ཀླུ་སྲིན་ཚོགས༔ གཏི་མུག་ལས་བསྐྱེད་རྨུ་སོགས་མ་ནིང་སྡེ༔ སྣང་སྲིད་དྲེགས་པའི་བདག་པོ་ཁྱོད་ལ་བསྟོད༔ སྔོན་ཚེ་རྒྱལ་བའི་བཀའ་ལས་མ་འདའ་བར༔ ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི༔ འདོད་ཡོན་མཆོད་སྦྱིན་གླུད་གཏོར་འདི་ལོངས་ལ༔ ཕན་དགེ་བྱང་སེམས་རྒྱུད་ལ་གནས་པར་མཛོད༔ ཨོྃ་དུ་ཏྲི་དུ་ཏྲི་བཛྲ་ས་མ་ཡ་ཧཱུྃ༔ ཞེས་དམ་ལ་བཞག༔ དེ་ནས་གླུད་ཀྱི་ཆོ་འབྲང་འདོན༔
སྤྱི་རུ་བསྔོ་ཞིང་ཁྱད་པར་དུ༔ གླུད་གཏོར་འབྲང་བུ་བརྒྱ་རྩ་རྣམས༔ རྒྱ་ཆེན་ཤུགས་ལྡན་འབྲུ་གསུམ་གྱིས༔ བྱིན་རླབས་འདོད་ཡོན་དཔག་མེད་སྤེལ༔ ལྷག་པར་ཤ་ཁྲག་རང་བཞིན་བསམ༔ བྷྲཱུྃ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་དཀར་གསུམ་མངར་གསུམ་གྱི་གཏོར་མ་འདོད་པའི་ཡོན་ཏན་ལྔ་དང་ལྡན་པ་ནམ་མཁའ་མཛོད་དུ་གྱུར༔ ཨོྃ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་ཨ་ཝཱ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ གསུམ། མཆོད་པའི་ཡོ་བྱད་འདོད་པའི་ཡོན་ཏན་ལྔ་དང་ལྡན་པ་འདི་ཉིད་འཆི་བདག་ལས་ཀྱི་གཤིན་རྗེ་འཆར་ཁ་ནག་པོ་སྣང་སྲིད་ལྷ་སྲིན་རིགས་དྲུག་ལན་ཆགས་འཁོར་དང་བཅས་པ་རྣམས་ལ་བསྔོའོ༔
འབུལ་ལོ༔ ཚིམ་པར་གྱུར་ཅིག༔ ཨོྃ་དུ་ཏྲི་དུ་ཏྲི་ཛ་ཧཱུྃ་ཐཱ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་པས་བརྒྱ་སྟོང་ཅི་འགྲུབ་འབུལ༔ ཧཱུྃ༔ འཆི་བདག་གཤིན་རྗེའི་རྒྱལ་པོ་དང་༔ ཕོ་མོ་མ་ནིང་དྲེགས་པའི་སྡེ༔ སྟོང་ཕྲག་བརྒྱད་ཅུའི་གདོན་ཚོགས་རྣམས༔ སྲིད་པའི་ལྟོས་དང་མཉམ་པ་ཡི༔ མཆོད་སྦྱིན་འདོད་ཡོན་གླུད་གཏོར་འདི༔
ཁྱེར་ཅིག་ཁྱེར་ཅིག་སྟོབས་ལྡན་རྣམས༔ འདོད་སྲིད་ཆགས་དང་ཞེན་པ་དང་༔ དྲན་རེག་མཐོང་རེག་བཟུང་བ་ཀུན༔ ཞི་དང་གློད་ཅིག་ད་ཕྲོལ་ཅིག༔ སྔོན་གྱི་ལན་ཆགས་ཤ་འཁོན་དང་༔ བུ་ལོན་འཕྲལ་གྱི་རྐྱེན་ལ་སོགས༔ གང་ཡིན་མ་ལུས་འཁོར་བར་མཛོད༔ བདག་གི་བསམ་པའི་སྟོབས་དང་ནི༔ ཆོས་ཀྱི་དབྱིངས་ཀྱི་སྟོབས་རྣམས་ཀྱིས༔ གདོན་བགེགས་འབྱུང་པོ་མ་ལུས་པའི༔
བསམ་པ་ཡིད་བཞིན་འགྲུབ་གྱུར་ཅིག༔ ཅེས་བསྔོས་པས་འཆི་བདག་འཁོར་བཅས་ཚིམས་པར་བསམ། སྟོང་པའི་ངང་ལས་གྲུ་གསུམ་དམར་ནག་ཡངས་ཤིང་རྒྱ་ཆེ་བའི་ནང་དུ༔ སྦྱིན་པའི་བདག་པོའི་ཚེ་བསོད་ནམས་དབང་ཐང་གདུལ་བྱ་ལ་བར་དུ་གཅོད་པ་ཐམས་ཅད་རང་དབང་མེད་པར་ལིངྒ་དགྲ་གཟུགས་གཉིས་སུ་མེད་པར་གྱུར༔ གཟུགས་ཀྱི་ཕུང་པོ་བཟའ་བ་ཤ་རི་ཁྲག་མཚོ་གཏོར་མ་གླུད་རྫས་འདོད་པའི་ཡོན་ཏན་ལྔ་དང་ལྡན་པ་ཟག་པ་མེད་པར་གྱུར༔ ཨོྃ་ཨཱཿཧཱུྃ༔ གསུམ། ན་མཿསརྦ་ཏ་ཐཱ་ག་ཏ་ཨ་ཝཱ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ལན་གསུམ། གཏོར་མ་ཤ་རི་ཁྲག་མཚོ་གླུད་རྫས་ཟག་མེད་འདི་ཉིད་འཆི་བདག་ལས་ཀྱི་གཤིན་རྗེ་འཆར་ཁ་ནག་པོ་སྣང་སྲིད་ལྷ་སྲིན་གདོན་བགེགས་མ་མོ་རྒྱལ་འགོང་དམ་སྲི་འབྱུང་པོ་མ་ནིང་ཡུལ་འདྲེ་ལན་ཆགས་གླུད་ཀྱི་བདག་པོ་རྣམས་ལ་བསྔོའོ༔
འབུལ་ལོ༔ ཚིམ་པར་གྱུར་ཅིག༔ ཨོྃ་དུ་ཏྲི་དུ་ཏྲི་ཛ་ཧཱུྃ་ཐཱ་ཨི་དཾ་བྷ་ལིངྟ་ཁ་ཁ་ཁཱ་ཧི༔ རྐུ་འཕྲོག་བཅོམ་གསུམ་ནོར་དབུལ་བའི་ལན་ཆགས་ཐམས་ཅད་བྱང་བར་གྱུར་ཅིག༔ གཤེ་སྐུར་འཆལ་གཏམ་མི་ཁ་སྡང་བའི་ལན་ཆགས་ཐམས་ཅད་བྱང་བར་གྱུར་ཅིག༔ རྡུང་རྡེག་བཙོག་གསུམ་ཟུག་གཟེར་ནད་མང་བའི་ལན་ཆགས་ཐམས་ཅད་བྱང་བར་གྱུར་ཅིག༔ བསད་བཅད་གཏུབ་གསུམ་ཚེ་ཐུང་བའི་ལན་ཆགས་ཐམས་ཅད་བྱང་བར་གྱུར་ཅིག༔ བསྐྱེད་རྫོགས་ཟུར་ཉམས་གཟུགས་བྱད་ངན་པའི་ལན་ཆགས་ཐམས་ཅད་བྱང་བར་གྱུར་ཅིག༔ ཅེས་བསྔོ་འཁོར་བཅས་ཚིམ་པར་བསམ༔ དེ་ནས་སྣོད་གཙང་མར་རྫོངས་འདེབས་ལན་ཆགས་འཇལ་རྫས་བཀོད༔
སྔགས་དྲུག་ཕྱག་རྒྱས་འདོན་བསྒྱུར་སྤེལ༔ ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷ་྅ཧཾ། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ཨོཾ་བཛྲ་ཨ་མྲྀ་ཏ་ཀུཎྜ་ལཱི་ཧ་ན་ཧ་ན་ཧཱུྃ་ཕཊཿ ན་མཿསརྦ་ཏ་ཐཱ་ག་ཏ་ཨ་ཝཱ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཨོཾ་ཛྙཱ་ན་ཨཱ་ཝ་ལོ་ཀི་ཏེ་ན་མཿ ས་མནྟ་སྥ་ར་ཎ་རསྨི་བྷ་བ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་སྭཱ་ཧཱ། ན་མཿས་མནྟ་བུདྡྷ་ནཱཾ་གྲ་ཧེ་ཤྭ་རི་པྲཉྫ་ཏི་མ་ཧཱ་ས་མ་ཡ་སྭཱ་ཧཱ། ཀྱཻཿ
འཆི་བདག་ལས་ཀྱི་བདག་པོ་འཁོར་བཅས་དགོངས༔ བདག་ཅག་ཡོན་མཆོད་འཁོར་དང་བཅས་རྣམས་ཀྱིས༔ ཚེ་རབས་ཐོག་མ་མེད་ནས་ད་བར་གྱི༔ ལན་ཆགས་བུ་ལོན་སྟོང་ཕྲག་ཀུན་འཇལ་གྱིས༔ དེང་ནས་མ་གནོད་མ་འཚེ་ཡས་ཁ་ལོངས༔ འགལ་རྐྱེན་བར་དུ་གཅོད་པ་གཏན་ནས་སྤོངས༔ ཚེ་སྲོག་ལས་ཀྱི་བསྐྱེད་པ་བཤོལ་ཐོབ་ལ༔ ལོ་བརྒྱའི་བར་དུ་སུན་ཁས་མ་སྡང་ཅིག༔ ཅེས་བརྗོད་འཆི་བདག་འཁོར་བཅས་ཀྱིས༔ མཚོན་ཐོགས་ཧབ་སྒྲ་དི་རི་བར༔
བུ་ལོན་ལན་ཆགས་ལེན་པར་བསམ༔ ཏིང་འཛིན་ནམ་མཁའ་མཛོད་ཀྱིས་བསྔོ༔ ཤ་ཁྲག་ཟས་སྣའི་དྲི་གསུར་བཏང་༔ གཤིན་རྗེའི་དྲུང་དུ་གཞི་ནག་སྟེ༔ འབྲུ་ནག་ཕྱེ་སོགས་བྲེ་ཕུལ་བཞག༔ གསེར་དངུལ་མར་ཐུད་སྲང་ལ་བཏེགས༔ དར་ཟབ་གོས་ཆས་གྲངས་ཀྱི་ཚད༔ གཅིག་བཅུ་བརྒྱ་སྟོང་ཁྲི་འབུམ་དང་༔ བྱེ་བ་ས་ཡ་དུང་ཕྱུར་བཤར༔ དེ་ལྟར་ལན་ཆགས་འཇལ་ཟིན་ནས༔
འཆི་བདག་ཞལ་ཁ་ཕྱི་ལ་བསྒྱུར༔ ཡས་གླུད་ཆ་བགོས་མདུན་དུ་བཞག༔ དྲི་གསུར་དག་ཀྱང་སོ་སོར་བཤམ༔ རང་ཉིད་དབང་དྲག་དཔའ་གདེང་གིས༔ ཧཱུྃ༔ ཉོན་ཅིག་འཆི་བདག་ལས་གཤིན་དྲེགས་པའི་ཚོགས༔ ཁྱེད་རྣམས་ལས་ཀྱི་རྫུ་འཕྲུལ་ཤུགས་དང་ལྡན༔ ཁམས་གསུམ་སྐྱེ་འགྲོའི་སྲོག་བདག་ཆེན་པོ་སྟེ༔ སྟོང་ཕྲག་བརྒྱད་ཅུའི་བགེགས་ཀྱི་འཁོར་དང་བཅས༔ མ་ལུས་ཚིམ་བྱེད་མཆོད་སྦྱིན་གླུད་གཏོར་ནི༔
རྒྱ་ཆེ་གཏིང་ཟབ་སྲིད་པའི་ལྟོས་དང་མཉམ༔ གང་འདོད་ཏིང་འཛིན་སྔགས་རྒྱས་འདོད་རྒུར་སྤེལ༔ ལན་ཆགས་ཀུན་འཁོར་རེ་བའི་ཡས་ཁ་ཁེངས༔ དེང་ནས་བདག་ཅག་རྒྱུ་འབྱོར་ཡོན་བདག་ལ༔ གནོད་པའི་རྒྱུ་རྐྱེན་རྟེན་འབྲེལ་མི་འཚལ་ཡང་༔ སྔར་ནས་གནོད་པ་ཡོད་ན་ཁྲམ་ཁ་ཕྱེས༔ བཅིངས་པ་ཡོད་ན་འཆི་བདག་ཞགས་པ་ཕྲོལ༔ བསད་པ་ཡོད་ན་བདུད་ཀྱི་ཁྲམ་ཁ་སྒྱུར༔ ཟོས་པ་ཡོད་ན་བླ་ཚེ་བདེ་བར་ཀློད༔ ཟ་ཁ་རྣོ་མཚོན་ཐམས་ཅད་དགྲ་ལ་སྒྱུར༔
ལན་ཆགས་སྟོང་རིན་གང་ཡོད་འཇལ་ཟིན་པས༔ མི་བསླུ་འཆི་བདག་གཤིན་རྗེའི་ལག་ནས་ཐར༔ འཆི་མེད་ཚེ་ཡི་དཀྱིལ་འཁོར་ལྷ་ལ་འབུལ༔ འགྱུར་མེད་སྐུ་གསུང་ཐུགས་སུ་རྒྱས་ཐོབ་ཅིག༔ དཀོན་མཆོག་བཀའ་དང་ཆོས་ཉིད་བདེན་པའི་མཐུས༔ བགེགས་རྒྱལ་ད་སོང་རང་རང་གནས་བསྐྱོད་འཚལ༔ སརྦ་བྷཱུ་ཏ་གཙྪ༔ ཞེས་བརྗོད་ལ༔ འཆི་བདག་གཤིན་རྗེ་ཉིད༔ རྒྱ་མཚོར་རི་རབ་འགྱེལ་བ་ལྟར༔
ཆོབ་སྒྲ་དང་བཅས་མཚོ་ལ་ཐིམ༔ འཁོར་གྱི་བགེགས་རིགས་ཚོགས་རྣམས་ཀྱང་༔ རང་རང་འདོད་པའི་ཡས་ཁྱེར་ཏེ༔ ས་འོག་ས་སྟེང་མ་ངེས་པར༔ ཧ་སྒྲ་དིར་གྱིས་བྱེར་བར་བསམ༔ གཤིན་གཟུགས་ཆུ་བོ་ཆེན་པོའི་གཞུང་༔ ཡང་ན་ལུང་པའི་གཞི་མདོར་བསྐྱལ༔ གང་ཡང་རང་གནས་མ་མཐོང་གཅེས༔ གླུད་གཏོར་བརྒྱ་རྩ་ལོ་བདུད་དང་༔ ཕྱོགས་བཞི་མཚམས་སུ་གཏོང་བར་བྱ༔
གཤིན་རྗེ་ཐིམ་ཤུལ་རྒྱ་མཚོའི་ཁར༔ ལམ་ལས་གསེར་གྱི་རི་རབ་སྟེང་༔ དབང་ཆེན་ཕོ་བྲང་བཏབ་པར་དམིགས༔ ཤུལ་ཕྱགས་སྟེང་དུ་སྐྱེར་ཕུར་གི༔ ལས་ཕུར་གཟུགས་ཤིང་ཞག་གསུམ་བཞག༔ ཡང་ན་སཱཙྪ་བཞག་ཀྱང་རུང་༔ མཐར་ནི་སྲུང་སྒོའི་སྟེང་དུ་བཞག༔ དྲག་སྔགས་སྤྲུལ་པའི་ཁྲོ་ཚོགས་ཀྱིས༔ སྟོང་ཁམས་བཀང་སྟེ་བསྐྲད་གཟིར་གཞོམ༔ སྲུང་འཁོར་བསྒོམ་ཞིང་བྱིན་ཆེན་དབབ༔
ནད་པ་ཡིན་ན་ཚེ་དབང་བསྐུར༔ རང་དོན་ཚེ་ཡི་བསྙེན་པར་འབད༔ དབང་བླང་ཤིས་བརྗོད་དཀྱིལ་འཁོར་བསྡུ༔ བསྔོ་བ་སྨོན་ལམ་རྒྱ་ཡིས་གདབ༔ དེས་ནི་འཆི་བདག་ཁར་ཚུད་ཀྱང་༔ ལོ་གསུམ་བར་དུ་འཆི་བ་བསླུ༔ གང་ཞིག་འཆི་ལྟས་མ་ཕོག་ཀྱང་༔ ལོ་ཟད་ཟླ་སྨད་བརྩམ་གྱུར་ན༔ རིམ་གྲོ་ཀུན་གྱི་མཆོག་ཏུ་འགྱུར༔ སྤྱིར་ནི་ལོ་ཟད་ཉི་ལྡོག་མཚམས༔
ལས་ཀྱི་གཤིན་རྗེའི་ཁ་ལྷགས་ནས༔ འཇིག་རྟེན་སྟོང་ཁམས་ཐམས་ཅད་ཉུལ༔ ཁམས་གསུམ་སྐྱེ་འགྲོ་ཁྲམ་ལ་འདེབས༔ དེ་ཚེ་རྣལ་འབྱོར་གང་ཞིག་གིས༔ ཡི་དམ་ལྷ་ཡི་བསྐྱེད་རིམ་དང་༔ ཆོས་ཉིད་བདེན་པ་བསྟེན་གྱུར་ན༔ ལུས་ངག་ཡེ་ཤེས་རྩིས་ཐེབས་ཏེ༔ འཆི་བདག་གཤིན་རྗེས་ལྟར་མི་བཟོད༔ རང་ལུས་རྡོ་རྗེའི་སྐུ་ཐོབ་འགྱུར༔ དེ་ཕྱིར་བསྙེན་སྒྲུབ་བརྩམ་པ་ཡིས༔
ཟབ་མོའི་དོན་ལ་ཡེངས་མེད་བསྐྱང་༔ འཆི་བདག་གཡུལ་ལས་རྒྱལ་བར་འགྱུར༔ ས་མ་ཡ༔ རྒྱ་རྒྱ་རྒྱ༔ ཨེ་མཿ ལས་སྣང་ལས་ཀྱི་འཁྲུལ་པའི་རྐྱེན༔ བག་ཆགས་སྦྱོང་བྱེད་ཐུགས་རྗེའི་མཐུས༔ ཞི་རྒྱས་དབང་དྲག་འདུས་པ་ཡི༔ ཕྲིན་ལས་སྦྱོར་བས་ཚེ་བདུད་གཞོམ༔ དེ་ཕྱིར་ཟབ་གསང་གཏེར་དུ་རྒྱ༔
ལས་ཅན་ཐུགས་ཀྱི་སྲས་དང་སྤྲོད༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ མི་ནུབ་རྒྱ༔ རིག་འཛིན་གར་དབང་གནམ་ལྕགས་རྡོ་རྗེས། ས་ཕག་ལོར་མཁའ་འགྲོ་སྙིང་ཕུག་ནས་གདན་དྲངས་ཤིང་ཆུ་གླང་ལོར་པདྨ་སྦས་པའི་ཚལ་ཁྲོམ་གཟིགས་གཤིན་རྗེའི་གནས་མདོར་ཤོག་སེར་ལས་ཞལ་བཤུས་སོ། །
བྲེ་སྲང་དག་གི་བྱེད་ལུགས་འདི་ལྟར་རོ༔ བྲེ་སྲང་ཤིང་ལ་མི་བསྐྱུར་གྱི་སྔགས་བཟླས༔ བྲེར་འབྲུ་རེ་བླུག་ལ་གཅིག་བཅུ་བརྒྱ་སྟོང་ཁྲི་འབུམ་བྱེ་བ་ས་ཡའི་གྲངས་བཅུ་མཁར་དུ་བྱས་ཏེ་གླུད་བཞག་གོ༔ འབྲུ་རིགས་ཀུན་བྱའོ༔ རིན་པོ་ཆེའི་རིགས་ཀུན་ཞོ་འཆོར་བཏེགས་ནས་གཞོལ༔ མར་ཐུད་ལ་སོགས་སྲང་འཇལ་རིགས་ཀུན་དེ་ལྟར་བྱའོ༔ སྣམ་ཕྲུག་གོས་དར་རས་ཀུན་གྲངས་བཤར་བྱས་ནས་གཞོལ༔ རྟ་ཕྱུགས་ཀྱི་རིགས་ཟན་གྲངས་བཅད་དུ་བྱའོ༔ ས་མ་ཡ༔ རྒྱ་རྒྱ་རྒྱ༔
ཚེ་སྒྲུབ་བདུད་རྩི་འཁྱིལ་བའི་ལས་ཚོགས་ནས་བྲིས་པའོ།། །། ཅ༽ གླུད་གཏོར་ཆངས་བུ་བརྒྱ་རྩ་རྣམས༔ རྒྱ་ཆེན་ཤུགས་ལྡན་འབྲུ་གསུམ་གྱིས༔ བྱིན་རླབས་འདོད་ཡོན་དཔག་མེད་སྤེལ༔ དཀར་གསུམ་སྣ་ཚོགས་བརྟེན་པའོ༔ བྷྲཱུྃ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་དཀར་གསུམ་མངར་གསུམ་གྱི་གཏོར་མ་འདོད་པའི་ཡོན་ཏན་ལྔ་དང་ལྡན་པ་ནམ་མཁའ་མཛོད་དུ་གྱུར༔ ཨོྃ་ཨཱཿཧཱུྃ༔ གསུམ་མམ་སོགས། མཆོད་པའི་ཡོ་བྱད་འདོད་པའི་ཡོན་ཏན་ལྔ་དང་ལྡན་པ་འདི་ཉིད་འཆི་བདག་ལས་ཀྱི་གཤིན་རྗེ་འཆར་ཁ་ནག་པོ་སྣང་སྲིད་ལྷ་སྲིན་རིགས་དྲུག་ལན་ཆགས་འཁོར་དང་བཅས་པ་རྣམས་ལ་བསྔོའོ༔ འབུལ་ལོ༔
ཚིམ་པར་གྱུར་ཅིག༔ ཨོྃ་དུ་ཏྲི་དུ་ཏྲི་ཛ་ཧཱུྃ་ཐཱ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་པ་བརྒྱ་སྟོང་དུ་མས་འབུལ། ཧཱུྃ༔ འཆི་བདག་གཤིན་རྗེའི་རྒྱལ་པོ་དང་༔ ཕོ་མོ་མ་ནིང་དྲེགས་པའི་སྡེ༔ སྟོང་ཕྲག་བརྒྱད་ཅུའི་གདོན་ཚོགས་རྣམས༔ སྲིད་པའི་ལྟོས་དང་མཉམ་པ་ཡི༔ མཆོད་སྦྱིན་འདོད་ཡོན་གླུད་གཏོར་འདི༔ ཁྱེར་ཅིག་ཁྱེར་ཅིག་སྟོབས་ལྡན་རྣམས༔
འདོད་སྲིད་ཆགས་དང་ཞེན་པ་དང་༔ དྲན་རེག་མཐོང་རེག་བཟུང་བ་ཀུན༔ ཞི་དང་གློད་ཅིག་ད་ཕྲོལ་ཅིག༔ སྔོན་གྱི་ལན་ཆགས་ཤ་འཁོན་དང་༔ བུ་ལོན་འཕྲལ་གྱི་རྐྱེན་ལ་སོགས༔ གང་ཡིན་མ་ལུས་འཁོར་བར་མཛོད༔ བདག་གི་བསམ་པའི་སྟོབས་དང་ནི༔ ཆོས་ཀྱི་དབྱིངས་ཀྱི་སྟོབས་རྣམས་ཀྱིས༔ གདོན་བགེགས་འབྱུང་པོ་མ་ལུས་པའི༔ བསམ་པ་ཡིད་བཞིན་འགྲུབ་གྱུར་ཅིག༔
ཅེས་བསྔོས་པས་འཆི་བདག་འཁོར་བཅས་ཚིམས་པར་བསམ། དེ་ནས་མདུན་དུ་གཏོར་སྣོད་གཙང༌། རྫོངས་འདེབས་ལན་ཆགས་འཇལ་རྫས་བཀོད། ཨོྃ་སྭ་བྷཱ་ཝ? སོགས། སྟོང་པའི་ངང་ལས་གྲུ་གསུམ་དམར་ནག་ཡངས་ཤིང་རྒྱ་ཆེ་བའི་ནང་དུ༔ སྦྱིན་པའི་བདག་པོའི་ཚེ་བསོད་ནམས་དབང་ཐང་གདུལ་བྱ་ལ་བར་དུ་གཅོད་པ་ཐམས་ཅད་རང་དབང་མེད་པར་ལིངྒ་དགྲ་གཟུགས་གཉིས་སུ་མེད་པར་གྱུར༔ གཟུགས་ཀྱི་ཕུང་པོ་བཟའ་བ་ཤ་རི་ཁྲག་མཚོ་གཏོར་མ་གླུད་རྫས་འདོད་པའི་ཡོན་ཏན་ལྔ་དང་ལྡན་པ་ཟག་པ་མེད་པར་གྱུར༔ ཨོྃ་ཨཱཿཧཱུྃ༔ གསུམ། ན་མཿསརྦ་ཏ་ཐཱ་ག་ཏ་ཨ་ཝཱ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔
ལན་གསུམ། གཏོར་མ་ཤ་རི་ཁྲག་མཚོ་གླུད་རྫས་ཟག་མེད་འདི་ཉིད་འཆི་བདག་ལས་ཀྱི་གཤིན་རྗེ་འཆར་ཁ་ནག་པོ་སྣང་སྲིད་ལྷ་སྲིན་གདོན་བགེགས་མ་མོ་རྒྱལ་འགོང་དམ་སྲི་འབྱུང་པོ་མ་ནིང་ཡུལ་འདྲེ་ལན་ཆགས་གླུད་ཀྱི་བདག་པོ་རྣམས་ལ་བསྔོའོ་འབུལ་ལོ་ཚིམ་པར་གྱུར་ཅིག༔ ཨོྃ་དུ་ཏྲི་དུ་ཏྲི་ཛ་ཧཱུྃ་ཐཱ་ཨི་དཾ་བྷ་ལིངྟ་ཁ་ཁ་ཁཱ་ཧི༔ རྐུ་འཕྲོག་བཅོམ་གསུམ་ནོར་དབུལ་བའི་ལན་ཆགས་ཐམས་ཅད་བྱང་བར་གྱུར་ཅིག༔ གཤེ་སྐུར་འཆལ་གཏམ་མི་ཁ་སྡང་བའི་ལན་ཆགས་ཐམས་ཅད་བྱང་བར་གྱུར་ཅིག༔ རྡུང་རྡེག་བཙོག་གསུམ་ཟུག་གཟེར་ནད་མང་བའི་ལན་ཆགས་ཐམས་ཅད་བྱང་བར་གྱུར་ཅིག༔ བསད་བཅད་གཏུབ་གསུམ་ཚེ་ཐུང་བའི་ལན་ཆགས་ཐམས་ཅད་བྱང་བར་གྱུར་ཅིག༔ བསྐྱེད་རྫོགས་ཟུར་ཉམས་གཟུགས་བྱད་ངན་པའི་ལན་ཆགས་ཐམས་ཅད་བྱང་བར་གྱུར་ཅིག༔ ཅེས་གླུད་ཡས་མདོས་ནང་དུ་འབུལ། ཀྱཻཿ
འཆི་བདག་ལས་ཀྱི་བདག་པོ་འཁོར་བཅས་དགོངས༔ བདག་ཅག་ཡོན་མཆོད་འཁོར་དང་བཅས་རྣམས་ཀྱིས༔ ཚེ་རབས་ཐོག་མ་མེད་ནས་ད་བར་གྱི༔ ལན་ཆགས་བུ་ལོན་སྟོང་ཕྲག་ཀུན་འཇལ་གྱིས༔ དེང་ནས་མ་གནོད་མ་འཚེ་ཡས་ཁ་ལོངས༔ འགལ་རྐྱེན་བར་དུ་གཅོད་པ་གཏན་ནས་སྤོངས༔ ཚེ་སྲོག་ལས་ཀྱི་བསྐྱེད་པ་བཤོལ་ཐོབ་ལ༔ ལོ་བརྒྱའི་བར་དུ་སུན་ཁས་མ་སྡང་ཅིག༔ སྐྱིད་གྲོང་སྨྱོན་པས་སྦྱར་བའོ། རྃ རྃ ་་་་་མིག་གཉིས་ལ་ ཡྃ ཡྃ ་་་་་རྣ་བ་གཉིས་ལ་ བྃ ་་་་་ཁ་ལ་ ལྃ ་་་་་ལྕེ་ལ་ ཨེ ་་་་་སྙིང་གར་བཅུག
ཛ་མ་ཐ་ཨ་སུ་ནྲྀ་ཏྲི་པྲེ་དུ༔
ཆ༽ ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ སྔོན་འགྲོའི་གསོལ་འདེབས་དབང་ལྷུན་གཟི་འབར་བཞུགས་སོ༔ འཆི་མེད་རིག་འཛིན་ཚེ་ཡི་ལྷ་ལ་འདུད༔ ཚེ་སྒྲུབ་ཡང་སྙིང་འདུས་པ་ལྕགས་ཀྱི་རྒྱ་མདུད་ཀྱི་སྔོན་དུ་འགྲོ་བ་ཐེག་པ་སྤྱི་རིམ་སྐྱབས་ཡུལ་བརྒྱུད་འདེབས་ནི༔ ཨེ་མ་ཧོཿ འོག་མིན་རྣམ་དག་བཀོད་པའི་ཕོ་བྲང་ནས༔ ཆོས་སྐུ་སྣང་མཐའ་ཚེ་བདག་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔
ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ དབྱིངས་རིག་མཁའ་སྤྱོད་གསང་བའི་ཕོ་བྲང་ནས༔ གཙོ་མོ་ཚེ་འཛིན་མཁའ་འགྲོ་སྡེ་ལྔ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ རྔ་ཡབ་པདྨ་འོད་ཀྱི་ཕོ་བྲང་ནས༔ མཚུངས་མེད་གུ་རུ་པདྨ་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བོད་ཡུལ་ཡང་རྫོང་ཤེལ་བྲག་གནས་མཆོག་ནས༔
གནུབས་བན་བུདྡྷ་ཛྙཱ་ན་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བརྡ་བཞི་བཀའ་བབ་ལུང་བསྟན་ཕོ་བྲང་ནས༔ རིག་འཛིན་གར་དབང་གནམ་ལྕགས་རྡོ་རྗེ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ འཆི་མེད་མཁའ་འགྲོ་རྡོ་རྗེའི་སྙིང་ཕུག་ནས༔ ཟབ་ཆོས་ཡང་སྙིང་ལྕགས་ཀྱི་རྒྱ་མདུད་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔
ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ ཟབ་རྒྱ་བཀའ་གཏད་སྐྱོང་བའི་ཕོ་བྲང་ནས༔ བཀའ་སྐྱོང་དམ་ཅན་གཏེར་གྱི་བདག་པོ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བརྒྱུད་པའི་བླ་མ་རིག་འཛིན་རྩ་གསུམ་འདུས༔ ཐུགས་རྗེའི་བྱིན་རླབས་གཟི་བྱིན་མཆོག་གཡོ་བའི༔ ནུས་ཆེན་བརྩེ་བའི་དབང་བཞི་དེང་བསྐུར་ནས༔ ནམ་ཡང་མི་ཤིགས་རྡོ་རྗེའི་སྐུར་གྱུར་ཏེ༔ འོད་གསལ་འཇའ་ལུས་གཟུགས་མཆོག་དེར་གནས་ཤོག༔
ཨོྃ་ཧྲཱིཿཨཱ་ཡུརྫྙཱ་ན་མ་མ་པ་ཤཾ་ཀུ་རུ་ཡེ་སྭཱ་ཧཱ༔ ཞེས་སྔོན་འགྲོའི་གསོལ་འདེབས་རྫོགས་ནས་མི་དམིགས་ཏིང་འཛིན་གྱི་དབང་བཞི་བླངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གཏད་རྒྱ༔ ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མཁའ་འགྲོ་སྙིང་ཕུག་ནས་གདན་དྲངས་པའོ།། །། ཇ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ ལས་བྱང་འཇའ་ལུས་སྲོག་སྒྲུབ་བཞུགས་སོ༔
ཆོས་སྐུ་སྣང་མཐའ་འཇའ་ལུས་རྡོ་རྗེའི་སྐུ༔ མི་འགྱུར་གཡུང་དྲུང་ཚེ་ཡི་ལྷ་ལ་འདུད༔ པདྨའི་ཐུགས་བཅུད་ཡང་སྙིང་བསྒྲུབ་པའི་ཆོས༔ ཟབ་གསང་རྡོ་རྗེའི་སྒྲ་དབྱངས་བདུད་རྩིའི་རྒྱུན༔ འཆི་མེད་ཚེ་ཡི་རིག་འཛིན་དངོས་གྲུབ་པས༔ ཡང་ཟབ་ཚེ་སྒྲུབ་ལྕགས་ཀྱི་རྒྱ་མདུད་བསྟན༔ མི་ཤིགས་མི་འགྱུར་བརྟན་པའི་སྙིང་ཐིག་འདི༔ ལས་ཅན་ཐུགས་ཀྱི་སྲས་དང་འཕྲད་པར་ཤོག༔ དབེན་གནས་བྱིན་ཆགས་ཡིད་འོང་གནས་མཆོག་ཏུ༔ ས་གཞི་བྱིན་བརླབས་དཀྱིལ་འཁོར་གཞི་བླང་ཞིང་༔
མཚན་ལྡན་རིག་མས་ཚེ་ལམ་ཐིག་གདབ་བོ༔ དབུས་སུ་བྷནྡྷ་མཚན་ལྡན་རིལ་བུས་བཀང་༔ མེ་ལོང་སིནྡྷུ་ར་ཡི་དཀྱིལ་འཁོར་བྲི༔ ཚེ་གཏོར་ཚེ་བུམ་བཞི་ཡིས་བསྐོར་བ་ལ༔ མདའ་དར་ལ་སོགས་འཇའ་ཚོན་སྣ་ཚོགས་བྲི༔ དེ་ནས་ཕྱོགས་བཞི་དག་ལ་བུམ་པ་བཞི༔ སྒོ་བཞིའི་ཕྱག་མཚན་བཞི་ཡིས་སྤྲས་པ་བཅས༔ མཆོད་རྫས་ཡོ་བྱད་འབྱོར་ཚད་བཤམ༔ སྔོན་འགྲོའི་གནད་བདུན་རྫོགས་ནས་དལ་སྦྱང་ངོ་༔ དེ་ནས་བདེ་བའི་སྟན་ལ་བག་ཕེབས་འཁོད༔
སྐྱབས་སེམས་ནི༔ ཨེ་མ་ཧོཿ སྐུ་གསུམ་ཀློང་ཡངས་ཡེ་ཤེས་སྙིང་པོའི་ཐུགས༔ གདོད་ནས་རང་བྱུང་ཀ་དག་ཇི་བཞིན་དུ༔ འབད་རྩོལ་བྲལ་བའི་ངང་ནས་སེམས་བསྐྱེད་དོ༔ སྐྱེ་འཆི་དུ་ཁཿམི་དམིགས་བག་ཡོད་བློས༔ སྒྱུ་མའི་གར་ཙམ་མཆོག་གསུམ་དཀྱིལ་འཁོར་ལྷ༔ སྒྲུབ་པའི་སྣང་ཚུལ་དེ་བཞིན་སྐྱབས་སུ་མཆི༔ བགེགས་བསྐྲད་པ་ནི༔ ཧཱུྃ་ཧཱུྃ༔
བདག་ཉིད་འབར་བ་དབང་གི་སྐུ༔ དཀྱིལ་འཁོར་བར་གཅོད་ཚེ་ཡི་བདུད༔ མཆོད་སྦྱིན་ཁྱེར་ལ་རང་སར་དེངས༔ བར་དུ་གཅོད་པ་རྡུལ་དུ་རློག༔ ཨོྃ་ཧྱ་གྷྲྀ་ཝ་བཛྲ་ཝཱ་ར་ཧཱི་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ དེ་ནས་མཚམས་གཅོད་པ་ནི༔ ཧཱུྃ༔ གསང་འདུས་ཚེ་ཡི་ལྷ་ཚོགས་རྣམས༔ འོད་ཟེར་གློག་སྟོང་དྲྭ་བ་འགྱེད༔ འབྱུང་ལྔ་མི་ཤིགས་རྡོ་རྗེའི་གུར༔
ལས་ཀྱི་ཚེ་བདུད་མཚམས་ཆོད་ཅིག༔ ཨོྃ་བཛྲ་པདྨ་ཙཀྲ་ཧཱུྃ་བྷྲཱུྃ༔ དེ་ནས་དཀྱིལ་འཁོར་བསྒོམ་པ་ནི༔ ཨོྃ་ཨཱཿཧཱུྃ༔ ཧཱུྃ༔ མཁའ་དབྱིངས་རླུང་མེ་ས་ཆུ་ལས༔ འབྱུང་བ་ཡོངས་གྱུར་གཞལ་ཡས་ཁང་༔ མ་བཅོས་ལྷུན་གྲུབ་ཞིང་ཁམས་ནས༔ ཆུ་ནང་ཟླ་ལྟར་དཀྱིལ་འཁོར་གསལ༔ ཧཱུྃ་ཨཱ་ཡུརྫྙཱ་ན་བྷྲཱུྃ༔
ལྷ་བསྐྱེད་པ་ནི༔ ཧཱུྃ༔ དྲན་རིག་རང་སྣང་གཉིས་མེད་ཟླ་གདན་དུ༔ ཤེས་རིག་ངོ་བོ་གཡུང་དྲུང་ལྗང་གསལ་སྟེང་༔ གསལ་སྟོང་ཧྲཱིཿལས་ཚེ་བདག་ཡབ་ཡུམ་ནི༔ གུ་རུ་པདྨ་གནས་འགྱུར་དྲན་རྫོགས་སུ༔ ཚེ་ཡི་བདག་པོ་པདྨ་དབང་གི་ལྷ༔ སྐུ་མདོག་དམར་གསལ་དྲི་མེད་རཱ་གའི་མདོག༔ ལོངས་སྤྱོད་རྒྱན་ལྡན་ཞལ་གཅིག་ཕྱག་གཉིས་པ༔ མཉམ་བཞག་སྦྱོར་ཚུལ་ཚེ་ཡི་བུམ་པ་འཛིན༔
སེམས་ཀྱི་དྭངས་མ་དཀར་དམར་བཅུད་ཀྱིས་བཀང་༔ ཕྱེད་སྐྱིལ་པང་དུ་ཤེས་རབ་ཀུན་འདུས་མ༔ དམར་མོ་ཆགས་ཉམས་བཅུ་དྲུག་ལང་ཚོ་ལྡན༔ རིན་ཆེན་རྒྱན་ལྡན་ཚེ་བུམ་མདའ་དར་འཛིན༔ དགའ་བཞི་དབང་སྡུད་ཚེ་ཡི་བཅུད་འཛིན་བསྒོམ༔ ཕྱི་རོལ་སྒོ་མ་ཚེ་ཡི་ལས་མཛད་མ༔ དཀར་སེར་དམར་ལྗང་ལྷ་མོ་མགྱོགས་མ་བཞི༔ རང་མདོག་རྒྱན་ལྡན་གར་སྟབས་ཁྲོ་ཆས་ཅན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་མ༔ ཕྱག་གཡས་ཚེ་བསོད་བཅུད་བསྡུས་ཚུལ་དུ་བསྒོམ༔
ཕྱག་གཡོན་བདུད་རྩིའི་བུམ་པ་བསྡུས་ནས་སྟིམས༔ ཚེ་ཡི་ལྷ་ཚོགས་གསལ་འཚེར་གཟི་འབར་བསྒོམ༔ འོད་འཕྲོས་ཚེ་ཡི་ལྷ་ཚོགས་སྤྱན་དྲངས་གྱུར༔ སྤྱན་འདྲེན་པ་ནི༔ ཧཱུྃ༔ རྔ་ཡབ་མཁའ་སྤྱོད་མཁའ་འགྲོའི་ཞིང་༔ བདེ་ཆེན་དབང་གི་ཕོ་བྲང་ནས༔ ཚེ་བདག་པདྨ་ཡབ་ཡུམ་དང་༔ སྒོ་མ་མཁའ་འགྲོ་ཚེ་བདག་རྣམས༔ མཁའ་སྤྱོད་ཚེ་ཡི་གནས་མཆོག་ནས༔
གཤེགས་ནས་བྱིན་གྱིས་བརླབ་ཏུ་གསོལ༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་བཛྲ་ས་མཱ་ཡ་ཛཿཛཿ ཛཿཧཱུྃ་བཾ་ཧོཿ དེ་ནས་བཞུགས་གསོལ་ཕྱག་འཚལ་སྡིག་བཤགས་མཆོད་པ་འབུལ་བ་ནི༔ ཧཱུྃ༔ གསང་འདུས་ཚེ་ཡི་ལྷ་ཚོགས་རྣམས༔ བརྟན་བཞུགས་ཕྱག་འཚལ་སྡིག་པ་བཤགས༔ ཕྱི་ནང་གསང་གསུམ་སྤྲུལ་པའི་ཚོགས༔ སྐུ་བཞི་ལྷུན་གྲུབ་མཆོད་པ་འབུལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་པྲ་ཏཱིཙྪ་ཨཱཿཧཱུྃ༔ མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁཱ་ཧི༔ མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི༔ བསྟོད་པ་ནི༔ ཧཱུྃ༔ མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔
བདེ་སྟོང་གར་སྒྱུར་གསང་བའི་ཡུམ༔ འཆི་མེད་བཅུད་འཛིན་ཡབ་ལ་སྟོབ༔ མདའ་དར་ཚེ་བུམ་རྒྱན་ལྷུབ་མཛེས༔ ལྷ་ལྕམ་ཚེ་ཡི་བདག་མོར་བསྟོད༔ ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ འབྱུང་ལྔའི་བཅུད་བསྡུས་ཁམས་ལྔར་སྟིམ༔ རླུང་ལྔའི་གྲོགས་མཛད་བདེ་སྐྱེད་མ༔ རིགས་བཞི་ཚེ་ཡི་ལྷ་ལ་བསྟོད༔ ཧཱུྃ༔
ཀུན་འདུས་སྒྲུབ་ཅིང་བསྙེན་པའི་ལྷ༔ གཟི་བརྗིད་འོད་ཀློང་དཔལ་དུ་འབར༔ ཚེ་བསོད་བཅུད་བསྡུས་ལུས་ལ་སྟིམས༔ སྐྱེ་འཆི་མེད་པའི་དངོས་གྲུབ་སྩོལ༔ གུ་རུ་ཚེ་ལྷ་ཡོངས་རྫོགས་ཀྱི༔ དཀྱིལ་འཁོར་ལྷ་ཡི་ཚོགས་ལ་བསྟོད༔ ཨོཾ་ཨཱཿཧཱུྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ རང་གི་གནས་གསུམ་དུ་རྒྱ་མདུད་རྒྱ་གྲམ་གཡུང་དྲུང་བྲིས་པས་ཚེ་ཡི་བར་ཆད་སེལ༔ ཨ་མ་རིལ་བུར་ལི་ཁྲི་རྒྱ་མཚལ་རྣམས་ཚེ་ཡི་རྟེན་དུ་བྱུག༔ ཚེ་སྒྲུབ་ལྕགས་ཀྱི་རྒྱ་མདུད་ལས་བྱང་འདི༔
བཀའ་སྲུང་ལས་ཀྱི་གཟའ་མཆོག་ཁྱོད་ལ་གཏད༔ གཏེར་སྲུང་གནོད་སྦྱིན་ཁྱོད་ཀྱིས་ཐུབ་པར་སྲུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཐ༔ ཧཱུྃ་ཀ་ལ་དྲག་པོ་རྩལ་གྱིས་ས་ཕག་ལོར་མཁའ་འགྲོ་སྙིང་ཕུག་ནས་གདན་དྲངས་པའོ།། །། ཉ༽ ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ རྩ་བའི་སྒྲུབ་པ་འཆི་མེད་རྡོ་རྗེ་བཞུགས༔
མི་འགྱུར་གཡུང་དྲུང་འཆི་མེད་ཚེ་ཡི་ལྷ་ལ་འདུད༔ ས་མ་ཡ༔ ཨེ་མཿ འོག་མིན་གནས་ནས་ལེགས་སྤྲུལ་ནས༔ སྣང་མཐའི་ཟེར་ལས་ཐུགས་རྗེའི་སྐུ༔ དཔལ་ལྡན་སངས་རྒྱས་པདྨ་སྐྱེས༔ ཀུན་མཁྱེན་ཡེ་ཤེས་མཛོད་འཛིན་པ༔ མཚོ་སྐྱེས་རྡོ་རྗེ་སྤྲུལ་པའི་སྐུ༔ རིག་པ་རྩལ་གྱི་དབང་ཐོབ་ནས༔ འཆི་མེད་ཚེ་ཡི་རིག་འཛིན་གྲུབ༔
འཛམ་གླིང་རྒྱ་བོད་ས་སྟེང་དུ༔ ཚེ་སྒྲུབ་སྦས་པ་ཀུན་གྱི་ནང་༔ འཆི་མེད་རྡོ་རྗེའི་རྒྱ་མདུད་འདི༔ ཐུགས་ཀྱི་ཡང་ཞུན་མིན་རེ་ཀན༔ སྐལ་ལྡན་ལས་ཅན་རེ་ཙམ་ལས༔ ཀུན་དང་ཐུན་མོང་མ་ཡིན་པས༔ ཤིན་ཏུ་གསང་བར་སྤྱོད་ཅིག་བུ༔ སྡིག་ཅན་རྣམས་ལ་ངེས་པར་གསང་༔ ལོག་ལྟ་ཅན་ལ་ཨ་ཐཾ་རྒྱ༔ ས་མ་ཡ༔
རྒྱ་རྒྱ་རྒྱ༔ དེ་ཡང་རྒྱུད་ལུང་དང་མཐུན་ཞིང་ཡིད་དུ་འོང་བའི་གནས་གཙང་སར༔ ཡར་ཚེས་གཟའ་སྐར་བཟང་པོ་ལ་སྒྲུབ་པའི་མཐུན་རྐྱེན་ཡོ་བྱད་ཐམས་ཅད་ཚོགས་པར་བཤམ༔ བཀྲ་ཤིས་ཤིང་རྟེན་འབྲེལ་ཆེ་བའི་གནས་རྣམས་དང་༔ གྲུབ་ཐོབ་གོང་མ་སྐུ་ཚེའི་དངོས་གྲུབ་བརྙེས་པའི་གནས་ས་བླང་ལ༔ དཀྱིལ་འཁོར་གྱི་སྟེགས་བུ་གནས་གོང་གི་ཕྱོགས་དང་བསྟུན་པ་ལེགས་པར་བརྩིགས་ཤིང་རྣམ་ལྔ་དང་བདུད་རྩིའི་ཆག་ཆག་གདབ༔ པདྨ་ཅན་གྱི་རིག་མར་ཐིག་སྣ་གཏད་ལ༔ ཡེ་ཐིག་དང་སྦྱོར་ཐིག་སོགས་སྤྲོ་ན་ཚུལ་བཞིན་གདབ༔ ལྟེ་བར་པདྨ་འདབ་བཞིའམ་བརྒྱད་བཅས་ལ་ལྷ་མདོག་གཞུང་ལྟར་འོད་ཕྲེང་གིས་བསྐོར༔ གྲུ་ཆད་སྒོ་ཁྱམས་པད་ཕྲེང་མེ་རི་སོགས་སྤྱི་ལྟར་ལས་ཚོན་སྙོམས་པར་བཀྱེ༔
བསྡུ་ན་པད་འདབ་འོད་ཕྲེང་ཙམ་དང་༔ འབྲུ་ཚོམ་སོགས་རྣལ་འབྱོར་པའི་བློ་རིག་དང་བསྟུན༔ དེ་ནས་བུམ་པ་དམར་པོ་མཚན་ལྡན་གུ་གུལ་གྱིས་བདུག་ཅིང་བགེགས་བསྐྲད་ལ༔ ཁྱེའུའམ་ན་ཆུང་གཙང་མ་མཚན་ལྡན་བཀྲ་ཤིས་སྐལ་བཟང་གཡང་ཞག་མ་ཉམས་པའི་གཡུ་མཚོའམ༔ རྒྱུན་བབས་ཀྱི་ཆུ་བླངས་ཏེ་བུམ་པར་བསྐྱིལ༔ ལྔ་ཚན་ལྔ་ཡི་རྫས་དང་བླ་མ་གྲུབ་ཐོབ་གོང་མའི་ཚེ་ཆུའི་ཕབས་རྒྱུན་བཏབ༔ དར་རས་དམར་པོའི་མགུལ་ཆིངས་བྱ༔ མྱ་ངན་དང་བྲལ་བའི་ཤིང་འབྲས་བུ་ཅན་གྱིས་ཁ་བརྒྱན༔ དབུས་སུ་རྡོ་རྗེ་རྩེ་ལྔ་པ་ཞིག་བཙུགས་ཏེ་དར་དམར་གྱིས་དགབ༔ གཟུང་ཐག་ལྔ་དྲིལ་བཏགས༔
དཀྱིལ་འཁོར་གྱི་དབུས་སུ་མཎ་ཁྲིར་བཀོད༔ དེ་ཡི་སྟེང་དུ་བྷནྡྷ་དུམ་བུ་གཅིག་པ་ཚེ་ལམ་བཟང་བ་མཚན་ལྡན་གཅིག་གི་ནང་དུ་སྲིད་པ་ཕོ་ཡི་བཅུད་ཅོང་ཞི༔ མོ་ཡི་བཅུད་བྲག་ཞུན༔ ས་བཅུད་མུ་ཟི༔ ཆུ་བཅུད་ལན་ཚྭ༔ མེ་བཅུད་མན་ཤེལ༔ རླུང་བཅུད་བྱ་རྒོད་མཁྲིས་པ༔ རྩི་ཐོག་བཅུད་མར༔ མེ་ཏོག་བཅུད་སྦྲང་རྩི༔ ཤིང་གི་བཅུད་བུ་རམ༔
འབྲུ་བཅུད་ཆང་༔ ཚེ་བཅུད་རིན་ཆེན་སྣ་ཚོགས༔ བཀྲག་མདངས་ཀྱི་བཅུད་ལི་ཁྲི༔ བྱིན་རླབས་ཀྱི་བཅུད་བདེ་གཤེགས་བྱང་སེམས་ཀྱི་གདུང་དང་རིང་བསྲེལ་ཏེ་རྩ་བའི་རྫས་བཅུ་གསུམ༔ དེ་ཡི་ཁ་ཚར་ཤ་ལྔ་བདུད་རྩི་ལྔ༔ གྲོགས་ཀྱི་དཔུང་བསྐྱེད་ཛཱ་ཏི༔ ལི་ཤི༔ ཅུ་གང་༔ ཀ་ཀོ་ལ༔ སུག་སྨེལ༔
ཨ་རུ་ར༔ བ་རུ་ར༔ སྐྱུ་རུ་ར་རྣམས་ཞིབ་པར་བཏུལ་ཞིང་༔ འབྲས་ཟན་དང་དམ་པར་སྦྱར་ལ༔ རིལ་བུ་གླ་བའི་རིལ་མ་ཙམ་དྲིལ༔ ཁ་དོག་དམར་པོར་བསྒྱུར་ལ་རེ་རེ་བཞིན་ཧྲཱིཿཡིག་རེ་རེ་བྲི༔ ཀ་པཱ་ལར་བླུགས་ལ་དར་དམར་གྱིས་བཅད༔ རཏྣའི་མེ་ལོང་ལ་སིནྡྷུ་རས་ཆོས་འབྱུང་བསྣོལ་མར་ཚེ་སྔགས་དང་དགའ་འཁྱིལ་བྲིས་པས་དགབ༔ དར་དམར་གྱི་གུར་ཕུབ་ལ་བཞག༔ བཀྲ་ཤིས་ཚེ་རིང་གི་ལག་ནས་ཚེ་ཆང་ཚེ་མདའ་སོགས་བླང་༔
སྙིང་པོ་ལྔས་བསྒྲུབས་པའི་ཚེ་ཟན་ལ་ཚེ་འབྲང་དཀར་དམར་གྱིས་བྱུགས་པ་རིན་པོ་ཆེའི་སྣོད་དུ་བླུགས་ལ་བུམ་པའི་གཡས་སུ་བཞག༔ གཡོན་དུ་བྷནྡྷ་དུམ་གསུམ་མཚན་ལྡན་གྱི་ནང་དུ་ཚེ་ཆང་བདུད་རྩི་ཨ་མྲྀ་ཏ་དང་སྦྱར་བའི་མར་རིལ་བརྒྱ་རྩའམ༔ མཆེད་ལྕམ་གྱི་གྲངས་དང་བསྟུན་པའི་རྟགས་དང་ལྡན་པར་བླུགས༔ དར་དམར་གྱིས་དགབ༔ རྒྱབ་ཏུ་ཚེ་ནས་ཀྱི་ཁར་མདའ་དར་དར་སྣ་ལྔ་ལྡན་ལ་ཚེ་རྟེན་བུ་མོ་ཡིད་འོང་མཚན་ལྡན་ལག་ནས་མེ་ལོང་བླངས་ཏེ་བཏགས༔ མདུན་དང་ཟུར་བཞིར་མདའ་དར་རེ༔ མདུན་དུ་ཚེ་གཏོར་ཟླུམ་པོ་འདབ་བརྒྱད་ཟས་སྣ་ཕུད་ཀྱིས་བསྐོར་བ་དང་སྨན་རཀ༔ གཞན་ཡང་ཕྱི་ནང་གསང་བའི་མཆོད་རྫས༔ སྐུ་གསུང་ཐུགས་རྟེན་ད་ལའི་རྒྱན་བཀོད་སྤྱན་གཟིགས་སོགས་གང་འབྱོར་མཛེས་ཤིང་བག་དྲོ་བར་བྱའོ༔ ས་མ་ཡ༔
རྒྱ་རྒྱ་རྒྱ༔ དེ་ནས་བདག་ཉིད་རྡོ་རྗེ་དང་གཡུང་དྲུང་གི་སྟན་ལ་འདུག་སྟེ༔ གཞི་བདག་ལ་གཏོར་མ་བྱིན་ཞིང་བཀའ་བསྒོ་འབྱུང་གཏོར་བསྔོས་ལ་མཚམས་བཅད༔ སྟེང་འོག་ཕྱོགས་མཚམས་རྡོ་རྗེའི་རྭ་གུར་མཚོན་ཚོགས་འཁྲུགས་ཤིང་མེ་འོད་གུར་གྱིས་འབྱུང་ལྔའི་ཁམས་ཐམས་ཅད་གཏམས་པས་ཅིས་ཀྱང་མི་ཤིགས་པ་རྡོ་རྗེའི་རང་བཞིན་དུ་གྱུར་པར་བསམས་ལ༔ ཐོག་མར་བདག་ཉིད་རྟ་མགྲིན་གྱི་བསྙེན་པ་ཁ་གསོ་བ་དང་༔ དམ་རྫས་གཟི་བྱིན་བསྐྱེད་ཕྱིར་བསྙེན་པ་ཞག་གསུམ་བྱ༔ དེ་ནས་ཚེ་དབང་རིག་འཛིན་པད་འབྱུང་ཡབ་ཡུམ་སྐུར་གནས་གྱུར་པ་ལས་བྱང་ལྟར་སྤྱན་འདྲེན་མཆོད་བསྟོད་ཀྱི་བར་བྱའོ༔ དེ་ནས་མདུན་གྱི་དཀྱིལ་འཁོར་དེ་ཉིད་ཆོས་ཉིད་རྣམ་པར་དག་པའི་སྔགས་བརྗོད་ལ༔ ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔
འོག་མིན་ལྷུན་གྲུབ་བརྡལ་ཁྱབ་ཆེན་པོའི་ཀློང་༔ རིན་ཆེན་པདྨ་རྡོ་རྗེའི་ས་གཞི་ལ༔ ཡེ་ཤེས་ལྔ་ཡི་ཕོ་བྲང་གཞལ་མེད་ཁང་༔ གྲུ་བཞི་སྒོ་རྒྱན་རྟ་བབས་མཚན་ཉིད་རྫོགས༔ མི་སྒྲིབ་ཟང་ཐལ་འོད་ཀློང་འཁྱིལ་བའི་དབུས༔ རྨ་བྱ་བརྒྱད་ཀྱིས་བཏེགས་པའི་རིན་ཆེན་ཁྲིར༔ པདྨ་ཉི་ཟླའི་གདན་ལ་ཐོག་མའི་མགོན༔ བཅོམ་ལྡན་སྣང་བ་མཐའ་ཡས་ཚེ་དཔག་མེད༔ པདྨ་འབྱུང་གནས་ཡེ་ཤེས་ངོ་བོ་མཆོག༔ དམར་གསལ་མཉམ་བཞག་འཆི་མེད་ཚེ་བུམ་འཛིན༔
ལོངས་སྤྱོད་རབ་རྫོགས་བདེ་སྟོང་སྐྱིལ་ཀྲུང་གིས༔ པང་དུ་ཡེ་ཤེས་དཔག་མེད་དཀར་གསལ་འཛུམ༔ པད་ཕྲེང་ཚེ་བུམ་འཛིན་པའི་མགུལ་ནས་འཁྱུད༔ སྐྲ་གྲོལ་རིན་ཆེན་པདྨའི་རྒྱན་དྲུག་མཛེས༔ ཡབ་ཡུམ་གཉིས་མེད་ཉི་མ་འབུམ་གྱི་གཟི༔ ཐུགས་རྗེ་རོལ་པ་ཡེ་ཤེས་སྐུ་ལྔའི་མདངས༔ ཕྱོགས་བཞིར་གླང་ཆེན་རྟ་མཆོག་སེངྒེ་དང་༔ ཤང་ཤང་པདྨ་ཉི་ཟླའི་གདན་སྟེང་དུ༔ རྡོ་རྗེ་རིན་ཆེན་སངས་རྒྱས་ལས་ཀྱི་རིགས༔ ཚེ་དཔག་མེད་མགོན་ཡབ་ཡུམ་དཀར་གསལ་མཐིང་༔
ལྗང་གསལ་གཙོ་བོའི་ཆས་ལྡན་ཚེ་བུམ་ལ༔ རྡོ་རྗེ་རིན་ཆེན་འཁོར་ལོ་རྒྱ་གྲམ་མཚན༔ ཕྱི་རིམ་ཕྱོགས་མཚམས་པདྨ་འདབ་བརྒྱད་ལ༔ སྒེག་ཕྲེང་ལ་སོགས་བཀྲ་ཤིས་ལྷ་མོ་བརྒྱད༔ གཡས་པས་མདའ་དར་གཡོན་པས་ཚེ་བུམ་འཛིན༔ སྒོ་བཞིར་ཚེ་ཡི་ཁྲོ་བོ་རྟ་མཆོག་དཔལ༔ དཀར་སེར་དམར་ལྗང་ལྕགས་ཀྱུ་ཞགས་པ་དང་༔ ལྕགས་སྒྲོག་དྲིལ་བུ་ཚེ་ཡི་བུམ་པ་འཛིན༔ རིགས་ཀྱི་ཡུམ་འཁྲིལ་རང་རང་འཁོར་ཚོགས་འབུམ༔ གཞན་ཡང་ཕྱི་ནང་སྟེང་འོག་ཕྱོགས་མཚམས་ཀུན༔
ཚེ་ཡི་རིག་འཛིན་དྲང་སྲོང་སྲུང་མའི་ཚོགས༔ བསམ་གྱིས་མི་ཁྱབ་འོད་ཟེར་གློག་སྟོང་འཁྱུགས༔ མདོར་ན་ཆོས་དབྱིངས་ཞིང་ཀུན་མ་ལུས་པ༔ འཆི་མེད་ཚེ་ལྷའི་དཀྱིལ་འཁོར་ཟེར་དཔུང་འཁྲིགས༔ ཀུན་ཀྱང་ཡེ་ཤེས་སྙིང་པོ་མཚན་དཔེའི་སྐུ༔ ཐུགས་རྗེའི་འོད་སྣང་ཉི་ཟླ་ཐེར་འབུམ་བཞིན༔ འོད་དང་ཟེར་འཁྲུགས་ལྟ་བས་མི་བཟོད་ཅིང་༔ འབར་བའི་ཤུགས་ཀྱིས་ཚེ་བདུད་འབྱུང་པོ་གཞོམ༔ ཚེ་ཡི་སྔགས་སྒྲ་འབྲུག་སྟོང་ལྟ་བུར་ལྡིར༔ སྒྲུབ་ལ་འཆི་མེད་དངོས་གྲུབ་སྩོལ་བར་བསྒོམ༔
དེ་ནས་རང་གི་ཐུགས་ཀར་གནམ་ལྕགས་ཀྱི༔ རྒྱ་གྲམ་ལྟེ་བར་ཉི་ཟླའི་གྭའུའི་ནང་༔ སྲོག་རྟེན་ནྲྀ་ཡིག་ལྗང་གུར་འོད་ལྔ་འཕྲོས༔ གཡས་སུ་ཚེ་སྲོག་མི་འགྱུར་ཨཱཿདཀར་པོ༔ གཡོན་དུ་བརྟན་པར་བྱེད་པའི་ཧཱུྃ་མཐིང་ཀཿ གསུམ་ཀ་བཀྲག་མདངས་གཟི་བརྗིད་འོད་ཟེར་འཕྲོ༔ འཁོར་འདས་ཀུན་གྱི་ཚེ་དཔལ་བསོད་ནམས་སྟོབས༔ མ་ལུས་སྐད་ཅིག་སྡུད་པའི་ནུས་པ་ལྡན༔ དེ་ལས་འོད་ཟེར་གཟུང་ཐག་གཉིས་མེད་འཕྲོས༔ མདུན་བསྐྱེད་ཐུགས་ཀར་ཉི་ཟླའི་གྭའུའི་ནང་༔
ཧྲཱིཿཡིག་དམར་གསལ་རབ་ཏུ་འཚེར་ལ་ཕོག༔ གདུང་བས་རྒྱུད་བསྐུལ་བདེ་སྟོང་གཟི་བརྗིད་གཡོས༔ རང་མདངས་རྩལ་འཕྲོས་རིགས་བཞི་འཁོར་ཚོགས་ཀྱི༔ སྟོབས་བསྐྱེད་རང་རང་སྐུ་ལས་འོད་ཚོགས་འཕྲོས༔ ཕྱོགས་དུས་རྒྱལ་བ་རབ་འབྱམས་ཚེ་བྱིན་དང་༔ ཉི་ཟླ་རྒྱུ་སྐར་ས་ཆུ་མེ་རླུང་བཅུད༔ འཇིག་རྟེན་ཁམས་ཀྱི་ཚེ་དཔལ་སྲོག་གི་རྟེན༔ ཨཱཿནྲྀ་ཧཱུྃ་གི་རང་བཞིན་འུབ་འུབ་ཏུ༔ རིངས་པར་བསྡུས་ཤིང་ཚེ་བུམ་མེར་གྱིས་ཁེངས༔ ཆིལ་ཆིལ་ཁོལ་བས་ཐམས་ཅད་གཙོ་བུམ་རུ༔
སིབ་སིབ་བླུག་ཅིང་ཚེ་འཛབ་དི་རི་རི༔ བདུད་རྩི་ཁོལ་ཞིང་ཕྱུར་བ་བར་མེད་བབས༔ ཡབ་ཡུམ་སྦྱོར་མཚམས་བྱང་སེམས་དཀར་དམར་རྒྱུན༔ ལྷན་ཅིག་བདག་གི་སྤྱི་བོའི་ཚངས་བུག་ཞུགས༔ གསང་གནས་ཡན་ཆད་དཀར་དམར་ལྟེམ་གྱིས་གང་༔ དེ་ཡང་ཚེ་ཡི་ངོ་བོ་བཅུད་ཀྱི་བཅུད༔ དྭངས་མའི་དྭངས་མ་ཐམས་ཅད་འུབ་ཀྱིས་དྲངས༔ ནྲྀ་ཧཱུྃ་ཨཱཿལ་ཐིམ་པས་བཀྲག་མདངས་འབར༔ འོད་ཟེར་བ་སྤུའི་བུ་ག་ནས་འཕྲོས་ཏེ༔ སྣོད་བཅུད་ཁྱབ་པས་འཁོར་བཅས་ཚེ་དཔལ་གྱི༔
བཀྲག་མདངས་གཟི་བརྗིད་ཐམས་ཅད་འུབ་འུབ་བསྡུས༔ སྙིང་ཁའི་འབྲུ་གསུམ་ལ་ཐིམ་སྲོག་རྩ་གང་༔ བདག་ཉིད་བཀྲག་མདངས་འོད་འབར་རྡོ་རྗེའི་སྐུ༔ དངོས་སུ་གྱུར་ཏེ་ཉི་ཟླའི་གྭའུ་ཉིད༔ ཁ་འགྲིག་འོག་གི་རྡོ་རྗེ་རྒྱ་གྲམ་གྱི༔ རྭ་བཞི་གྱེན་ལངས་བསྣོལ་མར་རྒྱ་མདུད་སྟེང་༔ རྒྱས་བཏབ་རྭ་རྩེར་འོད་ཟེར་མེ་ཚྭ་འཕྲོས༔ རྩ་གནས་བ་སྤུར་རྟ་མགྲིན་གྲངས་མེད་བསྟིམ༔ བར་གཅོད་སྲུང་ཞིང་བདུད་ཚོགས་འབྱུང་པོ་བསྲེགས༔ རྒྱ་མདུད་སྟེང་དུ་ཡེ་ཤེས་ཚེ་དཔག་མེད༔
དཀར་གསལ་ཚོན་གང་འགྱུར་མེད་རྟག་བཞུགས་བསྒོམ༔
རྩ་བསྙེན་ནི༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ མ་མ་པ་ཤཾ་ཀུ་རུ་ཡེ་སྭཱ་ཧཱ༔ སྨྲ་བཅད་གྲངས་ཀྱི་བསྙེན་པ་བྱེ་བ་གཉིས༔ ཡང་ན་དུས་བསྙེན་ཞག་ནི་ཉེར་གཅིག་སྒྲུབ༔ དམ་པར་མཚམས་བཅད་མཚན་རྟགས་ཕྱི་ནང་གསལ༔ ལུས་བདེ་ཤེས་པ་གསལ་ཞིང་བསྙེན་སྒྲུབ་སྤྲོ༔ རྨི་ལམ་གངས་རི་རྩེ་མཐོར་འཛེགས་པ་དང་༔ མཆོད་རྟེན་སཱཙྪ་མང་མཐོང་བཙན་རྫོང་བཟུང་༔
མཁར་བརྩེག་ཉི་ཟླ་ཤར་དང་ཆུ་བོ་བརྒལ༔ ཆང་དང་འོ་མ་བདུད་རྩི་བཅུད་འཐུང་ཞིང་༔ སྐྲ་རིང་བཤད་དང་གོ་གྱོན་མཚོན་ཆ་ཐོགས༔ རོལ་མོ་འབུད་དཀྲོལ་ཆས་གཟབ་ཉི་ཟླ་མིད༔ ལོ་ཏོག་ལེགས་དང་འབྲུ་ལ་ལོངས་སྤྱོད་དང་༔ ཞལ་མཇལ་ལུང་སྟོན་བུམ་ཆུ་ཁོལ་དང་འཕྱུར༔ འོད་འཕྲོས་རླངས་འབྱུང་དྲི་བཟང་འཐུལ་བ་དང་༔ སྤོས་དང་མར་མེ་དྲི་བཟང་འཇའ་རྐང་ཟུག༔ ས་གཡོ་རི་འབིར་ལ་སོགས་དཔག་མེད་རྣམས༔ དེ་དག་ངེས་པར་ཚེ་མཆོག་གྲུབ་པའི་རྟགས༔
དེ་ལས་ལོག་པའི་ངན་རྟོག་ཟ་བ་རྣམས༔ རང་གར་བྱུང་ན་ཚེ་ཡི་སྒྲུབ་པར་འབད༔ སྒྲུབ་དུས་བཟང་ངན་འདྲེས་མར་བྱུང་བ་རྣམས༔ སྒྲུབ་པ་བསྐྱར་ཞིང་སྤོག་ཆོག་ནན་ཏན་བསྐྱེད༔ ཆག་སྒོ་ཡོད་པས་རྟགས་རྫོགས་བར་དུ་བསྒྲུབ༔ བཟང་པོར་གྱུར་ན་ཐེ་ཚོམ་མེད་པར་བཟློག༔ དེ་ལྟར་སྒྲུབ་པའི་དབུ་བཙུགས་མ་ཐོན་བར༔ ཐུན་བཞི་ཐུན་དྲུག་གསུམ་སོགས་གང་བརྩམ་ཡང་༔ ཐུན་མཐར་མདུན་བསྐྱེད་རང་ཉིད་པདྨའི་སྐུ༔ ཚེ་ལྷ་རིགས་ལྔ་འདུས་པའི་ངོ་བོ་ལ༔
གསོལ་བཏབ་མོས་གུས་གདུང་བས་ཐུགས་དམ་བསྐུལ༔ འཁོར་འདས་བཅུད་བསྡུས་སྟོབས་རྩལ་གཟི་བྱིན་བསྐྱེད༔ མདའ་དར་སྣ་ལྔ་གཡབ་ཅིང་ཚེ་འགུགས་བསྐུལ༔ བར་དུ་བདུད་རྩིའི་རྒྱུན་བབས་རང་དབང་བླང་༔ ཐུན་མཚམས་རྒྱས་གདབ་དམིགས་མེད་དབྱིངས་སུ་བཞག༔ ལེ་ལོ་རྣམ་གཡེང་ཚིག་བར་སྐད་ཅིག་ཙམ༔ མ་ཆོད་རྩེ་གཅིག་སྒྲུབ་པའི་དམ་བཅའ་བཟུང་༔ དེ་ལྟར་དུས་གྲངས་ཐེམ་མམ་རྟགས་རྫོགས་ནས༔ དབང་བླང་དངོས་གྲུབ་བླང་བའི་དུས་ལ་བབ༔ མཆོད་བསྟོད་ཚོགས་ཀྱི་འཁོར་ལོ་རྒྱས་པར་འབུལ༔
འདོད་པའི་དོན་ལ་གསོལ་བ་རྩེ་གཅིག་གདབ༔ སྒྲུབ་རྫས་ཐམས་ཅད་ཨོ་རྒྱན་ཚེ་དཔག་མེད༔ དངོས་སུ་བཞུགས་སྙམ་ཡིད་ཆེས་ངེས་ཤེས་བསྐྱེད༔ ནམ་མཁས་གར་ཁྱབ་ཚེ་དཔག་མེད་པའི་སྐུ༔ ཆེ་ཆུང་མ་ངེས་ཐིབ་ཐིབ་ཡོམ་ཡོམ་མེར༔ སྙིང་པོ་སྔགས་ཀྱི་རང་སྒྲ་དི་རི་རི༔ ལྷ་ཚོགས་རྣམས་ཀྱིས་བཀྲ་ཤིས་བསྙེན་དབྱངས་འུར༔ རིག་འཛིན་རྒྱ་མཚོས་བྱིན་རླབས་ཆར་ཆེན་འབེབས༔ ལྷ་ཚོགས་ཐམས་ཅད་འོད་འབར་མདའ་དར་གཡབ༔ འཁོར་འདས་ལམ་གསུམ་ཚེ་དཔལ་གཟི་བརྗིད་བསྡུས༔
བདག་ལ་བསྟིམ་ཞིང་གཡོན་པའི་ཚེ་བུམ་གྱིས༔ དབང་བསྐུར་ཚེ་བཅུད་སྤྱི་བོར་ཐིམ་པར་དམིགས༔ ཨེ་མཿ རྗེ་བཙུན་འགྲོ་མགོན་ཐུགས་རྗེ་ཅན༔ པད་འབྱུང་སྐུ་ལྔ་ཡབ་ཡུམ་ཚེ་དཔག་མེད༔ གཉིས་མེད་གསང་བའི་ཡུམ་མཆོག་དབྱིངས་ཕྱུག་མ༔ ཚེ་ལྷ་རིག་འཛིན་རྒྱལ་བ་འདུས་པའི་ཚོགས༔ བཀྲ་ཤིས་བུམ་པ་ལྷ་ཡི་གཞལ་ཡས་ཁང་༔ འཆི་མེད་ཚེ་བཅུད་བདུད་རྩིས་རབ་ཏུ་བཀང་༔ བཀྲག་མདངས་འོད་འབར་སྒྲུབ་ཚད་མཐའ་རུ་ཕྱིན༔
དངོས་གྲུབ་འབྱུང་བའི་དུས་ལ་ད་བབ་ན༔ མགོན་པོ་ཁྱོད་ཀྱི་ཚེ་ཞག་དུས་འདིར་ལགས༔ ཐུགས་ལ་ལེ་ལོ་བཏང་སྙོམས་མ་མཛད་པར༔ རྡོ་རྗེའི་ནམ་ལངས་ཉི་ཟླ་ནམ་མཁར་ཤར༔ རྒྱལ་བ་རྣམས་ཀྱི་ཐུགས་རྗེའི་འོད་ཟེར་གྱིས༔ རིག་འཛིན་སྒྲུབ་ལ་ཚེ་ཡི་དབང་མཆོག་བསྐུར༔ སྐྱེ་འཆི་མེད་པ་ཚེ་ཡི་དབང་ཐོབ་ཤོག༔ ཅེས་རྩ་སྔགས་ཤམ་བུ་ནི༔ ཨོྃ་གུ་རུ་ཌཱཀྐི་ཧ་རི་ནི་ས་ཨ་ཡུརྫྙཱ་ན་ཧྲཱིཿམ་མ་པཱ་ཤཾ་ཀུ་རུ་ཡེ་སྭཱ་ཧཱ༔ ཨོྃ་བཛྲ་རཏྣ་བུདྡྷ་པདྨ་ཀརྨ་ཨ་བྷི་ཥིཉྩ་ཧྲཱིཿ
ཧཱུྃ་སྭཱ་ཨོྃ་ཧཱ་ཨ་བྷི་ཥིཉྩ་སཏྭཾ༔ ཞེས་དབང་བླང་ཞིང་ཚེ་ཆུ་འཐུང་༔ སྒྲུབ་རྫས་རིལ་བུ་ལྔ་མྱོང་ཞིང་༔ ཚེ་ཆང་ནང་གི་རིལ་བུ་ཡང་༔ ཚེ་སྒྲུབ་ཡིན་ན་སོ་སོར་སྦྱིན༔ ཚེ་རིལ་ཚེ་ཆང་ཀུན་ལ་རོལ༔ གོང་ལྟར་བཅུད་བསྡུས་རྒྱ་ཡིས་གདབ༔ གཏོར་མ་བཏང་ལ་དལ་བསྡུ་ཞིང་༔ བཀྲ་ཤིས་བསྔོ་སྨོན་རྗེས་ཆོག་བྱ༔ དེ་ལྟར་བསྒྲུབ་པའི་རྫས་རྣམས་ཀུན༔
གཞན་གྱི་མཐོང་དང་སྦྱིན་མི་རུང་༔ ཚེ་ཆུ་ཚེ་ཆང་ལ་སོགས་པ༔ གཞན་གྱི་ལག་བརྒྱུད་མི་གཏོང་བར༔ རིལ་བུ་རྒྱུན་དུ་བསྟེན་པར་བྱ༔ བདུད་རྩི་བྱིན་རླབས་ཐོ་རངས་དུས༔ ཚེ་ཡི་ཏིང་འཛིན་དང་བཅས་ཏེ༔ ཐོག་མར་གསུམ་གསུམ་བསྟེན་པར་བྱ༔ དེ་ནས་ལྔ་བདུན་བཅུ་གཅིག་སོགས༔ རིམ་པར་བསྟེན་ཞིང་ཁམས་ཀྱི་ཟས༔ བག་གྱིས་ཕྲི་ཞིང་གོམས་པར་སློབ༔
མཐར་ནི་རྩམ་པའི་ཁ་ཟས་སྤངས༔ འོ་ཆང་བཏུང་བའི་རིགས་རྣམས་དང་༔ གཞན་ཡང་ཁམས་དང་བསྟུན་པར་སྤྱད༔ སྒོ་གསུམ་བྱ་བ་དགུ་ཕྲུགས་བཏང་༔ རྟོག་མེད་ཁྱབ་བརྡལ་ངང་ཉམས་བསྐྱང་༔ ཐོག་མར་བན་བུན་ཕྱད་ཕྱོད་འབྱུང་༔ དེ་ནས་རིལ་བུ་རྫོགས་པ་དང་༔ རྫས་ཀྱི་ནུས་པ་རྩ་ཁམས་ལ༔ སྨིན་ཚེ་རིག་རྩལ་ཕྱོགས་མེད་གྲོལ༔ ལུས་ཀྱང་རྩལ་ཆེན་བཀྲག་མདངས་འབར༔
ཐུན་མོང་ཡོན་ཏན་དཔག་མེད་ཐོབ༔ མཆོག་གི་ཏིང་འཛིན་མངོན་དུ་བྱེད༔ དཀའ་ཐུབ་སྲང་དུ་མ་གྱུར་ན༔ ཐོ་རངས་ལྔ་གསུམ་རྒྱུན་དུ་བསྟེན༔ འཕྲོད་པའི་ཟས་དང་སྤྱོད་ལམ་སྤྱོད༔ སླར་དུ་ཡང་ནི་ལོ་རེ་བཞིན༔ བདུན་གསུམ་ཉེར་གཅིག་སྒྲུབ་དམ་བཅའ༔ རྟག་ཏུ་ཐོ་རངས་ཉི་ཤར་ཁར༔ བརྒྱ་རྩ་རེ་རེ་ངེས་པར་བཟླ༔ སྣུམ་ཟད་མར་མེ་བསྣན་པའམ༔
ནད་པ་སྨན་གྱིས་གསོས་པ་ལྟར༔ ཟད་པ་བསྲིང་ཞིང་བྲི་བ་འགེངས༔ ཉམས་པ་སྤེལ་ལམ་རྒྱས་པར་བྱེད༔ ཚེ་ལ་རང་དབང་ཐོབ་པར་འགྱུར༔ མདོར་ན་རང་དོན་གཞན་དོན་དང་༔ གདུལ་བྱ་ཕྲིན་ལས་འདོད་པའི་དོན༔ ཅི་ལྟར་སྒྲུབ་ཀྱང་རྣལ་འབྱོར་པ༔ སྐུ་ཚེ་རིང་ནས་ཅི་བསམ་འགྲུབ༔ དེ་བས་མཆོག་ཐུན་གང་བསྒྲུབ་ཀྱང་༔ ཚེ་སྒྲུབ་པ་ལ་ནན་ཏན་འཚལ༔
ཚུལ་བཞིན་སུས་བསྒྲུབས་ཚེ་མཐར་ཕྱིན༔ ཚེ་ཚད་དག་ལ་དབང་འབྱོར་བས༔ བྱ་བྱེད་གང་བརྩམ་རྒྱས་བསྡུས་དང་༔ སྤང་བླང་ཇི་ལྟར་འདོད་བཞིན་ཆོག༔ པདྨའི་ཐུགས་ཀྱི་ཡང་ཞུན་ཏེ༔ བརྒྱུད་འཛིན་སྙིང་འདྲ་མ་གཏོགས་པ༔ ཀུན་ལ་རླུང་ཕྱོགས་ཙམ་མི་བསྒྲག༔ སྡིག་ཅན་རྣམས་ལ་ཤིན་ཏུ་གསང་༔ འདི་ལྟར་ཚུལ་བཞིན་ཉམས་ལེན་ན༔ ཚེ་མཐར་ཕྱིན་པར་མ་གྱུར་ན༔
པདྨ་བདག་གིས་འགྲོ་བ་བསླུས༔ དྲང་དོན་བསླུ་ཚིག་ཡིན་རེ་ཀན༔ ས་མ་ཡ༔ ཨེ་མཿ འཆི་མེད་ལྕགས་ཀྱི་རྒྱ་མདུད་ཀྱི༔ རྩ་བའི་སྲོག་སྒྲུབ་ཡང་ཞུན་འདི༔ མི་ཟད་ཟབ་མོའི་གཏེར་དུ་རྒྱ༔ དུས་མཐར་ང་སྤྲུལ་ཐུགས་ཀྱི་སྲས༔ ཧཱུྃ་ནག་རྩལ་དང་འཕྲད་པའི་ཚེ༔ རྟེན་འབྲེལ་ལུང་གི་བརྡ་ལྟར་ཕོབ༔
གསང་རྒྱ་མ་རལ་གཏེར་སྒྲུབ་འབུངས༔ ཚེ་དང་གདུལ་བྱ་མཐར་ཕྱིན་འགྱུར༔ ཐོག་མར་རང་ཉམས་མ་ལོན་པར༔ གཞན་ལ་སྤེལ་ན་བྱིན་རླབས་གཡེལ༔ མ་ལངས་ཆང་ལ་ཆུ་བསྲིངས་བཞིན༔ དངོས་གྲུབ་བཅུད་ཀྱི་འབྲས་བུ་ཡལ༔ དེ་བཞིན་ཕྱི་རབས་རྗེས་འཇུག་པ༔ བཀའ་བབ་རིག་འཛིན་སུམ་ཅུ་གཉིས༔ ཐུགས་ཀྱི་སྲས་བརྒྱད་ལ་སོགས་པ༔ དཀྱིལ་འཁོར་འཛིན་པའི་བུ་མཆོག་དང་༔
སྙིང་ནས་ཆོས་བྱེད་བསྟན་ལ་ཕན༔ སྒོ་གསུམ་བླ་མ་མཉེས་བྱེད་ལ༔ སྒྲུབ་པའི་མནའ་རྒྱས་ཐོབ་ལ་བྱིན༔ དེ་དག་རྣམས་ཀྱང་སྣོད་ལྡན་ལ༔ བཀའ་སྲོལ་མ་ཉམས་སྤེལ་བ་གཅེས༔ འབྲེལ་ཚད་དོན་དང་ལྡན་པར་འགྱུར༔ ཁ་མཁས་ཟོལ་འགྲོགས་གཡོ་སྒྱུ་ཅན༔ གདམས་པའི་ཚད་ཉུལ་ཉམས་ལེན་དྲེད༔ བཀའ་རྐུན་དྲིན་དུ་མི་བཟོ་བར༔ སློབ་དཔོན་གསང་ནས་རང་ཆེ་འབྱིན༔
དམ་མེད་རྣམས་དང་སྡིག་ཆེན་ལ༔ བྱིན་ན་བཀའ་སྲུང་ཆད་པས་བརྡེག༔ དེ་བས་འཚོ་སྐྱོང་ཤེས་པར་གྱིས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ མི་ནུབ་རྒྱ༔ བདག་འདྲ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཕག་ལོར་མཁའ་འགྲོ་སྙིང་ཕུག་ནས་གདན་དྲངས་ཤིང་ཆུ་གླང་ལོར་པདྨ་སྦས་ཚལ་དུ་ཤོག་སེར་ལས་ཞལ་བཤུས་སོ།། །།
ཏ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས༔ ཚེ་འགུགས་ཐུགས་རྗེའི་ཕོ་ཉ་བཞུགས་སོ༔ དེ་ནས་ཐུགས་དམ་བསྐུལ་ཞིང་ཚེ་འགུགས་པ་ནི༔ མདའ་དར་གཡབ་ཅིང་སྙན་པའི་དབྱངས་དང་བཅས་པས་འདི་སྐད་དོ༔ ཧཱུྃ༔ སྔོན་ཚེ་ཀ་དག་ཆོས་སྐུའི་ཀློང་༔ ལྷུན་གྲུབ་བདེ་ཆེན་ཕོ་བྲང་ནས༔ བཅོམ་ལྡན་སྣང་བ་མཐའ་ཡས་དང་༔ དབྱིངས་ཕྱུག་ལྷ་མོ་ཙཎྜ་ལཱི༔ འཆི་མེད་རྡོ་རྗེའི་སྐུར་བཞེངས་ཏེ༔
ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པར་དམ་བཅས་བཞིན༔ དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ དེ་འོག་དག་སྣང་ལོངས་སྐུའི་ཞིང་༔ རཱ་ག་ར་ཏའི་དབང་ཕུག་ཏུ༔ རིག་འཛིན་མཚོ་སྐྱེས་རྡོ་རྗེ་དང་༔ མཁའ་འགྲོ་ལྷ་ལྕམ་མནྡ་རས༔
དབང་ཆེན་རྡོ་རྗེའི་ཚེ་བསྒྲུབས་ནས༔ སྐྱེ་འཆི་བགྲེས་རྒུད་བྲལ་བར་གྱུར༔ ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པའི་དམ་བཅས་བཞིན༔ དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ དེ་འོག་འགྲོ་འདུལ་ཕྲིན་ལས་ཞིང་༔ བྲག་དམར་གནམ་རྫོང་གཡའ་མ་ལུང་༔
སློབ་དཔོན་པད་འབྱུང་མཚོ་རྒྱལ་གྱིས༔ དུས་ལ་བབ་པའི་ཐུགས་བསྐྱེད་ནས༔ རྟེན་འབྲེལ་རྡོ་རྗེའི་ཚེ་བསྒྲུབས་པས༔ འཆི་མེད་ལྷ་ཚོགས་དངོས་སུ་བྱོན༔ སྐལ་ལྡན་སྨིན་གྲོལ་བྱིན་གྱིས་བརླབས༔ རྡོ་རྗེ་ཚེ་སྲོག་སྒྲུབ་ལུང་བསྟན༔ ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པར་དམ་བཅས་བཞིན༔ དེང་འདིར་སྒྲུབ་པའི་རིག་འཛིན་ལ༔
རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་རེ་བརྟན༔ ད་ལྟ་སྒྲུབ་པའི་རིག་འཛིན་གྱིས༔ སྒྲུབ་རྟེན་དམ་རྫས་མངོན་དུ་བཤམས༔ བསྐྱེད་རྫོགས་དབྱེར་མེད་རྣལ་འབྱོར་གྱིས༔ འཆི་མེད་རྡོ་རྗེའི་སྲོག་བསྒྲུབ་སྟེ༔ འགྲོ་ཀུན་སྒྲོལ་བར་དམ་བཅའ་བཞིན༔ སྐུ་གསུམ་ཚེ་ཡི་ལྷ་ཚོགས་རྣམས༔ དམ་ཚིག་གཉན་པོའི་དུས་ལ་བབ༔
སྤྲུལ་པའི་འོད་ཟེར་ཕོ་ཉ་ཡིས༔ སྟོང་གི་འཇིག་རྟེན་རབ་འབྱམས་གང་༔ ཡེ་ཤེས་རྡོ་རྗེའི་སྟོབས་ནུས་ཀྱིས༔ འཆི་བདག་སྡེ་བརྒྱད་འབྱུང་པོ་གཟིར༔ བླ་ཚེ་ཉམས་པ་ཐམས་ཅད་ཁུག༔ སྣང་སྲིད་འབྱུང་ལྔ་ཉི་ཟླ་ཡི༔ ནུས་བཅུད་བསྡུས་ལ་ཚེ་དཔལ་བསྐྱེད༔ ཡེ་ཤེས་སྐུ་ལྔའི་རང་བཞིན་དུ༔ མི་འགྱུར་མི་ཤིགས་རྒྱས་ཐོབ་ཅིག༔ ཧཱུྃ༔
མཁའ་དབྱིངས་ཌཱཀྐི་ཚེ་འགུགས་མ༔ མཐིང་གསལ་རང་མདངས་འོད་དུ་འཚེར༔ ནམ་མཁའི་བཅུད་བསྡུས་སེམས་ལ་སྟིམས༔ གཡུང་དྲུང་ཚེ་ཡི་རྒྱ་མདུད་སྩོལ༔ ཧཱུྃ༔ ཤར་ཕྱོགས་མགྱོགས་མ་ལྕགས་ཀྱུ་མ༔ དཀར་གསལ་རང་མདངས་འོད་དུ་འཚེར༔ རོལ་མཚོ་བདུན་གྱི་བཅུད་བསྡུས་ལ༔ རྡོ་རྗེ་ཚེ་ཡི་རྒྱ་མདུད་སྩོལ༔ ཧཱུྃ༔
ལྷོ་ཕྱོགས་མགྱོགས་མ་ཞགས་པ་མ༔ སེར་གསལ་རང་མདངས་འོད་དུ་འབར༔ རི་རབ་གླིང་བཞིའི་བཅུད་བསྡུས་ལ༔ རིན་ཆེན་ཚེ་ཡི་རྒྱ་མདུད་སྩོལ༔ ཧཱུྃ༔ ནུབ་ཕྱོགས་མགྱོགས་མ་ལྕགས་སྒྲོག་མ༔ དམར་གསལ་རང་མདངས་འོད་དུ་འཚེར༔ སྣང་སྲིད་དཀར་དམར་བཅུད་བསྡུས་ལ༔ པདྨ་ཚེ་ཡི་རྒྱ་མདུད་སྩོལ༔ ཧཱུྃ༔
བྱང་ཕྱོགས་མགྱོགས་མ་དྲིལ་བུ་མ༔ ལྗང་གསལ་རང་མདངས་འོད་དུ་འཚེར༔ རྩ་རླུང་ཐིག་ལེའི་བཅུད་བསྡུས་ལ༔ ལས་ཀྱི་ཚེ་ཡི་རྒྱ་མདུད་སྩོལ༔ ཧཱུྃ༔ ཐུགས་ལས་སྤྲུལ་པའི་མགྱོགས་མ་ནི༔ རང་རང་རིགས་མཐུན་དཔག་མེད་འཕྲོས༔ མཐུ་སྟོབས་མངའ་ཐང་རྒྱས་པ་ཡི༔ འཛམ་གླིང་ཀུན་གྱི་བཅུད་བསྡུས་ལ༔ འཇའ་ལུས་ཚེ་ཡི་དངོས་གྲུབ་སྩོལ༔
ཧཱུྃ༔ དཀྱིལ་འཁོར་གཙོ་མཆོག་སྐུ་ལྔ་རིགས་འདུས་ལྷ༔ འཁོར་འདས་ལམ་གསུམ་ཚེ་དཔལ་གཟི་འབར་ལྷུན༔ པདྨ་འབྱུང་གནས་རིག་འཛིན་ཚེ་ཡི་ལྷ༔ ཡེ་ཤེས་རྡོ་རྗེ་ཚེ་ཡི་དངོས་གྲུབ་སྩོལ༔ དཀར་མོ་ཚེ་བདག་སྐུ་ཡི་དབང་བཞི་སྩོལ༔ དམར་མོ་ཚེ་བདག་གསུང་གི་དབང་བཞི་སྩོལ༔ སྔོན་མོ་ཚེ་བདག་ཐུགས་ཀྱི་དབང་བཞི་སྩོལ༔ སེར་མོ་ཚེ་བདག་ཡོན་ཏན་དབང་བཞི་སྩོལ༔ ལྗང་མོ་ཚེ་བདག་ཕྲིན་ལས་དབང་བཞི་སྩོལ༔
སྐུ་ལྔ་རྡོ་རྗེའི་སྲོག་ཏུ་རྒྱས་ཐོབ་ཅིག༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ མ་མ་པཱ་ཤཾ་ཀུ་རུ་ཡེ་སྭཱ་ཧཱ༔ ཚེ་སྒྲུབ་ཟབ་མོའི་ཡང་གསང་སྙིང་པོ་ནི༔ ལན་བདུན་བཟླས་པས་ཚེ་ཡི་བར་ཆད་སེལ༔ རྒྱ་ཆད་རྒྱ་རལ་རྒྱ་ལོག་རྒྱ་གྲོལ་པའི༔ ཚེ་དུས་ངན་པ་རྒྱ་མདུད་འདི་ཡིས་སེལ༔ བསྙེན་ཚད་འབྱོར་ན་མཆོག་གི་དངོས་གྲུབ་ཐོབ༔ རབ་བསྙེན་ཟླ་གཅིག་འབྲིང་བསྙེན་ཟླ་ཕྱེད་དེ༔ ཐ་མ་ཞག་བདུན་བསྒྲུབས་པས་ཐེ་ཚོམ་མེད༔
ས་མ་ཡ༔ རིག་འཛིན་གར་དབང་གནམ་ལྕགས་རྡོ་རྗེས་ས་ཕག་ལོར་མཁའ་འགྲོ་སྙིང་ཕུག་ནས་གདན་དྲངས་ཤིང་༔ གསང་སྔགས་ཆོས་གླིང་དུ་ཤོག་སེར་ལས་བསྒྱུར་བའོ།། །། ཐ༽ ༈ འཆི་མེད་ཚེ་སྒྲུབ་ལྕགས་ཀྱི་རྒྱ་མདུད་ལས༔ ཧྱ་གྷྲྀ་ཝའི་མངོན་རྟོགས་དང་བཙན་རྒོད་མདུང་དམར་ཅན་གྱི་གསོལ་མཆོད་བཞུགས་སོ༔ འཆི་མེད་མགོན་པོ་ཚེ་ཡི་ལྷ་ལ་འདུད༔ ཨེ་མ་ཟབ་པའི་མཐར་ཐུག་འོད་སྐུ་དྲྭ་བའི་ལྷ༔ གཞོན་ནུ་བདེ་བའི་རྣམ་རོལ་རྡོ་རྗེའི་སྒྲ༔ སྙན་བརྒྱུད་ཟག་མེད་ལྷན་སྐྱེས་འདུས་མ་བྱས༔
མཐར་ཐུག་སྙིང་པོ་མན་ངག་ཟབ་ཕྲེང་འདི༔ གནོད་སྦྱིན་མི་དམར་ཁྱོད་ཀྱིས་ལེགས་པར་སྐྱོངས༔ དེ་ཡི་ཕྲིན་ལས་ཆ་རྐྱེན་འདི་ཉིད་ཟབ༔ ས་མ་ཡ༔ རྒྱ་རྒྱ་རྒྱ༔ དེ་ཡང་གནོད་སྦྱིན་མདུང་དམར་ཅན་གྱི་གསོལ་མཆོད་འབུལ་བའི་རིམ་པ་ནི༔ ལྕགས་ཟངས་བྷནྡྷ་གང་རུང་གི་སྣོད་དུ༔ འབྲུ་སྣ་ངར་ཕྱེ་ལ་དཔལ་བཤོས་གཡས་གཅུས་འཁོར་བཞི་ཡིས་བསྐོར་བ་བཤམས་ལ་ཤ་ཁྲག་གིས་རྒྱན་བྱ༔ སྒྲུབ་པ་ཡིན་ན་དཔལ་གཏོར་ནོར་བུ་ཟླུམ་པོ་བྱས༔ འཁོར་བཞི་ཡང་འབྲང་རྒྱས་རྩེ་བསྒྱུར་རོ༔
གཞན་ཡང་སྨན་ཕུད་མཆོད་རྫས་ཡིད་མཐུན་བཤམ༔ ཐོག་མར་མཆོད་གཏོར༔ རྃ་ཡྃ་ཁྃ༔ ཨོྃ་ཨཱཿཧཱུྃ༔ གིས་བསང་སྦྱང་བྱིན་རླབས་བྱ༔ དེ་ནས་རང་ཉིད་དཔའ་བོ་རྟ་མགྲིན་གྱི་བསྐྱེད་རིམ་དང་བཅས༔ ཧཱུྃ༔ ན་མོ་བླ་མ་དབང་ཆེན་རྡོ་རྗེ་རྣལ་འབྱོར་མ༔ རྩ་བ་གསུམ་གྱི་ལྷ་ལ་སྐྱབས་སུ་མཆི༔ དེང་འདིར་དཀྱིལ་འཁོར་སྐྱོང་བའི་ལས་བྱེད་ཕྱིར༔
མངོན་སྤྱོད་དྲག་པོ་བསྒྲུབ་པར་དམ་བཅའོ༔ རྃ་རྃ་རྃ་ཡྃ་བི་ཤུདྡྷེ་ཁྃ་སརྦ་ཡེ་སྭཱ་ཧཱ༔ ཨོྃ་ཨཱཿཧཱུྃ༔ ལན་གསུམ༔ དེ་ནས་ཏིང་འཛིན་ངང་ནས་སྤྱན་འདྲེན་པ་ནི༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ པདྨ་སཱུརྻ་ཙནྡྲ་ཏི་ར་བཾ་ཧཱུྃ་བྷྱོ༔ ཞེས་ཡོངས་སུ་གྱུར་པ་ལས་རང་བཞིན་ལྷུན་གྱིས་གྲུབ་པའི་གཞལ་ཡས་ཁང་ཕྱི་ནང་སྟོང་གསལ་འཇའ་ཟེར་འཁྲུགས་པའི་ཀློང་དུ་པདྨ་ཉི་ཟླ་བམ་རོའི་གདན་ལ༔ རང་ཉིད་དབང་ཆེན་རྟ་མགྲིན་སྐུ་མདོག་དམར་ནག་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ་རལ་པའི་ཁྲོད་ནས་རྟ་ཞལ་ལྗང་ནག་རྟ་སྐད་ཕྱོགས་བཅུར་སྒྲོགས་པ༔ ཕྱག་གཡས་དབྱུག་པ་དང་༔
གཡོན་ཚེ་བུམ་ལྕགས་སྒྲོག་འཛིན་པ༔ སྐུ་ལ་དུར་ཁྲོད་ཆས་བརྒྱད་ཀྱི་རྒྱན་གྱིས་སྤྲས་པ༔ ཡུམ་རྡོ་རྗེ་ཕག་མོ་དམར་སྐྱ་གྲི་ཐོད་འཛིན་པས་མགུལ་ནས་འཁྱུད་པ་ཡབ་ཡུམ་བསྐལ་པའི་མེ་རི་དམར་ནག་འབར་བའི་ཀློང་དུ་གསལ་བའོ༔ གཙོ་བོའི་ཕྱོགས་བཞིར་གར་མོ་ཚེའི་ཕོ་ཉ་བཞི་དཀར་སེར་དམར་ལྗང་སྟེ་ཕྱག་གཡས་རང་མདོག་གི་ཕྱག་མཚན་དང་༔ གཡོན་འཆི་མེད་ཚེ་ཡི་བུམ་པ་འཛིན་ཅིང་རང་བྱུང་ཡེ་ཤེས་འོད་ཀྱི་ཀློང་དུ་གསལ་བའོ༔ དེ་ལྟར་གསལ་བའི་ཐུགས་ཀའི་ཧཱུྃ་གི་འོད་ཟེར་གྱིས་དབང་ཆེན་ཧེ་རུ་ཀའི་ལྷ་ཚོགས་སྤྱན་དྲངས༔ ཨོྃ་བཛྲ་ས་མཱ་ཡ་ཛཿཛཿ ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ ཨོྃ་བཛྲ་ཏིཥྛ་ལྷན༔ ཨོྃ་ན་མོ་ཨ་ཏི་པུ་ཧོཿ
པྲ་ཏཱིཙྪ་ཧོཿ ཡེ་ཤེས་པ་སྤྱན་དྲངས་ཏེ་དམ་ཚིག་པ་དང་དབྱེར་མ་མཆིས་པ་གཅིག་ཏུ་གྱུར༔ ཧཱུྃཿ མེ་ཏོག་དམར་པོ་དབང་གི་རྫས༔ དྲི་ཞིམ་ཀུན་ཁྱབ་དྭངས་མའི་སྤྲིན༔ སྣང་གསལ་འོད་ཀྱིས་མ་རིག་གཞོམ༔ མདངས་ལྡན་བདུད་རྩི་དྲི་ཡི་ཆབ༔ ལོངས་སྤྱོད་བསོད་ནམས་ཞལ་ཟས་བཅུད༔ སྨན་རཀ་གཏོར་མ་དགྱེས་པའི་རྫས༔ ཚོགས་མཆོད་སྤྱན་གཟིགས་རོལ་མོའི་དབྱངས༔
བློ་ཡིས་བླངས་ནས་སྤྲུལ་པའི་ཚོགས༔ དབང་ཆེན་དཀྱིལ་འཁོར་ལྷ་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཡེ་པཉྩ་ཨ་མྲྀ་ཏ་རཀྟ་བྷ་ལིངྟ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔ ཧཱུྃ༔ སྣང་སྲིད་ཀུན་ཀྱང་དབང་དྲག་དཀྱིལ་འཁོར་ཞིང་༔ སྣོད་བཅུད་གཟུགས་རྣམས་རྟ་མཆོག་རོལ་པའི་སྐུ༔ སྒྲ་གྲགས་སྐྱེ་མེད་ཧྱ་གྷྲྀ་ཝའི་གདངས༔ མ་འདྲེས་ཐུགས་ཉིད་གནས་ལུགས་སྣང་མཐའ་ཡས༔ རོལ་པའི་རྩལ་ཆེན་ཁྲག་འཐུང་དགྱེས་པའི་གར༔
དབང་ཆེན་ཚེ་བདག་ལྷ་ལ་ཕྱག་འཚལ་བསྟོད༔
ཚེ་སྒྲུབ་སྔགས་ནི༔ ཨོྃ་བཛྲ་ཨཱ་ཡུར་གརྦྷ་ཧྱ་གྷྲྀ་ཝ་ཧྲྀ་ད་ཡ་སྭཱ་ཧཱ༔ ཞེས་དབང་ཆེན་སྲོག་སྒྲུབ་ཀྱི་སྙིང་པོ་སྒྲུབ་པ་འདི་ཕྱི་སྤྲོས་བཅས་ཀྱི་མཆོད་པ་མེད་ཀྱང་རུང་༔ ཡོད་ཀྱང་མི་འགལ་གཏོར་མ་མོས་ན་ཚེ་རྟ་ཁ་སྤྲོད་ཡིན༔ དེ་ནས་ཚེ་དབང་འགུགས་པ་ནི༔ ཨོྃ༔ སྐྱེ་མེད་ཆོས་སྐུའི་ཕོ་བྲང་ནས༔ ཨཱཿ འགགས་མེད་ལོངས་སྐུ་སྣང་མཐའ་ཡས༔
ཧཱུྃ༔ སྤྲུལ་སྐུ་ཁྲོ་རྒྱལ་དབང་ཆེན་སྐུ༔ ཏྲཱྃ༔ ཡོན་ཏན་ཚེ་ཡི་ཕོ་ཉ་འགྱེད༔ ཧྲཱིཿ དེང་འདིར་ཕྱོགས་བཅུའི་ཐུགས་རྗེ་བསྡུས༔ ཧ༔ བདག་ལ་དབང་བསྐུར་བྱིན་གྱིས་རློབས༔ རི༔ འཆི་མེད་དབང་ཆེན་དོན་རྟོགས་ནས༔
ནི༔ སྙིང་པོ་ཀ་དག་འོད་ཀྱི་སྐུ༔ ས༔ རང་བཞིན་རྡོ་རྗེའི་སྲོག་འཁོར་ཚུགས༔ སྲོག་སྒྲུབ་སྔགས་ནི༔ ཨོྃ་བཛྲ་ཛྙཱ་ན་ཧྲྀ་ད་ཡ་ཧྱ་གྷྲྀ་ཝ་ཨཱ་ཡུར་སིདྡྷི་ཧཱུྃ༔ ཞེས་སྤྲོས་བཅས་ཚེ་དབང་བླངས་ཀྱང་རུང་༔ མེད་ཀྱང་རང་བཞིན་ངང་ལ་དབང་དོན་རྫོགས༔ དེའི་ཕྱིར་རྣལ་འབྱོར་པའི་བློའི་གོ་རིམ་དང་བསྟུན༔ ས་མ་ཡ༔
དེ་ནས་སྒྲུབ་པ་པོའི་བར་ཆད་སེལ་བ་དང་དཀྱིལ་འཁོར་གྱི་བྱ་ར་གཉེར་གཏད་པའི་ཕྱིར༔ གནོད་སྦྱིན་མདུང་དམར་ཅན་གྱི་གསོལ་མཆོད་ནི༔ རང་ཉིད་དཔའ་བོ་རྟ་མགྲིན་གྱི་བསྐྱེད་རིམ་དང་བཅས༔ ཧོཿ རང་ཉིད་དབང་ཆེན་འབར་བའི་ཐུགས་ཀ་ནས་འོད་ཟེར་ལྕགས་ཀྱུ་ལྟར་འཕྲོས་པས་བྱང་ཕྱོགས་མཆོང་ལྡིང་སྨུག་པོའི་ཕོ་བྲང་ནས༔ གནོད་སྦྱིན་འབར་བ་འཁོར་དང་བཅས་པ་སྤྱན་དྲངས༔ ཨོྃ་བཛྲ་ཤ་ཡཀྵ་ཙ་ཛཿཛཿ སྤྱན་འདྲེན་པ་ནི༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔
ཉི་མ་བྱང་ཕྱོགས་ཕ་ཀི་ན༔ ཚངས་པ་འཕྲུལ་གྱི་ཕོ་བྲང་ནས༔ དབང་ཆེན་འབར་བའི་བཀའ་ཉན་པ༔ གནོད་སྦྱིན་ཤན་པ་མདུང་དམར་ཅན༔ མ་ཐོགས་གནས་འདིར་ད་ཚུར་བྱོན༔ སློབ་དཔོན་པདྨའི་བཀའ་བཞིན་དུ༔ རིག་འཛིན་བདག་གི་ཕྲིན་ལས་སྒྲུབས༔ སྤྱན་གཟིགས་ཕྱི་ཡི་མཆོད་པ་འབུལ༔ སྨན་རཀ་ནང་གི་མཆོད་པ་འབུལ༔ སྦྱོར་སྒྲོལ་གསང་བའི་མཆོད་པ་འབུལ༔
བ་ལིང་ཤ་ཁྲག་མཆོད་པ་འབུལ༔ མཐུན་རྫས་མཆོད་པ་འདི་བཞེས་ལ༔ སྒྲུབ་པའི་རིག་འཛིན་རྣལ་འབྱོར་གྱི༔ བཀའ་དང་བསྟན་པ་སྲུང་དུ་གསོལ༔ ཨོྃ་སརྦ་དྷརྨ་པཱ་ལ་ཡ་གྷྲི་བ་ཤུ་ལ་དྷེ་བ་ཡཀྵ་བྷ་ལིངྟ་ཁ་ཁ་ཁཱ་ཧི༔ དེ་ནས་གཏོར་མ་འབུལ་བ་ནི༔ ཧཱུྃ་ཛཿ མི་མངོན་ལྷུན་གྲུབ་ཚངས་པ་འཕྲུལ་གྱི་དབྱིངས༔ རིན་ཆེན་དུ་མ་ལས་གྲུབ་ཕོ་བྲང་དབུས༔ དབང་ཆེན་བསྟན་པའི་བྱ་ར་མཛད་པའི་ཕྱིར༔
གནོད་སྦྱིན་ཚུལ་འཆང་བཙན་རྒོད་མཐུ་བོ་ཆེ༔ བསྭེ་ཁྲབ་བསྭེ་རྨོག་གསོལ་ནས་རྟ་དམར་ཞོན༔ ཕྱག་གཡས་བཙན་མདུང་གཡོན་པས་ནོར་བུ་འཛིན༔ ཞགས་དམར་དང་ནི་སྟག་རལ་གཟིག་ཤུབས་བརྒྱན༔ འཁོར་དུ་གནོད་སྦྱིན་བུ་མོ་ནོར་འཛིན་བཞི༔ དཀར་སེར་དམར་ལྗང་དར་འཕེན་ནེའུ་ལེ་འཛིན༔ རིན་ཆེན་རྒྱན་ལྡན་འགྲོ་བའི་བསོད་ནམས་བསྡུས༔ ལོངས་སྤྱོད་འགུགས་ཕྱིར་གར་ཐབས་མཁའ་ལ་བསྒྱུར༔ སྤྲིན་ལྟར་གཏིབས་ཤིང་མ་ངེས་ཆ་ལུགས་འགྱེད༔ རེས་འགའ་ལྷ་ཡི་དགེ་བསྙེན་ཚངས་པའི་གཟུགས༔
རེས་འགའ་གནོད་སྦྱིན་ཆེན་པོ་དཀོར་བདག་གཟུགས༔ རེས་འགའ་དགྲ་ལ་རྦད་ཚེ་ཤན་པའི་གཟུགས༔ ཁྱོད་ནི་དབང་ཆེན་པདྨའི་བཀའ་ཉན་མཆོག༔ ཚངས་པ་དུང་ཐོད་གནོད་སྦྱིན་མེ་འོད་གདོང་༔ ཆོས་སྐྱོང་ཆེན་པོ་འཁོར་དང་བཅས་པ་ཡིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དེང་འདིར་སྒྲུབ་པའི་བར་ཆད་བསལ་བ་དང་༔ ཕྲིན་ལས་རྣམ་བཞིའི་འགྲོ་བ་ཐབས་ཀྱིས་སྒྲོལ༔ རྣལ་འབྱོར་བདག་གི་ཚེ་བསོད་ལོངས་སྤྱོད་སྤེལ༔ དཀྱིལ་འཁོར་སྒྲུབ་ལ་མི་དབང་བར་ཆོད་རིགས༔
ལོག་པར་ལྟ་བའི་དགྲ་དང་བགེགས་རྣམས་ཀུན༔ བཙན་རྒོད་ཤན་པ་ཁྱོད་ཀྱིས་སྒྲོལ་བར་མཛོད༔ ཅེས་སྔགས་ནི༔ ཨོྃ་ཤུ་ལ་དེ་ཝ་ཙ་ཏྲི་ཡཀྵ་སྭཱ་ཧཱ༔ ཨོྃ་བཛྲ་པྲ་མོ་ཏི་རི་ཡཀྴ་ཀུ་མཱ་རཱ་ཛ་སྭཱ་ཧཱ༔ མཆོད་སྔགས་ནི༔ སརྦ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་པས་གཏོར་མ་འབུལ་ཞིང་ཕྲིན་ལས་བཅོལ༔ རྒྱུན་དུ་གཏོར་བསྔོ་མ་ཆག་ཆོས་སྐྱོང་དུ༔ ཕྲིན་ལས་མྱུར་མགྱོགས་ཤུགས་འཆང་ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་ཕག་ལོར་གསང་བ་ལུང་གི་ཌཱཀྐིའི་གསང་ཕུག་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ།། །། ད༽ ༈ ཚེ་སྒྲུབ་འཆི་བདག་ཟིལ་གནོན་ལས་ཁོལ་དུ་ཕྱུང་བའི་བླ་འགུགས་ཐུགས་རྗེའི་ཕོ་ཉ་ནི། ཧཱུྃ་བྷྱོཿ མི་མངོན་ནམ་མཁའི་ཀློང་ཡངས་ནས༔ མ་ཡུམ་ཆེན་ཐུགས་ལས་སྤྲུལ་པའི་སྲས༔
ཚེ་བདག་རྡོ་རྗེ་རྣམ་འབྱོར་མ༔ ཚེ་འཛིན་དཔའ་བོ་དཔའ་མོས་བསྐོར༔ ཡང་སྤྲུལ་རིགས་བཞི་ཕོ་ཉར་འགྱེད༔ དབུ་སྐྲ་ཐོར་ཙུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔ རུས་པའི་རྒྱན་ཆ་ཁྲོ་ལོ་ལོ༔ གཡེར་ཁ་དྲིལ་བུ་སི་ལི་ལི༔ མྱུར་མགྱོགས་གར་སྟབས་ཁྱུགས་སེ་ཁྱུག༔ བྱིན་རླབས་འབྲུག་སྒྲ་འུ་རུ་རུ༔ ཐུགས་རྗེའི་གློག་དམར་ཚུབས་སེ་ཚུབ༔
ནུས་རྩལ་གཟི་བརྗིད་སྤུངས་སེ་སྤུང་༔ བླ་འགུགས་མཁའ་འགྲོ་བྱེ་བ་འབུམ༔ ཐུགས་དམ་བཞེངས་བསྐུལ་དུས་ལ་བབ༔ ཕུད་རྒོད་གསེར་སྐྱེམས་འདི་བཞེས་ལ༔ དེང་འདིར་རྒྱུ་སྦྱོར་སྦྱིན་བདག་གི༔ བླ་ཚེ་བདུད་ཀྱིས་འཕྲོག་པ་རྣམས༔ ད་ལྟ་ཉིད་དུ་ཁུག་ལ་ཤོག༔ ལྷ་སྲིན་འབྱུང་པོའི་རིགས་རྣམས་ཀྱིས༔ བླ་ཚེ་སྦ་འམ་བརྐུས་པ་རྣམས༔ ཕྱོགས་བཅུར་ཁྱབ་པའི་ཕོ་ཉ་ཡིས༔
གབ་ཁུང་ཕུད་དེ་ཁུག་ལ་ཤོག༔ རྒྱལ་བསེན་སྨན་མོ་འདྲེ་རྒོད་ཀྱིས༔ བར་དུ་གཅོད་ཅིང་གནོད་སྲིད་ན༔ རྩལ་ཆེན་དྲག་པོས་ཆད་པ་ཕོབ༔ ལས་ཀྱི་མཁའ་འགྲོ་བྱེ་བ་འབུམ༔ མི་བླ་བདུད་ལ་མ་བསྐུར་འཚལ༔ བླ་རྟེན་སྲོག་མཁར་འདི་ལ་ཁུག༔ དོན་མེད་བླ་འཁྱམས་མ་འདེད་པར༔ དམོད་པའི་བླ་འདི་ཁུག་ལ་ཤོག༔ མིང་དང་གཟུགས་ཕུང་འདི་ལ་ཁུག༔
གནས་དང་མལ་ས་འདི་ལ་ཁུག༔ སྲོག་དང་རྟེན་ཕུར་འདི་ལ་ཁུག༔ ཚེ་ཡི་དར་ཐག་རྒྱུད་ནས་ཁུག༔ སྲོག་གི་མདའ་མོའི་རྒྱུད་ནས་ཁུག༔ བླ་ཡི་རྡོ་རྗེའི་རྒྱུད་ནས་ཁུག༔ མིང་གི་མཚན་བྱང་རྒྱུད་ནས་ཁུག༔ མ་སྲིང་མཁའ་འགྲོ་མཐུ་མ་ཆུང་༔ རྦད་པའི་ཕོ་ཉ་རྩལ་མ་ཞན༔ མངགས་པའི་ར་མདའ་བང་མ་བུལ༔ འཁྱམས་པའི་བླ་འདི་ཁུག་ལ་ཤོག༔
སྟེང་འོག་ཕྱོགས་བཅུའི་བདུད་གཞོམ་པའི༔ མེ་དཔུང་ཚྭ་ཚྭས་ཁོངས་ལ་ཤོག༔ དུས་ལ་བབ་བོ་ས་མ་ཡ༔ བཅོལ་བའི་ཕྲིན་ལས་འགྲུབ་པར་མཛོད། ཨོཾ་བཛྲ་མུཾ་ཝཱ་ར་ཧཱི་ཌཱཀྐི་ནཱི་ཧ་རི་ནི་ས་ཛཿ ཨཱ་ཡུརྫྙཱ་ན་ཎི་བཛྲ་ཨཾ་ཀུ་ཤ་ཡ་ཛ་ཛཿ ཛཿཧཱུྃ་བཾ་ཧོཿ ཞེས་མདའ་དར་གཡབ་ཅིང་མཁའ་འགྲོ་མ་བྱེ་བ་འབུམ་གྱིས་ཕྱོགས་བཅུར་ཁྱབ་སྟེ༔ བླ་ཚེ་ཡལ་བ་ཐམས་ཅད་བསྡུས་ཤིང་༔ ཆཻག་ལ་བསྟིམ་པར་བསམ༔
ཨོ་རྒྱན་རྩ་གསུམ་གླིང་པའི་གཏེར་མ་ཚེ་སྒྲུབ་འཆི་བདག་ཟིལ་གནོན་ལས་ཁོལ་དུ་ཕྱུང་བའོ།། །། ན༽ ༈ ཚེ་སྒྲུབ་ལྕགས་ཀྱི་རྒྱ་མདུད་ལས༔ ཚོགས་མཆོད་ལྷུན་པོའི་སྤྲིན་ཕུང་བཞུགས་སོ༔ པད་འབྱུང་ཚེ་ཡི་ལྷ་ལ་འདུད༔ ཚོགས་མཆོད་བྱ་བའི་རིམ་པ་ནི༔ ཚོགས་ཀྱི་ཡོ་བྱད་ཕུན་སུམ་ཚོགས་པར་བཤམ༔ དེ་ནས་ཚོགས་ཆུ་གཙང་གིས་བྲན་ལ༔ ཨོྃ་སྭ་བྷཱ་ཝ ས་སྦྱངས༔ སྟོང་པའི་ངང་ལས་ཚོགས་གཞོང་བྷནྡྷ་ལྕང་ལོ་ཡངས་ཤིང་རྒྱ་ཆེ་བའི་ནང་དུ་ཚོགས་མཆོད་ངོ་བོ་རྃ་ཡྃ་ཁྃ་དང་ཨོྃ་ཨཱཿཧཱུྃ་གིས་སྦྱངས་པས་བདུད་རྩིའི་རྒྱ་མཚོ་ཆེན་པོར་གྱུར༔
རྃ་ཡྃ་ཁྃ༔ ཨོྃ་ཨཱཿཧཱུྃ༔ ལན་གསུམ་གྱིས་སྦྱང༌། ཧཱུྃ༔ བདག་ཉིད་དབང་གི་རྣལ་འབྱོར་གྱི༔ ཐུགས་ལས་བྱིན་རླབས་ཡི་གེ་འཕྲོས༔ སྣང་བའི་བག་ཆགས་སྦྱངས་པར་གྱུར༔ ཚོགས་རྫས་ཟག་མེད་པཱུ་ཛ་ཧོཿ དེ་ནས་ཚོགས་སྤྱན་འདྲེན་པ་ནི༔ ཧཱུྃ༔
སྣང་མཐའ་རིག་འཛིན་ཚེ་དཔག་མེད༔ རྒྱལ་སྲས་དྲང་སྲོང་བརྒྱུད་པར་བཅས༔ ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་ཐོར་ཚུགས་ལྡེམས་སེ་ལྡེམ༔ ཅོད་པན་དར་དཔྱངས་པུ་རུ་རུ༔ རྔ་སྒྲ་དུང་གླིང་འུ་རུ་རུ༔ གཡེར་ཁ་དྲིལ་བུ་སི་ལི་ལི༔ ཌཱ་རུ་ཅང་ཏེའུ་ཁྲ་ལ་ལ༔ དཔའ་བོའི་གར་བྱེད་ཤིགས་སེ་ཤིག༔ དཔའ་མོའི་གླུ་ལེན་ཀྱུ་རུ་རུ༔
ཆོས་སྐྱོང་ལས་བྱེད་ཁྱུགས་སེ་ཁྱུག༔ དུར་ཁྲོད་ཚོགས་ཁང་མདངས་དང་ལྡན༔ རྣལ་འབྱོར་ཕོ་མོ་དམ་ཚིག་གཙང་༔ འདིར་ཚོགས་སྨོན་ལམ་སྐལ་བར་ལྡན༔ མཆོད་རྫས་ཚོགས་མཆོད་བཅུད་མཆོད་རྒྱས༔ བླ་མ་རིག་འཛིན་རྒྱ་མཚོ་རྣམས༔ དཀྱིལ་འཁོར་རྫས་ལ་བྱིན་ཆེན་ཕོབ༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་མ་ཧཱ་གུ་རུ་ཌཱཀྐི་ཧ་རི་ནི་ས་ཨ་བེ་ཤ་ཡ་ཨ་ཨཱཿ དེ་ནས་ཚོགས་མཆོད་པ་ནི༔
ཧཱུྃ༔ བླ་མ་རྒྱ་མཚོ་ཚོགས་ལ་རོལ༔ ཡི་དམ་རྒྱ་མཚོ་ཚོགས་ལ་རོལ༔ མཁའ་འགྲོ་རྒྱ་མཚོ་ཚོགས་ལ་རོལ༔ དམ་ཅན་ཆོས་སྐྱོང་ཚོགས་ལ་རོལ༔ ཡུལ་ལྷ་གཞི་བདག་ཚོགས་ལ་རོལ༔ རིགས་དྲུག་ཕ་མ་ཚོགས་ལ་རོལ༔ ཨ་ལ་ལ་སྟེ་བཞེས་སུ་གསོལ༔ དེ་ནས་ཚོགས་ཕུད་འབུུལ་བ་ནི༔ ཧཱུྃ༔
བླ་མ་ཡི་དམ་མཁའ་འགྲོ་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་སྐལ་ལྡན་བདག་ཅག་ལ༔ ཕྱི་ནང་མཆོག་ཐུན་དངོས་གྲུབ་སྩོལ༔ གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ དེ་ནས་བསྐང་བ་ནི༔ ཧཱུྃ༔ དུར་ཁྲོད་གསང་བའི་དཀྱིལ་འཁོར་དུ༔ ཕྱི་ནང་སྤྱན་གཟིགས་མཆོད་པ་བཤམས༔ ལྷ་ཚོགས་མཉེས་པའི་བསྐང་རྫས་འདི༔
འཆི་མེད་ལྷ་ཡི་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཚེ་བདག་དབང་གི་དཀྱིལ་འཁོར་གྱི༔ ལྷ་ཚོགས་རྣམས་ཀྱི་ཐུགས་དམ་བསྐང་༔ ཞལ་ཟས་ཚོགས་ཀྱིས་ཐུགས་དམ་བསྐང་༔ བདུད་རྩི་སྨན་གྱིས་ཐུགས་དམ་བསྐང་༔ རཀྟ་དམར་གྱིས་ཐུགས་དམ་བསྐང་༔ སྒྲ་དབྱངས་རོལ་མོས་ཐུགས་དམ་བསྐང་༔ གསང་བའི་མཆོད་པས་ཐུགས་དམ་བསྐང་༔
སྤྱན་གཟིགས་དུ་མས་ཐུགས་དམ་བསྐང་༔ སྣ་ཚོགས་མཆོད་པས་ཐུགས་དམ་བསྐང་༔ ཧཱུྃ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ བཤགས་པ་ནི༔
ཧཱུྃ༔ ཆོས་དབྱིངས་ཀློང་ཡངས་རིན་པོ་ཆེ༔ དུག་ལྔ་ཡེ་ཤེས་ངོ་བོ་ཉིད༔ དགག་སྒྲུབ་སྤང་བླང་རེ་དོགས་བྲལ༔ བདག་གཞན་ཀུན་སློང་མཐོལ་ལོ་བཤགས༔ ཕྱིན་ཆད་ཡེ་གྲོལ་ལ་གནས་ཤོག༔ ཨོྃ་བཛྲ་ས་ཏྭ་ས་མ་ཡ་ སོགས་ཡི་གེ་བརྒྱ་པས་ལྷག་ཆད་བཀང་༔ དེ་ནས་བསྒྲལ་བ་ནི༔ ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔
གཟུགས་ལིང་དགྲ་བོའི་རྟེན་མཁར་ལ༔ ཆོས་སྐྱོང་ཕོ་ཉའི་བདེན་པའི་མཐུས༔ གནོད་བྱེད་དགྲ་སྲི་མྱུར་དུ་ཁུག༔ བཛྲ་ཨཾ་ཀུ་ཤ་ཡ་ཛཿ དེ་ནས་ཕུར་བུ་ཐོགས་ལ་བསྒྲལ་བ་ནི༔ ཧཱུྃ༔ དབང་ཆེན་ཁྲག་འཐུང་ཐུགས་ཀྱི་སྲས༔ རྡོ་རྗེ་གཞོན་ནུ་ཕུར་པའི་སྐུ༔ གནམ་ལྕགས་རྔམ་པའི་དབལ་ལྡན་འདི༔ བྱད་མའི་སྙིང་དུ་ཀཱི་ལ་ཡ༔
ནྲྀ་ཏྲི་མྱོག་ཐུམ་དགྲ་བོ་རྦད༔ ཅེས་གཏུབ་ཅིང་ཞལ་དུ་བསྟབ་པ་ནི༔ ཧཱུྃ༔ དབང་ཆེན་ལྷ་ཚོགས་ཞལ་ཕྱེས་ཤིག༔ བྱད་མ་བསྒྲལ་བའི་ཤ་ཁྲག་འབུལ༔ རྔམ་ཡངས་ཆོས་ཉིད་ལྟོ་བར་བསྐྱིལ༔ ལྡོག་མེད་ཡེ་ཤེས་དབྱིངས་སུ་ཧོཿ དེ་ནས་ལྷག་མ་གཏོང་བ་ནི༔ ཧཱུྃ༔ དཔལ་གྱི་བཀའ་ཉན་དྲེགས་པའི་ཚོགས༔
ཕུད་ལ་མི་དབང་ལྷག་སྡུད་མ༔ བཀའ་ཡི་ཕ་འབབ་འདི་བཞེས་ལ༔ བསྟན་དགྲ་འབྱུང་པོ་ཞལ་དུ་ཐོབ༔ ཨུཙྪིཥྚ་བྷ་ལིངྟ་ཁ་ཁ་ཁཱ་ཧི༔ དེ་ནས་བསྐུལ་པ་བྱ་བ་ནི༔ ཧཱུྃ༔ རྩ་གསུམ་དཀྱིལ་འཁོར་ལྷ་ཚོགས་རྣམས༔ ཆོས་དབྱིངས་ངང་ལས་དྲག་པོར་བཞེངས༔ སྔོན་གྱི་ཐུགས་དམ་རྒྱུད་བསྐུལ་ནས༔ ཐུགས་དམ་མ་གཡེལ་ཕྲིན་ལས་མཛོད༔
དེ་ནས་ཆད་མདོ་བྱ་བ་ནི༔ ཧཱུྃ༔ སྔོན་ཚེ་འོག་མིན་གནས་མཆོག་ཏུ༔ སྣང་མཐའ་ཌཱཀྐི་གོས་དཀར་གཉིས༔ དབྱིངས་ཀྱི་དཀྱིལ་འཁོར་ཞལ་ཕྱེས་ཚེ༔ དབང་ཕྱུག་གིང་སྨན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་མཱ་ར་ཏི་ཀ་རུ༔ པད་འབྱུང་མནྡ་ར་བ་གཉིས༔ འཆི་མེད་རྡོ་རྗེའི་དཀྱིལ་འཁོར་ཕྱེས༔
འབར་མ་ཕོ་ཉས་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་ཟངས་མདོག་དཔལ་རི་རུ༔ གདོང་དམར་སྲིན་པོ་འདུལ་མཛད་ཅིང་༔ ཁ་བྱང་བཀའ་རྒྱ་གཏད་པའི་ཚེ༔ ཆོས་སྐྱོང་གིང་བཞིས་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ ལྔ་བརྒྱ་དུས་ཀྱི་ཐ་མ་ལ༔ ཨོ་རྒྱན་གཏེར་བདག་གླིང་པ་ཡིས༔ ཤ་ཟ་ཌཱཀྐིའི་ཕོ་བྲང་ནས༔
རྩ་གསུམ་ཚེ་སྒྲུབ་ཞལ་ཕྱེས་ཚེ༔ བསྟན་སྲུང་དམ་ཅན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བའི་བརྟན་མ་སྨན༔ བསྟན་སྐྱོང་ཡ་མ་བཅུ་གཉིས་རྣམས༔ གཏོར་མ་བཞེས་ལ་བསྟན་པ་སྲུངས༔ སྔོན་གྱི་ཐ་ཚིག་དྲན་པར་གྱིས༔
མ་མ་ཧྲིཾ་ཧྲིཾ་ཛ་ཛ་ཕཻཾ་ཕཻཾ་ལ་ལ་ལེ་ལེ་ཁ་ཁ་ཁཱ་ཧི༔ དེ་ནས་གཏོར་གཞོང་འོག་ཏུ་དགྲ་སྲི་ལན་གསུམ་བཀུག་སྟེ༔ རྟ་བྲོ་ནི༔ ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་བརྡུང་༔ ཆེམ་ཆེམ་དགྲ་བོའི་མགོ་ལ་རྡུང་༔ མནན་མནན་ནམ་ཡང་མ་ལྡང་ཞིག༔ ཨོྃ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན༔ གཏོར་གཞོང་ཁ་ཡར་བསྟན་ཏེ་འབྲུ་འཐོར་རོ༔
དེ་ནས་དངོས་གྲུབ་ལེན་པ་ནི༔ ཧཱུྃ༔ ཚེ་ལ་དབང་བ་རིག་འཛིན་རྒྱ་མཚོའི་ཚོགས༔ ཚེ་ཆོས་ཟས་ནོར་སྲིད་ཀྱི་དངོས་གྲུབ་སྩོལ༔ ཚེ་ཡི་དབང་བཞི་སྨིན་གྲོལ་མཆོག་ཐོབ་ནས༔ ཚེ་བསོད་མངའ་ཐང་འབྱོར་རྒྱས་ཐོབ་གྱུར་ཅིག༔ རྩ་སྔགས་ཤམ་བུ༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ དཀྱིལ་འཁོར་བསྡུ་བ་ནི༔ ཧོཿ
མི་དམིགས་སྣང་མཐའི་དཀྱིལ་འཁོར་ཚེ་ཡི་དལ༔ དགོངས་པ་ཟང་ཐལ་ཆོས་སྐུའི་ཀློང་དུ་ཧོཿ རང་རིག་གདོད་མའི་གནས་ལུགས་རྒྱལ་ས་ཟིན༔ མ་བཅོས་སྤྲོས་བྲལ་ངང་དུ་ཨ་ལ་ཐིམ༔ ཨ་ཨ་ཨཱཿ ཞེས་དམིགས་མེད་ཆོས་ཉིད་སྒྱུ་མའི་ངོ་བོ་སྐྱོང་༔ དེ་ནས་ཤིས་བརྗོད་ནི༔ ཧཱུྃ༔ རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་ཏུ་དབང་བ་ཡི༔
འཆི་མེད་བདུད་རྩིས་རྟག་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔ བསྔོ་སྨོན་ནི༔ ཧཱུྃ༔ རིག་འཛིན་འཆི་མེད་གསང་བའི་དལ་བཟུང་ནས༔ སྒོ་གསུམ་དཀྱིལ་འཁོར་གཅིག་ཏུ་སྒྲུབ་པའི་མཐུས༔ དགེ་བ་རྒྱ་མཚོས་སེམས་ཅན་སྨིན་གྱུར་ནས༔ ཀུན་བཟང་པད་འབྱུང་གོ་འཕང་མྱུར་ཐོབ་ཤོག༔ ས་མ་ཡ༔ ཨེ་མ་ཡང་ཟབ་སྙིང་ཐིག་ལས༔
ཚེ་སྒྲུབ་ཟབ་མོའི་ལས་རིམ་བསྟན༔ མ་འོངས་ལྔ་བརྒྱའི་ཐ་མ་ལ༔ ཨོ་རྒྱན་གཏེར་བདག་གླིང་པར་སྤྲོད༔ ཤན་པ་མདུང་དམར་ཅན་གྱིས་སྲུངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ྀཨཚ་རྒྱ༔ བདག་འདྲ་ཨུ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་ས་ཕག་ལོར་ཌཱཀྐིའི་སྙིང་ཕུག་ནས་གདན་དྲངས་ཤིང་༔ པདྨ་སྦས་པའི་ཚལ་གསང་སྔགས་ཆོས་འཁོར་གླིང་དུ་ཤོག་སེར་ལས་ཞལ་བཤུས་སོ།། །། པ༽ ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས་བྱིན་འབེབས་ཁ་སྐོང་དུ་ཕུལ་བ་བཞུགས་སོ། འཆི་མེད་ཚེ་ཡི་ལྷ་ལ་འདུད། བྱིན་འབེབས་པ་ནི། ཧྲཱིཿ ནུབ་ཕྱོགས་འོག་མིན་ཆོས་སྐུའི་ཞིང་ཁམས་ནས། ། བཅོམ་ལྡན་མགོན་པོ་སྣང་མཐའ་ཚེ་དཔག་མེད། །
ཡུམ་མཆོག་གོས་དཀར་ལྷ་མོ་ཚེ་ཡི་བདག ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག ། ངེས་པ་ལྔ་ལྡན་ལོངས་སྐུའི་ཞིང་ཁམས་ནས། ། ལོངས་སྤྱོད་རྫོགས་སྐུ་པདྨ་ཚེ་དཔག་མེད། ། དབྱིངས་ཕྱུག་ལྷ་མོ་ཙཎྜ་ལཱི་ཡུམ་བཅས། ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག ། རྔ་ཡབ་དཔལ་རི་པདྨ་འོད་ཞིང་ནས། ། གུ་རུ་པདྨ་སམྦྷ་ཚེ་ཡི་བདག ། མཁའ་འགྲོ་དབྱིངས་ཕྱུག་ལྷ་ལྕམ་མནྡ་ར། ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག །
མཱ་ར་ཏི་ཀ་གསང་བའི་སྒྲུབ་གནས་ནས། ། པདྨ་ཀཱ་ར་མཁའ་འགྲོ་མཚོ་རྒྱལ་ཡུམ། ། ཚེ་ཡི་རིག་འཛིན་རྣམ་བརྒྱད་འཁོར་དང་བཅས། ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག ། བོད་ཡུལ་ཡང་རྫོང་སྒྲུབ་གནས་ཤེལ་བྲག་ནས། ། སངས་རྒྱས་ཡེ་ཤེས་ཚེ་བདག་མཁའ་འགྲོ་འབུམ། ། ལས་ཅན་ཉེར་ལྔ་གྲུབ་ཐོབ་བརྒྱུད་པར་བཅས། ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག ། སྨོན་ལམ་ལས་འཕྲོ་ཟབ་གཏེར་ཕོ་བྲང་ནས། ། གནམ་ལྕགས་རྡོ་རྗེ་ཆོས་བདག་ལས་ཅན་རྣམས། །
དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག ། བདེ་ཆེན་འབར་བ་ཚེ་ཡི་ཕོ་བྲང་ནས། ། བཅོམ་ལྡན་ཚེ་བདག་ཡབ་ཡུམ་སྒོ་མ་བཅས། ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག ། གཏུམ་དྲག་མེ་རླུང་འབར་བའི་ཕོ་བྲང་ནས། ། དབང་ཆེན་རྟ་མགྲིན་ཕག་མོ་མགྱོགས་མ་བཅས། ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག ། ཟབ་རྒྱ་རྟགས་བདུན་སྐྱོང་བའི་ཕོ་བྲང་ནས། ། ཆོས་སྐྱོང་གཏེར་བདག་ཚེ་ལ་དབང་བ་རྣམས། ། དཀྱིལ་འཁོར་ཚེ་ཡི་རྫས་ལ་བྱིན་ཕོབ་ཅིག །
བསྒྲུབ་པའི་དཀྱིལ་འཁོར་བཀྲག་མདངས་བྱིན་རླབས་འབར། ། སྒྲུབ་པོ་བདག་ཅག་བླ་ཚེ་ཡལ་བ་གསོས། ། སྒྲུབ་རྟེན་ཚེ་མདའ་རྒོད་སྒྲོ་བྱིན་རེ་ཆེ། ། སྒྲུབ་རྫས་འཆི་མེད་ཚེ་རིལ་འཕེལ་བ་དང༌། ། བསྒྲུབ་ལྷ་ཞལ་མཇལ་མཆོག་ཐུན་དངོས་གྲུབ་ཐོབ། ། ཚེ་ཡི་ལྷ་ཚོགས་འདིར་བྱོན་བྱིན་ཕོབ་ཅིག པདྨ་ཌཱཀྐི་ཨཱ་ཡུར་ས་མཱ་ཡ་ཛཿཛཿ
ཞེས་བྱིན་དབབ། དེ་ལྟར་གཞུང་ལས་བྱིན་འབེབས་མི་འདུག་པས། པདྨ་གསང་ཐིག་ནས་བས་ཀྱང་རུང་སྟེ།
རང་སེམས་ལ་བྱིན་འབེབས་གཅིག་དགོས་བསམས་པས་བྱི་ལོའི་ཚེས་ལ་ཨོ་རྒྱན་བསྟན་འཛིན་གྱི་ཡང་སྲིད་ཀྱིས་བྲིས་པའོ། མངྒ་ལཾ།། །། ཕ༽ ༈ ཚེ་སྒྲུབ་ལྕགས་རྒྱའི་སྨན་མཆོད་ནི། ཀུན་བཟང་ཡབ་ཡུམ་རྡོར་སེམས་ཚེ་དཔག་མེད། ། དགའ་རབ་རྡོ་རྗེ་ཤྲཱི་སིང་བི་མ་ལ། ། པད་འབྱུང་མནྡ་ར་བ་མཚོ་རྒྱལ་ལ། ། སྨན་མཆོད་འབུལ་ལོ་ཚེ་དབང་དངོས་གྲུབ་སྩོལ། ། ཆོས་རྒྱལ་གནུབས་ཆེན་ཤཱཀྱ་པྲ་བྷ་ཝ། ། ཀརྨ་ལས་གླིང་ཐུགས་མཆོག་རྡོ་རྗེ་དང༌། །
རོང་སྨྱོན་མི་འཇིགས་རྡོ་རྗེ་སྙན་གྲགས་མཚན། ། སྨན་མཆོད་འབུལ་ལོ་ཚེ་དབང་དངོས་གྲུབ་སྩོལ། ། གསང་སྔགས་བསྟན་རྒྱལ་འགྲོ་འདུལ་ཕྲྀན་ལས་དང༌། ། དཀོན་མཆོག་སེངྒེ་ཀུན་དགའ་བློ་གྲོས་ཞབས། ། ཨཱརྻ་དྷྭ་ཛ་ཚེ་དབང་འདུས་པ་རྩལ། ། སྨན་མཆོད་འབུལ་ལོ་ཚེ་དབང་དངོས་གྲུབ་སྩོལ། ། ཚེ་བདག་ཡབ་ཡུམ་རིགས་ལྔ་ཡུམ་བཅས་དང༌། ། མགྱོགས་མ་བཞི་དང་བཀྲ་ཤིས་ལྷ་མོ་བརྒྱད། ། རྟ་ཕག་ཡབ་ཡུམ་རྟ་མགྲིན་རིགས་བཞི་ལ། ། སྨན་མཆོད་འབུལ་ལོ་ཚེ་དབང་དངོས་གྲུབ་སྩོལ། །
གར་མོ་སྒོ་སྐྱོང་གནོད་སྦྱིན་མདུང་དམར་ཅན། ། ཆོས་སྐྱོང་སྲུང་མ་དམ་ཅན་རྒྱ་མཚོ་དང༌། ། དཀར་ཕྱོགས་སྐྱོང་བའི་ཡུལ་ལྷ་གཞི་བདག་ལ། ། སྨན་མཆོད་འབུལ་ལོ་ཕྲིན་ལས་རྣམ་བཞི་སྒྲུབས། ། ཨོཾ་ཨཱཿཧཱུྃ་ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧོ། པྲ་ཛྙཱའི་མིང་གིས་སྦྱར་བའོ།། །། བ༽ ༈ འཛབ་དམིགས་ནི། ཐུགས་ཀར་པདྨ་ཟླ་གདན་སྟེང༌། ། མི་འགྱུར་གཡུང་དྲུང་ལྗང་གསལ་གྱི། །
ལྟེ་བར་ཧྲཱིཿཡིག་དམར་པོའི་ནང༌། ། ཚེ་རྟེན་ཨཱཿཡིག་དཀར་པོ་དང༌། ། སྲོག་གི་ངོ་བོ་ནྲྀ་ལྗང་མཚན། ཧྲཱིཿམཐར་སྔགས་ཕྲེང་དམར་པོ་འཕྲོས། ། འོད་འཕྲོས་འཕགས་མཆོད་འགྲོ་དོན་མཛད། ། འཁོར་འདས་སྣོད་བཅུད་དངོས་པོ་ཀུན། ། བསྡུས་ནས་རང་ལ་ཐིམ་པ་ཡིས། ། འཆི་མེད་ཚེ་ཡི་དངོས་གྲུབ་ཐོབ། ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ ཞེས་ངག་དབང་མིང་གིས་བྲིས་སོ།། །།
མ༽ རྗེས་ཆོག་མཆོད་བསྟོད་ནི། ཨོྃ་གུ་རུ་དེ་ཝ་ཌཱཀྐི་ནཱི་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན་འཆི་བ་མ་ལུས་འཇོམས་མཛད་པ། ། མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། ། སངས་རྒྱས་ཚེ་དཔག་མེད་ལ་ཕྱག་འཚལ་བསྟོད། ། བསྟོད་པར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་བསྟོད་པར་བགྱི། །
མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོའི་བཟོད་པར་གསོལ། ཨོྃ་བཛྲ་ས་ཏྭ་ས་མ་ཡ་ སོགས་ཡིག་བརྒྱ་དབྱངས་གསལ་རྟེན་སྙིང་སོགས་ལན་གསུམ་བརྗོད། བརྟན་བཞུགས་ནི། འདིར་ནི་རྟེན་དང་ལྷན་ཅིག་ཏུ༔ འགྲོ་བའི་དོན་དུ་བཞུགས་ནས་ཀྱང་༔ ནད་མེད་ཚེ་དང་དཔལ་འབྱོར་དང་༔ མཆོག་རྣམས་ལེགས་པར་སྩལ་དུ་གསོལ༔
ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར་རོ།། །། ཙ༽ ཚེ་སྒྲུབ་རྣམ་བཞིའི་སྨོན་ལམ་བཞུགས་སོ། ཧྲཱིཿ ཚེ་མཐའ་ཡས་པའི་བདག་ཉིད་རྡོ་རྗེ་འཆང༌། ། ཚེ་དང་ཡེ་ཤེས་དཔག་མེད་སྣང་མཐའ་ཡས། ། ཚེ་འཕྲང་འཇིག་ཀུན་སྐྱོབ་མཛད་ཟིལ་གནོན་རྩལ། ། མི་ཤིགས་ཚེ་ཡི་བདག་ཉིད་པདྨ་འབྱུང༌། ། མི་བརྗེད་གཟུངས་ཐོབ་ཚེ་འཛིན་མཚོ་རྒྱལ་མ། ། འབྱུང་ལྔའི་བཅུད་འཛིན་ཚེ་བདག་སྒོ་མ་བཞི། །
འབྱུང་པོའི་ཚེ་ཇག་མཐར་བྱེད་ཧྱ་གྷྲྀ། ། ཟབ་གཏེར་གཉན་གྱི་སྲུང་མ་སེངྒེའི་གདོང༌། ། དཀྱིལ་འཁོར་ཡོངས་རྫོགས་ལྷ་ཚོགས་འཁོར་བཅས་ལ། ། རབ་གུས་གདུང་བས་གསོལ་བ་སྙིང་ནས་འདེབས། ། མྱུར་མགྱོགས་ཐུགས་རྗེའི་ལྕགས་ཀྱུས་རྩལ་ཕྱུང་ནས། ། འཇའ་ལུས་ཚེ་ཡི་དངོས་གྲུབ་སྩལ་དུ་གསོལ། ། བསྒྲུབ་པའི་དཀྱིལ་འཁོར་གཉན་གྱི་བྱིན་རླབས་ཀྱིས། ། གནས་འདིར་སྐྱེས་ཆེན་ཞབས་པད་བརྟན་པ་དང༌། ། དགེ་འདུན་འདུས་སྡེ་སྐུ་ཚེ་རིང་བ་དང༌། ། མཁའ་མཉམ་ཡོངས་ལ་བདེ་སྐྱིད་འབྱུང་བར་ཤོག །
ཅེས་ཚེ་སྒྲུབ་རྣམ་བཞིའི་སྨོན་ལམ་བདེན་ཚིག་ཀུན་འགྲུབ་འདི་ཡང་རིག་འཛིན་ཆེན་པོ་མི་འཇིགས་རྡོ་རྗེས་ཨ་ཆོག་ཡང་དབེན་དུ་སྦྱར་བའོ།། །། ཚ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ་བཞུགས་སོ། བླ་མ་དང་གཉིས་སུ་མེད་པ་འཆི་མེད་མགོན་པོ་ཚེ་མཐའ་ཡས་ལ་ཕྱག་འཚལ་ལོ། དེའང་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ་ལ། སྦྱོར་བ་ནི། ཐོག་མར་སྒྲུབ་གནས་བྱིན་ལྡན་སོགས་དབེན་ཞིང་ཉམས་དགའ་བའི་གནས་སུ་བྱི་དོར་ལེགས་པར་བྱས་ལ་མདུན་སྟེགས་ཚེ་ལྷའི་སྐུ་རྟེན་བྲིས་འབུར་སོགས་ལེགས་པར་བཀྲམ་པའི་དབུས་སུ་ཚེ་གཏོར་རྟ་མགོས་བརྒྱན་པ་གཡས་གཡོན་དུ་ཚེ་རིལ་ཚེ་ཆང་རྒྱབ་ཏུ་མདའ་དར་མདུན་དུ་ཆུ་གཉིས་ཉེར་སྤྱོད་བཅས་བཤམས། རང་ཉིད་བདེ་བའི་སྟན་ལ་བག་ཕེབ་འཁོད་པའི་མདུན་དུ་བུམ་པ་ཌཱ་དྲིལ་འཐོར་ནས་ནང་མཆོད་སོགས་དགོས་པའི་ཡོ་བྱད་ཚང་བར་བསགས་ལ་ཀུན་སློང་རྣམ་པར་དག་པ་དང་ལྡན་པའི་ངང་ནས། སྐྱབས་ཡུལ་མདུན་མཁར་གསལ་ལ། གསོལ་བ་གདབ་པ་ནི། ཨེ་མ་ཧོཿ
འོག་མིན་རྣམ་དག་བཀོད་པའི་ཕོ་བྲང་ནས༔ ཆོས་སྐུ་སྣང་མཐའ་ཚེ་བདག་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ དབྱིངས་རིག་མཁའ་སྤྱོད་གསང་བའི་ཕོ་བྲང་ནས༔ གཙོ་མོ་ཚེ་འཛིན་མཁའ་འགྲོ་སྡེ་ལྔ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ རྔ་ཡབ་པདྨ་འོད་ཀྱི་ཕོ་བྲང་ནས༔ མཚུངས་མེད་གུ་རུ་པདྨ་ཡབ་ཡུམ་ལ༔
གསོལ་བ་འདེབས་སོ་འཆི་མེད་རིག་འཛིན་སྩོལ༔

ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བོད་ཡུལ་ཡང་རྫོང་ཤེལ་བྲག་གནས་མཆོག་ནས༔ གནུབས་བན་བུདྡྷ་ཛྙཱ་ན་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བརྡ་བཞི་བཀའ་བབ་ལུང་བསྟན་ཕོ་བྲང་ནས༔ རིག་འཛིན་གར་དབང་གནམ་ལྕགས་རྡོ་རྗེ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ འཆི་མེད་མཁའ་འགྲོ་རྡོ་རྗེའི་སྙིང་ཕུག་ནས༔ ཟབ་ཆོས་ཡང་སྙིང་ལྕགས་ཀྱི་རྒྱ་མདུད་ལ༔
གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ ཟབ་རྒྱ་བཀའ་གཏད་སྐྱོང་བའི་ཕོ་བྲང་ནས༔ བཀའ་སྐྱོང་དམ་ཅན་གཏེར་གྱི་བདག་པོ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བརྒྱུད་པའི་བླ་མ་རིག་འཛིན་རྩ་གསུམ་འདུས༔ ཐུགས་རྗེ་བྱིན་རླབས་གཟི་བྱིན་མཆོག་གཡོ་བའི༔ ནུས་ཆེན་བརྩེ་བའི་དབང་བཞི་དེང་བསྐུར་ནས༔ ནམ་ཡང་མི་ཤིགས་རྡོ་རྗེའི་སྐུ་གྱུར་ཏེ༔
འོད་ཟེར་འཇའ་ལུས་གཟུགས་མཆོག་དེར་གནས་ཤོག༔ ཨོྃ་ཧྲཱིཿཨཱ་ཡུརྫྙཱ་ན་མ་མ་པ་ཤཾ་ཀུ་རུ་ཡེ་སྭཱ་ཧཱ༔ ཞེས་གསོལ་འདེབས་རྫོགས་ནས་མི་དམིགས་ཏིང་འཛིན་གྱི་དབང་བཞི་བླངས། གཞུང་དངོས་ལ་འཇུག་པ་ལའང༌། སྦྱོར་དངོས་རྗེས་གསུམ་ལས། ཐོག་མར་སྦྱོར་བ་སྔོན་འགྲོ་ལ་བདུན། དང་པོ་སྐྱབས་སེམས་ནི། མདུན་མཁར་བླ་མ་ཚེ་དཔག་མེད་དཀོན་མཆོག་རྩ་གསུམ་རྒྱ་མཚོའི་སྤྲིན་ཕུང་འཕྲོ་བར་མོས་ལ་སྐྱབས་སེམས་འཇུག་པ་གཅིག་གིས་བསྐྱེད་པ་ལ། ཨེ་མ་ཧོཿ སྐུ་གསུམ་ཀློང་ཡངས་ཡེ་ཤེས་སྙིང་པོའི་ཐུགས༔
གདོད་ནས་རང་བྱུང་ཀ་དག་ཇི་བཞིན་དུ༔ འབད་རྩོལ་བྲལ་བའི་ངང་ནས་སེམས་བསྐྱེད་དོ༔ སྐྱེ་འཆི་དུ་ཁཿམི་དམིགས་བག་ཡོད་བློས༔ སྒྱུ་མའི་གར་ཙམ་མཆོག་གསུམ་དཀྱིལ་འཁོར་ལྷ༔ སྒྲུབ་པའི་སྣང་ཚུལ་དེ་བཞིན་སྐྱབས་སུ་མཆི༔ ལན་གསུམ་དང་མཐར་ཚོགས་ཞིང་རང་ལ་བསྟིམས། དཀར་གཏོར་སྤྱི་འགྲོས་ལྟར་སོང་སྟེ། གཉིས་པ་བགེགས་གཏོར་བྱིན་གྱིས་བརླབ་པ་ནི། རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌།
སྟོང་པའི་ངང་ལས། བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ན་མཿསརྦ་ཏ་ཐཱ་ག་ཏ་བྷྱོ?ཁཾ་སྭཱ་ཧཱ། གསུམ་པ་བགེགས་བསྐྲད་པ་ནི། ཧཱུྃ་ཧཱུྃ༔ བདག་ཉིད་འབར་བ་དབང་གི་སྐུ༔ དཀྱིལ་འཁོར་བར་གཅོད་ཚེ་ཡི་བདུད༔ མཆོད་སྦྱིན་ཁྱེར་ལ་རང་སར་དེངས༔ བར་དུ་གཅོད་པ་རྡུལ་དུ་རློག༔ ཨོྃ་ཧྱ་གྷྲྀ་ཝ་བཛྲ་ཝཱ་ར་ཧཱི་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ
བཞི་པ་མཚམས་གཅོད་པ་ནི། ཧཱུྃ༔ གསང་འདུས་ཚེ་ཡི་ལྷ་ཚོགས་རྣམས༔ འོད་ཟེར་གློག་སྟོང་དྲྭ་བ་འགྱེད༔ འབྱུང་ལྔ་མི་ཤིགས་རྡོ་རྗེའི་གུར༔ ལས་ཀྱི་ཚེ་བདུད་མཚམས་ཆོད་ཅིག༔ ཨོྃ་བཛྲ་པདྨ་ཙཀྲ་ཧཱུྃ་བྷྲཱུྃ༔ ལྔ་པ་མཆོད་པ་བྱིན་རློབ་ནི། ཧཱུྃ༔ ཕྱི་མཆོད་བཅུ་དྲུག་ནང་མཆོད་སྨན་རཀ་གཏོར༔
གསང་མཆོད་སྦྱོར་སྒྲོལ་བླ་མེད་བདེ་བའི་རྒྱུན༔ ཟག་མེད་ཡེ་ཤེས་ཆེན་པོའི་དགྱེས་པ་བསྐྱེད༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་མ་ཧཱ་རཀྟ་བྷ་ལིངྟ་ཨཱཿཧཱུྃ༔ ཨོཾ་མ་ཧཱ་སུ་ཁ་དྷརྨ་དྷཱ་ཏུ་ཨཱཿཧཱུྃ༔ ཞེས་ལན་གསུམ་གྱིས་རིམ་བཞིན་སྦྱང་ངོ༌། དྲུག་པ་བྱིན་དབབ་པ་ནི། ཧཱུྃ༔ མཁའ་ཀློང་ཡེ་ཤེས་ཕོ་བྲང་ནས༔ སྣང་མཐའ་སངས་རྒྱས་ཐོག་མའི་མགོན༔
ཚེ་འཛིན་མཁའ་འགྲོ་འབུམ་གྱིས་བསྐོར༔ བརྡ་གར་རྒྱན་ཆ་ཁྲོ་ལོ་ལོ༔ བྱིན་རླབས་སྤྲིན་ཆེན་ཐིབས་སེ་ཐིབ༔ གནས་འདིར་དབང་བསྐུར་བྱིན་གྱིས་རློབས༔ འདིར་འཚོགས་སྐལ་ལྡན་ཕོ་མོ་རྣམས༔ དཔའ་བོ་མཁའ་འགྲོས་བྱིན་གྱིས་རློབས༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཕཻཾ་ཕཻཾ༔ ཨ་བེ་ཤ་ཡ་ཨ་ཨཱཿ བདུན་པ་དམ་བཅའ་བ་ནི། ཧཱུྃ༔
དེང་འདིར་འཆི་མེད་ཚེ་ཡི་དལ་བཟུང་ནས༔ སྒོ་གསུམ་ཡལ་བར་མི་འདོར་སྲོག་ལྟར་སྒྲུབ༔ དམ་ཚིག་དཀྱིལ་འཁོར་གསང་བའི་གཞུང་བསྲངས་ནས༔ རྟེན་འབྲེལ་བསྐྱེད་རྫོགས་ཟབ་མོ་མིག་ལྟར་བརྩེ༔ ཨོཾ་ཛྙཱ་ན་ཙཀྲ་ཧེ་རུ་ཀ་ཨ་ཡུ་ཥེ་ས་མ་ཡ་སཏྭཾ༔ གཉིས་པ་དངོས་གཞི་ལ་བདག་མདུན་ཁྲོ་བོར་སྒྲུབ་པ་གསུམ་ལས། དང་པོ་ལའང་དྲུག ། དང་པོ་དཀྱིལ་འཁོར་བསྒོམ་པ་ནི། ཨོྃ་ཨཱཿཧཱུྃ༔ ཧཱུྃ༔
མཁའ་དབྱིངས་རླུང་མེ་ས་ཆུ་ལས༔ འབྱུང་བ་ཡོངས་གྱུར་གཞལ་ཡས་ཁང་༔ མ་བཅོས་ལྷུན་གྲུབ་ཞིང་ཁམས་ནས༔ ཆུ་ནང་ཟླ་ལྟར་དཀྱིལ་འཁོར་གསལ༔ ཧཱུྃ་ཨཱ་ཡུརྫྙཱ་ན་བྷྲཱུྃ༔ གཉིས་པ་ལྷ་བསྐྱེད་པ་ནི། ཧཱུྃ༔ དྲན་རིག་རང་སྣང་གཉིས་མེད་ཟླ་གདན་དུ༔ ཤེས་རིག་ངོ་བོ་གཡུང་དྲུང་ལྗང་གསལ་སྟེང་༔ གསལ་སྟོང་ཧྲཱིཿལས་ཚེ་བདག་ཡབ་ཡུམ་ནི༔
གུ་རུ་པདྨ་གནས་འགྱུར་དྲན་རྫོགས་སུ༔ ཚེ་ཡི་བདག་པོ་པདྨ་དབང་གི་ལྷ༔ སྐུ་མདོག་དམར་གསལ་དྲི་མེད་རཱ་གའི་མདོག༔ ལོངས་སྤྱོད་རྒྱན་ལྡན་ཞལ་གཅིག་ཕྱག་གཉིས་པ༔ མཉམ་བཞག་སྦྱོར་ཚུལ་ཚེ་ཡི་བུམ་པ་འཛིན༔ སེམས་ཀྱི་དྭངས་མ་དཀར་དམར་བཅུད་ཀྱིས་བཀང་༔ ཕྱེད་སྐྱིལ་པང་དུ་ཤེས་རབ་ཀུན་འདུས་མ༔ དམར་མོ་ཆགས་ཉམས་བཅུ་དྲུག་ལང་ཚོ་ལྡན༔ རིན་ཆེན་རྒྱན་ལྡན་ཚེ་བུམ་མདའ་དར་འཛིན༔ དགའ་བཞི་དབང་སྡུད་ཚེ་ཡི་བཅུད་འཛིན་བསྒོམ༔
ཕྱི་རོལ་སྒོ་མ་ཚེ་ཡི་ལས་མཛད་མ༔ དཀར་སེར་དམར་ལྗང་ལྷ་མོ་མགྱོགས་མ་བཞི༔ རང་མདོག་རྒྱན་ལྡན་གར་སྟབས་ཁྲོ་ཆས་ཅན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་མ༔ ཕྱག་གཡས་ཚེ་བསོད་བཅུད་བསྡུས་ཚུལ་དུ་བསྒོམ༔ ཕྱག་གཡོན་བདུད་རྩིའི་བུམ་པ་བསྣམས་ནས་ཀྱང་༔ ཚེ་ཡི་ལྷ་ཚོགས་གསལ་འཚེར་གཟི་འབར་བསྒོམ༔ འོད་འཕྲོས་ཚེ་ཡི་ལྷ་ཚོགས་སྤྱན་དྲངས་གྱུར༔ གསུམ་པ་སྤྱན་འདྲེན་པ་ནི། ཧཱུྃ༔
རྔ་ཡབ་མཁའ་སྤྱོད་མཁའ་འགྲོའི་ཞིང་༔ བདེ་ཆེན་དབང་གི་ཕོ་བྲང་ནས༔ ཚེ་བདག་པདྨ་ཡབ་ཡུམ་དང་༔ སྒོ་མ་མཁའ་འགྲོ་ཚེ་བདག་རྣམས༔ མཁའ་སྤྱོད་ཚེ་ཡི་གནས་མཆོག་ནས༔ གཤེགས་ནས་བྱིན་གྱིས་བརླབ་ཏུ་གསོལ༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་བཛྲ་ས་མཱ་ཡ་ཛཿཛཿ ཛཿཧཱུྃ་བཾ་ཧོཿ བཞི་པ་བཞུགས་གསོལ་ཕྱག་འཚལ་སྡིག་བཤགས་མཆོད་པ་འབུལ་བ་ནི། ཧཱུྃ༔
གསང་འདུས་ཚེ་ཡི་ལྷ་ཚོགས་རྣམས༔ བརྟན་བཞུགས་ཕྱག་འཚལ་སྡིག་པ་བཤགས༔ ཕྱི་ནང་གསང་གསུམ་སྤྲུལ་པའི་ཚོགས༔ སྐུ་བཞི་ལྷུན་གྲུབ་མཆོད་པ་འབུལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་པྲ་ཏཱིཙྪ་ཨཱཿཧཱུྃ༔ མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁཱ་ཧི༔ མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི༔ ལྔ་པ་བསྟོད་པ་ནི། ཧཱུྃ༔
མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བདེ་སྟོང་གར་སྒྱུར་གསང་བའི་ཡུམ༔ འཆི་མེད་བཅུད་འཛིན་ཡབ་ལ་སྟོབ༔ མདའ་དར་ཚེ་བུམ་རྒྱན་ལྷུབ་མཛེས༔ ལྷ་ལྕམ་ཚེ་ཡི་བདག་མོར་བསྟོད༔ ཧཱུྃ༔
ཕྱོགས་བཞི་རིགས་ཀྱི་ཚེ་འཛིན་མ༔ འབྱུང་ལྔའི་བཅུད་བསྡུས་ཁམས་ལྔར་སྟིམ༔ རླུང་ལྔའི་གྲོགས་མཛད་བདེ་སྐྱེད་མ༔ རིགས་བཞི་ཚེ་ཡི་ལྷ་ལ་བསྟོད༔ ཧཱུྃ༔ ཀུན་འདུས་སྒྲུབ་ཅིང་བསྙེན་པའི་ལྷ༔ གཟི་བརྗིད་འོད་ཀློང་དཔལ་དུ་འབར༔ ཚེ་བསོད་བཅུད་བསྡུས་ལུས་ལ་སྟིམས༔ སྐྱེ་འཆི་མེད་པའི་དངོས་གྲུབ་སྩོལ༔ གུ་རུ་ཚེ་ལྷ་ཡོངས་རྫོགས་ཀྱི༔
དཀྱིལ་འཁོར་ལྷ་ཡི་ཚོགས་ལ་བསྟོད༔ དྲུག་པ་འཛབ་དམིགས་ནི། ཐུགས་ཀར་པདྨ་ཟླ་གདན་སྟེང༌། ། མི་འགྱུར་གཡུང་དྲུང་ལྗང་གསལ་ཡི། ། ལྟེ་བར་ཧྲཱིཿཡིག་དམར་པོའི་ནང༌། ། ཚེ་རྟེན་ཨཱཿཡིག་དཀར་པོ་དང༌། ། སྲོག་གི་ངོ་བོ་ནྲྀ་ལྗང་མཚན། ཧྲཱིཿམཐར་སྔགས་ཕྲེང་དམར་པོ་འཕྲོས། ། འོད་འཕྲོས་འཕགས་མཆོད་འགྲོ་དོན་མཛད། ། འཁོར་འདས་སྣོད་བཅུད་དངོས་པོ་ཀུན། །
བསྡུས་ནས་རང་ལ་ཐིམ་པ་ཡིས། ། འཆི་མེད་ཚེ་ཡི་དངོས་གྲུབ་ཐོབ། རྩ་བསྙེན་ནི། ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ ཐུན་མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་བཅས་བཟླས། གཉིས་པ་མདུན་བསྐྱེད་ལ་གཉིས། དང་པོ་དཀྱིལ་འཁོར་གྱི་འཁོར་ལོ་བསྐྱེད་ཅིང་བཟླས་པ་ནི། ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔ འོག་མིན་ལྷུན་གྲུབ་བརྡལ་ཁྱབ་ཆེན་པོའི་ཀློང་༔
རིན་ཆེན་པདྨ་རྡོ་རྗེའི་ས་གཞི་ལ༔ ཡེ་ཤེས་ལྔ་ཡི་ཕོ་བྲང་གཞལ་མེད་ཁང་༔ གྲུ་བཞི་སྒོ་རྒྱན་རྟ་བབས་མཚན་ཉིད་རྫོགས༔ མི་སྒྲིབ་ཟང་ཐལ་འོད་ཀློང་འཁྱིལ་བའི་དབུས༔ རྨ་བྱ་བརྒྱད་ཀྱིས་བཏེགས་པའི་རིན་ཆེན་ཁྲིར༔ པདྨ་ཉི་ཟླའི་གདན་ལ་ཐོག་མའི་མགོན༔ བཅོམ་ལྡན་སྣང་བ་མཐའ་ཡས་ཚེ་དཔག་མེད༔ པདྨ་འབྱུང་གནས་ཡེ་ཤེས་ངོ་བོ་མཆོག༔ དམར་གསལ་མཉམ་བཞག་འཆི་མེད་ཚེ་བུམ་འཛིན༔ ལོངས་སྤྱོད་རབ་རྫོགས་བདེ་སྟོང་སྐྱིལ་ཀྲུང་གིས༔
པང་དུ་ཡེ་ཤེས་དཔག་མེད་དཀར་གསལ་འཛུམ༔ པད་ཕྲེང་ཚེ་བུམ་འཛིན་པའི་མགུལ་ནས་འཁྱུད༔ སྐྲ་གྲོལ་རིན་ཆེན་པདྨའི་རྒྱན་དྲུག་མཛེས༔ ཡབ་ཡུམ་གཉིས་མེད་ཉི་མ་འབུམ་གྱི་གཟི༔ ཐུགས་རྗེ་རོལ་པ་ཡེ་ཤེས་སྐུ་ལྔའི་མདངས༔ ཕྱོགས་བཞིར་གླང་ཆེན་རྟ་མཆོག་སེངྒེ་དང་༔ ཤང་ཤང་པདྨ་ཉི་ཟླའི་གདན་སྟེང་དུ༔ རྡོ་རྗེ་རིན་ཆེན་སངས་རྒྱས་ལས་ཀྱི་རིགས༔ ཚེ་དཔག་མེད་མགོན་ཡབ་ཡུམ་དཀར་གསལ་མཐིང་༔ ལྗང་གསལ་གཙོ་བོའི་ཆས་ལྡན་ཚེ་བུམ་ལ༔
རྡོ་རྗེ་རིན་ཆེན་འཁོར་ལོ་རྒྱ་གྲམ་མཚན༔ ཕྱི་རིམ་ཕྱོགས་མཚམས་པདྨ་འདབ་བརྒྱད་ལ༔ སྒེག་ཕྲེང་ལ་སོགས་བཀྲ་ཤིས་ལྷ་མོ་བརྒྱད༔ གཡས་པས་མདའ་དར་གཡོན་པས་ཚེ་བུམ་འཛིན༔ སྒོ་བཞིར་ཚེ་ཡི་ཁྲོ་བོ་རྟ་མཆོག་དཔལ༔ དཀར་སེར་དམར་ལྗང་ལྕགས་ཀྱུ་ཞགས་པ་དང་༔ ལྕགས་སྒྲོག་དྲིལ་བུ་ཚེ་ཡི་བུམ་པ་འཛིན༔ རིགས་ཀྱི་ཡུམ་འཁྲིལ་རང་རང་འཁོར་ཚོགས་འབུམ༔ གཞན་ཡང་ཕྱི་ནང་སྟེང་འོག་ཕྱོགས་མཚམས་ཀུན༔ ཚེ་ཡི་རིག་འཛིན་དྲང་སྲོང་སྲུང་མའི་ཚོགས༔
བསམ་གྱིས་མི་ཁྱབ་འོད་ཟེར་གློག་སྟོང་འཁྱུགས༔ མདོར་ན་ཆོས་དབྱིངས་ཞིང་ཀུན་མ་ལུས་པ༔ འཆི་མེད་ཚེ་ལྷའི་དཀྱིལ་འཁོར་ཟེར་དཔུང་འཁྲིགས༔ ཀུན་ཀྱང་ཡེ་ཤེས་སྙིང་པོ་མཚན་དཔེའི་སྐུ༔ ཐུགས་རྗེའི་འོད་སྣང་ཉི་ཟླ་ཐེར་འབུམ་བཞིན༔ འོད་དང་ཟེར་འཁྲུགས་ལྟ་བས་མི་བཟོད་ཅིང་༔ འབར་བའི་ཤུགས་ཀྱིས་ཚེ་བདུད་འབྱུང་པོ་གཞོམ༔ ཚེ་ཡི་སྔགས་སྒྲ་འབྲུག་སྟོང་ལྟ་བུར་ལྡིར༔ སྒྲུབ་ལ་འཆི་མེད་དངོས་གྲུབ་སྩོལ་བར་བསྒོམ༔ དེ་ནས་རང་གི་ཐུགས་ཀར་གནམ་ལྕགས་ཀྱི༔
རྒྱ་གྲམ་ལྟེ་བར་ཉི་ཟླའི་གྭའུ་ནང་༔ སྲོག་རྟེན་ནྲྀ་ཡིག་ལྗང་གུར་འོད་ལྔ་འཕྲོས༔ གཡས་སུ་ཚེ་སྲོག་མི་འགྱུར་ཨཱཿདཀར་པོ༔ གཡོན་དུ་བརྟན་པར་བྱེད་པའི་ཧཱུྃ་མཐིང་ཀཿ གསུམ་ཀ་བཀྲག་མདངས་གཟི་བརྗིད་འོད་ཟེར་འཕྲོ༔ འཁོར་འདས་ཀུན་གྱི་ཚེ་དཔལ་བསོད་ནམས་སྟོབས༔ མ་ལུས་སྐད་ཅིག་སྡུད་པའི་ནུས་པ་ལྡན༔ དེ་ལས་འོད་ཟེར་གཟུང་ཐག་གཉིས་མེད་འཕྲོས༔ མདུན་བསྐྱེད་ཐུགས་ཀར་ཉི་ཟླའི་གྭའུའི་ནང་༔ ཧྲཱིཿཡིག་དམར་གསལ་རབ་ཏུ་འཚེར་ལ་ཕོག༔
གདུང་བས་རྒྱུད་བསྐུལ་བདེ་སྟོང་གཟི་བརྗིད་གཡོས༔ རང་མདངས་རྩལ་འཕྲོས་རིགས་བཞི་འཁོར་ཚོགས་ཀྱི༔ སྟོབས་བསྐྱེད་རང་རང་སྐུ་ལས་འོད་ཚོགས་འཕྲོས༔ ཕྱོགས་དུས་རྒྱལ་བ་རབ་འབྱམས་ཚེ་བྱིན་དང་༔ ཉི་ཟླ་རྒྱུ་སྐར་ས་ཆུ་མེ་རླུང་བཅུད༔ འཇིག་རྟེན་ཁམས་ཀྱི་ཚེ་དཔལ་སྲོག་གི་རྟེན༔ ཨཱཿནྲྀ་ཧཱུྃ་གི་རང་བཞིན་འུབ་འུབ་ཏུ༔ རིང་པར་བསྡུས་ཤིང་ཚེ་བུམ་མེར་གྱིས་ཁེངས༔ ཆིལ་ཆིལ་ཁོལ་བས་ཐམས་ཅད་གཙོ་བུམ་རུ༔ སིབ་སིབ་བླུག་ཅིང་ཚེ་འཛབ་དི་རི་རི༔
བདུད་རྩི་ཁོལ་ཞིང་ཕྱུར་བ་བར་མེད་བབས༔ ཡབ་ཡུམ་སྦྱོར་མཚམས་བྱང་སེམས་དཀར་དམར་རྒྱུན༔ ལྷན་ཅིག་བདག་གི་སྤྱི་བོའི་ཚངས་བུག་ཞུགས༔ གསང་གནས་ཡན་ཆད་དཀར་དམར་ལྟེམ་གྱིས་གང་༔ དེ་ཡང་ཚེ་ཡི་ངོ་བོ་བཅུད་ཀྱི་བཅུད༔ དྭངས་མའི་དྭངས་མ་ཐམས་ཅད་འུབ་ཀྱིས་དྲངས༔ ནྲྀ་ཧཱུྃ་ཨཱཿལ་ཐིམ་པས་བཀྲག་མདངས་འབར༔ འོད་ཟེར་བ་སྤུའི་བུ་ག་ནས་འཕྲོས་ཏེ༔ སྣོད་བཅུད་ཁྱབ་པས་འཁོར་བཅས་ཚེ་དཔལ་གྱི༔ བཀྲག་མདངས་གཟི་བརྗིད་ཐམས་ཅད་འུབ་འུབ་བསྡུས༔
སྙིང་ཁའི་འབྲུ་གསུམ་ལ་ཐིམ་སྲོག་རྩ་གང་༔ བདག་ཉིད་བཀྲག་མདངས་འོད་འབར་རྡོ་རྗེའི་སྐུ༔ དངོས་སུ་གྱུར་ཏེ་ཉི་ཟླའི་གྭའུ་ཉིད༔ ཁ་འགྲིགས་འོག་གི་རྡོ་རྗེ་རྒྱ་གྲམ་གྱི༔ རྭ་བཞི་གྱེན་ལངས་བསྣོལ་མར་རྒྱ་མདུད་དུ༔ རྒྱས་བཏབ་རྭ་རྩེར་འོད་ཟེར་མེ་ཚྭ་འཕྲོས༔ རྩ་གནས་བ་སྤུར་རྟ་མགྲིན་གྲངས་མེད་བསྟིམ༔ བར་གཅོད་སྲུང་ཞིང་བདུད་ཚོགས་འབྱུང་པོ་བསྲེགས༔ རྒྱ་མདུད་སྟེང་དུ་ཡེ་ཤེས་ཚེ་དཔག་མེད༔ དཀར་གསལ་ཚོན་གང་འགྱུར་མེད་རྟག་བཞུགས་བསྒོམ༔
སྒྲུབ་སྔགས་ནི། ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ མ་མ་པ་ཤཾ་ཀུ་རུ་ཡེ་སྭཱ་ཧཱ༔ གཉིས་པ་ཚེ་འགུགས་པ་ནི། མདུན་བསྐྱེད་རང་ཉིད་པདྨའི་སྐུ༔ ཚེ་ལྷ་རིགས་ལྔ་འདུས་པའི་ངོ་བོ་ལ༔ གསོལ་བཏབ་མོས་གུས་གདུང་བས་ཐུགས་དམ་བསྐུལ༔ འཁོར་འདས་བཅུད་བསྡུས་སྟོབས་རྩལ་གཟི་བྱིན་བསྐྱེད༔ མདའ་དར་སྣ་ལྔ་གཡབ་ཅིང་ཚེ་འགུགས་བསྐུལ༔ གསུངས་པ་བཞིན།
མདའ་དར་གཡབ་ཅིང་སྙན་པའི་དབྱངས་དང་བཅས། ཧཱུྃ༔ སྔོན་ཚེ་ཀ་དག་ཆོས་སྐུའི་ཀློང་༔ ལྷུན་གྲུབ་བདེ་ཆེན་ཕོ་བྲང་ནས༔ བཅོམ་ལྡན་སྣང་བ་མཐའ་ཡས་དང་༔ དབྱིངས་ཕྱུག་ལྷ་མོ་ཙཎྜ་ལཱི༔ འཆི་མེད་རྡོ་རྗེའི་སྐུར་བཞེངས་ཏེ༔ ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པར་དམ་བཅས་བཞིན༔
དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ དེ་འོག་དག་སྣང་ལོངས་སྐུའི་ཞིང་༔ རཱ་ག་ར་ཏའི་དབང་ཕུག་ཏུ༔ རིག་འཛིན་མཚོ་སྐྱེས་རྡོ་རྗེ་དང་༔ མཁའ་འགྲོ་ལྷ་ལྕམ་མནྡ་རས༔ དབང་ཆེན་རྡོ་རྗེའི་ཚེ་བསྒྲུབས་ནས༔ སྐྱེ་འཆི་བགྲེས་རྒུད་བྲལ་བར་གྱུར༔ ཇི་སྲིད་འཁོར་བ་མ་སྟོངས་བར༔
རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པའི་དམ་བཅས་བཞིན༔ དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ དེ་འོག་འགྲོ་འདུལ་ཕྲིན་ལས་ཞིང་༔ བྲག་དམར་གནམ་རྫོང་གཡའ་མ་ལུང་༔ སློབ་དཔོན་པད་འབྱུང་མཚོ་རྒྱལ་གྱིས༔ དུས་ལ་བབ་པའི་ཐུགས་བསྐྱེད་ནས༔ རྟེན་འབྲེལ་རྡོ་རྗེའི་ཚེ་བསྒྲུབས་པས༔
འཆི་མེད་ལྷ་ཚོགས་དངོས་སུ་བྱོན༔ སྐལ་ལྡན་སྨིན་གྲོལ་བྱིན་གྱིས་བརླབས༔ རྡོ་རྗེ་ཚེ་སྲོག་སྒྲུབ་ལུང་བསྟན༔ ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པར་དམ་བཅས་བཞིན༔ དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་རེ་བརྟན༔
ད་ལྟ་སྒྲུབ་པའི་རིག་འཛིན་གྱིས༔ སྒྲུབ་རྟེན་དམ་རྫས་དངོས་སུ་བཤམས༔ བསྐྱེད་རྫོགས་དབྱེར་མེད་རྣལ་འབྱོར་གྱིས༔ འཆི་མེད་རྡོ་རྗེའི་སྲོག་བསྒྲུབ་སྟེ༔ འགྲོ་ཀུན་སྒྲོལ་བར་དམ་བཅའ་བཞིན༔ སྐུ་གསུམ་ཚེ་ཡི་ལྷ་ཚོགས་རྣམས༔ དམ་ཚིག་གཉན་པོའི་དུས་ལ་བབ༔ སྤྲུལ་པའི་འོད་ཟེར་ཕོ་ཉ་ཡིས༔ སྟོང་གི་འཇིག་རྟེན་རབ་འབྱམས་གང་༔ ཡེ་ཤེས་རྡོ་རྗེའི་སྟོབས་ནུས་ཀྱིས༔
འཆི་བདག་སྡེ་བརྒྱད་འབྱུང་པོ་གཟིར༔ བླ་ཚེ་ཉམས་པ་ཐམས་ཅད་ཁུག༔ སྣང་སྲིད་འབྱུང་ལྔ་ཉི་ཟླ་ཡི༔ ནུས་བཅུད་བསྡུས་ལ་ཚེ་དཔལ་བསྐྱེད༔ ཡེ་ཤེས་སྐུ་ལྔའི་རང་བཞིན་དུ༔ མི་འགྱུར་མི་ཤིགས་རྒྱས་ཐོབ་ཅིག༔ ཧཱུྃ༔ མཁའ་དབྱིངས་ཌཱཀྐི་ཚེ་འགུགས་མ༔ མཐིང་གསལ་རང་མདངས་འོད་དུ་འཚེར༔ ནམ་མཁའི་བཅུད་བསྡུས་སེམས་ལ་སྟིམས༔
གཡུང་དྲུང་ཚེ་ཡི་རྒྱ་མདུད་སྩོལ༔ ཧཱུྃ༔ ཤར་ཕྱོགས་མགྱོགས་མ་ལྕགས་ཀྱུ་མ༔ དཀར་གསལ་རང་མདངས་འོད་དུ་འཚེར༔ རོལ་མཚོ་བདུན་གྱི་བཅུད་བསྡུས་ལ༔ རྡོ་རྗེ་ཚེ་ཡི་རྒྱ་མདུད་སྩོལ༔ ཧཱུྃ༔ ལྷོ་ཕྱོགས་མགྱོགས་མ་ཞགས་པ་མ༔ སེར་གསལ་རང་མདངས་འོད་དུ་འབར༔ རི་རབ་གླིང་བཞིའི་བཅུད་བསྡུས་ལ༔
རིན་ཆེན་ཚེ་ཡི་རྒྱ་མདུད་སྩོལ༔ ཧཱུྃ༔ ནུབ་ཕྱོགས་མགྱོགས་མ་ལྕགས་སྒྲོག་མ༔ དམར་གསལ་རང་མདངས་འོད་དུ་འཚེར༔ སྣང་སྲིད་དཀར་དམར་བཅུད་བསྡུས་ལ༔ པདྨ་ཚེ་ཡི་རྒྱ་མདུད་སྩོལ༔ ཧཱུྃ༔ བྱང་ཕྱོགས་མགྱོགས་མ་དྲིལ་བུ་མ༔ ལྗང་གསལ་རང་མདངས་འོད་དུ་འཚེར༔ རྩ་རླུང་ཐིག་ལེའི་བཅུད་བསྡུས་ལ༔
ལས་ཀྱི་ཚེ་ཡི་རྒྱ་མདུད་སྩོལ༔ ཧཱུྃ༔ ཐུགས་ལས་སྤྲུལ་པའི་མགྱོགས་མ་ནི༔ རང་རང་རིགས་མཐུན་དཔག་མེད་འཕྲོས༔ མཐུ་སྟོབས་མངའ་ཐང་རྒྱས་པ་ཡི༔ འཛམ་གླིང་ཀུན་གྱི་བཅུད་བསྡུས་ལ༔ འཇའ་ལུས་ཚེ་ཡི་དངོས་གྲུབ་སྩོལ༔ ཧཱུྃ༔ དཀྱིལ་འཁོར་གཙོ་མཆོག་སྐུ་ལྔ་རིགས་འདུས་ལྷ༔ འཁོར་འདས་ལམ་གསུམ་ཚེ་དཔལ་གཟི་འབར་ལྷུན༔
པདྨ་འབྱུང་གནས་རིག་འཛིན་ཚེ་ཡི་ལྷ༔ ཡེ་ཤེས་རྡོ་རྗེ་ཚེ་ཡི་དངོས་གྲུབ་སྩོལ༔ དཀར་མོ་ཚེ་བདག་སྐུ་ཡི་དབང་བཞི་སྩོལ༔ དམར་མོ་ཚེ་བདག་གསུང་གི་དབང་བཞི་སྩོལ༔ སྔོན་མོ་ཚེ་བདག་ཐུགས་ཀྱི་དབང་བཞི་སྩོལ༔ སེར་མོ་ཚེ་བདག་ཡོན་ཏན་དབང་བཞི་སྩོལ༔ ལྗང་མོ་ཚེ་བདག་ཕྲིན་ལས་དབང་བཞི་སྩོལ༔ སྐུ་ལྔ་རྡོ་རྗེའི་སྲོག་ཏུ་རྒྱས་ཐོབ་ཅིག༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ མ་མ་པཱ་ཤཾ་ཀུ་རུ་ཡེ་སྭཱ་ཧཱ༔
ཞེས་ལན་གྲངས་ཅི་མང་བྱ་ཞིང་དམིགས་པ་བསྐྱར། མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་བཅས་བརྗོད། གསུམ་པ་ཁྲོ་བོར་བསྒྲུབས་པ་ལ་བརྒྱད། སྐབས་འདིར་འཆི་མེད་ཚེ་མཆོག་སྒྲུབ་པ་ལ་བར་ཆད་སེལ་ཕྱིར་ཚེ་རྟ་ཁ་སྤྲོད་བྱ་བ་གལ་ཆེ་བས་དེས་ན་འདིར་ཧྱ་གྷྲྀ་ཝའི་མངོན་རྟོགས་བྱ་བ་ལ། དང་པོ་སྐྱབས་སེམས་ནི། ཧཱུྃ༔ ན་མོ་བླ་མ་དབང་ཆེན་རྡོ་རྗེ་རྣལ་འབྱོར་མ༔ རྩ་བ་གསུམ་གྱི་ལྷ་ལ་སྐྱབས་སུ་མཆི༔ དེང་འདིར་དཀྱིལ་འཁོར་སྐྱོང་བའི་ལས་བྱེད་ཕྱིར༔ མངོན་སྤྱོད་དྲག་པོ་བསྒྲུབ་པར་དམ་བཅའོ༔
རྃ་རྃ་རྃ་ཡྃ་བི་ཤུདྡྷེ་ཁྃ་སརྦ་ཡེ་སྭཱ་ཧཱ༔ ཨོྃ་ཨཱཿཧཱུྃ༔ ལན་གསུམ་གྱི་དཀྱིལ་འཁོར་དང་མཆོད་རྫས་བྱིན་གྱིས་རླབས། གཉིས་པ་དངོས་གཞི་རྟེན་དང་བརྟེན་པའི་དཀྱིལ་འཁོར་བསྐྱེད་ཅིང་སྤྱན་དྲང་བ་ནི། ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ པདྨ་སཱུརྻ་ཙནྡྲ་ཏི་ར་བཾ་ཧཱུྃ་བྷྱོ༔ ཞེས་ཡོངས་སུ་གྱུར་པ་ལས་རང་བཞིན་ལྷུན་གྱིས་གྲུབ་པའི་གཞལ་ཡས་ཁང་ཕྱི་ནང་སྟོང་གསལ་འཇའ་ཟེར་འཁྲུགས་པའི་ཀློང་དུ་པདྨ་ཉི་ཟླ་བམ་རོའི་གདན་ལ༔ རང་ཉིད་དབང་ཆེན་རྟ་མགྲིན་སྐུ་མདོག་དམར་ནག་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ་རལ་པའི་ཁྲོད་ནས་རྟ་ཞལ་ལྗང་ནག་རྟ་སྐད་ཕྱོགས་བཅུར་སྒྲོགས་པ༔ ཕྱག་གཡས་དབྱུག་པ་དང་༔ གཡོན་ཚེ་བུམ་ལྕགས་སྒྲོག་འཛིན་པ༔
སྐུ་ལ་དུར་ཁྲོད་ཆས་བརྒྱད་ཀྱི་རྒྱན་གྱིས་སྤྲས་པ༔ ཡུམ་རྡོ་རྗེ་ཕག་མོ་དམར་སྐྱ་གྲི་ཐོད་འཛིན་པ་མགུལ་ནས་འཁྱུད་པ་ཡབ་ཡུམ་བསྐལ་པའི་མེ་རི་དམར་ནག་འབར་བའི་ཀློང་དུ་གསལ་བའོ༔ གཙོ་བོའི་ཕྱོགས་བཞིར་གར་མོ་ཚེའི་ཕོ་ཉ་བཞི་དཀར་སེར་དམར་ལྗང་སྟེ་ཕྱག་གཡས་རང་མདོག་གི་ཕྱག་མཚན་དང་༔ གཡོན་འཆི་མེད་ཚེ་ཡི་བུམ་པ་འཛིན་ཅིང་རང་བྱུང་ཡེ་ཤེས་འོད་ཀྱི་ཀློང་དུ་གསལ་བའོ༔ དེ་ལྟར་གསལ་བའི་ཐུགས་ཀའི་ཧཱུྃ་གི་འོད་ཟེར་གྱིས་དབང་ཆེན་ཧེ་རུ་ཀའི་ལྷ་ཚོགས་སྤྱན་དྲངས༔ ཨོྃ་བཛྲ་ས་མཱ་ཡ་ཛཿཛཿ ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ ཞེས་སྤྱན་དྲངས། གསུམ་པ་དབྱེར་མེད་དུ་བསྲེ་ཞིང་ཕྱག་བྱ་བ་ནི། ཨོྃ་བཛྲ་ཏིཥྛ་ལྷན༔
གྱིས་རྟེན་ལ་བརྟེན་པར་བྱ། ཨོྃ་ན་མོ་ཨ་ཏི་པུ་ཧོཿ པྲ་ཏཱིཙྪ་ཧོཿ ས་ཕྱག་དང་བརྡ་ལན་བྱས་པར་མོས། བཞི་པ་མཆོད་པ་འབུལ་བ་ནི། ཧཱུྃཿ མེ་ཏོག་དམར་པོ་དབང་གི་རྫས༔ དྲི་ཞིམ་ཀུན་ཁྱབ་དྭངས་མའི་སྤྲིན༔ སྣང་གསལ་འོད་ཀྱིས་མ་རིག་གཞོམ༔ མདངས་ལྡན་བདུད་རྩི་དྲི་ཡི་ཆབ༔
ལོངས་སྤྱོད་བསོད་ནམས་ཞལ་ཟས་བཅུད༔ སྨན་རཀ་གཏོར་མ་དགྱེས་པའི་རྫས༔ ཚོགས་མཆོད་སྤྱན་གཟིགས་རོལ་མོའི་དབྱངས༔ བློ་ཡི་བླངས་ནས་སྤྲུལ་པའི་ཚོགས༔ དབང་ཆེན་དཀྱིལ་འཁོར་ལྷ་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཡེ་པཉྩ་ཨ་མྲྀ་ཏ་རཀྟ་བྷ་ལིངྟ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔ ལྔ་པ་བསྟོད་པ་ནི། ཧཱུྃ༔ སྣང་སྲིད་ཀུན་ཀྱང་དབང་དྲག་དཀྱིལ་འཁོར་ཞིང་༔
སྣོད་བཅུད་གཟུགས་རྣམས་རྟ་མཆོག་རོལ་པའི་སྐུ༔ སྒྲ་གྲགས་སྐྱེ་མེད་ཧྱ་གྷྲྀ་ཝའི་གདངས༔ མ་འདྲེས་ཐུགས་ཉིད་གནས་ལུགས་སྣང་མཐའ་ཡས༔ རོལ་པའི་རྩལ་ཆེན་ཁྲག་འཐུང་དགྱེས་པའི་གར༔ དབང་ཆེན་ཚེ་བདག་ལྷ་ལ་ཕྱག་འཚལ་བསྟོད༔ དྲུག་པ་བསྙེན་དམིགས་ནི། རང་གི་ཐུགས་ཀར་པད་ཉི་གདན་ལ་ཐུགས་སྲོག་ཧྲཱིཿདམར་ནག་གི་མཐར། སྔགས་ཕྲེང་རང་སྒྲ་དང་བཅས་གཡས་སུ་འཁོར་བའི་འོད་ཟེར་མེ་ཚྭ་ལྟ་བུ་འཕྲོས། ཚེ་གེགས་ལོག་འདྲེན་ཐམས་ཅད་ཐལ་བ་བུན་བུན་དུ་བསྲེགས། འཆི་མེད་ཚེ་ཡི་རིག་འཛིན་ཐོབ་པར ་མོས་ལ།
ཚེ་སྒྲུབ་སྔགས་ནི། ཨོྃ་བཛྲ་ཨཱ་ཡུར་གརྦྷ་ཧྱ་གྷྲྀ་ཝ་ཧྲྀ་ད་ཡ་སྭཱ་ཧཱ༔ ཅི་ནུས་དང༌། བདུན་པ་ཚེ་དབང་འགུགས་པ་ནི། མདའ་དར་གཡབ་ལ། ཨོྃ༔ སྐྱེ་མེད་ཆོས་སྐུའི་ཕོ་བྲང་ནས༔ ཨཱཿ འགགས་མེད་ལོངས་སྐུ་སྣང་མཐའ་ཡས༔ ཧཱུྃ༔
སྤྲུལ་སྐུ་ཁྲོ་རྒྱལ་དབང་ཆེན་སྐུ༔ ཏྲཱྃ༔ ཡོན་ཏན་ཚེ་ཡི་ཕོ་ཉ་འགྱེད༔ ཧྲཱིཿ དེང་འདིར་ཕྱོགས་བཅུའི་ཐུགས་རྗེ་བསྡུས༔ ཧ༔ བདག་ལ་དབང་བསྐུར་བྱིན་གྱིས་རློབས༔ རི༔ འཆི་མེད་དབང་ཆེན་དོན་རྟོགས་ནས༔ ནི༔
སྙིང་པོ་ཀ་དག་འོད་ཀྱི་སྐུ༔ ས༔ རང་བཞིན་རྡོ་རྗེའི་སྲོག་འཁོར་ཚུགས༔ སྲོག་སྒྲུབ་སྔགས་ནི༔ ཨོྃ་བཛྲ་ཛྙཱ་ན་ཧྲྀ་ད་ཡ་ཧྱ་གྷྲྀ་ཝ་ཨཱ་ཡུར་སིདྡྷི་ཧཱུྃ༔ བཟླས་པ་ཅི་འགྲུབ་བྱ། སྐབས་འགར་བླ་འགུགས་སྤྲོ་བར་མོས་ན་ཕུད་རྒོད་དང་གསེར་སྐྱེམས་བཤམས་ལ། མདའ་དར་གཡབ་ཅིང་བསྐུལ་བ་ནི། ཧཱུྃ་བྷྱོཿ མི་མངོན་ནམ་མཁའི་ཀློང་ཡངས་ནས༔
མ་ཡུམ་ཆེན་ཐུགས་ལས་སྤྲུལ་པའི་སྲས༔ ཚེ་བདག་རྡོ་རྗེ་རྣམ་འབྱོར་མ༔ ཚེ་འཛིན་དཔའ་བོ་དཔའ་མོས་བསྐོར༔ ཡང་སྤྲུལ་རིགས་བཞི་ཕོ་ཉར་འགྱེད༔ དབུ་སྐྲ་ཐོར་ཙུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔ རུས་པའི་རྒྱན་ཆ་ཁྲོ་ལོ་ལོ༔ གཡེར་ཁ་དྲིལ་བུ་སི་ལི་ལི༔ མྱུར་མགྱོགས་གར་སྟབས་ཁྱུགས་སེ་ཁྱུག༔ བྱིན་རླབས་འབྲུག་སྒྲ་འུ་རུ་རུ༔
ཐུགས་རྗེའི་གློག་དམར་ཚུབས་སེ་ཚུབ༔ ནུས་རྩལ་གཟི་བརྗིད་སྤུངས་སེ་སྤུང་༔ བླ་འགུགས་མཁའ་འགྲོ་བྱེ་བ་འབུམ༔ ཐུགས་དམ་བཞེངས་བསྐུལ་དུས་ལ་བབ༔ ཕུད་རྒོད་གསེར་སྐྱེམས་འདི་བཞེས་ལ༔ དེང་འདིར་རྒྱུ་སྦྱོར་སྦྱིན་བདག་གི༔ བླ་ཚེ་བདུད་ཀྱིས་འཕྲོག་པ་རྣམས༔ ད་ལྟ་ཉིད་དུ་ཁུག་ལ་ཤོག༔ ལྷ་སྲིན་འབྱུང་པོའི་རིགས་རྣམས་ཀྱིས༔ བླ་འདི་སྦའམ་བརྐུས་པ་རྣམས༔
ཕྱོགས་བཅུར་ཁྱབ་པའི་ཕོ་ཉ་ཡིས༔ གབ་ཁུང་ཕུད་དེ་ཁུག་ལ་ཤོག༔ རྒྱལ་བསེན་སྨན་མོ་འདྲེ་རྒོད་ཀྱིས༔ བར་དུ་གཅོད་ཅིང་གནོད་སྲིད་ན༔ རྩལ་ཆེན་དྲག་པོས་ཆད་པ་ཕོབ༔ ལས་ཀྱི་མཁའ་འགྲོ་བྱེ་བ་འབུམ༔ མི་བླ་བདུད་ལ་མ་བསྐུར་འཚལ༔ བླ་རྟེན་སྲོག་མཁར་འདི་ལ་ཁུག༔ དོན་མེད་བླ་འཁྱམས་མ་འདེད་པར༔ དམོད་པའི་བླ་འདི་ཁུག་ལ་ཤོག༔
མིང་དང་གཟུགས་ཕུང་འདི་ལ་ཁུག༔ གནས་དང་མལ་ས་འདི་ལ་ཁུག༔ སྲོག་དང་རྟེན་ཕུར་འདི་ལ་ཁུག༔ ཚེ་ཡི་དར་ཐག་རྒྱུད་ནས་ཁུག༔ སྲོག་གི་མདའ་མོའི་རྒྱུད་ནས་ཁུག༔ བླ་ཡི་རྡོ་རྗེའི་རྒྱུད་ནས་ཁུག༔ མིང་གི་མཚན་བྱང་རྒྱུད་ནས་ཁུག༔ མ་སྲིང་མཁའ་འགྲོ་མཐུ་མ་ཆུང་༔ རྦད་པའི་ཕོ་ཉ་རྩལ་མ་ཞན༔ མངགས་པའི་ར་མདའ་བང་མ་བུལ༔
འཁྱམས་པའི་བླ་འདི་ཁུག་ལ་ཤོག༔ སྟེང་འོག་ཕྱོགས་བཅུའི་བདུད་གཞོམ་པའི༔ མེ་དཔུང་ཚྭ་ཚྭས་ཁོངས་ལ་ཤོག༔ དུས་ལ་བབ་བོ་ས་མ་ཡ༔ ། བཅོལ་བའི་ཕྲིན་ལས་འགྲུབ་པར་མཛོད། ཨོཾ་བཛྲ་མུཾ་ཝཱ་ར་ཧཱི་ཌཱཀྐི་ནཱི་ཧ་རི་ནི་ས་ཛཿ ཨཱ་ཡུརྫྙཱ་ན་ཎི་བཛྲ་ཨཾ་ཀུ་ཤ་ཡ་ཛ་ཛཿ ཛཿཧཱུྃ་བཾ་ཧོཿ ཞེས་མདའ་དར་གཡབ་ཅིང་མཁའ་འགྲོ་མ་བྱེ་བ་འབུམ་གྱིས་ཕྱོགས་བཅུར་ཁྱབ་སྟེ༔ བླ་ཚེ་ཡལ་བ་ཐམས་ཅད་བསྡུས་ཤིང་༔
ཆཻག་ལ་བསྟིམ་པར་བསམ༔ མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་སྤྱི་ལྟར་སྦྱར་བས་འཐུས། བརྒྱད་པ་ཆོས་སྐྱོང་གི་གསོལ་མཆོད་ལ། ཁྱད་པར་གནོད་སྦྱིན་མདུང་དམར་ཅན་གྱི་གསོལ་མཆོད་ནི། རང་ཉིད་དཔའ་བོ་རྟ་མགྲིན་གྱི་ང་རྒྱལ་དང་བཅས། ཧོཿ རང་ཉིད་དབང་ཆེན་འབར་བའི་ཐུགས་ཀ་ནས་འོད་ཟེར་ལྕགས་ཀྱུ་ལྟར་འཕྲོས་པས་བྱང་ཕྱོགས་མཆོང་ལྡིང་སྨུག་པོའི་ཕོ་བྲང་ནས༔ གནོད་སྦྱིན་འབར་བ་འཁོར་དང་བཅས་པ་སྤྱན་དྲངས༔ ཨོྃ་བཛྲ་ཤ་ཡཀྵ་ཙ་ཛཿཛཿ སྤྱན་འདྲེན་པ་ནི༔
ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ཉི་མ་བྱང་ཕྱོགས་ཕ་ཀི་ན༔ ཚངས་པ་འཕྲུལ་གྱི་ཕོ་བྲང་ནས༔ དབང་ཆེན་འབར་བའི་བཀའ་ཉན་པ༔ གནོད་སྦྱིན་ཤན་པ་མདུང་དམར་ཅན༔ མ་ཐོགས་གནས་འདིར་ད་ཚུར་བྱོན༔ སློབ་དཔོན་པདྨའི་བཀའ་བཞིན་དུ༔ རིག་འཛིན་བདག་གི་ཕྲིན་ལས་སྒྲུབས༔ སྤྱན་གཟིགས་ཕྱི་ཡི་མཆོད་པ་འབུལ༔
སྨན་རཀ་ནང་གི་མཆོད་པ་འབུལ༔ སྦྱོར་སྒྲོལ་གསང་བའི་མཆོད་པ་འབུལ༔ བ་ལིང་ཤ་ཁྲག་མཆོད་པ་འབུལ༔ མཐུན་རྫས་མཆོད་པ་འདི་བཞེས་ལ༔ སྒྲུབ་པའི་རིག་འཛིན་རྣལ་འབྱོར་གྱི༔ བཀའ་དང་བསྟན་པ་སྲུང་དུ་གསོལ༔ ཨོྃ་སརྦ་དྷརྨ་པཱ་ལ་ཡ་གྷྲི་བ་ཤུ་ལ་དྷེ་བ་ཡཀྵ་བྷ་ལིངྟ་ཁ་ཁ་ཁཱ་ཧི༔ དེ་ནས་གཏོར་མ་འབུལ་བ་ནི༔ ཧཱུྃ་ཛཿ མི་མངོན་ལྷུན་གྲུབ་ཚངས་པ་འཕྲུལ་གྱི་དབྱིངས༔
རིན་ཆེན་དུ་མ་ལས་གྲུབ་ཕོ་བྲང་དབུས༔ དབང་ཆེན་བསྟན་པའི་བྱ་ར་མཛད་པའི་ཕྱིར༔ གནོད་སྦྱིན་ཚུལ་འཆང་བཙན་རྒོད་མཐུ་བོ་ཆེ༔ བསྭེ་ཁྲབ་བསྭེ་རྨོག་གསོལ་ནས་རྟ་དམར་ཞོན༔ ཕྱག་གཡས་བཙན་མདུང་གཡོན་པས་ནོར་བུ་འཛིན༔ ཞགས་དམར་དང་ནི་སྟག་རལ་གཟིག་ཤུབས་བརྒྱན༔ འཁོར་དུ་གནོད་སྦྱིན་བུ་མོ་ནོར་འཛིན་བཞི༔ དཀར་སེར་དམར་ལྗང་དར་འཕེན་ནེའུ་ལེ་འཛིན༔ རིན་ཆེན་རྒྱན་ལྡན་འགྲོ་བའི་བསོད་ནམས་བསྡུས༔ ལོངས་སྤྱོད་འགུགས་ཕྱིར་གར་ཐབས་མཁའ་ལ་བསྒྱུར༔
སྤྲིན་ལྟར་གཏིབས་ཤིང་མ་ངེས་ཆ་ལུགས་འགྱེད༔ རེས་འགའ་ལྷ་ཡི་དགེ་བསྙེན་ཚངས་པའི་གཟུགས༔ རེས་འགའ་གནོད་སྦྱིན་ཆེན་པོ་དཀོར་བདག་གཟུགས༔ རེས་འགའ་དགྲ་ལ་རྦད་ཚེ་ཤན་པའི་གཟུགས༔ ཁྱོད་ནི་དབང་ཆེན་པདྨའི་བཀའ་ཉན་མཆོག༔ ཚངས་པ་དུང་ཐོད་གནོད་སྦྱིན་མེ་འོད་གདོང་༔ ཆོས་སྐྱོང་ཆེན་པོ་འཁོར་དང་བཅས་པ་ཡིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དེང་འདིར་སྒྲུབ་པའི་བར་ཆད་བསལ་བ་དང་༔ ཕྲིན་ལས་རྣམ་བཞིའི་འགྲོ་བ་ཐབས་ཀྱིས་སྒྲོལ༔
རྣལ་འབྱོར་བདག་གི་ཚེ་བསོད་ལོངས་སྤྱོད་སྤེལ༔ དཀྱིལ་འཁོར་སྒྲུབ་ལ་མི་དབང་བར་ཆོད་རིགས༔ ལོག་པར་ལྟ་བའི་དགྲ་དང་བགེགས་རྣམས་ཀུན༔ བཙན་རྒོད་ཤན་པ་ཁྱོད་ཀྱིས་སྒྲོལ་བར་མཛོད༔ ཅེས་སྔགས་ནི༔ ཨོྃ་ཤུ་ལ་དེ་ཝ་ཙ་ཏྲི་ཡཀྵ་སྭཱ་ཧཱ༔ ཨོྃ་བཛྲ་པྲ་མོ་ཏི་རི་ཡཀྴ་ཀུ་མཱ་རཱ་ཛ་སྭཱ་ཧཱ༔ མཆོད་སྔགས་ནི༔ སརྦ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་པས་གཏོར་མ་འབུལ་ཞིང་ཕྲིན་ལས་བཅོལ་བ་སོགས་རྒྱུན་ལྡན་ལྟར་བྱ།
སྐབས་འདིར་རང་ལུགས་བཀའ་གཏེར་སྲུང་མའི་གསོལ་ཁ་སྤྱི་འགྲོས་རྒྱས་བསྡུས་གང་རིགས་འདོན། གསུམ་པ་རྗེས་ཀྱི་བྱ་བ་ལ་གཉིས། ཚོགས་མཆོད་དང་རྗེས་ཆོག་གོ ། དེ་ལ་ཚོགས་མཆོད་བྱ་བའི་རིམ་པ་ནི། ཚོགས་ཀྱི་ཡོ་བྱད་ཕུན་སུམ་ཚོགས་པར་བཤམ། སྤྲོ་ན་ན་རག་བཤགས་པའམ་བསྡུ་ན་བརྗོད་མེད་དོན་བཤགས་མཐར་སྨན་རཀ་གཏོར་མའི་བསྐང་བ་རྣམས་སོང་ནས་གཏོར་བསྔོས་ཚིག་ལྷུག་མཐར། དང་པོ་ལའང་བཅུ་བཞི་ལས། ཐོག་མར་ཚོགས་བྱིན་རློབ་ནི། ཆུ་ཆང་གིས་བྲན་ལ། ཨོྃ་སྭ་བྷཱ་ཝ ས་སྦྱངས༔
སྟོང་པའི་ངང་ལས་ཚོགས་གཞོང་བྷནྡྷ་ལྕང་ལོ་ཡངས་ཤིང་རྒྱ་ཆེ་བའི་ནང་དུ་ཚོགས་མཆོད་ངོ་བོ་རྃ་ཡྃ་ཁྃ་དང་ཨོྃ་ཨཱཿཧཱུྃ་གིས་སྦྱངས་པས་བདུད་རྩིའི་རྒྱ་མཚོ་ཆེན་པོར་གྱུར༔ རྃ་ཡྃ་ཁྃ༔ ཨོྃ་ཨཱཿཧཱུྃ༔ ལན་གསུམ་གྱིས་སྦྱང༌། ཧཱུྃ༔ བདག་ཉིད་དབང་གི་རྣལ་འབྱོར་གྱི༔ ཐུགས་ལས་བྱིན་རླབས་ཡི་གེ་འཕྲོས༔ སྣང་བའི་བག་ཆགས་སྦྱངས་པར་གྱུར༔ ཚོགས་རྫས་ཟག་མེད་པཱུ་ཛ་ཧོཿ གཉིས་པ་ཚོགས་སྤྱན་འདྲེན་པ་ནི།
ཧཱུྃ༔ སྣང་མཐའ་རིག་འཛིན་ཚེ་དཔག་མེད༔ རྒྱལ་སྲས་དྲང་སྲོང་བརྒྱུད་པར་བཅས༔ ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་ཐོར་ཚུགས་ལྡེམས་སེ་ལྡེམ༔ ཅོད་པན་དར་དཔྱངས་པུ་རུ་རུ༔ རྔ་སྒྲ་དུང་གླིང་འུ་རུ་རུ༔ གཡེར་ཁ་དྲིལ་བུ་སི་ལི་ལི༔ ཌཱ་རུ་ཅང་ཏེའུ་ཁྲ་ལ་ལ༔ དཔའ་བོའི་གར་བྱེད་ཤིགས་སེ་ཤིག༔
དཔའ་མོའི་གླུ་ལེན་ཀྱུ་རུ་རུ༔ ཆོས་སྐྱོང་ལས་བྱེད་ཁྱུགས་སེ་ཁྱུག༔ དུར་ཁྲོད་ཚོགས་ཁང་མདངས་དང་ལྡན༔ རྣལ་འབྱོར་ཕོ་མོ་དམ་ཚིག་གཙང་༔ འདིར་ཚོགས་སྨོན་ལམ་སྐལ་པར་ལྡན༔ མཆོད་རྫས་ཚོགས་མཆོད་བཅུད་མཆོད་རྒྱས༔ བླ་མ་རིག་འཛིན་རྒྱ་མཚོ་རྣམས༔ དཀྱིལ་འཁོར་རྫས་ལ་བྱིན་ཆེན་ཕོབ༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་མ་ཧཱ་གུ་རུ་ཌཱཀྐི་ཧ་རི་ནི་ས་ཨ་བེ་ཤ་ཡ་ཨ་ཨཱཿ
གསུམ་པ་ཚོགས་མཆོད་པ་ནི། ཧཱུྃ༔ བླ་མ་རྒྱ་མཚོ་ཚོགས་ལ་རོལ༔ ཡི་དམ་རྒྱ་མཚོ་ཚོགས་ལ་རོལ༔ མཁའ་འགྲོ་རྒྱ་མཚོ་ཚོགས་ལ་རོལ༔ དམ་ཅན་ཆོས་སྐྱོང་ཚོགས་ལ་རོལ༔ ཡུལ་ལྷ་གཞི་བདག་ཚོགས་ལ་རོལ༔ རིགས་དྲུག་པ་མ་ཚོགས་ལ་རོལ༔ ཨ་ལ་ལ་སྟེ་བཞེས་སུ་གསོལ༔ བཞི་པ་ཚོགས་ཕུད་འབུུལ་བ་ནི།
ཧཱུྃ༔ བླ་མ་ཡི་དམ་མཁའ་འགྲོ་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་སྐལ་ལྡན་བདག་ཅག་ལ༔ ཕྱི་ནང་མཆོག་ཐུན་དངོས་གྲུབ་སྩོལ༔ གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ ལྔ་པ་བསྐང་བ་ནི། ཧཱུྃ༔ དུར་ཁྲོད་གསང་བའི་དཀྱིལ་འཁོར་དུ༔ ཕྱི་ནང་སྤྱན་གཟིགས་མཆོད་པ་བཤམས༔
ལྷ་ཚོགས་མཉེས་པའི་བསྐང་རྫས་འདི༔ འཆི་མེད་ལྷ་ཡི་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཚེ་བདག་དབང་གི་དཀྱིལ་འཁོར་གྱི༔ ལྷ་ཚོགས་རྣམས་ཀྱི་ཐུགས་དམ་བསྐང་༔ ཞལ་ཟས་ཚོགས་ཀྱིས་ཐུགས་དམ་བསྐང་༔ བདུད་རྩི་སྨན་གྱིས་ཐུགས་དམ་བསྐང་༔ རཀྟ་དམར་གྱིས་ཐུགས་དམ་བསྐང་༔ སྒྲ་དབྱངས་རོལ་མོས་ཐུགས་དམ་བསྐང་༔
གསང་བའི་མཆོད་པས་ཐུགས་དམ་བསྐང་༔ སྤྱན་གཟིགས་དུ་མས་ཐུགས་དམ་བསྐང་༔ སྣ་ཚོགས་མཆོད་པས་ཐུགས་དམ་བསྐང་༔ ཧཱུྃ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔
དྲུག་པ་བཤགས་པ་ནི། ཧཱུྃ༔ ཆོས་དབྱིངས་ཀློང་ཡངས་རིན་པོ་ཆེ༔ དུག་ལྔ་ཡེ་ཤེས་ངོ་བོ་ཉིད༔ དགག་སྒྲུབ་སྤང་བླང་རེ་དོགས་བྲལ༔ བདག་གཞན་ཀུན་སློང་མཐོལ་ལོ་བཤགས༔ ཕྱིན་ཆད་ཡེ་གྲོལ་ལ་གནས་ཤོག༔ ཨོྃ་བཛྲ་ས་ཏྭ་ས་མ་ཡ་ སོགས་ཡི་གེ་བརྒྱ་པས་ལྷག་ཆད་བཀང༌། བདུན་པ་བསྒྲལ་བ་ནི། ཚོགས་ཐ་མ་ལ་རཀྟས་བྲན་ཞིང་དམིགས་བྱ་དགུག་པ་ནི།
ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ གཟུགས་ལིང་དགྲ་བོའི་རྟེན་མཁར་ལ༔ ཆོས་སྐྱོང་ཕོ་ཉའི་བདེན་པའི་མཐུས༔ གནོད་བྱེད་དགྲ་སྲི་མྱུར་དུ་ཁུག༔ བཛྲ་ཨཾ་ཀུ་ཤ་ཡ་ཛཿ དེ་ནས་ཕུར་བུ་ཐོགས་ལ་བསྒྲལ་བ་ནི། ཧཱུྃ༔ དབང་ཆེན་ཁྲག་འཐུང་ཐུགས་ཀྱི་སྲས༔ རྡོ་རྗེ་གཞོན་ནུ་ཕུར་པའི་སྐུ༔
གནམ་ལྕགས་རྔམ་པའི་དབལ་ལྡན་འདི༔ བྱད་མའི་སྙིང་དུ་ཀཱི་ལ་ཡ༔ ནྲྀ་ཏྲི་མྱོག་ཐུམ་དགྲ་བོ་རྦད༔ བདུད་རྩིའི་བྲན་ལ་ཞལ་དུ་བསྟབ་པ་ནི། ཧཱུྃ༔ དབང་ཆེན་ལྷ་ཚོགས་ཞལ་ཕྱེས་ཤིག༔ བྱད་མ་བསྒྲལ་བའི་ཤ་ཁྲག་འབུལ༔ རྔམ་ཡངས་ཆོས་ཉིད་ལྟོ་བར་བསྐྱིལ༔ ལྡོག་མེད་ཡེ་ཤེས་དབྱིངས་སུ་ཧོཿ བརྒྱད་པ་ཚོགས་ལ་རོལ་བ་ནི།
ཧོཿ རྡོ་རྗེ་རྒྱལ་པོ་དགོངས་སུ་གསོལ༔ དངོས་གྲུབ་འབྱུང་བའི་རྫས་ཆེན་མཆོག༔ རྨད་བྱུང་ཡོན་ཏན་ཀུན་ཚང་འདི༔ འདིར་འདུས་ཡ་མཚན་གནང་བར་སྩོལ༔ ལན་གདབ་པ་ལ། ཧོཿ གཟིགས་ཤིག་གསང་གསུམ་བླ་མེད་ཆོས༔ རོ་གཅིག་ཏིང་འཛིན་ཟས་མཆོག་འདི༔ བཟང་ངན་བླང་དོར་བྲལ་བ་ཡི༔
རྟོག་མེད་ཡེ་ཤེས་ཨ་ལ་ལ་ཧོཿ དགུ་པ་ལྷག་ཞུས་སྔོན་དུ་སོང་ནས་ལྷག་མ་ཁ་ཕྲུས་བྲན་ལ་འབུལ་བ་ནི། ཧཱུྃ༔ དཔལ་གྱི་བཀའ་ཉན་དྲེགས་པའི་ཚོགས༔ ཕུད་ལ་མི་དབང་ལྷག་སྡུད་མ༔ བཀའ་ཡི་ཕ་འབབ་འདི་བཞེས་ལ༔ བསྟན་དགྲ་འབྱུང་པོ་ཞལ་དུ་ཐོབ༔ ཨུཙྪིཥྚ་བྷ་ལིངྟ་ཁ་ཁ་ཁཱ་ཧི༔ བཅུ་པ་བསྐུལ་བྱ་བ་ནི། ཧཱུྃ༔
རྩ་གསུམ་དཀྱིལ་འཁོར་ལྷ་ཚོགས་རྣམས༔ ཆོས་དབྱིངས་ངང་ལས་དྲག་པོར་བཞེངས༔ སྔོན་གྱི་ཐུགས་དམ་རྒྱུད་བསྐུལ་ནས༔ ཐུགས་དམ་མ་གཡེལ་ཕྲིན་ལས་མཛོད༔ གསོལ་ཁའི་གཏོར་འབུལ་ཕྲིན་བཅོལ་བཅས་མཐར་དབྱུང༌། བཅུ་གཅིག་པ་ཆད་མདོ་བྱ་བ་ནི། ཧཱུྃ༔ སྔོན་ཚེ་འོག་མིན་གནས་མཆོག་ཏུ༔ སྣང་མཐའ་ཌཱཀྐི་གོས་དཀར་གཉིས༔ དབྱིངས་ཀྱི་དཀྱིལ་འཁོར་ཞལ་ཕྱེས་ཚེ༔
དབང་ཕྱུག་གིང་སྨན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་མཱ་ར་ཏི་ཀ་རུ༔ པད་འབྱུང་མནྡ་ར་བ་གཉིས༔ འཆི་མེད་རྡོ་རྗེའི་དཀྱིལ་འཁོར་ཕྱེས༔ འབར་མ་ཕོ་ཉས་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་ཟངས་མདོག་དཔལ་རི་རུ༔ གདོང་དམར་སྲིན་པོ་འདུལ་མཛད་ཅིང་༔ ཁ་བྱང་བཀའ་རྒྱ་གཏད་པའི་ཚེ༔
ཆོས་སྐྱོང་གིང་བཞིས་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ ལྔ་བརྒྱ་དུས་ཀྱི་ཐ་མ་ལ༔ ཨོ་རྒྱན་གཏེར་བདག་གླིང་པ་ཡིས༔ ཤ་ཟ་ཌཱཀྐིའི་ཕོ་བྲང་ནས༔ རྩ་གསུམ་ཚེ་སྒྲུབ་ཞལ་ཕྱེས་ཚེ༔ བསྟན་སྲུང་དམ་ཅན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ བཅོལ་བའི་ཕྲིན་ལས་འགྲུབ་པར་མཛོད༔ བཅུ་གཉིས་པ་བརྟན་མ་སྐྱོང་བ་ནི།
ཧཱུྃ༔ བོད་ཁམས་སྐྱོང་བའི་བརྟན་མ་སྨན༔ བསྟན་སྐྱོང་ཡ་མ་བཅུ་གཉིས་རྣམས༔ གཏོར་མ་བཞེས་ལ་བསྟན་པ་སྲུངས༔ སྔོན་གྱི་ཐ་ཚིག་དྲན་པར་གྱིས༔ མ་མ་ཧྲིཾ་ཧྲིཾ་ཛ་ཛ་ཕཻཾ་ཕཻཾ་ལ་ལ་ལེ་ལེ་ཁ་ཁ་ཁཱ་ཧི༔ བཅུ་གསུམ་གཏོར་གཞོང་འོག་ཏུ་དགྲ་སྲི་ལན་གསུམ་བཀུག་སྟེ། རྟ་བྲོ་ནི། ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔
དམ་སྲི་བསྒྲལ་ནས་རྟ་བྲོ་བརྡུང་༔ ཆེམ་ཆེམ་དགྲ་བོའི་མགོ་ལ་རྡུང་༔ མནན་མནན་ནམ་ཡང་མ་ལྡང་ཞིག༔ ཨོྃ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན༔ གཏོར་གཞོང་ཁ་ཡར་བསྟན་ཏེ་འབྲུ་འཐོར་རོ། ཨོྃ༔ འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔ ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད༔ ཧཱུྃ༔ བདེ་བར་གྱུར་ཅིག་མཐའ་ཡས་སེམས་ཅན་རྣམས༔
ཧྲཱིཿ འགྲུབ་པར་གྱུར་ཅིག་བཀྲ་ཤིས་བདེ་ལེགས་ཤིང་༔ ཏྲཱྃ༔ བརྟན་པར་གྱུར་ཅིག་སྨོན་ལམ་མཐར་ཕྱིན་ཤོག༔ བཅུ་བཞི་པ་དངོས་གྲུབ་ལེན་པ་ནི། ཧཱུྃ༔ ཚེ་ལ་དབང་བ་རིག་འཛིན་རྒྱ་མཚོའི་ཚོགས༔ ཚེ་ཆོས་ཟས་ནོར་སྲིད་ཀྱི་དངོས་གྲུབ་སྩོལ༔ ཚེ་ཡི་དབང་བཞི་སྨིན་གྲོལ་མཆོག་ཐོབ་ནས༔ ཚེ་བསོད་མངའ་ཐང་འབྱོར་རྒྱས་ཐོབ་གྱུར་ཅིག༔
རྩ་སྔགས་ཤམ་བུར། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ ཚེ་རྫས་རྣམས་སྤྱི་བོར་བླངས་ཤིང་དངོས་གྲུབ་ཞུ་བ་ལ། ཨེ་མཿ རྗེ་བཙུན་འགྲོ་མགོན་ཐུགས་རྗེ་ཅན༔ པད་འབྱུང་སྐུ་ལྔ་ཡབ་ཡུམ་ཚེ་དཔག་མེད༔ གཉིས་མེད་གསང་བའི་ཡུམ་མཆོག་དབྱིངས་ཕྱུག་མ༔ ཚེ་ལྷ་རིག་འཛིན་རྒྱལ་བ་འདུས་པའི་ཚོགས༔ བཀྲ་ཤིས་བུམ་པ་ལྷ་ཡི་གཞལ་ཡས་ཁང་༔ འཆི་མེད་ཚེ་བཅུད་བདུད་རྩིས་རབ་ཏུ་བཀང་༔
བཀྲག་མདངས་འོད་འབར་སྒྲུབ་ཚད་མཐའ་རུ་ཕྱིན༔ དངོས་གྲུབ་འབྱུང་བའི་དུས་ལ་ད་བབ་ན༔ མགོན་པོ་ཁྱོད་ཀྱི་ཚེ་ཞག་དུས་འདིར་ལགས༔ ཐུགས་ལ་ལེ་ལོ་བཏང་སྙོམས་མ་མཛད་པར༔ རྡོ་རྗེའི་ནམ་ལངས་ཉི་ཟླ་ནམ་མཁར་ཤར༔ རྒྱལ་བ་རྣམས་ཀྱི་ཐུགས་རྗེའི་འོད་ཟེར་གྱིས༔ རིག་འཛིན་སྒྲུབ་ལ་ཚེ་ཡི་དབང་མཆོག་བསྐུར༔ སྐྱེ་འཆི་མེད་པ་ཚེ་ཡི་དབང་ཐོབ་ཤོག༔ ཅེས་རྩ་སྔགས་ཤམ་བུ་ནི༔ ཨོྃ་གུ་རུ་ཌཱཀྐི་ཧ་རི་ནི་ས་ཨ་ཡུརྫྙཱ་ན་ཧྲཱིཿམ་མ་པཱ་ཤཾ་ཀུ་རུ་ཡེ་སྭཱ་ཧཱ༔
ཨོྃ་བཛྲ་རཏྣ་བུདྡྷ་པདྨ་ཀརྨ་ཨ་བྷི་ཥིཉྩ་ཧྲཱིཿ ཧཱུྃ་སྭཱ་ཨོྃ་ཧཱ་ཨ་བྷི་ཥིཉྩ་སཏྭཾ༔ ཞེས་དབང་བླང་ཞིང་ཚེ་ཆུ་འཐུང་༔ སྒྲུབ་རྫས་རིལ་བུ་ལྔ་མྱོང་ཞིང་༔ ཚེ་ཆང་ནང་གི་རིལ་བུ་ཡང་༔ ཚེ་སྒྲུབ་ཡིན་ན་སོ་སོར་སྦྱིན༔ ཚེ་རིལ་ཚེ་ཆང་ཀུན་ལ་རོལ༔ ཞེས་གསུངས་པ་བཞིན། ཉམས་སུ་མྱོང་བར་བྱའོ། གཉིས་པ་རྗེས་ཆོག་ལ་ལྔ།
དང་པོ་མཆོད་བསྟོད་ནི། ཨོྃ་གུ་རུ་ཌཱཀྐི་ཧ་རི་ནི་ས་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཧཱུྃ༔ མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བསྟོད་པར་འོས་པ་ཐམས་ཅད་ལ༔ ཞིང་རྡུལ་ཀུན་གྱི་གྲངས་སྙེད་ཀྱི༔
ལུས་བཏུད་པ་ཡིས་རྣམ་ཀུན་ཏུ༔ མཆོག་ཏུ་དད་པས་བསྟོད་པར་བགྱི༔ གཉིས་པ་བཟོད་གསོལ་ནི། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིས་སྩལ་བ། ། དེ་ཀུན་མགོན་པོའི་བཟོད་པར་གསོལ། ཨོྃ་བཛྲ་ས་ཏྭ་ས་མ་ཡ་ སོགས་ཡིག་བརྒྱ་བརྗོད། བརྟན་བཞུགས་ནི། འདིར་ནི་རྟེན་དང་ལྷན་ཅིག་ཏུ། །
འགྲོ་བའི་དོན་དུ་བཞུགས་ནས་ཀྱང༌། ། ནད་མེད་ཚེ་དང་དཔལ་འབྱོར་དང༌། ། མཆོག་རྣམས་ལེགས་པར་སྩལ་དུ་གསོལ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར་རོ། གསུམ་པ་དཀྱིལ་འཁོར་བསྡུ་ལྡང་ནི། ཧོཿ མི་དམིགས་སྣང་མཐའི་དཀྱིལ་འཁོར་ཚེ་ཡི་དལ༔ དགོངས་པ་ཟང་ཐལ་ཆོས་སྐུའི་ཀློང་དུ་ཧོཿ རང་རིག་གདོད་མའི་གནས་ལུགས་རྒྱལ་ས་ཟིན༔
མ་བཅོས་སྤྲོས་བྲལ་ངང་དུ་ཨ་ལ་ཐིམ༔ ཨ་ཨ་ཨཱཿ ཞེས་དམིགས་མེད་ཆོས་ཉིད་སྒྱུ་མའི་ངོ་བོ་སྐྱོང༌། ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ སྐད་ཅིག་གིས་ཨོ་རྒྱན་ཚེ་དཔག་མེད་གསལ་བར་གྱུར། གོ་ཆའི་རྒྱ་དང་བཅས། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། གོ་བགོ་ཞིང་ལུས་སྲུང༌། བཞི་པ་བསྔོ་སྨོན་ནི། ཧཱུྃ༔
རིག་འཛིན་འཆི་མེད་གསང་བའི་དལ་བཟུང་ནས༔ སྒོ་གསུམ་དཀྱིལ་འཁོར་གཅིག་ཏུ་སྒྲུབ་པའི་མཐུས༔ དགེ་བ་རྒྱ་མཚོས་སེམས་ཅན་སྨིན་གྱུར་ནས༔ ཀུན་བཟང་པད་འབྱུང་གོ་འཕང་མྱུར་ཐོབ་ཤོག༔ ལྔ་པ་བཀྲ་ཤིས་བརྗོད་ནི། ཧཱུྃ༔ རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་ཏུ་དབང་བ་ཡི༔ འཆི་མེད་བདུད་རྩིས་རྟག་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔
ཅེས་བཀྲ་ཤིས་བརྗོད་ཅིང་མེ་ཏོག་འཐོར། ཚེ་སྒྲུབ་རྣམ་བཞིའི་སྨོན་ལམ་བཞུགས་སོ། ཧྲཱིཿ ཚེ་མཐའ་ཡས་པའི་བདག་ཉིད་རྡོ་རྗེ་འཆང༌། ། ཚེ་དང་ཡེ་ཤེས་དཔག་མེད་སྣང་མཐའ་ཡས། ། ཚེ་འཕྲང་འཇིགས་ཀུན་སྐྱོབ་མཛད་ཟིལ་གནོན་རྩལ། ། མི་ཤིགས་ཚེ་ཡི་བདག་ཉིད་པདྨ་འབྱུང༌། ། མི་བརྗེད་གཟུངས་ཐོབ་ཚེ་འཛིན་མཚོ་རྒྱལ་མ། ། འབྱུང་ལྔའི་བཅུད་འཛིན་ཚེ་བདག་སྒོ་མ་བཞི། ། འབྱུང་པོའི་ཚེ་ཇག་མཐར་བྱེད་ཧྱ་གྷྲྀ། །
ཟབ་གཏེར་གཉན་གྱི་སྲུང་མ་སེངྒེའི་གདོང༌། ། དཀྱིལ་འཁོར་ཡོངས་རྫོགས་ལྷ་ཚོགས་འཁོར་བཅས་ལ། ། རབ་གུས་གདུང་བས་གསོལ་བ་སྙིང་ནས་འདེབས། ། མྱུར་མགྱོགས་ཐུགས་རྗེ་ལྕགས་ཀྱུའིས་རྩལ་ཕྱུང་ནས། ། འཇའ་ལུས་ཚེ་ཡི་དངོས་གྲུབ་སྩལ་དུ་གསོལ། ། བསྒྲུབ་པའི་དཀྱིལ་འཁོར་གཉན་གྱི་བྱིན་རླབས་ཀྱིས། ། གནས་འདིར་སྐྱེས་ཆེན་ཞབས་པད་བརྟན་པ་དང༌། ། དགེ་འདུན་འདུས་སྡེ་སྐུ་ཚེ་རིང་བ་དང༌། ། མཁའ་མཉམ་ཡོངས་ལ་བདེ་སྐྱིད་འབྱུང་བར་ཤོག ། དེ་ལྟར་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ་ཞེས་བྱ་བ་འདི་བཞིན་རྩ་བའི་གཏེར་གཞུང་ལེའུ་ཕྲན་ཁ་ཐོར་དུ་བཞུགས་པ་རྣམས་དཀྱུས་གཅིག་ཏུ་བསྡེབས་ལ་ཁ་འགེངས་དགོས་པ་རེ་གཉིས་རང་ལུགས་ཚེ་སྒྲུབ་རྡོ་རྗེའི་གོ་ཁྲབ་སོགས་རིགས་མཐུན་གཞན་ནས་བསབས་ཏེ་ནར་འགྲོས་སུ་བཀླག་ཆོག་པར་བྱས་པ་འདིའང་གསང་སྔགས་ཕུར་པ་གླིང་གི་སྒྲུབ་སྡེ་གསར་བུ་བ་རྣམས་ཀྱི་བསྙེན་སྒྲུབ་ཉམས་ལེན་སྐབས་ཉེ་བར་མཁོ་བའི་ཆེད་འདི་ལྟར་དགོས་ཞེས་སྒྲུབ་བརྩོན་མནྟྲ་སོགས་ཀྱིས་བསྐུལ་ངོར་གནམ་ལྕགས་པ་བསྟན་འཛིན་མིང་གིས་གྲུབ་པར་བགྱིས་པ་འདིས་ཀྱང་བསྟན་པ་འཛིན་པའི་སྐྱེས་ཆེན་དམ་པ་རྣམས་སྐུ་ཚེ་མི་ཤིགས་སྣང་མཐའི་ངོ་བོ་རུ་འཚོ་ཞིང་བཞེས་ལ་དོན་གཉིས་ཕྲིན་ལས་ཀྱི་མཛད་པ་གོང་ནས་གོང་དུ་འཕེལ་བའི་རྒྱུར་གྱུར་ཅིག། །།
ཛ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་བསྐང་བ་འཆི་མེད་དཔལ་གྱི་ལྗོན་པ་བཞུགས་སོ། ཧྲཱི། ཚེྃ་དང་ཡེ་ཤེས་མངའ་བདག་པདྨ་འབྱུང༌། ། ཚེྃ་ཡི་དབང་མོ་ལྷ་ལྕམ་མནྡ་ར། ། ཚེྃ་ལྷ་འབྱུང་བཞི་གནས་དག་ལྷ་མོ་བཞི། ། ཚེྃ་བདག་རྟ་མགྲིན་བཀའ་སྲུང་བསྐང་བའི་རྫས། ། རྣྃམ་བཀྲའི་མེཾ་ཏོཾག་འབུམ་བཞད་ལང་ཚོ་ལྡན། ། རྣྃམ་ཀུན་གཡོ་བའི་བདུཾག་སྤོཾས་ཞིང་ཀུན་ཁྱབ། ། རྣྃམ་པར་གསལ་བའི་སྒྲོཾན་མེཾ་ཉི་བརྒྱའི་གཟི། ། རྣྃམ་དག་ལྷ་ཆུའི་དྲིཾ་ཆཾབ་མཚོ་ལྟར་འཁྱིལ། །
རྣྃམ་པ་ཀུན་ལྡན་རོ་བརྒྱའི་ཞཾལ་ཟཾས་བརྡལ། ། རྣྃམ་མང་སྙཾན་པཾའི་ཕྱི་མཆོད་སྣ་ཚོགས་ཀྱིས། ། རྣྃམ་མཁྱེན་ཚེ་ཡི་ལྷ་ཚོགས་ཐུགས་དམ་བསྐང༌། ། རྣྃམ་སྨིན་འཆི་བའི་འཇིགས་ལས་བསྐྱབ་ཏུ་གསོལ། ། ཀུྃན་ཚང་རྩ་བརྒྱད་སྟོང་སྦྱར་ཨ་མྲྀ་ཏ། ། ཀུྃན་རྟོག་དུག་ལྔ་བསྒྲལ་བའི་རཀྟ་བསྐྱིལ། ། ཀུྃན་ཁྱབ་གཏོར་ཚོགས་སྦྱོར་སྒྲོལ་གསང་མཆོད་སོགས། ། ཀུྃན་བཟང་མཆོད་སྤྲིན་ལྟར་དམིགས་བསྐང་རྫས་ཀྱིས། ། ཀུྃན་མཁྱེན་ཚེ་དཔག་ལྷ་ཚོགས་ཐུགས་དམ་བསྐང༌། ། ཀུྃན་སྣང་མི་རྟག་སྐྱེ་འཆིའི་སྡུག་བསྔལ་སོལ། །
སྣྃང་སྟོང་ཟུང་འཇུག་མངོན་གྱུར་སྣང་མཐའ་ཡས། ། སྣྃང་སྲིད་དག་པ་ལྷ་སྔགས་དཀྱིལ་འཁོར་གསལ། ། སྣྃང་སྲིད་འཛིན་ཞེན་མེད་པའི་ལྟ་སྒོམ་གྱིས། ། སྣྃང་མཐའ་ཚེ་ཡི་ལྷ་ཚོགས་ཐུགས་དམ་བསྐང༌། ། སྣྃང་ཡུལ་གཟུགས་ཕུང་འཆི་མེད་རིག་འཛིན་སྩོལ། ། མྃ་དག་གནོད་སེམས་སྲོག་བཅད་སྒྲིབ་གཉིས་བྱང༌། ། མྃ་རིག་དབང་གིས་ལྷ་སྒོམ་སྔགས་བཟླས་གཡེལ། ། མྃ་རུངས་འཁྲུལ་དབང་རྩ་གསུམ་དམ་ཚིག་ཉམས། ། མྃ་ཚང་ལྷག་ཆད་ཉམས་ཆག་མཐོལ་ཞིང་བཤགས། ། མྃ་ལུས་འཆི་མེད་ཚེ་ཡི་དངོས་གྲུབ་སྩོལ། །
མིྃ་འདའ་ཆོས་དབྱིངས་ཀློང་ཤར་འཆི་མེད་ལྷ། ། མིྃ་མིན་འཁྲུལ་གཟུགས་འཁོར་བའི་རེ་དོགས་ཆོད། ། མིྃ་དམིགས་ཀ་དག་ངང་ལ་མཉམ་བཞག་མཐུས། ། མིྃ་འཇིགས་རིག་པའི་བཙན་ས་ཟིན་གྱུར་ཅིག ། ཅེས་ཡིག་བརྒྱ་བརྗོད། ལམ་འདིར་མོས་པ་དར་རྒྱས་མིང་གིས་བྲིས་སོ།། །། ཝ༽ ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། སྤྲོས་མེད་རྒྱུན་ཁྱེར་སྙིང་པོ་དྲིལ་བ་བཞུགས་སོ། འཆི་མེད་མགོན་པོ་ཨོ་རྒྱན་ཚེ་དཔག་མེད། །
དབྱེར་མེད་ཁྱབ་བདག་བླ་མ་ལ་བཏུད་དེ། ། སྤྲོས་མེད་རྒྱུན་ཁྱེར་སྙིང་དྲིལ་འདིར་སྤྲོ་ན། ། བཀའ་ཡིས་གནང་བ་སྩོལ་ལ་བྱིན་གྱིས་རློབས། དེ་ཡང་ཚེ་སྒྲུབ་ཟབ་མོས་བསྙེན་སྒྲུབ་སོགས་རྒྱུན་གྱི་རྣལ་འབྱོར་སྐབས། ཐོག་མར་བཤམ་བཀོད་འཛོམས་ན་སྒྲུབ་རྟེན་ཚེ་གཏོར་དང་སྒྲུབ་རྫས་སྨན་རཀ་ཉེར་སྤྱོད་སོགས་སྤྱི་ལྟར་འདུ་བྱ་ལ། རྒྱུན་ཁྱེར་ལྟ་བུ་ལ་མ་འཛོམས་ཀྱང་ཡིད་ཀྱི་སྤྲུལ་པས་འཐུས། དངོས་གཞི་སྔོན་དངོས་རྗེས་གསུམ་ལས། དང་པོ་སྐྱབས་ཡུལ་མདུན་དུ་གསལ་བཏབ་ལ། མགོན་པོ་ཚེ་དཔག་མེད་ཀྱི་དགོངས་པ་ཡིས༔ ལྷ་མོ་ཙཎྜ་ལཱི་ལ་ཐུགས་བརྒྱུད་ནས༔
འཆི་མེད་པདྨ་འབྱུང་གནས་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ ཚེ་ཡི་རིག་འཛིན་རྣམས་ལ་གསོལ་བ་འདེབས༔ སྐྱབས་སེམས་ཡན་ལག་བདུན་པ་ནི། ཧྲཱིཿ བླ་མ་ཚེ་དཔག་མེད་པ་དང་༔ ཚེ་དབང་རིག་པ་འཛིན་རྣམས་ལ༔ སྒོ་གསུམ་གུས་པས་སྐྱབས་སུ་མཆི༔ འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔
རིག་འཛིན་ཐོབ་པར་སེམས་བསྐྱེད་དོ༔ མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་ཕྱག་འཚལ་ལོ༔ འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔ ཉམས་ཆག་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱི༔
ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་གསོལ་འདེབས༔ འགྲོ་རྣམས་ཚོགས་གཉིས་ཡོངས་རྫོགས་ཤིང་༔ ཐམས་ཅད་སངས་རྒྱས་ཐོབ་པར་ཤོག༔ ལན་གསུམ། ཛཿཧཱུྃ་བྃ་ཧོཿཚོགས་ཞིང་རྣམས་རང་ལ་ཐིམ་པར་གྱུར། ཅེས་ཚོགས་ཞིང་རང་ལ་བསྟིམས་ནས། དངོས་གཞི་དཀྱིལ་འཁོར་བསྒོམ་པ་ནི། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཿསྭ་བྷཱ་ཝ་ཤུདྡྷོ྅་ཧཾ།
མཁའ་དབྱིངས་རླུང་མེ་ས་ཆུ་ལས༔ འབྱུང་ལྔ་ཡུམ་གྱུར་གཞལ་ཡས་ཁང་༔ མ་བཅོས་ལྷུན་གྲུབ་ཞིང་ཁམས་ནས༔ ཆུ་ནང་ཟླ་ཤར་དཀྱིལ་འཁོར་གསལ༔ ཧཱུྃ་ཨཱ་ཡུརྫྙཱ་ན་བྷྲཱུྃ༔ ལྷ་བསྐྱེད་པ་ནི། ཧཱུྃ༔ དྲན་རིག་རང་སྣང་གཉིས་མེད་ཟླ་གདན་དུ༔ ཤེས་རིག་ངོ་བོ་གཡུང་དྲུང་ལྗང་གསལ་སྟེང་༔ གསལ་སྟོང་ཧྲཱིཿལས་ཚེ་བདག་ཡབ་ཡུམ་ནི༔
གུ་རུ་པདྨ་གནས་འགྱུར་དྲན་རྫོགས་སུ༔ ཚེ་ཡི་བདག་པོ་པདྨ་དབང་གི་ལྷ༔ སྐུ་མདོག་དམར་གསལ་པདྨ་རཱ་གའི་མདངས༔ ལོངས་སྤྱོད་རྒྱན་ལྡན་ཞལ་གཅིག་ཕྱག་གཉིས་ནི༔ མཉམ་བཞག་སྦྱོར་ཚུལ་ཚེ་ཡི་བུམ་པ་འཛིན༔ སེམས་ཀྱི་དྭངས་མ་དཀར་དམར་བཅུད་ཀྱིས་བཀང་༔ ཕྱེད་སྐྱིལ་པང་དུ་ཤེས་རབ་ཀུན་འདུས་མ༔ དམར་མོ་ཆགས་ཉམས་བཅུ་དྲུག་ལང་ཚོ་ལྡན༔ རིན་ཆེན་རྒྱན་ལྡན་ཚེ་བུམ་མདའ་དར་འཛིན༔ དགའ་བཞི་དབང་སྡུད་ཚེ་ཡི་བཅུད་འཛིན་བསྒོམ༔
ཕྱི་རིམ་སྒོ་མ་ཚེ་ཡི་ལས་བྱེད་མ༔ དཀར་སེར་དམར་ལྗང་ལྷ་མོ་མགྱོགས་མ་བཞི༔ རང་མདོག་རྒྱན་ལྡན་གར་སྟབས་ཁྲོ་ཆགས་ཅན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་འཁྲོལ་མ༔ ཕྱག་གཡས་ཚེ་བསོད་བཅུད་བསྡུས་ཚུལ་དུ་བསྒོམ༔ ཕྱག་གཡོན་བདུད་རྩིའི་བུམ་པ་བསྣམས་ནས་ཀྱང་༔ ཚེ་ཡི་ལྷ་ཚོགས་གསལ་འཚེར་གཟི་འབར་བསྒོམ༔ འོད་འཕྲོས་ཚེ་ཡི་ལྷ་ཚོགས་སྤྱན་དྲངས་གྱུར༔
སྤྱན་འདྲེན་པ་ནི། ཧཱུྃ༔
རྔ་ཡབ་མཁའ་སྤྱོད་མཁའ་འགྲོའི་ཞིང་༔ བདེ་ཆེན་དབང་གི་ཕོ་བྲང་ནས༔ ཚེ་བདག་པདྨ་ཡབ་ཡུམ་དང་༔ སྒོ་མ་མཁའ་འགྲོ་ཚེ་བདག་རྣམས༔ མཁའ་སྤྱོད་ཚེ་ཡི་གནས་མཆོག་ནས༔ གཤེགས་ནས་བྱིན་གྱིས་བརླབ་ཏུ་གསོལ༔ ཨོཾ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ས་མཱ་ཡ་ཛཿཛཿ ཛཿཧཱུྃ་བཾ་ཧོཿ བཞུགས་གསོལ་ཕྱག་འཚལ་སྡིག་བཤགས་མཆོད་འབུལ་ནི། ཧཱུྃ༔
གསང་འདུས་ཚེ་ཡི་ལྷ་ཚོགས་རྣམས༔ བརྟན་བཞུགས་ཕྱག་འཚལ་སྡིག་པ་བཤགས༔ ཕྱི་ནང་གསང་གསུམ་སྤྲུལ་པའི་ཚོགས༔ སྐུ་བཞི་ལྷུན་གྲུབ་མཆོད་པ་བཞེས༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཧོཿ མ་ཧཱ་མཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁ་རཾ་ཁཱ་ཧི༔ མ་ཧཱ་པཉྩ་རཀྟ་བ་ལིཾ་ཏ་ཁཱ་ཧི༔ བསྟོད་པ་བྱ་བ་ནི། ཧྲཱིཿ
མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བདེ་སྟོང་གར་སྒྱུར་གསང་བའི་ཡུམ༔ འཆི་མེད་བཅུད་འཛིན་ཡབ་ལ་བསྟོད༔ མདའ་དར་ཚེ་བུམ་རྒྱན་ལྡན་མཛེས༔ ལྷ་ལྕམ་ཚེ་ཡི་བདག་མོར་བསྟོད༔ ཧཱུྃ༔
ཕྱོགས་བཞི་རིགས་ཀྱི་ཚེ་འཛིན་མ༔ འབྱུང་ལྔའི་བཅུད་བསྡུས་ཁམས་ལྔར་བསྟིམ༔ རླུང་ལྔའི་གྲོགས་མཛད་བདེ་སྐྱེད་མ༔ རིགས་བཞི་ཚེ་ཡི་ལྷ་ལ་བསྟོད༔ དམིགས་པ་ནི། རང་གི་ཐུགས་ཀར་གནམ་ལྕགས་རྡོ་རྗེ་ནི། ། རྒྱ་གྲམ་ལྟེ་བར་ཉི་ཟླའི་གྭའུའི་དབུས། ། ཐུགས་སྲོག་ཧྲཱིཿདམར་གསལ་འཚེར་གཡས་གཡོན་དུ། ། ཚེ་དང་སྲོག་རྟེན་ཨཿདཀར་ནྲྀཿལྗང་མཚན། ། ཧྲཱིཿམཐར་སྔགས་ཕྲེང་དམར་པོ་གཡས་བསྐོར་ལས། །
འོད་འཕྲོས་འཕགས་མཆོད་འགྲོ་ཀུན་སྡིག་སྒྲིབ་སྦྱངས། ། སླར་འདུས་ཕྱོགས་དུས་རྒྱལ་བའི་བྱིན་མཐུ་དང༌། ། ཉི་ཟླ་རྒྱུ་སྐར་ས་ཆུ་མེ་རླུང་བཅུད། ། འཁོར་འདས་ཀུན་གྱི་ཚེ་དཔལ་བསོད་ནམས་ཀུན། ། ཨཱཿནྲྀ་ཧཱུྃ་གི་རྣམ་པར་འུབ་འུབ་ཏུ། ། རིམ་པར་བསྡུས་ཤིང་ཚེ་བུམ་མེར་གྱིས་ཁེངས། ། སྤྱི་བོར་བླ་མའི་ངོ་བོ་ཚེ་དཔག་མེད། ། ཡབ་ཡུམ་སྦྱོར་མཚམས་བྱང་སེམས་དཀར་དམར་རྒྱུན། ། ལྷན་ཅིག་ཚངས་བུག་ནས་ཞུགས་ལུས་ཀུན་གང༌། ། དྭངས་མ་འབྲུ་གསུམ་ལ་ཐིམ་བཀྲག་མདངས་འབར། །
འཆི་མེད་འཇའ་ལུས་རྡོ་རྗེའི་སྲོག་ཐོབ ་དམིགས། ཨོཾ་ཨཱཿ་ཧཱུྃ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿ ཅི་ནུས་དང༌། ཁྱད་པར་རྫོགས་རིམ་དང་སྦྱར་ན་རང་གི་དབུགས་ཚུར་རྔུབ་པ་དང་འཁོར་འདས་སྣང་སྲིད་ཀྱི་ཚེ་བཅུད་རྣམས་ཚུར་བསྡུས་ཐུགས་ཀའི་སྲོག་ཡིག་ལ་ཐིམ་པར་བསྒོམས་ཤིང༌། ནང་འཇུག་ཁོ་ན་གྲངས་བསགས་པ་དང་སྔགས་རྣམས་ཀྱང་ཡིད་བཟླས་རྐྱང་པ་བྱ། ཐུན་མིན་རླུང་བུམ་ཅན་འབྱོངས་ན་དེ་ཉིད་གནད་དུ་བསྣུན་པ་དང༌། དེ་ལྟར་མ་ནུས་ནའང༌། རླུང་འབྱིན་འཇུག་གནས་གསུམ་དང་སྦྱར་ནས་འབྲུ་གསུམ་རྡོ་རྗེའི་བཟླས་པ་ལ་བསླབ་པར་བྱ་བ་སྟེ་འདི་ནི་ཚེ་སྒྲུབ་ཀུན་གྱི་མཆོག་ཏུ་གྱུར་པ་ཡིན་ནོ། མཐར་ཡང་ཉི་ཟླའི་གྭའུ་ཁ་འགྲིགས་ནས། ། འབྲུ་གསུམ་ཚུད་པའི་རྡོ་རྗེ་རྒྱ་གྲམ་གྱི། །
རྭ་བཞིས་རྒྱས་གདབ་རྭ་རྩེར་མེ་ཚྭ་འཕྲོས། ། རྩ་གནས་བ་སྤུར་རྟ་མགྲིན་གྲངས་མེད་བསྟིམ། ། སྔགས་ཕྲེང་དྲྭ་བས་གྭའུ་བཅིངས་པ་ཡིས། ། བར་ཆོད་སྲུང་ཞིང་ཚེ་བདུད་བསྲེགས་པར ་མོས། ཨོཾ་བཛྲ་ཨཱཿཡུར་གརྦྷ་ཧྱ་གྷྲྀ་ཝ་ཧྲི་ད་ཡེ་སྭཱ་ཧཱ། དེ་ནས་སྤྱི་བོའི་བླ་མ་ཡབ་ཡུམ་ཡང༌། ། ཡེ་ཤེས་བདུད་རྩིར་འོད་ཞུ་སྲོག་རྟེན་ལ། ། ཐིམ་པའི་རྒྱ་མདུད་སྟེང་དུ་ཚེ་དཔག་མེད། ། དཀར་གསལ་ཚོན་གང་འགྱུར་མེད་རྟག་བཞུགས ་མོས། ཞེས་པས་རྒྱས་གདབ།
ཨོཾ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿམཱ་མ་པཱ་ཤཾ་ཀུ་རུ་ཡེ་སྭཱ་ཧཱ༔ ཞེས་བརྗོད་མཐར་འོད་གསལ་སྟོང་པ་ཉིད་ཀྱི་ངང་དུ་བཞག སྐྱེ་འཆི་མེད་པའི་རིག་པ་ནི། ། གདོད་ནས་དག་པའི་ཚེ་དཔག་མེད། ། ངོ་ཤེས་གཡོ་མེད་གདེང་ཐོབ་ན། ། འཆི་མེད་རྡོ་རྗེའི་སྐུ་འགྲུབ་འགྱུར། ། དེ་ཕྱིར་ཉམས་ལེན་གནད་འདི་གཅེས། ། སྤྲོ་ན་ཚེ་འགུགས་པ་ནི། དེ་ནས་མདུན་བསྐྱེད་རང་ཉིད་པདྨའི་སྐུ༔ ཚེ་ལྷ་རིགས་ལྔ་འདུས་པའི་ངོ་བོ་ལ༔
གསོལ་བཏབ་མོས་གུས་གདུང་བས་ཐུགས་དམ་བསྐུལ༔ འཁོར་འདས་བཅུད་བསྡུས་སྟོབས་རྩལ་གཟི་བྱིན་བསྐྱེད༔ མདའ་དར་སྣ་ལྔ་གཡབ་ཅིང་ཚེ་འགུགས་བསྐུལ༔ ཞེས་པས། རྒྱས་ན་ཚེ་འགུགས་ཐུགས་རྗེའི་ཕོ་ཉ་བྱ། བསྡུ་ན། ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་ལ༔ སྐུ་མདོག་དཀར་སེར་དམར་ལྗང་གར༔ མདའ་དར་ཚེ་བུམ་འཛིན་པ་མོ༔
ལྷ་ཀླུ་མི་ཡི་བཅུད་བསྡུས་ནས༔ རྣལ་འབྱོར་བདག་གི་ལུས་ལ་སྟིམས༔ ཚེ་ཡི་རིག་འཛིན་མྱུར་འགྲུབ་མཛོད༔ དེ་ནས་རྒྱས་གདབ་པ་ནི། ཧཱུྃ༔ མི་ཤིགས་རྡོ་རྗེའི་གོ་ཁྲབ་ལ༔ སྲ་བརྟན་འགྱུར་མེད་རྒྱ་ཡིས་གདབ༔ རིམ་བསྡུས་འཁོར་ལོའི་དཀྱིལ་འཁོར་རྣམས༔ བརྟན་པར་གྱུར་ཅིག་བཛྲ་ཧོཿ ཐུན་མཚམས་རྒྱས་གདབ་དམིགས་མེད་དབྱིངས་སུ་བཞག །
རྗེས་སུ་དངོས་གྲུབ་ལེན་པ་ནི། ཧཱུྃ༔ ཚེ་ལ་དབང་བ་རིག་འཛིན་རྒྱ་མཚོའི་ཚོགས༔ ཚེ་ཆོས་ཟས་ནོར་སྲིད་ཀྱི་དངོས་གྲུབ་སྩོལ༔ ཚེ་ཡི་དབང་བཞི་སྨིན་གྲོལ་མཆོག་ཐོབ་ནས༔ ཚེ་བསོད་མངའ་ཐང་འབྱོར་རྒྱས་ཐོབ་གྱུརཅིག༔ ཅེས་རྩ་སྔགས་བཟླ་ཞིང་དེའི་མཐར། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ དཀྱིལ་འཁོར་བསྡུ་བ་ནི། ཧོཿ
མི་དམིགས་སྣང་མཐའི་དཀྱིལ་འཁོར་ཚེ་ཡི་དལ༔ དགོངས་པ་ཟང་ཐལ་ཆོས་སྐུའི་ཀློང་དུ་བསྡུ༔ རང་རིག་གདོད་མའི་གནས་ལུགས་རྒྱལ་ས་ཟིན༔ མ་བཅོས་སྤྲོས་བྲལ་ངང་དུ་ཨ་ལ་ཐིམ༔ ཨཿཨཿཨཱཿ ཞེས་དམིགས་བྲལ་ཆོས་ཉིད་སྒྱུ་མའི་ངོ་བོ་སྐྱོང༌། ཨོཾ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿ ས་སླར་ལྡང་ལ་རྗེས་ཐོབ་ཀྱི་སྤྱོད་ལམ་བསྐྱང་ཞིང་བསྔོ་སྨོན་བྱ་བ་ནི། ཧཱུྃ༔ རིག་འཛིན་འཆི་མེད་གསང་བའི་དལ་བཟུང་ནས༔
སྒོ་གསུམ་དཀྱིལ་འཁོར་གཅིག་ཏུ་བསྒྲུབས་པའི་མཐུས༔ དགེ་བཅུ་རྒྱ་མཚོས་སེམས་ཅན་སྨིན་གྱུར་ནས༔ ཀུན་བཟང་པད་འབྱུང་གོ་འཕང་ཐོབ་གྱུར་ཅིག༔ བཀྲ་ཤིས་བརྗོད་པ་ནི། ཧཱུྃ༔ རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་ཏུ་གནས་དབང་བའི༔ འཆི་མེད་བདུད་རྩིས་རབ་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔ ཅེས་བསྔོ་སྨོན་ཤིས་བརྗོད་ཅི་རིགས་པས་མཐའ་རྒྱན་པར་བྱའོ།
གཞན་ཡང་རྫས་སྨན་བཅུད་ལེན་ལ་བརྟེན་ནས་ཚེ་གསོ་ཐབས་དང༌། བསྙེན་ཚད་རྟགས་རྣམས་གཞུང་ཆེན་མོ་ལས་གསལ་བ་བཞིན་ཉམས་སུ་ལེན་ནོ། ཕན་ཡོན་ནི་རྩ་བ་ལས་རྟག་ཏུ་ཐོ་རངས་ཉི་ཤར་ཁར༔ བརྒྱ་རྩ་རེ་རེ་ངེས་པར་བཟླ༔ སྣུམ་ཟད་མར་མེ་བསྣན་པའམ༔ ནད་པ་སྨན་གྱིས་གསོས་པ་ལྟར། ཟད་པ་བསྲིང་ཞིང་བྲི་བ་འགེངས༔ ཉམས་པ་སྤེལ་ལམ་རྒྱས་པར་བྱེད༔ ཚེ་ལ་རང་དབང་ཐོབ་པར་འགྱུར༔ མདོར་ན་རང་དོན་གཞན་དོན་དང་༔
གདུལ་བྱ་ཕྲིན་ལས་འདོད་པའི་དོན༔ ཇི་ལྟར་བསྒྲུབ་ཅིང་རྣལ་འབྱོར་པའི༔ སྐུ་ཚེ་རིང་ནས་ཅི་བསམ་འགྲུབ༔ དེ་བས་མཆོག་ཐུན་གང་བསྒྲུབ་ཀྱང་༔ ཚེ་སྒྲུབ་པ་ལ་ནན་ཏན་འཚལ༔ ཚུལ་བཞིན་སུས་བསྒྲུབས་ཚེ་མཐར་ཕྱིན༔ ཚེ་ཚད་དག་ལ་དབང་འབྱོར་བས༔ བྱ་བྱེད་གང་བརྩམ་རྒྱས་བསྡུས་དང་༔ སྤང་བླང་ཇི་ལྟར་འདོད་བཞིན་ཆོག༔ ཅེས་གསུངས་སོ།
ཞེས་པའང་རང་སློབ་ཡེ་ཤེས་རྒྱལ་མཚན་ནས་འདི་ལྟར་བྲིས་ཞེས་ཡང་ཡང་བསྐུལ་ཞིང་ཡི་གེའི་མཐུན་གྱུར་ཀྱང་མཛད་པར་བརྟེན་སྒོ་ཆེན་སྤྲུལ་མིང་ནས་གཏེར་གཞུང་དགོངས་པ་བཞིན་སྦྱར་བའོ།། །། ཞ༽ ༈ ཚེ་སྒྲུབ་ལྕགས་ཀྱི་རྒྱ་མདུད་ཀྱི། བསྙེན་ཡིག་པདྨའི་དོ་ཤལ་བཞུགས་སོ། བླ་མ་ཚེ་དཔག་མེད་ལ་ཕྱག་འཚལ་ལོ། ཚེ་སྒྲུབ་ཟབ་མོའི་ཉམས་ལེན་ལ་འཇུག་པའི་གང་ཟག་གིས་སྤྲོས་མེད་ཉམས་སུ་ལེན་པར་འདོད་ན། ཐོག་མར་ཡིད་འོང་དབེན་པའི་གནས་སུ་སྐུ་གསུང་ཐུགས་རྟེན་དང་ཉེར་སྤྱོད་སོགས་གང་འབྱོར་བཤམས་པའི་གོང་དུ་ཚེ་གཏོར་བུམ་གཟུགས་རྟ་མགོས་མཚན་པ་གཡས་གཡོན་སྨན་རཀ་དང་ཚེ་རྫས་ཚེ་ཆང་མདའ་དར་སོགས་འབྱོར་ན་འདུ་བྱ། མེད་ཀྱང་བསྙེན་རྐྱང་གི་སྐབས་ཚེ་གཏོར་ཁོ་ནས་ཀྱང་ཆོག་པར་བཤད། རང་གི་མདུན་དུ་རྡོར་དྲིལ་ནང་མཆོད་འཐོར་ནས་སོགས་སྦྱོར་བའི་ཆོས་རྣམས་སྔོན་དུ་སོང་ནས། དངོས་གཞི་དུས་ཚེས་དགེ་བའི་ཐོག་མར་བསང་དང༌།
སྡེ་བརྒྱད་མཆོད་པ་རྣམས་སྔོན་དུ་འགྲོ་བས། རང་གཞུང་ལྟར་ཚོགས་ཀྱི་འཁོར་ལོ་སོགས་གྲུབ་ན་ལེགས་པའི་ཡན་ལག་ཏུ་འགྱུར་ཕྱིར་སྤྱི་དང་མཐུན། སྲོད་ཐུན་གྱི་སྔ་ལོག་སྟན་བདེ་བར་བསམ་གཏན་གྱི་སྤྱོད་ལམ་དང་ལྡན་པས་འཁོད་ལ་སྔོན་འགྲོའི་རིམ་པས་བློ་སྦྱངས་པའི་མཐར། སྐད་ཅིག་གིས་རང་ཉིད་རྟ་མཆོག་ཧེ་རུ་ཀ་ཡུམ་དང་བཅས་པའི་སྐུར་གྱུར། ལྷ་ཡི་ང་རྒྱལ་དང་ལྡན་པས་བགེགས་གཏོར་བྱིན་རླབས་དང་ནམ་མཁའ་མཛོད་ཀྱི་སྔགས་རྒྱས་གཏོར་མ་བསྔོས་ལ། ཧཱུྃ༔ བདག་ནི་འབར་བ?སོགས་ཀྱི་མཐར་ཧཱུྃ་བཞིའི་སྔགས་དང་གུ་གུལ་བདུག་ཐུན་གྱིས་བྲབས་ལ་དམིགས་གནད་དང་ལྡན་པས་སྲུང་འཁོར་བསྒོམ། སྐབས་འདིར་རྒྱལ་ཆེན་སྡེ་བཞིར་ཕྲིན་ལས་བཅོལ་ལ་གཏོར་མ་འབུལ་བ་དང༌། ཐོ་འཛུགས་ཚུལ་སྤྱི་ཁྱབ་ལྟར་ཤེས། དེ་ནས་ཕྱི་ནང་གི་མཚམས་བཅད།
སྐྱབས་ཡུལ་གསལ་བཏབ་ནས་སྐྱབས་སུ་འགྲོ་བ་དང་སེམས་བསྐྱེད་ཡན་ལག་བདུན་པ་རྣམས་གྲུབ་ནས་ཚོགས་ཞིང་རང་ལ་བསྡུ། དངོས་གཞི་བསྐྱེད་རིམ་མཆོད་བསྟོད་བར་བཏང་ལ། སྐབས་འདིར་བཟླས་པ་དངོས་ལ། ཐོག་མར་སྐུ་ཡི་རྣམ་པ་གསལ་བ། རྣམ་དག་དྲན་པ་ང་རྒྱལ་བརྟན་པ་རྣམས་རེ་རེ་བཞིན་གསལ་གདབ་སྟེ། ཐོག་མར་སྐུ་ཡི་གསལ་སྣང་ལ་སེམས་བཟུང༌། དེ་ལ་ཅུང་ཟད་བརྟན་པ་ཐོབ་ཚེ་རང་གི་སྙིང་དབུས་གཡུང་དྲུང་ལྗང་གསལ་སྟེང་རྡོ་རྗེ་རྒྱ་གྲམ་འཕྲེད་ཉལ་གྱི་ལྟེ་བར་ཉི་མ་འོག་ཟླ་བ་སྟེང་བྱས་པའི་ཁ་སྦྱོར་གྭའུ་ཁ་བྱེ་བའི་དབུས་སུ། སྲོག་གི་ཡི་གེ་ཧྲཱིཿདམར་པོ་རིང་ཆ་ཚེག་དྲག་དང་ལྡན་པར་བསྐྱེད་པའི་གཡས་སུ་ཚེ་རྟེན་ཨཱཿདཀར་པོ། གཡོན་དུ་སྲོག་རྟེན་ནྲྀ་ལྗང་གུ་གསལ་བ་གསུམ་ཀ་འོད་ཟེར་འབར་བར་གསལ་གདབ། ཡང་སྲོག་གི་རིག་པ་ཧྲཱིཿམཐར་སྔགས་ཕྲེང་གིས་བསྐོར་བར་དམིགས་ཏེ་བཟླས་པའི་རྐྱེན་གྱིས་སྔགས་ཕྲེང་གཡས་བསྐོར་གྱིས་དྲག་ཏུ་འཁོར་བའི་འོད་ཟེར་ལས་བྱུང་བའི་མཆོད་སྤྲིན་ལྷ་མོ་གྲངས་མེད་འཕྲོས་ཕྱོགས་དུས་རྒྱལ་བའི་ཞིང་ཁམས་མ་ལུས་དུས་གཅིག་ཏུ་ཁྱབ།
ཀུན་ཏུ་བཟང་པོའི་མཆོད་པའི་རྣམ་གྲངས་བསམ་གྱིས་མི་ཁྱབ་པས་རྒྱལ་བའི་དཀྱིལ་འཁོར་མ་ལུས་པ་མཆོད་ཅིང་མཉེས་པར་བྱས། དེ་དག་གི་ཐུགས་རྗེ་བྱིན་སྟོབས་ནུས་མཐུ་ཐམས་ཅད་འོད་ཟེར་གྱི་རྣམ་པར་ཚུར་བསྡུས་སྲོག་ཡིག་ལ་ཐིམ་པས་གཟི་བརྗིད་དང་འོད་ཟེར་མཆོག་ཏུ་འབར། སླར་མ་དག་པའི་ཁམས་གསུམ་འགྲོ་བ་རྣམས་ལ་སྤྲོས་པས་འགྲོ་དྲུག་སྲིད་པའི་ལས་སྣང་སྡུག་བསྔལ་རྒྱུ་འབྲས་དང་བཅས་པ་སྐད་ཅིག་གིས་ཉི་མས་བ་མོ་བཅོམ་པ་བཞིན་སྦྱང༌། འོད་ཟེར་ཚུར་འདུས་པས། ཕྱོགས་དུས་རྒྱལ་བའི་བྱིན་རླབས་ཉི་ཟླ་རྒྱུ་སྐར་ས་ཆུ་མེ་རླུང་སོགས་འཇིག་རྟེན་ཁམས་ཀྱི་ཚེ་དཔལ་བསོད་ནམས་ཐམས་ཅད་ཨཱཿནྲྀ་ཧཱུྃ་གི་རྣམ་པར་ཚུར་བསྡུས་པས་རང་དང་སྤྱི་བོའི་བླ་མ་ཚེ་དཔག་མེད་ཡབ་ཡུམ་དུ་གསལ་བའི་སྐུ་ཡི་དབྱིབས་དང་ཕྱག་གི་བུམ་པར་ཞུགས། བདུད་རྩི་མ་ཤོང་བའི་ཚུལ་དུ་ཕྱིར་ལུད་པ་དང༌། ཡབ་ཡུམ་ཀྱང་བདེ་བ་ཆེན་པོར་རོལ་པའི་བདེ་ཉམས་འབར་ཞིང་སྦྱོར་མཚམས་ནས་བདུད་རྩིའི་རྒྱུན་བྱུང་བ་དེ་ཉིད་བུམ་པའི་བདུད་རྩི་དང་ལྷན་ཅིག་ཏུ་འདྲེས་པའི་རྒྱུན་ན་ར་ར་བབས་ནས་རང་གི་སྤྱི་བོའི་ཚངས་བུག་ནས་ཞུགས་ཏེ་ལུས་ཀྱི་ནང་ཐམས་ཅད་གང༌། དྭངས་མ་འབྲུ་གསུམ་ལ་ཐིམ་པས་བཀྲག་མདངས་འབར་ཞིང་འོད་ཟེར་བ་སྤུའི་བུ་ག་ནས་ཕྱིར་འཕྲོས་ཤིང་འོད་ཀྱི་རེག་པའི་མོད་ལ་ཕྱི་སྣོད་འཇིག་རྟེན་རབ་འབྱམས་ཚེ་ཡི་དཀྱིལ་འཁོར་དུ་ལམ་ལམ། ནང་བཅུད་འགྲོ་བ་མགོན་པོ་ཚེ་དཔག་མེད་ཀྱི་སྐུ་རུ་ཤིག་ཤིག ། སྒྲ་གྲགས་མ་ལུས་ཚེ་ཡི་ཛཔ྄་སྒྲ་དི་རི་རི་སྒྲོགས་ཤིང་རྟོག་ཚོགས་ཐམས་ཅད་ཆོས་ཉིད་དུ་ཐལ་ཐལ།
མདོར་ན་ཐ་མལ་གྱི་སྣོད་བཅུད་སྟོང་སྟེ་འཆི་མེད་འཇའ་ལུས་རྡོ་རྗེའི་སྲོག་ཐོབ་པར་བསམས་ལ་ཡིད་བཟླས་དང༌། རླུང་བཟླས་ལ་བསླབ། དེ་ནས་སྐྱོ་ཚེ་ངག་གི་བཟླས་པ་ལ་བརྩོན་པར་བྱའོ། མཐར་ཉི་ཟླའི་གྭའུ་ཁ་འགྲིགས་པའི་དབུས་སུ་བླ་ཚེ་སྲོག་གི་རྟེན་ཡིག་འབྲུ་གསུམ་པོ་དེའི་ནང་དུ་ཚུད་ནས་གཞོམ་ཞིག་བྲལ་བར་གྱུར་པར་བསམ། དེ་ནས་རྡོ་རྗེའི་ར་བཞི་གྱེན་དུ་ལངས་ཏེ་གྭའུ་ཕྱི་ནས་སྒམ་ལ་ལྕགས་ཤན་གྱིས་བསྡམས་པ་བཞིན་དུ་རྡོ་རྗེའི་རྒྱ་ཡིས་བསྡམས་པའི་ར་རྩེ་རྣམས་ནས་མེ་ཡི་ཚྭ་ཚྭ་ཟི་རི་རི་འབར་བ་དང་ཚེ་བདུད་བར་ཆད་ཐམས་ཅད་བསྲེགས། ལུས་རྩ་གནས་བ་སྤུ་རྣམས་ནས་ཀྱང་རྟ་མགྲིན་གྲངས་མེད་པ་འཕྲོས། རྟ་སྔགས་ཀྱི་ཕྲེང་བས་བཅིངས་པས་བར་ཆད་གང་གིས་ཀྱང་མི་ཚུགས་པའི་མོས་པ་དང་བཅས་རྟ་སྔགས་ཅུང་ཟད་བགྲང་བར་བྱའོ། སླར་སྤྱི་བོའི་བླ་མ་ཡབ་ཡུམ་ཀྱང་འོད་དུ་ཞུ་ནས་སྲོག་རྟེན་ལ་ཐིམ་པས་རྡོ་རྗེའི་རྒྱ་མདུད་ལྟེ་བར་ཚེ་དཔག་མེད་དཀར་གསལ་ཚོན་གང་བ་ཞིག་འགྱུར་མེད་རྡོ་རྗེ་ལྟ་བུའི་ཚེ་མི་འགྱུར་གཡུང་དྲུང་རྟག་བརྟན་གཞོམ་ཞིག་བྲལ་བར་བཞུགས་པ་ལ་རིག་པ་གཏད་དེ། ལས་ཀྱི་སྔགས་ཅུང་ཟད་བཟླ་བ་དང༌། མཐར་དམིགས་པ་སྤྲོ་བསྡུ་དང་བྲལ་བའི་ངང་ནས།
གནས་ལུགས་མ་བཅོས་པའི་རྒྱུན་བསྐྱང་བར་བྱའོ། དེ་ལྟར་བསྙེན་པའི་ཚད་ཀྱང་འབུམ་ཕྲག་བཅོ་ལྔ་ཁ་སྐོང་དང་བཅས་པ་དང་གཞན་གཉིས་ཐུན་མཐར་ཅི་ནུས་བཟླས་ཤིང་དམིགས་བསལ་གདབ། སྤྲོ་བར་འདོད་ན་ཚེ་འགུགས་ཀྱང་བྱའོ། མཐར་མཆོད་བསྟོད་བཤགས་པ་སྤྱི་ལྟར་བྱ་ཞིང་རྟེན་ལ་བཞུགས་སུ་གསོལ། རྗེས་སུ་མི་དམིགས་ཀ་དག་གི་ངང་དུ་བསྡུས་ལ་སླར་ལྡང་ཞིང་དགེ་བའི་རྩ་བ་བྱང་ཆུབ་ཏུ་བསྔོ་ལ་བཀྲ་ཤིས་སྨོན་ལམ་བཅས་མཐའ་བསྡུ་བར་བྱའོ། བསྙེན་པ་ཐེམས་ནས་དབང་བཞི་བླང་ཞིང་གཏང་རག་ཚོགས་ཀྱི་མཆོད་པ་དང༌། ཁ་སྐོང་མེ་ཡི་མཆོད་པ་བྱས་ན་ནུས་པ་མྱུར། དེ་ནས་མཚམས་གྲོལ་བའི་རྗེས་སུ་སྲོག་བསླུ་དང་ལམ་འཕྲང་བཅོས་པ་སོགས་རྒྱབ་དཔུང་དགེ་བའི་སྤྱོད་པ་ལའང་འབད་པར་བྱའོ། ཞེས་ཚེ་སྒྲུབ་ལྕགས་ཀྱི་རྒྱ་མདུད་ཀྱི་བསྙེན་ཡིག་ཉུང་ངུར་བསྡུས་པ་འདིའང་ལམ་འདིར་མོས་པ་མི་ཕྱེད་དགེ་བའི་བློ་ཅན་གསང་སྔགས་བསྟན་པའི་རྒྱལ་མཚན་འཛིན་པའི་མིང་ཅན་དེས་རང་གི་ཉམས་ལེན་ལ་ཉེ་བར་མཁོ་བའི་ཆེད་དུ་ཟིན་ཐུན་དུ་བགྱིས་པས་འགྲོ་ཀུན་ཚེ་ཡི་བར་ཆད་ཞི་ཞིང་ཚེ་མཐར་ཕྱིན་པའི་རྒྱུར་གྱུར་ཅིག། །། ཟ༽ ཚེ་ཆོག་གྲངས་གསོག་བྱ་ཐབས་ནི།
ཚེ་སྒྲུབ་ལྕགས་རྒྱ་མའི་ཚེ་ཆོག་བརྒྱ་སྟོང་གྲངས་གསོག་སྐབས་ཐོག་མར་བཅའ་བཞི་ཚེ་སྒྲུབ་གཞུང་ལྟར་དང༌། བྱེ་བྲག་མེ་ཏོག ། བདུག་སྤོས། མར་མེ། དྲི་ཆབ། ཞལ་ཟས་སོགས་མཆོད་པ་རྣམས་གྲངས་གང་མང་དང༌། ནུས་ན་ཐུན་རེ་བཞིན། མཆོད་པ་བརྗེ་བའམ་མཆོད་ཁ་གསོ། ཐོག་མར་སྤྲོས་བཅས་ལྟར་གསོལ་འདེབས་ནས་བརྩམ་བདག་མདུན་ཁྲོ་བོར་སྒྲུབ་པ་དང་བཅས། ཁོ་བོས་ཆོག་ཁྲིགས་ལྟར་བླ་འགུགས་ཀྱི་བར་སོང་ནས།
མཆོད་བསྟོད་བསྡུས་ཙམ་དང་ཚེ་སྒྲུབ་རྣམ་བཞིའི་སྨོན་ལམ་བཅས་ཚར་དང་པོ་གྲུབ། དེ་ཕྱིན་གཞན་རྣམས་ལ་སྔོན་འགྲོ་སྐྱབས་སེམས་བགེགས་གཏོར་སོགས་མི་དགོས། མཆོད་པ་ཁ་གསོ་ཞིང་མཆོད་རློབ་ནས་བརྩམ་བདག་བསྐྱེད་བསྙེན་པ་ཁྱུག་ཙམ་དང་བསྙེན་བསྟོད་མི་དགོས། དེ་མ་ཐག་རྩ་སྒྲུབ་ལ་འཇུག་ཅིང་སྒྲུབ་སྔགས་ཅུང་ཟད་བཟླས་རྗེས། ཚེ་འགུགས་བྱ་ཞིང་མཐར་དབྱངས་གསལ་ཡིག་བརྒྱ་རྟེན་སྙིང་བརྗོད། ཡེ་ཤེས་ལྷ་ཚོགས་ཀྱིས་བསྙེན་བསྟོད་བྱ། དེ་ནས་ཁྲོ་བོ་རྟ་མགྲིན་དཀྱུས་ལྟར་བསྙེན་པ་ཁྱུག་ཙམ་བཟླས་ནས་ཚེ་འགུགས་ཀྱི་རྗེས་བསྙེན་བསྟོད་སྔ་མ་ལྟར་བྱས་པས་འཐུས། དེ་ལྟར་བྱས་པས་ཚེ་སྒྲུབ་ཞི་བ་དང༌། ཁྲོ་སྒྲུབ་རྟ་མགྲིན་གཉིས་ལ་ཚར་གཉིས་རེ་བརྩི་སྲོལ་ལྟར་གྲངས་བཟུང་ཞིང༌། སླར་སྔར་བཞིན་མཆོད་རློབ་ནས་འཇུག་པས་ཆོག་གོ །
དགོང་མོར་གསོལ་ཁ་ནས་བརྩམ་མཐར་དབྱུང༌། ཉིན་གྲངས་མང་པོར་གསོག་ཚེ་ཉིན་ཕྱི་མ་རྣམས་སུ་དཀར་གཏོར་མི་དགོས། ཉིན་གྲངས་ཐ་མ་མ་གཏོགས་དངོས་གྲུབ་ལེན་སྲོལ་མེད། ཐ་མའི་སྐབས་ཚོགས་མཆོད་སོགས་སྤྲོས་པ་གང་ནུས་བྱ་ཞིང༌། རྗེས་ཀྱི་བྱ་བ་སྲོག་བསླུ་སོགས་དགེ་བའི་དཔུང་བསྐྱེད་པར་བྱའོ། ཞེས་སྔ་འགྱུར་སྤྱི་སྲོལ་དང་མཐུན་པར་རང་དགོན་དུ་ཚེ་སྒྲུབ་སྟོང་ཚར་འདོན་སྲོལ་བཞིན་དགོས་མཁོ་དང་བསྟུན་སྤྲུལ་སྐུ་གསང་སྔགས་ནས་སོ།། །། འ༽ ༈ ཚེ་སྒྲུབ་ལྕགས་ཀྱི་རྒྱ་མདུད་ལས། བླ་བསླུ་ཁོལ་ཕྱུང་སྲོག་གི་ལྗོན་པ་བཞུགས་སོ། བཅོམ་ལྡན་མགོན་པོ་ཚེ་ཡི་ལྷ་ལ་ཕྱག་འཚལ་ལོ།
དེ་ཡང་ཚེ་སྒྲུབ་ཆ་ལག་བླ་བསླུ་བྱ་བའི་རིམ་པ་ལ། སྔོན་འགྲོ་དངོས་གཞི་རྗེས་དང་གསུམ་མོ། དང་པོ་བཅའ་བཞི་བྱ་བའི་རིམ་པ་ནི། སྤྱིར་ཚེ་སྒྲུབ་སོགས་བདག་བསྐྱེད་གང་མོས་རང་རང་གཞུང་ལྟར་བཤམས་ལ། མདུན་དུ་གཞི་དཀར་སྟེང་འབྲུའི་གཡུང་དྲུང་བྲིས་པའི་ཁར་བླ་ཟངས་ནང་མར་གྱི་བླ་རྟ་བཅོས་པ་དང༌། ཐུགས་དམ་བསྐུལ་བའི་ཆེད་མཁའ་འགྲོའི་འབུལ་གཏོར་དཀར་གཏོར་ལྔ། འབྲུ་སྣ་གསེར་སྐྱེམས་བཅས་བཤམ། མར་གཞི་ནག་པོའྀ་ཁར་བསྒྲུབ་བྱའི་བླ་གླུད་ནམ་མཁའ། མདའ། འཕང༌།
རྒྱང་བུ། ཆངས་བུ་ལྔ་བཅས་བཤམ། དང་པོ་ཚེ་སྒྲུབ་ཆེན་མོ་གཞུང་བསྲང་ལ་ཚོགས་མཆོད་དྲང་བའི་བར་བྱ། དེ་ནས་རང་ཉིད་ལྷའི་ང་རྒྱལ་གྱི་ངང་ནས་ཚེ་བདུད་དགུག་པ་ནི། ཨོཾ་ཧྱ་གྷྲྀ་ཝ་ཧྲཱིཿཧཱུྃ་ཕཊ྄ཿ ན་མོ༔ སངས་རྒྱས་རྐང་གཉིས་གཙོ་སྟེ་བདེན་པའི་མཆོག༔ དམ་ཆོས་འདུས་པའི་གཙོ་སྟེ་བདེན་པའི་མཆོག༔ དགེ་འདུན་འདུས་པའི་གཙོ་སྟེ་བདེན་པའི་མཆོག༔ བདེན་པའི་མཆོག་སྟེ་དཀོན་མཆོག་གསུམ་གྱི་བཀའ༔
དཀོན་མཆོག་བཀའ་ལ་མི་ཉན་གང་ཡང་མེད༔ བདེན་པའི་ཚིག་གིས་མི་གྲོལ་གང་ཡང་མེད༔ ཡང་དག་དོན་ལ་མི་སེམས་གང་ཡང་མེད༔ སྣང་སྲིད་སེམས་སུ་མ་འདུས་གང་ཡང་མེད༔ སྲིད་གསུམ་ཐམས་ཅད་བདེན་པའི་བཀའ་ལ་ཉོན༔ སྣང་ཞིང་སྲིད་པའི་ལྷ་འདྲེ་རྣམས༔ ནད་བདག་འབྱུང་པོ་མ་མོའི་ཚོགས༔ ཐམས་ཅད་འདིར་འདུས་གཟུགས་ལ་ཐིམ༔ ཧཱུྃ༔ ཉོན་ཅིག་སྲིད་པའི་ལྷ་མ་སྲིན༔
ལོག་འདྲེན་ལན་ཆགས་འབྱུང་པོའི་ཚོགས༔ སྟེང་འོག་ཕྱོགས་བཞི་མཚམས་བརྒྱད་ཀྱི༔ ལྷ་སྲིན་སྡེ་བརྒྱད་དྲེགས་པའི་ཚོགས༔ ཡས་གླུད་ལེན་ཕྱིར་འདིར་འདུས་ཤིག༔ སོགས་ལན་གསུམ་གྱི་དགུག ། དེ་ནས་གླུད་གཏོར་བྲན་ཞིང༌། ཨོྃ་བཛྲ་ཨ་མྲྀ་ཏ ས་བསང༌། ཨོྃ་སྭ་བྷཱ་ཝ ས་སྦྱང༌། གླུད་གཏོར་མི་དམིགས་པའི་ངང་ལས་ཡས་གཟུགས་གླུད་ཀྱི་གཏོར་མ་གཟུགས་ཕུང་ཁམས་དང་སྐྱེ་མཆེད་དབང་པོ་ཡོངས་སུ་རྫོགས་ཤིང་༔ ལྟ་བས་ཆོག་མི་ཤེས་པའི་རང་བཞིན་དབང་པོ་གསལ་ཞིང་༔
ཡིད་དུ་འོང་བའི་འདོད་ཡོན་ཕུན་སུམ་ཚོགས་པའི་བཟའ་བཏུང་འདོད་རྒུའི་རྒྱ་མཚོས་ཁེངས་ཤིང་༔ ཟག་མེད་བདུད་རྩིའི་རང་བཞིན་བསམ་གྱིས་མི་ཁྱབ་པའི་ཀུན་བཟང་མཆོད་པའི་སྤྲིན་དུ་བླ་མེད་གྱུར༔ ཨོྃ་ཨཱ་ཀཱ་རོ? སོགས་དང༌། ན་མཿསརྦ་ཏ་ཐཱ་ག་ཏ? སོགས་ལན་གསུམ་གྱིས་སྤེལ། ཧཱུྃ༔ དཀོན་མཆོག་བཀའ་ཡི་བདེན་མཐུ་དང་༔ སྔགས་དང་ཕྱག་རྒྱའི་ཏིང་འཛིན་གྱིས༔ བྱིན་གྱིས་བརླབས་པའི་ཡས་གླུད་འདི༔ སྦྱིན་བདག་བླ་དང་སྲོག་གི་གླུད༔ ཕུང་པོ་ཁམས་དང་སྐྱེ་མཆེད་དང་༔
དབང་པོ་རྒྱན་ཆས་ཕུན་སུམ་ཚོགས༔ མི་བས་རིན་ཐང་འདི་ཆེའོ༔ ཡས་སྟགས་འདོད་རྒུའི་རྒྱ་མཚོ་འདི༔ ཟག་མེད་བདུད་རྩིའི་རང་བཞིན་ཡིན༔ མི་བས་གླུད་བཟང་ཡ་མཚན་ཆེ༔ ཞེ་སྡང་ལྷ་བུ་བདུད་རྣམས་དང་༔ ཤར་ཕྱོགས་དྲི་ཟའི་ཚོགས་ལ་འབུལ༔ ང་རྒྱལ་གཤིན་རྗེའི་བདུད་རྣམས་དང་༔ ལྷོ་ཕྱོགས་གཤིན་རྗེའི་ཚོགས་ལ་འབུལ༔ ཉོན་མོངས་ཕུང་པོའི་བདུད་རྣམས་དང་༔
ནུབ་ཕྱོགས་ཀླུ་བདུད་ཚོགས་ལ་འབུལ༔ ཕྲག་དོག་འཆི་བདག་བདུད་རྣམས་དང་༔ བྱང་ཕྱོགས་གནོད་སྦྱིན་ཚོགས་ལ་འབུལ༔ ཚངས་པ་དགའ་བོ་ཁྱབ་འཇུག་དང་༔ སྟེང་འོག་ལྷ་ཀླུ་རྣམས་ལ་འབུལ༔ སྦྱིན་བདག་ ཆཻགའི་ བླ་བསླུའོ༔ ཤར་ཕྱོགས་དྲི་ཟའི་ལག་ནས་བླ་བསླུའོ༔ ལྷོ་ཕྱོགས་གཤིན་རྗེའི་ལག་ནས་བླ་བསླུའོ༔ ནུབ་ཕྱོགས་ཀླུ་བདུད་ལག་ནས་བླ་བསླུའོ༔ བྱང་ཕྱོགས་གནོད་སྦྱིན་ལག་ནས་བླ་བསླུའོ༔
སྟེང་ཕྱོགས་ཚངས་པའི་ལག་ནས་བླ་བསླུའོ༔ འོག་ཕྱོགས་ཀླུ་བདུད་ལག་ནས་བླ་བསླུའོ༔ ཕྱོགས་མཚམས་སྡེ་བརྒྱད་ལག་ནས་བླ་བསླུའོ༔ རྒྱལ་བསེན་དམ་སྲིའི་ལག་ནས་བླ་བསླུའོ༔ གནོད་བྱེད་བགེགས་ཀྱི་ལག་ནས་བླ་བསླུའོ༔ ཡུལ་འདྲེ་འབྱུང་པོའི་ལག་ནས་བླ་བསླུའོ༔ གྲེ་བོ་གསོན་འདྲེའི་ལག་ནས་བླ་བསླུའོ༔ བྱད་རྦོད་གཏད་ཁྲམ་ལག་ནས་བླ་བསླུའོ༔ གོད་འདྲེ་བསེ་རག་ལག་ནས་བླ་བསླུའོ༔ རྒྱུ་སྦྱོར་སྦྱིན་པའི་བདག་པོ་ཡི༔
བླ་ཚེ་མ་རྐུ་མ་འཕྲོག་ཅིག༔ བརྐུས་པ་ཡོད་ན་ཤུལ་དུ་ཚུད༔ འཕྲོག་པ་ཡོད་ན་མལ་དུ་ཕོབ༔ ཚེ་དཔལ་བསོད་ནམས་རྒྱས་པར་སྤེལ༔ རིག་འཛིན་རྒྱལ་བའི་བཀའ་མ་བཅག༔ སྔགས་འཆང་བདག་གི་དམ་མ་འདའ༔ མཆོད་སྦྱིན་གླུད་གཏོར་འདི་ཁྱེར་ལ༔ ཡས་སྟགས་གཟུགས་གླུད་ཆངས་བུ་དང་༔ ཤ་ཁྲག་གཏོར་མ་འདི་ལོངས་ལ༔ བདག་ཅག་ཡོན་མཆོད་མི་ནོར་ལ༔
འཁོན་སེམས་གདུག་པ་ཞི་བ་དང་༔ བྱང་ཆུབ་སེམས་དང་ལྡན་པར་མཛོད༔ འདིས་མན་གྲངས་བསག ། ཧཱུྃ༔ སྟེང་འོག་ཕྱོགས་བཞི་མཚམས་བརྒྱད་ན༔ གནས་པའི་ལྷ་སྲིན་འབྱུང་པོ་དང་༔ ཟ་འདྲེ་ཤི་གཤེད་ལོག་འདྲེན་བདུད༔ སྦྱིན་བདག་ཚེ་དང་སྲོག་གི་གླུད༔ ཡས་གླུད་མཆོད་སྦྱིན་འདི་ལོངས་ལ༔ སྡང་སེམས་ཞགས་པས་བཅིངས་པ་ཁྲོལ༔
བདག་ཏུ་འཛིན་པ་ཅི་ལ་བྱེད༔ འདོད་ཆགས་དབང་གིས་གཟུང་བ་ཁྲོལ༔ གཏི་མུག་དབང་གིས་མནན་པ་ཁྱོགས༔ ང་རྒྱལ་དབང་གིས་བསྡམས་པ་ཀློད༔ ཞེ་སྡང་དབང་གིས་གཟིར་བ་སོལ༔ ཆོས་ཉིད་དོན་དང་བདེན་པ་ལ༔ རྒྱུ་འབྲས་བསླུ་བ་ཡོད་མ་ཡིན༔ སྐྱེ་འགྲོ་སེམས་ཅན་ཐམས་ཅད་ལ༔ ང་བདག་གཉིས་སུ་མ་འཛིན་ཅིག༔ ཐམས་ཅད་རང་དང་གཉིས་སུ་མེད༔
འགྲོ་དྲུག་སྙིང་རྗེའི་ཡུལ་གྱུར་ནས༔ སྡང་སེམས་སྦྱོར་བ་ཆེ་ལ་རྩུབ༔ བདེ་སྡུག་རང་བཞིན་ཐ་དད་མེད༔ དེ་བས་སྦྱིན་པའི་བདག་པོ་ཡི༔ ཤ་ཁྲག་སྲོག་དབུགས་མ་འཕྲོག་ཅིག༔ བླ་ཚེ་བརྐུས་པ་ཤུལ་དུ་ཚུད༔ རང་གི་ལུས་ལ་དཔེ་ལོངས་ལ༔ གཞན་ལ་གནོད་པ་མ་བྱེད་ཅིག༔ ཞེས་ཅི་རིགས་བསགས་ཤིང་གྲངས་རྫོགས་པའི་མཐར་གོང་དང་སྦྲེལ་ལ། གལ་ཏེ་བཀའ་ལས་འགལ་གྱུར་ན༔
དུས་གསུམ་སངས་རྒྱས་བདེན་མཐུས་ཀྱི༔ བཀའ་ཡི་ཆད་པ་དྲག་པོ་ཡིས༔ ཁྱེད་རྣམས་ལུས་སྲོག་རྡུལ་དུ་བརླག༔ དེ་བས་ལོག་འདྲེན་འབྱུང་པོའི་ཚོགས༔ མཆོག་གསུམ་བདེན་པའི་བཀའ་མ་བཅག༔ རྩ་བ་གསུམ་གྱི་དམ་མ་བཀྲལ༔ བསླུ་མེད་རྒྱུ་འབྲས་ཁྱད་མ་གསོད༔ སྔགས་འཆང་ཡིད་བསུན་མ་བྱེད་ཅིག༔ མཆོག་སྦྱིན་གླུད་གཏོར་ཆུད་མ་གཟོན༔ རྣལ་འབྱོར་བདག་གི་བསྲུང་བྱ་ལ༔
གནོད་འཚེ་གདུག་རྩུབ་མ་གཏོང་ཞིག༔ ནད་རིམས་དལ་ཡམས་མ་འབེབ་ཅིག༔ མཆོད་སྦྱིན་ཡས་གླུད་འདི་ལོངས་ལ༔ ན་བ་སོལ་ལ་འཆི་བ་སློངས༔ རྐྱེན་ངན་བར་ཆད་ཞི་བར་མཛོད༔ ནད་ཡམས་དལ་ཁ་དགྲ་ལ་སྒྱུར༔ སངས་རྒྱས་བསྟན་པའི་དགྲ་བོ་འདི༔ ཁྱོད་ཀྱི་ཟས་སྐལ་དེ་ཡིན་ནོ༔ ཟ་ཁ་འཐུང་ཁ་དེ་རུ་སྤོས༔ ལྷ་འདྲེའི་བསམ་པ་ངན་པ་ཡང་༔
དགྲ་དང་བགེགས་ཀྱི་སྟེང་དུ་ཕོབ༔ བྱད་མ་རང་གཤེད་རང་ལ་ཟློག༔ དེ་ནས་ངར་གླུད་ཁ་ཕྱིར་བསྒྱུར་ལ་མར་མེ་སྦར། བྲ་སྲན་རམ་སྒོག་རྫོངས་འདེབས་སྣ་ཚོགས་བཏབ། ཧཱུྃ༔ གཤིན་རྗེའི་རྒྱལ་པོ་བགེགས་ཀྱི་ཚོགས༔ ལན་ཆགས་སྡེ་བརྒྱད་བདག་པོ་རྣམས༔ གཤིན་རྗེའི་འཁོར་བཅས་གང་ཡིན་པ༔ བགེགས་གཏོར་ཆངས་བུ་འདོད་ཡོན་ཁྱེར༔ ཚེ་དང་སྲོག་ལ་མ་གནོད་པར༔
བསོད་ནམས་དཔལ་འཕྲོག་མ་བྱེད་ཅིག༔ ན་འདྲེ་ཤི་རྐྱེན་བྱེད་པའི་བདུད༔ འཆི་བདག་སྲོག་བདག་བསྒྱུར་དུ་གསོལ༔ ཡས་སྟགས་སྣ་ཚོགས་རྫོངས་སུ་འདེབས༔ བླ་དང་སྲོག་ལ་མ་གནོད་ཅིག༔ གང་བ་སྟོང་པ་བྱེད་པའི་འདྲེ༔ ཀ་ཆ་ཆག་གྲུམ་རྫོངས་སུ་འདེབས༔ འགོང་པོ་བསེ་རག་མ་གནས་ཤིག༔ སྡེ་བརྒྱད་གཤིན་རྗེའི་ཕྱོགས་སུ་འཕང་༔ སྦྱིན་བདག་འདི་ལ་མ་ཆགས་པར༔
གནོད་པ་བྱེད་པ་ཁྱེད་ཅག་ཀུན༔ རང་རང་གནས་སུ་ད་སོང་ཞིག༔ གལ་ཏེ་མི་འགྲོ་འདུག་གྱུར་ན༔ ཁྲོ་བོའི་རྒྱལ་པོ་རྟ་མགྲིན་རྒྱལ༔ ཐུགས་ཁྲོས་རྡོ་རྗེ་འབར་བ་ཡིས༔ མགོ་ལུས་དུམ་བུ་བརྒྱ་རུ་འགས༔ འདི་རུ་མ་འདུག་ཕྱིར་དེངས་ཤིག༔ ཨོྃ་བཛྲ་ཨཱ་ཡུ་གརྦྷ་ཧྱ་གྷྲྀ་ཝ་ཧྲྀ་ད་ཡ་ཧཱུྃ་ཕཊ྄ཿ གནོད་བྱེད་ཚེ་བདུད་གཤེད་འཁྱམས་ཐམས་ཅད་ཨུ་ཙ་ཏ་ཡ་ཕཊ྄ཿ ཨོྃ་སུམྦྷ་ནི་སུམྦྷ་ནི་ཧཱུྃ༔
གྷྲྀཧྞ་གྷྲྀཧྞ་ཧཱུྃ༔ གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ༔ ཨ་ན་ཡ་ཧོ་བྷ་ག་ཝཱན་བཛྲ་བིདྱཱ་རཱ་ཛ་ཡ་ཧཱུྃ་ཕཊ྄ཿ ཅེས་ཐུན་གྱིས་བརྡེག ། ཡུངས་དཀར་གྱིས་བྲབ་ནས། ལམ་སུམ་མདོའམ་ཆུ་བོའི་གཞུང་དུ་བསྐྱལ། སྲུང་འཁོར་བསྒོམ། དེ་ནས་སྦྱིན་བདག་གདན་དཀར་རམ་གཡུང་དྲུང་བྲིས་པའི་སྟེང་དུ་བཞག ། དེ་ནས་ཐུགས་དམ་བསྐུལ་བ་ནི། དཀར་གཏོར་ལྔ་དང་གསེར་སྐྱེམས་བཅས་བཏེགས།
རྔ་རོལ་ལྡིར་ཞིང་དབྱངས་དང་བཅས་པས་འབོད། ཧཱུྃ་ཧྲཱིཿ དབུས་ཕྱོགས་སངས་རྒྱས་རིགས་ཀྱི་ཌཱཀྐི་འབུམ༔ ཆོས་དབྱིངས་ཡེ་ཤེས་མཐིང་གསལ་ཚེ་དཔག་མེད༔ ཤར་ཕྱོགས་རྡོ་རྗེ་རིགས་ཀྱི་མཁའ་འགྲོ་འབུམ༔ མེ་ལོང་ཡེ་ཤེས་དཀར་གསལ་ལྕགས་ཀྱུ་མ༔ ལྷོ་ཕྱོགས་རིན་ཆེན་རིགས་ཀྱི་ཌཱཀྐི་འབུམ༔ མཉམ་ཉིད་རིན་ཆེན་སེར་གསལ་ཞགས་པ་མ༔ ནུབ་ཕྱོགས་པདྨ་རིགས་ཀྱི་མཁའ་འགྲོ་འབུམ༔ སོར་རྟོག་ཡེ་ཤེས་དམར་གསལ་ལྕགས་སྒྲོག་མ༔
བྱང་ཕྱོགས་ཀརྨ་རིགས་ཀྱི་ཌཱཀྐི་འབུམ༔ བྱ་གྲུབ་ཡེ་ཤེས་ལྗང་གསལ་དྲིལ་བུ་མ༔ ཐུགས་དམ་མ་གཡེལ་དབྱིངས་ནས་སྐུ་བསྐྱོད་ལ༔ རྣལ་འབྱོར་བདག་གི་མགོན་སྐྱབས་དཔུང་ལ་བྱོན༔ ཐུགས་ཀྱི་སྤྲུལ་པ་དཀར་སེར་དམར་ལྗང་མཐིང༔ རེ་རེ་ལའང་མཁའ་འགྲོ་ཉི་ཁྲི་འབུམ༔ བདུད་རྩི་གསེར་སྐྱེམས་མཆོད་གཏོར་འདི་བཞེས་ལ༔ མ་གཡེལ་ཕྲིན་ལས་མྱུར་མགྱོགས་དུས་ལ་བབ༔ སྤྲུལ་པའི་ཕོ་ཉ་ཕྱོགས་མཚམས་ཁྱབ་པར་བསྐུལ༔ ཕྱོགས་བཞི་མཚམས་བརྒྱད་སྟེང་འོག་ཐམས་ཅད་ལ༔

སྟེང་ཕྱོགས་ཚངས་པའི་ལག་ནས་བླ་ཁུག་ཅིག༔ འོག་ཕྱོགས་དགའ་བོའི་ལག་ནས་བླ་བསླུའོ༔ ཤར་ཕྱོགས་དྲི་ཟའི་ལག་ནས་བླ་ཁུག་ཅིག༔ ལྷོ་ཕྱོགས་གཤིན་རྗེའི་ལག་ནས་བླ་ཁུག་ཅིག༔ ནུབ་ཕྱོགས་ཀླུ་བདུད་ལག་ནས་བླ་ཁུག་ཅིག༔ བྱང་ཕྱོགས་གནོད་སྦྱིན་ལག་ནས་བླ་བསླུའོ༔ བསྒྲུབ་བྱའི་བླ་རྟེན་གཟུགས་ལ་དབྱེར་མེད་བསྟིམ༔ ཨོྃ་བུདྡྷ་བཛྲ་རརྣ་པདྨ་ཀརྨ་ཌཱཀྐི་ནཱི་ས་མ་ཡ་ཨཱ་ནྲྀ་ཛཿཧཱུྃ་བཾ་ཧོཿ དེ་ནས་བླ་རྟ་བླ་མཚོར་བཞག་པ་མཆོད་གཡོག་པས་མདའ་དར་ཡུ་བས་བསྐོར། དེ་ནས་ཕྱི་ལོག་ཏུ་སོང་ལ་མདའ་དར་གཡབ་ཅིང་བླ་འབོད་བྱ། གསེར་སྐྱེམས་འཐོར་ནས་འདི་སྐད་དོ།
ཧཱུྃ་བྷྱོཿ མི་མངོན་ནམ་མཁའི་ཀློང་ཡངས་ནས༔ མ་ཡུམ་ཆེན་ཐུགས་ལས་སྤྲུལ་པའི་སྲས༔ ཚེ་བདག་རྡོ་རྗེ་རྣམ་འབྱོར་མ༔ ཚེ་འཛིན་དཔའ་བོ་དཔའ་མོས་བསྐོར༔ ཡང་སྤྲུལ་རིགས་བཞི་ཕོ་ཉར་འགྱེད༔ དབུ་སྐྲ་ཐོར་ཚུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔ རུས་པའི་རྒྱན་ཆ་ཁྲོ་ལོ་ལོ༔ གཡེར་ཁ་དྲིལ་བུ་སི་ལི་ལི༔
མྱུར་མགྱོགས་གར་སྟབས་ཁྱུགས་སེ་ཁྱུག༔ བྱིན་རླབས་འབྲུག་སྒྲ་འུ་རུ་རུ༔ ཐུགས་རྗེའི་གློག་དམར་ཚུབས་སེ་ཚུབ༔ ནུས་རྩལ་གཟི་བརྗིད་སྤུངས་སེ་སྤུང་༔ བླ་འགུགས་མཁའ་འགྲོ་བྱེ་བ་འབུམ༔ ཐུགས་དམ་བཞེངས་བསྐུལ་དུས་ལ་བབ༔ ཕུད་རྒོད་གསེར་སྐྱེམས་འདི་བཞེས་ལ༔ དེང་འདིར་རྒྱུ་སྦྱོར་སྦྱིན་བདག་གི༔ བླ་ཚེ་བདུད་ཀྱིས་འཕྲོག་པ་རྣམས༔ ད་ལྟ་ཉིད་དུ་ཁུག་ལ་ཤོག༔
ལྷ་སྲིན་འབྱུང་པོའི་རིགས་རྣམས་ཀྱིས༔ བླ་འདི་སྦའམ་བརྐུས་པ་རྣམས༔ ཕྱོགས་བཅུར་ཁྱབ་པའི་ཕོ་ཉ་ཡིས༔ གབ་ཁུང་ཕུད་དེ་ཁུག་ལ་ཤོག༔ རྒྱལ་བསེན་སྨན་མོ་འདྲེ་རྒོད་ཀྱིས༔ བར་དུ་གཅོད་ཅིང་གནོད་སྲིད་ན༔ རྩལ་ཆེན་དྲག་པོས་ཆད་པ་ཕོབ༔ ལས་ཀྱི་མཁའ་འགྲོ་བྱེ་བ་འབུམ༔ མི་བླ་བདུད་ལ་མ་བསྐུར་འཚལ༔ བླ་རྟེན་སྲོག་མཁར་འདི་ལ་ཁུག༔
དོན་མེད་བླ་འཁྱམས་མ་འདེད་པར༔ དམོད་པའི་བླ་འདི་ཁུག་ལ་ཤོག༔ མིང་དང་གཟུགས་ཕུང་འདི་ལ་ཁུག༔ གནས་དང་མལ་ས་འདི་ལ་ཁུག༔ སྲོག་དང་རྟེན་ཕུར་འདི་ལ་ཁུག༔ ཚེ་ཡི་དར་ཐག་རྒྱུད་ནས་ཁུག༔ སྲོག་གི་མདའ་མོའི་རྒྱུད་ནས་ཁུག༔ བླ་ཡི་རྡོ་རྗེའི་རྒྱུད་ནས་ཁུག༔ མིང་གི་མཚན་བྱང་རྒྱུད་ནས་ཁུག༔ མ་སྲིང་མཁའ་འགྲོ་མཐུ་མ་ཆུང་༔
རྦད་པའི་ཕོ་ཉ་རྩལ་མ་ཞན༔ མངགས་པའི་ར་མདའ་བང་མ་བུལ༔ འཁྱམས་པའི་བླ་འདི་ཁུག་ལ་ཤོག༔ སྟེང་འོག་ཕྱོགས་བཅུའི་བདུད་གཞོམ་པའི༔ མེ་དཔུང་ཚྭ་ཚྭས་ཁོངས་ལ་ཤོག༔ དུས་ལ་བབ་བོ་ས་མ་ཡ༔ ། བཅོལ་བའི་ཕྲིན་ལས་འགྲུབ་པར་མཛོད། ཨོཾ་བཛྲ་མུཾ་ཝཱ་ར་ཧཱི་ཌཱཀྐི་ནཱི་ཧ་རི་ནི་ས་ཛཿ ཨཱ་ཡུརྫྙཱ་ན་ཎི་བཛྲ་ཨཾ་ཀུ་ཤ་ཡ་ཛ་ཛཿ ཛཿཧཱུྃ་བཾ་ཧོཿ
མདའ་དར་གཡབ། བླ་མཚོ་བསྐོར་ཞིང་རྟེན་འབྲེལ་བརྟགས་ལ་ལེགས་རྟགས་བྱུང་ན་ཚར་རེའི་ཆོག ། ངན་ན་ལན་གསུམ་གྱི་བར་བསྐྱར། བླ་རྟེན་གཡུ་སོགས་བཏག་ཅིང༌། སྐབས་འདིར་ཚེ་དབང་རྒྱས་བསྡུས་ལོང་ཁོམ་དང་བསྟུན་པར་བསྐུར། རྗེས་ཀྱི་བྱ་བ་རྣམས་གཞུང་ལྟར་མཐར་དབྱུང་ངོ༌། དེ་ལྟར་ཚེ་སྒྲུབ་ལྕགས་ཀྱི་རྒྱ་མདུད་ཀྱི་ཆ་ལག་བླ་བསླུ་སྲོག་གི་ལྗོན་པ་འདིའང་བླ་བསླུ་བླ་མདོས་སྦྲགས་མ་ལས། གཏེར་ཚིག་སོར་བཞག་གི་འགྲེས་རྐང་རྣམས་བསྡུས་ཤིང་ཤྭ་རྡེལ་འགྱེད་བརྟགས་སོགས་ཕྲིས་ནས། གོ་རིམ་འཇུག་བདེ་འདི་བཞིན་སྤྲོས་པ་དབེན་པའི་སྐབས་ཉེར་མཁོར་དམིགས་ཏེ། གཡུ་ལོ་བཀོད་བཙུན་དགོན་དུ་ཤིང་སྤྲེལ་ཟླ་བ་༡༢་པའི་ཚེས་༣༠ཉིན་ངག་དབང་ཀླུ་སྒྲུབ་དཔལ་བཟང་པོས་སྦྱར་བའོ།། །།
ཡ༽ ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། འཆི་བསླུ་བདུད་དཔུང་གཡུལ་བཟློག་ཁྲིགས་སུ་བསྡེབས་པ་བཞུགས་སོ། འཆི་མེད་མགོན་པོ་པད་འབྱུང་ལ་བཏུད་དེ། ། འཆི་བདག་གདུག་པའི་གཡུལ་ངོ་བཟློག་པའི་ཐབས། ། འཆི་བ་བསླུ་བའི་ཆོ་ག་ཁྲིགས་བསྡེབས་པ། ། འཆི་མེད་བསྒྲུབ་པའི་ཡན་ལག་འདིར་གསལ་བྱ། ། དེའང་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་ཚོགས། འཆི་བསླུ་བདུད་དཔུང་གཡུལ་བཟློག་བཀླག་ཆོག་ཏུ་སྤེལ་བ་ལ་གཉིས། འཆི་བའི་ལྟས་དང་བསླུ་བའི་ཐབས་བཤད་པའོ། །
དང་པོ་ནི་གཏེར་གཞུང་ལས་ཆེས་གསལ་བ་ལྟར་བརྟགས་ལ་སྐབས་བསྟུན་རིམ་འགྲོར་འབད་པར་བྱའོ། གཉིས་པ་འཆི་བ་བསླུ་ཐབས་བཤད་པ་སྦྱོར་དངོས་རྗེས་གསུམ་མོ། ། དང་པོ་ནི་བདག་བསྐྱེད་ཚེ་སྒྲུབ་ཀྱི་དཀྱིལ་འཁོར་བཤམ། དེའི་མདུན་དུ་དུར་ཁྲོད་རོ་གཡམ་མམ། ལྕགས་སླང་དུ། དུར་ས་དང་རོ་ཐལ་ཁང་སྟོང་ཕུང་ཤུལ་གྱི་ས་དང༌། ལམ་རྒྱ་གྲམ་དང་ལུང་གསུམ་འདུས་མདོའི་ས་སོགས་དང༌། ཆུ་མིག་ལྐུག་པ་དང་རྟ་བོང་གི་དྲི་ཆུ་དང༌། ལུང་གསུམ་འདྲེ་འདུས་ཀྱི་ཆུ་སོགས་ཀྱིས་སྦྲུས་པའི་འདམ་སྤྱིན་ལ། འཆི་བདག་ལས་ཀྱི་གཤིན་རྗེ་སྐུ་མདོག་ནག་པོ་ཞལ་གཅིག་ཕྱག་གཉིས་སྤྱན་གསུམ་པ།
མཆེ་བ་གཙིགས་ཤིང་ཕྱག་གཡས་པས་ཁྲམ་ཤིང་མིག་དགུ་པ་དང༌། གཡོན་པས་བཤའ་གྲི་འཛིན་ཞིང་ཆུ་གླང་ནག་པོ་མིག་ལྡིར་ཞིང་ངུར་སྒྲ་འདོན་པའི་སྟེང་དུ་དོར་སྟབས་ཀྱིས་འགྱིང་བ། གྲི་ཁྲག་དང་རོ་སོལ་བྱུག་པའི་དུག་ཤོག་གི་ངོས་ལ་པདྨ་འདབ་དྲུག་ཏུ། ཨ་སུ་ནྲྀ་ཏྲི་པྲེ་དུ་ཡི་གེ་དྲུག་དགོད། དེའི་ནང་དུ་ཟླུམ་པོར་དུ་བསྐོར་དབུས་སུ་གྲུ་གསུམ་རྩེ་མོ་གྱེན་བསྟན་ལྟེ་བར་དུ། གྲུ་གསུམ་གྱི་ཕྱི་རོལ་གླིང་གསུམ་དུ། མ་འོག་དང༌། ཛ་གཡས། ཐ་གཡོན་བྱས་པ་བྲིས་ཏེ་སྙིང་གར་བཅུག ། གཤིན་རྗེའི་མིག་གཉིས་ལ་རྃ་རྃ།
རྣ་བ་གཉིས་ལ་ཡྃ་ཡྃ། ཁ་ལ་བྃ། ལྕེ་ལ་ལྃ། སྙིང་གར་ཨེ་སོགས་ཤོག་བུར་བྲིས་པ་བཅུག་སྟེ། སྟན་ནག་གི་སྟེང་ཁ་བྱང་བསྟན་དུ་བཞག་ལ་དྲག་མཆོད་གཡོན་བསྐོར་དུ་བཤམ། མདུན་དུ་ནད་པའི་དྲི་ཁུས་སྦྲུས་པའི་ཟན་ལ། ངར་གླུད་དཀར་སེར་དམར་ལྗང་ཁྲ་བོ་ལྔ་ལ། སོ་སོའི་རང་མདོག་ལྟར་དར་ཚོན་དང་ནམ་མཁའ། སྒྲོ་ཕོད། མདའ།
འཕང༌། ཕོ་གདོང༌། མོ་གདོང་སོགས་མདོས་ཆས་དང༌། ཆངས་བུ་ལོ་གྲངས་དང༌། དམར་གཏོར་ཤ་དུམ་མཐེབས་སྐྱུ་སོགས་བརྒྱ་རྩ་ལས་མི་ཉུང་བ་དང༌། རྫོངས་འདེབས་ལན་ཆགས་འཇལ་བའི་འབྲུ་སྣ་དང༌། ཟས་སྣ་སོགས་དཀར་གསུམ་དང༌། གསེར་དངུལ་སོགས་རིན་ཆེན། དར་ཟབ་སྣ་ཚོགས་ཅི་འབྱོར་སོགས་ཚགས་སུ་ཚུད་པར་བྱའོ། དེ་ནས་མདུན་རྟེན་ལ་ཆབ་བྲན་ཞིང༌།
སྔགས་དང་ཕྱག་རྒྱས་བརླབ་པ་ནི། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ལན་གསུམ།
རང་ཉིད་དབང་ཆེན་ཁྲོ་བོ་ཏིང་འཛིན་གྱིས༔ ཐུགས་ཀའི་ཧཱུྃ་ལས་འོད་ཟེར་དམར་ནག་ཚ༔ ལྕི་ཞིང་འཐས་པ་འོག་ཕྱོགས་ས་གཞིར་ཕོག༔ ཤིག་གེ་གས་པའི་ཀློང་ནས་རྒྱ་མཚོ་མེར༔ དེ་དབུས་འཆི་བདག་ལས་ཀྱི་གཤིན་རྗེ་ནི༔ སྐུ་མདོག་ནག་པོ་མུན་ལྟར་འཇིགས་པའི་གཟུགས༔
ཁྲོ་གཉེར་སྤྱན་གསུམ་མཆེ་གཙིགས་རལ་པ་བཅིངས༔ གཡས་པས་ཁྲམ་ཤིང་གཡོན་པས་བཤའ་གྲི་འཛིན༔ སྟག་ལྤགས་ཤམ་ཐབས་མགོ་ཕྲེང་མི་ལྤགས་གྱོན༔ སྐྲ་སེན་བ་སྤུ་ལྕགས་ཀྱུ་ལྟ་བུ་འབར༔ མེ་རླུང་དུད་འཚུབ་གློག་དམར་འཁྱུགས་པའི་ཀློང་༔ སྣང་སྲིད་ལྷ་འདྲེ་གདོན་བགེགས་ཀུན་གྱིས་བསྐོར༔ ཆུ་གླང་རྔམ་སྐད་དིར་སྒྲ་འུར་ཆོམ་ལྡིར༔ མངོན་སུམ་ལྟ་བུར་བཀའ་སྡོད་དམ་གནས་གྱུར༔ ཨོཾ་དུ་ཏྲི་དུ་ཏྲི་ས་མཱ་ཡ་ཛཿཧཱུྃ་བཾ་ཧོཿ དེ་ནས་དགུག་པ་ནི།
ན་མོཿ མཆོག་གསུམ་བླ་མ་ཡི་དམ་མཁའ་འགྲོ་བཅས༔ ཏིང་འཛིན་སྔགས་དང་ཕྱག་རྒྱའི་བདེན་པ་ཡིས༔ རྣལ་འབྱོར་བདག་ཅག་འཁོར་དང་བཅས་པ་ལ༔ སྔོན་གྱི་ལན་ཆགས་འཕྲལ་གདོན་གློ་བུར་རྐྱེན༔ ཕོ་འདྲེ་མོ་གདོན་མ་ནིང་ཡུལ་འདྲེ་བཅས༔ ལོ་ཟླ་ཞག་སྐག་སྟེང་དུ་རྩུབ་པ་ཡི༔ སྲིད་པའི་གདོན་ཚོགས་ཡས་གླུད་བདག་པོ་རྣམས༔ སྐད་ཅིག་མྱུར་བ་ཉིད་དུ་འདིར་ཁུག་ཅིག༔ བཛྲ་ཨཾ་ཀུ་ཤ་ཛཿཧཱུྃ་བཾ་ཧོཿ
ཞེས་འགུགས་གཞུག་ལན་གསུམ་བྱ། སྟེང་འོག་ཕྱོགས་མཚམས་སྲུང་རྒྱས་བཅིངས། དེ་ནས་འཆི་བདག་འཁོར་བཅས་ལ་རྣམ་ལྔའི་མཆོད་པ་ནི། ཧཱུྃ༔ ཧཱུྃ་ལས་སྐྱེས་པའི་མཐུ་བོ་ཆེ༔ འཆི་བདག་འཁོར་དང་བཅས་པ་ལ༔ སྣང་བ་མཛེས་པའི་མེ་ཏོག་དང་༔ ཤ་སྣའི་གསུར་ཆེན་ཚིམ་པའི་དྲི༔ རང་སྣང་གསལ་བའི་ཞུན་ཆེན་སྒྲོན༔ ཁྲག་ཞག་མཁྲིས་པའི་བཏུང་བ་འཁྱིལ༔
ཤ་རུས་སྤུངས་པའི་རོ་ལྡན་ཟས༔ རྐང་གླིང་དུར་ཁྲོད་རོལ་མོའི་སྒྲ༔ སྣང་སྲིད་རྔམ་བརྗིད་སྤྱན་གཟིགས་བཅས༔ གུས་པས་འབུལ་ལོ་བཞེས་ནས་ཀྱང་༔ ལས་ཀྱི་འབྲས་བུ་མཆིས་པར་མཛོད༔ བཛྲ་མ་ཧཱ་ཤ་མ་ཤ་ན་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ དེ་ནས་བཀའ་བསྒཽ་ཞིང་བསྟོད་པ་ནི། ཧཱུྃ༔ ང་ནི་དུས་གསུམ་བདེ་གཤེགས་ཀུན་གྱི་དངོས༔ དབང་ཆེན་ཁྲག་འཐུང་པདྨ་ཧེ་རུ་ཀཿ
སྣང་སྟོང་སྐུ་ཡི་ཕྱག་རྒྱའི་འཁོར་ལོས་ཁྱབ༔ གྲགས་སྟོང་གསུང་གི་ཧཱུྃ་སྒྲ་འགགས་པ་མེད༔ གསལ་སྟོང་ཐུགས་ཀྱི་རང་བཞིན་ཡོངས་ཁྱབ་ལ༔ འབར་བའི་གཟི་བརྗིད་ཉི་མ་འབུམ་གྱི་ལྷུན༔ སྣང་སྲིད་ཐམས་ཅད་ང་ཡི་རོལ་རྩལ་ཏེ༔ གཉིས་འཛིན་ལོག་པར་ལྟ་བའི་དགྲ་དང་བགེགས༔ འབར་བའི་དབྱིངས་ཀྱི་རྒྱ་ལས་མ་འདའ་ཞིག༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཧཱུྃ་ལས་གྲུབ་པའི་འཆི་བདག་སྟོབས་པོ་ཆེ༔ མཐིང་ནག་མུན་རུབ་སྤྱན་གསུམ་གློག་ལྟར་འཁྱུགས༔
ལྕགས་ཀྱི་རལ་པ་སྤྲུགས་ཤིང་དུག་ཆར་འབེབས༔ སྲིད་གསུམ་སྲོག་གི་བདག་པོ་ཁྱོད་ལ་བསྟོད༔ ཞལ་གདངས་མཆེ་གཙིགས་རྔམ་པའི་ང་རོ་ཡིས༔ ཁམས་གསུམ་གཡོ་འཁྲུགས་སྲིད་གསུམ་སྲོག་དབུགས་ཟ༔ རྫུ་འཕྲུལ་འབྱུང་བའི་འཁོར་ལོས་ཐམས་ཅད་འཇོམས༔ རྔམ་གཏུམ་དྲག་ཤུལ་ཅན་ལ་ཕྱག་འཚལ་བསྟོད༔ ཁྲམ་ཤིང་དུག་གསུམ་རིགས་དྲུག་མིག་དགུ་ཡིས༔ སྐྱེ་འགྲོ་སྲོག་ཆགས་ཐམས་ཅད་ཁྲམ་ལ་འདེབས༔ རླུང་གི་ཤུགས་ལྡན་མུན་ཞགས་མདའ་ལྟར་འཕེན༔ ཁམས་གསུམ་བླ་སྲོག་འཆི་བདག་ཁྱོད་ལ་བསྟོད༔
གྲི་ནག་སོ་གཅིག་འགྲོ་བའི་སྲོག་རྩ་གཅོད༔ སྐྲ་སེན་ལྕགས་ཀྱུས་འགྲོ་དྲུག་ལུས་ཀུན་གཏུབ༔ བ་སྤུའི་མཚོན་ཆ་རྣོ་ངར་རབ་འབར་བས༔ སྤྲུལ་པའི་ལས་བྱེད་དཔག་མེད་འགྱེད་ལ་བསྟོད༔ ཕོ་ཉའི་ཚོགས་རྣམས་རྔམ་སྟབས་ཕྱོགས་བཅུར་རྒྱུག༔ ས་འོག་ས་སྟེང་ས་བླའི་གནས་རྣམས་ཉུལ༔ དུས་གསུམ་སངས་རྒྱས་ཀུན་བས་སྟོབས་ཆེན་དཔལ༔ ཀུན་གྱི་གཤིན་རྗེ་འོད་འཕྲོག་ཁྱོད་ལ་བསྟོད༔ ཁྱོད་ཀྱི་ཞེ་སྡང་ཆ་ལས་བདུད་དང་སྲིན༔ འདོད་ཆགས་རང་མདངས་མ་མོ་ཀླུ་སྲིན་ཚོགས༔
གཏི་མུག་ལས་བསྐྱེད་རྨུ་སོགས་མ་ནིང་སྡེ༔ སྣང་སྲིད་དྲེགས་པའི་བདག་པོ་ཁྱོད་ལ་བསྟོད༔ སྔོན་ཚེ་རྒྱལ་བའི་བཀའ་ལས་མ་འདའ་བར༔ ཏིང་འཛིན་སྔགས་དང་ཕྱག་རྒྱས་བྱིན་བརླབས་པའི༔ འདོད་ཡོན་མཆོད་སྦྱིན་གླུད་གཏོར་འདི་ལོངས་ལ༔ ཕན་དགེ་བྱང་སེམས་རྒྱུད་ལ་གནས་པར་མཛོད༔ ཨོྃ་དུ་ཏྲི་དུ་ཏྲི་བཛྲ་ས་མ་ཡ་ཧཱུྃ༔ ཞེས་དམ་ལ་བཞག ། དེ་ནས་གླུད་རྫས་དང༌། ཆངས་བུ་བརྒྱ་རྩ་རྣམས་རིམ་པ་བཞིན་བཤམས་ལ།
བྷྲཱུྃ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ༔ དཀར་གསུམ་མངར་གསུམ་གྱི་གཏོར་མ་འདོད་པའི་ཡོན་ཏན་ལྔ་དང་ལྡན་པ་ནམ་མཁའ་མཛོད་དུ་གྱུར༔ ཨོྃ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་ཨ་ཝཱ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ གསུམ། མཆོད་པའི་ཡོ་བྱད་འདོད་པའི་ཡོན་ཏན་ལྔ་དང་ལྡན་པ་འདི་ཉིད་འཆི་བདག་ལས་ཀྱི་གཤིན་རྗེ་འཆར་ཁ་ནག་པོ་སྣང་སྲིད་ལྷ་སྲིན་རིགས་དྲུག་ལན་ཆགས་འཁོར་དང་བཅས་པ་རྣམས་ལ་བསྔོའོ༔ འབུལ་ལོ༔ ཚིམ་པར་གྱུར་ཅིག༔ ཨོྃ་དུ་ཏྲི་དུ་ཏྲི་ཛ་ཧཱུྃ་ཐཱ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་པས་སྔགས་བརྒྱ་སྟོང་སོགས་ཅི་འགྲུབ་བསགས་བཞིན།
དཀར་པོའི་རིགས་འབྲུ་སྨན་ཟས་སྣ་དར་ཟབ་རིན་ཆེན་སོགས་མཆོད་གཡོག་པས། གཅིག་བཅུ་བརྒྱ་སྟོང་ཁྲི་འབུམ་བྱེ་བ་ས་ཡའི་གྲངས་གཞལ་ཚུལ་བྱས་ཏེ་སྣོད་གཞན་དུ་བཅད་ལ་ཅི་རིགས་པའི་མཚམས་སུ་འབུལ་བ་ནི། ཧཱུྃ༔ འཆི་བདག་གཤིན་རྗེའི་རྒྱལ་པོ་དང་༔ ཕོ་མོ་མ་ནིང་དྲེགས་པའི་སྡེ༔ སྟོང་ཕྲག་བརྒྱད་ཅུའི་གདོན་ཚོགས་རྣམས༔ སྲིད་པའི་ལྟོས་དང་མཉམ་པ་ཡི༔ མཆོད་སྦྱིན་འདོད་ཡོན་གླུད་གཏོར་འདི༔ ཁྱེར་ཅིག་ཁྱེར་ཅིག་སྟོབས་ལྡན་རྣམས༔ འདོད་སྲིད་ཆགས་དང་ཞེན་པ་དང་༔
དྲན་རེག་མཐོང་རེག་བཟུང་བ་ཀུན༔ ཞི་དང་གློད་ཅིག་ད་ཕྲོལ་ཅིག༔ སྔོན་གྱི་ལན་ཆགས་ཤ་འཁོན་དང་༔ བུ་ལོན་འཕྲལ་གྱི་རྐྱེན་ལ་སོགས༔ གང་ཡིན་མ་ལུས་འཁོར་བར་མཛོད༔ བདག་གི་བསམ་པའི་སྟོབས་དང་ནི༔ ཆོས་ཀྱི་དབྱིངས་ཀྱི་སྟོབས་རྣམས་ཀྱིས༔ གདོན་བགེགས་འབྱུང་པོ་མ་ལུས་པའི༔ བསམ་པ་ཡིད་བཞིན་འགྲུབ་གྱུར་ཅིག༔ ཅེས་བསྔོས་པས་འཆི་བདག་འཁོར་བཅས་ཚིམས་པར་བསམས་ལ་འབུལ།
རྫས་མ་རྫོགས་བར་སྔར་བཞིན་གྲངས་བསག་གོ ། དེ་ནས་དམར་གཏོར་དང་ཤ་དུམ་མཐེབས་སྐྱུ་རྣམས་བཤམ། ཤ་ཁྲག་ཟས་སྣའི་གསུར་ཡང་བཏང་ལ། སྟོང་པའི་ངང་ལས་གྲུ་གསུམ་དམར་ནག་ཡངས་ཤིང་རྒྱ་ཆེ་བའི་ནང་དུ༔ སྦྱིན་པའི་བདག་པོའི་ཚེ་བསོད་ནམས་དབང་ཐང་གདུལ་བྱ་ལ་བར་དུ་གཅོད་པ་ཐམས་ཅད་རང་དབང་མེད་པར་ལིངྒ་དགྲ་གཟུགས་གཉིས་སུ་མེད་པར་གྱུར༔ གཟུགས་ཀྱི་ཕུང་པོ་བཟའ་བ་ཤ་རི་ཁྲག་མཚོ་གཏོར་མ་གླུད་རྫས་འདོད་པའི་ཡོན་ཏན་ལྔ་དང་ལྡན་པ་ཟག་པ་མེད་པར་གྱུར༔ ཨོྃ་ཨཱཿཧཱུྃ༔ ལན་གསུམ། ན་མཿསརྦ་ཏ་ཐཱ་ག་ཏ་ཨ་ཝཱ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ༔ ལན་གསུམ།
གཏོར་མ་ཤ་རི་ཁྲག་མཚོ་གླུད་རྫས་ཟག་མེད་འདི་ཉིད་འཆི་བདག་ལས་ཀྱི་གཤིན་རྗེ་འཆར་ཁ་ནག་པོ་སྣང་སྲིད་ལྷ་སྲིན་གདོན་བགེགས་མ་མོ་རྒྱལ་འགོང་དམ་སྲི་འབྱུང་པོ་མ་ནིང་ཡུལ་འདྲེ་ལན་ཆགས་གླུད་ཀྱི་བདག་པོ་རྣམས་ལ་བསྔོའོ༔ འབུལ་ལོ༔ ཚིམ་པར་གྱུར་ཅིག༔ ཨོྃ་དུ་ཏྲི་དུ་ཏྲི་ཛ་ཧཱུྃ་ཐཱ་ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་སྔགས་ལན་གང་མང་བསགས། རྐུ་འཕྲོག་བཅོམ་གསུམ་ནོར་དབུལ་བའི་ལན་ཆགས་ཐམས་ཅད་བྱང་བར་གྱུར་ཅིག༔ གཤེ་སྐུར་འཆལ་གཏམ་མི་ཁ་སྡང་བའི་ལན་ཆགས་ཐམས་ཅད་བྱང་བར་གྱུར་ཅིག༔ རྡུང་རྡེག་བཙོག་གསུམ་ཟུག་གཟེར་ནད་མང་བའི་ལན་ཆགས་ཐམས་ཅད་བྱང་བར་གྱུར་ཅིག༔ བསད་བཅད་གཏུབ་གསུམ་ཚེ་ཐུང་བའི་ལན་ཆགས་ཐམས་ཅད་བྱང་བར་གྱུར་ཅིག༔ བསྐྱེད་རྫོགས་ཟུར་ཉམས་གཟུགས་བྱད་ངན་པའི་ལན་ཆགས་ཐམས་ཅད་བྱང་བར་གྱུར་ཅིག༔
ཅེས་རྫས་རྣམས་མདོས་ལ་འབུལ། ཀྱཻཿ འཆི་བདག་ལས་ཀྱི་བདག་པོ་འཁོར་བཅས་དགོངས༔ བདག་ཅག་ཡོན་མཆོད་འཁོར་དང་བཅས་རྣམས་ཀྱིས༔ ཚེ་རབས་ཐོག་མ་མེད་ནས་ད་བར་གྱི༔ ལན་ཆགས་བུ་ལོན་སྟོང་ཕྲག་ཀུན་འཇལ་གྱིས༔ དེང་ནས་མ་གནོད་མ་འཚེ་ཡས་ཁ་ལོངས༔ འགལ་རྐྱེན་བར་དུ་གཅོད་པ་གཏན་ནས་སྤོངས༔ ཚེ་སྲོག་ལས་ཀྱི་བསྐྱེད་པ་བཤོལ་ཐོབ་ལ༔ ལོ་བརྒྱའི་བར་དུ་སུན་ཁས་མ་སྡང་ཅིག༔
ཅེས་བརྗོད་ལ་སྔར་ལྟར་གྲངས་བསག ། དེ་ནས་མདོས་གླུད་འབུལ་བ་ནི། དེ་ནས་མདུན་མཆོད་རྣམས་ནང་དུ་སྟོབ་ལ་འཆི་བདག་ཞལ་ཁ་ཕྱིར་བསྒྱུར་ཞིང༌། མདུན་དུ་གདན་ནག་གི་ཁར་ངར་གླུད་དང༌། རྫོངས་འདེབས་བཀོད་ལ་མར་མེ་སྦར། ཡས་ལམ་ཕྱེ། གསེར་སྐྱེམས་སྔོན་དུ་འགྲོ། དེ་ནས་མདོས་ཆུ་གཙང་གིས་བྲན། སྔགས་དྲུག་ཕྱག་རྒྱས་སྦྱང་སྤེལ་བྱ། ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷ་྅ཧཾ།
ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ཨོཾ་བཛྲ་ཨ་མྲྀ་ཏ་ཀུཎྜ་ལཱི་ཧ་ན་ཧ་ན་ཧཱུྃ་ཕཊ྄ཿ ན་མཿསརྦ་ཏ་ཐཱ་ག་ཏ་ཨ་ཝཱ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཨོཾ་ཛྙཱ་ན་ཨཱ་ཝ་ལོ་ཀི་ཏེ་ན་མཿ ས་མནྟ་སྥ་ར་ཎ་རསྨི་བྷ་བ་ས་མ་ཡ་མ་ཧཱ་མ་ཎི་དུ་རུ་དུ་རུ་ཧྲི་ད་ཡ་ཛྭ་ལ་ནི་སྭཱ་ཧཱ། ན་མཿས་མནྟ་བུདྡྷ་ནཱཾ་གྲ་ཧེ་ཤྭ་རི་པྲཉྫ་ཏི་མ་ཧཱ་ས་མ་ཡ་སྭཱ་ཧཱ། དེ་ནས་འཆི་བདག་སྡེ་ཚོགས་དང་བཅས་པ་ལ་ཡས་གླུད་ཀྱིས་བརྔན་ཞིང༌། རང་གནས་སུ་རྫོངས་ཤིང་བསྐྲད་པ་ནི། རང་ཉིད་དབང་དྲག་འབར་བའི་དཔའ་གདེང་དང་ལྡན་པས་ངང༌།
ཧཱུྃ༔ ཉོན་ཅིག་འཆི་བདག་ལས་གཤིན་དྲེགས་པའི་ཚོགས༔ ཁྱེད་རྣམས་ལས་ཀྱི་རྫུ་འཕྲུལ་ཤུགས་དང་ལྡན༔ ཁམས་གསུམ་སྐྱེ་འགྲོའི་སྲོག་བདག་ཆེན་པོ་སྟེ༔ སྟོང་ཕྲག་བརྒྱད་ཅུའི་བགེགས་ཀྱི་འཁོར་དང་བཅས༔ མ་ལུས་ཚིམ་བྱེད་མཆོད་སྦྱིན་གླུད་གཏོར་ནི༔ རྒྱ་ཆེ་གཏིང་ཟབ་སྲིད་པའི་ལྟོས་དང་མཉམ༔ གང་འདོད་ཏིང་འཛིན་སྔགས་རྒྱས་འདོད་རྒུར་སྤེལ༔ ལན་ཆགས་ཀུན་འཁོར་རེ་བའི་ཡས་ཁ་ཁེངས༔ དེང་ནས་བདག་ཅག་རྒྱུ་འབྱོར་ཡོན་བདག་ལ༔
གནོད་པའི་རྒྱུ་རྐྱེན་རྟེན་འབྲེལ་མི་འཚལ་ཡང་༔ སྔར་ནས་གནོད་པ་ཡོད་ན་ཁྲམ་ཁ་ཕྱེས༔ བཅིངས་པ་ཡོད་ན་འཆི་བདག་ཞགས་པ་ཕྲོལ༔ བསད་པ་ཡོད་ན་བདུད་ཀྱི་ཁྲམ་ཁ་སྒྱུར༔ ཟོས་པ་ཡོད་ན་བླ་ཚེ་བདེ་བར་ཀློད༔ ཟ་ཁ་རྣོ་མཚོན་ཐམས་ཅད་དགྲ་ལ་སྒྱུར༔ ལན་ཆགས་སྟོང་རིན་གང་ཡོད་འཇལ་ཟིན་པས༔ མི་བསླུ་འཆི་བདག་གཤིན་རྗེའི་ལག་ནས་ཐར༔ འཆི་མེད་ཚེ་ཡི་དཀྱིལ་འཁོར་ལྷ་ལ་འབུལ༔ འགྱུར་མེད་སྐུ་གསུང་ཐུགས་སུ་རྒྱས་ཐོབ་ཅིག༔
དཀོན་མཆོག་བཀའ་དང་ཆོས་ཉིད་བདེན་པའི་མཐུས༔ བགེགས་རྒྱལ་ད་སོང་རང་རང་གནས་བསྐྱོད་འཚལ༔ སརྦ་བྷཱུ་ཏ་གཙྪ༔ ཐུན་གྱིས་བྲབ་ཅིང་སྲུང་འཁོར་བསྒོམ་མོ། ། གཞུང་ལས། ཞེས་བརྗོད་འཆི་བདག་གཤིན་རྗེ་ཉིད༔ རྒྱ་མཚོར་རི་རབ་འགྱེལ་བ་ལྟར༔ ཆོབ་སྒྲ་དང་བཅས་མཚོ་ལ་ཐིམ༔ འཁོར་གྱི་བགེགས་རིགས་ཚོགས་རྣམས་ཀྱང་༔ རང་རང་འདོད་པའི་ཡས་ཁྱེར་ཏེ༔
ས་འོག་ས་སྟེང་མ་ངེས་པར༔ ཧ་སྒྲ་དིར་གྱིས་བྱེར་བར་བསམ༔ གསུངས་པ་བཞིན། གཤིན་གཟུགས་ཆུ་བོའི་གཞུང་ངམ་ལུང་པའི་མདོ་སོགས་རང་གནས་མ་མཐོང་སར་བསྐྱལ། དམིགས་པ་ནི། ས་གཞི་ཤིག་གེར་གས་ནས་རྒྱ་མཚོ་མེར་གྱིས་བྱུང་བས། ཆོབ་སྒྲ་དང་བཅས་ཐིམ་པར་བསམ། དེ་ནས་ཐིམ་ཤུལ་རྒྱ་མཚོའི་ཁར་དབང་ཆེན་གྱི་ཕོ་བྲང་བཏབ་པར་མོས་ལ་ཤུལ་དུ་སྐྱེར་ཕུར་རམ་ཡང་ན་སཱཙྪ་ཞག་གསུམ་བརབཞག ། མཐར་སྒོའི་སྟེང་ངམ་ཁང་ཐོག་ཏུ་བསྐྱལ། ནད་པ་ཡིན་ན་ཚེ་དབང་བསྐུར།
རང་ཉིད་ཀྱི་ཆེད་དུ་ཡིན་ན་ཚེའི་བསྙེན་པར་འབད། རྗེས་ཀྱི་བྱ་གཞུང་ལྟར་བྱའོ། ཕན་ཡོན་ནི་གཞུང་ལས། དེས་ནི་འཆི་བདག་ཁར་ཚུད་ཀྱང་༔ ལོ་གསུམ་བར་དུ་འཆི་བ་བསླུ༔ གང་ཞིག་འཆི་ལྟས་མ་ཕོག་ཀྱང་༔ ལོ་ཟད་ཟླ་སྨད་བརྩམ་གྱུར་ན༔ རིམ་གྲོ་ཀུན་གྱི་མཆོག་ཏུ་འགྱུར༔ སྤྱིར་ནི་ལོ་ཟད་ཉི་ལྡོག་མཚམས༔ ལས་ཀྱི་གཤིན་རྗེའི་ཁ་ལྷགས་ནས༔
འཇིག་རྟེན་སྟོང་ཁམས་ཐམས་ཅད་ཉུལ༔ ཁམས་གསུམ་སྐྱེ་འགྲོ་ཁྲམ་ལ་འདེབས༔ དེ་ཚེ་རྣལ་འབྱོར་གང་ཞིག་གིས༔ ཡི་དམ་ལྷ་ཡི་བསྐྱེད་རིམ་དང་༔ ཆོས་ཉིད་བདེན་པ་བསྟེན་གྱུར་ན༔ ལུས་ངག་ཡེ་ཤེས་རྩིས་ཐེབས་ཏེ༔ འཆི་བདག་གཤིན་རྗེས་ལྟར་མི་བཟོད༔ རང་ལུས་རྡོ་རྗེའི་སྐུ་ཐོབ་འགྱུར༔ དེ་ཕྱིར་བསྙེན་སྒྲུབ་བརྩམ་པ་ཡིས༔ ཟབ་མོའི་དོན་ལ་ཡེངས་མེད་བསྐྱང་༔
འཆི་བདག་གཡུལ་ལས་རྒྱལ་བར་འགྱུར༔ ཞེས་གསུངས་སོ། དེ་ལྟར་ཚེ་སྒྲུབ་ལྕགས་ཀྱི་རྒྱ་མདུད་ཀྱི་ལས་ཚོགས། འཆི་བསླུ་བདུད་དཔུང་གཡུལ་བཟློག་ཁྲིགས་སུ་བསྡེབས་པ་འདིའང་སློབ་དཔོན་ཆེན་པོ་བ་སུ་དྷཱ་ར་དང་འཇམ་དཔལ་རྡོ་རྗེ་གནུབས་ཆེན་སངས་རྒྱས་ཡེ་ཤེས། རཱ་ལོ་ཙཱ་བ་རྡོ་རྗེ་གྲགས་པ་སོགས། འཇམ་དཔལ་གྲུབ་པའི་རིག་འཛིན་དུ་མའི་སྒྲུབ་པ་མཛད་པའི་གནས། བལ་ཡུལ་ཡང་ལེ་ཤོད་གསང་སྔགས་གླིང་དུ་རབ་བྱུང་བཅུ་བདུན་པའི་མེ་ཕོ་ཁྱིའི་ལོ། དབོ་ཟླ་བའི་ཚེས་བཅུ་ལ་བདུད་འདུལ་ཕྲིན་ལས་རོལ་པ་རྩལ་གྱིས་བགྱིས་པའི། ཡི་གེ་པ་ནི་ཨོ་རྒྱན་གསང་སྔགས་ཀྱིས་བགྱིས་པའོ།། །། ར༽
༈ གཏེར་ཆེན་རྩ་གསུམ་གླིང་པའི་ཚེ་སྒྲུབ་རྣམ་བཞི་བླ་མ་ཞི་དྲག་སོགས་སྤྱི་ཁྱབ་ཀྱི་སྒྲུབ་ཁོག་འཆི་མེད་བདུད་རྩིའི་འདོད་འཇོ་བུམ་བཟང་ཞེས་བྱ་བ་བཞུགས་སོ།། ན་མོ་གུ་རུ་ཨཱ་ཡུརྫྙཱ་ན་དེ་ཝ་ཌཱཀྐི་ནཱི་ཡེ། རིགས་བརྒྱའི་ཁྱབ་བདག་ཀུན་བཟང་རྡོ་རྗེ་འཆང༌། ། རྒྱལ་ཀུན་འདུས་གཟུགས་གུ་རུ་པད་འབྱུང་རྗེ། ། ཟབ་བརྒྱའི་མཛོད་འཛིན་མ་གཅིག་མཚོ་རྒྱལ་མ། ། སྐྱབས་མཆོག་རྩ་བ་གསུམ་གྱིས་ཤིས་པ་སྩོལ། ། བསྟན་འགྲོ་ཟབ་གཏེར་ཆོས་ཀྱིས་སྨིན་མཛད་པའི། ། གཏེར་ཆེན་བརྒྱ་རྩ་གཏེར་ཕྲན་སྟོང་གི་ཕྲེང༌། ། ལུང་ཟིན་སྐྱེས་ཆེན་བསྟན་འགྲོའི་དཔལ་ཡོན་རྣམས། ། མི་ཕྱེད་དད་པའི་སྤྱི་གཙུག་རྒྱན་དུ་བཞུགས། །
དཀྱིལ་འཁོར་འཁོར་ལོའི་མངའ་བདག་རྩ་བ་གསུམ། ། གང་དེའི་རོལ་གར་ལེགས་ཉེས་སྟངས་འཛིན་པའི། ། མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས། ། སྒོ་གསུམ་གུས་པས་ཕྱག་མཆོད་སྙིང་ནས་བསྔགས། ། དྲག་སྔགས་བཀའ་བབ་སངས་རྒྱས་ཡེ་ཤེས་ཀྱི། ། ཡང་སྤྲུལ་ཨོ་རྒྱན་གར་དབང་རྩ་གསུམ་གླིང༌། ། ཀུན་ལས་ཁྱད་འཕགས་ཆོས་ཀྱི་རྒྱ་མཚོ་ཞེས། ། གང་དེའི་ཟབ་ཆོས་འདོད་དོན་ལྷུན་གྲུབ་ལས། ། འཆི་མེད་ཚེ་ཡི་སྒྲུབ་པ་རྣམ་བཞི་བཞག ། རང་ལུགས་བླ་མ་ཞི་དྲག་རྩ་གསུམ་སོགས།
ཁྱད་པར་ཚེ་སྒྲུབ་འཆི་བདག་ཟིལ་གནོན་གྱི། ། གཏེར་གཞུང་རྡོ་རྗེའི་ཚིག་རྐང་ཡོད་བཞིན་པར། ། དངོས་གྲུབ་རྣམ་གཉིས་བདེ་བླག་བསྒྲུབ་པའི་ཐབས། ། ཚོམ་བུ་ཚོགས་སུ་སྒྲུབ་པའི་ཕྱག་བཞེས་ནི། ། རྙིང་ལུགས་སོ་སོར་འགའ་ཞིག་ཡོད་མོད་ཀྱང༌། ། སྙིགས་དུས་འགྲོ་མགོན་པདྨ་གར་གྱི་དབང༌། ། བློ་གྲོས་མཐའ་ཡས་པཎ་གྲུབ་ཆེན་པོ་ཡིས། ། བཀའ་གཏེར་ཀུན་གྱི་ཡང་སྙིང་དོན་བསྡུས་ནས། ། སྒྲུབ་པའི་ཁོག་དབུབ་གཅིག་ཤེས་ཀུན་གྲོལ་དང༌། ། གཏེར་ཆེན་ཐུགས་སྤྲུལ་མི་འཇིགས་རྡོ་རྗེ་ཡིས།
ཁོག་དབུབ་བསྡུས་པ་སྣང་གསལ་སྒྲོན་མེ་ལ། ། སོར་བཞག་ལག་ལེན་ཁྲིགས་སུ་བཀོད་པ་འདི། ། སྐལ་ལྡན་གྲུབ་པ་བརྙེས་པའི་ཐབས་ཟབ་མོ། ། འཆི་མེད་བདུད་རྩི་འདོད་འཇོའི་བུམ་བཟང་བསྟན། དེའང་གསང་སྔགས་སྔ་འགྱུར་གྱི་རྒྱུད་ལུང་མན་ངག་རྣམས་ལག་ལེན་ཆེ་ཐང་དུ་བསྔགས་ཤིང་དངོས་གྲུབ་རྣམ་གཉིས་བདེ་བླག་ཏུ་འགྲུབ་པར་བྱེད་པའི་ཐབས་ཟབ་རྨད་དུ་བྱུང་བ་ཚོམ་བུ་ཚོགས་སུ་སྒྲུབ་པའི་ལག་ལེན་པྲ་ཁྲིད་གཞུང་སོ་སོ་ལས་མང་དུ་འབྱུང་བའོ། ། འདིར་རང་གཏེར་རྩ་གསུམ་ཞི་ཁྲོ་སྤྱི་དང༌། ཚེ་སྒྲུབ་རྣམ་བཞི་སོགས་སྤྱིར་འཇུག་ཅིང་འཁྱེར་བདེ་ཁོ་ནའི་དབང་དུ་བྱས་ཏེ་བཀོད་པ་ལ་གསུམ། ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ། བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང་བ། རྗེས་ལས་ཀྱི་རིམ་པ་མཐའ་རྒྱས་སུ་བྱ་བའོ། །
དང་པོ་ནི་གཏེར་ཁ་ཕལ་མོ་ཆེར། སྟོན་པ་གནས་དང་འཁོར་དང་དུས། ། ཡོ་བྱད་ལ་སོགས་བཞིར་ལྡན་པ། ། ཞེས་འཆད་པ་མང་ཡང༌། འདིར་གསང་སྔགས་ལམ་རིམ་ལྟར་ན། དང་པོ་སྒྲུབ་པའི་གནས་ཕུན་སུམ་ཚོགས་པ་ནི། གུ་རུ་རིན་པོ་ཆེ་དང་གྲུབ་ཐོབ་སོགས་དུ་མས་བྱིན་གྱིས་བརླབས་ལ། དབེན་པ་ཉམས་དགའ་ཞིང་དམ་ཉམས་སྡེ་འཁྲུག་སོགས་ཀྱི་གྲིབ་ཀྱིས་མ་གོས་པའོ། ། རང་གཏེར་ལས། དྭངས་ཤིང་སྣང་བ་དབེན་པའི་གནས༔
ཕུན་ཚོགས་ཟླ་གམ་དབང་ཕུག་ཏུ༔ དམར་ཞིང་དྭང་བའི་ས་གཞི་ལ༔ དལ་བཅག་ཐིག་གདབ་དཀྱིལ་འཁོར་བྲི༔ ཞེས་དང༌། གཉིས་པ་དུས་ནི། རྒྱལ་བའི་དུས་ཆེན་བཞི། ར་བ་བཞིའི་ཡར་ངོ༌། ཡར་མར་ཚེས་བཅུ་རྣམས་དང་མ་འཛོམས་ན་གཟའ་སྐར་འཕྲོད་སྦྱོར་དགེ་བ་ལའོ། ། གསུམ་པ་སྒྲུབ་པ་ནི། རྡོ་རྗེ་སློབ་དཔོན་རྒྱལ་ཐེབས་གཟུངས་མའི་གཙོ་བོར་གྱུར་པའི་སྟོན་འཁོར་ཐམས་ཅད་སོ་སོའི་མཚན་ཉིད་གཞུང་མཐུན་དགོས་པར་གསུངས་ཀྱང༌།
སྤྱི་ཙམ་དུ་སྒྲུབ་པ་གང་བྱ་རྒྱུ་དེ་ཉིད་ཀྱི་དབང་ལུང་རྫོགས་པར་ཐོབ་ཅིང་བསྙེན་པ་ལས་རུང་དུ་བྱས་པས་བསྒྲུབ་བྱ་ལ་ཐེ་ཚོམ་མེད་ཅིང་དད་པ་རྩེ་གཅིག་དང་ལྡན་པ། སྒྲུབ་པ་པོ་ནང་ཕན་ཚུན་དམ་སེལ་གཏན་ནས་མེད་པ་ཞིག་གལ་ཆེའོ། ། བཞི་པ་ཡོ་བྱད་ནི། དཀྱིལ་འཁོར་རྡུལ་ཚོན་མི་འགྲུབ་པའི་སྐབས་སུ་རས་བྲིས་ཚད་ལྡན་མེད་ཐབས་མེད་ཅིང༌། སྐུ་གསུང་ཐུགས་ཀྱི་རྟེན་སོ་སོའི་གཞུང་ནས་བཤད་པའི་སྒྲུབ་རྫས། མཆོད་རྫས། རྒྱན་རྫས་ལ་སོགས་པ་དམ་ཚིག་གི་ཡོ་བྱད་ཐམས་ཅད་ཚགས་སུ་ཚུད་པར་བྱའོ། ། ལྔ་པ་སྒྲུབ་པའི་ཐབས་ནི། ཡིད་ཆེས་རྩོད་བྲལ་གྱི་བཀའ་མ་དང༌། གཏེར་མ་ལས་བྱོན་ཅིང་དམ་སེལ་གྱིས་བརྒྱུད་པ་མ་བསླད་པར་རྒྱུད་ལུང་མན་ངག་ཁུངས་བཙུན་གྱི་དགོངས་པ་དང་མཐུན་ཅིང་འཁྲུལ་པ་མེད་པ།
བྱིན་རླབས་ཀྱི་གཟི་བྱིན་དང་ལྡན་པ་ཞིག་དགོས་སོ། ། གཉིས་པ་སྒྲུབ་པའི་གཞུང་བསྲང་བ་ལ་གཉིས། སྔོན་འགྲོ་དང་དངོས་གཞིའི་ལས་རིམ་མོ། ། དང་པོ་ལ་གཉིས། བསོད་ནམས་གྱི་དཔུང་བསྐྱེད་པ། ས་ཡི་ཆོ་ག་བྱ་བའོ། ། དང་པོ་ལ་བླ་མ་དགོངས་འདུས་ལས་རིམ་པ་བཅུར་བཤད་ལ་སོགས་དང༌། བདེ་འདུས་བསྙེན་སྒྲུབ་ཆེན་མོའི་པྲ་ཁྲིད་ལྟར་ན་བཞི། རང་རྒྱུད་སྦྱོང་བ། ཆོས་འཁོར་བསྐོར་བ།
གཏོར་མ་གཏོང་བ། སྦྱིན་གཏོང་བྱ་བ་གསུམ། དེ་རེ་རེ་ལ་བཞི་བཞིར་འབྱུང་སྟེ། དང་པོ་ནི་ལུས་ཀྱི་སྒྲིབ་པ་སྦྱང་ཕྱིར་སཱཙྪ་གདབ་པ། ཉེའུ་འདོན། སྲོག་བསླུ། རྣམ་འཇོམས་སྨེ་བརྩེགས་ཀྱི་ཁྲུས་བྱ། ངག་སྒྲིབ་སྦྱང་ཕྱིར། ན་རཀ་དོང་སྤྲུགས་དང་ཡིག་བརྒྱ་བཟླ། ཡིད་སྒྲིབ་སྦྱང་ཕྱིར་སེམས་བསྐྱེད་བླང་ཞིང་བླ་མའི་རྣལ་འབྱོར་བསྒོམ།
ཞི་བའི་སྦྱིན་སྲེག་བླུགས། གསུམ་ཀའི་ཕྱིར་དུ་ཕྱག་སྐོར་དང་མཁའ་འགྲོ་ཆོས་སྐྱོང་ལ་ཚོགས་སྐོང་རྒྱ་ཆེར་བྱ། གཉིས་པ་ནི། ཆོས་ཉིད་ཀྱི་དོན་རྟོགས་ཕྱིར་སྒྲུབ་ཁང་གི་ཤར་དུ་ཤེར་ཕྱིན། བདུད་གཞོམ་ཕྱིར་ལྷོར་སྟོབས་པོ་ཆེ། རྒྱུ་འབྲས་གོ་ཕྱིར་ནུབ་ཏུ་ལང་ཀར་གཤེགས་པ། བར་ཆད་ཞི་ཕྱིར་བྱང་དུ་ཏོག་གཟུངས་དང་གྲ་ང་བཀླག ། གསུམ་པ་ནི། བྱིན་རླབས་འབྱུང་ཕྱིར་སྲི་ཞུ། ཕྲིན་ལས་བཅོལ་ཕྱིར་ཡོན་ཏན།
འབྱོར་པ་འཐོབ་ཕྱིར་སྙིང་རྗེ། བུ་ལོན་འཁོར་ཕྱིར་ལན་ཆགས་ཀྱི་མགྲོན་རྣམས་ལ་ཕྱི་ཆུ་གཏོར་དང་མདོས་གླུད། ནང་གཏོར་མ། གསང་བ་ལུས་ཀྱི་མཆོད་སྦྱིན་བྱ་བའོ། ། བཞི་པ་ནི། དངོས་སུ་སྣང་བའི་མགྲོན་བཞི་ལ་དངོས་འབྱོར་ཅི་རིགས་པས་མཉེས་ཤིང་ཚིམ་པར་བྱེད་པ་སྟེ། བླ་མ་དང་དགེ་འདུན་རྗེ་དཔོན་དང་ཡོན་ཏན་ཅན་ནད་པ་དང་དབུལ་ཕོངས་བྱ་རིགས་ཆུ་གནས་བུ་ལོན་ལན་ཆགས་པ་དང༌། མི་མཛའ་བ་རྣམས་ཡོན་དང་བཟའ་བཏུང་ཅི་འབྱོར་བཏབ་ལ་སྒྲུབ་པ་མཐར་ཕྱིན་ཅིང་བར་ཆད་མེད་པའི་སྨོན་ལམ་གདབ་བོ། ། གཉིས་པ་ས་ཡི་ཆོ་ག་ལ་ལྔ། བརྟག་པ།
བསླང་བ། དབང་དུ་བྱ་བ། སྦྱང་བ་བཟུང་ཞིང་བསྲུང་བའོ། ། དང་པོ་ནི། མཚན་ཉིད་རྟེན་འབྲེལ་ལྟོ་འཕྱེ་བརྟག་པ་རྣམས་ཏེ། སྒྲུབ་གནས་རྙིང་པ་ལ་མི་དགོས་སོ། ། གཉིས་པ་སྣང་བ་མི་ལས་བསླངས་ཟིན་པའི་དབང་དུ་བྱས་ཏེ། མི་སྣང་བ་ལས་བསླང་བ་ལ་གཉིས། ས་ལྷ་མི་མིན་ཡུལ་བདག་སྤྱི་ལའོ། ། དང་པོ་ནི།
དཀྱིལ་འཁོར་གང་དུ་བྱ་བའི་གཞི་སྟེགས་བྱི་དོར་བྱས་པར་ཚོམ་བུ་གཅིག་བཀོད་པའི་མདུན་དུ་མཆོད་གཏོར་དཀར་ཟླུམ་མཐེབ་རིལ་གྱིས་མཚན་པ་གཉིས་དང༌། གསེར་སྐྱེམས། མཐའ་སྐོར་བྱང་ཤར་མཚམས་འཛིན་མེ་ཏོག་ནས་བརྩམ་ཆུ་གཉིས་ཉེར་སྤྱོད་གཡས་སྐོར་དུ་བཀོད། བདག་བསྐྱེད་ལ་མཁོ་བའི་ཕྱི་ནང་གི་མཆོད་གཏོར་གང་དགོས་ཕུག་ལོགས་ལྟ་བུར་བཤམས་ཤིང་འོག་གི་སྐབས་སོ་སོར་དགོས་པའི་ཡཽ་བྱད་རྣམས་ཀྱང་ཚགས་སུ་ཚུད་པར་བྱའོ། ། དེ་ནས་ཐོག་མར་བདག་གི་རྣལ་འབྱོར་རམ་ལུགས་འགའ་ཞིག་ཏུ་སྐུ་གཙོར་རྐྱང་དྲན་རྫོགས་སུ་བསྐྱེད་ནས་བཟླས་པ་བརྒྱ་རྩ་བྱས་པས་ཆོག་པ་ཡོད་ཀྱང༌། སྤྱི་ཁྱབ་ལྟར་ན་ཚིག་བདུན་གསོལ་འདེབས་སྔོན་དུ་འགྲོ་བས་སྐྱབས་སེམས་ཚོགས་བསགས་ཀྱིས་རྒྱུད་སྦྱང༌། སོ་སོའི་སྒྲུབ་ཐབས་དང་མཐུན་པའི་མངོན་རྟོགས་རྒྱུན་ཁྱེར་ལྟ་བུ་ཉུང་འདུས་ཀྱི་གསལ་གདབ་ལ་ཞེས་པས།
ཧཱུྃ༔ ཨེ་ལས་རང་བྱུང་གཞལ་ཡས་ཁང་༔ གནམ་ལྕགས་ལས་གྲུབ་མཚན་ཉིད་རྫོགས༔
དེ་དབུས་ཆོས་འབྱུང་བཾ་གྱི་སྟེང་༔ རང་རིག་པདྨ་ཧེ་རུ་ཀཿ ཧྱ་གྷྲྀ་ཝ་དམར་ནག་གཏུམ༔ ཞལ་གདངས་ལྗགས་འདྲིལ་རྐན་སྒྲ་རྡེབ༔ སྨ་ར་དབུ་སྐྲ་མེ་འོད་འཁྲུགས༔ རྟ་སྐད་ཧཱུྃ་སྒྲ་ཕྱོགས་བཅུར་སྒྲོག༔ སྤྱི་བོར་རིགས་བདག་འོད་དཔག་མེད༔ དམར་གསལ་མཉམ་བཞག་སྐྱིལ་ཀྲུང་བཞུགས༔ ཕྱག་གཡས་རྡོ་རྗེས་བགེགས་དཔུང་འཇོམས༔ གཡོན་པའི་ཕུར་པས་ཚེ་བདུད་བསྒྲལ༔
སྒྲོ་གཤོག་བརྒྱངས་ཤིང་དུར་ཁྲོད་ཆས༔ སྐུ་སྨད་གནམ་ལྕགས་ཕུར་གཤམ་བརྗིད༔ རྡོ་རྗེ་ཕག་མོ་ཡུམ་དང་སྦྱོར༔ འཇིགས་བྱེད་ཆེན་པོའི་སྐུ་རུ་གསལ༔ དྲག་སྔགས་ཧཱུྃ་གི་འཕྲོ་འདུ་ཡིས༔ ཕྲིན་ལས་རྣམ་བཞི་ལྷུན་གྱིས་གྲུབ༔ རང་བྱུང་ཡེ་ཤེས་ལྔ་རུ་གསལ༔ ཧཱུྃ་ཧཱུྃ༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཀཱི་ལ་ཡ་ཀྲོ་ཏི་བཾ་ཧཱུྃ་ཧཱུྃ་བྷྱོཿ ཞེས་ཉེར་གཅིག་བཟླ།
ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ མཐར་བསྡུ་ལྡང་བྱ། ཕྱག་གཡས་རྡོ་རྗེ་དང་བཅས་གསལ་གདབ་ཅིང༌། ཧ་ཧ༔ ཧཱུྃ་ཧཱུྃ༔ ཧོ་ཧོ༔ ཕཻཾ་ཕཻཾ༔ དེ་ནས་ཁྲོ་བོའི་གད་རྒྱངས་ས་གསུམ་རབ་ཏུ་གཡོ་བ་བསྒྲགས་པར་བསམ། ཧོཿ
དེ་རིང་བཀྲ་ཤིས་དུས་ཚེས་བཟང་༔ རྟེན་འབྲེལ་ཀུན་གྱི་མགོ་ཡང་ལེགས༔ གནས་བདག་ཡུལ་འཛིན་ཕུན་སུམ་འཚོགས༔ མི་ཤིགས་ཕོ་བྲང་ས་འདུལ་ལོ༔ མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔
སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ༔ ཧཱུྃ༔ མདུན་དུ་རི་རབ་གླིང་བཞིའི་དབུས༔
སྐྱོན་བྲལ་པདྨའི་ལྟེ་བ་ཟླུམ༔ ས་ཡི་ལྷ་མོ་བསྟན་མ་སེར༔ བུམ་འཛིན་པུས་བཙུགས་གུས་པའི་ཚུལ༔ འཁོར་དུ་ས་འཛིན་བཅུ་གཉིས་བཅས༔ རང་མདོག་ཕྱོགས་མཐུན་རྒྱན་ཆས་གསལ༔ ཐུགས་སྲོག་ལཾ་ལས་འོད་འཕྲོས་པས༔ གནས་འདིར་སྤྱན་འདྲེན་གཤེགས་སུ་གསོལ༔ རང་རང་གདན་ལ་དགྱེས་པར་བཞུགས༔ ཨོྃ་བཾ་ལཾ་བྷཱུ་མི་པ་ཏི་བཛྲ་ས་མཱ་ཡ་ཛ་ཛཿ རི་རབ་རོལ་མཚོ་བཅུད་ཀྱི་བདག༔
ས་ལ་གནས་པའི་ལྷ་མོ་ཆེ༔ ས་འཛིན་བཅུ་གཉིས་བྲན་གཡོག་འཁོར༔ མཆོག་གསུམ་རྒྱལ་བའི་བཀའ་ལ་ཉོན༔ རིན་ཆེན་གསེར་སྐྱེམས་འདི་བཞེས་ལ༔ རིན་ཆེན་གསེར་གྱི་ས་མཆོག་སྩོལ༔ དེ་རིང་དབང་ཆེན་དཀྱིལ་འཁོར་འདེབས༔ བདག་གིས་ཞི་རྒྱས་དབང་དྲག་གི༔ ཕྲིན་ལས་བྱ་བ་གང་བཅོལ་ཡང་༔ ཀོ་ལོང་རུ་ང་ཕྲག་དོག་དང་༔ གདུག་པའི་སྡང་སེམས་ཞི་གྱུར་ནས༔
སྒྲུབ་པའི་མཐུན་རྐྱེན་རོགས་དན་དང་༔ ལོ་ལེགས་འབྲུ་འཕེལ་ནད་ཡམས་ཞི༔ ཁྱེད་ཅག་ས་མཆོག་འདི་ཕུལ་མཐུས༔ མངོན་རྫོགས་རྒྱལ་བའི་སྲས་སུ་འགྱུར༔ དེ་ལྟར་བཅོལ་བའི་ཕྲིན་ལས་མཛོད༔ ཅེས་གཏོར་མ་ཕུལ་ལ་ས་གནོན་གྱིས་རྒྱས་གདབ། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དུ། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་གྱུར། །
ཤཱཀྱ་སེངྒེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་ཀྱང་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་གསོལ་བ་བཏབ་པས་རིག་པ་འཛིན་པ་ཁྱོད་ཀྱིས་ཅི་དགའ་བར་སྤྱོད་ཅིག་ཅེས་གནང་བ་བྱིན་ནས་དེ་ཉིད་དུ་ཐིམ་པར་ བསམ། ཞི་རོལ་བཅས་གཏོར་མ་ཕྱིར་འབུལ། གཉིས་པ་ནི། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། སྡྱཱ་ན་ཏི་ཀྵེ་ཊ་པ་ལ་ལཉྩ་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ
སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔ ལན་གསུམ་གྱིས་གཏོར་མ་འབུལ༔ ཧཱུྃ༔ ཤར་ལྷོ་ནུབ་བྱང་ལ་གནས་པའི། ། ས་འཛིན་སྡེ་དཔོན་བཅུ་གཉིས་དང༌། ། སྤར་ཁ་སྨེ་བ་ལོ་སྐོར་དང༌། ། གཟའ་ཁྱིམ་དུས་འགྱུ་ཞག་གི་ལྷ། ། ལྷ་ཀླུ་ཕྱོགས་སྐྱོང་སྡེ་བརྒྱད་དང༌། ། འབྱུང་བའི་སྡེ་བརྒྱད་གཞི་བདག་ལ། ། གསེར་སྐྱེམས་གཏོར་མ་འདི་འབུལ་བས། །
རུ་ང་ཕྲག་དོག་མ་མཛད་ཅིག ། ས་རྐོ་རི་བཤིག་བྲག་བསྒྱེལ་ཞིང༌། ། ཆུ་རླུང་མེ་འགྱེད་ཟོར་འཕང་དང༌། ། ཞི་རྒྱས་དབང་དྲག་ལས་གང་ཡང༌། ལེགས་ཉེས་བྱ་བ་གང་བྱས་ཀྱང༌། ཀོ་ལོང་སྤངས་ཤིང་རོགས་དན་མཛོད། ། གལ་ཏེ་ཕྲག་དོག་སྡང་གྱུར་ཚེ། ། བདག་ཉིད་ཁྱུང་ཆེན་ཁྲོ་རྒྱལ་གྱིས། ། རི་རབ་བསྙིལ་ཞིང་རྒྱ་མཚོ་དཀྲུག ། ཀླུ་དང་ས་བདག་དྲེགས་པའི་རིགས། །
རྡུལ་དུ་བརླག་པར་གདོན་མི་ཟ། ། དེ་བས་དམ་སྲུངས་ཕྲིན་ལས་མཛོད། ། ཨོྃ་བྷཱུ་མི་པ་ཏི་ལོ་ཀ་པཱ་ལ་ས་མ་ཡ་བ་ལིངྟ་ཁ་ཁ་ཁཱ་ཧི། བྷཱུ་མི་པ་ཏི་ས་པ་རི་ཝཱ་ར་གཱཙྪ། གནང་བ་བྱིན་ནས་རང་གནས་སུ་གཤེགས་པར་བསམ་ཞིང༌། འཇམ་རོལ་དང་བཅས་གཏོར་མ་དང་གསེར་སྐྱེམས་ཕྱིར་འབུལ། མཆོད་པ་རྣམས་བསྡུའོ། ། གསུམ་པ་དབང་དུ་བྱ་བ་ནི། སྟེགས་ཀྱི་མདུན་ནས་སློབ་དཔོན་གྱིས་དབང་མཆོག་གི་ཕུར་བུ་བཟུང༌། བདག་ཉིད་ལས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པར་གསལ་བའི་ཐུགས་ཀའི་ཧཱུྃ་ལས་འོད་འཕྲོས༔
ཕུར་བུ་ལ་ཐིམ༔ དེ་ཉིད་དཔལ་རྟ་མགྲིན་གྱི་སྐུར་གྱུར་ པར་བསམས་ལ། ཧྲཱི་པདྨ་ཏ་ཀྲི་ཏ་ཧཱུྃ་ཕཊ྄ཿ ཅེས་བཏབ་སྟེ་ལན་བདུན་བཟླས་པས། ཕུར་བུ་ལས་བྱུང་བའི་འོད་ཟེར་དམར་པོས་ས་གཞི་ཐམས་ཅད་ཁྱབ། བདག་གིས་དབང་དུ་གྱུར་ པར་བསམ་མོ། ། འདིར་དགོངས་འདུས་ལས་སྟོབས་པོ་ཆེ། ཕུར་པ་ལས་རྡོ་རྗེ་གཞོན་ནུ་བསྐྱེད་པ་སོགས་གཞུང་རྣམས་སུ་འདྲ་མིན་དམིགས་བསལ་འབྱུང་བ་སྟེ་དེ་ལྟར་བྱ་དགོས་སོ། ། བཞི་པ་སྦྱང་བ་ལ། སྔགས་དང་ཕྱག་རྒྱས་སྦྱང་བ་ནི།
སློབ་དཔོན་གྱི་ལག་གཡས་རྡོ་རྗེ་རྩེ་ལྔ་སེར་པོ་བསམས་ནས། ཕྱག་གཡས་རྡོ་རྗེ་དང་བཅས་ཏེ་སྟེགས་བུའི་སྟེང་དུ་བཞག ། ཐམས་ཅད་ཀྱི་རྡོ་རྗེ་དང་བཅས་ལག་གཡས་ས་ལ་རེག་པའི་ཚུལ་བྱས་ནས། ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ལན་གསུམ་གྱིས་ས་ལ་བསྣུན། ཏིང་ངེ་འཛིན་གྱིས་སྦྱོང་བ་ནི། བདག་གི་ཐུགས་ཀའི་ཧཱུྃ་ལས་ཧཱུྃ་ཕྲ་མོ་གྲངས་མེད་པ་ཕྱོགས་བཅུར་འཕྲོས༔ འཕགས་པ་མཆོད་སེམས་ཅན་ཐམས་ཅད་ཀྱི་དོན་བྱས། ཚུར་འདུས་ཡེ་ཤེས་ཀྱི་མེ་རླུང་ཆུར་གྱུར་པས་མ་དག་པའི་དངོས་འཛིན་ཐམས་ཅད་བསྲེགས་གཏོར་སྦྱངས༔ ཞི་བའི་རིགས་ལ།
རྣམ་དག་ཡེ་ཤེས་ཀྱི་ཞིང་ཁམས་ཆེན་པོར་གྱུར༔ ཅེས་དང༌། ཁྲོ་བོ་ལ། དུར་ཁྲོད་རོལ་པའི་ཞིང་ཁམས་ཆེན་པོར་གྱུར༔ ཅེས་མོས། ལྔ་པ་བཟུང་བ་དང་བསྲུང་བ་གཉིས་ལས། དང་པོ་བགེགས་གཏོར་བྱིན་བརླབ་ཅིང་སྔགས་ཀྱིས་བསྔོ། ལས་བྱང་ལྟར་བཀའ་བསྒོ་ཞིང་མཚམས་གཅོད། སྲུང་འཁོར་བསྒོམ། སློབ་དཔོན་དཀྱིལ་འཁོར་དབུས་སུ་བཞེངས་ཏེ་ལས་ཕུར་ཐོགས་ལ།
བདག་གི་ཐུགས་ཀ་ནས་ཁྲོ་བོ་བཅུ་སྤྲོས་པའི་ཚོགས་ཀྱིས་ས་གཞི་གང་བར་གྱུར། ཕུར་བུ་རྣམས་སྟོད་ཞལ་གསུམ་ཕྱག་དྲུག་ཕུར་བུ་འདྲིལ་བ། སྨད་ལྕགས་ཕུར་མེ་ཡི་ཚྭ་ཚྭ་འཕྲོ་བར་གྱུར། ཕུར་པ་བསྒྲིལ་ཞིང༌། ཧཱུྃ༔ སྔོན་ཚེ་ས་འདུལ་གང་ནས་འདུལ༔ འོག་མིན་རྡོ་རྗེའི་ཕོ་བྲང་དུ༔ ཐོག་མའི་མགོན་པོ་ཀུན་བཟང་གིས༔ ཏིང་འཛིན་རྡོ་རྗེའི་རྔམ་སྟབས་ཀྱིས༔ དྲག་སྔགས་མེ་ཡིས་སྟོང་ཁམས་བཀང་༔
མ་རིག་ཉོན་མོངས་ས་སྲི་བཏུལ༔ དབྱིངས་ཕྱུག་མི་འགྱུར་ས་ཡང་བླངས༔ དེ་རིང་གནས་འདིར་ས་འཛིན་ནོ༔ དེ་ནས་ས་འདུལ་གང་ནས་འདུལ༔ ཆེ་མཆོག་ཁྲག་འཐུང་ཁྲོ་རྒྱལ་གྱིས༔ བདུད་པོ་མགོ་གསུམ་འདུལ་བའི་ཚེ༔ དྲག་སྔགས་རྡོ་རྗེའི་ཆར་ཆེན་ཕབ༔ བར་གྱི་འཇིག་རྟེན་ས་སྲི་བཏུལ༔ གསང་ཆེན་རྨང་བཏང་ས་ཡང་བླངས༔ དེ་རིང་གནས་འདིར་ས་འཛིན་ནོ༔
དེ་ནས་ས་འདུལ་གང་ནས་འདུལ༔ ཀླུ་སྲིན་ས་བདག་ཁ་རླངས་ལས༔ རིམས་ནད་ས་སྲི་འདུལ་བའི་ཚེ༔ སྤྲུལ་པའི་བྱ་ཁྱུང་མེ་གཤོག་གིས༔ ཀླུ་སྲིན་མ་རུངས་ས་བདག་བཅོམ༔ འོག་གི་མ་རུངས་ས་སྲི་བཏུལ༔ རླུང་རི་རྡོ་རྗེའི་ས་ཡང་བླངས༔ དེ་རིང་གནས་འདིར་ས་འཛིན་ནོ༔ དེ་ནས་ས་འདུལ་གང་ནས་འདུལ༔ སློབ་དཔོན་པདྨ་འབྱུང་གནས་ཀྱིས༔
མཆིམས་ཕུ་དཔལ་གྱི་བསམ་ཡས་སུ༔ ལྷ་འདྲེ་མ་རུངས་དམ་ལ་བཏགས༔ བོད་ཁམས་གླིང་བཞིའི་ས་སྲི་བཏུལ༔ གསང་སྔགས་བསྟན་པའི་རྨང་གཞི་བཙུགས༔ དེ་རིང་གསང་བའི་ས་འཛིན་ནོ༔ ཧཱུྃ༔ ཡང་དག་ཐུགས་ཀྱི་འགྲོས་སྟབས་ཀྱིས༔ ཤར་གྱི་ས་སྲི་དམ་ལ་བཏགས༔ ཤར་ཕྱོགས་ཞི་བའི་ཕོ་བྲང་འདེབས༔ འབྱུང་བ་ཤིང་གི་སྲུང་མཁར་བཙུགས༔
ཤར་གྱི་ས་དགྲ་མ་ལྡང་ཞིག༔ ཧཱུྃ༔ འཇམ་དཔལ་སྐུ་ཡི་འགྲོས་སྟབས་ཀྱིས༔ ལྷོ་ཡི་ས་སྲི་དམ་ལ་བཏགས༔ ལྷོ་ཕྱོགས་རྒྱས་པའི་ཕོ་བྲང་འདེབས༔ འབྱུང་བ་མེ་ཡི་སྲུང་མཁར་བཙུགས༔ ལྷོ་ཡི་ས་དགྲ་མ་ལྡང་ཞིག༔ ཧཱུྃ༔ ཡོན་ཏན་མ་མོའི་འགྲོས་སྟབས་ཀྱིས༔ ནུབ་ཀྱི་ས་སྲི་དམ་ལ་བཏགས༔
ནུབ་ཕྱོགས་དབང་གི་ཕོ་བྲང་འདེབས༔ འབྱུང་བ་ཆུ་ཡི་སྲུང་མཁར་བཙུགས༔ ནུབ་ཀྱི་ས་དགྲ་མ་ལྡང་ཞིག༔ ཧཱུྃ༔ རྡོ་རྗེ་ཕུར་པའི་འགྲོས་སྟབས་ཀྱིས༔ བྱང་གི་ས་སྲི་དམ་ལ་བཏགས༔ བྱང་ཕྱོགས་དྲག་པོའི་ཕོ་བྲང་འདེབས༔ འབྱུང་བ་ལྕགས་ཀྱི་སྲུང་མཁར་བཙུགས༔ བྱང་གི་ས་དགྲ་མ་ལྡང་ཞིག༔ ཧཱུྃ༔
ཡང་དག་ཁྲག་འཐུང་འགྲོས་སྟབས་ཀྱིས༔ དབུས་ཀྱི་ས་སྲི་དམ་ལ་བཏགས༔ དབུས་ཕྱོགས་ཆེ་མཆོག་ཕོ་བྲང་འདེབས༔ འབྱུང་བ་རླུང་གི་སྲུང་མཁར་བཙུགས༔ དབུས་ཀྱི་ས་དགྲ་མ་ལྡང་ཞིག༔ ཅེས་ཕུར་པ་འདེབས་ཤིང༌། ཨོྃ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ ལན་གསུམ། ཕུར་བུ་ལས་འཕྲོས་པའི་ཁྲོ་ཆུང་དང་མེ་འོད་ཀྱིས་ས་གཞི་ཁེངས་པར་གྱུར༔ ཧཱུྃ༔
སྟེང་དུ་ནམ་མཁའི་འཁོར་ལོ་ཕུབ༔ འོག་ཏུ་རྡོ་རྗེ་རྒྱ་གྲམ་བཅིངས༔ ཧཱུྃ་ཧཱུྃ་ཧཱུྃ༔ བྷྱོ་བྷྱོ་བྷྱོཿ ཕཻཾ་ཕཻཾ་ཕཻཾ༔ ཕཊ྄་ཕཊ྄་ཕཊ྄ཿ ཅེས་རྒྱ་གྲམ་འགྲོས་ཀྱིས་ས་བཅག་གོ ། སྤྲོ་ན་འདིར་སྟངས་སྟབས་དང་བསྐོར་བ་སོགས་རྒྱས་བསྡུས་གང་རུང་བྱའོ། རྩ་བའི་གཉིས་པ་དངོས་གཞི་ལ་གསུམ། ཡེ་ཤེས་ཀྱི་ལྷ་བསྙེན་པའི་རིམ་པ།
ལྷ་དང་དབྱེར་མེད་དུ་བྱེད་པ་སྒྲུབ་པའི་རིམ་པ་གྲུབ་ནས་དངོས་གྲུབ་ལེན་པ་སྒྲུབ་པ་ཆེན་པོའི་རིམ་པའོ། ། དང་པོ་ལ་བཅུ་སྟེ། མཚམས་གསུམ་རྟེན་བཅའ་སྟ་གོན་བྱ། ། རྒྱན་བཀོད་མངའ་གསོལ་བརྡ་སྦྱར་ཅིང༌། ། སྲི་མནན་བསྐོས་གདབ་བྱིན་འབེབས་སོ། ། ཞེས་པའི་དང་པོ་ཕྱི་མཚམས་བཅད་པ་ནི། དཀྱིལ་འཁོར་གྱི་ཁང་པའི་ཕྱོགས་བཞིར་ཐོ་བཞི་ལ་རྒྱལ་ཆེན་སོ་སོའི་སྐུའམ་སྔགས་བྱང་རྒྱལ་མཚན་དང་བཅས་པ་བཙུགས་ལ་སོ་སོའི་མདུན་དུ་སྟེགས་གཙང་མར་གཏོར་མ་དཀར་ཟླུམ་མདུན་མཐེབ་སྐྱུ་རིལ་བུས་མཚན་པ་རེ་དང༌། དེ་ཡི་མདུན་དུ་གཡོན་ཕྱོགས་ནས་བརྩམ་པའི་ཆུ་གཉིས་ཉེར་སྤྱོད་ལྔ་བཅས་བཤམ༔ སྒྲུབ་པ་པོ་རྣམས་རོལ་ཆས་སོགས་སེར་སྦྲེང་གི་ཚུལ་གྱིས་སྒྲུབ་ཁང་ནས་ཐོན་ཏེ་ཤར་གྱི་ཐོ་མདུན་དུ་འཁོད་ལ། མཆོད་གཏོར་རྣམས།
ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔
གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབ། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་པི་ཝཾ་དུ་གྱུར། དེ་ཡོངས་སུ་གྱུར་པ་ལས་ཡུལ་འཁོར་སྲུང་དཀར་པོ་པི་ཝཾ་འཛིན་པ་དྲི་ཟའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ཤར་ཕྱོགས་ནས་རྒྱལ་པོ་ཆེན་པོ་ཡུལ་འཁོར་སྲུང་འཁོར་དང་བཅས་པ་བཛྲ་ས་མཱ་ཛཿ བསྡུ་རྒྱ་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔
རྒྱལ་པོ་ཆེན་པོ་ཡུལ་འཁོར་སྲུང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོྃ་དྷྲིཥྚ་རཱཥྚཱ་ཡ་སྭཱ་ཧཱ༔ ལན་བདུན། ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ བར་གྱིས་མཆོད། ཨོྃ་དྷྲིཥྚ་རཱཥྚཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔
ཞེས་ལན་གསུམ་གྱིས་གཏོར་མ་འབུལ། ཧཱུྃ༔ ཤར་ཕྱོགས་རྒྱལ་པོ་ཡུལ་འཁོར་སྲུང་༔ ལུས་འཕགས་གླིང་ལ་དབང་བསྒྱུར་ཚེ༔ དྲི་ཟ་འབུམ་དང་མེ་ལྷས་བསྐོར༔ འཇིགས་བརྒྱད་ཞི་བའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ཤར་ཕྱོགས་དུང་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ཤར་གྱི་སྒོ་མཚམས་ཆོད༔
ཨོྃ་བཛྲ་བྷྲཱུྃ་བི་པ་ལ་རཱ་ཛ་བཛྲ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོྃ་དྷྲིཥྚ་རཱཥྚཱ་ཡ་སྭཱ་ཧཱ། ཏིཥྛ་བཛྲ། ཞེས་བརྟན་བཞུགས་བྱ། ལྷོ་ཡི་ཐོ་རྩར་འཁོད་ལ། མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔
བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབ།
བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་རལ་གྲིར་གྱུར༔ དེ་ཡོངས་སུ་གྱུར་པ་ལས་འཕགས་སྐྱེས་པོ་སྔོན་པོ་རལ་གྲི་འཛིན་པ་གཤིན་རྗེའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ལྷོ་ཕྱོགས་ནས་རྒྱལ་པོ་ཆེན་པོ་འཕགས་སྐྱེས་པོ་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་འཕགས་སྐྱེས་པོ༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ
ས་སྤྱན་དྲངས། ཛཿཧཱུྃ་བཾ་ཧོཿ ཨོྃ་བི་རཱུ་དྷ་ཀཱ་ཡ་སྭཱ་ཧཱ༔ ལན་བདུན། ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོྃ་བི་རཱུ་དྷ་ཀཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་འབུལ། ཧཱུྃ༔ ལྷོ་ཕྱོགས་རྒྱལ་པོ་འཕགས་སྐྱེས་པོ༔ འཛམ་བུ་གླིང་ལ་དབང་བསྒྱུར་ཚེ༔
གཤིན་རྗེ་འབུམ་དང་གྲུལ་བུམ་བསྐོར༔ འབྱོར་དྲུག་རྒྱས་པའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ལྷོ་ཕྱོགས་གསེར་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ལྷོ་ཡི་སྒོ་མཚམས་ཆོད༔ ཨོྃ་ཨཱརྻ་གུ་ལི་རཱ་ཛ་རཏྣ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོྃ་བི་རཱུ་དྷ་ཀཱ་ཡ་སྭཱ་ཧཱ༔ ཏིཥྛ་བཛྲ།
ཞེས་བརྟན་བཞུགས་བྱ། ནུབ་ཀྱི་ཐོ་རྩར་འཁོད་ལ། མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབ།
བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་སྦྲུལ་ཞགས་སུ་གྱུར༔ དེ་ཡོངས་སུ་གྱུར་པ་ལས་སྤྱན་མི་བཟང་དམར་པོ་སྦྲུལ་ཞགས་འཛིན་པ་ཀླུ་ཡི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ནུབ་ཕྱོགས་ནས་རྒྱལ་པོ་ཆེན་པོ་སྤྱན་མི་བཟང་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས།
ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་སྤྱན་མི་བཟང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོྃ་བི་རུ་པཱཀྵཱ་ཡ་སྭཱ་ཧཱ༔ ལན་བདུན།
ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོྃ་བི་རུ་པཱཀྵཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་འབུལ། ཧཱུྃ༔ ནུབ་ཕྱོགས་རྒྱལ་པོ་སྤྱན་མི་བཟང་༔ བ་གླང་སྤྱོད་ལ་དབང་བསྒྱུར་ཚེ༔ ཀླུ་དབང་འབུམ་དང་རླུང་ལྷ་བཅས༔ མོས་བཞི་དབང་སྒྱུར་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ནུབ་ཕྱོགས་ཟངས་སྒོ་འདི༔
དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ནུབ་ཀྱི་སྒོ་མཚམས་ཆོད༔ ཨོྃ་ཙཀྵུ་མུ་ཏ་རཱ་ཛ་པདྨ་ཨཱཏྨ་ཀོ྅་ཧཾ༔ ཞེས་བརྗོད་ཅིང་ཕྲིན་ལས་བཅོལ། ཨོྃ་བི་རུ་པཱཀྵཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱ། བྱང་གི་ཐོ་རྩར་འཁོད་ལ། མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌།
རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔
ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབ། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་ནེའུ་ལར་གྱུར༔ དེ་ཡོངས་སུ་གྱུར་པ་ལས་རྣམ་ཐོས་སྲས་ལྗང་གུ་ནེའུ་ལེ་འཛིན་པ་གནོད་སྦྱིན་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་བྱང་ཕྱོགས་ནས་རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་རྣམ་ཐོས་སྲས༔
འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ ལན་བདུན། ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ རྩ་སྔགས་མཐར། ཨོྃ་བཻ་ཤྲ་མ་ཎཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་འབུལ།
ཧཱུྃ༔ བྱང་ཕྱོགས་རྒྱལ་པོ་རྣམ་ཐོས་སྲས༔ སྒྲ་མི་སྙན་ལ་དབང་བསྒྱུར་ཚེ༔ གནོད་སྦྱིན་འབུམ་དང་དབང་ལྡན་བཅས༔ དགྲ་བགེགས་ཚར་གཅོད་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་བྱང་ཕྱོགས་ལྕགས་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་བྱང་གི་སྒོ་མཚམས་ཆོད༔ ཨོྃ་བཻ་ཤྲ་མ་ཎཱ་རཱ་ཛ་ཀརྨ་རཀྵ་རཀྵ་ཧཱུྃ༔
ཞེས་བརྗོད་ཅིང་ཕྲིན་ལས་བཅོལ། ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱའོ། ། གཉིས་པ་བར་མཚམས་ལ་གཉིས། ། དམ་སྲི་མནན་པ་སྒོ་བྱང་གདབ་པའོ། ། དང་པོ་ནི། རང་གཞུང་ལས་སྟོབས་ཆེན་མ་ཧཱ་བ་ལའི་ལྟོ་བར་ཁྲོ་ཞལ་ནང་དུ་ལིངྒ་བྲི་བ་དང་བསྐྱེད་པ་སོགས་གསུངས་ཀྱང་སྤྱིར་བཏང་དུ་དུག་ཤོག་ལ་དམ་སྲི་ལིངྒ་བྱ་མཆུ་ཅན་ཡན་ལག་ལྕགས་སྒྲོག་གིས་བསྡམས་པའི་སྙིང་ཁར་ཛ་ཏྲི་ན ཏྲི་ཛ ཁ་སྤྲོད་མཐར་མགྲིན་པ་ནས་བརྩམས་ཏེ་ཡིག་མགོ་ཕྱིར་བསྟན་པ། ཡ་མ་དམ་སྲི་ཡ་མ་པ་རི་མཱ་ར་ཛ་ཛཿ ནན་ནན།
ཏྲིའུ་ཏྲིའུ་མཱ་ར་ཡ་ན་མ་ཤོ་ཛཿ ཁུག་ནན། ཞེས་དང་གཟུགས་ཀྱི་མཐར་ཡིག་མགོ་ནང་དུ་བསྟན་ལ། དུས་དྲུག་དང་བཅུར་རྒྱུ་བའི་ཉུལ་ལེ་དམ་སྲི་རྒྱལ་འགོང་འབྱུང་པོའི་ཚོགས་དང་བཅས་པའི་ལུས་ངག་ཡིད་གསུམ་མཐུ་སྟོབས་ཐམས་ཅད་ནོན་ཅིག བསྐལ་པ་སྟོང་གི་བར་དུ་མ་ལྡང་ཞིག ། ཨོྃ་ལྃ་ཧཱུྃ་ལྃ་སཏྭཾ་བྷ་ཡ་ནན། ཞེས་པ་རྣམས་ཀྱི་མཐར་ཛ་ཁྲཾ་གྱིས་བསྐོར་བ་བྲིས་ལ། འགྲུབ་ན་སྒྲུབ་པའི་སྔ་ཉིན་ལྟར་ཕུར་པ་སོགས་དྲག་པོའི་ཕྲིན་ལས་བཏང་བའི་ཚོགས་ཐ་མའི་གདབ་ཁ་དང་འབྲེལ་བར་འགུགས་སྟིམ་གྲངས་མང་བྱས་ལ་ཐུན་གདབ་་་་་་ ཅེས་འདི་སྟ་གོན་གྱི་ཉིན་སྔ་མར་བདག་བསྐྱེད་སྔོན་དུ་འགྲོ་བའི་ལིང་ཁྲུས་དང་འགུགས་གཞུག་དྲག་པོ་བྱས་ལ། ལིང་ལྟེབ་སོགས་སྔ་ཚགས་ཚུད་པར་བྱ་དགོས་པ་ཡིན་ནོ། ། དེའི་ཚུལ་ཟུར་དུ་ཤེས་པར་བྱའོ། ་་་་་
མཆན གང་ལྟར་ཡང༌། འདྲེ་ལྟེབ་ཏུ་བཅག་ཅིང་ཚོན་སྐུད་ཀྱིས་བཅིང༌། ཐོད་ངན་ནམ་ཁྱི་ཐོད་ལྟ་བུར་བཅུག་ཕུང་རས་ཀྱིས་དྲིལ་ལ་རྩང་གིས་གཟིར་བའི་མནན་ཆས་བྱ། སྒོ་དྲུང་དུ་དོང་གྲུ་གསུམ་བྲུས་པ་ལ་བཀོད། དེ་ཙམ་མི་འགྲུབ་པའི་སྐབས་ལིངྒ་དོང་ནང་དུ་བཏིང༌། སློབ་དཔོན་གྱིས་གསེར་སྐྱེམས་ཐོགས་ལ། རྃ་ཡྃ་ཁྃ༔ ཨོྃ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་བརླབས་ལ། ཧཱུྃ༔
རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་ ་་་་་སྐབས་གང་ཡིན་པའི་ལྷ་མཚན་ཁ་བསྒྱུར་ལ་ ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་སུམ་ཅུ་ཡབ་ཡུམ་སྲས༔ བཀའ་གཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདི་ཡི་ཡུལ་གཞི་གནས་ཀྱི་བདག༔
ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་ལ་གསེར་སྐྱེམས་འབུལ། འདིར་ཁྲོ་བོའི་རིགས་ལ་དེའི་ང་རྒྱལ་བཟུང་དེས་འཐུས། ཞི་བའི་རིགས་ལ་ཁྲོ་བོའི་ང་རྒྱལ་བཟུང་དགོས་པས་གུ་རུ་ཞི་བ་ལས་ལ་ཨརྩིག་བརྗོད་དེ་བླ་མ་དྲག་པོ་དང་ཐུགས་རྗེ་ཆེན་པོ་ལ་ལྷ་སྔགས་ཀྱིས་རྟ་མགྲིན་གསལ་གདབ་སོགས་འགྲེས་སྦྱར་ལ། ཨོྃ་བཛྲ་ཀྲོ་དྷ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཕཊ྄ཿ ཨེ་ཡཾ་རཾ་ཛྭ་ལ་རཾ། མདུན་དུ་ལས་ཀྱི་གཤིན་རྗེ་ཁ་ཐམ་ནག་པོ་ས་རིམ་པ་དགུའི་བདག་པོ་ནག་ལ་འཇིགས་ཤིང་སྲོག་ལ་རྔམ་ཚུལ་ཅན། འཆི་བདག་ཁ་ཤིན་ཏུ་གདངས་པའི་ནང་དུ་ན་ནག་པོ་ཡོངས་སུ་གྱུར་པ་ལས་དུག་གི་རུས་སྦལ་ནག་པོ་ཁང་སྒྲོམ་གྱི་དབྱིབས་ཅན།
དེའི་དབུས་སུ་ཏྲི་ནག་པོ་ལས་དམ་སྲི་ཕོ་མོ་མདོག་མི་སྡུག་ཅིང་སྔོ་ཧམ་པ་མྱ་ངན་གྱི་གཟུགས་ཅན་རིད་ཅིང་ཉམ་ཐག་པའི་གཟུགས་ཅན་དུ་གྱུར། ན་མོ། དཀོན་མཆོག་གསུམ་ལ་ཕྱག་འཚལ་ལོ། ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི? ཁྱད་པར་ ་་་་་ སྐབས་གང་ཡིན་པའི་ལྷ་མཚན་སྦྱར་ལ་ ལྷ་ཚོགས་རྣམས་ཀྱི་བདེན་པ་དང༌། སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་དངོས་གྲུབ་ལ་བར་དུ་གཅོད་པའི་ཡ་མ་དམ་སྲི་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག ཏྲི་ཡཾ་ཛཿཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ལན་གསུམ་གྱིས་འགུགས་གཞུག་བྱས་ལ།
དེ་ནས་ཐུན་བརྡེག་ཅིང་མནན་པ་ནི། ཧཱུྃ༔ ས་འོག་གཤིན་རྗེའི་གྲོང་ཁྱེར་ནས༔ འཆི་བདག་ཁ་ཐམ་ནག་པོ་བཞེངས༔ ནད་རླངས་དུག་གཟེར་འཕྲོ་ཞིང་བཞེངས༔ ཟ་བྱེད་གདུག་པའི་ཁྲོ་ཞལ་གདོངས༔ འཇོམས་བྱེད་རྣོ་བའི་སྒྲོལ་མཆེ་གཙིགས༔ འཇིབ་བྱེད་གཡོ་བའི་དབལ་ལྕེ་རྐྱོངས༔ སྙོབ་བྱེད་འཆི་བདག་ལག་པ་རྐྱོངས༔ དམ་ཉམས་དགྲ་བོ་ལས་ངན་དང་༔
སྒྲུབ་ལ་བར་གཅོད་དམ་སྲིའི་རིགས༔ སྒབ་འདྲེ་ཡུལ་འདྲེ་རྒྱལ་འགོང་དང་༔ གསོན་འདྲེ་ཕོ་མོ་ཤི་འདྲེའི་རིགས༔ གྲིབ་ཅན་ལ་སོགས་གནོད་བྱེད་རྣམས༔ འཆི་བདག་གནོད་སྦྱིན་ཁྱོད་ལ་གཏད༔ དེང་བཟུང་བསྐལ་པ་མ་སྟོང་བར༔ མ་ཤོར་ཟུངས་ཤིག་ལག་མ་ཤོར༔ གལ་ཏེ་ཤོར་རམ་བཏང་སྲིད་ན༔ བདག་ཉིད་གཏུམ་དྲག་ཧེ་རུ་ཀས༔ སྲིད་གསུམ་བཤིག་ཅིང་སྟོང་གསུམ་འགུལ༔
མཐུ་ཆེན་དྲག་རྩལ་རྡུལ་དུ་བརླག༔ དེ་བས་བྱང་ཆུབ་མཆིས་ཀྱི་བར༔ གཏད་དོ་མ་ཤོར་ཕྲིན་ལས་མཛོད༔ ཨོྃ་ཙཎྜ་ཧེ་རུ་ཀ་ཡ་མ་རཱ་ཛ་ཁ་ཐཾ་ཁ་ཐཾ༔ དམ་སྲི་འབྱུང་པོ་ཝཀ་ཐཾ་སྤུར་ཐཾ་ནན༔ འོག་གི་འདོན་ཚིག་དང་བསྟུན་ཏེ་སྐྱེར་ཕུར་སོར་བཞི་པ་གདབ། ཐུན་རྫས་བྲབ། གུ་གུལ་བདུག ། དུར་རྡོ་ལ་རི་རབ་གླིང་བཞི་དང་རྒྱ་གྲམ་བྲིས་པས་མནན་ལ། ཧཱུྃ༔
དམ་སྲི་བྱ་བའི་ལས་ངན་འདིས༔ རྡོ་རྗེ་སློབ་དཔོན་སྐུ་ལ་བསྡོས༔ མཆེད་ལྕམ་རྣམས་ལ་གནོད་འཚེ་བསྐྱལ༔ རྒྱལ་ཁམས་ཀུན་ཏུ་མི་དགེ་བཏང་༔ གསང་སྔགས་ལམ་གྱི་སྒོ་ཡང་བཀག༔ བཀའ་འདས་ནམ་ཡང་མ་བཏང་བས༔ ད་ནི་ཁྲོ་བོའི་ཕུར་ཚོགས་གདབ༔ ཐུན་ཚོགས་གདབ་སྟེ་དུད་ཚོགས་གཏིབས༔ གཏུབ་ཅིང་སྲིན་པོའི་ཞལ་དུ་བསྟབ༔ རི་རབ་བརྗིད་པའི་འོག་ཏུ་མནན༔
ཞེས་མཐར་འབེབས་རིང་འོག་ཏུ་ས་ཆུ་མེ་རླུང་རིམ་པ་བཅུ་གསུམ་རེ་དང་སཱཙྪ་ནག་པོས་མནན། ཧཱུྃ༔ གཅིག་ནི་བརྗོད་མེད་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཕྱག་རྒྱ་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་ཕ་རོལ་ཕྱིན་དྲུག་རྒྱ༔ བདུན་པ་ཡན་ལག་བདུན་གྱི་རྒྱ༔ བརྒྱད་པ་རྣམ་ཐར་བརྒྱད་ཀྱི་རྒྱ༔
དགུ་པ་ཐེག་པ་རིམ་དགུའི་རྒྱ༔ བཅུ་པ་ཁྲོ་རྒྱལ་བཅུ་ཡི་རྒྱ༔ ཁྱོད་ལ་རྒྱ་བཅུ་བཅིངས་ཏེ་གདབ༔ རི་རབ་བརྗིད་པས་སྟེང་ནས་མནན༔ དཔའ་བོའི་བྲོ་ར་བྱས་ཏེ་བརྡུངས༔ བསྐལ་པ་བྱེ་སྙེད་མཐའ་རུ་མནན༔ ཨོྃ་ལཾ་ཧཱུྃ་ལཾ་སཏྭཾ་བྷ་ཡ་ནན༔ འབྱུང་བཞི་རི་རབ་དང་བཅས་པའི་སྟེང་དུ་ཁྲོ་རྒྱལ་འཁོར་བཅས་བཞུགས་པར་བསམས་ལ། མཆེད་ལྕམ་རྣམས་སྲིན་ལག་ལུ་གུ་རྒྱུད་དུ་སྦྲེལ་ཏེ་ལས་བཞིའི་བྲོ་གཞན་ནས་འབྱུང་བ་ལྟར་རམ། བསྡུ་ན་ལས་བྱང་སོ་སོར་འབྱུང་བའི་བྲོ་བརྡུང་ཧཱུྃ་བཞིའི་སྔགས་བརྗོད་དོ། །
གཉིས་པ་སྒོ་བྱང་ཕྱི་ནང་གཉིས་ལས། ཕྱིའི་སྒོ་གོང་དུ་ར་སོག་གམ་རོ་རས་ལ་སོགས་པར་དབང་ཆེན་རྟ་མགྲིན་ཡབ་ཡུམ་ལ་བྱ་ཁྱུང་སྡེ་ལྔས་བསྐོར་བ་སྙིང་པོ་འདོད་གསོལ་བྲིས་པ་དང་སྐྱེར་ཕུར་ལ་སྙིང་པོ་བྲིས་ཏེ་རྒྱབ་ཏུ་བཏགས་པ་བཀོད། དམར་གཏོར་དང་མཆོད་ཡོན་སོགས་བཤམས་ལ། རྃ་ཡྃ་ཁྃ༔ སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོའི་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བར་གཏོར་སྣོད་བྷནྡྷ་འབར་བར་གཏོར་རྫས་ཨོྃ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར༔ ཨོྃ་ཨཱཿཧཱུྃ༔ ལན་གསུམ་གྱིས་བྱིན་གྱིས་བརླབ། སོ་སོའི་ལས་སྔགས་ཀྱིས་བསང༌། ཨོྃ་ཧྱ་གྷྲྀ་ཝ་ཧཱུྃ་ཕཊ྄ཿ སྭ་བྷཱ་ཝ ས་སྦྱང༌།
སྟོང་པའི་ངང་ལས་དབང་ཆེན་རྟ་མཆོག་པདྨ་ཧེ་རུ་ཀ་སྐུ་མདོག་དམར་ནག་ཞལ་གཅིག་ཕྱག་གཉིས་ཕྱག་གཡས་རྡོ་རྗེ་ནམ་མཁར་གདེང་ཞིང་གཡོན་པས་ལྕགས་སྒྲོག་ཐུགས་དཀར་འཛིན་པ། དབུ་སྐྲ་དམར་སེར་གྱི་གསེབ་ནས་རྟ་སྐད་འཚེར་བས་སྣང་སྲིད་ལྷ་སྲིན་སྡེ་བརྒྱད་དབང་དུ་སྡུད་ཅིང་ཞལ་གདངས་ཤིང་ལྗགས་འདྲིལ་བས་ཕུང་འདྲེ་དམ་སྲི་རྒྱལ་འགོང་གི་སྙིང་ཁྲག་གསོལ་བ། ཞབས་གྱད་ཀྱི་དོར་སྟབས་ཀྱིས་དམ་སྲི་ཕོ་མོ་མནན་ཅིང༌། ཡུམ་ཕག་མོ་གྲི་ཐོད་འཛིན་པས་མགུལ་ནས་འཁྱུད་པ། འཇིགས་བྱེད་བྱ་ཁྱུང་རིགས་ལྔས་དབུར་བརྒྱན་ཅིང༌། ས་བདག་ཀླུ་གཉན་ཟིལ་གྱིས་གནོན་པ། སྐུ་ལ་དུར་ཁྲོད་ཆས་ཀྱིས་བརྒྱན་ཅིང་མེ་དཔུང་འབར་བའི་ཀློང་ན་འགྱིངས་པའི་གནས་གསུམ་ཨོྃ་ཨཱཿཧཱུྃ་གིས་མཚན་པ་ལས་འོད་འཕྲོས་རང་འདྲའི་ཡེ་ཤེས་པ་བཛྲ་ས་མ་ཛཿ ཛཿཧཱུྃ་བཾ་ཧོཿ ཨོྃ་ཧྲཱིཿཔདྨ་ཀྲོ་ཏ་ཧྱ་གྷྲྀ་བ་ཧཱུྃ༔ ལན་བདུན།
ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ སོགས་ཀྱིས་མཆོད། ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཧཱུྃ༔ དཔལ་ཆེན་པདྨ་དབང་གི་ལྷ༔ ཆེ་མཆོག་ཡོངས་འདུས་གཙོ་བོ་ཆེ༔ ལས་ཀྱི་ཁྲོ་བོ་མི་བཟད་པ༔ བདུད་བཞིའི་དཔུང་འཇོམས་ཁྲག་འཐུང་སྐུ༔ དམར་ནག་རྡོ་རྗེ་ལྕགས་སྒྲོག་འཛིན༔
ཞལ་གདངས་ལྗགས་འདྲིལ་སྲིད་གསུམ་གཡོ༔ རབ་འཇིགས་གྱད་ཀྱིས་དོར་སྟབས་ཚུལ༔ དབང་སྡུད་དམར་མོ་གྲི་ཐོད་འཛིན༔ འཇིགས་བྱེད་བྱ་ཁྱུང་སྡེ་ལྔས་བསྐོར༔ གསེར་མིག་ཟངས་རྭ་ལྕགས་སྡེར་བགྲད༔ ཀླུ་གཉན་ས་བདག་གཉེན་པོ་ཆེ༔ རྒྱལ་འགོང་དམ་སྲིའི་སྙིང་ཁྲག་འཐུང་༔ དབང་ཆེན་དྲེགས་པ་ཁྲོ་ཆེན་ཚོགས༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མ་རྫོགས་བར༔
བར་སྒོ་སྲུང་ཞིང་གཤེགས་མཚམས་ཆོད༔ ཨོྃ་པདྨ་ཏ་ཀྲི་ཏ་ཧྱ་གྷྲྀ་ཝ་བཛྲ་ཝཱ་ར་ཧཱི་ག་རུ་ཊ་ཡཀྵ་བཛྲ་ཀྲོ་ཏ་ཧུ་ལུ་ཧུ་ལུ་ཧཱུྃ་ཕཊ྄ཿ གནོད་བྱེད་དམ་སྲི་ཨུ་ཙ་ཏ་ཡ་ཕཊ྄ཿ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ས་མ་ཡ་སཏྭཾ༔ ཞེས་ལན་གསུམ་བཟླས་ནས་མེ་ཏོག་འཐོར་ཞིང༌། ཏིཥྛ་བཛྲཿ ས་བརྟན་བཞུགས་བྱ། ཞེས་ཕྱིའི་སྒོ་སྲུང་གི་གཟུགས་ཅིང་སྒྲུབ་ཁང་སྒོ་ཡི་ཡ་ཐེམ་ལ་ཟླ་བ། མ་ཐེམ་ལ་ཉི་མ། གཡས་སུ་གཡུང་དྲུང༌།
གཡོན་དུ་འཁོར་ལོ་བྲིས་ཏེ་བཀོད་ལ། ཧཱུྃ༔ སྟེང་ཕྱོགས་ཟླ་བའི་དཀྱིལ་འཁོར་ལ༔ འོག་ཏུ་ཉི་མའི་ས་གཞི་བདལ༔ གཡས་སུ་རླུང་གི་གཡུང་དྲུང་ལ༔ གཡོན་དུ་ས་ཡི་འཁོར་ལོ་སྟེ༔ འབྱུང་བའི་ཁ་སྦྱོར་སྲུང་བའི་གུར༔ སུ་ཡང་བགྲོད་པར་མི་ནུས་སོ༔ དམ་སྲི་འབྱུང་པོ་མཚམས་ཆོད་ཅིག༔ དེ་ནས་ནང་སྒོའི་ཤིང་བྱང་ལ།
བདུད་རྩི་འཁྱིལ་བའི་སྐུ་སྔགས་འདོད་གསོལ་སྐྱེར་ཕུར་སྔགས་ལྡན་བཅས་བཀོད་ལ། རྃ་ཡྃ་ཁྃ། སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོ་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བ་གཏོར་སྣོད་བྷནྡྷ་འབར་བ་གཏོར་རྫས་ཨོྃ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར། ཨོྃ་ཨཱཿཧཱུྃ༔ ལན་གསུམ་གྱིས་བྱིན་བརླབ། སོ་སོའི་ལས་སྔགས་ཀྱིས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་པད་ཉིའི་གདན་ལ་བདུད་རྩི་འཁྱིལ་བ་ལྗང་ནག་གཡས་བུམ་པ་འཁོར་ལོ་གཡོན་རྒྱ་གྲམ་ཐོགས་པ་ཡུམ་གྲི་ཐོད་འཛིན་པ་སྦྱོར་ཏེ་བཞེངས་པའི་གནས་གསུམ་དུ་ཨོྃ་ཨཱཿཧཱུྃ་གིས་མཚན་པ་ལས་འོད་ཟེར་འཕྲོས་རང་འདྲའི་ཡེ་ཤེས་པ་བཛྲ་ས་མཱ་ཛ༔ ཛཿཧཱུྃ་བཾ་ཧོཿ ཨོྃ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཧཱུྃ༔
ལན་བདུན། ཨརྒྷཾ? སོགས། ཨོྃ་བཛྲ་ཀྲོ་ཏ་ཨ་མྲྀ་ཏ་ཀུནྜ་ལི་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཧཱུྃ༔ ཁྲོ་ཆེན་འབར་བ་བདུད་རྩི་འཁྱིལ༔ དཔལ་ཆེན་ལས་ཀྱི་ཧེ་རུ་ཀཿ སྔོ་སངས་ཐབས་ཤེས་ཕྱག་རྒྱ་ཡིས༔ བུམ་པ་འཁོར་ལོ་རྒྱ་གྲམ་འཛིན༔ མི་ཟད་ཟད་མེད་བདུད་རྩི་འཁྱིལ༔
དམ་ཚིག་ཡུམ་ཆེན་གྲི་ཐོད་སྦྱོར༔ ཁྲོ་བོའི་རོལ་སྟབས་སྟངས་སྟབས་བརྗིད༔ ཡེ་ཤེས་དམ་ཚིག་མཁའ་འགྲོས་བསྐོར༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་སྒོ་མཚམས་འདི་སྲུང་ཞིང་༔ དངོས་གྲུབ་ཕྱི་རུ་མ་གཏོང་ཞིག༔ སྒྲུབ་པའི་བར་ཆད་ཞི་མཛད་ཅིང་༔ ལས་ཀྱི་རྟགས་རྒྱ་འདི་སྲུངས་ཤིག༔ ཨོྃ་བཛྲ་ཨ་མྲྀ་ཏ་ཀུནྜ་ལི་ཧ་རི་ནི་ས་བཾ་ཧ་ན་ཧ་ན་ཧཱུྃ་ཕཊ྄ཿ བཛྲ་རཀྵ་རཀྵ༔
ཞེས་དང་ ཏིཥྛ་བཛྲཿ ས་བརྟན་བཞུགས་བྱའོ། ། སྒོ་བྱང་གཉིས་མ་འཛོམ་པའམ་བསྡུ་ན་ཕྱི་སྒོའི་རྟ་མགྲིན་ཁོ་ནས་ཆོག་གོ ། སྒོ་ཐེམ་གྱི་ནང་དུ་བྲུབ་ཁུང་ཞིག་གི་ནང་དུ་ཟན་ལིང་ལ་སེང་ལྡེང་ངམ་སྐྱེར་པའི་ཕུར་བུའི་དབལ་ལ་མི་གཡོ་བའི་སྔགས་དང༌། མགུལ་དུ་རྒྱ་ཤོག་ལ་སྒོ་འདིའི་ཡན་ཆད་སུ་ཡང་མ་འདའ་ཞིག་ཅེས་བྲིས་ཏེ་བཏགས་པས་རྒྱས་གདབ།
སྒོ་འདིའི་ཡན་ཆད་སུ་ཡང་མ་འདའ་ཞིག༔ ཅེས་བརྗོད། གསུམ་པ་གསང་མཚམས་ལ་གཉིས། མ་ཏྲཾ་བསྒྲལ་བ་དང༌། ཁྲོ་བཅུའི་ཕུར་གདབ་བོ། །
དང་པོ་ནི། ཞི་བའི་དཀྱིལ་འཁོར་དུར་ཁྲོད་མེད་པའི་རིགས་ཕལ་ཆེར་ལ་མཛད་སྲོལ་མི་འདུག་པས་འདི་བཞག་ནས་འོག་གི་ཕུར་གདབ་ལ་འཇུག་པས་ཆོག ། འོན་ཀྱང་བླ་མེད་ཡིན་ཕྱིར་དུར་ཁྲོད་གསང་བ་མཆོག་གི་དཀྱིལ་འཁོར་དུ་ལྷུན་གྱི་གྲུབ་པས་སྦྱར་ཡང་འགལ་བ་མེད་པས་རཏ་གླིང་ཐུགས་གསང་སོགས་ལས་བཤད་པ་ལྟར་དང༌། ཁྲོ་བོའི་རིགས་སོགས་དཀྱིལ་འཁོར་དུར་ཁྲོད་བཅས་པ་ལས་ངེས་པར་གལ་ཆེ་བ་ཡིན། དེ་ཡང་སློབ་དཔོན་ཆེན་པོས་མཛད་པའི་བར་དག་གསང་འགྲེལ་དང༌། ཧཱུྃ་ཀ་རའི་མཉམ་སྦྱོར་དཀྱིལ་ཆོག་གོ ། ཆོ་གའི་ཆིངས་བཅུ་གཉིས་ཀྱི་རྩིས་འགོས་བསྡུས་པ་སོགས་ཕྱག་ལེན་རྒྱས་བསྡུས་མང་ཡང་གཏེར་མའི་ཕྱོགས་སུ་བཀའ་བརྒྱད་བདེ་འདུས་ཉིད་ཁུངས་ཟབ་ཅིང་དོན་འདུས་པས་དེ་ལྟར་ན། དང་པོ་རང་རྒྱུད་ཀྱི་མ་ཏྲཾ་བདག་འཛིན་འཁོར་བར་འཁྱམས་པའི་ང་བདག་བསྒྲལ་བ་ནི། དཀྱིལ་འཁོར་གྱི་གཞིར་མ་ཏྲཾ་གི་གཟུགས་བརྙན་མགོ་ལྷོ་ནུབ་ཏུ་བསྟན་པ་གན་རྐྱལ་དུ་བཞག ། སྟེགས་བུའི་ཤར་ངོས་སློབ་དཔོན་ཞལ་ནུབ་ཏུ་ཕྱོགས་ཏེ་ཕྱག་ཏུ་གཡབ་དར་དྲིལ་བུ་བསྣམས་ནས་སྟོང་ཐུན་བཤད་པའི་རྗེས་སུ་གཞུང་གང་ཡིན་གྱི་ལས་སྔགས་བརྗོད་ལ།
བདག་ཉིད་ལས་ཀྱི་ཧེ་རུ་ཀ་ཁྲོ་གཏུམ་བཟོད་པར་དཀའ་བའི་གཟི་བརྗིད་བསྐལ་པའི་མེ་ལྟར་འབར་བའི་སྐུར་གྱུར་ པར་བསམ། མཉམ་བཞག་གི་རྒྱས། ཕཊ྄ཿ ཀུན་གཞི་མ་བཅོས་སྟོང་པའི་དབྱིངས༔ རིག་པ་མ་འགགས་འགྱུ་བ་ལས༔ བཟང་ངན་འཛིན་པའི་རུ་ཏྲ་བྱུང་༔ བག་ཆགས་རིམ་པར་བརྩེགས་པ་ལས༔ ང་བདག་ཉོན་མོངས་ལས་ཀྱི་རླུང་༔ ཡེ་ཤེས་སྒྲིབ་པའི་གནོད་བྱེད་ལ༔ མ་ཡེངས་དྲན་པའི་ལྕགས་ཀྱུ་ཡིས༔
ཤེས་རིག་ལྟ་བའི་ཕུར་བུས་བསྣུན༔ གཏུབ་བོ་གཅིག་ཆོད་ས་མ་ཡ༔ གཏུབས་ཤིག་ཀ་དག་ཁྲེགས་ཆོད་མཚོན༔ ང་བདག་རུ་ཏྲ་དབྱིངས་སུ་སྒྲོལ༔ མ་ནི་འཁོར་འདས་དབང་ཆེན་གཞི༔ ཏྲཾ་ནི་བརྡལ་ཁྱབ་ཆོས་སྐུའི་དལ༔ རུ་ནི་མ་བཅོས་སྤྲོས་བྲལ་དབྱིངས༔ ཏྲ་ནི་གསང་སྔགས་རྡོ་རྗེ་ཐེག༔ ཡེ་གྲོལ་ཆེན་པོའི་ཕོ་བྲང་ནས༔ ཟང་ཐལ་རྒྱ་ཡན་ཕོ་བྲང་གསལ༔
ཨོྃ་དྷརྨ་ཛྙཱ་ན་མ་ཏྲཾ་རུ་ཏྲ་པྲ་བེ་ཤ་ཡ་ཕཊ྄ཿ ཅེས་བདག་ལུས་ཡེ་ནས་གཞལ་ཡས་ཁང་དུ་གསལ༔ ལྕགས་ཀྱུའི་ཕྱག་རྒྱས་བཅིངས་ཏེ། མ་ཏྲཾ་ཀ་རུ་ཏྲ་ཛཿ ལན་བདུན་བརྗོད། ཕཊ྄ཿ མདུན་དུ་གནམ་ལྕགས་ཀྱི་ཁང་སྒྲོམ་ནག་པོ་སྟོང་གསུམ་དང་མཉམ་པ་ལས་ཀྱི་བསད་ཁང་དེའི་དབུས་སུ་ནད་རླངས་སྔོ་དམར་ཡམ་ཡམ་འཕྲོ་བའི་རྣམ་པ་ཅན་གྱི་ནང་དུ་གནོད་བྱེད་མོ་འདྲེ་གདོན་བགེགས་སྒྲུབ་ལ་བར་དུ་གཅོད་པའི་དམ་སྲིའི་རིགས་ལུས་སྔོ་བ་ཧམ་པ་རེད་པ་ཉམ་ཐག་པའི་གཟུགས་ཅན་དུ་གསལ་བར་གྱུར༔ ན་མོཿ མཆོག་གསུམ་རྩ་གསུམ་དཀོན་མཆོག་ཐུགས་རྗེའི་བདག༔ རྒྱལ་སྲས་རིག་འཛིན་གྲུབ་ཐོབ་ཕྱག་རྒྱ་སྔགས༔
ཡི་དམ་མཁའ་འགྲོ་ཆོས་སྐྱོང་བདེན་པའི་ཚོགས༔ དེང་འདིར་དཀྱིལ་འཁོར་སྒྲུབ་ལ་བར་གཅོད་ཚོགས༔ འབྱུང་པོ་མི་མིན་གནོད་བྱེད་དམ་སྲི་དང་༔ ལོག་འདྲེན་གདོན་བགེགས་འབྱུང་པོ་མ་ལུས་རྣམས༔ སྟེང་འོག་ཕྱོགས་བཅུ་རི་རབ་གླིང་བཞིའི་སྲང་༔ བན་བོན་ལྷ་སྲུང་སྐྱབས་འོག་གར་གནས་ཀྱང་༔ རང་དབང་མེད་པར་གཟུགས་ལིང་འདི་དག་ལ༔ མྱུར་དུ་ཁུག་ཅིག་རྡོ་རྗེ་ལྕགས་ཀྱུ་མ༔ ཆོངས་ཤིག་སྡོམས་ཤིག་ལས་བྱེད་ཞགས་པ་མ༔ གཅུན་ཅིག་གཟིར་ཅིག་མཐུ་སྟོབས་ལྕགས་སྒྲོག་མ༔
མྱོས་ཤིག་གཏོར་ཅིག་ལས་བྱེད་རལ་གྲི་མ༔ རང་དབང་མེད་པར་གཟུགས་ལིང་འདི་ལ་ཁུག༔ ཨོྃ་བཛྲ་ཨཾ་ཀུ་ཤ་ཡ་ཛ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གྷཎྜེ་ཧོཿ ཞེས་བཀུག ། བསྒྲལ་བ་ནི། ཧཱུྃ༔ སྲས་མཆོག་བཛྲ་ཀཱི་ལ་ཡ༔
མཐིང་ནག་རབ་རྔམ་ཚྭ་ཚྭ་འཕྲོ༔ རྡོ་རྗེ་གདེང་ཞིང་ཕུར་བུ་འདེབས༔ དམ་སྲི་གནོད་བྱེད་བྱད་མ་རྣམས༔ རྡུལ་ཕྲན་བཞིན་དུ་བརླགས་པར་བྱེད༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ ཅེས་བསྒྲལ་ཞིང༌། མ་ཧཱ་དེ་བ་རུ་ཏྲ་ཛ་ཛཿཧཱུྃ༔ ཞེས་ལན་བདུན་བཟླ་ཞིང་ཐམས་ཅད་ཀྱི་ལག་གཡས་ཀྱི་སོར་མོ་གསུམ་སྦྲེང་བ་ཁ་ཊྭཱཾ་གྱི་རྒྱས་སྙིང་ཁར་བསྣུན་ཚུལ་བྱས་ལ། གཟུགས་ཕུང་ཧྲུལ་གྱིས་ཞིག༔ མ་རིག་སྒོ་ལྔའི་སྦུབས་དང་བྲལ༔
རྣམ་ཤེས་ཏྲི་ནག་པོར་གནས་པའི་ཐུགས་ཀའི་འོད་ཀྱིས་སྦྱངས་པས་ཧཱུྃ་ཡིག་དཀར་པོར་གྱུར་བདག་གི་ཐུགས་ཀར་ཐིམ་ནས་གཉིས་སུ་མེད་པར་གྱུར ་པར་བསམ་ཞིང༌། སྟེགས་བུའི་མཐར་སྔར་དམ་སྲི་མནན་པའི་སྐབས་ཇི་ལྟ་བ་བཞིན་དུ་བྲོ་བརྡུང༌། བསྡུ་ན་མེད་ཀྱང་ཆོག ། དེ་ནས་སྙིང་དབུས་སུ་དུར་ཁྲོད་མ་ལ་ཡ༔ རྩིབ་གཡས་ཤར་བསིལ་བ་ཚལ༔ མགོ་ལྷོ་ཀཱི་ལ་རྫོགས༔ རྩིབ་གཡོན་ནུབ་ལངྐ་བརྩེགས༔ གསང་གནས་བྱང་པདྨ་བརྩེགས༔ ལག་གཡོན་ཤར་ལྷོ་གསང་ཆེན་རོལ༔ ལག་གཡས་ལྷོ་ནུབ་ལྷུན་གྲུབ་གཏེར༔
རྐང་གཡས་ནུབ་བྱང་འཇིག་རྟེན་བརྩེགས་པར་གྱུར༔ རྐང་གཡོན་བྱང་ཤར་ཧེ་ཆེན་བརྡལ་བའི་དུར་ཁྲོད་དུ་གྱུར་ཅིང་ལྷ་སོ་སོའི་ཕོ་བྲང་དུ་གྱུར་པར་བསམ་ལ། ཧཱུྃ༔ རུ་ཏྲ་བསྒྲལ་བའི་གཡང་གཞི་ལ༔ དབང་ཆེན་ཕོ་བྲང་གཞི་རུ་གསལ༔ རུ་ཏྲ་བསྒྲལ་བའི་ལག་པ་གཡས༔ ཤར་ཕྱོགས་གཏུམ་དྲག་དུར་ཁྲོད་གསལ༔ རུ་ཏྲ་བསྒྲལ་བའི་ལག་པ་གཡོན༔ ལྷོ་ཕྱོགས་གད་རྒྱངས་དུར་ཁྲོད་གསལ༔ རུ་ཏྲ་བསྒྲལ་བའི་རྐང་པ་གཡོན༔
ནུབ་ཕྱོགས་ཚང་ཚིང་དུར་ཁྲོད་གསལ༔ རུ་ཏྲ་བསྒྲལ་བའི་རྐང་པ་གཡས༔ བྱང་ཕྱོགས་རབ་རྒྱུ་དུར་ཁྲོད་གསལ༔ རུ་ཏྲ་བསྒྲལ་བའི་མཚམས་བཞི་འདི༔ ཧ་ཧ་རྒོད་དང་བསིལ་བ་ཚལ༔ རྔམ་པ་སྒྲ་སྒྲོགས་ཀཱི་ལའི་གནས༔ ནང་རོལ་ཕྱི་ནང་རིམ་པ་བཞིན༔ གནས་དང་ཉེ་བའི་གནས་བརྒྱད་གསལ༔ སྙིང་དབུས་དཀྱིལ་འཁོར་གསང་བའི་དལ༔ ཡོངས་རྫོགས་གཟི་བརྗིད་མདངས་ལྡན་གསལ༔
ཨོྃ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཨཱཏྨ་ཀོ྅་ཧཾ༔ སློབ་དཔོན་ཤར་དུ་གནས་པས ་བྷྲཱུྃ་ཛྙཱ་ན་མཎྜལ་བྷྲཱུྃ༔ ཐུགས་ཀ་ནས་བྷྲཱུྃ་འཕྲོས་ཁོག་པ་ལ་ཐིམ་པས་ཁོག་པ་དུར་ཁྲོད་རོལ་པའི་གཞལ་ཡས་ཁང་དུར་ཁྲོད་བརྒྱད་རྭ་བ་མེ་དང་བཅས་པས་བསྐོར་བར་གྱུར༔ ཞེས་བསམ། ཞི་བ་ལྟ་བུ་ལ། ཁོག་པ་ཡེ་ཤེས་རོལ་པའི་གཞལ་ཡས་ཁང་ཆེན་པོར་གྱུར༔ ཅེས་བསྒྱུར། ཐམས་ཅད་ཀྱི་ལག་གཡས་ཕྱི་དང་ལག་གཡོན་ནང་དུ་བྱས་པའི་ཁུ་ཚུར་དཔུང་མགོར་བསྣོལ་ཞིང༌། ཧཱུྃ༔ པྲ་བེ་ཤ་ཡ་ཕཊ྄ཿ
ཅེས་ལན་བདུན་བཟླས་ནས་རྒྱ་བཀྲོལ་ཏེ། དཀྱིལ་འཁོར་གྱི་སྒོ་ཤག་གིས་ཕྱེ་བར་གྱུར ་པར་བསམས་ལ། དེ་ནས་རྡོ་རྗེ་སློབ་དཔོན་འགྲོས་གར་གྱིས། ཧཱུྃ་ཧཱུྃ་ཧཱུྃ༔ ཧ་ཧ་ཧ༔ ཕཊ྄་ཕཊ྄་ཕཊ྄ཿ ཅེས་བརྗོད་ནས་དཀྱིལ་འཁོར་གཡས་སུ་ལན་གསུམ་བསྐོར་ནས། དཀྱིལ་འཁོར་གྱི་ནང་དུ་ཚུད་པར་གྱུར༔ ཞེས་བརྗོད་ལ་སྟེགས་བུའི་དབུས་ཀྱི་ཁྲིའུའི་ཁར་སློབ་དཔོན་ཞལ་ཤར་དུ་ཕྱོགས་པར་བཞུགས་པའི་མདུན་དུ་སེང་ལྡེང་གི་ཕུར་བུ་ཙན་དན་དམར་པོས་ཁ་བསྒྱུར་ཞིང་རྩེ་མོར་མེ་ཏོག་ཕྲེང་བས་བཅིངས་པ་བཅུ་བཤམ། དཀྱིལ་འཁོར་གྱི་ཕྱོགས་མཚམས་བརྒྱད་དང་ཤར་ནུབ་རྣམས་སུ་ཕུར་གདན་བཅུ་བཀོད་ལ།
རང་གི་ཐུགས་ཀ་ནས་ཧཱུྃ་ཡིག་བཅུ་སྤྲོས་ཕུར་བུ་རྣམས་ལ་ཐིམ་པ་ཡོངས་སུ་གྱུར་པ་ལས་སྟོད་ཁྲོ་བོའི་གཟུགས་ཅན་སྨད་ཕུར་བུ་འབར་བའི་རྣམ་པ་ཅན་དུ་གྱུར་ པར་བསམས་ལ། ཐམས་ཅད་ཧཱུྃ་མཛད་ཀྱི་ཕྱག་རྒྱ་དང༌། སུམྦྷ་ན ིའི་སྔགས་ཀྱིས་ཕྱོགས་བཅུའི་བགེགས་རྣམས་བཀུག་པ་ལ་སློབ་དཔོན་གྱིས་ལག་གཡས་ཐོ་བ་དང་གཡོན་པས་ཕུར་བུ་བཟུང་ལ། ཧཱུྃ༔ སྟེང་འོག་ཕྱོགས་མཚམས་འཇིག་རྟེན་ཀུན༔ ཞེ་སྡང་རྡོ་རྗེ་བླ་ན་མེད༔ སྐུ་གསུང་ཐུགས་སྤྲུལ་སྟོབས་དང་ལྡན༔ ཏ་ཀྲིཏ་ཁྲག་འཐུང་ཁྲོ་རྒྱལ་བཅུ༔ འཇིགས་ཚུལ་རྔམ་པའི་སྟངས་སྟབས་ཀྱིས༔ གདུག་པའི་ཚོགས་རྣམས་བརླག་པར་མཛོད༔
དུར་ཁྲོད་གསང་བའི་གནས་མཆོག་འདིར༔ རང་བྱུང་ཁྲོ་རྒྱལ་ཆེན་པོ་བཅུ༔ ལོག་འདྲེན་བདུད་བགེགས་མཚམས་གཅོད་ཕྱིར༔ ཁྲོ་བཅུའི་ཕུར་པ་གདབ་པར་བྱ༔ ཤར་གྱི་ཕུར་བུ་ནས་བརྩམ་གཡས་སུ་རིམ་པར། ཨོྃ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཧཱུྃ་ཀ་ར་ཧཱུྃ༔ གནོད་བྱེད་འབྱུང་པོ་གརྫ་གརྫ་ཧཱུྃ་ཕཊ྄ཿ ཤར་ལྷོར། ཨོྃ་བཛྲ་ཀཱི་ལི་ཀཱི་ལ༔
གནོད་བྱེད་འབྱུང་པོ་བི་ཛ་ཡ་ཧཱུྃ་ཧ་ན་ཧ་ན་ཧཱུྃ་ཕཊ྄ཿ ལྷོ་རུ། ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་ནཱི་ལ་དཎྜ་ཧཱུྃ༔ ད་ཧ་ད་ཧ་ཧཱུྃ་ཕཊ྄ཿ ལྷོ་ནུབ་དུ། ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་ཡ་མཱནྟ་ཀ་ཧཱུྃ༔ པ་ཙ་པ་ཙ་ཧཱུྃ་ཕཊ྄ཿ ནུབ་ཏུ།
ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་ཨཱརྻ་ཨ་ཙ་ལེ་ཧཱུྃ༔ བྷནྡྷ་བྷནྡྷ་ཧཱུྃ་ཕཊ྄ཿ ནུབ་བྱང་དུ། ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་ཧྱ་གྷྲི་བ་ཧཱུྃ༔ ཧུ་ལུ་ཧུ་ལུ་ཧཱུྃ་ཕཊ྄ཿ བྱང་དུ། ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་ཨ་པ་རཱ་ཛི་ཏ་ཧཱུྃ༔
ཏིཥྛ་ཏིཥྛ་ཧཱུྃ་ཕཊ྄ཿ བྱང་ཤར་བཅས་སུ་གདབ། ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་ཨ་མྲྀ་ཏ་ཀུནྜ་ལི་ཧཱུྃ༔ ཚིནྡྷ་ཚིནྡྷ་ཧཱུྃ་ཕཊ྄ཿ ཡང་གཡོན་སྐོར་དུ་ཕྱིན་ལ་སྟེང་གི་ཕུར་བུ་ཤར་གྱི་མདུན་དང༌། ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་ཏྲཻ་ལོཀྱ་བི་ཛ་ཡ་ཧཱུྃ༔ བྷནྡྷ་བྷནྡྷ་ཧཱུྃ་ཕཊ྄ཿ ནུབ་ཀྱི་མདུན་དུ་འོག་གི་ཕུར་བུ།
ཨོྃ་བཛྲ་ཀཱི་ལི་ཀཱི་ལ་ཡ༔ གནོད་བྱེད་འབྱུང་པོ་མ་ཧཱ་བཱ་ལ་ཧཱུྃ༔ སྥོ་ཊ་སྥོ་ཊ་ཧཱུྃ་ཕཊ྄ཿ ཅེས་འབར་བའི་སྟངས་སྟབས་དང་བཅས་སྟེགས་ཀྱི་ཕུར་བུ་ཤར་གྱི་ཤར། ཤར་ནས་ཤར་ལྷོ་སོགས་རིམ་གྱིས་བྱང་ཤར་བར་གཡས་བསྐོར་དང༌། སྟེང་འོག་གི་ཕུར་བུའི་ཤར་ནུབ་ཏུ་གདབ་པས། བགེགས་རྣམས་ཀྱི་སྙིང་ཕུག་ནས་གཡོ་འགུལ་མེད་ཅིང་འོད་གསལ་བར་གྱུར ་པར་བསམ་ཞིང༌། ཕུར་བུ་ལས་བྱུང་བའི་འཁོར་འོད་ཟེར་སྲུང་བའི་འཁོར་ལོ་འཁྲིགས་པས་ཕྱོགས་མཚམས་ཐམས་ཅད་ཁྱབ་པར ་བསམ། ཞེས་དང༌། ལས་གཞུང་སོ་སོ་ནས་འབྱུང་བའི་སྲུང་འཁོར་གྱི་ཚིག་བརྗོད་ཅིང་བསྲུང་བྱ་སྲུང་བྱེད་ཐམས་ཅད་ལས་འདས་པ་ཁོ་ན་ཉིད་ཀྱི་སྲུང་འཁོར་ཡང་བྱ།
མ་ཏྲཾ་དང་ཕུར་པ་དེ་དག་རེ་ཞིག་ཕྱོགས་སུ་བསྡུས་ཏེ་རྒྱན་བཀོད་སྐབས་སུ་བཀྲམ་པར་བྱའོ། ། གཞུང་རྙིང་རྣམས་ལས་རྒྱལ་ཆེན་བཞི་པོ་སོ་པའི་ཚུལ་དང༌། ཁྲོ་བཅུའི་མཚམས་ཕུར་ཇག་པའི་སྐུང་གི་ཚུལ་དུ་བཞག་པ་ཡིན་པར་བཤད་ཅིང་ས་ཆོག་སྐབས་ཁྲོ་བཅུའི་ཕུར་གདབ་ཡོད་པའི་རིགས་ལ། སྐབས་དེར་དངོས་སུ་གདབ་ཅིང་འདིར་གདབ་མི་དགོས་པར་སྔགས་ཚིག་ཙམ་བརྗོད་པ་ཐུགས་དམ་བསྐུལ་བ་ཡིན་ཞེས་སྨིན་ལུགས་གསུང་རྒྱུན་དུ་འབྱུང་ངོ༌། ། བཞི་པ་རྟེན་གྱི་དཀྱིལ་འཁོར་བཅའ་བ་ལ། ཐོག་མར་ཆག་ཆག་གདབ་པ་ནི། དུང་ཕོར་རམ་ཀ་པཱ་ལར་བདུད་རྩི་རྣམ་པ་ལྔར་སྦྱར་བའི་དྲི་བཟང་གི་ཆུས་དཀྱིལ་འཁོར་གྱི་གཞི་ལ་རྡོ་རྗེ་ཁུ་ཚུར་གྱིས་བྱང་ཤར་ནས་གཡས་བསྐོར་དུ་ཁྱབ་པར་ཁྱམས་མེད་པར་བྱུག་ཅིང༌། ཧཱུྃ༔ དམ་ཚིག་རྡོ་རྗེ་ཡེ་ཤེས་གསང་བའི་ཆུ༔ རྣམ་དག་ཡོན་ཏན་དྲི་མ་མེད་པའི་རྫས༔
སྨོན་ལམ་དབང་གི་བྱང་ཆུབ་སེམས་བསྐྱེད་མཆོག༔ དེང་འདིར་དཀྱིལ་འཁོར་ས་གཞི་ཆག་ཆག་འདེབས༔ ཨོྃ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ ཧཱུྃ༔ ཀུན་རྒྱུ་རྡོ་རྗེའི་ས་གཞི་ལ༔ རང་བྱུང་རྟེན་འབྲེལ་འཆར་བའི་སྟེང་༔ གསང་བ་ཌཱཀྐིའི་དལ་བཅག་པས༔ དབང་ཆེན་མཁའ་ཀློང་ཡངས་པར་གསལ༔ ཨོྃ་སརྦ་དྷརྨ་བྷཱུ་མི་ཧཾ༔ ཞེས་བརྗོད་ཅིང་ཞི་རོལ་བྱ།
ལྔ་པ་སྟ་གོན་ལ་བཞི། བུམ་པ་ཡོ་བྱད་སློབ་མ་སྟ་གོན་ལ་གནས་པའོ། དེའང་སློབ་མ་ལ་དབང་བསྐུར་དང་འབྲེལ་ན་དེ་རྣམས་སྐབས་དང་སྦྱར། མ་འབྲེལ་ན་མི་དགོས་མོད། འོན་ཀྱང་ཡོ་བྱད་སྟ་གོན་ནི་ནམ་དུའང་དགོས་པས་སྒྲུབ་རྫས་ཚང་བར་བསགས་ལ་ཐམས་ཅད་ཀྱང༌། ཡེ་ཤེས་ཀྱི་རྣམ་རོལ་འབའ་ཞིག་ཏུ་མོས་པས་བྱིན་གྱིས་བརླབས་ལྷ་སྟ་གོན་ནི། གཙོ་བོ་དཀྱིལ་འཁོར་བྲི་བར་གནང་བ་ཞུ་བའི་དོན་ཡིན་པས་གྲུབ་ན་ལེགས་པ་ལས་ལྷག་སྐྱོན་དུ་མི་འགྱུར་བས་དེ་ལྟར་ན། དཀྱིལ་འཁོར་བྱ་བའི་སྟེགས་བུའི་དབུས་གཙོ་བོའི་གནས་སུ་བདུད་རྩི་དྲི་བཟང་སྦྱར་བའི་ཆབ་ཀྱིས་ཐིག་ལེ་གྲུ་བཞི་འཁོར་རྣམས་ཀྱི་གནས་སུ་ཟླུམ་པོ་རེ། དེ་རྣམས་སུ་ལྷ་སོ་སོའི་སྔགས་ཀྱི་མཐར། ཨོྃ་ཨཱཿཧཱུྃ་ས་མ་ཡ་སཏྭཾ༔
བཏགས་པ་བརྗོད་ཅིང་མེ་ཏོག་གི་ཚོམ་བུ་གཙོ་འཁོར་ཕྱེད་པར་བཀོད། ཕྱི་ནང་གི་མཆོད་པས་བསྟོད། ལས་བྱང་ལྟར་མཆོད་པ་བྱིན་གྱིས་བརླབས། དམ་ཚིག་པ་བསྐྱེད། ཕྱག་མཆོད་བསྟོད་པའི་བར་དུ་སོང་ནས་ཐམས་ཅད་ཀྱིས་ཐལ་མོ་སྦྱར་ཏེ། ཧོཿ དུས་གསུམ་བླ་མ་ཡི་དམ་ལྷ༔ ཡི་དམ་རྒྱལ་བ་རྒྱ་མཚོའི་ཚོགས༔ མཁའ་འགྲོ་དམ་ཅན་མ་ལུས་དགོངས༔ དཀྱིལ་འཁོར་བཟང་པོ་ལེགས་བྲིས་ནས༔
བདག་ཅག་བསྙེན་སྒྲུབ་ལས་གཞུང་བསྲང་༔ སྟ་གོན་ལ་ནི་གནས་པར་མཛོད༔ ལན་གསུམ་བརྗོད། རྡོ་རྗེ་སློབ་དཔོན་གྱིས་སེ་གོལ་གསུམ་བྱས་ལ། ལྷ་རྣམས་བར་སྣང་འོད་ཀྱི་དྲྭ་བར་བཞུགས་པར་ བསམ། ཚོམ་བུ་མཆོད་གཏོར་རྣམས་བསྡུའོ། །

འདིར་ཡང་ལས་བྱང་གི་མངོན་རྟོགས་རྒྱས་པ་མི་ལྕོགས་པ་ལྟ་བུ་ལ། སྒྲུབ་པའི་གཞིར་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོ་ ཆཻགའི་ ལྷ་ཚོགས་དྭངས་པའི་མཁའ་ལ་འཇའ་ཚོན་ཤར་བ་ལྟར་སྐད་ཅིག་གིས་གསལ་བར་གྱུར། ཅེས་གདོད་ནས་གྲུབ་པའི་སེམས་ཀྱི་དཀྱིལ་འཁོར་གསལ་བཏབ་ལ་མཆོད་བསྟོད་བྱས་པས་ཀྱང་ཆོག་གོ ། སྒྲུབ་པའི་མཐར་སློབ་མ་ལ་དབང་བསྐུར་བ་སོགས་བུམ་པ་སྟ་གོན་དགོས་པའི་རིགས་ལ་བསྡུ་བར་འདོད་ན། བུམ་པ་ལྷ་གྲངས་སམ་རྣམ་བུམ་དང་ལས་བུམ་ཙམ་འདུ་བྱ། དྲག་སྔགས་ཡུངས་ཐུན་གུ་གུལ་དུད་པས་བགེགས་བསྐྲད། བུམ་པ་ཆས་སུ་གཞུག་པའི་སྔགས་བཀའ་དགོངས་སོགས་ནས་འབྱུང་བ་ལྟར་རམ། གཙོ་བོའི་སྙིང་པོ་བརྗོད་ལ་ནང་བཅུད་མགུལ་ཆིངས་ཁ་རྒྱན་ལྡན་པ་བཀོད། མཆོད་པ་བཤམས་ཤིང་བྱིན་གྱིས་བརླབ། བུམ་པ་བསང་སྦྱང་བྱ། སྟོང་པའི་ངང་ལས་བྷྲཱུྃ་ལས་ཕྱི་རིན་པོ་ཆེ་བུམ་པའི་རྣམ་པ་ལ་ནང་༔
གཞལ་ཡས་ཁང་བདུད་རྩིའི་རྒྱ་མཚོ་འཁྱིལ་བའི་དབུས་སུ་ ཆཻགའི ་དཀྱིལ་འཁོར་གྱི་ལྷ་ཚོགས་མཚོ་རྫིང་དྭངས་པར་ཟླ་སྐར་ཤར་བ་བཞིན་སྐད་ཅིག་གིས་གསལ་བར་གྱུར༔ ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཧོཿ ཞེས་སྔགས་ཙམ་གྱིས་མཆོད། ཕྱག་འཚལ་ཤཽ་ལོ་ཀ་གཅིག་གིས་བསྟོད། གཟུང་ཐག་བླངས་ལ། རང་གི་ཐུགས་ཀ་ནས་སྔགས་ཀྱི་འོད་ཟེར་འཕྲོས་བུམ་པའི་ལྷ་རྣམས་ལ་ཕོག༔ སྙོམས་པར་ཞུགས་པའི་བྱང་ཆུབ་ཀྱི་སེམས་ཡེ་ཤེས་བཅུད་དུ་འཁྱིལ་བར་ བསམ༔ བསྙེན་སྒྲུབ་ཀྱི་སྔགས་བཟླ། མཐར། ཨོྃ་ཨཱཿཧཱུྃ་གིས་བདུད་རྩིའི་མཆོད་ཡོན་ཕུལ་བས་ལྷ་རྣམས་འོད་དུ་ཞུ་བ་བུམ་པའི་ཆུ་དང་རོ་གཅིག་ཏུ་གྱུར༔
ལས་བུམ་ནི། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་རིན་པོ་ཆེ་ལས་གྲུབ་པའི་བུམ་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་པདྨར་གནས་པའི་ཁྲོ་བོ་བདུད་རྩི་འཁྱིལ་བ་སྐུ་མདོག་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བུམ་པ་བསྣམས་པ་ཁྲོ་བོའི་ཆས་ཐམས་ཅད་ཀྱིས་བརྒྱན་པར་གསལ་བའི་སྤྱི་བོར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༔ བཛྲ་ས་མཱ་ཛཿ ཛཿཧཱུྃ་བཾ་ཧོཿ ཨརྒྷཾ་ སོགས་ཀྱིས་མཆོད།
ཧྃའུ༔ འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། བགེགས་རྣམས་མ་ལུས་འཇོམས་བྱེད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཅེས་བསྟོད། རང་གི་ཐུགས་ཀ་ནས་འོད་ཟེར་འཕྲོས་པས་ཐུགས་རྒྱུད་བསྐུལ་ཏེ། སྐུ་ལུས་ལས་བདུད་རྩིའི་རྒྱུན་བབས་ཏེ་བུམ་པ་གང་བར་ མོས་ལ། ཨོྃ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ྄ཿ ཅི་ནུས་བཟླས་མཐར་ ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་ཏེ་ཕྲིན་ལས་མཛད་པར་ མོས་ལ།
བསྡུ་ན་ལས་བུམ་དུ་བདུད་རྩི་འཁྱིལ་བ་དང་རྟེན་ལྟ་བུར་སོ་སོར་ལས་ལྷ་བསྐྱེད་ལ་སྔགས་བཟླས་པས་བྱིན་རླབས་འོད་ཞུ་དང་མཆོད་བསྟོད་བྱ། དང་པོ་དཀྱིལ་འཁོར་བསྟན་པའི་རིམ་པ་ནི། དབང་གི་ས་གཞི་འཇམ་ཞིང་ལག་མཐིལ་ལྟར་མཉམ་བྱ། ཐིག་སྐུད་དལ་གྱི་ཉིས་འགྱུར་ཚད་ཙམ་གྱིས་འདེབས་པའི་རི་མོ་དཀར་པོ་དག་ཏུ་འདོད། སྒྲུབ་པ་པོ་ནི་དཀྱིལ་འཁོར་ནུབ་ཏུ་འཁོད༔ བཀྲ་ཤིས་མཚན་ལྡན་རིག་མ་རྒྱན་ཅན་དེ༔ ཤར་དུ་གནས་ལ་ཐིག་སྐུད་སྣེ་མོ་གཏོང་༔ དེ་ནས་ཐིག་སྐུད་རྡོ་རྗེ་པདྨར་མཚོན༔ དང་པོ་མཁའ་ལ་ཡེ་ཤེས་དལ་ཐིག་གདབ༔ ཐིག་སྐུད་རིག་མའི་སྤྱི་བོར་ཁྲུ་གང་འདེགས༔
ཧཱུྃ༔ གསང་བ་དབྱིངས་ཀྱི་མཁའ་ལམ་དུ༔ བདེན་གཉིས་འབྲས་བུ་སྟོན་པའི་ཕྱིར༔ རིག་པ་རྡོ་རྗེའི་ཐིག་གདབ་བོ༔ རང་བྱུང་ཡེ་ནས་ཕོ་བྲང་གསལ༔ ཨོྃ་དྷརྨ་བཛྲ་སྭ་བྷཱ་ཝ་ཧཱུྃ༔ དེ་ནས་རིག་མའི་བྲང་ལ་གཏད༔ ཤེས་རབ་ཡུམ་གྱི་བྷ་ག་རུ༔ ཐབས་ཀྱི་ཀུན་ད་སྦྲེང་བར་བསམ༔ ཧོཿ
སྟོང་ཉིད་ཡེ་ཤེས་རྒྱུན་ལམ་དུ༔ ཟག་མེད་དགའ་བཞི་བསྐྱེད་པའི་ཕྱིར༔ ཟུང་འཇུག་བདེ་ཆེན་ཐིག་གདབ་བོ༔ སྣ་ཚོགས་ལྔ་ལྡན་ལྷུན་གྱིས་གྲུབ༔ ཨོྃ་པྲ་ཛྙཱ་སུ་ཁཾ་པྲ་མོ་ཏི་རི་ཧཱུྃ༔ དེ་ནས་དཀྱིལ་འཁོར་དག་ལ་གདབ༔ ཧཱུྃ༔ ལཱ་སྱེ་སྒེག་མོ་ཡིད་འོང་གར༔ དབྱངས་ཅན་མཉེན་ལྕུག་འཁྲིལ་ཞིང་ལྡེམ༔ བཀྲ་ཤིས་ལྷ་མོ་ཚེ་འཛིན་གྲོགས༔
མཁའ་དབྱིངས་པདྨའི་ཚེ་དལ་དུ༔ ཀུན་འབྱུང་ནོར་བུའི་ཐིག་གདབ་བོ༔ ཨོྃ་བྷྲཱུྃ་ཛྙཱ་ན་སཾ་ཀྲྀ་ཏ་མཎྜལ་མུ་དྲ་དེ་བི་དྷ་ར་ཧཱུྃ་སྭཱ་ཧཱ༔ ཞེས་པས་ཆ་ཚད་ལེགས་པར་གདབ༔ ལག་ལེན་རྫས་སོགས་པྲ་ཁྲིད་ལྟོས༔ དེ་ནས་ཚོན་བྱིན་བརླབ་པ་ནི༔ འབྱུང་བ་རིམ་བརྩེགས་མཚོན་པའི་ཕྱིར༔ དབུས་སུ་ལྗང་གུ་ལ་ཏཱྃ་བྲི༔ དེ་སྟེང་དམར་པོ་པཱྃ་བྲིས་ལ་བཞག ། དེ་སྟེང་དཀར་པོ་ལ་མཱྃ་བྲིས་ལ་བཞག །
དེ་སྟེང་སེར་པོ་ལ་ལཱྃ་བྲིས་ལ་བཞག ། དེ་སྟེང་སྔོན་པོ་ལ་མཱུྃ་བྲིས་ལ་བཞག ཧཱུྃ༔ འབྱུང་བ་རང་བྱུང་བསྣོལ་བརྩེགས་ཐབས༔ གསང་བ་དབྱིངས་ཀྱི་མཁའ་འགྲོ་མ༔ རང་བྱུང་རང་ཤར་དེ་བཞིན་ཏུ༔ འབྱུང་ལྔའི་བཅུད་བསྡུས་དེ་ལྟར་ཐིམ༔ ཨོྃ་རྃ་ཡྃ་ཁྃ་སུྃ་བྷྲཱུྃ༔ སླར་ཕྱོགས་སུ་བཞག་ནས། ཨོྃ་ཧཱུྃ་ཏྲཱྃ་ཧྲཱིཿཨཱཿ
ཞེས་བྲིས་ལ། ཧཱུྃ༔ ཞེ་སྡང་ང་རྒྱལ་འདོད་ཕྲག་དོག༔ གཏི་མུག་མ་སྤངས་དབྱིངས་སུ་དག༔ ཡེ་ཤེས་ལྔ་རུ་ལམ་གྱིས་ཤར༔ ཀུན་ཏུ་གནས་གྱུར་ས་བོན་བྷྲཱུྃ༔ ཨོྃ་བྷྲཱུྃ་བི་ཤྭ་བི་ཤུདྡྷེ་ཧཾ༔ དང་པོ་ཞི་རྒྱས་དབང་དྲག་གམ། ། ཕྲིན་ལས་གང་དུ་འཇུག་པ་ཡི། ། ས་སློང་དལ་བཅག་དྲི་བཟང་གིས༔
ཆག་ཆག་བཏབ་ནས་ཐིག་གདབ་པ༔ ཐིག་ཚད་དལ་གྱི་ཉིས་འགྱུར་ཚད༔ ཤེས་རབ་གཞི་ལ་ཐབས་ཀྱིས་གདབ༔ སློབ་དཔོན་ནུབ་ནས་ཤར་དུ་གྱུ༔ རིག་མ་ཤར་ནས་ལངས་ཏེ་བཞེངས༔ དང་པོ་ཏིང་འཛིན་རྣམ་གསུམ་གདབ༔ གཉིས་པ་དབུས་ནས་ཆ་བཞི་མཉམ༔ དབུས་མའི་ཚངས་ཐིག་ལེགས་པར་གདབ༔ ཚངས་ཐིག་བགོས་པའི་གཉིས་ཆའི་མཚམས༔ གཡས་གཡོན་བྱ་རོག་རྗེས་རྣམས་བཙལ༔
དེ་ལ་གཅིག་བཏབ་ཐབས་ཤེས་གཉིས༔ བཞི་ཆ་གདབ་པ་ཚད་མེད་བཞི༔ དེ་ནས་གཉིས་གདབ་ཕར་ཕྱིན་དྲུག༔ གོ་ཆ་དང་པོ་རྣམ་ཐར་བརྒྱད༔ གཉིས་པ་སྟོང་ཉིད་བཅུ་དྲུག་པ༔ གསུམ་པ་དཔའ་བོ་ཉི་ཤུ་བཞི༔ བཞི་པ་མཁའ་འགྲོ་སུམ་ཅུ་གཉིས༔ དེས་ནི་གཞུང་གི་ཐིག་ཆེན་ཚང་༔ དེ་ནས་ས་བཅད་བགོ་བ་ནི༔ ནུབ་བྱང་སློབ་དཔོན་དག་གིས་གདབ༔
ཤར་ཕྱོགས་གསང་བའི་རིག་མས་གདབ༔ དང་པོ་ཕྱེད་གདབ་ཕྱི་མ་བསལ༔ གཉིས་པ་ཆ་བཞི་ལེགས་པར་གདབ༔ གསུམ་པ་བཞི་པ་རང་སར་བཞག༔ ལྔ་པ་དབུས་དོར་མཐའ་གཉིས་གདབ༔ དྲུག་པ་ཕྱེད་གདབ་ཕྱི་མ་བསལ༔ བདུན་པ་ཆ་བཞི་ལེགས་པར་གདབ༔ བརྒྱད་པ་དབུས་དོར་མཐའ་གཉིས་གདབ༔ དེ་ཡིས་ཐིག་ཆེན་རྩ་གཉིས་རྫོགས༔ དང་པོ་ཆ་ཆེན་ལྟ་བ་ལ༔
གཉིས་པ་པདྨ་གསུམ་འཁོར་ལོ༔ བཞི་པ་སྒོ་མཚམས་བློ་ཡིས་དཔག༔ ཚད་ནི་ཆ་ཆེན་གཅིག་ཏུ་འདོད༔ ཆོས་འཁོར་ལ་ནི་ཆ་ཕྲན་བཞི༔ གཉིས་འདས་གཉིས་དང་བཞི་འདས་བཞི༔ བསྐོར་བ་ཀློང་གུར་རི་མོ་འབྱུང་༔ ཀ་ཟུར་མུན་པ་ཆ་ཆུང་རེ༔ གླང་གུར་མུན་པ་ཆ་ཆུང་གསུམ༔ ཆ་ཆུང་བཞི་ཆ་ཁ་རྒྱན་བསྐོར༔ མུན་པའི་སྐོར་ཚད་སྒོ་ཡི་མཚམས༔
ཀ་རྒྱན་སྟེང་ནས་ཟ་ར་ཚགས༔ གྱེན་བསྐོར་སྣ་ཚོགས་རྡོ་རྗེ་འབྱུང་༔ པདྨ་རྡོ་རྭ་ཆ་ཕྲན་རེ༔ དུར་ཁྲོད་མེ་རི་ཆ་ཆེན་རེ༔ རྩིག་པ་ལྔ་ལྡན་ཆ་ཆུང་གཅིག༔ འདོད་སྣམ་དམར་པོ་ཆ་ཆུང་རེ༔ ཕ་གུ་སེར་པོ་ཆ་ཆུང་གཅིག༔ མུན་ནག་དྲྭ་དཀར་ཆ་ཆུང་གཉིས༔ ཤམ་བུ་སྔོན་པོ་ཆ་ཆུང་གཅིག༔ མདའ་ཡབ་མཆོད་རྟེན་ཆ་ཆུང་གཅིག༔
ཀ་བ་ཕྱོགས་མཚོན་ཀ་རྒྱན་མཛེས༔ ལྕམ་དང་རྡོ་རྗེ་ཕྱོགས་ཀྱི་མདོག༔ རྟ་བབས་ས་ཆུ་མེ་རླུང་བཞི༔ སེར་སྔོན་དམར་ལྗང་ཆ་ཆུང་རེ༔ ཀ་གདན་མཛེས་ཚོན་ཆ་ཆུང་རེ༔ ཆོས་འཁོར་སེར་པོ་ཆ་ཆུང་གཉིས༔ ཆར་ཁེབ་ཉི་ཟླ་ཆ་ཆུང་རེ༔ དེ་ལྟར་ཞིབ་ཏུ་རིམ་པར་གདབ༔ དེ་ནས་ཚོན་གྱི་ཚོམ་བུ་ནི༔ དཀྱིལ་འཁོར་ནང་དབུས་མུ་ཁྱུད་གཅིག་བསྐོར་ནས༔
དེ་དབུས་ཟླ་གམ་དམར་པོ་སྒོ་གཅིག་ནང་༔ ཚེ་ལྷའི་ཚོམ་བུ་དམར་གསལ་བླུག༔ ཟླ་གམ་སྒོ་ཡང་དབང་ཆེན་དམར༔ ལྗང་སྔོན་དཀར་སེར་དམར་ལྗང་ངོ་༔ དཀར་སེར་དམར་ལྗང་དཀར་དམར་བླུག༔ སྒོ་བ་བཞི་པོ་ཕྱོགས་མདོག་བྱེད༔ དེ་ལྟར་ཚེ་སྒྲུབ་ཆེན་མོའོ༔ ཚེ་སྒྲུབ་རྣམ་གསུམ་དང་༔ བླ་མ་ཞི་དྲག་གཤིན་རྗེ་རྟ་མགྲིན་སོགས་ལ་ལྷ་གནས་གཞུང་སོ་སོ་ནས་འབྱུང་བ་ལྟར་འཕྲུལ་ཤེས་པར་བྱའོ། ། དྲུག་པ་རྒྱན་འགོད་པ་ནི།
དཀྱིལ་འཁོར་སྟེང་ཁྲི་རིམ་གསུམ་མམ་གཉིས་ཡོད་པའི་འོག་མར་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་བཀྲམ། བདག་བསྐྱེད་མཆོད་གཏོར་ལོགས་གང་བདེར་བཞག ། བཀའ་བརྒྱད་ཡང་དག་ཕུར་པ་ལྟ་བུ་ཁྱད་ཆོས་ཅན་ཡིན་པའི་སྒྲུབ་རྫས་སྤྱི་ཙམ་དུ་སྐུ་གཟུགས་ཙཀླི་རྒྱུད་དམ་གཞུང་པོད། སྔགས་བྱང༌། རྡོ་རྗེ་སོགས་ཕྱག་མཚན་ཤེལ་རྡོ་བཅས་སྐུ་གསུང་ཐུགས་རྟེན་རྣམ་རྒྱལ་བུམ་པ་ཞི་དྲག་སོ་སོའི་སྒྲུབ་པའི་གཏོར་ཆེན་སྨན་རཀ ། ཚེ་འབྲང་ཚེ་རིལ་ཚེ་ཆང་མདའ་དར་མྱང་གྲོལ་སྒྲུབ་པ་དང་འབྲེལ་ན་རིལ་བུ་བུམ་པ། བྱེ་བྲག་ཏུ་ཞི་དྲག་གང་ཡིན་གྱི་གཞུང་སོ་སོ་ནས་བཤད་པའི་སྒྲུབ་རྫས་ཁྱད་པར་ཅན་དམིགས་བསལ་དུ་འབྱུང་བ་རྣམས་དགོད། ཞི་རྒྱས་དབང་དྲག་དང་བཀའ་གཏེར་སྲུང་མའི་གཏོར་མ། དབང་རྫས་ཚང་མ་དཀྱིལ་འཁོར་རྒྱན་རྫས་སོགས་ཅི་འབྱོར་བ་སྟེགས་བུའི་སྟེང་དུ་དགོད། འདི་ཡན་ཉིན་དང་པོའི་བྱ་བའོ། །
བདག་ནི་རྣལ་འབྱོར་བཟླས་པའི་བར་སོང་ནས་སྟོང་ཚིག་འབུལ། དངོས་སྟ་སྦྲེལ་བ་དང་སྟ་གོན་ཉིན་གཅིག་གི་དབང་དུ་བྱས་ན་གོང་དུ་སོང་བའི་འཐུས་སོ། ། སླར་འཛབ་དབྱངས་བྱ་བའི་ཚེ་རྡོ་རྗེ་སློབ་དཔོན་གྱིས་དྲིལ་སྤོས་འཛིན་པས་ཐོག་དྲངས་རྟེན་སྒྲུབ་མཆོད་པའི་རྫས་རྣམས་ཐོགས་པའི་སེར་སྦྲེང་གིས་དཀྱིལ་འཁོར་ལ་གཡས་བསྐོར་བ་ལན་གསུམ་བྱས་ཏེ། མདུན་དུ་འཁོད་དེ་དབྱངས་དང་བཅས་པས། ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་དུ༔ ཡི་དམ་མཆོད་ཅིང་དངོས་གྲུབ་བླང་བ་དང་༔ དམ་ཅན་དགྱེས་བསྐང་དངོས་གྲུབ་བླང་བའི་ཕྱིར༔ ཀུན་ཏུ་བཟང་པོའི་མཆོད་སྤྲིན་བཀོད་པ་ནི༔ བུམ་པ་བཟང་པོ་ལྷ་ཡི་གཞལ་ཡས་ཁང་༔
དམ་རྫས་མཆོད་པའི་སྤྲིན་ཕུང་རྒྱན་དུ་ཆེ༔ སྨན་རཀ་གཏོར་བཅས་རྒྱལ་བའི་ཐུགས་དམ་བསྐང་༔ གདུགས་དང་བླ་བྲེ་རྒྱལ་མཚན་བ་དན་དང་༔ མདའ་དང་གྲི་དང་ཚོན་སྐུད་དྲྭ་བས་འབྲེལ༔ དར་ཤམ་སྨད་དཀྲིས་དུར་ཁྲོད་རྫས་མཆོག་བཀྲམ༔ མཐུན་པའི་རྫས་མཆོག་དགྱེས་པའི་དཀོར་ཆ་སོགས༔ གསང་བའི་དཀྱིལ་འཁོར་འདི་རུ་ཡོངས་རྫོགས་གསལ༔ ཞེས་དང༌། འབུལ་ཚིག་རྒྱས་པར་སྤྲོ་ན། དང་པོ་དབུས་སུ་ལྕགས་ཀྱི་མཉྫིའམ་པ་ཏྲ་རིམ་པ་གསུམ་དུ་འདོད་པར་བྱ།
པདྨས་མཚོན་པའི་པ་ཏྲ་རིམ་པ་གསུམ་བྱ། སྟེགས་འོག་མར་རྣམ་རྒྱལ་བུམ་པ་མཚན་ཉིད་ཚང་བ་མགུལ་ཆིངས་དར་དམར་རིགས་ལྔ་མེ་ལོང་དཀྱིལ་འཁོར་མཚོན་པ་ཐོད་ཆང་ཁ་དར་གྱིས་བཅད་པ། གཟུང་རྡོར་སྒྲོ་མདངས་ཕྱོགས་བཞིར་རེ་རེའམ། སྟེགས་བར་མར་དབང་ཆེན་གྱི་ཆས་ཆ་ལག་གམ་བདག་འཇུག་གི་དབང་རྫས་མདའ་དར་མཚན་ཚང་བཅས་སྒྲུབ་རྟེན་དགོད། སྟེགས་གོང་མར་སྒྲུབ་གཏོར་རྒྱན་བཟང་ཙཀླིའམ་སྐུ་འབག་དར་དམར་གདུགས་བཅས་བཤམ། གཞུང་ལས། ཁྱེའུ་ཕ་མ་འཛོམས་པ་ཡི༔ བཀྲ་ཤིས་ཤ་མཚན་ལེགས་པ་གཉིས༔ བུམ་པ་བྲེ་གསུམ་ཤོང་ཙམ་ལ༔ གུ་གུལ་བདུག་ཅིང་བགེགས་བསྐྲད་ནས༔
ཕྲིན་ལས་ཡི་དམ་ཕྱོགས་དག་གི༔ ཆུ་མིག་མང་བའི་ཆུ་སྣ་རྣམས༔ ཁྱེའུ་ཕོ་ཡི་བླུགས་བྱས་ཤིང་༔ ཁྱེའུ་མོ་ཡི་བུམ་པ་རྟེན༔ ཆུ་མིག་རྣམས་སུ་འབྲུ་སྣ་མཆོད༔ དྲི་བཟང་སྐྱེ་བདུན་བུམ་རྫས་བཏབ༔ སྔགས་འདི་བཟླས་ཤིང་བཀྲམ་པར་བྱ༔ ཞེས་དང༌། ཨོྃ་ཧཱུྃ་པཱུ་ཛཿཨ་མྲྀ་ཏ་ཨཱཿཧཱུྃ༔ བྷྲཱུྃ༔
བུམ་པ་མི་དམིགས་ཆོས་སྐུའི་མཁའ༔ བདུད་རྩི་ཡི་དམ་ངོ་བོར་གསལ༔ དེ་ནས་སྐུ་རྟེན་བཀྲམ་ཞིང༌། ཨོྃ་དྷརྨ་ཧེ་རུ་ཀ་སིདྡྷི་ཛཿ ཧཱུྃ༔ ལྷག་པའི་ལྷ་མཆོག་ངོ་བོ་ཉིད༔ གང་འདུལ་དེར་སྟོན་ངང་དུ་གསལ༔ དེ་ནས་གནམ་རྒྱན་དང་ཅོད་པན་ལ་སོགས་མང་དུ་བཀྲམ་ཞིང༌། ཨོྃ་མ་ལ་དྷརྨ་སིདྡྷི་པྲ་བྷ་མེ་གྷ་ཧཱུྃ༔ ཕྱི་ནང་སྤྱན་གཟིགས་འཕན་དར་མཁའ་ལ་བྲིས༔
ངོ་མཚར་རྣམ་བཀྲ་བཀོད་པ་རྒྱ་ཆེར་གྱུར༔ དེ་ནས་བྷནྡྷ་རིལ་བུའམ་སྨན་སྒྲུབ་ལ། ཨོྃ་ག་ལ་བཱཻ་ཥཉྫ་ཨཱཿཧཱུྃ༔ ཆོས་ཉིད་སྣ་ཚོགས་རང་བྱུང་ཡེ་ཤེས་རྫས༔ དུག་ལྔ་སེལ་བའི་དམ་རྫས་མཆོག་ཏུ་གསལ༔ མེ་ལོང་སིནྡྷུ་ར་བྱུགས་ཏེ༔ ཆོས་འབྱུང་བསྣོལ་མའི་དབུས་སུ་ཧཱུྃ་རྩིབས་དྲུག་ལ་ཧ་རི་ནི་ས་སིདྡྷི་ཛ་བྲི༔ ཨོྃ་ཧཱུྃ་ཏྲཱྃ་ཧྲཱིཿཨཱཿ མཱུྃ་ལཱྃ་མཱྃ་པཱྃ་ཏཱྃ་ཛཿ ཧཱུྃ༔
མེ་ལོང་དབྱིངས་ཀྱི་དཀྱིལ་འཁོར་དུ༔ བྱད་དང་འཆར་སྒོ་མ་འགགས་གསལ༔ དེ་ནས་དུང་ཆུ་དང་སྒྲོ་མདངས་ལ༔ ཨོྃ་བཛྲ་དྷརྨ་ཧ་རི་ནི་ས་ཏ་པྲ་ར་ཎི་ཏ་པཾ་པྲ་སིདྡྷི་ཧཱུྃ༔ ཧཱུྃ༔ རྡོ་རྗེ་དུང་དམར་ཐབས་ཤེས་ཚུལ༔ ཀུ་ཤ་སྒྲོ་མདངས་སྐུ་ལྔ་གསལ༔ དེ་ནས་རིགས་ལྔ་ལ༔ ཨོྃ་ཧྲཱིཿསྭཱ་ཨཱཿཧཱཿ མཱུྃ་ལཱྃ་མཱྃ་པཱྃ་ཏྃའ་ཧེ་བཛྲ་ཧཱུྃ༔
ཧཱུྃ༔ བདེ་གཤེགས་གཙོ་བོ་རིགས་ཀྱི་བདག༔ ཡེ་ཤེས་ལྔ་ཡི་ངོ་བོར་གསལ༔ དེ་ནས་ཤེལ་རྡོ་ཐོགས་ལ༔ ཧཱུྃ༔ དྷརྨ་པ་ཏི་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔ ཡེ་ཤེས་གསལ་བ་ལམ་མེ་བ༔ མ་འགགས་ཟང་ཐལ་དེ་བཞིན་གསལ༔ དེ་ནས་ཕྲེང་བ་ཐོགས་ལ༔
ཨོྃ་ཁ་ལི་ཏ་བྷ་ལ་པྲ་ཛྙཱ་ཧཱུྃ༔ ཧཱུྃ༔ གཟུངས་སྔགས་ཕྲེང་བ་སྐྱེ་བའི་མཆོག༔ སྒྲ་གྲགས་ཚངས་དབྱངས་དེ་ལྟར་གསལ༔ སྙིང་པོ་ཤོག་དྲིལ་འཁོར་ལོ་ལ༔ ཨོྃ་ཧྲཱི་དྷ་ཨཱ་དྷརྨ་ཙཀྲ་བྷྱ་ཧོཿ ཧཱུྃ༔ ཐེག་པ་ཆེན་པོའི་ངང་ཚུལ་ཅན༔ སྤྲོ་བསྡུ་སྔགས་ཟེར་རྣམ་པར་གསལ༔ དེ་ནས་ཕྱག་མཚན་རྡོ་རྗེ་ཕུར་པ་ལ༔
ཨོྃ་བཛྲ་ཀཱི་ལི་ཀཱི་ལ་ཡ་ཧྲཱིཿདྷ་ཧཱུྃ༔ ཧཱུྃ༔ ཁྲོ་རྒྱལ་ལས་ཀྱི་ཕྱག་མཚན་ལྡན༔ ཕྲིན་ལས་ངོ་བོ་སོ་སོར་གསལ༔ རྒྱལ་མཚན་ལ། ཨོྃ་མ་ཎི་ཚནྡྷོ་རསྨི་ཧོཿ ཧཱུྃ༔ གསང་བའི་དཀྱིལ་འཁོར་ལེགས་པར་བརྒྱན༔ ཏོག་བཅས་ལྷ་མིའི་མཛེས་རྒྱན་གྱུར༔ དྲྭ་བ་ལ༔
ཨོྃ་དྷརྨ་དྷི་ཤི་གརྦྷ་ཧཱུྃ་བཾ༔ ཧཱུྃ༔ ཆོས་སྐུའི་དྲྭ་བས་མ་རིག་གཞོམ༔ ཁྲོ་བོའི་སྟག་ཤམ་འཁོར་ཡུག་གསལ༔ རལ་གྲི་ལ༔ ཨོྃ་ཁཌྒ་བྷཉྫ་ཧོཿ ཧཱུྃ༔ ཤེས་རབ་རལ་གྲིས་ཉོན་མོངས་གཞོམ༔ དཀྱིལ་འཁོར་བར་ཆད་སྲུང་བར་གསལ༔ མདའ་གཞུ་ལ༔
ཨོྃ་དྷརྨ་ན་ཎ་པ་ཙ་ཧོཿ ཧཱུྃ༔ ཕྱི་ནང་བསྐྱེད་རྫོགས་དོན་དང་ལྡན༔ བདེན་གཉིས་རྒྱུ་རྐྱེན་ངང་ལ་གསལ༔ མེ་ལོང་ལ༔ ཨོྃ་ས་མ་ཡ་ཨ་དརྴ་ཧོཿ ཧཱུྃ༔ མཛེས་རྒྱན་གསལ་ལྡན་དྲྭ་བའི་གཟུགས༔ དཀྱིལ་འཁོར་སྒྱུ་མའི་སྤྲུལ་བསྒྱུར་གསལ༔ ཅོད་པན་ལ༔
ཨོྃ་པྲ་བྷ་པཉྩ་མུ་ཀུ་ཊ་ཧོཿ ཧཱུྃ༔ འོད་ཟེར་དཀྱིལ་འཁོར་ལྷ་ཚོགས་ལ༔ ཅོད་པན་དམ་ཚིག་ལྔ་ལྡན་གསལ༔ ཕུར་པ་བཞི་ལ༔ ཨོྃ་བཛྲ་ཀཱི་ལི་ཀཱི་ལ་ཡ་པྲ་བེ་ཤ་ཡ་ཕཻཾ༔ ཧཱུྃ༔ དཀྱིལ་འཁོར་རང་བྱུང་རིག་རྩལ་ཉིད༔ རྟོག་མེད་ཕུར་པས་ང་བདག་བསྒྲལ༔ ཉི་ཟླ་ཆ་བཞི་ལ༔
ཨོྃ་སཱུརྻ་ཙནྡྲ་པྲ་བྷ་ཧོཿ ཧཱུྃ༔ སྣ་ཚོགས་སྣང་སྟོང་ཡེ་ནས་དག༔ ཕོ་བྲང་ཕྱི་དང་ནང་གསལ་ལོ༔ ཁ་ཊྭཱཾ་ལ༔ ཨོྃ་ཀཱ་ཡ་ཏྲ་མ་ཏྲི་ཤུ་ལ་ཧོཿ ཧཱུྃ༔ དབྱིངས་ནས་སྐུ་གསུམ་ངང་གིས་རྫོགས༔ རྩེ་གསུམ་སྒོ་གསུམ་བག་ཆགས་བསལ༔ བདུད་རྩི་ལ༔
ཨོྃ་ཨ་མྲྀ་ཏ་པཉྩ་ཧཱུྃ་ཧྲཱིཿཋཱཿ ཧཱུྃ༔ རང་བྱུང་བདུད་རྩི་བླ་མེད་རྫས༔ རིགས་ལྔ་ཡབ་ཡུམ་ངོ་བོར་གསལ༔ གཏོར་མ་ལ༔ ཨོྃ་བྷ་ལིངྟ་ཕ་ལ་ཧོཿ ཧཱུྃ༔ དམ་ཚིག་དངོས་གྲུབ་འབྱུང་བའི་རྟེན༔ བླ་མེད་རྫས་མཆོག་ཀུན་འབྱུང་གསལ༔ རཀྟ་ལ༔
ཨོྃ་རཀྟ་ཛྭ་ལ་ཧྲཱིཿཋཿ ཧཱུྃ༔ དམར་ཆེན་གསང་བའི་རྫས་མཆོག་བཅུད༔ འཁོར་འདས་བསྒྲལ་བའི་རཀྟ་གསལ༔ དབང་པོ་ལྔ་ལ༔ ཨོྃ་ཨ་བྷི་པཉྩ་ལེ་ཧོཿ ཧཱུྃ༔ དཀྱིལ་འཁོར་མཉེས་པའི་དབང་པོ་ལྔ༔ སྐུ་ལྔ་ལྷུན་གྲུབ་རྫས་སུ་གསལ༔ ཕྱི་མཆོད་ལ༔
ཨོྃ་བཛྲ་ཨ་ཧཾ་པཱུ་ཛ་ས་མུ་དྲ་ཨཱཿཧཱུྃ༔ ཧཱུྃ༔ ཕྱི་མཆོད་འདོད་ཡོན་ལྷ་མོའི་གར༔ བརྡ་རྟགས་སྦྱོར་སྒྲོལ་མཆོད་པ་གསལ༔ ཚོགས་རྫས་ལ༔ ཨོྃ་ག་ཎ་ཙཀྲ་ཧོཿ ཧཱུྃ༔ རྣམ་དག་བླ་མེད་མཆོད་པའི་རྫས༔ བླང་དོར་བྲལ་བའི་རྫས་སུ་གསལ༔ ཌཱ་མ་རུ་ལ༔
ཨོྃ་ཌཱ་མ་རུ་ལ་ཀ་ཧོཿ ཧཱུྃ༔ ཐོད་པ་ལྟག་སྤྲོད་ལས་ཀྱི་རྒྱ་རྟགས་ཅན༔ དཔའ་བོ་མཁའ་འགྲོ་འབོད་པའི་རྫས་སུ་གསལ༔ རྡོ་རྗེ་ལ༔ ཨོྃ་བཛྲ་ས་མ་ཡ་ཧོཿ ཧཱུྃ༔ དམ་ཚིག་རྡོ་རྗེ་གསང་བའི་ཕྱག་རྟགས་ལས༔ དཀྱིལ་འཁོར་འཛིན་པའི་གཟུང་ཐག་དམ་པར་གསལ༔ དྲིལ་བུ་ལ༔
ཧྲཱིཿམུ་གུ་ལནྟ་ཀ་ཧོཿ ཧཱུྃ༔ གསང་བའི་སྒྲ་དབྱངས་སྙན་པར་སྒྲ་སྒྲོགས་པའི༔ གྲགས་སྟོང་རྒྱུད་བསྐུལ་འབོད་པའི་རྫས་སུ་གསལ༔ གླིང་བུ་ལ༔ ཨོྃ་བཛྲ་ཝཾ་སྱ་ནི་ཝེ་ཧི༔ ཧཱུྃ༔ དབྱངས་སྙན་ལྷ་མོ་བརྡ་གར་དགྱེས་པའི་རྫས༔ བུང་བ་བཅུད་ལྟར་སྔགས་སྒྲའི་རྣམ་པར་གསལ༔ རྐང་གླིང་ལ༔
ཨོྃ་གྷ་དྷེ་ཤང་ཁ་ས་ཧོཿ ཧཱུྃ༔ དཀྱིལ་འཁོར་སྲུང་བའི་དམ་ཅན་འབོད་པའི་རྫས༔ ཙེར་ཙེར་ལྷང་ལྷང་ངར་ལྡན་སྒྲ་རུ་གསལ༔ རྔ་ལ༔ ཨོྃ་དྷརྨ་ཤབྡ་པཉྩ་ཧོཿ ཧཱུྃ༔ ཆོས་སྒྲ་ལྔ་ལྡན་སྒྲོག་པའི་བཟང་མོ་སྟེ༔ དབྱིངས་ནས་རྒྱུད་བསྐུལ་རང་བཞིན་བརྡ་རུ་གསལ༔ རྔ་ལྕག་ལ༔
ཨོྃ་བཛྲ་མུཾ་མནྟྲ་ཧོཿ ཧཱུྃ༔ རྒྱུད་བསྐུལ་བདེ་ཆེན་ཀུན་བཟང་རྡོ་རྗེའི་གཟུགས༔ བསྐུལ་ཕྱིར་སྤྱོད་པ་དགྱེས་པའི་རྫས་སུ་གསལ༔ ཟངས་དུང་ལ༔ ཨོྃ་བཛྲ་ས་མ་ཤཾ་ཁ་ཧོཿ ཧཱུྃ༔ སྒྲ་གྲགས་འབེར་ཆེན་བ་སྤུ་ཆེར་གཡོ་བ༔ ཐུགས་དམ་བྱིན་འབེབས་ཉམས་འཕེལ་རྫས་སུ་གསལ༔ ཆ་ལང་ལ༔
ཨོྃ་བཛྲ་ཤབྡ་མ་ཧོཿ ཧཱུྃ༔ སྒྲ་ཆེན་རྫས་ཆང་བླ་མེད་སྦྱོར་བའི་མདངས༔ ཆེམ་ཆེམ་གཡོ་ཞིང་འབོད་པའི་རྫས་སུ་གསལ༔ བགྲང་ཕྲེང་ལ༔ ཨོྃ་བྷནྡྷ་མེ་ལ་དྷ་རི་ཏ་ཧོཿ ཧཱུྃ༔ དྲག་སྔགས་འདྲེན་ཕྱིར་བཟུང་བའི་འོད་ཟེར་ཅན༔ བརྡ་རྟགས་ཚད་འཛིན་སྣང་ངོར་བགྱིས་ཏེ་གསལ༔ སྒོ་འབྱེད་ཕྱག་ཆ་ལ༔
ཨོྃ་བཛྲ་ཨཾ་ཀུ་ཤ་པཱ་ཤ་སྥོ་ཊ་གྷནྡྷེ་ཧོཿ ཧཱུྃ༔ ཕྱི་ནང་གསང་བའི་ཕྱག་མཚན་སྒོ་མ་བཞི༔ རང་རྟགས་ངོ་བོ་འབྱེད་པའི་རྫས་སུ་གསལ༔ སྟེང་སྒོའི་གནམ་རྒྱན་ལ༔ ཨོྃ་བཛྲ་མ་ལ་ཧེ་རུ་ཧཱུྃ༔ ཧཱུྃ༔ སྟོང་ཉིད་ནམ་མཁའི་བདེ་སྟོང་བརྡལ་ཁྱབ་ཕུབ༔ སྟེང་ཕྱོགས་འགྱུར་མེད་དེ་བཞིན་ངང་གིས་གསལ༔ ས་རྒྱན་ནམ་གཡང་གཞི་ལ༔
ཨོྃ་བྷཱུ་མི་པ་ཏི་རུ་ཙ་ཏུར་ཧོཿ ཧཱུྃ༔ ཡེ་ནས་དབང་ཆེན་ས་གཞི་ཕྱལ་གྱིས་ཁྱབ༔ གཡང་གཞི་གདན་རིགས་རྣམས་ཀྱང་དེ་བཞིན་གསལ༔ དེ་ནས་གོས་ཀྱི་རིགས་ལ། ཨོྃ་དྷརྨ་ལ་ཤ་ཐི་ཀ་ཧོཿ ཧཱུྃ༔ ཕྱི་ནང་རྒྱན་རྫོགས་ཕུན་སུམ་ཚོགས་པའི་ཆས༔ སྒྲུབ་པའི་དཀྱིལ་འཁོར་བཟུང་བའི་རྫས་སུ་གསལ༔ འཐུང་སྣོད་བྷནྡྷ་གང་རིགས་ལ༔
ཨོྃ་ས་མ་བྷནྡྷ་ཀ་ར་ཧོཿ ཧཱུྃ༔ དེང་ནས་འདོད་ཡོན་སྣ་ལྔའི་ལོངས་སྤྱོད་སོགས༔ སྒྲུབ་པ་ཕྱི་ནང་བྲལ་བའི་ངང་ལ་གསལ༔ སྒྲུབ་པའི་གྲོགས་ལ༔ ཨོྃ་བཛྲ་མ་ཧཱ་ཨུ་པ་ཀ་ཧོཿ ཧཱུྃ༔ དཀྱིལ་འཁོར་ཕྱི་ནང་སྒྲུབ་པའི་གྲོགས་ཀྱི་མཆོག༔ ཁོལ་དང་གཟུངས་སོགས་ཕོ་ཉའི་རྣམ་པར་གསལ༔
མཆོད་པ་སྤྱི་ལ༔
ཨོྃ་བཛྲ་མ་ཧཱ་མེ་གྷ་ཧེ་པྲ་ཏཱིཙྪ་ཧཱུྃ༔ ཧཱུྃ༔ དེང་འདིར་དཀྱིལ་འཁོར་ཕྱི་ནང་ལ་འཁོད་པའི༔ རྫས་དང་བཀོད་པ་ཕུན་སུམ་ཚོགས་པར་གསལ༔ ཞེས་དང་དཀྱིལ་འཁོར་དུ་དགོས་པའི་ཆ་ལག་རྣམས་དང་༔ ཕྱི་ནང་གི་ཡོ་བྱད་གང་ཡིན་ཡང་ཨོྃ་ཨཱཿཧཱུྃ་གསུམ་ཙམ་གྱིས་བྱིན་གྱིས་མ་བརླབ་པར་མི་བཞག ། དབྱངས་དང་ཞི་རོལ་བཅས་བྱ་ཞིང་སྒྲུབ་རྫས་རྣམས་ལས་སློབ་སོགས་ཀྱིས་ནོར་འཁྲུལ་མེད་ཅིང་བག་དྲོ་ལྷུན་ཆགས་དྭང་བ་འདྲེན་པར་དགོད། དཀྱིལ་འཁོར་དབུས་སུ་གཞུང་གང་ཡིན་པས་བསྒྲུབ་པའི་རྫས་ཀྱི་གཙོ་བོ་ཐོད་པ་རྣམ་བུམ་མྱང་གྲོལ་བུམ་པ་སོགས་ཁྲིའུའི་ཁར་དགོད། གདན་ཁྲི་གོང་མར་སྐུ་གསུང་ཐུགས་རྟེན། རྒྱབ་ངོས་སུ་བྱེ་བྲག་གི་གཏོར་ཆེན་རྒྱན་སྤྲོས་ཅན་དཀྱིལ་འཁོར་གྱི་རྡོ་རྭའི་སྟེང་ཁྲོ་བཅུའི་ཕུར་པ།
མཐའ་སྐོར་ཤར་དུ་མཆོད་ཡོན་ནས་བརྩམ་སྟེ་ཉེར་སྤྱོད་མཚམས་འཛིན་བཅས། ཕྱོགས་བཞིར་རལ་གྲི་བཞི། མཚམས་བཞི་མདའ་དར་མེ་ལོང་ཅན་བཞི་བཙུགས་པ་ཚོན་སྐུད་ཀྱི་དྲྭ་བས་སྦྲེལ། གཞན་ཡང་ཟུར་བཞིར་རྒྱལ་མཚན་ལོགས་བཞིར་འཕན་དར་གྱི་དྲྭ་ཕྱེད་སོགས་སོ་སོའི་ཕྱག་ལེན་ལས་བྱུང་བ་ལྟར་མཛེས་བརྗིད་ཆགས་པ་དང༌། སྟེང་ན་དར་གྱི་གདུགས་ཕུབ། གཤམ་དུ་སྟག་གཟིག་གི་སྒབ་དཀྲིས་ཀྱིས་བསྐོར། དཀྱིལ་འཁོར་མདུན་རྒྱབ་གང་བདེར་མཆོད་གཏོར་ཁ་ཟས་བཟང་དགུས་བརྒྱན་པའི་གཡོན་དུ་ཆོས་གཏེར་སྲུང་མ་སྤྱི་དང༌། བྱེ་བྲག་གི་གཏོར་འབུལ་ཆད་བརྟན་རྒྱུན་བཞག་རྒྱུན་གསོའི་ཆུ་གཉིས་ཉེར་སྤྱོད་ཕྲེང་ཚར་ཕྱི་མཆོད་བརྒྱ་རྩ་སོགས་ཡོད་ན་མཐའ་སྐོར་སྟེགས་བུ་རིམ་པ་ཅན་ལ་གོ་རིམ་མ་འཛུར་བར་བཀོད། གཞན་ཡང་ཉིན་རེ་བཞིན་འབུལ་རྒྱུའི་ཆོས་སྐྱོང་གི་གཏོར་སྤུངས་ཆད་མདོ་བརྟན་མ་ཚོགས་ཀྱི་ཡོ་བྱད་ཀྱིས་མཚོན་ཕྲིན་ལས་ལ་དགོས་པ་རྣམས་དང༌། དཀྱིལ་འཁོར་བྱང་ཕྱོགས་སུ་ལྕགས་སྣོད་དུ་ཉུལ་ལེའི་ལིངྒ་དང་ལས་ཕུར་ཕུར་སྟེགས་བཅས་ཡུངས་དཀར་སོགས་ཐུན་རྫས་རྣམས་ཀྱང་འདུ་བྱ།
སློབ་དཔོན་གྱི་མདུན་གཡོན་ནས་བརྩམས་ཏེ་ནང་མཆོད། རྡོར་དྲིལ། ལས་བུམ། ཌཱ་མ་རུ། མེ་ཏོག་སྣོད་རྣམས་བཞག ། མཆོད་པ་རྣམས་ལ་སྤྱི་ཁྱབ་ཏུ། བླ་མེད་མཆོག་གི་མཆོད་པ་དམ་པ་ནི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོས། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། དམ་ཚིག་བཞིན་ལས་ཅི་བདེར་བཞེས་སུ་གསོལ། །
ན་མ་སརྦ་ཏ་ཐཱ་ག་ཏ་བྷྱོ? ཞེས་ནམ་མཁའ་མཛོད་ཀྱི་སྔགས་རྒྱས་མཁའ་ཁྱབ་ཏུ་སྤེལ་བར་བྱའོ། ། བདུན་པ་ཚོགས་སྒྲུབ་ཀྱི་ལས་ལ་འཇུག་རུང་གི་བྱ་བ་སྒྲུབ་པ་པོ་རྣམས་མངའ་གསོལ་ཞིང་གནས་སུ་དགོད་པ་ནི། ལས་ཀྱི་རྡོ་རྗེའི་ཐོད་ཆང་ཡར་བཟེད་ནས་ཚིག་གིས་བསྟུན་སོ་སོ་ལ་དྲང་བ་སོགས་ལག་ལེན་ལྟར་བྱས་ལ། རྒྱལ་ཐེབས་ཀྱིས་སྟོང་ཐུན་སྔོན་དུ་འགྲོ་བས་དབྱངས་བོར་ལེན་གྱིས། ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང་ཡོན་ཏན་ཕྲིན་ལས་རྫོགས༔ དུག་ལྔ་རྩད་གཅོད་དངོས་གྲུབ་ཀུན་འབྱུང་གནས༔ སྟོན་པའི་སྒྲོན་མེར་མངའ་གསོལ་དགྱེས་པར་བཞུགས༔ ཞེས་དང་རྒྱལ་ཚབ་ལ༔
ཧཱུྃ༔ བླ་མའི་གདུང་འཚོབ་སྐུ་གསུང་ཐུགས་ཀྱི་སྲས༔ དམ་ཆོས་ཆར་འབེབས་ཚེ་དང་དངོས་གྲུབ་སྤེལ༔ དབང་བསྐུར་ཕྲིན་ལས་རྣམ་བཞི་མཐར་ཕྱིན་པ༔ རྒྱལ་ཚབ་སྟོན་པར་མངའ་གསོལ་དགྱེས་པར་བཞུགས༔ ཡུམ་ལ༔ གཉིས་མེད་བདེ་སྐྱེད་མཚན་ཉིད་རབ་ཏུ་བཟང་༔ ཀུན་བཟང་ཡུམ་དུ་མངའ་གསོལ་དགྱེས་པར་བཞུགས༔ རྡོ་རྗེ་ལས་པར༔ ཕྲིན་ལས་གཞུང་བསྲང་བསྙེན་སྒྲུབ་མཐར་ཕྱིན་མཛད༔
རྡོ་རྗེ་ཀརྨར་མངའ་གསོལ་དགྱེས་པར་བཞུགས༔ གིང་ལ༔ བར་གཅོད་བགེགས་བསྒྲལ་གཟུགས་ཕུང་ལྷ་ལ་སྟོབ༔ རྡོ་རྗེ་གིང་མཆོག་མངའ་གསོལ་དགྱེས་པར་བཞུགས༔ མཚམས་པར༔ ཕྱི་ནང་མཚམས་གཅོད་བར་ཆད་ཐམས་ཅད་སྲུངས༔ རྡོ་རྗེ་མཚམས་པར་མངའ་གསོལ་དགྱེས་པར་བཞུགས༔ སྤྱན་པར༔ དངོས་གྲུབ་བགེགས་གཉིས་དུས་དང་དྲོད་ཚད་མཁྱེན༔ རྡོ་རྗེ་སྤྱན་པར་མངའ་གསོལ་དགྱེས་པར་བཞུགས༔
དུས་མཚམས་པར༔ ཕྲིན་ལས་སྐབས་སྦྱོར་དུས་འཛིན་ནམ་ཚོད་མཁས༔ རྡོ་རྗེ་དུས་མཚམས་མངའ་གསོལ་དགྱེས་པར་བཞུགས༔ ཕྱག་ཚང་པར༔ ཕུད་གཙང་གཡོས་མཁས་ཕྱི་ནང་བྱ་བྱེད་མཁས༔ རྡོ་རྗེ་ཕྱག་ཚང་མངའ་གསོལ་དགྱེས་པར་བཞུགས༔ བྱིན་པོར༔ གསལ་དག་ཛཔ྄་མཁས་དད་ལྡན་བརྩོན་པར་བཞུགས༔ གསེར་ཕྲེང་མཆེད་ལྕམ་མངའ་གསོལ་དགྱེས་པར་བཞུགས༔ རྡུལ་ཕྱགས་པ་ལ༔
ཀུན་གྱི་བཀའ་སྒྲུབ་ཕྱི་ཡི་ཉུལ་ལེ་སྐྲོད༔ རྡུལ་ཕྱགས་སྐྱེས་བུར་མངའ་གསོལ་དགྱེས་པར་བཞུགས༔ ཞེས་སོ་སོར་མངའ་གསོལ་ཞིང་རང་གྲལ་དུ་འཁོད་པ་ལས་ནམ་ཡང་མ་འཁྲུགས་པར་བྱའོ། ། རྡོ་རྗེ་སློབ་དཔོན་གྱིས་ཞལ་བཀོད་གདབ་པ་ནི༔ ཧཱུྃ༔ ཡང་གསང་སྒྲུབ་པའི་དཀྱིལ་འཁོར་གཉན་པོ་འདིར༔ རྡོ་རྗེ་སློབ་དཔོན་རྒྱལ་ཚབ་གཟུངས་མ་དང་༔ རྡོ་རྗེ་ཀརྨ་གིང་མཆོག་མཚམས་པ་དང་༔ སྤྱན་མ་ཕྱག་ཚང་རྡོ་རྗེ་རྡུལ་ཕྱགས་པ༔ རྡོ་རྗེ་གསེར་ཕྲེང་ལ་སོགས་མཆེད་དང་ལྕམ༔
རང་རང་གྲལ་བཞུགས་བསྐྱེད་རྫོགས་ཏིང་འཛིན་གྱིས༔ ཚེ་གཅིག་ལུས་གཅིག་སངས་རྒྱས་བྱ་བ་ཡི༔ བྱང་ཆུབ་སྒྲུབ་ལ་གསང་བའི་ལམ་མཆོག་འདིར༔ སྔོན་སྦྱངས་ཚོགས་བསགས་འབྲས་བུ་དུས་འདིར་སྨིན༔ ད་རེས་སྒྲུབ་མཆོག་འདིར་བཞུགས་སྐལ་པ་བཟང་༔ ཚེ་འདི་བློས་ཐོང་སྒྲུབ་ལ་སྙིང་རུས་བསྐྱེད༔ མཆོག་ཐུན་དངོས་གྲུབ་འབྱུང་ངོ་ཨེ་མ་ཧོཿ ཞི་ཁྲོའི་རིགས་སོགས་ལ་དེའི་རྗེས་འབྲེལ་དུ་ཆས་སུ་ཞུགས་ཤིང་རྟགས་གདབ་དགོས་པས་ཆས་རྣམས་ལས་རྡོར་སོགས་ཀྱིས་ཐོགས། རྒྱལ་ཚབ་པས་སྟོང་ཐུན་སྔོན་དུ་འགྲོ་བའི་དབྱངས་བོར་ལེན་ཚུལ་གྱིས་ཞི་ཆས་ལ༔ ཧྲཱིཿ
རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔ རྟགས་ཀྱི་ཕྱག་རྒྱ་བདེར་གཤེགས་དངོས་སུ་གསལ༔ དབུ་རྒྱན་ཅོད་པན་ཕྲེང་བ་དང་༔ དོ་ཤལ་དཔུང་རྒྱན་སེ་མོ་དོ༔ སྟོད་གཡོགས་སྨད་དཀྲིས་ཤམ་བུར་ལྡན༔ ཕྱག་གདུབ་ཞབས་གདུབ་རབ་ཏུ་སྤྲས༔ དྲི་མཆོག་ངད་ལྡན་བརྒྱན་པ་པོ༔ འདོད་ཡོན་མ་སྤངས་རང་གྲོལ་རྒྱན་དུ་བཞེས༔ ཁྲོ་ཆས་ལ༔ ཧཱུྃ༔
དོན་དམ་སྤྲོས་མེད་སྒྱུ་མའི་ཁོང་གསེང་ནས༔ ཡེ་ཤེས་ལྔ་ལྡན་ཐོད་པའི་དབུ་རྒྱན་གསོལ༔ འཁོར་བ་མ་སྤངས་མི་ལྤགས་གཡང་གཞི་གསོལ༔ སྐྱེ་འཆི་རྩད་གཅོད་ཐལ་ཆེན་ཚོམ་བུ་གསོལ༔ སྐུ་གསུམ་ལྷུན་གྲུབ་ཐོད་ཕྲེང་ཚར་གསུམ་གསོལ༔ ཅིས་ཀྱང་མི་ཤིགས་རྡོ་རྗེའི་གོ་ཁྲབ་གསོལ༔ མ་རིག་ནགས་སྲེག་ཡེ་ཤེས་མེ་དཔུང་གསོལ༔ ཞིང་བཅུ་ཡོངས་སྒྲོལ་དཔལ་གྱི་ཆས་བཅུ་འདི༔ དབང་ཕྱུག་ཆེན་པོའི་སྐུ་ལ་རྒྱན་དུ་བཞེས༔ ཞེས་རྗེས་ཟློས་དང་བཅས་ཚིག་དང་བསྟུན་ནས་དཔལ་གྱི་ཆས་རྣམས་ལས་ཀྱི་རྡོ་རྗེས་རྒྱལ་ཚབ་པར་རིམ་པར་ཕུལ་ལ།
རྡོ་རྗེ་སློབ་དཔོན་སོགས་ཐམས་ཅད་ཀྱི་གནས་སོ་སོར་བགོ་ཞིང་བརྒྱན་པའི་ཚུལ་བྱའོ། ། བརྒྱད་པ་བརྡ་སྦྱར་བ་ནི། བརྡ་སྒོ་བརྡ་ཕྱག་ལས་གཞུང་དུ་ཡོད་པའི་རིགས་ལ་དེ་ཉིད་འདིར་སྦྱར། རང་གཞུང་དུ་མེད་པ་སོགས་ལ། ཧཱུྃ༔ སྣང་སྲིད་འཁོར་འདས་གདོད་མ་ནས༔ རྣམ་དག་ལྷུན་གྲུབ་རྒྱལ་བའི་ཞིང་༔ མ་རྟོགས་གཉིས་འཛིན་སྒྲིབ་གཡོགས་སྒོ༔ རང་རིག་བརྡ་ཡིས་དབྱེ་བར་བྱ༔ བྷྲཱུྃ་པྲ་བེ་ཤ་ཡ་ཕཊ྄ཿ
ཅེས་བརྡ་སྒོ་དབྱེ། ཧཱུྃ༔ ཁམས་གསུམ་ཡེ་ནས་རང་བྱུང་བའི༔ བདེ་གཤེགས་རྒྱལ་བའི་དཀྱིལ་འཁོར་ཉིད༔ བརྡ་དང་གར་གྱིས་མཚོན་ནས་ཀྱང་༔ གཉིས་སུ་མེད་པར་ཕྱག་བགྱིའོ༔ ཨ་ལ་ལ་ཧོཿ ཨ་ཏི་པུ་ཧོཿ པྲ་ཏཱིཙྪ་ཧོཿ ཞེས་བརྡ་ཕྱག་འཚལ།
ཤིན་ཏུ་བསྡུ་ན་གདོད་ནས་རང་བྱུང་ལྷུན་གྱིས་གྲུབ་པའི་དཀྱིལ་འཁོར་མཇལ་བའི་སྒོ་གློ་བུར་འཁྲུལ་པའི་དྲི་མས་བཅད་པ་རིག་པ་ཡེ་ཤེས་ཀྱི་བརྡ་མཇལ་བས་ལྷག་གེ་ཕྱེ་བར་བསམས་ལ། བྷྲཱུྃ་པྲ་བེ་ཤ་ཡ་ཕཊ྄ཿ ཅེས་བརྡ་སྒོ་དབྱེ། རང་སྣང་ཡེ་ཤེས་ཀྱི་དཀྱིལ་འཁོར་ཅི་ལྟར་ཤར་ཡང་རང་རིག་ལས་གུད་དུ་མེད་པའི་གནས་ལུགས་ཆུ་ལ་ཆུ་བཞག་པ་ལྟ་བུར་རྟོགས་པས། ཨ་ཏི་པུ་ཧོཿ པྲ་ཏཱིཙྪ་ཧོཿ ཞེས་བརྡ་ཕྱག་འཚལ་བ་ཙམ་གྱིས་ཀྱང་གྲུབ་བོ། ། དགུ་པ་བསྲེ་བསྣན་བྱ་བ་ནི། སྐབས་འདིར་དབང་མ་ཐོབ་པའི་མཆེད་གསར་བུ་རྣམས་དཀྱིལ་འཁོར་བྱང་ཤར་ལྟ་བུ་ལོགས་སུ་ཕྱེ། སློབ་དཔོན་གྱི་མདུན་རྡོར་དྲིལ་བདུད་རྩི་ཡུངས་ཐུན་སོགས་བཀོད་ནས།
ལས་བྱང་བདུད་རྩི་བྱིན་རླབས་སྔོན་དུ་འགྲོ་བས། སྨན་མཆོད་ ཁཱ་ཧི་ བཅས་བྱ། སློབ་དཔོན་གྱིས། བདག་ཉིད་ལས་ཀྱི་དཔལ་ཆེན་ཧེ་རུ་ཀར་གསལ་བའི་ཐུགས་ཀ་ནས་ཡ་ལས་ལྕགས་ཀྱི་སྡིག་པ་མགོ་དགུ་རྭ་བཅོ་བརྒྱད་པ་འཕྲོས༔ དེ་ལས་ཡེ་ཤེས་ཀྱི་མེ་འབར་བས་སློབ་བུའི་སྡིག་སྒྲིབ་ཐམས་ཅད་སྲེག་པར་གྱུར༔ པར་བསམ་ཞིང༌། ཨོྃ་ཨཱཿཧཱུྃ་བཛྲ་ཡཀྵ་ཀྲོ་དྷ་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ་ཞིང་ཡུངས་ཐུན་གྱིས་བྲབ། ལས་བྱང་ལྟར་བཀའ་སྒོ་བགེགས་བསྐྲད་བརྗོད། དྲག་སྔགས་ཡུངས་ཐུན་གུ་གུལ་དུད་པ་རོལ་མོ་སོགས་འཆམ་རྔམ་གྱིས་བགེགས་བསྐྲད་གསར་བུ་རྣམས་ཀྱི་རྒྱུད་སྦྱང་བའི་ཕྱིར་རྗེས་ཟློས་བྱར་གཞུག་སྟེ།
རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བརྟེན་པའི་ཞིང་ས་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུ་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། །
དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲང་བའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། ། སྙིང་གར་ཡེ་ཤེས་སེམས་དཔའ་ཚོན་གང་བ་རེ་ཡོད་པར་བསྒོམ༔ བྱིན་གྱིས་བརླབས་པའི་བདུད་རྩི་རྡོ་རྗེའི་ལྕེ་ཐོག་ཏུ་ལན་གསུམ་བཞག་ནས། ཧཱུྃ༔ ཇི་སྙེད་སངས་རྒྱས་ཐམས་ཅད་དང་༔
བྱང་ཆུབ་སེམས་དང་རྡོ་རྗེ་འཛིན༔ དེ་བཞིན་སྒྲུབ་པའི་རྣལ་འབྱོར་པ༔ དེ་དག་ལ་ནི་སྙིང་རིང་ན༔ རྡོ་རྗེ་ཡཀྴ་གནོད་སྦྱིན་གྱིས༔ ཁྱོད་ཀྱི་སྙིང་ལ་ཞུགས་ཏེ་འཐུང་༔ སྙིང་ལ་ཡང་དག་གནས་པའོ༔ འདི་ནི་སེམས་ཅན་དམྱལ་བའི་ཆུ༔ དམ་ཚིག་ཉམས་ན་སྲེག་པར་བྱེད༔ དམ་ཚིག་བསྲུངས་ན་དངོས་གྲུབ་ནི༔ རྡོ་རྗེ་བདུད་རྩིའི་ཆུ་འདིས་འགྲུབ༔
ཅེས་བདུད་རྩི་བྱིན་པས་སློབ་མས་ཀྱང༌། ཨི་དནྟེ་ན་ར་ཀན་ས་མ་ཡ་ཡཀྵ་ཧཱུྃ༔ ཞེས་མྱོང་ལ་སྙིང་གའི་ཡེ་ཤེས་སེམས་དཔའ་ལ་ཐིམ་ནས་དབྱེར་མེད་དུ་གྱུར་པར་བསམ་མོ། ། འདྲེས་གྲལ་བསྣན་པའི་རྒྱལ་ཚབ་པས་བདུད་རྩི་གཡོན་སྐོར་དུ་གསར་རྙིང་ཐམས་ཅད་ལ་བྲན་ཞིང༌། གཙོ་སྔགས་ཛཔ྄་དབྱངས་ལན་གསུམ་མཇུག་ཏུ་འཇམ་རོལ་དང་བཅས་པས་བདུད་རྩི་མྱོང་ནས་ཐམས་ཅད་ཀྱིས། ཨོྃ༔ དཔལ་ལྡན་སངས་རྒྱས་སྐུ་འཆང་བ༔ རྡོ་རྗེ་མི་ཕྱེད་སྐུ་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་སྐུ་ཡི་དངོས་གྲུབ་སྩོལ༔
ཨོྃ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨཱཿ དཔལ་ལྡན་སངས་རྒྱས་གསུང་འཆང་བ༔ རྡོ་རྗེའི་མི་ཕྱེད་གསུང་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་གསུང་གི་དངོས་གྲུབ་སྩོལ༔ ཨཱ་སརྦ་ཏ་ཐཱ་ག་ཏ་ཝཱཀྐ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔ དཔལ་ལྡན་སངས་རྒྱས་ཐུགས་འཆང་བ༔ རྡོ་རྗེ་མི་ཕྱེད་ཐུགས་དང་ལྡན༔
དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་ཐུགས་ཀྱི་དངོས་གྲུབ་སྩོལ༔ ཧཱུྃ༔ སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་དང་སློབ་དཔོན་གྱིས། དེང་ཕྱིན་ཆད་མཆེད་གསར་རྙིང་ཐམས་ཅད་སྐལ་པ་མཉམ་ཞིང་དམ་ཚིག་གཅིག་ཏུ་འདུས་པ་ཡིན་པས་དམ་ཚིག་གཞུང་བཞིན་དུ་བསྲུང་བར་གྱིས་ཤིག༔ ཅེས་བསྒོ། ཐམས་ཅད་ཀྱི་ཕྱག་ཐལ་སྦྱར་གྱི་བར་མེ་ཏོག་བཟུང་ནས༔ སྐུ་གསུང་ཐུགས་ཀྱི་རྡོ་རྗེ་སློབ་དཔོན་དང་༔ དམ་ཚིག་འབྲེལ་བའི་མཆེད་དང་ལྕམ་དྲལ་གྱིས༔
སྒྲུབ་མཆོག་རྣམས་སུ་བྱིན་གྱིས་བརླབས་པ་ཡི༔ བཀའ་དྲིན་རྗེས་སུ་དྲན་ཕྱིར་གཏང་རག་གཏོང་༔ ཞེས་དྲིན་ལན་གྱི་མེ་ཏོག་འཐོར། དེ་ནས་རྡོ་རྗེའི་གྲལ་དུ་བཞག་པ་ནི། མཆེད་གསར་པ་རྣམས་རང་རང་གྲལ་དུ་འཁོད་ནས། ཕྱག་ཐལ་སྦྱར་བར་མེ་ཏོག་བཟུང་ལ། རྩ་བ་སྐུ་གསུང་ཐུགས་ཀྱི་དམ་ཚིག་དང་༔ བསྙེན་སྒྲུབ་རྣམ་བཞི་བསྟན་ཅིང་བསྒྲུབ་པ་དང་༔ ཡི་དམ་ལྷ་ཚོགས་འཛབ་བསྙེན་བགྲང་བའི་ཕྱིར༔ དམ་ཚིག་རྡོ་རྗེའི་གྲལ་དུ་མཆིས་པར་གནང་༔
ཞེས་བརྗོད་ཅིང་མཆེད་གསར་པ་རྣམས་རང་གྲལ་དུ་འཁོད། རྡོ་རྗེ་སློབ་དཔོན་གྱིས། ཧཱུྃ༔ རྡོ་རྗེ་འདུ་འབྲལ་མེད་པའི་གཟུང་ཐག་ལ༔ དམ་ཚིག་སྲོག་གིས་བསྡུས་པའི་མཆེད་དང་ལྕམ༔ སྐུ་གསུང་ཐུགས་ཀྱི་དངོས་གྲུབ་འཐོབ་བྱའི་ཕྱིར༔ ཐམས་ཅད་དཀྱིལ་འཁོར་གཅིག་ཏུ་འགྲུབ་པར་ཤོག༔ ཅེས་བརྗོད་དེ་དམ་ཚིག་གི་བསླབ་བྱ་རྒྱས་པར་བྱ། དེ་ནས་ཐམས་ཅད་ལྷའི་ང་རྒྱལ་དང་ལྡན་པས། ཨོྃ་མ་ཧཱ་བཛྲ་ཧཱུྃ༔
ཞེས་རྡོ་རྗེ་ཐུགས་ཀར་གསོར་བ་དང༌། ཨོྃ་བཛྲ་གྷཎྜེ་ཧཱུྃ༔ ཞེས་དྲིལ་བུ་དཀྲོལ་ཞིང་དཀུར་བརྟེན། ཨོྃ་སརྦ་ཏ་ཐཱ་ག་ཏ་མ་ཧཱ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་ཐུགས་ཀར་འཁྱུད་རྒྱ་བྱས་ལ་དྲིལ་བུ་དཀྲོལ་བ་དང༌། རོལ་ཆེན་བརྒྱ་བརྡུང་སོགས། རོལ་མོའི་སྒྲ་ཆེར་བསྒྲག་གོ ། བཅུ་པ་ལྷ་བསྟིམ་ཞིང་བྱིན་དབབ་པ་ནི། རང་གྲལ་ནས་དཀྱིལ་འཁོར་ལ་ཕྱོགས་པར་བཞེངས་ལ། བདག་ཉིད་ལྷར་གསལ་བའི་ཐུགས་ཀ་ནས་འོད་ཟེར་འཕྲོས་པས་ཡེ་ཤེས་ཀྱི་ལྷ་ཚོགས་རྣམས་སྤྲིན་གཏིབས་པ་བཞིན་བྱོན་ནས་རང་རང་གི་གནས་སུ་བཞུགས་པར ་བསམ་རོལ་མོ་དང་བཅས་པས།
ཧཱུྃ༔ སྤྲོས་མེད་རྟོག་བྲལ་མཁའ་དབྱིངས་དག་པ་ནས༔ སྐྱེ་མེད་རྡོ་རྗེའི་སྐུ་གསུང་ཐུགས་མངའ་བ༔ འགྲོ་དོན་རང་བྱུང་བཅོམ་ལྡན་ཐུགས་རྗེའི་ལྷ༔ དཀྱིལ་འཁོར་ལྷ་ཚོགས་ཡབ་ཡུམ་སྲས་འཁོར་བཅས༔ སྟོང་ཉིད་དབྱིངས་ནས་ཐུགས་དམ་རྒྱུད་བསྐུལ་གྱི༔ སྤྲུལ་པ་དབྱིངས་ནས་རོལ་ཞིང་གཤེགས་སུ་གསོལ༔ ཞེས་དང་གཙོ་འཁོར་སྔགས་མཐར། ས་མ་ཡ་ཏིཥྛ་ལྷནཿ ཞེས་བཏགས་པ་བརྗོད།
གོང་དུ་སྟ་གོན་བྱས་ནས་ནམ་མཁར་བཞུགས་པ་དེ་ཉིད་དཀྱིལ་འཁོར་ལ་བསྟིམས་པར་མོས། བསྡུ་ན་སྤྱན་འདྲེན་བསྐོས་གདབ་འདིར་མ་བྱས་ཀྱང་ཆོག་གོ བྱིན་དབབ་པ་ནི། འབྲེལ་དང་བྱིན་རླབས་ཆེ་བ་ཉང་གཏེར་བདེ་འདུས་ལས་འབྱུང་བ་ལྟར་ན། སྒྲུབ་པ་པོ་རྣམས་ཞྭ་ཆོས་སོགས་གཟི་བྱིན་བསྐྱེད་དེ་དཀྱིལ་འཁོར་ལ་བསྐོར། དར་སྣའི་གཡབ་མོ་སོགས་དང་སྤོས་དུད་དབྱངས་རོལ་བཅས་ཚིག་བདུན་གྱིས་སྣ་དྲངས་ཏེ། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔
ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོའི་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔
རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔ ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔ དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔
དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔ གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔ ཐུགས་དམ་གཉན་པོའི་དུས་ལ་བབ༔ ས་མ་ཡ་ཨ་བེ་ཤ་ཡ་ཧཱུྃ་ཧཱུྃ་ཨ་ཨཱཿ གཞུང་གང་ཡིན་གྱི་བྱིན་འབེབས་འདིར་བྱ༔ ཞེས་མཐར་རོལ་འོག་དཀྱིལ་འཁོར་ལ་སྐོར་བ་ལན་གསུམ་བྱས་ཏེ། གནས་དང་སྒྲུབ་པ་པོ་དཀྱིལ་འཁོར་ཡོ་བྱད་དང་བཅས་པ་ལ་བྱིན་ཕབ་ནས།
སྐུ་གསུང་ཐུགས་ཡེ་ཤེས་ཆེན་པོའི་རོལ་པར་གྱུར་བར་བསམས་ལ་རང་གྲལ་དུ་འཁོད་དེ། འཛབ་དབྱངས་ལན་གསུམ་མཐར་ཡེ་ཤེས་པ་བརྟན་པའི་ཕྱིར་མེ་ཏོག་འཐོར་བ་ནི།
ཧཱུྃ༔ བླ་མ་ཡི་དམ་མཁའ་འགྲོ་ཆོས་སྐྱོང་ཚོགས༔ རྟེན་འབྲེལ་དམ་ཚིག་རྫས་ཀྱི་དཀྱིལ་འཁོར་ལ༔ བརྟན་པར་བཞུགས་ཀྱང་བྱིན་གྱིས་བརླབ་ཏུ་གསོལ༔ འགྲུབ་པར་གྱུར་ཅིག་བཛྲ་ས་མ་ཡ༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར་ཞིང་རྒྱས་གདབ་བརྟན་པའི་དམིགས་པ་ཡང་ཡང་བྱ༔ བདག་བསྐྱེད་བསྡུ་ལྡང་བསྔོ་སྨོན་རྒྱུན་སྤྱོད་སོགས་བྱས་པས་གྲུབ་བོ། །
ཉེ་བར་བསྙེན་པའི་ཕྲིན་ལས་གཞུང་བསྲང་ཡིན་ཏེ་འོག་ནས་འབྱུང་ངོ༌། ། གཉིས་པ་ལྷ་དང་དབྱེར་མེད་དུ་བྱེད་པ་སྒྲུབ་པ་དངོས་ལ་གསུམ། འཛབ་དགོངས་བཟླས་པས་དངོས་གྲུབ་སྒྲུབ་པ་དེའི་བར་གཅོད་བསལ་བ། དུས་གྲངས་རྟགས་ཚད་ཀྱི་རིམ་པའོ། ། དང་པོ་ནི། ཕྲིན་ལས་དང་འབྲེལ་དགོས་པས་རྩ་གསུམ་གང་སྒྲུབ་ཀྱི་ལས་གཞུང་ཉིད་དང་ཉིན་ལན་གསུམ་མཚན་ལན་གསུམ་སྟེ་དུས་དྲུག ། འབྲིང་ཉིན་ལན་གཉིས་མཚན་ལན་གཉིས་ཏེ་དུས་བཞི། ཐ་མས་ཀྱང་ཉིན་མཚན་གཉིས་ལ་ཚར་རེ་བསྲང་དགོས་པས། ལས་གཞུང་མང་ཉུང་དང་བསྟུན་ལ། རབ་འབྲིང་གཉིས་གང་བདེར་ལག་ཏུ་བླངས་ཏེ།
ཐུན་དང་པོ་ལ་རྣམ་འཇོམས་ནས་བཟུང༌། ཐེག་ཆེན་དགུ་ལྡན། གནས་རི་སོ་དགུ། གསོལ་འདེབས་ཤླཽ་ཀ་ཁ་ཤས་ནས་བརྒྱུད་འདེབས་སྐྱབས་སེམས་ནས་བརྩམ་སྔོན་འགྲོ་རྣམས་རྒྱས་པར་བཏང༌། དང་པོ་དམིགས་བསལ་ཅན་མ་གཏོགས་ཏིང་འཛིན་གསུམ་གྱིས་བདག་མདུན་དབྱེར་མེད་དུ་བསྒོམས་ལ་ཡེ་ཤེས་འཁོར་ལོར་བསྟིམ་ཞིང་མཆོད་བསྟོད་བྱ། བཟླས་པའི་དབང་བསྐུར་ཛཔ྄་ཁང་ཕྱེས་ཏེ་གཟུང་ཐག་བླངས་ལ། ཛཔ྄་དབྱངས་ལན་གསུམ། བདག་མདུན་དབྱེར་མེད་སྔོན་དུ་འགྲོ་བའི་བདག་མདུན་གཉིས་ཀྱང་སྤྲོ་བསྡུའི་དམིགས་པ་དང་བཟླས་པ་གསུང་མི་ཆེད་དུ་བྱ་དགོས་སོ། ། ཐུན་པ་རྣམས་ཀྱིས་ཀྱང་གྲུབ་ན་ལྷའི་རྒྱུན་ཁྱེར་ལྟ་བུའི་མངོན་རྟོགས་ལ་གསལ་གདབ་ལ་སྔགས་རྒྱུན་བླང༌། དེ་ནས་བཟུང་གྲོལ་ཉིན་ཐ་མའི་བར་སྔགས་སྒྲ་སྐད་ཅིག་ཀྱང་མ་ཆད་པར་བྱ།
ཐུན་མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ཀྱིས་ལྷག་ཆད་ཁ་བཀང་ཞིང་ནུས་པ་བརྟན་པར་བྱས་ལ་སྟོང་ཚིག་ཕུལ་ནས་ཐུན་དང་པོ་གྲུབ། གཉིས་པ་ལ་མཆོད་ཁ་གསོས་ལ་བརྒྱུད་འདེབས་ནས་བཟུང་ལས་བྱང་འབྲིང་པོ་དང༌། བསྡུས་པ་གསང་སྒྲུབ་ལྟ་བུའི་བསྙེན་པ་ཡན་མཐར་ཆགས་སུ་བཏང༌། སྟོང་ཚིག་ཕུལ། རྒྱལ་ཆེན་ཁ་གསོ་ཟུར་གསལ་ལྟར་བྱ། ཉུལ་ལེ་བསྐྲད་གཟིར་དང་བྱིན་འབེབས་པ་ལ། དང་པོ་ནི། དཀྱིལ་འཁོར་བྱང་ཤར་དུ་སློབ་དཔོན་ནམ་རྒྱལ་ཐེབས་བཞེངས། མདུན་དུ་ཧོཾ་ཁུང་ཉུལ་ལེའི་ལིངྒ་བཅས་པ་དང༌། ལས་ཕུར་ཐུན་རྫས་རྣམས་དགོད་ལ་རྟེན་བསྐྱེད་པ་ནི།
ཨེ་ཡཾ་ཛྭ་ལ་རཾ་ སོགས་ནས་ ལུས་ཅན་དུ་གྱུར ་པར་བསམས་ལ། ན་མོ། རིག་འཛིན་རྩ་བརྒྱུད? སོགས་ མཆིས་པར་གྱུར་ཅིག ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ཞེས་ལན་གསུམ་གྱིས་འགུགས་གཞུག་བྱས་ལ། དྲག་སྔགས་ཕུར་སྐོར་བྱས་པས་གདབ་ཅིང་ཐུན་གྱིས་བྲབ། ཁྱད་པར་གིང་ཆེན་བཅུ་གཉིས་བསྐུལ་བ་ནི། གསེར་སྐྱེམས་དང་གཏོར་མ་བཤམ།
གྲི་ཤའམ་ཤ་ཆེན་གྱིས་གསུར་བཏང་ལག་ཏུ་རྡོ་ཐུན་དང་གྲི་ལྤགས་གཡབ་ཅིང༌། ཕཻཾ་ཕཻཾ་ཕཻཾ༔ ཧཱུྃ༔ མ་འདི་ནི་གནས་ཆེན་བྱེ? སོགས་ ཛྭ་ལ་རཾ༔ ཞེས་ཐུན་བརྡེག་ཅིང་མེ་ཟོར་རམ་མེ་བཤོར་བཏང་ཞིང་བྱིན་འབེབས་བྱས་པས་ཐུན་གཉིས་པ་གྲུབ། ཐུན་གསུམ་པ་ཡང་དེ་དང་མཚུངས་ལ་བཟླས་པ་སྟོང་ཚིག་བཅས་གྲུབ་པ་དང༌། བཀའ་གཏེར་སྲུང་མའི་གཏོར་ཆོག་སོ་སོ་ནས་འབྱུང་བ་དང༌། ཚོགས་མཆོད་སྐོང་བ་ཚོགས་ལ་རོལ་ཞིང་ལྷག་མ་བཙོན་དུ་འཛིན། བསྐུལ་བ་ཆོས་སྐྱོང་གཏོར་འབུལ་དང་ལས་གཞུང་ཆད་བརྟན་རྟ་བྲོ་བྱ། ཚེ་སྒྲུབ་རང་རང་གཞུང་དུ་ཡོད་ན་དང༌།
མེད་ན་སྤྱིར་བཏང་དུ་འདི་ལྟར་བྱས་པས་འཐུས་སོ། ། མདའ་དར་གཡབ་བཞིན་འདི་སྐད་དོ། ། ཚེ་ཟན་བྷྲཱུྃ་ལས་གཞལ་ཡས་ཁང་གི་ནང་དུ་པད་ཟླའི་གདན་ལ་ཧྲཱིཿལས་ཚེ་དཔག་མེད་དཀར་པོ་ཚེ་ཡི་བུམ་པ་འཛིན་པ་བཀྲ་ཤིས་ལྷ་མོ་བརྒྱད་ཀྱིས་བསྐོར་བར་གྱུར། བཛྲ་ས་མ་ཛཿ ཛཿཧཱུྃ་བཾ་ཧོཿ ཡེ་ཤེས་པ་འགུགས་བསྟིམ། ཧཱུྃ༔ བཅོམ་ལྡན་མགོན་པོ་ཚེ་དཔག་མེད༔ སྐུ་གསུམ་བདག་ཉིད་དབྱིངས་ནས་བཞེངས༔ སྣང་སྲིད་ཀུན་གྱི་ཚེ་ཁུག་ལ༔
དེང་འདིར་སྒྲུབ་མཆོག་རྣམས་ལ་སྩོལ༔ ཧཱུྃ༔ ཁྲག་གི་ཁམས་ནས་ཚེ་ཉམས་ན༔ འབྱུང་བ་ཆུ་ཡི་བཅུད་བསྡུས་ལ༔ མཱ་མ་ཀཱི་ཡིས་ཚེ་སྩོལ་ཅིག༔ མི་འགྱུར་མི་ཤིགས་བརྟན་པར་མཛོད༔ ཤ་ཡི་ཁམས་ནས་ཚེ་ཉམས་ན༔ འབྱུང་བ་ས་ཡི་བཅུད་བསྡུས་ལ༔ སངས་རྒྱས་སྤྱན་མས་ཚེ་སྩོལ་ཅིག༔ མི་འགྱུར་མི་ཤིགས་བརྟན་པར་མཛོད༔
དྲོད་ཀྱི་ཁམས་ནས་ཚེ་ཉམས་ན༔ འབྱུང་བ་མེ་ཡི་བཅུད་བསྡུས་ལ༔ གོས་དཀར་མོ་ཡིས་ཚེ་སྩོལ་ཅིག༔ མི་འགྱུར་མི་ཤིགས་བརྟན་པར་མཛོད༔ དབུགས་ཀྱི་ཁམས་ནས་ཚེ་ཉམས་ན༔ འབྱུང་བ་རླུང་གི་བཅུད་བསྡུས་ལ༔ དམ་ཚིག་སྒྲོལ་མས་ཚེ་སྩོལ་ཅིག༔ མི་འགྱུར་མི་ཤིགས་བརྟན་པར་མཛོད༔ སེམས་ཀྱི་ཁམས་ནས་ཚེ་ཉམས་ན༔ འབྱུང་བ་ནམ་མཁའི་བཅུད་བསྡུས་ལ༔
དབྱིངས་ཕྱུག་མ་ཡིས་ཚེ་སྩོལ་ཅིག༔ མི་འགྱུར་མི་ཤིགས་བརྟན་པར་མཛོད༔ དེའི་ཐུགས་ཀ་ནས་འོད་ཟེར་འཕྲོས་པས་འཁོར་འདས་ཀྱི་ཚེ་བཅུད་ཐམས་ཅད་བསྡུས་ནས་བུམ་ནང་དུ་བསྐྱིལ་བར་གྱུར༔ ཨོྃ་ཨཱ་ཡུརྫྙཱ་ན་ཚེ་བྷྲཱུྃ་ཧཱུྃ༔ ཅི་ནུས་བཟླ། མཆོད་བསྟོད་གཞུང་ལྟར་བྱ། ནོངས་བཤགས་དབྱངས་གསལ་ཡིག་བརྒྱ་རྟེན་སྙིང་ལན་གསུམ་གསུམ་བརྗོད། བརྟན་བཞུགས་རང་རང་གཞུང་ལས་གསལ་བའམ། སྤྱི་ལྟར་དུ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ༔
ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ༔ ཁྱད་པར་དུ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་ཆེན་པོ་བཞིའི་གནོད་པས་མ་ཞིག་གི་བར་དུ་ རྡུལ་ཚོན་ཡིན་ན། རྡུལ་ཚོན་གྱི་དཀྱིལ་འཁོར་ལ་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་་་་་་མཆན། དེ་སྲིད་དུ་བརྟན་པར་བཞུགས་ནས་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ༔ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་འབྲུ་འཐོར། ཤིས་བརྗོད་བཅས་གྲུབ་ནས་མུན་རུབ་ཙམ་དུ་ཉུལ་ལེ་བསྐྲད་ནས་བྱིན་འབེབས་ཛཔ྄་དབྱངས་ལན་གསུམ་བཅས་གྲོལ་ལོ། ། མཚན་ཐུན་གསུམ་པོར་འདོན་འགྲིག་ཉིན་ཐུན་གཉིས་པ་དང་མཚུངས་ལ་ཐུན་མཇུག་སོ་སོར་ཉུལ་ལེ་བསྐྲད་གཟིར་དང༌། བྱིན་འབེབས་མ་ཆད་པར་བྱའོ། ། འབྱོར་མཁོས་ཅན་གྱི་སྤྲོས་པ་རྒྱས་པར་བྱེད་ན་ཉམས་ཆག་བསྐང་བའི་ཕྱིར་དོང་སྤྲུགས་སྐོང་བའི་ཆོ་ག་འཆི་མེད་ཀྱི་དངོས་གྲུབ་སྤེལ་བའི་ཕྱིར་ཚེ་ཆོག་གོ །
བར་ཆད་བསལ་བའི་ཕྱིར་རྡོ་རྗེ་མཚམས་པ་རྣམས་ཟུར་དུ་བཞག་ནས་སོ་སོའི་རང་གཞུང་ལས་འབྱུང་བའམ། སྤྱི་ཙམ་དུ་རྡོར་སེམས་བླ་མ་ལོངས་སྐུ་ཚེ་དཔག་མེད་རྣམ་བཞི། གུ་རུ་དྲག་པོ་གཤིན་རྗེ་སོགས་ཀྱི་དཀྱིལ་འཁོར་ལ་བརྟེན་ཏེ་སོ་སོའི་ཕྲིན་ལས་བྱ་བ་ནི་གཞུང་དོན་དང་འབྲེལ་བ་གལ་ཆེའོ། ། རྒྱུད་ལས། འཁོར་ལ་བཀའ་བསྒོ་དགེ་སྦྱོང་བསྐུལ། ། ཞེས་ཁྱད་པར་དུ་གསུངས་པས། རྡོ་རྗེ་སློབ་དཔོན་གྱིས་སྒྲུབ་མཆོད་རྣམས་སྐབས་སྐབས་སུ་བླང་དོར་གྱི་བསླབ་བྱ་དང་དམ་ཚིག་བཤད་ནས། བསྐྱེད་བཟླས་ཀྱི་དམིགས་པ་གོ་སླ་དོན་འདུས་བཤད་གྲུབ་ན་གལ་ཆེའོ། གཉིས་པ་དངོས་གྲུབ་ལ་བར་དུ་གཅོད་པ་བསལ་ཅིང་བྱིན་རླབས་གཟི་བྱིན་དབབ་པ་ནི། སློབ་དཔོན་ནམ་རྒྱལ་ཐེབས་བཞེངས་མདུན་དུ་ཧོཾ་ཁུང་དུ།
ཉུལ་ལེའི་ལིངྒ་བཅས་པ་དང༌། ལས་ཕུར་ཐུན་རྫས་རྣམས་དགོད་ལ། རྟེན་བསྐྱེད་པ་ནི༔ ཨེ་ཡཾ་ཛྭ་ལ་རཾ༔ བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དངོས་གྲུབ་ལ་བར་དུ་གཅོད་པའི་ལོག་པར་ལྟ་བའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་རིད་ཀྱང་ཉམ་ཐག་པའི་ལུས་ཅན་དུ་གྱུར་ པར་བསམས་ལ༔ ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔ ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔
གསང་སྔགས་དང་རིག་སྔགས་གཟུངས་སྔགས་དང་སྙིང་པོ་དང་ཕྱག་རྒྱ་དང་༔ ཏིང་ངེ་འཛིན་གྱི་བདེན་པ་དང་༔ ཆོས་ཉིད་གདོད་ནས་སྟོང་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་འཆི་མེད་མགོན་པོ་ཚེ་མཐའ་ཡས་པའི་ལྷ་ཚོགས་དབང་ཆེན་ཧེ་རུ་ཀ་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བདེན་པ་དང་༔ བདེན་པ་ཆེན་པོའི་མཐུ་ལ་རྟེན་ནས་དངོས་གྲུབ་ལ་བར་དུ་གཅོད་ཅིང་ལོག་པར་འདྲེན་པའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག༔ ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ ཞེས་ལན་གསུམ་གྱི་འགུགས་གཞུག་བྱས་ལ། ཕུར་ཐུན་ཚོམ་བུར་བསྐོར་བ་ནི།
ཧཱུྃ༔ ཆོས་ཀྱི་དབྱིངས་ནས་རང་བྱུང་གྲུབ་པའི་ལྷ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ ཤིན་ཏུ་མི་བཟད་ཁྲོ་གཏུམ་སྐུར་བསྟན་པ༔ དཔལ་ཆེན་ཡོངས་རྫོགས་དྲག་པོའི་ཕྲིན་ལས་མཛོད༔ ཧཱུྃ༔ ང་ནི་དཔལ་ཆེན་ཧེ་རུ་ཀཿ སྲས་འཁོར་སྤྲུལ་པ་བྱེ་བ་འབུམ༔ བཀའ་སྡོད་རབ་འཇིགས་ཕོ་ཉར་བཅས༔ དྲག་པོའི་ལྷ་ཚོགས་དུས་ལ་བབ༔
གཡས་ཀྱི་ཕྱག་ན་ཕུར་པ་འདྲིལ༔ གཡོན་གྱི་ཕྱག་ན་ལྕགས་ཀྱུ་འགུགས༔ ལྕགས་ཀྱུས་ཟུངས་ལ་ཕུར་པ་ཐོབ༔ གནོད་བྱེད་དགྲ་བགེགས་རྡུལ་དུ་རློག༔ ཨོྃ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ གནོད་བྱེད་དགྲ་བགེགས་འབྱུང་པོ་ཐམས་ཅད་མཱ་ར་ཡ་ཧཱུྃ་ཕཊ྄ཿ ཅེས་དྲག་སྔགས་ཕུར་སྐོར་བྱས་པས་གདབ་ཅིང་ཐུན་གྱིས་བྲབ་ཁྱད་པར་དཔལ་གྱི་ཕོ་ཉ་ཀུན་ཐབས་རྒྱལ་མོའི་བསྐུལ་བ་ནི༔ ཧཱུྃ༔ ཤར་ཕྱོགས་དཀར་མོ་དུང་གི་གཞལ་ཡས་ནས༔ ཁྲག་མདོག་དམར་མོ་བསྭེ་ཡི་ལན་ཕྲན་ཅན༔
སྤྱན་རྩ་དམར་ཟླུམ་ཉི་མའི་ཟེར་ལྟར་འཕྲོ༔ སྨིན་མ་གློག་འཁྱུག་བར་སྣང་གོ་སྐབས་འགྱེད༔ བུ་ཡུག་ཐོག་འབེབས་ཤངས་ནས་རྡོ་རྗེ་འཁྲུག༔ བཞད་པ་ཧེ་དང་དཔལ་གྱི་སྤུ་གྲིས་གཏམས༔ རྔམ་པའི་ལྗགས་འདྲིལ་བསྐལ་པའི་མེ་ཆེན་འབར༔ ཨག་ཚོམ་མེ་འབར་རབ་འབྱམས་སྲིད་པ་སྲེག༔ བསྐལ་པའི་འབྲུག་སྒྲ་སྙན་ནས་འབྲུག་སྟོང་སྒྲོགས༔ ལག་པ་དམར་པོ་སྤུ་གྲི་འབུམ་གྱིས་གཏམས༔ སེན་མོ་ལྕགས་ཀྱུའི་རྩེ་ལ་མེ་ཆེན་འབར༔ བ་སྤུ་གནམ་ལྕགས་ཞུན་མའི་རྡོ་རྗེ་འཁྲུག༔
སྨིན་མཚམས་ལྕགས་ཀྱི་ཁྲོ་ཆུང་ཆར་འབེབས་ཤིང་༔ ཞབས་ཀྱི་ཕུར་པས་སྲིན་མོ་ལྔ་བརྒྱ་གཟིར༔ རལ་པའི་གསེབ་ནས་ཁྲག་གི་ཆར་པ་འབེབས༔ ཤིན་ཏུ་མི་བཟོད་གཏུམ་ཆེན་ཁྲག་འཐུང་མ༔ སྲིན་མོའི་སྙིང་འབྱིན་ཆངས་པར་བཅུག་ནས་གསོལ༔ ཤིན་ཏུ་མི་བཟད་འབར་བའི་སྐུ་གཅིག་མ༔ དཔག་ཚད་ལྔ་བརྒྱར་རྒྱུག་ཅིང་ཀླུ་སྲིན་སྒྲོལ༔ ཁྲོས་པའི་ཞལ་མདོག་ཁྲག་གི་མཆིན་པ་ཁ༔ ན་བཟའ་དམར་པོ་སྲིན་གྱི་གཡང་གཞི་གསོལ༔ ཕྱོགས་བཅུར་ཁ་བལྟས་ཕྱོགས་སྐྱོང་ཞབས་ཀྱིས་མནན༔
བདུད་ལ་བབ་ན་སྙིང་ཁྲག་དྲོན་མོ་གསོལ༔ སྲིན་ལ་བབ་ན་སྲོག་རྩ་དམར་པོ་གཅོད༔ དགྲ་ལ་བབ་ན་དུག་གི་ཁ་ཆུས་འདེབས༔ བགེགས་ལ་བབ་ན་རུས་པ་རྡུལ་དུ་རློག༔ དཔལ་གྱི་ཕོ་ཉ་དཔལ་གྱི་ཐུགས་ལས་སྤྲུལ༔ དམ་ཉམས་དགྲ་དང་འབྱུང་པོ་བགེགས་ལ་སོགས༔ ཕུང་པོ་དུམ་བུར་གཏུབས་ལ་དོན་སྙིང་སྲེགས༔ དམ་ཉམས་ཉུལ་ལེའི་བར་ཆད་རྡུལ་དུ་རློག༔ ཧཱུྃ་གྲུ་བུ་གྲུ་བུ་ཨ་པ་ཙེ༔ རུ་པ་ཙེ༔
ན་ར་ཙེ༔ ཙ་མེ་ཐུན་ཐུན༔ ནཱ་ཤ་ཡ༔ ན་ཤ་སཏྭཾ་བྷ་ཡ༔ ཡཀྵ་བྱི་ན༔ ཡཀྵ་བྱི་ན༔ ཕྱེ་མ་ཕྱེ་མ༔ རྡུལ་ཕྲན་རྡུལ་ཕྲན༔ ཙིཏྟ་རྦད་ནན༔ ཨོྃ་སུམྦྷ་ནི? ཨོྃ་བཛྲ་ཀཱི་ལི་ཀཱི་ལ་ཡ་པྲཱ་མ་རཱ་ཛ་ཏྲིག་ནན༔
དྷ་ན་རཀྵ་རྦུད་ལིང་༔ ཏྲིའུ་ཏྲིའུ་མ་མ་ན་ཡ་ཤོ་ན་ཛ་མཱ་ར་ཡ་རྦད་རྦད༔ དྲག་སྔགས་སྤོས་རོལ་དང་ཁྱད་པར་གྱི་དབང་ཕྱུག་པས་བརྡེག་ཅིང་ཐུན་གྱིས་བྲབ། ཉུལ་ལེ་བསྐྲད་གཟིར་རྒྱས་པ་འདི་བཞིན་མི་ལྕོགས་པ་ལའང་ཐུན་སྔ་མ་ཙམ་གྱིས་མཇུག་ཏུ་སྟབས་བདེ་བྱེད་ན། ཛཔ྄་ཀྱི་སྟོང་ཚིག་གི་རྗེས་སུ་རྡོ་རྗེ་མཚམས་པས་གུ་གུལ་དུད་པ་དང་ཐུན་བྲབ་སྟེ་དཀྱིལ་འཁོར་བསྐོར་ལ་དྲག་སྔགས་སོ་ལྔ་པ་དང༌། ཨོྃ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ ཅེས་སྡེར་མོའི་སྔགས་དྲག་ཏུ་བརྗོད་པས་ཚར་བཅད་ལ་སྲུང་འཁོར་གསལ་གདབ་པས་དོན་འཐུས་སོ། ། དེ་མ་ཐག་དངོས་གྲུབ་སྟེར་བའི་ལྷ་འབྱུང་བས་བྱིན་རླབས་དགོས་པར་གསུངས་པས་ཆས་སོགས་སྔོན་བཤད་ལྟར་བྱས་ལ་བྱིན་འབེབས་བརྗོད་ཅིང་ཛཔ྄་དབྱངས་ལན་གསུམ་དུ་གྱེར་རོ། ། གསུམ་པ་ཚང་མ་དུས་གྲངས་རྟགས་གསུམ་ལས། དུས་སྨིན་སློབ་ལ་ཟླ་བ་དྲུག །
མོས་བློས་ཀྱི་དབང་དུ་མཛད་ན་ཟླ་བ་གཅིག་གམ། ཞག་པོ་བདུན་ནམ་ཉིན་ཞག་གསུམ་གྱི་མཐར་བརྟེན་པར་བསྒྲུབས་པས་ཀྱང༌། དུས་དང་དབང་པོ་དང་མཐུན་པར་དངོས་གྲུབ་ཅི་རིགས་པ་ཐོབ་པར་འགྱུར་བར་གསུངས་སོ། ། གྲངས་དང་རྟགས་ནི་གསང་བ་སྤྱི་དང་སོ་སོའི་གཞུང་ལས་འབྱུང་བ་ལྟར་རོ། ། གལ་ཏེ་རྟགས་ཚད་ངན་པ་བྱུང་ན་ཉུལ་ལེ་སྤྲད། རྟ་བྲོ་བརྡུང་དམ་སེལ་ལྟས་བྱུང་ན་ཡིག་བརྒྱ་བཟླ་ཞིང་བཤགས་རྒྱུད་བཀླག ། གྲིབ་མི་གཙང་པ་ལ་རྣམ་འཇོམས་སྨེ་བརྩེགས་སཽགས་ཀྱི་བུམ་ཁྲུས་བྱ། རྟགས་ཚད་བཟང་ངན་གང་ལ་ཡང་རེ་དོགས་དགག་སྒྲུབ་མེད་པར་དབྱིངས་སུ་བསྲེ་བ་གནད་ཡིན། དངོས་གྲུབ་ཀྱི་ལྟས་བཟང་ངེས་པ་ཅན་བྱུང་ན་དེ་ཉིད་དུ་རྒྱུན་གྱི་དངོས་གྲུབ་སྨིན་པ་གནད་དུ་ཆེ་བས། ཐོད་པ་མཚན་ལྡན་ཆང་དང་ཆོས་སྨན་སྦྱར་བས་བཀང་བ་མདུན་དུ་བཞག
ཧཱུྃ༔ བདེ་གཤེགས་རྒྱལ་བ་མ་ལུས་དགོངས་སུ་གསོལ༔ རིག་འཛིན་མཁའ་འགྲོ་དམ་ཅན་སྲུང་མའི་ཚོགས༔ ལྷ་ཡི་དགེ་བསྙེན་དམ་ལྡན་ཐམས་ཅད་ཀྱིས༔ ཚུལ་བཞིན་སྒྲུབ་པའི་རྣལ་འབྱོར་བདག་ཅག་ལ༔ ཚེ་དང་ཆོས་དང་ཕྲིན་ལས་རྣམ་བཞི་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ མཐུ་དང་རྫུ་འཕྲུལ་མངོན་ཤེས་ནུས་མཐུ་དང་༔ སྲིད་ནོར་ཟས་དང་འདོད་དགུའི་དངོས་གྲུབ་སྩོལ༔ ཨ་ལ་ལ་ཧོཿ
ཞེས་བརྗོད་ལ་བདུད་རྩི་མྱང་ངོ༌། ། གསུམ་པ་བསྒྲུབས་ནས་དངོས་གྲུབ་བླང་བ་སྒྲུབ་པ་ཆེན་པོའི་ལས་རིམ་ནི། དང་པོ་སྦྱོར་སྒྲོལ་ལ་བསྟེན་པ་ཡིན་ཀྱང་མོས་སློབ་ཀྱི་སྐབས་སུ་རྫས་ལ་བསྟེན་ནས་བླང་པ་ལ་གསུམ། དངོས་གྲུབ་ཀྱི་རྫས་བཤམས་པ། ཆོ་གའི་སྔོན་འགྲོ། ཆོ་ག་དངོས་སོ། སྒྲུབ་པ་སང་གྲོལ་རྒྱུའི་དེ་རིང་དགོང་ཐུན་ནས་དངོས་གྲུབ་བླང་བའི་རྫས་བཤམས་ཏེ། དཀྱིལ་འཁོར་གྱི་མདུན་དུ་གཞི་དཀར་པོའི་སྟེང་དུ་གྲོ་ཡི་གཡུང་དྲུང་གཡས་འཁྱིལ་དུ་བྲིས་པའི་དབུས་སུ་རིན་པོ་ཆེ་སྣོད་འབྲུ་བཟང་གི་ཕྱེ་མ་མངར་གསུམ་དང༌། ཞོ་མར་འོ་མས་སྦྲུས་པའི་ནོར་བུ་འབར་བའི་གཟུགས་དང༌། ཕྱོགས་བཞི་ལས་བཞིའི་འབྲང་རྒྱས་བཟའ་བཅའ་སྣ་ཚོགས་པས་བསྐོར་བ།
གཡས་སུ་མངར་གསུམ་ཐུད་དང་བསྲེས་པའི་རིལ་བུ་དང༌། གཡོན་དུ་བྷནྡྷ་བཟང་པོར་འབྲུ་བཅུད་བདུད་རྩི་ཨ་མྲྀ་ཏ་བཏབ་པའང་བཤམ། དགོང་ཐུན་བཟླས་པའི་གཤམ་དུ། སླར་ཡང་རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས། མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ། སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་སྣ་ལྔའི་རྣམ་པས་བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབེབས་པར་གྱུར། བསྙེན་སྒྲུབ་སྔགས་ཤམ་དུ། ཀཱ་ཡ་ཝཱཀྐ་ཙིཏྟ་གུ་ཎ་ཀརྨ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་ཙམ་བཟླ། ཕྱིར་ནང་ཐོར་ཐུན་ཕྲིན་ལས་གཞུང་བསྲངས་ཏེ།
བཟླས་པ་ཁ་སྐོང་སྟོང་ཚིག་བཅས་གྲུབ་ནས་བསྙེན་རྒྱུན་སྔ་མ་གྲོལ། དངོས་གྲུབ་བླང་བའི་སྔགས་བཏགས་པ་རྒྱུན་བསྙེན་གཏོར་བསྔོ་ཚོགས་མཆོད་སོགས་རྒྱས་པར་བྱེད། ཚོགས་ཐ་མའི་སྐབས་ཉུལ་ལེའི་ལིངྒ་མེར་བསྲེག་ལ། ཆོས་སྐྱོང་གཏོར་མ་བསྟབ། ཡང་ཕྱག་ལེན་ཕལ་མོ་ཆེར་དངོས་གྲུབ་ཀྱི་རྫས་དེ་ནང་རང་དུ་བཤམ། སྔ་ནུབ་དམིགས་བཟླས་འདི་མི་བྱེད་པའང་ཡོད་པས་ལོང་སྐབས་དང་བསྟུན་ཆོག ། གཉིས་པ་དངོས་གྲུབ་ལ་མི་དབང་བའི་ལྟ་ངན་གྱི་བགེགས་ཚར་གཅོད་པའི་ཕྱིར། ལས་བྱང་ལྟར་བགེགས་བསྐྲད་ཅིང་དྲག་སྔགས་ཕུར་ཐུན་སོགས་འཚམ་རྔམ་བྱས་ལ་སྲུང་འཁོར་བསྒོམ། སྤོས་རོལ་གཡབ་ཅིང་བྱིན་དབབ། སྤྱི་བཤགས་ཡེ་ཤེས་སྐུ་མཆོག་ལྟ་བུ་བརྗོད་ལ་འཁོན་བཅུགས་སྦྱང༌།
གསུམ་པ་དངོས་གྲུབ་བསྐུལ་བ་ནི།
ལྷ་དང་རིག་འཛིན་མཁའ་འགྲོ་དགོངས༔ འདིར་འདུས་རིག་འཛིན་བདག་ཅག་རྣམས༔ སྨིན་གྲོལ་གཉིས་ཀྱིས་རྒྱུད་སྦྱངས་ཤིང་༔ བསྐྱེད་རྫོགས་གཉིས་ཀྱིས་ལས་གཞུང་བསྲང་༔ བསྙེན་སྒྲུབ་རྣམ་བཞི་མཐར་རུ་ཕྱིན༔ ལས་དང་ཐུགས་རྗེ་མཐུན་པ་ཡིས༔ ཞི་རྒྱས་དབང་དྲག་ཡིད་བཞིན་གཏེར༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ཨོྃ་ཨཱཿཧཱུྃ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ་ཨཱཿ
ཧཱུྃ༔ དངོས་གྲུབ་བསྩལ་དང་སྩོལ་བར་མི་དམིགས་ཀྱང་༔ བདེ་གཤེགས་རྒྱལ་བ་རྣམས་ཀྱི་བྱིན་གྱིས་བརླབས༔ བླ་མ་ཡི་དམ་མཁའ་འགྲོའི་ཐུགས་རྗེ་དང་༔ ཚོགས་ལམ་སྦྱོར་ལམ་གནས་པའི་རིག་འཛིན་དང་༔ བདེ་གཤེགས་ཡོངས་རྫོགས་རྣམས་ཀྱིས་ཞལ་བཞེས་ལྟར༔ སྒྲུབ་མཆོག་བདག་ལ་སྔོན་གྱི་སྨོན་ལམ་མཐུས༔ ཚེ་དང་ཆོས་དང་ལས་བཞི་ལྷུན་གྲུབ་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ སྲིད་དང་ཟས་ནོར་མཐུ་རྩལ་དངོས་གྲུབ་སྩོལ༔
སརྦ་སིདྡྷི་ཕ་ལ་ཧཱུྃ་ཨཱཿ དེ་ལྟར་རྩེ་གཅིག་ཐུགས་དམ་རྒྱུད་བསྐུལ་བས༔ རྩ་བའི་དཀྱིལ་འཁོར་ལྷ་རྣམས་མཉམ་སྦྱོར་བའི༔ སྦྱོར་མཚམས་འོད་ཟེར་དམར་པོ་ཕྱོགས་བཅུར་འཕྲོས༔ འགྲོ་དྲུག་སེམས་ཅན་རྒྱུད་སྦྱང་མཁའ་ཁྱབ་ཀྱི༔ བདེ་བར་གཤེགས་པ་རྣམས་ལ་དགྱེས་པར་བསྐྱེད༔ སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔ དངོས་གྲུབ་ཚུར་བསྡུས་བདག་དང་སྒྲུབ་རྫས་ལ༔ ཐིམ་པས་འཆི་མེད་བདུད་རྩི་དྭངས་མ་ཆེ༔ དངོས་གྲུབ་ཀུན་གྱི་སྙིང་པོ་འཁྱིལ་བར་གྱུར༔
ཞེས་གསལ་བཏབ་ལ་བསྙེན་སྒྲུབ་ལྷ་སྔགས་ཤམ་བུར། ཀཱ་ཡ་སིདྡྷི་ཨོྃ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ གུ་ཎ་སིདྡྷི་ཏྲཱྃ༔ ཀརྨ་སིདྡྷི་ཧྲཱིཿ སརྦ་ལོ་ཀ་ཛྙཱ་ན་སིདྡྷི་ཕ་ལ་ཧཱུྃ༔ ཞེས་བཏགས་པ་སྟོང་ཕྲག་གམ་བརྒྱ་རྩ་ལས་མི་ཉུང་བ་བཟླས་ལ། དངོས་གྲུབ་ཐམས་ཅད་འོད་ཟེར་འཇའ་ཚོན་ལྟ་བུའི་རྣམ་པ་བདག་ཉིད་གནས་ལྔར་ཐིམ་པར་གྱུར། སྐྱ་རེངས་འཆར་ཁ་དང་བསྟུན་སྐུ་གསུང་ཐུགས་རྟེན་རྣམ་རྒྱལ་བུམ་པ་སོགས་སྒྲུབ་རྫས་ལས་རྡོར་གྱིས་བཏེགས་ལ་དངོས་གྲུབ་ལེན་པ་ནི།
ཧྲཱིཿ ཡེ་ཤེས་ལུས་ཅན་འགྲན་དུ་མེད་པ་ཡི༔ གཟི་བརྗིད་སྐུ་ཡི་དངོས་གྲུབ་བསྩལ་དུ་གསོལ༔ ཚངས་པའི་དབྱངས་ལ་ཆོས་ཀྱི་ཆར་ཆེན་འབེབ༔ ནུས་པ་སྔགས་ཀྱི་དངོས་གྲུབ་བསྩལ་དུ་གསོལ༔ གཟུངས་དྲན་ཏིང་འཛིན་མཁྱེན་བརྩེ་ཡོངས་ཀྱི་གཞི༔ འོད་གསལ་སྙིང་པོའི་དངོས་གྲུབ་བསྩལ་དུ་གསོལ༔ ཡིད་བཞིན་ནོར་བུ་དཔག་བསམ་བུམ་པ་བཟང་༔ འདོད་འབྱུང་གཏེར་གྱི་དངོས་གྲུབ་བསྩལ་དུ་གསོལ༔ གདུལ་བྱ་སོ་སོའི་མོས་པ་ཇི་བཞིན་དུ༔
ཐོགས་མེད་འཇུག་པའི་དངོས་གྲུབ་བསྩལ་དུ་གསོལ༔ སྲུང་དང་ཞི་རྒྱས་དབང་དང་མངོན་སྤྱོད་སོགས༔ ཐུན་མོང་ལས་ཀྱི་དངོས་གྲུབ་བསྩལ་དུ་གསོལ༔ མཁའ་སྤྱོད་རིལ་བུ་མིག་སྨན་རྐང་མགྱོགས་སོགས༔ ཁྱད་པར་གྲུབ་པའི་དངོས་གྲུབ་བསྩལ་དུ་གསོལ༔ ཚེ་དང་ཡོ་བྱད་འདོད་རྒུར་བསྒྱུར་ལ་སོགས༔ ཕྱི་ནང་དབང་བཅུའི་དངོས་གྲུབ་བསྩལ་དུ་གསོལ༔ མཐོང་ཐོས་དྲན་རིག་གདུལ་བྱ་སྨིན་ཅིང་གྲོལ༔ བླ་མེད་མཆོག་གི་དངོས་གྲུབ་བསྩལ་དུ་གསོལ༔ ཞེས་དང༌།
རང་གཞུང་སོ་སོ་ནས་འབྱུང་བའི་དངོས་གྲུབ་བསྐུལ་ཚིག་བཅས་ཀྱི་མཐར་སྔགས་བརྗོད་པས་གནས་གསུམ་དུ་བཞག ། རྫས་རྣམས་བཟའ་བཏུང་བྱས་ཏེ་ལོངས་སྤྱོད་པས། སྟན་ཐོག་དེ་ཉིད་དུ་དངོས་གྲུབ་རྣམ་གཉིས་བདེ་བླག་གི་ཚུལ་དུ་ཐོབ་པར་ བསམས་ལ། དགོངས་པའི་གདེང་བཟུང་ངོ༌། ། གཞན་དོན་དབང་བསྐུར་ན་རྒྱས་བསྡུས་གང་ཡིན་པ་སྐབས་འདིར་སྦྲེལ་ལོ། ། རྩ་བའི་གསུམ་པ་མཐའ་རྒྱས་རྗེས་ཀྱི་རིམ་པ་ལ་གསུམ། དཀྱིལ་འཁོར་དང་འབྲེལ་བའི་རྗེས་ཆོག་ཕྱི་མཚམས་བཀྲོལ་བ་སློབ་དཔོན་ལ་སྐུ་དྲིན་གསོལ་ཞིང་སྨོན་ལམ་དང་ཤིས་བརྗོད་བྱའོ། ། དང་པོ་ནི། དངོས་གྲུབ་བླང་བ་ཁོ་ནའམ་དབང་བསྐུར་གྲུབ་པའི་རྗེས་སུ། རྙིང་མ་སྤྱི་ཡི་ཕྱག་བཞེས་ལྟར་བསྙེན་པའི་ཁ་སྐོང་དང་ལས་ཐམས་ཅད་མྱུར་དུ་འགྲུབ་པའི་ཕྱིར་ཞི་རྒྱས་ཀྱི་སྦྱིན་སྲེག་སྐབས་འདིར་བྱ་སྲོལ་ཡོད་པས་གྲུབ་ན་གལ་ཆེའོ།་་་་་
མཆན། ། ལྷག་ཆོག་བཏང་ཞིང་སྔར་བཙོན་དུ་བཟུང་བའི་ལྷག་མ་དང་ལྷན་ཅིག་སྒྲུབ་ཁང་ལྷོ་ནུབ་གོམ་པ་བདུན་ཅུའི་སར་བསྐྱལ། དེ་ནས་གནས་ཉུལ་གཏོར་མའི་ནང་དུ་སྔར་ལྷག་མའི་རས་མོ་ཅུང་ཙམ་དང༌། གསེར་སྐྱེམས་ཐོགས་ལ། ཧཱུྃ༔ གིང་ཆེན་བཅུ་གཉིས་གནས་ཉུལ་མ་མོ་འབུམ༔ རྣལ་འབྱོར་སྟངས་འབྱེད་ཏིང་འཛིན་དྲོད་ཉུལ་མ༔ སྒྲུབ་པའི་དཀྱིལ་འཁོར་བྱ་བ་མཐའ་རུ་ཕྱིན༔ ལྷག་མ་དང་ནི་གསེར་སྐྱེམས་མཆོད་པ་འབུལ༔ གསང་སྔགས་བསྟན་པའི་བྱ་ར་མཛད་དུ་གསོལ༔
ཨོྃ་ཛྙཱ་ན་གྷྲྀ་ཝ་ཀྲོ་ཏི་སཏྭཾ་བྷ་ལིངྟ་ཁཱ་ཧི༔ ཞེས་གཏོར་མ་ཕུལ་ནས། བཛྲ་མུཿ ས་རང་གནས་སུ་གཤེགས། ཆོས་སྐྱོང་གཏོར་འབུལ་སྐབས་སུ་དེ་དག་གི་གཏོར་མ་རྣམས་ཡང་ཐོག་ལྟ་བུར་འབུལ། ཆད་བརྟན་ལ་རྒྱུན་བཞག་ཕྱིར་བསྐྱང་ཞིང་རྟ་བྲོ་བརྡུང༌། གཏང་རག་གི་མཆོད་བསྟོད་རྒྱས་པར་བྱས་ལ་ནོངས་པ་བཤགས། མདུན་བསྐྱེད་ཀྱི་ལྷ་ཡེ་ཤེས་པ་རྣམས་རས་བྲིས་ཀྱི་དཀྱིལ་འཁོར་རམ་རྟེན་བཞུགས་བྱ། དམ་ཚིག་པ་རང་ལ་བསྡུ། བདག་གི་རྣལ་འབྱོར་ཡང་འོད་གསལ་དུ་བསྡུ་ཞིང་རྒྱུན་སྤྱོད་གོ་བགོ་དམིགས་བསལ་བྱེད་ན་སྤྱི་ཙམ་དུ།
ཧཱུྃ༔ ངར་འཛིན་རྣམ་དག་སྒྱུ་ལུས་འཇའ་འདྲ་འདི༔ བླ་མེད་སྐུ་གསུང་ཐུགས་སུ་རྒྱས་བཏབ་ནས༔ བདེན་པ་དབྱེར་མེད་ལྟ་སྤྱོད་ཟུང་འབྲེལ་ཏེ༔ རྒྱུན་དུ་འགྲོ་བ་འདྲེན་པའི་སྤྱོད་ལམ་བྱའོ༔ ཨོྃ་ཨཱཿཧཱུྃ་བཛྲ་ཧྲཱིཿཨཱཿ མི་འགྱུར་མི་ཤིགས་རྡོ་རྗེའི་གུར༔ སྟོང་པའི་གོ་ཆ་བླ་ན་མེད༔ ཆོས་སྐུ་སྐྱེ་མེད་རྡོ་རྗེ་ཡིན༔ མཚན་མའི་སྤྱོད་ཡུལ་ཀུན་བཅོམ་ནས༔
ཆོས་ཀྱི་དབྱིངས་སུ་རྒྱས་བཏབ་པས༔ སངས་རྒྱས་ཀྱིས་ཀྱང་མི་གཟིགས་ན༔ གནོད་བྱེད་བགེགས་ཀྱིས་ག་ལ་མཐོང་༔ ཧཱུྃ་ཧཱུྃ་ཧཱུྃ༔ བཛྲ་རཀྵ་རཀྵ༔ ཨོྃ་བཛྲ་ཀཱ་ཡ་ཝཱཀྐ་ཙིཏྟ་ཧཱུྃ༔ ཞེས་རྒྱས་གདབ་བོ། ། གཉིས་པ་མཚམས་བཀྲོལ་ཞིང་དཀྱིལ་འཁོར་བསྡུ་བ་ནི། རྒྱལ་ཐོ་བཞི་ལ་ཟླུམ་གཏོར་བཞི། སྒོ་བྱང་གཉིས་ལ་དམར་གཏོར་རེ་རེ་དང༌།
ཕྱི་མཆོད་བཅས་བཤམ། ཕྱི་རོལ་ཤར་གྱི་ཐོ་རྩར་ཕྱིན་ཏེ། མཆོད་པ་བྱིན་རླབས་སྔར་ལྟར་རམ་བསྡུ་ན། རྃ་ཡྃ་ཁྃ ་གིས་བསང༌། ཨོྃ་ཨཱཿཧཱུྃ༔ ལན་གསུམ་གྱིས་བརླབ། ཨོྃ་དྷྲིཥྚ་རཱཥྚཱ་ཡ་མ་ཧཱ་བྷ་ལིངྟ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ ཧཱུྃ༔
རྒྱལ་པོ་ཆེན་པོ་ཡུལ་འཁོར་སྲུང་༔ དྲི་ཟ་གྲུལ་བུམ་ཚོགས་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔ ཤར་ཕྱོགས་ཕྱི་ཡི་དུང་སྒོ་ཕྱེས༔ དཀྱིལ་འཁོར་བྱ་བ་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་བཞེས༔ ཞི་བའི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས།
དེ་ནས་ལྷོ་ཡི་ཐོ་རྩར་ཕྱིན་ལ་མཆོད་གཏོར་རྣམས། རྃ་ཡྃ་ཁྃ་ གིས་བསངས་ལ། ཨོྃ་ཨཱཿཧཱུྃ༔ གིས་བྱིན་གྱིས་བརླབས་ལ། ཨོྃ་བཻ་རཱུ་དྷ་ཀཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་འཕགས་སྐྱེས་པོ༔ གཤིན་རྗེ་མེ་ལྷའི་ཚོགས་དང་བཅས༔
གསེར་སྐྱེམས་མཆོད་པ་འདི་བཞེས་ལ༔ ལྷོ་ཕྱོགས་ཕྱི་ཡི་གསེར་སྒོ་ཕྱེས༔ རྒྱས་པའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ རྒྱས་པའི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་ནུབ་ཀྱི་ཐོ་རྩར་འཁོད་ལ། རྃ་ཡྃ་ཁྃ་ གིས་བསངས་ལ།
ཨོྃ་ཨཱཿཧཱུྃ༔ ལན་གསུམ། ཨོྃ་བི་རུ་པཱཀྵཱ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་སྤྱན་མི་བཟང་༔ སྲིན་པོ་ཀླུ་ཡི་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ ནུབ་ཕྱོགས་ཕྱི་ཡི་ཟངས་སྒོ་ཕྱེས༔
དབང་གི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ དབང་གི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་བྱང་གི་ཐོ་རྩར་འཁོད་ལ། རྃ་ཡྃ་ཁྃ ་གིས་བསངས་ལ། ཨོྃ་ཨཱཿཧཱུྃ༔ ལན་གསུམ།
ཨོྃ་བཻ་ཤྲ་མ་ཎཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་རྣམ་ཐོས་སྲས༔ རླུང་ལྷ་དབང་ལྡན་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ བྱང་ཕྱོགས་ཕྱི་ཡི་ལྕགས་སྒོ་ཕྱེས༔ དྲག་པོའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔
སྐྱེ་མེད་ཆོས་དབྱིངས་ངང་དུ་གཤེགས༔ དྲག་པོའི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། འགའ་ཞིག་ཏུ་ ཏིཥྛ་བཛྲ་ ཞེས་བརྟན་བཞུགས་ཀྱི་སྲོལ་ཡང་སྣང་ངོ༌། དེ་ནས་སྒོ་བྱང་ཕྱི་ནང་བཀྲོལ་བ་ནི། ཕྱི་སྒོར་མཆོད་གཏོར་བཤམ། རྃ་ཡྃ་ཁྃ་ གིས་བསང༌། ཨོྃ་ཨཱཿཧཱུྃ༔ ལན་གསུམ།
ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཨརྒྷཾ? སོགས་ཀྱིས་མཆོད། ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀཿ ཡབ་ཡུམ་སྤྲུལ་པ་འཁོར་དང་བཅས༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མཐར་ཡང་ཕྱིན༔ བར་གྱི་སྒོ་མཚམས་ཕྱེ་རུ་གསོལ༔
རྟོག་མེད་ཆོས་དབྱིངས་ངང་ལ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔ བཛྲ་མུཿ ཞེས་ལྷ་གཤེགས་སྒོ་བྱང་བསྡུའོ། ། འབྱུང་བ་རྣམས་བསྡུ་བ་ནི། ཧཱུྃ༔ ཉི་ཟླ་རླུང་ས་འབྱུང་བ་བཞི༔ དེ་རིང་དཀྱིལ་འཁོར་མཐའ་རུ་ཕྱིན༔ རྒྱ་ཡི་གདམས་པ་དཀྲོལ་དུ་གསོལ༔ འབྱུང་བ་རང་བྱུང་མཁའ་ལ་ཐིམ༔
ཞེས་རྒྱ་བཀྲོལ་ལ་གསེར་སྐྱེམས་མཆོད། དེ་ནས་ནང་སྒོར་མཆོད་གཏོར་བཤམས་ལ། རྃ་ཡྃ་ཁྃ ་གིས་བསང༌། ཨོྃ་ཨཱཿཧཱུྃ༔ ལན་གསུམ། ཨོྃ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས་ཀྱིས་མཆོད། ཧཱུྃ༔ ཁྲོ་རྒྱལ་དམ་ཚིག་བདུད་རྩིའི་མཆོག༔
ཡབ་ཡུམ་སྤྲུལ་པ་འཁོར་བཅས་རྣམས༔ གསེར་སྐྱེམས་གཉན་པོ་འདི་བཞེས་ལ༔ དེ་རིང་དཀྱིལ་འཁོར་མཐར་ཕྱིན་པས༔ ནང་གི་སྲུང་འཁོར་བཀྲོལ་དུ་གསོལ༔ དམ་ཚིག་ཡེ་ཤེས་དབྱིངས་སུ་གཤེགས༔ བཀྲ་ཤིས་དགེ་ལེགས་བརྟན་དུ་གསོལ༔ ཨོྃ་བཛྲ་མུཿ ས་གཤེགས། ཨོྃ་སུ་པྲ་ཏིཥྛ་བཛྲཿ མེ་ཏོག་དང་གསེར་སྐྱེམས་དང་བཅས་སྒོ་བྱང་བསྡུའོ།
དེ་ནས་ནང་དུ་ཕྱིན་ལ་སློབ་དཔོན་ནམ་རྒྱལ་ཚབ་པ་དཀྱིལ་འཁོར་ནུབ་ཏུ་འཁོད་ལ། དེ་ཡང་ཁྲོ་བཅུའི་ཕུར་པ་བསྡུ་བ་ནི། ཨོྃ་བཛྲ་ཀཱི་ལ་ཡ་ཨུཏྐཱི་ལ་ཡ་བཛྲ་དྷ་རོད་ཨ་ཛྙཱ་པ་ཡ་ཏེ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ༔ ཞེས་ལག་གཉིས་སྐམ་པའི་རྒྱ་དང་བཅས། དང་པོ་གདན་རིམ་ལས་སྟེང་ཕྱོགས་སུ་ཕུད་དེ། ཨོྃ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནེ་སརྦ་ཨརྠ་སཱ་དྷ་ནི་སྭཱ་ཧཱ༔ ཞེས་ཕུར་རྩེ་འོ་མས་བཀྲུ། ཆོས་ཐམས་ཅད་སྐྱེ་བ་མེད་པའི་དོན་ཡིད་ལ་བྱས་ཏེ་དྲིལ་བུ་དཀྲོལ་ཞིང༌། ཨཱ་ཀཱ་རོ? སོགས་སྔགས་བརྗོད་བཞིན་འཇམ་རོལ་བཅས་རས་བྲིས་སམ་དཀྱིལ་འཁོར་བསྡུའོ། ། རང་ལུགས་ལྟར་ན།
ཨོྃ་སྭ་བྷཱ་ཝ་ལཾ་སན་ཏེ་ཧོཿ ཞེས་རྡུལ་ཚོན་བསྡུའོ། ། གསུམ་པ་ཐོག་མར་ནོངས་བཤགས་བྱ་བ་ནི། མཆེད་ལྕམ་རྣམས་ཕན་ཚུན་དུ་ཕྱག་བྱས་ལ་རེས་མོས་ཚུལ་གྱིས། ཧོཿ ཐམས་ཅད་རྡོ་རྗེ་མཆེད་དང་ལྕམ་དྲལ་ཏེ༔ བདེ་བར་གཤེགས་པའི་སློབ་མ་དམ་མནོས་ནས༔ ཀུན་ཀྱང་མཐུན་པར་སྤྱོད་པའི་དམ་ཚིག་ལ༔ མཉམ་ཉིད་ངང་ལས་ལེགས་ཉེས་དབྱེར་མེད་ཀྱང་༔ ལུས་ངག་རྣམ་པར་དག་པའི་ཚུལ་ཙམ་དུ༔
གཞུང་ལས་ཉམས་ཤིང་ཐུགས་དང་འགལ་བ་རྣམས༔ རྣམ་དག་བསམ་པས་མི་གནས་ཚིག་འདིས་བཤགས༔ འཛིན་མེད་ངང་དུ་བཟོད་པར་བཞེས་མཛོད་ལ༔ རང་བཞིན་དག་པའི་ཚངས་པ་བསྩལ་དུ་གསོལ༔ ཨ་ཨ་ཨཱཿ དེ་ནས་རྡོ་རྗེ་སློབ་དཔོན་ལ་གཏང་རག་འབུལ་ཞིང་བཟོད་པར་གསོལ་བ་ནི། ཐམས་ཅད་ཀྱི་ཕྱག་བྱ་ལུས་ལོངས་སྤྱོད་འབུལ་བའི་བློས། ཧོཿ རྡོ་རྗེ་སློབ་དཔོན་ཆེན་པོ་དཔལ་མཆོག་ལྡན༔ གསུང་རབ་རྒྱ་མཚོས་ལྷ་མི་འདྲེན་པའི་དཔལ༔
ཡང་དག་དོན་སྟོན་འཁོར་བའི་སྡུག་བསྔལ་སྐྱོབས༔ འཇིག་རྟེན་འདི་ན་ཕ་མའི་ཚུལ་དུ་གནས༔ བཀའ་དྲིན་བཟང་ཡང་གཉེན་བཀུར་རྔོ་མ་ཐོག༔ སྡོམ་གསུམ་བསྲུང་བྱ་དམ་ཚིག་གང་ཉམས་ཀྱང་༔ ཉེས་ལྟུང་སྒྲིབ་པར་མི་འགྱུར་འདག་བྱའི་ཕྱིར༔ མཐོལ་བཤགས་བཟོད་པར་གསོལ་གྱིས་ཚངས་པར་སྩོལ༔ ཞེས་ཞབས་སྤྱི་བོར་བླངས་ཤིང་བླ་མ་སྤྱི་གཙུག་ཏུ་འབྲལ་མེད་བཟུང་ངོ༌། ། ནོངས་བཤགས་དང་བཀའ་དྲིན་གསོལ་བ་གཉིས་སོ། ། སྤྲོ་བསྡུས་སྐབས་མ་བྱས་ཀྱང་ཆོག་གོ ། དེ་ནས་སྨོན་ལམ་སྤྱི་ལྟར་གདབ་པ་ནི་ཐལ་མོ་སྦྱར་ལ།
ཀྱེ་ཧོཿ མི་གནས་ཡེ་ཤེས་ཆོས་ཀྱི་དཀྱིལ་འཁོར་དུ༔ མ་བཅོས་ལྷུན་གྲུབ་ཡོན་ཏན་རྫོགས་པའི་དཔལ༔ རབ་འབྱམས་རྒྱལ་བའི་བཀའ་ལུང་ཡོངས་རྫོགས་ནས༔ འགྲོ་བ་ཡོངས་ཀྱི་དཔལ་དུ་འགྱུར་བར་ཤོག༔ འདི་ལྟ་བུ་ཡི་དཀྱིལ་འཁོར་རྟག་ཏུ་བརྩོན༔ བཀའ་དྲིན་ཆེ་བའི་རྡོ་རྗེ་སློབ་དཔོན་དང་༔ ལུ་གུ་རྒྱུད་ཀྱི་འབྲེལ་བའི་མཆེད་ལྕམ་རྣམས༔ འབྲལ་མེད་དག་པའི་ཞིང་དུ་འཚོགས་པར་སྨོན༔ བླ་མེད་སྒྲུབ་པའི་དཀྱིལ་འཁོར་ཆེན་པོ་འདིར༔
སྐུ་གསུང་ཐུགས་ཀྱི་དངོས་གྲུབ་མ་ཐོབ་བར༔ ས་ལམ་མཐར་ཕྱིན་འགྲོ་བ་ཐབས་ཀྱིས་སྒྲོལ༔ སྐུ་གསུམ་ཡེ་ཤེས་ལྔ་ལ་སྤྱོད་པར་ཤོག༔ ཅེས་རྩེ་གཅིག་པས་ཡིད་ཀྱིས་སྨོན་ལམ་གདབ། ཁྱད་པར་མར་མེའི་སྨོན་ལམ་བྱ་བ་ནི། ཐམས་ཅད་ཀྱིས་ལག་གཡས་སུ་མར་མེ་དང་གཡོན་དུ་སྤོས་རིང་ཐོགས་ལ། རྒྱལ་ཐེབས་པས་སྟོང་ཐུན་སྔོན་དུ་འགྲོ་བས་དབྱངས་བོར་ལེན་བྱས་ཏེ། ཧཱུྃ༔ བླ་མེད་གསང་བ་མཆོག་གི་དཀྱིལ་འཁོར་འདིར༔ རྡོ་རྗེ་སློབ་དཔོན་གཉན་གྱིས་དབུ་མཛད་ནས༔
དམ་ཚིག་ལྡན་པའི་མཆེད་དང་ལྕམ་དྲལ་རྣམས༔ དེང་ནས་བྱང་ཆུབ་སྙིང་པོ་མ་ཐོབ་བར༔ འཁོར་བའི་གཡང་ས་ཆེན་པོར་མི་ལྟུང་ཞིང་༔ མ་རིག་མུན་པའི་ནང་དུ་མི་འཁྱམས་ཤོག༔ གཅོང་རོང་ཟབ་མོའི་གནས་སུ་མི་སྐྱེ་དང་༔ དམྱལ་བའི་ཟངས་ཁར་གནས་སུ་མི་ལྟུང་ཞིང་༔ གཅན་གཟན་གདུག་པའི་སྒྲ་སྐད་མི་གྲགས་ཤིང་༔ མཚོན་ཆ་གདུག་པའི་དབལ་གྱིས་མི་ཕོག་ཤོག༔ རྡོ་རྗེ་སློབ་དཔོན་བཀའ་དྲིན་ཆེ་བ་དང་༔ མཚན་ལྡན་གཟུངས་མ་རྡོ་རྗེ་མཆེད་ལྕམ་རྣམས༔
མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ ས་བཅུ་རིམ་གྱིས་ཁྱད་པར་བགྲོད་པར་ཤོག༔ ནམ་ཞིག་ཚེ་འཕོས་འཆི་བའི་དུས་བཟུང་ཚེ༔ མ་རིག་དབང་གིས་འཁོར་བར་ལྟུང་སྲིད་ན༔ སྣང་གསལ་མར་མེས་མ་རིག་སྡུག་བསྔལ་སེལ༔ ཉོན་མོངས་དབང་གིས་རིགས་དྲུག་གནས་འཁྱམས་ན༔ སྣང་གསལ་མར་མེས་འགྲོ་དྲུག་སྡུག་བསྔལ་སེལ༔ རྒྱུ་མཆོག་འདི་ཡི་ས་བཅུ་ཡོངས་སྒྲོལ་ཏེ༔ ཤེས་བྱའི་སྒྲིབ་སྦྱངས་ཕྱིར་མི་ལྡོག་པར་ཤོག༔ སྣང་གསལ་གོ་འབྱེད་ཞུན་མར་མདངས་ལྡན་འདི༔
བདེ་གཤེགས་ཡོངས་ལ་ཕུལ་བའི་མཐུ་བྱིན་གྱིས༔ ས་བཅུ་འདས་ཏེ་ས་རྣམས་ཡོངས་ནོན་ཤོག༔ ཀུན་ཏུ་འོད་དང་མ་ཆགས་པདྨའི་སྤྱན༔ འཁོར་ལོ་ཚོགས་ཆེན་སྟུག་པོ་བཀོད་པའི་ས༔ དེ་ཝ་ཀོ་ཤ་ཀུན་བཟང་དབྱེར་མེད་ས༔ རྡོ་རྗེ་སེམས་མིང་ལྕང་ལོ་ཅན་གྱི་གནས༔ བླ་མའི་ས་དང་སྲིད་གསུམ་གཞི་རྫོགས་ས༔ རྩོད་བྲལ་ལྷུན་པོའི་ས་ལ་ཐིག་ལེ་ཡི༔ ས་ལམ་འགྲོ་རྣམས་མ་ལུས་ལྷུན་བགྲོད་ནས༔ གཟུགས་སྐུ་གཉིས་ཀྱིས་འགྲོ་དོན་ཡོངས་རྫོགས་ཤོག༔
ཅེས་དང་རང་ལུགས་བཀའ་བརྒྱད་ཀྱི་མར་མེ་སྨོན་ལམ་གཉིས་གང་བདེ་བྱའོ། ། གཞན་ཡང་སྤྲོ་ན་ཐེག་པ་ཆེན་པོ་སྤྱི་དང་ཁྱད་པར་རྒྱ་ཆེར་གདབ་པས། དུས་གཉན་པའི་ཕྱིར་འགྲུབ་པར་འགྱུར་རོ། ། དེ་ནས་ཞལ་ནས་གསུང་བའི་བཀྲ་ཤིས་ཚིགས་སུ་བཅད་པས་ཐོག་དྲངས་ལས་སོ་སོར་འབྱུང་བའི་ཤིས་བརྗོད་རྒྱས་པར་སྤེལ་ལ། མེ་ཏོག་གི་ཆར་དུ་བསྙིལ་ཏེ། རོལ་མོ་སྙན་པར་འཁྲོལ་བ་སོགས་ཀྱི་དགེ་ལེགས་སུ་བྱའོ། ཁ་སྐོང་དང་ལས་མྱུར་དུ་འགྲུབ་པའི་སྦྱིན་སྲེག་གྲུབ་ན་མཆོག་ཏུ་འགྱུར་ཞིང་གནས་སྲུང་དང་དགའ་སྟོན་སོགས་མཐའ་རྒྱས་གཞན་དུ་བཤད་པ་ལྟར་ཅི་འགྲུབ་བྱས་པས་ཕྱིན་ཆད་ལེགས་ཚོགས་རྒྱ་ཆེར་འཕེལ་བར་འགྱུར་རོ། ། གསང་བ་ཆེན་པོའི་མྱུར་ལམ་མཐར་ཐུག་པའི། ། ཚོམ་བུ་ཚོགས་སུ་སྒྲུབ་པ་ཚུལ་བཞིན་དུ། ། བཞུགས་པས་རིག་འཛིན་སྐྱེས་བུའི་ས་སྟེང་ཁྱོན། །
རབ་མཛེས་བསྟན་པའི་སྙིང་པོ་རྒྱས་བྱེད་ཤོག ། བསྙེན་པས་ཡེ་ཤེས་རྒྱུད་བསྐུལ་ཏེ། ། བསྒྲུབས་པས་ལྷ་ཚོགས་གཉིས་མེད་འགྲུབ། ། སྒྲུབ་པ་ཆེན་པོས་སྐུ་ལྔ་ཡི། ། གོ་འཕང་ཚེ་འདིར་འགྲུབ་གྱུར་ཅིག ། འཕགས་བོད་པཎ་གྲུབ་ཡོངས་ཀྱི་དགོངས་པའི་བཅུད། ། གྲོལ་བ་དྲུག་ལྡན་པ་དང་དགོངས་པའི་གཏེར། ། ཚེ་གཅིག་གདོད་མའི་གྲོལ་བར་འུབ་ཆུད་པའི། ། ཟབ་གསང་རྡོ་རྗེའི་ཐེག་པ་རྨད་དུ་བྱུང༌། ། ཞེས་གྲུབ་དབང་དམ་པ་བླ་མ་རིག་འཛིན་གྱི་དངོས་སློབ་སྒྲུབ་བླ་ཀརྨ་མཐར་ཕྱིན་གྱིས་སྐུ་གསུང་ཐུགས་རྟེན་དང་རིན་ཆེན་གཉིས་པའི་མཎྜལ་དང་བཅས་ཏེ་བསྐུལ་ངོར།
ལ་གསུམ་རྒྱལ་བ་བྱང་ཆུབ་ཀྱི་རྣམ་རོལ་རིག་པ་འཛིན་པ་བསྟན་འཛིན་པདྨ་ཕྲིན་ལས་སམ་མིང་གཞན་གྲགས་པ་རིན་ཆེན་བསྟན་པའི་རྒྱལ་མཚན་ཕྱོགས་ལས་རྣམ་པར་རྒྱལ་བའི་སྡེར་འབོད་པས། རང་ལུགས་ཚེ་སྒྲུབ་འཆི་བདག་ཟིལ་གནོན་གྱི་སྒྲུབ་ཁོག་བསྡུས་པ། རིག་འཛིན་མི་འཇིགས་རྡོ་རྗེས་མཛད་པ་སྣང་གསལ་སྒྲོན་མེ་གཞིར་བཞག ༧ འཇམ་མགོན་ཀོང་སྤྲུལ་རིན་པོ་ཆེའི་བསྒྲིགས་ཆོག་དང༌། རྙིང་མ་སྤྱི་ཡི་ཁོག་དབུབ་གཅིག་ཤེས་ཀུན་གྲོལ་ནས་ཁ་འགེབ་བགྱིས་པ། མ་ཚང་པ་རྣམས་སྒྲུབ་བླ་ཤྲཱི་བྷ་དྲ་དང༌། དམ་ལྡན་ཤེས་རབ་མཁྱེན་བརྩེ་ཟུང་ནས་སྒྲུབ་པའི་ཕྱག་དང་གོ་བསྟུན་ཞིང་ཡིག་བྲིས་མཐུན་སྦྱོར་སོགས་བགྱིས་པར་བསྟེན། དཔལ་མཁའ་སྤྱོད་ཙཱ་རི་ཊའི་གནས་ཞོལ་སྒྲུབ་པའི་གནས་ས་མཚོ་དཀར་རི་ཁྲོད་དུ་སྦྱར་བ་དགེ་ལེགས་འཕེལ། ཉེས་བསགས་མཆིས་ན་རྩ་གསུམ་ཆོས་སྲུང་བཤགས། ། དགེ་འདིས་རབ་འབྱམས་ཞིང་བཞུགས་རྒྱལ་དང་སྲས། །
བསྟན་འགྲོའི་མགོན་དུ་བསྐལ་བརྒྱར་བཞུགས་གསོལ་འདེབས། ། སངས་རྒྱས་བསྟན་པ་ཡུན་དུ་གནས་པ་དང༌། ཁྱད་པར་སྙིགས་དུས་བསྟན་འགྲོའི་དཔལ་མགོན་རྣམས། ། ཞབས་པད་རྟག་བརྟན་མཛད་ཕྲིན་མཐར་ཕྱིན་ནས། ། བཤད་སྒྲུབ་ཆོས་ཀྱི་དབྱར་རྔས་འཛམས་གླིང་ཁེངས། ། དེ་ཡི་བྱིན་མཐུས་མཁའ་ཁྱབ་སེམས་ཅན་ཀུན། ། ནད་མཚོན་མུ་གེའི་ཉེར་འཚེ་ཀུན་ཞི་ཞིང༌། ། ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས། ། བདེ་སྐྱིད་ཕུན་ཚོགས་ཆོས་ལ་སྤྱོད་པ་དང༌། ། མཐར་ཐུག་བདེ་ཆེན་ཞིང་མཆོག་བགྲོད་པར་ཤོག །
ཚོམ་བུ་ཚོགས་སུ་སྒྲུབ་པའི་སྐལ་ལྡན་རྣམས། ། བསྐལ་མང་གང་བསགས་སྡིག་ལྟུང་ཀུན་བྱང་ནས། ། སྔོན་ལས་འཕྲལ་རྐྱེན་བར་ཆད་ཉེར་ལེན་ཞི། ། འཆི་བདག་བདུད་ཀྱི་དགྲ་ལས་གཡུལ་རྒྱལ་ནས། ། ལུས་རྟེན་དེ་ལ་ཚེ་ཡི་རིག་འཛིན་བརྙེས། ། དགའ་བདེ་ཕུན་ཚོགས་ནུབ་ཕྱོགས་བདེ་བ་ཅན། ། རིགས་ཀྱི་ཚོམ་བུར་འགོད་པའི་སྨོན་ལམ་ཤོག སརྦ་དཱ་ཀ་ལྱཱ་ནཾ་བྷ་ཝནྟུ། སླར་མ་ཕྱི་ཞུ་དག་དང་རྒྱལ་བ་གོང་མའི་ཕྱག་བཞེས་ལྟར་དཔྱད་བསྡུར་གྱིས་དག་པར་གཏན་ལ་ཕབ་པར་བྱེད་པོ་སྒོ་ཆེན་སྤྲུལ་མིང་གུ་ཧྱའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
