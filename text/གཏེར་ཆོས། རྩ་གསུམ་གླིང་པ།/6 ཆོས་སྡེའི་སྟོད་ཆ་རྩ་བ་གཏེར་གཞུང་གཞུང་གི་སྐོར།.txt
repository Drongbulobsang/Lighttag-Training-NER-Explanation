གཏེར་ཆོས། རྩ་གསུམ་གླིང་པ།
པོད ༦
ཆོས་སྡེའི་སྟོད་ཆ་རྩ་བ་གཏེར་གཞུང་གཞུང་གི་སྐོར།
བླ་མ་དྲག་པོ་པདྨ་ཁྲག་འཐུང་གི ། ཆོས་སྡེའི་སྟོད་ཆ་རྩ་བ་གཏེར་གཞུང་གཞུང་གི་སྐོར་བཞུགས་སོ།། ཨོཾ་སྭ་སྟི། སྤྲུལ་པའི་གཏེར་ཆེན་རྩ་གསུམ་གླིང་པ་ཡི། ། བཀའ་གསང་ཟབ་གཏེར་བདུན་ཅུའི་ཆ་ཤས་ལས། ། འབྲི་གུང་ཏི་སྒྲོའི་གཏེར་བྱོན་བླ་སྒྲུབ་རྨད། ། པདྨ་དྲག་པོའི་ཆོས་སྡེའི་ཐེམ་བྱང་འགོད།
དེ་ཡང་ཨོ་རྒྱན་རྩ་གསུམ་གླིང་པའི་ཟབ་གཏེར་རྩ་གསུམ་རབ་འབྱམས་ཀྱི་སྒྲུབ་ཐབས་སྣ་ཚོགས་པ་ལས། འདི་ནི་བྱིན་རླབས་ཀྱི་རྩ་བ་བླ་མའི་སྒྲུབ་སྐོར་ཡིན་ལ། དེ་ལའང་ཞི་དྲག་གཉིས་ཀྱི་ནང་ཚན་ཡང་ཟབ་བླ་མ་དྲག་པོའི་སྒྲུབ་པ་སྟེ།
བོད་ཡུལ་ས་འོག་ཀུན་གྱི་གཏེར་གཅིག་མ་ཞེས་སྙིགས་དུས་ཀྱི་གཟའ་ཀླུ་རྒྱལ་བསེན་སོགས་གདོན་གྱི་རིགས་དང་གཉན་རིམས་ནག་པོ་སུམ་བསྒྲིལ་སོགས་སྔར་མ་གྲགས་པའི་ནད་རིམས་དལ་ཡམས་འཇོམས་པ་ལ་མཆོག་ཏུ་བསྔགས་པའི་གཉེན་པོ་སྟོབས་ཀྱི་ལྷ་དྲག་པོ་ཁྱུང་ཞོན་ཞེས་བྱ་བ་ཕྲིན་ལས་ལྔ་ཡི་སྒྲུབ་སྐོར་བསྐྱེད་རྫོགས་རྫོགས་ཆེན་སོགས་ལམ་གྱི་ཉམས་ལེན་མ་ཚང་བ་མེད་ཅིང་ཟབ་ཁྱད་རྨད་དུ་བྱུང་བའི་ཆོས་སྡེ་ཡོངས་རྫོགས་ཀྱི་ཐེམ་བྱང་འགོད་པ་ལ་གཉིས། རྩ་བ་གཏེར་གཞུང་གི་སྐོར། ཡན་ལག་ཆོག་ཁྲིགས་སྣ་ཚོགས་ཀྱི་སྐོར་རོ། ༈ དང་པོ་རྩ་བ་གཏེར་གཞུང་གི་སྐོར་ལ། ཀ༽ བླ་མ་དྲག་པོ་པདྨ་ཁྲག་འཐུང་ལས༔ རྒྱུད་རྔམ་ཀློང་མེ་ཡི་སྤུ་གྲི། ཁ༽ བླ་མ་དྲག་པོ་པདྨ་ཁྲག་འཐུང་ལས༔ དབང་འབྲིང་ཡང་གསང་གཅིག་དྲིལ། ག༽ བླ་མ་དྲག་པོ་པདྨ་ཁྲག་འཐུང་ལས༔ ཆར་འབེབས་བདུད་རྩིའི་སྤྲིན་ཕུང༌།
ང༽ བླ་མ་དྲག་པོ་པདྨ་ཁྲག་འཐུང་ལས༔ ཆར་གཅོད་མེ་དཔུང་འཁོར་ལོ། ཅ༽ བླ་མ་དྲག་པོ་པདྨ་ཁྲག་འཐུང་ལས༔ སེར་སྲུང་སྲོག་གི་སྤུ་གྲི། ཆ༽ བླ་མ་དྲག་པོ་པདྨ་ཁྲག་འཐུང་ལས༔ སད་སྲུང་སྤྲིན་གྱི་འཁོར་ལོ། ཇ༽ བླ་མ་དྲག་པོ་པདྨ་ཁྲག་འཐུང་ལས༔ བཙའ་སྲུང་བདུད་རྩིའི་ཆུ་རྒྱུན། ཉ༽ བླ་མ་དྲག་པོ་པདྨ་ཁྲག་འཐུང་ལས༔ ནཱ་ག་ཀླུ་འདུལ་གྱི་སྲུང་བ་གསེར་གྱི་འཁོར་ལོ།
ཏ༽ བླ་མ་དྲག་པོ་པདྨ་ཁྲག་འཐུང་ལས༔ རྒྱལ་བསེན་གནད་འཁོར་དམ་ཚིག་སྲོག་འཛིན། ཐ༽ བླ་མ་དྲག་པོ་པདྨ་ཁྲག་འཐུང་ལས༔ གསོན་འདྲེ་སྲུང་མནན་བདུད་མོ་མཐར་བྱེད། ད༽ བླ་མ་དྲག་པོ་པདྨ་ཁྲག་འཐུང་ལས༔ ཀི་ཀིང་སྡེ་བརྒྱད་སྤྱི་ཆིངས་ཟོར་ཐུན་གནད་འཁོར། ན༽ བླ་མ་དྲག་པོ་པདྨ་ཁྲག་འཐུང་ལས༔ སྔོན་འགྲོ་མན་ངག་ཟབ་དོན་རྒྱུན་གྱི་ལམ་ཁྱེར། པ༽ བླ་མ་དྲག་པོ་པདྨ་ཁྲག་འཐུང་ལས༔ ཕྲིན་ལས་ལྔ་སྒྲུབ་ཀྱི་བརྒྱུད་འདེབས།
ཕ༽ བླ་མ་དྲག་པོ་པདྨ་ཁྲག་འཐུང་ལས༔ ཚེ་ཡི་ཟབ་དོན་གནད་ཀྱི་སྒྲོན་མེ། བ༽ བླ་མ་དྲག་པོ་པདྨ་ཁྲག་འཐུང་ལས༔ དབང་ལྟར་སྒྲུབ་པའི་ལས་བྱང་འཆི་མེད་བཅུད་དྲིལ། མ༽ བླ་མ་དྲག་པོ་པདྨ་ཁྲག་འཐུང་ལས༔ འཆི་མེད་ཚེ་སྒྲུབ་རྒྱུན་ཁྱེར་ཡེ་ཤེས་སྙིང་པོ། ཙ༽ བླ་མ་དྲག་པོ་པདྨ་ཁྲག་འཐུང་ལས༔ ཁྱུང་སྒྲུབ་ནཱ་ག་འཇོམས་བྱེད། ཚ༽ བླ་མ་དྲག་པོ་པདྨ་ཁྲག་འཐུང་ལས༔ ཞི་བ་ལྟར་སྒྲུབ་པའི་ལས་བྱང་སྙིང་པོ་ཀུན་འདུས།
ཛ༽ དྲག་པོ་པདྨ་ཁྲག་འཐུང་ལས༔ གསང་སྒྲུབ་རྡོ་རྗེ་མེ་འབར་གྱི་ལས་བྱང༌། ཝ༽ ཡང་ཟབ་པདྨ་ཁྲག་འཐུང་ལས་གོ་ཆའི་ལྷ་ཚོགས་རྡོ་རྗེའི་ཕྲེང་བ། ཞ༽ བླ་མ་དྲག་པོ་པདྨ་ཁྲག་འཐུང་ལས༔ མངོན་རྟོགས་ནད་འཇོམས་པར་བུ། ཟ༽ བླ་མ་དྲག་པོ་པདྨ་ཁྲག་འཐུང་ལས༔ སྒྲུབ་ཐབས་སྙིང་པོའི་བཅུད་དྲིལ། འ༽ བླ་མ་དྲག་པོ་པདྨ་ཁྲག་འཐུང་ལས༔ སྨད་ལས་རླུང་གི་འཁོར་ལོ། ཡ༽ ཡང་ཟབ་པདྨ་ཁྲག་འཐུང་ལས༔
གོ་ཆའི་ལྷ་བཟློག་དགྲ་བགེགས་དཔུང་འཇོམས། ར༽ བླ་མ་དྲག་པོ་པདྨ་ཁྲག་འཐུང་ལས༔ ཡང་བཟློག་སྤུ་གྲི་དམར་པོ། ལ༽ བླ་མ་དྲག་པོའི་གཏེར་སྲུང་དགེ་བསྙེན་སྡེ་བཞིའི་གཏོར་འབུལ། ཤ༽ གཏེར་སྲུང་མ་མོའི་མཆོད་ཐབས། ས༽ བླ་མ་དྲག་པོ་པདྨ་ཁྲག་འཐུང་ལས། མཁའ་འགྲོའི་གཏོར་འབུལ། ཧ༽ བཀའ་སྲུང་བསྭེ་ཡི་ལྷ་མོའི་བསྐུལ་བྱང་དུག་གི་སྤུ་གྲི། ཨ༽ བླ་མ་དྲག་པོ་པདྨ་ཁྲག་འཐུང་ལས༔ གཏུམ་མོའི་དོན་ཁྲིད་རླུང་སེམས་རང་གྲོལ་བཅས་ཆོས་སྡེ་གསལ་བྱེད་གྲངས་ལྡན་གཏེར་གཞུང་དང༌།
༈ གཉིས་པ་ཡན་ལག་ཆོག་ཁྲིགས་སྣ་ཚོགས་སྐོར་ལ། ཀི༽བླ་མ་པདྨ་ཁྲག་ཐུང་ལས། གཏོར་ཟློག་འདོན་ཆའི་ཟིན་བྲིས་དབང་པོའི་ལྡེ་མིག ། ཁི༽བླ་མ་དྲག་པདྨ་ཁྲག་འཐུང་གི་སྤྲོས་བཅས་སྒྲུབ་ཆེན་གྱི་སྟོང་ཐུན་རབ་འཇིགས་ཁྲོ་བོ་རོལ་པའི་གང་རྒྱངས། གི༽ཐིག་ཆེན་ལག་ལེན་བླ་ལ་འཛིན་བདེ། ངི༽བླ་མ་དྲག་པོ་པདྨ་ཁྲག་འཐུང་གི ། སྒྲུབ་པའི་ཁོག་དབུབ་དངོས་གྲུབ་ཉི་མ་འགུགས་པའི་སྐྱ་རེངས། བཅས་སྟོང་ཆ་རྫོགས་སོ།། ཡང་ཟབ་དྲག་པོ་ཁྱུང་ཞོན་ལས༔ པདྨ་ཁྲག་འཐུང་གི་རྒྱུད་རྔམ་ཀློང་མེ་ཡི་སྤུ་གྲི་དམར་པོ་བཞུགས་སོ༔
དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ ༔ བདག་འདྲ་པདྨ་འབྱུང་གནས་ཀྱིས༔ ཕྱི་རབས་སྐལ་ལྡན་དོན་གྱི་ཆེད༔ རྐྱེན་ངན་བར་ཆད་བསལ་བའི་ཐབས༔ ཡང་གསང་སྙིང་ཐིག་གདམས་པ་མཆོག༔ བདག་ཉིད་དྲག་པོ་ཧེ་རུ་ཀའི༔ རྒྱུད་བྱང་རྔམ་ཆེན་མེ་འབར་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔
ས་མ་ཡ༔ ཨེ་མ༔ རིག་འཛིན་ཆེན་པོ་པདྨ་འབྱུང་༔ གསང་ཆེན་མེ་རི་འབར་བ་རུ༔ ཐུགས་རྡོ་རྗེས་དྲེགས་པ་སྙིང་འབྱིན་ཆེན་པོའི་སྒྲུབ་པ་མཛད་པའི་ཚེ༔ ཕྱི་ནང་འཇིག་རྟེན་གྱི་ལྷ་འདྲེ་མ་རུངས་པ་རྣམས་ཀྱིས་ཐོ་བཙམས་ནས༔ སྟེང་ནམ་མཁའ་ཐོག་སེར་གྱིས་བཀང་ཞིང་༔ འོག་ས་གཞི་རླུང་དམར་ཤ་རྦུད་ཀྱིས་བཀང་༔ མི་སྡུག་པའི་གཟུགས་དང་སྐད་ངན་སྣ་ཚོགས་བསྒྲགས༔ དེའི་ཚེ་རྡོ་རྗེ་གསལ་བའི་ཏིང་འཛིན་ལ་བཞུགས་པས༔
སྐུ་ལ་ཐོག་ཕབ་པ་དང་གནམ་ཡང་རེངས་ཤིང་ཉམས་ཏེ་གནོད་པས་ཕྱི་ཡི་འབྱུང་བ་འཁྲུགས་པར་བཙམས་ཏེ། ཡུལ་ཐམས་ཅད་ལ་བཀྲ་མི་ཤིས་པའི་རྟགས་ངན་པ་བཏང་༔ ནད་དམར་བཤལ་དང་ཏྲེ་ཏྲེ་ཧོཿ ལྷོག་ཡམས་དམར་པོ་འབྲུམ་བུ་སོགས༔ ཡུལ་ཐམས་ཅད་བཅུད་དང་མི་ལྡན་པའི་རྟེན་འབྲེལ་ངན་པ་བྱས༔ དེའི་ཚེ་མཁའ་འགྲོ་མ་གསང་བ་ཡེ་ཤེས་དང་༔ རྡོ་རྗེ་རྣལ་འབྱོར་གྱི་ཌཱཀྐི་རྣམས་ནམ་མཁའ་ལ་འཇའ་ལྷགས་པ་ལྟར་བྱོན་ཏེ་ལུང་བསྟན་པ༔ ཨེ་མ༔ རང་བྱུང་པདྨ་འབྱུང་༔ མཚོ་སྐྱེས་རྡོ་རྗེ་སྤྲུལ་པའི་སྐུ༔
ཏིང་འཛིན་མི་ཤིགས་གོ་ཆ་ཅན༔ རྫུ་འཕྲུལ་དྲྭ་བའི་གར་བསྒྱུར་མཁན༔ ཧེ་རུ་ཀ་ཉིད་མཆོག་ལ་བསྟོད༔ ལྷ་འདྲེ་འབྱུང་པོ་མི་མིན་རིགས༔ གདུག་རྩུབ་ཆེ་བ་རུ་ཏྲའི་གཟུགས༔ སྨོན་ལམ་ངན་པ་འདི་རྣམས་ཀྱིས༔ ཉིད་ལ་བར་ཆོད་མི་ཚུགས་ཀྱང་༔ འཛམ་གླིང་ཀུན་ལ་གནོད་པར་ངེས༔ འཕྲལ་ལ་གནོད་དང་ཕུགས་སུ་ཕུང་༔ ཅིའི་ཕྱིར་རྩྭ་ཕུང་འོག་གི་མེ༔
མ་འོངས་དམ་སྲི་ཁ་དར་བས༔ འདི་ཉིད་འདུལ་བའི་ཐུགས་དམ་བསྐུལ༔ ངེད་ཀྱང་རྗེ་ཡི་གྲོགས་སུ་མཆིས༔ ཞེས་ཕུལ་དེ་ཡི་ཚེ་གུ་རུའི་ཞལ་ནས༔ སྐྱེ་མེད་རིག་པའི་མཁའ་འགྲོ་མ༔ གསང་གསུམ་མཛོད་ཀྱི་བདག་ཉིད་ཅན༔ ཀློང་ལྔ་གར་བསྒྱུར་སྒེག་པའི་གཟུགས༔ ཡེ་ཤེས་ཌཱཀྐིའི་ཚོགས་ལ་བསྟོད༔ སྐྱེ་མེད་ཚིག་ལ་རྗེས་ཡི་རངས༔ ཁོ་བོའི་སེམས་ཅན་དོན་ལས་མེད༔
བདག་གིས་ཕྲིན་ལས་བསྐུལ་བའི་ཚེ༔ མཁའ་འགྲོ་རྣམས་ཀྱང་དཔུང་ལ་བཞེངས༔ ཞེས་གསུངས་ནས༔ སློབ་དཔོན་རྡོ་རྗེ་མི་གཡོ་པའི་ཏིང་འཛིན་ལས་བཞེངས་ཏེ༔ ཐུགས་དམ་གྱི་རྒྱུད་དྲག་པོ་བསྐུལ་བས༔ སྟོང་གསུམ་འཇིག་རྟེན་གྱི་ཁམས་ཀུན་ཡོམ་ཞིང་ཤིན་ཏུ་འགུལ༔ དེ་ཡི་ཚེ་འོག་མིན་རྔམ་ཆེན་མེ་རི་འབར་བའི་ཀློང་དབང་དྲག་རོལ་པའི་དུར་ཁྲོད་ཆེན་པོ་ནས༔ ཁྲོ་རྒྱལ་དྲག་པོ་མེ་ཕྲེང་ཅན་གཙོ་འཁོར་རྣམས་སྟོང་ཁམས་ཚྭ་ཚྭས་ཁེངས་ཤིང་ཆུ་རྡོལ་བ་ལྟར་མདུན་དུ་ལྷགས་སོ༔ དེ་ཡི་ཚེ་གུ་རུ་ཉིད་ཀྱང་དབྱེར་མེད་དུ་ཐིམ༔ ཡེ་ཤེས་མཁའ་འགྲོ་རྣམས་ལས་ཀྱི་ཁྲོ་མོར་གྱུར་ནས༔
དྲག་པོའི་ཡུམ་དང་ཕྲིན་ལས་སྒྲུབ་པའི་གྲོགས་མོ་མཛད༔ དེ་ཡི་ཚེ་དྲག་པོ་གོ་ཆའི་ཁྲོ་ཚོགས་དང་བཅས་ཏེ་རྫུ་འཕྲུལ་གྱིས་ལམ་ལ་ཞུགས་ནས༔ རི་རབ་འབར་བའི་རྩེ་མོར་བྱོན༔ སྲིད་པའི་བྱ་ཁྱུང་སྡེ་ལྔ་བྲན་དུ་བཀོལ་ཞིང་དབང་དུ་བསྡུས་ཏེ༔ ཁྱུང་ལ་ཆིབས་ནས་བྱ་ཁྱུང་གི་འཁོར་དང་བཅས་ནས་འབྱུང་པོ་ཚོགས་པའི་གླིང་དུ་བྱོན༔ འབྱུང་པོ་མ་རུངས་པའི་རིགས་ཐམས་ཅད་དམ་ལ་བཏགས༔ ཁྲག་འཐུང་འབྱུང་པོ་འདུལ་བྱེད་དུ་གྲགས༔ འཇིག་རྟེན་གྱི་ལྷ་འདྲེ་མ་རུངས་པ་ཐམས་ཅད་སྡུད་ཅིང་དྲག་པོའི་རྔམ་སྒྲ་ལས༔ ཧཱུྃ་ཧཱུྃ་ཧཱུྃ༔ ང་ནི་པདྨ་ཁྲག་འཐུང་རྒྱལ༔
འཇིག་རྟེན་དྲེགས་པ་དབང་དུ་སྡུད༔ ལྷ་འདྲེ་མ་རུངས་ཚར་ཡང་གཅོད༔ སྐྱེ་མེད་དྲག་པོའི་ཧཱུྃ་སྒྲ་ཡིས༔ བཀའ་འགལ་དམ་སྲི་རྡུལ་དུ་བརླག༔ ཧཱུྃ་ཧཱུྃ་ཧཱུྃ༔ ཨོཾ་བཛྲ་ཙནྡྲ་པདྨ་ཧེ་རུ་ཀ་ཧཱུྃ་ཕཊ྄ཿ དམ་སྲི་མཱ་ར་ཡ་གྷརྫ་རྦད་བྷྱོཿ ཞེས་དྲག་སྔགས་བཏབ་པས༔ དྲེགས་པ་མ་རུངས་རྣམས་བརྒྱལ་ཞིང་རེངས་ནས༔ དབང་དུ་བསྡུས་ཏེ་སྲོག་སྙིང་ཕུལ་ལོ༔
དེ་ཡི་ཚེ༔ པདྨ་དྲག་པོ་ཁྲག་འཐུང་དུ་གྲགས༔ འོག་ཀླུ་ཡུལ་དུ་བྱོན༔ ཀླུ་སྲིན་མ་རུངས་པའི་རིགས་ཐམས་ཅད་དམ་ལ་བཏགས་ཤིང་ཚར་བཅད་པས༔ དྲག་པོ་མེ་འབར་ཁྱུང་ཞོན་དུ་གྲགས་སོ༔ དེ་ནས་མེ་རི་འབར་བར་བྱོན་ནས༔ ཡུལ་ཐམས་ཅད་དུ་དྲག་སྔགས་ཀྱི་ཆར་ཕབ་པས༔ འགོ་བའི་ཡམས་ནད་ཐམས་ཅད་མྱུར་དུ་ཞི༔ འཇིག་རྟེན་དུ་ལོ་ཕྱུགས་ལེགས་ཤིང་བཀྲ་ཤིས་པར་གྱུར༔ དེ་ཡི་ཚེ༔
མཚན་རྡོ་རྗེ་མེ་འབར་དུ་གྲགས༔ དེ་ནས་རྫུ་འཕྲུལ་སོ་སོར་བཤིགས་ཡེ་ཤེས་སྤྲུལ་པའི་ཁྲོ་བོ་རང་སར་ཐིམ༔ མཁའ་འགྲོ་རྣམས་ཀྱང་སོ་སོར་གྱུར༔ ལས་ཀྱི་མཁའ་འགྲོ་མ་རྣམས་ཀྱིས་ཞུས་པ༔ རིག་འཛིན་མ་ཧཱ་གུ་རུ་ཉིད་བཞུགས་པའི་ཚེ༔ ལྷ་འདྲེ་རྣམས་ཀྱང་མི་སྡང་བར་གྱུར་ལགས་ཏེ༔ མ་འོངས་པའི་དུས་སུ༔ ལྷ་སྲིན་སྡེ་བརྒྱད་དང་སྨོན་ལམ་ལོག་པའི་དམ་སྲི་རྣམས་སྡུག་འདྲེར་སྐྱེ་ཞིང་འཇིག་རྟེན་དུ་ཡམས་ནད་སྣ་ཚོགས་དར༔ ཁྱད་པར་བདུན་དྲུག་ནག་པོ་ཏྲེ་ཏྲེ་ཏར་ཏར་དང༌། ལྷོག་ཡམས་རྒྱུག་འགྱེལ་སོགས་བཅོས་ཐབས་མ་མཆིས་པའི་ནད་དར༔
འཇིག་རྟེན་རྣམས་ལ་དམག་འཁྲུག་ལོ་ཉེས་འབྱུང་༔ བདེ་བའི་གོ་སྐབས་མེད༔ ཁྱད་པར་དུ་རྒྱལ་འགོང་གི་དམག་ཁྲིམས་འཁྲུགས་དམ་སྲི་ནག་པོ་སྤུན་དགུ་དར༔ བཅོས་ལྟ་མེད་པའི་ནད་རིམས་འབྱུང་སྟེ་མི་ཐོག་འབུད༔ དེ་ཚེ་བསམ་གཏན་ཉལ་ཆོག་ལྟ་བུའི་གདམས་པ་དང་༔ དཔའ་བོ་གཡུལ་དུ་ཞུགས་པའི་མཚོན་ཆ་འདྲ་བའི་གདམས་པ་གུ་རུས་གསུང་དུ་གསོལ༔ ངེད་རྣམས་ཀྱི་གསང་མཛོད་ན༔ ཡོད་པའི་མན་ངག་ཀྱང་འབུལ་ལོ༔ ཞེས་ཞུས༔ མ་ཧཱ་གུ་རུ་ཐུགས་རབ་ཏུ་དགྱེས་ཏེ༔
མ་འོངས་པའི་དོན་དུ་དམིགས་ནས༔ བླ་མ་དྲག་པོ་ཕྲིན་ལས་ལྔ་ལྟར་སྒྲུབ་པའི་གདམས་པ་དང་༔ མན་ངག་གི་སྐོར་ཁྱད་པར་གསང་སྒྲུབ་རྡོ་རྗེ་མེ་འབར་གྱི་སྐོར་རྣམས༔ གུ་རུས་གསུངས་ཏེ་མཁའ་འགྲོ་མ་རྣམས་ཀྱིས་བརྡའི་ཡི་གེར་བཏབ༔ མཁའ་འགྲོ་རྣམས་ཀྱིས་ཡང་གསང་སྙན་བརྒྱུད་བཞི་སྐོར་རྣམས་དང་༔ དྲག་སྔགས་མེ་ཡི་སྤུ་གྲི་བཞི་པ་ཕུལ་ཏེ་གུ་རུའི་བརྡར་བཏབ་ནས༔ རིན་པོ་ཆེའི་སྒྲོམ་དུ་བཞག་སྟེ་རྟེན་འབྲེལ་ལྔའི་སྨོན་ལམ་མཛད༔ ཕྱི་མོར་བོད་དུ་ཕེབས་ནས་གཞོ་སྟོད་མཁའ་འགྲོའི་ཚོགས་ཁང་དུ་གུ་རུ་རིན་པོ་ཆེས༔ ཡེ་ཤེས་ཀྱི་མཁའ་འགྲོ་མ་མཚོ་རྒྱལ་ལ་སོགས་པ་དཔའ་བོ་དང་མཁའ་འགྲོ་སྟོང་གི་གཙོ་བོ་མཛད་ནས༔ རིན་པོ་ཆེའི་སྒྲོམ་ཁ་ཕྱེས་པས་བོད་ཡུལ་དུ་འཇའ་འོད་དང་གུར་གྱིས་ཁྱབ་པར་གཞོ་སྟོད་ལུང་པ་དྲི་བཟང་གིས་གང་ཞིང་མེ་ཏོག་གི་ཆར་དཔག་ཏུ་མེད་པ་བབས༔
བརྡ་ཡི་ཡིག་འབྲུ་རེ་རེ་ལ་མཁའ་འགྲོ་མ་བྱེ་བ་འབུམ་དངོས་སུ་རང་བྱོན་དུ་གྱུར༔ ཚོགས་ཀྱི་འཁོར་ལོ་བསྐོར་ནས་མཎྜལ་ཕུལ་བའི་ཚེ༔ མཁའ་སྤྱོད་དབྱིངས་ཀྱི་མཁའ་འགྲོ་ཏིལ་གྱི་གང་བུ་ཁ་ཕྱེས་པ་ལྟར་བྱོན༔ གུ་རུ་ཡབ་ཡུམ་ལ་གསང་རྒྱུད་གཞན་ལ་མེད་པའི་ལས་ཀྱི་མཁའ་འགྲོའི་ཆོས་སྐོར་ཉི་ཤུ་རྩ་ལྔ་གནང་༔ དེ་ཡི་མཁའ་འགྲོ་གསང་བའི་ཤོག་དྲིལ་ནས༔ ཡེ་ཤེས་མཚོ་རྒྱལ་གྱིས་གསང་བ་མཁའ་འགྲོ་ལ་ཞུས་པའི་སྒྲུབ་སྐོར༔ གུ་རུ་ཉིད་ལ་མཁའ་འགྲོས་ཕུལ་བའི་སྒྲུབ་སྐོར་དང་༔ ལུས་མེད་མཁའ་འགྲོའི་ཆོས་སྐོར་ཉི་ཤུ་མ་ཡི་ནང་ནས་ཟབ་ཁྱད་ཅན་དང་བཅས་དབྱངས་ཅན་མཚོ་རྒྱལ་གྱིས་མཁའ་འགྲོ་བརྡ་བསྒྱུར་གྱི་ཡི་གེར་བྲིས་གུ་རུས་རབ་ཏུ་གནས་པར་མཛད་པ་དང་བཅས་ནས་མ་འོངས་པའི་དོན་དུ༔ ཚོགས་ཁང་གི་ལོགས་སུ་སྦས༔ གཏེར་སྲུང་ལས་ཀྱི་མཁའ་འགྲོ་མ་ལ་བཅོལ༔
ས་མ་ཡ༔ རྒྱ་རྒྱ་རྒྱ༔ གསང་བ་མཁའ་འགྲོའི་ཡི་གེ་བརྡ་རྟགས་ཁྱད་པར་ཅན་རྣམས་ལས་ཕལ་ཆེར་གུ་རུས་ཟངས་མདོག་དཔལ་རིར་གདན་དྲངས་ཤིང་༔ ཁ་ཡ་བོད་གངས་ཅན་གྱི་རི་བོ་ཀ་མ་ལའི་ལྷོ་ནུབ་ཏུ་སྦས༔ དེ་ཡང་རྒྱ་རིམ་པ་བདུན་དང་བཅས་སོ༔ གཞན་ཡང་གཞོ་སྟོད་ཀྱི་བྲག་ཏུ་ཆོས་ཚན་སྐུ་གསུང་ཐུགས་ཀྱི་གཏེར་ཁ་དཔག་ཏུ་མེད་པར་སྦས༔ གསང་གཏེར་ཡང་བདུན་ཙམ་སྦས༔ རྡོ་རྗེ་སྐུ་གསང་བ་ཡེ་ཤེས་མ་ལྔ་སྦས༔ དམ་རྫས་བདུད་རྩི་སྨན་སྒྲུབ་ཀྱི་ཨ་མ་ཡང་དཔག་ཏུ་མེད་པ་སྦས༔ ཤར་ཕྱོགས་ཀྱི་བྲག་སྔོན་པོ་ཆོས་འབྱུང་འདྲ་བའི་ལོགས་ཤིག་ལ༔
རྟ་མགྲིན་ཧྱ་གྷྲྀ་ཝ་དཔའ་གཅིག་དང་ལྕགས་རལ་ཅན་དྲང་སྲོང་གི་སྒྲུབ་སྐོར་བཅས་སྦས༔ གཏེར་སྲུང་ཀླུ་མལ་གྲོ་གཟི་ཅན་ལ་བཅོལ༔ དེའི་ཚེ་སློབ་དཔོན་ལ་སྨན་ཆུ་ཕུལ༔ སྦས་ཐབས་སུ་མཛད༔ རྟ་མགྲིན་གྱི་ཤོག་དྲིལ་ཡོད་པའི་ཐད་ཀར་རྡོ་ལ་སྒོ་སྲུང་ཚུལ་གྱིས་རྟ་མགྲིན་རང་བྱོན་ཡོད༔ ས་མ་ཡ༔ ཨེ་མ་ཡང་ཟབ་སྙིང་ཐིག་མཆོག༔ ས་འོག་ཀུན་གྱི་གཏེར་གཅིག་མ༔ གསང་བ་མཁའ་འགྲོའི་སྙིང་བྱང་འདི༔ གཞོ་སྟོད་ཏི་སྒྲོའི་བྲག་ལ་སྦས༔
ལྔ་བརྒྱ་དུས་ཀྱི་ཐ་མ་ལ༔ པདྨའི་མིང་དང་འཕྲད་པར་ཤོག༔ བཀའ་ཡི་རྒྱ་འདི་མཁའ་འགྲོས་སྲུངས༔ བདུད་རིགས་ལག་དུ་མ་ཤོར་ལ༔ སྐལ་ལྡན་ཐུགས་ཀྱི་སྲས་ལ་སྤྲོད༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔
གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས། མེ་སྤྲེལ་ལོར་གདན་དྲངས་ཤིང་རྒྱ་ལོ་དྲུག་བསྡམས་ནས་གླང་ལོར་སྤྲེལ་ཟླ་བའི་ཚེས་ལ་སྦས་ཡུལ་པདྨ་རོང་གི་སྐྱེད་ཚལ་གསང་སྔགས་ཆོས་འབྱུང་གླིང་དུ་ཤོག་སེར་ནས་བསྒྱུར་བའོ།། །། ༄༅། བླ་མ་དྲག་པོ་པདྨ་ཁྲག་འཐུང་ལས༔ དབང་འབྲིང་ཡང་གསང་གཅིག་དྲིལ་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ དབང་མཆོག་ཡང་གསང་གཅིག་དྲིལ་བསྟན༔
དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་དབང་གི་རྫས་བསགས་ནི༔ བུམ་པ་ཁ་རྒྱན་མགུལ་ཆིངས་རྫས་སྨན་གྱིས་གང་བ༔ བྷནྡྷ་བདུད་རྩི༔ མེ་ལོང་ཤེལ་རྡོ༔ ཁྱུང་རྀགས་ལྔ༔ སྐུ་འབག༔
ཕྲིན་ལས་བཞི༔ གིང་བཞི༔ མ་མོ་བཞི༔ དུར་ཁྲོད་ཆས་བརྒྱད༔ བགྲང་ཕྲེང་གཏོར་མ་རྡོ་རྗེ་ཕུར་པ༔ གཞན་ཡང་མཆོད་རྫས་ཐམས་ཅད་ཚང་བར་བསགས༔ ལས་བྱང་གཞུང་བསྲངས་སྔགས་ལ་བསྐྱལ༔ བཟླས་པ་བྱས༔ དེ་ནས་གཏོར་མ་བསྔོ་ཞིང་སློབ་བུ་གྲལ་དུ་འཁོད༔ ཁྲུས་བྱས་མཎྜལ་ཕུལ༔
སློབ་མས༔ ཧོཿ རྡོ་རྗེ་རྒྱལ་པོ་རིགས་ཀྱི་གཙོ༔ དཀྱིལ་འཁོར་ཀུན་གྱི་མངའ་བདག་ཉིད༔ དེང་འདིར་ཡང་གསང་དཀྱིལ་འཁོར་དུ༔ སྐལ་ལྡན་ལས་ཅན་འཇུག་པར་སྩོལ༔ སློབ་དཔོན་གྱིས༔ ཀྱཻཿ ཁྱེད་རྣམས་དམ་ཚིག་ལྡན་ལགས་སམ༔ སྒོམ་སྒྲུབ་སྙིང་པོ་ལེན་ནུས་སམ༔
སྐལ་ལྡན་ཡིན་ན་དབང་མཆོག་སྦྱིན༔ སྐལ་མེད་རྣམས་ལ་མི་བསྟན་ནོ༔ སློབ་མས༔ ཧོཿ བདག་ནི་སྐལ་ལྡན་དམ་ཚིག་ཅན༔ དཀྱིལ་འཁོར་སྒོམ་སྒྲུབ་སྙིང་པོ་ལེན༔ ཡིད་དང་ངག་གུས་མོས་བློ་བསྟན༔ དམ་ཚིག་མི་འདའ་སྲོག་ལྟར་བསྲུང་༔ སློབ་དཔོན་གྱིས་དམ་ཚིག་གི་ཆུ་ཐོགས་ལ༔ ཧོཿ
ཁྱེད་རྣམས་སྐལ་ལྡན་དམ་ཚིག་ཅན༔ ལས་ཅན་སྐྱེས་བུར་དབང་མཆོག་སྦྱིན༔ འདི་ནི་དམ་ཚིག་རྡོ་རྗེའི་ཆུ༔ དམ་བསྲུངས་དངོས་གྲུབ་སྣ་ཚོགས་ཐོབ༔ ཨོཾ་ས་མ་ཡ་ཨི་དནྟེ་ན་ར་ཀན༔ ཞེས་དམ་ཆུ་སྦྱིན༔ དེ་ནས་མ་དག་པའི་བག་ཆགས་སྦྱོང་བར་བསྐྱེད་རིམ་འབོག་པ་ནི༔ ཧོཿ སྟོང་པའི་ངང་ལས་ཨེ་མཐིང་ནག་གྲུ་གསུམ་མེ་རི་འབར་བའི་དབུས་སུ་འཇིགས་བྱེད་པདྨ་ཧེ་རུ་ཀ་དམར་ནག་ཞལ་གསུམ་ཕྱག་དྲུག་པ་གཡས་གསུམ་རྡོ་རྗེ་དང་གྲི་གུག་མེ་དཔུང་༔ གཡོན་གསུམ་ཐོད་ཁྲག་དང་ལྕགས་སྡིག་སྦྲུལ་ཞགས་འཛིན་ཅིང་༔
ཤིན་ཏུ་ཁྲོ་ལ་བྱ་ཁྱུང་གིས་བརྒྱན་པ༔ དུར་ཁྲོད་དཔའ་ཆས་རྫོགས་ཤིང་སྒྲོ་གཤོག་མཁའ་ལ་བརྒྱངས་པ་ཞབས་བཞི་གྱད་དོར་གྱིས་རྫུ་འཕྲུལ་བྱ་ཁྱུང་བརྫིས་པ༔ ཡུམ་མཆོག་གསང་བའི་གཏུམ་མོ་གྲི་ཐོད་འཛིན་ཅིང་འཁྱུད་པ༔ ཡབ་ཡུམ་མེ་རི་རབ་ཏུ་འབར་བའི་ཀློང་དུ་གསལ་བའོ༔ གཞན་ཡང་ཕྲིན་ལས་བཞི་ཡི་ལྷ་ཚོགས་ཕྱོགས་བཞིར་གིང་གི་དཔའ་བོ་ཡབ་ཡུམ༔ མཚམས་བཞི་ཁྱུང་ཆེན༔ སྒོ་མ་བཞི་ལ་སོགས་པ་སྤྲུལ་པ་ཡང་སྤྲུལ་གྱི་ཚོགས་དཔག་ཏུ་མེད་པ་ཐུགས་ཀའི་ཧཱུྃ་ལས་འོད་ཟེར་གྱིས་སྤྱན་དྲངས་སློབ་མ་རྣམས་ལ་ཐིམ་པར་སྒོམས༔ ཨོཾ་བཛྲ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ
གནས་ལྔར་རྡོ་རྗེས་རྒྱ་གྲམ་བྱ་ཞིང༔
ཨོཾ་ཏིཥྛ་བཛྲ་ས་མ་ཡ་ཧཱུྃ༔ སློབ་མས༔ ཧཱུྃ༔ ཆེ་མཆོག་དྲག་པོ་རིགས་ཀྱི་བདག༔ དབང་དྲག་པདྨ་ཧེ་རུ་ཀཿ དཀྱིལ་འཁོར་དབང་བཞི་དེང་འདིར་སྩོལ༔ སྒོ་གསུམ་བསྐྱེད་རྫོགས་ངང་ལ་གནས༔ དེ་ནས་བུམ་པ་ཐོགས་ཏེ་ངོ་སྤྲོད་པ་ནི༔ ཧཱུྃ༔ སྐྱེ་མེད་བུམ་པ་དྲག་པོའི་མཁའ༔
བདུད་རྩི་པདྨ་ཧེ་རུ་ཀཿ ཡབ་ཡུམ་གཉིས་མེད་དབང་བསྐུར་རོ༔ བསྐྱེད་རིམ་སྤྲུལ་སྐུའི་དབང་ཐོབ་ཤོག༔ ཨོཾ་པདྨ་ཧེ་རུ་ཀ་ཀྲོ་ཏི་མཱུྃ་ཀཱ་ཡ་ཨ་བྷི་ཥིཉྩ་ཧཱུྃ༔ དེ་ནས་བྷནྡྷ་ཐོགས་ལ༔ ཧཱུྃ༔ སྤྲོས་བྲལ་རང་བྱུང་བྷནྡྷ་རུ༔ དམ་ཚིག་བླ་མེད་རྫས་ཀྱིས་བཀང་༔ ཁྲག་འཐུང་ཡབ་ཡུམ་ངོ་བོ་ཉིད༔ དབང་བསྐུར་ལོངས་སྐུའི་དབང་ཐོབ་ཤོག༔
ཨོཾ་པདྨ་ཧེ་རུ་ཀ་ཀྲོ་ཏི་མཱུྃ་ཝཱཀྐ་ཨ་བྷི་ཥིཉྩ་ཧཱུྃ༔ དེ་ནས་མེ་ལོང་ཐོགས་ལ༔ ཧཱུྃ༔ ཀ་དག་རང་བཞིན་རིག་པའི་མདངས༔ ཟང་ཐལ་མ་འགགས་ངོ་བོ་ཉིད༔ ཁྲག་འཐུང་ཡབ་ཡུམ་ཐུགས་རྗེ་དངོས༔ དབང་བསྐུར་ཆོས་དབྱིངས་དོན་ལྡན་ཤོག༔ ཨོཾ་པདྨ་ཧེ་རུ་ཀ་ཀྲོ་ཏི་མཱུྃ་ཙིཏྟ་ཨ་བྷི་ཥིཉྩ་ཧཱུྃ༔ དེ་ནས་སྐུ་འབག་ཐོགས་ལ༔ ཧཱུྃ༔
ལོངས་སྐུ་སྐྱེ་མེད་ཧེ་རུ་ཀཿ གཉིས་མེད་སྤྲུལ་སྐུ་ཁྲོ་བོའི་རྒྱལ༔ འཇིགས་བྱེད་ཡབ་ཡུམ་དབང་བསྐུར་རོ༔ ཟུང་འཇུག་བདེ་སྟོང་དབང་ཐོབ་ཤོག༔ ཨོཾ་པདྨ་ཧེ་རུ་ཀ་ཀྲོ་ཏི་མཱུྃ་གུ་ན་ཨ་བྷི་ཥིཉྩ་ཧཱུྃ༔ དེ་ནས་གཏོར་མ་ཐོགས་ལ༔ ཧཱུྃ༔ དམ་ཚིག་རྨད་བྱུང་བྷ་ལིངྟ༔ དབང་བསྐུར་ཚོགས་གཏོར་བསྐང་བཤགས་དང་༔ དུས་མཆོད་ལ་སོགས་འཛིན་པར་གྱིས༔
མཆོག་ཐུན་དངོས་གྲུབ་དེང་འདིར་སྩོལ༔ ཨོཾ་པདྨ་ཧེ་རུ་ཀ་ཀྲོ་ཏི་མཱུྃ་གུ་ཧྱ་ཨ་བྷི་ཥིཉྩ་ཧཱུྃ༔ དེ་ནས་ཞི་བའི་ཙཀླི་ཐོགས་ལ༔ ཧཱུྃ༔ བླ་མ་རྡོ་རྗེ་ཐོད་ཕྲེང་རྩལ༔ དཀར་དམར་མདངས་ལྡན་ཡུམ་དང་སྦྱོར༔ མཁའ་འགྲོ་སྡེ་ལྔ་འཁོར་དང་བཅས༔ ཞི་བ་ཡོངས་རྫོགས་དབང་བསྐུར་རོ༔ ཨོཾ་གུ་རུ་པདྨ་ཐོད་ཕྲེང་རྩལ་ཌཱཀྐི་ཧ་རི་ནི་ས་ཨ་བྷི་ཥིཉྩ་ཧཱུྃ༔ དེ་ནས་རྒྱས་པའི་ཙཀླི་ཐོགས་ནས༔
ཧཱུྃ༔ ལོངས་སྤྱོད་རྫོགས་སྐུ་དབང་ཕྱུག་ཛམྦྷ་ལ༔ ས་སྙིང་མདོག་ཅན་ཡུམ་དང་སྦྱོར༔ དབང་སྡུད་མཁའ་འགྲོའི་ཚོགས་དང་བཅས༔ རྒྱས་པ་ཡོངས་རྫོགས་དབང་ཐོབ་ཤོག༔ ཨོཾ་གུ་རུ་པུཎྱ་ཌཱཀྐ་ཌཱཀྐི་ཨ་པ་ར་མི་ཏ་ཨ་བྷི་ཥིཉྩ་ཧཱུྃ༔ དེ་ནས་དབང་གི་ཙཀླི་ཐོགས་ལ༔ ཧཱུྃ༔ ཡེ་ཤེས་ཚེ་བདག་དབང་གི་སྐུ༔ ཨིནྡྲའི་མདོག་ཅན་ཡུམ་དང་སྦྱོར༔
ཚེ་བདག་མགྱོགས་མ་འབུམ་གྱིས་བསྐོར༔ ཚེ་ལྷ་ཡོངས་རྫོགས་དབང་བསྐུར་རོ༔ ཨོཾ་པདྨ་ཧྲཱི་དྷ་ཡ་ཨཱ་ཡུརྫྙཱ་ན་ཧ་རི་ནི་ས་ཨ་བྷི་ཥིཉྩ་ཧཱུྃ༔ དེ་ནས་མཁའ་འགྲོ་སྡེ་ལྔ་ཐོགས་ལ༔ ཧཱུྃ༔ ལས་ཀྱི་དབང་སྒྱུར་མཁའ་འགྲོ་མ༔ ལྗང་མོ་རླུང་གི་རང་བཞིན་ཅན༔ རང་འདྲ་ལྔ་དང་ཡང་འཁོར་འབུམ༔ དཔལ་བསྐྱེད་མཁའ་འགྲོའི་དབང་བསྐུར་རོ༔ ཨོཾ་བཾ་ཌཱཀྐི་ཏེ་ཛྭ་ཧ་རི་ནི་ས་པྲ་མོ་ཏི་རི་སིདྡྷི་ཛ་ཛཿཨ་བྷི་ཥིཉྩ་ཧཱུྃ༔
དེ་ནས་ཁྱུང་རིགས་ལྔ་ཐོགས་ལ༔ ཧཱུྃ༔ ཡེ་ཤེས་བྱ་ཁྱུང་ག་རུ་ཊཿ མེ་གཤོག་ལྕགས་སྡེར་ཟངས་མཆུ་རྔམ༔ དེང་འདིར་ཁྱོད་ཀྱི་དབུ་ལ་བརྒྱན༔ དབང་རྟགས་ཅོད་པན་ཐོབ་པར་ཤོག༔ ཨོཾ་ཛྙཱ་ན་ག་རུ་ཊ་ཨ་བྷི་ཥིཉྩ་ཧཱུྃ༔ དེ་ནས་ཕྱག་མཚན་ཐོགས་ལ༔ ཧཱུྃ༔ རྡོ་རྗེ་གྲི་གུག་མེ་དཔུང་དང་༔
ཐོད་ཁྲག་ལྕགས་སྡིག་སྦྲུལ་གྱི་ཞགས༔ སྐལ་ལྡན་གཡས་གཡོན་ལག་ཏུ་གཏད༔ བདུད་བཞི་ཚར་གཅོད་དབང་ཐོབ་ཤོག༔ ཨོཾ་བཛྲ་ཨཱ་ཡུར་དྷ་ར་ཨ་བྷི་ཥིཉྩ་ཧཱུྃ༔ དེ་ནས་དུར་ཁྲོད་ཆས་བརྒྱད་ཐོགས་ལ༔ ཧཱུྃ༔ པྲོག་ཞུ་གླང་ཀོ་སྦྲུལ་ཞགས་པགས༔ ཁྲག་ཞག་ཐལ་ཚོམ་སེངྒེའི་པགས༔ ཐོད་ཕྲེང་རུས་རྒྱན་སྟག་ཤམ་བརྗིད༔ དཔལ་ཆས་ལུས་རྒྱན་དབང་ཐོབ་ཤོག༔
ཨོཾ་ཤྲཱི་ཨནྜ་དཱ་ཤ་ཨ་བྷི་ཥིཉྩ་ཧཱུྃ༔ དེ་ནས་གིང་བཞི་ཐོགས་ལ༔ ཧཱུྃ༔ སྒྲོལ་གིང་གཏུམ་གིང་ཁྲོ་གིང་དང་༔ ལས་ཀྱི་གིང་དང་ཡུམ་ཆེན་བཞི༔ སྐལ་ལྡན་བུ་ལ་དབང་བསྐུར་རོ༔ དཔའ་བོ་ཡབ་ཡུམ་དབང་ཐོབ་ཤོག༔ ཨོཾ་ཚུརྡྷི་ཚུརྡྷི་ཨ་བྷི་ཥིཉྩ་ཧཱུྃ༔ དེ་ནས་ཁྱུང་བཞི་ཐོགས་ལ༔ ཧཱུྃ༔
ཞི་རྒྱས་དབང་དྲག་ཕྲིན་ལས་ཀྱི༔ སྤྲུལ་པ་བྱ་ཁྱུང་ཆེན་པོ་བཞི༔ ཀྲང་ཀྲིང་སྒྲ་སྒྲོགས་ཀླུ་གཉན་འཇོམས༔ ཟངས་མཆུ་ལྕགས་སྡེར་མེ་གཤོག་ཅན༔ རིགས་བཞི་ཁྱུང་གི་དབང་ཐོབ་ཤོག༔ ཨོཾ་ཁྲོཾ་ག་རུ་ཊ་ཙ་ཏུར་མུ་ཁ་ཨ་བྷི་ཥིཉྩ་ཧཱུྃ༔ དེ་ནས་གདོང་མོ་བཞི་ཐོགས་ལ༔ ཧཱུྃ༔ སྡིག་པ་ཆུ་སྲིན་ཕག་དང་ཁྱུང་༔ རང་བཞིན་གདོང་ཅན་སྐྱོང་མ་བཅས༔
དམ་ཚིག་ལས་ཀྱི་བྱ་ར་མ༔ ཤ་ཟ་རིགས་བཞིའི་དབང་ཐོབ་ཤོག༔ ཨོཾ་མ་མོ་ཀྲོ་ཏི་མུ་ཁ་ལེ་ཙ་ཏུར་ཨ་བྷི་ཥིཉྩ་ཧཱུྃ༔ དེ་ནས་ཕུར་པ་ཐོགས་ལ༔ ཧཱུྃ༔ ཁྲོ་རྒྱལ་ཀུན་གྱི་ཕྲིན་ལས་སྐུ༔ ཕྱག་ན་རྡོ་རྗེ་ཕུར་བུ་འདི༔ སྐལ་ལྡན་གཡས་གཡོན་ལག་ཏུ་གཏད༔ སྦྱོར་སྒྲོལ་ལས་མཐའ་འཛིན་པར་གྱིས༔ ཨོཾ་བཛྲ་ཀཱི་ལི་ཀཱི་ལ་ཡ་ཀརྨ་ཛཿཧཱུྃ་ཨ་བྷི་ཥིཉྩ་སཏྭཾ༔
ཧོམ་གཟར་བླུགས་གཏད་ལ༔ ཧཱུྃ༔ ཐབས་ཤེས་ཀུན་གྱི་ངོ་བོ་ཉིད༔ ལས་མཐའ་མནན་སྲེག་འཕང་བའི་ཟོར༔ ཕྲིན་ལས་མ་ངེས་སྣ་ཚོགས་རིགས༔ རྒྱུན་དུ་འཛིན་པའི་དབང་ཐོབ་ཤོག༔ ཨོཾ་ཀརྨ་པྲ་ཝ་ཏི་ཨ་ཧུ་ཏི་ཀུ་རུ་ས་མ་ཡ༔ དེ་ནས་བགྲང་ཕྲེང་གཏད་ལ༔ ཧཱུྃ༔ དྲག་སྔགས་རྡོ་རྗེ་དམོད་པ་ཉིད༔
གཟུངས་སྔགས་སྙིང་པོ་ལོན་པར་གྱིས༔ རྟག་ཏུ་རྦད་འགུགས་བསྒྲལ་ཐུན་སྦྲགས༔ ལས་བཞི་སྔགས་ཀྱི་དབང་ཐོབ་ཤོག༔ ཨོཾ་ཨནྟྲ་དྷ་ར་ཙཎྜ་དྷ་ར་ཧྲྀ་ད་ཡ་ཨ་བྷི་ཥིཉྩ་ཧཱུྃ༔ དེ་ནས་བུམ་པ་ཤེས་རབ་ཡེ་ཤེས་ཀྱི་ངོ་བོ་དང་མེ་ལོང་ཤེལ་རྡོ་འོད་འབར་བ་ཐོགས་ལ༔ ཧཱུྃ༔ འཇའ་ལུས་རྡོ་རྗེའི་ངོ་བོ་ཉིད༔ སྣང་སྟོང་ཡེ་ཤེས་རང་བཞིན་མཆོག༔ སྐལ་ལྡན་བུ་ལ་དབང་བསྐུར་རོ༔ སྤྱོད་པ་ཚོགས་དྲུག་ལམ་ཁྱེར་གྱིས༔
ཨོཾ་ཙརྻ་པྲ་ནི་སྤརྴེ་ཥྚ་ཨ་བྷི་ཥིཉྩ་ཧཱུྃ༔ དེ་ནས་ཤེས་རབ་ཀྱི་དབང་ནི༔ ཧཱུྃ༔ གསང་བ་ཤེས་རབ་བདེ་བའི་གྲོགས༔ མཉེན་ལྕུག་འཁྲིལ་ལྡེམ་བརྡ་སྐད་འབྱིན༔ འདི་བསྟེན་བདེ་སྟོང་དབབ་འདྲེན་ཟུངས༔ དཀྱིལ་འཁོར་བསྒོམ་པའི་དབང་ཐོབ་ཤོག༔ ཨོཾ་ཨ་ནུ་ཏཱ་ར་ཡ་ཧོཿ རཱ་ག་ཡ་སཏྭཾ༔ པྲ་མོ་ཏི་རི་མི་དྷརྨ་ཧོཿ
དེ་ནས་ཤེལ་རྡོ་ཐོགས་ལ༔ ཧཱུྃ༔ ཀུན་གཞི་སྐྱེ་མེད་སྟོང་པའི་དབྱིངས༔ རང་བྱུང་རིག་པ་ལམ་གྱིས་ཤར༔ སྣ་ཚོགས་འཛིན་མེད་དེ་བཞིན་ཉིད༔ ཀ་དག་དབྱིངས་རིག་དབང་ཐོབ་ཤོག༔ ཨོཾ་དྷརྨ་ཀཱ་ཡ་སཾ་བྷོ་ཀཱ་ཡ་ནིརྨཱ་ཀཱ་ཡ་བི་ཤྭ་ཛྙཱ་ན་ཧྲྀ་ད་ཡ་ཧཱུྃ༔ དེ་ནས་ཚིག་དབང་རིན་པཽ་ཆེའི་ངོ་སྤྲོད་ནི༔ ཧོཿ སྣང་ཞིང་སྟོང་པའི་ཆོས་ཐམས་ཅད་བདག་མེད་པའི་རང་བཞིན་དབྱིངས་ལ་དབང་པོའི་གཞུ་ཤར་བ་ཆུ་ནང་གི་ཟླ་བ་མངོན་པ་ལྟར༔
སྣང་ལ་རང་བཞིན་བྲལ་བ་དབྱིངས་དང་ཤེལ་སྒོང་འཕྲོད་པ་ལྟ་བུའོ༔ གཉིས་པ་ཤེས་རབ་བདེ་བ་ཆེན་པོ་ཟུང་འཇུག་གི་དུས་སུ་མངོན་སུམ་ལྟ་བུ་གཞོན་ནུ་མས་བདེ་བའི་རོ་མྱོང་བ་ལྟར༔ དབྱེར་མེད་ཀྱི་དུས་སུ་ལྐུགས་པས་རྨི་ལམ་མཐོང་བ་ལྟ་བུ་བརྗོད་བྱ་ཁ་ལས་འདས་པ་སྟེ༔ ཚིག་གིས་མཚོན་དུ་མེད་པ༔ རོ་གཅིག་དུས་སུ་ཁྱབ་བརྡལ་ཆེན་པོ་ངོས་བཟུང་བྲལ་བ༔ བློ་འདས་ཟང་ཐལ་གཅིག་ཏུ་བྱེད་པའོ༔ སྒྲ་རྣམས་ཀྱང་གྲགས་སྟོང་སྐྱེ་བ་མེད་པའོ༔ གསུམ་པ་ཡེ་ཤེས་ཆེན་པོ་ཡང་༔ ཆོས་སྐུ་བློ་འདས་ཡེ་ནས་སྟོང་པ་དེ་ཡང་མ་འགགས་ཅི་ཡང་འཆར་བ༔ རང་བཞིན་གསལ་ལ་མི་དམིགས་པ༔
རྒྱ་ཆད་ཕྱོགས་ལྷུང་བྲལ་བ་ཀ་དག་རང་དབྱིངས་རྫོགས་པའོ༔ བཞི་པ་བྱར་མེད་ཚིག་དབང་ནི༔ རིག་པ་བསལ་བཞག་བྲལ་བ་ཡེ་ནས་རང་བྱུང་འོད་ཀྱི་སྙིང་པོ་ཆེ་སྟོང་པ་རང་བྱུང་ཅན་དེའོ༔ དེ་ཡང་མེད་པ་ཟང་ཐལ་མ་ཡིན་པས༔ སྐུ་གསུམ་གྱིས་མཚོན་པ༔ སྟོང་པ་ཆོས་སྐུ་སེམས་ཀྱི་གཞི༔ གསལ་བ་ལོངས་སྐུ་སེམས་ཀྱི་ངོ་བོ༔ ཐུགས་རྗེ་སྤྲུལ་སྐུ་སེམས་ཀྱི་ངེས་ཚིག་གོ༔ དེ་ཡང་མེད་བཞིན་འཆར་བ་མེ་ལོང་གི་འགྱིང་ལོགས་དང་ཤེལ་རྡོའི་བྱད་མིག་ཏུ་སྒྲོ་བཏགས་པ་ལྟ་བུའོ༔ དེ་བཞིན་དུ་དེང་ཕྱིན་ཆད་འཛིན་མེད་ངོ་བོ༔
རང་གསལ་ཡེ་ཤེས་ཆེན་པོ་ལ་གནས་པར་གྱིས་ཤིག༔ དེས་བླ་མ་དྲག་པོའི་བསྐྱེད་རྫོགས་དབྱེར་མེད་ཟུང་འཇུག་གི་དབང་ཐོབ་པ་ཡིན་པས་དེང་ནས་བཟུང་སྟེ་ལྷག་པའི་ལྷར་འཛིན་མོས་པས་གསོལ་བ་འདེབས་པ་འདི་ཡི་རྗེས་ཟློས་མཛོད༔ གཙོ་བོས་ཇི་ལྟར་བཀའ་བསྩལ་པ? བཀྲ་ཤིས་ལས་བྱང་ལྟར་བྱ༔ གཏང་རག་བཅས་དཀྱིལ་འཁོར་བསྡུ༔ རྟེན་འབྲེལ་ལེགས་པའི་རྣམ་དབྱེ་དགེ་བསྐུལ་ཀྱང་བྱའོ༔ ལོ་མཚམས་མེད་པར་དབང་མི་སྦྱིན་པར་ཤིན་ཏུ་བཀའ་གཉན་པས་གར་ཐོད་ཐོད་དུ་བསྐུལ་མི་རུང་ངོ་༔ དམ་དུ་འཆང་བར་བྱ༔ ས་མ་ཡ༔ ཨེ་མ་བདག་འདྲ་པདྨ་ཐོད་ཕྲེང་གིས༔ ཕྱི་རབས་སྐལ་ལྡན་རྗེས་འཇུག་དོན༔
ཡང་ཟབ་གསང་བའི་རིམ་པ་བཞག༔ རྒྱ་འདི་ལས་ཀྱི་མ་མོས་སྲུངས༔ ལྔ་བརྒྱ་དུས་ཀྱི་ཐ་མ་ལ༔ ཨོ་རྒྱན་གཏེར་བདག་གླིང་ལ་སྤྲོད༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ གཉན་རྒྱ༔ དམ་རྒྱ༔ བདག་ཁོ་བོ་པདྨ་གཏེར་བདག་གླིང་པས། འབྲི་གུང་གཞོ་སྟོད་ཏི་སྒྲོའི་བྲག་ནས། མེ་སྤྲེལ་ལོར་གདན་དྲངས་ཤིང་གླང་ལོར་སྦས་ཡུལ་པདྨ་རོང་གི་ཆོས་སྡིངས་ནམ་མཁའ་འབྲུག་གྲགས་སུ། སངས་རྒྱས་ལྷུམ་ཞུགས་ཀྱི་ཟླ་ཚེས་ལ་ཤོག་སེར་ལས་ཞལ་བསྒྱུར་རོ།། །། ༈ བླ་མ་དྲག་པོ་པདྨ་ཁྲག་འཐུང་ལས༔ ཆར་འབེབས་བདུད་རྩིའི་སྤྲིན་ཕུང་བཞུགས་སོ༔ ཐོད་ཕྲེང་དྲག་པོའི་ལྷ་ལ་འདུད༔
ས་མ་ཡ༔ དུས་ངན་བསྐལ་པའི་ཡང་མཐའ་ལ༔ དུག་ལྔའི་ཁ་ཟས་དུ་བ་རྔུབ༔ སྟེང་འོག་བར་གསུམ་ལྷ་ཀླུ་འཁྲུགས༔ ཆར་ཆུ་མི་སྙོམས་སད་སེར་ལྡང་༔ ཚེ་ཐུང་ནད་མང་དབུལ་ཞིང་མུག༔ དེ་ཚེ་བྱང་ཆུབ་སེམས་ལྡན་པས༔ ལྷ་ཀླུ་གསོ་ཞིང་གཏེར་བཅུད་སྦས༔ རི་ཁྲོས་བཀའ་ནན་ཐ་ཚིག་བོར༔ བོད་ཁམས་བདེ་བའི་ཕྲིན་ལས་བཅོལ༔
ཆར་པ་འབེབས་ན་འདི་ལྟར་བྱ༔ རྩ་བའི་སྔགས་ཀྱི་ཤམ་བུ་རུ༔ ནཱ་ག་ཀ་ལ་བྷ་རི་ཤ་ཡ་སྭཱ་ཧཱ༔ དཀར་མངར་ཀླུ་སྨན་བག་ཟན་ལ༔ སྦྱར་བའི་རིལ་བུ་རེ་རེ་ལ༔ སྔགས་ནི་བརྒྱ་རྩ་རེ་བཏབ་པས༔ ཀླུ་གནས་ཆུ་མིག་ནང་དུ་བླུག༔ ཀླུ་གཏོར་བཏང་ཞིང་བདེན་པ་བརྡར༔ ཆར་པ་འབེབས་པར་ཐེ་ཚོམ་མེད༔ ྀཨཚ༔
རྒྱ་རྒྱ་རྒྱ༔ གལ་ཏེ་ཕེབས་པར་མ་གྱུར་ན༔ ཀླུ་གཉན་ལྷ་སྲིན་གནད་ལ་དབབ༔ རྒྱལ་རིགས་བསྟན་འཛིན་གྲི་ཁྲག་དང་༔ རྗེ་རིགས་ཡུགས་སའི་མངལ་ཁྲག་དང་༔ གཙོད་ཁྲག་བྲམ་ཟེ་གཉན་པོ་དང་༔ མཛེ་ཁྲག་དམངས་རྡོལ་རིགས་ཀྱི་གཉན༔ གླ་རྩི་ཀླུ་རིགས་ཀུན་གྱི་གཉན༔ སྦལ་ཤ་ཀླུ་ཡི་བུ་ཐམས་ཅད༔ སྦྲུལ་ཤ་ཀླུ་ཡི་བཙུན་མོ་དང་༔
ཉ་ཤ་ཀླུ་ཡི་བྲན་རྣམས་དང་༔ སྡིག་པ་ཀླུ་སྲིན་གཉན་རྒོད་རྣམས༔ ཏེ་ལོའི་ཤ་ཁྲག་གཟའ་གཉན་པོ༔ བཙན་དུག་ར་གཞོབ་ལྷ་སྲིན་སྤྱི༔ གཉན་པོ་དེ་རྣམས་ཞིབ་པར་སྦྱར༔ རིལ་བུར་དྲིལ་ཏེ་དྲག་སྔགས་སྒྲུབ༔ སྙུག་ཚིག་ནང་བླུགས་རྩ་སྔགས་གཤམ༔ ཐུམ་ཐུམ་ཆེམ་ཆེམ་བཛྲ་ཕྱིར་ཆད་སྭཱ་ཧཱ༔ ཞེས་བྲིས་གཞུག་ཅིང་གཡག་རོག་གི༔ སྙིང་རྩེད་ཁྱི་ནག་སྤུས་བཅིངས་ལ༔
ལ་ཆའམ་ནི་སྤྲ་ཚིལ་བྱུགས༔ གཙོད་མཛོ་རུ་དང་ཕག་མིག་གཞོབ༔ ཕྱི་ནས་ཀླུ་སྨན་མར་སྦྱར་གཏུམ༔ ཆུ་མིག་གཉན་ངེས་ཤིག་གམ་ཕུག༔ རྡོ་ལ་་་་་་འོག་ལ ་རྒྱ་གྲམ་རི་གླིང་ ་་་་་སྟེང་ལ ་བྲིས༔ བར་དུ་གཞུག་ཅིང་སྐྱེར་ཕུར་གདབ༔ ནང་དུ་ཆུ་ནི་ཤོར་གྱུར་ན༔ རང་ཉིད་མཛེ་ནད་དག་གིས་འཁྱེར༔ དེ་ཕྱིར་རྫས་སྔགས་འཁོར་ལོ་དང་༔ བྱུགས་པ་རྒྱན་འཁོར་ལ་སོགས་གཅེས༔
ཆུ་མིག་ཀླུ་ཡི་ཕོ་བྲང་ན༔ ཕུཿཡིག་ཟླ་འོད་བསིལ་ཟེར་གྱིས༔ འཇིག་རྟེན་ཁམས་ཀྱི་ཀླུ་རིགས་བཀུག༔ ཕྱོགས་བཅུར་ཁྲོ་བཅུ་བྱ་ཁྱུང་མེས༔ སྲིད་པ་མཐའ་སྡུད་གཞོམ་ཞིང་སྤུར༔ ཀླུ་རྣམས་འབྲོས་པའི་གནས་མེད་པར༔ སྐོམས་པ་ཆུ་ལ་སྙོམས་པ་བཞིན༔ ཕུཿལ་འབྲལ་མི་ཕོད་པར་ཐིམ༔ བདེ་བའི་འོད་སྣང་རྒྱས་པའི་ཤུགས༔ སྐད་ཅིག་ཀླུ་རྒྱལ་སྐུ་མདོག་དཀར༔
སྦྲུལ་མགོ་དགུ་ལ་ནོར་བུས་བརྒྱན༔ ཕྱག་གཉིས་ཐལ་སྦྱར་ནོར་བུ་འཛིན༔ སྐུ་སྟོད་ལྷ་ལ་སྐུ་སྨད་སྦྲུལ༔ ཀླུ་ཆེན་བརྒྱད་དང་ཀླུ་རིགས་བསྐོར༔ སྦྲུལ་མཇུག་རྒྱ་མཚོར་དཀྲུགས་པ་ཡིས༔ ས་གཞི་བར་སྣང་ན་བུན་དང་༔ ཆར་སྤྲིན་གློག་འཁྱུགས་འབྲུག་སྒྲ་འབིར༔ འཛམ་གླིང་གཡོ་ནུས་ཆར་ཆེན་པོ༔ མྱུར་བ་ཉིད་དུ་འབབ་པར་དམིགས༔ གོང་གི་སྔགས་བཟླས་ཕྱོགས་མཚམས་ཀུན༔
བྱ་ཁྱུང་ཁྲོ་བོས་སྲུང་མཚམས་བཅད༔ ཞག་གསུམ་ཚུན་ཆད་ཆར་འབེབས་འགྱུར༔ ཕེབས་ལ་རྫས་ཕྱུངས་ཀླུ་སྨན་སྦ༔ ཀླུ་གཏོར་བཏང་ཞིང་ཀླུ་ཆོག་འབད༔ ཕྱིས་ཀྱང་འཕྲོ་གཙང་ཤིན་ཏུ་དགེ༔ ནམ་དགོས་དུས་སུ་ཕེབས་པར་འགྱུར༔ དེ་ཚེ་རླུང་གི་གནོད་གྱུར་ན༔ དུག་ཤོག་ངོས་ལ་དུག་ཁྲག་གིས༔ མི་ལུས་བྱ་མཆུ་ལྕགས་སྒྲོག་བཅིང་༔ སྙིང་ཁར་ཏྲི་ཛ་ས་མ་ཡ་དམ་སྲི་མཱ་ར་ཡ་ནན༔
ཨ་ཏམ་ཨི་ཏམ་བྷ་ཡུ་སཏྭཾ་བྷ་ཡ་ནན༔ ཞེས་བྲིས་གཟིག་སྤྱང་སྲེ་མོང་ཤ༔ ཀླུ་བདུད་རྡོ་རྗེ་བོང་ནག་དང་༔ དབྱི་མོང་ནག་པོའི་ཁུ་བས་བྱུག༔ བདེན་སྟོབས་འགུགས་སྟིམ་ནན་ཏན་བྱ༔ སྐམས་གཤེར་མཚམས་སུ་སྤྱི་ལྟར་མནན༔ དེ་ཡིས་རླུང་གིས་གནོད་མི་ནུས༔ ཆར་པ་འབེབས་ནས་དབྱུང་བར་གཅེས༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གཏེར་བདག་གླིང་པས་གཞོ་སྟོད་ཏི་སྒྲོའི་བྲག་ནས་སྤྱན་དྲངས་པའོ། སརྦ་མངྒ་ལམ།། །། བླ་མ་དྲག་པོ་པདྨ་ཁྲག་འཐུང་ལས༔ ཆར་གཅོད་མེ་དཔུང་འཁོར་ལོ་བཞུགས་སོ༔ ཐོད་ཕྲེང་དྲག་པོའི་ལྷ་ལ་འདུད༔
ས་མ་ཡ༔ སྒོམ་གྲྭར་ཁ་ཆར་བུ་ཡུག་གནོད༔ བས་མཐའི་ནགས་རོང་དབེན་པར་འགྲིམ༔ གང་འཚམས་ལོ་ཐོག་ཡུལ་ལྗོངས་ལ༔ ཁ་ཆར་བུ་ཡུག་གནོད་པས་ན༔ སྲུང་ཐབས་མན་ངག་ཁྱད་པར་ཅན༔ ཌཱཀྐིའི་གསང་བའི་སྙིང་ཞུན་བསྟན༔ དབང་རྫས་བསྙེན་སྒྲུབ་དྲོད་ཐོབ་ཅྀང་༔ གཞན་ཕན་སེམས་བསྐྱེད་ལྡན་པ་ཡིས༔ སྦྱར་བ་སྐྱེར་པ་བསྲེགས་པའི་ཐལ༔
བག་ཕྱེར་བསྲེས་ལ་སྦལ་གཟུགས་བཟོས༔ ཧཱུྃ་ཕུ་ནཱ་ག་དུ་ཙནྡྷེ་ཙནྡྷེ་མི་ལི་མི་ལི་བྷནྡྷ་བྷནྡྷ་ནཱ་ག་ནི་སྭཱ་ཧཱ༔ ཕྱོགས་སྐྱོང་བཅུའི་གདོན་བགེགས་འབྱུང་པོ་འབྱུང་བ་ཁ་ཆར་བུ་ཡུག་གི་བདག་པོ་བདག་མོ་ཐམས་ཅད་མཱ་ར་ཡ་མྱོག་མྱོག་རྃ་རྃ་རྃ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄ཿ ཅེས་བྲིས་སྦལ་པའི་སྙིང་ཁར་གཞུག༔ དུང་བུས་ཀླུ་གཉན་གནས་ས་ཡི༔ གཡའ་སྒྲོམ་ཟུར་གསུམ་ནང་དུ་བསྐྱིལ༔ བདེན་སྟོབས་འགུགས་བསྟིམ་དྲག་ཏུ་བྱ༔ ཁ་ཆོད་རྡོ་བའི་ལོགས་སུ་ནི༔ ཚར་རྫས་བྱུགས་ལ་སྟེང་ནས་བཀབ༔ ཁ་ཁོབ་སྦལ་པ་རེག་ཙམ་བྱ༔
དེ་ཡི་སྟེང་དུ་དུག་ཤིང་ལ༔ སྦལ་སྦྲུལ་ཉ་ཤ་སྲེ་མོང་ཤ༔ ཝ་ཤ་གུ་གུལ་མུ་ཟི་དང་༔ ཡུགས་ཁྲག་མཛེ་ཕོའི་སྐྲ་སེན་གོས༔ མི་རིགས་མི་གཅིག་དགུའི་སྐྲ་སེན༔ མི་རྟ་ཁྱི་གསུམ་རུས་པ་རྣམས༔ ཞིབ་སྦྱར་ཁྲག་གི་སྣོད་ཆེན་བཏབ༔ དེ་ནང་དུག་ཤིང་ཐམས་ཅད་བྲང་༔ ཅུང་ཟད་བསྐམས་ནས་མེ་རྣམས་སྦར༔ མེ་དེ་ཁྱུང་གི་ཕོ་བྲང་དམིགས༔
རང་ཉིད་དྲག་པོ་ཁྱུང་ཞོན་སྐུ༔ སྟེང་གི་ལྷ་དང་འོག་གི་ཀླུ༔ བར་གྱི་སྡེ་བརྒྱད་ཞབས་འོག་མནན༔ དྲག་པོའི་སྔགས་ཀྱི་ཤམ་བུ་རུ༔ ཁྲོྃ་ག་རུ་ཊ་ཙ་ལེ་ཙ་ལེ་བྷྱོ་བྷྱོཿ ཨོཾ་དྷེ་ཝ་ར་ཙ་ཕཊ྄་ཆོད༔ ནཱ་ག་ར་ཙ་ཕཊ྄་ཆོད༔ ཡ་མ་ཤྭ་ཤྭ་ཕཊ྄་ཆོད༔ ཡོ་གེ་ཤྭ་ཤྭ་ཕཊ྄་ཆོད༔ བྷྲཱུྃ་དྷེ་ཤྭ་ཤྭ་ཕཊ྄་ཆོད༔
སྤྲ་མོ་ཏེ་ཤྭ་ཤྭ་ཕཊ྄་ཆོད༔ རྃ་རྃ་ཤྭ་ཤྭ་ཕཊ྄་ཆོད༔ འུ་ཊ་འུ་ཊ་ཤུ་ཤུ་ཕཊ྄་ཆོད༔ ཨེ་ཧི་ཧི་ཧུ་ཧུ་ཕཊ྄་ཆོད༔ ཧ་ཧ་ཆོད༔ ཧུ་ཧུ་ཆོད་སྭཱ་ཧཱ༔ ཁྲི་བཟླས་སྣང་སྲིད་མེ་ཡི་དལ༔ བྱ་ཁྱུང་རང་བཞིན་ཁྲོ་ཆུའི་རྦ༔ དྲག་ཏུ་འཁྲུགས་པས་ཆར་བདག་དང་༔ སྤྲིན་དང་ན་བུན་ཐུལ་གྱིས་བསྲེགས༔
མདའ་དར་དམར་པོ་ལ་སྔགས་པས༔ ཕྱོགས་མཚམས་གཡུག་ཅིང་མི་དམིགས་བསྒོམས༔ རྒྱ་ཐབ་མང་པོའི་ཐ་ཚིག་དམར༔ གྲོ་ཕྱེ་ལ་བཏག་གཏོར་ཀྱང་ཐུམ༔ ཐོ་རངས་བྱ་སྐད་མ་གྲགས་གོང་༔ མི་ཁྱིའི་སྐད་ཀྱང་མེད་པའི་དུས༔ སྔགས་བཟླས་ནམ་མཁའ་ཕུ་ཡིས་གདབ༔ ས་མ་ཡ༔ གདོང་བཟློག་བྱེད་ན་ཤུག་པ་ཡི༔ རལ་གྲི་ངོས་ལ་རྫས་ཆུ་དང་༔
རྒྱ་ཚྭ་བསྲེས་པས་དྲག་སྔགས་ཤམ༔
ཨོཾ་སྤྲིན་གྱི་རླུང་འཛིང་པ་ཤིག་ཁྲོལ༔ སྤྲིན་གྱི་གཟེར་མགོ་ཤིག་ཁྲོལ༔ སྤྲིན་གྱི་སྤོ་ཏི་ཁྲོཾ་ཤིག་ཁྲོལ༔ མ་ཏི་ཁྲོཾ་ཁྲོཾ་ཤིག་ཁྲོལ༔ རླུང་གི་རྒྱལ་པོ་འུར་ལྗིང་ཆེན་གྱིས་སྤྲིན་ཕུང་གཏོར་གཏོར་ཤིག༔ རླུང་ཧ་ཏིས་ཤིག་གཏོར་གཏོར་ཕཊ྄ཿ རླུང་ལྷ་མགྱོགས་བྱེད་ཀྱི་སྤྲིན་ཕུང་ཐམས་ཅད་ཤིག་ཅིག་གཏོར་ཅིག་སྭཱ་ཧཱ༔ ཧཱུྃ་ཧཱུྃ་ཧཱུྃ༔ བྷ་ཡཾ་བྷ་ཡཾ་བྷ་ཡཾ་རྃ་རྃ་རྃ་ཟློག་ཟློག༔
ཅེས་བྲིས་དྲག་པོར་མངའ་གསོལ་བསྐྱེད༔ སྐུ་ལས་མེ་རླུང་ཆེར་གཡོས་པས༔ སྤྲིན་ཕུང་གཏོར་དམིགས་ནམ་མཁར་གཡུག༔ དེས་ནི་ངེས་པར་བཟློག་པར་འགྱུར༔ ལས་གྲུབ་མེ་ཐབས་སོ་སོར་བསྡུ༔ བག་ཟན་སྦལ་པའི་ཁོང་སྔགས་ཕྱུངས༔ ཆུ་དཀར་ཀླུ་སྨན་ཁྲུས་དང་བཅས༔ ཆུ་བོར་གཤེགས་ཤིང་ཀླུ་གཏོར་བཏང་༔ ཁ་ཁེབ་གཡམ་པ་ཁྲག་གིས་བཀྲུས༔ དག་པར་ཆུ་དཀར་འོ་མས་བཤལ༔
དབེན་པར་བསྡུ་ཞིང་ནམ་དགོས་སྤྱད༔ ས་མ་ཡ༔ བསྟན་དུ་སྲུང་བར་མི་ལྕོགས་དང་༔ ཡུལ་ཕྱོགས་གཞན་དུ་བསྲུང་དགོས་ན༔ མཚམས་ཕུར་ཐོ་ཡི་མན་ངག་ནི༔ རྫ་བུམ་གས་ཆག་མེད་པའི་ནང་༔ ལན་ཚྭ་མཁར་སྒོང་སྲུབ་མེད་དང་༔ གང་སྲུང་ཡུལ་དེའི་ཆུ་སྣ་བསྡུས༔ བཟང་དྲུག་ག་པུར་ཀླུ་སྨན་བཏབ༔ སྲུང་མཚམས་རི་བོ་ཐོན་པའི་མཚམས༔
ཐོ་ཡི་འོག་ཏུ་དུང་བྲུས་གཞུག༔ ཀླུ་གཉན་ཆར་བདག་འགུགས་གཞུག་བསྟིམ༔ དེ་སྟེང་རྡོ་བ་འཇམ་པ་གཉིས༔ མུ་ཁྱུད་གསུམ་གསུམ་བསྐོར་བའི་དབུས༔ ཡུལ་ ཆཻག་མོའི ་འདིར་སྡེ་བརྒྱད་ཀྱི་ཁ་ཆར་འཚུབས་མར་མ་འབབ་ཅིག༔ ཁ་བ་ཟློག་ཟློག༔ བུ་ཡུག་ཆོད་ཆོད༔ ཆུ་བོར་སྔོན་པོ་རྃ་ཤིག་རྃ་རྃ་སྭཱ་ཧཱ༔ བུམ་པའི་འོག་གི་འདབ་བརྒྱད་ལ༔ ནག་པོ་ཤུ་ཤུ་རྦད༔
དྷེ་བ་ར་ཙ་རྦད༔ ནཱ་ག་ར་ཙ་རྦད༔ ཙ་ཏྲ་ཀ་རུ་ཡེ་རྦད༔ མ་མ་ཤུ་ཤུ་རྦད༔ རི་བོ་ཀུན་འདུས་རྦད༔ ཁ་བ་རང་རིང་རྦད༔ ཁ་འཚུབས་འཁྱིལ་མ་རྦད༔ ཅེས་བྲིས་སྟེང་གི་རྩིབས་བརྒྱད་ལ༔ ཨེ་ཁྲོཾ་རྃ་རྃ་རྃ༔ མ་ཧཱ་གུ་རུ་ཏ་ནཱ་ག་གཤེད་དུ་རྃ་རྃ་རྃ༔
ཏྲག་ཤ་མུ་མེ་དུ་རྃ་རྃ་རྃ༔ ས་དུ་ས་མ་ཡ་ཏྲི་རྃ་རྃ་རྃ༔ ས་ཐ་ར་སྲོག་ཐིག་རྃ་རྃ་རྃ༔ དྷ་ཧ་དྷ་ཧ་པ་ཙ་པ་ཙ་ཚལ་པ་ཚལ་པ༔ ཁ་བ་བྷན་སྨན་ཀུ་རུ་ཨུ་ཙ་ཏ་ཡ་ཕཊ྄ཿ ཀི་ཀིང་བུ་མོ་སརྦ་ལིག་ཚར་རྦད་རྦད༔ ཅེས་བྲིས་གཉིས་ཀའི་མུ་ཁྱུད་ལ༔ བྲམ་བྲམ་གཡའ་ལ་བྲམ་ནག་ལ་བྲམ་བྲམ༔ ཟེ་ཞོན༔ སྣ་ཞོན༔
སྒང་ཞོན༔ ཡྃ་ཡྃ་ཡྃ་གཏོར་གཏོར་ཕཊ྄་ཕཊ྄ཿ རྫས་དང་ཕུར་པ་འདི་ལས་མ་འདའ་ཅིག༔ ཅེས་པ་ཡི་མགོ་ནང་བསྟན་བྲི༔ བར་དུ་སེང་ལྡེང་ཕུར་པའི་ལོགས༔ ན་མོ་བུདྡྷ་ཡ༔ ཨོཾ་བཛྲ་ཀཱི་ལི་ཀཱི་ལ་ཡ༔ ནཱ་ག་དུ་ཙནྡྷེ་ཙནྡྷེ་མི་ལི་མི་ལི་བྷནྡྷ་བྷནྡྷ་ནཱ་ག་ནི་སྭཱ་ཧཱ༔ ཨོཾ་བཛྲ་ཙཀྲ་རྦད་རྦད༔ ཐུམ་ཐུམ་ཆིལ་ཆིལ་ཧཱུྃ་ཕཊ྄ཿ
བྷ་ཡཾ་བྷ་ཡཾ་སརྦ་ཤག་ཁྲོལ་ཟློག༔ ཅེས་བྲིས་ཁྲག་འཐུང་མངའ་གསོལ་གཟུགས༔ ལྷ་ཀླུ་སྡེ་བརྒྱད་ཕོ་བྲང་སྟེང་༔ ཕུར་བུ་ཁྲོ་བོས་ཟེར་གྱིས་མནན༔ ནམ་མཁའ་ཁྱུང་གི་འཁོར་ལོར་བསམ༔ གང་སྲུང་ཡུལ་དེར་ཕྱེ་ཕུད་བསྡུས༔ སྡེ་བརྒྱད་བརྔན་མཆོད་རྒྱས་པར་བསྐང་༔ དམ་བརྡར་བཀའ་ནན་ལས་གཉེར་གཏད༔ ཐོ་མཚམས་ཚུན་ཆད་ཁ་ཆར་ནི༔ འདའ་བར་གྱུར་ན་པདྨས་བསླུས༔
ས་མ་ཡ༔ རྒྱ་རྒྱ་རྒྱ༔ ཨེ་མ་ཤིན་ཏུ་ཟབ་པའི་གནད༔ འདི་ཉིད་མང་དུ་སྤེལ་གྱུར་ན༔ རང་ཉིད་ནོར་རྫས་དབུལ་པོར་འགྱུར༔ ཤིན་ཏུ་གསང་བ་གནད་དུ་ཆེ༔ དོ་གལ་ཆེ་ན་སྤྱད་པར་བྱ༔ སྔོན་དུ་གྲངས་བསྙེན་ཐིམ་པ་གཅེས༔ གལ་མ་མཆིས་ན་ཚོད་བླང་ནི༔ གདམས་པའི་དྲོད་འཆོར་བྱིན་རླབས་གཡེར༔
ཐེ་ཚོམ་མེད་པར་ཕུར་དུ་འཆོང་༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོ་གཞོ་སྟོད་ཏི་སྒྲོ་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་བཤུས་སོ།། །། བླ་མ་དྲག་པོ་པདྨ་ཁྲག་འཐུང་ལས༔
སེར་སྲུང་སྲོག་གི་སྤུ་གྲི་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ པདྨ་དྲག་པོའི་རྣལ་འབྱོར་པས༔ འགྲོ་བའི་ལོ་ཏོག་སྨིན་པ་ལ༔ སྡེ་བརྒྱད་ཁ་རླངས་བསམ་སྦྱོར་དུག༔ སེར་བ་བསྲུང་ན་འདི་ལྟར་བྱ༔ བསམ་པ་བྱ་རོག་མ་དག་ལ༔ གླ་རྩི་བཙན་དུག་མུ་ཟི་དང་༔ ཏེ་ལོའི་ཁྲག་དང་སྲེ་མོང་ཀླད༔ བྱ་རོག་སྙིང་དང་སྦྲུལ་ཤ་བཅས༔
རྒྱ་སྣག་རྒྱ་མཚལ་ལ་སྦྱར་བའི༔ མུ་ཁྱུད་གསུམ་གྱི་ལྟེ་བར་ཁྲོྃ༔ དྲག་པོའི་རྩ་སྔགས་ཤམ་བུ་རུ༔ བཟླས་སྔགས་འདོད་གསོལ་དང་བཅས་བྲི༔ དེ་ཡི་ཕྱི་རིམ་རྩིབས་བརྒྱད་ལ༔ ཨོཾ་བཛྲ་སརྦ་དུཥྚཱཾ་ཡ་མ་ཏྲིག་ནན་ལི་ཙ་རྦད་རྦད་དགྲ་ལ་བྷྱོཿ དེ་བཞིན་ཡ་མི་གནས་མལ་དུ༔ རག་མོ? རཱ་ཛ་ཏྲི? དུ་ཏྲི? མུན་ཏྲི? ཕུ་ཏྲི? ར་ཏྲི? ཙ་ཏྲི? ཞེས་བསྒྱུར་གོང་འོག་མཚུངས་པར་བཀོད༔ རྩིབས་མཆན་ལ༔ གཤིན་རྗེས་སེར་བ་དགྲ་ལ་བྷྱོ་ཕཊ྄ཿ
མ་མོས་སེར་བ་དགྲ་ལ་བྷྱོ་ཕཊ྄ཿ རྒྱལ་པོས་སེར་བ་དགྲ་ལ་བྷྱོ་ཕཊ྄ཿ བདུད་ཀྱིས་སེར་བ་དགྲ་ལ་བྷྱོ་ཕཊ྄ཿ རྨུ་ཡིས་སེར་བ་དགྲ་ལ་བྷྱོ་ཕཊ྄ཿ ཀླུ་ཡིས་སེར་བ་དགྲ་ལ་བྷྱོ་ཕཊ྄ཿ གཟའ་ཡིས་སེར་བ་དགྲ་ལ་བྷྱོ་ཕཊ྄ཿ བཙན་གྱིས་སེར་བ་དགྲ་ལ་བྷྱོ་ཕཊ྄ཿ མུ་ཁྱུད་ལ༔ སངས་རྒྱས་ཀྱི་བདེན་པས་སེར་བ་ཟློག༔ ཆོས་དང་དགེ་འདུན་རྩ་བ་གསུམ༔
ཆོས་སྐྱོང་རྟེན་འབྲེལ་བདེན་སྟོབས་སྒྱུར༔ མེ་རི་རྃ་གྱིས་མཚན་པས་བསྐོར༔ ཆུ་ཡིས་མི་གནོད་སྤྲ་ཚིལ་བཏང་༔ ལྷར་བསྐྱེད་འགུགས་ཤིང་རྩ་སྔགས་གཤམ༔ ཨོཾ་བཛྲ་སརྦ་དུཥྚཱཾ་ཡ་མ་ར་ཙ་དུ་ཏྲི་ཕུ་ཏྲི་ཏྲིག་ནན༔ ཨེ་ཧུར་ཐུམ་ཛཿ མཱ་ར་ཡ་རྦད༔ ལི་ཙ་རྦད་རྦད༔ དགྲ་ལ་བྷྱོཿ ཞག་གསུམ་བཟླས་ཤིང་ཐུན་ལ་སྔགས༔
གང་དུ་བསྲུང་བའི་ཡུལ་ཕྱོགས་དེའི༔ གཞི་བདག་བརྔན་མཆོད་བཀའ་བསྒོ་བྱ༔ འཁོར་ལོ་བསྲུང་ཡུལ་མཚམས་སུ་གཟུགས༔ དེས་ནི་སེར་བ་ངེས་པར་ཐུབ༔ གདོང་བཟློག་སྲུང་ན་སྔགས་བཟླས་ཤིང་༔ རོ་སྲེག་ཐ་ཚིག་ཡུངས་དཀར་ནག༔ དྲག་པོའི་ཏིང་འཛིན་ངར་ལྡན་པའི༔ སྲུང་ཡུལ་མེ་རླུང་མཚོན་ཚོགས་འཁྲུགས༔ གནོད་བྱེད་རྡུལ་དུ་བརླགས་པར་དམིགས༔ ཡུད་ཙམ་བསྐྱར་ཞིང་ཕྱོགས་སུ་འཕང་༔
ཐུན་གྱིས་བརྡེག་པས་ངེས་པར་ཐུབ༔ ས་མ་ཡ༔ ཨེ་མཿ སེར་སྲུང་འབུམ་སྡེའི་བཅུད་ཕྱུང་བ༔ སེར་གདོང་སྡེ་བརྒྱད་སྲོག་གི་གཤེད༔ དྲག་སྔགས་ཀུན་གྱི་སྟོབས་འདུས་པ༔ དམོད་པ་མཚོན་ཆའི་སྤུ་གྲི་ཡིན༔ གང་དུ་ཐུག་ཀྱང་ཐལ་བར་བརླག༔ དུས་ངན་བསྐལ་པའི་ཡང་མཐའ་ལ༔ ནང་རྒྱས་གཏད་སེར་དར་བའི་དུས༔
སེར་སྲུང་སྤྱི་ཡིས་ཐུབ་པར་དཀའ༔ རང་གཤེད་སྲོག་གི་འཁོར་ལོ་ནི༔ འཕྲལ་དུ་བཟློག་པར་ཐེ་ཚོམ་མེད༔ མང་དུ་མ་སྤེལ་གུ་ཧྱ་རྒྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔
ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང་ཤོག་སེར་ལས་བཤུས་སོ། སརྦ་མངྒ་ལཾ།། །། བླ་མ་དྲག་པོ་པདྨ་ཁྲག་འཐུང་ལས༔ སད་སྲུང་སྤྲིན་གྱི་འཁོར་ལོ་བཞུགས༔ དབང་དྲག་ཧེ་རུ་ཀ་ལ་འདུད༔ ས་མ་ཡ༔ ཐུགས་རྗེ་དྲག་པོའི་རྣལ་འབྱོར་པས༔ གཞན་དོན་འགྲོ་ལ་སེམས་བསྐྱེད་ནས༔ སྡེ་བརྒྱད་ཁ་རླངས་སད་སྲུང་ན༔ ཡུལ་ལྷ་མཆོད་ཅིང་བདེན་པ་བརྡར༔
ཆུ་མིག་ཀུན་དུ་ཀླུ་སྨན་དང་༔ སྙུག་ཚིག་གཞུག་ཅིང་ཀླུ་རྣམས་བསྐྱེད༔ སྤྲིན་བསྡུ་སྔགས་ནི་ནུབ་མོ་ནས༔ མང་དུ་བཟླས་ཏེ་སྲུང་མཚམས་འུབ༔ རང་ཉིད་ཀླུ་རྒྱལ་སྐུ་མདོག་དམར༔ སྐུ་སྟོད་སྤྲིན་བསྡུས་ཕྱག་རྒྱ་ཅན༔ སྐུ་སྨད་སྦྲུལ་མཇུག་རྒྱ་མཚོ་དཀྲུགས༔ ན་བཟའ་སྤྲིན་གྱི་ཕུང་པོ་བཀླུབས༔ ས་གཞི་བར་སྣང་ཐམས་ཅད་ཀུན༔ ན་བུན་ཆར་བསིལ་འཚུབ་པར་སྒོམས༔
ནཱ་ག་ཀ་ལ་བྷ་རི་ཤ་ཡ་ཧཱུྃ་བབ་བབ་ཧཱུྃ་སོབ་སོབ་ཧཱུྃ་སྤྲིན་བསྡུས་རཀྵ་སྭཱ་ཧཱ༔ སྔ་དྲོ་ཀླུ་ལ་ཆར་གཏོར་བཏང་༔ དགོང་མོ་ཕྱོགས་གཏོར་ཆ་གསུམ་བཏང་༔ ཁྲུས་དང་བསང་མཆོད་ཡུལ་ལྷ་བརྔན༔ ནུབ་མོ་སྤྲིན་གྱིས་འདྲ་བ་ན༔ རྟ་ཕོ་གྲོ་དཀར་བསང་སྦྱངས་ལ༔ སྤྲིན་དང་སྤྲིན་ལྷ་གྲོགས་སུ་བཅུག༔ ཨོཾ་ཀ་ན་ཀ་ཁོ་ཡེ་ཧཱུྃ་ཕཊ྄ཿ མང་དུ་བཟླས་ཤིང་རྟ་སྒྲོག་བཅུག༔ རྟ་དངོས་མ་འབྱོར་འདམ་གཙང་མར༔
སྤོས་དང་རཏྣའི་ཕྱེ་བསྲེས་སྦྱར༔ རྟ་གཟུགས་བཟོས་ལ་དངོས་སུ་བསམ༔ གོང་ལྟར་སྒྲོག་ཏུ་བཅུག་པར་བྱ༔ སྤྲིན་གྱི་ལྷ་རྣམས་བརྟོད་ལ་ནོན༔ སྤྲིན་དང་ན་བུན་གྱིས་མི་འགྱུར༔ རླུང་གི་གཡེར་ན་རླུང་ནོན་བྱ༔ དམ་སྲི་འགོང་པོའི་གནོད་གྱུར་ན༔ ཨར་གཏད་དྲག་པོས་གཟིར་ཞིང་མནན༔ ལས་རྣམས་གྲུབ་ནས་སྙུག་ཚིག་བསྡུ༔ རླུང་ནོན་དབྱུང་ཞིང་ཁྲུས་བཤགས་བྱ༔
ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང༌། ཆུ་གླང་ལོར་ཤོག་སེར་ལས་ཞལ་བཤུས་སོ། བཀྲ་ཤིས་པར་ཤོག། །།
༈ བླ་མ་དྲག་པོ་པདྨ་ཁྲག་འཐུང་ལས༔ བཙའ་སྲུང་བདུད་རྩི་ཆུ་རྒྱུན་བཞུགས་སོ༔ ཐོད་ཕྲེང་དྲག་པོའི་ལྷ་ལ་འདུད༔ ས་མ་ཡ༔ དྲག་པོ་པདྨའི་རྣལ་འབྱོར་པས༔ གཞན་ཕན་ཕྲིན་ལས་འཇུག་པའི་སྒོ༔ ཞིང་ལ་བཙའ་ནད་བསྲུང་བྱེད་ན༔ སྡེ་བརྒྱད་བརྟན་མ་མདོས་ཀྱིས་བརྔན༔ ཕྱོགས་གཏོར་ཆབ་གཏོར་མང་དུ་བཏང༔ ཕུང་འགོང་ཟ་འདྲེ་ཁ་སྦྱོར་བྱ༔
ཞིང་གི་མུ་མཐའ་ཐམས་ཅད་ནས༔ ཕྱེ་མར་དྲི་བཟང་སྨན་སྣ་བསྲེས༔ དམ་རྫས་ཨ་མྲྀ་ཏས་བྲན་པའི༔ གསུར་དུད་བཏང་ཞིང་འབྱུང་པོར་བསྔོ༔ རང་རང་ལས་དང་རྣམ་སྨིན་གྱི༔ ཁོང་ཁྲོ་གདུག་རྩུབ་ཞི་བར་བསམ༔ ཞིང་དབུས་སྤྱན་རས་གཟིགས་དབང་གི༔ སྐུ་ལས་བདུད་རྩིའི་རྒྱུན་བབས་པས༔ བཙའ་ནད་ཐམས་ཅད་དག་པར་དམིགས༔ ཡི་གེ་དྲུག་པའི་ཤམ་བུ་རུ༔
མེ་ཞུ་ཆུ་སེར་བུ་ཤོལ་ཀཱ་ལི་ནན༔ སུམ་ཁ་བྷི་རི་ཤ་སོད༔ མང་དུ་བཟླས་ཤིང་གླ་བའི་སྤུ༔ གཡའ་མཚམས་གང་ཞབས་ས་གཙང་མར༔ སྔགས་ཏེ་ཁྱེའུ་གཙང་མ་ཡིས༔ ནངས་རེར་གཏོར་ན་ངེས་པར་སེལ༔ སྐམ་བཙའ་ལ་ནི་ཆར་འབེབས་བྱ༔ རློན་བཙའ་ལ་ནི་ས་སྣ་ལ༔ ཅོང་ཞི་གཙང་ཆེན་བྱད་མ་བསྲེགས༔ སརྦ་ཁམ་གཡེར་ཁམ་གཡེར་བྱིལ་སྭཱ་ཧཱ༔
ཁྲི་ཕྲག་བཟླས་ནས་ཞྀང་ལ་གཏོར༔ གཞན་ཡང་རྣམ་འཇོམས་ལ་སོགས་པའི༔ ཆུ་སྣ་ཀླུ་སྨན་དམ་རྫས་བཏབ༔ གཟུངས་ཆུ་ཞིང་ལྗོངས་ཁྱབ་པར་གཏོར༔ སྟོང་ཉིད་སྙིང་རྗེ་འབྱོང་བ་ཡིས༔ འཕྲལ་དུ་ཕན་པར་ཐེ་ཚོམ་མེད༔ རང་འདོད་ང་རྒྱལ་རློམ་སེམས་ཀྱིས༔ འབྱུང་པོའི་གདུག་རྩུབ་ཞི་བར་དཀའ༔ དེ་ཕྱིར་དབང་རྫས་བསྙེན་སྒྲུབ་ཐིམ༔ གཞན་ཕན་སེམས་བསྐྱེད་ལྡན་པ་ཡིས༔
གང་ལྟར་རྩོམ་པ་དེ་བཞིན་འགྲུབ༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས༔
མེ་སྤྲེལ་ལོ་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་ཕབ་པའོ། སརྦ་མངྒ་ལཾ།། །། དགེའོ། དགེའོ། དགེའོ།། །། བླ་མ་དྲག་པོ་པདྨ་ཁྲག་འཐུང་ལས༔ ནཱ་ག་ཀླུ་འདུལ་གྱི་སྲུང་བ་གསེར་གྱི་འཁོར་ལོ་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ ནཱ་ག་རཀྴ་འཆི་བདག་འཇིགས་བྱེད་རྒྱལ༔
བདེ་གཤེགས་སྟོབས་འདུས་བཅས་ཆོག་བསྲུང་བ་བསྟན༔ དེ་ལ་ལོ་རྒྱུས་བྲི་ཐབས་རབ་གནས་དང་༔ ངོ་མཚར་ཡོན་ཏན་དང་བཅས་དོན་ལྔ་ལས༔ དང་པོ་ཡིད་ཆེས་བསྐྱེད་པའི་ལོ་རྒྱུས་ནི༔ སྔོན་ཚེ་རྒྱ་གར་རྡོ་རྗེ་གདན་གྱི་ལྷོར༔ བྱད་ཡུལ་མཐའ་འཁོབ་མུན་པའི་གླིང་གཅིག་ན༔ ཀླུ་ནག་འདམ་འཛིན་གདོལ་པ་དབུགས་བསྡུས་གནས༔ འགྲོ་བའི་སྲོག་གཅོད་མཛེ་རིགས་བཅོ་བརྒྱད་བཏང་༔ ཤྲཱི་སིངྷས་དེ་ཉིད་འདུལ་དགོངས་ཚེ༔ ཌཱཀྐི་གསེར་མཆེ་ཅན་གྱིས་ལུང་བསྟན་ནས༔
ཀླུ་བདུད་འཆི་བདག་གསེར་གྱི་འཁོར་ལོ་ཅན༔ རྡོ་རྗེ་གདན་གྱི་ཀ་བ་བྱང་ཆུབ་ཤིང་༔ དེ་ལ་ཡོད་པ་ཕྱུངས་ལ་ཐུགས་རྗེས་བསྐྱེད༔ ཅེས་བསྟན་ཕ་ལམ་རྡོ་རྗེའི་རྒྱ་ཕྱེས་པས༔ ཆུ་དར་སྨུག་སེར་གསེར་གྱིས་བྲིས་པ་ལ༔ ཤེལ་གྱི་གླེགས་ཤིང་འཛམ་གླིང་འོད་འགེང་ཞིག༔ ཐོབ་སྟེ་བཻཌཱུར་གཞི་ལ་གསེར་གྱིས་བྲིས༔ ཕྱི་མོ་ཤུལ་དུ་སྦས་ཏེ་རྒྱ་ཡིས་གདབ༔ བྲམ་ཟེ་ཧེ་རུ་ཀ་ཡི་སྤུན་བདུན་སོགས༔ གདམས་པ་བཏགས་པས་མི་ནོར་ལོངས་སྤྱོད་རྒྱས༔
ཡུལ་ཕྱོགས་ཐམས་ཅད་བདེ་ཞིང་སྐྱིད་པར་འགྱུར༔ ཤྲཱི་སིངྷས་བདག་ཉིད་པདྨ་འབྱུང་༔ བོད་དུ་འབྱོན་ཁར་མཐའ་འཁོབ་ཡུལ་དེ་ཡང་༔ སྟོན་པའི་ཞབས་ནི་མ་བཅག་གདུག་རྩུབ་ཅན༔ གཉན་པོའི་ལྷ་སྲུང་འདི་ཉིད་སྦྱིན་གཅེས་གནང་༔ བདག་གིས་བོད་དུ་འཁྱེར་བར་ཆས་པའི་ཚེ༔ རིག་འཛིན་མཁའ་འགྲོའི་མ་ཚོགས་ཐུགས་འཁྲེང་ཞིང་༔ འཛམ་གླིང་ཀླུ་རྣམས་ཆོ་ངེ་དེར་གྱིས་སོང་༔ བལ་པོའི་གྱི་ནག་མལ་གྲོའི་གཟི་ཆེན་སོགས༔ ས་གཞི་ཀུན་བཏུལ་ལྷ་སྲིན་དམ་ལ་བཏགས༔
རྔ་ཡབ་གཤེགས་ཁར་བསམ་ཡས་དབུ་རྩེ་རུ༔ ལྷ་སྲས་རྗེ་དང་མཚོ་རྒྱལ་ནམ་སྙིང་སོགས༔ ཐུགས་སྲས་ལྔ་ལ་བརྩེ་བས་དགོངས་ཏེ་གནང་༔ མལ་གྲོ་ལ་སོགས་འཛམ་གླིང་ཀླུ་རིགས་ཀྱིས༔ རིན་ཆེན་སྣ་བདུན་ཆར་ཕབ་དབུ་རྩེར་བསྐོར༔ སློབ་དཔོན་བཀའ་གཉན་མི་འདའ་དམ་ལ་བཏགས༔ མ་འོངས་པ་ན་བོད་ཀྱི་རྒྱལ་ཁམས་འདིར༔ གདོལ་པའི་སྤྱོད་པས་ས་རྒོད་རྡོ་རྒོད་དང་༔ ཆུ་རྒོད་ཤིང་རྒོད་གཉན་རིགས་ཀུན་ལ་བསྡོས༔ མནན་གཏད་སེར་རྒོད་ཕུང་སེལ་སྣ་ཚོགས་བྱེད༔
ས་བདག་གདུག་པ་ཅན་ཐུག་མཛེ་རིགས་ལྡང་༔ ཟབ་ཕྱིར་མ་འོངས་དོན་དུ་གཏེར་དུ་སྦོས༔ གསང་གཏེར་ཐུགས་ཀྱི་མན་ངག་གུ་ཧྱ་རྒྱ༔ ས་མ་ཡ༔ གཉིས་པ་ཙཀྲ་ཇི་ལྟར་བྲི་བ་ནི༔ རྒྱལ་ལམ་ས་རི་དམག་དཔོན་དར་བའི་ཉིན༔ དམར་སྨུག་མཐིང་བའི་དར་ཤོག་གང་རུང་ལ༔ རབ་གསེར་འབྲིང་མཚལ་ཐ་མ་རྒྱ་སྣག་ལ༔ རིན་ཆེན་བརྡར་བའི་སྣག་ཚས་མུ་ཁྱུད་དྲུག༔ ལྟེ་བར་ཁྲོྃཿམཐར་སྔགས་མགོ་ཕྱིར་བསྟན་དུ༔
ཨོཾ་ར་ཝ་ཏ་དྷ་ཊ་ཏྱཾ་འཆང་བ་པོའི་ཐུགས་རྡོ་རྗེར་བྱིན་གྱིས་བརླབ་ཏུ་གསོལ༔ རཀྵ་རཀྵ་སྭཱ་ཧཱ༔ ཨོཾ་མ་ཀ་མ་ཡ་ཏྲ་སྭཱ་ཧཱ༔ འཆང་བ་པོའི་ངག་རྡོ་རྗེར་བྱིན་གྱིས་བརླབ་ཏུ་གསོལ༔ ཨོཾ་བི་ཁྲབ་ཁྲོཾ་འཆང་བ་པོའི་ལུས་རྡོ་རྗེར་བྱིན་གྱིས་བརླབ་ཏུ་གསོལ༔ དེའི་ཕྱིར་མུ་ཁྱུད་རྩིབས་ལྔར་ཁྱུང་རེ་བྲིས༔ སྦྲུལ་གྱི་ལྟོ་བར་མགོ་སྐོར་ལག་གིས་བརྒྱང་༔ གོང་དབུར་སྦྲུལ་དཀར་ཁྱུང་གི་ལྟོ་བ་རུ༔ ཨོཾ་གྷ་བྷ་སྒད་པ་ཏ་ར་ཁྲོཾ༔ ཨོཾ་ནག་པོ་ཏི་པ་ཙ་ཡ་ཀླུ་དམངས་རིགས་ཀྱི་དུག་ལྔ་ཕྱིར་ཟློག༔
གཡས་སྐོར་ཁྱུང་བཞི་རིམ་པ་བཞིན་དུ་བྲི༔ ཨོཾ་ར་མ་སྒ་ཟ་ཊ་ཊ་ཁྲོྃ་ཟེ༔ ཨོཾ་ནག་པོ་ཏི་པ་ཙ་ཡ་ཀླུ་གདོལ་པའི་དུག་ སོགས? ཨོཾ་བ་ཊ་གྷ་ཟ་ཊ་ཊ་ཧཱུྃ༔ ཨོཾ་ནག་པོ་ཏི་པ་ཙ་ཡ་ཀླུ་རྒྱལ་རིགས་ཀྱི་དུག་ སོགས? ཨོཾ་གྲ་ཧན་ཧི་ར་ཁྲོམ༔ ནག་པོ་ཏི་པ་ཙ་ཡ་ཀླུ་རྗེ་རིགས་ཀྱི་དུག་ སོགས? ཨོཾ་གྷ་ར་གྷ་པ་ར་ཊ་ནུ་ཊཱཾ༔ ནག་པོ་ཏི་པ་ར་ཙ་ཡ་ཀླུ་བྲམ་ཟེའི་དུག? སོགས་བྲི༔ དེ་ཡི་ཕྱི་རིམ་མུ་ཁྱུད་ལ༔ ཨོཾ་བཛྲ་ཙཎྜ་མ་ཧཱ་རོ་ཥ་ན་ཧཱུྃ་ཕཊ྄ཿ ཨོཾ་ཧྲཱིཿབཛྲ་ཀྲོ་ཏ་ཧྱ་གྷྲྀ་ཝ་པདྨ་ཀྲོ་ཏི་ཤྭ་རཱི་བཛྲ་པཱ་ཎི་བཛྲ་ཀཱི་ལི་ཀཱི་ལ་ཡ༔ མ་ཧཱ་ཤྲཱི་ཧེ་རུ་ཀ་མ་ཧཱ་ཡཀྴ་ཡ་མཱནྟ་ཀ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཧཱུྃ་ཕཊ྄་ཕཊ྄ཿ
ཨོཾ་ཁྲོཾ་ག་རུ་ཊ་ཙ་ལེ་ཙ་ལེ་ཧཱུྃ་ཕཊ྄ཿ ནཱ་ག་དུ་ཙན་དྷེ་ཙན་དྷེ་མི་ལི་མི་ལི་བྷནྡྷ་བྷནྡྷ་ནཱ་ག་ནི་འཆང་བ་པོ་ལ་ས་བདག་ཀླུ་གཉན་གྱི་གནོད་པ་ཐམས་ཅད་སྲུངས་ཤིག་རཀྵ་རཀྵ་སྭཱ་ཧཱ༔ དེ་ཡི་ཕྱི་རོལ་མུ་ཁྱུད་ཀྱི་རིགས་ལྔའི་ཕྱག་མཚན་གྱིས༔ འཁོར་ལོའི་ཐད་ནི་གཡས་སྐོར་རིམ་པ་བཞིན་པདྨ་རྡོ་རྗེ་རིན་ཆེན་རྒྱ་གྲམ་ལམ༔ ཨོཾ་ནག་པོ་ཏི་པ་ཙ་ཡ་ཧཱུྃ༔ བུདྡྷ་ག་རུ་ཊ་ཨོཾ༔ ཨོཾ་ནཱ་ག་ཕེ་ལམ་ཧཱུྃ༔ དེས་འགྲེས་བར༔ པདྨ་ག་རུ་ཊ་ཧྲཱིཿ བཛྲ་ག་རུ་ཊ་ཧཱུྃ༔
རཏྣ་ག་རུ་ཊ་ཏྲཱྃ༔ ཀརྨ་ག་རུ་ཊ་ཨཱཿ དེ་ཡི་ཕྱི་མུ་ཁྱུད་ལ་ཡེ་དྷརྨཱ་ཚར་བདུན་བྲིས༔ ཁོར་ཡུག་མེ་རི་ལྔ་ལྡན་གཡས་སུ་བསྐོར༔ ཕྱི་ཁོག་འཇམ་དཔལ་ཐུགས་སྤྲུལ་འཇིགས་བྱེད་རྒྱལ༔ ནཱ་ག་རཀྴ་གསེར་གྱི་འཁོར་ལོ་ཅན༔ ཁྲོ་ཞལ་མ་ཧེའི་ར་ཅན་དམར་ནག་མདོག༔ སྦྲུལ་མགོའི་གདེངས་ཀ་ཕྱག་གཡས་སྦྲུལ་ཞགས་དང་༔ གཡོན་པས་ནད་རྐྱལ་སྔོ་དམར་འཕྱར་སྟབས་འཛིན༔ སྙན་ཆ་སྦྲུལ་རྒྱན་གཡས་བསྐུམ་གཡོན་བརྐྱང་གར༔
སྦྲུལ་མཇུག་སྔོ་ནག་པདྨའི་གདན་ལ་འཁྱིལ༔ བར་མཚམས་ཁོར་ཡུག་མེ་དཔུང་འཚུབ་རྒྱས་བྲི༔ དེ་ལྟར་ཡི་གེ་རྣམས་ནི་གསེར་གྱིས་བྲི༔ མ་འབྱོར་གྱུར་ན་ཁྱུང་དང་ལྟེ་བར་ཁྲོཾ༔ ཡེ་དྷར་ལ་སོགས་གསེར་གྱིས་བྲིས་ཀྱང་རུང་༔ ཆད་ལྷག་འགྱིལ་བུག་བྲིས་བསུབ་མེད་པ་བཅོས༔ གསུམ་པ་རབ་གནས་བྱ་བ་ནི༔ གོང་གི་གཟའ་སྐར་བཟང་པོ་ལ༔ བདག་ཉིད་དྲག་པོའི་ཏིང་འཛིན་ངང་༔ འཁོར་ལོ་ཀླུ་བདུད་ཇི་ལྟ་བ༔
སྐུ་ཆེ་ཡན་ལག་ཤིན་ཏུ་རགས༔ དབུ་ནི་ཚངས་པའི་འཇིག་རྟེན་བརྒལ༔ རི་རབ་ལ་ནི་སྐུ་སྟེགས་བྱ༔ ལྟོ་བ་བར་སྣང་ཁམས་གསུམ་ཁྱབ༔ མཇུག་མ་རྒྱ་མཚོའི་སྟེང་དུ་འཁྱིལ༔ རབ་འཇིགས་བསྐལ་པའི་མེ་ཆེན་འབར༔ ཨཀྵི་ཕི་ལང་སྔགས་སྒྲ་སྒྲོགས༔ འཇིག་རྟེན་གསུམ་པོ་བསྲེག་ཅིང་གཞོམ༔ ས་བདག་ཀླུ་གཉན་སྙིང་རྩ་ཡོམ༔ ལྟ་བས་མི་བཟོད་འཇིགས་པའི་སྐུ༔
སྤྱི་བོར་འཇམ་དཔལ་གཤིན་རྗེའི་གཤེད༔ སེར་ནག་རལ་གྲི་སྡིགས་མཛུབ་མཛད༔ མགྲིན་པར་འཕགས་མཆོག་རྟ་མགྲིན་དབང་༔ དམར་ནག་དབྱུག་ཐོ་སྡིགས་མཛུབ་བསྒྲེངས༔ ཐུགས་ཀར་རྡོ་རྗེ་གཏུམ་པོ་མཐིང་༔ རྡོ་རྗེ་སྡིགས་མཛུབ་མེ་དཔུང་འབར༔ དེ་ཉིད་ལྟོ་བར་ཡངས་པའི་ཀློང་༔ བྲིས་པའི་ཙཀྲ་ཇི་བཞིན་པའི༔ རྩིབས་སྟེང་བྱ་ཁྱུང་རིགས་ལྔ་དང་༔ སྔགས་རྣམས་ཡིག་འབྲུའི་རྣམ་པ་ལ༔
ངོ་བོ་བདེ་གཤེགས་ཁྲོ་བོའི་ཚོགས༔ བདག་དང་ཙཀྲ་ལས་འོད་འཕྲོས༔ འོག་མིན་དག་པ་རབ་འབྱམས་ནས༔ ཡེ་ཤེས་ལྷ་ཚོགས་ཡིག་འབྲུའི་ཆར༔ དཔག་མེད་སྤྱན་དྲངས་བསྐྱེད་པར་བསྟིམ༔ སངས་རྒྱས་ཀུན་གྱི་ཐུགས་རྫོགས་པའི༔ གཟི་བྱིན་རབ་ཏུ་འབར་བར་དམིགས༔ ཙཀྲའི་སྔགས་རྣམས་བརྒྱ་རྩའམ༔ ཉེར་གཅིག་བདུན་སོགས་གང་འགྲུབ་བཟླ༔ རྟེན་འབྲེལ་བརྒྱ་རྩའི་རབ་གནས་བྱས༔
ལྟེབ་ལ་ཚོན་སྐུད་དར་སྣས་གཡོགས༔ ལྕགས་སྣ་གསུམ་གྱི་གྭའུར་བཞག༔ འཁོར་ལོ་དང་ནི་བསྲུང་བྱ་ལ༔ རྫས་རྒོད་དམ་ནི་གུ་གུལ་དང་༔ ཁྱི་སྤྱང་བྲུན་དང་གླ་རྩི་ཡི༔ དུད་པས་བདུག་ཅིང་ཐུན་གྱིས་བྲབ༔ ལག་ཀུན་མི་རྒྱུད་འདོར་བར་བྱ༔ མི་ལ་ཀླུ་ཐེབས་དུས་མི་རྟགས༔ མི་ལ་མི་གནོད་ལྷོག་དུས་བཏགས༔ ས་མ་ཡ༔
བཞི་པ་ངོ་མཚར་ཡོན་ཏན་ནི༔ བདེ་གཤེགས་སྐུ་གསུང་ཐུགས་ཡོན་ཏན༔ ཕྲིན་ལས་འདུས་བའི་ཁྱུང་འཁོར་གྱིས༔ སྒོ་གསུམ་སྐུ་གསུང་ཐུགས་སུ་མཐོང་༔ རྩིབས་ལྔར་སྦྲུལ་དང་ཀླུའི་སྙིང་པོས༔ བསྐོར་བའི་ཀླུ་རིགས་རྣམ་པ་ལྔས༔ རྗེ་བཙུན་སུ་མཐོང་གནོད་མི་ནུས༔ གསེར་འཁོར་ཁྱུང་གི་འོག་མནན་པས༔ འཛམ་གླིང་ཀླུ་ཡིས་དགྲ་མི་ནུས༔ བདེ་གཤེགས་སྟོབས་འདུས་དྲག་སྔགས་བསྐོར༔
སངས་རྒྱས་ཀུན་གྱིས་བྱིན་གྱིས་བརླབས༔ རིགས་ལྔའི་ཕྱག་མཚན་གྱིས་བསྐོར་བས༔ ཀླུ་རིགས་ལྔ་ཡི་དུག་ལྔ་ཟློག༔ ཀླུ་ཆེན་བརྒྱད་ཀྱི་དྲག་སྔགས་བསྐོར༔ ཀླུ་བདུད་ནཱ་ག་རཀྴ་མཐོང་༔ རྟེན་འབྲེལ་སྙིང་པོ་བདུན་བསྐོར་གྱིས༔ སྡེ་བརྒྱད་གང་གིས་མཐོང་མི་འགྱུར༔ ཡོན་ཏན་བདུན་ལྡན་བཏགས་ཆོག་འདི༔ སུས་ཀྱང་སྤྱིར་ནི་སྡེ་བརྒྱད་ཐུབ༔ དགོས་སུ་ཀླུ་གཉན་ས་བདག་གིས༔
བསྐལ་པའི་མེ་དཔུང་འབར་བར་མཐོང་༔ ལྷ་སྲིན་གང་གིས་འདའ་མི་ནུས༔ ཡུལ་གསར་འཛིན་དང་ས་གཉན་སློག༔ ཐོག་སེར་འབེབས་དང་མནན་གཏད་བརྩམ༔ ཀླུ་ཡི་གྲོང་ཁྱེར་མེ་བསྲེག་སོགས༔ དྲག་པོའི་ལས་ནི་གང་བྱས་ཀྱང་༔ རང་ལུས་རྡོ་རྗེའི་སྐུ་རུ་འགྱུར༔ མཛེ་རིགས་ཡོད་སར་བཏགས་གྱུར་ན༔ ཐེ་ཚོམ་མེད་པར་ཐུབ་པར་འགྱུར༔ འགོ་ཟིན་ཙམ་ལ་བཏགས་གྱུར་ན༔
ཐུ་ལུམ་མི་འགྲོ་ཚེ་ཚད་བསྲིང་༔ ཕན་ཡོན་བདེ་འབྲས་བསམ་མི་ཁྱབ༔ ཨེ་མཿ དུས་ངན་བསྐལ་པའི་ཡང་མཐའ་ལ༔ གདོལ་པའི་སྤྱོད་པས་ཀླུ་དང་ཐུག༔ གདུག་པ་ཞེ་གནག་སྨྱུགས་སུ་རིང་༔ མི་རྣམས་ཕལ་ཆེར་ཀླུ་ཡིས་ཟིན༔ དེ་ཚེ་འགྲོ་བ་སྐྱོབ་པའི་སླད༔ དབང་དྲག་འབར་བའི་ལས་མཐར་བསྡེབས༔ ཏི་སྒྲཽའི་ཚོགས་ཁངྀ་ཨཚ་རྒྱ༔
སུམ་ཅུའི་མཐར་ཐུག་ཉི་ཤུའི་དུས༔ ཤར་ཕྱོགས་མི་ནག་བོད་དུ་ལུད༔ རྟ་ཤ་ཟ་ཞིང་ཆུང་མ་གསོད༔ རྫས་ངན་དུད་པ་གནམ་དུ་བསྒྲེང་༔ དམར་སྦྲེངས་དྲག་ཤུལ་སྣ་ཚོགས་བྱེད༔ བོད་ཁམས་ལྷ་ཀླུ་ཐམས་ཅད་འཁྲུགས༔ མི་ནད་ཕྱུགས་ནད་སྣ་དགུ་ལྡང་༔ བོད་ཁམས་སྡུག་གིས་མནར་བའི་དུས༔ སྔགས་འཆང་བུདྡྷ་ཛྙཱ་ན་ཡི༔ ཐུགས་སྤྲུལ་དྲག་སྔགས་བཀའ་བབ་པ༔
པདྨའི་མིང་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ སྔགས་འཆང་གནམ་ལྕགས་རྡོ་རྗེས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་ཕབ་པའོ། སརྦ་མངྒ་ལཾ།། །།
༈ བླ་མ་དྲག་པོ་པདྨ་ཁྲག་འཐུང་ལས༔ རྒྱལ་བསེན་གནད་འཁོར་དམ་ཚིག་སྲོག་འཛིན་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ རྒྱལ་བསེན་སྲོག་གི་གནད་འཁོར་བསྟན༔ བསྐལ་པ་དུས་ཀྱི་སྙིགས་མ་ལ༔ སྐྱེ་འགྲོ་ལོག་སྤྱོད་སྡིག་ལ་རྔམ༔ དམ་ཆོས་བཀའ་ལོག་ཁྲིམས་ཤོར་མང་༔ ཤི་ཕོ་དམ་སྲི་མ་རུངས་སྐྱེས༔
ནད་དུ་སྨྱོ་འབོག་མཛེ་ལྷོག་ལྡང་༔ གནོད་དུ་རྒྱལ་བསེན་ཤི་འདྲེ་གནོད༔ ལྷ་རུ་གྲི་ཕོ་དམ་སྲི་མཆོད༔ དཔེ་དཀར་རྒྱལ་འགོང་ཁ་དར་བས༔ སྐྱེ་འགྲོ་ཀུན་གྱི་ཚེ་སྲོག་འཕྲོག༔ ཆོས་པ་ཡོངས་ལ་བར་ཆོད་བརྩམ༔ པདྨ་བདག་གི་བརྒྱུད་འཛིན་ལ༔ ཅུང་ཟད་གནོད་འཚེ་ཆུང་གྱུར་ཀྱང་༔ གནད་ཀྱི་སྲོག་འཁོར་ཡང་ཟབ་འདི༔ འཆང་བས་སྔོན་གྱིས་དམ་དྲན་ཏེ༔
གནོད་པར་མི་ནུས་ཕྲིན་ལས་སྒྲུབ༔ དེ་ཕྱིར་འདི་འཆང་སྔགས་པས་ཀྱང༔ རང་དང་བསྟན་པ་སྐྱོང་བ་ཡི༔ རྒྱུད་འཛིན་རེ་ཙམ་མ་གཏོགས་པ༔ རྒྱལ་པོའི་གནོད་པས་འཁུ་མི་ལྡོག༔ རྟག་ཏུ་བསྐྱེད་རྫོགས་དོན་ལྡན་པས༔ བུ་ནོར་ཆོས་བརྒྱུད་རྒྱས་པར་འོང་༔ དུས་མཐར་རྡོ་རྗེ་ཐེག་པ་ཡི༔ གཏེར་སྲུང་གཟའ་ཀླུ་རྒྱལ་པོ་མཆོད༔ ཅི་ཕྱིར་སྡེ་གསུམ་དར་བའི་དུས༔
དགྲ་རུ་མི་ལྡང་ལྷར་མཆོད་པས༔ གདོན་བགེགས་མ་ལུས་གྲོགས་སུ་མཆོད༔ ས་མ་ཡ༔ རྒྱ་རྒྱ་རྒྱ༔ དེ་ལ་རྒྱལ་བསེན་གནད་འཁོར་ནི༔ རོ་རས་སམ་ནི་དུག་ཤོག་ལ༔ རྒྱལ་གཟུགས་ས་ཞུ་བེར་འཇོལ་ཅན༔ རྐང་ལག་ལྕགས་ཀྱིས་བཅིངས་པ་ཡིས༔ ལྟེ་བར་མུ་ཁྱུད་བཞི་རུ་བསྐོར༔ རུ་ཏྲི་ཧྲི་ཧཱུྃ་ཕཊ྄ཿ
ནང་གཞུག༔ དེ་ལྟར་དམ་ཚིག་སྲོག་སྔགས་བསྐོར༔ དྲག་པོའི་རྩ་སྔགས་ཤམ་བུ་རུ༔ ཧཱུྃ་ཧཱུྃ་བཛྲ་བཛྲ་ཀྲོ་ཏ་ཀྲོ་ཏ་ཐིབ་ཐཱ་ཐིབ་ཐཱ་ར་ཙ་སིདྡྷི་ཨ་མྲྀ་ཏེ་ཧཱུྃ༔ ས་མ་ཡ༔ ས་མ་ཡ༔ ས་མ་ཡ་སཏྭཾ༔ ཨེ་ཨ་ར་ལི་ཛ་ཛ༔ དམ་དམ་མཱ་ར་ཡ༔ དམ་ཚིག་སྲོག་ལ་ས་མཱ་ཡ་ཛ་ཛཿ
འཆང་བ་ལ་རཀྵ༔ དེ་ཡི་ཕྱི་མུ་ཁྱུད་སྙིང་པོའི་སྔགས༔ ཨོཾ་བཛྲ་རཀྵ་ར་ཙའི་ཙིཏྟ་ཟུང་ཟུང་༔ ཁ་རག་སྨེ་ཤ་རྦད་རྦད༔ ར་ཙ་ཁུ་ན་དུམ་བུར་ཤིག་ཤིག༔ དྷ་ན་རཀྵ་ར་ཙའི་ཙིཏྟ་ཕྱུང་ཕྱུང་༔ ལྡོག་ན་རཀྴ་ར་ཙའི་ཙིཏྟ་རྦད་རྦད༔ ཡ་ཏྲི་ཡ༔ ཡ་ཏྲི་ཡ༔ མ་ཏྲི་ཡ༔
མ་ཏྲི་ཡ༔ མ་ཞུང་ཏྲི་ཡ༔ མ་ཞུང་ཏྲི་ཡ༔ བྲཾ་ཛ་བྲཾ་ཛཿ ར་ཙ་རཀྨོ་ཏྲི་ལི་ཧུར་ཐུཾ་ཛཿ མཱ་ར་ཡ་ཏྲི་སོད་བདག་ལ་རཀྵ༔ དེ་ཡི་ཕྱི་རྩིབས་དྲུག་མནན་པའི་སྔགས༔ ཨོཾ་བཛྲ་སུམ་ཏྲི་རཀྴ་ནན༔ ས་དུ་རཀྴ་ནན༔ ཏྲི་དུ་རཀྴ་ནན༔
ཙཀྲ་ནན༔ འབྱུང་པོ་ཡ་མ་ཤོ་ནན༔ ཏྲིའུ་ཏྲིའུ་ནན༔ སཏྭཾ་བྷ་ཡ་ནན༔ ལཾ་ནན་མཱ་ར་ཕཊ྄ཿ རཀྨོ་མཱ་ར་ཡ་ཆིངས་ནན༔ རྩིབས་མཆན་ལ༔ ཨོཾ་རུ་ཏྲའི་ཙིཏྟ་ཧཱུྃ་ཕཊ྄ཿ ཨོཾ་ཙ་མུན་ཏྲི་ཙིཏྟ་ཧཱུྃ་ཕཊ྄ཿ དེ་ཡི་མུ་ཁྱུད་བཅིང་བའི་སྔགས༔
ཨོཾ་བཛྲ་རཀྵ་ར་ཙ་ཐུམ་ཨ་ཏྲི་རྦད༔ ར་ཙ་ཤག་དུན་ཁོང་ཏྲི་རྦད༔ ཙིཏྟ་གཏུབ་གཏུབ་ར་ཙ་ཧ་ཏྲི་སུམ་ཏྲི་ནན་སོད༔ ཨེ་རུ་མུན་ཐུམ་ཛ་ལ་རྦད༔ སྙིང་ལ་ལིང་༔ མོ་དུ་ཏྲི་མ་ཤང་སྲོལ་དྲིལ༔ མུ་ཙ་མུ་ཙ་སྙིང་ལ་ཧུར་ཐུམ་ཨ་ཏྲི་རྦད༔ སུམ་ཏྲི་ཤག་ཤར་རག་མོ་རག་མོ་སྙིང་ལ་གཟེར་ཐུམ་རྦད་སོད༔ ཏྲི་མཱ་ར་ཡ༔ དམ་ཚིག་སྲོག་ལ་ས་མ་ཡ༔
སྲོག་བདག་སྙིང་ལ་ས་མ་ཡ༔ བསེན་མོའི་སྙིང་ལ་ས་མ་ཡ༔ གནོད་བྱེད་སྙིང་ལ་ས་མ་ཡ༔ བྷྱོ་ཟློག༔ མ་མ་རུ་ཏྲ་ཨུར་ནན་ཛཿ འཆང་བ་ལ་རཀྵ༔ ཡིག་མགོ་ཕྱིར་བསྟན་ལྷག་ཆད་སྤང་༔ ལྟེ་བ་དམར་ལ་མུ་ཁྱུད་དཀར༔ རྩིབས་སེར་མཆན་སྔོན་མུ་ཁྱུད་ལྗང་༔ དྲག་རྫས་བྱུགས་ལ་ལྕགས་ཟངས་ཁབ༔
དུང་མགྲོན་ཕ་ཝང་ལོང་བུའི་ཕྱེ༔ ལྟེ་བར་བཅུག་ལ་མདུན་དུ་བཤམ༔ བདག་ཉིད་ཡི་དམ་ལྷར་གསལ་བས༔ གདོན་བགེགས་སྤྱི་དང་རྒྱལ་བསེན་ལ༔ སྙིང་རྗེའི་བསམ་པ་དུང་དུང་བསྐྱེད༔ ཙཀྲ་གནོད་བྱེད་གཉིས་མེད་ཀྱི༔ ཁོག་པ་དམ་ཚིག་ཡིག་འབྲུས་གང་༔ གསང་སྔགས་དབེན་པར་མཐུ་བསྐྱེད་པས༔ ཉོན་མོངས་དུག་ལྔའི་བག་ཆགས་བཅོམ༔ ལུས་སེམས་སྡུག་བསྔལ་མི་བསྐྱེད་པར༔
ཕན་དགེའི་བྱང་སེམས་བསྐྱེད་པར་དམིགས༔ བདེ་གཤེགས་བྱིན་དབབ་གཉིས་མེད་དང་༔ རྩ་བའི་དྲག་སྔགས་ཤམ་བུ་རུ༔ ལྟེ་བའི་སྔགས་ཤམ་བཏགས་ཏེ་བཟླས༔ བརྒྱའམ་སྟོང་ལས་མང་མི་དགོས༔ གསེར་སྐྱེམས་མཆོད་ཅྀང་ཐ་ཚིག་བསྒྲག༔ བར་ཆད་མེད་པའི་ཕྲིན་ལས་བཅོལ༔ ལྟེ་བ་མ་ཉམས་གྲུ་བཞིར་ལྟེབ༔ སྣ་ལྔས་བཅིང་པ་སྤྲེའུ་ལྤགས་གཏུམ༔ མཆན་འོག་དྲོད་དང་མི་འབྲལ་འཆང་༔
རྒྱལ་བསེན་ཀུན་གྱིས་འདའ་མི་ནུས༔ དེ་མིན་དུས་ཀྱི་སྙིགས་མ་ལ༔ རྒྱལ་པོ་དམ་སྲི་ནག་པོ་འདིས༔ སྐྱེ་འགྲོ་མཐོ་དམན་ཡོངས་ལ་གནོད༔ གསང་སྔགས་ནུས་པའི་བདེན་པ་ཡིས༔ སྲོག་འཕྲོག་ཨར་ལ་གཏད་པ་ན༔ བརྒྱལ་བར་འགྱུར་ཏེ་བརྒྱལ་སངས་ནས༔ ཞེ་གནག་སླར་ཡང་གནོད་ཚབ་ཆེ༔ དངོས་སུ་འཚེ་བར་མ་ནུས་ཀྱང་༔ གཞན་གྱི་བློ་སྒྱུར་ཉེར་དཀྲུགས་ནས༔
མི་ཁ་གཏམ་ངན་ཕུང་སྦྱོར་རློམ༔ འདི་ནི་སུས་ཀྱང་ཐུལ་བར་དཀའ༔ དེ་བས་སྟོང་ཉིད་སྙིང་རྗེ་བཙུན༔ དམ་བོར་མནའ་བགག་དབྱིངས་རིག་བསྲེ༔ དེ་ནི་སྲུང་བཟློག་ཀུན་གྱི་མཆོག༔ རྒྱལ་པོ་སྲོག་གི་གནད་འཁོར་འདི༔ བརྒྱུད་འཛིན་གཅིག་ལས་མང་མི་སྤེལ༔ འཆལ་ན་རང་སྲོག་འགུམ་པར་བཅད༔ སྲོག་ཏིག་ཡང་གསང་གཉན་གྱི་བཅུད༔ རིག་འཛིན་རྒྱལ་སྲས་གཅིག་དང་སྤྲོད༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ༧ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོ་འབྲི་གུང་གཞོ་སྟོད་ཏི་སྒྲོའི་བྲག་དཀར་ནས་གདན་དྲངས་ཏེ་སླར་སྦས་ཡུལ་བདུད་འདུལ་གསང་སྔགས་གླིང་དུ་ཆུ་གླང་ལོར་ཤོག་སེར་ལས་དག་པར་ཞལ་བཤུས་སོ། སརྦ་མངྒ་ལཾ།། །། ༈ བླ་མ་དྲག་པོ་པདྨ་ཁྲག་འཐུང་ལས༔
གསོན་འདྲེ་སྲུང་མནན་བདུད་མོ་མཐར་བྱེད་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ གསོན་འདྲེ་ནག་པོ་སྲུང་མནན་བསྟན༔ གང་ཕྱིར་བསྐལ་པ་དུས་ཀྱི་མཐར༔ དམ་སྲི་ནག་མོ་ཤྭ་ན་མ༔ ཙང་ཀུན་ལྟེ་ཕུར་ནག་མོ་ཡིས༔ འཇིག་རྟེན་དབང་བྱེད་བོད་དུ་ཆུག༔ མོ་ལུས་ཐོབ་ཚད་གསོན་འདྲེར་ལྡང་༔
དེ་ཡི་གནད་བཅོས་སྲུང་བའི་ཐབས༔ རོ་རས་སམ་ནི་དུག་ཤོག་ལ༔ འདྲེ་མོ་ནག་མོ་བྱ་མཆུ་མ༔ ཡན་ལག་ལྕགས་ཀྱིས་བཅིངས་པའི་མི༔ ལྟོ་བར་མུ་ཁྱུད་ལྔ་ཡི་དབུས༔ ཧཱུྃ་མཐར་དྲག་པོའི་རྩ་སྔགས་རྣམས༔ ཧྲཱི་ཨེ་ཀ་ཡ་མ་སྙིང་ཁྲག་ཙཀྲ་བཾ༔ རུ་ལུ་རུ་ལུ་སརྦ་དུཥྚཱཾ་ཏྲིག་ནན༔ གསོན་འདྲེ་ཆཻ་མོ་མཱ་ར་ཡ་ཛཿཧཱུྃ་བཾ་ཧོཿ འཆང་བ་ལ་རཀྵ༔
དེ་ཡི་ཕྱི་རིམ་རྩིབས་བཞི་ལ༔ རགྨོ་ཏྲིག་ནན༔ ཡགྨོ་ཏྲིག་ནན༔ འདྲེ་མོ་ཏྲིག་ནན༔ དམ་སྲི་མོ་ཏྲིག་ནན༔ རྩིབས་མཆན་རྡོ་རྗེ་ཕྱེད་པ་སྟེ༔ ལྟེ་བ་དབུས་གཅིག་རྒྱ་གྲམ་ཚུལ༔ དེ་ཡི་ཕྱི་རིམ་མུ་ཁྱུད་ལ༔ ནག་མོ་ཀི་ལི་ཀི་ལི་ནག་མོ་བྷྱོཿནཱ་ག་ཧྲཱིཿ ནཱ་ག་ཐུམ་ཐུམ་རྦད༔
འདྲེ་མོ་ཛ་ནན༔ སྤེ་ཧི་ཏི་ཛ་ཛཿ ཁུག་ཤ་རྦད་རྦད༔ འདྲེ་མོ་རཀྵ༔ མ་རཀྵ༔ ཡ་རིལ་ཙ་ནན༔ ཏྲི་ཧུར་ཐུམ༔ འབྱུང་པོ་ཆཻ་མོ་འདི་སོད་སོད་བདག་ལ་རཀྵ༔ དེ་ཡི་ཕྱི་རོལ་རྩིབས་དྲུག་ལ༔ ཤོ་ན་མོ་ཛ་ནན༔
ལྟེ་ཕུར་ནག་མོ་ཛ་ནན༔ ཙང་ཀུན་ནག་མོ་ཛ་ནན༔ གསོན་འདྲེ་མོ་འདི་ཛ་ནན༔ དམ་སྲི་མོ་འདི་ཛ་ནན༔ ཀུན་རྒྱུ་ནག་མོ་ཛ་ནན༔ རྩིབས་མཆན་ལ༔ ཡ་ཏྲི་ཡ་ཡ་ཏྲི་ཡ༔ མ་ཏྲི་ཡ་མ་ཏྲི་ཡ༔ མ་ཤུ་ཏྲི་ཡ་མ་ཤུ་ཏྲི་ཡ༔ མ་ཞུང་ཏྲི་ཡཱ་མ་ཞུང་ཏྲི་ཡཱ༔
གནོད་བྱེད་བསེན་མོའི་སྙིང་ལ་བྲམ་ཛ་ཛཿ རག་མོ་མཱ་ར་ཡ༔ ཆིང་ཆིང་༔ དེའི་ཕྱི་མུ་ཁྱུད་ཐ་མ་ལ༔ ཨོཾ་བཛྲ་རཀྵ་ཧ་ལ་ནག་པོ་ཧཱུྃ་ཧཱུྃ༔ མ་ཏྲི་མཱ་ར་ཡ་རྦད༔ མ་དུང་མ་དུང་སོད༔ སྲོག་ལམ་ཏྲི་སོད༔ ཙ་ཏྲི་ཙ་མུན་ཏྲི་སོད༔ མ་མ་དུང་དུང་སོད༔
མ་ཏྲི་ལིང་མཱ་ར་ཏི་སོད༔ སརྦ་མ་མ་ཏྲི་སོད༔ མ་རགྨོ་མ་ལེ་སོད༔ ཆཻ་མོའི་ལུས་ངག་ཡིད་གསུམ་ཀ་ཝ་ཙི་ནན་ནན༔ ཙི་དུ་སོད་སོད༔ ཆིང་ཆིང་རཀྵ་རཀྵ་སྭཱ་ཧཱ༔ ཁོར་ཡུག་མེ་དཔུང་རྃ་གྱིས་བསྐོར༔ གྲི་ཁྲག་བུད་མེད་བསྲེགས་པའི་རུས༔ རྒྱ་ཚོས་ཙནྡན་ཨ་ག་རུ༔ བཙན་དུག་གང་ལ་དམིགས་པའི་དྲི༔
ལེགས་པར་བྱུགས་ལ་གསོན་འདྲེ་དགུག༔ ལྟོ་བར་རྒྱ་གྲམ་རྩིས་ཀྱིས་བརྒྱང་༔ རྩིབས་རྩེ་དབང་པོའི་ཕྱི་རུ་དོན༔ བསྲེགས་པའི་ཚ་ངར་མེ་དཔུང་འབར༔ ལྟེ་བའི་སྔགས་ཤམ་དང་བཅས་པ༔ བརྒྱ་སྟོང་ལ་སོགས་གང་འདོད་གདབ༔ རྩིབས་དང་ཡིག་འབྲུ་ཐམས་ཅད་ལ༔ ཡེ་ཤེས་མཁའ་འགྲོའི་ཚོགས་ཀྱང་བསྟིམ༔ ལྟེབ་ལ་ཡུགས་སའི་སྐྲ་ཡིས་བཅིང་༔ དམར་ནག་ཐུམ་གཡོགས་བསྒྲུབ་ཕྱིར་གདབ༔
གསོན་འདྲེས་ནམ་ཡང་གནོད་མི་སྲིད༔ ས་མ་ཡ༔ མ་རུངས་དམ་སྲི་བདུད་མོ་དངོས༔ ཞེས་ཀྱང་ཚུབ་ངད་ཆེ་བ་ཡིས༔ དངོས་དང་དངོས་མེད་ཅི་ཡང་བརྫུ༔ སྡེ་བརྒྱད་འབྱུང་པོ་ཀུན་དང་བསྡོང་༔ ཡུལ་ཕྱོགས་ཀུན་ཏུ་སྡང་གྱུར་ན༔ དུག་མདའ་སྙིང་ལ་བརྡེག་ཅིང་བསྲེག༔ འདྲེ་མོ་ཐུར་ལ་ཕྱིན་པའི་ས༔ དྲི་མ་དྲུག་པོ་གང་རྙེད་དང་༔
ཕུང་ས་བསྲེགས་པར་གཟུགས་བྱས་ལ༔ བདེན་སྟོབས་འགུགས་གཞུག་དྲག་ཏུ་བྱ༔ སྐྱེར་མདའ་འུག་པའི་སྒྲོ་བསྐྱོན་པའི༔ ལེའུ་དུག་སྣ་ཚ་གསུམ་བྱུགས༔ མཚར་པའི་གཞུ་བྱས་ཡཀྴར་བསྐྱེད༔ ཨོཾ་བཛྲ་ཀཱི་ལི་ཀཱི་ལ་ཡ༔ འདྲེ་མོའི་སྲོག་རྩ་ལ་ཨུ་ཙ་ཏ་ཡ་ཧཱུྃ་ཕཊ྄༔ ཅེས་བཟླས་སྙིང་ཁར་གསུམ་བདུན་བརྡེག༔ མེ་ཧོམ་ནང་བསྲེགས་ཐལ་བ་མནན༔ དེས་ནི་རྩ་བར་ཆད་པར་འགྱུར༔
འགག་ཐུག་མིན་པར་འདི་བརྩམ་ན༔ སྡིག་པ་ཆེ་བས་གཞན་ལ་གསང་༔ ས་མ་ཡ༔ གཞན་གྱིས་དབང་མེད་ནན་འཇུམ་གྱིས༔ གནས་སྐབས་དག་ཏུ་གནོད་བྱེད་ན༔ དྲག་པོའི་རྩ་སྔགས་མ་གཏོགས་པར༔ སྲུང་བ་ལྟར་དུ་བྲིས་ནས་ཀྱང་༔ འགུགས་གཞུག་ལྟེ་བའི་སྔགས་བཟླས་ལ༔ ཞག་ནི་བདུན་ཚིགས་གཉིས་གསུམ་བསྒྲུབ༔ འདྲེ་མོའི་སྐྲ་གོས་དུམ་བུས་དྲིལ༔
སཱཙྪ་ནག་པོའི་ནང་དུ་བཅུག༔ མཆོད་རྟཻན་རྒྱ་ལམ་ཟམ་སྔས་འོག༔ གནོད་ཚབ་ཆེ་ཆུང་བསྟུན་ལ་མནན༔ རང་ཐེམ་འོག་མནན་ཐེ་ཚོམ་མེད༔ གསོན་འདྲེ་ནག་མོ་རྩ་མུན་ཏྲི༔ ཨར་ལ་གཏད་པའི་སྲུང་མནན་ཅིང་༔ འགྲོ་བ་ཐུགས་རྗེས་སྐྱོབ་པའི་སླད༔ འབྱུང་པོ་འདུལ་བྱེད་རྒྱུད་ནས་བསྡུས༔ མ་འོངས་ཉི་ཤུའི་ཡང་མཐའ་ལ༔ ཐུགས་ཀྱི་སྲས་དང་འཕྲད་པར་ཤོག༔
ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་སྔགས་འཆང་རྩ་གསུམ་གླིང་པས་མེ་སྤྲེལ་ལོར་གཞོ་སྟོད་ཏི་སྒྲོ་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་ཞལ་བཤུས་སོ།། །། ༈ བླ་མ་དྲག་པོ་པདྨ་ཁྲག་འཐུང་ལས༔ ཀི་ཀིང་སྡེ་བརྒྱད་ཀྱི་སྤྱི་ཆིངས་ཟོར་ཐུན་གྱི་གནད་འཁོར་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔
ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ རྣལ་འབྱོར་གང་ཞིག་ཡི་དམ་ལྷའི༔ བསྙེན་སྒྲུབ་དྲོད་རྟགས་ཞན་པ་ཡིས༔ དྲེགས་པ་ལས་ལ་བསྐུལ་བ་དང་༔ བཟློག་ཟོར་འཕང་དང་སེར་སྲུང་དུས༔ ཀི་ཀིང་སྡེ་བརྒྱད་སྤྱི་ཆིངས་བསྟན༔ སྨུག་ནག་དར་རམ་གྲོ་ཤོག་ལ༔ རིན་ཆེན་སྣ་ལྔའི་སྣག་ཚ་ཡིས༔ གཟའ་བདུད་མགོ་དགུ་སྦྲུལ་མཇུག་ཅན༔
ལྟོ་བར་མུ་ཁྱུད་ལིང་ཚེ་བརྒྱད༔ དབུས་སུ་ར་ཡིག་ཁོང་སེང་ཧཱུྃ༔ ཕྱོགས་བཞིར་ཨ་ཡ་མ་དུ་དང་༔ མཚམས་བཞིར་རུ་ཤ་ཙ་ན་བྲིས༔ མུ་ཁྱུད་སྡེ་བརྒྱད་སྤྱི་སྲོག་སྔགས༔ ཨོཾ་ཀེ་ཏ་ཀེ་ཏ་རཱ་ཧུ་ལ་ཨ་རཀྨོ་དྷེ་ཝ་གིང་ཀ་ར་ཡ་མ་ཤུ་ལ་ཏྲི་ཡཀྴ་ནཱ་ག་དུ་པྲ་མ་སརྦ་ཙིཏྟ་ཧྲྀ་ད་ཡ་ཛ་ཛཿ ས་མ་ཡ་ཐུན་ཐུན་སྭཱ་ཧཱ༔ མགོ་བརྩེགས་གསུམ་སྟེང་མུ་ཁྱུད་གསུམ༔ རིགས་གསུམ་ཞི་དྲག་སྔགས་རྣམས་བྲིས༔ ཕྱི་ལ་དྲག་པོའི་རྩ་སྔགས་དང་༔
གོ་ཆ་སྔགས་བཅས་འཁོར་བར་བྲིས༔ དེའི་ཕྱིར་རྡོ་རྭ་མེ་རིར་སརྦ་པཉྩ་ཨ་མྲྀ་ཏ་ཡིས་བྱུགས༔ སྟེགས་བུ་འབྲུ་ཚོམ་གཙང་མར་བཀྲམ༔ དབུས་སུ་ཐོག་རྡེལ་སྦྲུལ་ལྤགས་བྲིས༔ ཤར་དུ་ཤེལ་རྡོ་དར་དཀར་དྲིལ༔ ལྷོ་རུ་ཁྲོ་ཆུ་རོ་རས་དྲིལ༔ ནུབ་ཏུ་བྱི་རུ་དར་དམར་དྲིལ༔ བྱང་དུ་ལྕགས་རྡོ་དར་ནག་དྲིལ༔ ཤར་ལྷོ་དུང་ཆུང་ཟ་འོག་དྲིལ༔ ལྷོ་ནུབ་བྱང་ཟངས་བྱ་དམར་སོགས༔
ནུབ་བྱང་གསེར་ཐིགས་དར་སྨུག་དྲིལ༔ བྱང་ཤར་མུ་ཏིག་དར་སྔོན་དྲིལ༔ དལ་ལ་དྲང་སྲོང་ཡིག་འབྲུས་མཚན༔ བདག་ཉིད་དྲག་པོའི་བསྐྱེད་རིམ་གྱིས༔ ཙཀྲ་དབང་དྲག་མེ་ཕྲེང་གི༔ ལྟོ་བ་ཆོས་དབྱིངས་ཡངས་པའི་ཁྱོན༔ ཁྲག་མཚོ་མེ་དཔུང་ཀློང་དཀྱིལ་དུ༔ གཟའ་རྒོད་ལྟོ་བ་བླ་རྡོ་རྣམས༔ སྡེ་བརྒྱད་དྲེགས་པ་སོ་སོར་གསལ༔
ཨ་ཡ་མ་དུ་རུ་ཙ་ཤ་ན་ས་མ་ཡ་ཧཱུྃ་ཛ་སྭཱ་ཧཱ༔
དྲག་པོའི་སྔགས་གཤམ་བཏགས་ཏེ་བཟླས༔ དྲེགས་པ་སྡེ་བརྒྱད་གནས་ནས་འགུགས༔ གཟའ་རྒོད་ལྟོ་ཞལ་རྡོ་རྗེས་གཏམས༔ རྒྱ་གྲམ་ཧཱུྃ་གིས་མཚན་པས་དགབ༔ ལྟེ་བ་མ་ཉམས་གྲུ་བཞིར་ལྟེབ༔ བྱིན་རླབས་ནུས་ལྡན་སྔགས་པའི་སྐྲ༔ དར་སྣ་ལྔས་བཅིངས་སྐྱེས་པ་སྟག༔ བུད་མེད་གླང་ལོའི་ཐོད་པ་ཡི༔ གྭའུ་ཁ་སྦྱོར་ནང་དུ་གཞུག༔ ཧཱུྃ་མགོ་ཐོད་པའི་དཔྲལ་བར་བསྟན༔
སྣ་ལྔའི་རྒྱ་གྲམ་ཧཱུྃ་གིས་གདབ༔ གྲི་ལྤགས་སྟག་གཟིག་པགས་པས་གཡོགས༔ ཟོར་ཚེ་རང་ལུས་སྙིང་ཁར་གདག༔ སེར་བ་སྲུང་ཡང་དེ་དང་མཚུངས༔ རྒྱུན་དུ་སྒྲུབ་ཁང་སྟེང་དུ་བཙུག༔ མཆོད་གསོལ་ཕྲིན་ལས་གང་བརྩམ་དང་༔ ཁྱད་པར་དགྲ་ལ་མཐུ་བྱེད་ན༔ རིགས་གསུམ་མགོན་པོའི་མུ་ཁྱུད་དོར༔ གཟའ་བདུད་ལྟོ་ཞལ་མི་དགབ་པར༔ ལིངྒ་མིང་ཡིག་གང་རུང་བ༔
སྡེ་བརྒྱད་གཏད་ཁྲམ་དམོད་པ་གཞུག༔ ཞལ་བསྟབ་དམོད་པ་བགྱིས་ཙམ་གྱིས༔ དགྲ་བོ་མ་ལུས་རྩད་ནས་བརླག༔ འདི་ནི་གཉན་པས་ཤིན་ཏུ་གསང་༔ དགྲ་ཟས་འཁོན་ཟས་འདུམ་མི་ཟ༔ གཟའ་རྒོད་གནོད་པའི་ངོ་མི་ལྡོག༔ ཁྱི་དང་ཞུམ་བུ་བུད་མེད་དང་༔ དམ་མེད་རྣམས་ཀྱིས་མཐོང་མི་རུང་༔ འདི་ཉིད་ཁྱིམ་དུ་བཞུགས་ཙམ་གྱིས༔ སྡེ་བརྒྱད་འཁུ་ལྡོག་འཚེ་མི་ནུས༔
ཟོར་བཟློག་དྲེགས་པ་རང་གནས་ཀྱི༔ ཀི་ཀིང་དཔལ་ཆེན་བསྟོད་ལ་མནན༔ མི་ཤིགས་གསང་སྔགས་གོ་ཆ་ཟབ༔ དུས་མཐར་སྔགས་པ་ནུས་མེད་ཀྱིས༔ གཞན་གྱི་གཉེར་གདམས་བཟློག་བསད་སྐབས༔ འདི་མེད་རང་སྲོག་མི་སྒོར་བསྐྱལ༔ དེ་བས་འདི་ལ་ནན་ཏན་བྱ༔ གནད་ཀྱི་སྙིང་དྲིལ་མན་ངག་འདི༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང༌། ཆུ་གླང་ལོར་ཤོག་སེར་ལས་དག་པར་ཕབ་པའོ། སརྦ་མངྒ་ལཾ།། ༈ བླ་མ་པདྨ་ཁྲག་འཐུང་ལས༔ ཕྲིན་ལས་ལྔ་སྒྲུབ་ཀྱི་བརྒྱུད་འདེབས་བཞུགས་སོ༔
རྗེ་བཙུན་ཐོད་ཕྲེང་རིགས་འདུས་ལྷ་ལ་འདུད༔ ས་མ་ཡ༔ དེ་ཡང་ཟབ་མོ་གསང་བ་ཡེ་ཤེས་ཀྱི་རྒྱུད་ནས་ལེགས་པར་འབྱུང་བའི་བླ་མ་ཕྲིན་ལས་ལྔ་ལྟར་སྒྲུབ་པ་ལ་སྔོན་དུ་འགྲོ་བའི་སྐྱབས་ཡུལ་ཐེག་པ་རིན་པོ་ཆེ་ཉེར་ལེན་བགྱིད་པའི་ཆེད་དུ་དཀྱིལ་འཁོར་སྤྲོས་བཅས་དང་སྤྲོས་མེད་གོ་རིམ་ཅི་ལྟར་འདུག་ཀྱང་དགོས་པའི་ཆ་ལག་ཁྲིགས་བསྡེབས་སུ་བརྒྱུད་རིམ་བརྒྱུད་པའི་གསོལ་འདེབས་འབད་པ་ནི༔ ཐོག་མར་རྣམ་སྣང་ཆོས་དང་ལྡན་ཞིང་ཕན་སེམས་བླ་མེད་དམ་པའི་དགེ་བས་རབ་ཏུ་བསྐུལ་ཞིང་དམ་བཅའི་གཟེར་གསུམ་འཆུག་མེད་དུ་གནས་པའི་ངང་ལ་འདི་ལྟར་གདབ་པའོ༔ ན་མོ༔ མདུན་གྱི་ནམ་མཁར་ཆོས་དབྱིངས་སྐྱེ་མེད་ངང༔ མ་བཅོས་སྟོང་ཉིད་ཨེ་ཡི་འཕྲོ་འདུ་ལས༔ རང་བྱུང་ལྷུན་གྲུབ་འོད་ཀྱི་གཞལ་ཡས་ཁང་༔ ཕྱི་ནང་གཞལ་འདས་བཀོད་པ་རབ་རྒྱས་པའི༔ འཇའ་ཚོན་དཔུང་བཞིན་ཁྱོན་ཀྱང་ཡངས་པའི་དབུས༔
དྲི་མེད་གདོད་མའི་མཚོ་དཀྱིལ་པད་སྡོང་རྩེར༔ ཆགས་མེད་སྐྱོན་བྲལ་འོད་སྐུར་སྤྲུལ་པའི་ལྷ༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔ དཀར་དམར་མདངས་ལྡན་དྲི་མེད་གཟི་འབར་བ༔ མཚན་དཔེའི་སྐུ་ལ་རྒྱན་ཀུན་རབ་རྫོགས་པའི༔ ཕྱག་མཚན་ལ་སོགས་ཆ་ཤས་མ་ཉམས་པར༔ དཔའ་ལ་རབ་ཏུ་བཞད་ཅིང་བཞུགས་པ་ཡི༔ འཁོར་ཡུག་རབ་ཏུ་བསྐོར་བའི་སྐྱབས་ཡུལ་ལྷ༔ སྐར་འཚོགས་གྲངས་བཞིན་ཆུ་ཟླའི་སྣང་ངོར་ལྟར༔ མ་འདྲེས་གསལ་བཞིན་གསོལ་བ་འདི་ལྟར་དུ༔
སྐུ་གསུམ་བླ་མ་བསྒྲུབ་པར་དམ་བཅའོ༔ ཨེ་མ་ཧོཿ ཀ་དག་བདེ་བ་ཆེན་པོའི་ཀློང་ཡངས་ནས༔ ཆོས་སྐུ་འོད་མི་འགྱུར་ལ་གསོལ་བ་འདེབས༔ འཇའ་ལུས་མཁའ་སྤྱོད་འགྲུབ་པར་བྱིན་གྱིས་རློབས༔ མ་འགགས་ཡེ་ཤེས་དབྱིངས་ཀྱི་ཕོ་བྲང་ནས༔ ལོངས་སྐུ་སྤྱན་རས་གཟིགས་ལ་གསོལ་བ་འདེབས༔ ཅིར་སྣང་སྒྱུ་མ་རྟོགས་པར་བྱིན་གྱིས་རློབས༔ རྔ་ཡབ་པདྨ་འོད་ཀྱི་གཞལ་ཡས་ནས༔ སྤྲུལ་སྐུ་ཨོ་རྒྱན་རྗེ་ལ་གསོལ་བ་འདེབས༔
སྐྱེ་འཆི་འཁྲུལ་འཛིན་ཞིག་པར་བྱིན་གྱིས་རློབས༔ ཟབ་ལམ་བདེ་ཆེན་གསང་བའི་ཕོ་བྲང་ནས༔ དབྱིངས་ཕྱུག་མནྡ་ར་བར་གསོལ་བ་འདེབས༔ སྙན་བརྒྱུད་ཀློང་དུ་གྲོལ་བར་བྱིན་གྱིས་རློབས༔ ཤེས་རབ་ཡེ་ཤེས་མཆོག་གི་ཕོ་བྲང་ནས༔ མཚོ་རྒྱལ་རྣལ་འབྱོར་མ་ལ་གསོལ་བ་འདེབས༔ བརྡ་བཞི་མངོན་དུ་གྲོལ་བར་བྱིན་གྱིས་རློབས༔ སྐུ་གསུམ་དོན་སྟོན་བརྒྱུད་པའི་ཕོ་བྲང་ནས༔ འཕགས་མཆོག་རིགས་གསུམ་མགོན་པོར་གསོལ་བ་འདེབས༔ ཚིག་དོན་རྒྱུད་ལ་འབྱོངས་པར་བྱིན་གྱིས་རློབས༔
བདེ་ཆེན་དབང་དྲག་འབར་བའི་ཕོ་བྲང་ནས༔ དམར་ནག་མེ་ཕྲེང་སྐུ་ལ་གསོལ་བ་འདེབས༔ བདུད་བཞི་འཇིགས་བརྒྱད་འདུལ་བར་བྱིན་གྱིས་རློབས༔ ཕྲིན་ལས་རྣམ་བཞི་ལྷུན་གྲུབ་ཕོ་བྲང་ནས༔ དྲག་པོ་རིགས་བཞིའི་ལྷ་ལ་གསོལ་བ་འདེབས༔ ལས་བཞི་ལྷུན་གྱིས་འགྲུབ་པར་བྱིན་གྱིས་རློབས༔ སྤྲུལ་པ་རྣམ་བཞི་འགྱེད་པའི་ཕོ་བྲང་ནས༔ ཕྲིན་ལས་དེར་སྟོན་ལྷ་ལ་གསོལ་བ་འདེབས༔ དུས་མིན་འཆི་བ་འཇོམས་པར་བྱིན་གྱིས་རློབས༔ གཞན་ཡང་ཕོ་བྲང་གནས་ཡུལ་མ་ལུས་ནས༔
དཀྱིལ་འཁོར་ཡོངས་རྫོགས་ལྷ་ལ་གསོལ་བ་འདེབས༔ མཆོག་ཐུན་འབྲས་བུ་འགྲུབ་པར་བྱིན་གྱིས་རློབས༔ ཧཱུྃ༔ རྗེ་བཙུན་ཆེན་པོ་ཨོ་རྒྱན་རིན་པོ་ཆེ༔ ཟོལ་མེད་བདག་གིས་རེ་ལྟོས་ཉིད་ལས་མེད༔ སྐུ་བཞིའི་དབང་ཕྱུག་དམ་པས་ཐུགས་རྗེས་ཟུངས༔ བྱིན་གྱིས་རློབས་ཤིག་གསོལ་བ་སྙིང་ནས་འདེབས༔ སྐུ་ཡི་དབང་བསྐུར་བསྐྱེད་རིམ་ལྷ་ཡི་སྐུ༔ སྤྲུལ་སྐུའི་འགྲོ་དོན་ནུས་པར་བྱིན་གྱིས་རློབས༔ གསུང་གི་དབང་བསྐུར་ཟུང་འཇུག་སྔགས་ཀྱི་སྒྲ༔
ལོངས་སྐུའི་རང་རྩལ་རྫོགས་པར་བྱིན་གྱིས་རློབས༔ ཐུགས་ཀྱི་དབང་བསྐུར་རྫོགས་རིམ་ཀ་ནས་དག༔ ཆོས་སྐུའི་རྒྱལ་ས་ཟིན་པར་བྱིན་གྱིས་རློབས༔ བདེ་ཆེན་ཡེ་ཤེས་དབང་དྲག་འདུས་པའི་ལྷ༔ འདི་ནས་བརྩམས་ཏེ་ཟག་མེད་རྡོ་རྗེའི་སྐུ༔ རྩ་གསུམ་དཀྱིལ་འཁོར་བསྒྲུབ་པར་དམ་བཅའ་ནས༔ མི་འདའ་མི་འགྱུར་བླ་མེད་ཡེ་གྲོལ་ངང་༔ རང་དབྱིངས་ཨ་ཏིའི་རྒྱལ་ས་ཟིན་གྱུར་ཅིག༔ ཨོཾ་གུ་རུ་ཛྙཱ་ན་པདྨ་དྷཱ་ར་སརྦ་སིདྡྷི་ཧྲཱིཿ ཞེས་གསོལ་བ་བཏབ་པས་མདུན་གྱི་ནམ་མཁའི་དཀྱིལ་འཁོར་ལྷ་ཚོགས་འོད་ཟེར་སྐུ་དང་ལུག་གུ་རྒྱུད་ཀྱི་རྣམ་པས་ཟ་འོག་སྣལ་མ་བརྒྱུད་ཅིང་མཐུད་པ་ལྟ་བུར་འུབ་ཀྱིས་བསྡུས་ནས་རང་ལ་ཐིམ་པས་རང་ལུས་ཡེ་ཤེས་ཆེན་པོའི་སྐུར་གྲོལ་ནས༔

ལྷན་སྐྱེས་ཀྱི་དགའ་བ་ཉམས་སུ་མྱོང་ཞིང་༔ བདེ་གསལ་མི་རྟོག་པའི་རྟོགས་པ་མངོན་དུ་གྱུར་ཏེ༔ རང་བཞིན་ལྷུན་གྲུབ་རོལ་པའི་ཏིང་འཛིན་ལ་གནས་པའི་ངང་ལ་ཅི་འཚམས་སུ་བཞག་གོ༔ ཞེས་པས་གནད་ནི་སྐུ་གསུམ་བླ་མའི་རོལ་རྩེད༔ ཉམས་ལེན་རྒྱུན་གྱི་ཐིག་ལེ་རང་དབྱིངས་གཅིག་ཏུ་རྫོགས་པའི་མན་ངག་བླ་མ་རྩ་གསུམ་གྱི་སྔོན་འགྲོ་འཁྱེར་བདེ་ལ་རབ་ཏུ་ངེས་སོ༔ ས་མ་ཡ༔ རབ་དབྱིངས་ཁྱོན་ལས་དཔག་དཔར་དཀའ་བའི་དཔྱིད༔ འཇོ་ལྡན་ཀུ་མི་ཏ་ཡི་ཕྲེང་བས་སྤེལ༔ གཟི་འབར་བརྒྱུད་པའི་ལམ་བཟང་འདྲེན་མཆོག་བཞག༔ མ་འོངས་ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ ཐེམ་རྒྱ༔ མི་ནུབ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། ༁ྂ༔ བླ་མ་དྲག་པོ་པདྨ་ཁྲག་འཐུང་ལས༔
འཆི་མེད་ཚེ་ཡི་ཟབ་དོན་གནད་ཀྱི་སྒྲོན་མེ་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ ཨེ་མཿ བདག་འདྲ་པདྨའི་ཐུགས་སྒྲུབ་ཀྱི༔ ཡང་སྙིང་འཆི་མེད་བཅུད་དྲིལ་བ༔ ཟབ་དོན་གནད་ཀྱི་སྒྲོན་མེ་བསྟན༔ དེ་ལ་སྔོན་འགྲོ་དངོས་གཞི་རྗེས༔ དང་པོ་བཀྲ་ཤིས་དབེན་པའི་སར༔ དཀྱིལ་འཁོར་གོ་རིམ་ཅི་བཞིན་པས༔
སྒོ་རྫོགས་འདབ་བཞི་ལྷ་མཚན་ཅན༔ བྲིའམ་ཡང་ན་འབྲུ་ཚོམ་བཀོད༔ དེ་དབུས་བུམ་པ་སྨན་བཅུད་གཏམས༔ སྟེང་དུ་མཚན་ལྡན་དུམ་གཅིག་ནང་༔ འཆི་མེད་བདུད་རྩིའི་རིལ་བུས་བཀང་༔ དེ་ལ་ཀ་ར་བུ་རམ་སྦྲང་༔ བལ་དཀར་སེ་བའི་མེ་ཏོག་དང་༔ གསེར་མདོག་བར་སྐྱུར་ཁམ་བུའི་འབྲུ༔ རྟག་ངུ་དཀར་དམར་སེར་པོ་དང་༔ དབྱར་རྩ་རྒུན་འབུ་ཉེ་ཤིང་དང་༔
ར་ཤག་ལྕ་བ་བ་སྤྲུ་བ༔ གཟེ་མ་པི་ལིང་དབང་ལག་སྒ༔ ག་པུར་གུར་གུམ་ཛཱ་ཏི་དང་༔ ལི་ཤི་སུག་སྨེལ་ཀ་ཀོ་ལ༔ ཅུ་གང་ཙན་དན་དཀར་དམར་དང་༔ ཅོང་ཞི་བྲག་ཞུན་སོ་མ་ར༔ གསེར་དངུལ་ཟངས་ཐལ་ཨ་བ་རྩ༔ སྐྱེས་པ་རིགས་བཟང་ཉེར་ལྔ་མན༔ ཀུན་དྷ་བཅུ་དྲུག་མཚན་ལྡན་ཁྲག༔ འགྲོ་བའི་དབུགས་སྣ་ཅི་མང་དང༔
བྱིན་ལྡན་བྲག་དང་གཏན་འཁྱིལ་མཚོ༔ བདུད་རྩི་མྱ་ངན་མེད་པའི་ཤིང་༔ བྱང་སེམས་ཚེ་རིང་དགུ་ཡི་སྐྲ༔ ཤ་ལྔ་བདུད་རྩི་ལྔ་ལ་སོགས༔ རང་རང་འབྱུང་བའི་འཕྲོད་དང་སྦྱར༔ ཞིབ་བཏགས་ཨ་རག་བཟང་པོའི་སྦྲུས༔ རིལ་བུ་སུམ་བརྒྱ་དྲུག་ཅུ་ནི༔ སྲན་ཕོས་ཙམ་དྲིལ་དར་སྣས་བཏུམ༔ བརྒྱད་ཅུའི་ལོ་ལོན་ལག་བརྒྱུད་ནས༔ ཐོད་པར་བཞག་ལ་མེ་ལོང་བཀབ༔
ཤེལ་རྡོ་བཞག་ལ་གཟུང་ཐག་དྲང་༔ སྨན་རག་གཏོར་མཆོད་ཅི་འབྱོར་བཀོད༔ ཟུར་བཞིའི་མདུན་དུ་མདའ་དར་གཟུག༔ ས་མ་ཡ༔ རྒྱ་རྒྱ་རྒྱ༔ གཉིས་པ་དངོས་གཞི་བསྙེན་སྒྲུབ་ལས་གསུམ་ལས༔ དྲག་པོའི་གཞུང་བསྲང་སྔོན་འགྲོའི་མཚམས་ནས་བཟུང་༔ འཛབ་བཟླས་བྱ་ཞིང་མདུན་བསྐྱེད་ཚེ་ཡི་དལ༔ བདག་ཐུགས་གསང་བདག་ཐུགས་མཆོག་ཉི་ཟླའི་ཀློང༔ དྭངས་མ་ལྔ་ལྡན་འོད་ཀྱི་རྡོ་རྗེ་ནི༔
རྩེ་ལྔ་ཧྲཱིཿས་མཚན་ཧྲཱིཿཡི་འོད་ཟེར་དང་༔ གཉིས་མེད་ཐ་མར་སྙིང་པོ་གཡས་སུ་འཁོར༔ ཚེ་བདག་ཐུགས་ཀར་ཉི་ཟླ་ཁ་སྦྱོར་དང་༔ ཧྲཱིཿཡིག་སྔགས་ཕྲེང་མཐིང་གསལ་སྒྲ་བཅས་འཁོར༔ བདག་མདུན་གསལ་བརྟན་གྱུར་ནས་སྤྲོ་བསྡུ་བྱ༔ དྲག་པོའི་ཐུགས་སྲོག་ལས་འཕྲོས་འོད་ཟེར་གྱིས༔ འཆི་མེད་རྒྱུད་བསྐུལ་སྔགས་ཕྲེང་སྒྲ་བཅས་འཁོར༔ བདེ་སྟོང་ཉམས་འབར་འོད་ཟེར་ཕྱོགས་བཅུར་འཕྲོས༔ མགྱོགས་མ་འབུམ་སྡེ་བསྐུལ་ཞིང་སྟོང་གསུམ་ཁྱབ༔ བདེ་གཤེགས་བྱིན་རླབས་ཚེ་ལ་དབང་བའི་མཐུས༔
ལྷ་ཀླུ་མི་དང་འབྱུང་ལྔའི་དྭངས་བཅུད་བཅས༔ ཡེ་ཤེས་ལྔ་ལྡན་འོད་མདངས་འཚེར་བ་བསྡུས༔ བཻཌཱུར་སྔོན་པོ་རི་རབ་ཁོང་སེང་ནས༔ ཉི་ཟླ་བྱེ་བའི་འོད་འབར་ལྟར་མི་བཟོད༔ ཁྱེད་ཤེས་གདུང་ཤུགས་དྲག་པོའི་གསོལ་བཏབ་པས༔ ཚེ་བཅུད་དྭངས་མ་ཡེ་ཤེས་བདུད་རྩིའི་རྒྱུན༔ ལྔ་ལྡན་བར་མ་ཆད་པ་བདག་ཉིད་ཀྱི༔ ཐུགས་སྲོག་ལ་ཐིམ་བླ་ཚེ་རང་བཞིན་ཁུག༔ སྲོག་ཚེ་ཉམས་པ་གསོས་ལ་བཀྲག་མདངས་གསལ༔ ལུས་ཀྱི་ནང་ཁེངས་སྣང་སྲིད་འོད་ཕུང་གཏིབས༔
བ་སྤུའི་བུ་གར་རྡོ་རྗེ་མེ་རིས་གཏམས༔ འཆི་མེད་རྡོ་རྗེའི་སྐུ་མཆོག་འགྲུབ་པར་དམིགས༔ ཚེ་བསྙེན་བྱེ་བའམ་ནི་བདུན་འབུམ་བཟླས༔ གཉིས་པ་སྒྲུབ་པར་འཕྲོ་འདུ་གོང་ལྟར་ལ༔ ཚེ་ལྷ་ཡབ་ཡུམ་སྦྱོར་མཚམས་བདུད་རྩིའི་རྒྱུན༔ བབས་པས་ལྷན་ཅིག་ཕྱོགས་བཅུའི་རྒྱལ་བ་རྣམས༔ ཚེ་ལྷའི་ངོ་བོ་དབྱིངས་ཀྱིས་གར་ཁྱབ་འཁྲིགས༔ ཀུན་གྱི་མཁའ་ནས་ཡེ་ཤེས་བདེ་རྒྱུན་བབས༔ ཉི་ཟླའི་ཟེར་འཕྲོ་རོ་བཅུད་ཕུན་ཚོགས་པས༔ འཆི་བདག་བདུད་གཞོམ་མི་ཤིགས་རྡོ་རྗེའི་ཚེ༔
སྐད་ཅིག་ནུས་ལྡན་རྫས་མཆོག་བླ་མེད་གྱུར༔ ཨོཾ་བཛྲ་ཨཱ་ཡུ་ཥེ་ཧཱུྃ་བྷྲཱུྃ་ནྲྀ་ཛཿ སིདྡྷི་ཕ་ལ་ཧཱུྃ་ཨཱཿ འབུམ་ཕྲག་གསུམ་མམ་གཅིག་ཏུ་བཟླས༔ ཐུན་མཚམས་གོང་ལྟར་ཚེ་དབང་བླང་༔ གསུམ་པ་ལས་སྦྱོར་འཁོར་འདས་མཉམ་རྫོགས་ནས༔ བདག་མདུན་ཐུགས་སྲོག་འོད་ཀྱིས་སྣོད་བཅུད་ཁྱབ༔ འཇིག་རྟེན་ཐམས་ཅད་དག་པའི་གཞལ་ཡས་ཀློང༔ བཅུད་ཀྱི་སེམས་ཅན་ཐམས་ཅད་ཚེ་དབང་རྒྱས༔ ནམ་མཁས་གར་ཁྱབ་འབྱུང་ལྔའི་དྭངས་བཅུད་འབར༔
ཉོན་མོངས་གནས་དག་ཡེ་ཤེས་སྙིང་པོའི་བཅུད༔ བདག་མདུན་འོད་ཀྱིས་ཁབ་ལེན་ལྕགས་ཕྱེ་བཞིན༔ འུབ་འུབ་བསྡུས་ཏེ་གཉིས་མེད་གཟི་བྱིན་བསྐྱེད༔ འཆི་མེད་འོད་སྐུ་འགྲུབ་པའི་ངེས་ཤེས་བསྐྱེད༔ མདུན་གྱི་དམ་རྫས་ལྷ་དང་དབྱེར་མེད་པ༔ ཡེ་ཤེས་འོད་སྣང་གསལ་འཚེར་མི་ཤིགས་བལྟ༔ ཨོཾ་ཚེ་བྷྲཱུྃ་གཡུ་བྷྲཱུྃ་གཡུ་ཚེ་བྷྲཱུྃ་ཨཱ་ཡུརྫྙཱ་ན་གཡུ་ཚེ་བྷྲཱུྃ༔ ཁྲི་ཕྲག་གཅིག་བཟླ་བསྙེན་སྒྲུབ་ལས་གསུམ་གྱི༔ འགྲུབ་པའི་རྟགས་སུ་རིལ་བུ་འཕེལ་བ་དང་༔ དྲི་བཟང་འཐུལ་དང་འཇའ་ཟུག་སྒྲ་སྙན་སྒྲོགས༔
དངོས་ཉམས་རྨི་ལམ་ཞལ་མཇལ་ཚེ་ལུང་སྟོན༔ ཉི་ཟླ་ཤར་དང་རི་རབ་རྩེ་ལ་འཛེག༔ མཁའ་ལ་འཕུར་དང་མཆོད་རྟེན་བསྐོར་བ་བྱེད༔ གདུགས་དང་རྒྱལ་མཚན་གཡུང་དྲུང་རྡོ་རྗེ་སོགས༔ རིགས་ལྔའི་ཕྱག་མཚན་རྙེད་དང་ཁོང་དུ་མིད༔ རྔ་རྡུང་དར་ཕྱར་དུང་འབུད་ཁྲི་བརྩེགས་དང་༔ མཁར་དང་མཆོད་རྟེན་བརྩེགས་དང་གོ་ཆ་གྱོན༔ བྲག་རིར་ཟླ་བ་ཤར་དང་རྒྱབ་བརྟེན་པ༔ ལུས་ལས་མེ་འབར་མེ་ཏོག་སྣ་ཚོགས་འཐུ༔ བདུད་རྩི་འཐུང་དང་ཁྲོམ་འདུས་ལོ་ཏོག་ལེགས༔
སྟོན་དུས་འབྲུ་ལ་ལོངས་སྤྱོད་བཟང་མོས་ནི༔ བདུད་རྩི་སྟེར་དང་སཱཙྪ་མང་དུ་མཐོང་༔ རྩེ་གཅིག་ཉམས་བླངས་རྟགས་མཚན་བསམ་མི་ཁྱབ༔ དེ་ཚེ་དབང་དང་དངོས་གྲུབ་བླང་བ་ནི༔ ཚེ་བུམ་དམ་རྫས་དང་བཅས་སྤྱིར་བོར་བཞག༔ འཆི་མེད་ཚེ་བཅུད་གསང་གནས་བར་གང་ཞིང་༔ ཕྱི་སྣོད་དྭངས་བཅུད་མ་ལུས་སྐུ་ལ་རྫོགས༔ ཀཱ་ཡ་ཨ་བྷི་ཥིཉྩ་ཨོཾ༔ རྩ་སྔགས་ཤམ་བུར་བཏགས་སྟེ་བརྒྱ་རྩ་བཟླས༔ མགྲིན་པར་བཞག་ལ་སྐྱེ་འགྲོའི་ཚེ་དཔལ་དང་༔
རླུང་རིག་ཤེས་རྒྱུད་རང་བྱུང་ཐིག་ལེར་བསྡུ༔ ཝཱཀྐ་ཨ་བྷི་ཥིཉྩ་ཨཱཿ ཞེས་བཟླ་སྙིང་ཁར་བཞག་ལ་བདེ་གཤེགས་ཀྱིས༔ ཐུགས་རྗེ་བྱིན་རླབས་ནུས་རྩལ་སེམས་ལ་ཐིམ༔ འཁོར་འདས་དབྱེར་མེད་སྟོང་གསལ་ཚེ་ཡི་གཏེར༔ མི་འགྱུར་མི་ཤིགས་རྡོ་རྗེའི་སྐུ་མཆོག་ཐོབ༔ ཙིཏྟ་ཨ་བྷི་ཥིཉྩ་ཧཱུྃ༔ ཞེས་བཟླས་ཚེ་རིལ་མྱོང་ཞིང་ཚེ་ཆུ་འཐུང་༔ ཁྲོ་ཚོགས་མགྱོགས་མ་འབུམ་གྱིས་མི་ཤིགས་རྒྱ༔ མདའ་དར་རྒྱས་གདབ་སླར་ཡང་དལ་དུ་བཀོད༔
མཆོད་བསྟོད་གསོལ་བཏབ་འོད་ཞུ་རིལ་བུར་བསྟིམ༔ རབ་གནས་རྟེན་འབྲེལ་ཤིས་བརྗོད་ཚེ་བརྟེན་པས༔ གཟུངས་རིང་བརྒྱ་རྩ་ལ་སོགས་ཐུན་གཤམ་བཟླ༔ ས་མ་ཡ༔ རྒྱ་རྒྱ་རྒྱ༔ གསུམ་པ་རྗེས་ཐོབ་སྤྱོད་ལམ་ནི༔ ཚོགས་རྫས་གཞན་གྱིས་མཐོང་མི་རུང་༔ རང་གིས་སྤྱད་ཅིང་དབེན་པར་བསྡུ༔ རིལ་བུ་སུམ་བརྒྱ་དྲུག་ཅུ་པོ༔ ལོ་གཅིག་བར་དུ་ཐོ་རངས་ཏེ༔
བར་མ་ཆོད་པར་བསྟེན་གྱུར་ན༔ དྭངས་མ་བསྐྱེད་ཅིང་སྙིགས་མ་དག༔ རིལ་བུ་ཚེ་ལྷ་ཡབ་ཡུམ་དམིགས༔ མིད་ཚེ་ཚེ་བསྙེན་བརྒྱ་རྩ་བཟླ༔ ཟླ་གཅིག་བསྟེན་པས་ནད་རིམས་ཐོན༔ གཉྀས་བསྟེན་སྟོབས་རྒྱས་དབང་པོ་གསལ༔ གསུམ་བསྟེན་བཀྲག་མདངས་འོད་དང་ལྡན༔ བཞི་བསྟེན་ཤེས་རབ་རྩ་ཁ་བྱེ༔ ལྔ་བསྟེན་གཞོན་ནུའི་ལུས་སུ་འགྲུབ༔ དྲུག་བསྟེན་རྩལ་སྟོབས་སེང་གླང་ལྟར༔
བདུན་གྱིས་ལྷ་འདྲེ་མི་གསུམ་འདུ༔ བརྒྱད་ཀྱིས་སྤྱན་དང་མངོན་ཤེས་འཆར༔ དགུ་ཡིས་སྐྱེ་དང་ཚེ་རབས་དྲན༔ བཅུ་ཡིས་ཉིན་མཚན་སྣང་བ་འདྲེས༔ བཅུ་གཅིག་དགྲ་གཉེན་ཕྱོགས་རིས་བྲལ༔ བཅུ་གཉིས་དབྱིངས་རིག་གཅིག་ཏུ་འདྲེ༔ འབྱུང་བ་བཞི་ལ་དབང་སྒྱུར་ནུས༔ ཇི་ལྟར་སྡིག་སྒྲིབ་ཚན་ཆེ་ཡང༔ བཤགས་སྡོམ་འབད་ཅིང་ལོ་གསུམ་དུ༔ སྒྲུབ་ཅིང་ཟོས་ན་ཚེ་གཅིག་ལ༔
ངེས་པར་ཚེ་ཡི་དངོས་གྲུབ་སྩོལ༔ ས་མ་ཡ༔ ཨེ་མ་ཚེ་སྒྲུབ་གདམས་པ་བསམ་ཡས་ཀྱང་༔ དབྱིངས་རིག་ནམ་མཁའི་བརྡ་རྟགས་ཀྱིས༔ ཕྱག་རྒྱ་གསལ་རྫོགས་ཡེ་ཤེས་ལུས༔ འདི་ནི་ཡང་དག་དོན་གྱི་ནོར༔ ཆོས་ཀུན་རྒྱུ་འབྲས་རྟེན་འབྲེལ་ཕྱིར༔ བདག་འཛིན་ཨ་འཐས་མ་ཡིན་པར༔ ས་ཆུ་མེ་རླུང་ནམ་མཁའ་སོགས༔ རང་གཟུགས་རྣམ་པར་བསྒོམས་པས་ཀྱང་༔
རང་རང་རིགས་ཀྱི་ཡོན་ཏན་ཐོབ༔ དེ་ཕྱིར་གདོས་གཟུགས་མཚན་བྲལ་བ༔ ནམ་མཁའ་འབྱུང་བ་ཀུན་གྱི་གཞི༔ ཀུན་འབྱུང་འགྱུར་མེད་ཡོན་ཏན་ལྡན༔ ཐུགས་རྗེའི་དབྱིངས་རིག་རྡོ་རྗེའི་ཚེ༔ པད་འབྱུང་ངོ་བོ་སྒྲུབ་པའི་ཐབས༔ བསྐལ་པ་དུས་ཀྱི་སྙིགས་མ་ལ༔ བདུད་རིགས་ཁ་རྒྱས་སྡིག་ཅན་རྣམས༔ ཚེ་རིང་ཆོས་མཛད་སྐུ་ཚེ་ཐུང་༔ རྐྱེན་འཕྲང་བར་ཆད་སེལ་ཕྱིར་གདམས༔
མཚོ་རྒྱལ་མཁའ་འགྲོའི་བརྡ་ཐོབ་ལ༔ གསང་བ་ཡང་རྫོང་གཏེར་དུ་རྒྱ༔ སྣོད་ལྡན་བུ་མཆོག་མ་གཏོགས་པར༔ མ་གསང་རང་གི་ཚེ་ལ་གནོད༔ སྡིག་ཅན་བརྩོན་འགྲུས་ཅན་ལ་གསང་༔ ལས་ཅན་བུ་དང་འཕྲད་པར་ཤོག༔
ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ ཁོ་བོ་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར། འབྲི་གུང་གཞོ་སྟོད་ཏི་སྒྲོའི་གནས་ནས་གདན་དྲངས་ཤིང་ཆུ་གླང་ལོར་ཤོག་སེར་ནས་ཞལ་བཤུས་སོ།། །། ༈ ༁ྂ༔ བླ་མ་དྲག་པོ་པདྨ་ཁྲག་འཐུང་ལས༔ དབང་ལྟར་སྒྲུབ་པའི་ལས་བྱང་འཆི་མེད་བཅུད་དྲིལ་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ རྒྱ་རྒྱ་རྒྱ༔
བདག་འདྲ་པདྨ་འབྱུང་གནས་ཀྱིས༔ འཆི་མེད་ཚེ་ཡི་སྒྲུབ་པ་བཞག༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་སྒྲུབ་པའི་རིམ་པ་ནི༔ དབེན་པའི་ས་རུ་ད་ལ་བཞེངས༔ ཚེ་བུམ་ཁ་རྒྱན་མགུལ་ཆིངས་ཅན༔ འཆི་མེད་རྫས་ཀྱིས་རབ་ཏུ་བཀང་༔ བྷནྡྷའི་ནང་དུ་ཚེ་གཏོར་བཞག༔
ཚེ་ཡི་རིལ་བུས་རབ་ཏུ་བསྐོར༔ མེ་ལོང་སིནྡྷུ་ར་ཡིས་བྱུག༔ ཧྲཱི་མ་ཧ་རི་ནི་སའི་དཀྱིལ་འཁོར་བྲི༔ ཕྱི་ནང་གཞུང་བཞིན་བཤམ་པར་བྱ༔ རང་ཉིད་བདེ་བར་བག་ཕེབས་འཁོད༔ མ་བཅོས་དྲན་རྫོགས་ངང་ཉིད་ལས༔ ཧཱུྃ༔ སྟོང་པའི་ངང་ལས་དབང་ཆེན་ནམ་མཁའི་དབྱིངས༔ རླུང་མེ་ཆུ་ལས་རྡོ་རྗེའི་ས་གཞི་བརྗིད༔ རང་བྱུང་འབྱུང་ལྔ་ཨེ་ཡི་ཕོ་བྲང་ནི༔
གྲུ་བཞི་སྒོ་བཞི་ཕྱི་ནང་འཇའ་ཚོན་གཏིབས༔ མཚན་ཉིད་ཡོངས་རྫོགས་རིན་ཆེན་ཏོག་གིས་སྤྲས༔ དེ་དབུས་ཟླ་གམ་དམར་པོ་སྒོ་གཅིག་པ༔ ལུག་རྒྱུད་ཟེར་ཐག་འཇའ་ཚོན་རང་བཞིན་ཅན༔ པདྨ་ཉི་ཟླ་ཐབས་ཤེས་རྡོ་རྗེའི་ཁྲིར༔ ཧཱུྃ་ཡིག་སྔོན་པོ་ཨིནྡྲ་ནཱི་ལའི་མདོག༔ སྐད་ཅིག་གནས་འགྱུར་བླ་མ་ཐོད་ཕྲེང་རྩལ༔ འཇའ་ལུས་འཆི་མེད་ཚེ་ཡི་རིག་འཛིན་ནི༔ ཆོས་དབྱིངས་མཐིང་ག་ཞལ་གཅིག་ཕྱག་གཉིས་པ༔ མཛེས་འཛུམ་ཞལ་ལྡན་རལ་པ་སྤྱི་བོར་བཅིངས༔
རིགས་ལྔའི་དབུ་རྒྱན་དར་དམར་ཅོད་པན་འཕུར༔ སྙན་རྒྱན་མགུལ་རྒྱན་ཕྱག་གདུབ་སེ་མོ་དོ༔ ཕྱག་གཡས་རྡོ་རྗེ་གཡོན་པས་ཚེ་བུམ་བསྣམས༔ ལྷ་རྫས་ག་ཤལ་རྒྱན་ལྡན་དར་དཔྱངས་བསྐྱོད༔ མི་ཤིགས་རྡོ་རྗེ་ཕྱེད་པའི་སྐྱིལ་ཀྲུང་བཞུགས༔ གསང་བའི་མཁའ་འགྲོ་དམར་མོ་མདངས་ལྡན་མ༔ ཕྱག་གཡས་མདའ་དར་གཡོན་པས་བྷནྡྷ་བསྣམས༔ དབུ་རྒྱན་ག་ཤལ་དར་དཔྱངས་ཅོད་པན་འཕུར༔ ཕྱེད་སྐྱིལ་མགུལ་འཁྱུད་ཞབས་གཉིས་སྐེད་ལ་འཁྲིལ༔ ཡབ་ཡུམ་བདེ་སྟོང་ཟུང་འཇུག་འཇའ་ལུས་ངང༔
ཕྱི་རོལ་པདྨ་འདབ་བཞིའི་ལྟཻ་བ་རུ༔ རྡོ་རྗེ་རིན་ཆེན་པདྨ་ལས་ཀྱི་བདག༔ སྐུ་མདོག་དཀར་སེར་དམར་ལྗང་གར་སྟབས་བསྒྱུར༔ གཡས་པས་རང་རྟགས་ཕྱག་མཚན་མདའ་དར་འཛིན༔ གཡོན་པས་ཚེ་བུམ་པདྨའི་ཕྲེང་བ་ཐོགས༔ ཕྱི་རོལ་ཚེ་འཛིན་མགྱོགས་མ་སྤྲིན་ལྟར་གཏིབས༔ རང་བཞིན་མ་བཅོས་སྟོང་པའི་དབྱིངས་ལ་ཤར༔ དེ་ལྟར་གསལ་བའི་གནས་ལྔའི་འོད་ཟེར་གྱིས༔ མཁའ་སྤྱོད་རིག་འཛིན་གནས་ནས་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཛ་ཛཿ
སྤྱན་འདྲེན་པ་ནི༔ ཧཱུྃ༔ ཆོས་དབྱིངས་སྐྱེ་མེད་རང་བྱུང་ཕོ་བྲང་ནས༔ འཆི་མེད་དབང་པོ་རིག་འཛིན་ཚེ་ཡི་ལྷ༔ ཡབ་ཡུམ་ཚེ་འཛིན་མཁའ་འགྲོ་འབུམ་གྱིས་བསྐོར༔ ལྷུན་གྲུབ་ཚེ་ཡི་དལ་དུ་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ བཞུགས་སུ་གསོལ་བ་ནི༔ ཧཱུྃ༔ མི་ཤིགས་རྡོ་རྗེ་འཇིགས་བྲལ་སྲ་བརྟན་ཁྲིར༔
མི་གཡོ་ངང་ཚུལ་རྒྱས་པའི་གདན་སྟེང་དུ༔ དེང་འདིར་འཇའ་ལུས་ཚེ་ཡི་རྒྱུད་བསྐུལ་ཕྱིར༔ བདག་ལ་དགོངས་ཤིང་དགྱེས་ཕྱིར་བརྟན་པར་བཞུགས༔ ཨོཾ་བཛྲ་ས་མ་ཡ་ཏིཥྛ་ལྷན༔ ཕྱག་འཚལ་བ་ནི༔ ཧཱུྃ༔ སྐུ་གསུམ་ལྷུན་གྲུབ་འཇའ་ལུས་རྡོ་རྗེའི་བདག༔ འཆི་མེད་ཚེ་ཡི་རིག་འཛིན་ལྷ་ཚོགས་ལ༔ མི་ཕྱེད་འདུན་བློ་རྩེ་གཅིག་དྲག་པོ་ཡིས༔ གསང་འདུས་འཆི་མེད་ཚེ་ཡི་ལྷ་ལ་བསྟོད༔
ཨོཾ་ན་མོ་པཱུ་རུ་ཤ་ཡ་ཧོཿ མཆོད་པ་ནི༔ ཧཱུྃ༔ སྣ་ཚོགས་མཛེས་པའི་ཕྱི་མཆོད་རོལ་མོ་གར༔ ནང་མཆོད་སྨན་རཀ་བྷ་ལྀང་རི་ལྟར་སྤུངས༔ གསང་མཆོད་སྦྱོར་སྒྲོལ་བླ་མེད་རྫས་ཀྱིས་མཆོད༔ གསང་འདུས་འཆི་མེད་ཚེ་ཡི་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ སོགས? ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ཁ་ཁ་ཁཱ་ཧི༔ དེ་ནས་བསྟོད་པ་ནི༔
ཧཱུྃ༔ ཆོས་དབྱིངས་རང་བཞིན་ཨིནྡྲ་ནཱི་ལའི་མདོག༔ ཡེ་ཤེས་ལྔ་ལྡན་ཅོད་པན་ཕྱོགས་བཅུར་བསྐྱོད༔ རིགས་ལྔའི་དབུ་རྒྱན་སྐུ་ལྔ་ལྷུན་གྱིས་གྲུབ༔ ཞི་འཛུམ་སྤྱན་གཉིས་མཁའ་དབྱིངས་ཕྱོགས་བཅུར་གཟིགས༔ ཕྱག་གཡས་རྡོ་རྗེ་ཚེ་བདུད་བར་ཆད་སྲུང་༔ གཡོན་པས་ཚེ་བུམ་སྒྲུབ་ལ་འཆི་མེད་སྩོལ༔ རིན་ཆེན་རྒྱན་ལྡན་འདོད་རྒུ་ཆར་བཞིན་འབེབས༔ ཞབས་གཉིས་ཕྱེད་སྐྱིལ་མི་ཤིགས་རྡོ་རྗེའི་ངང་༔ གསང་བའི་ཡུམ་མཆོག་ཟུང་འཇུག་བདེ་སྟོང་ཉིད༔
ཤེས་རབ་རང་བཞིན་དམར་གསལ་མདངས་དང་ལྡན༔ ཕྱག་གཡས་མདའ་དར་སྲིད་གསུམ་ཚེ་བཅུད་སྡུས༔ ཕྱག་གཡོན་བདུད་རྩི་འཇའ་ལུས་སྲོག་འཛིན་སྒྲུབ༔ དབུ་རྒྱན་ཅོད་པན་རྟོགས་མེད་དོན་དང་ལྡན༔ ཞབས་གཉིས་ཡབ་འཁྲིལ་བདེ་སྟོང་ཟུང་འཇུག་ངང་༔ ཡབ་ཡུམ་སྐུ་ལ་མཚན་དཔེའི་རྒྱན་གྱིས་སྤྲས༔ འཆི་མེད་ཚེ་ཡི་རིག་འཛིན་ལྷ་ལ་བསྟོད༔ ཧཱུྃ༔ ཕྱི་རོལ་མགྱོགས་མ་ཚེ་ཡི་ལས་བྱེད་མ༔ དཀར་སེར་དམར་ལྗང་མཉེན་ལྕུག་འཁྲིལ་ལྡེམ་གར༔
མདའ་དར་ཕྱག་མཚན་ལྷ་ཀླུའི་ཚེ་བཅུད་སྡུས༔ གཡོན་པའི་ཚེ་བུམ་འཆི་མེད་བདུད་རྩིས་བཀང་༔ དར་ཚོན་སྣ་ཚོགས་ཅོད་པན་དབྱིངས་ལ་བསྐྱོད༔ འཇོ་སྒེག་མཛེས་སྡུག་མཁའ་འགྲོ་རིགས་བཞི་ལ༔ བདེ་སྟོང་དབྱིངས་རིག་མ་བཅོས་ངང་ལ་བསྟོད༔ རྩེ་གཅིག་གདུང་ཤུགས་དྲག་པོས་བསྟོད་པའི་མཐུས༔ འཇའ་ལུས་འཆི་མེད་ཚེ་ཡི་རིག་འཛིན་སྩོལ༔ ཨོཾ་པདྨ་ཧྲཱི་ད་ཡ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ་ཛ་ཛཿ ཞེས་བཟླས་པར་བྱ༔ འཛབ་བསྐུལ་ཞི་བ་ནས་བླངས༔
བདུན་ཕྲག་གསུམ་མམ་གཉིས་ལ་སྒྲུབ༔ མྱུར་ཟབ་སྙིང་གི་ལེའུའོ༔ དེ་ནས་ཚེ་འགུགས་པ་ནི༔ མདའ་དར་དཀར་པོ་ཐོགས་ལ༔ ཧཱུྃ༔ རྡོ་རྗེ་རིགས་ཀྱི་ཚེ་བདག་མ༔ ཤར་ཕྱོགས་དཀར་མོ་མགྱོགས་མ་འབུམ༔ གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔
དེ་ནས་མདའ་དར་སེར་པོ་ཐོགས་ལ༔ ཧཱུྃ༔ རིན་ཆེན་རིགས་ཀྱི་ཚེ་བདག་མ༔ ལྷོ་ཕྱོགས་སེར་མོ་མགྱོགས་མ་འབུམ༔ གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ མདའ་དར་དམར་པོ་ཐོགས་ལ༔ ཧཱུྃ༔ པདྨ་རིགས་ཀྱི་ཚེ་བདག་མ༔
ནུབ་ཕྱོགས་དམར་མོ་མགྱོགས་མ་འབུམ༔ གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ མདའ་དར་ལྗང་གུ་ཐོགས་ལ༔ ཧཱུྃ༔ ལས་ཀྱི་རིགས་ཀྱི་ཚེ་བདག་མ༔ བྱང་ཕྱོགས་ལྗང་མོ་མགྱོགས་མ་འབུམ༔ གླིང་བཞི་རི་རབ་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔
འཆི་མེད་རིག་འཛིན་ཐོབ་པར་ཤོག༔ མདའ་དར་སྔོན་པོ་ཐོགས་ལ༔ ཧཱུྃ༔ བུདྡྷ་རིགས་ཀྱི་ཚེ་བདག་མ༔ དབུས་ཕྱོགས་སྔོན་མོ་མགྱོགས་མ་འབུམ༔ གླིང་བཞི་ཚེ་ཡི་བཅུད་བསྡུས་ལ༔ རྣལ་འབྱོར་བདག་གི་ལུས་ལ་སྟིམས༔ འཆི་མེད་རིག་འཛིན་ཐོབ་པར་ཤོག༔ ཨོཾ་བཛྲ་རཏྣ་པདྨ་ཀརྨ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་པུཥྚིཾ་ཀུ་རུ་ཡེ་སྭཱ་ཧཱ༔ ཞེས་ཚེ་བསྐྱེད་ཅིང་དངོས་གྲུབ་སོགས་དྲག་པོ་ནས་བླང་༔
ས་མ་ཡ༔ རྒྱ་རྒྱ་རྒྱ༔ དྱརྒྱ། རྒྱརྒྱ། དྷྱི།༔ ཨེ་མ་ཁོ་བོ་བདག་འདྲ་པདྨ་འབྱུང་གནས་ཀྱིས༔ ཕྱི་རབས་སྐལ་ལྡན་རྗེས་འཇུག་དོན་གྱི་ཕྱིར༔ ཚེ་སྒྲུབ་དབང་གི་གདམས་ཟབ་ཁྱད་པར་ཅན༔ འཇའ་ལུས་རྡོ་རྗེའི་སྙིང་པོའི་སྲོག་སྒྲུབ་བཞག༔ འདི་ཉིད་སྒྲུབ་ཞྀང་ཉམས་སུ་ལེན་པ་རྣམས༔
ཚེ་ཚད་ཕུག་ཏུ་ཕྱིན་ཀྱང་ལོ་གསུམ་བསྲིང་༔ དེ་ཕྱིར་གདམས་པ་ཡང་ཟབྀ་ཨཚ་རྒྱ༔ མ་འོངས་ལྔ་བརྒྱ་ཉི་ཤུ་ཤར་བའི་ཚེ༔ པདྨ་གཏེར་བདག་གླིང་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ གཉན་རྒྱ༔
དམ་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོའི་བྲག་དཀར་ནས་གདན་དྲངས་ཤིང་གླང་ལོར་སྦས་ཡུལ་པདྨ་རོང་གི་ཆོས་སྡིངས་ནམ་མཁའ་འབྲུག་གྲགས་སུ་སངས་རྒྱས་ལྷུམ་ཞུགས་ཀྱི་ཟླ་ཚེས་ལ་ཤོག་སེར་ནས་བསྒྱུར་བའོ། སརྦ་མངྒ་ལཾ།། །། ༈ བླ་མ་དྲག་པོ་པདྨ་ཁྲག་འཐུང་ལས༔ འཆི་མེད་ཚེ་སྒྲུབ་རྒྱུན་ཁྱེར་ཡེ་ཤེས་སྙིང་པོ་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ བདག་འདྲ་ཚེ་བདག་པདྨ་ཡི༔ བདག་དོན་རྒྱུན་གྱི་རྣལ་འབྱོར་ལས༔ རིག་གདངས་འོད་ཀྱིས་གང་ཁྱབ་པའི༔
སྣོད་བཅུད་ཞིང་ཀུུན་དབང་དྲག་ལྷ༔ མི་ཤིགས་གསང་བདག་ཆོས་དབྱིངས་ཀློང་༔ སྣ་ཚོགས་རྡོ་རྗེའི་རྒྱ་གྲམ་སྟེང་༔ ཡེ་ཤེས་མངོན་གྱུར་གཞལ་ཡས་དབུས༔ རིག་པའི་ངོ་བོ་ཚེ་དཔག་མེད༔ མཐིང་གསལ་འོད་ཀྱི་ཕུང་པོ་ཅན༔ ཐུགས་ཀར་ཉི་ཟླ་ཁ་སྦྱོར་ནང༔ ཧྲཱི་ཡིག་དྭངས་མ་གསལ་འཚེར་འབར༔ སྔགས་ཕྲེང་འོད་ཟེར་འཁྱུགས་པར་འཁོར༔ སྒོམ་པས་བྱིན་རླབས་རང་བཞིན་འབར༔
ལྟ་བས་ཚེ་བཅུད་གཅིག་ཏུ་བསྡུས༔ སྤྱོད་པས་བླ་ཚེ་ཡལ་བ་འགུགས༔ གནས་པས་ཚེ་སྲོག་བཀྲག་མདངས་གསལ༔ འཕོ་འགྱུར་མེད་པ་རྡོ་རྗེའི་སྐུ༔ རང་བཞིན་ལྷུན་གྲུབ་ཡེ་ཤེས་ཚེ༔ མཐའ་ཡས་པདྨའི་དགོངས་ཀློང་ངང་༔ ཨོཾ་པདྨ་ཧྲཱི་དྷ་ཡ་ཨཱ་ཡུརྫྙཱ་ན་ཧ་རི་ནི་ས་སིདྡྷི་ཧཱུྃ་ཛ་ཛཿ འགྲོ་འཆག་ཉལ་འདུག་སྤྱོད་ལམ་ཀུན༔ ཁོང་པའི་དབུགས་བཞིན་ཚད་མེད་བཟླ༔ བཟའ་བཏུང་ལ་དམིགས་ཚེ་ལྷར་བསྐྱེད༔
འོད་ཞུ་ལོངས་སྤྱོད་ཚེའི་དངོས་གྲུབ༔ དེ་བཞིན་མིག་དང་རྣ་བ་ལྕེ༔ གནས་ཁང་གོས་སྟན་ཚེ་ལྷར་གསལ༔ བསྐྱེད་པས་འགལ་རྐྱེན་བར་ཆད་ཞི༔ རང་རང་ལས་ཀྱི་ཚེ་དབང་ཐོབ༔ ཉི་ཟླ་མཚོ་བྲག་ལ་བརྟེན་ནས༔ སྒྲུབ་ཀྱང་དེ་ཡི་ཡོན་ཏན་ལྡན༔ རྟེན་འབྲེལ་རྒྱུ་འབྲས་ཤེས་པར་མཛོད༔ མདོར་ན་ཨ་འཐས་མ་ཡིན་པར༔ རིག་པའི་དྲན་སོ་མ་ཉམས་ཙམ༔
ཡེ་ཤེས་རོལ་རྩལ་ཅིར་ཡང་བསྒྱུར༔ རྟེན་འབྲེལ་སྣང་བ་འགགས་མེད་གསལ༔ ཀུན་ཁྱབ་ཐུགས་རྗེ་ཤུགས་ལ་འཆར༔ ཡེ་ཤེས་མཚོ་རྒྱལ་སྙིང་ལ་ཕུལ༔ ཕྱི་རབས་ལས་འཕྲོ་སྐལ་ལྡན་ནི༔ མི་ནུབ་གཏེར་དུ་ཨ་ཐཾ་རྒྱ༔ སྙིང་གི་བུ་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ གཏེར་བདག་གླིང་པས་མེ་སྤྲེལ་ལོར་ཏི་སྒྲོ་ནས་གདན་དྲངས་པའོ། སརྦ་མངྒ་ལཾ།། །། ༈ བླ་མ་དྲག་པོ་པདྨ་ཁྲག་འཐུང་ལས༔ ཁྱུང་སྒྲུབ་ནཱ་ག་འཇོམས་བྱེད་ཅེས་བྱ་བ་བཞུགས་པའི་དབུའོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔
ཁྲོ་རྒྱལ་ཕྲིན་ལས་སྤྲུལ་པའི་མཆོག༔ ཁྱུང་ནག་རིགས་འདུས་བསྒྲུབ་པ་བསྟན༔ དབེན་པར་ཕྱི་ནང་མཚམས་བཅད་ལ༔ མཐིང་ནག་གྲུ་གསུམ་ཨེ་དལ་སྟེང་༔ ཕོ་མོའི་བྷནྡྷ་ཁ་སྦྱོར་ནང་༔ སྨན་ཆེན་བསྭེ་ཞོ་ཨ་རུ་ནག༔ གླ་རྩི་གུ་གུལ་ཤུ་དག་ནག༔ རྩོད་མདུད་མུ་ཟི་དངུལ་ཆུ་སྦྲང་༔ གྲི་ཤ་མི་ཁྱི་ཕག་བྲུན་རྣམས༔ ཞིབ་འཐག་ནུས་ལྡན་དྲི་ཆུས་སྦྲུས༔
རིལ་བུ་སྲན་མ་ཙམ་དྲིལ་བླུགས༔ དར་མཐིང་གིས་དྲིལ་གཏོར་མཆོད་བཤམས༔ བགེགས་བསྐྲད་སྲུང་མཚམས་བྱིན་རླབས་སོགས༔ གཞུང་ལྟར་བྱ་ཞིང་ལྷ་བསྐྱེད་པ༔ ཧཱུྃ༔ བཛྲ་ཁྲོྃ་ཛཿ སྟོང་གསལ་སྙིང་པོ་ཁྲོྃ་ཡིག་མཐིང་ནག་ལས༔ འོད་འཕྲོས་སྣང་སྲིད་གྲུ་གསུམ་ཨེ་ཡི་ཀློང་༔ དུག་མཚོ་ཁྲོ་ཆུ་ཁོལ་མའི་ཀློང་རུམ་ནས༔ ཀླུ་འབུམ་གཉན་ཁྲི་ས་བདག་སྟོང་གི་གདན༔
དུག་གི་རི་རབ་བང་རིམ་དགུ་ཡི་སྟེང་༔ ཁྲོྃ་ལས་བྱ་ཁྱུང་རྒྱལ་པོ་ག་རུ་ཊཿ མཐིང་ནག་ཁྲོ་ཆུ་ལུས་པོ་མེ་གཤོག་ཅན༔ གནམ་ལྕགས་མཆུ་སྡེར་དུག་མིག་རྡོ་རྗེའི་མཆུ༔ མཆོང་གི་མཆེ་གཙིགས་དུག་ལྕེ་དམར་འོད་འཁྱུགས༔ ཀྲང་ཀྲིང་སྒྲ་སྒྲོགས་སྲིད་པའི་ཀླུ་རིགས་སྔངས༔ མེ་ཡི་རལ་པ་ར་བར་ནོར་བུའི་སྟེང་༔ པདྨ་ཁྲག་འཐུང་རྡོ་རྗེ་ལྕགས་སྡིག་འཛིན༔ ཁྲོ་རྒྱལ་སྟོབས་ལྡན་གཤོག་རླབས་སྲིད་པ་སྡུད༔ གཟིར་བའི་ཕྱག་རྒྱས་གདོལ་པ་ནག་པོ་ཟ༔
དཔུང་མགོ་གཡས་སུ་ཁྱུང་དཀར་རྒྱལ་རིགས་གཟིར༔ གཡོན་དུ་ཁྱུང་སེར་རྗེ་རིགས་ཀླུ་སྦྲུལ་གཏུན༔ བརླ་གཡས་ཁྱུང་དམར་བྲམ་ཟེ་ཀླུ་རྣམས་རོལ༔ བརླ་གཡོན་ཁྱུང་ལྗང་དམངས་རིགས་ཀླུ་རྣམས་འདྲེན༔ སྤུ་གྲིའི་སྒྲོ་གཤོག་བསྐལ་པའི་མེ་རི་འབར༔ བ་སྤུའི་གསེབ་ནས་མཚོན་ཆའི་ཆར་པ་འབེབས༔ སྣང་སྲིད་ས་བདག་ཀླུ་གཉན་འདུལ་བར་བསྐྱེད༔ དེ་ལྟར་གསལ་བའི་གནས་ལྔའི་འོད་ཟེར་གྱིས༔ གསང་ཆེན་མེ་རི་འབར་བའི་གནས་མཆོག་ནས༔ ཡེ་ཤེས་ཁྱུང་ཆེན་ལྷ་ཚོགས་སྤྱན་དྲངས་གྱུར༔
ཁྲོྃ་བཛྲ་ག་རུ་ཊ་ས་མཱ་ཡ་ཛ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔ སྲིད་པའི་རི་རབ་རྩེ་མོ་ནས༔ ཁྲོ་རྒྱལ་འདུས་པའི་མཐུ་སྟོབས་བདག༔ གདུག་པ་འདུལ་མཛད་ག་རུ་ཊཿ ཐུགས་རྗེ་རོལ་པའི་བྱ་ཁྱུང་ཚོགས༔ གནས་འདིར་སྤྱན་འདྲེན་གཤེགས་སུ་གསོལ༔ རྟགས་དང་མཚན་མ་དངོས་སུ་སྟོན༔ གདུག་པ་འདུལ་བའི་དངོས་གྲུབ་སྩོལ༔
བཛྲ་ས་མཱ་ཡ་ཛ་ཛཿ བཞུགས་གསོལ་ཕྱག་འཚལ་ནི༔ ཧཱུྃ༔ མཐིང་ནག་གྲུ་གསུམ་ཨེ་ཡི་དབུས༔ དམ་ཡེ་གཉིས་མེད་བརྟན་པར་བཞུགས༔ འབྱུང་པོ་ཀུན་འདུལ་དྲག་རྩལ་ཅན༔ ཡེ་ཤེས་དྲག་པོ་ཁྱོད་ལ་འདུད༔ བཛྲ་ས་མ་ཡ་ཏིཥྛ་ལྷན༔ ན་མོ་པཱུ་རུ་ཤ་ཡ་ཧོཿ མཆོད་པ་ནི༔
ཧཱུྃ༔ གདུག་པའི་ས་བདག་ཀླུ་གཉན་གདོན༔ གནོད་བྱེད་འབྱུང་པོ་བསྒྲལ་བ་ཡི༔ སྦལ་སྦྲུལ་ཉ་སྡིག་རི་ལྟར་སྤུངས༔ ཁྲག་གི་རྒྱ་མཚོ་མེ་རེ་རེ༔ དམ་རྫས་བདུད་རྩིའི་རང་བཞིན་ཅན༔ ཁྲོ་ཆེན་ཁྱུང་གི་ཚོགས་ལ་འབུལ༔ མཆོད་བཞེས་ཐུགས་དམ་བསྐང་གྱུར་ཅིག༔ ཁྲོྃ་བཛྲ་ག་རུ་ཊ་ས་པ་རི་ཝཱ་ར་མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི༔ བསྟོད་པ་ནི༔
ཧཱུྃ༔ འོག་མིན་ལྕང་ལོ་ཅན་གྱི་གནས༔ རི་རབ་འབར་བའི་ཡང་སྟེང་ནས༔ ཁྲོ་རྒྱལ་འདུས་པའི་ཕྲིན་ལས་བདག༔ སྤྲུལ་པའི་ཁྱུང་ཆེན་སྐུ་ལ་བསྟོད༔ ཁྲོ་ཆུའི་ལུས་ལ་མེ་གཤོག་སྡེབ༔ གནམ་ལྕགས་ར་ལ་རྡོ་རྗེའི་མཆུ༔ ཟངས་སྡེར་འཇུམས་ཤིང་དུག་མིག་བགྲད༔ ཁྲོ་རྒྱལ་ཁྱུང་ལ་ཕྱག་འཚལ་བསྟོད༔ ལྗགས་ནི་གློག་དམར་སྟོང་དུ་འཁྱུག༔
རྣོ་གདུག་མཆེ་བ་བགེགས་ལ་གཙིགས༔ ལུས་དཀྲུགས་གནམ་ལྕགས་སེར་རྒོད་འབེབས༔ ཀླུ་དང་ས་བདག་བཟུང་ཞིང་ཟ༔ ཀླུ་འདུལ་གསེར་མིག་འཁྱིལ་ལ་བསྟོད༔ དབུ་སྐྲ་དམར་ནག་མེ་ཟེར་འབར༔ ཉི་ཟླ་ནོར་བུས་འོད་མདངས་འཚེར༔ བདེ་གཤེགས་སྟོབས་འདུས་མེ་ཕྲེང་རྩལ༔ སྣང་སྲིད་འདུལ་ལ་ཕྱག་འཚལ་བསྟོད༔ སྤུ་གསེབ་བྱ་ཁྱུང་དམག་ཚོགས་འགྱེད༔ ཡེ་ཤེས་མེ་དཔུང་ཀློང་དཀྱིལ་ནས༔
ཀྲང་ཀྲིང་སྒྲ་སྒྲོགས་ཀླུ་སྲིན་འདྲེན༔ ཁྲག་འཐུང་རྒྱལ་ལ་ཕྱག་འཚལ་བསྟོད༔ གཟའ་དང་རྒྱུ་སྐར་གཉན་གྱི་གདོན༔ ཀླུ་དང་ས་བདག་རྒྱལ་བསེན་བགེགས༔ མ་ལུས་འཇོམས་པའི་ལྷ་ཆེན་པོར༔ དམ་ཚིག་གཉན་པོས་ཐུགས་དམ་བསྐུལ༔ ད་ལྟ་དུས་ངན་སྙིགས་མའི་མཐར༔ བདུད་སྲིན་འབྱུང་པོ་ཁ་དར་བས༔ བདུན་དྲུག་ནད་དལ་ཡམས་རིམས་ཕྱུར༔ ཁྲོ་རྒྱལ་མངོན་སྤྱོད་དུས་ལ་བབ༔
བདག་ཅག་རིག་འཛིན་སྒྲུབ་པ་པོའི༔ ནད་གདོན་བགེགས་དང་བར་ཆད་སོལ༔ མི་ཤིགས་རྡོ་རྗེའི་སྐུ་འགྲུབ་ནས༔ མཆོག་ཐུན་དངོས་གྲུབ་མ་ལུས་སྩོལ༔ ཅེས་བསྟོད་ཛཔ྄་བཟླས་རིམ་པ་ནི༔ ཐུགས་ཀར་ཉི་སྟེང་ཁྲོྃ་ཡིག་མཐར༔ སྔགས་ཕྲེང་འབྲུག་ལྟར་སྒྲ་སྒྲོགས་འཁོར༔ བདེ་གཤེགས་རབ་འབྱམས་མཐུ་སྟོབས་འདུས༔ སྔགས་ཕྲེང་ལས་མཆེད་མེ་ཟེར་གྱིས༔ རྩ་ཁམས་གང་བའི་ནད་གདོན་དེ༔
བ་སྤུ་བུ་ག་ནས་ཐོན་ཏེ༔ ལུས་ཀུན་ཁྲོ་ཚྭ་ཁོལ་མའི་མདངས༔ སྣང་སྲིད་སྲེག་པའི་མེ་དཔུང་འབར༔ རྫུ་འཕྲུལ་གཤོག་རླབས་སྲིད་པ་སྡུད༔ ཀླུ་གཉན་ས་བདག་མ་ལུས་པ༔ སྔངས་འདར་སྙིང་རྩ་ཡེད་ཡེད་དང་༔ ཁྱད་པར་གནོད་བྱེད་ཀླུ་གཉན་རྣམས༔ བདག་དང་སྤྲུལ་པའི་ཁྱུང་ཚོགས་ཀྱིས༔ དབྱིངས་ནས་གཟིར་འདེབས་ཐལ་ཕུང་དུ༔ རྔམ་རྔམ་ཧྲུམ་ཧྲུམ་ཚེར་ཚེར་ཟ༔
ལྷག་མ་མེད་པར་རྡུལ་དུ་བརླག༔ ཤུལ་ཀྱང་ཁྲོ་ཆུའི་ཞུན་དུ་མཁྲེགས༔ ཚུར་འདུས་བདག་དང་རྫས་ལ་བསྟིམས༔ རིལ་བུ་རྣམས་ཀྱང་ཁྱུང་དུ་གྱུར༔ རྔམ་པའི་འབྲུག་སྟོང་དི་རི་རི༔ དབང་དྲག་འབར་བའི་སྟོབས་རྫོགས་གྱུར༔ ཨོཾ་ཁྲོྃ་བཛྲ་ག་རུ་ཊ་ཧཱུྃ་ཕཊ྄ཿ ཏ་ན་མ་ཤ་པ༔ ནཱ་ག་སྡེ་བརྒྱད་སྲོག་ལ་གཏུབ་ལིང་ཐུམ་སོད་ཡ༔
ཞེས་པ་སྒྲ་ཟུར་མ་ཉམས་པར༔
གྲངས་ཀྱི་བསྙེན་པ་ཁྲི་ཚོ་གསུམ༔ དུས་བསྙེན་ཞག་བདུན་ངག་དམ་བཅད༔ དུས་བཞིར་མཆོད་བསྟོད་ཐུགས་དམ་བསྐུལ༔ སྦལ་ལྕོང་སྡིག་སྦྲུལ་བསད་དང་ཟ༔ སྲོག་ཆག་བརྡུང་དང་གཏུབ་ཅིང་གཅོད༔ རི་བྲག་བཤིག་དང་ཁྱུ་མ་བདལ༔ ལུས་ལ་མེ་འབར་ནགས་ཚལ་བསྲེགས༔ གོ་གྱོན་མཚོན་ཐོགས་རྡོ་རྦབ་འདྲིལ༔ མཚོ་སྐམ་ལུས་ལ་རྣག་ཁྲག་བཤལ༔ སྲོག་ཆགས་དོན་སོགས་རྟགས་རྣམས་འབྱུང་༔
དེ་ཚེ་དབང་དང་དངོས་གྲུབ་བླང་༔ ཧཱུྃ༔ སངས་རྒྱས་ཀུན་གྱི་མཐུ་སྟོབས་བདག༔ ཁྲོ་ཆེན་མཐིང་ནག་བྱ་ཁྱུང་རྒྱལ༔ དབྱིངས་ནས་ཐུགས་རྗེ་སྐུར་བཞེངས་ལ༔ གཟི་བྱིན་དྲག་པོས་མཐུ་སྟོབས་བསྐྱེད༔ སྐུ་གསུང་ཐུགས་ཀྱིས་དབང་བསྐུར་སྩོལ༔ ལུས་ཀྱི་ནད་གདོན་ཞི་བ་དང་༔ རྡོ་རྗེའི་སྐུ་རུ་བྱིན་གྱིས་རློབས༔ ངག་གི་ཞེན་འཛིན་དག་པ་དང་༔
དྲག་སྔགས་ནུས་རྩལ་བསྐྱེད་དུ་གསོལ༔ སེམས་ཀྱི་བྱྀང་རྨུགས་ནད་དག་ནས༔ གསལ་སྟོང་ཡེ་ཤེས་དངོས་གྲུབ་སྩོལ༔ རྩ་སྔགས་ཤམ་བུར་ ཀཱ་ཡ་ཝཱཀྐ་ཙིཏྟ་བཛྲ་དྷཱ་ཏུ་སརྦ་སིདྡྷི་ཕ་ལ་ཧཱུྃ༔ ཞེས་པས་དབང་བླང་གཏོར་མ་བཏང་༔ རིལ་བུ་བྱ་ཁྱུང་ཁྲོམ་ཚོགས་ལ༔ བདེ་གཤེགས་སྟོང་གིས་རབ་ཏུ་གནས༔ དལ་བསྡུ་བསྔོ་སྨོན་ལ་སོགས་བྱ༔ མཛེ་སོགས་ཀླུ་ནད་ཚབ་ཆེ་ན༔ ཐོ་རངས་རིལ་བུ་བདུན་བདུན་བཏང་༔
དྲག་སྔགས་སྟོང་ཚོ་རེ་མི་བཅག༔ སྐབས་སུ་དྲི་ཆུར་གླ་རྩི་སྦྱར༔ སྔགས་བཟླས་ཡང་ཡང་བསྐུལ་རྡེག་བཏུང་༔ རྒྱུན་དུ་ཁྲུས་བྱས་གྲིབ་ལ་འཛེམ༔ ཕག་མཁྲིས་ཐང་ཁྲོམ་ལ་སྔགས་ལ༔ རྡོ་བསྲེགས་དུད་པ་སྙུག་སྦུབས་རྔུབ༔ དེ་ཡིས་སྟོད་མཛེ་སེལ་བར་འགྱུར༔ མཁལ་རྩ་བོལ་གོང་མེ་བཙའ་གདབ༔ རྐང་ཁྲག་ཕྱུང་བས་སྨད་མཛེ་སེལ༔ ཆགས་པ་མི་སྤྱོད་མངར་སྐྱུར་སྤངས༔
ཟླ་བ་གཅིག་ནས་མཛེ་རྒོད་ཀྱི༔ ཐོ་ལུམ་སོང་ཡང་སོས་པར་འགྱུར༔ དམ་ཚིག་བྱ་སྒོང་ཤ་མི་ཟ༔ གཞན་དག་པོ་ཡང་དེ་དང་མཚུངས༔ མཛེ་རིགས་རྐྱེན་སོགས་བྱུང་དོགས་ལ༔ ལྟོ་སྨན་ཁོག་སྲུང་རིལ་བུ་རེ༔ རྟག་ཏུ་ཐོ་རངས་དྲི་ཆུས་ཕུལ༔ གཞན་ཡང་གག་ལྷོག་གཉེན་ཐོར་དང་༔ ཤུ་བ་ལ་སོགས་རེག་པས་འཇོམས༔ གྲིབ་དང་ཆམས་རིམས་ཀུན་ལ་བསྔགས༔
འདི་ལྟར་རྫས་སྔགས་སུས་འཛིན་པ༔ ལྷ་སྲིན་སྡེ་བརྒྱད་གནོད་པ་ཞི༔ ཀླུ་གཉན་ས་བདག་གདོན་ལས་གྲོལ༔ འགོ་ནད་ཡམས་རིམས་ནད་ཀྱང་འཇོམས༔ མནན་གཏད་སེར་བ་འབེབས་སྲུང་དང་༔ ས་གཉན་འཕྲུ་སློག་གཉན་ཁ་གསོལ༔ ཡུལ་གསར་འཛིན་དང་གནས་གཏེར་འབྱེད༔ བྲག་བཤིག་ཤིང་གཅོད་ནད་ངན་བཏུལ༔ བརྟུལ་ཞུགས་དྲག་ལས་གང་བྱེད་ཀྱང་༔ རང་ལུས་གནམ་ལྕགས་མཁར་དང་འདྲ༔
མཛེ་གདོན་འབྱུང་དོགས་སྲུང་བ་ལ༔ འདི་ལས་ཟབ་པ་འཇིག་རྟེན་དཀོན༔ དྲག་སྔགས་མེ་རི་དམར་པོའི་རྒྱུད༔ སྙིང་པོའི་བཅུད་དུ་དྲིལ་བ་འདི༔ བསྐལ་པ་དུས་ཀྱི་སྙིགས་མ་ལ༔ ཀླུ་གཉན་ས་བདག་གཉེན་པོར་བཞག༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཉན་རྒྱ༔ གཏད་རྒྱ༔ དམ་རྒྱ༔ རྩ་གསུམ་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང་ཆུ་གླང་ལོར་བདུད་འདུལ་སྔགས་གླིང་དུ་ཕབ་པའོ། སརྦ་མངྒ་ལཾ།། །། ༈ བླ་མ་དྲག་པོ་པདྨ་ཁྲག་འཐུང་ལས༔
ཞི་བ་ལྟར་སྒྲུབ་པའི་ལས་བྱང་སྙིང་པོ་ཀུན་འདུས་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ རྒྱ་རྒྱ་རྒྱ༔ དང་པོ་སྒྲུབ་པའི་རིམ་པ་ནི༔ དབེན་ཞིང་ཡིད་འོང་བཀྲ་ཤིས་གནས༔ དམར་སྨུག་དབང་གི་དཀྱིལ་འཁོར་བཞེངས༔ བུམ་པ་ཁ་རྒྱན་མགུལ་ཆིངས་ཅན༔ བུམ་རྫས་ཆུ་ཡིས་སུམ་གཉིས་བཀང་༔ བྷནྡྷ་མཚན་ལྡན་ནང་དུ་ནི༔
ཞི་རྒྱས་དབང་དྲག་གཏོར་མ་བཞག༔ ཕྱི་ནང་སྤྱན་གཟིགས་གཞུང་བཞིན་བཤམ༔ རང་ཉིད་ཤར་དུ་ཞལ་ཁ་གྱུ༔ དྲག་པོའི་སྔོན་འགྲོ་སོང་ནས་ནི༔ མ་བཅོས་ལྷུན་གྲུབ་ངང་ཉིད་དུ༔ རང་བྱུང་དྲན་རྫོགས་འདི་ལྟར་བསྒོམ༔ ཀ༽ ཧཱུྃ༔ སྟོང་པའི་ངང་ལས་ཨེ་ཡྃ་རྃ་ཁྃ་སུྃ༔ ཀེཾ་ལས་བྷྲཱུྃ་གྱུར་རང་བྱུང་ཕོ་བྲང་ནི༔ གྲུ་བཞི་སྒོ་བཞི་ཕྱི་ནང་མཚན་ཉིད་ལྡན༔
འཇའ་ཚོན་སྣ་ལྔའི་ཟེར་འཁྲིགས་ཡེ་ཤེས་ཀློང་༔ རིན་ཆེན་རྒྱན་རྫོགས་མཛེས་པའི་ཕོ་བྲང་དབུས༔ པདྨ་ཉི་ཟླ་སྣ་ཚོགས་ཁྲི་སྟེང་དུ༔ གསེར་གྱི་རྡོ་རྗེ་ཧཱུྃ་དམར་ཚྭ་ཚྭ་ཅན༔ དྲན་རྫོགས་རང་ཉིད་པདྨ་འབྱུང་གནས་སྐུ༔ དཀར་གསལ་མདངས་ལྡན་ཤེལ་གོང་དྭངས་མའི་དབྱིབས༔ ཧེ་རུ་ཀ་པ་ཞལ་གཅིག་ཕྱག་གཉིས་པ༔ ཕྱག་གཡས་རྡོ་རྗེ་གདེང་སྟབས་མཁའ་ལ་ཕྱར༔ གཡོན་པའི་ཐོད་པ་བདུད་རྩི་ལྔ་ཡིས་བཀང་༔ དབུ་སྐྲ་ཐོར་ཚུགས་ཐོད་ཕྲེང་རིགས་ལྔས་བརྒྱན༔
དར་ཚོན་སྣ་ལྔའི་ཅོད་པན་རླུང་གིས་བསྐྱོད༔ རུས་པའི་རྒྱན་ལྡན་ཞབས་གཉིས་ཕྱེད་སྐྱིལ་བཞུགས༔ གསང་བ་དབང་ཕྱུག་དམར་མོ་རུས་རྒྱན་ཅན༔ རྡོ་རྗེ་དུང་དམར་ཡབ་ཀྱི་མགུལ་ནས་འཁྱུད༔ མཉེན་ལྕུག་བརྡ་འབྱིན་ཞབས་གཉིས་སྐེད་ལ་འཁྲིལ༔ ཡབ་ཡུམ་ཟུང་འཇུག་ཐུགས་ཀར་ཨཱ་དང་མ༔ སྔགས་ཕྲེང་འཁོར་ཞིང་བདེ་ཆེན་ལྡན་པར་བསྒོམ༔ ཧཱུྃ༔ ཕྱི་རིམ་པདྨ་འདབ་བཞིའི་ལྟེ་བ་རུ༔ རྡོ་རྗེ་མཁའ་འགྲོ་མཐིང་འོད་གྲི་ཐོད་འཛིན༔
རིན་ཆེན་མཁའ་འགྲོ་སེར་གསལ་གྲི་ཐོད་འཛིན༔ པདྨ་མཁའ་འགྲོ་དམར་གསལ་གྲི་ཐོད་འཛིན༔ ལས་ཀྱི་མཁའ་འགྲོ་ལྗང་སྨུག་གྲི་ཐོད་འཛིན༔ ཐམས་ཅད་འཇོ་སྒེག་མཉེན་ལྕུག་འཁྲིལ་ལྡེམ་མ༔ རིགས་ལྔའི་དབུ་རྒྱན་སྣ་ཚོགས་ཅོད་པན་འཕུར༔ གཅེར་མོ་བྷ་ག་ནུ་མ་རབ་ཏུ་རྒྱས༔ དབུ་སྐྲ་ཐོར་ཚུགས་ལྕང་ལོ་སིལ་བུར་འཕྱངས༔ གར་སྟབས་ཚུལ་གྱིས་པད་ཟླའི་གདན་ལ་འགྱིང་༔ ཐུགས་ཀར་ཧ་རི་ནི་ས་ལམ་གྱིས་གསལ༔ དེ་ལྟར་སྔགས་ཕྲེང་འཁོར་ཞིང་གཟི་འབར་བསྒོམ༔
གཞན་ཡང་ཕྱི་ནང་མཁའ་འགྲོ་སྤྲིན་ལྟར་གཏིབས༔ དེ་ལྟར་གསལ་བའི་གནས་ལྔའི་འོད་ཟེར་གྱིས༔ ཐོད་ཕྲེང་མཁའ་འགྲོ་རྒྱ་མཚོའི་ཚོགས་བཅས་རྣམས༔ བར་སྣང་ས་གཞི་ཏིལ་གང་ཁ་ཕྱེས་ལྟར༔ དྲི་བཟང་འཇའ་གུར་འཐིབ་ཅིང་སྤྱན་དྲངས་གྱུར༔ ཨོཾ་བཛྲ་ས་མཱ་ཡ་ཛ་ཛཿ དེ་ནས་སྤྱན་འདྲེན་པ་ནི༔ ཧཱུྃ༔ རྔ་ཡབ་གླིང་མཆོག་དཔལ་རིའི་ཕོ་བྲང་ནས༔ རིག་འཛིན་ཐོད་ཕྲེང་ཡབ་ཡུམ་གཤེགས་སུ་གསོལ༔
ཕྱོགས་བཞི་སྣ་ཚོགས་འོད་ལྔའི་ཕོ་བྲང་ནས༔ མ་སྲིང་མཁའ་འགྲོ་རྒྱ་མཚོ་གཤེགས་སུ་གསོལ༔ གནས་ནས་གཤེགས་ཤིང་བྱིན་གྱིས་རློབ་པའི་ཚེ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ དར་ཚོན་སྣ་ལྔའི་ཅོད་པན་པུ་རུ་རུ༔ གཟི་བརྗིད་བཀྲག་མདངས་མཚན་དཔེ་ཡ་ལ་ལ༔ སྙན་དབྱངས་དྲུག་ཅུ་གཡེར་ཁ་སི་ལི་ལི༔ ཉི་ཟླའི་ཟེར་འཕྲོ་བཀྲག་མདངས་ཏ་ལ་ལ༔ བརྡ་བསྒྱུར་གར་རྩེད་རོལ་མོ་དི་རི་རི༔ དྲི་ཞིམ་སྤོས་ངད་ཕྱོགས་བཅུར་ཆི་ལི་ལི༔
བྱིན་རླབས་དཔལ་འབར་ཐུགས་རྗེ་ཤ་ར་ར༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ སྐལ་ལྡན་བདག་ལ་ཉམས་རྟོགས་ཏིང་འཛིན་བསྐྱེད༔ དུར་ཁྲོད་དཀྱིལ་འཁོར་རྫས་ལ་བཅུད་ཆེན་ཕོབ༔ ཕྱི་ཡི་སྣང་བ་སྣོད་བཅུད་དབང་དུ་སྡུད༔ ནང་གི་རྩ་རླུང་ཐིག་ལེ་བཀྲག་མདངས་བསྐྱེད༔ གསང་བའི་ཉོན་མོངས་དུག་ལྔ་དབྱིངས་སུ་སྤོར༔ ཕྱི་ནང་རྟེན་འབྲེལ་འཕེལ་ཞིང་བསྐྱེད་དུ་གསོལ༔ ཨོཾ་མ་ཧཱ་གུ་རུ་པདྨ་ཌཱཀྐི་ཧ་རི་ནི་ས་ཛ་ཛཿ ཛཿཧྃའུ་བཾ་ཧོཿ
ཨ་བེ་ཤ་ཡ་ཕཻཾ་ཕཻཾ༔ དེ་ནས་བཞུགས་སུ་གསོལ་བ་ནི༔ ཧཱུྃ༔ མ་ཆགས་སྐྱོན་བྲལ་པདྨ་ཉི་ཟླའི་གདན༔ སྣ་ཚོགས་འཇའ་ཚོན་འཁྱིལ་བའི་དབུས་ཉིད་དུ༔ རིག་འཛིན་ཡབ་ཡུམ་མཁའ་འགྲོ་རྒྱ་མཚོ་རྣམས༔ བྱམས་གདུང་བདག་ལ་དགྱེས་པའི་ཚུལ་གྱིས་བཞུགས༔ ཨོཾ་བཛྲ་ས་མ་ཡ་ཏིཥྛ་ལྷན༔ དེ་ནས་ཕྱག་འཚལ་བ་ནི༔ ཧཱུྃ༔
ཕོད་ཀ་སྔགས་ཆས་བརྒྱན་ཅྀང་ཕྱི་ཕྱག་འཚལ༔ གནས་ལུགས་བསྐྱེད་རྫོགས་དྲན་པས་ནང་ཕྱག་འཚལ༔ གར་མོ་གིང་མོ་སྒེག་མོས་གསང་ཕྱག་འཚལ༔ རྣལ་འབྱོར་བདག་གི་གདུང་བས་ཕྱག་འཚལ་ལོ༔ ཨོཾ་ན་མོ་པཱུ་རུ་ཤ་ཡ་ཧོཿ ཨ་ཏི་པུ་ཧོཿ པྲ་ཏཱིཙྪ་ཧོཿ དེ་ནས་མཆོད་པ་འབུལ་བ་ནི༔ ཧཱུྃ༔ ཡིད་འཕྲོག་ལྷ་མོ་གསང་བའི་གཟུགས་མཛེས་མ༔
བརྡ་གར་བསྒྱུར་ཞིང་བདེ་བའི་སྐད་འབྱིན་མ༔ སྣ་ལྔའི་མཆོད་འཛིན་བདེ་བའི་ཟུངས་བསྐུལ་མ༔ ཐོད་ཕྲེང་གསང་བའི་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་གཱིརྟི་ནཱིརྟི་ལཱ་སྱེ་མཱ་ལྱེ་སྭ་ར་སྭ་ཏཱི་མུ་ཌ་སྥ་ར་ཎ་ས་མ་ཡེ་ཨཱཿཧཱུྃ༔ དེ་ནས་ནང་མཆོད་འབུལ་བ་ནི༔ ཧཱུྃ༔ བྷནྡྷའི་སྣོད་དུ་བདུད་རྩི་ཆི་ལི་ལི༔ དུང་དམར་ཞལ་བུར་རཀྟ་རྦ་རླབས་འཕྱོ༔ དམ་རྫས་རྨད་བྱུང་གཏོར་མ་རི་ལྟར་སྤུངས༔ ཐོད་ཕྲེང་གསང་བའི་དཀྱིལ་འཁོར་ལྷ་ལ་འབུལ༔
ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ གསང་བའི་མཆོད་པ་འབུལ་བ་ནི༔ ཧཱུྃ༔ བདེ་ཆེན་དཔའ་བོ་དགྱེས་པའི་རྡོ་རྗེ་ཉིད༔ ཤེས་རབ་དབྱིངས་ཕྱུག་གསང་བའི་བྷ་ག་རུ༔ སྲུབ་ཅིང་བསྐུལ་བའི་བདུད་རྩི་རྣམ་པ་ལྔ༔ དུག་ལྔ་བསྒྲལ་བའི་ཤ་ཁྲག་ཀླད་རུས་འབུལ༔ ཨོཾ་བཛྲ་པདྨ་ཏི་རི་ཨ་ཧཾ་ཨ་མྲྀ་ཏ་པཉྩ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་ལིཾ་ཏ་ཁ་ཁ་ཁཱ་ཧི༔ དེ་ནས་བསྟོད་པ་བྱ་བ་ནི༔ ཧཱུྃ༔
ཆོས་དབྱིངས་རྣམ་དག་སྐྱེ་མེད་ངང་ཉིད་ལས༔ སྐུ་མདོག་དཀར་གསལ་འོད་སྟོང་ལྡན་པ་ནི༔ བདེ་ཆེན་སྐུ་ལ་འགྱུར་བ་མེད་པའི་བརྡ༔ དབུ་སྐྲ་ཐོར་ཚུགས་གྱེན་དུ་བསྒྲེངས་པ་ནི༔ ཡེ་ཤེས་ཟང་ཐལ་དབྱིངས་རིག་རྫོགས་པའི་བརྡ༔ ཐོད་སྐམ་རིགས་ལྔས་དབུ་ལ་བརྒྱན་པ་ནི༔ ཉོན་མོངས་དུག་ལྔ་ཀ་ནས་དག་པའི་བརྡ༔ དར་ཚོན་སྣ་ལྔའི་ཅོད་པན་འཕུར་བ་ནི༔ ཡེ་ཤེས་ལྔ་ལྡན་ལྷུན་གྲུབ་རྫོགས་པའི་བརྡ༔ ཐུགས་རྗེའི་སྤྱན་གྱིས་ཕྱོགས་བཅུར་གཟིགས་པ་ནི༔
འོད་གསལ་ངང་ལ་འཁོར་འདས་བྲལ་བའི་བརྡ༔ ཞལ་འཛུམ་དཀར་ལ་དགྱེས་ཤིང་སྣུམ་པ་ནི༔ པད་འབྱུང་ཐུགས་རྗེ་ཕྱོགས་རིས་བྲལ་བའི་བརྡ༔ ཕྱག་གཡས་རྡོ་རྗེ་རྩེ་ལྔ་གདེང་བ་ནི༔ སྐུ་ལྔ་ལྷུན་གྲུབ་འགྲོ་དོན་མཛད་པའི་བརྡ༔ གཡོན་པས་མཉམ་བཞག་བདུད་རྩི་བསྣམས་པ་ནི༔ སྒྲུབ་ལ་འཆི་མེད་རིག་འཛིན་སྩོལ་བའི་བརྡ༔ རུས་པའི་རྒྱན་དྲུག་སྐུ་ལ་གསོལ་བ་ནི༔ རྟག་ཆད་མཐར་ཕྱིན་ཕ་རོལ་ཕྱིན་དྲུག་བརྡ༔ གཡས་བསྐུམ་གཡོན་བརྐྱང་ཕྱེད་སྐྱིལ་བཞུགས་པ་ནི༔
སྐྱེ་འཆི་བདུད་བཞི་ཟིལ་གྱིས་གནོན་པའི་བརྡ༔ པདྨ་ཉི་ཟླའི་གདན་ལ་བཞུགས་པ་ནི༔ འཁོར་བ་མ་སྤངས་སྐྱོན་གྱིས་མ་གོས་བརྡ༔ གསང་བ་དབྱིངས་ཕྱུག་སྐུ་ལ་འཁྲིལ་བ་ནི༔ བདེ་སྟོང་ཟུང་འཇུག་སྐྱེ་མེད་རྫོགས་པའི་བརྡ༔ སྐུ་མདོག་དམར་མོ་མཛེས་ཆགས་གཟིགས་པ་ནི༔ ཤེས་རབ་གཟུགས་ལ་དབང་བཞི་རྫོགས་པའི་བརྡ༔ གཡས་གཡོན་རྡོ་རྗེ་བྷནྡྷ་བསྣམས་པ་ནི༔ ཆོས་རྣམས་ཐབས་ཤེས་ཟུང་དུ་འབྲེལ་བའི་བརྡ༔ རུས་པའི་རྒྱན་དྲུག་སྐུ་ལ་གསོལ་བ་ནི༔
རྩ་རླུང་ཐིག་ལེ་བདེ་དྲོད་བསྐྱེད་པའི་བརྡ༔ ཞབས་གཉིས་ཡབ་ཀྱི་སྐེད་ལ་འཁྲིལ་བ་ནི༔ འཁོར་འདས་རོ་གཅིག་ཆོས་སྐུར་མཚོན་པའི་བརྡ༔ ཡབ་ཡུམ་སྐུ་ལ་གཟི་བརྗིད་ལྡན་པ་ནི༔ སྣང་སྲིད་དབང་སྡུད་ཆོས་སྐུར་གྲོལ་བའི་བརྡ༔ བརྡ་རྟགས་རྒྱན་རྫོགས་བླ་མ་རྗེ་ལ་བསྟོད༔ ཧཱུྃ༔ ཕྱི་རིམ་ཡེ་ཤེས་གསང་བའི་ཌཱཀྐི་མ༔ རྡོ་རྗེ་མཁའ་འགྲོ་མཐིང་འོད་ལྡན་པ་ནི༔ གནས་ལུགས་གཤིས་ལ་མཐའ་དབུས་བྲལ་བའི་བརྡ༔
རིན་ཆེན་མཁའ་འགྲོ་སེར་གསལ་མཛེས་པ་ནི༔ མ་འགགས་རྩལ་ལྡན་ཟང་ཐལ་འགྱུ་བའི་བརྡ༔ པདྨ་མཁའ་འགྲོ་ཟིལ་ཆགས་མདངས་ལྡན་ནི༔ ཤར་གྲོལ་རྟོགས་པ་རང་རྩལ་རྫོགས་པའི་བརྡ༔ ལས་ཀྱི་མཁའ་འགྲོ་ལྗང་སྨུག་གཡོ་བ་ནི༔ ཡེ་ཤེས་རླུང་གིས་འཁོར་འདས་དབྱེ་བའི་བརྡ༔ ཐམས་ཅད་རིགས་ལྔ་ཅོད་པན་འཕུར་བ་ནི༔ དུག་ལྔ་མ་སྤངས་ཡེ་ཤེས་སྤྱོད་པའི་བརྡ༔ ཐོར་ཚུགས་ལྕང་ལོས་སྐུ་རྒྱབ་གཡོ་བ་ནི༔ རང་བྱུང་རང་ཤར་རྩལ་སྣང་རྫོགས་པའི་བརྡ༔
ཁྲོ་འཛུམ་མཛེས་ལ་ཟིམ་བུར་གཟིགས་པ་ནི༔ ཐུགས་རྗེ་ཆགས་པས་སེམས་ཅན་འདྲེན་པའི་བརྡ༔ གཡས་པ་ཐམས་ཅད་གྲི་གུག་ཕྱར་བ་ནི༔ མ་དག་འཁྲུལ་རྒྱུན་རྩད་ནས་གཅོད་པའི་བརྡ༔ གཡོན་པའི་དུང་དམར་རཀྟས་བཀང་བ་ནི༔ རོ་གཅིག་རྟོགས་པས་ས་གསུམ་གནོན་པའི་བརྡ༔ རུས་པའི་རྒྱན་དྲུག་སྐུ་ལ་མཛེས་པ་ནི༔ ཚོགས་དྲུག་མ་སྤངས་རང་སར་གྲོལ་བའི་བརྡ༔ གཅེར་མོ་བྷ་ག་ནུ་མ་རྒྱས་པ་ནི༔ དམ་ཚིག་ཅན་གྱི་གྲོགས་མོ་བགྱིས་པའི་བརྡ༔
ཞབས་གཉིས་བརྐྱང་བསྐུམ་གར་གྱིས་བཞུགས་པ་ནི༔ སྒྲུབ་པའི་རྣལ་འབྱོར་བུ་བཞིན་སྐྱོང་བའི་བརྡ༔ པད་ཟླའི་གདན་ལ་འགྱིང་སྟབས་ལྡན་པ་ནི༔ སྐྱེ་འགག་གཉིས་མེད་ལྷུན་གྱིས་གྲུབ་པའི་བརྡ༔ ཕྱི་ནང་གསང་བའི་དཀྱིལ་འཁོར་ཚོགས་ལ་བསྟོད༔ གསང་བ་མཁའ་འགྲོ་རིགས་བཞིའི་ཚོགས་ལ་བསྟོད༔ ཕྱག་འཚལ་བསྟོད་ཅིང་རྩེ་གཅིག་གདུང་བའི་མོད༔ བྱིན་རླབས་འབད་མེད་ཐུགས་རྗེས་ཆར་བཞིན་ཕོབ༔ དབང་བཞི་ཡོངས་སུ་རྫོགས་པར་མཛད་དུ་གསོལ༔ ཨོཾ་གུ་རུ་པདྨ་ཀཱ་ར་ཌཱཀྐི་ཧ་རི་ནི་ས་སིདྡྷི་ཧཱུྃ་ཛ་ཛཿ
ཞེས་སྔགས་ཅི་ནུས་བཟླས༔ དེ་ནས་འཛབ་ཀྱིས་ཐུགས་དམ་བསྐུལ་བ་ནི༔ ཧཱུྃ༔ ཡང་གསང་དཀྱིལ་འཁོར་ལྷ་ཡི་ཚོགས༔ སྐྱེ་མེད་དབྱིངས་ནས་སྐུར་བཞེངས་ལ༔ འགགས་མེད་རང་བྱུང་སྙིང་པོས་བསྐུལ༔ ཐུགས་ཀར་ཨཱཿཡིག་ཐ་མ་རུ༔ སྔགས་ཕྲེང་འོད་ཟེར་ལྟ་བུ་འཁོར༔ ལུས་ཁེངས་ཕྱི་ནང་ཟང་ཐལ་ཀློང་༔ སྤྲོས་པས་རྒྱལ་བ་མཆོད་པས་མཉེས༔
བསྡུས་པས་བྱིན་རླབས་འུབ་ཀྱིས་ཐིམ༔ སྦྱོར་བས་བདེ་སྟོང་བླ་ན་མེད༔ གནས་པས་མ་བསྒོམས་ལྷུན་གྱིས་གྲུབ༔ གསལ་བའི་སྣོད་བཅུད་དཀྱིལ་འཁོར་ལྷ༔ ལྟ་བ་རང་རིག་པདྨ་འབྱུང་༔ སྒོམ་པ་ལྷུན་གྲུབ་མཁྱེན་བརྩེའི་ངང་༔ སྤྱོད་པས་མ་སྲིང་དབང་དུ་སྡུས༔ འབྲས་བུ་མ་འགྲུབ་བར་དུ་བསྒྲུབ༔ སྲོག་ལ་བབས་ཀྱང་མི་བཏང་ངོ་༔ བསྙེན་པ་ནི༔
ཨོཾ་གུ་རུ་པདྨ་ཀཱ་ར་ཌཱཀྐི་ཧ་རི་ནི་ས་སིདྡྷི་ཧཱུྃ་ཛ་ཛཿ དེང་སངས་སྐྱ་རེངས་དང་པོ་ཤར༔ རྡོ་རྗེ་སྲིན་པོ་ནམ་ལངས་ཉེ༔ ལུས་ཀུན་བདེ་བས་ལྟེམ་གྱིས་གང་༔ རྟེན་འབྲེལ་སྔགས་བཟླས་མཐའ་རུ་ཕྱིན༔ དངོས་གྲུབ་འབྱུང་བའི་དུས་ལ་བབ༔ འཛབ་ཀྱིས་ཐུགས་དམ་གནད་ནས་བསྐུལ༔ མཆོག་ཐུན་དངོས་གྲུབ་དེང་འདིར་སྩོལ༔ ཅེས་ནད་གདོན་ཞི་བ་ལ༔ ཨོཾ་ཤཱནྟིཾ་ཀུ་རུ་ཡེ་སྭཱ་ཧཱ༔
བསོད་ནམས་རྒྱས་པ་ལ༔ ཨོཾ་པུཥྚིཾ་ཀུ་རུ་ཡེ་སྭཱ་ཧཱ༔ ཐམས་ཅད་དབང་དུ་སྡུད་པ་ལ༔ ཨོཾ་ཝ་ཤཾ་ཀུ་རུ་ཡེ་སྭཱ་ཧཱ༔ དགྲ་བགེགས་ཚར་གཅོད་པ་ལ༔ ཧཱུྃ་མཱ་ར་ཡ་ཕཊ྄ཿ ཅེས་ཤམ་བུ་སྦྱར༔ འགྲུབ་རྟགས་མ་བྱུང་བར་དུ་སྒྲུབ༔ བདུན་གསུམ་ལྷ་ཞལ་ངེས་པར་མཇལ༔ གྲོལ་ནས་དབང་བཞི་ལེགས་པར་བླངས༔
འདི་ཉིད་དྲག་པོའི་བདག་བསྐྱེད་བྱ༔ ཡང་ན་སོ་སོར་བསྒྲུབ་ཀྱང་ཆོག༔ ཁ་སྐོང་དྲག་པོ་དག་ནས་བླངས༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པདྨ་འབྱུང་གནས་ཀྱིས༔ གསང་བ་མཁའ་འགྲོའི་རྒྱུད་ལུང་བཞིན༔ སྐལ་ལྡན་འདི་ཕྱིའི་དོན་གཉེར་ན༔ ང་ཉིད་ཧེ་རུ་ཀ་ལྟ་བུ༔ དཔའ་བོ་མཁའ་འགྲོའི་གསང་སྒྲུབ་བརྩོན༔
འདི་ཉིད་བསྒྲུབ་ཅིང་ཉམས་ལེན་ན༔ ཕྱི་ནང་བར་ཆད་དག་ཀྱང་ཞི༔ རྣམ་གཡེང་འཁྲུལ་པའི་བདུད་ལས་རྒྱལ༔ རྩ་རླུང་སྣང་བ་དབང་དུ་འདུས༔ རྟེན་འབྲེལ་ཕྱོགས་མེད་ཉིད་ཀྱང་འཆར༔ དུག་ལྔ་རྩོལ་མེད་རང་སར་ཞི༔ འཇའ་ལུས་ཆོས་སྐུ་མངོན་དུ་འགྱུར༔ འདི་ལྟར་གདམས་པ་བཞི་སྐོར་རྒྱུད༔ གསང་བ་མཁའ་འགྲོས་བསྐུལ་ཕྱིར་བཞག༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔
ལྔ་བརྒྱ་དུས་ཀྱི་ཐ་མ་ལ༔ གཏེར་བདག་གླིང་དང་འཕྲད་པར་ཤོག༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ གཉེར་རྒྱ༔ དམ་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོའི་བྲག་དཀར་ནས་གདན་དྲངས་ཤིང་གླང་ལོར་སྦས་ཡུལ་པདྨ་བཀོད་ཀྱི་ལྷ་སྡིངས་ནམ་མཁའ་འབྲུག་གྲགས་སུ་སངས་རྒྱས་ལྷུམས་ཞུགས་ཀྱི་ཚེས་ལ་ཤོག་སེར་ནས་བསྒྱུར་རོ།
ཡི་གེ་པ་ཡང་འབྲི་གུང་པ་བདུད་འདུལ་རྩལ་གྱིས་བགྱིས་སོ། སརྦ་མངྒ་ལཾ།། །། ༄༅། བླ་མ་དྲག་པོ་པདྨ་ཁྲག་འཐུང་ལས༔ གསང་སྒྲུབ་རྡོ་རྗེ་མེ་འབར་གྱི་ལས་བྱང་བཞུགས་སོ༔
དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ རྒྱ་རྒྱ་རྒྱ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ གསང་སྒྲུབ་ཟབ་མོ་རྡོ་རྗེ་མེ་འབར་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔
ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་གཏེར་བདག་གླིང་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དྲག་པོ་སྒྲུབ་པའི་རིམ་པ་ནི༔ དུར་ཁྲོད་དམ་མམ་རང་བྱུང་ཕུག༔ ཤིང་གཅིག་དྲུང་ངམ་དབེན་པའི་གནས༔ བཀྲ་ཤིས་རྒྱུད་དང་མཐུན་པའི་ཡུལ༔ དམར་སྨུག་ས་ལ་སྟེགས་བུ་བྱ༔ དཀྱིལ་འཁོར་ལས་རིམ་གཞུང་བཞིན་གདབ༔
ཡང་ན་རས་བྲིས་འབྲུ་ཚོམ་སྟེང་༔ དབུས་སུ་བྷནྡྷ་མཚན་ལྡན་ནང་༔ དྲག་པོའི་སྨན་རྫས་རྣམས་ཀྱང་བླུགས༔ དར་དམར་ཁ་བཅད་དར་ནག་གདུགས༔ བུམ་པ་ཆ་ཚང་ཙ་ཀ་ལི༔ སྨན་གཏོར་རཀྟ་ཕྱི་ནང་མཆོད༔ སྤྱན་གཟིགས་ལ་སོགས་ཚང་བར་བཤམས༔ རང་ཉིད་དྲག་པོའི་ཏིང་འཛིན་ངང་༔ དང་པོ་དཀར་གཏོར་སྤྱི་མཐུན་བསྔོ༔ དེ་ནས་བགེགས་གཏོར་བསང་སྦྱངས་བྱ༔
གསུམ་པ་རྫས་མཆོད་བྱིན་གྱིས་བརླབ༔ འབྱུང་བ་རིམ་བརྩེགས་ལྷ་བསྐྱེད་བྱ༔ ས་མ་ཡ༔ རྒྱ་རྒྱ་རྒྱ༔ དང་པོ་སྐྱབས་འགྲོ་ནི༔ ན་མོ༔ དབྱིངས་རིག་དབྱེར་མེད་རྩ་བ་གསུམ༔ ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུ༔ འབད་རྩོལ་བྲལ་བར་སྐྱབས་སུ་མཆི༔
སེམས་བསྐྱེད་ནི༔ ཧོཿ གདོད་ནས་དག་པ་ཆོས་དབྱིངས་ཀློང་༔ མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔ དེ་ནས་བགེགས་འགུགས་པ་ནི༔ ཧཱུྃ༔ ཁྲོ་རྒྱལ་ཐུགས་ལས་སྤྲུལ་པ་ཡི༔ འགུགས་པའི་ཕོ་ཉ་ཕྱོགས་བཅུར་འགྱེད༔
སྒྲུབ་ལ་མི་དབང་ལོག་འདྲེན་བགེགས༔ གཏོར་མ་ལེན་ཕྱིར་གནས་འདིར་མཆིས༔ ཨོཾ་བཛྲ་ཊཀྐི་རཱ་ཛ་ཡ༔ གནོད་བྱེད་འབྱུང་པོ་ཛ་ཛཿ བགེགས་བསྐྲད་པ་ནི། ཧཱུྃ༔ ང་ནི་ཁྲོ་རྒྱལ་ཁྲག་འཐུང་རོལ༔ འབྱུང་པོ་བཀའ་ལས་མ་འདའ་བར༔ གཏོར་མ་ཁྱེར་ལ་རང་གནས་དེངས༔ འཚེ་ན་དྲག་སྔགས་མེ་ཆར་འབེབས༔
ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཧཱུྃ་ཕཊ྄་ཨཱཿཧཱུྃ༔ གནོད་བྱེད་འབྱུང་པོ་མཱ་ར་ཡ་རྦད་བྷྱོཿ ཐུམས་ཤིག་གཏོར་མྱོག་རྦད་རཾ་ཛྭ་ལ་ཡ་ཕཊ྄ཿ དེ་ནས་སྲུང་འཁོར་ནི༔ ཧཱུྃ༔ ཁྲོ་རྒྱལ་ཐུགས་ལས་སྲུང་བའི་གུར༔ རྡོ་རྗེ་ལྕགས་སྡིག་བྱ་ཁྱུང་འཕྲོས༔ གྲི་གུག་ཁ་ཊྭཱཾ་མེ་རིའི་གུར༔ སྲ་མཁྲེགས་ཕ་ལམ་རང་བཞིན་གྱུར༔ ཨོཾ་བཛྲ་ཙཀྲ་རཀྵ༔
ཏྲི་པཱ་པཾ་ཙཀྲ་རཀྵ༔ ཁྲོྃ་ག་རུ་ཊ་ཙཀྲ་རཀྵ༔ ཀ་ར་ཏི་ཀ་ཙཀྲ་རཀྵ༔ ཏྲི་ཤཱུ་ལ་ཙཀྲ་རཀྵ༔ རྃ་ཛྭ་ལ་ཙཀྲ་རཀྵ༔ ཨེ་སྭ་བྷཱ་ཙཀྲ་རཀྵ༔ ཞེས་སྲུང་འཁོར་དྲག་པོ་བསྒོམ༔ མཆོད་པ་བྱིན་གྱིས་བརླབ་པ་ནི༔ ཧཱུྃ༔ ཕྱི་མཆོད་སྣ་ཚོགས་སྤྲིན་ཆེན་གཡོ༔
ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་བླ་མེད་རྫས༔ སྲུབ་སྐྱེད་རྒྱ་ཆེན་སྤེལ་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིང་ཏ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་སརྦ་ཨ་ཧཾ་ཛྙཱ་ན་པཉྩ་པཱུ་ཛ་ཨཱཿཧཱུྃ༔ ཞེས་ལན་ལྔའམ་བདུན་གྱིས་བྱིན་གྱིས་བརླབས༔ སྨན་རཀ་ཕྱར་ཞིང་དཀྲུག༔
དེ་ནས་བུམ་པ་དང་སྨན་རྫས་རྣམས་ལ༔ ཧཱུྃ༔ བུམ་པ་གཞལ་ཡས་བདུད་རྩི་ལྷ༔ བྷནྡྷའི་སྣོད་དུ་རྫས་སྨན་གཏམས༔ ཕྱི་ནང་སྤྱན་གཟིགས་སྣ་ཚོགས་རྣམས༔ བསྐྱེད་སྤེལ་མཚན་ལྡན་རབ་ཏུ་སྦྱངས༔ ཨོཾ་བྷྲཱུྃ་དྷེ་ཝ་བྷཻ་ཥ་ཛྱཻ་ཡེ་བྷི་ཤྭ་ཨོཾ་ཨཱཿཧཱུྃ༔ བྱིན་འབེབས་ནི༔ ཧཱུྃ༔ བླ་མ་ཡི་དམ་ཌཱཀྐི་ཆོས་སྐྱོང་རྣམས༔
མི་མངོན་དག་པ་མཁའ་སྤྱོད་ཀློང་ནས་བཞེངས༔ སྒྲུབ་རྫས་དཀྱིལ་འཁོར་འདི་ལ་བྱིན་ཆེན་ཕོབ༔ དབང་བཞི་མཆོག་ཐུན་སྩོལ་བར་མཛད་དུ་གསོལ༔ ཨོཾ་མ་ཧཱ་གུ་རུ་ཌཱཀྐི་ཛྙཱ་ན་ས་མ་ཡ་ཕཻཾ་ཕཻཾ་ཛ་ཛཿ བརྡ་སྒོ་བརྡ་ཕྱག་དམ་བཅའ་ནི༔ ཧཱུྃ༔ མ་རིག་བླང་དོར་འཐིབ་སྒོ་བཅད༔ རང་རིག་ལྷ་ཞལ་འཆར་སྒོ་ཕྱེས༔ བརྡ་ཕྱག་འཚལ་ཞིང་མཆོད་བཤགས་བསྟོད༔ མ་འགྲུབ་བར་དུ་སྲོག་ལྟར་བཟུང་༔
ཨོཾ་བྷྲཱུྃ་པྲ་བེ་ཤ་ཡ་ཕཊ྄ཿ ཨ་ཏི་པུ་ཧོཿ པྲ་ཏཱིཙྪ་ཧོཿ བཛྲ་ཙིཏྟ་ཧཱུྃ༔ དེ་ནས་ཏིང་འཛིན་རྣམ་གསུམ་ནི༔ ཧཱུྃ༔ ཀ་དག་ཁྲེགས་ཆོད་ཁྱབ་ཅིང་བརྡལ༔ ཨཱཿ ཟང་ཐལ་ངང་ལ་རོལ་རྩལ་རྫོགས༔ ཨོཾ་ཀུན་རྒྱུ་ས་བོན་ཕྱག་མཚན་གྱུར༔
ཧཱུྃ༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ དེ་ནས་འབྱུང་རིམ་བརྩེགས་ཤིང་གཞལ་ཡས་ཁང་དང་ལྷ་བསྐྱེད་པ་ནི༔ ཁ༽ ཧཱུྃ༔ ཨེ་ལས་ནམ་མཁའ་ཡྃ་རྒྱ་གྲམ༔ རྃ་ལས་མེ་རི་ཁྃ་རཀྟ༔ སུྃ་ལས་ས་གཞི་ཀེཾ་རི་རབ༔ བྷྲཱུྃ་ལས་རང་བྱུང་བྷནྡྷའི་མཁར༔ རྨང་གཞི་རྡོ་རྗེ་རྒྱ་གྲམ་ནག༔ གྲུ་བཞི་སྒོ་བཞི་སྣ་ལྔའི་རྩིག༔
ལྷ་ཀླུ་སྡེ་བརྒྱད་གཟའ་རྒྱུ་སྐར༔ ཀ་གདུང་གྲལ་ལྕམ་ཐོག་སྟེང་ཕུབ༔ དམར་ནག་འདོད་སྣམ་ཕ་གུ་སེར༔ དྲྭ་བ་རུས་རྒྱན་ཐོད་ཚལ་འཕྱངས༔ རླུང་གིས་ཤམ་བུ་ལྡ་ལྡི་བསྐྱོད༔ མདའ་ཡབ་བྷནྡྷ་སྐམ་རློན་སྤེལ༔ གཡང་གཞིའི་རྒྱལ་མཚན་ཙིཏྟའི་ཏོག༔ རྟ་བབས་བྱ་ཁྱུང་སེང་འབྲུག་ངར༔ ཆོས་འཁོར་ཧཱུྃ་སྒྲ་ཏོག་གིས་མཛེས༔ ཕྱི་རོལ་དུར་ཁྲོད་རྡོ་རྭ་མཚོན༔
མེ་རི་ཁྱུང་དང་ལྕགས་སྡིག་གུར༔ སྲིད་པའི་རླུང་ཡང་མི་ཐར་བསྒོམ༔ ནང་དུ་དམར་ནག་རཀྟའི་མཚོར༔ མི་རྟ་བམ་རོའི་ལྷུ་དུམ་འཁྲིལ༔ དུར་ཁྲོད་རྒྱན་འཕྱང་དུ་མ་བྲེས༔ དབུས་སུ་ཟླ་གམ་དམར་སྨུག་ཀློང་༔ ཆོས་འབྱུང་མཐིང་ནག་བམ་གྱི་སྟེང་༔ གནམ་ལྕགས་རྡོ་རྗེ་ཧཱུྃ་སྒྲ་ཅན༔ མེ་རི་ཚྭ་ཚྭ་སི་ལི་ལི༔ དྲན་རྫོགས་པདྨ་ཧེ་རུ་ཀཿ
ཁྲོ་རྒྱལ་དྲག་པོ་ཐོད་ཕྲེང་རྩལ༔ དམར་ནག་ཞལ་གསུམ་ཕྱག་དྲུག་པ༔ གཡས་དཀར་གཡོན་སྔོ་དབུས་དམར་འཁྲུགས༔ ཁྲོ་གཏུམ་སྤྱན་རྩ་གློག་ལྟར་འགྱུ༔ དབུ་རྒྱན་བྱ་ཁྱུང་རིགས་ལྔ་རྫོགས༔ གཡས་གསུམ་གྲི་གུག་རྡོ་རྗེ་མེ༔ གཡོན་གསུམ་ཐོད་ཁྲག་ལྕགས་སྡིག་སྦྲུལ༔ རྡོ་རྗེ་རིན་ཆེན་སྒྲོ་གཤོག་བརྒྱངས༔ དུར་ཁྲོད་ཆས་བརྒྱད་དཔལ་ཆས་བརྒྱན༔ ཞབས་བཞི་ཁྲོ་བོ་རོལ་པའི་སྟབས༔
བྱ་ཁྱུང་མཐིང་ནག་མེ་གཤོག་བརྫིས༔ གསང་བ་ཁྲོ་མོ་གྲི་ཐོད་མཐིང་༔ འཁྱུད་ཅིང་ཡབ་ཡུམ་མེ་དཔུང་ཀློང་༔ ལྷ་སྲིན་སྡེ་བརྒྱད་འདུལ་བར་བསྐྱེད༔ ང༽ ཧཱུྃ༔ ཕྱི་རོལ་གནམ་ལྕགས་རྩིབས་བརྒྱད་སྟེང་༔ ཤར་དུ་སྒྲོལ་གིང་མཐིང་ནག་རྔམ༔ གཡས་གསུམ་སྤུ་གྲི་ཆུ་གྲི་མེ༔ གཡོན་གསུམ་ཐོད་ཕྲེང་སྙིང་དང་སྡིག༔ དུར་ཁྲོད་ཆས་བརྒྱད་རབ་ཏུ་རྫོགས༔
མེ་ཡི་བྱ་ཁྱུང་དམར་ནག་ཞོན༔ ཧཱུྃ༔ ལྷོ་རུ་གཏུམ་གིང་སྔོ་ནག་ཁྲོ༔ གཡས་གསུམ་ཙིཏྟ་མེ་ཆུ་གྲི༔ གཡོན་གསུམ་ཁ་ཊྭཱཾ་ལྕགས་སྡིག་མེ༔ དུར་ཁྲོད་དཔལ་ཆས་རབ་ཏུ་རྫོགས༔ འཇོམས་བྱེད་བྱ་ཁྱུང་ཁམ་ནག་ཞོན༔ ཧཱུྃ༔ ནུབ་ཏུ་ཁྲོ་གིང་དམར་ནག་གཏུམ༔ གཡས་གསུམ་རལ་གྲི་གྲི་གུག་ཐོད༔
གཡོན་གསུམ་འཁོར་ལོ་སྤུ་གྲི་སྡིག༔ དུར་ཁྲོད་ཆས་བརྒྱད་དཔལ་དང་ལྡན༔ སྲོག་གཟན་བྱ་ཁྱུང་སེར་ནག་ཞོན༔ ཧཱུྃ༔ བྱང་དུ་ལས་གིང་ལྗང་ནག་རྔམ༔ གཡས་གསུམ་འཁོར་ལོ་རྡོ་རྗེ་གྲི༔ གཡོན་གསུམ་ཏྲི་ཤཱུལ་ལྕགས་སྡིག་ཁྱུང་༔ དུར་ཁྲོད་ཆས་ལྡན་ཁྲོ་ལ་བརྗིད༔ གཏོར་བྱེད་བྱ་ཁྱུང་ལྗང་ནག་ཞོན༔ ཧཱུྃ༔
ཡུམ་ཆེན་གིང་གི་ཁྲོ་མོ་བཞི༔ རང་མདོག་ཞལ་གཅིག་ཕྱག་གཉིས་ཀྱིས༔ གྲི་ཐོད་འཛིན་ཅིང་མགུལ་ནས་འཁྱུད༔ ཀུན་ཀྱང་དུར་ཁྲོད་ཆས་ཀྱིས་བརྒྱན༔ འཇིགས་བྱེད་བསྐལ་པའི་མེ་རི་འབར༔ དབུ་རྒྱན་བྱ་ཁྱུང་རིགས་ལྔ་རྫོགས༔ ཐམས་ཅད་གཙོ་བོའི་ཆས་དང་མཐུན༔ ཧཱུྃ༔ མཚམས་བཞིར་ཡབ་ཡུམ་སྤྲུལ་པའི་ཁྱུང་༔ དཀར་སེར་དམར་ལྗང་མཐིང་ལ་རྔམ༔
བསྭེ་མིག་ཟངས་རྭ་ལྕགས་ཀྱི་མཆུ༔ མེ་གཤོག་རླབས་ཀྱིས་དཔག་ཚད་གཡོ༔ དམ་སྲི་འདྲེ་རྒོད་གཉེན་པོར་བསྒོམ༔ ཧཱུྃ༔ ཕྱོགས་བཞི་སྒོ་ཡི་ལས་བྱེད་མ༔ ཤར་དུ་མ་མོ་སྡིག་པའི་གདོང་༔ ལྷོ་རུ་མ་མོ་ཆུ་སྲིན་གདོང་༔ ནུབ་ཏུ་མ་མོ་ཕག་གདོང་མ༔ བྱང་དུ་མ་མོ་ཁྱུང་གདོང་མ༔ བཞི་ཀ་གཅེར་བུ་མི་བཟད་པ༔
གོས་སུ་མི་ལྤགས་གཡང་གཞི་གྱོན༔ ཕྱག་ན་གྲི་གུག་བྷན་དམར་དཀྲུགས༔ ཐམས་ཅད་ལྕགས་སྡིག་མགོ་དགུ་ཞོན༔ དུས་འཁྲུག་ལོ་ཉེས་མུ་གེ་དང་༔ ནད་རིམས་དལ་ཡམས་འཇོམས་པར་གསལ༔ ཧཱུྃ༔ གཞན་ཡང་སྤྲུལ་པ་ཡང་སྤྲུལ་ཚོགས༔ ཁྱུང་དང་ལྕགས་སྡིག་ཕག་རྒོད་འགྱེད༔ ཕྱི་ནང་གསང་བའི་དཀྱིལ་འཁོར་ལྷ༔ གསལ་སྣང་ཆུ་ཟླའི་ཀློང་ལྟར་བསྒོམ༔
ཆ༽ དེ་ལྟར་དུ་གསལ་བའི་གནས་གསུམ་ལས་འོད་ཟེར་འཕྲོས་པས་དབང་དྲག་རོལ་པའི་དུར་ཁྲོད་ཆེན་པོ་ནས་ཁྲག་འཐུང་ཁྲོ་རྒྱལ་འབར་བའི་ལྷ་ཚོགས་སྤྱན་དྲངས་པར་གྱུར༔ སྤྱན་འདྲེན་པ་ནི༔ གྲི་ཤའམ་ཤ་ཆེན་གང་རུང་གིས་གསུར་བཏང་ཞིང་རོལ་མོ་དྲག་ཏུ་བྱ༔ ཧཱུྃ༔ དབང་དྲག་རོལ་པའི་དུར་ཁྲོད་ནས༔ ཁྲག་འཐུང་ཁྲོ་རྒྱལ་ཡབ་ཡུམ་དང་༔ ལས་ཀྱི་མ་མོ་སྤྲུལ་ཁྱུང་རྣམས༔ གནས་འདིར་སྤྱན་འདྲེན་མྱུར་དུ་བྱོན༔ ཨོཾ་བཛྲ་ས་མཱ་ཡ་ཛ་ཛཿ ཉ༽ བཞུགས་སུ་གསོལ་བ་ནི༔
ཧཱུྃ༔ རྒྱལ་བསེན་དམ་སྲི་འདྲེ་རྒོད་དང་༔ འབྱུང་པོ་ས་བདག་ཀླུ་ཡི་ཁྲིར༔ གདུག་པ་འདུལ་བའི་རྔམ་སྟབས་ཀྱིས༔ མི་གཡོ་དགྱེས་ཤིང་བརྟན་པར་བཞུགས༔ ཨོཾ་བཛྲ་ས་མ་ཡ་ཏིཥྛ་ལྷན༔ ཕྱག་འཚལ་བ་ནི༔ ཧཱུྃ༔ མི་བཟད་སྐུར་སྟོན་ཁྲག་འཐུང་པ༔ འཇིགས་བྱེད་བླ་མ་དྲག་པོ་ཡི༔
ཕྱི་ནང་དཀྱིལ་འཁོར་ལྷ་ཚོགས་ལ༔ བརྐྱང་བསྐུམ་གར་གྱིས་ཕྱག་འཚལ་ལོ༔ ཨོཾ་ན་མོ་པཱུ་རུ་ཤ་ཡ་ཧོཿ མཆོད་པ་འབུལ་བ་ནི༔ ཧཱུྃ༔ ཕྱི་མཆོད་གར་དང་སྤྱན་གཟིགས་དང་༔ ནང་མཆོད་སྨན་གཏོར་རཀྟ་དང་༔ གསང་མཆོད་སྦྱོར་སྒྲོལ་དབང་པོ་ལྔ༔ ཁྲག་འཐུང་དཀྱིལ་འཁོར་ལྷ་ལ་འབུལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཨོཾ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཀིང་ནི་རི་ཏི་ཁ་ཁ་ཁཱ་ཧི༔ བདུད་རྩི་ལག་མཆོད་བྱེད་ན་སྐབས་འདིར་སྦྱར། དེ་ནས་བསྟོད་པ་ནི༔ ཐ༽ ཧཱུྃ༔ བླ་མ་དྲག་པོ་ཧེ་རུ་ཀཿ སྟོབས་འདུས་པདྨ་ཁྲག་འཐུང་རྒྱལ༔ སྐུ་མདོག་དམར་ནག་སྲིད་གསུམ་འདུལ༔ ཞལ་གསུམ་ཁྲོ་ཞིང་ཕོ་རྒྱུད་སྔངས༔ སྤྱན་དགུ་སྡང་མིག་མོ་རྒྱུད་སྡུད༔
སྙན་ནས་འབྲུག་སྒྲ་སྟོང་ཁམས་གཡོ༔ ཤངས་ནས་རླུང་དམར་འབྱུང་པོ་གཏོར༔ ཁྲོ་བཅུའི་མཆེ་གཙིགས་དགྲ་ཤ་ཟ༔ ལྗགས་དམར་འདྲེ་རྒོད་སྙིང་ཁྲག་རྔུབ༔ ཁྱུང་གི་དབུ་རྒྱན་སྣང་སྲིད་འདུལ༔ སྦྲུལ་བཅིངས་རལ་བསིགས་སྲིད་རྩེ་འགུལ༔ ཕྱག་དྲུག་མཚོན་ཆ་དགྲ་ལ་འདེབས༔ སྒྲོ་གཤོག་བར་སྣང་མེ་འོད་འཁྲུགས༔ དུར་ཁྲོད་ཆས་བརྒྱད་དྲེགས་པ་འདུལ༔ དཔལ་ཆས་མ་ཚོགས་དབང་དུ་སྡུད༔
ཞབས་བཞི་དོར་ཐབས་སྟོང་གསུམ་གནོན༔ སྲིད་པའི་ཁྱུང་བརྫིས་རྒྱལ་འགོང་བསྒྲལ༔ ཡུམ་ཆེན་གསང་བ་ཁྲོ་མོ་མཐིང་༔ ཞལ་གདངས་ཁྲོ་གཏུམ་མ་རུངས་བརྒྱལ༔ གྲི་གུག་སྐྱེ་འཆི་རྩད་ནས་གཅོད༔ བྷན་དམར་འབྱུང་པོའི་ཀླད་ཁྲག་རོལ༔ དུར་ཁྲོད་ཆས་ལྡན་ཕར་ཕྱིན་རྫོགས༔ ཡབ་འཁྲིལ་སྤྲུལ་པའི་ཁྲོ་ཚོགས་བསྐུལ༔ ཡབ་ཡུམ་བསྐལ་པའི་མེ་རིའི་དབུས༔ བཞུགས་ཤིང་ཚྭ་ཚྭས་སྟོང་ཁམས་ཁྱབ༔
དུས་ངན་འབྱུང་པོ་འདུལ་བྱེད་པ༔ འཇིགས་བྱེད་ཁྲོ་རྒྱལ་ཡབ་ཡུམ་སྐུ༔ སྣང་སྲིད་འདུལ་ལ་ཕྱག་འཚལ་བསྟོད༔ ན༽ ཧཱུྃ༔ ཁྲོ་ཆེན་མི་བཟད་འཇིགས་པའི་གིང་༔ ལས་ཀྱི་དཔའ་བོ་ཆེན་པོ་བཞི༔ ཞལ་གསུམ་གདངས་ཤིང་རྒྱལ་འགོང་འདུལ༔ སྤྱན་དགུ་བགྲད་པས་ཀླུ་གཉན་སྔངས༔ དབུ་རྒྱན་བྱ་ཁྱུང་ས་བདག་འཇོམས༔ སྒྲོ་གཤོག་ནད་རིམས་དལ་ཡམས་གཞོམ༔
གཡས་གསུམ་མཚོན་ཆར་དགྲ་ལ་འབེབས༔ གཡོན་གསུམ་མཚོན་གྱིས་དམ་སྲི་བཀུམས༔ དཔལ་ཆས་དུས་འཁྲུག་འདྲེ་རྒོད་འདུལ༔ ཞབས་བཞིས་ཁྱུང་བརྫིས་ཀླུ་སྲིན་འཇོམས༔ རང་མདོག་ཁྲོ་མོ་རིགས་བཞི་རྔམ༔ གྲི་ཐོད་འཛིན་ཅིང་དུག་ལྔ་གཞོམ༔ ཡབ་འཁྲིལ་རང་འདྲའི་ཁྲོ་ཆུང་འགྱེད༔ སྐུ་ལས་མེ་ལྕེ་ཡ་ལ་ལ༔ ཡབ་ཡུམ་གིང་ཆེན་ཚོགས་ལ་བསྟོད༔ ཧཱུྃ༔
སྤྲུལ་པའི་བྱ་ཁྱུང་ག་རུ་ཊཿ བསྭེ་མིག་ཚྭ་ཚྭ་ཐོ་རོ་རོ༔ ཟངས་རྭ་དམར་པོ་རྔམ་ལ་རྣོ༔ མེ་གཤོག་སྟོང་ཁམས་འུ་རུ་རུ༔ ལྕགས་སྡེར་ཀླུ་འཛིན་ཁྱུགས་སེ་ཁྱུག༔ གནམ་ལྕགས་རྐན་དགྲ་ཐགས་སེ་ཐག༔ དམ་སྲི་འབྱུང་པོའི་སྙིང་ཁྲག་འཐུང་༔ སྤྲུལ་པའི་བྱ་ཁྱུང་བཞི་ལ་བསྟོད༔ ཧཱུྃ༔ སྡིག་པ་ཆུ་སྲིན་ཕག་དང་ཁྱུང་༔
གདོང་ཅན་ཤ་ཟ་ཁྲོ་མོ་བཞི༔ ཟངས་ཀྱི་གྲི་གུག་ལྷབས་སེ་ལྷབ༔ རཀྟའི་ཁྲག་འཐུང་ཀྱུ་རུ་རུ༔ མི་ལྤགས་གཡང་གཞི་ཤམས་སེ་ཤམ༔ གཅེར་མོ་སྐྲ་དམར་ས་ལ་གཞོལ༔ ལྕགས་སྡིག་འདུར་ལྡང་ཁྱུགས་སེ་ཁྱུག༔ མེ་ཆར་ཚྭ་ཚྭ་སྤུངས་སེ་སྤུང་༔ སྤྲུལ་པའི་བྱ་ཁྱུང་ཕག་དང་སྡིག༔ འབྱུང་པོའི་སྲོག་ལེན་མྱུ་རུ་རུ༔ དཀྱིལ་འཁོར་ཕྱི་ནང་གསང་བའི་ལྷར༔
སྒོ་གསུམ་འདུན་པས་རབ་ཏུ་བསྟོད༔ ཐུགས་དམ་གཉན་པོ་དབྱིངས་ནས་བསྐུལ༔ ད་ལྟ་དུས་ངན་སྙིགས་མའི་མཐར༔ ནད་མཚོན་འབྱུང་པོ་འདྲེ་རྒོད་དང་༔ དམ་སྲི་རྒྱལ་འགོང་ཁ་དར་བས༔ ཁྲོ་རྒྱལ་མངོན་སྤྱོད་དུས་ལ་བབ༔ ཕྱི་ཡི་དགྲ་འདྲེ་འབྱུང་པོ་ཐུལ༔ ནང་གི་དུག་ལྔའི་བར་ཆད་སོལ༔ གསང་བའི་སྐག་རྐྱེན་དགྲ་ལ་ཕོབ༔ ནད་མཚོན་དལ་ཡམས་རྩད་ནས་ཆོད༔
ལས་བཞིའི་ཕྲིན་ལས་འགྲུབ་པར་མཛོད༔ བསྙེན་དམིགས་ནི། རང་ཉིད་ཆེ་མཆོག་པདྨ་དྲག་པོ་གསལ་བའི་ཐུགས་ཀར་གསེར་གྱི་མཆོད་རྟེན་གྱི་དབུས་བུམ་པའི་གཞལ་ཡས་སུ་པདྨ་ཉི་ཟླའི་སྟེང་དུ་ཡེ་ཤེས་སེམས་དཔའ་ཕྱག་རྡོར་མཐིང་ནག ། རྡོ་རྗེ་སྡིགས་མཛུབ་ཅན། དེ་ཡི་ཐུགས་ཀར་དམར་སེར་ཐིག་ལེའི་སྟེང་དུ་ཏིང་འཛིན་སེམས་དཔའ་སྣང་བ་མཐའ་ཡས་ཀྱི་ཐུགས་ཀར་ཧཱུྃ་གི་མཐར་རྩ་བའི་སྔགས་ཕྲེང་གཡས་སུ་འཁོར་བར་ དམིགས་ལ་སྔགས་བཟླ་བར་བྱའོ། སླར་ཡང་འོད་ཟེར་དཔག་ཏུ་མེད་པ་འཕྲོས། ཞིང་ཁམས་རབ་འབྱམས་ཀྱི་རྒྱལ་བ་སྲས་བཅས་མཆོད་བྱིན་རླབས་འོད་ཟེར་གྱི་རྣམ་པར་ཚུར་འདུས་གཟི་བརྗིད་ལྷག་པར་རྒྱས་ཤིང་མ་དག་པའི་ཁམས་རྣམས་སུ་ཅིག་ཅར་དུ་ཁྱབ། ཁམས་གསུམ་གྱི་དྲེགས་བྱེད་མ་ལུས་དབང་དུ་བསྡུས་ཤིང་ལོག་རྟོག་རྣམས་ཟིལ་གྱིས་མནན། དགྲ་བགེགས་གདུག་པ་ཅན་ཚར་བཅད། འགྲོ་བའི་ལས་སྒྲིབ་མཐའ་དག་བཅོམ་ནས་ཡི་དམ་ལྷ་ཡི་གོ་འཕང་ལ་བཀོད།
སྣང་གྲགས་རིག་གསུམ་ལྷ་སྔགས་ཆོས་ཉིད་ཀྱི་རོལ་པར་སད་པར་ བསམས་ལ་བཟླས་པ་བྱའོ། ཡང་ལྷ་ཚོགས་ཐམས་ཅད་ཀྱིས་ཞལ་དང་སྔགས་ལས་ཀྱང་རང་སྒྲ་འབྲུག་སྟོང་ལྡིར་བའམ་གནམ་ལྕགས་ཀྱི་ཐོག་རྒོད་དྲག་ཏུ་ལྷུང་བ་ལྟར་སྲིད་གསུམ་ཐམས་ཅད་ཡོམ་ཡོམ་ཤིག་ཤིག་ཏུ་འགུལ་ཞིང་ལྡེག་པ་དང༌། འོད་ཟེར་དམར་ནག་འབར་ཞིང་རབ་ཏུ་འཁྲུགས་པའི་ཏིང་འཛིན་རྩེ་གཅིག་ཏུ་གནས་པར་ བྱས་ལ་བཟླ་བར་བྱའོ། ཞེས་པའང་གནམ་ལྕགས་གུ་ཧྱའི་མིང་གིས་འཕྲལ་མཁོ་ལ་དམིགས་ཏེ་བྲིས་པའོ།། །། པ༽ དང་པོ་རྩ་སྔགས་ནི༔ ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ལས་སྔགས་ནི༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿཨཱཿཧཱུྃ༔ གིང་བཞིའི་སྔགས་ནི༔ ཨོཾ་བཛྲ་ཙཀྲ་ཀྲོ་ཏ་ཙཎྜ་གྷྲྀ་ཝ་ཙ་ཏུར་ཀྲོ་ཏི་ཤྭ་རཱི་ཧཱུྃ་བྷྱོཿ
ཁྱུང་ལྔ་ཡི་སྔགས་ནི༔ ཨོཾ་ཁྲོྃ་ག་རུ་ཊ་པཉྩ་ཧཱུྃ་ཕཊ྄༔ ཁྲོ་མོ་ཤ་ཟ་བཞི་ལ༔ ཨོཾ་མ་མོ་མུ་ཁཱ་ལེ་ཀྲོ་ཏི་ཙ་ཏུར་བཾ་རུ་ལུ་རུ་ལུ་བྷྱོཿ ཕག་སྡིག་ཁྱུང་ལ༔ ཨོཾ་ཝཱ་ར་ཧཱི་པ་པཾ་ཁྲོཾ་ཊ་ཡ་བྷྱོཿ ཞེས་རྩ་སྔགས་ལས་སྔགས་ཤམ་བུ་སྔགས་རྒོད་ནི༔ ཉི་མ་བདུན་ཕྲག་རིམ་བཞིན་བཟླས༔ རྒྱལ་བསེན་ཨར་གཏད་ཤམ་བུ་ནི༔ ཨོཾ་ཤེ་ལ་དུ་གིང་རཱ་ཛ་ནན་ཙིཏྟ་ཐུམ་བྷྱོཿ
སྲིན་མོ་ལ༔ ཨོཾ་རཀྴ་ཀཱ་ལི་ཡ་མ་ནན༔ ཙིཏྟ་ཤག་འགས་ཧུ་ལུ་བྷྱོ་བྷྱོཿ འདྲེ་རྒོད་འབྱུང་པོ་ལ༔ ཨོཾ་ཨ་མུ་ཀ་བྷཱུ་ཏ་མཱ་ར་ཡ་ཛི་ནི་རྦད་བྷྱོཿ དམ་སྲི་ལ༔ ཨོཾ་ཡ་མ་ཡེ་རུ་ཊ་མཱ་ར་ཡ་ནན་བྷྱོཿ གདོན་སྤྱི་ལ༔ ཨོཾ་ཏྲག་ཐུར་ཤག་རྦད་དུནྩ་མཱ་ར་ཡ་ཨ་མུ་ཀ་ཏྲི་ཤ་རྦད་བྷྱོཿ ཏྲག་ཐུམ༔
ཞེས་བཟླས་འགོ་ནད་སྲུང་ན་ནད་འཇོམས་པར་བུའི་སྔགས་བཟླ་ཞིང་སྒྲུབ་པ་འདིས་བྱས་ཀྱང་རུང་༔ ཡང་སྔགས་སོ་སོར་ཁ་བསྒྱུར་ཤམ་བུ་གང་དགོས་བྱ༔ གཞུང་ལ་རྩ་སྔགས་དང་ལས་སྔགས་སྒྲུབ་པས་ཆོག༔ སྔགས་སོ་སོའི་བཟླས་པ་བྱ་ཞིང་རྫས་ཀྱི་རིལ་བུས་སྲུང་བ་བྱས་ན་ཐུབ་ངེས་སོ༔ དམིགས་པ་གང་འོས་སྔགས་དང་བསྟུན༔ སྐབས་སུ་རང་བཞིན་འུབ་ཀྱིས་བདག་ལ་བསྡུ་བ་མི་དམིགས་གསལ་སྟོང་ཀ་དག་ངང་ལ་བསྒོམ༔ སྤྱི་འགྲོར༔
རང་ཉིད་ཁྲོ་རྒྱལ་པདྨ་ཁྲག་འཐུང་གི་ཐུགས་ཀ་ནས༔ མེ་ཡི་བྱ་ཁྱུང་དུག་གི་ཕག་རྒོད་ལྕགས་ཀྱི་སྡིག་པ་རྡོ་རྗེའི་སེར་བ་རྣམས་སྣོད་བཅུད་ཁེངས་པར་འཕྲོས་པས་རྒྱལ་འགོང་དམ་སྲི་འབྱུང་པོ་གནོད་བྱེད་མ་རུངས་པ་ཀླུ་དང་ས་བདག་རྣམས་གཞོབ་ཀྱིས་བསྲེགས་ཧབ་ཧབ་ལྗིབ་ལྗིབ་ཏུ་ཟོས་ནས་ལྷག་མ་མེད་པར ་བསམས༔ ཚུར་འདུས་པས་སྲུང་བའི་གུར་དུ་གྱུར་ནས་བསྐལ་པའི་རླུང་ཡང་བགྲོད་མི་ནུས་པར་ བསྒོམ༔
དེ་ལྟར་རང་ཉིད་ཐུན་མཚམས་རྫོགས་པར་བསྒྲུབ༔ ས་མ་ཡ༔ རྒྱ་རྒྱ་རྒྱ༔ དེ་ནས་ཚོགས་བྱ་བ་ནི༔ ཆུ་གཙང་གིས་བྲན་ཞིང་༔ ཧཱུྃ༔ གདོད་ནས་ཆོས་དབྱིངས་ངོ་བོ་ཉིད༔ རང་བྱུང་སྙིང་པོའི་འོད་ཟེར་གྱིས༔ རྒྱུ་འབྱུང་ཡི་གེ་སྦྱོང་བྱེད་འཕྲོས༔ གཙང་བཙོག་བཟང་ངན་ཀ་ནས་དག༔
ཨོཾ་དྷརྨ་རྃ་ཡྃ་ཁྃ་ཤུདྡྷེ་ཧོཿ ཧཱུྃ༔ བདག་ཉིད་ཁྲོ་བོའི་ཐུགས་ཀ་ནས༔ བྱིན་རློབ་ཡི་གེ་འབྲུ་གསུམ་འཕྲོས༔ ཨོཾ་ཨཱཿཧཱུྃ་གིས་སྦྱངས་སྤེལ་བསྒྱུར༔ ཚོགས་རྫས་ནམ་མཁའ་མཛོད་དུ་གྱུར༔ ཨོཾ་ག་ཎ་ཙཀྲ་པཱུ་ཛ་བི་ཤྭ་མུ་ཥེ་བྷྱཿ དེ་ནས་ཚོགས་སྤྱན་འདྲེན་པ་ནི༔ རོལ་མོ་དབྱངས་དང་བཅས་ནས༔ ཧཱུྃ༔
འོག་མིན་ཆོས་དབྱིངས་ཕོ་བྲང་ནས༔ རྗེ་བཙུན་ཐོད་ཕྲེང་ཡབ་ཡུམ་ལ༔ དཔའ་བོ་མཁའ་འགྲོའི་ཚོགས་ཀྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ དབང་དྲག་རོལ་པའི་དུར་ཁྲོད་ནས༔ དྲག་པོ་ཁྲག་འཐུང་ཡབ་ཡུམ་ལ༔ གིང་དང་ཁྲོ་མོ་ཤ་ཟས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ བཀའ་དང་དམ་ཚིག་ཕོ་བྲང་ནས༔ གཏེར་སྲུང་དམ་ཅན་རྒྱ་མཚོ་ལ༔
སྤྲུལ་པ་ཡང་སྤྲུལ་ཚོགས་ཀྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ ཧཱུྃ༔ ཞི་བའི་ལྷ་ཚོགས་ཐིབས་སེ་ཐིབ༔ ཁྲོ་བོའི་ལྷ་ཚོགས་ཡ་ལ་ལ༔ ཆོས་སྐྱོང་ལས་བྱེད་ཁྱུགས་སེ་ཁྱུག༔ དུར་ཁྲོད་ཕོ་བྲང་ཚོགས་ཁང་ལ༔ གཤེགས་ཤིང་བྱིན་གྱིས་བརླབ་ཏུ་གསོལ༔ དཀྱིལ་འཁོར་རྫས་ལ་བྱིན་ཆེན་ཕོབ༔ མོས་པའི་སྐལ་ལྡན་སྨིན་པར་མཛོད༔
ཨོཾ་བཛྲ་ས་མཱ་ཡ་ཛ་ཛཿ དེ་ནས་ཚོགས་ཕུད་འབུལ་བ་ནི༔ ཧཱུྃ༔ ཆེ་མཆོག་དཀྱིལ་འཁོར་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱིས་མཆོད༔ སྐྱེ་མེད་ཆོས་དབྱིངས་ངང་དུ་བཞེས༔ དེང་འདིར་མཆོག་ཐུན་དངོས་གྲུབ་སྩོལ༔ ཨོཾ་ག་ཎ་ཙཀྲ་པཱུ་ཛ་ལ་ཁ་ཁཱ་ཧི༔ བར་པ་བསྐང་བ་ནི༔ ཧཱུྃ༔
ཕྱི་ནང་སྤྱན་གཟིགས་སྣ་ཚོགས་མཆོད་སྤྲིན་འདིས༔ བླ་མ་ཐོད་ཕྲེང་ཡབ་ཡུམ་དང་༔ དྲག་པོའི་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ བཤགས་པ་ནི༔ ཧཱུྃ༔ མ་རིག་རྨོངས་པའི་འཁྲུལ་གཟུགས་བདག༔ གྲངས་མེད་བསགས་པའི་སྡིག་སྒྲིབ་ཚོགས༔ ཞལ་ཟས་ཚོགས་ཀྱི་མཆོད་པས་བཤགས༔ ཨོཾ་བཛྲ་ས་ཏྭ་ཧཱུྃ༔
ཐ་མ་བསྒྲལ་བ་ནི༔ ཧཱུྃ༔ མཆོག་གསུམ་རྩ་གསུམ་བདེན་པའི་མཐུས༔ གནོད་བྱེད་འབྱུང་པོ་གླགས་ལྟའི་རིགས༔ མྱུར་དུ་ཐ་མའི་ལིང་གར་ཁུག༔ ཕོ་ཉས་བཟུང་ཞིང་བྱད་དུ་ཆུགས༔ ཨོཾ་བཛྲ་ཨཾ་ཀུ་ཤ་ཡ་རུ་ཏྲ་མཱ་ར་ཡ་ཛ་ཛ་ནན༔ ཕུར་བུ་ཐོགས་ནས༔ ཧཱུྃ༔ ཁྲག་འཐུང་ཐུགས་ལས་སྤྲུལ་པའི་སྲས༔
ལས་མཛད་བཛྲ་ཀཱི་ལ་ཡ༔ ནམ་མཁའི་མཐོངས་ནས་ཐོག་ལྟར་བབས༔ རུ་ཏྲའི་སྙིང་ལ་ཀཱི་ལ་ཡ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བྷིགྷྣཱན་བཾ་ཧཱུྃ་ཕཊ྄ཿ རུ་ཏྲ་ཏྲག་རཀྴ་མཱ་ར་ཡ་རྦད་རྦད༔ ཅེས་གཏུབ་ཅིང་འབུལ་བ་ནི༔ ཧཱུྃ༔ ཁྲག་འཐུང་ལྷ་ཚོགས་ཞལ་ཕྱེས་ཤིག༔ དམ་ཉམས་རུ་ཏྲ་བསྒྲལ་བ་ཡི༔ དུག་ལྔའི་ཤ་ཁྲག་མཆོད་པ་འབུལ༔
སྐྱེ་མེད་ངང་དུ་དགྱེས་པར་རོལ༔ ལྷག་མེད་ཡེ་ཤེས་དབྱིངས་སུ་ཧོཿ དེ་ནས་ཚོགས་ལ་རོལ་བ་ནི༔ ཧོཿ གཟིགས་ཤིག་མཛེས་ལྡན་དམ་པའི་ཆོས་ སོགས། ལྷག་མ་ནི༔ ཧོཿ དཔལ་གྱི་ཕོ་ཉ་བྱེ་བ་འབུམ༔ གནས་ཉུལ་དུར་ཁྲོད་ཚོགས་ཁང་འགྲིམ༔ གསང་སྔགས་གྲོགས་ཀྱི་མེལ་ཚེ་མ༔
ལྷག་མ་བཞེས་ལ་ཕྲིན་ལས་མཛོད༔ ཨོཾ་བྷཀྵ་ལི་སི་ཏ་མ་ཧཱ་བྷ་ལིངྟ་ཁཱ་ཧི༔ དེ་ནས་ཐུགས་དམ་བསྐུལ་བ་ནི༔ ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ མི་མངོན་ཆོས་དབྱིངས་ཀློང་ནས་བཞེངས༔ དྲག་པོའི་ཕྲིན་ལས་དུས་ལ་བབ༔ རིག་འཛིན་བདག་གི་རྒྱབ་རྟེན་མཛོད༔ དམ་ལས་འགལ་བའི་དགྲ་བགེགས་ལ༔ བཀའ་ཡི་ཆད་པ་དྲག་པོ་ཕོབ༔
དམག་འཁྲུག་ཞི་བའི་དུས་ལ་བབ༔ མཚོན་བསྐལ་ཉམས་པའི་དུས་ལ་བབ༔ ནད་ཡམས་བཟློག་པའི་དུས་ལ་བབ༔ རྒྱལ་བསེན་འདུལ་བའི་དུས་ལ་བབ༔ ཀླུ་སྲིན་འཇོམས་པའི་དུས་ལ་བབ༔ འདྲེ་རྒོད་བསྒྲལ་བའི་དུས་ལ་བབ༔ བསྟན་ལ་སྡང་ཞིང་བདག་ལ་འཚེ༔ ཐད་ནས་ལངས་པའི་དགྲ་བགེགས་འདི༔ མྱུར་དུ་བསྒྲལ་བའི་ཕྲིན་ལས་མཛོད༔ ཨོཾ་ཧེ་རུ་ཀ་ཧཱུྃ་ཧཱུྃ་བྷྱོ་བྷྱོ་འབྱུང་པོ་གནོད་བྱེད་ཐམས་ཅད་ཟློག་ཟློག༔
གཏོར་ཟོར་འཕེན་ན་ཟོར་ཐོགས་ཏེ༔ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ དེ་རིང་དམ་ཉམས་དགྲ་ལ་འཕེན༔ ལྷ་སྲིན་སྡེ་བརྒྱད་དམག་དཔུང་བསྐྱེད༔ ཉམས་པའི་དགྲ་བོ་ཆམ་ལ་ཕོབ༔ གཏོར་ཟོར་དབལ་ཁ་ཤ་ར་ར༔ དྲག་སྔགས་ཚྭ་ཚྭ་སི་ལི་ལི༔ ཕོ་ཉས་སྲོག་ལེན་ཁྱུགས་སེ་ཁྱུག༔ ནམ་གྱི་ཕར་མ་ཚུར་ཕྱེད་ལ༔
དགྲ་སྲོག་དམར་པོ་ཆོད་ལ་ཤོག༔ ཟོར་སྣ་ལས་བྱེད་ཤན་པས་དྲོངས༔ དགྲ་བོའི་སྙིང་ལ་མཱ་ར་ཡ༔ ཨོཾ་ཡ་མ་དུ་ན་དུ་བྷྱོཿ ཐུན་ཙ་ཐུན་ཙ་བྷྱོཿ རྦད་དུ་ཤག་དུ་བྷྱོཿ ཏྲིག་ཐུམ་གཟེར་ཐུམ་བྷྱོཿ མཱ་ར་ཡ་བྷྱོཿ ཞེས་གཏོར་མ་མེ་དཔུང་ངམ་མཚོན་ཆར་བསྒྱུར་ལ་དགྲ་བོའི་ཕྱོགས་སུ་འཕང་༔ དེ་ནས་ཆད་མདོ་ནི༔
ཧཱུྃ༔ སྔོན་ཚེ་མེ་རི་འབར་བ་རུ༔ བླ་མ་ཐོད་ཕྲེང་དྲག་པོ་དང་༔ མཁའ་འགྲོ་གསང་བ་ཡེ་ཤེས་གཉིས༔ རྡོ་རྗེ་གསང་བའི་དཀྱིལ་འཁོར་ཕྱེས༔ སྟེང་འོག་ལྷ་སྲིན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་ཏི་སྒྲོའི་ཚོགས་ཁང་དུ༔ རིག་འཛིན་པདྨ་འབྱུང་གནས་དང་༔ མཁའ་འགྲོ་ཡེ་ཤེས་མཚོ་རྒྱལ་གཉིས༔
ཁྲག་འཐུང་དཀྱིལ་འཁོར་ཞལ་ཕྱེས་ཚེ༔ མ་སྲིང་གནས་ཉུལ་ཁས་བླངས་བཞིན༔ གཏོར་མ་བཞེས་ལ་བསྟན་པ་སྲུངས༔ ལྔ་བརྒྱ་དུས་ཀྱི་ཐ་མ་རུ༔ ཨོ་རྒྱན་གཏེར་བདག་གླིང་པ་ཡིས༔ ཏི་སྒྲོའི་ཚོགས་ཁང་ཆེན་མོ་ནས༔ གསང་རྒྱ་ཟབ་གཏེར་བཏོན་པའི་ཚེ༔ ལས་ཀྱི་མ་མོས་ཁས་བླངས་བཞིན༔ གཏོར་མ་བཞེས་ལ་བསྟན་པ་སྲུངས༔ ཡང་གསང་སྒྲུབ་པའི་དཀྱིལ་འཁོར་འདི༔
ཕྱོགས་བཅུར་སྤེལ་བའི་ཕྲིན་ལས་མཛོད༔ ཨོཾ་ཀྲོ་ཏ་ཀྲོ་ཏི་ཌཱ་ཀ་ཌཱཀྐི་མ་མོ་རུ་ལུ་བྷྱོཿ ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བ་བརྟན་མའི་ཚོགས༔ ལྷབ་ལྷུབ་རྒྱན་ལྡན་སིལ་སྙན་སྒྲ༔ བརྡ་གར་གླུ་དབྱངས་ཁྱུགས་སེ་ཁྱུག༔ མཆོད་གཏོར་བཞེས་ལ་ཕྲིན་ལས་མཛོད༔ ཨོཾ་མ་མ་ཏིང་ཏིང་ཤག་ཤག་ལེ་ལེ་མ་ཧཱ་བྷ་ལིངྟ་ཁཱ་ཧི༔
དེ་ནས་གཏོར་གཞོང་འོག་ཏུ་དམ་སྲི་བཀུག༔ རྟ་བྲོ་ནི༔ ཧཱུྃ་ཧཱུྃ་ཧཱུྃ༔ སྟོང་གསུམ་ཆེམ་ཆེམ་ཁྲོ་བོའི་བྲོ༔ མནན་མནན་མ་སྲིང་མཁའ་འགྲོའི་བྲོ༔ ནམ་ཡང་མ་ལྡང་ལས་ཀྱི་བྲོ༔ སྒབ་འདྲེ་དམ་སྲི་འདུལ་ཞིང་ཤིག༔ ཨོཾ་ནན་ཨཱ་ནན་ཧཱུྃ་ནན་མཱ་ར་ཡ་ནན༔ ཞེས་རྟ་བྲོ་བྱ༔ དེ་ནས་གཏོར་སྣོད་ཁ་ཡར་བཟེད་ལ་མེ་ཏོག་འཐོར༔
དངོས་གྲུབ་ལེན་པ་ནི༔ ཧཱུྃ༔ ཟབ་དབྱིངས་བླ་མེད་གསང་བའི་མཆོག༔ རྩ་གསུམ་འདུས་པའི་ལྷ་ཚོགས་ཀྱིས༔ དེང་འདིར་སྒྲུབ་པའི་སྐལ་ལྡན་ལ༔ མི་འགྱུར་སྐུ་ཡི་དབང་བཞི་སྩོལ༔ འགགས་མེད་གསུང་གི་དབང་བཞི་སྩོལ༔ སྤྲོས་བྲལ་ཐུགས་ཀྱི་དབང་བཞི་སྩོལ༔ ཕྲིན་ལས་བཞི་ལྡན་དབང་བཞི་སྩོལ༔ འཆི་མེད་ཚེ་དང་མི་ཟད་ནོར༔
སྙན་གྲགས་མངའ་ཐང་ཆོས་དང་སྲིད༔ ཕུན་ཚོགས་འདོད་རྒུ་དེང་འདིར་སྩོལ༔ ཨོཾ་དྷརྨ་ཀཱ་ཡ༔ སཾ་བྷོ་ཀཱ་ཡ༔ ནིརྨཱ་ཀཱ་ཡ༔ སྭ་བྷཱ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་དབང་བཞི་བླངས་ཤིང་དངོས་གྲུབ་རོལ༔ དཀྱིལ་འཁོར་བསྡུ་བ་ནི༔ ཧཱུྃ༔ གསང་འདུས་རང་བྱུང་དཔལ་ཆེན་ཕོ་བྲང་ལྷ༔
དཀྱིལ་འཁོར་མཐའ་ནས་འཁོར་བསྡུ་ཡུམ་ལ་བསྡུ༔ ཡུམ་ཡབ་ཧཱུྃ་ཐིམ་ཧཱུྃ་ཡང་མི་དམིགས་ཀློང་༔ ཀ་དག་རང་བྱུང་རང་ཤར་ཀློང་དུ་ཧོཿ ཨ་ཨཱཿ ཞེས་མི་དམིགས་པའི་ངང་ལ་བསྡུ༔ རྗེས་བསྔོ་བ་ནི༔ ཧོཿ དམིགས་མེད་རྒྱ་ཡན་ཆོས་ཉིད་རྒྱུ་ཡི་བསྔོ༔ རང་ཤར་རོལ་རྩལ་མ་འགགས་ལམ་གྱི་བསྔོ༔ སྣ་ཚོགས་སྤྲོས་བྲལ་ཀ་དག་འབྲས་བུའི་བསྔོ༔
ཀུན་གཞི་སྐྱེ་མེད་འཁོར་འདས་གཞི་གཅིག་བསྔོ༔ དེ་ནས་སྨོན་ལམ་བྱ་བ་ནི༔ ཧོཿ བདག་བློ་ཡེ་ནས་དབྱིངས་རིག་སྒྲིབ་པ་བྲལ༔ གཉིས་འཛིན་མ་རིག་འཁྲུལ་པའི་རྨོངས་གཟུགས་རྣམས༔ དྲན་རྟོག་ཆོས་སྐུའི་རྒྱལ་ས་ཟིན་གྱུར་ནས༔ ཚེ་རབས་པད་འབྱུང་ཡབ་ཡུམ་འབྲལ་མེད་ཤོག༔ བཀྲ་ཤིས་བྱ་བ་ནི༔ ཧཱུྃ༔ ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔
ཀ་དག་ལྷུན་གྲུབ་རྟོགས་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་འཆི་མེད་ཚེ་ཡི་ལྷ༔ གནས་ལུགས་རང་རྩལ་མངོན་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ ཚེ་རབས་གཏན་གྱི་བླ་མར་བཀྲ་ཤིས་ཤོག༔ ཟབ་རྒྱའི་བཀྲ་ཤིས་མཁའ་འགྲོ་ལས་ཀྱི་དབང་༔ གསང་རྒྱུད་གདམས་པས་རྒྱུད་སྨིན་བཀྲ་ཤིས་ཤོག༔ ས་མ་ཡ༔ ཨེ་མ་ཁོ་བོ་བདག་འདྲ་པདྨ་འབྱུང་གནས་ཀྱིས༔ མཁའ་འགྲོའི་གསང་བའི་སྙན་བརྒྱུད་ཟབ་རྒྱ་ཅན༔
ཡང་གསང་སྒྲུབ་པ་རྡོ་རྗེ་མེ་འབར་བཞག༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ ཆོས་པ་རྣམས་ཀྱང་ཆོས་གཟུགས་རྟགས་ཙམ་འཛིན༔ ཉམས་ལེན་སྙིང་རུས་སྨྱུག་མའི་སྡོང་པོ་འདྲ༔ ཡི་དམ་མི་སྒྲུབ་རྒྱལ་འགོང་ཐེའུ་རང་བསྒྲུབ༔ དེ་ཡི་རྐྱེན་བྱས་སྟོང་ཁམས་རུ་ཏྲར་སྐྱེ༔ ཡི་དམ་མི་དགྱེས་རི་རབ་ལོགས་ལ་གཟིགས༔ སྟེང་འོག་འཁྲུགས་ཤིང་ནད་མཚོན་ཆར་པ་གཡོ༔ ཆོས་རྒྱལ་བྲིས་པའི་རི་མོ་ཤུལ་རྗེས་སྨྲ༔ མ་འོངས་དེ་དུས་འགྲོ་མང་སྐྱོབ་པ་ཡི༔
ཡང་ཟབ་སྙིང་ཐིག་ཟབ་ཆོས་བཀའ་རྒྱ་ཅན༔ བླ་མ་དྲག་པོ་སྒྲུབ་པའི་ལས་ཚོགས་འདི༔ གཞན་ལས་ཁྱད་འཕགས་ཡིད་བཞིན་ནོར་བུའི་ཆོས༔ ཚིག་ཉུང་དོན་ཆེ་མྱུར་ཟབ་སྙིང་གི་ཆ༔ ཡང་གསང་འདི་འདྲ་གཞན་ལ་སྦས་པ་མེད༔ མཚན་སྐར་མང་ཡང་ཉིན་མོའི་སྐར་མ་གཅིག༔ མེ་ཏོག་མང་ཡང་ཨུ་དུམྦ་ར་གཅིག༔ སེམས་ཅན་མང་ཡང་ས་བཅུའི་སངས་རྒྱས་གཅིག༔ སྒྲུབ་སྐོར་མང་ཡང་སྙིང་གི་ཐིག་ལེ་གཅིག༔ ཟབ་རྒྱ་མང་ཡང་གནད་ཀྱི་གཟེར་བུ་གཅིག༔
དེ་ཕྱིར་མཁའ་འགྲོའི་གསང་མཛོད་མ་གཏོགས་པར༔ ཡང་ཟབ་གཅིག་དྲིལ་འདི་འདྲ་ཤིན་ཏུ་དཀོན༔ དབྱངས་ཅན་མཚོ་རྒྱལ་མི་བརྗེད་རི་མོར་གཟུགས༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ པདྨ་གཏེར་བདག་གླིང་དང་འཕྲད་པར་ཤོག༔ མཁའ་འགྲོ་གསང་བའི་ཚོགས་ཁངྀ་ཨཚ་རྒྱ༔ ལས་ཀྱི་མ་སྲིང་མཁའ་འགྲོས་རྒྱ་འདི་སྲུངས༔ དམ་ཉམས་བདུད་རིགས་ལག་ཏུ་མ་ཤོར་ཅིག༔ དུས་དྲུག་མ་ཡེངས་བྱ་ར་ལྷང་ལྷང་གྱིས༔ ས་མ་ཡ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོའི་ཚོགས་ཁང་ནས། གསང་གཏེར་དུ་བགྱིས་ནས་ལོ་དྲུག་བར་གསང་རྒྱས་བསྡམས། སླར་གླང་ལོར་པདྨ་སྦས་ཚལ་ནམ་མཁའ་འབྲུག་གྲགས་སུ་སངས་རྒྱས་ལྷུམས་ཞུགས་ཀྱི་ཟླ་ཚེས་ལ་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །། དྲག་པོ་པདྨ་ཁྲག་འཐུང་གི་མངོན་རྟོགས༔
ནད་འཇོམས་པར་བུ་ཞེས་བྱ་བ་བཞུགས༔ ཁྲོ་རྒྱལ་སྟོབས་འདུས་དྲག་པོར་འདུད༔ མ་འོངས་ཡང་མཐའ་རྩོད་ལྡན་གྱི༔ ལྔ་བརྒྱ་དུས་ཀྱི་ཐ་མ་ལ༔ བོད་མི་མགོ་ནག་བསོད་ནམས་ཆུང་༔ མི་དགེ་དུག་སྦྱོར་ནག་པོ་ཡི༔ བར་ཆད་ལྡང་ཞིང་དུས་མིན་འཆི༔ མཐའ་ཡི་མི་བཞི་དབུས་སུ་བསྙེག༔ དམ་སྲི་འདྲེ་རྒོད་ཚ་ངར་ཆེ༔ སྔར་གྱི་ཆོས་ཁྲིམས་སིལ་བུར་འཐོར༔
ཆོས་རྒྱལ་དམངས་ཀྱི་ཁོལ་བུར་འབེབས༔ གཙུག་ལག་བྱ་སྤྲང་ཡུལ་འདྲེས་འཛིན༔ བཅོས་ཐབས་མ་མཆིས་ནད་རིགས་དར༔ སྲིན་མོས་ཤ་ཁྲག་དམར་འགྱེད་གཏོང་༔ གྲིབ་བཙན་ཤན་པ་རླུང་ལྟར་འཚུབ༔ དམར་ནད་ལྷོག་ཡམས་ཏྲེ་ཏྲེ་ཧོཿ རིམས་ཡམས་མེ་དབལ་ཤ་ཁོལ་གྱིས༔ བར་ཆད་སྡང་ཞིང་མི་ཐོག་འབུད༔ སྨྱོ་འབོག་སྙིང་གཟེར་སྟེང་གྲིབ་ཀྱི༔ ལྟས་ངན་སྣ་དགུ་ལྡང་བའི་དུས༔
སྲུང་ཐབས་མན་ངག་ཁྱད་པར་ཅན༔ གུ་རུ་བདག་གིས་ལེགས་པར་གདམས༔ ཇོ་མོ་མཚོ་རྒྱལ་ཁྱོད་ཉིད་ཀྱིས༔ ཡི་གེར་ཐོབ་ལ་གཏེར་དུ་སྦོས༔ གཏེར་བདག་དགེ་བསྙེན་བཞི་ལ་བཅོལ༔ གཞོ་སྟོད་ཏི་སྒྲོའི་བྲག་ལ་སྦས༔ ཡང་མཐའ་ཉི་ཤུ་ལ་ཉེ་དུས༔ གནུབས་བན་ཛྙཱ་ནའི་སྐྱེ་བ་ནི༔ པདྨ་གཏེར་བདག་གླིང་ལ་སྤྲོད༔ དུར་ཁྲོད་ཚོགས་ཁངྀ་ཨཚ་རྒྱ༔
ས་མ་ཡ༔ རྒྱ་རྒྱ་རྒྱ༔ དང་པོ་བསྒྲུབ་པའི་དཀྱིལ་འཁོར་བསྟན༔ ས་གཞི་མཐིང་ནག་འཇམ་པའི་དལ༔ དཀྱིལ་འཁོར་བྲི་ཞིང་མཆོད་པ་བཤམ༔ ལས་རིམ་གཞུང་བཞིན་ཤེས་པར་བྱ༔ ཡང་ན་སྤྲོས་མེད་ལུགས་ལྟར་བྱ༔ རང་ཉིད་དྲག་པོའི་ང་རྒྱལ་གྱིས༔ བསྐྱེད་རིམ་གསལ་ཞིང་དྲག་སྔགས་བཟླས༔ རིམས་ཡམས་ལྷོག་རྒོད་གདོན་གྱི་རིགས༔
སྦུར་མ་མེས་ཁྱེར་ཅི་བཞིན་དུ༔ གཞོམ་ཞིང་བསྲེགས་པའི་དམིགས་པ་བྱ༔ རང་ཉིད་སྲུང་ངམ་ནད་པ་ལ༔ རྫས་ཀྱི་གདམས་པ་འདི་ལྟར་བསྟན༔ ནག་པོ་དགུ་དང་ཁྱུང་ལྔ་སྨན༔ གྲི་ཁྲག་ཀེ་ཚེ་ཤང་ཚེ་དང་༔ དུག་ཁྲག་ཐོད་རུས་ཕག་ནག་ཁྲག༔ འཛིན་པ་ཐར་ནུ་ར་ནག་ཁྲག༔ དེ་དག་སྔགས་ཤིང་རིལ་བུ་བསྒྲིལ༔ ལུས་ལ་འཆང་ངམ་ལྟོ་རུ་བཏང་༔
ཞག་བདུན་དག་ལ་ལན་རེ་བསྐྱར༔ ཡང་ན་ཡུལ་སྲུང་དར་ལྕོག་འཛུགས༔ སྔ་ཞོགས་དུད་པ་མ་བཏང་གོང་༔ སྔགས་བཟླས་བསྐྱེད་རིམ་གསལ་གྱུར་ན༔ འགོ་ནད་སྲུང་བར་ཐེ་ཚོམ་མེད༔ སྲུང་བ་བྱ་ན་རྫས་རྣམས་བྱུགས༔ ལུས་ལ་རྒྱུན་དུ་འཆང་བར་བྱ༔ དང་པོ་སྐད་ཅིག་དྲན་རྫོགས་སུ༔ སྣང་སྟོང་མ་བཅོས་འདི་ལྟར་གསལ༔ ཧཱུྃ༔
ཨེ་ལས་ནམ་མཁའ་ཡྃ་རྒྱ་གྲམ༔ རྃ་ལས་མེ་རི་ཁྃ་རཀྟ༔ སུྃ་ལས་ཞིང་ཆེན་ཀེཾ་རི་རབ༔ བྷྲཱུྃ་ལས་དུར་ཁྲོད་གཞལ་ཡས་རྫོགས༔ ཡེ་ཤེས་མེ་ཟེར་སྲུང་བའི་གུར༔ མི་ཤིགས་ཕོ་བྲང་རཀྵ་བྷྲཱུྃ༔ ཨོཾ་བཛྲ་ཨེ་ཡྃ་རྃ་ཁྃ་ཀེཾ་བྷྲཱུྃ་ཛྙཱ་ན་ཧཱུྃ༔ དེ་ནས་ལྷ་བསྐྱེད་པ་ནི༔ ཧཱུྃ༔ དུར་ཁྲོད་ཨེ་ཡི་ས་གཞི་དབུས༔
ལྷ་ཀླུ་སྡེ་བརྒྱད་བསྣོལ་བའི་ཁྲིར༔ དམ་སྲི་བསྒྲལ་བའི་ཞིང་གདན་དུ༔ བདག་ཉིད་ཆེ་མཆོག་ཧེ་རུ་ཀ༔ དྲག་རྩལ་པདྨ་ཁྲག་འཐུང་སྐུ༔ སྐུ་མདོག་དམར་ནག་མེ་ཟེར་འཕྲོ༔ ཞལ་གསུམ་ཕྱག་དྲུག་ཞལ་གདངས་ཁྲོ༔ སྤྱན་དགུ་སྨིན་མ་གློག་ལྟར་འཁྱུག༔ དབུ་ལ་རིགས་ལྔའི་ཁྱུང་ཆེན་རྫོགས༔ གཡས་གསུམ་གྲི་གུག་རྡོ་རྗེ་མེ༔ གཡོན་གསུམ་ཐོད་ཁྲག་ལྕགས་སྡིག་སྦྲུལ༔
དུར་ཁྲོད་དཔལ་ཆས་ཡོངས་སུ་རྫོགས༔

ཞབས་བཞི་ཁྲོ་བོའི་འགྱིང་སྟབས་ཀྱིས༔ བྱ་ཁྱུང་མཐིང་ནག་མེ་གཤོག་ཞོན༔ ས་བདག་ཀླུ་ཡི་གཉེན་པོར་བསྒོམ༔ ཧཱུྃ༔ ཤར་དུ་སྒྲོལ་གིང་སྲོག་བདག་མཐིང་༔ གཡས་གསུམ་སྤུ་གྲི་ཆུ་གྲི་མེ༔ གཡོན་གསུམ་ཐོད་ཁྲག་སྙིང་དང་སྡིག༔ དུར་ཁྲོད་ཆས་ཀྱིས་རབ་ཏུ་བརྒྱན༔ མེ་ཡི་བྱ་ཁྱུང་དམར་ནག་ཞོན༔ ཧཱུྃ༔ ལྷོ་རུ་གཏུམ་གིང་སྔོ་ནག་འབར༔
གཡས་གསུམ་ཙིཏྟ་མེ་ཆུ་གྲི༔ གཡོན་གསུམ་ཁ་ཊྭཱཾ་ལྕགས་སྡིག་མེ༔ དུར་ཁྲོད་དཔལ་ཆས་རབ་ཏུ་རྫོགས༔ འཇོམས་བྱེད་བྱ་ཁྱུང་ཁམ་ནག་ཞོན༔ ཧཱུྃ༔ ནུབ་ཏུ་ཁྲོ་གིང་དམར་ནག་གཏུམ༔ གཡས་གསུམ་རལ་གྲི་གྲི་གུག་ཐོད༔ གཡོན་གསུམ་འཁོར་ལོ་སྤུ་གྲི་སྡིག༔ ཁྲོ་ཆས་རྫོགས་ཤིང་རྔམ་པ་ལ༔ སྲོག་གཟན་བྱ་ཁྱུང་སེར་ནག་ཞོན༔
ཧཱུྃ༔ བྱང་དུ་ལས་གིང་ལྗང་ནག་རྔམ༔ གཡས་གསུམ་འཁོར་ལོ་རྡོ་རྗེ་གྲི༔ གཡོན་གསུམ་ཏྲི་ཤཱུལ་ལྕགས་སྡིག་ཁྱུང་༔ དུར་ཁྲོད་ཆས་བརྒྱད་འཇིགས་ལ་རྔམ༔ གཏོར་བྱེད་བྱ་ཁྱུང་ལྗང་ནག་ཞོན༔ ཀུན་ཀྱང་དུར་ཁྲོད་ཆས་དང་ལྡན༔ ཞལ་གསུམ་གདངས་ཤིང་སྤྱན་དགུ་བགྲད༔ ལྗགས་འདྲིལ་རྣོ་དབལ་མཆེ་བ་གཙིགས༔ དབུ་རྒྱན་བྱ་ཁྱུང་དམག་ཚོགས་འགྱེད༔
བརྐྱང་བསྐུམ་ཁྱུང་ཞོན་གསལ་བར་བསྐྱེད༔ མཚམས་བཞིར་ཁྲོ་བོ་སྤྲུལ་པའི་ཁྱུང་༔ དཀར་སེར་དམར་ལྗང་མཐིང་ནག་རྔམ༔ གསེར་མིག་ཟངས་ར་ལྕགས་མཆུ་བགྲད༔ མེ་གཤོག་རྡེབ་ཅིང་ཁྲོ་སྡེར་བསྣུན༔ རྒྱལ་བསེན་དམ་སྲིའི་གཉེན་པོར་བསྒོམ༔ ཕྱི་རོལ་འཁོར་ལོ་རྩིབས་བཞི་རུ༔ ཤར་དུ་མ་མོ་སྡིག་གདོང་མ༔ རྒྱལ་བསེན་འཇོམས་པའི་གཉེན་པོར་བསྒོམ༔ ལྷོ་རུ་མ་མོ་ཆུ་སྲིན་གདོང་༔
ཀླུ་གཉན་ས་བདག་གཉེན་པོར་བསྒོམ༔ ནུབ་ཏུ་མ་མོ་ཕག་གདོང་མ༔ གསོན་འདྲེ་དམ་སྲིའི་གཉེན་པོར་བསྒོམ༔ བྱང་དུ་མ་མོ་ཁྱུང་གདོང་མ༔ ཡམས་ནད་དུས་འཁྲུགས་གཉེན་པོར་བསྒོམ༔ ལས་ཀྱི་མ་མོ་མཆེད་བཞི་པོ༔ གོས་སུ་མི་ལྤགས་གཡང་གཞི་གྱོན༔ ཕྱག་ན་གྲི་གུག་ཐོད་ཁྲག་བསྣམས༔ གཅེར་མོ་མཚན་བསྒྲད་སྟོང་ཁམས་ཉུལ༔ ཆིབས་སུ་ལྕགས་སྡིག་མགོ་དགུ་བཅིབས༔
སྟོབས་ཀྱིས་དཔག་ཚད་སྟོང་ཁམས་གཡོ༔ ཡམས་ནད་འཇོམས་པའི་གཉེན་པོར་བསྒོམ༔ ཧཱུྃ༔ ཕྱི་རོལ་སྤྲུལ་པའི་བྱ་ཁྱུང་འགྱེད༔ གཞན་ཡང་ལས་བྱེད་ཕོ་ཉ་རྣམས༔ སྣང་སྲིད་རོལ་པའི་རྩལ་ཤར་ནས༔ ཆུ་ཟླ་རྨི་ལམ་ཇི་བཞིན་བསྒོམ༔
སྤྲོས་མེད་སྤྱན་འདྲེན་པ་ནི༔ ཧཱུྃྃ༔ བཞེངས་ཤིག་རྒྱལ་བ་རིག་འཛིན་ཚོགས༔
དགོངས་ཤིག་ཆེ་མཆོག་དྲག་པོ་རྩལ༔ པདྨ་ཁྲག་འཐུང་ལྷ་ཚོགས་རྣམས༔ ཐུགས་དམ་གཉན་པོ་དབྱིངས་ནས་བསྐུལ༔ ད་ལྟ་དུས་ངན་སྙིགས་མའི་མཐའ༔ དུས་འཁྲུག་ཡམས་ནད་རྒྱལ་འགོང་དང་༔ དམ་སྲི་གནོད་བྱེད་ཁ་དར་བས༔ ཁྲོ་རྒྱལ་མངོན་སྤྱོད་དུས་ལ་བབ༔ ནད་བདག་ཆོམས་ལ་ནད་མཁར་ཤིགས༔ ནད་དལ་ཆོད་ལ་ཡམས་དལ་སྒྱུར༔ ནད་མཚོན་བསྲེགས་གཏོར་རྡུལ་དུ་རློག༔
སྒྲུབ་པའི་སྟེང་འོག་ཕྱོགས་མཚམས་སུ༔ བྱ་ཁྱུང་སྤྲུལ་པའི་དམག་དཔུང་འཁྲིགས༔ མེ་གཤོག་རླབས་བསྐྱོད་སྟོང་གསུམ་གཡོ༔ དྲག་སྔགས་གཟིར་འདེབས་སྲིད་གསུམ་གཞོམ༔ ཡམས་ནད་གདུག་པ་ཐལ་བར་རློག༔ ཧཱུྃ༔ བསྐུལ་ལོ་རིག་འཛིན་མཐུ་མ་ཆུང་༔ རྦད་དོ་བྱ་ཁྱུང་རྩལ་མ་ཞན༔ བརྟེན་ནོ་མ་མོ་བང་མ་བུལ༔ གཡབ་བོ་སྒྲོལ་གིང་རྒྱང་མ་རིང་༔
ནད་མཚོན་གདུག་པའི་དབལ་ཟོར་འདི༔ མྱུར་དུ་གཞོམ་པའི་ཕྲིན་ལས་མཛོད༔ དང་པོ་ལས་སྔགས་ནད་འཇོམས་ནི༔ ཨོཾ་མ་ཧཱ་གུ་རུ་ཁྲོཾ་ཀ་ར་གིང་ཀ་ར་ཙ་མུན་ཏྲི་ཏ་ཡ༔ ཀ་ལ་དུནྟི་ཙིཏྟ་ལ་བྷྱོ་བྷྱོཿ ཨོཾ་ཤེ་ལ་དུ་གིང་རཱ་ཛ་ཤིག་ཤིག༔ ནཱ་ག་དུ་ན་དུནྟི་ཏྲི་ཟློག་ཟློག༔ ཨོཾ་ཨ་ཀ་ཙ་ཏུ་མཱ་ར་ཡ་རྦད་རྦད༔ རཀྴ་དུ་ཏྲི་སྙིང་ལ་བྷྱོ་བྷྱོཿ ཚ་བ་ཚ་ནད་མཱ་ར་ཡ་ནན་ནན༔
ཨོཾ་དུ་ན་དུ་ན་ཤིག་ཤིག༔ ཧག་ཚལ་པ་ཁ་ལ་དུནྟི་བྷྱོ་བྷྱོཿ ཧ་ཆིང་རྦ་དུ་ཏྲི་ཁ་ལ་བྷྱོ་བྷྱོཿ སྤེལ་ཚིག་སྦྱར༔ ཙིཏྟ་ཟུང་ཟུང་ཡཾ་ཡཾ་རྨུག་རྨུག༔ ཆུམ་ཆུམ་བཾ་རིལ་མཱ་ར་ཡ་རྦད་རྦད༔ ལས་སྔགས་ནད་བདག་འཇོམས་བྱེད་ནི༔ ཨོཾ་དུ་ཆིང་ནག་པོ་ནད་བདག་གི་སྲོག་ལ་རྦད་རྦད༔ པྲ་ཆིང་ནག་པོ་བདུན་དྲུག་གི་ཤ་ལ་ཟོ་ཟོ༔ ཁྲོ་ཆུ་ཁོལ་མ་རྒྱ་ནད་ཀྱི་སྙིང་ལ་བྷྱོ་བྷྱོཿ
བྱ་ཁྱུང་ནག་པོ་རྒྱུ་གཟེར་གྱི་སྙིང་ལ་རྦད་རྦད༔ ལྕགས་སྡིག་ནག་པོ་རྒྱལ་བསེན་གྱི་སྲོག་ལ་ཆུམ་ཆུམ༔ ཕག་ནག་ཁྲོ་གཏུམ་རིམས་ཡམས་ཀྱི་དབུགས་ལ་སྡུད་སྡུད༔ ཏྲིག་ཁྲོཾ་ནག་པོ་ཤ་ཁོལ་གྱི་སྙིང་ལ་བྷྱོ་བྷྱོཿ བྷེ་ཏྲི་ནག་པོ་ཁྲག་སྐྱུག་གི་ནད་ལ་ཐུམ་ཐུམ༔ ཨརྩིག་ནག་པོ་དམར་བཤལ་གྱི་སྲོག་ལ་རྔུབ་རྔུབ༔ ཀ་རུ་ནག་པོ་རྒྱ་འབྲུམ་གྱི་ནད་ལ་ཤིག་ཤིག༔ ཁེ་ཏྲ་ནག་པོ་རྒྱུག་གཟེར་གྱི་སྲོག་ལ་ཧུར་ཧུར༔ ཡཀྴ་ནག་པོ་འགོ་ནད་ཀྱི་སྲོག་ལ་རྦད་རྦད༔ ཏྲིག་ཁྲོྃ་ར་ཙ་ཁྲག་སྐྱུག་གི་ནད་ལ་རྦད་རྦད༔
ཁྲོྃ་ག་རུ་ཊ་པཉྩ་འབྱུང་ལྔའི་ནད་ལ་ཤིག་ཤིག༔ ནད་བདག་རིམས་བདག་ཕོ་མོ་མྱོག་མྱོག་དྲིལ་དྲིལ༔ ཐུན་ཐུན་རྦད་རྦད་སྭཱ་ཧཱ༔ ཞེས་དྲག་སྔགས་རྣམས་ཡེངས་མེད་ཆུ་བོའི་རྒྱུན་བཞིན་བཟླས་ཤིང་དམིགས་པ་བསྐྱེད་རིམ་ལྟར་ལ༔ རང་ཉིད་ཆེ་མཆོག་པདྨ་ཁྲག་འཐུང་དུ་གསལ་བའི་ཐུགས་ཀ་ནས་ལས་ཀྱི་གིང་བཞི་སྤྲུལ་པའི་ཁྱུང་ལྔ་སྒྲོལ་བའི་མ་མོ་བཞི་ཁྲོ་བོ་རང་འདྲ་དང་བཅས་ནས་སྐར་མདའ་འཁྲུགས་པ་ལྟར༔ མེ་དཔུང་གི་རང་བཞིན་འབར་ཞིང་སྟོང་ཁམས་ཁེངས་པར་འཕྲོས་པས༔ ནད་ནད་བདག་དང་བཅས་པ་ཧུབ་ཧུབ་ལྗིབ་ལྗིབ་ཏུ་ཟོས་ནས་ལྷག་མ་མེད་པ་རྡུལ་དུ་བརླགས་པར་ བསམ༔ ཡང་ལྕགས་སྡིག་ནག་པོ་བྱེ་བ་དུང་ཕྱུར་འཕྲོས་ཤིང་རྒྱལ་ནད་སྲོག་རླུང་དུ་གྱུར་པ་རྣམས་བརླགས་པར ་བསམ༔ དེ་ནས་རིམ་བཞིན་དམིགས་པ་སྤྲོ་བསྡུ་བྱ་སྟེ་རྫས་ལ་སྔགས་ཆུ་སྦྱར་ཞིང་རང་ངམ་གཞན་བསྲུང་ན་སྦྱིན༔ ཡང་ན་ནད་པ་སོགས་ལ་སྦྱིན་ན་རྫས་རྣམས་མང་བར་བྱ༔
ཡུལ་བསྲུང་ན༔ རས་སམ་ཤིང་ཤུན་ལ་བྲིས་ཏེ་རྒྱལ་མཚན་དུ་གཟུགས་པས་རླུང་གི་ཟེར་ཕོག་པ་རྣམས་ལ་བསྲུང་བར་འགྱུར་རོ༔ རང་ཉིད་ནད་པའི་ས་རུ་འགྲོ་ན༔ སྔ་ཞོགས་དུད་པ་སྣ་ལ་མ་སོང་དུས༔ སྔགས་རྣམས་མང་དུ་བཟླས་ཤིང་སྣ་བུག་ཏུ་སྤུར་བས་སྲུང་བའི་མཆོག༔ ཡང་ན་རྫས་ལ་སྔགས་ཤིང་བུ་ག་དགུ་དགག་པར་བྱ༔ ནད་ལམ་གཅོད་པ་ནི་ཤིང་ཚེར་མ་ཅན་ལ་སྔགས་ཏེ་ཕྱོགས་བཞིར་འཛུགས༔ མནན་པ་ནི༔ ལིངྒ་བྲིས་ཤིང་འགུགས་གཞུག་བྱ་ལ༔ ཤིང་ཚེར་མ་ཅན་ལ་སྔགས་པས་ལན་དགུ་བྲབ་སྟེ༔
ལམ་རྒྱ་གྲམ་དུ་མནན༔ སྲེག་པ་ནི༔ ཐུགས་དམ་བསྐུལ་ཞིང་སྔགས་ཏེ་ཚེར་མ་ཅན་གྱི་མེ་རུ་བསྲེག༔ འཕང་བ་ནི༔ ཐུགས་དམ་བསྐུལ་ཏེ་རྡོ་ཐུན་གྱི་ཟོར་སྟེང་འོག་ཕྱོགས་བཞིར་འཕང་༔ སྐྱབས་པ་ནི༔ སྔགས་ཆུ་སྟེང་འོག་ཁང་ཁྱིམ་དུ་སྟེང་འོག་ཏུ་གཏོར༔ སྤོ་བ་ནི༔ དར་ལྕོག་བྲིས་པས་ཚང་༔ སྲུང་བ་ནི༔
ལྕགས་སྡིག་ཕོ་མོ་གཉིས་ཀྱི་ཁོག་པར་སྔགས་འདི་འབྲི་ཞིང་ལས་སྔགས་ཀྱིས་རབ་ཏུ་གནས་ཏེ་ལ་ཆས་དྲིལ་ལ་འཆང་༔ སྡིག་པ་ཕོ་ཡི་ཁོག་པར་འདི་བྲིས༔ པཔཾབདུནདྲུགནདལསྲུངསཤིག༔ སྡིག་པ་མོ་ཡི་ཁོག་པར༔ གྷངྷརརིམསཡམསལསྲུངསཤིག༔ ཁང་པར་འཛུགས་ན་བྱ་ཁྱུང་ཕོའི་ཁོག་པར༔ གརུཌཔཁྱིངཛའགོནདལསྲུངསཤིག༔ བྱ་ཁྱུང་མོ་ཡི་ཁོག་པར༔ ཁྲོཾཐཌགིངཧརའགོབའིནདལསྲུངསཤིག༔ ཡུལ་བསྲུང་ན་ཕག་ནག་པོ་ཕོ་ཡི་ལྟོ་བར༔
གྷཁྱིངརཱཛགཉན་རྒོདལསྲུངསཤིག༔ ཕག་ནག་པོ་མོ་ཡི་ལྟོ་བར༔ ཏྲིཤིགཧརལྷོགཡམསལསྲུངསཤིག༔ ཅེས་བྲིས་ཏེ༔ ཐམས་ཅད་ལ་རྫས་ཀྱིས་བྱུགས་ནས་དྲིལ་ལ་ཐུམ་དམར་ནག་བྱའོ༔ ཨེ་མ་ཟབ་པའི་མཐར་ཐུག་མཆོག༔ ཡང་ཟབ་དྲག་པོ་ཁྱུང་ཞོན་འདི༔ ས་འོག་ཀུན་གྱི་གཏེར་གཅིག་མ༔ མ་འོངས་ཡང་མཐའ་ཁ་རལ་ལ༔ འགོ་ནད་སྣ་དགུ་དར་བའི་ཚེ༔
བསམ་གཏན་ཉལ་ཆོག་བསྒྲུབ་པ་འདི༔ འགོགཟནད ནཐཡནྡད༔ ཐུགས་སྲས་བུདྡྷ་ཛྙཱ་ན་ཡི༔ བྱིན་བརླབས་སྤྲུལ་པ་ཤེས་རབ་ཅན༔ པདྨ་གཏེར་བདག་གླིང་པ་ལ༔ སྤྲོད་ཅིག་དགེ་བསྙེན་སྡེ་བཞི་རྒྱ༔ གཏེར་སྲུང་སྨན་མོ་མཆེད་བཞི་ཁྱོད༔ དམ་ཆོས་འདི་ཡི་མེལ་ཚེ་གྱིས༔ དམ་ཉམས་བདུད་རིགས་ལོག་ལྟ་ཅན༔ སྙིང་མེད་དྲེད་པོ་སྐལ་ཆད་མཁན༔
ལག་ཏུ་མ་ཤོར་ས་མ་ཡ༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་སྨྱོ་སྤྱོད་ཅན་གཏེར་བདག་གླིང་པས་འབྲི་གུང་གཞོ་སྟོད་ཏི་སྒྲོ་མཁའ་འགྲོའི་ཚོགས་ཁང་ཆེན་པོ་ནས་གདན་དྲངས་ཤིང༌།
སྦས་ཡུལ་པདྨ་རོང་དུ་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །། ཡང་ཟབ་པདྨ་ཁྲག་འཐུང་ལས༔ གོ་ཆའི་ལྷ་ཚོགས་རྡོ་རྗེའི་ཕྲེང་བ་བཞུགས་སོ༔ བླ་མ་དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ དེ་ཡང་གོ་ཆའི་དཀྱིལ་འཁོར་བསྐྱེད་པ་ནི༔ རང་ཉིད་ཏིང་འཛིན་རྣམ་གསུམ་མི་འབྲལ་བའི་ངང་༔ ག༽ ཧཱུྃ༔ རང་རིག་བླ་མ་དྲག་པོ་རྩལ༔
འཇིགས་བྱེད་དམར་ནག་དཔལ་ཆས་ཅན༔ ཧེ་རུ་ཀ་དཔལ་གསལ་བ་ཡི༔ ཐུགས་ཀར་གསེར་གྱི་མཆོད་རྟེན་དབུས༔ ཉི་ཟླའི་གྭའུ་བརྩེགས་པའི་སྟེང་༔ ཧཱུྃ་ལས་གསང་བདག་རྡོ་རྗེ་གཏུམ༔ མཐིང་ནག་རྡོ་རྗེ་སྡིགས་མཛུབ་ཅན༔ དེ་ཡི་ཐུགས་ཀར་ན་དཱའི་དབུས༔ ཐུགས་མཆོག་སྣང་བ་མཐའ་ཡས་སྐུ༔ དམར་གསལ་མཉམ་བཞག་སྐྱིལ་ཀྲུང་བཞུགས༔ དེ་ཡི་ཐུགས་ཀར་དྲན་རིག་སྐུ༔
ཧཱུྃ་ལྗང་འོད་ཀྱི་རང་བཞིན་གསལ༔ ཧཱུྃ་ཧཱུྃ་ཧཱུྃ༔ ཧཱུྃ༔ དྲག་པོའི་སྤྱི་གཙུག་འཁོར་ལོ་རུ༔ ཡ་མཱནྟ་ཀ་གཤིན་རྗེའི་གཤེད༔ སེར་ནག་བེར་ཅོན་ཐོད་ཁྲག་བསྣམས༔ མགྲིན་པར་ཧྱ་གྷྲྀ་ཝའི་སྐུ༔ དམར་ནག་དབྱུག་པ་ལྕགས་སྒྲོག་འཛིན༔ ལྟེ་བར་མཁའ་འགྲོ་སྡེ་ལྔ་ནི༔ མདངས་ལྔ་གྲི་གུག་ཐོད་ཁྲག་འཛིན༔
གསང་བར་ཡཀྴ་མེ་དབལ་ཏེ༔ སྨུག་ནག་ཐོ་བ་ལྕགས་ཀྱུ་འཛིན༔ ཀུན་ཀྱང་ཁྲོ་བོའི་ཆ་ལུགས་རྫོགས༔ ཧཱུྃ༔ རང་རིག་བླ་མ་དྲག་པོ་ཡི༔ རྩ་གནས་ཡན་ལག་བཞི་ལ་ནི༔ ཤར་དུ་བཛྲ་ཀཱི་ལ་ཡ༔ ལྷོ་རུ་རཏྣ་ཀཱི་ལ་ཡ༔ ནུབ་ཏུ་པདྨ་ཀཱི་ལ་ཡ༔ བྱང་དུ་ཀརྨ་ཀཱི་ལ་ཡ༔
རང་མདོག་དུར་ཁྲོད་ཆས་ཀྱིས་བརྒྱན༔ སྒྲོ་གཤོག་དབྱིངས་ཀྱི་མཁའ་རུ་བརྒྱངས༔ ཕྱག་ན་རི་རབ་ཕུར་པ་འདྲིལ༔ ཐམས་ཅད་སྐུ་སྨད་དབལ་ཟུར་ལྡན༔ མ་འདྲེས་ཆུ་ཟླའི་དབྱིབས་ལྟར་བསྒོམ༔ ཇ༽ ཨོཾ་ཨ་མི་དྷེ་ཝ་ཧཱུྃ་ཧྲཱི་དྷ་བཛྲ་པཱ་ཎི་ཡ་མཱནྟ་ཀ་ཧྱ་གྷྲྀ་ཝ་ཧ་རི་ནི་ས་ཡཀྴ་ཀཱ་ལ་བཛྲ་རཏྣ་པདྨ་ཀརྨ་ཀཱི་ལ་ཡ་ཧཱུྃ་ཧཱུྃ་ཛཿཧཱུྃ་བཾ་ཧོཿ དེ་ནས་སྤྱན་འདྲེན་པ་ནི༔ ཏ༽ ཧཱུྃ༔ འོག་མིན་ཆོས་དབྱིངས་ཕོ་བྲང་ནས༔ སྣང་བ་མཐའ་ཡས་གཤེགས་སུ་གསོལ༔
ཧེ་ཆེན་སྐུ་ཡི་ཕོ་བྲང་ནས༔ ཡ་མཱནྟ་ཀ་གཤེགས་སུ་གསོལ༔ དབང་དྲག་རོལ་པའི་ཕོ་བྲང་ནས༔ ཧྱ་གྷྲྀ་ཝ་གཤེགས་སུ་གསོལ༔ ལྕང་ལོ་ཅན་གྱི་ཕོ་བྲང་ནས༔ བཛྲ་པཱ་ཎི་གཤེགས་སུ་གསོལ༔ མཁའ་སྤྱོད་དག་པའི་ཕོ་བྲང་ནས༔ མཁའ་འགྲོ་སྡེ་ལྔ་གཤེགས་སུ་གསོལ༔ གསང་ཆེན་རོལ་པའི་དུར་ཁྲོད་ནས༔ ཡཀྴ་མེ་དབལ་གཤེགས་སུ་གསོལ༔
ཞི་བ་ལྷུན་གྲུབ་ཕོ་བྲང་ནས༔ བཛྲ་ཀཱི་ལ་གཤེགས་སུ་གསོལ༔ རྒྱས་པ་མཐར་ཕྱིན་ཕོ་བྲང་ནས༔ རཏྣ་ཀཱི་ལ་གཤེགས་སུ་གསོལ༔ ཁམས་གསུམ་དབང་སྡུད་ཕོ་བྲང་ནས༔ པདྨ་ཀཱི་ལ་གཤེགས་སུ་གསོལ༔ མངོན་སྤྱོད་དྲག་པོའི་ཕོ་བྲང་ནས༔ ཀརྨ་ཀཱི་ལ་གཤེགས་སུ་གསོལ༔ བདེ་ཆེན་ལྷུན་གྲུབ་ཕོ་བྲང་ནས༔ དྲག་པོའི་ལྷ་ཚོགས་མ་ལུས་ཀུན༔
ཐུགས་དམ་དབང་གིས་གནས་འདིར་གཤེགས༔ ཐུགས་རྗེས་བདག་ལ་བྱིན་གྱིས་རློབས༔ ཧཱུྃ༔ གླིང་གི་གླིང་མཆོག་ལྷོ་ནུབ་ཡུལ༔ རྔ་ཡབ་དཔལ་རིའི་ཕོ་བྲང་ནས༔ ཆེ་བཙན་རྡོ་རྗེ་ཐོད་ཕྲེང་རྩལ༔ ལངྐ་མགྲིན་བཅུའི་ཁ་གནོན་མཛད༔ གདོང་དམར་སྲིན་པོ་དམ་ལ་བཏགས༔ རིག་འཛིན་མཁའ་འགྲོའི་གཙོ་བོ་མཛད༔ རྗེ་བཙུན་དེ་ཡི་རྗེས་འཇུག་ཕྱིར༔
བྱིན་གྱིས་བརླབ་ཕྱིར་གཤེགས་སུ་གསོལ༔ དྲག་པོའི་ཕོ་བྲང་དཀྱིལ་འཁོར་འདིར༔ བྱིན་ཆེན་ཕོབ་ལ་དབང་ཆེན་བསྐུར༔ འགྱུར་མེད་སྐུ་ཡི་ཕོ་བྲང་ནས༔ བསྐྱེད་རིམ་སྟོབས་བཅུས་བྱིན་གྱིས་རློབས༔ འགགས་མེད་གསུང་གི་སྒོ་ཕྱེས་ལ༔ ཚངས་དབྱངས་དྲུག་ཅུས་བྱིན་གྱིས་རློབས༔ འཁྲུལ་མེད་ཐུགས་ཀྱི་སྒོ་ཕྱེས་ལ༔ ཡེ་ཤེས་ཆེན་པོས་བྱིན་གྱིས་རློབས༔ ཡོན་ཏན་བརྒྱད་ཁྲིའི་སྒོ་ཕྱེས་ལ༔
མྱང་འདས་ཆོས་ཀྱིས་བྱིན་གྱིས་རློབས༔ ཕྲིན་ལས་སྣ་ཚོགས་སྒོ་ཕྱེས་ལ༔ མཆོག་ཐུན་འགྲུབ་པར་བྱིན་གྱིས་རློབས༔ དེ་ལྟར་ཡེ་ཤེས་ལྷ་ཡི་ཚོགས༔ མི་མངོན་དབྱིངས་ནས་སྐུ་བསྐྱོད་ལ༔ རང་བཞིན་དབྱིངས་སུ་རྫུ་འཕྲུལ་འགྱེད༔ ཐུགས་རྗེའི་དབྱིངས་ནས་འགྲོ་དོན་དུ༔ དབང་དྲག་ལྷ་ཚོགས་བདག་གྱུར་ཅིག༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་སརྦ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ
ཨོཾ་བཛྲ་ས་མ་ཡ་ཏིཥྛ་ལྷན༔ ཨོཾ་ན་མོ་པཱུ་རུ་ཤ་ཡ་ཧོཿ ཨ་ཏི་པུ་ཧོཿ པྲ་ཏཱིཙྪ་ཧོཿ ཨོཾ་སརྦ་པཱུ་ཛ་ཧོཿ དེ་ནས་མཆོད་པ་འབུལ་བ་ནི༔ ཅ༽ ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ༔ རང་བྱུང་ཕྱི་ཡི་མཆོད་པ་འབུལ་བ་ནི༔ པུཎྚའི་ཕྲེང་བ་མཁའ་ཡི་གཞུ་ལྟར་བཀྲ༔
སྐྱེད་མོའི་དྲི་བསུང་གཡུ་བུན་ལན་ཚར་བསིགས༔ ཀུ་མུད་ཚ་ཟེར་དམར་འོད་ཞགས་པ་འཁྱིལ༔ ཀླུ་ཡི་བདུད་རྩི་གཟི་འོད་རྦ་རླབས་འཕྱུར༔ མཁའ་ཡི་གྲུ་འཛིན་རོ་བརྒྱའི་བཅུད་དུ་བསྐྱིལ༔ དབྱར་རྔའི་སྒྲ་ཆེན་སྟོང་གསུམ་ཁྱོན་དུ་གཡོ༔ ཡིད་སྤྱོད་དེ་ལས་གཞོལ་བའི་བྱེ་བྲག་རྣམས༔ རྡོ་རྗེ་ཐོད་ཕྲེང་ལྷ་ཚོགས་རྣམས་ལ་འབུལ༔ དབང་དྲག་འབར་བའི་དཀྱིལ་འཁོར་ཐུགས་དམ་བསྐང་༔ ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ༔
བླ་མེད་ནང་གི་མཆོད་པ་འབུལ་བ་ནི༔ བྷནྡྷ་ལྕང་ལོ་འཁྱིལ་བའི་སྣོད་ཡངས་སུ༔ འབྲུ་བཅུད་སྣ་ཚོགས་སྦྱར་བ་འབྲས་ཀྱི་ཆང་༔ རྩི་བཅུད་སྣ་ཚོགས་སྦྱར་བ་བསྟར་བའི་ཆང་༔ སྨན་ཕུད་སྣ་ཚོགས་སྦྱར་བ་གསོ་བའི་ཆང་༔ ཤ་ཆེན་སྣ་ཚོགས་སྦྱར་བ་རྫས་ཀྱི་ཆང་༔ རཀྟ་སྣ་ཚོགས་སྦྱར་བ་དྲག་པོའི་ཆང་༔ དེ་ལྟར་བསྐྱེད་དང་རང་བཞིན་བདུད་རྩི་རྣམས༔ རྡོ་རྗེ་ཐོད་ཕྲེང་ལྷ་ཚོགས་རྣམས་ལ་འབུལ༔ དབང་དྲག་འབར་བའི་དཀྱིལ་འཁོར་ཐུགས་དམ་བསྐང་༔
ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ༔ བདེ་ཆེན་གསང་བའི་མཆོད་པ་འབུལ་བ་ནི༔ བརྡ་གྲོགས་སྣང་སྟོང་གསལ་བའི་མེ་ལོང་ཐོགས༔ གྲགས་སྟོང་གླུ་མོས་སྙན་པའི་པི་ཝཾ་ཐོགས༔ ཚོར་སྟོང་བཞད་མོས་དྲི་བསིལ་ཕྲེང་བ་ཐོགས༔ མྱོང་སྟོང་གར་མོས་རོ་བརྒྱའི་བཅུད་ལྡན་ཐོགས༔ རེག་སྟོང་སྒེག་མོས་ལྷ་ཡི་ཡུག་གོས་ཐོགས༔ བློས་བླངས་ཡིད་ལ་དགྱེས་པའི་མཆོད་སྤྲིན་རྣམས༔ རྡོ་རྗེ་ཐོད་ཕྲེང་ལྷ་ཚོགས་རྣམས་ལ་འབུལ༔
དབང་དྲག་འབར་བའི་དཀྱིལ་འཁོར་ཐུགས་དམ་བསྐང་༔ ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ༔ ཟུང་འཇུག་སྦྱོར་བའི་མཆོད་པ་འབུལ་བ་ནི༔ སྣང་མཐའ་གོས་དཀར་སྦྱོར་བ་ཆོས་སྐུའི་ཀློང༔ སྤྱན་གཟིགས་སྒྲོལ་མ་སྦྱོར་བ་ལོངས་སྐུའི་རྩལ༔ དྲག་པོ་ཕག་མོ་སྦྱོར་བ་སྤྲུལ་སྐུ་མདངས༔ གོ་ཆའི་ལྷ་ཚོགས་རང་བཞིན་བདེ་སྟོང་སྦྱཽར༔ ཕྱག་རྒྱ་དྲུག་གིས་བདེ་ཆེན་དགའ་བཞི་བསྐྱེད༔ གིང་ཆེན་རིགས་བཞི་རང་རང་ཡུམ་དང་སྦྱོར༔
ཟུང་འཇུག་རྒྱས་འདེབས་འཁོར་ལོར་ཁྱབ་པར་བསྐུལ༔ ཐབས་ཤེས་འདུ་འབྲལ་མེད་པའི་མཆོད་པ་འདི༔ རྡོ་རྗེ་ཐོད་ཕྲེང་ལྷ་ཚོགས་རྣམས་ལ་འབུལ༔ དབང་དྲག་འབར་བའི་དཀྱིལ་འཁོར་ཐུགས་དམ་བསྐང་༔ ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ༔ བྷ་ལིང་གཏོར་མའི་མཆོད་པ་འབུལ་བ་ནི༔ སྤུ་གྲིས་བཅད་པའི་འདྲེ་རྒོད་ཐོད་པ་རུ༔ གདུག་པའི་དགྲ་བོ་བྱད་མའི་སྙིང་བཤོས་ལ༔ དབང་པོ་རྣམ་ལྔ་གཏོར་སྐྱུ་ཟོར་གྱིས་བསྐོར༔
ཀླད་རུས་ཁྲག་དང་ཞག་གིས་ཤིན་ཏུ་སྦགས༔ བྱད་མ་མི་རོ་རྟ་རོའི་གཡང་གཞི་ལ༔ གདུགས་སོགས་ཤམ་བུ་རྣམས་དང་ཕྱར་རྒྱན་སྤྲས༔ ཞེ་སྡང་རུས་པའི་སྒལ་ཚིགས་རྩང་གིས་བརྒྱན༔ སྦྲུལ་ལྟར་འཁྱིལ་བ་བྷ་སུའི་ཞགས་པས་དཀྲིས༔ ཡེ་ནས་རང་བྱུང་སྣོད་བཅུད་བྷ་ལིཾ་ཏ༔ བསྐྱེད་ཅིང་སྤེལ་བའི་དམར་ཆེན་གཏོར་མ་འདི༔ རྡོ་རྗེ་ཐོད་ཕྲེང་འཁོར་དང་བཅས་ལ་འབུལ༔ དབང་དྲག་འབར་བའི་དཀྱིལ་འཁོར་ཐུགས་དམ་བསྐང་༔ ཧཱུྃ༔
དབང་དྲག་རྡོ་རྗེ་སྲིན་པོའི་ལྷ་ཚོགས་ལ༔ དགྲ་བགེགས་བསྒྲལ་བའི་མཆོད་པ་འབུལ་བ་ནི༔ བསྟན་ལ་སྡང་བའི་དགྲ་བོ་གདུག་སེམས་ཅན༔ མངོན་སྤྱོད་རྡོ་རྗེ་རལ་གྲིས་བསྒྲལ་བའི་ཤ༔ སྒྲུབ་ལ་འཚེ་བའི་ལོག་ལྟ་བསམ་སྦྱོར་ཅན༔ ཆོས་སྐྱོང་རྣམས་ཀྱིས་བསྒྲལ་བའི་སྙིང་ཁྲག་དང་༔ གསང་སྔགས་གཉན་ལ་དགྲ་བགེགས་སྡིག་ཏོ་ཅན༔ ལས་མཁན་རྣམས་ཀྱིས་བསྒྲལ་བའི་དོན་སྙིང་དང་༔ བདག་ལ་འཚེ་ཞིང་སྡང་བའི་དགྲ་བགེགས་དང་༔ མྱུར་མགྱོགས་ཤན་པས་བསྒྲལ་བའི་ཀླད་རུས་རྐང་༔
དགྲ་རྒོལ་དམག་ཇག་སྟོན་པའི་བྱད་མ་རྣམས༔ སྣ་ཚོགས་ཕོ་ཉས་བསྒྲལ་ཞིང་གཏུབ་པ་ཡི༔ བསྒྲལ་མཆོད་ཕུང་པོ་ཁྱོན་ལྟར་བཀང་བའི་ཚོགས༔ རྡོ་རྗེ་ཐོད་ཕྲེང་འཁོར་དང་བཅས་ལ་འབུལ༔ དབང་དྲག་འབར་བའི་དཀྱིལ་འཁོར་ཐུགས་དམ་བསྐང་༔ ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ༔ རང་བྱུང་ཁོ་ན་ཉིད་ཀྱི་མཆོད་པ་ནི༔ སྣང་སྲིད་ཡེ་གྲོལ་མཚན་མའི་བརྗོད་ལས་བྲལ༔ སྣོད་བཅུད་གང་སྣང་ཡེ་ཤེས་སྒྱུ་མའི་རྩལ༔
སྣ་ཚོགས་མ་འགགས་རང་བྱུང་ངོ་བོ་སྟོང་༔ ཕྱོགས་མེད་རེས་བྲལ་བདེ་ཆེན་འདུས་མ་བྱས༔ ཅི་ཡང་མ་ཡིན་ཅི་ཡང་འཆར་བའི་རྒྱུ༔ རྣམ་པ་མ་གྲུབ་རྣམ་གྲོལ་ཆེན་པོ་ཉིད༔ དབྱིབས་སུ་མི་སྣང་ཨ་འཐས་བརྟག་གཞིག་བྲལ༔ འགོགས་པ་དྲན་འགགས་ཁེགས་པའི་ཆོས་ཀྱང་མེད༔ ཀུན་གྲོལ་ཁྱབ་བརྡལ་ངང་གི་གར་དགུ་ལ༔ ཤུགས་ཀྱིས་ཅིར་མཚོན་ཅིར་ཡང་ལྟ་བའི་ལྷ༔ བྱེད་སྤྱོད་སྣ་ཚོགས་མི་དམིགས་ཅི་སྲིད་ཀྱི༔ དེ་སྲིད་འགྲོ་འོང་མཆོད་ཡུལ་བྲལ་བ་འདི༔
རྡོ་རྗེ་ཐོད་ཕྲེང་ལྷ་ཚོགས་རྣམས་ལ་འབུལ༔ དབང་དྲག་འབར་བའི་དཀྱིལ་འཁོར་ཐུགས་དམ་བསྐང་༔ མཆོད་པས་དགྱེས་ཤིང་ཐུགས་དམ་བསྐངས་གྱུར་ནས༔ བདག་གི་གཡར་དམ་ཉམས་པ་སོར་ཆུད་ནས༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔ ཡི་གེ་བརྒྱ་པའམ་གུ་རུ་ས་ཏྭ་བརྗོད༔ དེ་ནས་ཐུགས་བསྟོད་རྡོ་རྗེའི་གོ་ཆ་ནི༔ ད༽ ཧཱུྃ༔ རྡོ་རྗེ་མི་བསྐྱོད་སྣང་མཐས་སྤྱི་བོར་བརྒྱན༔ མཉམ་བཞག་བསྒོམས་པས་ཀུན་སྣང་ཁྱབ་པར་འགེམས༔
རྡོ་རྗེ་སྐུ་ཡི་གར་དགུ་འཇིགས་སུ་རུང་༔ བེ་ཅོན་འབར་བ་མ་རུངས་བདུད་ལ་འདེབས༔ རྡོ་རྗེ་གསུང་གིས་དྲག་སྔགས་འབྲུག་ལྟར་སྒྲོགས༔ དབྱུག་ཐོ་འབར་བས་བགེགས་ཀྱི་སྤྱི་བོར་འགེམས༔ རྡོ་རྗེ་ཐུགས་ཀྱིས་རང་བཞིན་ཀློང་ལ་ཁྱབ༔ རྩེ་ལྔའི་རྭ་གདེང་སྣང་སྲིད་ཡོངས་ལ་ཕྱར༔ རྡོ་རྗེ་གློག་འགྱུ་མཁའ་ལ་འགྲོ་བའི་གར༔ གཅོད་བྱེད་གྲི་གུག་ཉོན་མོངས་འཁྲུལ་འཁོར་བཤིག༔ རྡོ་རྗེ་གནོད་སྦྱིན་སྲིད་པ་ལས་སུ་སྦྱོར༔ གནམ་ལྕགས་ཐོ་བས་མ་རུངས་སྤྱི་བོར་འགེམས༔
རྡོ་རྗེའི་ལས་བཞིའི་ཕྲིན་ལས་སྣ་ཚོགས་འགྲུབ༔ རི་རབ་ཕུར་བུས་འཁོར་འདས་དབྱིངས་སུ་སྒྲོལ༔ དེ་ལྟར་འཇིགས་བྱེད་འབར་བ་དབང་དྲག་ལྷ༔ སྐུ་ཡི་ཆ་ལ་རྒྱུད་སྡེའི་དཀྱིལ་འཁོར་རྫོགས༔ གོ་ཆ་ཐམས་ཅད་ཡི་དམ་ལྷ་རུ་སྣང་༔ མཚན་མའི་དཀྱིལ་འཁོར་གཞན་ནས་བཙལ་དུ་གང་༔ སྣང་མཐའི་རང་བཞིན་ཞི་བ་དབྱིངས་ཀྱི་ལྷ༔ ཞི་བའི་དཀྱིལ་འཁོར་ལྷ་ལ་ཕྱག་འཚལ་བསྟོད༔ དམར་ནག་མེ་ཕྲེང་ཁྲོ་བོ་འདུས་པའི་དཔལ༔ ཁྲོ་བོའི་དཀྱིལ་འཁོར་ལྷ་ལ་ཕྱག་འཚལ་བསྟོད༔
ཡ་མཱནྟ་ཀ་འཇམ་དཔལ་གཤིན་རྗེའི་ལྷ༔ སྐུ་ཡི་ལྷ་ཚོགས་རྣམས་ལ? ཧྱ་གྷྲྀ་ཝ་པདྨ་དབང་ཆེན་ལྷ༔ གསུང་གི་ལྷ་ཚོགས་རྣམས་ལ་ཕྱག་འཚལ་བསྟོད༔ བཛྲ་པཱ་ཎི་གསང་བདག་རྡོ་རྗེའི་ལྷ༔ ཡང་དག་ཐུགས་ཀྱི་ལྷ་ལ་ཕྱག་འཚལ་བསྟོད༔ རྡོ་རྗེ་གཞོན་ནུ་བཛྲ་ཀུ་མཱ་ར༔ ཕྲིན་ལས་ཕུར་པའི་ལྷ་ལ་ཕྱག་འཚལ་བསྟོད༔ ཌཱཀྐི་རིགས་ལྔ་དབྱིངས་ཕྱུག་ནམ་མཁའི་ལྷ༔ མ་མོ་རྦོད་གཏོང་ལྷ་ལ་ཕྱག་འཚལ་བསྟོད༔ ཡཀྴ་མེ་དབལ་མངོན་སྤྱོད་ལྡན་པའི་ལྷ༔
འཇིག་རྟེན་མཆོད་བསྟོད་ལྷ་ལ་ཕྱག་འཚལ་བསྟོད༔ རིགས་བཞིའི་སྲས་ཀྱིས་གདབ་པའི་ཕྱག་མཚན་འགྱེད༔ དམོད་པ་དྲག་སྔགས་ལྷ་ལ་ཕྱག་འཚལ་བསྟོད༔
ཅེས་པས་བསྟོད་དེ་རང་ལུས་རྩ་ཁམས་ཐམས་ཅད་གོ་ཆའི་ལྷ་ཚོགས་སུ་གྱུར་ནས་གཟུགས་སྐུ་ཁྲོ་བོ་རོལ་པའི་གར་རྫོགས༔ ལོངས་སྐུ་སྒྱུ་མ་ལྟ་བུའི་དཀྱིལ་འཁོར་མངོན་དུ་གྱུར༔ ཆོས་སྐུ་བདེ་ཆེན་ཡངས་པའི་དགོངས་པ་བདེ་བླག་ཏུ་འགྲུབ༔ སྣ་ཚོགས་མ་འགགས་ཧེ་རུ་ཀའི་ཕོ་བྲང་སྣོད་བཅུད་ཟུང་དུ་ཤེས་པའི་སྐལ་ལྡན་དུ་འགྲུབ་པར་མངོན་ནོ༔ ས་མ་ཡ༔ གོ་ཆའི་ཧཱུྃ་སྒྲུབ་བྱ་བ་ནི༔ གདོད་ནས་དགོངས་པ་རང་བྱུང་དུ༔
སྐྱེ་མེད་ངང་ལ་གསལ་གདབ་ཅིང་༔ འགགས་མེད་ཅི་ཡང་འདི་ལྟར་ཤར༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔
ཧཱུྃ༔ སྣང་སྲིད་ཐམས་ཅད་དྲག་པོ་ཨེ་ཡི་ཀློང་༔ སྣོད་བཅུད་གཟུགས་སྣང་ཡི་དམ་ལྷ་ཡི་སྐུ༔ འབྱིན་འཇུག་རླུང་རྣམས་རང་བཞིན་སྙིང་པོའི་སྔགས༔ ཁམས་ཀྱི་རང་མདངས་ཁྲོ་བོ་རོལ་པའི་རྩལ༔ གནས་ལུགས་མ་བཅོས་སྐྱེ་མེད་ཡི་གེ་ཧཱུྃ༔ རང་རིག་ངོ་བོ་ཆེ་མཆོག་དྲག་པོ་རྩལ༔ པདྨ་ཁྲག་འཐུང་གནས་འགྱུར་དྲན་རྫོགས་སུ༔ བླ་མ་རྡོ་རྗེ་ཐོད་ཕྲེང་སྐུ་མདོག་མཐིང་༔ ཞལ་གསུམ་ཕྱག་དྲུག་ཞབས་བཞི་དོར་སྟབས་བགྲད༔
གཡས་དཀར་གཡོན་དམར་དབུས་མཐིང་དྲག་ཏུ་ཁྲོས༔ རྡོ་རྗེ་གྲི་གུག་རལ་གྲི་གཡས་སུ་ཐོགས༔ བྷན་དམར་ཐོང་ཤོལ་ལྕགས་སྡིག་གཡོན་ན་བསྣམས༔ རྡོ་རྗེ་སྒྲོ་གདེང་དུར་ཁྲོད་དཔལ་ཆས་རྫོགས༔ རྡོ་རྗེ་ཕག་མོ་ཟངས་མདོག་གྲི་ཐོད་འཛིན༔ བརྐྱང་བསྐུམ་ཡེ་ཤེས་གར་གྱིས་པང་དུ་འཁྱུད༔ འབར་བའི་ཟེར་ལྡན་མེ་དཔུང་ཀློང་དུ་གསལ༔ ཧཱུྃ་ཧཱུྃ་ཧཱུྃ༔ འཇིགས་བྱེད་དྲག་པོའི་སྐུ་ཡི་ཆར༔ སྤྱི་བོར་སྣང་མཐའ་རིགས་ཀྱི་བདག༔
སྟེང་དུ་སྤྲུལ་པའི་བྱ་ཁྱུང་རྔམ༔ དཔྲལ་བར་འཇམ་དཔལ་གཤིན་རྗེ་འཇིགས༔ མགྲིན་པར་དབང་ཆེན་རྟ་མགྲིན་གཤེ༔ ཐུགས་ཀར་ཕྱག་ན་རྡོ་རྗེ་གཏུམ༔ ལྟེ་བར་རྡོ་རྗེ་གཞོན་ནུ་འབར༔ གསང་བར་ཡཀྴ་ཁྲོ་བོ་བརྗིད༔ ཕྱག་གཡས་བཛྲ་ཀཱི་ལ་ཡ༔ ཕྱག་གཡོན་རཏྣ་ཀཱི་ལ་ཡ༔ ཞབས་གཡས་པདྨ་ཀཱི་ལ་ཡ༔ ཞབས་གཡོན་ཀརྨ་ཀཱི་ལ་ཡ༔
གསང་བ་ཡུམ་གྱི་གནས་ལྔ་རུ༔ བདེ་ཆེན་མཁའ་འགྲོ་སྡེ་བཞིས་གར༔ གཞོན་ནུ་རྒྱན་རྫོགས་ཆ་ལུགས་འཆང་༔ དྲག་པོ་ཡབ་ཡུམ་ཕྱོགས་བཞི་རུ༔ འཇིགས་བྱེད་གིང་ཆེན་ཡབ་ཡུམ་བཞི༔ སྒྲོལ་གིང་གཏུམ་གིང་ཁྲོ་གིང་དང་༔ ལས་གིང་བཅས་པ་ཡབ་ཡུམ་བརྒྱད༔ མཚམས་སུ་སྤྲུལ་པ་ཡང་སྤྲུལ་བཅས༔ གཞན་ཡང་སྒོ་སྐྱོང་ལ་སོགས་པ༔ དབང་དྲག་རྡོ་རྗེ་སྲིན་པོ་ཡི༔
སྐུ་གསུང་ཐུགས་ཀྱི་གཟི་བརྗིད་རྣམས༔ སྟོབས་བཅུ་འགྱེད་ཕྱིར་སྤྲུལ་པའི་ལྷ༔ སྲིད་གསུམ་མངོན་སྤྱོད་ལས་ཀྱིས་སྡུད༔ སྟོང་གསུམ་སྡེ་བརྒྱད་དམ་ལ་བཏགས༔ གླིང་ཁམས་ཀུན་ལ་འགྲན་ཟླ་བྲལ༔ སྐུ་ལས་ཁྲོ་ཆུང་ཚྭ་ཚྭ་འཕྲོ༔ མེ་རིའི་འབར་མཆེད་ཝ་ལ་ལ༔ འབྱུང་པོ་མི་དང་མི་མིན་སོགས༔ བགེགས་དང་དམ་སྲི་མ་ལུས་ཀུན༔ དྲག་པོའི་སྟོབས་ཀྱིས་ཚར་བཅད་གྱུར༔
རང་བཞིན་ཧཱུྃ་སྒྲ་འབྲུག་ལྟར་སྒྲོགས༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ༔
ཞེས་ཧཱུྃ་སྒྲ་སྒྲོགས་ཤིང་སྣང་སྲིད་ཐམས་ཅད་རེས་འགའ་ཁྲོ་བོ་ཁྲོ་མོ་རེས་འགའ་ཧཱུྃ་ཁ་དོག་ལྔ་ལྡན་སྣང་སྲིད་ཀྱི་ཁྱོན་ཐམས་ཅད་ཁེངས་པར་བསྒོམ། སྐབས་སུ་རང་བཞིན་འུབ་ཀྱིས་བདག་ལ་བསྡུ་བ་མི་དམིགས་གསལ་སྟོང་ཀ་དག་ངང་ལ་བསྒོམ༔ ས་མ་ཡ༔ རྒྱ་རྒྱ་རྒྱ༔ ཨེ་མཿ རང་བྱུང་ལྷུན་གྲུབ་རང་ཤར་རོལ་པའི་ལྷ༔ རིགས་བརྒྱའི་དཀྱིལ་འཁོར་རྒྱ་མཚོས་དབུགས་དབྱུང་བ༔ སྐྱེ་དགུའི་བསྟན་སྲིད་མན་ངག་ཟབ་མོའི་ཆོས༔ ངེས་དོན་ལམ་ཞུགས་གསང་སྔགས་སྤྱི་ལ་ཆེ༔ མ་གི་ཏ་ལྟར་ཧ་ལའི་གཉེན་པོར་མཆོག༔
སྐྱོགས་ལ་སྐྱེས་འདི་ད་ཆུའི་ཟུང་སྡེབ་བཞིན༔ སི་ཧུལ་ཀླུ་ཡི་གཉེན་པོའི་རོ་གཅིག་ལྟར༔ ན་རའི་བསྟན་གཉིས་འཇིག་རྟེན་མགོན་གྱི་ལྷུམས༔ རང་བཞིན་དཔེ་ཀྱུད་གཞོལ་མེད་བླང་སྤྱོད་པས༔ སྣང་སྲིད་འགེངས་འདིར་ཁྱབ་ཏུ་གཡོ་བ་གང་༔ གཞོམ་པར་མི་དམིགས་གཞིགས་སུ་མི་བྱ་བའི༔ ཡང་དག་འདི་བཀོད་དབང་པོ་དཔེ་སྐྱོང་ལ༔ ཡོན་ཏན་དཔུང་མཚོ་ཉེར་ལེན་སྤྲོད་ཀྱི་རྒྱ༔ ས་མ་ཡ༔ རྒྱ་རྒྱ་རྒྱ༔
གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཐེམ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོའི་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང་གསང་སྔགས་གླིང་དུ་ཤོག་སེར་ནས་ཞལ་བཤུས་སོ།། །། པདྨ་ཁྲག་འཐུང་འདུས་པ་ལས༔ སྒྲུབ་ཐབས་སྙིང་པོའི་བཅུད་དྲིལ་བཞུགས་སོ༔ པདྨ་ཧེ་རུ་ཀ་ལ་འདུད༔
པདྨ་ཁྲག་འཐུང་འདུས་པ་ཡི༔ སྒྲུབ་ཐབས་སྙིང་པོའི་བཅུད་དྲིལ་བ༔ སྤྲོས་མེད་དོན་གྱི་རྣལ་འབྱོར་ཆེ༔ གུ་རུའི་གསུང་བཞིན་ཡི་གེར་བཀོད༔ ས་མ་ཡ༔ རྒྱ་རྒྱ་རྒྱ༔ བགེགས་བསྐྲད་མཚམས་གཅོད་སྐྱབས་སེམས་དང་༔ ཚོགས་བསགས་མཆོད་པ་བྱིན་བརླབ་སོགས༔ ཇི་ལྟར་རིགས་པ་སྔོན་སོང་ནས༔ ཞེས་པས༔
ཐོག་མར་སྐྱབས་སུ་འགྲོ་བ་ནི༔ ན་མོ༔ དབྱིངས་རིག་དབྱེར་མེད་རྩ་བ་གསུམ༔ ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུ༔ འབད་རྩོལ་བྲལ་བར་སྐྱབས་སུ་མཆི༔ ལན་གསུམ༔ གཉིས་པ་སེམས་བསྐྱེད་པ་ནི༔ ཧོཿ གདོད་ནས་དག་པ་ཆོས་དབྱིངས་ཀློང་༔
མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔ ལན་གསུམ༔ གསུམ་པ་མཆོད་པ་བྱིན་བརླབ་ནི༔ ཧཱུྃ༔ ཕྱི་མཆོད་སྣ་ཚོགས་སྤྲིན་ཆེན་གཡོ༔ ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་བླ་མེད་རྫས༔ སྲུབ་སྐྱེད་རྒྱ་ཆེན་སྤེལ་བར་གྱུར༔
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱི་ཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱི་ཋཿ ཨོཾ་མ་ཧཱ་བ་ལིཾ་ཏ་ཏེ་ཛྭ་བྷ་ལིཾ་ཏ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱི་ཋཿ ཨོཾ་སརྦ་ཨ་ཧཾ་ཛྙཱ་ན་ཨ་མྲྀ་ཏ་པཱུ་ཛ་ཨཱཿཧཱུྃ༔ ཞེས་ལྔའམ་བདུན་གྱིས་བརླབས༔ གཉིས་པ་དངོས་གཞི་བསྐྱེད་རིམ་ནི༔ མ་བཅོས་ལྷུན་གྲུབ་ངང་ཉིད་དུ༔ རང་བྱུང་དྲན་རྫོགས་འདི་ལྟར་བསྒོམ༔ ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔
གདོད་མའི་སྟོང་ཉིད་ངང་ལས་སྙིང་རྗེའི་རྩལ༔ ཧཱུྃ་དམར་འོད་ཀྱི་འཕྲོ་འདུས་སྣོད་བཅུད་སྦྱངས༔ སྟོང་གསལ་ངང་ལས་རྡོ་རྗེའི་སྲུང་འཁོར་དང་༔ དུར་ཁྲོད་རབ་འཇིགས་དྲག་པོའི་གཞལ་ཡས་དབུས༔ པད་ཉི་དྲེགས་པ་རྒྱལ་བསེན་བསྣོལ་བའི་སྟེང་༔ ས་བོན་ཕྲ་ཐབས་ཚུལ་དུ་བབས་པ་ལས༔ ཆེ་མཆོག་པདྨ་ཁྲག་འཐུང་དྲག་པོ་རྩལ༔ དུས་མཐའི་མེ་ལྟར་རབ་འབར་ཁྲོ་ཞིང་གཏུམ༔ སྤྱན་གསུམ་སྡང་མིག་སྨ་ར་སྨིན་མ་གཟེངས༔ ཞལ་གདངས་མཆེ་གཙིགས་ལྗགས་འདྲིལ་ཧཱུྃ་སྒྲ་སྒྲོགས༔
ཕྱག་གཡས་རྡོ་རྗེས་སྣང་སྲིད་ཟིལ་གྱིས་གནོན༔ གཡོན་པས་ཕུར་པ་མ་རུངས་སྙིང་ལ་གཟིར༔ ལྕགས་སྡིག་ཚྭ་ཚྭས་དམ་འགོང་ཧུབ་ཧུབ་ཟ༔ དབུ་གཙུག་རྟ་མགོ་རྡོ་རྗེ་དབྱིངས་སུ་འཚེར༔ འཇིགས་པའི་གད་མོས་སྟོང་གསུམ་འགུལ་ཞིང་འཁྱོམ༔ དུར་ཁྲོད་ཆས་བརྒྱད་སྐུ་ཡི་རྒྱན་དུ་རྔམ༔ གར་དགུའི་ཉམས་ལྡན་ཞབས་གཉིས་དོར་སྟབས་ཀྱིས༔ དྲག་མེ་དམར་ནག་འཁྲུགས་པའི་ཀློང་ན་རོལ༔ སྤྱི་བོར་རིགས་བདག་ཚེ་དཔག་མེད་པས་མཚན༔ སྐུ་ལ་ཞི་ཁྲོ་རབ་འབྱམས་སྤྲིན་ཕུང་འཕྲོ༔
གནས་གསུམ་རྡོ་རྗེའི་ཡི་གེ་གསལ་ཞིང་འབར༔ ཐུགས་ཀའི་འོད་ཀྱིས་ཡེ་ཤེས་སྤྱན་དྲངས་བསམ༔ ཧཱུྃ་ཧྲཱིཿ རཀྴ་སྲིན་པོ་ཁྲོས་པའི་ཕོ་བྲང་ནས༔ སྟོང་གསུམ་དྲེགས་པ་འདུལ་མཛད་ཐོད་ཕྲེང་རྩལ༔ པདྨ་ཁྲག་འཐུང་དྲག་པོའི་སྐུར་བཞེངས་ནས༔ མ་རུངས་ལོག་འདྲེན་འདུལ་ཕྱིར་གནས་འདིར་གཤེགས༔ ཧྲཱིཿ པདྨ་ཀྲོ་དྷ་ཧེ་རུ་ཀ་ཨེ་ཧྱ་ཧི་ཧྲཱིཾ་ཧྲཱིཾ་ཕཻཾ་ཕཻཾ༔ བསྐྱེད་པའི་དམ་ཚིག་རྟེན་ལ་གཉིས་མེད་བཞུགས༔
སྒོ་གསུམ་གུས་པའི་བརྡ་ཡིས་དད་ཕྱག་འཚལ༔ དྲག་པོའི་ཉེར་སྤྱོད་སྨན་རཀ་གཏོར་མའི་ཚོགས༔ སྦྱོར་སྒྲོལ་བརྟུལ་ཞུགས་ཕྱག་རྒྱའི་གར་གྱིས་མཆོད༔ ཤྲཱི་ཧེ་རུ་ཀ་བཛྲ་ཨརྒྷཾ་ སོགས? པཉྩ་ཨ་མྲྀ་ཏ་ཏ་ན་ག་ཎ་གུ་ཧྱ་པཱུ་ཛ་ཧོཿ ཧཱུྃ་ཧྲཱིཿ གཏུམ་ཆེན་དྲག་ཤུལ་དུས་མཐའི་མེ་ལྟར་འབར༔ རྡོ་རྗེའི་སྔགས་སྒྲས་ཞིང་ཁམས་ཀུན་ཏུ་གཡོ༔ བདེ་སྟོང་ཡེ་ཤེས་སྙིང་རྗེ་ཁྲོས་པའི་ཚུལ༔ པདྨ་ཧེ་རུ་ཀ་ལ་ཕྱག་འཚལ་བསྟོད༔ དེ་ནས་བཟླས་པ་སྔགས་ཀྱི་འཕྲོ་འདུ་ནི༔
ཐུགས་ཀར་ཕ་ལམ་རྡོ་རྗེའི་ལྟེ་བར་ཧཱུྃ༔ སྔགས་ཕྲེང་དུས་མཐའི་མེ་ལྕེ་འབར་བ་ཡིས༔ དྲེགས་པ་ཚར་བཅད་རྩ་གསུམ་རབ་འབྱམས་ཀྱི༔ བྱིན་རླབས་ནུས་སྟོབས་བདག་ཐིམ་གཉིས་མེད་གྱུར༔ ཨོཾ་ཨཱཿཧཱུྃ་པདྨ་ཧེ་རུ་ཀ་ཨརྩིག་ནིརྩིག་སརྦ་དུཥྚཱཾ་མཱ་ར་ཡ་ཧཱུྃ་ཕཊ྄ཿ སྒྲ་དག་ཏིང་འཛིན་གསལ་བར་འབུམ་ཕྲག་བཞི༔ བཟླས་པས་ཁྲག་འཐུང་ཆེན་པོའི་ནུས་སྟོབས་རྫོགས༔ ཐུན་མཐར་མཆོད་ཅིང་བསྟོད་ལ་བཟོད་པར་གསོལ༔ ལྷ་དང་རང་སེམས་དབྱེར་མེད་འོད་གསལ་ངང་༔ བསྔོ་བ་སྨོན་ལམ་བཀྲ་ཤིས་རྒྱས་གདབ་བོ༔
ཞེས་པས༔ ཤྲཱི་ཧེ་རུ་ཀ་བཛྲ་ཨརྒྷཾ་ སོགས? པཉྩ་ཨ་མྲྀ་ཏ་ཏ་ན་ག་ཎ་གུ་ཧྱ་པཱུ་ཛ་ཧོཿ ཧཱུྃ་ཧྲཱིཿ གཏུམ་ཆེན་དྲག་ཤུལ་དུས་མཐའི་མེ་ལྟར་འབར༔ རྡོ་རྗེའི་སྔགས་སྒྲས་ཞིང་ཁམས་ཀུན་ཏུ་གཡོ༔ བདེ་སྟོང་ཡེ་ཤེས་སྙིང་རྗེ་ཁྲོས་པའི་ཚུལ༔ པདྨ་ཧེ་རུ་ཀ་ལ་ཕྱག་འཚལ་བསྟོད༔ བཟོད་གསོལ་ནི༔ ཧཱུྃ༔ རིག་འཛིན་འདུས་པའི་དཀྱིལ་འཁོར་ལྷ་ཚོགས་ཀྱི༔
ཕྱི་ནང་གསང་བའི་དམ་ལས་འགལ་བ་དང་༔ མ་འབྱོར་ཉམས་དང་ཆད་ལྷག་འཁྲུལ་པའི་ཚོགས༔ མཐོལ་ཞིང་བཤགས་ལ་མི་སྒྲིབ་ཚངས་པར་སྩོལ༔ ཨོཾ་བཛྲ་ས་ཏྭ་ས་མ་ཡ་ སོགས་ཡིག་བརྒྱ་བཟླའོ༔ མདུན་བསྐྱེད་བརྟན་བཞུགས་བྱ་ལ༔ བདག་བསྐྱེད་བསྡུ་བ་ནི༔ ཧཱུྃ༔ གསང་འདུས་རང་བྱུང་ཡེ་ཤེས་དཀྱིལ་འཁོར་ལྷ༔ དཀྱིལ་འཁོར་མཐའ་ནས་འཁོར་བསྡུ་གཙོ་ལ་བསྡུ༔ གཙོ་བོ་ཧཱུྃ་ཐིམ་ཧཱུྃ་ཡང་དམིགས་མེད་ཀློང་༔
ཀ་དག་རང་བྱུང་ཤར་གྲོལ་ཀློང་དུ་ཧོཿ ཨ་ཨཱཿ བསྔོ་བ་ནི༔ ཧཱུྃ༔ དམིགས་མེད་རྒྱ་ཡན་ཆོས་ཉིད་རྒྱུ་ཡི་བསྔོ༔ རང་ཤར་རང་རྩལ་མ་འགགས་ལམ་གྱི་བསྔོ༔ སྣ་ཚོགས་སྤྲོས་བྲལ་ཀ་དག་འབྲས་བུའི་བསྔོ༔ ཀུན་གཞི་སྐྱེ་མེད་འཁོར་འདས་གཅིག་ཏུ་བསྔོ༔ སྨོན་ལམ་ནི༔ ཧོཿ
བདག་བློ་ཡེ་ནས་དབྱིངས་རིག་སྒྲིབ་པ་བྲལ༔ གཉིས་འཛིན་མ་རིག་འཁྲུལ་པའི་རྨོངས་གཟུགས་རྣམས༔ དྲན་རྟོག་ཆོས་སྐུའི་རྒྱལ་ས་ཟིན་གྱུར་ནས༔ ཚེ་རབས་པད་འབྱུང་ཡབ་ཡུམ་འབྲལ་མེད་ཤོག༔ ས་མ་ཡ༔ རྒྱ་རྒྱ་རྒྱ༔ རྫོགས་རིམ་ཐུགས་ཀའི་ཧཱུྃ་དམར་ཁོ་ན་ལ༔ རླུང་ཡིག་རིག་པ་དྲིལ་ལ་མདུང་ཚུགས་གཏད༔ འདས་པ་འགགས་ཤིང་མ་འོངས་མ་སྐྱེས་པའི༔ ད་ལྟའི་ཤེས་པ་རིག་སྟོང་ལམ་དུ་ཁྱེར༔
བདུད་དང་དམ་སྲི་རྒྱལ་འགོང་ལ་སོགས་པ༔ ཐམས་ཅད་སེམས་ཀྱིས་སྣང་བ་ཁོ་ན་ཏེ༔ སེམས་ལ་ངོ་བོ་ངོས་བཟུང་མཚན་མ་མེད༔ སྟོང་གསལ་དོན་གྱི་པདྨ་ཁྲག་འཐུང་ཆེ༔ གཞན་ནས་མི་འཚོལ་རང་རིག་འདི་ཀ་རང་༔ འཁོར་འདས་གཉིས་མེད་ཆེན་པོར་ལ་བཟླའོ༔ དེ་ལྟར་གོམས་འདྲིས་བརྟན་པ་ཐོབ་པ་ན༔ གཟུང་འཛིན་མཚན་མའི་ཆོས་ཀུན་ཟིལ་གྱིས་གནོན༔ རྡོ་རྗེ་ཧེ་རུ་ཀ་དཔལ་མངོན་སུམ་འགྱུར༔ ས་མ་ཡ༔
རྒྱ་རྒྱ་རྒྱ༔ སྣོད་ལྡན་སྨིན་བྱེད་སྙིང་པོའི་གཏོར་དབང་ནི༔ དཔལ་གྱི་གཏོར་ཆེན་བརྗིད་ལྡན་མཛེས་པར་བཤམ༔ ལྷ་སྔགས་ཏིང་འཛིན་ནུས་ལྡན་ཆོ་གས་བསྒྲུབ༔ སློབ་མས་ཡོན་ཕུལ་གསོལ་གདབ་རྒྱུད་སྦྱངས་ལ༔ དམ་ཡེ་དབྱེར་མེད་བརྟེན་བྱས་གནས་གསུམ་དུ༔ གཏོར་མ་བཞག་ཅིང་སྐུ་གསུང་ཐུགས་དབང་སྦྱིན༔ ཧཱུྃ༔ རང་བྱུང་ལྷུན་གྲུབ་པདྨ་ཁྲག་འཐུང་སྐུ༔ རྩ་གསུམ་རབ་འབྱམས་སྐུ་དང་གཉིས་སུ་མེད༔
སྐལ་ལྡན་བུ་ཡི་ལུས་ལ་དབང་བསྐུར་བས༔ བསྐྱེད་རིམ་སྐུ་ཡི་དབང་མཆོག་ཐོབ་པར་ཤོག༔ ཀཱ་ཡ་ཨ་བྷི་ཥིཉྩ་ཧཱུྃ༔ སྔགས་མཐར༔ ཧཱུྃ༔ རང་བྱུང་ལྷུན་གྲུབ་པདྨ་ཁྲག་འཐུང་གསུང་༔ རྩ་གསུམ་རབ་འབྱམས་གསུང་དང་གཉིས་སུ་མེད༔ སྐལ་ལྡན་བུ་ཡི་ངག་ལ་དབང་བསྐུར་བས༔ ནུས་པ་སྔགས་ཀྱི་དབང་མཆོག་ཐོབ་པར་ཤོག༔ སྔགས་མཐར༔
ཝཱཀྐ་ཨ་བྷི་ཥིཉྩ་ཧཱུྃ༔ ཧཱུྃ༔ རང་བྱུང་ལྷུན་གྲུབ་པདྨ་ཁྲག་འཐུང་ཐུགས༔ རྩ་གསུམ་རབ་འབྱམས་ཐུགས་དང་གཉིས་སུ་མེད༔ སྐལ་ལྡན་བུ་ཡི་ཡིད་ལ་དབང་བསྐུར་བས༔ རིག་རྩལ་དོན་གྱི་དབང་མཆོག་ཐོབ་པར་ཤོག༔ སྔགས་མཐར༔ ཙིཏྟ་ཨ་བྷི་ཥིཉྩ་ཧཱུྃ༔ སླར་ཡང་གཏོར་མ་སྤྱི་བོར་བཞག་བྱས་ལ༔ ཧཱུྃ་ཧྲཱིཿ
འགྲོ་བ་འདྲེན་མཛད་པདྨ་ཁྲག་འཐུང་རྩལ༔ རྒྱལ་བ་སྲས་བཅས་རྣམས་དང་གཉིས་སུ་མེད༔ རྩ་གསུམ་ལྷ་ཚོགས་སྐུ་ཡི་དབྱིངས་སུ་རྫོགས༔ སྐལ་ལྡན་སློབ་མའི་སྤྱི་བོར་མངོན་སུམ་བྱོན༔ སྒོ་གསུམ་ནད་གདོན་སྡིག་སྒྲིབ་བར་ཆད་སོལ༔ སྨིན་གྲོལ་དབང་དང་བྱིན་རླབས་ཆར་ལྟར་ཕོབ༔ རང་བྱུང་རྡོ་རྗེ་གསུམ་གྱི་དཀྱིལ་འཁོར་ན༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ སརྦ་སིདྡྷི་ཧྲཱི༔ ཞེས་བརྗོད་གཏོར་མའི་ལྷ་བསྟིམ་དངོས་གྲུབ་སྦྱིན༔
བཀྲ་ཤིས་བརྗོད་ཅིང་མེ་ཏོག་ཆར་ཆེན་དབབ༔ བར་ཆད་བདུད་བཞིའི་གཡུལ་ལས་རབ་རྒྱལ་ནས༔ པདྨ་ཁྲག་འཐུང་ནུས་སྟོབས་རྫོགས་པར་འགྱུར༔ ས་མ་ཡ༔ རྒྱ་རྒྱ༔ བདེ་གཤེགས་ཀུན་འདུས་པདྨ་ཁྲག་འཐུང་གི༔ སྨིན་གྲོལ་སྤྲོས་མེད་དོན་གྱི་གདམས་ཟབ་འདི༔ མ་འོངས་དོན་ཕྱིར་རིན་ཆེན་གཏེར་དུ་སྦས༔ ལས་འཕྲོ་ཅན་གྱི་བུ་དང་འཕྲད་པར་ཤོག༔ ས་མ་ཡ༔
རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ རིག་འཛིན་གྲུབ་པའི་དབང་ཕྱུག་རྩ་གསུམ་གླིང་པའི་ཟབ་གཏེར་གྱི་སྙིང་པོའོ།། །། ༈ བླ་མ་དྲག་པདྨ་ཁྲག་འཐུང་ལས༔ སྨད་ལས་རླུང་གི་འཁོར་ལོ་དམར་པོ་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ ཨེ་མ་ཁོ་བོ་པདྨ་བདག་འདྲ་ངས༔
ཕྱི་རབས་སྐལ་ལྡན་སྨོན་ལམ་ཅན༔ རྗེས་སུ་འཇུག་པའི་བློ་ལྡན་དོན༔ ཡང་བཟློག་རླུང་གི་འཁོར་ལོར་བསྟན༔ དབྱངས་ཅན་མཚོ་རྒྱལ་གཟུངས་ཀྱིས་ཟུངས༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དང་པོ་བཅའ་གཞིའི་ལག་ལེན་ནི༔ དྲག་པོའི་ལྕགས་སྣོད་ལ་སོགས་སུ༔
མ་ཏྲཾ་ས་གཞི་ལེགས་པར་བཅག༔ དེ་དབུས་ཆོས་འབྱུང་བསྣོལ་མ་བརྩེགས༔ དེ་སྟེང་དྲག་པོ་ཡབ་ཡུམ་གཟུགས༔ ཕྱི་རོལ་གནམ་ལྕགས་རྩིབས་བཅུ་དྲུག༔ དེ་སྟེང་ཁྱུང་དང་གིང་ཡབ་ཡུམ༔ མ་མོ་བཞི་བཅས་ཚང་བར་བཤམས༔ དར་ནག་གདུགས་དང་ཙ་ཀ་ལི༔ སྲུང་བཟློག་འཁོར་ལོ་དག་ཀྱང་བཙུགས༔ ཕྱག་རྩང་ཉི་ཤུ་རྩ་གཅིག་ལ༔ ཕྱི་རྩང་དྲུག་ཅུ་རྩ་བཞིའོ༔
དམར་ཆེན་ལ་སོགས་གཞུང་བཞིན་བཤམས༔ མདའ་དར་སྣ་ལྔའི་རྒྱན་ལྡན་སྤྲས༔ ཐུན་རྫས་ལ་སོགས་ཞིབ་ཏུ་བསགས༔ ས་མ་ཡ༔ དང་པོ་མདུན་བསྐྱེད་ནི༔ ཨོཾ་སྭ་བྷཱ་ཝ་ཤུདྡྷོ་བཛྲ་ཨཱཏྨ་ཀོ྅་ཧཾ༔ ཧཱུྃ༔ སྟོང་པའི་ངང་ལས་དུར་ཁྲོད་ས་གཞིའི་དབུས༔ འབྱུང་བ་རིམ་བརྩེགས་དམར་ཆེན་རྒྱ་མཚོ་འཁྱིལ༔ ཀེང་རུས་གར་བསྒྱུར་གཅན་གཟན་སྣ་ཚོགས་ངར༔
དེ་དབུས་རབ་འཇིགས་དྲག་པོའི་ཐོད་མཁར་ནི༔ རྔམ་སྟབས་ནག་འཇིགས་མེ་རླུང་འཚུབ་མ་འཁྱིལ༔ རཀྟ་ཁྲག་གི་རྒྱ་མཚོ་ཀྱི་ལི་ལི༔ རུ་ཏྲའི་སྙིང་ཁར་ཆོས་འབྱུང་འཁོར་ལོའི་དབུས༔ སྲིད་པ་ལས་ཀྱི་དྲག་རྫས་འདུས་པ་ཡི༔ དམར་ནག་གཏོར་མ་དབལ་ལྡན་རི་རབ་ཙམ༔ དྲག་པོ་རྩང་དང་ཤ་ཁྲག་ལིངྒས་བརྒྱན༔ རྣོ་དབལ་ཐོག་དང་མྱུར་མགྱོགས་རླུང་གི་ཤུག༔ ཕྱི་ནི་གཏོར་མ་ནང་ནི་ཁྲོ་བོའི་མཁར༔ རུ་ཏྲའི་སྙིང་ལས་གྲུབ་པའི་ཕོ་བྲང་གྱུར༔
དེ་དབུས་ཏི་ར་བམ་ཆེན་བསྣོལ་བ་ཡི༔ ཚ་གྲང་འཁྲུགས་པའི་ཉི་ཟླ་གདན་དུ་གསལ༔ ཨོཾ་བཛྲ་ཙནྡྲ་སཱུརྻ་ཏི་ར་བཾ་ཏིཥྛ་ས་མ་ཡ་ལྷན༔ དེ་ནས་བདག་བསྐྱེད་ཀྱི་མངོན་རྟོགས་ནས་སྔགས་སུ་བསྐྱལ༔ ཧཱུྃ༔ དེ་སྟེང་རྃ་ཡྃ་ཁྃ་སྤེལ་སྟེང་༔ གནམ་ལྕགས་རྡོ་རྗེ་ཧཱུྃ་སྒྲ་ཅན༔ མེ་རི་ཚྭ་ཚྭ་སི་ལི? སོགས་ན་བསྲངས༔ ས་མ་ཡ༔ བསྐང་བ་ནི༔
མཆོད་པ་ཁ་གསོ་ཞིང་དྲི་གསུར་སོགས་བཏང་ལ༔ ཧཱུྃ༔ དཔལ་ཆེན་ཁྲོ་རྒྱལ་ཁྲག་འཐུང་ཧེ་རུ་ཀཿ ཞལ་གསུམ་ཕྱག་དྲུག་ཞབས་བཞི་དོར་སྟབས་བགྲད༔ སྒྲོལ་གིང་མ་མོ་ཁྱུང་གི་འཁོར་དང་བཅས༔ དཀྱིལ་འཁོར་ཐུགས་དམ་གཉན་པོ་བསྐང་བའི་རྫས༔ དབང་པོ་རྣམ་ལྔའི་མེ་ཏོག་རི་ལྟར་སྤུངས༔ ཤ་ཆེན་གསུར་གྱི་དུད་པ་སྤྲིན་ལྟར་གཏིབས༔ རྐང་དམར་ཞག་གི་སྒྲོན་མེ་ཉི་ལྟར་གསལ༔ དམར་ཆེན་རྒྱ་མཚོའི་དྲི་ཆབ་མཚོ་ལྟར་འཁྱིལ༔
རུ་ཏྲའི་ཙིཏྟ་དཔལ་བཤོས་དབྱིངས་ལ་བསྙེགས༔ རྐང་གླིང་ཐོད་རྔའི་རོལ་མོ་འབྲུག་ལྟར་ལྡིར༔ དྲག་པོ་ཕྱི་ཡི་མཆོད་པ་སྣ་ཚོགས་འདིས༔ རྡོ་རྗེ་ཐོད་ཕྲེང་ཡབ་ཡུམ་ཐུགས་དམ་བསྐང་༔ ཁྲག་འཐུང་ཁྲོ་རྒྱལ་ཡབ་ཡུམ་ཐུགས་དམ་བསྐང་༔ དཔའ་བོ་གིང་བཞི་ཡབ་ཡུམ་ཐུགས་དམ་བསྐང་༔ སྤྲུལ་པའི་བྱ་ཁྱུང་སྡེ་ལྔའི་ཐུགས་དམ་བསྐང་༔ སྒོ་སྐྱོང་མ་མོ་གདོང་བཞིའི་ཐུགས་དམ་བསྐང་༔ ཡང་སྤྲུལ་ཕག་སྡིག་ཁྱུང་གི་ཐུགས་དམ་བསྐང་༔ གཏེར་སྲུང་མ་མོ་གནོད་སྦྱིན་ཐུགས་དམ་བསྐང་༔
ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ ཐུགས་དམ་གཉན་པོ་བསྐང་བའི་དམ་རྫས་ནི༔ བྷནྡྷའི་སྣོད་དུ་མུ་ཏིག་དྲི་མེད་གཏམས༔ དུང་དམར་ཙནྡན་དམར་པོ་མཚོ་ལྟར་འཁྱིལ༔ བསྭེ་ཕུར་སྲུབ་མེད་ནང་དུ་དཔལ་བཤོས་བཙུགས༔ རང་བྱུང་གཡང་གཞི་རྒྱན་གོས་མཁའ་ལ་བྲེས༔ དོན་སྙིང་སྣ་ལྔའི་ལྡ་ལྡི་བར་སྣང་ཁྱབ༔ ཕ་རོལ་དགྲ་ལས་རྒྱལ་བའི་གོ་མཚོན་བཀྲམ༔
དར་ཚོན་སྤྱན་གཟིགས་སྣ་ཚོགས་དབྱིངས་ལ་ལྷུབ༔ དུར་ཁྲོད་ཕོ་བྲང་རྒྱན་དང་མཆོད་སྤྲིན་འདིས༔ རྡོ་རྗེ་ཐོད་ཕྲེང་ཡབ་ཡུམ་ཐུགས་དམ་བསྐང་༔ ཁྲག་འཐུང་ཁྲོ་རྒྱལ་ཡབ་ཡུམ་ཐུགས་དམ་བསྐང་༔ དཔའ་བོ་གིང་བཞི་ཡབ་ཡུམ་ཐུགས་དམ་བསྐང་༔ སྤྲུལ་པའི་བྱ་ཁྱུང་སྡེ་ལྔའི་ཐུགས་དམ་བསྐང་༔ སྒོ་སྐྱོང་མ་མོ་གདོང་བཞིའི་ཐུགས་དམ་བསྐང་༔ ཡང་སྤྲུལ་ཕག་སྡིག་ཁྱུང་གི་ཐུགས་དམ་བསྐང་༔ གཏེར་སྲུང་མ་མོ་གནོད་སྦྱིན་ཐུགས་དམ་བསྐང་༔ ཐུགས་དམ་བསྐངས་ཤིང་ཉམས་ཆག་སོར་ཆུད་ནས༔
བར་ཆད་སེལ་ཞིང་དངོས་གྲུབ་སྩལ་དུ་གསོལ༔ ཧཱུྃ༔ ཐུགས་དམ་གཉན་པོ་བསྐང་བའི་དམ་རྫས་ནི༔ ག་ཎ་ཚོགས་མཆོད་རྒྱ་མཚོ་ཀྱི་ལི་ལི༔ མཱཾ་ས་ཤ་ཆེན་སྣ་ཚོགས་སྤུངས་སེ་སྤུང་༔ འབྲས་རྒུན་བུར་ཆང་བཅུད་གཡོ་མེ་རེ་རེ༔ མཆོད་སྤྲིན་ལྷ་ལྕམ་བརྡ་གར་ཁྱུགས་སེ་ཁྱུག༔ སྦྱོར་སྒྲོལ་མཆོད་པ་སྣ་ཚོགས་ཐིབས་སེ་ཐིབ༔ དཔག་ཡས་སྤྲིན་ལྟར་གཏིབས་པའི་མཆོད་པ་འདིས༔ རྡོ་རྗེ་ཐོད་ཕྲེང་ཡབ་ཡུམ་ཐུགས་དམ་བསྐང་༔
ཡེ་ཤེས་མཁའ་འགྲོ་སྡེ་ལྔའི་ཐུགས་དམ་བསྐང་༔ ཁྲག་འཐུང་ཁྲོ་རྒྱལ་སྡེ་ལྔའི་ཐུགས་དམ་བསྐང་༔ དཔའ་བོ་གིང་བཞི་ཡབ་ཡུམ་ཐུགས་དམ་བསྐང་༔ སྤྲུལ་པའི་བྱ་ཁྱུང་སྡེ་ལྔའི་ཐུགས་དམ་བསྐང་༔ སྒོ་སྐྱོང་མ་མོ་གདོང་བཞིའི་ཐུགས་དམ་བསྐང་༔ ཡང་སྤྲུལ་ཕག་སྡིག་ཁྱུང་ལྔའི་ཐུགས་དམ་བསྐང་༔ གཏེར་སྲུང་མ་མོ་གནོད་སྦྱིན་ཐུགས་དམ་བསྐང༔ ཐུགས་དམ་བསྐངས་ཤིང་ཉམས་ཆག་བསལ་གྱུར་ནས༔ བར་ཆད་སེལ་ཞིང་དངོས་གྲུབ་སྩལ་དུ་གསོལ༔ བཤགས་པ་ནི༔
ཧོཿ དཀྱིལ་འཁོར་རྒྱལ་བའི་ལྷ་ཚོགས་དགོངས་སུ་གསོལ༔ བདག་ཅག་བག་མེད་དམུས་ལོང་སྒྲིབ་པ་ཅན༔ ཕྱི་ནང་བསྐྱེད་རྫོགས་མ་གསལ་སྔགས་སྒྲ་ཉམས༔ དམ་རྫས་མཆོད་གཏོར་རྒྱུ་ཆུང་ཕུད་ལྷག་འདྲེས༔ གཏང་རག་དུས་ཀྱི་མཆོད་པ་ལོ་ཟླ་འདས༔ སོ་ཐར་བསླབ་དོན་ཁས་བླངས་དམ་ལ་ཉམས༔ རྣམ་གཡེང་ལེ་ལོ་མ་རིག་ཅི་མཆིས་པ༔ དབང་དྲག་འདུས་པའི་དཀྱིལ་འཁོར་ལྷ་ལ་བཤགས༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔
ཅེས་ཡི་གེ་བརྒྱ་པས་ལྷག་ཆད་བཀང་༔ དེ་ནས་མངའ་གསོལ་བྱ་བ་ནི༔ གསེར་སྐྱེམས་གཏོར་ཆུང་སོགས་བཤམས་ལ༔ ཧཱུྃ༔ དཔལ་ཆེན་ཁྲག་འཐུང་པདྨ་ཧེ་རུ་ཀཿ སྲིད་གསུམ་དབང་སྡུད་དྲེགས་པ་བྲན་དུ་བསྐོལ༔ སྣང་མཐའི་ཐུགས་ལས་སྤྲུལ་པ་ཁྲོ་བོའི་རྒྱལ༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ ཆོས་སྐུའི་མངའ་གསོལ་སྐྱེ་མེད་ཐུགས་དང་ལྡན༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔
ལོངས་སྐུའི་མངའ་གསོལ་སྣ་ཚོགས་སྒྱུ་འཕྲུལ་འགྱེད༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ སྤྲུལ་སྐུའི་མངའ་གསོལ་དམར་ནག་ཁྲོ་ཞིང་གཏུམ༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ དབང་ལྷའི་མངའ་གསོལ་དབུ་ལ་རིག་ལྔའི་ཁྱུང་༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ ཁྲོ་བོའི་མངའ་གསོལ་དཔལ་ཆས་བཅུ་ཡི་བརྒྱན༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ ཁྲོ་མོའི་མངའ་གསོལ་དུར་ཁྲོད་ཆས་བརྒྱད་རྫོགས༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔
སྲིད་གསུམ་མངའ་གསོལ་བྱ་ཁྱུང་མཐིང་ག་ཞོན༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ དཔའ་བོའི་མངའ་གསོལ་ཡེ་ཤེས་གིང་བཞིའི་བསྐོར༔ དེ་བཞིན་རྣལ་འབྱཽར་བདག་གིས་མངའ་གསོལ་ལོ༔ མཁའ་འགྲོའི་མངའ་གསོལ་ལས་ཀྱི་མ་མོ་སྡུད༔ དེ་བཞིན་རྣལ་འབྱཽར་བདག་གིས་མངའ་གསོལ་ལོ༔ ཆོས་སྐྱོང་མངའ་གསོལ་མཚོན་ཆ་སྣ་ཚོགས་ཐོགས༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ ཕོ་ཉའི་མངའ་གསོལ་ཁྱུང་དང་ཕག་སྡིག་འགྱེད༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔
བསྟན་སྲུང་མངའ་གསོལ་བསྟན་དགྲ་རྩད་ནས་གཅོད༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ དྲག་རྩལ་མངའ་གསོལ་ཀླུ་བདུད་ས་བདག་འདུལ༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ མྱུར་མགྱོགས་མངའ་གསོལ་མ་མོའི་དལ་ཡམས་འཇོམས༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ མཐུ་སྟོབས་མངའ་གསོལ་རྒྱལ་བསེན་སྙིང་ཁྲག་འཐུང་༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ ཤན་པའི་མངའ་གསོལ་དམ་ཉམས་སྲོག་དབུགས་ཕྲལ༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔
ཡུལ་ལྷའི་མངའ་གསོལ་ལོ་ཉེས་སད་སེར་ཞི༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ དམ་ཚིག་མངའ་གསོལ་རྣལ་འབྱོར་བུ་བཞིན་སྐྱོངས༔ དེ་བཞིན་རྣལ་འབྱོར་བདག་གིས་མངའ་གསོལ་ལོ༔ ཧཱུྃ༔ བདུད་རྩི་སྨན་གྱི་མཆོད་པས་མངའ་གསོལ་ལོ༔ རཀྟ་དམར་གྱི་མཆོད་པས་མངའ་གསོལ་ལོ༔ བྷ་ལིང་གཏོར་མའི་མཆོད་པས་མངའ་གསོལ་ལོ༔ སྒྲ་སྙན་རོལ་མོའི་དབྱངས་ཀྱིས་མངའ་གསོལ་ལོ༔ མཐུན་རྫས་སྒྲུབ་རྫས་གཉན་པོས་མངའ་གསོལ་ལོ༔
ཕྱི་ནང་མཆོད་ཚོགས་རྒྱ་མཚོས་མངའ་གསོལ་ལོ༔ གསེར་སྐྱེམས་རིན་ཆེན་ཕུད་ཀྱིས་མངའ་གསོལ་ལོ༔ སངས་རྒྱས་བསྟན་པ་བསྲུང་བར་མངའ་གསོལ་ལོ༔ དཀོན་མཆོག་དབུ་འཕང་བསྟོད་པར་མངའ་གསོལ་ལོ༔ དགེ་འདུན་སྡེ་དགོན་སྐྱོང་བར་མངའ་གསོལ་ལོ༔ བར་ཆད་བདུད་བཞི་བསྒྲལ་བར་མངའ་གསོལ་ལོ༔ འགོ་བའི་ནད་རིམས་འཇོམས་པར་མངའ་གསོལ་ལོ༔ ལོ་ཉེས་སད་སེར་ཞི་བར་མངའ་གསོལ་ལོ༔ དུས་འཁྲུག་མཚོན་བསྐལ་ཞི་བར་མངའ་གསོལ་ལོ༔ སྒྲུབ་ལ་མཆོག་ཐུན་སྩོལ་བར་མངའ་གསོལ་ལོ༔
ཚེ་ཡི་རིག་འཛིན་འགྲུབ་པར་མངའ་གསོལ་ལོ༔ ལུས་དང་གྲིབ་བཞིན་འགྲོགས་པར་མངའ་གསོལ་ལོ༔ གསོལ་ལོ་མཆོད་དོ་བཅོལ་བའི་ཕྲིན་ལས་མཛོད༔ ཅེས་གསེར་སྐྱེམས་དང་བདུད་རྩི་སྨན་རཀ་གིས་གཏོར་མ་བྲན་ཞིང་ནམ་མཁར་གཏོར༔ དེ་ནས་ལིངྒ་བསྒྲལ་བ་ནི་བསྒྲལ་ཆས་སྣ་ཚོགས་བསགས༔ ལྕགས་སྣོད་ནང་དུ་ལིངྒ་བཞག་ལ་དང་པོ་གསེར་སྐྱེམས་གཏོང་བ་ནི༔ ཧཱུྃ༔ རྒྱལ་བའི་དཀྱིལ་འཁོར་ལྷ་ཚོགས་ཐུགས་དམ་ཅན༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ཤིག༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔
དེང་འདིར་དྲག་པོའི་ཕྲིན་ལས་དུས་ལ་བབ༔ རྫུ་འཕྲུལ་དཔའ་བའི་བརྟུལ་ཞུགས་རྩལ་ཕྱུངས་ཤིག༔ སྔོན་ཚེ་རྒྱལ་བའི་བསྟན་སྲུང་ཐུགས་དམ་ཅན༔ ཡུལ་གནས་དབེན་རི་གཉན་པོ་སྐྱོང་བ་ལ༔ མཁའ་ལ་རྒྱུ་བའི་ལྷ་སྲིན་སྡེ་བརྒྱད་རྣམས༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ དེང་འདིར་རྣལ་འབྱོར་བདག་གི་རོགས་དན་སྒྲུབས༔ དམ་ཉམས་རུ་ཏྲའི་མགོན་སྐྱབས་མ་བྱེད་ཅིག༔ མཐུ་ལྡན་སྲུང་མ་ཕྲིན་ལས་དུས་ལ་བབ༔ བརྣག་པའི་དགྲ་བགེགས་བསྒྲལ་བའི་ཕྲིན་ལས་མཛོད༔
དེ་ནས་རྣལ་འབྱོར་པ་དྲག་པོའི་ཆས་སུ་ཞུགས་ཏེ་ཕུར་བུ་ཐོགས་ལ༔ ཧཱུྃ༔ བདག་ནི་ཁྲོ་རྒྱལ་ཁྲག་འཐུང་ཧེ་རུ་ཀཿ དམར་ནག་ཞལ་གསུམ་ཕྱག་དྲུག་མཐུ་སྟོབས་དབང་༔ རྩལ་ཆེན་བདུད་དཔུང་འཇོམས་པའི་ངོ་བོར་གསལ༔ ཐུགས་ལས་སྤྲུལ་པའི་སྲས་མཆོག་ཀཱི་ལ་ཡ༔ མཐིང་ནག་ཞལ་གསུམ་ཕྱག་དྲུག་ཕུར་བུ་བསྒྲིལ༔ བྱད་མ་འབྱུང་པོ་བསྒྲལ་བའི་རང་བཞིན་གསལ༔ ཨོཾ་བཛྲ་ཙཎྜ་པདྨ་ཧེ་རུ་ཀ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ཅེས་གསལ་བཏབ་ཧོམ་བསྐྱེད་པ་ནི༔
ཕཊ྄ཿ མདུན་དུ་ལས་ཀྱི་བྲུབ་ཁུང་ནག་པོ་གནམ་ལྕགས་ལས་གྲུབ་པ་ཟུར་གསུམ་པ་ནག་ལ་འཐུག་པ་དམར་ལ་རྔམ་པ་ཁ་དོག་ལ་གཏིང་ཟབ་པ་ཟིན་ན་ཐར་པ་མེད་པའི་ནང་དུ༔ དམ་ཉམས་པའི་དགྲ་བོ་སྔོ་ལ་ཧམ་པ༔ སྐྱ་ལ་རིད་པ༔ མྱ་ངན་གྱི་ཕྱག་རྒྱ་ཅན༔ བུ་ག་དགུ་ནས་ཁྲག་འཛག་པ་མགོན་སྐྱབས་ཀྱི་ལྷ་དང་བྲལ་བ་ཞིག་ཏུ་གྱུར༔ ཕཊ྄ཿ ན་མོ༔ དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔
ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ སྔགས་དང་ཕྱག་རྒྱ་ཏིང་ངེ་འཛིན་གྱི་བཀའ་བདེན་པ་དང་༔ ཁྱད་པར་དུ་ཡང་རིག་འཛིན་ཐོད་ཕྲེང་ཡབ་ཡུམ་མཁའ་འགྲོ་སྡེ་ལྔ་དང་བཅས་པའི་བཀའ་བདེན་པ་དང་༔ ཁྲག་འཐུང་ཁྲོ་རྒྱལ་ཡབ་ཡུམ་གིང་བཞི་ཤ་ཟ་ཁྱུང་གི་ལྷ་ཚོགས་རྣམས་ཀྱི་བཀའ་བདེན་པ་དང་༔ གཏེར་སྲུང་མ་མོ་དམ་ཅན་རྒྱ་མཚོའི་ལྷ་ཚོགས་འཁོར་དང་བཅས་པའི་བཀའ་བདེན་པ་དང་༔ བདེན་པ་ཆེན་པོ་ལ་བརྟེན་ནས༔ སྤྱིར་སངས་རྒྱས་བསྟན་པའི་སྤྱི་དགྲ༔ རྣལ་འབྱོར་བདག་གི་སྒོས་དགྲ༔ མི་མིན་མི་རུ་བརྫུ་བ༔
ལྷ་མིན་ལྷ་རུ་བརྫུ་བ༔ མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ ཁྱད་པར་དུ་ནད་བདག་ཕོ་མོའི་མཁར་ཁང་དང་བཅས་པ༔ དམག་ཇག་འཁྲུག་པའི་སྣ་འདྲེན་པའི་དམ་ཉམས་དགྲ་བོ༔ བསམ་ངན་སྦྱོར་རྩུབ་འཆང་བའི་བྱད་མ༔ འདྲེ་རྒོད་འབྱུང་པོ་གདུག་པའི་ཚོགས་ཐམས་ཅད་རང་དབང་མེད་པར་གཟུགས་ཀྱི་ལིངྒ་འདི་ལ་ཁུག་ཅིག༔ ཨོཾ་བཛྲ་ཨངྐུ་ཤ་ཡ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔
ཀརྨ་གྷཎྜེ་ཧོཿ དེ་ནས་ཕོ་ཉ་འགྱེད་པ་ནི༔ ཧཱུྃ༔ ཤར་ཕྱོགས་མ་མོ་སྡིག་གདོང་མ༔ སྐུ་ལ་མི་ལྤགས་གཡང་གཞི་གསོལ༔ ཕྱག་ན་འགུགས་པའི་ལྕགས་ཀྱུ་བསྣམས༔ སྤྲུལ་པ་ལྕགས་སྡིག་བྱེ་བ་འབུམ༔ ཤར་ཕྱོགས་དགྲ་དང་ནད་བདག་རྣམས༔ གཟུགས་ཀྱི་ལིངྒ་འདི་ལ་ཁུག༔ རྦད་པའི་མ་མོ་མཐུ་མ་ཆུང་༔
ཨོཾ་མ་མོ་མ་དུཥྚཱན་དགྲ་བོ་ཨ་ཀརྴ་ཡ་ཛ་ཛཿ ཧཱུྃ༔ ལྷོ་ཕྱོགས་མ་མོ་ཆུ་སྲིན་གདོང་༔ སྐུ་ལ་མི་ལྤགས་གཡང་གཞི་གསོལ༔ ཕྱག་ན་འཆིང་བའི་ཞགས་པ་ཐོགས༔ སྤྲུལ་པ་དུག་སྦྲུལ་བྱེ་བ་འབུམ༔ ལྷོ་ཕྱོགས་དགྲ་དང་ནད་བདག་རྣམས༔ གཟུགས་ཀྱི་ལིངྒ་འདི་ལ་ཁུག༔ རྦད་པའི་མ་མོ་མཐུ་མ་ཆུང་༔ ཨོཾ་མ་མོ་ར་ཙ་ཡ་དགྲ་བོ་ཨ་ཀརྴ་ཡ་ཛ་ཛཿ
ཧཱུྃ༔ ནུབ་ཕྱོགས་མ་མོ་ཕག་གདོང་མ༔ སྐུ་ལ་མི་ལྤགས་གཡང་གཞི་གསོལ༔ ཕྱག་ན་བསྡམས་པའི་ལྕགས་སྒྲོག་ཐོགས༔ སྤྲུལ་པ་དུང་གི་ཕག་རྒོད་འབུམ༔ ནུབ་ཕྱོགས་དགྲ་དང་ནད་བདག་རྣམས༔ གཟུགས་ཀྱི་ལིངྒ་འདི་ལ་ཁུག༔ རྦད་པའི་མ་མོ་མཐུ་མ་ཆུང་༔ ཨོཾ་མ་མོ་རཀྴ་ཡ་དགྲ་བོ་ཨ་ཀརྴ་ཡ་ཛ་ཛཿ ཧཱུྃ༔
བྱང་ཕྱོགས་མ་མོ་ཁྱུང་གདོང་མ༔ སྐུ་ལ་མི་ལྤགས་གཡང་གཞི་གསོལ༔ ཕྱག་ན་མྱོས་བྱེད་དྲིལ་བུ་བསྣམས༔ སྤྲུལ་པ་མེ་ཡི་བྱ་ཁྱུང་འབུམ༔ བྱང་ཕྱོགས་དགྲ་དང་ནད་བདག་རྣམས༔ གཟུགས་ཀྱི་ལིངྒ་འདི་ལ་ཁུག༔ རྦད་པའི་མ་མོ་མཐུ་མ་ཆུང་༔ ཨོཾ་མ་མོ་མ་ཙ་བྷྱོ་དགྲ་བོ་ཨ་ཀརྴ་ཡ་ཛ་ཛཿ དེ་ནས་དགྲ་བོ་ལྷ་དང་དབྱེ་བ་ནི༔ བྱ་རོག་དང་འུག་སྒྲོ་ཐོགས་ནས༔
ཧཱུྃ༔ ཁ་ཁཱ་མུ་ཁ་བྱ་རོག་གདོང་༔ ཧུ་ལུ་མུ་ཁ་འུག་པའི་གདོང་༔ ལས་ཀྱི་མ་མོ་དམར་ནག་གཉིས༔ དམ་ཉམས་དགྲ་བོ་ལྷ་དང་ཕྱེས༔ ཕ་ལྷ་མ་ལྷ་ཞང་ལྷ་ཕྱེས༔ སྐྱེས་ལྷ་ཡུལ་ལྷ་དགྲ་ལྷ་ཕྱེས༔ མགོན་སྐྱབས་བན་བོན་སྲུང་མ་ཕྱེས༔ ལྷ་དང་ཕྱེས་ལ་བདུད་དང་སྤྲོད༔ ལྷན་ཅིག་སྐྱེས་པའི་བདུད་དང་སྤྲོད༔
འཆི་བདག་སྲོག་གཅོད་བདུད་དང་སྤྲོད༔ ལས་ངན་ཉོན་མོངས་བདུད་དང་སྤྲོད༔ ཉམས་པའི་བྱད་མ་དགྲ་བོ་འདི༔ ལྷ་དབྱེ་བདུད་སྤྲད་དུས་ལ་བབ༔ ཤན་པ་མ་མོ་མཐུ་མ་ཆུང་༔ རྡུལ་ཕྲན་བཞིན་དུ་ལས་མཛོད་ཅིག༔ ཨོཾ་ཁ་ཁཱ་མུ་ཁ་དགྲ་བོ་ཤག་ཕྱེས༔ ཧུ་ལུ་མུ་ཁ་དགྲ་བོ་ཤག་ཕྱེས༔ རུ་ཏྲ་ཐུན་བྷྱོ་དགྲ་བོ་ཤག་ཕྱེས༔ མྱོག་ཐུན་བཾ་རིལ་དགྲ་བོ་ཤག་ཕྱེས༔
མཱ་ར་མ་དུན་དགྲ་བོ་ཤག་ཕྱེས༔ ཞེས་ལྷ་དང་དབྱེ་ཞིང་བདུད་དང་སྤྲོད༔ དེ་ནས་ཕུར་པ་ཐོགས་ཏེ༔ ཧཱུྃ༔ དཔལ་ཆེན་ཐུགས་ལས་སྤྲུལ་པའི་སྲས༔ ཁྲོ་རྒྱལ་བཛྲ་ཀཱི་ལ་ཡ༔ མགོ་བོ་རྒྱ་མདུད་འབྲུག་སྟོང་ལྡིར༔ འཆང་གཟུང་སྒྲ་གཅན་གློག་དམར་འཁྱུགས༔ ཆུ་སྲིན་ཁ་ནས་ཐོག་སེར་འབེབས༔ ཟུར་གསུམ་ཤན་པ་གྲི་ཐོད་འབུམ༔
བྱད་མ་བདུད་ལ་ཀཱི་ལ་ཡ༔ བསྒྲལ་ཞྀང་གཏུབ་བོ་མཱ་ར་ཡ༔ ཨོཾ་བཛྲ་ཀཱི་ལི་ཀཱི་ལ་ཡ་དགྲ་བོ་ཙིཏྟ་བྷནྡྷ་བྷནྡྷ་མཱ་ར་མཱ་ར་ཧ་ལ་ཧ་ལ་ཐུན་རྦད༔ དེ་ནས་རྣམ་ཤེས་སྤར་བ་ནི༔ ཧོཿ ཁྱོད་ཀྱི་རྣམ་ཤེས་ཨཱཿདཀར་པོ་ཞིག་ཏུ་གྱུར་ནས་ཕུར་པའི་ཁོང་སེང་ནས་ཐོན་ཏེ་སྣང་བ་མཐའ་ཡས་ཀྱི་ཐུགས་ཀར་ཐིམ་ཤིག༔ ཕཊ྄ཿ ཅེས་རྣམ་ཤེས་སངས་རྒྱས་ཀྱི་ཞིང་དུ་སྤར༔ དེ་ནས་ཐུན་སྣ་ཚོགས་བརྡེག་ཅིང་༔ ཧཱུྃ༔
ཉུངས་ཐུན་ཁྲོ་བོ་ཉི་ལི་ལི༔ ཁྲག་ཐུན་ནད་རླངས་ཕྱུ་རུ་རུ༔ དུག་ཐུན་རླུང་ལྟར་ཆི་ལི་ལི༔ རྡོ་ཐུན་རྦབ་རྒོད་ཤ་ར་ར༔ མེ་ཐུན་ཚྭ་ཚྭ་སི་ལི་ལི༔ མཚོན་ཐུན་བུ་ཡུག་ཚུབས་སེ་ཚུབ༔ ཟངས་ཐུན་ལྕགས་ཐུན་སྤུངས་སེ་སྤུང་༔ ཐུན་རྫས་སྣ་ཚོགས་དགྲ་ལ་ཕོབ༔ དགྲ་བགེགས་ལྔ་ཕུང་རྡུལ་དུ་རློག༔ ཨོཾ་ཐུན་ད་ཡེ་རྦད་ད་ཡེ༔
ན་ལོ་ཤག༔ རྦད་རྦད༔ ཅེས་བརྡེག་གོ༔ དེ་ནས་རལ་གྲི་ཐོགས་ཏེ༔ ཧཱུྃ༔ མ་མོ་མཆེད་བཞི་དུས་ལ་བབ༔ དུག་ལྔ་བསྒྲལ་བའི་ཕུང་པོ་འདི༔ གཏུབས་ཤིང་ཕྱེ་མར་དཀྲུགས་པར་གྱིས༔ ཨོཾ་མ་མོ་མ་དུན་བྷྱོཿ ཁཌྒ་ཡ་དགྲ་བོའི་ཤ་ཁྲག་དོན་སྙིང་ལྔ་ལ་རྦད་བྷྱོ་བྷྱོཿ
ཆོད་ཆོད༔ གཏུབ་གཏུབ༔ མྱོག་མྱོག༔ བཾ་རིལ་རྦད༔ དེ་ནས་ལྷ་ལ་མཆོད་པ་ནི༔ ཧཱུྃ༔ ཁྲོ་རྒྱལ་འདུས་པའི་དཀྱིལ་འཁོར་ཞལ་ཕྱེས་ཤིག༔ དམ་ཉམས་དགྲ་བོ་བསྒྲལ་བའི་ཤ་ཁྲག་རུས༔ ཕུང་པོ་ཁམས་དང་སྐྱེ་མཆེད་ཚོགས་དྲུག་བཅས༔ རྔམ་ཡངས་ཆོས་ཉིད་འབར་བའི་ཞལ་དུ་བཞེས༔
ཨོཾ་ཨཱཿཧཱུྃ༔ དགྲ་བགེགས་ཀྱི་མ་ཧཱ་མཱཾ་ས་རཀྟ་གོ་རོ་ཙ་ན་ལ་ཁ་ཁ་ཁཱ་ཧི༔ ཞེས་ཕུལ༔ དེ་ནས་བཟློག་མདོས་གསོ་ཞིང་རཀྟས་བྲན༔ ལིངྒ་ཤ་དུམ་གཏོར་ཆུང་བཤམས་ནས༔ ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས༔ འཇིགས་བྱེད་ཆེ་བཙན་པདྨ་ཧེ་རུ་ཀཿ སྣང་སྲིད་ལྷ་སྲིན་འདུས་པའི་དབུས་ནས་བཞེངས༔ དེང་འདིར་ཐུགས་དམ་བསྐུལ་ལོ་དམག་དཔུང་སྐྱེད༔
ཁྲག་འཐུང་མངོན་སྤྱོད་ལས་ལ་བསྐུལ་བའི་ཚེ༔ སྐུ་མདོག་དམར་ནག་མེ་ཟེར་ཡ་ལ་ལ༔ ཞལ་ནས་ཧཱུྃ་སྒྲ་དྲག་པོ་ཆེམས་སེ་ཆེམ༔ ཕྱག་ན་གདུག་པའི་མཚོན་ཆ་ཟིངས་སེ་ཟིང་༔ སྒྲོ་གཤོག་ཚྭ་ཚྭ་སྐར་ལྟར་སི་ལི་ལི༔ དུར་ཁྲོད་ཆས་བརྒྱད་བགེགས་དཔུང་ས་ལ་བསྒྱེལ༔ དོར་སྟབས་གྱད་ཀྱིས་གླིང་བཞི་ལྟོ་བར་བཅུག༔ ཡེ་ཤེས་ཁྲོ་བོ་སྤྲུལ་པའི་དམག་ཚོགས་འབུམ༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔
ཧཱུྃ༔ གསང་བའི་ཡུམ་མཆོག་ཁྲོ་མོ་གཏུམ་ཆེན་ཞལ༔ མཐིང་ནག་སྐུར་སྟོན་ཆོས་ཉིད་རང་བཞིན་ཅན༔ ཁྲོ་གཏུམ་སྤྱན་རྩ་འཁྱིལ་ཞིང་བྱད་མ་སྔངས༔ རུས་པའི་རྒྱན་ལྡན་མཁའ་འགྲོའི་དམག་དཔུང་སྡུད༔ ཟངས་གྲི་འབར་བས་བསྟན་དགྲའི་མགོ་ལུས་ཕྲལ༔ ཤ་ཟ་ཁྲོ་མོའི་དམགས་ཚོགས་བྱེ་བ་འབུམ༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ཧཱུྃ༔
ཡེ་ཤེས་ལས་ཀྱི་དམག་ཚོགས་ཁྲག་འཐུང་པ༔ གིང་ཆེན་ཡབ་ཡུམ་མཚོན་ཆ་སི་ལི་ལི༔ བྱ་ཁྱུང་དམག་ཚོགས་གཤོག་སྒྲ་འུ་རུ་རུ༔ མ་མོའི་དམག་ཚོགས་བྷྱོ་སྒྲ་དི་རི་རི༔ ལྕགས་སྡིག་ཚོགས་ནི་འདུར་ལྡང་ཆེམས་སེ་ཆེམ༔ དུག་གི་ཕག་རྒོད་མཆེ་བ་ཐིབས་སེ་ཐིབ༔ དུག་སྦྲུལ་ནག་པོ་འཁྱུག་འགྲེང་ཁྱུགས་སེ་ཁྱུག༔ ལས་ཀྱི་ཤན་པ་གྲི་ཐོགས་ཟེངས་སེ་ཟེང་༔ དམག་དཔུང་སྐྱེད་ཅིག་སྲུང་མ་དམ་ཚིག་ཅན༔ དུག་གསུམ་ཤ་ཁྲག་གཏོར་མ་འདི་བཞེས་ལ༔
ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ཧཱུྃ༔ བསྐུལ་ལོ་ཐུགས་དམ་དབྱིངས་ནས་བསྐུལ༔ དམག་དཔུང་བསྐྱེད་ལ་རུ་མཚོན་ཕྱོར༔ བཟློག་སྔགས་མཚོན་ཆའི་འཁོར་ལོ་བསྐོར༔ དྲག་སྔགས་རྡོ་རྗེའི་སེར་ཆེན་ཕོབ༔ ནད་དལ་ཆོད་ལ་ནད་མཁར་ཤིག༔ འབྱུང་པོ་དམ་སྲི་རྨང་ནས་ཕྱུངས༔ རིག་འཛིན་སྲུང་མ་དམ་ཚིག་ཅན༔ བཅོལ་བའི་ཕྲིན་ལས་འགྲུབ་པར་མཛོད༔
ཅེས་གཏོར་མ་འབུལ་ཞིང་ཡེ་ཤེས་ཁྲོ་བོའི་དམག་ཚོགས་གོ་མཚོན་ཅན་གྲངས་མེད་འཁྲབ་ནས་འབྱུང་པོ་ནད་བདག་ཐམས་ཅད་འཇོམས་པར་བསྒོམ༔ དེ་ནས་རྩང་བཟློག་ནི༔ ཧཱུྃ༔ དྲག་པོའི་ཕོ་བྲང་དུར་ཁྲོད་གནས་མཆོག་ཏུ༔ ལས་མཁན་གིང་གི་ལྷ་ཚོགས་གཤེགས་སུ་གསོལ༔ མྱུར་མགྱོགས་རྔམ་པའི་ཚུལ་གྱིས་བཞུགས་ནས་ཀྱང་༔ ཁྲག་མཆོད་བདུད་རྩི་འབར་བ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ཧཱུྃ༔ གདུག་པའི་རྩང་ཕུར་སེང་ལྡེང་རང་བཞིན་ཅན༔
རྩེ་ལ་མེ་འབར་སྲིད་གསུམ་ཝ་ལ་ལ༔ རྩ་བར་མུན་པ་ཁྲག་མཚོ་ཀྱི་ལི་ལི༔ སྐེད་པར་ང་རྒྱལ་ཐོག་སེར་ཤ་ར་ར༔ དྲྭ་མིག་ཕྲག་དོག་རླུང་དམར་འུ་རུ་རུ༔ ལོགས་སུ་ང་རྒྱལ་དུག་རླངས་ཆི་ལི་ལི༔ དམར་ནག་དྲག་པོའི་རྩང་ཕུར་ཧྲངས་སེ་ཧྲང་༔ བྷ་སུའི་སྐ་རགས་ཞགས་པ་བྲེངས་སེ་བྲེང་༔ ཟློག་སྔགས་རྦད་བསྐུལ་དམོད་པ་ལྷངས་སེ་ལྷང་༔ ཁྲག་འཐུང་དྲག་པོའི་རྣོ་དབལ་རྩང་ཕུར་འདི༔ དགྲ་བོ་བྱད་མའི་སྙིང་ལ་ད་ཐོབ་ཅིག༔
ཁྲག་མཆོད་བདུད་རྩི་འབར་བ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ ལྷ་སྲིན་འཁྲུགས་པའི་དལ་ཁ་ཟློག༔ ཀླུ་སྲིན་ལྷོག་ཡམས་འབེབས་པ་ཟློག༔ ས་བདག་ཞ་གྲུམ་གཏོང་བ་ཟློག༔ གཉན་མཛེ་རྒྱུག་འགྱེལ་བདུན་དྲུག་ཟློག༔ ཁྲག་སྐྱུགས་ཏྲེ་ཏྲེ་ནག་པོ་ཟློག༔ ཤ་ཁོལ་དམར་བཤལ་གྲུམ་བུ་ཟློག༔
རྒྱ་ནད་གཟེར་ཐུམ་སྨྱོ་འབོག་ཟློག༔ རྐྱེན་ངན་བར་ཆད་དགྲ་ལ་ཟློག༔ ཨོཾ་ཁྲོཾ་ཀྲོ་ཏ་ཡ་བྷྱོཿ ཛ་ཏྲི་རྦད་ཏྲི་ཡ་བྷྱོཿ ནད་བདག་ཤཾ་ལོང་ཡ་བྷྱོཿ ནད་མཁར་རུ་ཏྲི་ཡ་ཤིག༔ ཏྲིག་ཁྲོཾ་མཱ་ར་ཡ༔ ནད་བདག་འབྱུང་པོ་ཁ་ཐཾ་རྦད་ཆིང་ཆིང་བྷྱོ་བྷྱོ་ཟློག་ཟློག༔ དེ་ནས་གཏོར་མདོས་རཀྟ་བྲན་ཞིང་༔ ཁྲོ་བོའི་ཚོགས་རྣམས་ཀྱི་ཞལ་ཕྱི་ལ་གཟིགས་ཤིང་བཟློག་པའི་ལས་མཛད་པར་བསམ༔
ཡང་བཟློག་མེ་ཡི་སྤུ་གྲི་དམར་པོ་ནི༔ ཧཱུྃ༔ རང་བྱུང་དུར་ཁྲོད་ཕོ་བྲང་ཨེ་ཡི་ཀློང་༔ གྲུ་གསུམ་མེ་རི་འབར་བའི་དཀྱིལ་འཁོར་ནས༔ འཇིགས་བྱེད་པདྨ་ཁྲག་འཐུང་སྐུར་བཞེངས་ཤིག༔ མི་མངོན་དབྱིངས་ནས་ཐུགས་རྗེ་སྐུར་བཞེངས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ཧཱུྃ༔ སྐུ་མདོག་དམར་པོ་མེ་ཟེར་འཕྲོ་བ་ཡིས༔ འབྱུང་བཞི་ཚེ་ཡི་བར་ཆད་བཟློག་ཏུ་གསོལ༔
གཡས་ཞལ་དཀར་པོ་དགྱེས་ལ་ཁྲོ་བ་ཡིས༔ ཡི་དམ་ལྷ་ཡི་བཀའ་ཆད་བཟློག་ཏུ་གསོལ༔ གཡོན་ཞལ་མཐིང་ནག་རབ་ཏུ་རྔམ་པ་ཡིས༔ མ་རིག་འཁྲུལ་པའི་བག་ཆགས་བཟློག་ཏུ་གསོལ༔ དབུས་ཞལ་དམར་པོ་གཏུམ་ལ་འཁྲུགས་པ་ཡིས༔ རྩ་རླུང་དབང་ཐང་ཉམས་པ་བཟློག་ཏུ་གསོལ༔ སྤྱན་དགུ་སྡང་མིག་ཕྱོགས་བཅུར་འཁྱིལ་བ་ཡིས༔ ཕྱོགས་སྐྱོང་བཅུ་ཡི་གནོད་པ་བཟློག་ཏུ་གསོལ༔ མཆེ་བ་དཀར་པོ་རི་ལྟར་གཙིགས་པ་ཡིས༔ ཁྲོ་བོ་བཅུ་ཡི་ཟིལ་གནོན་བཟློག་ཏུ་གསོལ༔
ཤངས་ནས་དྲག་པོའི་རླུང་དམར་གཡོ་བ་ཡིས༔ མ་ཡམས་གདུག་པའི་སུན་ཁ་བཟློག་ཏུ་གསོལ༔ ཞལ་ནས་ཧཱུྃ་སྒྲ་འབྲུག་ལྟར་སྒྲོག་པ་ཡིས༔ བན་བོན་སྔགས་པའི་བྱད་ཁ་བཟློག་ཏུ་གསོལ༔ བྱ་ཁྱུང་རིགས་ལྔས་དབུ་ལ་བརྒྱན་པ་ཡིས༔ སྟེང་ཕྱོགས་ལྷ་ཡི་བར་ཆད་བཟློག་ཏུ་གསོལ༔ དུག་སྦྲུལ་ནག་པོས་དབུ་སྐྲ་བཅིངས་པ་ཡིས༔ འོག་ཕྱོགས་ཀླུ་སྲིན་མ་རུངས་བཟློག་ཏུ་གསོལ༔ ཐོད་སྐམ་འབར་བའི་ཚལ་ལྔས་བརྒྱན་པ་ཡིས༔ ལྷ་སྲིན་གདུག་པའི་དལ་ཁ་བཟློག་ཏུ་གསོལ༔
སྨ་ར་སྨིན་མ་མེ་ལྟར་འབར་བ་ཡིས༔ སྲིད་པ་ལས་ཀྱི་ཆོ་འཕྲུལ་བཟློག་ཏུ་གསོལ༔ ཕྱག་གཡས་དང་པོས་གྲི་ཁུག་ཕྱར་བ་ཡིས༔ ཕོ་རྒྱུད་དམོད་པའི་དྲག་སྔགས་བཟློག་ཏུ་གསོལ༔ གཡོན་གྱི་དང་པོས་ཐོད་ཁྲག་བསྣམས་པ་ཡིས༔ མོ་རྒྱུད་མ་མོའི་ཐུན་སྔགས་བཟློག་ཏུ་གསོལ༔ གཡས་ཀྱི་བར་པས་རྡོ་རྗེ་འཛིན་པ་ཡིས༔ མ་རུངས་གདུག་པའི་གཡུལ་ངོ་བཟློག་ཏུ་གསོལ༔ གཡོན་གྱི་བར་པས་ལྕགས་སྡིག་འཛིན་པ་ཡིས༔ རྒྱལ་འགོང་དམ་སྲིའི་གནོད་པ་བཟློག་ཏུ་གསོལ༔
གཡས་ཀྱི་ཐ་མས་མེ་དཔུང་བསྣམས་པ་ཡིས༔ ལུས་ངག་བསྲེགས་མནན་བསྐྲད་པ་བཟློག་ཏུ་གསོལ༔ གཡོན་གྱི་ཐ་མས་སྦྲུལ་ཞགས་བསྣམས་པ་ཡིས༔ ཀླུ་ཡི་གཏད་ཁྲམ་ངན་པ་བཟློག་ཏུ་གསོལ༔ གཡས་ཀྱི་རྡོ་རྗེ་སྒྲོ་གཤོག་བརྒྱངས་པ་ཡིས༔ ཡེ་ཤེས་ཁྲོ་བོའི་བར་ཆད་བཟློག་ཏུ་གསོལ༔ གཡོན་གྱི་རིན་ཆེན་སྒྲོ་གཤོག་བརྒྱངས་པ་ཡིས༔ འཇིག་རྟེན་ཁྲོ་བོའི་བར་ཆད་བཟློག་ཏུ་གསོལ༔ གླང་ཀོ་ཞིང་ལྤགས་སྟག་ཤམ་བརྗིད་པ་ཡིས༔ སྲིད་པ་ལས་ཀྱི་གཡོ་འཁྲུག་བཟློག་ཏུ་གསོལ༔
ཐོད་ཕྲེང་ཁྲག་ཞག་ཚོམ་བུས་བརྒྱན་པ་ཡིས༔ འབྱུང་པོ་དམ་སྲིའི་བར་ཆད་བཟློག་ཏུ་གསོལ༔ སྟག་ཤམ་རུས་རྒྱན་དུག་སྦྲུལ་བརྒྱན་པ་ཡིས༔ ཕ་རོལ་མི་ཁ་དམོད་ཚིག་བཟློག་ཏུ་གསོལ༔ མེ་རི་དམར་ནག་ཀློང་ན་བཞུགས་པ་ཡིས༔ ངག་མནན་བསྐྲད་གཟིར་གཏད་པ་བཟློག་ཏུ་གསོལ༔ གསང་བའི་ཁྲོ་མོ་སྐུ་ལ་འཁྲིལ་བ་ཡིས༔ ཉོན་མོངས་དུག་ལྔའི་གདོན་ཚོགས་བཟློག་ཏུ་གསོལ༔ བྱ་ཁྱུང་མཐིང་ནག་མེ་གཤོག་བརྫེས་པ་ཡིས༔ གཉན་རྒོད་ལྷོག་ཡམས་དམར་བཤལ་བཟློག་ཏུ་གསོལ༔
ཁ༽ ཧཱུྃ༔ ཁྲམ་ཁ་ནག་པོ་གཤིན་རྗེའི་གདོན༔ གཟི་བྱིན་སྟོབས་ཀྱིས་བཟློག་ཏུ་གསོལ༔ འཆི་བདག་ཞགས་ཐོགས་བདུད་ཀྱི་གདོན༔ དྲག་ཤུལ་སྟོབས་ཀྱིས་བཟློག་ཏུ་གསོལ༔ ཤྭ་ཁ་ཐོགས་པ་བཙན་གྱི་གདོན༔ གཏུམ་པའི་སྟོབས་ཀྱིས་བཟློག་ཏུ་གསོལ༔ ནད་རྐྱལ་ཐོགས་པ་མ་མོའི་གདོན༔ རྔམ་པའི་སྟོབས་ཀྱིས་བཟློག་ཏུ་གསོལ༔ བསེ་རག་ཆུང་སྲི་འགོང་པོའི་གདོན༔
ཁྲོ་བོའི་སྟོབས་ཀྱིས་བཟློག་ཏུ་གསོལ༔ སྨྱོ་འབོག་སྙིང་གཟེར་རྒྱལ་བསེན་གདོན༔ གཤེ་བའི་སྟོབས་ཀྱིས་བཟློག་ཏུ་གསོལ༔ གོད་སྲི་འཐབ་འཁོན་ཡུལ་གྱི་འདྲེ༔ སྒེག་པའི་སྟོབས་ཀྱིས་བཟློག་ཏུ་གསོལ༔ ལོ་ཉེས་སད་སེར་འབྱུང་འཁྲུག་གདོན༔ དཔའ་བའི་སྟོབས་ཀྱིས་བཟློག་ཏུ་གསོལ༔ དབང་ཐང་རྒུད་དང་གཡང་ཁ་ཉམས༔ རྒོད་པའི་སྟོབས་ཀྱིས་བཟློག་ཏུ་གསོལ༔ དུས་འཁྲུགས་མཚོན་ཆའི་དལ་འབབ་རྣམས༔
མཐུ་རྩལ་སྟོབས་ཀྱིས་བཟློག་ཏུ་གསོལ༔ ཧཱུྃ༔ ཤར་གྱི་སྒྲོལ་གིང་ཆེན་པོ་ཡིས༔ མ་མོའི་རིམས་ནད་བཟློག་ཏུ་གསོལ༔ ལྷོ་ཡི་གཏུམ་གིང་ཆེན་པོ་ཡིས༔ ས་བདག་ཞ་གྲུམ་བཟློག་ཏུ་གསོལ༔ ནུབ་ཀྱི་ཁྲོ་གིང་ཆེན་པོ་ཡིས༔ ལྷོག་རྒོད་དམར་ཡམས་བཟློག་ཏུ་གསོལ༔ བྱང་གི་ལས་གིང་ཆེན་པོ་ཡིས༔ ཏྲེ་ཏྲཻ་ཁྲག་སྐྱུགས་བཟློག་ཏུ་གསོལ༔
ཡུམ་ཆེན་གིང་མོ་མཆེད་བཞི་ཡིས༔ རིམས་ནད་མེ་ལྕེ་བཟློག་ཏུ་གསོལ༔ སྤྲུལ་པའི་བྱ་ཁྱུང་སྡེ་ལྔ་ཡིས༔ ཀླུ་སྲིན་འབྱུང་པོ་བཟློག་ཏུ་གསོལ༔ ཧཱུྃ༔ ལས་ཀྱི་མ་མོ་མཆེད་བཞི་ཡིས༔ བདུན་དྲུག་རྒྱ་ནད་བཟློག་ཏུ་གསོལ༔ ཕག་སྡིག་ཁྱུང་དང་དུག་སྦྲུལ་གྱིས༔ མཛེ་ནད་བཅོ་བརྒྱད་བཟློག་ཏུ་གསོལ༔ སྤྲུལ་པ་ཡང་སྤྲུལ་དམག་ཚོགས་ཀྱིས༔
རྐྱེན་ངན་ཉི་ཁྲི་ཆིག་སྟོང་ཟློག༔ ང༽ ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ གཉན་ལྷོག་སྦོས་འགས་ནག་པོ་ཟློག༔ མེ་དབལ་ཤ་ཁོལ་ཁྲག་སྐྱུགས་ཟློག༔ ཏྲེ་ཏྲེ་གཉན་རྒོད་རྒྱུག་འགྱེལ་ཟློག༔ མཛེ་ནད་ཚད་གཟེར་རིམས་ནད་ཟློག༔ རྒྱ་ནད་རྒྱུག་གཟེར་ཁོང་ལྷོག་ཟློག༔ སྲིན་གླང་ཏརྤ་དུག་མདའ་ཟློག༔ འགོ་ནད་སྙིང་གཟེར་ཁྲག་བཤལ་ཟློག༔
འབྲུམ་བུ་དཀར་ནག་མེ་དབལ་ཟློག༔ ནད་བདག་ཆོམས་ལ་ནད་མཁར་ཤིག༔ བཟློག་ཅིང་བསྒྱུར་བའི་ཕྲིན་ལས་མཛོད༔ ཨོཾ་བཛྲ་ཏྲག་ཤ་ཡ་རྦད་བྷྱོཿ ཁ་ཐུན་ནག་པོ་ནད་བདག་གི་སྙིང་ལ་རྦད་རྦད༔ ནད་བདག་ཨ་པུརྩི་མ་ཐ་མ་ཐ་རྦད་རྦད༔ ག་རུ་ཊ་པཀྵིཾ་ནད་བདག་ཕོ་མོའི་སྙིང་ལ་རྦད་རྦད༔ བྷྱོ་བྷྱོ་ཟློག་ཟློག༔ ཤིག་ཤིག་ཧ་ལ་ཡ་རྦད་རྦད་ཐུན་མཱ་ར་ཡ་ནན་ནན༔ ཞེས་ཟློག་སྔགས་རྣམས་ཚར་གསུམ་དུ་བཟླའོ༔
དེ་ནས་སྲུང་འཁོར་དང་བཟློག་འཁོར་བསྒོམ་པ་ནི༔ ཧོཿ སྐད་ཅིག་གིས་རང་ཉིད་དཔལ་ཆེན་ཁྲག་འཐུང་ཁྲོ་རྒྱལ༔ ཞལ་གསུམ་ཕྱག་དྲུག་ཞབས་བཞི་གྱད་ཀྱིས་དོར་སྟབས་བརྫིས་པ༔ ཡུམ་དབང་ཕྱུག་རྡོ་རྗེ་གཏུམ་མོ་འཁྱུད་ཅིང་བསྐལ་པའི་མེ་དཔུང་འབར་བའི་ཀློང་དུ་གསལ་བའོ༔ ཕྱི་རོལ་རྡོ་རྗེ་དང་རལ་གྲི་མེ་དཔུང་འབར་བའི་གུར་ཆེན་པོ༔ བསྐལ་པའི་རླུང་བགྲོད་དུ་མེད་པའི་བར་ཐམས་ཅད་ལྕགས་སྡིག་དང་བྱ་ཁྱུང་སྦྲུལ་ནག་དུག་གི་ཕག་རྒོད་རྣམས་ཀྱིས་གཏམས་པ༔ ནང་དུ་ཁྲོ་བོ་རྡོ་རྗེ་དྲག་པོ་དཀར་གསལ་རྡོ་རྗེ་གྲི་ཐོད་འཛིན་པ་དཔག་ཏུ་མེད་པས་སྲུང་བའི་སྔགས་སྒྲ་སྒྲོག་ཅིང་ཚེ་ཡི་རིག་འཛིན་ཅན་དུ་གྱུར༔ ཨོཾ་བཛྲ་ཙཀྲ་རཀྵ༔ བདག་ཉིད་ཀྱི་ཐུགས་ཀར་ཧཱུྃ་དམར་ནག་འབར་བའི་རང་བཞིན་ཅན་དེའི་ནང་དུ་བླ་མ་སྣང་བ་མཐའ་ཡས་ཟླ་ཚེས་ལ་ཐོད་ཕྲེང་ཡབ་ཡུམ་མགོ་སྐེད་ལ་བདག་སྲོག་ནྲྀ་ཡིག་ལྗང་ཀུ༔
ཧ་ཁོག་ཏུ་བསྲུང་བྱ་ཕོ་ཐམས་ཅད་གཡས༔ མོ་ཐམས་ཅད་གཡོན་ཞབས་ཀྱུའི་ནང་དུ་ཞིང་ཁང་ནོར་རྫས་རྣམས་ཚུད་དེ་བསྲུང་བའི་རང་བཞིན་ནི་ཕྱི་རོལ་སྔགས་རྣམས་རང་སྒྲ་དང་བཅས་ནས་འཁོར་བར་གྱུར༔ ཨོཾ་མ་ཧཱ་གུ་རུ་པདྨ་ཧེ་རུ་ཀ་ཛྙཱ་ན་གྷྲྀ་ཝ་ཀྲོ་ཏི་ཤྭ་རཱི་མ་མ་ནྲྀ་བྷྲཱུྃ༔ བདག་ཅག་དཔོན་སློབ་མི་ནོར་འཁོར་དང་བཅས་པ་ལ་སྲུངས་ཤིག༔ བཛྲ་རཀྵ་སྭཱ་ཧཱ༔ ཧོཿ མདུན་དུ་བྲུབ་ཁུང་གི་སྟེང་འོག་གནམ་ལྕགས་འཁོར་ལོ་སོ་འཐབ་འཁོར་བས་བྱད་མ་རྣམས་ཤ་ཁྲག་དམར་ཉིལ་ཉིལ་གཏུབ་པའི་རང་བཞིན་ཅན་དུ་གྱུར༔ ཁྲོ་བོའི་གདན་ཟངས་ལྕགས་འཁོར་ལོར་གྱུར་པའི་བར་ཐམས་ཅད་དགྲ་བགེགས་བྱད་མའི་ཤ་ཁྲག་གཏུབས་ཏེ་ཕོ་ཉ་རྣམས་ཀྱིས་གསོལ༔ སྟེང་ལྕགས་ཀྱི་འཁོར་ལོར་གཡས་སུ་འཁོར༔ འོག་ཟངས་ཀྱི་འཁོར་ལོ་གཡོན་དུ་འཁོར་བ་ཕྱི་རོལ་ཟློག་བྱེད་ཁྲོ་བོའི་ཟློག་སྔགས་དང་བསད་སྔགས་འབྲུག་ལྟར་སྒྲོག་པར་གྱུར༔
ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ བྱད་མ་ནྲྀ་ཏྲི་ཏྲིག་ནན་ཨེ་ཧུར་ཐུམ་ཛ་རྦད་བྷྱོཿ ཨོཾ་ཏྲིག་ཁྲོཾ་བྷྱོཿ མཱ་ར་ཡ་དུ་བྱད་མ་ཟློག༔ ཅེས་ཟློག་སྔགས་མང་དུ་བཟླས༔ ཐ་མ་ཉལ་ཚེ་སྲུང་འཁོར་བསྒོམས༔ ས་མ་ཡ༔ དེ་ནས་གསེར་སྐྱེམས་གཏོང་ཞིང་སྒོ་དབྱེ་བ་ནི༔ དར་ནག་གཟེངས་ཤིང་རོལ་མོ་དྲག་ཏུ་རྡུང་༔ ལྷ་སྲིན་ཐམས་ཅད་དགྲ་བོའི་ཡུལ་དམག་ལ་ཆས་པར་བསམ༔
དང་པོ་ཕྱི་ཡི་གསེར་སྐྱེམས་ནི༔ ཧཱུྃ༔ མི་མངོན་དག་པ་ཕྱོགས་བཅུ་རབ་འབྱམས་ན༔ བཞུགས་པའི་གྲུབ་ཐོབ་རིག་འཛིན་རྒྱ་མཚོ་དང་༔ ཞི་ཁྲོའི་ལྷ་ཚོགས་སྲུང་མ་ཐུགས་དམ་ཅན༔ རིན་ཆེན་གསེར་སྐྱེམས་གཉན་པོ་འདི་བཞེས་ལ༔ རིག་འཛིན་རྣལ་འབྱོར་བདག་གི་རྒྱབ་རྟེན་མཛོད༔ ཧཱུྃ༔ ཤར་ལྷོ་ནུབ་བྱང་ཕྱོགས་བཞི་ལ༔ གནས་པའི་རྒྱལ་ཆེན་ཕྱོགས་སྐྱོང་བཅུ༔
གསེར་སྐྱེམས་གཉན་པོ་འདི་བཞེས་ལ༔ དེ་རིང་དྲག་པོའི་ཟོར་ལམ་ཕྱེས༔ གཏོར་ཟོར་དགྲ་དང་བགེགས་ལ་འཕེན༔ ཧཱུྃ༔ ལྷ་སྲིན་སྡེ་བརྒྱད་དྲེགས་པ་དང་༔ གཞི་བདག་དབེན་རི་སྐྱོང་བ་ཡི༔ མཐུ་ལྡན་སྲུང་མ་ཐམས་ཅད་ཀྱིས༔ རིན་ཆེན་གསེར་སྐྱེམས་འདི་བཞེས་ལ༔ དེ་རིང་དྲག་པོའི་ཟོར་ལམ་ཕྱེས༔ གཏོར་ཟོར་དགྲ་དང་བགེགས་ལ་འཕེན༔
ཧཱུྃ༔ ལོ་ཟླ་ཞག་དུས་དབང་བ་ཡི༔ གདོང་ལ་གནས་པའི་ས་བདག་དང་༔ གཟའ་སྐར་འགྱུ་བ་ཐམས་ཅད་ཀྱིས༔ གསེར་སྐྱེམས་མཆོད་པ་འདི་བཞེས་ལ༔ དེ་རིང་དྲག་པོའི་ཟོར་ལམ་ཕྱེས༔ ཟོར་གྱི་དབལ་ཁ་འཕོག་སྲིད་ཀྱིས༔ དབུ་ཆུམ་ཞབས་བསྐུམ་གཡས་གཡོན་བྱོལ༔ བདག་ནི་མ་ཉེས་དགྲ་བོ་ཉེས༔ ཉེས་ཅན་དམ་ཉམས་དགྲ་བོ་ལ༔
འཕེན་པ་ཟོར་གྱི་སྣ་དྲོངས་ཤིག༔ དེ་ནས་ནང་དུ་ཕྱོགས་བཞིར་མཆོད་ལ་སྒོ་དབྱེ་བ་ནི༔ ཧཱུྃ༔ ཤར་ལྷོ་སྒོ་མ་སྡིག་གདོང་མས༔ ལྕགས་ཀྱུས་མཚན་པའི་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ཤར་སྒོ་ཕྱེས༔ བཞེངས་བསྐུལ་དམག་གི་དཔུང་སྐྱེད་ཅིག༔ ཧཱུྃ༔ ལྷོ་ཕྱོགས་སྒོ་མ་ཆུ་སྲིན་གདོང་༔
ཞགས་པས་མཚན་པའི་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་ལྷོ་སྒོ་ཕྱེས༔ བཞེངས་བསྐུལ་དམག་གི་དཔུང་སྐྱེད་ཅིག༔ ཧཱུྃ༔ ནུབ་ཕྱོགས་སྒོ་མ་ཕག་གདོང་མས༔ ལྕགས་སྒྲོག་གིས་མཚན་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་བྱང་སྒོ་ཕྱེས༔ བཞེངས་བསྐུལ་དམག་གི་དཔུང་སྐྱེད་ཅིག༔
ཧཱུྃ༔ བྱང་ཕྱོགས་སྒོ་མ་ཁྱུང་གདོང་མས༔ དྲིལ་བུས་མཚན་པའི་ལྡེ་མིག་བསྣམས༔ གསེར་སྐྱེམས་མཆོད་པ་འདི་བཞེས་ལ༔ དྲག་པོའི་ཕོ་བྲང་བྱང་སྒོ་ཕྱེས༔ བཞེངས་བསྐུལ་དམག་གི་དཔུང་སྐྱེད་ཅིག༔ ཧཱུྃ༔ བཞེངས་ཤིག་ཁྲག་འཐུང་ལྷ་ཚོགས་རྣམས༔ དེ་རིང་དྲག་པོའི་ཕྲིན་ལས་མཛོད༔ ནད་དལ་མཚོན་གྱི་བསྐལ་པ་ཆོམས༔
བཅོལ་བའི་ཕྲིན་ལས་འགྲུབ་པར་མཛོད༔ ཅེས་གསེར་སྐྱེམས་གཏོང་ཞིང་སྒོ་ཕྱེ༔ དེ་ནས་གོང་གི་དམག་བསྐུལ་བཏང་ཡང་ཆོག༔ དེ་ནས་ལིངྒར་དགྲ་བགེགས་འགུགས་ཟོར་འཕེན་པ་ནི༔ དང་པོ་ཕྱི་ཡི་གསེར་སྐྱེམས་དེ་ཚར་གཅིག་བཏང་ཡང་རུང་༔ དེ་ནས་ཟོར་འཕེན་པ་ནི༔ ཧཱུྃ༔ ང་ནི་ཆེ་མཆོག་ཁྲག་འཐུང་སྐུ༔ ང་ནི་སྣང་སྲིད་ཀུན་གྱི་གཙོ༔ ང་ནི་འཇིགས་བྱེད་ཀུན་གྱི་རྗེ༔
ང་ནི་མཁའ་འགྲོ་ཀུན་གྱི་ཡབ༔ ང་ནི་སྣང་སྲིད་ཀུན་གྱི་གཉན༔ སྟེང་ན་ཁྲོས་ཤིང་ཆས་པའི་ཚེ༔ སྟོང་ཁམས་མེ་འོད་འུ་རུ་རུ༔ ཉི་ཟླ་གཟའ་སྐར་ཆ་ལ་ལ༔ དྲག་སྔགས་འབྲུག་སྒྲ་དི་རི་རི༔ གནམ་ལྕགས་ཐོག་སེར་ཤ་ར་ར༔ ཕོ་རྒྱུད་ཆོས་སྐྱོང་ལས་ལ་འགྱེད༔ མོ་རྒྱུད་མ་མོ་དབང་དུ་སྡུད༔ སྡེ་བརྒྱད་དྲེགས་པ་གུམ་གུམ་ཆུམས༔
དེ་ནས་གིང་བཞིའི་ཟོར་ཐོགས་ནས༔ ཧཱུྃ༔ ཁྲག་འཐུང་ཐུགས་ལས་སྤྲུལ་པའི་སྲས༔ སྒྲོལ་བའི་གྲི་ཐོགས་ཡབ་ཡུམ་བཞི༔ རྦད་ཅིང་ཕོ་ཉར་མངག་པའི་ཚེ༔ ཤན་པ་སྲོག་ལ་རྔམ་པ་བཞིན༔ དགྲ་བོའི་མགོ་སྙིང་ཕྲོལ་ལ་ཤོག༔ མི་རྟ་ནང་ཚན་དཀྲུགས་ལ་ཤོག༔ ནམ་གྱི་ཕར་མ་ཚུར་ཕྱེད་ལ༔ དགྲ་བོའི་བླ་སྲོག་ཆོད་ལ་ཤོག༔
སྙིང་ཁྲག་དྲོན་མོ་འཐུང་བར་གྱིས༔ ཧཱུྃ༔ གཏོར་ཟོར་དྲག་པོ་ཤ་ར་ར༔ མཚོན་ཆའི་བུ་ཡུག་ཆི་ལི་ལི༔ དུག་མདའ་ནད་རླངས་ཐིབས་སེ་ཐིབ༔ འཕེན་ནོ་དྲག་པོའི་ཟོར་འཕེན་ནོ༔ དྲོངས་ཤིག་ཟོར་སྣ་དགྲ་ལ་དྲོངས༔ ཟོར་འཕང་ཚུར་ལ་མ་ལྡོག་ཅིག༔ དམིགས་པའི་དགྲ་བགེགས་ཤོར་ར་རེ༔ ད་ལྟ་ཉིད་དུ་སྒྲོལ་ལ་ཤོག༔
བཛྲ་ཀྲོ་ཏ་གིང་ཀ་ར་ཀྲོ་ཏི་ནི་ཙ་ཏུར་རགྨོ་མུ་ཁ་ལི་བྷྱོཿ རྦད་ཐུན་ཏྲིག་མྱོག་ཡཾ་གཏོར་རཾ་ཆོད༔ ཊ་ཊ་དཱ་ཧ་ཡ༔ མ་ཐ་མཱ་ར་ཡ༔ རུ་ཏྲ་ནྲྀ་ཏྲི་མྱོག་ཐུམ་རྦད་རྦད༔ དེ་ནས་གདོང་མོ་བཞི་ཡི་ཟོར་ཐོགས་ལ༔ ཧཱུྃ༔ ཤ་ཟ་སྲིན་མོ་ཟངས་མཆེ་ཅན༔ ཁྲག་གི་རལ་པ་ཤ་ར་ར༔ གཡང་གཞི་རཀྟ་འདུ་རུ་རུ༔
མེ་ཆར་ཚྭ་ཚྭ་སི་ལི་ལི༔ རྦད་དོ་མ་མོ་ལས་ལ་ཆོས༔ སྲིན་མོ་འབུམ་གྱིས་ཟོར་སྣ་དྲོངས༔ བརྣག་པའི་སངས་རྒྱས་བསྟན་དགྲ་སྒྲོལ༔ ནད་དལ་ཆོམས་ལ་ནད་བདག་སྒྲོལ༔ འབྱུང་པོ་ཐེའུ་རང་རྨང་ནས་ཕྱུངས༔ དམ་སྲི་འདྲེ་མོའི་སྙིང་ཁྲག་རོལ༔ གདུག་པའི་ས་བདག་ཀླུ་སྲིན་ཆུམས༔ སྤྲུལ་པའི་ལྕགས་སྡིག་དགྲ་ལ་བྷྱོཿ དུག་གི་ཕག་རྒོད་དགྲ་ལ་བྷྱོཿ
དུག་སྦྲུལ་ནག་པོ་དགྲ་ལ་བྷྱོཿ མེ་ཡི་བྱ་ཁྱུང་དགྲ་ལ་བྷྱོཿ དགྲ་མཁར་དགྲ་ཡུལ་རྨང་ནས་ཤིགས༔ དུས་ལ་བབ་བོ་ས་མ་ཡ༔ བྷྱོ་བྷྱོ་མ་མོ་རཀྴ་ཀྲོ་ཏི་མུ་ཁ་ལི་བྲིང་བྲིང་མྱུར་མྱུར༔ རུ་ཏྲ་ཨ་མུ་ཀ་མཱ་ར་མཱ་ར་མ་ཐ་མ་ཐ༔ བྷནྡྷ་བྷནྡྷ་མྱོག་ཐུམ་རྦད་དྲིལ་ཟློག་ཟློག༔ དེ་ནས་ཁྱུང་གི་ཟོར་ཐོགས་ནས༔ ཧཱུྃ༔ སྲིད་པའི་བྱ་ཁྱུང་ག་རུ་ཊཿ
མེ་གཤོག་བརྡེབ་ཅིང་ནད་དལ་འཇོམས༔ གནམ་ལྕགས་འབར་བའི་མཆུ་སྡེར་ཅན༔ ཁྲོཾ་ཁྲོཾ་ནད་བདག་སྙིང་ལ་ཁྲོཾ༔ ཆུམ་ཆུམ་ཀླུ་གཉན་སྙིང་རྩ་ཆུམས༔ མྱོག་མྱོག་ས་བདག་སྲོག་རྩ་མྱོག༔ འགས་འགས་ནད་བདག་སྙིང་རྩ་འགས༔ ཐུམ་ཐུམ་རྒྱལ་བསེན་དམ་སྲི་ཐུམས༔ རྦད་རྦད་ལྷོག་ཡམ་སྙིང་ལ་རྦད༔ ཕྱུངས་ཕྱུངས་ནད་བདག་རྨང་ནས་ཕྱུངས༔ ཆོད་ཆོད་མྱོག་ཐུམ་ཏྲིག་ཤ་བྷྱོཿ
ཨོཾ་ཁྲོཾ་ག་རུ་ཊ་ཧཱུྃ་ཀྲོ་ཏ་ཡ་གརྫ་ཡ་ཏྲིག་ཁྲོཾ་ཡ་གྲི་ཁྲོཾ་ཡ་ནད་བདག་གདུག་པའི་སྲོག་ལ་རྦད་རྦད༔ བྷྱོ་བྷྱོ་ཟློག་ཟློག༔ ཅེས་འཕང་དེ་ནས་གཏོར་ཆེན་བཏེགས་ལ༔ ཧོཿ དགོངས་སུ་གསོལ་ལོ༔ གཟིགས་སུ་གསོལ་ལོ༔ རིག་འཛིན་ཨོ་རྒྱན་ཆེན་པོ་ཡབ་ཡུམ་དཔའ་བོ་མཁའ་འགྲོ་ཕྱོགས་བཅུའི་སངས་རྒྱས་རྒྱལ་སྲས་དྲང་སྲོང་བདེན་ཚིག་འགྲུབ་པ་རྣམས་ཀྱི་དགོངས་སུ་གསོལ་ལོ༔ སྤྱིར་སངས་རྒྱས་བསྟན་པའི་སྤྱི་དགྲ༔ རྣལ་འབྱོར་བདག་གི་སྒོས་དགྲ༔ སྔ་དགྲ་ཡིད་ལ་སེམས་པ༔
ད་དགྲ་ཐད་དུ་ལངས་པ༔ གདོང་ནས་རླུང་ལྟར་འཚུབ་པ༔ མི་ང་ལ་ལྷ་མེད་ཟེར་བ༔ ལྷ་ཁྱེད་ལ་མཐུ་མེད་ཟེར་བ༔ དབེན་གནས་ཆོས་འཁོར་བཅོམ་པ༔ དམག་ཇག་དགྲ་སྣ་སྟོན་པ༔ ནད་བདག་ཡམས་བདག་འབྱུང་པོ་བསམ་ངན་སྦྱོར་རྩུབ་འཆང་བ༔ ངོས་བསྟོད་ལྐོག་ནས་སྨད་པ༔ བཀའ་དང་དམ་ལ་འགལ་བ༔ བཞག་པའི་བྲན་གཡོག་ཁྲེལ་མེད༔
རུས་ཀྱི་ནང་ཚན་རྒྱབ་ལོག༔ དམ་ཉམས་སློབ་མ་ངོ་ལོག༔ བསྟན་པའི་རུ་ཏྲ་འབྱུང་པོ༔ ཡིད་ལ་དམིགས་པའི་དགྲ་བོ་དམ་ཉམས་པ་འདི༔ ལོ་དང་ཟླ་བར་མ་བཞག༔ ཞག་དང་ཟ་མར་མ་འགྱང་བར༔ བཀའ་ཡི་གཏོར་མ་དྲག་པོ་འདི་དང་མཉམ་དུ་བཞེས་ཤིག༔ བྷྱོ་བྷྱོ་ཟློག་ཟློག༔ མཱ་ར་ཡ་ཐུན་བྷྱོཿ རྦད་ཁ་ལ་དུན་ཙེ་དགྲ་བོ་དམ་ཉམས་མཱ་ར་ཡ་རྦད་རྦད༔
ཅེས་གཏོར་ཆེན་རྫོངས་ཤིང་དར་ནག་གཡབ་བཟློག་པ་བྱ༔ དེ་ནས་རྟ་བྲོ་ལས་བྱང་ལྟར་བརྡུང་ཏེ༔ དམག་དཔོན་ཁྱུང་ནག་བཞག༔ ཧཱུྃ༔ སྤྲུལ་པའི་བྱ་ཁྱུང་ག་རུ་ཊཿ འབྱུང་པོ་ཕྱི་འབྲང་ཁྱོད་ལ་གཏད༔ བསྐལ་པ་སྟོང་དུ་མ་ཤོར་རྒྱ༔ ཨོཾ་ཁྲོཾ་ག་རུ་ཊ་བྷྱོ་བྷྱོཿ ཕཻཾ་ཕཻཾ་ཙཀྲ་ཡ་ཐུན་ཐུན་ནན༔ དེ་ནས་ནང་དུ་ལོག་ལ་ཚེ་འགུགས་བྱ་ཞྀང་དངོས་གྲུབ་ལེན་ཆོག་བཀྲ་ཤིས་བརྗོད༔
ས་མ་ཡ༔ ཨེ་མ༔ བདག་འདྲ་པདྨ་འབྱུང་གནས་ཀྱིས༔ ཡང་བཟློག་མེ་ཡི་སྤུ་གྲི་བཞག༔ ལྔ་བརྒྱ་དུས་ཀྱི་ཐ་མ་ལ༔ རིམས་ཡམས་གཉན་ནད་ཏྲེ་ཏྲེ་ཧོཿ རྒྱ་ནད་བདུན་དྲུག་ཁོང་ལྷོག་དང་༔ བཅོས་ལྟ་མ་མཆིས་ནད་རིགས་དར༔ དེ་དག་བཟློག་པའི་གདམས་པ་ཉིད༔ ཡང་གསང་སྤུ་གྲིའི་འཁོར་ལོ་ཅན༔
གུ་རུ་བདག་གི་ཐུགས་བཅུད་དེ༔ སྤེལ་བར་འཕང་ནས་གཏེར་དུ་སྦས༔ ཟབ་རྒྱ་གདམས་པ་བཞི་ཡི་སྐོར༔ གཞན་ལས་མ་གྲགས་ཁྱད་པར་འཕགས༔ མ་འོངས་ཉི་ཤུ་ལ་ཉེ་དུས༔ པདྨའི་མིང་དང་འཕྲད་པར་ཤོག༔ དུར་ཁྲོད་ཚོགས་ཁངྀ་ཨཚ་རྒྱ༔ ལས་ཀྱི་མ་མོ་མཁའ་འགྲོ་དང་༔ དགེ་བསྙེན་བཞི་ཡིས་རྒྱ་འདི་སྲུངས༔ མ་ཡེངས་བྱ་ར་ལྷང་ལྷང་ཚུགས༔
བདུད་རིགས་ལག་ཏུ་མ་ཤོར་རྒྱ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཉན་རྒྱ༔ གཏད་རྒྱ༔ དམ་རྒྱ༔ ཁོ་བོ་ཨོ་རྒྱན་གཏེར་བདག་གླིང་པས་མེ་སྤྲེལ་ལོ་འབྲི་གུང་ཏི་སྒྲོའི་ཚོགས་ཁང་ནས་གསང་གཏེར་དུ་བགྱིས་ཏེ།
ལོ་དྲུག་གསང་རྒྱ་བསྡམས་ནས་གླང་ལོར་པདྨ་སྦས་ཚལ་ནས་ནམ་མཁའ་འབྲུག་གྲགས་སུ་སངས་རྒྱས་ལྷུམས་ཞུགས་ཀྱི་བོད་ཟླ་གསུམ་པའི་ཚེས་བཞི་ལ་ཤོག་སེར་ནས་ཞལ་བཤུས་པ་ཉིན་ཅིག་འགྲུབ་བོ། སརྦ་མངྒ་ལཾ།། །། ༈ བླ་མ་དྲག་པོ་པདྨ་ཁྲག་འཐུང་ལས༔ གོ་ཆའི་ལྷ་བཟློག་དགྲ་བགེགས་དཔུང་འཇོམས་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ བཟློག་པའི་ཕྲིན་ལས་ལེའུ་བྱུང་བ༔ གོ་ཆའི་ལྷ་བཟློག་བྱ་བ་ནི༔ ཀ༽ ཧཱུྃ༔ དབང་དྲག་མེ་ཕྲེང་ཁྲོ་རྒྱལ་ཡབ་ཡུམ་གྱི༔
སྐུ་གསུང་ཐུགས་ཡོན་ཕྲིན་ལས་རབ་འབྱམས་དཔལ༔ ཐུགས་རྗེས་རྨད་བྱུང་དཀྱིལ་འཁོར་ལྷ་ཚོགས་རྣམས༔ ཐུགས་དམ་དབྱིངས་ནས་བསྐུལ་ལོ་དྲག་རྩལ་གྱི༔ འོག་མིན་དབྱིངས་རིག་ཟང་ཐལ་འོད་ལྔའི་ཀློང་༔ སྣང་མཐའ་བདེ་གཤེགས་ཞི་བ་བཞི་བཅུ་གཉིས༔ རྡོ་རྗེ་དབྱིངས་ཀྱི་ལྷ་ཚོགས་ཐུགས་དམ་བསྐུལ༔ དུག་ལྔ་བསྒྲལ་བའི་མཆོད་པ་འདི་བཞེས་ལ༔ མ་རིག་གཉིས་སྣང་བཟློག་པའི་ཕྲིན་ལས་མཛོད༔ དུང་ཁང་གནམ་ལྕགས་འཁོར་ལོའི་གཞལ་ཡས་ནས༔ འཇམ་དཔལ་བཤེས་གཉེན་ཡབ་ཡུམ་སྲས་དང་འཁོར༔
ལྔ་བཅུ་རྩ་དགུ་འཇིགས་བྱེད་སྐུ་ཡི་ལྷ༔ ཐུགས་དམ་དབྱིངས་ནས་བསྐུལ་ལོ་ལས་ལ་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ལོངས་སྤྱོད་ཟླ་གམ་དབང་གི་གཞལ་ཡས་ནས༔

དབང་ཆེན་རྟ་མགྲིན་ཡབ་ཡུམ་སྲས་དང་འཁོར༔ དགུ་བཅུ་རྩ་དྲུག་དྲག་སྔགས་གསུང་གི་ལྷ༔ ཐུགས་དམ་དབྱིངས་ནས་བསྐུལ་ལོ་ལས་ལ་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ འགྱུར་མེད་ཟབ་གསང་རྡོ་རྗེའི་གཞལ་ཡས་ནས༔ རྡོ་རྗེ་གཏུམ་པོ་ཡབ་ཡུམ་སྲས་དང་འཁོར༔ ལྔ་བཅུ་རྩ་བརྒྱད་ཡང་དག་ཐུགས་ཀྱི་ལྷ༔ ཐུགས་དམ་དབྱིངས་ནས་བསྐུལ་ལོ་ལས་ལ་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔
སྤྲུལ་པ་ཆོས་འབྱུང་ཡེ་ཤེས་གཞལ་ཡས་ནས༔ ཐུགས་དམ་ཁྲོས་མ་སྡེ་ལྔ་རིགས་དང་འཁོར༔ བདུན་ཅུ་རྩ་གཉིས་རྦོད་གཏོང་མ་མོའི་ལྷ༔ ཐུགས་དམ་དབྱིངས་ནས་བསྐུལ་ལོ་ལས་ལ་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ དྲག་རྩལ་མེ་རླུང་འཁྲུགས་པའི་གཞལ་ཡས་ནས༔ ཡཀྴ་མེ་དབལ་ཆེ་བཙན་དྲག་པོའི་འཁོར༔ སྡེ་དཔོན་སུམ་ཅུ་འཇིག་རྟེན་མཆོད་བསྟོད་ལྷ༔ ཐུགས་དམ་དབྱིངས་ནས་བསྐུལ་ལོ་ལས་ལ་བཞེངས༔
དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ལས་བཞི་ལྷུན་གྲུབ་འཁོར་ལོའི་གཞལ་ཡས་ནས༔ སྟོབས་ལྡན་དྲག་རྩལ་སྲས་མཆོག་རིགས་བཞིའི་དཔལ༔ སྔགས་བདག་བཅོ་བརྒྱད་དམོད་པའི་དྲག་སྔགས་ལྷ༔ ཐུགས་དམ་དབྱིངས་ནས་བསྐུལ་ལོ་ལས་ལ་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ བཀའ་དང་དམ་ཚིག་གཉན་པོའི་གཞལ་ཡས་ནས༔ དབྱིངས་ཀྱི་བཀའ་སྲུང་བསྭེ་ཡི་ལྷ་མོ་བཞི༔
ལས་ཀྱི་མ་མོ་དགེ་བསྙེན་སྡེ་བཞིར་བཅས༔ དམ་ཚིག་བཞིན་དུ་མ་གཡེལ་ལས་ལ་ཡ༔ ཐུགས་དམ་དབྱིངས་ནས་བསྐུལ་ལོ་ལས་ལ་བཞེངས༔ དུག་གསུམ་ཤ་ཁྲག་གཏོར་མ་འདི་བཞེས་ལ༔ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ ཅེས་ཐུགས་དམ་བསྐུལ་ལོ་ས་མ་ཡ༔ དེ་ནས་བཟློག་པ་ནི༔ ཧཱུྃ༔ ཆེ་མཆོག་དྲག་པོ་ཐུགས་དམ་ཡབ་ཡུམ་གྱིས༔ ཞིང་ཁམས་རྒྱན་རྫོགས་དབྱིངས་ཀྱི་ཡེ་ཤེས་བཅུ༔
སྣང་མཐའ་བདེ་གཤེགས་ཞི་བའི་ལྷ་ཚོགས་ཀྱིས༔ ཉོན་མོངས་དུག་ལྔའི་ནད་གདོན་བཟློག་ཏུ་གསོལ༔ འཇིགས་བྱེད་འཇམ་དཔལ་སྐུ་ཡི་ལྷ་ཚོགས་ཀྱིས༔ རྒྱ་ནད་རྒྱུ་གཟེར་དལ་ཡམས་བཟློག་ཏུ་གསོལ༔ དབང་ཆེན་རྔམ་དྲག་གསུང་གི་ལྷ་ཚོགས་ཀྱིས༔ བཙན་སྲི་རྟ་ནད་བཙན་ཐབ་བཟློག་ཏུ་གསོལ༔ ཡང་དག་གཏུམ་པོ་ཐུགས་ཀྱི་ལྷ་ཚོགས་ཀྱིས༔ སྨྱོ་འབོག་སྙིང་གཟེར་རླུང་ནད་བཟློག་ཏུ་གསོལ༔ དྲེགས་བྱེད་ཁྲོ་བོ་རྦོད་གཏོང་ལྷ་ཚོགས་ཀྱིས༔ མཚོན་འཁྲུགས་ནད་དལ་དམར་ཡམས་བཟློག་ཏུ་གསོལ༔
སྟོབས་ལྡན་ཡཀྴ་དྲེགས་འདུལ་ལྷ་ཚོགས་ཀྱིས༔ ལྷ་སྲིན་སྤྱི་གཡོས་ཆད་པ་བཟློག་ཏུ་གསོལ༔ ཕྱག་གཡས་མེ་ལོང་བཛྲ་ཀཱི་ལ་ཡ༔ ཞེ་སྡང་ལྷ་བུའི་བདུད་ཚོགས་བཟློག་ཏུ་གསོལ༔ ཕྱག་གཡོན་མཉམ་ཉིད་རཏྣ་ཀཱི་ལ་ཡ༔ ང་རྒྱལ་ཕུང་པོའི་བདུད་ཚོགས་བཟློག་ཏུ་གསོལ༔ ཞབས་གཡས་སོར་རྟོགས་པདྨ་ཀཱི་ལ་ཡ༔ འདོད་ཆགས་ཉོན་མོངས་བདུད་ཚོགས་བཟློག་ཏུ་གསོལ༔ ཞབས་གཡོན་བྱ་གྲུབ་ཀརྨ་ཀིའ་ལ་ཡ༔ ཕྲག་དོག་འཆི་བདག་བདུད་ཚོགས་བཟློག་ཏུ་གསོལ༔
ཡེ་ཤེས་ལས་ཀྱི་སྤྲུལ་པ་བྱེ་བ་འབུམ༔ སྔོན་ལས་འཕྲལ་རྐྱེན་ངན་པ་བཟློག་ཏུ་གསོལ༔ ཧཱུྃ་བྷྱོཿ སྐུ་སྤྲུལ་གཤེད་ཆེན་བཅུ་གཉིས་ཀྱིས༔ ལུས་ཀྱི་བར་ཆད་དགྲ་བགེགས་ཟློག༔ གསུང་སྤྲུལ་ཁམས་བརྒྱད་མེ་འབྲུག་གིས༔ ངག་གི་བར་ཆད་དགྲ་བགེགས་ཟློག༔ ཐུགས་སྤྲུལ་དབང་མོ་ཉེར་བརྒྱད་ཀྱིས༔ ཡིད་ཀྱི་བར་ཆད་དགྲ་བགེགས་ཟློག༔ ཡོན་ཏན་སྨན་མོ་ང་བརྒྱད་ཀྱིས༔
རྩ་རླུང་བར་ཆད་དགྲ་བགེགས་ཟློག༔ ཕྲིན་ལས་སྡེ་དཔོན་སུམ་ཅུ་ཡིས༔ ཐུགས་ཀྱི་བར་ཆད་དགྲ་བགེགས་ཟློག༔ ཕུར་འདེབས་མ་མོ་བཅུ་གཉིས་ཀྱིས༔ སྒྲུབ་པའི་བར་ཆད་དགྲ་བགེགས་ཟློག༔ སྔགས་བདག་དམོད་པ་བཅུ་གཉིས་ཀྱིས༔ དངོས་སུ་བསྡོ་བའི་དགྲ་བགེགས་ཟློག༔ ག༽ ཧཱུྃ་བྷྱོཿ ཕྱི་ཁྱམས་མུ་རན་སྐྱོང་བ་ཡི༔ དཔལ་གྱི་བཀའ་སྡོད་ཕོ་ཉའི་ཚོགས༔
མཁའ་འགྲོ་སུམ་ཅུ་རྩ་གཉིས་ཀྱིས༔ དབྱིངས་ཀྱི་མ་མོ་འཁྲུགས་པ་ཟློག༔ འཇིགས་བྱེད་གིང་ཆེན་བཅོ་བརྒྱད་ཀྱིས༔ དུག་གསུམ་འཁྲུགས་པའི་བར་ཆད་ཟློག༔ འབར་མ་གནོད་སྦྱིན་མ་བརྒྱད་ཀྱིས༔ འཇིག་རྟེན་སྲིད་པའི་གདུག་རྩུབ་ཟློག༔ ས་བདག་མ་མོ་སོ་གཉིས་ཀྱིས༔ དབང་ཆེན་སྡེ་བཞིའི་གནོད་འཚེ་ཟློག༔ མ་མོ་བདུན་དང་བྲན་མོ་བཞིས༔ གཟའ་ཀླུ་འཁྲུགས་པའི་བར་ཆད་ཟློག༔
ཕོ་ཉ་དྲུག་ཅུ་རྩ་བཞི་ཡིས༔ ལས་མཁན་རྒྱུག་ལོག་བྱེད་པ་ཟློག༔ འབུམ་ཕྲག་ཡངས་པའི་མཁའ་འགྲོའི་མས༔ མི་ནད་ཕྱུགས་ནད་དལ་ཡམས་ཟློག༔ བཀའ་སྐྱོང་བསྭེ་ཡི་ལྷ་མོ་བཞིས༔ ལོག་ལྟ་གཤེ་སྐུར་བྱེད་པ་ཟློག༔ གཏེར་སྲུང་དགེ་བསྙེན་སྡེ་བཞི་ཡིས༔ ཟབ་ཆོས་སྤེལ་བའི་སྒབ་འདྲེ་ཟློག༔ བོད་སྐྱོང་བརྟན་མ་བཅུ་གཉིས་ཀྱིས༔ འདུལ་བྱའི་ཕྲིན་ལས་འགགས་པ་ཟློག༔
སྲིད་པའི་ལྷ་གཉན་ཆེ་དགུ་ཡིས༔ རྩྭ་འབུ་སད་སེར་ཐན་ཆེན་ཟློག༔ ཡུལ་ལྷ་གཞི་བདག་ཐམས་ཅད་ཀྱིས༔ མི་ཁ་ཕུང་སྦྱོར་གྲོས་ངན་ཟློག༔ མགོན་བསྟན་སྲུང་མ་ཐམས་ཅད་ཀྱིས༔ ཆག་ཆེ་ཉམ་ང་མ་ལུས་ཟློག༔ ཅེས་ཟློག་མཚམས་སོ་སོར་གདབ་བོ༔ ལས་འཕྲོ་སྐལ་ལྡན་བུ་དང་འཕྲད་པར་ཤོག༔ ས་མ་ཡ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མེ་སྤྲེལ་ལོ་འབྲི་གུང་གཞོ་སྟོད་ཏི་སྒྲོའི་བྲག་མཁའ་འགྲོའི་ཚོགས་ཁང་ཆེན་མོ་ནས་གདན་དྲངས་ཤིང་ཆུ་གླང་ལོར་སྦས་ཡུལ་བདུད་འདུལ་གསང་སྔགས་ཆོས་གླིང་དུ་ཤོག་སེར་ལས་དག་པར་ཕབ་པའོ། སརྦ་མངྒ་ལཾ།། །། ༈ བླ་མ་དྲག་པོ་པདྨ་ཁྲག་འཐུང་ལས༔ ཡང་བཟློག་སྤུ་གྲི་དམར་པོ་བཞུགས་སོ༔ ཐོད་ཕྲེང་ཁྲོ་རྒྱལ་སྟོབས་འདུས་དཔལ་ལ་འདུད༔ ས་མ་ཡ༔
དབང་རྫོགས་དམ་ལྡན་བསྒྲུབ་པར་བརྩོན་པ་ལ༔ བན་དགྲ་གླང་སྙིང་ཞེ་སྡང་ཅན་དག་གིས༔ གཏད་ཁྲམ་རྦོད་ཟོར་རླུང་འཁོར་ཧོམ་ཆོག་དང་༔ ཕུང་སེལ་ལོག་ངན་སྦྱོར་བ་བརྩམས་པ་ཀུན༔ རང་ལ་མི་ཚུགས་གཤེད་དུ་དབབ་པའི་དུས༔ རབ་ནི་སྟོང་ཉིད་ལྟ་བའི་གདེང་དང་ལྡན༔ མཚན་མའི་རྫས་སྔགས་དྲག་པོ་ཕོ་ཉ་སོགས༔ ཆོས་ཉིད་ཀློང་དུ་འུབ་ཆུད་རིས་མི་སྙོམས༔ སྐྱེ་འགྲོ་ནམ་མཁའི་འགྲོ་བ་ཨ་ཐང་ཆད༔ ཕུར་ཐོགས་སྟོང་དང་འགྲས་ཀྱང་གནོད་མི་ཐུབ༔
འབྲིང་ནི་ཡི་དམ་བསྙེན་པ་བསྐྱེད་རིམ་ཐོབ༔ མི་ཤིགས་རྡོ་རྗེའི་མཁར་ནང་ཚུད་དང་མཚུངས༔ ཐ་མ་ཉོན་མོངས་རྣམ་རྟོག་དབང་གྱུར་པ༔ རྫས་སྔགས་འཁོར་ལོ་ཏིང་འཛིན་ཟུང་དུ་འཇུག༔ དབང་དང་བྱིན་རླབས་གཞན་རྐྱེན་ཡུལ་ལ་བསྟན༔ རྦོད་གཏོང་མེ་འདྲ་ཟློག་པ་ཆུ་འདྲ་བས༔ ཡང་བཟློག་སྤུ་གྲི་འཁོར་ལོ་འདི་ཁོ་ན༔ དེ་ལ་བདག་ཉིད་ཁྲོ་རྒྱལ་སྟོབས་འདུས་སྐུ༔ དྲག་པོ་རིགས་ལྔ་གོ་ཆའི་ལྷ་རྣམས་རྫོགས༔ སྐུ་ཆེ་ཡན་ལག་རགས་ཤིང་སྟོང་ཁམས་གང་༔
རི་རབ་ལྟར་བརྗིད་ཆེ་བཙན་འགྲན་ཟླ་བྲལ༔ ལྷ་སྲིན་སྡེ་བརྒྱད་འཇོམས་བྱེད་ཚ་ངར་ཅན༔ མེ་དཔུང་ཀློང་བཞུགས་ཧ་ཧཱུྃ་ཕཊ྄་སྒྲ་སྒྲོག༔ སྣང་སྲིད་ཐམས་ཅད་ཡོམ་ཡོམ་ཤིག་ཤིག་འགུལ༔ ལྷ་སྲིན་སྡེ་བརྒྱད་ཕོ་ཉ་དྲེགས་པ་ཅན༔ ལས་ཀྱིས་རྦད་པའི་ཆོས་སྐྱོང་སྲུང་མ་རྣམས༔ རང་ལ་གནོད་བྱེད་འབྱུང་པོ་ཐམས་ཅད་ཀུན༔ སྔངས་འདར་ཡེད་ཡེད་མིག་ནི་ཧྲིག་ཧྲིག་འདུག༔ དབལ་ཟིལ་མ་བཟོད་སྲོག་སྙིང་ལྷུད་ལྷུད་ཕྱུང་༔ དཔལ་ཆེན་ཐུགས་སྲོག་ཧཱུྃ་གི་དབྱིངས་སུ་བསྡུ༔
གཅེར་བུ་བྱང་ཐང་ལྷག་པས་གདུང་བ་ལྟར༔ སྲོག་བྲལ་འདར་ཡེད་ཅི་བགྱིས་བཀའ་ཉན་ཅིང་༔ བན་དགྲའི་ལྷ་སྲུང་རང་གཤེད་བཟློག་པར་དམིགས༔ དྲག་སྔགས་ཤམ་བུ་སྤུ་གྲིའི་སྔགས་འདི་གདགས༔ བྷྱོ་མཱ་ར་ཡ་རྦད༔ ཧཱུྃ་བནྡེ་ཤ་ཡ་མྱོག༔ མྱ་ལོ་ཤ་ཡ་རྦད༔ ཏི་ལོ་ཤ་ཡ་རྦད༔ ནི་ལོ་ཤ་ཡ་རྦད༔ བནྡེ་བྲག་ཚལ་པ་སྲོག་རྩ་ཆོད༔
སྙིང་རྩ་ཆོད༔ རྩད་ནས་ཆོད༔ དྲུངས་ནས་ཕྱུངས༔ བདག་ཅག་འཁོར་དང་བཅས་པ་ལ༔ རྦོད་གཏོང་ཕུར་ཁའི་གནོད་པ་ཐམས་ཅད་དམ་ཉམས་དགྲ་ལ་ཨ་མུ་ཀ་ཕྱེས༔ ཕྱེ་མར་ཕུར་ཡ་ཛཿ ཤིང་ཏྲིང་མཱ་ར་ཡ་རྦད༔ ཕྱི་དྲོ་དགོང་ཁ་དམར་ཐག་ཆར༔ བརྒྱ་སྟོང་བཟླས་ཤིང་དྲག་ཏུ་གཅུན༔ ཕས་ཀྱི་རྦོད་གཏོང་མ་མགོན་སོགས༔
ཆེ་རྒྱུད་དྲེགས་པའི་རྩུབ་འགྱུར་ལན༔ མ་མ་ཀྲོ་ཏ་ཙིཏྟ་བཻ༔ ཀཱ་ལ་ཀཱ་ལི་རཱུ་པ་ཨོཾ༔ གསལ་བརྟན་ཐུགས་རྗེས་སྟོབས་ལྡན་པའི༔ ཧཱུྃ་གིས་རསྨིས་གང་ཡིན་དེ༔ མདུན་དུ་བོས་ལ་མཆོད་ཅིང་བསྟོད༔ དགྱེས་ཚུལ་ཙིཏྟ་ཨ་བྷེ་ཥ༔ དྲག་པོ་ཧཱུྃ་གི་སྒྲ་ཆེན་སྒྲོག༔ བཛྲ་པཱ་ཎི་ཧེ་རུ་ཀཿ འབར་བ་དྲག་པོའི་འོད་ཟེར་ནི༔
ཚ་ངར་ལྕི་འཐས་ཀ་གདུང་ཙམ༔ གྲངས་མེད་འཕྲོས་པ་རྦོད་གཏོང་མནན༔ རླུང་དཀྱིལ་ཐུག་པར་རབ་ཏུ་གཟིར༔ སླར་ལ་བྱད་མའི་གཤེད་དུ་འཕང་༔ ཁྲོ་བོའི་ཚོགས་དང་བཅས་ནས་ཀྱང་༔ དམིགས་བྱ་རྡུལ་དུ་བརླག་པར་བྱ༔ ཐུན་བར་བདེན་སྟོབས་ཐལ་རྡེབ་བྱ༔ ན་མོ༔ བླ་མ་སངས་རྒྱས་ཆོས་དགེ་འདུན༔ ཡི་དམ་དཀྱིལ་འཁོར་ལྷ་ཚོགས་དང་༔
མཁའ་འགྲོ་ཆོས་སྐྱོང་བྱིན་རླབས་དང་༔ གསང་སྔགས་དྲག་པོའི་མཐུ་སྟོབས་ཀྱིས༔ རྣལ་འབྱོར་བདག་ཅག་འཁོར་བཅས་ལ༔ སྔོན་གྱི་ལས་དང་འཕྲལ་གྱི་རྐྱེན༔ ཆག་ཆེན་ཉམ་ང་རྨི་ལྟས་རྩུབ༔ རྦོད་གཏོང་རྦད་འདྲེ་ཟོར་ཐུན་ཧོམ༔ བྱད་ཕུར་གཏད་ཁྲམ་ཕུང་སེལ་ངན༔ བཞི་བརྒྱ་རྩ་བཞིའི་ནད་རྣམས་དང་༔ སྟོང་ཕྲག་བརྒྱད་ཅུའི་བགེགས་ཀྱི་ཚོགས༔ སྒྲུབ་ལ་བར་དུ་གཅོད་པ་ཡི༔
བདུད་སྡེ་དཔུང་དང་བཅས་པ་རྣམས༔ བྷྱོ་བྷྱོ་སྡང་བའི་དགྲ་ལ་བྷྱོཿ དགྲ་བགེགས་སྟེང་དུ་མཱ་ར་ཡ༔ ནྲྀ་ཏྲི་ཤ་ཏྲུཾ་ཧུར་ཐུམ་ཛཿ བྷྱོ་བྷྱོ་བཟློག་བཟློག་ཧཱུྃ་ཡཾ་ཕཊ྄ཿ ལག་གཡས་གནམ་ལ་ལག་གཡོན་ས༔ རི་རབ་འཇིགས་ནུས་སྟོབས་དང་ལྡན༔ ཉི་ཟླ་མེ་ཆུ་འཕྲོད་པའི་བར༔ དགྲ་བགེགས་རྡུལ་ཕྲན་བརླགས་པར་དམིགས༔ བདེན་སྟོབས་ཐལ་རྡེབ་ལན་གསུམ་དང་༔
དྲང་སྲོང་ལོཀྟྲིའི་དམོད་པ་བརྗོད༔ རྗེས་ནི་སྟོང་ཉིད་ངང་ལ་བཞག༔ འདི་ལྟ་བུ་ཡི་སྦྱོར་བ་ཡིས༔ དྲང་སྲོང་དམོད་པ་ལ་དབང་བའི༔ མཐུ་མཁན་སྟོང་དང་འགྲས་གྱུར་ཀྱང་༔ དབྱིངས་ཉིད་ཐུགས་རྗེ་རབ་འབར་བ༔ ནམ་མཁའ་འདྲ་སྟེ་ཚུགས་མི་སྲིད༔ སླར་ཡང་ཁོ་རང་གཤེད་དུ་འབེབས༔ བྱད་མ་རྩད་ཕུང་བརླག་པར་འགྱུར༔ ས་མ་ཡ༔
རྒྱ་རྒྱ་རྒྱ༔ ཨེ་མ༔ བདག་འདྲ་སྔགས་འཆང་པདྨ་ཡིས༔ ཧེ་ཆེན་བརྡལ་བའི་དུར་ཁྲོད་དུ༔ སློབ་དཔོན་རོམྦུ་གུ་ཧྱ་ལ༔ དྲག་སྔགས་མཐར་ཐུག་ཡང་བཟློག་ཞུས༔ བདག་གིས་བོད་དུ་གནང་བ་བྱས༔ ཕྱི་རབས་དོན་དུ་གཏེར་དུ་སྦས༔ ལས་ཅན་ཐུགས་ཀྱི་སྲས་དང་སྤྲོད༔ སྙིང་གི་བུ་མིན་གཞན་ལ་གསང་༔
འཆལ་ན་རང་གི་གཤེད་དུ་འོང་༔ མཚོན་གྱི་སྒྲོ་བ་ཁ་བསྡམས་ལ༔ ཤིན་ཏུ་འཚོ་ཤེས་སྙིང་ལ་ཞོག༔ ལས་ཀྱི་མ་མོའི་བཀའ་འདི་སྲུངས༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔
གཏད་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོ་འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་ཤིང༌། ཆུ་གླང་ལོར་སྦས་ཡུལ་བདུད་འདུལ་གསང་སྔགས་ཆོས་གླིང་དུ་ཤོག་སེར་ལས་ཞལ་བཤུས་སོ། སརྦ་མངྒ་ལཾ།། །། ༈ བླ་མ་དྲག་པོའི་གཏེར་སྲུང་དགེ་བསྙེན་སྡེ་བཞིའི་གཏོར་འབུལ་བཞུགས་སོ༔ པདྨ་དྲག་པོ་ཁྲོ་བོར་འདུད༔ གཏེར་སྲུང་སྡེ་བཞིའི་མཆོད་ཐབས་ནི༔ བསྭེ་ཕོར་ཟངས་སྣོད་གང་རུང་དུ༔ དཔལ་གཏོར་བཞི་བཤམས་དཀར་དམར་བརྒྱན༔ སྐྱེམས་ཕུད་མཆོད་པ་ཅི་འབྱོར་བཤམས༔
ཡིད་གསལ་བདག་བསྐྱེད་འདི་ལྟར་བསྒོམ༔ ཧཱུྃ༔ བདག་ཉིད་རྡོ་རྗེ་གྲོ་ལོད་སྐུ༔ གཏུམ་རྔམ་རྡོ་རྗེ་ཕུར་པ་བསྣམས༔ སྟག་སྟེང་བརྗིད་ཅིང་དཔའ་བའི་སྐུ༔ སྤྲུལ་འཁོར་ཡེ་ཤེས་དྲག་པོ་བསྒོམ༔ མདུན་དུ་ཁྲག་ཞག་རྒྱ་མཚོའི་དབུས༔ ལྷ་ཀླུ་བདུད་བཙན་ཤ་ཟ་རྣམས༔ མངོན་རྟོགས་རྟག་ལྟར་མྱུར་དུ་གསལ༔ ཧཱུྃ༔
ལྷ་བཙན་དམག་དཔོན་མྱུར་མགྱོགས་ཅན༔ སྐུ་མདོག་དམར་སྨུག་ཞི་བའི་ཆས༔ དར་ཐོད་དཀར་ཞིང་སྐུ་མདོག་དཀར༔ ཞགས་དཀར་འཛིན་ཞིང་རྟ་དཀར་ཞོན༔ སྤྲུལ་པ་མི་དཀར་བྱེ་བ་འབུམ༔ ཡང་སྤྲུལ་གཅན་སྤྱང་དཀར་པོ་འགྱེད༔ ཧཱུྃ༔ མི་བདུད་འབྱམས་པ་ཁྲག་མདོག་ནག༔ ཞལ་གཅིག་ཕྱག་གཉིས་དགྲ་སཏྭ་དང་༔ སྤུ་གྲི་རུ་མཚོན་ནག་པོ་གཡབ༔
རྟ་ནག་བཞོན་ཅིང་མི་ནག་འགྱེད༔ ཡང་སྤྲུལ་དོམ་ནག་གྲངས་མེད་སྟོན༔ ཧཱུྃ༔ བཙན་རྒོད་ཨ་བསྭེ་མི་དམར་ནི༔ ཞལ་གཅིག་ཕྱག་གཉིས་སྲོག་བདག་གཟུགས༔ བཙན་དར་སྤུ་གྲི་ཞགས་པ་དང་༔ མཆེ་གཙིགས་དགྲ་བོའི་གློ་སྙིང་རོལ༔ རྟ་དམར་བཞོན་ཅིང་མི་དམར་འགྱེད༔ ཡང་སྤྲུལ་ཟངས་འཕར་ལྷང་ལྷང་ཟུག༔ ཧཱུྃ༔
ཀླུ་བདུད་ནཱ་ག་ཁ་ཐུན་ནི༔ མཐིང་ནག་མུན་པའི་ཚ་ངར་ཅན༔ ཕྱག་གཉིས་སྦྲུལ་ཞགས་སྡིག་པ་དང་༔ ཆུ་སྲིན་རྒྱལ་མཚན་དུག་ཟོར་འཛིན༔ རྟ་སྔོན་བཞོན་ཅིང་མི་སྔོན་འགྱེད༔ ཡང་སྤྲུལ་དུག་སྦྲུལ་ས་གཞི་ཁེངས༔ ཤན་པ་གནོད་སྦྱིན་སྡེ་བཞིའི་ཚོགས༔ སྔོན་ཚེ་གཞོ་སྟོད་ཏི་སྒྲོ་རུ༔ བན་བོན་རྒྱུད་བསྲུང་ཁས་བླངས་བཞིན༔ དམར་གྱི་གཏོར་མ་ཤ་ཁྲག་དང་༔
མཆོད་གཏོར་རྒྱ་མཚོ་འདི་བཞེས་ལ༔ དེང་འདིར་བསྐུལ་རྦད་བཀའ་བཅོལ་བཞིན༔ ཟབ་གསང་བསྟན་པ་རྒྱས་པ་དང་༔ རྒྱུ་སྦྱོར་བར་ཆོད་རྐྱེན་སེལ་བ༔ ལོ་ཉེས་སད་སེར་ཞི་བ་དང་༔ འབྱོར་དྲུག་བསྟན་པ་རྒྱས་པ་དང་༔ ཕྲིན་ལས་མྱུར་དུ་འགྲུབ་པར་མཛོད༔ བཀའ་ཡི་ཐ་ཚིག་གནད་ནས་བསྐུལ༔ ཞི་རྒྱས་དབང་དྲག་ཕྲིན་ལས་རྣམས༔ མ་ཐོགས་མྱུར་དུ་འགྲུབ་པར་མཛོད༔
ཨོཾ་བསྭོ་ཨ་ཏྲི་ཁ་ཐུན་ན་ཏྲི་ཤ་རུ་ཏྲི་ནཱ་ག་ཎ་གུར་ཛ་ཛཿ ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔
ཞེས་གཏོར་མ་འབུལ་ཞིང་ཕྲིན་ལས་བཅོལ༔ རྒྱུན་མཆོད་ཆོས་སྐྱོང་སྒྲུབ་ཐབས་འདི༔ ཕྲིན་ལས་ནམ་མཁའི་གློག་ལས་མྱུར༔ བན་བོན་གཉིས་ཀྱི་སྲུང་མའི་ཕྱིར༔ གྲོ་ལོད་ཕོ་བྲང་བྲག་ལ་སྦས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔
གཏེར་སྲུང་གིས་དངོས་སུ་གཟུགས་བསྟན་ནས་བསྐུལ་ཕྱིར། ༧ཀརྨ་ལས་འབྲེལ་གླིང་པས་བྲིས་པའོ། སརྦ་མངྒ་ལཾ།། ༈ བླ་མ་དྲག་པོ་པདྨ་ཁྲག་འཐུང་ལས༔ གཏེར་སྲུང་ལས་ཀྱི་མ་མོའི་མཆོད་ཐབས་བཞུགས་སོ། ནྀསྦྱཾ་རྒྱ་ནྃ༔ གསང་བ་ཌཱཀྐིའི་སྐུ་ལ་འདུད༔ ས་མ་ཡ༔ ལས་ཀྱི་མ་མོའི་མཆོད་ཐབས་ནི༔ རིན་ཆེན་སྣོད་མཆོག་གང་རུང་དུ༔
བཤོས་བུ་ཟུར་གསུམ་སྨད་ཟླུམ་ལ༔ བཤོས་བུ་བཞི་དང་སྨན་ལེབ་དང་༔ བུམ་པ་བཅས་ལ་དཀར་དམར་བརྒྱན༔ གསེར་སྐྱེམས་དང་བཅས་བཤམས་པར་བྱ༔ རོལ་མོའི་དབྱངས་བཅས་འདི་སྐད་དོ༔ ཨོཾ་ཨཱཿཧཱུྃ༔ ཧཱུྃ༔ ཆོས་དབྱིངས་རང་བྱུང་རིག་པའི་དབྱིངས་ཀློང་དབུས༔ དུར་ཁྲོད་ཚོགས་ཁང་ཏི་སྒྲོའི་གནས་མཆོག་ནས༔ མ་གཅིག་ལས་ཀྱི་མཁའ་འགྲོ་གཤེགས་སུ་གསོལ༔
ཟབ་གསང་ཡེ་ཤེས་དགྱེས་པས་གནས་འདིར་བཞུགས༔ དམ་རྫས་མཆོད་གཏོར་གསེར་སྐྱེམས་གཉན་པོ་བཞེས༔ སྒྲུབ་པའི་རིག་འཛིན་རྣལ་འབྱོར་བུ་བཞིན་སྐྱོངས༔ མ་ཡེངས་བསྟན་པའི་བྱ་ར་མཛད་དུ་གསོལ༔ བྷྱོཿ མ་གཅིག་ལས་ཀྱི་མཁའ་འགྲོ་མ༔ དཀར་གསལ་འཛུམ་མདངས་ཡ་ལ་ལ༔ སྐུ་ལ་དར་དཀར་གོ་ཟུ་གསོལ༔ རིན་ཆེན་ཐོར་ཚུགས་ཤིགས་སེ་ཤིག༔ དར་དཔྱངས་ཅོད་པན་པུ་རུ་རུ༔
ཕྱག་གཡས་སྣ་ཚོགས་མདའ་དར་འཛིན༔ གཡོན་པས་འཕྲུལ་གྱི་མེ་ལོང་བསྣམས༔ རཏྣ་མཛེས་པའི་རྒྱན་འཕྱང་ལྡན༔ ཀླུ་ཡི་ཆུ་རྟ་སྔོན་པོ་ཆིབས༔ སྒ་སྲབ་དར་སྟན་ཁྲིགས་སེ་ཁྲིག༔ རྫུ་འཕྲུལ་མངའ་བའི་ཤུགས་འཆང་མ༔ གསང་བ་གཏེར་གྱི་གྲོགས་མཛད་མ༔ སངས་རྒྱས་བསྟན་པའི་བྱ་ར་མ༔ ལས་བཞི་མཁའ་འགྲོའི་ཚོགས་བཅས་ཀྱིས༔ དམ་རྫས་གཏོར་མ་འདི་བཞེས་ལ༔
ཕྱི་ནང་འགལ་རྐྱེན་བར་ཆད་སོལ༔ སྒྲུབ་པའི་རིག་འཛིན་བདག་ཅག་ལ༔ ལུས་དང་གྲིབ་མ་བཞིན་དུ་འགྲོག༔ ཀ་ཆ་དཀོར་ནོར་གཉེར་དུ་གཏད༔ དུས་དྲུག་སྲུང་ཞིང་ཕྱི་ལ་འབྲོངས་༔ ཟབ་ཆོས་བསྟན་པའི་མེལ་ཚེ་མཛོད༔ གདུག་པའི་དགྲ་བགེགས་ཆམ་ལ་ཕོབ༔ སྔོན་ཚེ་གུ་རུའི་བཀའ་བཞིན་དུ༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་གུ་ཧྱ་ཌཱཀྐི་ཡོ་གི་ནི་མ་མོ་རུ་ལུ་རུ་ལུ་ཧཱུྃ་བྷྱོ༔
ཨི་དཾ་བྷ་ལིངྟ་ཁ་ཁ་ཁཱ་ཧི༔ ཞེས་གཏོར་མ་འབུལ་ཞིང་ཕྲིན་ལས་བཅོལ༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ཨོ་རྒྱན་གཏེར་བདག་གླིང་པས་འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་པའོ།། །། ༈ བླ་མ་དྲག་པོ་པདྨ་ཁྲག་འཐུང་ལས༔
མཁའ་འགྲོའི་གཏོར་འབུལ་བཞུགས་སོ༔ ཐུན་མཚམས་མཁའ་འགྲོའི་གཏོར་འབུལ་ནི༔ བྷནྡྷའི་ནང་དུ་འབྲུ་ཟན་གྱི༔ གཏོར་མ་རྡོ་རྗེ་པདྨས་མཚན༔ ཀྱུ་གུ་རིལ་བུ་དཀར་དམར་བརྒྱན༔ ཤ་མར་ཁུ་བ་སྒོག་བཙོང་སྤོད༔ ཤིང་འབྲས་ཟས་སྣ་ཆང་གི་ལུམས༔ བདུད་རྩི་སྨན་དང་རཀྟས་བྲན༔ མེ་རླུང་བཞུ་བཏུལ་བདུད་རྩིར་བརླབས༔ ཐོད་རྔ་འབིར་ཞིང་དབྱངས་དང་བཅས༔
ཧཱུྃ༔ མ་སྐྱེས་རྫོགས་པ་ཆོས་དབྱིངས་ལས༔ སྐྱེ་བའི་ཆོ་འཕྲུལ་འབར་བའི་སྐུ༔ མ་གཅིག་དབྱིངས་ཕྱུག་མཁའ་འགྲོ་བཞེངས༔ རྡོ་རྗེ་རིན་ཆེན་པདྨ་ལས༔ ཀུན་ཀྱང་ལྗང་འོད་རླུང་ཤུགས་ཅན༔ རིན་ཆེན་རྒྱན་ཆ་ཁྲོ་ལོ་ལོ༔ སྣ་ཚོགས་ཅོད་པན་པུ་རུ་རུ༔ རྒྱན་དྲུག་དྲིལ་གཡེར་སི་ལི་ལི༔ རོལ་མོ་གླུ་དབྱངས་དི་རི་རི༔
སྣང་སྲིད་འགུལ་ལྡེག་ཁྱམས་སེ་ཁྱམ༔ འོད་དང་ཟེར་དུ་སྤུངས་སེ་སྤུང༔ དགྱེས་པའི་འཛུམ་མདངས་ལྷགས་སེ་ལྷག༔ བདེ་བའི་ཆུ་རྒྱུན་ན་ར་ར༔ འདུ་འབྲལ་མེད་པར་དུངས་སེ་དུང༔ མ་ལུས་འཁོར་བཅས་གནས་འདིར་གཤེགས༔ དམ་རྫས་རྨད་བྱུང་ཨ་མྲྀ་ཏ༔ འདོད་ཡོན་ལོངས་སྤྱོད་གཏེར་ཆེན་པོ༔ འཁོར་བ་རྒྱུ་བསྒྲལ་རཀྟ་དང༔ ཚོགས་ཀྱི་འདོད་ཡོན་དཔག་མེད་པ༔
རོ་བཅུད་མདངས་ལྡན་ཟད་མི་ཤེས༔ བཞེས་ཤིག་རོལ་ཅིག་ཁ་རཾ་ཁཱ་ཧི༔ འབྱུང་བ་བཞི་ཡི་བཅུད་དང་ཞག༔ བཞེས་ཤིག་རོལ་ཅིག་ཁ་རཾ་ཁཱ་ཧི༔ སྣང་སྲིད་ཤ་ཁྲག་དྲོད་དབུགས་མདངས༔ བཞེས་ཤིག་རོལ་ཅིག་ཁ་རཾ་ཁཱ་ཧི༔ འཁོར་འདས་ཐམས་ཅད་དབང་དུ་སྡུས༔ དབྱེར་མེད་ཉམས་རྟོགས་རྫུ་འཕྲུལ་འགྱེད༔ ལོག་རྟོག་བདུད་རིགས་སྣང་བ་སྒྱུར༔ སྣང་སྲིད་ཆོས་ལ་འགོད་པར་མཛོད༔
ནད་གདོན་བགེགས་དང་བར་ཆད་སོལ༔ མཆོག་ཐུན་དངོས་གྲུབ་མ་ལུས་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ག་ཎ་ཙཀྲ་སརྦ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔ ཞེས་ཌཱཀྐི་ཕྲིན་ལས་ཀྱི་རྩ་བ་ཚོགས་གཏོར་ཡིན་པས༔ སྒྲུབ་ལ་ལས་སྦྱོར་གྱི་སྐབས་སུ༔ དུས་དྲུག་གི་ཐུན་བཞིར་མ་ཆག་པར་ནན་ཏན་དུ་བྱའོ༔ ས་མ་ཡ༔ རྒྱ་རྒྱ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་པའོ། སརྦ་མངྒ་ལཾ།། །།
༈ བཀའ་སྲུང་བསྭེ་ཡི་ལྷ་མོའི་བསྐུལ་བྱང་དུག་གི་སྤུ་གྲི་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔ བདག་འདྲ་པདྨ་འབྱུང་གནས་ཀྱིས༔ བཀའ་སྲུང་བསྭེ་ཡི་ལྷ་མོ་བཞིའི༔ བསྐུལ་བྱང་དུག་གི་སྤུ་གྲི་བསྟན༔ བསྭེ་ཕོར་ནང་དུ་འབྲུ་ཅན་གྱིས༔ གཏོར་མ་གཙོ་འཁོར་བཅུ་དྲུག་ལ༔ བསད་པའི་ཤ་ཁྲག་ལིངྒས་བརྒྱན༔ དགྲ་བགེགས་བསྒྲལ་བའི་ཕུང་པོར་དམིགས༔
གསུར་ཆེན་སྦྱར་ཞིང་བཤུགས་པ་གཙེར༔ དབང་དྲག་འབར་བའི་ང་རྒྱལ་གྱིས༔ ཡེ་ཤེས་རོལ་པའི་ཆོ་འཕྲུལ་དུ༔ བསྐུལ་ཞིང་ལས་ལ་བསྔགས་པ་ནི༔ ཧཱུྃ་བྷྱོཿ ཕྱོགས་ཕྱོགས་དེ་ནི་ཕ་ཀི་ན༔ ཉི་མ་ལྷོ་ནུབ་མཚམས་ཤེད་ན༔ མེ་རླུང་འཁྲུགས་པའི་ཀློང་དཀྱིལ་ནས༔ བསྭེ་ཡི་སྐུ་མཁར་གྲུ་བཞི་ནས༔ སྲིན་པོ་ཕོ་མོའི་གདན་སྟེང་ན༔
ས་བདག་བསྭེ་ཡི་ལྷ་མོ་བཞི༔ གཅིག་དང་འདྲ་བའི་མཆེད་བཞི་བཞུགས༔ གཅིག་ནི་བསྭེ་ཡི་རྣ་ཆ་ཅན༔ བསྭེ་ཡི་ཐུལ་པ་སྐྱ་བོ་གསོལ༔ གཅིག་ནི་བྱི་རུའི་གདོང་རལ་ཅན༔ ཁྲག་གི་རལ་ཀ་སྐུ་ལ་གསོལ༔ གཅིག་ནི་རྨ་བྱའི་ཐུལ་པ་ལྷུབ༔ ཟངས་ཀྱི་རྣ་ཆ་ཁྲོ་ལོ་ལོ༔ གཅིག་ནི་བསྭེ་ཡི་དངུལ་ཆུང་ཅན༔ དུང་གི་རྣ་ཆ་ཁྲོ་ལོ་ལོ༔
ཀུན་ཀྱང་མི་ལྤགས་ཐུལ་ཆུང་གསོལ༔ རལ་པ་མེ་འབར་སྐར་འཁྲུགས་མ༔ ཁྲག་གི་ལྕེ་རིང་སོ་སྒྲོགས་མ༔ བསྭེ་ཡི་ཕུར་པ་སི་ལི་ལི༔ ཟངས་ཀྱི་མདུང་དམར་ཆེམ་སེ་ཆེམ༔ ཨ་བྷི་ར་ཙ་མཐུ་མོ་ཆེ༔ མཐུ་ཆེན་མོས་པས་སོ་སོར་བཞག༔ གཅིག་ནི་བལ་ཡུལ་མཐིང་དུ་བཞུགས༔ རྡོ་རྗེ་ཡ་བྱིན་འཕྲུལ་མོ་ཆེ༔ གཅིག་ནི་ཚ་བ་རོང་ན་བཞུགས༔
རྡོ་རྗེ་དེ་བྱིན་དབང་མོ་ཆེ༔ གཅིག་ནི་རྨ་བྱའི་སེབ་ན་བཞུགས༔ རྡོ་རྗེ་བསྭེ་བྱིན་རྫུ་འཕྲུལ་ཅན༔ གཅིག་ནི་སྙེ་ནམ་འགྲམ་ན་བཞུགས༔ རྡོ་རྗེ་ཕག་བྱིན་མཐུ་མོ་ཆེ༔ ཀུན་ཀྱང་ལས་ལ་མངའ་མཛད་མ༔ ཐུགས་རྗེ་མི་བཟད་སྐུ་སྤྲུལ་པས༔ དགྲ་བགེགས་ཐམས་ཅད་རྡུལ་དུ་བརླག༔ དབང་དྲག་འབར་བའི་བཀའ་བཞིན་དུ༔ མ་ཐོགས་མྱུར་དུ་གནས་འདིར་བྱོན༔
ཤ་ཁྲག་གཏོར་མ་འདི་བཞེས་ལ༔ སྡང་བའི་དགྲ་ལ་མཐུ་མ་ཆུང་༔ བརྣག་པའི་ལས་ལ་རྩལ་མ་ཞན༔ ཡིད་ལ་བརྣག་པའི་དགྲ་བོ་འདི༔ སྙིང་ནས་དྲོངས་ལ་སྤྱི་ལ་ཆོམ༔ རྣམ་ཤེས་ཀུན་རིག་ཁྲིད་ལ་ཤོག༔ དབང་དུ་སྡུས་ཤིག་ལྷ་མོའི་ཚོགས༔ བཅོལ་བའི་ཕྲིན་ལས་འགྲུབ་པར་མཛོད༔ བསྟན་པ་གཉན་པོ་སྲུང་དུ་གསོལ༔ བྷྱོཿ
བདུད་ཡུལ་བསྟན་པ་སྨུག་ནག་ལ༔ ནག་མོ་བམ་ལོག་བུ་མོ་ནི༔ ལྕགས་ཀྱི་མོན་མོ་སྤྱི་རིང་མ༔ མིག་ནས་གསེར་གྱི་ཉི་ཟླ་འགྱུ༔ མཐིང་གི་རལ་པ་ཤ་ར་ར༔ གསེར་གྱི་ཟོར་བ་ཞགས་པ་བསྣམས༔ བདུད་རྟ་ནག་པོ་ཞགས་པས་བརྒྱན༔ འཁོར་དུ་འཆི་བདག་ནག་མོས་བསྐོར༔ གཟའ་ཡོལ་རྡུལ་ཕྲན་སྟེང་ཤེད་ནས༔ གཟའ་ཆེན་སྤེན་པའི་བུ་མོ་ནི༔
བསྭེ་ཡི་མོན་མོ་སྤྱི་རིང་མ༔ མིག་ནས་བསྭེ་ཡི་ཉི་ཟླ་འགྱུ༔ མུན་ནག་རལ་པ་ཤ་ར་ར༔ བསྭེ་ཡི་ལྕགས་ཀྱུ་དྲྭ་བ་ཐོགས༔ གཟའ་རྟ་ཞུར་པོ་ཞགས་པས་བརྒྱན༔ གཟའ་བདུད་ནག་པོ་སྟོང་གིས་བསྐོར༔ བཙན་ཡུལ་ནག་པོ་ཀློང་སྲིད་ནས༔ སྐྱེས་བུ་ལོང་བཙན་བུ་མོ་ནི༔ ཟངས་ཀྱི་མོན་མོ་སྤྱི་རིང་མ༔ མིག་ནས་ཟངས་ཀྱི་ཉི་ཟླ་འགྱུ༔
དམར་ནག་རལ་པ་ཤ་ར་ར༔ ཟངས་ཀྱི་ལྕགས་ཀྱུ་མདུང་དམར་བསྣམས༔ བཙན་རྟ་དམར་པོ་ཞགས་པས་བརྒྱན༔ འཆི་བདག་བཙན་དམར་སྟོང་གིས་བསྐོར༔ ཕོ་བྲང་ཆུ་མཚོ་ཀླུ་ཡུལ་ནི༔ ཆུ་སྲིན་རྒྱལ་པོའི་བུ་མོ་ནི༔ གཡུ་ཡི་མོན་མོ་སྤྱི་རིང་མ༔ མིག་ནས་གཡུ་ཡི་ཉི་ཟླ་འགྱུ༔ མཐིང་གི་རལ་པ་ཤ་ར་ར༔ ཕྱག་གཉིས་ལྕགས་ཀྱུ་ཞགས་པ་ཐོགས༔
ཀླུ་རྟ་སྔོན་པོ་སྦྲུལ་གྱིས་བརྒྱན༔ ཆུ་བདུད་སྔོན་པོ་སྟོང་གིས་བསྐོར༔ ཀུན་ཀྱང་དབང་གི་བསྭེ་ཁྲབ་གསོལ༔ རྔམ་པའི་བཤུགས་གླུ་ཙི་རི་རི༔ སྟོང་གསུམ་དམིགས་པ་ཡུད་ཀྱིས་བསྐོར༔ མྱུར་མགྱོགས་སྲོག་གཟན་མོན་མོ་བཞི༔ ས་བདག་བསྭེ་མོའི་བཀའ་ཉན་མ༔ འདིར་བྱོན་ཤ་ཁྲག་གཏོར་མ་བཞེས༔ དམ་ཉམས་དགྲ་བོའི་སྲོག་ལ་ཡ༔ མྱུར་དུ་བསྒྲལ་བའི་དུས་ལ་བབ༔
བཅོལ་བའི་ཕྲིན་ལས་འགྲུབ་པར་མཛོད༔ བྷྱོཿ ཤར་གྱི་བྲག་རིམ་སྟོང་གི་བདག༔ མོན་མོའི་ལུས་ལ་སྤྲེའུས་མགོ༔ སྐུ་ལ་གཡག་ཐུལ་སྔོན་པོ་གསཽལ༔ ལྕགས་ཀྱི་སྡེར་མོ་མེ་ལྟར་འབར༔ རེག་པ་ཙམ་གྱིས་དབུགས་འཕྲོག་མ༔ ལྷོ་ཡི་ཆར་འགྲམ་ངར་གྱི་བདག༔ མོན་མོའི་ལུས་ལ་སྦྲུལ་གྱི་མགོ༔ རྨ་བྱའི་མདངས་ཀྱི་སྟོང་ཐུལ་ཅན༔
དུག་ལྕེ་ནག་པོ་ཕྱར་ནས་ནི༔ དབང་པོའི་དྭངས་མ་མིག་འབྲུ་མ༔ ནུབ་ཀྱི་བྲག་སྲིན་འོད་ཆེན་བདག༔ མོན་མོའི་ལུས་ལ་སྦལ་པའི་མགོ༔ དྲེད་ཐུལ་ནག་པོ་སྙན་རྩེས་བསྐོར༔ ཁ་ནས་འབྲུམ་བུའི་ཁྲག་གཏོར་མ༔ ཞེ་སྡང་དྲག་པོའི་མཆེ་སྡེར་གྱིས༔ སུ་དང་འཕྲད་ཀྱང་སྲོག་གཅོད་མ༔ བྱང་གི་ཐང་བྲག་དུག་རྩེའི་བདག༔ མོན་མོའི་ལུས་ལ་འུག་པའི་མགོ༔
ཞིང་ལྤགས་རློན་པའི་སྟོང་ཐུལ་ཅན༔ བཤུགས་གླུ་ལེན་ཅིང་བརླ་རྐུན་མ༔ སྡེར་མོ་རལ་གྲི་རྣོ་བའི་སོ༔ དམ་ཉམས་དགྲ་བོའི་སྲོག་གཅོད་མ༔ ཀུན་ཀྱང་གསང་མཚན་འདྲེ་སྡེ་མ༔ ས་བདག་ཆེན་པོའི་ལས་མཁན་ཏེ༔ མྱུར་མགྱོགས་མཐུ་ཆེན་བདུད་མོ་བཞི༔ འདིར་བྱོན་ཤ་ཁྲག་དམར་གྱིས་མཆོད༔ སྔོན་གྱིས་ཐ་ཚིག་མ་གཡེལ་བར༔ དམ་ཉམས་དགྲ་བོའི་སྲོག་ལ་ཡ༔
མངག་པའི་ལས་ལ་བང་མ་བུལ༔ རྟགས་དང་མཚན་མ་མྱུར་དུ་སྟོན༔ ཧཱུྃ་བྷྱོཿ དབང་དྲག་འབར་བའི་བཀའ་ཉན་མ༔ ཚ་བའི་མ་མོ་བཅུ་གཉིས་པོ༔ དམ་རྫས་སྨན་རཀ་གཏོར་མས་མཆོད༔ རྣལ་འབྱོར་བདག་ཅག་འཁོར་བཅས་ལ༔ གནོད་ཅིང་གདུག་པའི་དགྲ་དང་བགེགས༔ བསྟན་པ་བཤིག་པའི་དམ་ཉམས་འདི༔ བསྒྲལ་བའི་ལས་ལ་རྩལ་མ་ཞན༔
སྙིང་ཁྲག་འཐུང་ལ་ཧབ་མ་ཆུང་༔ སྲོག་དབུགས་སྡུད་ལ་རྔམ་མ་ཞན༔ སྲོག་གཅོད་དབུགས་ལོངས་འདུས་བྱས་ཤིགས༔ བཅོལ་བའི་ཕྲིན་ལས་འགྲུབ་པར་མཛོད༔ ཧཱུྃ་བྷྱོཿ ཁྱོད་ཀྱི་མིང་པོ་ལས་མཁན་ནི༔ བསྭེ་ཡི་སྐྱེས་བུ་མཆེད་སྡེ་བཞི༔ ཤར་ཕྱོགས་སྲིད་པའི་ཡུལ་རྩེ་ནས༔ སྲིན་པོའི་ཚོགས་ཀྱི་རྒྱལ་པོ་ནི༔ བསྭེ་ཡི་གྱད་ཆེན་འཇིགས་སུ་རུང་༔
ཆིབས་སུ་བསྭེ་ཡི་གྱི་ལིང་ཆིབས༔ འདིར་བྱོན་དམ་རྫས་གཏོར་མ་བཞེས༔ བཅོལ་བའི་ཕྲིན་ལས་འགྲུབ་པར་མཛོད༔ ཁྱོད་ཀྱི་བཤན་པ་ལག་རིང་ནི༔ བསྭེ་ཡི་མི་མོ་གདོང་བཞི་པ༔ ལག་ན་མདུང་དམར་ཆེམས་སེ་ཆེམ༔ སྐྱ་རེངས་དམར་པོའི་ལ་རུ་ཕྱིན༔ དེ་ཙམ་དགྲ་བོ་གཉིད་ལོག་གི༔ བླ་མདངས་བཅད་པའི་དུས་ལ་བབ༔ སྙིང་རྩ་དམར་པོ་རྩད་ནས་ཆོད༔
བྷྱོཿ ལྷོ་ཕྱོགས་མུན་པའི་སྨག་རུམ་ནས༔ གཤིན་པོའི་རྒྱལ་པོ་མཐིང་འདབ་ཅན༔ གཤིན་རྗེ་ཆོས་རྒྱལ་སྟག་གི་མགོ༔ ཆིབས་སུ་བསྭེ་ཡི་ཁྱུང་ཆེན་ཆིབས༔ འདིར་བྱོན་དམ་རྫས་གཏོར་མ་བཞེས༔ བཅོལ་བའི་ཕྲིན་ལས་འགྲུབ་པར་མཛོད༔ ཁྱོད་ཀྱི་བཤན་པ་ལག་རིང་ནི༔ མོན་པ་ལག་རིང་ཆེན་པོ་བཞི༔ ཕྱག་ན་ལྕགས་ཀྱི་ཐོ་ཆེན་ཐོགས༔
ཞགས་པ་ནག་པོ་ཀླད་ལ་བསྐོར༔ མོན་པ་ནམ་གྱི་ཕྱེད་ལ་རྒྱུགས༔ དེ་ཙམ་དགྲ་བོ་གཉིད་ལོག་གི༔ བླ་མཁར་བཤིག་པའི་དུས་ལ་བབ༔ སྲོག་རྩ་དམར་པོ་ཆོད་ལ་ཤོག༔ བྷྱོཿ ནུབ་ཕྱོགས་དྲེགས་པའི་ཡུལ་རྩེ་ནས༔ ཡ་བདུད་ཚོམ་གྱི་རྒྱལ་པོ་ནི༔ བསྭེ་ཡི་སོག་པོ་གདོང་རིང་རྔམ༔ ཆིབས་སུ་བསྭེ་ཡི་བྱ་གླག་ཆིབས༔
འདིར་བྱོན་དམ་རྫས་གཏོར་མ་བཞེས༔ བཅོལ་བའི་ཕྲིན་ལས་འགྲུབ་པར་མཛོད༔ ཁྱོད་ཀྱི་བཤན་པ་ལག་རིང་ནི༔ བསྭེ་ཡི་བྱ་ཁྲ་ཆེན་པོ་བཞི༔ གཡུ་ཡི་གཤོག་པས་སྟོང་ཁམས་ཁེངས༔ གཤོག་རྩལ་དགྲ་བོའི་སྒྲ་ལ་ཤལ༔ མཆུ་བིམ་དགྲ་བོའི་བརླ་ལ་འབུག༔ སྡེར་མོ་དགྲ་བོའི་སྙིང་ལ་ཤད༔ གྲིབ་སོ་ནག་པོའི་རྟ་རུ་ཞོན༔ བླ་མཚོ་སྐེམ་པའི་དུས་ལ་བབ༔
བསད་རྟགས་དོན་སྙིང་མངོན་དུ་ཕྱུངས༔ བྷྱོཿ བྱང་ཕྱོགས་དྲེགས་པའི་ཡུལ་རྩེ་ནས༔ གནོད་སྦྱིན་ཚོགས་ཀྱི་རྒྱལ་པོ་ནི༔ བསྭེ་ཡི་སོག་པོ་མི་རིང་སྟེ༔ རལ་པ་དམར་པོ་ཧ་རིའི་མིག༔ ཆིབས་སུ་བསྭེ་གཡག་ཁམ་པ་ཆིབས༔ འདིར་བྱོན་དམ་རྫས་གཏོར་མ་བཞེས༔ བཅོལ་བའི་ཕྲིན་ལས་འགྲུབ་པར་མཛོད༔ ཁྱོད་ཀྱི་བཤན་པ་ལག་རིང་ནི༔
བསྭེ་ཡི་སྤྱང་མོ་མཆེ་བ་གཙིགས༔ ཉི་མ་ཟླ་བའི་ཟེར་ལ་ཞོན༔ ཉམས་པའི་སྙིང་ཁྲག་ཧུབ་ཀྱིས་འཐུང་༔ བླ་ཚེ་སྲོག་དབུགས་བསྟན་དང་ཕྲོལ༔ བྷྱོཿ བསྭེ་ཡི་སྐྱེས་བུ་མཆེད་སྡེ་བཞི༔ ཀུན་ཀྱང་ཤ་ཁྲག་སྲོག་ལ་རྔམ༔ བསྭེ་མཁར་སྨུག་པོའི་ནང་ནས་བཞེངས༔ བསྭེ་ཁྲབ་དམར་པོ་སི་ལི་ལི༔ ཚེམས་ཁྲབ་འབར་བའི་གདོང་དམིགས་ནས༔
བསྭེ་ཡི་མདུང་ཐུང་ཤ་ར་ར༔ ཞབས་ལ་བསྭེ་ལྷམ་ལོང་ཁྲབ་གསོལ༔ མཆེ་བ་སྤུ་གྲི་གཏམས་པ་འདྲ༔ སྤུ་གྲི་ཤད་ཤད་སྙིང་ལ་ཤད༔ ཕྱག་ན་བསྭེ་ཡི་མདུང་ཐུང་བསྣམས༔ བསྭེ་ཡི་ཁྲབ་ཕུར་ཆི་ལི་ལི༔ གཞུ་མོའི་རྒྱུད་ལས་སྤེལ་བའི་མདའ༔ དགྲ་བོའི་སྙིང་ལ་གཟེར་ཆེན་ཕོབ༔ ཁོང་ནས་མཚོན་གྱི་གཞུ་མདུང་མ༔ ཁ་ནས་བསྭེ་མདའ་དམར་པོ་འཕེན༔
ཁྲག་མདའ་ཁྲག་ཕུར་ཆར་ལྟར་ཕོབ༔ དགྲ་བོའི་ཁོང་དུ་དུག་མདའ་གཡོས༔ དམ་ཉམས་དགྲ་བོའི་གཤེད་དུ་གཤེགས༔ ཉམས་པའི་སྲོག་ལ་མཱ་ར་ཡ༔ བླ་མ་ལ་སྨད་སྔགས་ལ་གཤེ༔ རྣལ་འབྱོར་བདག་ལ་སྡང་བའི་དགྲ༔ ཕོ་རྒྱུད་མོ་རྒྱུད་བུ་རྒྱུད་བཅས༔ བདུན་རྒྱུད་རྩད་ནས་ཆོད་ལ་ཤོག༔ ལོ་དང་ཟླ་བར་བཞག་ཐབས་མེད༔ བསད་རྟགས་དོན་སྙིང་ད་ལྟ་ལོངས༔
དུས་ལ་བབ་པོ་ས་མ་ཡ༔ གལ་ཏེ་ལས་འདི་མ་བསྒྲུབ་ན༔ རང་གི་འབྲས་བུ་བརླག་པར་འགྱུར༔ ཁྱོད་ལ་མཐུ་ཡོད་རྫུན་དུ་ཐལ༔ རེ་བའི་བསམ་པ་གཏིང་ནས་བཅད༔ དེ་བས་ནུས་རྩལ་མངོན་ཕྱུངས་ལ༔ བཅོལ་བའི་ཕྲིན་ལས་འགྲུབ་པར་མཛོད༔ ཤུ་ལ་ད་རི་ཛ་ཛ་ནི༔ ཡོ་གི་ཤྭ་རཱི་ནི༔ བཛྲ་ཙིཏྟ་པཱུ་ཏྲི་ཡ་བ་ནི་མཱ་ར་ཡ་ཕཊ྄ཿ
ཅེས་བསྐུལ་མངོན་རྟོགས་རྟགས་དང་བཅས༔ སྟོང་གསུམ་དམག་གིས་འུར་གྱིས་བཀང་༔ དགྲ་བོའི་བླ་སྲོག་རྩད་ནས་བཅད༔ ཡུལ་ཞིང་གནས་བརྟེན་དང་བཅས་པ༔ མིང་ཙམ་མེད་པར་རྡུལ་དུ་བརླག༔ དྲེགས་པ་དམ་ལས་མི་འདའ་བའི༔ དཔའ་གཏུམ་དྲག་པོའི་ཟེར་གྱིས་གནོན༔ ཀུན་ཀྱང་རང་རིག་སེམས་ལས་བྱུང་༔ ཆོས་ཉིད་རོལ་པའི་དཔལ་དུ་བལྟ༔ དེ་ཡིས་འཁུ་ལྡོག་མངའ་མི་ནུས༔
ལས་རྣམས་ཐོགས་པ་མེད་པར་འགྲུབ༔ གནད་ཀྱི་སྙིང་དྲིལ་མན་ངག་འདི༔ བསྟན་པ་སྲུང་བའི་མཚོན་ཆར་བཞག༔ ལས་ཅན་བུ་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྦས་རྒྱ༔ གཏད་རྒྱ༔ ཁོ་བོ་སྔགས་འཆང་རྩ་གསུམ་གླིང་པས་མེ་སྤྲེལ་ལོར། འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་དག་པར་ཞལ་བཤུས་སོ།
སརྦ་མངྒ་ལཾ།། །། བླ་མ་དྲག་པོ་པདྨ་ཁྲག་འཐུང་ལས༔ གཏུམ་མོའི་དོན་ཁྲིད་རླུང་སེམས་རང་གྲོལ་བཞུགས་སོ༔ ཟག་མེད་བདེ་ཆེན་ཧེ་རུ་ཀ་ལ་འདུད༔ ས་མ་ཡ༔ གསང་སྔགས་སྙིང་པོ་གུ་རུའི་ཐུགས་སྒྲུབ་ལས༔ གསང་དབང་དོན་ཁྲིད་སྟེང་སྒོའི་ཆོས་དྲུག་བསྟན༔ གཏུམ་མོ་སྒྱུ་ལུས་རྨི་ལམ་འོད་གསལ་དང་༔ གྲོང་འཇུག་འཕོ་བ་རྣམ་གྲོལ་མཆོག་གི་ལམ༔ སྐལ་ལྡན་ཚེ་གཅིག་བྱང་ཆུབ་སྒྲུབ་པའི་ཐབས༔
གུ་རུའི་གསུངས་བཞིན་མཚོ་རྒྱལ་བདག་གིས་འགོད༔ གབ་འཁྲུགས་སྦས་དང་བཅིངས་པ་འདི་ལ་མེད༔ དམར་ཁྲིད་ཞུན་ཏིག་ཀུན་གྱི་ཉིང་ཁུ་འདི༔ ལས་ཅན་ཤེས་རབ་ལྡན་དང་འཕྲད་པར་ཤོག༔ བཀའ་རྒྱ་བསྭེ་ཡི་ལྷ་མོ་མཆེད་བཞིར་བཅོལ༔ ས་མ་ཡ༔ ནང་གི་རྩ་རླུང་ཐིག་ལེ་འདག་པའི་ཕྱིར༔ ལས་རླུང་སྦྱོང་ཞིང་དབུ་མའི་མདུད་འཁྲོལ་ནི༔ འབར་འཛག་བདེ་སྟོང་ལྷན་སྐྱེས་ཡེ་ཤེས་ཀྱིས༔ འཁྲུལ་སྣང་ཟད་ནས་ལོངས་སྐུའི་ཉམས་རྩལ་རྫོགས༔
རྩ་གེགས་མདུད་གྲོལ་རླུང་གེགས་འགྲོ་འོང་ཆད༔ ཐིག་ལེ་འཛག་མེད་འཆིང་སྟེ་རྣམ་ཀུན་མཆོག༔ དགོས་འབྱིན་གཞན་ལུས་ཕོ་མོའི་རླུང་བསྲེས་པས༔ བདེ་སྟོང་ཉམས་འབར་ཡེ་ཤེས་སྟོབས་རྩལ་རྫོགས༔ ཉམས་རྟོགས་རྩལ་འབར་ཕྱོགས་མེད་མཁྱེན་པ་རྒྱས༔ ང་ཉིད་ལོངས་སྐུར་སྒྲུབ་པའི་གདམས་པ་ཡིན༔ ཇོ་མོ་མཚོ་རྒྱལ་མ་ཡི་སྙིང་ལ་འཕུར༔ བདེ་ཆེན་ནང་སྒྲུབ་ལེའུ་གཉིས་པའོ༔ དེ་ལ་གཏུམ་མོའི་མེ་ཁྲིད་ནི༔ དབེན་པར་མཐུན་རྐྱེན་ཡོ་བྱད་བསགས༔
ཁྲུས་དང་བསྐུ་མཉེ་སྟོབས་བསྐྱེད་སོགས༔ ཆེ་བ་རྒྱལ་པོ་ལྟ་བུའི་ཆོས༔ ཡིན་ཕྱིར་བཟའ་བཏུང་ལོངས་སྤྱོད་སོགས༔ ཐིག་ལེ་རྒྱས་པའི་སྨན་སྦྱོར་འབད༔ རྩ་བ་སྲོག་རྩོལ་གཏུམ་མོ་ནི༔ སྲོག་ཅེས་གཡས་གཡོན་ལས་ཀྱི་རླུང་༔ རྩོལ་བའི་གནད་ཀྱི་ལམ་བཀག་སྟེ༔ ཡེ་ཤེས་རླུང་འགྱུར་དབུ་མར་གཞུག༔ དེ་ལ་བདེ་བའི་འབེབས་གདན་སྟེང་༔ ནམ་མཁའི་རླུང་ནི་དབུ་མ་རུ༔
འཇུག་ཕྱིར་ལུས་ཀྱི་ཆ་བསྲངས་ཏེ༔ ཆུ་ཡི་རླུང་ལ་ལྕེ་རྐན་སྦྱར༔ མེ་རླུང་མགྲིན་པ་ཅུང་ཟད་དགུག༔ རླུང་གི་རླུང་ལ་ཙོག་པུ་རུ༔ སྒོམ་ཐག་བཅིང་བ་ཉྭ་བཞི་བསྒྲིམ༔ ས་རླུང་པུས་མོ་འཛིངས་འཁྱུད་བསྡམ༔ ཡེ་ཤེས་རླུང་ལ་རྐང་པ་བསྣོལ༔ དུག་གསུམ་རླུང་རོ་ཕྱིན་ཕྱིན་འབུད༔ ཧཱུྃ༔ སྟོང་པའི་ངང་ལས་རླུང་ལྔ་བསྣོལ་བའི་དལ༔
ཉི་ཟླ་པདྨ་གཡུང་དྲུང་ལྗང་གསལ་སྟེང་༔ ཡེ་ཤེས་མཁའ་འགྲོ་ལྗང་འོད་མདངས་ལྡན་མ༔ ཞལ་གཅིག་ཕྱག་གཉིས་གར་སྟབས་འགྱིང་ཚུལ་ལྡན༔ ཞལ་འཛུམ་མཛེས་ཤིང་རཏྣས་དབུ་ལ་བརྒྱན༔ ཐོར་ཚུགས་དར་དཔྱངས་ཟར་བུས་སྐུ་རྒྱབ་ཁེབས༔ རུས་པའི་རྒྱན་འཕྱངས་ནུ་མ་བྷ་ག་རྒྱས༔ ཕྱག་གཡས་རླུང་ཞགས་གཡོན་པས་ཚེ་བུམ་འཛིན༔ ཕྱག་གདུབ་ཞབས་གདུབ་རིན་ཆེན་སེ་མོ་དོ༔ གཅེར་མོ་འགྱིང་སྟབས་བདེ་སྟོང་ལྷང་ངེར་གསལ༔ དེ་ནས་བདེ་སྟོང་འབར་འཛག་ལ༔
སྐུ་དབུས་ཟུང་འཇུག་དབུ་མ་ནི༔ ཡར་མར་སྣེ་མོ་སྤྱི་གསང་ཐུག༔ གཡས་སུ་ཐབས་ཀྱི་རོ་མ་དང་༔ གཡོན་དུ་ཤེས་རབ་རྐྱང་མ་ནི༔ ཡར་སྣེ་སྣ་བུག་གཉིས་སུ་ཟུག༔ མར་སྣེ་ལྟེ་འོག་དབུ་མར་འབྲེལ༔ བུད་མེད་རོ་རྐྱང་གཡས་གཡོན་ལྡོག༔ གསང་བར་རྩ་འདབ་སུམ་ཅུ་གཉིས༔ ལྟེ་བར་དྲུག་ཅུ་རྩ་བརྒྱད་དང་༔ སྙིང་ཁར་བརྒྱད་དང་མགྲིན་པ་རུ༔
སུམ་ཅུ་རྩ་གཉིས་དཔྲལ་བ་ལ༔ བཅུ་དྲུག་གཙུག་ཏོར་རྩ་བཞི་སྟེ༔ གྱེས་པའི་རྩ་ཕྲན་བསམ་མི་ཁྱབ༔ བ་སྤུའི་གྲངས་དང་མཉམ་པར་གནས༔ བྱང་སེམས་རྒྱུ་བའི་མཆོག་དངོས་འགྲུབ༔ ཀུན་ཀྱང་མཚན་ཉིད་བཞི་ལྡན་པ༔ རྩ་སྲོག་དབུ་མའི་ངོ་བོ་ཉིད༔ རླུང་སྲོག་བུམ་པ་ཅན་དུ་བསྒོམ༔ རྔུབ་དང་དགང་གཞིལ་བཅག་ཅིང་དཀྲུགས༔ སླར་དེར་རྔུབ་ཆུང་རེ་རེ་བརྩེགས༔
སྒོམ་ཚེ་གང་ཐུབ་བསྐྱིལ་བས་ཆོག༔ གཡས་འབུད་གཡོན་རྔུབ་འཁོར་ཡུག་བསླབ༔ དང་པོར་རྩ་རླུང་ཐིག་ལེའི་ཟུག༔ སློང་ཚེ་སྡུག་བསྲན་སྙིང་རུས་བསྐྱེད༔ བར་དུ་ཟུག་ཡལ་བདེ་ལ་སྡུག༔ ལེ་ལོར་མི་བཏང་བར་མེད་བསྒོམ༔ ཐ་མ་བདེ་དྲོད་སྟོབས་འབར་ཚེ༔ འདོད་སྲེད་བདུད་ཀྱི་དབང་མི་བཏང༔ འཛིན་འདྲེན་ཁྲེམས་པའི་གནད་ལ་བསླབ༔ ཁམས་དང་གཉིད་དང་འཚོ་བ་བསྟེན༔
མ་གཏོགས་རྒྱུན་ཆད་མེད་པ་རུ༔ ཟླ་དྲུག་ལོ་གཅིག་གཉིས་གསུམ་བར༔ འབད་པའི་རྩ་ཐིག་རླུང་དག་གྲོལ༔ ཐིག་ལེའི་སྲོག་ནི་སུམ་མདོར་ཨ༔ དཔྲལ་བར་ཧཾ་ཡིག་དངུལ་ཆུ་ལྟར༔ རླུང་གནད་འཇམ་རླུང་རོ་རྐྱང་རྒྱུད༔ དབུ་མར་འབར་ཞིང་འཁོར་ལོ་རྣམས༔ རིམ་པར་མདུད་དཀྲོལ་བདེ་རྒྱུན་དབབ༔ དཀར་དམར་ཞུ་བདེས་ལུས་ཀུན་གཏམས༔ དེ་ལྟར་དཀར་དམར་སྟོབས་རྒྱས་པའི༔
བ་སྤུའི་བུ་ག་ཐམས་ཅད་ནས༔ མེ་ཡི་ཌཱཀྐི་གར་སྟབས་འཁྱུགས༔ བདེ་དྲོད་ཉམས་འབར་མེ་དཔུང་མཆེད༔ སྣོད་ཀྱི་འཇིག་རྟེན་མེ་ཡི་དལ༔ བཅུད་ཀྱི་སེམས་ཅན་ཌཱཀྐི་མ༔ སྒྲ་སྐད་ཐམས་ཅད་མེ་དཔུང་འུར༔ ཚིག་ནི་ཧ་རི་ནི་སའི་སྒྲ༔ སྟོང་ར་ཆེ་བ་ནམ་མཁའི་མཐའ༔ ཆུང་བ་རྟ་རྔ་ཙམ་ལ་བསྡུ༔ སྤྲོ་བསྡུ་རིག་པའི་རང་རྩལ་སྦྱང་༔
ཨ་ཧཾ་སྙོམས་འཇུག་བདེ་བའི་ངང་༔ གནས་སྐབས་བདུན་གསུམ་ཉེར་གཅིག་འབད༔ རླུང་སེམས་ཟིན་པས་དྲོད་ཚད་རྙེད༔ རང་ལུས་པདྨ་ཌཱཀྐི་ནི༔ ཁྲོ་གཏུམ་རྒྱན་རྫོགས་ལྕགས་སྲེག་ལྟར༔ ཚ་ངར་ལྡན་པ་ཞག་གསུམ་བསྒོམ༔ དེ་ནས་ལྟེ་འོག་མེ་ཡི་དལ༔ གྲུ་གསུམ་ཨ་ཐུང་ཚ་རྔམ་ཅན༔ གནམ་ལྕགས་ཐོག་འདྲ་མཐོ་གང་བར༔ རྩེ་གཅིག་སེམས་གཏད་ཞག་གསུམ་བསྒོམ༔
༈ དང་པོ་རྩ་རླུང་གསོལ་འདེབས་ནི༔ ཨོཾ་ཨཱཿཧཱུྃ༔ ཀ་དག་རྡོར་འཆང་ཆོས་སྐུ་འོད་མི་འགྱུར༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལོངས་སྐུའི་རྩལ་སྣང་སྟོན་པ་རྡོ་རྗེ་སེམས༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔
སྤྲུལ་སྐུ་འཆི་མེད་རིག་འཛིན་པདྨ་འབྱུང་༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ རྩ་གསུམ་གར་དབང་མཁའ་འགྲོ་མཚོ་རྒྱལ་མ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ནུས་རྩལ་བརྟུལ་ཞུགས་སངས་རྒྱས་ཡེ་ཤེས་རྩལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔
གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལས་འཕྲོ་གཏེར་འབྱིན་ཀརྨ་ལས་འབྲེལ་གླིང་༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ སྤྲུལ་སྐུ་རིག་འཛིན་རྡོ་རྗེ་བདུད་འདུལ་རྩལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔
གྲུབ་བརྒྱའི་སྤྱི་མེས་ཐུགས་མཆོག་རྡོ་རྗེ་ལ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ རླུང་སེམས་དབང་ཐོབ་དྲི་མེད་གླིང་པ་ལ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ འགྲོ་འདུལ་ཀོང་སྨྱོན་ཀྲ་ཏི་སྔགས་འཆང་ལ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔
གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ལུང་ཟིན་སྒམ་པོ་བཟང་པོ་རྡོ་རྗེ་ལ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཨོ་རྒྱན་འགྲོ་འདུལ་ཕྲིན་ལས་དབང་ཕྱུག་ལ། གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔
བཀའ་དྲིན་མཚུངས་མེད་རྩ་བའི་བླ་མ་ལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ རྟེན་འབྲེལ་མངའ་བསྒྱུར་ཟབ་རྒྱའི་གཏེར་སྲུང་ལ༔ གསོལ་བ་འདེབས་སོ་རྩ་རླུང་བདེ་དྲོད་སྐྱེད༔ གཏུམ་མོ་ཡེ་ཤེས་མེ་དཔུང་སྦར་དུ་གསོལ༔ འཇའ་ལུས་ཆོས་སྐུ་འགྲུབ་པར་བྱིན་གྱིས་རློབས༔ ཚེ་གཅིག་སངས་རྒྱས་འགྲུབ་པར་བྱྀན་གྱིས་རློབས༔ མཆོག་ཐུན་དངོས་གྲུབ་འབྱུང་བར་བྱིན་གྱིས་རློབས༔
དེ་ནས་ཨ་ཤད་དམར་ལ་ཚ༔ རིམ་གྱིས་ཚྭ་ཚྭས་སྙིང་ཁའི་མན༔ དེ་ནས་མགྲིན་པ་སྤྱི་བོ་དང་༔ ལུས་ཀྱི་ནང་ཁེངས་བ་སྤུའི་སྒོར༔ ཚྭ་ཚྭའི་ཞུན་མ་རབ་ཏུ་ཁོལ༔ ཡེ་ཤེས་ཌཱཀྐི་དམར་ནག་གཏུམ༔ མེ་དཔུང་འུར་འུར་བདུད་ཚོགས་བསྲེག༔ ཕྱི་འཛིན་ནང་འཛིན་སྤེལ་མ་རུ༔ བརྡབ་ཆུང་བརྒྱ་དང་བརྒྱད་དུ་བྱ༔ མགོ་དང་སྐེད་བསྐོར་དཔུང་པ་གཅུ༔
ལག་པ་བརྐྱང་ཤད་སྐུམ་དང་བརྡེག༔ ཧ་རིང་ཧ་ཐུང་འབེབས་ཆུང་བརྡབ༔ ཞག་བདུན་ནམ་ནི་བཅུ་བཞིར་འབད༔ ལུས་དྲོད་མེ་ལྟར་འབར་བར་འགྱུར༔ དེ་ནས་འཁྲུལ་འཁོར་རྣམ་པ་ལྔ༔ མགོ་བོ་དགྱེ་སྒུ་མཇིང་པ་ཤད༔ ལག་པ་བརྐྱང་བསྐུམ་བཞག་ཤ་བརྡབ༔ རོ་སྟོད་དྲག་སྐོར་གཡས་གཡོན་བསྐོར༔ སྐེད་པ་གཡས་གཡོན་འཁོར་ལོར་བསྐོར༔ རྐང་པ་ཕྲ་ཤད་བརྐྱང་བསྐུམ་བྱ༔
དྲག་འབེབས་ཧ་སྤྲུགས་ལྷབ་ལྷེབ་བྱ༔ དེ་ནས་འབྱུང་བཞི་འཁྲུལ་འཁོར་ནི༔ མདའ་འགེངས་ལག་བསྣོལ་རྐང་བསྣོལ་འབེབས༔ གཞི་འཕྲ་མི་ཁྲི་སྒྲིལ་ལོག་བྱ༔ འབེབས་ཤིང་རྩལ་སྤྲུག་དྲག་པོ་བྱ༔ ཀ་དག་ངང་དུ་ལྷན་ནེ་བཞག༔ གནད་ཀྱི་འགག་དམ་ཧཱུྃ་གིས་སྤྱི་བོར་འདྲེན༔ ཕྱིར་འཛིན་ངང་ནས་ཕྲི་ལིར་ཁྱབ་པར་བཀྲམ༔ སེངྒེ་རྣམ་རོལ་རྦ་རླབས་གནད་དང་ཐིམ༔ ཁྲེམས་རྟགས་ལུས་བདེ་དུབ་ཅིང་གསལ་སྟོང་འཆར༔
གསང་བར་རླུང་སེམས་ཟིན་པ་དང་༔ བདེ་ཉམས་ཁ་ཟས་སྲེད་པ་དག༔ རླུང་ལོག་ཐིག་ལེ་འཛག་པ་དང༔ འདོད་ཆགས་མི་བཟོད་ནད་ཀུན་བསྐྱེད༔ ལྟེ་བར་ཟིན་ན་དྲོད་འབར་ཞིང་༔ ཁ་ཟས་འཇུ་ལ་ལུས་སྟོབས་བསྐྱེད༔ ལོག་ན་ཕོ་བའི་ནད་ཀུན་བསྐྱེད༔ སྙིང་ཁར་ཟིན་ན་ཤེས་རབ་དང་༔ རྟོགས་པ་བསྐྱེད་ཞིང་རླུང་ལོག་ལ༔ སྨྱོ་འབོག་ཡིད་མི་བདེ་བ་འབྱུང་༔
མགྲིན་པར་ཟིན་ན་ངག་སྙན་ཞིང་༔ རྩོམ་མཁས་ཚིག་བཅད་མང་པོ་བརྡོལ༔ ལོག་ན་རིམས་ནད་མང་དུ་འབྱུང་༔ དཔྲལ་བར་ཟིན་ན་འོད་གསལ་འཆར༔ རིམས་སོགས་ཚད་པའི་ནད་ཀུན་སེལ༔ ལོག་ན་གྲང་ནད་ཐ་དག་བསྐྱེད༔ སྤྱི་བོར་སླེབས་པས་རྟོགས་པ་དང་༔ ནམ་མཁའ་ལྟ་བུའི་ཉམས་འཆར་ཏེ༔ སྣང་བ་ཐམས་ཅད་གཏད་མེད་གྲོལ༔ ལོག་ན་མགོ་བོ་ན་སོགས་འབྱུང་༔
དེ་ནས་འབར་འཛག་ཡས་དབབ་ཀྱིས༔ དཔྲལ་བར་བབས་པས་དགའ་བ་བསྐྱེད༔ ལྷ་བུའི་བདུད་བཅོམ་ཡུལ་སྣང་དག༔ མགྲིན་པར་བབས་པས་མཆོག་དགའ་བསྐྱེད༔ ཉོན་མོངས་བདུད་བཅོམ་ཞེན་འཛིན་དག༔ སྙིང་ཁར་བབས་པས་ལྷན་སྐྱེས་དགའ༔ ཕུང་པོའི་བདུད་བཅོམ་གཉིས་ཞེན་དག༔ ལྟེ་བར་བབས་པས་དགའ་བྲལ་མྱོང༔ འཆི་བདག་བདུད་བཅོམ་གང་ལའང༔ ཞེན་པ་མེད་ཅིང་བདེ་སྟོང་གྲོལ༔
དེ་ནས་མས་བརྟན་དགའ་བ་བཞི༔ གསང་གནས་ཕྱིར་འཕྲོས་འཁོར་བའི་རྒྱུ༔ ནོར་བུ་དགྲ་ལ་ཤོར་དང་མཚུངས༔ ལྟེ་བར་ལྡོག་པས་སྤྲུལ་སྐུར་ཐོབ༔ སྙིང་ཁར་སླེབས་པས་ལོངས་སྐུར་ཐོབ༔ མགྲིན་པར་སླེབས་པས་ཆོས་སྐུར་ཐོབ༔ དཔྲལ་བར་སླེབས་པས་ངོ་བོ་ཉིད༔ སྤྱི་བོར་སླེབས་པས་བདེ་ཆེན་སྐུ༔ སངས་རྒྱས་སྐུ་ལྔའི་བདག་ཉིད་ཅན༔ མངོན་པར་ཤེས་པས་ཕྱོགས་མེད་འཆར༔
རྫུ་འཕྲུལ་ཡ་མ་ཟུང་སྟོན་ནུས༔ རྩ་གེགས་འཁོར་ལོ་དྲུག་མདུད་གྲོལ༔ རླུང་གེགས་དབུགས་ཀྱི་འགྲོ་འོང་ཆད༔ ཐིག་ལེ་ཟག་པ་མེད་པར་འགྱུར༔ ལས་རླུང་ཟད་ནས་སྒོམ་པ་ནི༔ ཉིན་མཚན་འདྲེས་ན་རྨི་ལམ་འགག༔ རྨོངས་པ་མ་ཡིན་བདེ་སྟོང་གསལ༔ འཕོས་ཚེ་སྐུ་གསུམ་ཞིང་ཁམས་བགྲོད༔ རླུང་སེམས་གང་དུ་གཏད་པ་དེར༔ འཇུག་པར་ནུས་ཤིང་རང་དབང་ཐོབ༔
ས་མ་ཡ༔ སྟོང་ར་ལུས་ནང་སྒོང་ལྐོག་ལྟར༔ འབྱུང་བའི་དུག་ལྔ་ཕོ་སྨད་ན༔ འཇའ་ཚོན་ལྟ་བུའི་ལང་ལོང་བསམ༔ ཧཱུྃ་ཞེས་རྔུབ་ཅིང་བསྐྱིལ་བ་ཡིས༔ སྤྱི་བོར་ཕྱུར་ཕྱུར་ཐོན་དམིགས་ལ༔ ཧཱུྃ་རིང་ཁོང་འདྲེན་ལྕོག་ཚད་འཕང༔ ཡང་ཡང་འབད་པའི་དུག་སློང་སྟེ༔ འདར་སྤྲུག་སྟོད་གཟེར་རྨི་ལམ་འཁྲུགས༔ མགོ་སྦྲིད་ཉམས་སྣང་སྣ་ཚོགས་འབྱུང༔
དུག་ཕྱིན་སྤྱི་བོར་རླངས་སྔོ་དམར༔ སྒྲ་འོད་དང་བཅས་ཐོན་པར་འགྱུར༔ ཞག་བདུན་ཙམ་ན་ཟ་ཟི་འཕྱོ༔ དྲི་མེད་ཉིན་ཕྱེད་སུམ་ཆ་ཙམ༔ ཟན་ནི་ཟ་ཡུན་ཙམ་དུ་འབྱུང༔ དེ་རྗེས་མགོ་ཡང་དུག་ཐོན་པས༔ འབྱུང་བ་ལྔ་ཡི་ཡོན་ཏན་འཆར༔ ས་ཡིས་ཏིང་འཛིན་འབྲལ་མི་ཕོད༔ ཆུ་ཡིས་མདོག་སྣུམ་ཁ་དོག་དྭངས༔ མེ་ཡིས་བདེ་དྲོད་བཀྲག་མདངས་ཆེ༔
རླུང་གིས་ཤུགས་ཆེན་ཟོ་མདོག་བདེ༔ ནམ་མཁས་བདེ་གསལ་མི་རྟོག་པའི༔ སྣང་བ་རང་སར་གྲོལ་བར་འགྱུར༔ ཇི་ལྟར་ཁ་ཟས་དུག་འདྲེས་བཞིན༔ ཟས་བཅུད་མི་མངོན་ནད་རོ་བསླང་༔ ཉོན་མོངས་དུག་དང་བཅས་ཀྱི་བར༔ སྐྱོན་དང་ཡོན་ཏན་འདྲེས་མར་འཆར༔ དུག་བྲལ་ཁ་ཟས་སྨན་འགྱུར་བཞིན༔ དུག་ཕྱིན་ཡོན་ཏན་ཅི་བཞིན་མངོན༔ ས་མ་ཡ༔
རྩ་རླུང་ཐིག་ལེ་ལ་བརྟེན་ནས༔ ཡེ་ཤེས་བསྐྱེད་ཕྱིར་ལུས་དྲང་བས༔ རྩ་དྲང་རླུང་དྲང་དབུ་མར་ཚུད༔ ཐིག་ལེ་འབར་འཛག་རང་བཞིན་གྱུར༔ བདེ་བ་འཆར་བའི་ལུས་གནད་བསྲངས༔ ལུས་ལྷའི་སྟོང་ར་སྒོང་ལྐོག་ལྟར༔ བསྒོམས་པའི་རྩ་ཟུག་མི་འབྱུང་ཞིང༔ དྲག་པར་འབུད་ཅིང་དལ་བུས་རྔུབ༔ དལ་བུས་བཏང་བས་རླུང་ཟུག་མེད༔ ལུས་དྲེགས་ཆུ་ཡི་བཀྲུ་བྱ་ཞིང༔
ཞུན་ཆེན་མར་རྙིང་བསྐུ་མཉེ་བྱ༔ མེ་དང་ལན་ཚྭ་བུད་མེད་དང༔ ངལ་དུབ་སྔོ་རིགས་ཚྭ་སྒོག་སྤང༔ རྟ་རྒྱུག་དུང་འབུད་པང་འདེགས་སོགས༔ རྩ་ཆད་རྔུལ་ཐོན་ལས་རྣམས་སྤང༔ དེ་ཡིས་ཐིག་ལེར་ཟུག་མི་འབྱུང༔ ཚ་བའི་ནད་ལ་ཧཾ་བསིལ་དབབ༔ གྲང་བའི་ནད་ལ་གཏུམ་མོ་སྦར༔ སྤྱིར་ནི་ན་སར་སྟོང་ཉིད་བསྒོམ༔ སྒྱུ་ལུས་སྦྱངས་ཏེ་རླུང་བཟུང་ཞིང༔
རྒྱུན་དུ་འོད་གསལ་ངང་ལ་བཞག༔ གེགས་གྲོལ་རྐྱེན་དག་ཡོན་ཏན་རྫོགས༔ གཡས་སུ་རྒྱུ་བ་ལས་ཀྱི་རླུང༔ གཡོན་དུ་རྒྱུ་བ་ཡེ་ཤེས་རླུང༔ མཉམ་པ་བྱང་ཆུབ་སེམས་རླུང་སྟེ༔ གཡོན་ནས་བཟུང་ཞིང་གཡས་ནས་འབུད༔ དུག་ལྔ་སྐྱེས་ཚེ་གཡས་ནས་བཏང༔ དད་མོས་བཟང་པོར་གཡོན་ནས་རྔུབ༔ བུད་མེད་ལ་ནི་གོ་ལྡོག་གོ༔ འོད་གསལ་ངང་ནས་འཇམ་རླུང་ནི༔
བར་མ་ཆད་པར་རྟག་ཏུ་བསྟེན༔ སྐྱོན་དག་ཡོན་ཏན་ཤུགས་ལ་རྫོགས༔ མྱུར་དུ་སངས་རྒྱས་ཐོབ་པར་འགྱུར༔ ས་མ་ཡ༔ འཕོ་བ་སྐུ་གསུམ་ཀློང་གྲོལ་བསྟནཿ དེ་ལ་རབ་འབྲིང་ཐ་གསུམ་ལས༔ རབ་ནི་ཆོས་སྐུ་བརྟེན་མེད་དུ༔ ཡིད་ལ་ཅི་ཡང་མི་བྱ་བར༔ འོད་གསལ་སྒོམ་པའི་ངང་ལ་བཞག༔ འཕོ་དང་གྲོལ་བ་དུས་མཉམ་འབྱུང་༔
འབྲིང་ནི་ལོངས་སྐུའི་ཞིང་ཁམས་ལྔ༔ གང་འདོད་མདོག་གསལ་འོད་ཟེར་གྱི༔ ཐག་པ་མིག་གཡོན་ནས་ཟུག་པར༔ བརྒྱུད་དེ་ཞིང་ཁམས་དེར་བགྲོད་དམིགས༔ གཉིས་སུ་མེད་པའི་བུདྡྷའོ༔ ཐ་མར་སྤྲུལ་སྐུའི་འཕོ་བ་ལ༔ རྩལ་སྦྱོང་དྲང་སྲོང་ཙོག་པུའི་ངང་༔ སྐུ་དབུས་དབུ་མ་རྦ་ལྕག་ཙམ༔ མར་སྣ་གསང་བར་སྒོང་མཐིལ་ལྟར༔ རྩེ་མོར་སྤྱི་བོར་གདེངས་ཁ་ཆེ༔
གསང་བར་རླུང་གི་ཡཾ་སྔོ་སྐྱ༔ སྙྀང་ཁར་གཡུང་དྲུང་དམར་པོའི་སྟེང་༔ རྣམ་ཤེས་ཧཱུྃ་མཐིང་རྣོ་ངར་ལྡན༔ སྤྱི་བོར་ཀྵཿཡིག་ནག་པོས་བཀག༔ སྟེང་རླུང་ཁ་ནས་མ་ཤོར་བར༔ ཧཱུྃ་སྒྲའི་ཚུལ་གྱིས་སྣ་ནས་བུས༔ ཕྱིར་འཛིན་ངང་དུ་ཅི་ཐུབ་བཞག༔ མ་ཐུབ་གོང་བཞིན་ཡང་ཡང་བསྐྱར༔ མིག་བཙུམས་སྤྱི་བོར་རྩེ་གཅིག་སྤར༔ ཡཾ་ཡིག་རླུང་གི་ཤུགས་ལྡན་པའི༔
གཡུང་དྲུང་འཁོར་ཞིང་ཧཱུྃ་བཏེགས་ཏེ༔ ཀྵཿཡིག་ཡར་ལ་རྒྱངས་རྒྱངས་གྱུར༔ འབྱོང་རྟགས་སྤྱི་བོའི་རྩ་ཡང་འཕར༔ ཚངས་བུག་འཕར་དང་ཆུ་སེར་རྡོལ༔ ཁྲག་ཐོན་ལུས་འདར་འཁྱོར་འགྱེལ་སོགས༔ བྱུང་ཚེ་འཕྲོ་བཅད་སླད་ནས་ཀྱང༔ བཅོ་ལྔ་ནམ་བྱུང་ཚར་རེ་སྤར༔ དེས་ནི་ནམ་དགོས་དོན་འགྲུབ་འགྱུར༔ ཐལ་ན་ཀྵཿས་བཀག་སྟེང་རླུང་མནན༔ འོག་ལྷོད་ཡཾ་རླུང་ཞི་བར་བསམ༔
རླུང་བཅོས་བྱ་ཞྀང་རྐང་མཐིལ་རྡུང༔ ནམ་ཞིག་འཆི་རྟགས་ཚང་བའི་ཚེ༔ ཚེ་འདིའི་ཞེན་ཆགས་རྦད་ཀྱིས་བཅད༔ རིགས་དྲུག་འཁོར་བའི་མངལ་སྒོ་བཀག༔ སྨོན་ལམ་རྣམ་པར་དག་པ་གདབ༔ བར་ཆད་མེད་པར་སྐད་ཅིག་འགྲུབ༔ རླུང་སེམས་དབྱེར་མེད་དྲག་ཏུ་བསྡུ༔ གང་འདོད་གནས་སུ་འཕོ་བར་ནུས༔ ཧཱུྃ་ཡིག་བླ་མའི་ཐུགས་ཀར་བསྟིམ༔ གཉིས་མེད་མངོན་པར་བྱང་ཆུབ་གྲོལ༔
ས་གཡོ་འཇའ་ཟུག་ནམ་མཁའ་དྭངས༔ འཕོས་མ་ཐག་ཏུ་མྱང་འདས་ཀྱི༔ ས་ཟིན་སྐུ་གསུམ་ཀློང་དུ་གྲོལ༔ ཕྱིར་དམིགས་འདུན་བློ་སྤུ་ཙམ་ཡང་༔ སྐྱེས་ན་འགྲུབ་པ་མ་ཡིན་ནོ༔ གཞན་ལ་གདབ་ན་སྒོ་དགུ་བཀག༔ དམྱལ་བ་གཤང་ལམ་ཡི་དྭགས་ཆུ༔ དུད་འགྲོ་ཁ་དང་མི་ཡི་སྣ༔ ལྷ་མིན་རྣ་བ་ལྷ་ཡི་མིག༔ ཧཱུྃ་ཡིག་མཐིང་ནག་རེ་རེས་བཀག༔
གོང་ལྟར་རྩ་གསུམ་ཐུགས་ཀར་འཕོ༔ ཇེ་མཐོ་ཇེ་མཐོར་དབྱིངས་སུ་བསྟིམ༔ བསྔོ་བ་སྨོན་ལམ་རྒྱ་ཡིས་གདབ༔ ངན་སོང་སྒོ་ཁེགས་ལམ་སྣ་ཟིན༔ མ་བསྒོམས་སངས་རྒྱས་གདམས་པའོ༔ ས་མ་ཡ༔ ཨེ་མཿ ཟབ་གསང་གནད་ཀྱི་མར་བྱང་འཕྲེང་༔ མ་ཧཱ་གུ་རུའི་བཀའ་ལུང་བཞིན༔ བུད་མེད་མཚོ་རྒྱལ་བདག་གིས་བཀོད༔
ཕྱི་རབས་དོན་དུ་གཏེར་དུ་སྦས༔ ལས་ཅན་བུ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཉན་རྒྱ༔ གཏད་རྒྱ༔
དམ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པ་ཆོས་ཀྱི་རྒྱ་མཚོས་མེ་སྤྲེལ་ལོར། འབྲི་གུང་གཞོ་སྟོད་ཏི་སྒྲོའི་བྲག་ནས་གདན་དྲངས་ཤིང་ཆུ་གླང་ལོར་ཤོག་སེར་ལས་དག་པར་ཕབ་པའོ།། །། འདི་གའི་གཏེར་གཞུང་མ་དཔེ་གོ་རིམ་འཁྲུགས་པ་དང་ཆད་འཛུད་མཆན་བུ་དཀྱུས་སུ་ཤོར་བ་སོགས་ནོར་འཁྲུལ་མང་བར་འདུག་པ་དག་ཚིག་དོན་ལ་དཔྱད་ནས་གཙང་ཞུས་བྱས་ཁུལ་ལགས་ཀྱང་ནོར་བ་འདུག་ན་མཁྱེན་དཔྱོད་ལྡན་པ་རྣམས་ཀྱིས་བཟོད་པར་མཛད་དུ་གསོལ་ཞེས་སྒོ་སྤྲུལ་གུ་ཧྱས་སོ།། །། ༄༅། །བླ་མ་པདྨ་ཁྲག་འཐུང་ལས༔ གཏོར་ཟློག་འདོན་ཆའི་ཟིན་བྲིས་དབང་པོའི་ལྡེ་མིག་བཞུགས། དྲག་པོ་ཐོད་ཕྲེང་རྩལ་ལ་འདུད། རིག་འཛིན་པདྨ་འབྱུང་གནས་ཀྱི། ། གསང་ཆེན་མེ་རི་འབར་བ་རུ། ཐུགས་རྡོ་རྗེས་དྲེགས་པ་སྙིང་འབྱིན་ཆེན་པོ་སྒྲུབ་པའི་ཚེ་ཕྱི་ནང་འཇིག་རྟེན་ལྷ་འདྲེ་མ་རུངས་པ་རྣམས་ཀྱིས་སྐུ་ལ་ཐོག་ཕབ་པ་སོགས་ཉམས་ཚད་མང་པོ་བྱས།
སློབ་དཔོན་ལ་ཅི་ཡང་མ་ཉེས་ཀྱང་ཡུལ་ཐམས་ཅད་དུ་ནད་ལ་སོགས་པ་བཀྲ་མི་ཤིས་པ་མང་པོ་བྱུང༌། དེའི་དུས་སུ་མཁའ་འགྲོ་གསང་བ་ཡེ་ཤེས་ཀྱིས་ལུང་ནས་སློབ་དཔོན་གྱི་ཏིང་ངེ་འཛིན་གྱིས་དབང་དྲག་རོལ་པའི་དུར་ཁྲོད་ནས་ཁྲོ་རྒྱལ་དྲག་པོ་མེ་ཕྲེང་བསྐུལ་ནས་ལྷ་འདྲེ་སོགས་དམ་ལ་བཏགས་ཏེ་སྲོག་སྙིང་ཕུལ་ནས། དྲག་པོ་ཁྲག་འཐུང་དུ་གྲགས། དེ་ཡང་མ་འོངས་པའི་དུས་ནད་ངན་དར་བའི་དུས་སུ་ཕན་པར་དམིགས་ནས། བླ་མ་དྲག་པོའི་ཕྲིན་ལས་ལྔ་བརྩམས་ཁྱད་པར་གསང་སྒྲུབ་རྡོ་རྗེ་མེ་འབར་གྱི་སྐོར་རྣམས་མཁའ་འགྲོ་བརྡའི་ཡི་གེར་བཏབ་ནས་མ་ཧཱ་གུ་རུའི་རབ་ཏུ་གནས་པར་མཛད་ནས་རྒྱ་རིམ་པ་གསུམ་གྱིས་བཅད་ནས་ཚོགས་ཁང་གི་ལོགས་སུ་སྦས། དེ་རྣམས་སྔོན་བྱུང་གི་རིམ་པའོ། དེ་ཡང་གུ་རུའི་ལུང་ལྟར་གནུབས་སངས་རྒྱས་ཡེ་ཤེས་ཀྱི་སྐྱེ་བ་ཐ་མ་ཨོ་རྒྱན་གཏེར་བདག་གླིང་པས་གཞོ་སྟོད་གཏེར་སྒྲོ་ནས་སྤྱན་དྲངས་པའོ། དེ་ཡང་དེང་སང་གི་སྐབས་སུ་རིམས་ནད་ཏྲེ་ཏྲེ་ཧོ་ཞེས་པའི་མི་ནད་སྣ་དགུ་དར་བའི་དུས་སུ་བླ་མ་དྲག་པོའི་ཕྲིན་ལས་ཤིན་ཏུ་ཟབ་པས། སེམས་བསྐྱེད་དང་ལྡན་པའི་རྣལ་འབྱོར་པས་ཉམས་སུ་ལེན་པར་བྱ་བ་རིགས་སོ། བླ་མ་དྲག་པོའི་གཏོར་ཟློག་གི་རིམ་པ་སྦྱོར་དངོས་རྗེས་དང་གཞུང་དུ་འཇུག་པ་ལས།
ཐོག་མར་སྔོན་འགྲོ་ཐེག་ཆེན་དགུ་ལྡན་དང༌། ཕྲིན་ལས་ལྔ་སྒྲུབ་ཀྱི་བརྒྱུད་འདེབས་ནས། ན་མོ༔ མདུན་གྱི་ནམ་མཁར་ཆོས་དབྱིངས་ སོགས་ནས། སརྦ་སིདྡྷི་ཧྲཱིཿསྭཱ་ཧཱ༔ ནས་སྐྱབས་སེམས་ནི། ན་མོ༔ དབྱིངས་རིག་དབྱེར་མེད་ སོགས་ནས་ སྐྱབས་སུ་མཆི༔ བར་ལན་གསུམ། ཧོཿ
གདོད་ནས་དག་པ་ སོགས་ནས་སེམས་བསྐྱེད་བར་ལན་གསུམ་འདོན། སྤྱི་ལྟར་བགེགས་གཏོར། ཧཱུྃ༔ ཁྲོ་རྒྱལ་ཐུགས་ལས་སྤྲུལ་པ་ཡིས༔ སོགས་ཀྱི་འགུགས་ཞུགས་ལན་གསུམ་བྱ། ཛ་ཛཿ ཧཱུྃ༔ ང་ནི་ཁྲོ་རྒྱལ་ཁྲག་འཐུང་རོལ༔ ཞེས་བསྐྲད། སྲུང་འཁོར་ནི།
ཧཱུྃ༔ ཁྲོ་རྒྱལ་ཐུགས་ལས་སྲུང་བའི་གུར༔ སོགས་ནས་མཆོད་པ་བྱིན་བརླབ་བུམ་པ་དང་རྫས་སྨན་རྣམས་བྱིན་གྱིས་བརླབས། བརྡ་སྒོ་བརྡ་ཕྱག་དམ་བཅའ་ནི། ཧཱུྃ༔ མ་རིག་བླང་དོར་ ནས་ ཙིཏྟ་ཧཱུྃཿ བར་སྔོན་འགྲོའོ༔ དངོས་གཞི་ཏིང་འཛིན་རྣམ་གསུམ་ནི། ཧཱུྃ༔ ཀ་དག་ཁྲེགས་ཆོད་ ནས་ སུྃ་ཀེཾ་བྷྲཱུྃ་ བར་འདོན།
བླ་མ་ཞི་བའི་ལས་བྱང་ནས། ཧཱུྃ༔ སྟོང་པའི་ངང་ལས་ཨེ་ཡྃ་རྃ་ཁྃ ་ཞེས་པ་ནས་བསྟོད་པའི་མཐར་འཛབ་བསྐུལ། ཧཱུྃ༔ ཡང་གསང་དཀྱིལ་འཁོར་ ནས་ སྲོག་ལ་བབ་ཀྱང་མི་བཏང་ངོ༔ བར་རྩ་སྔགས་བཟླ། བསྙེན་པ་ཅི་འགྲུབ་མཐར། ནད་གདོན་བར་ཆད་མི་མཐུན་པའི་འཇིགས་བརྒྱད་ཀྱི་རྒོལ་བ་ཐམས་ཅད་ཞི་བར་བསམས་ལ། ཤམ་སྦྱར། ཤཱནྟིཾ་པུཥྚིཾ་ཝཱ་ཤཾ་མཱ་ར་ཡ་ ནས་རིམ་བཞིན་སྐབས་སྦྱར།
ལྷག་ཆད་བཀང༌། འཛབ་བསྟོད་བྱ། དེང་སང་སྐྱ་རེངས་དང་པོ་ཤར༔ ནས་ དེང་འདིར་སྩོལ༔ བར་དེ་ནས་དྲག་པོའི་གཞུང་ལ་འཇུག་པ། ཧཱུྃ༔ ཨེ་ལས་ནམ་མཁའ་ཡྃ་རྒྱ་གྲམ༔ ནས་ ལྷ་སྲིན་སྡེ་བརྒྱད་འདུལ་བར་བསྐྱེད༔ བར་འདོན་དེ་ནས་གོ་ཆ་ནང་གི ཧཱུྃ༔
རང་རིག་བླ་མ་དྲག་པོ་རྩལ༔ ནས་ མ་འདྲེས་ཆུ་ཟླའི་དབྱིབས་ལྟར་བསྒོམ༔ བར་འདོན་ཡང་གཞུང་ནས། ཧཱུྃ༔ ཕྱི་རོལ་གནམ་ལྕགས་རྩིབས་བརྒྱད་སྟེང༔ ནས་ གསལ་སྣང་ཆུ་ཟླའི་ཀློང་ལྟར་བསྒོམ༔ བར་གོ་ཆའི་སྔགས་འདོན། ཨོཾ་ཨ་མི་དྷེ་ཝ་ཧཱུྃ་ཧྲི་ད་ཡ༔ སོགས་ནས་ ཛཿཧཱུྃ་བཾ་ཧོཿ གཞུང་ནས་ དེ་ལྟར་གསལ་བའི་གནས་གསུམ ་ནས་སོགས་ སྤྱན་དྲང་བར་གྱུར༔
སྤྱན་འདྲེན་པ་ནི། ཧཱུྃ༔ དབང་དྲག་རོལ་པའི་དུར་ཁྲོད་ནས་༔ སོགས་ ཛ་ཛཿ བར་གོ་ཆ་ནས་ ཧཱུྃ༔ འོག་མིན་ཆོས་དབྱིངས་ཕོ་བྲང་ནས༔ སོགས་ སརྦ་པཱུ་ཛ་ཧོཿ བར་འདོན་གཞུང་གི་བཞུགས་གསོལ་ནི། ཧཱུྃ༔ རྒྱལ་བསེན་དམ་སྲི་འདྲེ་རྒོད་དང་༔
ནས་ཕྱག་འཚལ་ པཱུ་རུ་ཤ་ཡ་ཧོཿ བར་མཆོད་པ་ ཧཱུྃ༔ ཕྱི་མཆོད་གར་ སོགས། ཁ་ཁ་ཁཱ་ཧི་ བར་གསུང་གོ་ཆའི་མཆོད་པ་ལ། ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ་ སོགས་ དབང་དྲག་འབར་བའི་ཐུགས་དམ་བསྐང་༔ བར་བདུད་རྩི་སྨན་མཆོད་སྦྱར། ཨོཾ་ཨཱཿཧཱུྃ༔ ཀ་ནི་སྐྱེ་བ་མེད་ སོགས་ སིདྡྷི་ཧོཿ བར་མཆོད།
ཧཱུྃ་དབང་དྲག་རྡོ་རྗེ་སྲིན་པོའི་ སོགས་ནས་སྐང་བཤགས་ནས་ དངོས་གྲུབ་སྩོལ༔ བར་ཡིག་བརྒྱ་འདོན། བསྟོད་པ་ནི། ཧཱུྃ༔ བླ་མ་དྲག་པོ་ཧེ་རུ་ཀཿ སོགས་ སྣང་སྲིད་འདུལ་ལ་ཕྱག་འཚལ་བསྟོད༔ བར་འདོན་གོ་ཆའི་བསྟོད་པ་ནི། ཧཱུྃ༔ རྡོ་རྗེ་མི་བསྐྱོད་སྣང་མཐས ་སོགས་ དམོད་པ་དྲག་སྔགས་ལྷ་ལ་ཕྱག་འཚལ་བསྟོད༔ བར་འདཽན་གཞུང་གི
ཧཱུྃ༔ ཁྲོ་ཆེན་མི་བཟད་ སོགས་ནས་ ལས་བཞིའི་ཕྲིན་ལས་འགྲུབ་པར་མཛོད༔ བར་འདོན་དེ་ནས་ཞི་བ་ནས་བླང༌། ཧཱུྃ༔ ཡང་གསང་དཀྱིལ་འཁོར་ལྷ་ཡི་ཚོགས༔ སོགས་ནས་ སྲོག་ལ་བབ་ཀྱང་མི་བཏང་ངོ་༔ ཞེས་བར་དྲག་པོའི་རྩ་སྔགས་ནི། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ལས་སྔགས་ ཨརྩིག་ བསྙེན་མཚམས་གོ་ཆའི་སྒྲུབ་སྔགས། ཨོཾ་ཨ་མི་དྷེ་ཝ་ཧཱུྃ་ ནས་ ཛཿཧཱུྃ་བཾ་ཧོཿ
བར་བཟླས། དེ་ནས་གིང་བཞི་དང༌། ཁྱུང་རིགས་ལྔ་དང་ཁྲོ་མོ་བཞི་དང༌། ཕག་སྡིག་ཁྱུང་གསུམ་བཅས་རིམ་བཞིན་བཟླས། དེ་ནས་རྩ་སྔགས་ལས་སྔགས་ཤམ་བུ་སྔགས་རྒོད་རིམ་བཞིན་སྦྱར། ཨོཾ་ཤེ་ལ་དུ་གིང་ སོགས་སྲིན་མོ་འདྲེ་རྒོད་དམ་སྲི། གདོན་སྤྱི་ལ་བཅས་རྩ་སྔགས་ལས་སྔགས་སྦྱར་དགོས། འགོ་ནད་དང་རིམས་ཡམས་ལ་བསྲུང་བ་བྱ་དགོས་ན། རྒྱས་ན་ནད་འཇོམས་པར་བུའི་ལས་བྱང་བསྙེན་དམིགས་བཅས་རྩ་སྔགས་དང་ལས་སྔགས་བཟླ། ཤམ་བུ་སྔགས་རིང་སྦྱར་ན་དོ་གལ་དང་བསྟུན།
རྫས་རིལ་བུ་གང་དགོས་བསགས་ནས་ཕུ་བཏབ་བྱའོ། དེ་ནས་གོ་ཆའི་ཧཱུྃ་སྒྲུབ་འདོན། ཡིག་བརྒྱ་དབྱངས་གསལ་རྟེན་སྙིང་བཅས་བྱ། བསྙེན་བསྟོད་དང་ཐུན་གཏོར་འབུལ། དེང་སང་སྐྱ་རེངས་ ནས་ དངོས་གྲུབ་ཞུ། དེ་མཚམས་རྒྱས་པ་ནོར་ལྷ། དབང་ཚེ་སྒྲུབ། ཡུམ་བཀའ་མཁའ་འགྲོ། ཁྱུང་སྒྲུབ་བཅས་ལས་བྱང་རྣམས་རིམ་བཞིན་འདོན་ལ་བསྙེན་པ་བྱ། མ་བཏོན་ཀྱང་ཆོག །
ཡང་ན་སོ་སོའི་སྒྲུབ་ཐབས་གང་དགོས་སྒྲུབ་ཀྱང་ཆོག་འདུག ། འདིའི་མཚམས་ཆོས་སྐྱོང་གི་གསོལ་མཆོད་བཀའ་གཏེར་སྲུང་མ་ཐམས་ཅད་འདོན་པ་ཐོག་མར་གཏོར་བསད་བྱིན་རློབ་སྤྱི་ལྟར་བྱ་ཞིང༌། དབྱིངས་ཕྱུག་དྲག་མོ་ནས། ཨོཾ་བཛྲ་ཨ་མྲྀ་ཏ་ སོགས་ནས་ སྤྱན་དྲངས༔ ཧཱུྃ་བྷྱོཿ སྔོན་གྱི་བསྐལ་པའི་དང་པོ་ལ༔ སོགས་ནས་སྤྱན་འདྲེན་དང་བསྐང་མཆོད་བྱ། བསྟོད་པ། ཧཱུྃ༔ དབྱིངས་ལས་མ་གཡོས་ སོགས།
མཆོག་གི་དངོས་གྲུབ་མཆོག་སྩོལ་མཛོད༔ བར་འདོན། བྷྱོ་ཀཱ་ལི་ནག་མོ་མ་སྐྱེས ་སོགས། རྩལ་རྫོགས་ཤོག༔ བར་འདོན། བཀའ་སྲུང་བསྭེ་ཡི་ལྷ་མོའི་བསྐུལ་བྱང་དུག་གི་སྤུ་གྲི་ལས། ཧཱུྃ་བྷྱོ༔ ཕྱོགས་ཕྱོགས་དེ་ནི་ཕ་ཀི་ན༔ སོགས་ མཱ་ར་ཡ་ཕཊ྄༔ བར་འདོན།
གཏེར་སྲུང་མ་མོའི་མཆོད་ཐབས་ནི། ཨོཾ་ཨཱཿཧཱུྃཿ ཆོས་དབྱིངས་ སོགས་ནས་ ཨི་དཾ་བྷ་ལིངྟ་ཁ་ཁ་ཁཱ་ཧི༔ བར་བཏང༌། གཏེར་སྲུང་དགེ་བསྙེན་སྡེ་བཞི་ལ། ཧཱུྃ༔ བདག་ཉིད་རྡོ་རྗེ་གྲོ་ལོད་སྐུ༔ སོགས་ ཁ་ཁ་ཁཱ་ཧི༔ བར་འདོན། རྒྱས་པའི་གཏོར་འབུལ་དང༌།
མཁའ་འགྲོའི་གཏོར་འབུལ་གཞུང་ལྟར་གང་འོས་བྱ། འདིའི་མཚམས་བསྐང་གསོལ་ཆེན་མོ་སྤྱི་གཞུང་ལྟར་དང༌། དེ་ནས་མདུན་བསྐྱེད་འཇུག་པ་ནི། ཨོཾ་སྭ་བྷཱ་ཝ་ཤུདྡྷེ་བཛྲ་ཨཱཏྨ་ ནས་ ཧཱུྃ་དེ་སྟེང་རྃ་ཡྃ་ཁྃ་སྤེལ་སྟེང༔ གནམ་ལྕགས་རྡོ་རྗེ་ཧཱུྃ་སྒྲ་ཅན༔ སོགས་ནས་ལས་བྱང་བདག་བསྐྱེད་ལྟར་གོ་ཆ་ནས་བཟུང་སྔར་ལྟར་སྦྲགས་ནས། བསྙེན་མཚམས་བར་བསྐྱལ། བསྙེན་པ་ཅི་འགྲུབ་ལ་འབད་ནས་བསྙེན་བསྟོད་དང་ཐུན་གཏོར་འབུལ། དེས་ནས་ཚོགས་ལ་འཇུག ། དང་པོ་གཏོར་བསྔོས་ཀྱི་བྱིན་བརླབ་བྱ།
ཚོགས་བྱིན་བརླབ་ནས། ཧཱུྃ༔ གདོད་ནས་ཆོས་དབྱིངས་ངོ་བོ་ཉིད༔ སོགས་ནས་བྱིན་གྱིས་བརླབ། སྤྱན་འདྲེན་པ་ནི། ཧཱུྃ་འོག་མིན་ཆོས་དབྱིངས་ཕོ་བྲང་ནས༔ སོགས་ ས་མཱ་ཡ་ཛ་ཛཿ ནས་ ཆེ་མཆོག་དཀྱིལ་འཁོར་ལྷ་ཚོགས་ལ༔ ཞེས་ནས་ ཁཱ་ཧི༔ བར་ཚོགས་མཆོད་འབུལ།
འདི་མཚམས་གཏོར་བསྔོས་གསུངས་པ་རང་ལུགས་ཀྱི་ཕྱག་བཞེས་ཡིན། དེ་ནས་སྐོང་བ་ནི། ཧཱུྃ་ཕྱི་ནང་སྤྱན་གཟིགས་ སོགས་ དངོས་གྲུབ་སྩོལ༔ བར་འདོན་སྐོང་བ་རྒྱས་པ་ལ་འཇུག ཧཱུྃ༔ དཔལ་ཆེན་ཁྲོ་རྒྱལ་ཁྲག་འཐུང་ཧེ་རུ་ཀཿ སོགས་ནས། བར་ཆད་བསལ་ཞིང་དངོས་གྲུབ་སྩལ་དུ་གསོལ༔ མཁའ་འགྲོའི་བསྐང་བ་འདོན། བཤགས་པ་ནི།
ཧཱུྃ༔ མ་རིག་རྨོངས་པའི་ སོགས ་ས་ཏྭ་ཧཱུྃ༔ བཤགས་པ་རྒྱས་པ་ནི། ཧོ༔ རྒྱལ་བའི་དཀྱིལ་འཁོར་ སོགས་ མི་སྒྲིབ་ཚངས་པར་སྩོལ༔ ཡིག་བརྒྱ་བཟླས། བཤགས་པ་འབུལ། ཚོགས་ཐ་མ་ལུགས་གཅིག་ལ་འབུལ་སྲོལ་འདུག ། རང་ལུགས་ལ་གདབ་ཁ་གཉིས་མི་བྱ་ཞེས་མི་འབུལ་འདུག ། དེ་ནས་བསད་ལས་རྒྱས་པར་འཇུག་པ་ནི།
ཐོག་མར་གཟུ་དཔང་གསེར་སྐྱེམས་བྱ་ན་ཆོག་ཁྲིགས་ལྟར། གཞུང་ལྟར་མངའ་གསོལ་བྱ། ཧཱུྃ༔ དཔལ་ཆེན་ཁྲག་འཐུང་ སོགས་ནས་གཏོར་ཆུང་མཚམས་སུ་འབུལ། གསེར་སྐྱེམས་ནི། རྒྱལ་བའི་དཀྱིལ་འཁོར་ སོགས་གསེར་སྐྱེམས་འབུལ། ཧཱུྃ༔ བདག་ནི་ཁྲོ་རྒྱལ་པདྨ་ཧེ་རུ་ཀཿ སོགས་གསལ་བར་བསྐྱེད། ཧོམ་བསྐྱེད།
འགུགས་གཞུག་ལན་གསུམ་བྱ། ཕོ་ཉ་འགྱེད་པ་ནི། ལྷ་དབྱེ་བདུད་སྤྲད་སྲས་མཆོག་ཕུར་བསྐྱེད་བྱ་ནས་བསྒྲལ་བ་བྱ། བསད་དམིགས་བྱ། རྣམ་ཤེས་སྤར། ཐུན་རྫས་སྣ་ཚོགས་འདེབས། རལ་གྲིས་གཏུབས་ཞལ་བསྟབ་པ་ནི། ཧཱུྃ༔ ཁྲོ་རྒྱལ་འདུས་པའི་ སོགས་ ཁཱ་ཧི༔ བར་ཞེས་ཕུལ།
དེ་ནས་བཟློག་མདོས་རཀྟས་བྲན། ཤ་དུམ་གཏོར་ཆུང་ལིང་རོ་བཅས་བཤམ། ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས་ སོགས་ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ བར་འདོན། གོ་ཆའི་ལྷ་བཟློག་དགྲ་བགེགས་དཔུང་འཇོམས་ནས། ཧཱུྃ༔ དབང་དྲག་མེ་ཕྲེང་ཁྲོ་རྒྱལ་ཡབ་ཡུམ་གྱིས༔ སོགས་ནས ་ཕྲིན་ལས་མཛོད། བར་བཟློག་གཞུང་ནས།
ཧཱུྃ༔ ཡེ་ཤེས་ལས་ཀྱི་དམག་ཚོགས་ཁྲག་འཐུང་པ༔ སོགས་ དལ་ཡམས་བཟློག་པའི་ཕྲིན་ལས་མཛོད༔ མཚམས་ལྷ་བཟློག་ནས། བཀའ་དང་དམ་ཚིག་གཉན་པོའི་ ཞེས་ཚིག་དྲུག་མཚམས་བཟློག་གཞུང་ནས། ཧཱུྃ༔ བསྐུལ་ལོ་ཐུགས་དམ་དབྱིངས་ནས་བསྐུལ་ སོགས་ འགྲུབ་པར་མཛོད༔ བར་གཏོར་མ་ཕུལ། རྩང་རཀྟས་བྲན། ཧཱུྃ༔
དྲག་པོའི་ཕོ་བྲང་དུར་ཁྲོད་གནས་ སོགས་ བྷྱོ་བྷྱོ་ཟློག་ཟློག༔ བར་འདོན། དེ་ནས་ཡང་བཟློག་མེ་ཡི་སྤུ་གྲི་དམར་པོ་ནི། ཧཱུྃ༔ རང་བྱུང་དུར་ཁྲོད་ཨེ་ཡི་ཀློང་༔ སོགས་ནས ་གཉན་རྒོད་ལྷོག་ཡམས་དམར་བཤལ་བཟློག་ཏུ་གསོལ༔ གོ་ཆའི་ཡང་བཟློག་ནི། ཧཱུྃ་ཆེ་མཆོག་དྲག་པོ་ཐོད་ཕྲེང་ཡབ་ཡུམ་གྱིས ་སོགས་ནས། དངོས་སུ་བསྡོ་བའི་དགྲ་བགེགས་ཟློག༔ བར།
བཟློག་གཞུང་ནས། ཧཱུྃ༔ ཁྲམ་ཁ་ནག་པོ་གཤིན་རྗེའི་གདོན༔ སོགས་ནས ་རྐྱེན་ངན་ཉི་ཁྲི་ཆིག་སྟོང་བཟློག་ཏུ་གསོལ༔ བར་འདོན། གོ་ཆའི་ལྷ་བཟློག་ལས། ཧཱུྃ་བྷྱོཿ ཕྱི་ཁྱམས་མུ་རན་སྐྱོང་བ་ཡི༔ སོགས་ནས་ ཆག་ཆེ་ཉམ་ང་མ་ལུས་ཟློག༔ ཅེས་བཟློག་པར་སོ་སོར་མཚམས་གདབ་བོ།
ཞེས་གཏེར་གཞུང་ནས་གསུངས་སོ། བཟློག་གཞུང་ལས། ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ སོགས་ མཱ་ར་ཡ་ནན་ནན༔ ཞེས་ཟློག་སྔགས་རྣམས་ཚར་མང་དུ་བཟླས་སོ། དེ་ནས་སྲུང་འཁོར་དང་ཟློག་དམིགས་བསྒོམ་པ་ནི། གཞུང་ལས། ཧོཿ སྐད་ཅིག་རང་ཉིད་དཔལ་ཆེན་ཁྲག་འཐུང་ཁྲོ་རྒྱལ་ ཞེས་སོགས་ འཁོར་བར་གྱུར།
བར་སྲུང་སྔགས་ནི་ མ་ཧཱ་གུ་རུ་ཧེ་རུ་ཀ་ སོགས་ བཛྲ་རཀྵ་སྭཱ་ཧཱ༔ བར་གང་མང་བཟླས་ནས་དམིགས་པ་དེ་མཚམས་ཡང་བཟློག་མེ་ཡི་སྤུ་གྲི་འཁོར་ལོ་ནས། དེ་ལས་བདག་ཉིད་ཁྲོ་རྒྱལ་སྟོབས་འདུས་སྐུ༔ སོགས་ནས་ རང་གཤེད་བཟློག་པར་ དམིགས། བར་གསལ། དྲག་སྔགས། ཨོཾ་ཨཱཿཧཱུྃ་ཨརྩིག་ནིརྩིག་ སོགས་ཤམ་བུར་སྤུ་གྲིའི་སྔགས་འདི་གདགས། བྷྱོ་མཱ་ར་ཡ་རྦད༔ ཧཱུྃ༔ བནྡྷེ་ཤ་ཡ་མྱོག༔
སོགས་ནས་ ཤཱནྟིཾ་མཱ་ར་ཡ་རྦད༔ བར་བཟླ། བཟློག་གཞུང་ལས། ཧོཿ མདུན་དུ་བྲུབ་ཁུང་གི་སྟེང་འོག་ སོགས། འབྲུག་ལྟར་སྒྲོགས་པར་གྱུར༔ ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ བྱད་མ་ སོགས་ ཟློག་ཟློག༔ བར་ཟློག་སྔགས་མང་དུ་བཟླ། གོ་ཆ་ལས་ཡང་བཟློག
མ་མ་ཀྲོ་ཏ་ཙིཏྟ་བཾ༔ ཀཱ་ལ་ཀཱ་ལི་ལུ་པ་ཨོཾ༔ སོགས་ བརླག་པར་གྱུར། བར་དམིགས་པ་ཟློག་དམིགས་གསུང༌། བདེན་སྟོབས་ཐལ་རྡེབ་བྱ། ན་མོ༔ བླ་མ་སངས་རྒྱས་ཆོས་དགེ་འདུན༔ ཡི་དམ་དཀྱིལ་འཁོར་ལྷ་ཚོགས་ སོགས་ནས་ བྷྱོ་བྷྱོ་བཟློག་བཟློག་ཧཱུྃ་ཡཾ་ཕཊ྄ཿ བར་བརྗོད་ནས་དམིགས་པ་དང་གསལ་ནས་ཐལ་རྡེབ་བྱ་ཡང༌། ལོཀྟྲི་པཱ་ལ་དང་དམོད་པ་གང་གནོད་ཟློག་སྔགས་བརྗོད།
ལར་སྲུང་ཟློག་འདི་ལ་འདོན་ལུགས་སྔ་ཕྱི་འགའ་འདུག ། རྙིང་མ་སྤྱི་ལྟར་ན་ནངས་སྔ་བདག་བསྐྱེད་གོང་བསྙེན་མཚམས་སྲུང་འཁོར་འདོན་ནས་སྲུང་སྔགས་གང་མང་བཟླ་འདུག ། བསད་ལས་སྐབས་བསད་དམིགས་ནས་བསད་སྔགས་ཤམ་སྦྱར་བྱེད་འདུག ། བཟློག་པ་ཐོན་མཚམས་ཟློག་དམིགས་འདོན་ནས་ཟློག་སྔགས་དང་གཟེར་ཁ་ཐམས་ཅད་བསྡམས་པར་བྱའོ། དེ་ནི་རྙིང་མ་སྤྱི་ཡི་ལུགས་ཡིན་འདུག ། རང་གཏེར་གཏོར་ཟློག་ཐམས་ཅད་ལ་ཡང་བཟློག་པ་ཐོན་མཚམས་སྲུང་ཟློག་དེ་ན་འདོན། ཡང་ན་ལས་བྱང་བཀྲ་ཤིས་གོང་འདོན་སྲོལ་འདུག ། དེ་རང་ལུགས་ལ་གསུངས་འདུག ། དྲག་པོའི་ལས་ཚོགས་མནན་སྲེག་གང་བྱས་ན་ཕྱག་ལེན་ཆོག་ཁྲིགས་ལྟར་བྱ་དགོས་སོ། ཚོགས་ཞུ་བ་ཞུ་ལན་བྱ་ནས་ཞབས་བརྟན་བསམ་ལྷུན་བཅས་བྱ།
ལྷག་མའི་ཁ་བསྔོ་གསུང༌། ལྷག་མ་ནི། ཧཱུྃ༔ དཔལ་གྱི་མ་མོ་ སོགས། བྷ་ལིངྟ་ཁཱ་ཧི༔ བར་འདོན། གུ་རུ་དྲག་པོའི་དཀྱིལ་འཁོར་དུ༔ ཚོགས་ཀྱི་འཁོར་ལ ོ་སོགས། གཏོར་བསད་འདོན། ཐུགས་དམ་བསྐུལ་བ་ནི།
ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས ་སོགས་ནས ་ཟློག༔ བར་ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ སོགས་ནས། བྷྱོ་བྷྱོཿ བར་གཏོར་མ་ཕུལ། དེ་མཚམས་ཆོས་སྐྱོང་གཏོར་འབུལ་རིགས་ཐམས་ཅད་འདོན། ཕྲིན་ལས་བཅོལ་གཏོར་མ་ཕུལ། ཆད་མདོ་ནི།
ཧཱུྃ༔ སྔོན་ཚེ་མེ་རི་འབར་བ་རུ༔ སོགས་ བྷ་ལིངྟ་ཁཱ་ཧི༔ བར། བརྟན་སྐྱོང་ནི། ཧཱུྃ༔ བོད་ཁམས་སྐྱོང་བ་ སོགས་ ཁཱ་ཧི༔ བར་འདོན། གཏོར་ཆུང་དང་བཤལ་ཆུ་འབུལ། གཏོར་སྣོད་འོག་ཏུ་དམ་སྲི་འགུགས་གཞུག་བྱ།
རྡོར་སློབ་ཀྱི་ཕྱག་མཚན་རྡོ་རྗེས་མནན། ཧཱུྃ་ཧཱུྃ་ཧཱུྃ༔ སྟོང་གསུམ་ཆེམ་ཆེམ་ཁྲོ་བོའི་བྲོ༔ སོགས་ མཱ་ར་ཡ་ནན༔ གཏོར་སྣོད་ཁ་ཡར་གཟེད་འབྲུ་འཐོར། ཨོཾ་འགྲུབ་པར་གྱུར་ཅིག་ སོགས་ནས་སྨོན་ལམ་བྱ། ཚེ་འགུགས་གསུང༌། གཏང་རག་མཆོད་བསྟོད། ཧཱུྃ༔ ཕྱི་མཆོད་གར་དང་ སོགས།
ཧཱུྃ༔ མི་བཟད་སྐུར་སྟོན་ཁྲག་འཐུང་ལ་ སོགས་ བསྟོད། བསྟོད་པར་འོས་པ་ སོགས། བཟོད་གསོལ་དང་ཡིག་བརྒྱ་དབྱངས་གསལ་རྟེན་སྙིང་བཅས་ཀྱིས་བརྟན་བཞུགས་བྱ། བཀྲ་ཤིས་ནི། ཧཱུྃ༔ ཆོས་སྐུའི་བཀྲ་ཤིས ་སོགས་ནས། རྒྱུད་སྨིན་བཀྲ་ཤིས་ཤོག༔ བར་རྫོགས་རིམ་བསྡུ་བ་རྒྱུན་དུ་མི་གསུང་ངོ༌། བསྔོ་བ།
ཧོཿ དམིགས་མེད་རྒྱ་ཡན་ སོགས་བསྔོ་བ་སྨོན་ལམ་བྱ། ཧོཿ བདག་བློ་ཡེ་ནས་ སོགས། ཚེ་རབས་པད་འབྱུང་ཡབ་ཡུམ་འབྲལ་མེད་ཤོག༔ ཅེས་བསྔོ་ཞིང་རྒྱས་འདེབས་གང་མོས་བྱ། དེ་ཡན་ཆད་དངོས་གཞི་རྒྱུན་གྱི་གོ་རིམ་མོ། དེ་ནས་རྗེས་ཀྱི་རིམ་པ་གཏོར་ཟློག་འབུལ་བའི་ཉིན་པར། དཀྱིལ་འཁོར་དངོས་གཞི་གཞུང་ལྟར་མཇུག་བཟློག་པ་ཡན་ཆོད་གོང་ལྟར་སོང་ནས་ཚོགས་ལྷག་མ་སྒོར་ཕུལ། སྣ་སེལ་དཀར་གཏོར་དང་གསེར་སྐྱེམས་བཤམ།
དཀར་གཏོར་གང་རིགས་འདོན། གསེར་སྐྱེམས་ནི། ཧཱུྃ༔ མི་མངོན་དག་པ་ཕྱོགས་བཅུ་རབ་འབྱམས་ནས༔ སོགས་ནས། འཕེན་པ་ཟོར་གྱི་སྣ་དྲོངས་ཤིག༔ བར་སྡེ་བརྒྱད་གསེར་སྐྱེམས་བཏོན་ན་ལེགས། དེ་ནས་སྒོ་དབྱེ་ནི། དང་པོ་ཤར་སྒོ་ནས་ནུབ་ནས་དབྱེ་ནས་གཡས་བསྐོར་བྱ། ཧཱུྃ༔
ཤར་ཕྱོགས་སྒོ་མ་སྡིག་གདོང་མ༔ སོགས་ནས་རིམ་བཞིན་སྒོ་དབྱེ་སྒོ་བཞིའི་ཕྱག་རྒྱ་ཡིས་དབྱེའོ། ཧཱུྃ༔ བཞེངས་ཤིག་ཁྲག་འཐུང་ལྷ་ཚོགས་རྣམས༔ ནས་སོགས་མདོས་ཕྱིར་དཔག ། གླུད་རབ་དགོས་ན་འདིར་འདོན། གཞུང་གི་བསྐུལ་འདོན། བསྐུལ་གཏོར་དང་བཟློག་ཆུང་བཟློག་པའི་ནང་ཕུལ། རང་ལུགས་ཀྱི་གཏོར་རྫོངས་ཡིན། དེ་ནས་ཆོས་སྐྱོང་ལ་གཏོར་མ་འབུལ་བ་དང་ཕྲིན་ལས་བཅོལ།
ཡང་ན་ཆོས་སྲུང་གཏོར་རྦད་བྱེད་ན་མཐའ་ནས་ཡར་འདོན་མཐར་བསྐུལ་གང་འོས་ཀྱྀ་གཏོར་མ་འབུལ་སྲོལ་འདུག ། བཀའ་གཏེར་སྲུང་མའི་གཏོར་མ་ཐམས་ཅད་གོང་ནས་རང་རང་ཐོན་ནས་འབུལ་སྲོལ་འདུག ། ཡང་ན་ཆད་མདོ་གིས་ཕུལ་ན་ཆོག་འདུག ། ཡང་ན་བཀའ་སྲུང་གཏོར་གྲལ་ལ་ཕུལ་ཀྱང་ཆོག ། གང་བདེ་བྱ། དེ་ནས་ཟ་ལམ་ལ་གང་རིགས་བཀའ་བརྒྱད་དང་ཀཱི་ལ་ཡ་གང་འོས་འདོན་ཆོག ། ཆད་མདོའི་བཞེངས་བསྐུལ་བྱ། ཆད་མདོའི་གཏོར་མ་མདོས་འབུལ་ཕྱོགས་ལ་འབུལ། དེ་ནས་རྡོ་རྗེ་སེར་སྦྲེང་གི་གྲལ་བསྒྲིགས་ནས། ཐོག་མར་གསེར་སྐྱེམས་ནི།
ཧཱུྃ༔ ང་ནི་ཆེ་མཆོག་ཁྲག་འཐུང་སྐུ༔ སོགས་ནས། སྡེ་བརྒྱད་དྲེགས་པ་དབང་དུ་འདུས༔ བར་གསེར་སྐྱེམས་མཆོད། ཟོར་ལིང་དམིགས་བྱ་གང་ཡིན་ལ། ཕཊ྄ཿ མདུན་དུ་དྲག་པོ ་སོགས་ལན་གསུམ་འགུགས་ནས། ཧཱུྃ་ཕཊ྄ཿ བར་བཏང༌།
ཟོར་རིམ་བཞིན་ཐོགས་ལ། ཧཱུྃ༔ ཁྲག་འཐུང་ཐུགས་ལས་སྤྲུལ་པའི་སྲས༔ སོགས་ནས་རིམ་བཞིན་ཟོར་གསུམ་པོ་འཕང༌། བྷྱོ་ཟློག༔ བར་འདོན། གཏོར་ཆེན་བཏེགས་ལ། ཧོཿ དགོངས་སུ་གསོལ་ལོ༔ ལན་གསུམ།
གཟིགས་སུ་གསོལ༔ ལན་གསུམ་འདོན། རིག་འཛིན་ཨོ་རྒྱན་ཆེན་པོ་ སོགས་ནས། མཱ་ར་ཡ་རྦད་རྦད་ བར་ཟློག་སྔགས་དང་དར་ནག་གཡབ་མོས་ནང་དུ་ཕུལ་ལ། ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ སོགས། མཱ་ར་ཡ་བྷྱོཿ ཞེས་མེ་ནང་ཕུལ། དེ་ནས་བརྟན་མ་འདོན།
གཏོར་མ་ཕུལ། རྟ་བྲོ་བྱ། ཁྱུང་གིས་རྗེས་གཅོད་ནི། ཧཱུྃ༔ སྤྲུལ་པའི་བྱ་ཁྱུང་ག་རུ་ཊཿ སོགས་ནས་སྒབ་འདྲེ་ཕྱི་ལམ་བཅད། གཏོར་གཞོང་ཁ་ཡར་གཟེད་ལ་འབྲུ་འཐོར། ཕྱི་མིག་མི་ལྟ་བར་ཡར་བྱོན། རྣམ་འཇོམས་དང་ཚེ་སྙིང་བཟླ་ཞྀང་ལོག ། སྒོ་རྩར་སྲུང་འཁོར་ཡོད་ན་སྒོ་ངོས་སྦྱར།
ལྷ་རྒྱལ་བའི་འོ་དོད་བྱ། ཕྱེ་མར་དང་སྐྱེམས་བཅས་ལ་རོལ། དེ་ནས་ཚེ་འགུགས་དང་དངོས་གྲུབ་ལེན་ཆོག་རྒྱས་ན་པདྨ་གསང་ཐིག་ལྟར་དངོས་གྲུབ་ལེན། བསྡུ་ན་གཞུང་གི ། ཟབ་དབྱིངས་བླ་མེད་ སོགས་ནས་བླང༌། གཏང་རག་མཆོད་བསྟོད་ལ། གཞན་རྙིང་མ་འགའ་ཡི་ཕྱག་བཞེས་ལ། ལས་བྱང་དང་སྦྲགས་ནས་ཚོགས་འཁོར་བྱེད། འགའ་རེས་ཚོགས་སྐོང་རྐྱང་པ་ཡང་བྱེད་འདུག་པས། རང་ལུགས་ལ་མཆོད་པ་ཁ་གསོ་ནས་སྐོང་བཤགས་རང་གཞུང་ནས་ཚར་གྲངས་གསུམ་ཙམ་མཐར།
མཆོད་བསྟོད་བཟོད་གསོལ། བྱས་ནས་བཀྲ་ཤིས་དང་བསྡུ་ཆོག་བསྔོ་སྨོན་བཅས་གཞུང་ལྟར་མཐའ་རྒྱས་བྱའོ། ཡང་བཟློག་གསོལ་བྱེད་ན་གཞུང་སྤྱི་ལྟར་བྱ་ནས། ཆད་མདོ་ཡིས་ཕུལ་ཀྱང་ཆོག ། བཀའ་བརྒྱད་སྐོང་བའི་མཐར་བཟློག་བསྒྱུར་དེ་དང་སྡེ་ལྔའི།
ཛཿ གཞན་ཡང་བཟློག་ཅིང་བསྒྱུར་བ་ དེ་གཉིས་གང་རེད་ཀྱིས་ཕུལ་ན་ལེགས། ཟོར་འཕེན་ཕྱིན་བཞེས་འབོད་པ་ཡན་མི་དགོས་དེ་མིན་འདྲའོ། བཟློག་དབང་ཟེར་བ་ཡུལ་ཕྱོགས་འགའ་ལ་བྱེད་སྲོལ་འདུག་པས་བྱས་ན་སྒོ་དབྱེ་མཚམས་ཕྱག་རྟགས་རྡོ་རྗེ་བཀའ་བརྒྱད་ནང་ངམ། པད་འབྱུང་བཀའ་དང་དམར་ནག་མེ་ཕྲེང་གཉིས་གང་འོས་ཀྱིས་མགོར་བཞག །
ཡང་གཏོར་རྒྱག་བྱས་ན་གདོན་བགེགས་ཚབ་ཆེ་ན། གུ་དྲག་རིགས་རྟ་མགྲིན་ཕུར་པ་ཁྲོས་ནག་དེ་ཐམས་ཅད་གལ་ཆེ་བའི་ལྷ་ཡིན་པས་གཏོར་མ་རྒྱག་ལུགས་རྙིང་མ་སྤྱིར་བཏང་གི་དམིགས་པ་དང་ཕྱག་བཞེས་ལ་རང་གིས་བསྟུན་ནས་དེ་འདྲ་བྱེད་དགོས་སོ། རང་གི་བཞེངས་བསྐུལ་དེ་འདོན་ནས་དམིགས་པ་དྲག་སྔགས་དང་བཅས་དགོས་འདི་ལ་ཞལ་ཤེས་གནད་ཆེན་པོ་དགའ་འདུག་པས་ཤེས་པར་བྱའོ། འདི་ཡི་སྒོ་ནས་སྲི་མནན་བྱེད་ན་མནན་ཆས་གཞུང་ལྟར་ཁྱེར་ནས་ཟོར་འཕེན་སྐབས་ཟོར་གྱི་སྣ་ལ་བཞག་རྟ་བྲོ་གོང་མནན་པ་བྱེད་ན་མེ་ཆུའི་རྒྱས་འདེབས་བྱ་ནས་རྟ་བྲོ་འདོན། ཡང་སྟོད་ལས་ལ་བརྟེན་ནས་སྦྱིན་སྲེག་བྱ་དགོས། སྨད་ལས་ལ་བརྟེན་ནས་མནན་པའི་ལས་བྱ། བསྙེན་པ་ལ་བརྟེན་ནས་རྫས་སྲུང་དང་འཁོར་ལོའི་ལས་རིམ་བྱའོ། ཐམས་ཅད་ཀྱི་རྩ་བ་མནན་སྲེག་འཕང་བ་གང་བྱེད་ཀྱི་རྩ་བ་བསྙེན་སྒྲུབ་ལས་གསུམ་ལ་ཐུག་པས་དེའི་ཕྱིར་སྒྲུབ་གཅིག་གིས་བྱས་ན་ལས་ཐམས་ཅད་འགྲུབ་བོ། ཞེས་གསུངས་སོ། གཏེར་གཞུང་བུམ་དབང་དོན་ཁྲིད་དང་དམིགས་པའི་དམར་བྱང་ཡིག་ཆུང་ལྟར་ཉམས་སུ་ལེན་པ་གལ་ཆེའོ།
ཞི་རྒྱས་དབང་དྲག་ཡུམ་བཀའ་བཅས་སོ་སོའི་ཆོག་ཁྲིགས་ལྟར་སྒྲུབ་ཀྱང་ཆོག་འདུག་པས་གསལ་ཀ་བྱེད་མི་དགོས། གཏོར་ཟློག་གཏེར་གཞུང་སྐབས་ཆོས་སྐོར་འདི་སྔ་འགྱུར་ཕྱིས་འགྱུར་གཉིས་རེད་སོང་བའི་སྐབས་སྔོན་བུ་སློབ་ཀུན་དགའ་བློ་གྲོས་དང་ངག་དབང་སངས་རྒྱས་རང་གྲོལ་ཟུང་གིས་འདོན་འགྲིགས་ཟིན་བྲིས་སུ་བྲིས་པ་ཡོད་པ་དེར་གཞི་བྱས་ནས་བཀའ་གཏེར་ཐམས་ཅད་ཆ་ཚང་བའི་སྒོ་ནས་རང་ཆོས་འདི་ལ་གོམས་འདྲིས་ཆེ་བའི་སྟབས་ཀྱིས་བླ་མའི་ཞལ་ལུང་དང་སྔགས་སྒོམ་རྣམས་ཀྱི་ཕྱག་བཞེས་ལྟར་ཕྱོགས་གཅིག་ཏུ་བྲིས་པས། སྔོན་གྱི་ཟིན་ཐོ་ལྟར་བྱས་ན་ཆ་ཚང་པོ་ཞྀག་མི་འདུག ། ཟིན་བྲིས་འདི་ལྟར་ཏུ་བཏོན་ན་ཆ་ཚང་ངེས་ཞིག་ཡོང་བ་ཡོད་པས་ཕྱི་རབས་རྗེས་འཇུག་སློབ་བུ་རྣམས་ཀྱིས་སྤྱིར་རྩ་གསུམ་གླིང་པའི་ཆོས་ཚན་ཐམས་ཅད་ལ་འདོན་སྟབས་བདེ་བ་ཆ་ཚང་པོ་ཞིག་ཡོད་འདུག་པས་དེའི་སྟབས་ཀྱིས་ངག་ཁྲིད་ཞལ་རྒྱུན་སློབ་མི་དཀོན་པས་རང་གི་གཏེར་ཆོས་འདི་ལ་སྒོམ་སྒྲུབ་ནན་ཆེར་བྱས་པའི་སྒོ་ནས་ཟིན་ཐོ་བཀོད་པ་ཨཽ་ཌཱི་མིང་གིས་རང་གཞན་བརྗེད་ཐོ་དུ་བྲིས་པ་ཉེས་འགལ་མཆིས་ན་ཡེ་ཤེས་ལྷ་ལ་བཤགས་ཤིང་དགེ་བས་འགྲོ་ཀུན་རིག་འཛིན་པདྨ་འབྱུང་གནས་ཀྱི་གོ་འཕང་ཐོབ་པར་གྱུར་ཅིག ། སརྦ་མངྒ་ལཾ།། །། ༈ ཚེ་སྒྲུབ་པདྨ་གསང་ཐིག་གི༔ ཚེ་དཔལ་འགུགས་དང་དངོས་གྲུབ་ལེན་ཆོག་བཞུགས་སོ༔ དེ་ནས་ཚེ་གཏོར་དང་ཚེ་རྫས་ཐོགས་ལ༔ ཧཱུྃ༔ མཁའ་དབྱིངས་རྡོ་རྗེ་མི་འགྱུར་ཀློང་ཡངས་ནས༔
པདྨ་དབང་ཆེན་ཚེ་བདག་ཧེ་རུ་ཀཿ ཌཱཀྐི་ཚེ་འཛིན་མཁའ་འགྲོ་རྒྱ་མཚོའི་ཚོགས༔ མཁའ་སྤྱོད་དག་པ་འཆི་མེད་གནས་ནས་བཞེངས༔ སྔོན་ཚེ་རིག་འཛིན་གསང་བའི་ཚེ་སྒྲུབ་ལྟར༔ དེང་འདིར་སྐལ་ལྡན་བུ་ལ་སྩལ་དུ་གསོལ༔ ངོ་མཚར་རྨད་བྱུང་ཡིད་འོང་ལྷ་ཡི་གཏེར༔ འདོད་པའི་རེ་སྐོང་འཆི་མེད་བདུད་རྩིའི་སྲིད༔ ཀུན་འབྱུང་དངོས་གྲུབ་རྩ་བ་མཆོག་སྩོལ་ལ༔ འཛད་མེད་རྒྱུད་འཛིན་སྨིན་པའི་དབང་མཆོག་བསྐུར༔ ཞེས་རྩ་སྔགས་བཟླས་ཤིང་དབང་བསྐུར༔
དངོས་གྲུབ་ཀྱང་ཞུ། དེ་ནས་ཚེ་རིལ་ཐོགས་ལ༔ ཧཱུྃ༔ བྱིན་རླབས་རྩ་བ་རྒྱུད་ཀུན་གཅིག་བསྒྲིལ་བ༔ འཇིགས་བྲལ་རྡོ་རྗེ་ཚེ་སྲིད་འབྱུང་བའི་རྫས༔ པདྨ་འབྱུང་གནས་ཡབ་ཡུམ་ངོ་བོ་མཆོག༔ ཀུན་འབྱུང་གདོད་ནས་ཟས་མཆོག་རིལ་བུའི་རྫས༔ དམ་རྫས་བཅུད་ལེན་སྙིང་པོ་དོན་ཐོབ་ཤོག༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ
ཚེ་ཆང་ཐོགས་ལ། ཧཱུྃ༔ རིག་འཛིན་རྩ་གསུམ་དབྱིངས་ནས་བདུད་རྩིའི་རྒྱུན༔ ཀུན་འབྱུང་བྱང་སེམས་ཐུགས་དམ་རྒྱུད་བསྐུལ་བ༔ མཁའ་ལས་རང་བྱུང་རིག་པའི་བདུད་རྩི་མཆོག༔ སྐལ་ལྡན་རྩ་རླུང་སྣང་བ་གོང་འཕེལ་རྫས༔ བདེ་དྲོད་འཆི་མེད་བདུད་རྩིའི་དབང་ཐོབ་ཤོག༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ མདའ་དར་ཐོགས་ནས།
ཧཱུྃ་ཛཿ ཤར་ཕྱོགས་རྡོ་རྗེ་རིག་མའི་གཙོ༔ ཕྱག་ན་མདའ་དར་ཚེ་བུམ་འཛིན༔ ཆུ་ལ་དབང་བསྒྱུར་ཌཱཀྐི་མས༔ རྡོ་རྗེ་ཚེ་ཡི་དབང་མཆོག་བསྐུར༔ ཚེ་སྲོག་རྡོ་རྗེས་རྒྱས་གདབ་བོ༔ ཨོཾ་གུ་རུ? མདའ་དར། ཧཱུྃ་ཧཱུྃ༔ ལྷོ་ཕྱོགས་རིན་ཆེན་རིག་མའི་གཙོ༔ ཕྱག་ན་མདའ་དར་ཚེ་བུམ་འཛིན༔
ས་ལ་དབང་བསྒྱུར་ཌཱཀྐི་མས༔ རིན་ཆེན་ཚེ་ཡི་དབང་མཆོག་བསྐུར༔ ཚེ་སྲོག་རཏྣས་རྒྱས་གདབ་བོ༔ ཨོཾ་གུ་རུ? མདའ་དར༔ ཧཱུྃ་བཾ༔ ནུབ་ཕྱོགས་པདྨ་རིག་མའི་གཙོ༔ ཕྱག་ན་མདའ་དར་ཚེ་བུམ་འཛིན༔ མེ་ལ་དབང་བསྒྱུར་ཌཱཀྐི་མས༔ པདྨ་ཚེ་ཡི་དབང་མཆོག་བསྐུར༔ ཚེ་སྲོག་པདྨས་རྒྱས་གདབ་བོ༔
ཨོཾ་གུ་རུ? མདའ་དར༔ ཧཱུྃ་ཧོཿ བྱང་ཕྱོགས་ལས་ཀྱི་རིག་མའི་གཙོ༔ ཕྱག་ན་མདའ་དར་ཚེ་བུམ་འཛིན༔ རླུང་ལ་དབང་བསྒྱུར་ཌཱཀྐི་མས༔ ཀརྨ་ཚེ་ཡི་དབང་མཆོག་བསྐུར༔ ཚེ་སྲོག་རྒྱ་གྲམ་རྒྱས་གདབ་བོ༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ མདའ་དར༔
ཧཱུྃ་ཧྲཱིཿ དབུས་ཕྱོགས་དབྱིངས་ཀྱི་རིག་མའི་གཙོ༔ ནམ་མཁའ་དབང་བསྒྱུར་ཌཱཀྐི་མ༔ ཕྱག་ན་མདའ་དར་ཚེ་བུམ་འཛིན༔ བུདྡྷ་ཚེ་ཡི་དབང་མཆོག་བསྐུར༔ ཚེ་སྲོག་གཡུང་དྲུང་རྒྱས་གདབ་བོ༔ ཨོཾ་གུ་རུ? དེ་ནས་རྡོ་རྗེ་ཐོགས་ལ༔ ཧཱུྃ༔ ཆོས་སྐུ་མི་འགྱུར་རྡོ་རྗེའི་རྒྱ༔ ལོངས་སྐུ་མི་འགྱུར་པདྨའི་རྒྱ༔
སྤྲུལ་སྐུ་མི་འགྱུར་གཡུང་དྲུང་རྒྱ༔ ཌཱཀྐི་མི་འགྱུར་འཁོར་ལོའི་རྒྱ༔ གཏེར་སྲུང་མི་འགྱུར་ཕྱག་མཚན་རྒྱ༔ ཚེ་སྲོག་མི་འགྱུར་གོ་ཁྲབ་རྒྱ༔

ཡེ་ཤེས་མི་ཤིགས་སྟོང་ཉིད་རྒྱ༔ རིམ་བདུན་སྲ་བརྟན་འཇིགས་མེད་ཀྱིས༔ སྐལ་ལྡན་ཚེ་སྲོག་བརྟན་གྱུར་ཅིག༔ ཨོཾ་གུ་རུ་ཌཱཀྐི་ཨཱ་ཡུ་ཥེ་ཛ་ཛཿ ཧ་རི་ནི་ས་རཱ་ག་ཛྙཱ་ན་མ་མ་ཝཱ་ཤཾ་སིདྡྷི་ཛ་ཛཿ རྩ་སྔགས་རྒྱས་གདབ་སྟེ་རབ་གནས་འཐོར༔ ཟབ་གསང་པདྨ་ཐུགས་བཅུད་ཀྱི༔ འཆི་མེད་རྡོ་རྗེའི་གོ་ཁྲབ་འདི༔ ཐུགས་ཀྱི་སྲས་དང་འཕྲད་པར་ཤོག༔ བཀའ་ཡི་རྒྱ་སྲུང་རོལ་པ་སྐྱ་བདུན་རྒྱ༔ ས་མ་ཡ༔
རྒྱ་རྒྱ་རྒྱ༔ ཟབ་རྒྱ༔ གསང་རྒྱ༔ སྦས་རྒྱ༔ གཏད་རྒྱ༔ རིག་འཛིན་གར་དབང་གནམ་ལྕགས་རྡོ་རྗེ་ཧཱུྃ་གིས་རྒ་རྒྱལ་རིན་ཆེན་སྤུངས་པའི་མགུལ་འོད་གསལ་རྡོ་རྗེའི་ཕུག་ནས་གདན་དྲངས་པ་ཤོག་སེར་ཀྱུས་མཐོ་གང་ཞེང་སོར་བཞི་ནས་བཀྲ་ཤིས་ཉིན་པར་ཕབ་པའོ། སརྦ་མངྒ་ལཾ།། །། ༁ྂ༔ བླ་མ་པདྨ་ཁྲག་འཐུང་ལས༔ གཏོར་ཟློག་འདོན་ཆའི་ཟིན་བྲིས་དབང་པོའི་ལྡེ་མིག་བཞུགས།
དྲག་པོ་ཐོད་ཕྲེང་རྩལ་ལ་འདུད། རིག་འཛིན་པདྨ་འབྱུང་གནས་ཀྱི། ། གསང་ཆེན་མེ་རི་འབར་བ་རུ། ཐུགས་རྡོ་རྗེས་དྲེགས་པ་སྙིང་འབྱིན་ཆེན་པོ་སྒྲུབ་པའི་ཚེ་ཕྱི་ནང་འཇིག་རྟེན་ལྷ་འདྲེ་མ་རུངས་པ་རྣམས་ཀྱིས་སྐུ་ལ་ཐོག་ཕབ་པ་སོགས་ཉམས་ཚད་མང་པོ་བྱས། སློབ་དཔོན་ལ་ཅི་ཡང་མ་ཉེས་ཀྱང་ཡུལ་ཐམས་ཅད་དུ་ནད་ལ་སོགས་པ་བཀྲ་མི་ཤིས་པ་མང་པོ་བྱུང༌། དེའི་དུས་སུ་མཁའ་འགྲོ་གསང་བ་ཡེ་ཤེས་ཀྱིས་ལུང་ནས་སློབ་དཔོན་གྱི་ཏིང་ངེ་འཛིན་གྱིས་དབང་དྲག་རོལ་པའི་དུར་ཁྲོད་ནས་ཁྲོ་རྒྱལ་དྲག་པོ་མེ་ཕྲེང་བསྐུལ་ནས་ལྷ་འདྲེ་སོགས་དམ་ལ་བཏགས་ཏེ་སྲོག་སྙིང་ཕུལ་ནས། དྲག་པོ་ཁྲག་འཐུང་དུ་གྲགས། དེ་ཡང་མ་འོངས་པའི་དུས་ནད་ངན་དར་བའི་དུས་སུ་ཕན་པར་དམིགས་ནས། བླ་མ་དྲག་པོའི་ཕྲིན་ལས་ལྔ་བརྩམས་ཁྱད་པར་གསང་སྒྲུབ་རྡོ་རྗེ་མེ་འབར་གྱི་སྐོར་རྣམས་མཁའ་འགྲོ་བརྡའི་ཡི་གེར་བཏབ་ནས་མ་ཧཱ་གུ་རུའི་རབ་ཏུ་གནས་པར་མཛད་ནས་རྒྱ་རིམ་པ་གསུམ་གྱིས་བཅད་ནས་ཚོགས་ཁང་གི་ལོགས་སུ་སྦས། དེ་རྣམས་སྔོན་བྱུང་གི་རིམ་པའོ།
དེ་ཡང་གུ་རུའི་ལུང་ལྟར་གནུབས་སངས་རྒྱས་ཡེ་ཤེས་ཀྱི་སྐྱེ་བ་ཐ་མ་ཨོ་རྒྱན་གཏེར་བདག་གླིང་པས་གཞོ་སྟོད་གཏེར་སྒྲོ་ནས་སྤྱན་དྲངས་པའོ། དེ་ཡང་དེང་སང་གི་སྐབས་སུ་རིམས་ནད་ཏྲེ་ཏྲེ་ཧོ་ཞེས་པའི་མི་ནད་སྣ་དགུ་དར་བའི་དུས་སུ་བླ་མ་དྲག་པོའི་ཕྲིན་ལས་ཤིན་ཏུ་ཟབ་པས། སེམས་བསྐྱེད་དང་ལྡན་པའི་རྣལ་འབྱོར་པས་ཉམས་སུ་ལེན་པར་བྱ་བ་རིགས་སོ། བླ་མ་དྲག་པོའི་གཏོར་ཟློག་གི་རིམ་པ་སྦྱོར་དངོས་རྗེས་དང་གཞུང་དུ་འཇུག་པ་ལས། ཐོག་མར་སྔོན་འགྲོ་ཐེག་ཆེན་དགུ་ལྡན་དང༌། ཕྲིན་ལས་ལྔ་སྒྲུབ་ཀྱི་བརྒྱུད་འདེབས་ནས། ན་མོ༔ མདུན་གྱི་ནམ་མཁར་ཆོས་དབྱིངས་ སོགས་ནས། སརྦ་སིདྡྷི་ཧྲཱིཿསྭཱ་ཧཱ༔ ནས་སྐྱབས་སེམས་ནི།
ན་མོ༔ དབྱིངས་རིག་དབྱེར་མེད་ སོགས་ནས་ སྐྱབས་སུ་མཆི༔ བར་ལན་གསུམ། ཧོཿ གདོད་ནས་དག་པ་ སོགས་ནས་སེམས་བསྐྱེད་བར་ལན་གསུམ་འདོན། སྤྱི་ལྟར་བགེགས་གཏོར། ཧཱུྃ༔ ཁྲོ་རྒྱལ་ཐུགས་ལས་སྤྲུལ་པ་ཡིས༔ སོགས་ཀྱི་འགུགས་ཞུགས་ལན་གསུམ་བྱ། ཛ་ཛཿ
ཧཱུྃ༔ ང་ནི་ཁྲོ་རྒྱལ་ཁྲག་འཐུང་རོལ༔ ཞེས་བསྐྲད། སྲུང་འཁོར་ནི། ཧཱུྃ༔ ཁྲོ་རྒྱལ་ཐུགས་ལས་སྲུང་བའི་གུར༔ སོགས་ནས་མཆོད་པ་བྱིན་བརླབ་བུམ་པ་དང་རྫས་སྨན་རྣམས་བྱིན་གྱིས་བརླབས། བརྡ་སྒོ་བརྡ་ཕྱག་དམ་བཅའ་ནི། ཧཱུྃ༔ མ་རིག་བླང་དོར་ ནས་ ཙིཏྟ་ཧཱུྃཿ
བར་སྔོན་འགྲོའོ༔ དངོས་གཞི་ཏིང་འཛིན་རྣམ་གསུམ་ནི། ཧཱུྃ༔ ཀ་དག་ཁྲེགས་ཆོད་ ནས་ སུྃ་ཀེཾ་བྷྲཱུྃ་ བར་འདོན། བླ་མ་ཞི་བའི་ལས་བྱང་ནས། ཧཱུྃ༔ སྟོང་པའི་ངང་ལས་ཨེ་ཡྃ་རྃ་ཁྃ ་ཞེས་པ་ནས་བསྟོད་པའི་མཐར་འཛབ་བསྐུལ། ཧཱུྃ༔ ཡང་གསང་དཀྱིལ་འཁོར་ ནས་ སྲོག་ལ་བབ་ཀྱང་མི་བཏང་ངོ༔ བར་རྩ་སྔགས་བཟླ།
བསྙེན་པ་ཅི་འགྲུབ་མཐར། ནད་གདོན་བར་ཆད་མི་མཐུན་པའི་འཇིགས་བརྒྱད་ཀྱི་རྒོལ་བ་ཐམས་ཅད་ཞི་བར་བསམས་ལ། ཤམ་སྦྱར། ཤཱནྟིཾ་པུཥྚིཾ་ཝཱ་ཤཾ་མཱ་ར་ཡ་ ནས་རིམ་བཞིན་སྐབས་སྦྱར། ལྷག་ཆད་བཀང༌། འཛབ་བསྟོད་བྱ། དེང་སང་སྐྱ་རེངས་དང་པོ་ཤར༔ ནས་ དེང་འདིར་སྩོལ༔ བར་དེ་ནས་དྲག་པོའི་གཞུང་ལ་འཇུག་པ། ཧཱུྃ༔
ཨེ་ལས་ནམ་མཁའ་ཡྃ་རྒྱ་གྲམ༔ ནས་ ལྷ་སྲིན་སྡེ་བརྒྱད་འདུལ་བར་བསྐྱེད༔ བར་འདོན་དེ་ནས་གོ་ཆ་ནང་གི ཧཱུྃ༔ རང་རིག་བླ་མ་དྲག་པོ་རྩལ༔ ནས་ མ་འདྲེས་ཆུ་ཟླའི་དབྱིབས་ལྟར་བསྒོམ༔ བར་འདོན་ཡང་གཞུང་ནས། ཧཱུྃ༔ ཕྱི་རོལ་གནམ་ལྕགས་རྩིབས་བརྒྱད་སྟེང༔ ནས་ གསལ་སྣང་ཆུ་ཟླའི་ཀློང་ལྟར་བསྒོམ༔
བར་གོ་ཆའི་སྔགས་འདོན། ཨོཾ་ཨ་མི་དྷེ་ཝ་ཧཱུྃ་ཧྲི་ད་ཡ༔ སོགས་ནས་ ཛཿཧཱུྃ་བཾ་ཧོཿ གཞུང་ནས་ དེ་ལྟར་གསལ་བའི་གནས་གསུམ ་ནས་སོགས་ སྤྱན་དྲང་བར་གྱུར༔ སྤྱན་འདྲེན་པ་ནི། ཧཱུྃ༔ དབང་དྲག་རོལ་པའི་དུར་ཁྲོད་ནས་༔ སོགས་ ཛ་ཛཿ བར་གོ་ཆ་ནས་ ཧཱུྃ༔ འོག་མིན་ཆོས་དབྱིངས་ཕོ་བྲང་ནས༔
སོགས་ སརྦ་པཱུ་ཛ་ཧོཿ བར་འདོན་གཞུང་གི་བཞུགས་གསོལ་ནི། ཧཱུྃ༔ རྒྱལ་བསེན་དམ་སྲི་འདྲེ་རྒོད་དང་༔ ནས་ཕྱག་འཚལ་ པཱུ་རུ་ཤ་ཡ་ཧོཿ བར་མཆོད་པ་ ཧཱུྃ༔ ཕྱི་མཆོད་གར་ སོགས། ཁ་ཁ་ཁཱ་ཧི་ བར་གསུང་གོ་ཆའི་མཆོད་པ་ལ། ཧཱུྃ༔ དབང་དྲག་རྡོ་རྗེ་སྲིན་པོའི་ལྷ་ཚོགས་ལ་ སོགས་ དབང་དྲག་འབར་བའི་ཐུགས་དམ་བསྐང་༔
བར་བདུད་རྩི་སྨན་མཆོད་སྦྱར། ཨོཾ་ཨཱཿཧཱུྃ༔ ཀ་ནི་སྐྱེ་བ་མེད་ སོགས་ སིདྡྷི་ཧོཿ བར་མཆོད། ཧཱུྃ་དབང་དྲག་རྡོ་རྗེ་སྲིན་པོའི་ སོགས་ནས་སྐང་བཤགས་ནས་ དངོས་གྲུབ་སྩོལ༔ བར་ཡིག་བརྒྱ་འདོན། བསྟོད་པ་ནི། ཧཱུྃ༔ བླ་མ་དྲག་པོ་ཧེ་རུ་ཀཿ སོགས་ སྣང་སྲིད་འདུལ་ལ་ཕྱག་འཚལ་བསྟོད༔
བར་འདོན་གོ་ཆའི་བསྟོད་པ་ནི། ཧཱུྃ༔ རྡོ་རྗེ་མི་བསྐྱོད་སྣང་མཐས ་སོགས་ དམོད་པ་དྲག་སྔགས་ལྷ་ལ་ཕྱག་འཚལ་བསྟོད༔ བར་འདཽན་གཞུང་གི ཧཱུྃ༔ ཁྲོ་ཆེན་མི་བཟད་ སོགས་ནས་ ལས་བཞིའི་ཕྲིན་ལས་འགྲུབ་པར་མཛོད༔ བར་འདོན་དེ་ནས་ཞི་བ་ནས་བླང༌། ཧཱུྃ༔ ཡང་གསང་དཀྱིལ་འཁོར་ལྷ་ཡི་ཚོགས༔ སོགས་ནས་ སྲོག་ལ་བབ་ཀྱང་མི་བཏང་ངོ་༔
ཞེས་བར་དྲག་པོའི་རྩ་སྔགས་ནི། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ལས་སྔགས་ ཨརྩིག་ བསྙེན་མཚམས་གོ་ཆའི་སྒྲུབ་སྔགས། ཨོཾ་ཨ་མི་དྷེ་ཝ་ཧཱུྃ་ ནས་ ཛཿཧཱུྃ་བཾ་ཧོཿ བར་བཟླས། དེ་ནས་གིང་བཞི་དང༌། ཁྱུང་རིགས་ལྔ་དང་ཁྲོ་མོ་བཞི་དང༌། ཕག་སྡིག་ཁྱུང་གསུམ་བཅས་རིམ་བཞིན་བཟླས། དེ་ནས་རྩ་སྔགས་ལས་སྔགས་ཤམ་བུ་སྔགས་རྒོད་རིམ་བཞིན་སྦྱར། ཨོཾ་ཤེ་ལ་དུ་གིང་ སོགས་སྲིན་མོ་འདྲེ་རྒོད་དམ་སྲི།
གདོན་སྤྱི་ལ་བཅས་རྩ་སྔགས་ལས་སྔགས་སྦྱར་དགོས། འགོ་ནད་དང་རིམས་ཡམས་ལ་བསྲུང་བ་བྱ་དགོས་ན། རྒྱས་ན་ནད་འཇོམས་པར་བུའི་ལས་བྱང་བསྙེན་དམིགས་བཅས་རྩ་སྔགས་དང་ལས་སྔགས་བཟླ། ཤམ་བུ་སྔགས་རིང་སྦྱར་ན་དོ་གལ་དང་བསྟུན། རྫས་རིལ་བུ་གང་དགོས་བསགས་ནས་ཕུ་བཏབ་བྱའོ། དེ་ནས་གོ་ཆའི་ཧཱུྃ་སྒྲུབ་འདོན། ཡིག་བརྒྱ་དབྱངས་གསལ་རྟེན་སྙིང་བཅས་བྱ། བསྙེན་བསྟོད་དང་ཐུན་གཏོར་འབུལ། དེང་སང་སྐྱ་རེངས་ ནས་ དངོས་གྲུབ་ཞུ། དེ་མཚམས་རྒྱས་པ་ནོར་ལྷ།
དབང་ཚེ་སྒྲུབ། ཡུམ་བཀའ་མཁའ་འགྲོ། ཁྱུང་སྒྲུབ་བཅས་ལས་བྱང་རྣམས་རིམ་བཞིན་འདོན་ལ་བསྙེན་པ་བྱ། མ་བཏོན་ཀྱང་ཆོག ། ཡང་ན་སོ་སོའི་སྒྲུབ་ཐབས་གང་དགོས་སྒྲུབ་ཀྱང་ཆོག་འདུག ། འདིའི་མཚམས་ཆོས་སྐྱོང་གི་གསོལ་མཆོད་བཀའ་གཏེར་སྲུང་མ་ཐམས་ཅད་འདོན་པ་ཐོག་མར་གཏོར་བསད་བྱིན་རློབ་སྤྱི་ལྟར་བྱ་ཞིང༌། དབྱིངས་ཕྱུག་དྲག་མོ་ནས། ཨོཾ་བཛྲ་ཨ་མྲྀ་ཏ་ སོགས་ནས་ སྤྱན་དྲངས༔ ཧཱུྃ་བྷྱོཿ སྔོན་གྱི་བསྐལ་པའི་དང་པོ་ལ༔
སོགས་ནས་སྤྱན་འདྲེན་དང་བསྐང་མཆོད་བྱ། བསྟོད་པ། ཧཱུྃ༔ དབྱིངས་ལས་མ་གཡོས་ སོགས། མཆོག་གི་དངོས་གྲུབ་མཆོག་སྩོལ་མཛོད༔ བར་འདོན། བྷྱོ་ཀཱ་ལི་ནག་མོ་མ་སྐྱེས ་སོགས། རྩལ་རྫོགས་ཤོག༔ བར་འདོན། བཀའ་སྲུང་བསྭེ་ཡི་ལྷ་མོའི་བསྐུལ་བྱང་དུག་གི་སྤུ་གྲི་ལས།
ཧཱུྃ་བྷྱོ༔ ཕྱོགས་ཕྱོགས་དེ་ནི་ཕ་ཀི་ན༔ སོགས་ མཱ་ར་ཡ་ཕཊ྄༔ བར་འདོན། གཏེར་སྲུང་མ་མོའི་མཆོད་ཐབས་ནི། ཨོཾ་ཨཱཿཧཱུྃཿ ཆོས་དབྱིངས་ སོགས་ནས་ ཨི་དཾ་བྷ་ལིངྟ་ཁ་ཁ་ཁཱ་ཧི༔ བར་བཏང༌། གཏེར་སྲུང་དགེ་བསྙེན་སྡེ་བཞི་ལ། ཧཱུྃ༔
བདག་ཉིད་རྡོ་རྗེ་གྲོ་ལོད་སྐུ༔ སོགས་ ཁ་ཁ་ཁཱ་ཧི༔ བར་འདོན། རྒྱས་པའི་གཏོར་འབུལ་དང༌། མཁའ་འགྲོའི་གཏོར་འབུལ་གཞུང་ལྟར་གང་འོས་བྱ། འདིའི་མཚམས་བསྐང་གསོལ་ཆེན་མོ་སྤྱི་གཞུང་ལྟར་དང༌། དེ་ནས་མདུན་བསྐྱེད་འཇུག་པ་ནི། ཨོཾ་སྭ་བྷཱ་ཝ་ཤུདྡྷེ་བཛྲ་ཨཱཏྨ་ ནས་ ཧཱུྃ་དེ་སྟེང་རྃ་ཡྃ་ཁྃ་སྤེལ་སྟེང༔ གནམ་ལྕགས་རྡོ་རྗེ་ཧཱུྃ་སྒྲ་ཅན༔ སོགས་ནས་ལས་བྱང་བདག་བསྐྱེད་ལྟར་གོ་ཆ་ནས་བཟུང་སྔར་ལྟར་སྦྲགས་ནས།
བསྙེན་མཚམས་བར་བསྐྱལ། བསྙེན་པ་ཅི་འགྲུབ་ལ་འབད་ནས་བསྙེན་བསྟོད་དང་ཐུན་གཏོར་འབུལ། དེས་ནས་ཚོགས་ལ་འཇུག ། དང་པོ་གཏོར་བསྔོས་ཀྱི་བྱིན་བརླབ་བྱ། ཚོགས་བྱིན་བརླབ་ནས། ཧཱུྃ༔ གདོད་ནས་ཆོས་དབྱིངས་ངོ་བོ་ཉིད༔ སོགས་ནས་བྱིན་གྱིས་བརླབ། སྤྱན་འདྲེན་པ་ནི། ཧཱུྃ་འོག་མིན་ཆོས་དབྱིངས་ཕོ་བྲང་ནས༔
སོགས་ ས་མཱ་ཡ་ཛ་ཛཿ ནས་ ཆེ་མཆོག་དཀྱིལ་འཁོར་ལྷ་ཚོགས་ལ༔ ཞེས་ནས་ ཁཱ་ཧི༔ བར་ཚོགས་མཆོད་འབུལ། འདི་མཚམས་གཏོར་བསྔོས་གསུངས་པ་རང་ལུགས་ཀྱི་ཕྱག་བཞེས་ཡིན། དེ་ནས་སྐོང་བ་ནི། ཧཱུྃ་ཕྱི་ནང་སྤྱན་གཟིགས་ སོགས་ དངོས་གྲུབ་སྩོལ༔ བར་འདོན་སྐོང་བ་རྒྱས་པ་ལ་འཇུག ཧཱུྃ༔ དཔལ་ཆེན་ཁྲོ་རྒྱལ་ཁྲག་འཐུང་ཧེ་རུ་ཀཿ
སོགས་ནས། བར་ཆད་བསལ་ཞིང་དངོས་གྲུབ་སྩལ་དུ་གསོལ༔ མཁའ་འགྲོའི་བསྐང་བ་འདོན། བཤགས་པ་ནི།
ཧཱུྃ༔ མ་རིག་རྨོངས་པའི་ སོགས ་ས་ཏྭ་ཧཱུྃ༔ བཤགས་པ་རྒྱས་པ་ནི། ཧོ༔ རྒྱལ་བའི་དཀྱིལ་འཁོར་ སོགས་ མི་སྒྲིབ་ཚངས་པར་སྩོལ༔ ཡིག་བརྒྱ་བཟླས།
བཤགས་པ་འབུལ། ཚོགས་ཐ་མ་ལུགས་གཅིག་ལ་འབུལ་སྲོལ་འདུག ། རང་ལུགས་ལ་གདབ་ཁ་གཉིས་མི་བྱ་ཞེས་མི་འབུལ་འདུག ། དེ་ནས་བསད་ལས་རྒྱས་པར་འཇུག་པ་ནི། ཐོག་མར་གཟུ་དཔང་གསེར་སྐྱེམས་བྱ་ན་ཆོག་ཁྲིགས་ལྟར། གཞུང་ལྟར་མངའ་གསོལ་བྱ། ཧཱུྃ༔ དཔལ་ཆེན་ཁྲག་འཐུང་ སོགས་ནས་གཏོར་ཆུང་མཚམས་སུ་འབུལ། གསེར་སྐྱེམས་ནི། རྒྱལ་བའི་དཀྱིལ་འཁོར་ སོགས་གསེར་སྐྱེམས་འབུལ།
ཧཱུྃ༔ བདག་ནི་ཁྲོ་རྒྱལ་པདྨ་ཧེ་རུ་ཀཿ སོགས་གསལ་བར་བསྐྱེད། ཧོམ་བསྐྱེད། འགུགས་གཞུག་ལན་གསུམ་བྱ། ཕོ་ཉ་འགྱེད་པ་ནི། ལྷ་དབྱེ་བདུད་སྤྲད་སྲས་མཆོག་ཕུར་བསྐྱེད་བྱ་ནས་བསྒྲལ་བ་བྱ། བསད་དམིགས་བྱ། རྣམ་ཤེས་སྤར། ཐུན་རྫས་སྣ་ཚོགས་འདེབས།
རལ་གྲིས་གཏུབས་ཞལ་བསྟབ་པ་ནི། ཧཱུྃ༔ ཁྲོ་རྒྱལ་འདུས་པའི་ སོགས་ ཁཱ་ཧི༔ བར་ཞེས་ཕུལ། དེ་ནས་བཟློག་མདོས་རཀྟས་བྲན། ཤ་དུམ་གཏོར་ཆུང་ལིང་རོ་བཅས་བཤམ། ཧཱུྃ༔ བསྐལ་པའི་མེ་ལྟར་འབར་བའི་ཀློང་དཀྱིལ་ནས་ སོགས་ ནད་རིམས་དལ་ཡམས་བཟློག་པའི་ཕྲིན་ལས་མཛོད༔ བར་འདོན། གོ་ཆའི་ལྷ་བཟློག་དགྲ་བགེགས་དཔུང་འཇོམས་ནས།
ཧཱུྃ༔ དབང་དྲག་མེ་ཕྲེང་ཁྲོ་རྒྱལ་ཡབ་ཡུམ་གྱིས༔ སོགས་ནས ་ཕྲིན་ལས་མཛོད། བར་བཟློག་གཞུང་ནས། ཧཱུྃ༔ ཡེ་ཤེས་ལས་ཀྱི་དམག་ཚོགས་ཁྲག་འཐུང་པ༔ སོགས་ དལ་ཡམས་བཟློག་པའི་ཕྲིན་ལས་མཛོད༔ མཚམས་ལྷ་བཟློག་ནས། བཀའ་དང་དམ་ཚིག་གཉན་པོའི་ ཞེས་ཚིག་དྲུག་མཚམས་བཟློག་གཞུང་ནས། ཧཱུྃ༔
བསྐུལ་ལོ་ཐུགས་དམ་དབྱིངས་ནས་བསྐུལ་ སོགས་ འགྲུབ་པར་མཛོད༔ བར་གཏོར་མ་ཕུལ། རྩང་རཀྟས་བྲན། ཧཱུྃ༔ དྲག་པོའི་ཕོ་བྲང་དུར་ཁྲོད་གནས་ སོགས་ བྷྱོ་བྷྱོ་ཟློག་ཟློག༔ བར་འདོན། དེ་ནས་ཡང་བཟློག་མེ་ཡི་སྤུ་གྲི་དམར་པོ་ནི། ཧཱུྃ༔ རང་བྱུང་དུར་ཁྲོད་ཨེ་ཡི་ཀློང་༔ སོགས་ནས ་གཉན་རྒོད་ལྷོག་ཡམས་དམར་བཤལ་བཟློག་ཏུ་གསོལ༔
གོ་ཆའི་ཡང་བཟློག་ནི། ཧཱུྃ་ཆེ་མཆོག་དྲག་པོ་ཐོད་ཕྲེང་ཡབ་ཡུམ་གྱིས ་སོགས་ནས། དངོས་སུ་བསྡོ་བའི་དགྲ་བགེགས་ཟློག༔ བར། བཟློག་གཞུང་ནས། ཧཱུྃ༔ ཁྲམ་ཁ་ནག་པོ་གཤིན་རྗེའི་གདོན༔ སོགས་ནས ་རྐྱེན་ངན་ཉི་ཁྲི་ཆིག་སྟོང་བཟློག་ཏུ་གསོལ༔ བར་འདོན། གོ་ཆའི་ལྷ་བཟློག་ལས།
ཧཱུྃ་བྷྱོཿ ཕྱི་ཁྱམས་མུ་རན་སྐྱོང་བ་ཡི༔ སོགས་ནས་ ཆག་ཆེ་ཉམ་ང་མ་ལུས་ཟློག༔ ཅེས་བཟློག་པར་སོ་སོར་མཚམས་གདབ་བོ། ཞེས་གཏེར་གཞུང་ནས་གསུངས་སོ། བཟློག་གཞུང་ལས། ཧཱུྃ༔ གཞན་ཡང་བཟློག་ཅིང་བསྒྱུར་བ་ནི༔ སོགས་ མཱ་ར་ཡ་ནན་ནན༔ ཞེས་ཟློག་སྔགས་རྣམས་ཚར་མང་དུ་བཟླས་སོ།
དེ་ནས་སྲུང་འཁོར་དང་ཟློག་དམིགས་བསྒོམ་པ་ནི། གཞུང་ལས། ཧོཿ སྐད་ཅིག་རང་ཉིད་དཔལ་ཆེན་ཁྲག་འཐུང་ཁྲོ་རྒྱལ་ ཞེས་སོགས་ འཁོར་བར་གྱུར། བར་སྲུང་སྔགས་ནི་ མ་ཧཱ་གུ་རུ་ཧེ་རུ་ཀ་ སོགས་ བཛྲ་རཀྵ་སྭཱ་ཧཱ༔ བར་གང་མང་བཟླས་ནས་དམིགས་པ་དེ་མཚམས་ཡང་བཟློག་མེ་ཡི་སྤུ་གྲི་འཁོར་ལོ་ནས། དེ་ལས་བདག་ཉིད་ཁྲོ་རྒྱལ་སྟོབས་འདུས་སྐུ༔ སོགས་ནས་ རང་གཤེད་བཟློག་པར་ དམིགས། བར་གསལ། དྲག་སྔགས།
ཨོཾ་ཨཱཿཧཱུྃ་ཨརྩིག་ནིརྩིག་ སོགས་ཤམ་བུར་སྤུ་གྲིའི་སྔགས་འདི་གདགས། བྷྱོ་མཱ་ར་ཡ་རྦད༔ ཧཱུྃ༔ བནྡྷེ་ཤ་ཡ་མྱོག༔ སོགས་ནས་ ཤཱནྟིཾ་མཱ་ར་ཡ་རྦད༔ བར་བཟླ། བཟློག་གཞུང་ལས། ཧོཿ མདུན་དུ་བྲུབ་ཁུང་གི་སྟེང་འོག་ སོགས། འབྲུག་ལྟར་སྒྲོགས་པར་གྱུར༔
ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ བྱད་མ་ སོགས་ ཟློག་ཟློག༔ བར་ཟློག་སྔགས་མང་དུ་བཟླ། གོ་ཆ་ལས་ཡང་བཟློག མ་མ་ཀྲོ་ཏ་ཙིཏྟ་བཾ༔ ཀཱ་ལ་ཀཱ་ལི་ལུ་པ་ཨོཾ༔ སོགས་ བརླག་པར་གྱུར། བར་དམིགས་པ་ཟློག་དམིགས་གསུང༌། བདེན་སྟོབས་ཐལ་རྡེབ་བྱ། ན་མོ༔
བླ་མ་སངས་རྒྱས་ཆོས་དགེ་འདུན༔ ཡི་དམ་དཀྱིལ་འཁོར་ལྷ་ཚོགས་ སོགས་ནས་ བྷྱོ་བྷྱོ་བཟློག་བཟློག་ཧཱུྃ་ཡཾ་ཕཊ྄ཿ བར་བརྗོད་ནས་དམིགས་པ་དང་གསལ་ནས་ཐལ་རྡེབ་བྱ་ཡང༌། ལོཀྟྲི་པཱ་ལ་དང་དམོད་པ་གང་གནོད་ཟློག་སྔགས་བརྗོད། ལར་སྲུང་ཟློག་འདི་ལ་འདོན་ལུགས་སྔ་ཕྱི་འགའ་འདུག ། རྙིང་མ་སྤྱི་ལྟར་ན་ནངས་སྔ་བདག་བསྐྱེད་གོང་བསྙེན་མཚམས་སྲུང་འཁོར་འདོན་ནས་སྲུང་སྔགས་གང་མང་བཟླ་འདུག ། བསད་ལས་སྐབས་བསད་དམིགས་ནས་བསད་སྔགས་ཤམ་སྦྱར་བྱེད་འདུག ། བཟློག་པ་ཐོན་མཚམས་ཟློག་དམིགས་འདོན་ནས་ཟློག་སྔགས་དང་གཟེར་ཁ་ཐམས་ཅད་བསྡམས་པར་བྱའོ། དེ་ནི་རྙིང་མ་སྤྱི་ཡི་ལུགས་ཡིན་འདུག ། རང་གཏེར་གཏོར་ཟློག་ཐམས་ཅད་ལ་ཡང་བཟློག་པ་ཐོན་མཚམས་སྲུང་ཟློག་དེ་ན་འདོན།
ཡང་ན་ལས་བྱང་བཀྲ་ཤིས་གོང་འདོན་སྲོལ་འདུག ། དེ་རང་ལུགས་ལ་གསུངས་འདུག ། དྲག་པོའི་ལས་ཚོགས་མནན་སྲེག་གང་བྱས་ན་ཕྱག་ལེན་ཆོག་ཁྲིགས་ལྟར་བྱ་དགོས་སོ། ཚོགས་ཞུ་བ་ཞུ་ལན་བྱ་ནས་ཞབས་བརྟན་བསམ་ལྷུན་བཅས་བྱ། ལྷག་མའི་ཁ་བསྔོ་གསུང༌། ལྷག་མ་ནི། ཧཱུྃ༔ དཔལ་གྱི་མ་མོ་ སོགས། བྷ་ལིངྟ་ཁཱ་ཧི༔ བར་འདོན།
གུ་རུ་དྲག་པོའི་དཀྱིལ་འཁོར་དུ༔ ཚོགས་ཀྱི་འཁོར་ལ ོ་སོགས། གཏོར་བསད་འདོན། ཐུགས་དམ་བསྐུལ་བ་ནི། ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས ་སོགས་ནས ་ཟློག༔ བར་ ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔ སོགས་ནས། བྷྱོ་བྷྱོཿ
བར་གཏོར་མ་ཕུལ། དེ་མཚམས་ཆོས་སྐྱོང་གཏོར་འབུལ་རིགས་ཐམས་ཅད་འདོན། ཕྲིན་ལས་བཅོལ་གཏོར་མ་ཕུལ། ཆད་མདོ་ནི། ཧཱུྃ༔ སྔོན་ཚེ་མེ་རི་འབར་བ་རུ༔ སོགས་ བྷ་ལིངྟ་ཁཱ་ཧི༔ བར། བརྟན་སྐྱོང་ནི། ཧཱུྃ༔
བོད་ཁམས་སྐྱོང་བ་ སོགས་ ཁཱ་ཧི༔ བར་འདོན། གཏོར་ཆུང་དང་བཤལ་ཆུ་འབུལ། གཏོར་སྣོད་འོག་ཏུ་དམ་སྲི་འགུགས་གཞུག་བྱ། རྡོར་སློབ་ཀྱི་ཕྱག་མཚན་རྡོ་རྗེས་མནན། ཧཱུྃ་ཧཱུྃ་ཧཱུྃ༔ སྟོང་གསུམ་ཆེམ་ཆེམ་ཁྲོ་བོའི་བྲོ༔ སོགས་ མཱ་ར་ཡ་ནན༔ གཏོར་སྣོད་ཁ་ཡར་གཟེད་འབྲུ་འཐོར། ཨོཾ་འགྲུབ་པར་གྱུར་ཅིག་ སོགས་ནས་སྨོན་ལམ་བྱ།
ཚེ་འགུགས་གསུང༌། གཏང་རག་མཆོད་བསྟོད། ཧཱུྃ༔ ཕྱི་མཆོད་གར་དང་ སོགས། ཧཱུྃ༔ མི་བཟད་སྐུར་སྟོན་ཁྲག་འཐུང་ལ་ སོགས་ བསྟོད། བསྟོད་པར་འོས་པ་ སོགས། བཟོད་གསོལ་དང་ཡིག་བརྒྱ་དབྱངས་གསལ་རྟེན་སྙིང་བཅས་ཀྱིས་བརྟན་བཞུགས་བྱ། བཀྲ་ཤིས་ནི། ཧཱུྃ༔
ཆོས་སྐུའི་བཀྲ་ཤིས ་སོགས་ནས། རྒྱུད་སྨིན་བཀྲ་ཤིས་ཤོག༔ བར་རྫོགས་རིམ་བསྡུ་བ་རྒྱུན་དུ་མི་གསུང་ངོ༌། བསྔོ་བ། ཧོཿ དམིགས་མེད་རྒྱ་ཡན་ སོགས་བསྔོ་བ་སྨོན་ལམ་བྱ། ཧོཿ བདག་བློ་ཡེ་ནས་ སོགས། ཚེ་རབས་པད་འབྱུང་ཡབ་ཡུམ་འབྲལ་མེད་ཤོག༔ ཅེས་བསྔོ་ཞིང་རྒྱས་འདེབས་གང་མོས་བྱ།
དེ་ཡན་ཆད་དངོས་གཞི་རྒྱུན་གྱི་གོ་རིམ་མོ། དེ་ནས་རྗེས་ཀྱི་རིམ་པ་གཏོར་ཟློག་འབུལ་བའི་ཉིན་པར། དཀྱིལ་འཁོར་དངོས་གཞི་གཞུང་ལྟར་མཇུག་བཟློག་པ་ཡན་ཆོད་གོང་ལྟར་སོང་ནས་ཚོགས་ལྷག་མ་སྒོར་ཕུལ། སྣ་སེལ་དཀར་གཏོར་དང་གསེར་སྐྱེམས་བཤམ། དཀར་གཏོར་གང་རིགས་འདོན། གསེར་སྐྱེམས་ནི། ཧཱུྃ༔ མི་མངོན་དག་པ་ཕྱོགས་བཅུ་རབ་འབྱམས་ནས༔ སོགས་ནས། འཕེན་པ་ཟོར་གྱི་སྣ་དྲོངས་ཤིག༔
བར་སྡེ་བརྒྱད་གསེར་སྐྱེམས་བཏོན་ན་ལེགས། དེ་ནས་སྒོ་དབྱེ་ནི། དང་པོ་ཤར་སྒོ་ནས་ནུབ་ནས་དབྱེ་ནས་གཡས་བསྐོར་བྱ། ཧཱུྃ༔ ཤར་ཕྱོགས་སྒོ་མ་སྡིག་གདོང་མ༔ སོགས་ནས་རིམ་བཞིན་སྒོ་དབྱེ་སྒོ་བཞིའི་ཕྱག་རྒྱ་ཡིས་དབྱེའོ། ཧཱུྃ༔ བཞེངས་ཤིག་ཁྲག་འཐུང་ལྷ་ཚོགས་རྣམས༔ ནས་སོགས་མདོས་ཕྱིར་དཔག ། གླུད་རབ་དགོས་ན་འདིར་འདོན།
གཞུང་གི་བསྐུལ་འདོན། བསྐུལ་གཏོར་དང་བཟློག་ཆུང་བཟློག་པའི་ནང་ཕུལ། རང་ལུགས་ཀྱི་གཏོར་རྫོངས་ཡིན། དེ་ནས་ཆོས་སྐྱོང་ལ་གཏོར་མ་འབུལ་བ་དང་ཕྲིན་ལས་བཅོལ། ཡང་ན་ཆོས་སྲུང་གཏོར་རྦད་བྱེད་ན་མཐའ་ནས་ཡར་འདོན་མཐར་བསྐུལ་གང་འོས་ཀྱྀ་གཏོར་མ་འབུལ་སྲོལ་འདུག ། བཀའ་གཏེར་སྲུང་མའི་གཏོར་མ་ཐམས་ཅད་གོང་ནས་རང་རང་ཐོན་ནས་འབུལ་སྲོལ་འདུག ། ཡང་ན་ཆད་མདོ་གིས་ཕུལ་ན་ཆོག་འདུག ། ཡང་ན་བཀའ་སྲུང་གཏོར་གྲལ་ལ་ཕུལ་ཀྱང་ཆོག ། གང་བདེ་བྱ། དེ་ནས་ཟ་ལམ་ལ་གང་རིགས་བཀའ་བརྒྱད་དང་ཀཱི་ལ་ཡ་གང་འོས་འདོན་ཆོག །
ཆད་མདོའི་བཞེངས་བསྐུལ་བྱ། ཆད་མདོའི་གཏོར་མ་མདོས་འབུལ་ཕྱོགས་ལ་འབུལ། དེ་ནས་རྡོ་རྗེ་སེར་སྦྲེང་གི་གྲལ་བསྒྲིགས་ནས། ཐོག་མར་གསེར་སྐྱེམས་ནི། ཧཱུྃ༔ ང་ནི་ཆེ་མཆོག་ཁྲག་འཐུང་སྐུ༔ སོགས་ནས། སྡེ་བརྒྱད་དྲེགས་པ་དབང་དུ་འདུས༔ བར་གསེར་སྐྱེམས་མཆོད། ཟོར་ལིང་དམིགས་བྱ་གང་ཡིན་ལ།
ཕཊ྄ཿ མདུན་དུ་དྲག་པོ ་སོགས་ལན་གསུམ་འགུགས་ནས། ཧཱུྃ་ཕཊ྄ཿ བར་བཏང༌། ཟོར་རིམ་བཞིན་ཐོགས་ལ། ཧཱུྃ༔ ཁྲག་འཐུང་ཐུགས་ལས་སྤྲུལ་པའི་སྲས༔ སོགས་ནས་རིམ་བཞིན་ཟོར་གསུམ་པོ་འཕང༌། བྷྱོ་ཟློག༔ བར་འདོན།
གཏོར་ཆེན་བཏེགས་ལ། ཧོཿ དགོངས་སུ་གསོལ་ལོ༔ ལན་གསུམ། གཟིགས་སུ་གསོལ༔ ལན་གསུམ་འདོན། རིག་འཛིན་ཨོ་རྒྱན་ཆེན་པོ་ སོགས་ནས། མཱ་ར་ཡ་རྦད་རྦད་ བར་ཟློག་སྔགས་དང་དར་ནག་གཡབ་མོས་ནང་དུ་ཕུལ་ལ། ཧཱུྃ༔ བདག་གིས་བསྒྲུབས་པའི་གཏོར་ཟོར་འདི༔
སོགས། མཱ་ར་ཡ་བྷྱོཿ ཞེས་མེ་ནང་ཕུལ། དེ་ནས་བརྟན་མ་འདོན། གཏོར་མ་ཕུལ། རྟ་བྲོ་བྱ། ཁྱུང་གིས་རྗེས་གཅོད་ནི། ཧཱུྃ༔ སྤྲུལ་པའི་བྱ་ཁྱུང་ག་རུ་ཊཿ སོགས་ནས་སྒབ་འདྲེ་ཕྱི་ལམ་བཅད།
གཏོར་གཞོང་ཁ་ཡར་གཟེད་ལ་འབྲུ་འཐོར། ཕྱི་མིག་མི་ལྟ་བར་ཡར་བྱོན། རྣམ་འཇོམས་དང་ཚེ་སྙིང་བཟླ་ཞྀང་ལོག ། སྒོ་རྩར་སྲུང་འཁོར་ཡོད་ན་སྒོ་ངོས་སྦྱར། ལྷ་རྒྱལ་བའི་འོ་དོད་བྱ། ཕྱེ་མར་དང་སྐྱེམས་བཅས་ལ་རོལ། དེ་ནས་ཚེ་འགུགས་དང་དངོས་གྲུབ་ལེན་ཆོག་རྒྱས་ན་པདྨ་གསང་ཐིག་ལྟར་དངོས་གྲུབ་ལེན། བསྡུ་ན་གཞུང་གི ། ཟབ་དབྱིངས་བླ་མེད་ སོགས་ནས་བླང༌། གཏང་རག་མཆོད་བསྟོད་ལ།
གཞན་རྙིང་མ་འགའ་ཡི་ཕྱག་བཞེས་ལ། ལས་བྱང་དང་སྦྲགས་ནས་ཚོགས་འཁོར་བྱེད། འགའ་རེས་ཚོགས་སྐོང་རྐྱང་པ་ཡང་བྱེད་འདུག་པས། རང་ལུགས་ལ་མཆོད་པ་ཁ་གསོ་ནས་སྐོང་བཤགས་རང་གཞུང་ནས་ཚར་གྲངས་གསུམ་ཙམ་མཐར། མཆོད་བསྟོད་བཟོད་གསོལ། བྱས་ནས་བཀྲ་ཤིས་དང་བསྡུ་ཆོག་བསྔོ་སྨོན་བཅས་གཞུང་ལྟར་མཐའ་རྒྱས་བྱའོ། ཡང་བཟློག་གསོལ་བྱེད་ན་གཞུང་སྤྱི་ལྟར་བྱ་ནས། ཆད་མདོ་ཡིས་ཕུལ་ཀྱང་ཆོག ། བཀའ་བརྒྱད་སྐོང་བའི་མཐར་བཟློག་བསྒྱུར་དེ་དང་སྡེ་ལྔའི། ཛཿ
གཞན་ཡང་བཟློག་ཅིང་བསྒྱུར་བ་ དེ་གཉིས་གང་རེད་ཀྱིས་ཕུལ་ན་ལེགས། ཟོར་འཕེན་ཕྱིན་བཞེས་འབོད་པ་ཡན་མི་དགོས་དེ་མིན་འདྲའོ། བཟློག་དབང་ཟེར་བ་ཡུལ་ཕྱོགས་འགའ་ལ་བྱེད་སྲོལ་འདུག་པས་བྱས་ན་སྒོ་དབྱེ་མཚམས་ཕྱག་རྟགས་རྡོ་རྗེ་བཀའ་བརྒྱད་ནང་ངམ། པད་འབྱུང་བཀའ་དང་དམར་ནག་མེ་ཕྲེང་གཉིས་གང་འོས་ཀྱིས་མགོར་བཞག ། ཡང་གཏོར་རྒྱག་བྱས་ན་གདོན་བགེགས་ཚབ་ཆེ་ན། གུ་དྲག་རིགས་རྟ་མགྲིན་ཕུར་པ་ཁྲོས་ནག་དེ་ཐམས་ཅད་གལ་ཆེ་བའི་ལྷ་ཡིན་པས་གཏོར་མ་རྒྱག་ལུགས་རྙིང་མ་སྤྱིར་བཏང་གི་དམིགས་པ་དང་ཕྱག་བཞེས་ལ་རང་གིས་བསྟུན་ནས་དེ་འདྲ་བྱེད་དགོས་སོ། རང་གི་བཞེངས་བསྐུལ་དེ་འདོན་ནས་དམིགས་པ་དྲག་སྔགས་དང་བཅས་དགོས་འདི་ལ་ཞལ་ཤེས་གནད་ཆེན་པོ་དགའ་འདུག་པས་ཤེས་པར་བྱའོ། འདི་ཡི་སྒོ་ནས་སྲི་མནན་བྱེད་ན་མནན་ཆས་གཞུང་ལྟར་ཁྱེར་ནས་ཟོར་འཕེན་སྐབས་ཟོར་གྱི་སྣ་ལ་བཞག་རྟ་བྲོ་གོང་མནན་པ་བྱེད་ན་མེ་ཆུའི་རྒྱས་འདེབས་བྱ་ནས་རྟ་བྲོ་འདོན། ཡང་སྟོད་ལས་ལ་བརྟེན་ནས་སྦྱིན་སྲེག་བྱ་དགོས། སྨད་ལས་ལ་བརྟེན་ནས་མནན་པའི་ལས་བྱ།
བསྙེན་པ་ལ་བརྟེན་ནས་རྫས་སྲུང་དང་འཁོར་ལོའི་ལས་རིམ་བྱའོ། ཐམས་ཅད་ཀྱི་རྩ་བ་མནན་སྲེག་འཕང་བ་གང་བྱེད་ཀྱི་རྩ་བ་བསྙེན་སྒྲུབ་ལས་གསུམ་ལ་ཐུག་པས་དེའི་ཕྱིར་སྒྲུབ་གཅིག་གིས་བྱས་ན་ལས་ཐམས་ཅད་འགྲུབ་བོ། ཞེས་གསུངས་སོ། གཏེར་གཞུང་བུམ་དབང་དོན་ཁྲིད་དང་དམིགས་པའི་དམར་བྱང་ཡིག་ཆུང་ལྟར་ཉམས་སུ་ལེན་པ་གལ་ཆེའོ། ཞི་རྒྱས་དབང་དྲག་ཡུམ་བཀའ་བཅས་སོ་སོའི་ཆོག་ཁྲིགས་ལྟར་སྒྲུབ་ཀྱང་ཆོག་འདུག་པས་གསལ་ཀ་བྱེད་མི་དགོས། གཏོར་ཟློག་གཏེར་གཞུང་སྐབས་ཆོས་སྐོར་འདི་སྔ་འགྱུར་ཕྱིས་འགྱུར་གཉིས་རེད་སོང་བའི་སྐབས་སྔོན་བུ་སློབ་ཀུན་དགའ་བློ་གྲོས་དང་ངག་དབང་སངས་རྒྱས་རང་གྲོལ་ཟུང་གིས་འདོན་འགྲིགས་ཟིན་བྲིས་སུ་བྲིས་པ་ཡོད་པ་དེར་གཞི་བྱས་ནས་བཀའ་གཏེར་ཐམས་ཅད་ཆ་ཚང་བའི་སྒོ་ནས་རང་ཆོས་འདི་ལ་གོམས་འདྲིས་ཆེ་བའི་སྟབས་ཀྱིས་བླ་མའི་ཞལ་ལུང་དང་སྔགས་སྒོམ་རྣམས་ཀྱི་ཕྱག་བཞེས་ལྟར་ཕྱོགས་གཅིག་ཏུ་བྲིས་པས། སྔོན་གྱི་ཟིན་ཐོ་ལྟར་བྱས་ན་ཆ་ཚང་པོ་ཞྀག་མི་འདུག ། ཟིན་བྲིས་འདི་ལྟར་ཏུ་བཏོན་ན་ཆ་ཚང་ངེས་ཞིག་ཡོང་བ་ཡོད་པས་ཕྱི་རབས་རྗེས་འཇུག་སློབ་བུ་རྣམས་ཀྱིས་སྤྱིར་རྩ་གསུམ་གླིང་པའི་ཆོས་ཚན་ཐམས་ཅད་ལ་འདོན་སྟབས་བདེ་བ་ཆ་ཚང་པོ་ཞིག་ཡོད་འདུག་པས་དེའི་སྟབས་ཀྱིས་ངག་ཁྲིད་ཞལ་རྒྱུན་སློབ་མི་དཀོན་པས་རང་གི་གཏེར་ཆོས་འདི་ལ་སྒོམ་སྒྲུབ་ནན་ཆེར་བྱས་པའི་སྒོ་ནས་ཟིན་ཐོ་བཀོད་པ་ཨཽ་ཌཱི་མིང་གིས་རང་གཞན་བརྗེད་ཐོ་དུ་བྲིས་པ་ཉེས་འགལ་མཆིས་ན་ཡེ་ཤེས་ལྷ་ལ་བཤགས་ཤིང་དགེ་བས་གྲོ་ཀུན་རིག་འཛིན་པདྨ་འབྱུང་གནས་ཀྱི་གོ་འཕང་ཐོབ་པར་གྱུར་ཅིག ། སརྦ་མངྒ་ལཾ།། །། ༄༅། བླ་མ་དྲག་པོ་པདྨ་ཁྲག་འཐུང་གི་སྤྲོས་བཅས་སྒྲུབ་ཆེན་གྱི་སྟོང་ཐུན་རབ་འཇིགས་ཁྲོ་བོ་རོལ་པའི་གད་རྒྱངས་ཞེས་བྱ་བ་བཞུགས་སོ།།
པདྨ་ལས་འཁྲུངས་སངས་རྒྱས་སྤྲུལ་པའི་སྐུ། ། དྲག་ཏུ་ཁྲོས་པ་དམར་ནག་མེ་ཡི་ཕྲེང༌། ། དབྱེར་མེད་རང་རིག་བླ་མར་གུས་བཏུད་ནས། ། སྟོང་ཐུན་ཁྲོ་བོའི་གད་རྒྱངས་འདིར་སྒྲོག་བྱ། དེ་ལ་ཐོག་མར་མ་ཏྲཾ་བསྒྲལ་ཆོག་གི་གོང་དུ་རྡོ་རྗེ་སློབ་དཔོན་ནམ་རྒྱལ་ཐེབས་ཀྱི་གཙོ་བོས་ཞྭ་ཆོས་བཅས་འདི་སྐད་དོ། ཀྱཻ་སྐལ་ལྡན་རྡོ་རྗེའི་རྣལ་འབྱོར་ལས་སུ་རུང་ཞིང༌། ། གསང་བའི་དཀྱིལ་འཁོར་གཉན་པོར་འདུ་བར་འོས་པའི་རྡོ་རྗེའི་མཆེད་ལྕམ་རྣམས་ལེགས་པར་གསན་དུ་གསོལ། བདག་ཅག་དཔོན་སློབ་རྣམས་གསང་སྔགས་རྡོ་རྗེ་ཐེག་པ་མཆོག་གི་ལམ་ལ་ཞུགས་པས་གཞི་ལམ་འབྲས་བུ་ཐམས་ཅད་ཀྱི་སྐབས་སུ་ཐབས་སྙིང་རྗེ་ཆེན་པོ་དང༌། ཤེས་རབ་སྟོང་པ་ཉིད་དབྱེར་མི་ཕྱེད་པའི་རྡོ་རྗེ་སྡོམ་པ་ཆེན་པོ་ལས་མི་འདའ་བས་ན་བདག་ཅག་གི་སྟོན་པ་རྣམ་འདྲེན་བཞི་པ་ཆེན་པོ་ཤཱཀྱ་སེངྒེས་ཀྱང་ཐུན་མོང་མ་ཡིན་པའི་རྡོ་རྗེའི་མཛད་པ་ཆེན་པོ་བཅུ་གཉིས་བསྟན་པའི་བྱེ་བྲག་སེར་སྐྱའི་ཁབ་ཏུ་རྡོ་རྗེ་བཙུན་མོའི་སྒྱུ་མ་ཆེན་པོ་འཁོར་བརྒྱད་ཁྲི་དང་བཅས་པ་ལ་ཆགས་ཆེན་རྡོ་རྗེའི་སྒྱུ་རྩལ་གྱི་འདོད་ཡོན་ལ་དགྱེས་དགུར་རོལ་པའི་ཚུལ་གྱིས་ཐབས་ཀྱི་བརྟུལ་ཞུགས་མཐར་ཕྱིན་པར་མཛད་པས་རིགས་བརྒྱའི་ཁྱབ་བདག་དྲུག་པའི་གོ་འཕང་མངོན་དུ་མཛད་པའི་ཕྱིར་ཛམྦུ་གླིང་གི་ཡུལ་དབུས་རྡོ་རྗེ་གདན་བྱང་ཆུབ་ཤིང་དྲུང་དུ་མངོན་པར་སངས་རྒྱས་པའི་མཛད་པ་བསྟན་པའི་སྔ་རོལ་དུ་མི་བསྲུན་པའི་བདུད་ཀྱི་ཆོ་འཕྲུལ་གྱི་གཡོ་སྒྱུས་བྲིད་པ་ལ་མཁྱེན་པའི་དབང་ཕྱུག་འཇམ་དཔལ་གཤིན་རྗེའི་གཤེད་ཁྲོ་བོ་དང༌། པདྨའི་ཕོ་ཉ་སྒྲོལ་མ་མྱུར་མ་དཔའ་མོ།
སྟོབས་བཅུའི་ནུས་སྟོབས་རྡོ་རྗེའི་ཁྲོ་བོ་མི་གཡོ་བའི་དཔུང་གིས་བདུད་དཔུང་མི་འཁྲུགས་ཕྲག་གཅིག་དཔའ་བཀོང་བས་བར་ཆད་ཀྱི་གཡུལ་ལས་རྒྱལ་ནས་མི་སློབ་པའི་ཟུང་འཇུག་ཆེན་པོ་མངོན་དུ་བསྟན་ནས་རྡོ་རྗེ་ཐེག་པ་བླ་མེད་ཀྱི་རྒྱུད་སྡེ་བསམ་མི་ཁྱབ་པ་རྡོ་རྗེའི་རིགས་ཅན་གྱི་འདུས་པ་ལ་བསྟན་པ་དང༌། རྡོ་རྗེ་ཐེག་པ་རང་གི་རྒྱུད་ཀྱི་གླེང་གཞི་དང་སྦྱར་ན་བརྡ་དོན་རྟགས་གསུམ་གྱི་རུ་ཏྲ་བསྒྲལ་བ་ནི་གསང་སྔགས་བསྟན་པའི་ཆུ་མགོ་བརྡོལ་བའི་གླེང་གཞི་སྟེ། གུ་རུའི་ཞལ་ནས། རི་བོ་མ་ལ་ཡ་གནམ་ལྕགས་འབར་བའི་རྩེར༔ བདུད་པོ་མ་ཏྲཾ་རུ་ཏྲ་དྲག་པོས་བསྒྲལ༔ སྲིན་མོ་མ་ཚོགས་རྣམས་ལ་སྦྱོར་བ་མཛད༔ གསང་སྔགས་བསྟན་པ་དང་པོ་དེ་ནས་བྱུང་༔ ཞེས་གསུངས་པ་ལྟར། གང་བསྒྲལ་བྱའི་རུ་ཏྲ་ལ་རྣམ་པ་གསུམ། ལྷན་སྐྱེས་དོན་གྱི་རུ་ཏྲ།
མཚན་མ་བརྡ་ཡི་རུ་ཏྲ། བཏགས་པ་མིང་གི་རུ་ཏྲ་བཅས་གསུམ་ལས། དང་པོ་ནི། ཀུན་འདུས་རིག་པའི་མདོ་ལས། བགེགས་ཀྱི་བགེགས་ཏེ་བགེགས་ཆེན་པོ། ། དུག་ལྔའི་རྟོག་པ་ཉིད་ལས་སྐྱེས། ། ཕྱེད་དང་གསུམ་གྱི་དུར་ཁྲོད་ན། ། གཞི་རྩ་ངག་དང་ལུས་སེམས་སོ། ཞེས་གསུངས་པ་ལྟར་གསུམ་ལས། དང་པོ་བདག་རྟོག་གཟུང་འཛིན་ལས་སྐྱེས་པའི་དུག་ལྔའི་རུ་ཏྲ་ཆེན་པོའི་འཁོར་དུ་ཉོན་མོངས་བརྗོད་ཀྱིས་མི་ལང་བ་དང་བཅས་པས་ཁམས་གསུམ་གྱི་གྲོང་ཁྱེར་ལ་དབང་བྱེད་པ་འཁྲུལ་པའི་ཚང་བཅས་ཏེ་འགྲོ་ཀུན་ལ་སྡུག་བསྔལ་གྱི་ཚོར་བ་མི་ཟད་པ་བསྐྱེད་དེ་ཆོས་ཀྱི་བདག་འཛིན་མ་ཏྲཾ་ཀ་རུ་ཏྲ་སེམས་ཅན་གྱི་ལུས་ལ་གནས།
གཉིས་པ་ཚོགས་བརྒྱད་གང་ཟག་གི་བདག་འཛིན་ཁ་ཏྲཾ་ཀ་རུ་ཏྲ་སེམས་ལ་གནས། གསུམ་པ་མི་བདེན་འཁྲུལ་པའི་བདག་འཛིན་ཨ་ཀརྵ་རུ་ཏྲ་སེམས་ཅན་གྱི་ངག་ལ་གནས་སོ། གཉིས་པ་མཚན་མ་བརྡ་ཡི་རུ་ཏྲ་ནི། སྔོན་འདས་པའི་དུས་དཔག་ཏུ་མེད་པ་ན་བསྐལ་པ་ཀུན་ཏུ་དགའ་བྱ་བར་སངས་རྒྱས་མི་བསྐྱོད་པའི་བསྟན་པ་ལ་དགེ་སློང་ཐུབ་དཀའ་གཞོན་ནུའི་སློབ་མ་ཐར་པ་ནག་པོ་ཞེས་བྱ་བས་སློབ་དཔོན་གྱིས་བསྟན་པའི་གསང་བའི་གནས་ལུགས་དེ་ཁོ་ན་ཉིད་ཀྱི་ལྟ་བ་མ་རྟོགས་པར། སྦས་པའི་གསང་བ་སྦྱོར་སྒྲོལ་བརླང་པོར་སྤྱད་པའི་རྣམ་སྨིན་གྱི་འབྲས་བུ་དམྱལ་བ་ཚ་གྲང་གི་སྡུག་བསྔལ་བསྐལ་པ་བཅུ་གཉིས་དང༌། ལྷ་སྔགས་རང་རྒྱུད་དུ་བཟླས་སྒོམ་བྱས་པས་རྒྱུ་མཐུན་གྱི་འབྲས་བུ་ཡི་དྭགས་སྲིན་པོ་ཆེན་པོའི་གཟུགས་སུ་བསྐལ་པ་བརྒྱད་དུ་སྐྱེས་ནས་གཟུགས་ཁམས་གནས་རིས་བཅུ་བདུན་མན་ཆད་དབང་དུ་བྱས་ཤིང་གདུག་པ་ཅན་མཐའ་དག་བྲན་དུ་བཀོལ་བས་དཔལ་ཆེན་པོས་བསྒྲལ་འོས་ཀྱི་སྐལ་ལྡན་དུ་གྱུར་པ་དང༌། གསུམ་པ་བཏགས་པ་མིང་གི་རུ་ཏྲ་ནི་གཞིར་གནས་རང་བྱུང་གི་ཡེ་ཤེས་རང་ངོ་མ་རིག་པས་ཁམས་གསུམ་དུ་འཁྱམས་པའི་དུག་གསུམ་གྱི་རང་གཟུགས་མཚན་རྟོག་གིས་བཅིངས་པའི་གདུག་ཅན་འབྱུང་པོའི་དབང་ཕྱུག་ཏུ་གྱུར་པ་རྣམས་བསྒྲལ་བྱ་རུ་ཏྲའི་མཚན་ཉིད་དོ། དབྱིངས་ཡེ་གཉིས་མེད་དུ་རྟོགས་པ་ནི། སྲིད་ཞིའི་སྤྱི་དཔལ་ཆེན་པོ་ཁམས་གསུམ་ཡོངས་སྒྲོལ་གྱི་དགོངས་པ་ཚད་དུ་འཁྲོལ་བའི་ཡེ་ཤེས་ཀློང་དགུ་མི་ཟད་རྒྱན་གྱི་འཁོར་ལོའི་ཁྱབ་བདག་ཏུ་བཞེངས་པ་དབང་ཆེན་པདྨ་ཧེ་རུ་ཀ་ཡབ་ཡུམ་སྒྲུབ་པ་བཀའ་བརྒྱད་ཀྱི་ལྷ་ཚོགས་རྣམས་སྒྲོལ་བྱེད་ཡིན་ལ། དེ་ཡང་དཔའ་བོ་ཆེན་པོ་དེ་རྣམས་ཀྱིས་སྔོན་གྱི་དམ་ཚིག་གིས་འབྲེལ་བའི་བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་སོགས་པ་སངས་རྒྱས་ཐམས་ཅད་ཚད་མེད་པའི་ཐུགས་རྗེ་སྐྱེས་ཏེ་མི་གསང་བའི་གསང་བ་ཆེན་པོའི་ཕྲིན་ལས་དྲག་པོའི་མངོན་སྤྱོད་ཀྱིས།
རུ་ཏྲ་གདུག་པ་ཅན་འཁོར་དང་བཅས་པ་བསྒྲལ་ཞིང་གནས་སྤར་ཏེ་ཆོས་སྐྱོང་བའི་མ་ཧཱ་ཀཱ་ལར་དབང་བསྐུར། མ་འོངས་པར་ཐལ་བས་ཁེབས་པའི་ཞིང་དུ་སངས་རྒྱས་ཐལ་བའི་དབང་པོར་འཚང་རྒྱ་བར་ལུང་བསྟན། དེ་ཡི་འཁོར་དུ་གཏོགས་པའི་ཕོ་ཐམས་ཅད་ཐུགས་རྗེའི་ཐབས་ཀྱིས་བསྒྲལ་ཞིང་བསྟན་པ་སྲུང་བའི་ལས་བསྒོས། སླས་ཀྱི་འཁོར་བདུད་ཀྱི་བུ་མོ་མྱོས་བྱེད་མ་སོགས་མ་ཆགས་ཐབས་ཀྱི་སྦྱོར་བས་ཡིད་འཕྲོག་སྟེ་གནས་ཡུལ་སྒོ་མ་དབང་ཕྱུག་ཉེར་བརྒྱད་སོགས་སུ་སྤྲུལ་ཏེ་བྲན་དུ་བྱས། རུ་ཏྲའི་ཕུང་པོ་འཛམ་གླིང་དུ་བོར་བས་ཡུལ་ཆེན་པོ་སུམ་ཅུ་རྩ་གཉིས་དང་དུར་ཁྲོད་ཆེན་པོ་བརྒྱད་དུ་བྱིན་བརླབས། དེ་དག་རྣམས་སུ་རང་བྱུང་གི་མ་མོ་མཆོད་རྟེན་ཞིང་སྐྱོང་ཀླུ་དང་སྤྲིན་ལེགས་པས་བརྒྱན་ཞིང་སྐལ་ལྡན་ལ་ཉམས་རྟོགས་སྤེལ་བ། སྐལ་མེད་རྣམས་ཚར་གཅོད་པའི་གནས་སུ་བྱིན་གྱིས་བརླབས་ཏེ་རུ་ཏྲའི་འདོད་ཆགས་བཞི་ལ་དགོངས་པའི་རྒྱུད་སྡེ་བཞི། རྣམ་ཤེས་བརྒྱད་ལ་དགོངས་པའི་སྒྲུབ་ཆེན་བཀའ་བརྒྱད། ཉོན་མོངས་ལྔ་ལ་དགོངས་པའི་རིགས་ལྔ་ཧེ་རུ་ཀཿ གདུལ་བྱ་རྩ་བའི་དངོས་པོ་སྨིན་པའི་ཕྱིར་སྒྱུ་འཕྲུལ་དྲྭ་བའི་དཀྱིལ་འཁོར་མཁའ་ཁྱབ་ཏུ་སྤྲུལ་ནས་ཁྲོ་བོ་འཆོལ་བའི་ཚོགས་དང༌།
ལྟས་ཆེན་པོ་བཅོ་ལྔ་སྤྲོས་ཏེ་སྒྲོལ་བྱེད་ཆོ་འཕྲུལ་ཆེན་པོས་སྲིད་རྩ་བཅད་དེ་རྡོ་རྗེ་ཐེག་པའི་སྐལ་ལྡན་ཡོངས་སུ་སྨིན་པས་འཁོར་བ་དོང་ནས་སྤྲུགས་པ་ནི་སྒྲོལ་བའི་ཚུལ་ཏེ་དེ་ལྟར་སྔོན་བྱུང་སྟོན་པའི་རྣམ་ཐར་བཞིན་རྗེས་འཇུག་གདུལ་བྱས་ཉམས་ལེན་དུ་སྦྱོར་དགོས་པའི་ཚུལ། ཤིང་རྟ་ཆེན་པོ་སངས་རྒྱས་གསང་བས། ཕྱི་ནང་གསང་བ་བསྲུང་བྱ་སྟེ། ། སྲིན་པོའི་རྒྱལ་པོ་ཚུལ་བཞིན་མནན། ཞེས་གསུངས་པ་ལྟར་དཀྱིལ་འཁོར་གྱི་ས་གཞི་བརྟག་བསླང་སྦྱང་བཟུང་དང༌། ཕྱི་ནང་བར་གྱི་མཚམས་བཅད་དང༌། ནང་མཚམས་མ་ཏྲཾ་བསྒྲལ་བའི་ལས་རིམ་དཔལ་ཆེན་པོའི་རྣམ་ཐར་གྱི་རྗེས་སུ་འཇུག་པ་དང༌། མ་ཏྲཾ་བསྒྲལ་བའི་ཁོག་པ་གཞལ་ཡས་ཁང་དུ་བྱིན་གྱིས་བརླབས་པའི་ནང་སྒྲུབ་ན་བཀྲ་ཤིས་པ་དང༌། སྲིད་པ་གསུམ་གྱི་བགེགས་ཀྱི་རྒྱལ་པོ་རྣམས་བསྒྲལ་བས་བགེགས་གཞན་གྱིས་བར་ཆད་མི་ནུས་ཤིང་དངོས་གྲུབ་གཉིས་མྱུར་དུ་ཐོབ་པའི་དགོས་པ་ཡོད་པས་རྣལ་འབྱོར་པ་རྣམས་པདྨ་ཁྲག་འཐུང་རོལ་པའི་ལྷ་ཡི་གསལ་སྣང་དང་ང་རྒྱལ་བརྟན་པོས་མ་ཏྲཾ་བཀུག་བསྒྲལ་སོགས་གཞུང་ཆེན་པོའི་སྒོམ་དོན་གསལ་འདེབས་བཞིན་པས་ཆོ་གའི་བྱ་བ་ལ་འཇུག་པར་ཞུ། ༈ སྒྲུབ་པ་པོ་རྣམས་གནས་སུ་བཀོད་པའི་སྐབས།
ད་ལམ་ཐེག་པ་ཀུན་གྱི་ཡང་རྩེ། མདོ་རྒྱུད་ཐམས་ཅད་ཀྱི་ཉིང་ཁུ། ངོ་བོ་གུ་རུ་རིན་པོ་ཆེའི་ཐུགས་སྒྲུབ་བླ་མ་དྲག་པོ་པདྨ་ཁྲག་འཐུང་ཞེས་དམར་ནག་ཁྱུང་ཞོན་གྱི་རྣམ་པར་སྒྲུབ་པས། སྐུ་ཡི་གོ་ཆ་ལ་དྲག་པོ་ལྷ་ལྔ་སོགས་དཔལ་ཆེན་ཡོངས་འདུས་ཀྱི་དཀྱིལ་འཁོར་ཚོམ་བུ་ཚོགས་སྒྲུབ་བྱ་བ་ཡིན་ལ། དེ་ཡང་སྦྱང་གཞི་འགྲོ་བ་ཐམས་ཅད་རང་བཞིན་ལྷའི་དཀྱིལ་འཁོར་དུ་གནས་ཀྱང༌། སྦྱང་བྱ་གཉིས་འཛིན་ཆགས་སྡང་གི་རྣམ་པ་བྲལ་བྱའི་ཚུལ་དུ་བསྒྲིབས་པ་ཉིད། སྦྱོང་བྱེད་ཞི་ཁྲོ་དཀྱིལ་འཁོར་འཁོར་ལོའི་རྣམ་པ་ལམ་དུ་བྱས་པས། སྦྱངས་འབྲས་གདོད་ནས་བཞུགས་པའི་ཟུང་འཇུག་གི་ཕྱག་རྒྱ་མངོན་དུ་བྱེད་པའི་ཐབས་ཁྱད་པར་ཅན་དང་མཐར་ཐུག་གི་ཐེག་པ་གསང་སྔགས་བླ་མེད་ཀྱི་བསྐྱེད་རྫོགས་ཟབ་མོའི་དགོངས་པ་རྗེས་སུ་འབྲེལ་བས་གསང་བ་ཡོངས་རྫོགས་ཆེན་པོའི་རྒྱུད་ལས། རྒྱུད་དོན་གསལ་བའི་སྒྲུབ་ཆེན་ལ། ། བཞི་སྟེ་ཕུན་སུམ་ཚོགས་གཞི་བཟུང༌། །
སྟ་གོན་རིམ་པས་སྒྲོམ་དུ་གཞུག ། དངོས་གཞི་བསྙེན་སྒྲུབ་གཞུང་བསྲང་སྟེ། ། མཐའ་རྒྱས་ཆོ་གས་རྗེས་བསྐྱང་ངོ༌། ཞེས་གསུངས་པ་ལྟར་ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་དགོས་པས། དེ་ཡང་གཞུང་ལས། དྲག་པོ་བསྒྲུབ་པའི་རིམ་པ་ནི༔ དུར་ཁྲོད་དམ་མམ་རང་བྱུང་ཕུག༔ ཤིང་གཅིག་དྲུང་ངམ་དབེན་པའི་ཡུལ༔ བཀྲ་ཤིས་རྒྱུད་དང་མཐུན་པའི་སར༔ དམར་སྨུག་ས་ལ་སྟེགས་བུ་བྱ༔
དཀྱིལ་འཁོར་ལས་རིམ་གཞུང་བཞིན་གདབ༔ ཞེས་གསུངས་པ་ལྟར། ༈ ཕྱི་ཡི་གནས་ཕུན་སུམ་ཚོགས་པ་རང་བྱུང་གྲུབ་པའི་དཔའ་བོ་རྣམས་ཀྱིས་དཔལ་ཧེ་རུ་ཀའི་གནས་སུ་བྱིན་གྱིས་བརླབས་ཤིང༌། ལས་བཞི་སྒྲུབ་པའི་མཐུན་རྐྱེན་འཛོམས་པས་བཀྲ་ཤིས་དགེ་བའི་གནས། ལྷུན་གྲུབ་ཡིད་འོང་གི་གནས། འཕྲལ་རྐྱེན་སྒྲུབ་པའི་གནས་རྣམས་ཀྱི་མཚན་ཉིད་ཀུན་ལྡན་དུ། ནང་གི་གནས་ཕྱི་ནང་སྣོད་བཅུད་རང་ལུས་དང་བཅས་པས་གདོད་ནས་གདན་གསུམ་ཚང་བའི་ལྷ་ཡི་འཁོར་ལོའི་རྣམ་པར་དག་པ་ཡིན་པར་ཤེས་པས་དག་མཉམ་བདེན་པ་དབྱེར་མེད་ལྷའི་རང་བཞིན་དུ་ཤེས་པ་དང༌། གསང་བའི་གནས་འཁོར་འདས་ཀྱི་ཆོས་ཐམས་ཅད་ཆོས་ཉིད་དེ་ཁོ་ན་ཉིད་དུ་ལྷུན་གྱིས་གྲུབ་པའི་ངང་ན་གནས་ཀྱང་ཆོས་ཀྱི་དབྱིངས་འགྱུར་བ་མེད་པའི་ཀློང་དུ་གནས་པར་རྟོགས་པ་དང༌། ༈ སྟོན་པ་ཕུན་སུམ་ཚོགས་པ་རྡོ་རྗེ་སློབ་དཔོན་ལྟ་བ་གཉིས་སུ་མེད་པའི་གདེང་དང་ལྡན། སྒོམ་པ་བསྐྱེད་རྫོགས་ལས་སུ་རུང་ཞིང་སྤྱོད་པ་ས་མ་ཡ་འབུམ་སྡེ་རྣམ་པར་དག །
དབང་དང་མན་ངག་གི་བཀའ་བབ། ཐེག་པ་རིམ་དགུའི་དོན་ཐུགས་སུ་ཆུད། ངང་རྒྱུད་རིང་ཞིང་ཕན་སེམས་ཆེ་བ། ཚོགས་ཀྱི་དཀྱིལ་འཁོར་ཆེན་པོའི་མགོན་དང་དཔུང་གཉེན་དུ་གྱུར་པ་དོན་གྱི་སླད་དུ་མཚན་ནས་སྨོས་ན་་་་་་་་་་་་་་་་་་་་་ཞེས་བྱ་བ་དང༌། ༈ འཁོར་ཕུན་སུམ་ཚོགས་པ་བདེ་ཆེན་རྒྱུད་ལ་བསྐྱེད་པའི་གཟུངས་མ་ལུས་ངག་ཡིད་གསུམ་མཚན་ཉིད་དང་ལྡན་པ། རིགས་ལྔའི་དངོས་གྲུབ་སྒྲུབ་པའི་འཁོར་རྡོ་རྗེ་རིན་ཆེན་པདྨ་ལས་ཀྱི་གཙོ་བོ་བཞི་ཡུམ་དང་བཅས་པ། དོན་གཉིས་ཕྲིན་ལས་སྒྲུབ་པའི་འཁོར་རྒྱལ་ཐེབས་ཀྱི་སྟོན་པ་བཞི། བར་ཆད་དགྲ་བགེགས་སྒྲོལ་བའི་འཁོར་རྡོ་རྗེ་སྤྱན་པ། རྡོ་རྗེ་མཚམས་པ་གིང་དང་བཅས་པ། མཆོད་པའི་ཞལ་ཟས་སྦྱོར་བའི་འཁོར་རྡོ་རྗེ་དྲོད་འཛིན།
བྱན་ཕོ་བྱན་མོ་དང་བཅས་པ། དད་འདུས་ཐུགས་རྗེས་བཟུང་བའི་འཁོར་རྡོ་རྗེའི་མཆེད་དང་ལྕམ་དྲལ། ཕྱི་ནང་བརྡ་སྦྱོར་བྱེད་པའི་འཁོར་རྡུལ་ཕྱགས་སྐྱེས་བུ་སྟེ། ཐམས་ཅད་ཀྱང་བསགས་པ་སྔོན་དུ་སོང་བའི་སྐལ་བ་ཅན། ང་རྒྱལ་དང་ཕྲག་དོག་ཆུང་བ། དད་པ་དང་བརྩོན་འགྲུས་ཆེ་བ། ལྷག་པར་རྒྱལ་ཐེབས་རྣམས་ཀྱང་དབང་དང་དམ་ཚིག་ལྡན་ཞིང་ཐོས་བསམ་གྱིས་རྒྱུད་དག་པ། དེ་ཁོ་ན་ཉིད་ལ་བློ་སྦྱང་བ་ཤ་སྟག་ལགས་པ་དང༌། ༈ དུས་ཕུན་སུམ་ཚོགས་པ། ཐོག་མཐའ་དབུས་མེད་དུས་བཞི་མཉམ་པ་ཆེན་པོའི་ངང་ལས།
ཟླ་བ་དགུ་པ་ལ་དཔེས་མཚོན་ན། གདུལ་བྱའི་སྣང་ངོར་བདག་ཅག་གི་སྟོན་པ་མཉམ་མེད་དོན་ཀུན་གྲུབ་པས་སུམ་ཅུ་རྩ་གསུམ་གྱི་ལྷ་ཡུལ་དུ་ཡུམ་ལ་དྲིན་ལན་བསབ་པའི་མདོ་གསུངས་ནས་སླར་ཡང་འཛམ་བུ་གླིང་གི་སྐྱེ་དགུའི་བསོད་ནམས་ཀྱི་ཞིང་དུ་རྫུ་འཕྲུལ་གྱིས་བབས་པ་དང༌། སློབ་དཔོན་སངས་རྒྱས་གཉིས་པས་བལ་ཡུལ་ཡང་ལེ་ཤོད་དུ་ཐུགས་དམ་ཡང་ཕུར་གྱི་སྒོ་ནས་ཕྱག་རྒྱ་ཆེན་པོའི་རིག་འཛིན་མངོན་དུ་མཛད་དེ་དུས་ཆེན་ཐ་སྐར་ཟླ་བའི་དཀར་ཕྱོགས་ཀྱི་ཚེས་བཅུར་གཟའ་སྐར་སྦྱོར་བྱེད་སོགས་་་་་་ ལྟ་བུ་ཁ་བསྒྱུར། དུས་ཚེས་དགེ་ཞིང་ཤིས་པར། ༈ ཡོ་བྱད་ཕུན་སུམ་ཚོགས་པ། འཚོ་བ་ཟས། ནད་ཟློག་སྨན། དགྲ་ཟློག་མཚོན་སོགས་ཕྱིའི་ཡོ་བྱད། རྟེན་རྫས་སྒྲུབ་རྫས། རྒྱན་རྫས།
མཆོད་རྫས། དབང་གི་རྫས་ཏེ་ནང་གི་ཡོ་བྱད། ཏ་ན་ག་ན། ཤེས་རབ་སྙིང་རྗེ་སྟེ་གསང་བའི་ཡོ་བྱད་དུ་བཤད་པ་སྤྱི་དང༌། ཕོ་བྲང་ནང་རྟེན་ཐུན་མོང་མ་ཡིན་པ། གཞུང་འདི་ཉིད་ལས། དབུས་སུ་བྷནྡྷ་མཚན་ལྡན་ནང་༔ དྲག་པོའི་སྨན་རྫས་རྣམས་ཀྱང་བླུགས༔ དར་དམར་ཁ་བཅད་དར་ནག་གདུགས༔ བུམ་པ་ཆ་ཚང་ཙ་ཀ་ལི༔
སྨན་གཏོར་རཀྟ་ཕྱི་ནང་མཆོད༔ སྤྱན་གཟིགས་ལ་སོགས་ཚང་བར་བཤམས༔ ཞེས་གསུངས་སོ། སྤྲོས་བཅས་རྟེན་སྒྲུབ་པའི་མཆོད་རྫས་མ་ཚང་བ་མེད་པར་འདུ་བྱས། དཀྱིལ་འཁོར་གྱི་རི་མོ་བཀྲ་ཡལ་ལེ། སྣང་གསལ་གྱི་མར་མེ་འོད་ལྷག་གེ ། བདུག་སྤོས་གྱི་དྲི་བཟང་ངད་ཐུལ་ལེ། རྡོ་རྗེའི་མཆེད་ལྕམ་སྤྲོ་དགའ་དང་བྱིན་རླབས་ཐིབས་སེ་འདུ་བའི་སྐབས་འདིར་སྟོན་པ་རྡོ་རྗེ་སློབ་དཔོན་ཉིད་བསྐྱེད་རྫོགས་ཀྱི་དགོངས་པ་མཛད་ཅིང་ཟབ་མོའི་དོན་སྟོན་ཏེ་རྣལ་འབྱོར་ཡོངས་ཀྱི་དཔལ་མགོན་དུ་འདུས་པ་རྒྱ་མཚོའི་དབུས་སུ་རྡོ་རྗེའི་ཁྲི་ཆེན་པོ་ལ་བཞུགས་པར་གསོལ། རིགས་བཞིའི་བསྐྱེད་རྫོགས་དང་ཛཔ྄་བསྙེན་བགྲང་བའི་རྒྱལ་ཚབ་ཆེན་པོ་བཞི་ཕྱོགས་བཞི། ཡབ་ཀྱི་དགོངས་པ་དང་བསྟུན་ཞིང་སྦྱོར་བའི་སྒྱུ་རྩལ་ཤེས་པའི་གཟུངས་མ་ཀུན་ཏུ་བཟང་མོ་རྣམས་ཡབ་ཀྱི་གཡོན་ཏུ།
ཆོས་འཆད་པའི་རྡོ་རྗེ་རྒྱལ་ཐེབས། དངོས་གྲུབ་ཀྱི་རྫས་སྟེར་བའི་རིན་ཆེན་རྒྱལ་ཐེབས། དབང་བསྐུར་བའི་བྱ་བ་བྱེད་པ་དབང་གི་རྒྱལ་ཐེབས། ཕྲིན་ལས་ཀྱི་གཞུང་བསྲང་བ་ལས་ཀྱི་རྒྱལ་ཐེབས་རྣམས་ཀྱང་ཕྱོགས་བཞི། ཕྱི་ནང་བར་ཆད་སྲུང་བའི་བརྟུལ་ཞུགས་ཅན་རྡོ་རྗེ་མཚམས་པ་ནུབ་བྱང༌། སྒྲོལ་བའི་ལས་དང་བརྡ་ལ་མཁས་པ་རྡོ་རྗེའི་ཀིང་ཀ་ར་རྣམས་ལྷོ་ནུབ། གཡོ་སྒྱུ་མེད་པར་མི་མ་ཡིན་མཐོང་ཞིང་ཉུལ་ལེའི་བར་ཆད་བཟློག་ནུས་པའི་མིག་རྣོན་རྡོ་རྗེ་སྤྱན་པ་དང༌། དུས་སྦྱོར་དབྱུག་གུ་སོགས་ལ་མཁས་ཤིང་ཕྲིན་ལས་ཀྱི་སྐབས་ཕྱེད་པ་རྡོ་རྗེ་དྲོད་འཛིན་པ་གཉིས་བྱང་ཤར། བག་ལྡན་གཙང་སྦྲ་ཆེ་ཞིང་རྣམ་སྨིན་ལ་འཛེམ་པའི་རྡོ་རྗེ་བྱན་ཕོ་བྱན་མོ་དང༌། ང་རྒྱལ་མེད་ཅིང་བཀའ་བཞིན་སྲི་ཞུ་ལ་བརྩོན་པའི་རྡོ་རྗེ་རྡུལ་ཕྱགས་པ་རྣམས་ཤར་ལྷོ།
མཆེད་ལྕམ་སྣོད་དང་ལྡན་པ་རིན་པོ་ཆེ་ལྟ་བུའི་གང་ཟག་རྣམས་ཀྱང་གྲལ་གྱི་བར་དུ་བཞུགས་ཏེ། ཐམས་ཅད་ཀྱང་ཆོས་སྤྱོད་ལ་བརྩོན་འགྲུས་ཆུང་བ་ལུས་ཀྱི་སྐྱོན་དང༌། སྨྲ་བ་མང་ཞིང་བཟླས་པ་ལ་མི་བརྩོན་པ་ངག་གི་སྐྱོན་དང༌། ཞེ་སྡང་ཆེ་ཞིང་བྱམས་པ་ཆུང་བ་ཡིད་ཀྱི་སྐྱོན་དང༌། བརྗེད་ངེས་ཆེ་ཞིང་བག་ཟོན་ཆུང་བ་དམ་ཚིག་གི་སྐྱོན་དང༌། ཆང་ལ་དགའ་ཞིང་གཉིད་ཆེ་བ་ཏིང་ངེ་འཛིན་གྱི་སྐྱོན་དང༌། གཡེང་བ་ལ་དགའ་ཞིང་བསྒོམ་སྒྲུབ་ལ་སྐྱོ་བ་དད་པའི་སྐྱོན་ཏེ་དྲུག་པོ་རྣམ་པ་ཐམས་ཅད་དུ་སྤང་ཞིང༌། རྟོགས་པ་ཆེ་བས་ཆོས་ཉིད་དང་མི་ཕྱེད་པ། དད་གུས་ཆེ་བས་བླ་མ་དང་མི་ཕྱེད་པ། དམ་ཚིག་ཆེ་བས་ཡི་དམ་དང་མི་ཕྱེད་པ།
བརྩེ་གདུང་ཆེ་བས་མཆེད་ལྕམ་དང་མི་ཕྱེད་པ། བརྟུལ་ཞུགས་ཆེ་བས་དམ་རྫས་དང་མི་ཕྱེད་པ། སྦྱོར་སྒྲོལ་བརྩོན་པས་གཟུངས་མ་དང་མི་ཕྱེད་པ། སྙིང་རྗེ་ཆེ་བས་སེམས་ཅན་དང་མི་ཕྱེད་པ། ཏིང་ངེ་འཛིན་གསལ་བས་དངོས་གྲུབ་དང་མི་ཕྱེད་པ། སྐྱོན་དང་བྲལ་བས་འབྲས་བུ་སངས་རྒྱས་དང་མི་ཕྱེད་པ་སྟེ་ཡོན་ཏན་དགུ་པོ་ལ་རྣམ་པ་ཀུན་ཏུ་བརྩོན་ཞིང༌། གཞན་ཡང་རྩ་རྒྱུད་ལས། སྙིགས་མའི་དུས་ཀྱི་སྟོན་པ་དང་༔ ད་ལྟ་སངས་རྒྱས་འདི་དག་ལ༔ ཐ་དད་དུ་ནི་ཅུང་མིན་བརྟག༔
རྡོ་རྗེ་གསང་བའི་གྲོགས་དག་ཀྱང་༔ དེ་དང་རྗེས་སུ་མཐུན་པར་བལྟ༔ སྒོ་གསུམ་གུས་པས་བརྩོན་བྱ་ཞིང་༔ དམ་པའི་ཚིག་ལས་འདའ་མི་བྱ༔ ཞེས་གསུངས་པའི་དོན་ལ་བསླབ་པ་སོགས་བཀའ་བསྒོ་བའི་ལས་རྣམས་བདེ་བླག་ཏུ་བསྒྲུབ་པར་བགྱིའོ་སྙམ་པའི་ཐུགས་འདུན་དང་ལྡན་པས་འདིས་རྗེས་ཟློས་གནང་བར་ཞུ། ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང?གསོལ་དགྱེས་པར་བཞུགས༔ བར་བརྗོད། ༈ དཔལ་གྱི་རྟགས་གདབ་པའི་སྐབས་སུ།
འདིར་འདུས་པའི་རིག་འཛིན་སྒྲུབ་པ་པོ་རྣམས་དོན་གྱི་དག་པ་སྦྱར་བས་ལྷ་དང་གཉིས་སུ་མེད་པར་རྟོགས་པ་དང༌། རྟགས་ཀྱི་ཕྱག་རྒྱ་བཅིངས་པས་མཁའ་འགྲོ་དམ་ཅན་ཕོ་མོ་རྣམས་ཀྱིས་སྒྲུབ་པ་པོར་ཤེས་པ་དང༌། བར་ཆད་ཀྱིས་མི་ཚུགས་ཤིང་ཐབས་ཀྱི་ཐེག་པའི་རིགས་སུ་ངེས་པའི་འབྲས་བུ་མྱུར་དུ་འགྲུབ་པ་སོགས་དགོས་པ་དུ་མ་དང་ལྡན་པའི་ཧེ་རུ་ཀ་རོལ་པ་ཆེན་པོའི་ཆས་སུ་འཇུག་པའི་སྐབས་སུ་བབ་པ་སྟེ། ཆེ་མཆོག་འདུས་པ་རྩ་བའི་རྒྱུད་ལས། མ་འོངས་དུས་ན་སྐྱེས་བུ་དག༔ དུས་གསུམ་སངས་རྒྱས་ཀུན་ངོ་བོ༔ སྐུ་གསུམ་ཕྲིན་ལས་ཆེ་བའི་མཆོག༔ ཀུན་ཏུ་བཟང་པོ་ཀུན་གྱི་བདག༔ ཧེ་རུ་ཀ་ཡི་ཚུལ་འཆང་བ༔ བརྟུལ་ཞུགས་བཟང་པོ་དེ་ལ་ནི༔
མ་རིག་ལོག་པར་ལྟ་བའི་ཚོགས༔ བདུད་བཞིའི་ཕྱོགས་སུ་གཏོགས་རྣམས་ཀྱིས༔ འཚེ་ཞིང་བར་དུ་གཅོད་པའམ༔ གདུག་ཅིང་འདའ་བར་ནུས་མ་ཡིན༔ ཞེས་གསུངས། དེ་ཡང་རྟགས་ཕྱག་རྒྱའི་དབང་དུ་བྱས་ན། སྔོན་དཔལ་ཆེན་པོས་ཡི་དྭགས་ཀྱི་གཙོ་བོ་དུར་ཁྲོད་བདག་པོ་བརྟུལ་ཞིང་དེའི་ཆས་རྣམས་དཔའ་བའི་རྟགས་སུ་བཞེས་པ་ལས་བྱུང་བ། རུ་ཏྲ་སྡེ་གསུམ་བསྒྲལ་བས་ཚར་གསུམ་གྱི་ཕྲེང་བ། རུ་ཏྲའི་ཆུང་མ་མ་ཆགས་ཐབས་ཀྱིས་རོལ་པས་དབང་དུ་བསྡུས་པ་རཀྟའི་ཐིག་ལེ། ཚངས་པ་ཆེན་པོ་བསྒྲལ་བ་ཞིང་ཆེན་གྱི་གཡང་གཞི།
བརྒྱ་བྱིན་དང་དེའི་བཞོན་པ་གླང་པོ་ཆེ་བཏུལ་བ་གླང་ཆེན་གྱི་ཀོ་རློན། གཟའ་ཆེན་ཉི་མའི་བུ་མོ་སྟག་གདོང་སྤྱན་གཅིག་མ་བཏུལ་བ་སྟག་གི་ཤམ་ཐབས། ཀླུ་གདུག་པ་ཅན་བཏུལ་བ་སྦྲུལ་ནག་གི་ཆུན་པ། སྲིན་མོ་ཉེར་བཞི་བཏུལ་བ་ཐལ་ཆེན་གྱི་ཚོམ་བུ། དབང་མོ་ཉེར་བརྒྱད་དབང་དུ་བསྡུས་པ་ཞག་གི་ཟོ་རིས་ལ་སོགས་པ་བྱུང་བ་ཡིན་ཞིང༌། བརྡའི་དག་སྦྱོར་གྱི་དོན་ནི། ཡེ་ཤེས་ལྔ་པོ་དོན་དམ་སྤྲོས་བྲལ་གྱི་དབྱིངས་སུ་གཅིག་པས་ཐོད་སྐམ་ལྔའི་དབུ་རྒྱན་རྒྱུ་མའི་ཁོང་སེང་གིས་སྦྲེལ་བ། ཐུགས་རྗེ་ཅི་ཡང་འབྱུང་བ་བཞི་ཡིས་འགྲོ་དོན་མཛད་པའི་གླང་ཀོ ། ཕྱིན་ཅི་ལོག་བཞི་དང་བྲལ་བའི་སྦྲུལ་ཆུན། ཕྲིན་ལས་རྣམ་པ་བཞི་དང་ཚད་མེད་བཞི་ལྷུན་ལ་རྫོགས་པའི་གཡང་གཞི།
ཁམས་གསུམ་རྟོག་པ་འཇོམས་པའི་སྟག་ཤམ། མ་རིག་རྣམ་རྟོག་གི་བུད་ཤིང་ཡེ་ཤེས་ཆེན་པོའི་དབྱིངས་སུ་སྦྱངས་པའི་མེ་དཔུང༌། དུག་ལྔ་དབང་དུ་སྡུད་པའི་ཁྲག་ཆེན་གྱི་ཐིག་ལེ། རྒྱུད་དྲུག་འཁོར་བའི་བཅུད་ཚོགས་གཉིས་ཀྱི་གསོས་སུ་བླང་བ་ཞག་ཆེན་གྱི་ཟོ་རིས། སྐྱེ་ཤི་རྩད་ནས་གཅོད་པ་ཐལ་ཆེན་གྱི་ཚོམ་བུ། དུག་གསུམ་སྐུ་གསུམ་དུ་རྫོགས་པ་ཐོད་ཕྲེང་ཚར་གསུམ། སྟོང་པ་ཉིད་ལ་བདུད་བཞི་བསྐྱོད་དུ་མེད་པའི་རྡོ་རྗེའི་གོ་ཁྲབ་བཅས་དཔལ་གྱི་ཆས་བཅུ་སྟེ། རང་རང་གི་རིགས་དང་མཐུན་པར་དཔལ་ཆེན་པོ་པདྨ་དྲག་པོའི་དཀྱིལ་འཁོར་འཁོར་ལོའི་གསལ་སྣང་དང་སྙེམས་པས་དཔལ་གྱི་ཆས་རྣམས་མངའ་གསོལ་དུ་བཞེས་ཤིང༌། དོན་གྱི་དག་དྲན་དང་ལྡན་པར་དུག་ལྔ་རྩད་ནས་གཅོད། སྟོབས་བཅུ་དང་མི་འཇིགས་པ་བཞི་དང་ལྡན།
མ་མོ་མཁའ་འགྲོ་ཐམས་ཅད་ལ་དབང་བསྐུར། གདུག་པ་ཅན་ཟིལ་གྱིས་མནན། ཡི་གེ་འཁོར་ལོ་ཚོགས་ཆེན་གྱི་ས་ལ་མངའ་མཛད་པ་པདྨ་ཧེ་རུ་ཀའི་ལྷའི་ཚོམ་བུའི་དགོངས་པ་ལས་གཡེལ་བ་མེད་པའི་ངང་ནས་འདིའི་རྗེས་ཟློས་གནང་བར་ཞུ། ཧྲཱིཿ རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔ རྟགས་ཀྱི་ཕྱག་རྒྱ་བདེར?སྐུ་ལ་རྒྱན་དུ་བཞེས༔ བར་བརྗོད། ༈ བསྲེ་བསྣན་གྱི་སྐབས་སུ་དམ་ཚིག་བསྒྲགས་པའི་རྗེས། སློབ་དཔོན་ནམ་རྒྱལ་ཚབ་པས། འོ་སྐལ་པ་དང་ལྡན་པའི་རྡོ་རྗེའི་མཆེད་ལྕམ་རྣམས་ཐུགས་མ་ཡེངས་པར་སྙན་ལྷན་ནེར་གསན་འཚལ།
དེ་ཡང་གསང་སྔགས་དབང་གི་མཐའ་ཅན། དབང་དམ་ཚིག་གི་མཐའ་ཅན་ཞེས་གསུངས་པ་ལྟར་རྡོ་རྗེ་ཐེག་པའི་ལམ་ཐོག་མཐའ་བར་གསུམ་དམ་ཚིག་ལ་བརྟེན་ནས་བགྲོད་དགོས་ཏེ། ཨ་ཏི་བཀོད་པའི་རྒྱུད་ལས། སྔ་རབས་འདས་པའི་སངས་རྒྱས་ཀྱང༌། ། དམ་ཚིག་འདི་ལ་བརྟེན་ཏེ་བྱུང༌། ། ད་ལྟར་བཞུགས་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་གནས། ། སླད་ནས་འབྱོན་པའི་སངས་རྒྱས་ཀྱང༌། ། དམ་ཚིག་འདི་ལ་རབ་ཏུ་བསྒྲུབ། ཅེས་གསུངས་པ་ལྟར་དམ་ཚིག་ནི་སངས་རྒྱས་ཐམས་ཅད་ཀྱི་གཤེགས་ཤུལ་ཡིན་པས་གཅེས་སྤྲས་སུ་བཟུང་འཚལ་ཏེ་གསང་བ་འདུས་པའི་རྒྱུད་ལས།
དབང་སྲོག་དམ་ཚིག་རྗེས་སུ་བཟུང༌། དབྱེ་ན་ས་ཡ་འབུམ་སྡེ་ལས། བསྡུ་ན་ཉི་ཤུ་རྩ་ལྔ་སྟེ། ། རྩ་བ་སྐུ་གསུང་ཐུགས་ལ་འདུ། ། ཉམས་ན་རྡོ་རྗེའི་དམྱལ་བར་འགྲོ། ། དེ་ཕྱིར་མིག་འབྲས་ལྟ་བུར་བཟུང༌། ། ཉམས་ན་སླར་ལ་བཤགས་པར་བྱ། ཞེས་གསུངས་པ་ལྟར་སྨིན་བྱེད་ཀྱི་དབང་སྔོན་དུ་ནོད་ཅིང་དབང་སྲོག་དམ་ཚིག་ལ་གནས་པས་གྲོལ་བྱེད་ཀྱི་ལམ་ལ་འཇུག་དགོས། དམ་ཚིག་ནི་སྲོག་གི་དབང་པོ་དང་མཚུངས་ལ། ལམ་གྱི་རིམ་པ་གཞན་རྣམས་དབང་པོ་ཡན་ལག་གཞན་དང་མཚུངས་པས་འདིར་ཡང༌།
སྔགས་ཀྱི་དངོས་གྲུབ་མ་ལུས་པ༔ དམ་ཚིག་ཉིད་ལ་བརྟེན་གྱུར་ཀྱང་༔ ཞེས་གསུངས་པས་དམ་ཚིག་ཁོ་ན་ལ་གཅེས་སྤྲས་སུ་འབད་འཚལ། དམ་ཚིག་གི་ལྷ་ནི་རྡོ་རྗེ་སེམས་དཔའ་ཡིན་ཏེ། མཉམ་སྦྱོར་ལས། སེམས་ཅན་ཀུན་གྱི་སེམས་གང་ཞིག ། རྡོ་རྗེ་ཞེས་ནི་རབ་ཏུ་བརྗོད། ། རྡོ་རྗེ་སྟོང་པ་ཉིད་དུ་གནས། ། སེམས་དཔའ་ཡེ་ཤེས་ཆེན་པོ་སྟེ། ཞེས་གཞི་རྡོ་རྗེ་སེམས་དཔའི་དམ་ཚིག་མི་ཕྱེད་པ་དེ་ཉིད་ལམ་དུ་མ་ཉམས་པར་སྟོན་པར་བྱེད་པ་དང༌།
ཉམས་ན་བཤགས་པའི་ཡུལ་དུ་གྲུབ་ལ། འབྲས་བུའང་དེའི་གོ་འཕང་གྲུབ་པ་སྤྱི་དཔལ་ཆེན་པོ་ཞི་བའི་སྐུར་བསྟན་པ་ལས་གཉིས་སུ་མེད་དེ། དམ་ཚིག་གི་བདག་པོ་དཔལ་ཧེ་རུ་ཀ་སྟེ་དམ་ལས་མི་འདའ་བ་རྣམས་ལ་སྐུ་གསུང་ཐུགས་བྱིན་གྱིས་བརླབས། ཡིད་ལ་འདོད་པ་ཐམས་ཅད་བསྩལ། དམ་ལས་འདས་ན་སྙིང་དབུས་རྡོ་རྗེ་གནོད་སྦྱིན་རབ་ཏུ་ཁྲོས་པས་མི་ཟད་པའི་སྡུག་བསྔལ་བསྐྱེད་པར་མཛད། དམ་ཚིག་གི་སྲུང་མ་ཕྲ་མེན་མ་བཅུ་དྲུག ། སྤྱན་པ་དབང་ཕྱུག་ཉེར་བརྒྱད་རྣམས་ཀྱིས་ཀྱང་ལེགས་ཉེས་ཀྱིས་སྟངས་འཛིན་ཅིང་དགེ་སྡིག་གི་ལ་ཤན་འབྱེད་པ་ཡིན་པས་མངོན་ལྐོག་དང་ལེ་ལོ་མེད་པར། དྲན་པ་དང་ཤེས་བཞིན་པའི་བག་ཡོད་པར་བསྲུང་དགོས་ཤིང༌། གང་བསྲུང་བར་བྱ་བ་ནི་ས་མ་ཡ་འབུམ་སྡེ་གསུངས་པའང་ཐུན་མོང་སྤྱིའི་དམ་ཚིག་ཉེར་བརྒྱད། སྒྲུབ་པ་ཁྱད་པར་གྱི་དམ་ཚིག་ཉི་ཤུ་རྩ་གཉིས་རྣམས་སུ་འདུས་ཏེ།
དེ་ཡང་རྩ་བའི་སྐུའི་དམ་ཚིག་ཏུ་སློབ་དཔོན་རྣམ་བ་བཞི་ཁོང་པའི་སྙིང་ལྟར་བཙའ། རྡོ་རྗེའི་མཆེད་བཞི་པོ་ལུས་དང་མིག་ལྟར་བལྟ། གསུང་གི་དམ་ཚིག་ཏུ་སྔགས་ཀྱི་སྙིང་པོ་ལྔ་དང་ཕྱག་བརྒྱ་བཞི་རྒྱུན་མ་ཆད་པར་ཉམས་སུ་ལེན། ཐུགས་ཀྱི་དམ་ཚིག་ཏུ་སྤྱི་དང་བར་གསང་གསང་འོས་གཉེར་དུ་གཏད་པའི་གསང་བཅུ་སྦས། ཡན་ལག་གི་སྤྱད་བྱ། མི་སྤང་བ། དྭང་དུ་བླང་བ། ཤེས་བྱ། བསྒྲུབ་བྱའི་དམ་ཚིག་ལྔ་ཚན་ལྔ་ཡལ་བར་མི་འདོར་བ་བསྲུང་བས་ཐུན་མོང་གི་དམ་ཚིག་རྣམ་པར་དག ཁྱད་པར་གྱི་དམ་ཚིག་ཉེར་གཅིག་ལྟེམ་རྐྱང་མེད་པར་ལྷ་ཆོས་མི་ཆོས་བཀའ་ཆོས་གསུམ་གྱི་སྒོ་ནས་བསྲུང་བས་ཁྱད་པར་གྱི་དམ་ཚིག་རྣམ་པར་དག །
འཁོར་གསུམ་བྱང་ཆུབ་སེམས་ཀྱི་ཐིག་ལེ་ཉག་གཅིག་ལས་གུད་ན་མེད་པས་བསྲུང་མཚམས་བྲལ་བའི་ཡེ་བསྲུངས་ཆེན་པོར་རྟོགས་པ་ལྟ་བའི་དམ་ཚིག་ཐུགས་རྗེའི་དཔྱང་ཐག་ལྡན་པས་དམ་ཚིག་ཉམས་སུ་ཡང་མེད་ཅིང༌། ཉམས་པའང་མྱུར་དུ་འཆོས་པར་འགྱུར་རོ། བང་མཛོད་འཕྲུལ་ལྡེ་ལས། སྤྱིར་ནི་གསང་སྔགས་དམ་ཚིག་ནི། ། བསྲུང་ན་བསམ་གྱིས་མི་ཁྱབ་སྟེ། ། ས་མ་ཡ་ནི་འབུམ་སྡེ་ཡོད། ། ཇི་བཞིན་པ་ཡི་ཆོས་ཉིད་ལ། ། མ་བཅོས་པ་ཡི་བློ་བཞག་ན། ། གཉིས་སུ་མེད་པའི་ཡེ་ཤེས་ཏེ། ། མཉམ་ཉིད་གཡོ་བ་མེད་པ་ནི། །
དམ་ཚིག་ཐམས་ཅད་བསྲུང་བ་ཡིན། ། ཉམས་པའི་ཆད་པ་བྱུང་བ་ལ། ། མགོན་སྐྱབས་དེ་ལས་ཆེ་བ་མེད། ཅེས་གསུངས། ལྟ་བ་མཐར་ཕྱིན་པ་མ་རྟོགས་པའི་གང་ཟག་མོས་སློབ་པས་དམ་ཚིག་ཉམས་ན་མེ་དང་འདྲ་སྟེ་འཚིག ། སོ་མཚམས་ཀྱི་མཁར་དང་འདྲ་སྟེ་རང་གཞན་ཕུང༌། དུག་དང་འདྲ་སྟེ་ཐར་པའི་སྲོག་རྩ་གཅོད། སྙིང་ཕྱུང་ན་སྨན་ཅི་ཙམ་བཏང་ཡང་བདེ་བར་མི་འགྱུར་བ་བཞིན་དུ་སྒོམ་སྒྲུབ་ལེགས་པ་ཅི་བྱས་ཀྱང་དམ་ཚིག་ཉམས་ན་འབྲས་བུ་མི་འབྱུང་བ་ལྷ་རྣམས་ཀྱང་རང་གཤེད་དུ་དབབ་ནས་ཚེ་འདིར་མི་རུང་པ་དུ་མ་འབྱུང་ཞིང༌། ཕྱི་མ་དམྱལ་ཁམས་བཅོ་བརྒྱད་ཐམས་ཅད་ཀྱིས་ཀྱང་སྡུག་བསྔལ་དོ་ཟླ་མེད་པའི་རྡོ་རྗེའི་དམྱལ་བ་ཆེན་པོར་སྐྱེས་ནས་སངས་རྒྱས་ཀུན་གྱི་ཕྲིན་ལས་མཛད་ཀྱང་ཐར་པའི་དུས་མེད་པར་འགྱུར་ལ། ཉམས་པའི་རྒྱུད་ཀྱང་སློབ་དཔོན་གསང་ཞིང་རང་ཆེ་འབྱིན་པ། །
ལུང་མ་ནོས་པ་སློབ་དཔོན་གྱི་ས་བཟུང་བ། ཁ་སྤྱོད་དང་ལྟ་སྤྱོད་མི་མཐུན་པ། གསང་བ་སྨྲ་ཞིང་གསང་བའི་དམ་ཚིག་ཆེར་མི་འཛིན་པ། རྒྱལ་བློན་གྱི་བྱ་བ་སོགས་མི་ཆོས་ལ་གཙོ་བོ་འཛིན་པ། ང་རྒྱལ་དང་རང་མཐོང་ཆང་དད་ཆེ་བ། ཆོས་ལ་ཕྱོགས་རིས་ཆེ་ཞིང་གཤེ་སྐུར་མང་བ། བདག་བསྟོད་གཞན་སྨོད་ཀྱི་ཟུར་ཟ་བྱེད་པ། གཙང་དམེ་དང་རྟོག་པ་ཤས་ཆེ་བས་དམ་བཅའ་འདོར་ཞིང་གཉེན་པོ་མེད་པ། སྡིག་པའི་གྲོགས་པོ་དང་འགྲོགས་པ། ཐོས་པ་ཆུང་ཞིང་བླ་མ་མཁས་པ་དང་བྲལ་བ།
སྤྱོད་པ་ཐོད་རྒལ་དུ་བྱེད་ཅིང་གཅིག་པུར་མི་ཚུགས་པ་སོགས་དམ་ཚིག་ཉམས་པའི་སྔ་རྟགས་དང་བཅས་ཏེ་རྒྱལ་བའི་བཀའ་ཆད་དུ་མ་འབྱུང་བར་གསུངས་པས། སྲོག་དང་མིག་འབྲས་ལྟར་བཙའ་བས་དམ་ཚིག་མི་ཉམས་པ་བསྲུང་ཞིང༌། ཉམས་ཆག་བྱུང་བ་དག་ཀྱང་རབ་ཀྱིས་ལྟ་བ་སྐྱེ་མེད་ཀྱི་ངང་དུ་ལ་བཟླ། འབྲིང་གིས་སྲོག་ལན་གསུམ་བཏང་བ་སོགས་ཐབས་ལ་མཁས་པས་བཤགས། ཐ་མས་ཀྱང་གནོང་འགྱོད་དྲག་པོའི་སྒོ་ནས་སྟོབས་བཞི་ཚང་བའི་བཤགས་པས་འཆགས་ཤིང་ཕྱིན་ཆད་བསྡོམས་ཏེ་ལེགས་པར་བསྲུངས་པའི་ཕན་ཡོན་ཀྱང༌། ཡིད་བཞིན་གྱི་ནོར་བུ་འདྲ་བར་དགོས་འདོད་འབྱུང༌། ས་གཞི་དང་འདྲ་བར་ཡོན་ཏན་ཐམས་ཅད་སྐྱེད། ནམ་མཁའ་དང་འདྲ་བར་ཐམས་ཅད་ཀྱི་གོ་འབྱེད། ཚེ་འདིར་ཡང་མ་ཉམས་པའི་སྔ་རྟགས་ལེགས་པའི་ཡོན་ཏན་དུ་མ་འབྱུང་ཞིང༌། རིང་པོར་མི་ཐོགས་པར་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྗེའི་རང་གཟུགས་དཔལ་ཧེ་རུ་ཀའི་གོ་འཕང་མངོན་དུ་བྱེད་པར་འགྱུར་ཏེ།
བཀོད་པ་ཆེན་པོའི་རྒྱུད་ལས། རྣལ་འབྱོར་དམ་ཚིག་ལྡན་པ་ཡིས། ། དངོས་གྲུབ་ཡ་མཚན་ཆེན་པོ་སྒྲུབ། ། ཕྲིན་ལས་བཞི་པོ་ཐོགས་མེད་ཅིང༌། ། རྟོགས་པ་མཆོག་གིས་གོང་དུ་འཕེལ། ཞེས་གསུངས། འཇམ་དཔལ་གྲགས་པས། ཞིང་གཞན་བསྐལ་མང་སྡོམ་ལ་གནས་པ་བས། ། སྐད་ཅིག་འདིར་གནས་འབྲས་བུ་རྫོགས་པར་བྱེད། ཅེས་གསུངས་པས་བག་ཡོད་དུས་ཐུང་ངུ་རེ་བསྟེན་ཡང་དོན་ཆེན་པོར་འགྱུར་ཞིང༌།
དེ་དག་ཀྱང་མདོར་བསྡུ་ན། སེམས་ལ་དགེ་བ་ཆ་དང་བཅས་པ་བསྒྲུབ་ཅིང༌། མི་དགེ་བ་ཆ་དང་བཅས་པ་བསྡོམས་ནས་གཡོ་སྒྱུའི་སྐྱོན་མེད་པ་ལ་འདུས་ཏེ། རྡོ་རྗེ་སྙིང་པོ་ཕྲ་བ་འབྱུང་གནས་ཀྱི་རྒྱུད་ལས། དམ་ཚིག་སྡོམ་པ་རྣམ་བཤད་པ། ། ཀུན་ཀྱང་རང་གི་སེམས་ལས་སོ། ། དེ་ཡི་འཕེན་པ་བླ་མས་ཤེས། ། དེ་ཕྱིར་སེམས་ལ་འདྲིས་པའི་མིས། ། སངས་རྒྱས་ཞིང་ཁམས་མཐོང་བ་དང༌། ། སྐུ་གསུམ་ཚད་དུ་འབྱོངས་པ་དང༌། །
སངས་རྒྱས་ཡོན་ཏན་མངོན་པར་འགྲུབ། ། བླ་མ་རྟག་ཏུ་བསྟེན་པའི་མིས། ། མཁའ་འགྲོའི་གཟུགས་རྣམས་མཐོང་བ་དང༌། ། དེ་ཡི་བྱིན་རླབས་འཇུག་པ་དང༌། ། དུས་གསུམ་ལུང་ཡང་སྟོན་པ་དང༌། ། སྐྱེ་ཤི་གཉིས་ལ་དབང་ཐོབ་འགྱུར། ། གྲོགས་ལ་བརྩེ་གདུང་ལྡན་པའི་མིས། ། འགྲོ་བ་ཐམས་ཅད་འདུལ་བ་དང༌། ། ཀུན་གྱིས་སྙན་པར་གྲགས་པ་དང༌། ། གཟུགས་ཅན་ཀུན་ཀྱང་བྱམས་པ་དང༌། །
མཁའ་འགྲོ་མ་རྣམས་འདུ་བ་དང༌། ། མ་བསྒྲུབ་དངོས་གྲུབ་འབྱུང་བ་དང༌། ། ངག་ལ་ནུས་པ་འབར་བ་དང༌། ། དེ་བཞིན་མཆོག་དང་ཐུན་མོང་འདིར། ། དངོས་གྲུབ་ཐམས་ཅད་འགྲུབ་པར་འགྱུར། ། རྟག་ཏུ་དགོན་པར་གནས་པའི་མིས། ། རླུང་སེམས་ཚད་མེད་ཟིན་པ་དང༌། ། སྣང་བ་གྲོགས་སུ་འཆར་བ་དང༌། ། རང་གི་སེམས་ལ་དབང་ཐོབ་འགྱུར། ། བླ་མ་བསྙེན་བཀུར་བྱས་པའི་མི། །
ལོངས་སྤྱོད་མཆོག་དང་ལྡན་པ་དང༌། ། འཁོར་འབངས་རྒྱས་ཤིང་བསོད་ནམས་ལྡན། ། འགྲོ་བ་ཡོངས་ལས་རྒྱལ་བར་འགྱུར། ། རྟག་ཏུ་དབང་རྫོགས་བྱས་པའི་མི། ། འགྲོ་བའི་གཙོ་བོར་འགྱུར་བ་དང༌། ། ཀུན་གྱིས་མཐོང་བ་དགའ་བ་དང༌། ། ཡེ་ཤེས་མངོན་སུམ་འབྱོངས་པ་དང༌། ། སངས་རྒྱས་རྣམས་ཀྱིས་བྱིན་བརླབ་འགྱུར། ། རྟག་ཏུ་གཏོར་མའི་ལས་བྱེད་པ། ། བསོད་ནམས་ཚོགས་རྣམས་རྫོགས་པ་དང༌། །
བར་ཆད་མེད་ཅིང་ལས་རྣམས་འགྲུབ། ། འདོད་པ་ཕུན་སུམ་ཚོགས་པ་དང༌། ། མཁའ་འགྲོ་བྲན་བཞིན་ཁོལ་བར་འགྱུར། ཞེས་གསུངས་པས་རྡོ་རྗེའི་མཆེད་ལྕམ་རྣམས་བག་ཡོད་དྲན་ཤེས་དང་ལྡན་པས་རྟག་ཏུ་དམ་ཚིག་སྡོམ་པ་ལ་ནན་ཏན་དུ་བཟུང་བར་མཛོད་ཅིག ༈ བཟླས་དམིགས་སྐབས་སུ་འདི་ལྟར་བཤད་པར་བྱའོ། ད་ལམ། མཆེད་ལྕམ་རྣམས་བསྙེན་པ་མི་བཅད་པར་ཤུབ་བུར་བཟླ་བཞིན་དུ་བསྒོམ་དོན་གསལ་འདེབས་ཅུང་ཟད་ཞུ་བ་ལ་གསན་འཚལ། དེ་ཡང་བདག་ཅག་གི་སྟོན་པས་ཆོས་འཁོར་བསམ་གྱིས་མི་ཁྱབ་པ་བསྐོར་བ་ཐམས་ཅད་བསྡུ་ན་རྒྱུ་འབྲས་ཀྱི་ཐེག་པ་གཉིས་སུ་འདུ། རྒྱུ་མཚན་ཉིད་ཀྱི་ཐེག་པ་ལས་ཁྱད་པར་དུ་མས་འཕགས་པ་འབྲས་བུ་རྡོ་རྗེ་ཐེག་པ་ཡིན། རྡོ་རྗེ་ཐེག་པ་ལ་རྒྱུད་སྡེ་བཞི་དང་སྒོ་དྲུག་ལ་སོགས་པའི་དབྱེ་ན་དུ་མ་ཡོད་པ་རྣམས་རྣལ་འབྱོར་བླ་མེད་ཀྱི་རྒྱུད་ལ་འདུས་ཏེ།
དེའང་རྒྱུད་སྡེ་དང་སྒྲུབ་སྡེ་གཉིས་ལས་ཕྱི་མ་ཡིན་ལ། དེ་ལའང་བཀའ་གཏེར་གྱི་བབ་སོ་གཉིས་ལས་ཉེ་བརྒྱུད་ཟབ་མོ་གཏེར་གྱི་ཕྱོགས་སུ་གཏོགས་ཤིང་དེ་ཡང་སློབ་དཔོན་སངས་རྒྱས་གཉིས་པ་བོད་དུ་ཕེབས་ནས་གདུལ་བྱ་དུས་ལ་བབ་པའི་ཚེ། ཆོས་རྒྱལ་ཁྲི་སྲོང་ལྡེའུ་བཙན་གྱིས་རྒྱལ་སྲིད་དང༌། ཡེ་ཤེས་མཚོ་རྒྱལ། དེ་མཐུན་དམ་རྫས་བཅས་གུ་རུ་ལ་ཕུལ་ནས་གསོལ་བ་བཏབ་པ་བཞིན། བསམ་ཡས་མཆིམས་ཕུ་བྲག་དམར་ཀེའུ་ཚང་དུ་གནུབས་སངས་རྒྱས་ཡེ་ཤེས་སོགས་སྙིང་གི་བུ་དགུ་ལ་སྒྲུབ་པ་བཀའ་བརྒྱད་ཀྱི་དཀྱིལ་འཁོར་ཆེན་པོ་ཞལ་ཕྱེས་ནས་དབང་བསྐུར་བས་སོ་སོའི་མེ་ཏོག་ཇི་ལྟར་ཕོག་པའི་དཀྱིལ་འཁོར་གྱི་ཞལ་མཐོང་ཞིང་ཐུན་མོང་གི་སྤྲུལ་བསྒྱུར་ཉི་ཟླ་གདན་དུ་བཏིང་བ་བྲག་ལ་ཕུར་པ་འདེབས་པ་སོགས། སྐུ་ཚེ་དེ་ཉིད་ཀྱི་རིགས་ཀྱི་བདག་པོ་དང་གཉིས་སུ་མེད་པའི་གོ་འཕང་བརྙེས་པས་ཐོག་དྲངས། རྗེ་འབངས་ཉེར་ལྔ། ཡེར་པའི་གྲུབ་ཐོབ་བརྒྱ་རྩ། ཤེལ་བྲག་གི་སྔགས་པ་སུམ་ཅུ།
ཡང་རྫོང་རྟོགས་ལྡན་ང་ལྔ། རང་གྲོལ་གྱི་རྣལ་འབྱོར་མ་ཉེར་ལྔ་སོགས་གྲུབ་ཐོབ་ཀྱི་ཚང་ཆེན་པོ་བརྡོལ་བ་ཡིན་ལ། དེ་ལྟ་བུ་གུ་རུ་པདྨ་དང་རྗེ་འབངས་ཉེར་ལྔའི་རྣམ་འཕྲུལ་གཏེར་སྟོན་བརྒྱ་རྩ་བཅས་མང་དུ་བྱོན་པ། སོ་སོར་ཡང་བཀའ་དགོངས་ཕུར་གསུམ་བླ་རྫོགས་ཐུགས་གསུམ་སོགས་མང་དུ་བཞུགས་པ་ལས། འདི་ནི་གནུབས་ཆེན་སངས་རྒྱས་ཡེ་ཤེས་ཀྱི་སྐུ་ཡི་སྐྱེ་བ་བཅུ་གསུམ་པ་པདྨ་གཏེར་བདག་གླིང་པའམ་རིག་འཛིན་རྩ་གསུམ་གླིང་པའི་ཟབ་གཏེར་བླ་རྫོགས་ཐུགས་གསུམ་གྱི་ནང་གསེས་བྱིན་རླབས་ཀྱི་རྩ་བ་བླ་མ་སྒྲུབ་པ་ཡིན་ལ། དེ་ལའང་ཞི་དྲག་གཉིས་ལས། བླ་མ་དྲག་པོ་དམར་ནག་ཁྱུང་ཞོན་ཞེས་བླ་མ་དང་ཡི་དམ་དབྱེར་མེད་དུ་སྒྲུབ་པས་བྱིན་རླབས་དང་དངོས་གྲུབ་ལྷག་པར་དུ་ཆེ་བ་ཡིན་ཏེ། གཞུང་ལས། མ་འོངས་ལྔ་བརྒྱ་དུས་ཀྱི་ཐ་མ་ལ༔ ཆོས་པ་རྣམས་ཀྱང་ཆོས་གཟུགས་རྟགས་འཛིན་ཙམ༔
ཉམས་ལེན་སྙིང་རུས་སྨྱུག་མའི་སྡོང་པོ་འདྲ༔ ཡི་དམ་མི་སྒྲུབ་རྒྱལ་འགོང་ཐེའུ་རང་བསྒྲུབ༔ དེ་ཡིས་རྐྱེན་བྱས་སྟོང་ཁམས་རུ་ཏྲར་སྐྱེ༔ ཡི་དམ་མི་དགྱེས་རི་རབ་ལོགས་ལ་གཟིགས༔ སྟེང་འོག་འཁྲུགས་ཤིང་ནད་མཚོན་ཆར་པ་གཡོ༔ ཆོས་རྒྱལ་བྲིས་པའི་རི་མོ་ཤུལ་རྗེས་སྨྲ༔ མ་འོངས་དེ་དུས་འགྲོ་མང་སྐྱོབ་པ་ཡི༔ ཡང་ཟབ་སྙིང་ཐིག་མཁའ་འགྲོའི་བཀའ་རྒྱ་ཅན༔ བླ་མ་དྲག་པོ་སྒྲུབ་པའི་ལས་ཚོགས་འདི༔ གཞན་ལས་ཁྱད་འཕགས་ཡིད་བཞིན་ནོར་བུའི་ལམ༔
ཚིག་ཉུང་དོན་ཆེ་མྱུར་ཟབ་སྙིང་གི་བྱང་༔ ཡང་གསང་འདི་འདྲ་གཞན་ལ་སྦས་པ་མེད༔ མཚན་སྐར་མང་ཡང་ཉིན་མོའི་སྐར་མ་གཅིག༔ མེ་ཏོག་མང་ཡང་ཨུ་དུམྦ་ར་གཅིག༔ སེམས་ཅན་མང་ཡང་ས་བཅུའི་སངས་རྒྱས་གཅིག༔ སྒྲུབ་སྐོར་མང་ཡང་སྙིང་གི་ཐིག་ལེ་གཅིག༔ ཟབ་རྒྱ་མང་ཡང་གནད་ཀྱི་གཟེར་བུ་གཅིག༔ དེ་ཕྱིར་མཁའ་འགྲོའི་གསང་མཛོད་མ་གཏོགས་པར༔ ཡང་ཟབ་གཅིག་དྲིལ་འདི་འདྲ་ཤིན་ཏུ་དཀོན༔ ཞེས་གསུངས་པ་བཞིན།
བླ་མ་དྲག་པོ་པདྨ་ཁྲག་འཐུང་འདུས་པའི་ཚོམ་བུ་ཚོགས་སུ་སྒྲུབ་པ་རྩ་གསུམ་ཀུན་འདུས་དཀྱིལ་འཁོར་འདི་ལྟ་བུའི་ལྷ་སྔགས་ལ་བསྟེན་པ་སྐལ་བ་རེ་བཟང་སྙམ་པས། བླ་མ་ལ་མོས་གུས། ཡི་དམ་ལ་དད་སྤྲོ། མཆེད་ལྕམ་ལ་གདུང་ཤུགས། ལེ་ལོ་སྤང་བའི་བརྩོན་འགྲུས་བརྟན་པོའི་སྒོ་ནས། ཕྱི་མ་ཧཱ་ཡོ་ག་ལྟར་ཐབས་ཀྱི་བརྗོད་བྱ་ཐམས་ཅད་རྡུལ་ཚོན་དང་རས་བྲིས་ཀྱི་དཀྱིལ་འཁོར་སྟེང་དུ་གཏན་ལ་ཕབ་སྟེ་བསྒྲུབ་པ་དང༌། ནང་ཨ་ནུ་ཡོ་ག་ལྟར་ཤེས་རབ་རྒྱུད་ཀྱི་བརྗོད་བྱ་ཐམས་ཅད་ཕུང་ཁམས་སྐྱེ་མཆེད་རྩ་རླུང་ཐིག་ལེའི་དཀྱིལ་འཁོར་དུ་གཏན་ལ་ཕབ་སྟེ་བསྒྲུབ་པ་དང༌། གསང་བ་ཨ་ཏི་ཡོ་ག་ལྟར་བསྐྱེད་རྫོགས་རྫོགས་ཆེན་ཐམས་ཅད་ཀྱི་རིམ་པ་རྣམས་གཉིས་མེད་ཟུང་འཇུག་ཏུ་གཏན་ལ་ཕབ་ཅིང༌། དེ་གསུམ་པོ་རེ་རེ་ལ་ཡང་ཐག་བཅད་པ། ལ་དོར་བ།
ས་བཟུང་བ་གསུམ་བསྐྱེད་རྫོགས་གུང་ཤིང་དགུ་ལ་བརྟེན་ནས་ཉམས་སུ་ལེན་ཚུལ་རྒྱ་ཆེར་གསུངས་པ་ལས། ད་ལམ་ཕྱིའི་དཀྱིལ་འཁོར་ལ་གཙོ་ཆེར་བརྟེན་ཏེ་སྒྲུབ་པ་ཆེན་པོའི་རིམ་པ་ཉམས་སུ་ལེན་པའི་སྐབས་འདིར། བསྙེན་སྒྲུབ་བརྩོན་པ་ཡོངས་ཀྱི་རྣམ་པ་གསལ་བ། ང་རྒྱལ་བརྟན་པ། རྣམ་དག་དྲན་པའི་སྒོ་ནས་ཡུལ་གསུམ་རབ་ཏུ་གསལ་ནས་ལྷ་གྱད་དུ་གྱུར་པའི་སྐུ་ཡི་སྒྲུབ་ལུགས། ལུས་ཀྱིས་ཕྲེང་བ། ངག་གིས་སྙིང་པོ། ཡིད་ཀྱིས་ལྷ་སྔགས་ཏིང་ངེ་འཛིན་ཏེ་བཟླ་ཚུལ་གསུམ་གྱི་སྒོ་ནས། སྔགས་དང་སྔགས་ཀྱི་གཞི། གཟུངས་དང་གཟུངས་ཀྱི་སྒོ།
རིག་པ་དང་རིགས་སྔགས་ཀྱི་དོན་ཤེས་པས་འཕྲོ་འདུའི་ཕྲེང་བ་དང་བཅས་གསུང་གི་སྒྲུབ་ལུགས། རྡོ་རྗེ་དབྱིངས་ཀྱི་དགོངས་པ་ཐིག་ལེ་ཉག་གཅིག་ངང་རིམ་གཉིས་ཀྱི་ཏིང་འཛིན་ལ་མ་ཡེངས་པའི་གནད་མེད་ན་འབྲས་བུ་འབྱིན་མི་ནུས་པས། རྣལ་འབྱོར་པ་རྣམས་སེམས་སངས་རྒྱས་སུ་ཤར་བས་ལམ་ལ་བགྲོད་དུ་མེད་པར་ཤེས། སྣོད་བཅུད་དཀྱིལ་འཁོར་དུ་ཤར་བས་འབྲས་བུ་རང་བྱུང་ལྷུན་རྫོགས་སུ་ཤེས། སྡུག་བསྔལ་བདེ་ཆེན་དུ་ཤར་བས་སྣང་བ་སྣ་ཚོགས་ཆོས་ཉིད་དུ་ཁྱེར་ཤེས། ཉོན་མོངས་ཡེ་ཤེས་སུ་ཤར་བས་སྤང་བླང་དགག་སྒྲུབ་རང་སར་གྲོལ་བའི་གནད་ཤེས། རྣམ་རྟོག་ཆོས་ཉིད་དུ་ཤར་བས་ཆོས་སྐུ་རང་ལ་ཡེ་ནས་གནས་པའི་དོན་ཤེས་པ་སྟེ་ཤེས་པ་རྣམ་པ་ལྔ་དང་ལྡན་པ། རྣལ་འབྱོར་འབྲིང་རྣམས། སྟོང་གསུམ་ལྷའི་གཞལ་ཡས་སུ་གསལ་བས་དཀྱིལ་འཁོར་ལ་ཆེ་ཆུང་དང་ཡངས་དོགས་མེད། ཕུང་ཁམས་ལྷ་རུ་གསལ་བས་བར་ཆད་གདོན་བགེགས་ཀྱི་ཡུལ་དང་བྲལ།
སྣོད་ཀྱི་འཇིག་རྟེན་གཏོར་སྣོད་དུ་གསལ་བས་མཆོད་གཏོར་ལ་བཟང་ངན་གྱི་མཚན་འཛིན་མེད། སྣང་སྲིད་ཐམས་ཅད་རྫས་སུ་གསལ་བས་སྲུང་མ་དམ་ཅན་མི་དགྱེས་པའམ་མི་སྐོང་བའི་སྐྱོན་ཟད། གནས་ལུགས་སྟོང་པ་ཉིད་དུ་གསལ་བ་ལ་སངས་རྒྱས་ཀྱི་ཆོས་མ་ལུས་པ་རང་སེམས་སུ་རྫོགས་པ་སྟེ། གསལ་བ་རྣམ་པ་ལྔ་དང་ལྡན་པ་ཞིག་ངེས་པར་དགོས་ལ། བསྐྱེད་རིམ་རྟག་བརྟན་ཐེར་ཟུག་ཏུ་བཟུང་བས་ལྷ་འགྲུབ་པའི་དུས་མེད། ཕྲིན་ལས་གྱེར་ལ་སྒོམ་མེད་དུ་བཟུང་བས་གསང་སྔགས་དམ་མེད་ལྟོ་ཕྱིར་བོན་གྱེར་དུ་སོང༌། སྔགས་དང་སྙིང་པོ་རང་རྒྱུད་པར་བཟུང་བས་བྱིན་རླབས་དང་ནུས་པའི་རྒྱུ་མེད། རྫས་དང་གཏོར་ཆུང་བཤོས་བུར་བཟུང་ཞིང་ཟ་འདོད་དང་བརྣབ་སེམས་ཀྱི་འབྲས་བུའི་དཀོར་དང་རྣམ་སྨིན་གྱི་འདམ་དུ་ཆུད། འབྲས་བུས་འཇིག་རྟེན་རྟག་ཆད་དུ་བཟུང་བས་རུ་ཏྲའི་གོལ་སར་ལྟུང་བ་སྟེ་སྔགས་པ་ཐ་མ་བཟུང་བ་ལྔས་མ་བཅིངས་བ་ནི་གལ་ཆེ། མདོར་ན་གསང་སྔགས་བླ་མེད་ལ་ཞུགས་པའི་རྣལ་འབྱོར་པ་ནི།
ལྟ་བའི་གདེང་གིས་འཁོར་འདས་རང་སེམས་སུ་ཐག་ཆོད་པ། སྒོམ་པའི་ཉམས་ཀྱིས་སྣང་སྲིད་དག་པ་རབ་འབྱམས་སུ་ཤར་བ། སྤྱོད་པ་བརྟུལ་ཞུགས་ཀྱིས་གང་བྱུང་ལམ་དུ་ལོངས་པ་ཞིག་དགོས་ཤིང༌། དེ་ཡང་བསྐྱེད་རྫོགས་གང་གི་སྐབས་སུ་ཡང་བློས་བཅོས་ནས་བསྒོམ་པ་ནི་དཔེ། གདོད་ནས་རང་བཞིན་གྱིས་གྲུབ་པ་ནི་དོན་ཏེ། སེམས་ཉིད་འགག་མེད་ཀྱི་འཆར་སྒོ་ཐམས་ཅད་བསྐྱེད་རིམ། ངོ་བོ་སྟོང་ཉིད་དུ་ཁྲིག་གེར་གནས་པ་རྫོགས་རིམ། དེ་གཉིས་གསར་དུ་བསྲེ་མ་དགོས་པ། གདོད་ནས་ཙནྡན་དང་དྲི། ཉི་མ་དང་འོད་ཟེར་གྱི་ཚུལ་དུ་འབྲལ་མེད་ཟུང་འཇུག་ཏུ་གནས་པ།
ངོ་བོ་གསལ་སྟོང་གཉིས་སུ་མེད་པ་ནི་དོན། རང་བཞིན་ཕུང་ཁམས་སྐྱེ་མཆེད་དུ་ཤར་བ་གདོད་ནས་ལྷའི་འཁོར་ལོར་དག་པའི་བརྡ། དེ་ཉིད་མངོན་དུ་གྱུར་པའི་ཕྱིར་ལྷ་སྔགས་ཡེ་ཤེས་ཀྱི་རྣམ་པ་ལམ་དུ་ཕྱེད་པ་གཞི་རྟགས་ཏེ། སྣང་སྲིད་གཞིར་བཞེངས་སུ་རང་བྱུང་གི་དཀྱིལ་འཁོར་ཞེས་མངོན་སུམ་གྱི་རིམ་གཉིས་ཐམས་ཅད་དེའི་ཁོངས་སུ་མ་འདུས་པ་གཅིག་ཀྱང་མེད་པས་བསྐྱེད་རྫོགས་ཀྱི་གནད་དེ་ལྟར་ངེས་པ་དང༌། རྒྱུད་ལས། དོན་གྲུབ་དངོས་གྲུབ་ཐོབ་པ་ནི། ། སྔགས་ཀྱི་བཟླས་པས་འགྲུབ་པ་ཡིན། ཞེས་གསུངས་པ་གཙོ་ཆེར་སྔགས་བཟླ་བ་ལའང༌། བུམ་དབང་དང་མཐུན་པར་ཕྱི་རྩོལ་བཅས་ཚིག་འབྲུའི་སྔགས། གསང་དབང་དང་མཐུན་པར་ནང་ལྷུན་གྲུབ་རང་བྱུང་གི་སྔགས།
ཤེར་དབང་དང་མཐུན་པར་གསང་བ་སྐྱེ་མེད་རྡོ་རྗེའི་སྔགས། དབང་བཞི་པ་དང་མཐུན་པར་དེ་ཁོ་ན་ཉིད་སྤྲོས་བྲལ་བརྗོད་མེད་ཀྱི་སྔགས་རྣམས་དབང་པོ་དང་མཐུན་པར་ཉམས་སུ་ལེན་པར་གསུངས་ཤིང༌། རྩོལ་བཅས་ཀྱི་སྔགས་ལའང་སྤྲོ་བསྡུས་བཟླས་པ། རྡོ་རྗེའི་བཟླས་པ། འགོག་བཟླས་སོགས་ཡོད་དེ། ཇི་སྐད་དུ། ཏིང་འཛིན་མེ་དང་འདྲ་བ་ལ། ། བཟླས་བརྗོད་རླུང་དང་འདྲ་བས་བསྐུལ། ཞེས་ཏིང་ངེ་འཛིན་གསལ་ཞིང་བརྟན་པ་ནི་བུད་ཤིང་དང་མེའི་ས་བོན་རྒྱུ་རྐྱེན་འཛོམས་པ་ལ། གསང་སྔགས་སྐྱོན་དང་བྲལ་བའི་བཟླས་བརྗོད་བྱེད་པ་ནི་རླུང་གི་དཔེར་མཛད་པས་མེ་དང་བུད་ཤིང་འཛོམས་པར་རླུང་གིས་བསྐུལ་ན་ལྷག་པར་འབར་བ་བཞིན་ཏིང་ངེ་འཛིན་དང་སྔགས་བཟླ་བ་འཛོམས་པས་བསྒྲུབ་བྱའི་འབྲས་བུ་ཤིན་ཏུ་མྱུར་བའི་ཐབས་ཀྱི་མཆོག་ཡིན་ཞིང༌།
དེ་ཡང་ངག་བཟླས་སྐབས་རིན་ཆེན་ཕྲེང་བ་ལས། བཟླས་པ་བྱེད་ཚེ་ལོང་གཏམ་ཀྱལ་ཀ་དང༌། ཁྲོ་དང་འཐབ་དང་ཤགས་དང་འཇུག་འཛིན་དང༌། ། ཞུམ་དང་ལྷག་པའི་ང་རྒྱལ་རྣམ་པར་སྤངས། ། སྨྲ་དང་རྣམ་རྟོག་སྤྲོས་པ་རྣམ་པར་བཅད། ། ལྷ་དང་སྔགས་ལས་གཞན་ལ་མི་བསམ་མོ། ཞེས་པ་ལྟར་བཟླས་པའི་ཕན་ཡོན་ཀྱང་དེ་ཉིད་ལས། ལན་གཅིག་ཙམ་ལ་སྔགས་བརྗོད་ན། ། འདས་དང་འབྱུང་དང་འབྱུང་གང་ཡིན། ། གང་གི་ལྕེ་ལ་སྨྲ་འགྱུར་བ། །
དེ་དབང་བདེན་པ་ཐོབ་པར་འགྱུར། ཞེས་སྔགས་ཀྱི་བདེན་པ་འགྲུབ་པས་བསྟན་སྲུང་མཐུ། ཚེ་མཐུད་བུ། ཟང་ཟིང་ནོར། མཆོག་གི་དངོས་གྲུབ་ཕུན་སུམ་ཚོགས་པ་འགྲུབ་པར་གསུངས་ལ། བསྐྱེད་རྫོགས་ཀྱི་རྣལ་འབྱོར་ལ་བརྩོན་པས་དགྲ་གསུམ་སོད། བདུད་བཞི་ཆོམས། འགྲོ་དྲུག་གི་གཡང་ས་ཆོད། མི་སློབ་པའི་ཟུང་འཇུག་སྐུ་བཞི་ཡེ་ཤེས་ལྔ་མངོན་དུ་འགྱུར་བས་དད་བརྩོན་དྲག་པོས་གཞན་དུ་མ་ཡེངས་པར། སྣང་བ་ལྷ།
ལྷ་རང་སེམས། སེམས་སྟོང་ཉིད། གྲགས་སྟོང་སྔགས་ཀྱི་རོལ་པར་ཤེས་པའི་ངང་གཞུང་ནས་འབྱུང་བའི་བསྙེན་སྒྲུབ་བཞིའི་དམིགས་པའི་འཕྲོ་འདུ་ལ་རྩེ་གཅིག་ཉམས་སུ་ལེན་པར་ཞུ། ༈ སྒྲུབ་པ་གྲོལ་སྐབས་ཕན་ཡོན་དང་འབྲེལ་བའི་མར་མེའི་སྨོན་ལམ་ནི། དེ་ལྟར་བླ་མ་དྲག་པོ་པདྨ་ཁྲག་འཐུང་གི་སྤྲོས་བཅས་སྒྲུབ་ཆེན་གྱི་ཚོམ་བུ་ཚོགས་སུ་སྒྲུབ་པ་སྦྱོར་དངོས་རྗེས་གསུམ་རིག་འཛིན་གོང་མའི་ཕྱག་བཞེས་བཞིན་ཚང་ལ་བར་ཆད་མེད་པར་མཐའ་རྒྱས་སུ་གྲུབ་སྟེ། དེ་ཡང་སྤྱིར་ཨོ་རྒྱན་སངས་རྒྱས་གཉིས་པའི་བསྟན་པའི་སྙིང་པོ་གཏེར་གྱི་ཆོས་ལ་དད་པ་ཐམས་ཅད། གུ་རུ་ཉིད་བོད་དུ་ཕེབས་པའི་སྐབས་སུ་ཞལ་གྱི་དཀྱིལ་འཁོར་མཐོང་བའི་སྐལ་བ་དང་ལྡན་པར་གསུངས་ཏེ། ཡེ་ཤེས་མཚོ་རྒྱལ་གྱི་ཞལ་ནས། མ་འོངས་པདྨའི་ཆོས་ལ་དད་པ་ཀུན༔ དེང་སང་གུ་རུའི་ཞལ་མཐོང་སྨོན་ལམ་བཏབ༔
ཐམས་ཅད་ལས་ཅན་ཡིན་པས་དགའ་བ་སྒོམས༔ ཁོ་མོའི་ཚིག་འདི་རིན་ཆེན་གསེར་ལས་དཀོན༔ ཞེས་གསུངས་པས་གཞུང་ཚད་ལྡན་ནས་གསུངས་པ་ཚུལ་བཞིན་ཉམས་སུ་ལེན་པ་རྣམས་གུ་རུ་ཉིད་ཀྱི་བྱིན་རླབས་ཀྱི་རོལ་རྩལ་ཡིན་པའང་གསུངས་ཏེ། དགོངས་འདུས་ལུང་བསྟན་བཀའ་རྒྱ་མ་ལས། མདོར་ན་ཨོ་རྒྱན་ངས་བསྟན་ཆོས་རྣམས་ལ༔ གཞུང་བཞིན་སུ་དང་སུ་ཡིས་སྤྱོད་པ་ཀུན༔ ཐམས་ཅད་ང་ཡི་སྤྲུལ་པ་ཡིན་པར་ངེས༔ མ་འོངས་ཀུན་གྱིས་ཡིད་གཉིས་ཐེ་ཚོམ་སྤོངས༔ གུས་པས་བཀུར་བསྟི་ཕུ་དུད་འབྲེལ་པ་ཞོག༔ ཅེས་དང༌།
ཨོ་རྒྱན་རིན་པོ་ཆེའི་ཞལ་ནས། གསང་སྔགས་དོན་གྱི་སྙིང་པོ་འདི་ཁོ་ན༔ སྒྲུབ་ཆེན་འདི་ཡི་མིང་ཙམ་སུ་གང་འཛིན༔ ཨོ་རྒྱན་ང་དང་སྙིང་ཁྲག་གཅིག་ཏུ་འདྲེས༔ ཞེས་དང༌། པདྨ་ང་ཡི་སྲོག་གི་དྭངས་མ་སྟེ༔ དུས་གསུམ་རྒྱལ་བའི་སྲོག་སྙིང་འདི་ཁོ་ན༔ དུས་གསུམ་རྒྱལ་བ་སྤྱི་སྒྲུབ་འདི་ཀ་ཟབ༔ འདི་འཆང་ཨོ་རྒྱན་ང་དང་འབྲལ་བ་མེད༔ རིག་འཛིན་བརྒྱད་འདུས་དམ་ཅན་བྲན་དུ་ཁོལ༔
ཡང་ཟབ་སྙིང་པོ་མར་གྱི་ཉིང་ཁུ་དང་༔ དུས་གསུམ་བདེ་གཤེགས་རྒྱལ་བ་མ་ལུས་པ༔ ཐམས་ཅད་ཐམས་ཅད་མ་ལུས་འདིས་འགྲུབ་སྟེ༔ དེ་ལ་དུས་གསུམ་རྒྱལ་བ་སྤྱི་སྒྲུབ་ཡིན༔ ཚིག་ཚོགས་མང་བས་མི་ཟབ་དོན་ལ་འདི༔ ཨོ་རྒྱན་ང་ཡིས་ཐུགས་བཅུད་མིན་རེ་ཀན༔ ཞེས་དང༌། ཡང་གུ་རུའི་ཞལ་ནས། ང་མཐོང་སངས་རྒྱས་ཐམས་ཅད་མཐོང༌། ། ང་སྒྲུབ་སངས་རྒྱས་ཐམས་ཅད་འགྲུབ། །
ང་ཉིད་སངས་རྒྱས་ཀུན་འདུས་ཡིན། ཞེས་གསུངས་པས་ན་ཐེ་ཚོམ་དང་ཡིད་གཉིས་མ་བྱེད་པར་བསྒྲུབས་ན་སྨོས་ཅི། ཐ་ན་གླེགས་བམ་ཙམ་དད་པའི་རྟེན་དུ་བཟུང་ཡང༌། གསང་བའི་རྒྱུད་ཆེན་སྒྲུབ་ཡིག་གང་སུས་འཛིན། ། དེ་ཕྱོགས་ཐམས་ཅད་བདེ་གཤེགས་ཀུན་འདུས་ཏེ། ། ཤ་རུལ་དག་ལ་སྦྲང་མ་ཇི་བཞིན་ནོ། ཞེས་གསུངས་ལ། དེར་མ་ཟད་ཡང་དག ། གཤིན་རྗེ། རྟ་མགྲིན།
ཕུར་པ། ཕྱག་རྡོར། རིག་འཛིན་བླ་མ་སོགས་རེ་རེའི་མཚན་ཙམ་འཛིན་པ་དང༌། སྒྲུབ་པའི་ཕན་ཡོན་རྒྱ་ཆེར་གསུངས་པ་ཐམས་ཅད་ཀྱང་དཀྱིལ་འཁོར་འདི་ལ་འདུས་ཤིང༌། དེ་ཐམས་ཅད་གོ་ཆའི་དཀྱིལ་འཁོར་དུ་རྫོགས་ཚུལ་ཡང༌། དཔྲལ་བར་འཇམ་དཔལ་གཤིན་རྗེ་འཇིགས༔ མགྲིན་པར་དབང་ཆེན་རྟ་མགྲིན་གཤེ༔ ཐུགས་ཀར་ཕྱག་ན་རྡོ་རྗེ་གཏུམ༔ ལྟེ་བར་རྡོ་རྗེ་གཞོན་ནུ་འབར༔ གསང་བར་ཡཀྴ་ཁྲོ་བོ་བརྗིད༔
ཕྱག་གཡས་བཛྲ་ཀཱི་ལ་ཡ༔ ཕྱག་གཡོན་རཏྣ་ཀཱི་ལ་ཡ༔ ཞབས་གཡས་པདྨ་ཀཱི་ལ་ཡ༔ ཞབས་གཡོན་ཀརྨ་ཀཱི་ལ་ཡ༔ གསང་བ་ཡུམ་གྱི་གནས་ལྔ་རུ༔ བདེ་ཆེན་མཁའ་འགྲོ་སྡེ་བཞིས་གར༔ གཞོན་ནུ་རྒྱན་རྫོགས་ཆ་ལུགས་འཆང་༔ ཞེས་གསུངས་པ་བཞིན་ཡི་དམ་སྒྲུབ་སྡེ་བརྒྱད་སོགས་ཐམས་ཅད་འདིར་མ་འདུས་པ་མེད་ཅིང་བླ་མ་ཡི་དམ་ཀུན་འདུས་འདི་ལྟ་བུའི་སྒྲུབ་པ་ནི། རྣལ་འབྱོར་པ་རང་གིས་ལོ་གསུམ་མཚམས་དམ་དུ་བཅད་པ་ལས་ཀྱང་ཚོམ་བུ་ཚོགས་སྒྲུབ་ཞག་བདུན་ཕན་ཡོན་ཆེ་སྟེ། རྒྱུད་ཆེན་གསང་བ་འདུས་པ་ལས།
དད་བརྩོན་དྲག་པོས་སྒྲུབ་གྱུར་ན། ། མཚམས་མེད་ལྔ་པོ་སྤྱད་པས་ཀྱང༌། ། དངོས་གྲུབ་ཐོབ་པ་གསང་སྔགས་ཁྱད། ། དམ་ལྡན་རྣམས་ལ་སྨོས་ཅི་དགོས། ཞེས་གསུངས། འདི་ལྟ་བུའི་ཕན་ཡོན་འབྱུང་བ་མི་བདེན་སོགས་བསམ་མི་རུང་སྟེ། འདི་ཕྱོགས་ཐེ་ཚོམ་ཟ་བའི་མི་གང་སུ། ། ཚེ་འདིར་ཡིད་དུ་མི་འོང་ཀུན་འདུས་ནས། ། མནར་མེད་རྡོ་རྗེའི་དམྱལ་ཏེ་དེར་འགྲོ་བས། ། ཀུན་གྱི་ཐུན་མོང་མ་ཡིན་གསང་དམ་སྲུངས།
ཞེས་ཀྱང་གདམས་པར་མཛད་ཅིང༌། མདོར་ན་མཆོག་ཐུན་དངོས་གྲུབ་མ་ལུས་པ་མྱུར་དུ་འགྲུབ་པའི་ཐབས་སུ་ལན་གཅིག་མ་ཡིན་པར་རྡོ་རྗེའི་ལུང་གིས་ཡང་ཡང་བསྔགས་པ་ཡིན་ལ། ཕན་ཡོན་དེ་ལྡན་གྱི་སྒྲུབ་པ་ལེགས་པར་གྲུབ་པ་ལ་དགའ་སྤྲོ་དད་མོས་ཡིད་ཆེས་དང་ལྡན་པས་སླད་ནས་ཀྱང་རྡོ་རྗེ་རྒྱལ་པོ་དང་རྒྱལ་ཐེབས། གཟུངས་མ་མཆེད་ལྕམ་དཀྱིལ་འཁོར་གཅིག་ཏུ་ཚོགས་ཤིང་མར་མེ་གཅིག་ལ་བལྟས་པ་ཐམས་ཅད་གཅིག་གིས་གཅིག་ལ་ཁོང་ཁྲོ་ང་རྒྱལ་སྒྲོ་སྐུར་སོགས་ཀྱིས་དམ་ཚིག་ལ་སེལ་བསླད་མ་ཞུགས་པར་ལྷ་དང་དཀྱིལ་འཁོར་གྱི་ཚུལ་དུ་བལྟ་དགོས་པ་དང༌། འདི་ནས་བྱང་ཆུབ་མ་ཐོབ་བར་དུ་དམ་ཚིག་རྡོ་རྗེའི་ལུ་གུ་རྒྱུད་གཅིག་ཏུ་སྦྲེལ་བ་རྣམ་ཀུན་འདུ་འབྲལ་མེད་པ་སྲོག་གིས་བསྡུས་པའི་ལྷའི་ཚོམ་བུ་འཁོད་ཅིང༌། ཚོམ་བུ་ཚོགས་སྒྲུབ་ཀྱི་དགེ་བའི་ལས་ཆེན་པོ་བསགས་པའང་དོན་ཡོད་པར་བགྱི་བའི་སླད་མར་མེའི་སྨོན་ལམ་བགྱིད་པའི་སྐབས་སུ་བབ་པ་སྟེ། དེ་ཡང་རྫོང་འཕྲང་ལས། སངས་རྒྱས་ཀུན་གྱི་སྤྲོས་པ་མེད་པའི་དབྱིངས། ། ཐིག་ལེ་ཆེན་པོ་མ་བཅོས་ལྷུན་གྲུབ་ངང༌། ། སྐྱེ་འགག་མེད་པ་བྱང་ཆུབ་སེམས་ཀྱི་དོན། །
ཡེ་ཤེས་མར་མེའི་སྡོང་རྩར་ཤར་བའོ། ཞེས་གསུངས་པ་ལྟར་བྱང་ཆུབ་སེམས་དངོས་པོའི་གཟུགས་དང་བྲལ་བ། ཁྱད་ཆོས་དྲུག་ལྡན་ཡེ་ཤེས་ཀྱི་འོད་ཕུང་དུ་འབར་ཞིང་གཞོན་ནུ་བུམ་པ་སྐུའི་ཚུལ་དུ་བཞུགས་པ་ནི་མཚོན་བྱ་དོན་གྱི་མར་མེ། གཞི་ལས་གཞི་སྣང་དུ་གཡོས་ཏེ། ལྷུན་གྲུབ་རང་སྣང་གི་སྒོ་ནས་ཤར་ལུགས་ཆེན་པོ་བརྒྱད་ཀྱིས་འཁོར་འདས་སྣ་ཚོགས་སུ་སྣང་བ་མཚོན་པ་བརྡ་ཡི་མར་མེ། འདི་ལ་དབྱེ་བ་སྣང་ཚུལ་སྣོད་ཀུན་གཞིའི་ཀོང་བུ་རུ། བཅུད་རྣམས་ཤེས་ཀྱི་ཕུང་པོའི་སྡོང་བུ་ལ། གནས་ལུགས་ཆོས་དབྱིངས་ཡེ་ཤེས་ཀྱི་མར་ཁུས་གཏམས་ནས་རིག་པ་རང་གསལ་གྱི་སྒྲོན་མེ་སྦར་བས་ལམ་གཞི་སྣང་སྐུ་དང་ཡེ་ཤེས་ཀྱི་འོད་སྣང་འཕྲོ་བས། འབྲས་བུ་ཐུགས་རྡོ་རྗེའི་རིགས་དགྱེས་པ་བསྐང༌། སྣོད་དབྱིངས་རིག་དབྱེར་མེད་ཀྱི་ཀོང་བུར།
བཅུད་གཟུགས་ཕུང་མ་དག་གི་སྡོང་བུ་ལ། མེ་ལོང་ཡེ་ཤེས་ཀྱི་མར་ཁུས་གཏམས་ཏེ་ཤེས་རབ་རང་བྱུང་གི་སྒྲོན་མེ་སྦར་བས་ལམ་ཆོས་ཉིད་མངོན་སུམ་གྱི་སྣང་བས། འབྲས་བུ་རྣམ་སྣང་གི་རིགས་དགྱེས་པ་བསྐང༌། སྣོད་ཀ་ཏི་ཤེལ་གྱི་ཀོང་བུ་རུ། བཅུད་ཚོར་ཕུང་རྣམ་དག་གི་སྡོང་བུ་ལ། མཉམ་ཉིད་ཡེ་ཤེས་ཀྱི་སྒྲོན་མེས་གཏམས་ཏེ། ལམ་རྒྱང་ཞགས་འོད་གསལ་གྱི་མར་མེ་སྦར་བས་ལམ་ཉམས་སྣང་གོང་འཕེལ་གྱིས། འབྲས་བུ་རིན་ཆེན་གྱི་རིགས་དགྱེས་པ་བསྐང༌། སྣོད་འཇའ་ཟེར་ཐིག་ལེའི་ཀོང་བུར། བཅུད་འདུ་ཤེས་རྣམ་དག་གི་སྡོང་བུ་ལ།
སོར་རྟོག་ཡེ་ཤེས་ཀྱི་མར་ཁུས་གཏམས་ཏེ། དག་པ་དབྱིངས་ཀྱི་སྒྲོན་མེ་སྦར་བས། ལམ་རིག་པ་ཚད་ཕེབས་ཀྱི་སྣང་བས། འབྲས་བུ་གསུང་པདྨའི་རིགས་དགྱེས་པ་བསྐང༌། སྣོད་གཞོན་ནུའི་བུམ་སྐུའི་ཀོང་བུར་བཅུད་འདུ་བྱེད་རྣམ་དག་གི་སྡོང་བུ་བཙུགས་ཏེ། བྱ་གྲུབ་ཡེ་ཤེས་ཀྱི་མར་ཁུས་གཏམས་ཏེ་ཐིག་ལེ་སྟོང་པའི་སྒྲོན་མེ་སྦར་བས། ལམ་ཆོས་ཉིད་ཟད་པའི་སྣང་བས། འབྲས་བུ་ལས་ཀྱི་རིགས་ཀྱི་ཐུགས་དམ་བསྐངས་པས། རྒྱུ་སྐུ་དང་ཡེ་ཤེས། རྐྱེན་འོད་དང་ཁ་དོག །
བྱེད་ལས་སྒྲོན་མ་བཞིར་སྨིན་ཏེ་འཁོར་ལོ་བཞིའི་དབུས་སུ་འོད་གསལ་ཐིག་ལེ་ཆེན་པོ་དང༌། སྤྱི་བོ་ནས་རྟོག་པ་མེད་པའི་སྐུ་འཆར་བ་ནི་མཚོན་བྱེད་རྟགས་ཀྱི་མར་མེ་སྟེ། དེ་དག་རྟེན་ཅིང་འབྲེལ་འབྱུང་གི་དབང་ལས་སྣང་གསལ་མར་མེ་འདི་ཡིས་མཚོན་བྱེད་དུ་བྱས། ཡེ་ཤེས་ཆེན་པོའི་སྣང་བས་ཉོན་མོངས་ཀྱི་མུན་ཁང་བཅོམ། རྒྱུད་དྲུག་འཁོར་བའི་སྒོ་རྩད་ནས་བཅད། རྡོ་རྗེ་ཁྲོ་རྒྱལ་རྣམས་ཀྱི་ཞལ་མཐོང༌། རང་རྒྱུད་སྣང་བ་བཞི་ཡི་ཤུལ་མཚོན། རིག་སྟོང་ཁྱབ་བརྡལ་ཆེན་པོས་རྒྱབ་སྐྱོར། རང་གྲོལ་སྤྱོད་པ་ཅོག་བཞག་གིས་མཐའ་བརྟེན་ཏེ་བགྲོད་པར་བྱ་བའི་ལམ་ལྔ་དང་ས་བཅུ་བགྲོད་དུ་མེད་པའི་ཚུལ་གྱིས་དྭངས་སྲོག་ཐིག་ལེ་ཆེན་པོར་སྲིད་པ་གསུམ་པོ་ཡོངས་སུ་དག་པ་འོད་ཟེར་འཕྲུལ་བཞད་ཀྱི་ཀློང་དམ་པར་བགྲོད་ནས་ཆོས་ཐམས་ཅད་བྱ་རྩོལ་གཉིས་མེད་ཀྱི་ཀློང་དུ་གདོད་ནས་སྐྱེ་འགག་འཕོ་འགྱུར་བྲལ་བ་གཞི་རྫོགས་ལྷུན་གྲུབ་ཆེན་པོར་གདེང་ཆེན་ཐོབ། དབུགས་ཆེན་འབྱིན།
རྩལ་ཆེན་རྫོགས་པའི་ཐུགས་འདུན་རྩེ་གཅིག་པ་མཛད་ནས་སྨོན་ལམ་གྱི་རྗེས་ཟློས་གནང་བར་ཞུ།

ཧཱུྃ། དུར་ཁྲོད་གསང་བ་མཆོག་ སོགས་ཤིས་བརྗོད་རྒྱས་པར་སྤེལ་བས་ལས་མཐའ་རྒྱས་སུ་བྱའོ། ། སྤྲོས་བཅས་ཚོགས་སྒྲུབ་ཆེན་པོའི་ཕྱག་བཞེས་ཀུན། ། རྒྱུད་དང་གྲུབ་པའི་མན་ངག་ཁོ་ནའི་དོན། ། མཚོན་བྱེད་སྟོང་ཐུན་སྙིང་པོ་འདི་ཙམ་ཡང༌། ། བློ་ལྡན་མཁས་པའི་མདུན་སར་གསེར་ལྟར་བྲིམ། ། དེ་ཕྱིར་གོང་མའི་གསུང་གི་སྣང་བ་ལ། ། བརྟེན་ནས་གསར་སྤྲོས་ཚིག་གི་མེ་ཏོག་འདིས། ། དངོས་གྲུབ་སྦྲང་རྩིའི་ཟིལ་མངར་འབུམ་འཇོ་བས། ། རིག་འཛིན་འདུས་མང་ཟུང་འཇུག་མངོན་གྱུར་ཤོག ། ཅེས་བླ་མ་དྲག་པོ་པདྨ་ཁྲག་འཐུང་གི །
སྤྲོས་བཅས་སྒྲུབ་ཆེན་གྱི་སྟོང་ཐུན་རབ་འཇིགས་ཁྲོ་བོ་རོལ་པའི་གད་རྒྱངས་ཞེས་བྱ་བ་འདི་ཡང་ཚུལ་འདིར་མི་འཕྲོག་པའི་དད་མོས་རྡོ་རྗེ་ལྟར་བརྟན་པའི་འབྲོང་སྨད་བླ་མ་ཀརྨ་ལུང་རིགས་རྒྱ་མཚོ་དང༌། འབྲོང་པ་རྡོ་ཤུལ་དུ་སྐྱེས་པའི་སྒྲུབ་བླ་གི་ལི་ཨོ་རྒྱན་གསང་སྔགས་འགྲོ་འདུལ་ཟུང་ནས་འདི་ལྟར་དགོས་ཞེས་ནན་བསྐུལ་ངོར། གནམ་ལྕགས་བསྟན་འཛིན་མིང་པས་རིགས་ཀུན་ཁྱབ་བདག་འཁོར་ལོའི་མགོན་པོ་འཇིགས་མེད་མཁྱེན་བརྩེའི་འོད་ཟེར་གྱིས་མཛད་པའི་དཔལ་ཆེན་འདུས་པའི་སྟོང་ཐུན་ལ་གཞི་བྱས་ནས་འཕྲོས་དོན་ཁ་བསྒྱུར་བཅས་རབ་བྱུང་བཅུ་བདུན་པའི་ཆུ་མོ་ལུག་གི་ལོ་རྒྱལ་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་ཚེས་ལ་གྲུབ་པར་བགྱིས་པ་འདིས་ཀྱང་སྙིང་པོའི་བསྟན་པ་རིང་དུ་གནས་པའི་རྒྱུར་གྱུར་ཅིག། །། ༈ ཐིག་ཆེན་ལག་ལེན་བློ་ལ་འཛིན་བདེ་བཞུགས་སོ། དཀྱིལ་འཁོར་ཐིག་གི་ལག་ལེན་བཤད། ། དེ་ཡང་སློབ་དཔོན་སློབ་མ་གཉིས། ། ཡབ་དང་ཡུམ་དུ་བཏགས་པ་ཡི། ། སོ་སོ་ཕྱག་རྒྱ་མཚོན་པའི་ཕྱིར། ། ཡབ་ཀྱི་རྡོ་རྗེ་ཡུམ་དྲིལ་བུ། ། འཛིན་བཞིན་དཀྱིལ་འཁོར་སྟེགས་བུ་ཡི། །
ནུབ་ནས་སློབ་དཔོན་ཤར་ཏུ་བལྟ། ། དེ་བཞིན་སློབ་མ་ཤར་ནས་ནུབ། ། བལྟས་ལ་འཁོད་པར་སློབ་དཔོན་གྱི། ། ཐིག་སྐུད་ནུབ་ནས་སློབ་མར་གཏད། ། སློབ་དཔོན་གྱི་ནི་དཔྲལ་བ་དང༌། ། སློབ་མས་སྙིང་ཁར་བཟུང་བྱས་ལ། ། མཐེབ་སྲིན་སྦྱར་བའི་འདེབས་ཚུལ་དང༌། ། སེ་གོལ་དང་བཅས་ངག་ཏུ་ཡང༌། བྷྲཱུྃ་ཛྙཱ་ན་མཎྜལ་ལ་ཕཊཿ ཞེས།
བརྗོད་ལ་ནམ་མཁར་འདེབས་ཚུལ་བྱ། ། ཐིག་ལ་ཚང་ཐིག་ཟུར་གྱི་ཐིག ། ལོག་ཐིག་གསུམ་གྱི་དང་པོ་ནི། ། སློབ་དཔོན་ནུབ་དང་སློབ་མ་ཤར། ། ཚང་ཐིག་དང་པོ་གདབ་པར་བྱ། ། སློབ་དཔོན་ལྷོ་ལ་སློབ་མ་བྱང༌། ། ཚང་ཐིག་གཉིས་པ་ཞེས་སུ་བརྗོད། ། རྒྱབ་འགྲོས་དང་བཅས་གཡས་བསྐོར་འགྲོ། ། གཉིས་པ་ཟུར་ཐིག་རྣམ་གཉིས་ལ། ། རྒྱབ་འགྲོས་མི་དགོས་གཡས་བསྐོར་ཚུལ། །
སློབ་དཔོན་ཤར་ལྷོ་སློབ་མ་ནི། ། ནུབ་བྱང་གནས་པའི་དང་པོ་གདབ། ། སློབ་དཔོན་ལྷོ་ནུབ་སློབ་མ་ནི། ། བྱང་ཤར་གནས་པའི་གཉིས་པའོ། གསུམ་པ་ཤར་ལྷོ་ནུབ་བྱང་གི ། ལོགས་ཀྱི་ཐིག་བཞི་གདབ་ཚུལ་ནི། ། སློབ་དཔོན་ཤར་ལྷོའི་ཕྱོགས་སུ་བཞེངས། ། སློབ་མ་བྱང་ཤར་ལ་གནས་པས། ། ཤར་གྱི་ལོགས་ཐིག་དང་པོ་གདབ། ། དེ་བཞིན་སློབ་དཔོན་ནུབ་བྱང་ལ། །
སློབ་མ་ལྷོ་ནུབ་ནུབ་ཐིག་གདབ། ། སློབ་དཔོན་ནུབ་བྱང་གནས་བཞིན་དུ། ། སློབ་མ་བྱང་ཤར་བྱང་ཐིག་གདབ། སློབ་དཔོན་ཤར་ལྷོ་སློབ་མ་ནི། ལྷོ་ནུབ་གནས་པའི་ལྷོ་ཐིག་ཏེ། འདེབས་ཚུལ་རྒྱབ་འགྲོས་སྔ་མ་མཚུངས། ། དེ་ཡི་ཐིག་ཆེན་འདེབས་ཚུལ་སོང༌། ། མཐར་ནི་སློབ་དཔོན་སློབ་མ་གཉིས། ། ནུབ་དང་ཤར་དུ་ཐོག་མ་བཞིན། ། འཁོད་ནས་ཐིག་སྐུད་སློབ་དཔོན་གྱི། །
ཕྱོགས་སུ་བསྡུས་པའི་རེ་ཞིག་ཚང༌། ། འདི་ཡང་སློབ་དཔོན་བསོད་རྡོར་གྱིས། ། བཀའ་སྩལ་བསྐུལ་ངོ་མ་ལྡོག་ཙམ། ། རང་འདྲའི་བླུན་པོ་འགའ་ཞིག་ལ། ། ཕན་པའི་སེམས་ཀྱི་གུ་ཧྱས་བྲིས། ༈ སླར་ཡང་ཐིག་རྩ་མདོར་བསྡུས་བཤད། སློབ་དཔོན་སློབ་མ་རིམ་པ་བཞིན། ནུབ་ཤར་ལྷོ་བྱང་ཚངས་ཐིག་དང༌། མེ་རླུང་སྲིན་དབང་ཟུར་ཐིག་གཉིས། མེ་དབང་རླུང་སྲིན་ཤར་ནུབ་ལོགས། །
རླུང་དབང་མེ་སྲིན་བྱང་དང་ལྷོའི། ལོགས་ཏེ་ཚངས་ལོགས་རྒྱབ་འགྲོས་དང༌། ཟུར་ལ་དེ་སྤངས་གཡས་ཁོ་ནའི། འགྲོ་སྟེ་ཐིག་ཆེན་བརྒྱད་པོ་ཚང༌། སློབ་དཔོན་ནུབ་ནས་སྲད་བུ་བསྡུ། ཤར་ལྷོ་མེ་ལ་ལྷོ་ནུབ་སྲིན། ནུབ་བྱང་རླུང་ལ་བྱང་ཤར་དབང༌། ཞེས་བརྗོད་སློབ་དཔོན་དབང་ཕྱོགས་དང༌། སློབ་མའི་མེ་འཚམས་སྤང་བ་ཡིན། ཐིག་ཆེན་རྩ་ཚིག་མདོར་བསྡུས་ལགས།
ཞེས་ཀྱང་གནམ་ལྕགས་གུ་ཧྱེསོ། ༄༅། །བླ་མ་དྲག་པོ་པདྨ་ཁྲག་འཐུང་གི། སྒྲུབ་པའི་ཁོག་དབུབ་དངོས་གྲུབ་ཉི་མ་འགུགས་པའི་སྐྱ་རེངས་ཞེས་བྱ་བ་བཞུགས་སོ། སྣང་མཐའི་རོལ་གར་བླ་མའི་བླ་མ་རིག་འཛིན་ཀུན་དངོས་པདྨ་འབྱུང༌། ། སྐུ་ཡི་ཆ་ལ་སྒྲུབ་སྡེ་བརྒྱད་འདུས་ཡི་དམ་ཡོངས་འདུས་མེ་ཕྲེང་ཅན། ། མ་དང་མཁའ་འགྲོ་ཡོངས་ཀྱི་ཚོགས་རྗེ་བདེ་ཆེན་སྒྱུ་མའི་རོལ་གར་མཁན། ། སྐྱབས་གནས་རྩ་གསུམ་མ་ལུས་ཀུན་འདུས་པདྨ་དྲག་པོས་ཤིས་པ་སྩོལ། ། སྟེང་དུ་གཏུམ་ཆེན་ཁྱུང་གི་དམག་དཔུང་སྤྲིན་ལྟར་བསྡུས་པས་སྟེང་གདོན་འབྱུང་པོ་མཐར་ཞིང་བཅོམ། ། དབང་ཆེན་ཁྲོས་པ་ལྕགས་སྡིག་ཚྭ་ཚྭ་སེར་ལྟར་འདྲིལ་བས་རྒྱལ་འགོང་དམ་སྲི་ཧབ་ཧབ་ཟ། ། ནཱ་ག་རཀྴ་དུག་གི་ཕག་རྒོད་མུན་ལྟར་འཐིབས་པས་འོག་གདོན་ས་བདག་ཐལ་བར་བརླག །
དྲག་སྔགས་མེ་དཔུང་འབར་ཞིང་འཁྲུགས་པས་ནད་ཡམས་སྲེག་མཛད་གཉེན་པོ་སྟོབས་འདུས་ཁྱོད་མིན་སུ། དེ་སླད་སྲིད་ཞིའི་ཕན་བདེ་ཡི། ། དངོས་གྲུབ་ཉི་མ་འགུགས་པའི་བང༌། ། སྒྲུབ་པའི་ཁོག་དབུབ་དམ་པའི་སྲོལ། ། སྐྱ་རེངས་སྣང་བ་འདིར་གསལ་བྱ། དེ་ཡང་གསང་སྔགས་སྔ་འགྱུར་གྱི་རྒྱུད་ལུང་མན་ངག་རྣམས་སུ་ཆེ་ཐང་དུ་བསྔགས་ཤིང་དངོས་གྲུབ་རྣམ་གཉིས་བདེ་བླག་ཏུ་འགྲུབ་པར་བྱེད་པའི་ཐབས་ཟབ་རྨད་དུ་བྱུང་བ་ཚོམ་བུ་ཚོགས་སུ་སྒྲུབ་པའི་ལག་ལེན་པྲ་ཁྲིད་གཞུང་སོ་སོ་ལས་མང་དུ་འབྱུང་བ་ལྟར། རང་ལུགས་རྩ་གསུམ་སྤྱིར་འཇུག་འཆི་མེད་བདུད་རྩིའི་བུམ་བཟང་ཞེས་འཁྱེར་བདེ་དོན་གསལ་དུ་བཞུགས་ཀྱང་རང་འདྲའི་བློ་རྨོངས་རྣམས་ཀྱི་གཞུང་སོ་སོ་དང་ཞི་དྲག་སོགས་ཁ་བསྒྱུར་ཚུལ་བཞིན་མི་ཤེས་པ་དང་ནོར་འཁྲུལ་འབྱུང་བར་དོགས་ཏེ་འདིར་བླ་མ་དྲག་པོ་པདྨ་ཁྲག་འཐུང་ཁོ་ནའི་དབང་དུ་བྱས་ཏེ་ནག་འགྲོས་སུ་བཀོད་པ་ལ། ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་བ། བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང་བ། རྗེས་ལས་ཀྱི་རིམ་པ་མཐའ་རྒྱས་སུ་བྱ་བའོ།
དང་པོ་ནི་གཏེར་ཁ་ཕལ་མོ་ཆེར། སྟོན་པ་གནས་དང་འཁོར་དང་དུས། ། ཡོ་བྱད་ལ་སོགས་བཞིར་ལྡན་པ། ཞེས་འཆད་པ་མང་ཡང༌། འདིར་གསང་སྔགས་ལམ་རིམ་ལྟར་ན། ཕུན་སུམ་ཚོགས་པ་ལྔ་ནི། དང་པོ་སྒྲུབ་པའི་གནས་ཕུན་སུམ་ཚོགས་པ་ནི། རང་གཏེར་ལས། དྭངས་ཤིང་སྣང་བ་དབེན་པའི་གནས༔ ཕུན་ཚོགས་ཟླ་གམ་དབང་ཕུག་ཏུ༔
དམར་ཞིང་དྭངས་པའི་ས་གཞི་ལ༔ དལ་བཅག་ཐིག་གདབ་དཀྱིལ་འཁོར་བྲི༔ ཞེས་གུ་རུ་རིན་པོ་ཆེ་དང་གྲུབ་ཐོབ་དུ་མས་བྱིན་གྱིས་བརླབས་ལ། དབེན་པ་ཉམས་དགའ་ཞིང་དམ་ཉམས་སྡེ་འཁྲུག་སོགས་གྲིབ་ཀྱིས་མ་གོས་པའོ། གཉིས་པ་དུས་ནི། རྒྱལ་བའི་དུས་ཆེན་བཞི། ར་བ་བཞིའི་ཡར་ངོ༌། ཡར་མར་ཚེས་བཅུ་རྣམས་དང་མ་འཛོམས་ན་གཟའ་སྐར་འཕྲོད་སྦྱོར་དགེ་བ་ལའོ། གསུམ་པ་སྒྲུབ་པ་པོ་ནི། རྡོ་རྗེ་སློབ་དཔོན་རྒྱལ་ཐེབས་གཟུངས་མས་གཙོ་བོར་གྱུར་པའི་སྟོན་འཁོར་ཐམས་ཅད་སོ་སོའི་མཚན་ཉིད་གཞུང་མཐུན་དགོས་པར་གསུངས་ཀྱང༌།
སྤྱི་ཙམ་དུ་བླ་མ་དྲག་པོ་པདྨ་ཁྲག་འཐུང་གི་དབང་ལུང་རྫོགས་པར་ཐོབ་ཅིང་བསྙེན་པ་ལས་རུང་དུ་བྱས་པས་བསྒྲུབ་བྱ་ལ་ཐེ་ཚོམ་མེད་ཅིང་དད་པ་རྩེ་གཅིག་དང་ལྡན་པ། སྒྲུབ་པ་པོ་ནང་ཕན་ཚུན་དམ་སེལ་གཏན་ནས་མེད་པ་ཞིག་གལ་ཆེའོ། བཞི་པ་ཡོ་བྱད་ནི། རབ་དཀྱིལ་འཁོར་རྡུལ་ཚོན་དང༌། འབྲིང་རས་བྲིས་ཚད་ལྡན་མེད་ཐབས་མེད་ཅིང༌། སྐུ་གསུང་ཐུགས་ཀྱི་རྟེན་སོ་སོའི་གཞུང་ནས་བཤད་པའི་སྒྲུབ་རྫས། མཆོད་རྫས། རྒྱན་རྫས་ལ་སོགས་པ་དམ་ཚིག་གི་ཡོ་བྱད་ཐམས་ཅད་ཚགས་སུ་ཚུད་པར་བྱའོ། ལྔ་པ་སྒྲུབ་པའི་ཐབས་ནི། ཡིད་ཆེས་རྩོད་བྲལ་གྱི་ཟབ་ཆོས་བརྒྱུད་པ་དྲུག་ལྡན་གྱི་ཁྱད་པར་དུ་བྱས་པ་ཟབ་མོ་གཏེར་མ་ལས་བྱོན་ཅིང་དེ་ཡང་དམ་སེལ་འདྲེས་ཁྱེར་གྱིས་མ་བསླད་པས་རྒྱུད་ལུང་མན་ངག་ཁུངས་བཙུན་གྱི་དགོངས་པ་དང་མཐུན་ཞིང་འཁྲུལ་པ་མེད་པ།
བྱིན་རླབས་ཀྱི་གཟི་བྱིན་དང་ལྡན་པ་སྟེ་ཕུན་སུམ་ཚོགས་པ་ལྔའོ། གཉིས་པ་བསྙེན་སྒྲུབ་ཡན་ལག་བཞིས་སྒྲུབ་པའི་གཞུང་བསྲང་བ་ལ་གཉིས། སྔོན་འགྲོ་དང་དངོས་གཞིའི་ལས་རིམ་མོ། དང་པོ་ལ་གཉིས། བསོད་ནམས་ཀྱི་དཔུང་བསྐྱེད་པ། ས་ཡི་ཆོ་ག་བྱ་བའོ། དང་པོ་ལ་རང་རྒྱུད་སྦྱོང་བ། ཆོས་འཁོར་བསྐོར་བ། གཏོར་མ་གཏོང་བ། སྦྱིན་གཏོང་བྱ་བ་བཞི།
དེ་རེ་རེ་ལའང་བཞི་བཞིར་འབྱུང་སྟེ། དང་པོ་ནི་ལུས་ཀྱི་སྒྲིབ་པ་སྦྱང་ཕྱིར་སཱཙྪ་གདབ་པ། ཉེའུ་འདོན་པ། སྲོག་བསླུ། རྣམ་འཇོམས་སྨེ་བརྩེགས་ཀྱི་ཁྲུས་བྱ་བ། ངག་སྒྲིབ་སྦྱང་ཕྱིར། ན་རག་དོང་སྤྲུགས་དང་ཡིག་བརྒྱ་བཟླས་པ། ཡིད་སྒྲིབ་སྦྱང་ཕྱིར་སེམས་བསྐྱེད་བླང་བ་དང༌། བླ་མའི་རྣལ་འབྱོར་བསྒོམ་པ། གཞན་ཡང་ཞི་བའི་སྦྱིན་སྲེག་བླུགས་པ།
ལུས་ངག་ཡིད་གསུམ་ཀའི་ཕྱིར་དུ་ཕྱག་སྐོར་དང་མཁའ་འགྲོ་ཆོས་སྐྱོང་ལ་ཚོགས་སྐོང་རྒྱ་ཆེར་བྱ། གཉིས་པ་ནི། ཆོས་ཉིད་ཀྱི་དོན་རྟོགས་ཕྱིར་སྒྲུབ་ཁང་གི་ཤར་དུ་ཤེར་ཕྱིན། བདུད་གཞོམ་ཕྱིར་ལྷོར་སྟོབས་པོ་ཆེ། རྒྱུ་འབྲས་གོ་ཕྱིར་ནུབ་ཏུ་ལང་ཀར་གཤེགས་པ། བར་ཆད་ཞི་ཕྱིར་བྱང་དུ་ཏོག་གཟུངས་དང་གྲྭ་ང་བཀླག ། གསུམ་པ་ནི། བྱིན་རླབས་འབྱུང་ཕྱིར་དཀོན་མཆོག་སྲི་ཞུ་ཡི་མགྲོན་དང༌། ཕྲིན་ལས་བཅོལ་ཕྱིར་ཡོན་ཏན། འབྱོར་པ་འཐོབ་ཕྱིར་སྙིང་རྗེ།
བུ་ལོན་འཁོར་ཕྱིར་ལན་ཆགས་ཀྱི་མགྲོན་རྣམས་ལ། ཕྱི་ཆུ་གཏོར་དང་མདོས་གླུད། ནང་གཏོར་མ། གསང་བ་ལུས་ཀྱི་མཆོད་སྦྱིན་བྱ་བར་གསུངས་སོ། བཞི་པ་ནི། དངོས་སུ་སྣང་བའི་མགྲོན་ལ་དངོས་འབྱོར་ཅི་རིགས་པས་མཉེས་ཤིང་ཚིམ་པར་བྱེད་པ་སྟེ། བླ་མ་དང་དགེ་འདུན་རྗེ་དཔོན་དང་ཡོན་ཏན་ཅན་ནད་པ་དང་དབུལ་ཕོངས་བྱ་རིགས་ཆུ་གནས་བུ་ལོན་ལན་ཆགས་པ་དང༌། མི་མཛའ་བ་རྣམས་ཡོན་དང་བཟའ་བཏུང་ཅི་འབྱོར་སྟོབ་ལ་སྒྲུབ་པ་མཐར་ཕྱིན་ཅིང་བར་ཆད་མེད་པའི་སྨོན་ལམ་གདབ་བོ། གཉིས་པ་ས་ཡི་ཆོ་ག་ལ་ལྔ། བརྟག་པ།
བསླང་བ། དབང་དུ་བྱ་བ། སྦྱང་བ་བཟུང་ཞིང་བསྲུང་བའོ། དང་པོ་ནི། ས་ཡི་མཚན་ཉིད་དང༌། རྟེན་འབྲེལ། ལྟོ་འཕྱེ་བརྟག་པ་རྣམས་ཏེ། སྒྲུབ་གནས་རྙིང་པ་ལ་མི་དགོས་སོ། གཉིས་པ་སྣང་བ་མི་ལས་བསླངས་ཟིན་པའི་དབང་དུ་བྱས་ཏེ། མི་སྣང་བར་བསླང་བ་ལ་གཉིས།
ས་ལྷ་དང་མི་མིན་ཡུལ་བདག་སྤྱི་ལའོ། དང་པོ་ནི། དཀྱིལ་འཁོར་གང་དུ་བྱ་བའི་གཞི་སྟེགས་བྱི་དོར་བྱས་པར་ཚོམ་བུ་གཅིག་བཀོད་པའི་མདུན་དུ་མཆོད་གཏོར་དཀར་ཟླུམ་མཐེབ་རིལ་གྱིས་མཚན་པ་གཉིས་དང༌། གསེར་སྐྱེམས། མཐའ་སྐོར་བྱང་ཤར་མཚམས་འཛིན་མེ་ཏོག་ནས་བརྩམ་ཆུ་གཉིས་ཉེར་སྤྱོད་གཡས་བསྐོར་དུ་བཀོད། བདག་བསྐྱེད་ལ་མཁོ་བའི་ཕྱི་ནང་གི་མཆོད་གཏོར་གང་དགོས་ཕུག་ལོགས་ལྟ་བུར་བཤམས་ཤིང་འོག་གི་སྐབས་སོ་སོར་དགོས་པའི་ཡཽ་བྱད་རྣམས་ཀྱང་ཚགས་སུ་ཚུད་པར་བྱའོ། དེ་ནས་ཐོག་མར་བདག་གི་རྣལ་འབྱོར་བྱ་བའམ་ལུགས་འགའ་ཞིག་ཏུ་སྐུ་གཙོ་རྐྱང་དྲན་རྫོགས་སུ་བསྐྱེད་ནས་བཟླས་པ་བརྒྱ་རྩ་བྱས་པས་ཆོག་པའང་ཡོད་ཀྱང༌། འདིར་རྒྱས་བསྡུས་ཀྱི་མཐར་མ་ལྷུང་བ་རང་ལུགས་ལྟར་ན། ཐོག་མར་ཚིག་བདུན་གསོལ་འདེབས་སྔོན་དུ་འགྲོ་བས་སྐྱབས་སེམས་ཚོགས་བསགས་ཀྱིས་རྒྱུད་སྦྱང་བར་གསུངས་པ་ལྟར། རྡོ་རྗེ་སློབ་དཔོན་སོགས་ཡན་ལག་བདུན་པ་སྔོན་དུ་འགྲོ་བས།
མ་བཅོས་ལྷུན་གྲུབ་ངང་ཉིད་དུ༔ རང་བྱུང་དྲན་རྫོགས་འདི་ལྟར་བསྒོམ༔ ཨོཾ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ གདོད་མའི་སྟོང་ཉིད་ངང་ལས་སྙིང་རྗེའི་རྩལ༔ ཧཱུྃ་དམར་འོད་ཀྱིས་འཕྲོ་འདུས་སྣོད་བཅུད་སྦྱངས༔ སྟོང་གསལ་ངང་ལས་རྡོ་རྗེའི་སྲུང་འཁོར་དང་༔ དུར་ཁྲོད་རབ་འཇིགས་དྲག་པོའི་གཞལ་ཡས་དབུས༔ པད་ཉི་དྲེགས་པ་རྒྱལ་བསེན་བསྣོལ་བའི་སྟེང་༔ ས་བོན་ཁྲ་ཐབས་ཚུལ་དུ་བབས་པ་ལས༔ ཆེ་མཆོག་པདྨ་ཁྲག་འཐུང་དྲག་པོ་རྩལ༔
དུས་མཐའི་མེ་ལྟར་རབ་འབར་ཁྲོ་ཞིང་གཏུམ༔ སྤྱན་གསུམ་སྡང་མིག་སྨ་ར་སྨིན་མ་གཟེངས༔ ཞལ་གདངས་མཆེ་གཙིགས་ལྗགས་འདྲིལ་ཧཱུྃ་སྒྲ་སྒྲོགས༔ ཕྱག་གཡས་རྡོ་རྗེས་སྣང་སྲིད་ཟིལ་གྱིས་གནོན༔ གཡོན་པས་ཕུར་པ་མ་རུངས་སྙིང་ལ་གཟིར༔ ལྕགས་སྡིག་ཚྭ་ཚྭས་དམ་འགོང་ཧུབ་ཧུབ་ཟ༔ དབུ་གཙུག་རྟ་མགོ་རྡོ་རྗེ་དབྱིངས་སུ་འཚེར༔ འཇིགས་པའི་གད་མོས་སྟོང་གསུམ་འགུལ་ཞིང་འཁྱོམ༔ དུར་ཁྲོད་ཆས་བརྒྱད་སྐུ་ཡི་རྒྱན་དུ་རྔམ༔ གར་དགུའི་ཉམས་ལྡན་ཞབས་གཉིས་དོར་སྟབས་ཀྱིས༔
དྲག་མེ་དམར་ནག་འཁྲུགས་པའི་ཀློང་ན་རོལ༔ སྤྱི་བོར་རིགས་བདག་ཚེ་དཔག་མེད་པས་མཚན༔ སྐུ་ལ་ཞི་ཁྲོ་རབ་འབྱམས་སྤྲིན་ཕུང་འཕྲོ༔ གནས་གསུམ་རྡོ་རྗེའི་ཡི་གེ་གསལ་ཞིང་འབར༔ ཐུགས་ཀའི་འོད་ཀྱིས་ཡེ་ཤེས་སྤྱན་དྲངས་བསམ༔ ཧཱུྃ་ཧྲཱིཿ རཀྴ་སྲིན་པོ་ཁྲོས་པའི་ཕོ་བྲང་ནས༔ སྟོང་གསུམ་དྲེགས་པ་འདུལ་མཛད་ཐོད་ཕྲེང་རྩལ༔ པདྨ་ཁྲག་འཐུང་དྲག་པོའི་སྐུར་བཞེངས་ནས༔ མ་རུངས་ལོག་འདྲེན་འདུལ་ཕྱིར་གནས་འདིར་གཤེགས༔
ཧྲཱིཿ པདྨ་ཀྲོ་དྷ་ཧེ་རུ་ཀ་ཨེ་ཧྱ་ཧི་ཧྲཱིཾ་ཧྲཱིཾ་ཕཻཾ་ཕཻཾ༔ བསྐྱེད་པའི་དམ་ཚིག་རྟེན་ལ་གཉིས་མེད་བཞུགས༔ སྒོ་གསུམ་གུས་པའི་བརྡ་ཡིས་དད་ཕྱག་འཚལ༔ དྲག་པོའི་ཉེར་སྤྱོད་སྨན་རཀ་གཏོར་མའི་ཚོགས༔ སྦྱོར་སྒྲོལ་བརྟུལ་ཞུགས་ཕྱག་རྒྱའི་གར་གྱིས་མཆོད༔ ཤྲཱི་ཧེ་རུ་ཀ་བཛྲ་ཨརྒྷཾ་ སོགས? པཉྩ་ཨ་མྲྀ་ཏ་ཏ་ན་ག་ཎ་གུ་ཧྱ་པཱུ་ཛ་ཧོཿ ཧཱུྃ་ཧྲཱིཿ གཏུམ་ཆེན་དྲག་ཤུལ་དུས་མཐའི་མེ་ལྟར་འབར༔ རྡོ་རྗེའི་སྔགས་སྒྲས་ཞིང་ཁམས་ཀུན་ཏུ་གཡོ༔
བདེ་སྟོང་ཡེ་ཤེས་སྙིང་རྗེ་ཁྲོས་པའི་ཚུལ༔ པདྨ་ཧེ་རུ་ཀ་ལ་ཕྱག་འཚལ་བསྟོད༔ དེ་ནས་བཟླས་པ་སྔགས་ཀྱི་འཕྲོ་འདུ་ནི༔ ཐུགས་ཀར་ཕ་ལམ་རྡོ་རྗེའི་ལྟེ་བར་ཧཱུྃ༔ སྔགས་ཕྲེང་དུས་མཐའི་མེ་ལྕེ་འབར་བ་ཡིས༔ དྲེགས་པ་ཚར་བཅད་རྩ་གསུམ་རབ་འབྱམས་ཀྱི༔ བྱིན་རླབས་ནུས་སྟོབས་བདག་ཐིམ་གཉིས་མེད་གྱུར༔ ཨོཾ་ཨཱཿཧཱུྃ་པདྨ་ཧེ་རུ་ཀ་ཨརྩིག་ནིརྩིག་སརྦ་དུཥྚཱཾ་མཱ་ར་ཡ་ཧཱུྃ་ཕཊ྄ཿ ཞེས་ཉེར་གཅིག་བཟླས། ཧཱུྃ་ཧཱུྃ་ཧཱུྃ༔
ཕཊ྄་ཕཊ྄་ཕཊ྄ཿ མཐར་བསྡུ་ལྡང་བྱ། ཕྱག་གཡས་རྡོ་རྗེ་དང་བཅས་གསལ་གདབ་ཅིང༌། ཧ་ཧ༔ ཧཱུྃ་ཧཱུྃ༔ ཧོ་ཧོ༔ ཕཻཾ་ཕཻཾ༔ དེ་ནས་ཁྲོ་བོའི་གད་རྒྱངས་ས་གསུམ་རབ་ཏུ་གཡོ་བ་བསྒྲགས་པར་བསམ། ཧོཿ དེ་རིང་བཀྲ་ཤིས་དུས་ཚེས་བཟང་༔
རྟེན་འབྲེལ་ཀུན་གྱི་མགོ་ཡང་ལེགས༔ གནས་བདག་ཡུལ་འཛིན་ཕུན་སུམ་འཚོགས༔ མི་ཤིགས་ཕོ་བྲང་ས་འདུལ་ལོ༔ མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔
རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ༔ ཧཱུྃ༔ མདུན་དུ་རི་རབ་གླིང་བཞིའི་དབུས༔ སྐྱོན་བྲལ་པདྨའི་ལྟེ་བ་ཟླུམ༔
ས་ཡི་ལྷ་མོ་བསྟན་མ་སེར༔ བུམ་འཛིན་པུས་བཙུགས་གུས་པའི་ཚུལ༔ འཁོར་དུ་ས་འཛིན་བཅུ་གཉིས་བཅས༔ རང་མདོག་ཕྱོགས་མཐུན་རྒྱན་ཆས་གསལ༔ ཐུགས་སྲོག་ལཾ་ལས་འོད་འཕྲོས་པས༔ གནས་འདིར་སྤྱན་འདྲེན་གཤེགས་སུ་གསོལ༔ རང་རང་གདན་ལ་དགྱེས་པར་བཞུགས༔ ཨོྃ་བཾ་ལཾ་བྷཱུ་མི་པ་ཏི་བཛྲ་ས་མཱ་ཡ་ཛ་ཛཿ རི་རབ་རོལ་མཚོ་བཅུད་ཀྱི་བདག༔ ས་ལ་གནས་པའི་ལྷ་མོ་ཆེ༔
ས་འཛིན་བཅུ་གཉིས་བྲན་གཡོག་འཁོར༔ མཆོག་གསུམ་རྒྱལ་བའི་བཀའ་ལ་ཉོན༔ རིན་ཆེན་གསེར་སྐྱེམས་འདི་བཞེས་ལ༔ རིན་ཆེན་གསེར་གྱི་ས་མཆོག་སྩོལ༔ དེ་རིང་དབང་ཆེན་དཀྱིལ་འཁོར་འདེབས༔ བདག་གི་ཞི་རྒྱས་དབང་དྲག་གིས༔ ཕྲིན་ལས་བྱ་བ་གང་བཅོལ་ཡང་༔ ཀོ་ལོང་རུ་ང་ཕྲག་དོག་དང་༔ གདུག་པའི་སྡང་སེམས་ཞི་གྱུར་ནས༔ སྒྲུབ་པའི་མཐུན་རྐྱེན་རོགས་དན་དང་༔
ལོ་ལེགས་འབྲུ་འཕེལ་ནད་ཡམས་ཞི༔ ཁྱེད་ཅག་ས་མཆོག་འདི་ཕུལ་མཐུས༔ མངོན་རྫོགས་རྒྱལ་བའི་སྲས་སུ་འགྱུར༔ དེ་ལྟར་བཅོལ་བའི་ཕྲིན་ལས་མཛོད༔
ཅེས་གཏོར་མ་ཕུལ་ལ་ས་གནོན་གྱིས་རྒྱས་གདབ། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དུ། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་གྱུར། ཤཱཀྱ་སེངྒེ་སྐྱོབ་པ་ཡིས། །
ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་ཀྱང་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་གསོལ་བ་བཏབ་པས་རིག་པ་འཛིན་པ་ཁྱོད་ཀྱིས་ཅི་དགའ་བར་སྤྱོད་ཅིག་ཅེས་གནང་བ་བྱིན་ནས་དེ་ཉིད་དུ་ཐིམ་པར་ བསམ། ཞི་རོལ་བཅས་གཏོར་མ་ཕྱིར་ཕུལ། གཉིས་པ་ནི། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། སྡྱཱ་ན་པ་ཏི་ཀྵེ་ཊ་པ་ལ་ལཉྩ་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ༔
ལན་གསུམ་གྱིས་གཏོར་མ་ཕུལ། ཧཱུྃ༔ ཤར་ལྷོ་ནུབ་བྱང་ལ་གནས་པའི། ། ས་འཛིན་སྡེ་དཔོན་བཅུ་གཉིས་དང༌། ། སྤར་ཁ་སྨེ་བ་ལོ་སྐོར་དང༌། ། གཟའ་ཁྱིམ་དུས་འགྱུ་ཞག་གི་ལྷ། ། ལྷ་ཀླུ་ཕྱོགས་སྐྱོང་སྡེ་བརྒྱད་དང༌། ། འབྱུང་བའི་སྡེ་བརྒྱད་གཞི་བདག་ལ། ། གསེར་སྐྱེམས་གཏོར་མ་འདི་འབུལ་བས། ། རུ་ང་ཕྲག་དོག་མ་མཛད་ཅིག །
ས་རྐོ་རི་བཤིག་བྲག་བསྒྱེལ་ཞིང༌། ། ཆུ་རླུང་མེ་འགྱེད་ཟོར་འཕང་དང༌། ། ཞི་རྒྱས་དབང་དྲག་ལས་གང་ཡང༌། ལེགས་ཉེས་བྱ་བ་གང་བྱས་ཀྱང༌། ཀོ་ལོང་སྤངས་ཤིང་རོགས་དན་མཛོད། ། གལ་ཏེ་ཕྲག་དོག་སྡང་གྱུར་ཚེ། ། བདག་ཉིད་ཁྱུང་ཆེན་ཁྲོ་རྒྱལ་གྱིས། ། རི་རབ་བསྙིལ་ཞིང་རྒྱ་མཚོ་དཀྲུག ། ཀླུ་དང་ས་བདག་དྲེགས་པའི་རིགས། ། རྡུལ་དུ་བརླག་པར་གདོན་མི་ཟ། །
དེ་བས་དམ་སྲུངས་ཕྲིན་ལས་མཛོད། ཨོཾ་བྷཱུ་མི་པ་ཏི་ལོ་ཀ་པཱ་ལ་ས་མ་ཡ་བ་ལིངྟ་ཁ་ཁ་ཁཱ་ཧི། བྷཱུ་མི་པ་ཏི་ས་པ་རི་ཝཱ་ར་གཱཙྪ། གནང་བ་བྱིན་ནས་རང་གནས་སུ་གཤེགས་པར་བསམ་ཞིང༌། འཇམ་རོལ་དང་བཅས་གཏོར་མ་དང་གསེར་སྐྱེམས་ཕྱིར་འབུལ། མཆོད་པ་རྣམས་བསྡུའོ། གསུམ་པ་དབང་དུ་བྱ་བ་ནི། སྟེགས་ཀྱི་མདུན་ནས་སློབ་དཔོན་གྱིས་དབང་མཆོག་གི་ཕུར་བུ་བཟུང༌། བདག་ཉིད་ལས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པར་གསལ་བའི་ཐུགས་ཀའི་ཧཱུྃ་ལས་འོད་འཕྲོས་ཕུར་བུ་ལ་ཐིམ༔ དེ་ཉིད་དཔལ་རྟ་མགྲིན་གྱི་སྐུར་གྱུར་ པར་བསམས་ལ།
ཧྲཱི་པདྨ་ཏ་ཀྲི་ཏ་ཧཱུྃ་ཕཊ྄ཿ ཅེས་བཏབ་སྟེ་ལན་བདུན་བཟླས་པས། ཕུར་བུ་ལས་བྱུང་བའི་འོད་ཟེར་དམར་པོས་ས་གཞི་ཐམས་ཅད་ཁྱབ། བདག་གིས་དབང་དུ་གྱུར་ པར་བསམ་མོ། བཞི་པ་སྦྱང་བ་ལ། སྔགས་དང་ཕྱག་རྒྱས་སྦྱང་བ་ནི། སློབ་དཔོན་གྱི་ལག་གཡས་རྡོ་རྗེ་རྩེ་ལྔ་སེར་པོར་བསམས་ནས། ཕྱག་གཡས་རྡོ་རྗེ་དང་བཅས་ཏེ་སྟེགས་བུའི་སྟེང་དུ་བཞག ། ཐམས་ཅད་ཀྱི་རྡོ་རྗེ་དང་བཅས་ལག་གཡས་ས་ལ་རེག་པའི་ཚུལ་བྱས་ནས། ཨོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ།
ལན་གསུམ་གྱིས་ས་ལ་བསྣུན། ཏིང་ངེ་འཛིན་གྱིས་སྦྱོང་བ་ནི། བདག་གི་ཐུགས་ཀའི་ཧཱུྃ་ལས་ཧཱུྃ་ཕྲ་མོ་གྲངས་མེད་པ་ཕྱོགས་བཅུར་འཕྲོས༔ འཕགས་པ་མཆོད་སེམས་ཅན་ཐམས་ཅད་ཀྱི་དོན་བྱས། ཚུར་འདུས་ཡེ་ཤེས་ཀྱི་མེ་རླུང་ཆུར་གྱུར་པས་མ་དག་པའི་དངོས་འཛིན་ཐམས་ཅད་བསྲེགས་གཏོར་སྦྱངས༔ རྣམ་དག་ཡེ་ཤེས་ཀྱི་ཞིང་ཁམས་ཆེན་པོར་གྱུར༔ ཅེས་མོས། ལྔ་པ་བཟུང་བ་དང་བསྲུང་བ་གཉིས་ལས། དང་པོ་བགེགས་གཏོར་བྱིན་བརླབ་ཅིང་སྔགས་ཀྱིས་བསྔོ། ལས་བྱང་ལྟར་བཀའ་བསྒོ་ཞིང་མཚམས་བཅད།
སྲུང་འཁོར་བསྒོམ། སློབ་དཔོན་དཀྱིལ་འཁོར་དབུས་སུ་བཞེངས་ཏེ་ལས་ཕུར་ཐོགས་ལ། བདག་གི་ཐུགས་ཀ་ནས་ཁྲོ་བོ་བཅུ་སྤྲོས་པའི་ཚོགས་ཀྱིས་ས་གཞི་གང་བར་གྱུར། ཕུར་བུ་རྣམས་སྟོད་ཞལ་གསུམ་ཕྱག་དྲུག་ཕུར་བུ་འདྲིལ་བ། སྨད་ལྕགས་ཕུར་མེ་ཡི་ཚྭ་ཚྭ་འཕྲོ་བར་གྱུར། ཕུར་པ་བསྒྲིལ་ཞིང༌། ཧཱུྃ༔ སྔོན་ཚེ་ས་འདུལ་གང་ནས་འདུལ༔ འོག་མིན་རྡོ་རྗེའི་ཕོ་བྲང་དུ༔ ཐོག་མའི་མགོན་པོ་ཀུན་བཟང་གིས༔
ཏིང་འཛིན་རྡོ་རྗེའི་རྔམ་སྟབས་ཀྱིས༔ དྲག་སྔགས་མེ་ཡིས་སྟོང་ཁམས་ཁེངས༔ མ་རིག་ཉོན་མོངས་ས་སྲི་བཏུལ༔ དབྱིངས་ཕྱུག་མི་འགྱུར་ས་ཡང་བླངས༔ དེ་རིང་གནས་འདིར་ས་འཛིན་ནོ༔ དེ་ནས་ས་འདུལ་གང་ནས་འདུལ༔ ཆེ་མཆོག་ཁྲག་འཐུང་ཁྲོ་རྒྱལ་གྱིས༔ བདུད་པོ་མགོ་གསུམ་བཏུལ་བའི་ཚེ༔ དྲག་སྔགས་རྡོ་རྗེའི་ཆར་ཆེན་ཕབ༔ བར་གྱི་འཇིག་རྟེན་ས་སྲི་བཏུལ༔
གསང་ཆེན་རྨང་བཏིངས་ས་ཡང་བླངས༔ དེ་རིང་གནས་འདིར་ས་འཛིན་ནོ༔ དེ་ནས་ས་འདུལ་གང་ནས་འདུལ༔ ཀླུ་སྲིན་ས་བདག་ཁ་རླངས་ལས༔ རིམས་ནད་ས་སྲི་འདུལ་བའི་ཚེ༔ སྤྲུལ་པའི་བྱ་ཁྱུང་མེ་གཤོག་གྱིས༔ ཀླུ་སྲིན་མ་རུངས་ས་བདག་འཇོམས༔ འོག་གི་མ་རུངས་ས་སྲི་བཏུལ༔ རླུང་རི་རྡོ་རྗེའི་ས་ཡང་བླངས༔ དེ་རིང་གནས་འདིར་ས་འཛིན་ནོ༔
དེ་ནས་ས་འདུལ་གང་ནས་འདུལ༔ སློབ་དཔོན་པདྨ་འབྱུང་གནས་ཀྱིས༔ མཆིམས་ཕུ་དཔལ་གྱི་བསམ་ཡས་སུ༔ ལྷ་འདྲེ་མ་རུངས་དམ་ལ་བཏགས༔ བོད་ཁམས་གླིང་བཞིའི་ས་སྲི་བཏུལ༔ གསང་སྔགས་བསྟན་པའི་རྨང་གཞི་བཙུགས༔ དེ་རིང་གསང་བའི་ས་འཛིན་ནོ༔ ཧཱུྃ༔ ཡང་དག་ཐུགས་ཀྱི་འགྲོས་སྟབས་ཀྱིས༔ ཤར་གྱི་ས་སྲི་དམ་ལ་བཏགས༔
ཤར་ཕྱོགས་ཞི་བའི་ཕོ་བྲང་འདེབས༔ འབྱུང་བ་ཤིང་གི་སྲུང་མཁར་བཙུགས༔ ཤར་གྱི་ས་དགྲ་མ་ལྡང་ཞིག༔ ཧཱུྃ༔ འཇམ་དཔལ་སྐུ་ཡི་འགྲོས་སྟབས་ཀྱིས༔ ལྷོ་ཡི་ས་སྲི་དམ་ལ་བཏགས༔ ལྷོ་ཕྱོགས་རྒྱས་པའི་ཕོ་བྲང་འདེབས༔ འབྱུང་བ་མེ་ཡི་སྲུང་མཁར་བཙུགས༔ ལྷོ་ཡི་ས་དགྲ་མ་ལྡང་ཞིག༔ ཧཱུྃ༔
ཡོན་ཏན་མ་མོའི་འགྲོས་སྟབས་ཀྱིས༔ ནུབ་ཀྱི་ས་སྲི་དམ་ལ་བཏགས༔ ནུབ་ཕྱོགས་དབང་གི་ཕོ་བྲང་འདེབས༔ འབྱུང་བ་ཆུ་ཡི་སྲུང་མཁར་བཙུགས༔ ནུབ་ཀྱི་ས་དགྲ་མ་ལྡང་ཞིག༔ ཧཱུྃ༔ རྡོ་རྗེ་ཕུར་པའི་འགྲོས་སྟབས་ཀྱིས༔ བྱང་གི་ས་སྲི་དམ་ལ་བཏགས༔ བྱང་ཕྱོགས་དྲག་པོའི་ཕོ་བྲང་འདེབས༔ འབྱུང་བ་ལྕགས་ཀྱི་སྲུང་མཁར་བཙུགས༔
བྱང་གི་ས་དགྲ་མ་ལྡང་ཞིག༔ ཧཱུྃ༔ ཡང་དག་ཁྲག་འཐུང་འགྲོས་སྟབས་ཀྱིས༔ དབུས་ཀྱི་ས་སྲི་དམ་ལ་བཏགས༔ དབུས་ཕྱོགས་ཆེ་མཆོག་ཕོ་བྲང་འདེབས༔ འབྱུང་བ་རླུང་གི་སྲུང་མཁར་བཙུགས༔ དབུས་ཀྱི་ས་དགྲ་མ་ལྡང་ཞིག༔ ཅེས་ཕུར་པ་འདེབས་ཤིང༌། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་ཧཱུྃ་ཕཊ྄་ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཕཊ྄་ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ྄ཿ ལན་གསུམ།
ཕུར་བུ་ལས་འཕྲོས་པའི་ཁྲོ་ཆུང་དང་མེ་འོད་ཀྱིས་ས་གཞི་ཁེངས་པར་གྱུར༔ ཧཱུྃ༔ སྟེང་དུ་ནམ་མཁའི་འཁོར་ལོ་ཕུབ༔ འོག་ཏུ་རྡོ་རྗེ་རྒྱ་གྲམ་བཅིངས༔ ཧཱུྃ་ཧཱུྃ་ཧཱུྃ༔ བྷྱོ་བྷྱོ་བྷྱོཿ ཕཻཾ་ཕཻཾ་ཕཻཾ༔ ཕཊ྄་ཕཊ྄་ཕཊ྄ཿ ཅེས་རྒྱ་གྲམ་འགྲོས་ཀྱིས་ས་བཅག་གོ ། སྤྲོ་ན་འདིར་སྟངས་སྟབས་དང་བསྐོར་བ་སོགས་རྒྱས་བསྡུས་གང་རུང་བྱའོ།
རྩ་བའི་གཉིས་པ་དངོས་གཞི་ལ་གསུམ། ཡེ་ཤེས་ཀྱི་ལྷ་བསྙེན་པའི་རིམ་པ། ལྷ་དང་དབྱེར་མེད་དུ་བྱེད་པ་སྒྲུབ་པའི་རིམ་པ་གྲུབ་ནས་དངོས་གྲུབ་ལེན་པ་སྒྲུབ་པ་ཆེན་པོའི་རིམ་པའོ། དང་པོ་ལ་བཅུ་སྟེ། མཚམས་གསུམ་རྟེན་བཅའ་སྟ་གོན་བྱ། རྒྱན་བཀོད་མངའ་གསོལ་བརྡ་སྦྱར་ཞིང༌། སྲི་མནན་བསྐོས་གདབ་བྱིན་འབེབས་སོ། ཞེས་པའི་དང་པོ་ཕྱི་མཚམས་བཅད་པ་ནི། དཀྱིལ་འཁོར་གྱི་ཁང་པའི་ཕྱོགས་བཞིར་ཐོ་བཞི་ལ་རྒྱལ་ཆེན་སོ་སོའི་སྐུའམ་སྔགས་བྱང་རྒྱལ་མཚན་དང་བཅས་པ་བཙུགས་ལ་སོ་སོའི་མདུན་དུ་སྟེགས་གཙང་མར་གཏོར་མ་དཀར་ཟླུམ་མདུན་མཐེབ་སྐྱུ་རིལ་བུས་མཚན་པ་རེ་དང༌། དེ་ཡི་མདུན་དུ་གཡོན་ཕྱོགས་ནས་བརྩམ་པའི་ཆུ་གཉིས་ཉེར་སྤྱོད་ལྔ་བཅས་བཤམས།
སྒྲུབ་པ་པོ་རྣམས་རོལ་ཆས་སོགས་སེར་སྦྲེང་གི་ཚུལ་གྱིས་སྒྲུབ་ཁང་ནས་དོན་ཏེ་ཤར་གྱི་ཐོ་མདུན་དུ་འཁོད་ལ། མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔
ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་པི་ཝཾ་དུ་གྱུར། དེ་ཡོངས་སུ་གྱུར་པ་ལས་ཡུལ་འཁོར་སྲུང་དཀར་པོ་པི་ཝཾ་འཛིན་པ་དྲི་ཟའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ཤར་ཕྱོགས་ནས་རྒྱལ་པོ་ཆེན་པོ་ཡུལ་འཁོར་སྲུང་འཁོར་དང་བཅས་པ་བཛྲ་ས་མཱ་ཛཿ བསྡུ་རྒྱ་བཅས། ཧཱུྃ༔
གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་ཡུལ་འཁོར་སྲུང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོྃ་དྷྲིཥྚ་རཱཥྚཱ་ཡ་སྭཱ་ཧཱ༔ ལན་བདུན། ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔
བར་གྱིས་མཆོད། ཨོྃ་དྷྲིཥྚ་རཱཥྚཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ ཤར་ཕྱོགས་རྒྱལ་པོ་ཡུལ་འཁོར་སྲུང་༔ ལུས་འཕགས་གླིང་ལ་དབང་བསྒྱུར་ཚེ༔ དྲི་ཟ་འབུམ་དང་མེ་ལྷས་བསྐོར༔ འཇིགས་བརྒྱད་ཞི་བའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ཤར་ཕྱོགས་དུང་སྒོ་འདི༔
དཀྱིལ་འཁོར་བྱ་བ་མ་རྫོགས་པར༔ སྲུང་ཞིང་ཤར་གྱི་སྒོ་མཚམས་ཆོད༔ ཨོྃ་བཛྲ་བྷྲཱུྃ་བི་པ་ལ་རཱ་ཛ་བཛྲ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ། ཨོྃ་དྷྲིཥྚ་རཱཥྚཱ་ཡ་སྭཱ་ཧཱ། ཏིཥྛ་བཛྲ། ཞེས་བརྟན་བཞུགས་བྱ། ལྷོ་ཡི་ཐོ་རྩར་འཁོད་ལ། མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌།
རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔
ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་རལ་གྲིར་གྱུར༔ དེ་ཡོངས་སུ་གྱུར་པ་ལས་འཕགས་སྐྱེས་པོ་སྔོན་པོ་རལ་གྲི་འཛིན་པ་གཤིན་རྗེའི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་ལྷོ་ཕྱོགས་ནས་རྒྱལ་པོ་ཆེན་པོ་འཕགས་སྐྱེས་པོ་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་འཕགས་སྐྱེས་པོ༔
འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོྃ་བི་རཱུ་དྷ་ཀཱ་ཡ་སྭཱ་ཧཱ༔ ལན་བདུན། ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོྃ་བི་རཱུ་དྷ་ཀཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔
ལྷོ་ཕྱོགས་རྒྱལ་པོ་འཕགས་སྐྱེས་པོ༔ འཛམ་བུ་གླིང་ལ་དབང་བསྒྱུར་ཚེ༔ གཤིན་རྗེ་འབུམ་དང་གྲུལ་བུམ་བསྐོར༔ འབྱོར་དྲུག་རྒྱས་པའི་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ལྷོ་ཕྱོགས་གསེར་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ལྷོ་ཡི་སྒོ་མཚམས་ཆོད༔ ཨོྃ་ཨཱརྻ་གུ་ལི་རཱ་ཛ་རཏྣ་རཀྵ་རཀྵ་ཧཱུྃ༔ ཞེས་བརྗོད་ཅིང་ཕྲིན་ལས་བཅོལ།
ཨོྃ་བི་རཱུ་དྷ་ཀཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱ། ནུབ་ཀྱི་ཐོ་རྩར་འཁོད་ལ། མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔
སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་སྦྲུལ་ཞགས་སུ་གྱུར༔ དེ་ཡོངས་སུ་གྱུར་པ་ལས་སྤྱན་མི་བཟང་དམར་པོ་སྦྲུལ་ཞགས་འཛིན་པ་ཀླུ་ཡི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས།
རི་རབ་ཀྱི་ནུབ་ཕྱོགས་ནས་རྒྱལ་པོ་ཆེན་པོ་སྤྱན་མི་བཟང་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔ བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་སྤྱན་མི་བཟང་༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ
ཨོྃ་བི་རུ་པཱཀྵཱ་ཡ་སྭཱ་ཧཱ༔ ལན་བདུན། ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ ཨོྃ་བི་རུ་པཱཀྵཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ ནུབ་ཕྱོགས་རྒྱལ་པོ་སྤྱན་མི་བཟང་༔ བ་གླང་སྤྱོད་ལ་དབང་བསྒྱུར་ཚེ༔ ཀླུ་དབང་འབུམ་དང་རླུང་ལྷ་བཅས༔ མོས་བཞི་དབང་སྒྱུར་མཐུ་བོ་ཆེ༔
གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་ནུབ་ཕྱོགས་ཟངས་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔ སྲུང་ཞིང་ནུབ་ཀྱི་སྒོ་མཚམས་ཆོད༔ ཨོྃ་ཙཀྵུ་མུ་ཏ་རཱ་ཛ་པདྨ་ཨཱཏྨ་ཀོ྅་ཧཾ༔ ཞེས་བརྗོད་ཅིང་ཕྲིན་ལས་བཅོལ། ཨོྃ་བི་རུ་པཱཀྵཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱ། བྱང་གི་ཐོ་རྩར་འཁོད་ལ།
མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔ སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌།
གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབས། བདག་ཉིད་ལྷར་གསལ་བའི་ཐུགས་ཀ་ནས་ཡི་གེ་ཕུཿའཕྲོས་པས་ནེའུ་ལེར་གྱུར༔ དེ་ཡོངས་སུ་གྱུར་པ་ལས་རྣམ་ཐོས་སྲས་ལྗང་གུ་ནེའུ་ལེ་འཛིན་པ་གནོད་སྦྱིན་གྱི་འཁོར་གྱིས་བསྐོར་བའི་ཐུགས་ཀ་དང་རང་གི་ཐུགས་ཀ་ནས་འོད་ཟེར་འཕྲོས། རི་རབ་ཀྱི་བྱང་ཕྱོགས་ནས་རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པ་བཛྲ་ས་མཱ་ཛཿ རྒྱ་དང་བཅས། ཧཱུྃ༔ གསང་བདག་སྤྱན་སྔར་དམ་མནོས་ཤིང་༔
བསྟན་པ་བསྲུང་བར་ཞལ་བཞེས་པ༔ རྒྱལ་པོ་ཆེན་པོ་རྣམ་ཐོས་སྲས༔ འདིར་གཤེགས་རྟེན་ལ་བརྟན་པར་བཞུགས༔ བཛྲ་ས་མཱ་ཛཿ ས་སྤྱན་དྲངས། ཛཿཧཱུྃ་བཾ་ཧོཿ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ ལན་བདུན། ཨོྃ་མ་ཧཱ་རཱ་ཛ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ༔ རྩ་སྔགས་མཐར།
ཨོྃ་བཻ་ཤྲ་མ་ཎཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་ལན་གསུམ་གྱིས་གཏོར་མ་ཕུལ། ཧཱུྃ༔ བྱང་ཕྱོགས་རྒྱལ་པོ་རྣམ་ཐོས་སྲས༔ སྒྲ་མི་སྙན་ལ་དབང་བསྒྱུར་ཚེ༔ གནོད་སྦྱིན་འབུམ་དང་དབང་ལྡན་བཅས༔ དགྲ་བགེགས་ཚར་གཅོད་མཐུ་བོ་ཆེ༔ གསེར་སྐྱེམས་གཉན་པོ་འདི་བཞེས་ལ༔ ཁྱེད་ཀྱིས་བྱང་ཕྱོགས་ལྕགས་སྒོ་འདི༔ དཀྱིལ་འཁོར་བྱ་བ་མ་རྫོགས་བར༔
སྲུང་ཞིང་བྱང་གི་སྒོ་མཚམས་ཆོད༔ ཨོྃ་བཻ་ཤྲ་མ་ཎཱ་རཱ་ཛ་ཀརྨ་རཀྵ་རཀྵ་ཧཱུྃ༔
ཞེས་བརྗོད་ཅིང་ཕྲིན་ལས་བཅོལ། ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ ཏིཥྛ་བཛྲ། ཞེས་བརྟན་བཞུགས་བྱའོ། གཉིས་པ་བར་མཚམས་ལ་གཉིས། དམ་སྲི་མནན་པ་སྒོ་བྱང་གདབ་པའོ། དང་པོ་ནི། སྟོབས་ཆེན་མ་ཧཱ་བ་ལའི་ལྟོ་བར་ཁྲོ་ཞལ་ནང་དུ་ལིངྒ་བྲི་བ་དང་བསྐྱེད་པ་སོགས་གསུངས་ཀྱང་སྤྱིར་བཏང་དུ་དུག་ཤོག་ལ་དམ་སྲི་ལིངྒ་བྱ་མཆུ་ཅན་ཡན་ལག་ལྕགས་སྒྲོག་གིས་བསྡམས་པའི་སྙིང་ཁར་ཛ་ཏྲི་ན ཏྲི་ཛ ཁ་སྤྲོད་མཐར་མགྲིན་པ་ནས་བརྩམས་ཏེ་ཡིག་མགོ་ཕྱིར་བསྟན་པ།
ཡམདམསྲིཡམཔརིམཱརཛཛཿ ནནནན། ཏྲིའུཏྲིའུམཱརཡནམཤོཛཿ ཁུགནན། ཞེས་དང་གཟུགས་ཀྱི་མཐར་ཡིག་མགོ་ནང་དུ་བསྟན་ལ། དུསདྲུགདངབཅུརརྒྱུབའིཉུལལེདམསྲིརྒྱལའགོངའབྱུངཔོའིཚོགསདངབཅསཔའིལུསངགཡིདགསུམམཐུསྟོབསཐམསཅདནོནཅིག བསྐལཔསྟོངགིབརདུམལྡངཞིག ཨོྃལྃཧཱུྃལྃསཏྭཾབྷཡནན། ཞེས་པ་རྣམས་ཀྱི་མཐར་ཛ་ཁྲམ་གྱིས་བསྐོར་བ་བྲིས་ལ། འགྲུབ་ན་སྒྲུབ་པའི་སྔ་ཉིན་ལྟར་ཕུར་པ་སོགས་དྲག་པོའི་ཕྲིན་ལས་བཏང་བའི་ཚོགས་ཐ་མའི་གདབ་ཁ་དང་འབྲེལ་བར་འགུགས་སྟིམ་གྲངས་མང་བྱས་ལ་ཐུན་གདབ་་་་་་ ཞེས་པ་འདི་སྟ་གོན་གྱི་ཉིན་སྔ་མར་བདག་བསྐྱེད་སྔོན་དུ་འགྲོ་བའི་ལིང་ཁྲུས་དང་འགུགས་གཞུག་དྲག་པོ་བྱས་ལ།
ལིང་ལྟེབ་སོགས་སྔ་ཚགས་ཚུད་པར་བྱ་དགོས་པ་ཡིན་ནོ། དེའི་ཚུལ་ཟུར་དུ་ཤེས་པར་བྱའོ། ་་་་་ མཆན གང་ལྟར་ཡང༌། འདྲེ་ལྟེབ་ཏུ་བཅག་ཅིང་ཚོན་སྐུད་ཀྱིས་བཅིངས། ཐོད་ངན་ནམ་ཁྱི་ཐོད་ལྟ་བུར་བཅུག་ཕུང་རས་ཀྱིས་དྲིལ་ལ་རྩང་གིས་གཟིར་བའི་མནན་ཆས་བྱ། སྒོ་དྲུང་དུ་དོང་གྲུ་གསུམ་བྲུས་པ་ལ་བཀོད། དེ་ཙམ་མི་འགྲུབ་པའི་སྐབས་ལིངྒ་དོང་ནང་དུ་བཏིངས། སློབ་དཔོན་གྱིས་གསེར་སྐྱེམས་ཐོགས་ལ། རྃ་ཡྃ་ཁྃ༔ ཨོྃ་ཨཱཿཧཱུྃ་ཧ་ཧོ་ཧྲཱིཿ
ལན་གསུམ་གྱིས་བྱིན་བརླབས་ལ། ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་པདྨ་ཁྲག་འཐུང་ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་སུམ་ཅུ་ཡབ་ཡུམ་སྲས༔ བཀའ་ཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔
སྔགས་འཆང་བདག་གི་རིགས་ཀྱི་སྲུང་མ་དང་༔ ས་ཕྱོགས་འདི་ཡི་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་ལ་གསེར་སྐྱེམས་ཕུལ། དེ་ནས་པདྨ་ཁྲག་འཐུང་གསལ་གདབ་ལ། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ཕཊ྄ཿ ཨེ་ཡཾ་རཾ་ཛྭ་ལ་རཾ། མདུན་དུ་ལས་ཀྱི་གཤིན་རྗེ་ཁ་ཐམ་ནག་པོ་ས་རིམ་པ་དགུའི་བདག་པོ་ནག་ལ་འཇིགས་ཤིང་སྲོག་ལ་རྔམ་ཚུལ་ཅན།
འཆི་བདག་ཁ་ཤིན་ཏུ་གདངས་པའི་ནང་དུ་ན་ནག་པོ་ཡོངས་སུ་གྱུར་པ་ལས་དུག་གི་རུས་སྦལ་ནག་པོ་ཁང་སྒྲོམ་གྱི་དབྱིབས་ཅན། དེའི་དབུས་སུ་ཏྲི་ནག་པོ་ལས་དམ་སྲི་ཕོ་མོ་མདོག་མི་སྡུག་ཅིང་སྔོ་ཧམ་པ་མྱ་ངན་གྱི་གཟུགས་ཅན་རིད་ཅིང་ཉམ་ཐག་པའི་གཟུགས་ཅན་དུ་གྱུར། ན་མོ། དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི? ཁྱད་པར་བླ་མ་དྲག་པོ་པདྨ་ཁྲག་འཐུང་གི་ལྷ་ཚོགས་རྣམས་ཀྱི་བདེན་པ་དང༌། སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་དངོས་གྲུབ་ལ་བར་དུ་གཅོད་པའི་ཡ་མ་དམ་སྲི་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག ཏྲི་ཡཾ་ཛཿཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ
ལན་གསུམ་གྱིས་འགུགས་གཞུག་བྱས་ལ། དེ་ནས་ཐུན་བརྡེག་ཅིང་མནན་པ་ནི། ཧཱུྃ༔ ས་འོག་གཤིན་རྗེའི་གྲོང་ཁྱེར་ནས༔ འཆི་བདག་ཁ་ཐམ་ནག་པོ་བཞེངས༔ ནད་རླངས་དུག་གཟེར་འཕྲོ་ཞིང་བཞེངས༔ ཟ་བྱེད་གདུག་པའི་ཁྲོ་ཞལ་གདོངས༔ འཇོམས་བྱེད་རྣོ་བའི་སྒྲོལ་མཆེ་གཙིགས༔ འཇིབ་བྱེད་གཡོ་བའི་དབལ་ལྕེ་རྐྱོངས༔ སྙོབ་བྱེད་འཆི་བདག་ལག་པ་རྐྱོངས༔
དམ་ཉམས་དགྲ་བོ་ལས་ངན་དང་༔ སྒྲུབ་ལ་བར་གཅོད་དམ་སྲིའི་རིགས༔ སྒབ་འདྲེ་ཡུལ་འདྲེ་རྒྱལ་འགོང་དང་༔ གསོན་འདྲེ་ཕོ་མོ་ཤི་འདྲེའི་རིགས༔ གྲིབ་ཅན་ལ་སོགས་གནོད་བྱེད་རྣམས༔ འཆི་བདག་གནོད་སྦྱིན་ཁྱོད་ལ་གཏད༔ དེང་བཟུང་བསྐལ་པ་མ་སྟོངས་བར༔ མ་ཤོར་ཟུངས་ཤིག་ལག་མ་ཤོར༔ གལ་ཏེ་ཤོར་རམ་བཏང་སྲིད་ན༔ བདག་ཉིད་གཏུམ་དྲག་ཧེ་རུ་ཀས༔
སྲིད་གསུམ་བཤིག་ཅིང་སྟོང་གསུམ་འགུལ༔ མཐུ་ཆེན་དྲག་རྩལ་རྡུལ་དུ་བརླག༔ དེ་བས་བྱང་ཆུབ་མཆིས་ཀྱི་བར༔ གཏད་དོ་མ་ཤོར་ཕྲིན་ལས་མཛོད༔ ཨོྃ་ཙཎྜ་ཧེ་རུ་ཀ་ཡ་མ་རཱ་ཛ་ཁ་ཐཾ་ཁ་ཐཾ༔ དམ་སྲི་འབྱུང་པོ་ཝཀ་ཐཾ་སྤུར་ཐཾ་ནན༔ འོག་གི་འདོན་ཚིག་དང་བསྟུན་ཏེ་སྐྱེར་ཕུར་སོར་བཞི་པ་གདབ། ཐུན་རྫས་བྲབ། གུ་གུལ་བདུག ། དུར་རྡོ་ལ་རི་རབ་གླིང་བཞི་དང་རྒྱ་གྲམ་བྲིས་པས་མནན་ལ།
ཧཱུྃ༔ དམ་སྲི་བྱ་བའི་ལས་ངན་འདིས༔ རྡོ་རྗེ་སློབ་དཔོན་སྐུ་ལ་བསྡོས༔ མཆེད་ལྕམ་རྣམས་ལ་གནོད་ཅིང་བསྐྱལ༔ རྒྱལ་ཁམས་ཀུན་ཏུ་མི་དགེ་བཏང་༔ གསང་སྔགས་ལམ་གྱི་སྒོ་ཡང་བཀག༔ བཀའ་འདས་ནམ་ཡང་མ་བཏང་བས༔ ད་ནི་ཁྲོ་བོའི་ཕུར་ཚོགས་གདབ༔ ཐུན་ཚོགས་བརྡེག་སྟེ་དུད་ཚོགས་གཏིབས༔ གཏུབ་ཅིང་སྲིན་པོའི་ཞལ་དུ་བསྟབ༔
རི་རབ་བརྗིད་པའི་འོག་ཏུ་མནན༔ ཞེས་མཐར་འབེབས་རིང་འོག་ཏུ་ས་ཆུ་མེ་རླུང་རིམ་པ་བཅུ་གསུམ་རེ་དང་སཱཙྪ་ནག་པོས་མནན། ཧཱུྃ༔ གཅིག་ནི་བརྗོད་མེད་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཕྱག་རྒྱ་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་ཕ་རོལ་ཕྱིན་དྲུག་རྒྱ༔ བདུན་པ་ཡན་ལག་བདུན་གྱི་རྒྱ༔
བརྒྱད་པ་རྣམ་ཐར་བརྒྱད་ཀྱི་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཁྲོ་རྒྱལ་བཅུ་ཡི་རྒྱ༔ ཁྱོད་ལ་རྒྱ་བཅུས་བཅིངས་ཏེ་གདབ༔ རི་རབ་བརྗིད་པས་སྟེང་ནས་མནན༔ དཔའ་བོའི་བྲོ་ར་བྱས་ཏེ་བརྡུངས༔ བསྐལ་པ་བྱེ་སྙེད་མཐའ་རུ་མནན༔ ཨོྃ་ལཾ་ཧཱུྃ་ལཾ་སཏྭཾ་བྷ་ཡ་ནན༔ འབྱུང་བཞི་རི་རབ་དང་བཅས་པའི་སྟེང་དུ་ཁྲོ་རྒྱལ་འཁོར་བཅས་བཞུགས་པར་བསམས་ལ། ཧཱུྃ་ཧཱུྃ་ཧཱུྃ༔
སྟོང་གསུམ་ཆེམ་ཆེམ་ཁྲོ་བོའི་བྲོ༔ མནན་མནན་མ་སྲིང་མཁའ་འགྲོའི་བྲོ༔ ནམ་ཡང་མ་ལྡང་ལས་ཀྱི་བྲོ༔ སྒབ་འདྲེ་དམ་སྲི་འདུལ་ཞིང་ཤིག༔ ཨོྃ་ནན་ཨཱ་ནན་ཧཱུྃ་ནན་མཱ་ར་ཡ་ནན༔ མཆེད་ལྕམ་རྣམས་སྲིན་ལག་ལུ་གུ་རྒྱུད་དུ་སྦྲེལ་ཏེ་ལས་བཞིའི་བྲོ་གཞན་ནས་འབྱུང་བ་ལྟར་བྲོ་བརྡུང་ཧཱུྃ་བཞིའི་སྔགས་བརྗོད་དོ། གཉིས་པ་སྒོ་བྱང་ཕྱི་ནང་གཉིས་ལས། ཕྱིའི་སྒོ་གོང་དུ་ར་ཡི་སོག་པའམ་རོ་རས་ལ་སོགས་པར་དབང་ཆེན་རྟ་མགྲིན་ཡབ་ཡུམ་ལ་བྱ་ཁྱུང་སྡེ་ལྔས་བསྐོར་བ་སྙིང་པོ་འདོད་གསོལ་བྲིས་པ་དང་སྐྱེར་ཕུར་ལ་སྙིང་པོ་བྲིས་ཏེ་རྒྱབ་ཏུ་བཏགས་པ་བཀོད། དམར་གཏོར་དང་མཆོད་ཡོན་སོགས་བཤམས་ལ། རྃ་ཡྃ་ཁྃ༔
སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོའི་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བར་གཏོར་སྣོད་བྷནྡྷ་འབར་བར་གཏོར་རྫས་ཨོྃ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར༔ ཨོྃ་ཨཱཿཧཱུྃ༔ ལན་གསུམ་གྱིས་བྱིན་གྱིས་བརླབས། སོ་སོའི་ལས་སྔགས་ཀྱིས་བསང༌། ཨོྃ་ཧྱ་གྷྲྀ་ཝ་ཧཱུྃ་ཕཊ྄ཿ སྭ་བྷཱ་ཝ ས་སྦྱང༌། སྟོང་པའི་ངང་ལས་དབང་ཆེན་རྟ་མཆོག་པདྨ་ཧེ་རུ་ཀ་སྐུ་མདོག་དམར་ནག་ཞལ་གཅིག་ཕྱག་གཉིས་ཕྱག་གཡས་རྡོ་རྗེ་ནམ་མཁར་གདེང་ཞིང་གཡོན་པས་ལྕགས་སྒྲོག་ཐུགས་ཀར་འཛིན་པ། དབུ་སྐྲ་དམར་སེར་གྱི་གསེབ་ནས་རྟ་སྐད་འཚེར་བས་སྣང་སྲིད་ལྷ་སྲིན་སྡེ་བརྒྱད་དབང་དུ་སྡུད་ཅིང་ཞལ་གདངས་ཤིང་ལྗགས་འདྲིལ་བས་ཕུང་འདྲེ་དམ་སྲི་རྒྱལ་འགོང་གི་སྙིང་ཁྲག་གསོལ་བ། ཞབས་གྱད་ཀྱི་དོར་སྟབས་ཀྱིས་དམ་སྲི་ཕོ་མོ་མནན་ཅིང༌། ཡུམ་ཕག་མོ་གྲི་ཐོད་འཛིན་པ་མགུལ་ནས་འཁྱུད་པ།
འཇིགས་བྱེད་བྱ་ཁྱུང་རིགས་ལྔས་དབུར་བརྒྱན་ཅིང༌། ས་བདག་ཀླུ་གཉན་ཟིལ་གྱིས་གནོན་པ། སྐུ་ལ་དུར་ཁྲོད་ཆས་ཀྱིས་བརྒྱན་ཅིང་མེ་དཔུང་འབར་བའི་ཀློང་ན་འགྱིངས་པའི་གནས་གསུམ་ཨོྃ་ཨཱཿཧཱུྃ་གིས་མཚན་པ་ལས་འོད་འཕྲོས་རང་འདྲའི་ཡེ་ཤེས་པ་བཛྲ་ས་མ་ཛཿ ཛཿཧཱུྃ་བཾ་ཧོཿ ཨོྃ་ཧྲཱིཿཔདྨ་ཀྲོ་ཏ་ཧྱ་གྷྲྀ་བ་ཧཱུྃ༔ ལན་བདུན། ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ སོགས་ཀྱིས་མཆོད། ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་ཕུལ།
ཧཱུྃ༔ དཔལ་ཆེན་པདྨ་དབང་གི་ལྷ༔ ཆེ་མཆོག་ཡོངས་འདུས་གཙོ་བོ་ཆེ༔ ལས་ཀྱི་ཁྲོ་བོ་མི་བཟད་པ༔ བདུད་བཞིའི་དཔུང་འཇོམས་ཁྲག་འཐུང་སྐུ༔ དམར་ནག་རྡོ་རྗེ་ལྕགས་སྒྲོག་འཛིན༔ ཞལ་གདངས་ལྗགས་འདྲིལ་སྲིད་གསུམ་གཡོ༔ རབ་འཇིགས་གྱད་ཀྱིས་དོར་སྟབས་ཚུལ༔ དབང་སྡུད་དམར་མོ་གྲི་ཐོད་འཛིན༔ འཇིགས་བྱེད་བྱ་ཁྱུང་སྡེ་ལྔས་བསྐོར༔
གསེར་མིག་ཟངས་རྭ་ལྕགས་སྡེར་བགྲད༔ ཀླུ་གཉན་ས་བདག་གཉེན་པོ་ཆེ༔ རྒྱལ་འགོང་དམ་སྲིའི་སྙིང་ཁྲག་འཐུང་༔ དབང་ཆེན་དྲེགས་པ་ཁྲོ་ཆེན་ཚོགས༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མ་རྫོགས་བར༔ བར་སྒོ་སྲུང་ཞིང་གཤེགས་མཚམས་ཆོད༔ ཨོྃ་པདྨ་ཏ་ཀྲི་ཏ་ཧྱ་གྷྲྀ་ཝ་བཛྲ་ཝཱ་ར་ཧཱི་ག་རུ་ཊ་ཡཀྴ་བཛྲ་ཀྲོ་ཏ་ཧུ་ལུ་ཧུ་ལུ་ཧཱུྃ་ཕཊ྄ཿ གནོད་བྱེད་དམ་སྲི་ཨུ་ཙ་ཏ་ཡ་ཕཊ྄ཿ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ས་མ་ཡ་སཏྭཾ༔
ཞེས་ལན་གསུམ་བཟླས་ནས་མེ་ཏོག་འཐོར་ཞིང༌། ཏིཥྛ་བཛྲཿ ས་བརྟན་བཞུགས་བྱ། ཞེས་ཕྱིའི་སྒོ་སྲུང་གི་གཟུགས་ཅིང་སྒྲུབ་ཁང་སྒོ་ཡི་ཡ་ཐེམ་ལ་ཟླ་བ། མ་ཐེམ་ལ་ཉི་མ། གཡས་སུ་གཡུང་དྲུང༌། གཡོན་དུ་འཁོར་ལོ་བྲིས་ཏེ་བཀོད་ལ། ཧཱུྃ༔ སྟེང་ཕྱོགས་ཟླ་བའི་དཀྱིལ་འཁོར་ལ༔ འོག་ཏུ་ཉི་མའི་ས་གཞི་བདལ༔
གཡས་སུ་རླུང་གི་གཡུང་དྲུང་ལ༔ གཡོན་དུ་ས་ཡི་འཁོར་ལོ་སྟེ༔ འབྱུང་བའི་ཁ་སྦྱོར་སྲུང་བའི་གུར༔ སུ་ཡང་བགྲོད་པར་མི་ནུས་སོ༔ དམ་སྲི་འབྱུང་པོ་མཚམས་ཆོད་ཅིག༔ དེ་ནས་ནང་སྒོའི་ཤིང་བྱང་ལ། བདུད་རྩི་འཁྱིལ་བའི་སྐུ་སྔགས་འདོད་གསོལ་སྐྱེར་ཕུར་སྔགས་ལྡན་བཅས་བཀོད་ལ། རྃ་ཡྃ་ཁྃ། སྟོང་པའི་ངང་ལས་ཨཱཿལས་བྷནྡྷའི་སྣོད་དུ་མཆོད་ལྷ་དངོས་པོ་འདོད་ཡོན་གྱི་རྣམ་པ་མ་ཚང་བ་མེད་པར་འཆར་བས་ནམ་མཁའ་གང་བ་གཏོར་སྣོད་བྷནྡྷ་འབར་བར་གཏོར་རྫས་ཨོྃ་ཨཱཿཧཱུྃ་ཞུ་བ་ལས་འདོད་ཡོན་ཕུང་པོ་ཟད་མི་ཤེས་པའི་ལོངས་སྤྱོད་ཀྱི་གཏེར་དུ་གྱུར། ཨོྃ་ཨཱཿཧཱུྃ༔
ལན་གསུམ་གྱིས་བྱིན་བརླབ། སོ་སོའི་ལས་སྔགས་ཀྱིས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་པད་ཉིའི་གདན་ལ་བདུད་རྩི་འཁྱིལ་བ་ལྗང་ནག་གཡས་བུམ་པ་འཁོར་ལོ་གཡོན་རྒྱ་གྲམ་ཐོགས་པ་ཡུམ་གྲི་ཐོད་འཛིན་པ་སྦྱོར་ཏེ་བཞེངས་པའི་གནས་གསུམ་དུ་ཨོྃ་ཨཱཿཧཱུྃ་གིས་མཚན་པ་ལས་འོད་ཟེར་འཕྲོས་རང་འདྲའི་ཡེ་ཤེས་པ་བཛྲ་ས་མཱ་ཛ༔ ཛཿཧཱུྃ་བཾ་ཧོཿ ཨོྃ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཧཱུྃ༔ ལན་བདུན། ཨརྒྷཾ? སོགས། ཨོྃ་བཛྲ་ཀྲོ་ཏ་ཨ་མྲྀ་ཏ་ཀུནྜ་ལི་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་ཕུལ།
ཧཱུྃ༔ ཁྲོ་ཆེན་འབར་བ་བདུད་རྩི་འཁྱིལ༔ དཔལ་ཆེན་ལས་ཀྱི་ཧེ་རུ་ཀཿ སྔོ་སངས་ཐབས་ཤེས་ཕྱག་རྒྱ་ཡིས༔ བུམ་པ་འཁོར་ལོ་རྒྱ་གྲམ་འཛིན༔ མི་ཟད་ཟད་མེད་བདུད་རྩི་འཁྱིལ༔ དམ་ཚིག་ཡུམ་ཆེན་གྲི་ཐོད་སྦྱོར༔ ཁྲོ་བོའི་རོལ་སྟབས་སྟངས་སྟབས་བརྗིད༔ ཡེ་ཤེས་དམ་ཚིག་མཁའ་འགྲོས་བསྐོར༔ གསེར་སྐྱེམས་གཉན་པོ་འདི་བཞེས་ལ༔
ཁྱེད་ཀྱིས་སྒོ་མཚམས་འདི་སྲུང་ཞིང་༔ དངོས་གྲུབ་ཕྱི་རུ་མ་གཏོང་ཞིག༔ སྒྲུབ་པའི་བར་ཆད་ཞི་མཛད་ཅིང་༔ ལས་ཀྱི་རྟགས་རྒྱ་འདི་སྲུངས་ཤིག༔ ཨོྃ་བཛྲ་ཨ་མྲྀ་ཏ་ཀུནྜ་ལི་ཧ་རི་ནི་ས་བཾ་ཧ་ན་ཧ་ན་ཧཱུྃ་ཕཊ྄ཿ བཛྲ་རཀྵ་རཀྵ༔ ཞེས་དང་ ཏིཥྛ་བཛྲཿ ས་བརྟན་བཞུགས་བྱའོ། སྒོ་བྱང་གཉིས་མ་འཛོམས་པའམ་བསྡུ་ན་ཕྱི་སྒོའི་རྟ་མགྲིན་ཁོ་ནས་ཆོག་གོ ། སྒོ་ཐེམ་གྱི་ནང་དུ་བྲུབ་ཁུང་ཞིག་གི་ནང་དུ་ཟན་ལིང་ལ་སེང་ལྡེང་ངམ་སྐྱེར་པའི་ཕུར་བུའི་དབལ་ལ་མི་གཡོ་བའི་སྔགས་དང༌།
མགུལ་དུ་རྒྱ་ཤོག་ལ་སྒོ་འདིའི་ཡན་ཆད་སུ་ཡང་མ་འདའ་ཞིག་ཅེས་བྲིས་ཏེ་བཏགས་པས་རྒྱས་བཏབ། སྒོ་འདིའི་ཡན་ཆད་སུ་ཡང་མ་འདའ་ཞིག༔ ཅེས་བརྗོད། གསུམ་པ་གསང་མཚམས་ལ་གཉིས། མ་ཏྲཾ་བསྒྲལ་བ་དང་ཁྲོ་བཅུའི་ཕུར་གདབ་བོ། དང་པོ་རང་རྒྱུད་ཀྱི་མ་ཏྲཾ་བདག་འཛིན་གྱིས་འཁོར་བར་འཁྱམས་པའི་ང་བདག་བསྒྲལ་བ་ནི། དཀྱིལ་འཁོར་གྱི་གཞིར་མ་ཏྲཾ་གི་གཟུགས་བརྙན་མགོ་ལྷོ་ནུབ་ཏུ་བསྟན་པ་གན་རྐྱལ་དུ་བཞག ། སྟེགས་བུའི་ཤར་ངོས་སློབ་དཔོན་ཞལ་ནུབ་ཏུ་ཕྱོགས་ཏེ་ཕྱག་ཏུ་གཡབ་དར་དྲིལ་བུ་བསྣམས་ནས་སྟོང་ཐུན་ཟུར་གསལ་ལྟར་བཤད་པའི་རྗེས་སུ་ལས་སྔགས། ཨོྃ་ཨཱཿཧཱུྃ་པདྨ་ཧེ་རུ་ཀ་ཨརྩིག་ནིརྩིག་སརྦ་དུཥྚཱཾ་མཱ་ར་ཡ་ཧཱུྃ་ཕཊ྄ཿ ཅེས་བརྗོད་ལ།
བདག་ཉིད་ལས་ཀྱི་ཧེ་རུ་ཀ་ཁྲོ་གཏུམ་བཟོད་པར་དཀའ་བའི་གཟི་བརྗིད་བསྐལ་པའི་མེ་ལྟར་འབར་བའི་སྐུར་གྱུར་ པར་བསམ། མཉམ་བཞག་གི་རྒྱས། ཕཊ྄ཿ ཀུན་གཞི་མ་བཅོས་སྟོང་པའི་དབྱིངས༔ རིག་པ་མ་འགགས་འགྱུ་བ་ལས༔ བཟང་ངན་འཛིན་པའི་རུ་ཏྲ་བྱུང་༔ བག་ཆགས་རིམ་པར་བརྩེགས་པ་ལས༔ ང་བདག་ཉོན་མོངས་ལས་ཀྱི་རླུང་༔ ཡེ་ཤེས་སྒྲིབ་པའི་གནོད་བྱེད་ལ༔ མ་ཡེངས་དྲན་པའི་ལྕགས་ཀྱུ་ཡིས༔
ཤེས་རིག་ལྟ་བའི་ཕུར་བུས་བསྣུན༔ གཏུབ་བོ་གཅིག་ཆོད་ས་མ་ཡ༔ གཏུབས་ཤིག་ཀ་དག་ཁྲེགས་ཆོད་མཚོན༔ ང་བདག་རུ་ཏྲ་དབྱིངས་སུ་སྒྲོལ༔ མ་ནི་འཁོར་འདས་དབང་ཆེན་གཞི༔ ཏྲཾ་ནི་བརྡལ་ཁྱབ་ཆོས་སྐུའི་དལ༔ རུ་ནི་མ་བཅོས་སྤྲོས་བྲལ་དབྱིངས༔ ཏྲ་ནི་གསང་སྔགས་རྡོ་རྗེ་ཐེག༔ ཡེ་གྲོལ་ཆེན་པོའི་ཕོ་བྲང་ནས༔ ཟང་ཐལ་རྒྱ་ཡན་ཕོ་བྲང་གསལ༔
ཨོྃ་དྷརྨ་ཛྙཱ་ན་མ་ཏྲཾ་རུ་ཏྲ་པྲ་བེ་ཤ་ཡ་ཕཊ྄ཿ ཅེས་བདག་ལུས་ཡེ་ནས་གཞལ་ཡས་ཁང་དུ་གསལ༔ ལྕགས་ཀྱུའི་ཕྱག་རྒྱས་བཅིངས་ཏེ། མ་ཏྲཾ་ཀ་རུ་ཏྲ་ཛཿ ལན་བདུན་བརྗོད། ཕཊ྄ཿ མདུན་དུ་གནམ་ལྕགས་ཀྱི་ཁང་སྒྲོམ་ནག་པོ་སྟོང་གསུམ་དང་མཉམ་པ་ལས་ཀྱི་བསད་ཁང་དེའི་དབུས་སུ་ནད་རླངས་སྔོ་དམར་ཡམ་ཡམ་འཕྲོ་བའི་རྣམ་པ་ཅན་གྱི་ནང་དུ་གནོད་བྱེད་མོ་འདྲེ་གདོན་བགེགས་སྒྲུབ་ལ་བར་དུ་གཅོད་པའི་དམ་སྲིའི་རིགས་ལུས་སྔོ་བ་ཧམ་པ་རེད་པ་ཉམ་ཐག་པའི་གཟུགས་ཅན་དུ་གསལ་བར་གྱུར༔ ན་མོཿ མཆོག་གསུམ་རྩ་གསུམ་དཀོན་མཆོག་ཐུགས་རྗེའི་བདག༔ རྒྱལ་སྲས་རིག་འཛིན་གྲུབ་ཐོབ་ཕྱག་རྒྱ་སྔགས༔
ཡི་དམ་མཁའ་འགྲོ་ཆོས་སྐྱོང་བདེན་པའི་ཚོགས༔ དེང་འདིར་དཀྱིལ་འཁོར་སྒྲུབ་ལ་བར་གཅོད་ཚོགས༔ འབྱུང་པོ་མི་མིན་གནོད་བྱེད་དམ་སྲི་དང་༔ ལོག་འདྲེན་གདོན་བགེགས་འབྱུང་པོ་མ་ལུས་རྣམས༔ སྟེང་འོག་ཕྱོགས་བཅུ་རི་རབ་གླིང་བཞིའི་སྲང་༔ བན་བོན་ལྷ་སྲུང་སྐྱབས་འོག་གར་གནས་ཀྱང་༔ རང་དབང་མེད་པར་གཟུགས་ལིང་འདི་དག་ལ༔ མྱུར་དུ་ཁུག་ཅིག་རྡོ་རྗེ་ལྕགས་ཀྱུ་མ༔ ཆོངས་ཤིག་སྡོམས་ཤིག་ལས་བྱེད་ཞགས་པ་མ༔ གཅུན་ཅིག་གཟིར་ཅིག་མཐུ་སྟོབས་ལྕགས་སྒྲོག་མ༔
མྱོས་ཤིག་གཏོར་ཅིག་ལས་བྱེད་རལ་གྲི་མ༔ རང་དབང་མེད་པར་གཟུགས་ལིང་འདི་ལ་ཁུག༔ ཨོྃ་བཛྲ་ཨཾ་ཀུ་ཤ་ཡ་ཛ་ཛཿ རཏྣ་པཱ་ཤ་ཧཱུྃ༔ པདྨ་སྥོ་ཊ་བཾ༔ ཀརྨ་གྷཎྜེ་ཧོཿ ཞེས་བཀུག་བསྒྲལ་བ་ནི། ཧཱུྃ༔ སྲས་མཆོག་བཛྲ་ཀཱི་ལ་ཡ༔ མཐིང་ནག་རབ་རྔམ་ཚྭ་ཚྭ་འཕྲོ༔
རྡོ་རྗེ་གདེང་ཞིང་ཕུར་བུ་འདེབས༔ དམ་སྲི་གནོད་བྱེད་བྱད་མ་རྣམས༔ རྡུལ་ཕྲན་བཞིན་དུ་བརླགས་པར་བྱེད༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ ཅེས་བསྒྲལ་ཞིང༌། མ་ཧཱ་དེ་བ་རུ་ཏྲ་ཛ་ཛཿཧཱུྃ༔ ཞེས་ལན་བདུན་བཟླ་ཞིང་ཐམས་ཅད་ཀྱི་ལག་གཡས་ཀྱི་སོར་མོ་གསུམ་སྦྲེང་བ་ཁ་ཊྭཱཾ་གྱི་རྒྱས་སྙིང་ཁར་བསྣུན་ཚུལ་བྱས་ལ།
གཟུགས་ཕུང་ཧྲུལ་གྱིས་ཞིག༔ མ་རིག་སྒོ་ལྔའི་སྦུབས་དང་བྲལ༔ རྣམ་ཤེས་ཏྲི་ནག་པོར་གནས་པའི་ཐུགས་ཀའི་འོད་ཀྱིས་སྦྱངས་པས་ཧཱུྃ་ཡིག་དཀར་པོར་གྱུར་བདག་གི་ཐུགས་ཀར་ཐིམ་ནས་གཉིས་སུ་མེད་པར་གྱུར ་པར་བསམ་ཞིང༌།
དེ་ནས་སྙིང་དབུས་སུ་དུར་ཁྲོད་མ་ལ་ཡ༔ རྩིབ་གཡས་ཤར་བསིལ་བ་ཚལ༔ མགོ་ལྷོ་ཀཱི་ལ་རྫོགས༔ རྩིབ་གཡོན་ནུབ་ལངྐ་བརྩེགས༔ གསང་གནས་བྱང་པདྨ་བརྩེགས༔ ལག་གཡོན་ཤར་ལྷོ་གསང་ཆེན་རོལ༔ ལག་གཡས་ལྷོ་ནུབ་ལྷུན་གྲུབ་གཏེར༔ རྐང་གཡས་ནུབ་བྱང་འཇིག་རྟེན་བརྩེགས་པར་གྱུར༔ རྐང་གཡོན་བྱང་ཤར་ཧེ་ཆེན་བརྡལ་བའི་དུར་ཁྲོད་གྱུར་ཅིང་ལྷ་སོ་སོའི་ཕོ་བྲང་དུ་གྱུར་པར་བསམས་ལ། ཧཱུྃ༔
རུ་ཏྲ་བསྒྲལ་བའི་གཡང་གཞི་ལ༔ དབང་ཆེན་ཕོ་བྲང་གཞི་རུ་གསལ༔ རུ་ཏྲ་བསྒྲལ་བའི་ལག་པ་གཡས༔ ཤར་ཕྱོགས་གཏུམ་དྲག་དུར་ཁྲོད་གསལ༔ རུ་ཏྲ་བསྒྲལ་བའི་ལག་པ་གཡོན༔ ལྷོ་ཕྱོགས་གད་རྒྱངས་དུར་ཁྲོད་གསལ༔ རུ་ཏྲ་བསྒྲལ་བའི་རྐང་པ་གཡོན༔ ནུབ་ཕྱོགས་ཚང་ཚིང་དུར་ཁྲོད་གསལ༔ རུ་ཏྲ་བསྒྲལ་བའི་རྐང་པ་གཡས༔ བྱང་ཕྱོགས་རབ་རྒྱུ་དུར་ཁྲོད་གསལ༔
རུ་ཏྲ་བསྒྲལ་བའི་མཚམས་བཞི་འདི༔ ཧ་ཧ་རྒོད་དང་བསིལ་བ་ཚལ༔ རྔམ་པ་སྒྲ་སྒྲོགས་ཀཱི་ལའི་གནས༔ ནང་རོལ་ཕྱི་ནང་རིམ་པ་བཞིན༔ གནས་དང་ཉེ་བའི་གནས་བརྒྱད་གསལ༔ སྙིང་དབུས་དཀྱིལ་འཁོར་གསང་བའི་དལ༔ ཡོངས་རྫོགས་གཟི་བརྗིད་མདངས་ལྡན་གསལ༔ ཨོྃ་མ་ཧཱ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཨཱཏྨ་ཀོ྅་ཧཾ༔ སློབ་དཔོན་ཤར་དུ་གནས་པས ་བྷྲཱུྃ་ཛྙཱ་ན་མཎྜལ་བྷྲཱུྃ༔ ཐུགས་ཀ་ནས་བྷྲཱུྃ་འཕྲོས་ཁོག་པ་ལ་ཐིམ་པས་ཁོག་པ་དུར་ཁྲོད་རོལ་པའི་གཞལ་ཡས་ཁང་དུར་ཁྲོད་བརྒྱད་རྭ་བ་མེ་དང་བཅས་པས་བསྐོར་བར་གྱུར༔
ཐམས་ཅད་ཀྱི་ལག་གཡས་ཕྱི་དང་ལག་གཡོན་ནང་དུ་བྱས་པའི་ཁུ་ཚུར་དཔུང་མགོར་བསྣོལ་ཞིང༌། ཧཱུྃ༔ པྲ་བེ་ཤ་ཡ་ཕཊ྄ཿ ཅེས་ལན་བདུན་བཟླས་ནས་རྒྱ་བཀྲོལ་ཏེ། དཀྱིལ་འཁོར་གྱི་སྒོ་ཤག་གིས་ཕྱེ་བར་གྱུར ་པར་བསམས་ལ། དེ་ནས་རྡོ་རྗེ་སློབ་དཔོན་འགྲོས་གར་གྱིས། ཧཱུྃ་ཧཱུྃ་ཧཱུྃ༔ ཧ་ཧ་ཧ༔ ཕཊ྄་ཕཊ྄་ཕཊ྄ཿ ཅེས་བརྗོད་ནས་དཀྱིལ་འཁོར་གཡས་སུ་ལན་གསུམ་བསྐོར་ནས།
དཀྱིལ་འཁོར་གྱི་ནང་དུ་ཚུད་པར་གྱུར༔ ཞེས་བརྗོད་ལ་སྟེགས་བུའི་དབུས་ཀྱི་ཁྲིའི་ཁར་སློབ་དཔོན་ཞལ་ཤར་དུ་ཕྱོགས་པར་བཞུགས་པའི་མདུན་དུ་སེང་ལྡེང་གི་ཕུར་བུ་ཙན་དན་དམར་པོས་ཁ་བསྒྱུར་ཞིང་རྩེ་མོར་མེ་ཏོག་ཕྲེང་བ་བཅིངས་པ་བཅུ་བཤམས། དཀྱིལ་འཁོར་གྱི་ཕྱོགས་མཚམས་བརྒྱད་དང་ཤར་ནུབ་རྣམས་སུ་ཕུར་གདན་བཅུ་བཀོད་ལ། རང་གི་ཐུགས་ཀ་ནས་ཧཱུྃ་ཡིག་བཅུ་སྤྲོས་ཕུར་བུ་རྣམས་ལ་ཐིམ་པ་ཡོངས་སུ་གྱུར་པ་ལས་སྟོད་ཁྲོ་བོའི་གཟུགས་ཅན་སྨད་ཕུར་བུ་འབར་བའི་རྣམ་པ་ཅན་དུ་གྱུར་ པར་བསམས་ལ། ཐམས་ཅད་ཧཱུྃ་མཛད་ཀྱི་ཕྱག་རྒྱ་དང༌། སུམྦྷ་ན ིའི་སྔགས་ཀྱིས་ཕྱོགས་བཅུའི་བགེགས་རྣམས་བཀུག་པ་ལ་སློབ་དཔོན་གྱིས་ལག་གཡས་ཐོ་བ་དང་གཡོན་པས་ཕུར་བུ་བཟུང་ལ། ཧཱུྃ༔ སྟེང་འོག་ཕྱོགས་མཚམས་འཇིག་རྟེན་ཀུན༔ ཞེ་སྡང་རྡོ་རྗེ་བླ་ན་མེད༔ སྐུ་གསུང་ཐུགས་སྤྲུལ་སྟོབས་དང་ལྡན༔
ཏ་ཀྲིཏ་ཁྲག་འཐུང་ཁྲོ་རྒྱལ་བཅུ༔ འཇིགས་ཚུལ་རྔམ་པའི་སྟངས་སྟབས་ཀྱིས༔ གདུག་པའི་ཚོགས་རྣམས་བརླག་པར་མཛོད༔ དུར་ཁྲོད་གསང་བའི་གནས་མཆོག་འདིར༔ རང་བྱུང་ཁྲོ་རྒྱལ་ཆེན་པོ་བཅུ༔ ལོག་འདྲེན་བདུད་བགེགས་མཚམས་གཅོད་ཕྱིར༔ ཁྲོ་བཅུའི་ཕུར་པ་གདབ་པར་བྱ༔ སྟེང་གི་ཕུར་བུ་ཤར་གྱི་ཤར་ནས་བརྩམ་གཡས་སུ་རིམ་པར། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཧཱུྃ་ཀ་ར་ཧཱུྃ༔
གནོད་བྱེད་འབྱུང་པོ་གརྫ་གརྫ་ཧཱུྃ་ཕཊ྄ཿ ཤར། ཨོཾ་བཛྲ་ཀཱི་ལི་ཀཱི་ལ༔ མ་ཧཱ་ཀྲོ་ཏ་བི་ཛ་ཡ་ཧཱུྃ༔ གནོད་བྱེད་འབྱུང་པོ་ཧ་ན་ཧ་ན་ཧཱུྃ་ཕཊ྄ཿ ཤར་ལྷོ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ནཱི་ལ་དཎྜ་ཧཱུྃ༔ གནོད་བྱེད་འབྱུང་པོ་ད་ཧ་ད་ཧ་ཧཱུྃ་ཕཊ྄ཿ ལྷོ།
ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཡ་མཱནྟ་ཀ་ཧཱུྃ༔ གནོད་བྱེད་འབྱུང་པོ་པ་ཙ་པ་ཙ་ཧཱུྃ་ཕཊ྄ཿ ལྷོ་ནུབ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨཱརྻ་ཨ་ཙ་ལེ་ཧཱུྃ༔ གནོད་བྱེད་འབྱུང་པོ་བྷནྡྷ་བྷནྡྷ་ཧཱུྃ་ཕཊ྄ཿ ནུབ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཧྱ་གྷྲི་ཝ་ཧཱུྃ༔
གནོད་བྱེད་འབྱུང་པོ་ཧུ་ལུ་ཧུ་ལུ་ཧཱུྃ་ཕཊ྄ཿ ནུབ་བྱང༌། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨ་པ་རཱ་ཛི་ཏ་ཧཱུྃ༔ གནོད་བྱེད་འབྱུང་པོ་ཏིཥྛ་ཏིཥྛ་ཧཱུྃ་ཕཊ྄ཿ བྱང༌། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཨ་མྲྀ་ཏ་ཀུནྜ་ལི་ཧཱུྃ༔ གནོད་བྱེད་འབྱུང་པོ་ཚིནྡྷ་ཚིནྡྷ་ཧཱུྃ་ཕཊ྄ཿ བྱང་ཤར།
ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་ཏྲཻ་ལོཀྱ་བི་ཛ་ཡ་ཧཱུྃ༔ གནོད་བྱེད་འབྱུང་པོ་བྷནྡྷ་བྷནྡྷ་ཧཱུྃ་ཕཊ྄ཿ འོག་གི་ཕུར་བུ་ནུབ་ཀྱི་མདུན་དུ། ཨོཾ་བཛྲ་ཀཱི་ལི་ཀཱི་ལ་ཡ༔ མ་ཧཱ་ཀྲོ་ཏ་མ་ཧཱ་བཱ་ལ་ཧཱུྃ༔ གནོད་བྱེད་འབྱུང་པོ་སྥོ་ཊ་སྥོ་ཊ་ཧཱུྃ་ཕཊ྄ཿ ཅེས་འབར་བའི་སྟངས་སྟབས་དང་བཅས་སྟེང་གི་ཕུར་བུ་ཤར་གྱི་ཤར། ཤར་ནས་ཤར་ལྷོ་སོགས་རིམ་གྱིས་བྱང་ཤར་བར་གཡས་བསྐོར་དང༌། འོག་གི་ཕུར་བུ་ནུབ་ཀྱི་ནུབ་ཏུ་གདབ་པས།
བགེགས་རྣམས་ཀྱི་སྙིང་ཕུག་ནས་གཡོ་འགུལ་མེད་ཅིང་འོད་གསལ་བར་གྱུར ་པར་བསམ་ཞིང༌། ཕུར་བུ་ལས་བྱུང་བའི་འོད་ཟེར་སྲུང་བའི་འཁོར་ལོ་འཁྲིགས་པས་ཕྱོགས་མཚམས་ཐམས་ཅད་ཁྱབ་པར ་བསམ། ཞེས་དང༌། ལས་གཞུང་ནས་འབྱུང་བའི་སྲུང་འཁོར་གྱི་ཚིག་བརྗོད་ཅིང་བསྲུང་བྱ་སྲུང་བྱེད་ཐམས་ཅད་ལས་འདས་པ་ཁོ་ན་ཉིད་ཀྱི་སྲུང་འཁོར་ཡང་བྱ། བཞི་པ་རྟེན་གྱི་དཀྱིལ་འཁོར་བཅའ་བ་ལ། ཐོག་མར་ཆག་ཆག་གདབ་པ་ནི། དུང་ཕོར་རམ་ཀ་པཱ་ལར་བདུད་རྩི་རྣམ་པ་ལྔར་སྦྱར་བའི་དྲི་བཟང་གི་ཆུས་དཀྱིལ་འཁོར་གྱི་གཞི་ལ་རྡོ་རྗེ་ཁུ་ཚུར་གྱིས་བྱང་ཤར་ནས་གཡས་བསྐོར་དུ་ཁྱབ་པར་ཁྱམས་མེད་པར་བྱུགས་ཤིང༌། ཧཱུྃ༔ དམ་ཚིག་རྡོ་རྗེ་ཡེ་ཤེས་གསང་བའི་ཆུ༔ རྣམ་དག་ཡོན་ཏན་དྲི་མ་མེད་པའི་རྫས༔
སྨོན་ལམ་དབང་གིས་བྱང་ཆུབ་སེམས་བསྐྱེད་མཆོག༔ དེང་འདིར་དཀྱིལ་འཁོར་ས་གཞིར་ཆག་ཆག་འདེབས༔ ཨོྃ་བཛྲ་ས་མ་ཡ་མངྒ་ལ་ཨ་མྲྀ་ཏ་ཨཱཿཧཱུྃ༔ ཧཱུྃ༔ ཀུན་རྒྱུ་རྡོ་རྗེའི་ས་གཞི་ལ༔ རང་བྱུང་རྟེན་འབྲེལ་འཆར་བའི་སྟེང་༔ གསང་བ་ཌཱཀྐིའི་དལ་བཅག་པས༔ དབང་ཆེན་མཁའ་ཀློང་ཡངས་པར་གསལ༔ ཨོཾ་སརྦ་དྷརྨ་བྷཱུ་མི་ཧཾ༔ ཞེས་བརྗོད་ཅིང་ཞི་རོལ་བྱ།
དེ་ནས་དཀྱིལ་འཁོར་བསྟན་པའི་རིམ་པ་ནི། དབང་གི་ས་གཞི་འཇམ་ཞིང་ལག་མཐིལ་ལྟར་མཉམ་པར་བྱ། ཐིག་སྐུད་དལ་གྱི་ཉིས་འགྱུར་ཚད་ཙམ་གྱིས་འདེབས་པའི་རི་མོ་དཀར་པོ་དག་ཏུ་འདོད། སྒྲུབ་པ་པོ་ནི་དཀྱིལ་འཁོར་ནུབ་ཏུ་འཁོད༔ བཀྲ་ཤིས་མཚན་ལྡན་རིག་མ་རྒྱན་ཅན་དེ༔ ཤར་དུ་སྡོད་ལ་ཐིག་སྐུད་སྣེ་མོ་བཏང་༔ དེ་ནས་ཐིག་སྐུད་རྡོ་རྗེ་པདྨར་མཚོན༔ དང་པོ་མཁའ་ལ་ཡེ་ཤེས་དལ་ཐིག་གདབ༔ ཐིག་སྐུད་རིག་མའི་སྤྱི་བོར་ཁྲུ་གང་བཏེགས༔ ཧཱུྃ༔
གསང་བ་དབྱིངས་ཀྱི་མཁའ་ལམ་དུ༔ བདེན་གཉིས་འབྲས་བུ་སྟོན་པའི་ཕྱིར༔ རིག་པ་རྡོ་རྗེའི་ཐིག་གདབ་བོ༔ རང་བྱུང་ཡེ་ནས་ཕོ་བྲང་གསལ༔ ཨོྃ་དྷརྨ་བཛྲ་སྭ་བྷཱ་ཝ་ཧཱུྃ༔ དེ་ནས་རིག་མའི་བྲང་ལ་གཏད༔ ཤེས་རབ་ཡུམ་གྱི་བྷ་ག་རུ༔ ཐབས་ཀྱི་ཀུན་ད་སྦྲེང་བར་བསམ༔ ཧོཿ སྟོང་ཉིད་ཡེ་ཤེས་རྒྱུན་ལམ་དུ༔
ཟག་མེད་དགའ་བཞི་བསྐྱེད་པའི་ཕྱིར༔ ཟུང་འཇུག་བདེ་ཆེན་ཐིག་གདབ་བོ༔ སྣ་ཚོགས་ལྔ་ལྡན་ལྷུན་གྱིས་གྲུབ༔ ཨོཾ་པྲ་ཛྙཱ་སུ་ཁཾ་པྲ་མོ་ཏི་རི་ཧཱུྃ༔ དེ་ནས་དཀྱིལ་འཁོར་དག་ལ་གདབ༔ དེའང་སློབ་དཔོན་ནུབ་དང་རིག་མ་ཤར་དུ་བྱས་ལ་རྡོར་དྲིལ་དང་བཅས་པའི་ངང་ནས་གུང་མོས་ཐིག་སྐུད་བཟུང༌། འོག་ནས་གྱེན་དུ་གཅུས་ཏེ་སེ་གོལ་གཏོག་པ་ལ། ནུབ་ཤར་ལྷོ་བྱང་ཚངས་ཐིག་གདབ། ། མེ་རླུང་སྲིན་དབང་ཟུར་ཐིག་གཉིས། ། མེ་དབང་རླུང་སྲིན་ཤར་ནུབ་ལོགས། །
རླུང་དབང་མེ་སྲིན་བྱང་དང་ལྷོ། ། ལོགས་ཏེ་ཚངས་ལོགས་རྒྱབ་འགྲོས་དང༌། ། ཟུར་ལ་དེ་སྤངས་གཡས་ཁོ་ནས། ། འགྲོ་སྟེ་ཐིག་ཆེན་བརྒྱད་པོ་གདབ། ། སློབ་དཔོན་ནུབ་ནས་སྲད་བུ་བསྡུ། རས་བྲིས་ཡིན་ན་ཚོན་ཆོག་སོགས་མི་དགོས་ལ་འདི་ནས་སྟ་གོན་ལ་འཇུག་པས་ཆོག་གོ ། དེ་ནས་ཚོན་བྱིན་བརླབ་པ་ནི། འབྱུང་བ་རིམ་བརྩེགས་མཚོན་པའི་ཕྱིར། བྱང་དུ་ལྗང་གུ་ལ་ཏཱྃ་བྲིས། ནུབ་ཏུ་དམར་པོ་ལ་པཱྃ་བྲིས་ཏེ་བཞག །
ལྷོ་རུ་སེར་པོ་ལ་ལཱྃ་བྲིས་ཏེ་བཞག ། ཤར་དུ་དཀར་པོ་ལ་མཱྃ་བྲིས་ཏེ་བཞག ། དབུས་སུ་སྔོན་པོ་ལ་མཱུྃ་བྲིས་ཏེ་བཞག་ལ། ཧཱུྃ༔ འབྱུང་བ་རང་བྱུང་བསྣོལ་བརྩེགས་ཐབས༔ གསང་བ་དབྱིངས་ཀྱི་མཁའ་འགྲོ་མ༔ རང་བྱུང་རང་ཤར་དེ་བཞིན་ཏུ༔ འབྱུང་ལྔའི་བཅུད་བསྡུས་དེ་ལྟར་ཐིམ༔ ཨེ་རྃ་ཡྃ་ཁྃ་སུྃ་བྷྲཱུྃ༔ སླར་ཕྱོགས་སུ་བཞག་ནས།
ཧཱུྃ༔ ཞེ་སྡང་ང་རྒྱལ་འདོད་ཕྲག་དོག༔ གཏི་མུག་མ་སྤངས་དབྱིངས་སུ་དག༔ ཡེ་ཤེས་ལྔ་རུ་ལམ་གྱིས་ཤར༔ ཀུན་ཏུ་གནས་འགྱུར་ས་བོན་བྷྲཱུྃ༔ ཨོྃ་བྷྲཱུྃ་བི་ཤྭ་བི་ཤུདྡྷེ་ཧཾ༔ དེ་ནས་དཀྱིལ་འཁོར་བྲི་བ་ལ། དང་པོ་ཏིང་འཛིན་རྣམ་གསུམ་གདབ༔ གཉིས་པ་དབུས་ནས་ཆ་བཞི་མཉམ༔ དབུས་མའི་ཚངས་ཐིག་ལེགས་པར་གདབ༔
ཚངས་ཐིག་བགོས་པའི་གཉིས་ཆ་མཚམས༔ གཡས་གཡོན་བྱ་རོག་རྗེས་རྣམས་བཙལ༔ དེ་ལ་གཅིག་བཏབ་ཐབས་ཤེས་གཉིས༔ བཞི་ཆ་གདབ་པ་ཚད་མེད་བཞི༔ དེ་ནས་གཉིས་གདབ་ཕར་ཕྱིན་དྲུག༔ གོ་ཆ་དང་པོ་རྣམ་ཐར་བརྒྱད༔ གཉིས་པ་སྟོང་ཉིད་བཅུ་དྲུག་པ༔ གསུམ་པ་དཔའ་བོ་ཉི་ཤུ་བཞི༔ བཞི་པ་མཁའ་འགྲོ་སུམ་ཅུ་གཉིས༔ དེས་ནི་གཞུང་གི་ཐིག་ཆེན་ཚང་༔
དེ་ནས་ས་བཅད་བགོ་བ་ནི༔ ནུབ་བྱང་སློབ་དཔོན་དག་གིས་གདབ༔ ཤར་ཕྱོགས་གསང་བའི་རིག་མས་གདབ༔ དང་པོ་ཕྱེད་གདབ་ཕྱི་མ་བསལ༔ གཉིས་པ་ཆ་བཞི་ལེགས་པར་གདབ༔ གསུམ་པ་བཞི་པ་རང་སར་བཞག༔ ལྔ་པ་དབུས་དོར་མཐའ་གཉིས་གདབ༔ དྲུག་པ་ཕྱེད་གདབ་ཕྱི་མ་བསལ༔ བདུན་པ་ཆ་བཞི་ལེགས་པར་གདབ༔ བརྒྱད་པ་དབུས་དོར་མཐའ་གཉིས་གདབ༔
དེ་ཡིས་ཐིག་ཆེན་རྩ་གཉིས་རྫོགས༔ དང་པོ་ཆ་ཆེན་ལྟ་བ་ལ༔ གཉིས་པ་པདྨ་གསུམ་འཁོར་ལོ༔ བཞི་པ་སྒོ་མཚམས་བློ་ཡིས་དཔག༔ ཚད་ནི་ཆ་ཆེན་གཅིག་ཏུ་འདོད༔ ཆོས་འཁོར་ལ་ནི་ཆ་ཕྲན་བཞི༔ གཉིས་འདས་གཉིས་དང་བཞི་འདས་བཞི༔ བསྐོར་བ་ཀློང་གུར་རི་མོ་འབྱུང་༔ ཀ་ཟུར་མུན་པ་ཆ་ཆུང་རེ༔ གླང་རྒྱབ་མུན་པ་ཆ་ཆུང་གསུམ༔
ཆ་ཆུང་བཞི་ཆ་ཁ་རྒྱན་བསྐོར༔ མུན་པའི་སྐོར་ཚད་སྒོ་ཡི་མཚམས༔ ཀ་རྒྱན་སྟེང་ནས་ཟ་ར་ཚགས༔ གྱེན་བསྐོར་སྣ་ཚོགས་རྡོ་རྗེ་འབྱུང་༔ པདྨ་རྡོ་རྭ་ཆ་ཕྲན་རེ༔ དུར་ཁྲོད་མེ་རི་ཆ་ཆེན་རེ༔ རྩིག་པ་ལྔ་ལྡན་ཆ་ཆུང་གཅིག༔ འདོད་སྣམ་དམར་པོ་ཆ་ཆུང་རེ༔ ཕ་གུ་སེར་པོ་ཆ་ཆུང་གཅིག༔ མུན་ནག་དྲྭ་དཀར་ཆ་ཆུང་གཉིས༔
ཤམ་བུ་སྔོན་པོ་ཆ་ཆུང་གཅིག༔ མདའ་ཡབ་མཆོད་རྟེན་ཆ་ཆུང་གཅིག༔ ཀ་བ་ཕྱོགས་མཚོན་ཀ་རྒྱན་མཛེས༔ ལྕམ་དང་རྡོ་རྗེ་ཕྱོགས་ཀྱི་མདོག༔ རྟ་བབས་ས་ཆུ་མེ་རླུང་བཞི༔ སེར་སྔོན་དམར་ལྗང་ཆ་ཆུང་རེ༔ ཀ་གདན་མཛེས་ཚོན་ཆ་ཆུང་རེ༔ ཆོས་འཁོར་སེར་པོ་ཆ་ཆུང་གཉིས༔ ཆར་ཁེབ་ཉི་ཟླ་ཆ་ཆུང་རེ༔ དེ་ལྟར་ཞིབ་ཏུ་རིམ་པར་གདབ༔
ཅེས་སོ། ལྔ་པ་སྟ་གོན་ལ་བཞི། ལྷ་ཡོ་བྱད་བུམ་པ་སློབ་མ་སྟ་གོན་ལ་གནས་པའོ། དེའང་སློབ་མ་ལ་དབང་བསྐུར་དང་འབྲེལ་ན་དེ་རྣམས་སྐབས་དང་སྦྱར། མ་འབྲེལ་ན་མི་དགོས་མོད། འོན་ཀྱང་ཡོ་བྱད་སྟ་གོན་ནི་ནམ་དུའང་དགོས་པས་སྒྲུབ་རྫས་ཚང་བར་བསགས་ལ་ཐམས་ཅད་ཀྱང་ཡེ་ཤེས་ཀྱི་རྣམ་རོལ་འབའ་ཞིག་ཏུ་མོས་པས་བྱིན་གྱིས་བརླབ། དང་པོ་ལྷ་སྟ་གོན་ནི་གཙོ་བོར་དཀྱིལ་འཁོར་བྲི་བར་གནང་བ་ཞུ་བའི་དོན་ཡིན་པས་གྲུབ་ན་ལེགས་པ་ལས་ལྷག་སྐྱོན་དུ་མི་འགྱུར་བས་དེ་ལྟར་ན། དཀྱིལ་འཁོར་བྱ་བའི་སྟེགས་བུའི་དབུས་གཙོ་བོའི་གནས་སུ་བདུད་རྩི་དྲི་བཟང་སྦྱར་བའི་ཆབ་ཀྱིས་ཐིག་ལེ་བྱས་ལ། དབུས་ཀྱི་ཚོམ་བུ། ཨོཾ་བཛྲ་ཙཎྜ་པདྨ་ཧེ་རུ་ཧཱུྃ་ཕཊ྄ཿ
ཨོྃ་ཨཱཿཧཱུྃ་ས་མ་ཡ་སཏྭཾ༔ ཞེས་བཀོད། ཕྱོགས་བཞིར། ཨོཾ་བཛྲ་ཙཀྲ་ཀྲོ་ཏ་ཙཎྜ་གྲཱི་ཝ་ཙ་ཏུར་ཀྲོ་ཏི་ཤྭ་རཱི་ཧཱུྃ་བྷྱོཿ ཨོཾ་ཨཱཿཧཱུྃ་ས་མ་ཡ་སཏྭཾ༔ ཞེས་བཀོད། མཚམས་བཞིར། ཨོཾ་ཁྲོཾ་ག་རུ་ཊ་པཉྩ་ཧཱུྃ་ཕཊ྄ཿ ཨོྃ་ཨཱཿཧཱུྃ་ས་མ་ཡ་སཏྭཾ༔ ཞེས་བཀོད།
དེའི་ཕྱི་རོལ་ཕྱོགས་བཞིར། ཨོཾ་མ་མོ་མུ་ཁ་ལེ་ཀྲོ་ཏི་ཙ་ཏུར་བཾ་རུ་ལུ་རུ་ལུ་བྷྱོཿ ཨོྃ་ཨཱཿཧཱུྃ་ས་མ་ཡ་སཏྭཾ༔ ཞེས་བརྗོད་ཅིང་དྲིའི་ཐིག་ལེ་བྱས་ལ་མེ་ཏོག་གི་ཚོམ་བུ་གཙོ་འཁོར་བཅུ་གསུམ་ཕྱེད་པར་བཀོད། ཕྱི་ནང་གི་མཆོད་གཏོར་བཤམས་ལ། ལས་བྱང་ལྟར་མཆོད་པ་བྱིན་བརླབས་ནས་དམ་ཚིག་པ་བསྐྱེད། ཕྱག་མཆོད་བསྟོད་པའི་བར་དུ་སོང་ནས་ཐམས་ཅད་ཀྱིས་ཐལ་མོ་སྦྱར་ཏེ། ཧོཿ དུས་གསུམ་བླ་མ་ཡི་དམ་ལྷ༔ ཡི་དམ་རྒྱལ་བ་རྒྱ་མཚོའི་ཚོགས༔
མཁའ་འགྲོ་དམ་ཅན་མ་ལུས་དགོངས༔ དཀྱིལ་འཁོར་བཟང་པོ་ལེགས་བྲིས་ནས༔ བདག་ཅག་བསྙེན་སྒྲུབ་ལས་གཞུང་བསྲང་༔ སྟ་གོན་ལ་ནི་གནས་པར་མཛོད༔ ལན་གསུམ་བརྗོད། རྡོ་རྗེ་སློབ་དཔོན་གྱིས་སེ་གོལ་གསུམ་བྱས་ལ། ལྷ་རྣམས་བར་སྣང་འོད་ཀྱི་དྲྭ་བར་བཞུགས་པར ་བསམ། ཚོམ་བུ་མཆོད་གཏོར་རྣམས་བསྡུའོ། འདིར་ཡང་ལས་བྱང་གི་མངོན་རྟོགས་རྒྱས་པ་མི་ལྕོགས་པ་ལྟ་བུ་ལ། སྒྲུབ་པའི་གཞིར་རང་བྱུང་ཡེ་ཤེས་ཀྱི་གཞལ་མེད་ཁང་ཆེན་པོར་ལྷ་ཚོགས་དྭངས་པའི་མཁའ་ལ་འཇའ་ཚོན་ཤར་བ་ལྟར་སྐད་ཅིག་གིས་གསལ་བར་གྱུར།
ཅེས་གདོད་ནས་གྲུབ་པའི་སེམས་ཀྱི་དཀྱིལ་འཁོར་གསལ་བཏབ་ལ་མཆོད་བསྟོད་བྱས་པས་ཀྱང་ཆོག་གོ ། གཉིས་པ་བུམ་པ་སྟ་གོན་ནི། སྒྲུབ་པའི་མཐར་སློབ་མ་ལ་དབང་བསྐུར་མིན་གང་ལྟར་ཡང༌། བུམ་པ་སྟ་གོན་དགོས་པས་བསྡུས་པར་འདོད་ན། བུམ་པ་ལྷ་གྲངས་སམ་རྣམ་བུམ་དང་ལས་བུམ་ཙམ་འདུ་བྱ། དྲག་སྔགས་ཡུངས་ཐུན་གྱི་བྲབ། གུ་གུལ་གྱི་དུད་པས་བདུག་ལ་བགེགས་བསྐྲད། ཁྲུས་ཀྱིས་སྦྱངས། གཙོ་བོའི་སྙིང་པོ་བརྗོད་ལ་ནང་བཅུད་མགུལ་ཆིངས་ཁ་རྒྱན་ལྡན་པ་བཀོད། མཆོད་པ་བཤམས་ཤིང་བྱིན་གྱིས་བརླབ།
བུམ་པ་བསང་སྦྱང༌། སྟོང་པའི་ངང་ལས་བྷྲཱུྃ་ལས་ཕྱི་རིན་པོ་ཆེ་བུམ་པའི་རྣམ་པ་ལ་ནང་གཞལ་ཡས་ཁང་བདུད་རྩིའི་རྒྱ་མཚོ་འཁྱིལ་བའི་དབུས་སུ་བླ་མ་དྲག་པོ་པདྨ་ཁྲག་འཐུང་ཁྲོ་བོ་རོལ་པའི་དཀྱིལ་འཁོར་གྱི་ལྷ་ཚོགས་མཚོ་རྫིང་དྭངས་པར་ཟླ་སྐར་ཤར་བ་བཞིན་སྐད་ཅིག་གིས་གསལ་བར་གྱུར༔ མཆོད་བསྟོད་ནི། ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཧོཿ ཧཱུྃ་ཧྲཱིཿ གཏུམ་ཆེན་དྲག་ཤུལ་དུས་མཐའི་མེ་ལྟར་འབར༔ རྡོ་རྗེའི་སྔགས་སྒྲས་ཞིང་ཁམས་ཀུན་ཏུ་གཡོ༔ བདེ་སྟོང་ཡེ་ཤེས་སྙིང་རྗེ་ཁྲོས་པའི་ཚུལ༔ པདྨ་ཧེ་རུ་ཀ་ལ་ཕྱག་འཚལ་བསྟོད༔ གཟུང་ཐག་བླངས་ལ།
རང་གི་ཐུགས་ཀ་ནས་སྔགས་ཀྱི་འོད་ཟེར་འཕྲོས་བུམ་པའི་ལྷ་རྣམས་ལ་ཕོག༔ སྙོམས་པར་ཞུགས་པའི་བྱང་ཆུབ་ཀྱི་སེམས་ཡེ་ཤེས་བཅུད་དུ་འཁྱིལ་བར་ བསམ༔ བསྙེན་སྒྲུབ་ཀྱི་སྔགས་ནི། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ཅི་མང་མཐར། ཨོྃ་ཨཱཿཧཱུྃ་གིས་བདུད་རྩིའི་མཆོད་ཡོན་ཕུལ་བས་ལྷ་རྣམས་འོད་དུ་ཞུ་བ་བུམ་པའི་ཆུ་དང་རོ་གཅིག་ཏུ་གྱུར༔ ལས་བུམ་ནི། ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་རིན་པོ་ཆེ་ལས་གྲུབ་པའི་བུམ་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་པདྨར་གནས་པའི་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བུམ་པ་བསྣམས་པ་ཁྲོ་བོའི་ཆས་ཐམས་ཅད་ཀྱིས་བརྒྱན་པར་གསལ་བའི་སྤྱི་བོར་ཨོྃ༔
མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༔ བཛྲ་ས་མཱ་ཛཿ ཛཿཧཱུྃ་བཾ་ཧོཿ ཨརྒྷཾ? སོགས་ཀྱིས་མཆོད། ཧྃའུ༔ འཇིགས་པའི་ཧཱུྃ་སྒྲ་ངེས་སྒྲོགས་ཤིང༌། ། བགེགས་རྣམས་མ་ལུས་འཇོམས་བྱེད་པ། ། དངོས་གྲུབ་མ་ལུས་སྩོལ་བའི་ལྷ། །
བགེགས་ཀྱི་དགྲ་ལ་ཕྱག་འཚལ་བསྟོད།
ཅེས་བསྟོད། རང་གི་ཐུགས་ཀ་ནས་འོད་ཟེར་འཕྲོས་པས་ཐུགས་རྒྱུད་བསྐུལ་ཞིང༌། སྐུ་ལུས་ལས་བདུད་རྩིའི་རྒྱུན་བབས་ཏེ་བུམ་པ་གང་བར་ མོས་ལ། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ྄ཿ ཅི་ནུས་བཟླས་མཐར། ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་ཏེ་ཕྲིན་ལས་མཛད་པར་ མོས་ལ། གསུམ་པ་སློབ་མ་སྟ་གོན་ནི་གཤམ་དུ་གསལ། དྲུག་པ་རྒྱན་འགོད་པ་ནི། དཀྱིལ་འཁོར་ལྡིང་ཁྲི་རིམ་གསུམ་མམ་གཉིས་ཡོད་པའི་འོག་མར་རྡུལ་ཚོན་ནམ་རས་བྲིས་ཀྱི་དཀྱིལ་འཁོར་བཀྲམ།
བདག་བསྐྱེད་མཆོད་གཏོར་ལོགས་གང་བདེར་བཞག ། སྒྲུབ་རྫས་སྤྱིར་སྐུ་གཟུགས་ཙཀླི་རྒྱུད་དམ་གཞུང་པོད། སྔགས་བྱང༌། རྡོ་རྗེ་སོགས་ཕྱག་མཚན་སྐུ་གསུང་ཐུགས་རྟེན་རྣམ་རྒྱལ་བུམ་པ་སྒྲུབ་ཐོད་བདུད་རྩིས་བཀང་བའི་ཐོག་མེ་ལོང་ཤེལ་རྡོ། སྒྲུབ་གཏོར་སྨན་རཀ ། ཚེ་འབྲང་ཚེ་རིལ་ཚེ་ཆང་མདའ་དར་བཅས་དང༌། མྱོང་གྲོལ་སྨན་སྒྲུབ་དང་འབྲེལ་ན་རྫས་ཁྱད་པར་ཅན་དམིགས་བསལ་དུ་འབྱུང་བ་རྣམས་བཀོད། དེ་ཡང་པདྨ་ཁྲག་འཐུང་གི་གཏོར་མ་གདན་གྲུ་བཞི་སུམ་བརྩེགས་ཐོག་འཁོར་ལོ་རྩིབས་བཞི། དེ་སྟེང་ཟླ་གམ་སྒོ་གཅིག་ཐོག་དཔལ་གཏོར་ཕྲག་ཟླུམ་པད་འདབ་བཞི་ལྟེ་བར་རྒྱུན་ལམ་ཅན། གཞན་ཡང་ལས་བཞི་ཞི་རྒྱས་དབང་དྲག་དང༌།
བཀའ་གཏེར་སྲུང་མའི་གཏོར་མ་སྤྱི་དང་ཁྱད་པར་གཏེར་སྲུང་ལས་ཀྱི་མ་མོའི་མཆོད་གཏོར། དགེ་བསྙེན་སྡེ་བཞིའི་གཏོར་མ་སོགས་རང་ལུགས་བཀའ་སྲུང་སྤྱི་མཚུངས། དཀྱིལ་འཁོར་མཆོད་རྫས་རྒྱན་རྫས་སོགས་ཅི་འབྱོར་བ་སྟེགས་བུའི་སྟེང་དུ་བཀོད། སླར་འཛབ་དབྱངས་བྱ་བའི་ཚེ་རྡོ་རྗེ་སློབ་དཔོན་གྱིས་དྲིལ་སྤོས་འཛིན་པས་ཐོག་དྲངས། རྟེན་སྒྲུབ་མཆོད་པའི་རྫས་རྣམས་ཐོགས་པའི་སེར་སྦྲེང་གིས་དཀྱིལ་འཁོར་ལ་གཡས་བསྐོར་ལན་གསུམ་བྱས་ཏེ། མདུན་དུ་འཁོད་ལ་དབྱངས་དང་བཅས་ཏེ་ཚིག་དང་མཐུན་པར་ཕུལ་ལ་རང་གནས་སུ་བཀོད། ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་དུ༔ ཡི་དམ་མཆོད་ཅིང་དངོས་གྲུབ་བླང་བ་དང་༔ དམ་ཅན་དགྱེས་བསྐང་དངོས་གྲུབ་བླང་བའི་ཕྱིར༔
ཀུན་ཏུ་བཟང་པོའི་མཆོད་སྤྲིན་བཀོད་པ་ནི༔ བུམ་པ་བཟང་པོ་ལྷ་ཡི་གཞལ་ཡས་ཁང་༔ དམ་རྫས་མཆོད་པའི་སྤྲིན་ཕུང་རྒྱན་དུ་ཆེ༔ སྨན་རཀ་གཏོར་བཅས་རྒྱལ་བའི་ཐུགས་དམ་བསྐང་༔ གདུགས་དང་བླ་བྲེ་རྒྱལ་མཚན་བ་དན་དང་༔ མདའ་དང་གྲི་དང་ཚོན་སྐུད་དྲྭ་བ་འབྲེལ༔ དར་ཤམ་སྨད་དཀྲིས་དུར་ཁྲོད་རྫས་མཆོག་བཀྲམ༔ མཐུན་པའི་རྫས་མཆོག་དགྱེས་པའི་དཀོར་ཆ་སོགས༔ གསང་བའི་དཀྱིལ་འཁོར་འདི་རུ་ཡོངས་རྫོགས་གསལ༔ ཞེས་དབྱངས་དང་ཞི་རོལ་བཅས་བྱ་ཞིང་སྒྲུབ་རྫས་རྣམས།
ལས་སློབ་སོགས་ཀྱིས་ནོར་འཁྲུལ་མེད་ཅིང་བག་དྲོ་ལྷུན་ཆགས་དྭང་བ་འདྲེན་པར་བཀོད། དཀྱིལ་འཁོར་དབུས་སུ་བསྒྲུབ་པའི་རྫས་ཀྱི་གཙོ་བོ་ཐོད་པ་རྣམ་བུམ་མྱོང་གྲོལ་བུམ་པ་སོགས་ཁྲིའི་ཁར་བཀོད། ལྡིང་ཁྲི་གོང་མར་སྐུ་གསུང་ཐུགས་རྟེན། རྒྱབ་ངོས་སུ་བྱེ་བྲག་གི་གཏོར་ཆེན་རྒྱན་སྤྲོས་ཅན་དཀྱིལ་འཁོར་གྱི་རྡོ་རྭའི་སྟེང་ཁྲོ་བཅུའི་ཕུར་པ། མཐའ་བསྐོར་ཤར་དུ་མཆོད་ཡོན་ནས་བརྩམ་སྟེ་ཉེར་སྤྱོད་ཤར་ལྷོར་མཚམས་འཛིན་མེ་ཏོག་བཅས། ཕྱོགས་བཞིར་རལ་གྲི་བཞི། མཚམས་བཞི་མདའ་དར་མེ་ལོང་ཅན་བཞི་བཙུགས་པ་ཚོན་སྐུད་ཀྱི་དྲྭ་བས་སྦྲེལ། གཞན་ཡང་ཟུར་བཞིར་རྒྱལ་མཚན་ལོགས་བཞིར་འཕན་དར་གྱི་དྲྭ་ཕྱེད་སོགས་སོ་སོའི་ཕྱག་ལེན་ལས་བྱུང་བ་ལྟར་མཛེས་བརྗིད་ཆགས་པ་དང༌། སྟེང་ན་དར་གྱི་གདུགས་ཕུབ། གཤམ་དུ་སྟག་གཟིག་གི་སྒབ་དཀྲིས་ཀྱིས་བསྐོར།
དཀྱིལ་འཁོར་མདུན་རྒྱབ་གང་བདེར་མཆོད་གཏོར་ཁ་ཟས་བཟང་དགུས་བརྒྱན་པའི་གཡོན་དུ་ཆོས་གཏེར་སྲུང་མ་སྤྱི་དང་བྱེ་བྲག་གི་གཏོར་འབུལ་ཆད་བརྟན་རྒྱུན་བཞག ། རྒྱུན་གསོའི་ཆུ་གཉིས་ཉེར་སྤྱོད་ཕྲེང་ཚར་ཕྱི་མཆོད་བརྒྱ་རྩ་བཀྲ་ཤིས་རྟགས་རྫས་རྒྱལ་སྲིད་སྣ་བདུན་སོགས་ཡོད་ན་མཐའ་སྐོར་སྟེགས་བུ་རིམ་པ་ཅན་ལ་གོ་རིམ་མ་འཛོལ་བར་བཀོད། གཞན་ཡང་ཉིན་རེ་བཞིན་འབུལ་རྒྱུའི་ཆོས་སྐྱོང་གི་གཏོར་སྤུངས་ཆད་མདོ་བརྟན་མ་ཚོགས་ཀྱི་ཡོ་བྱད་ཀྱིས་མཚོན་ཕྲིན་ལས་ལ་དགོས་པ་རྣམས་དང༌། དཀྱིལ་འཁོར་བྱང་ཕྱོགས་སུ་ལྕགས་སྣོད་དུ་ཉུལ་ལེའི་ལིངྒ་དང་ལས་ཕུར་ཕུར་སྟེགས་བཅས་ཡུངས་དཀར་སོགས་ཐུན་རྫས་རྣམས་ཀྱང་འདུ་བྱ། སློབ་དཔོན་གྱི་མདུན་གཡས་ནས་བརྩམས་ཏེ། ལས་བུམ། ཌཱ་མ་རུ། ནས་གཟེད་ཡུངས་གཟེད། གཡབ་དར། རྡོར་དྲིལ།
ལས་ཕུར། ནང་མཆོད་རྣམས་བཞག ། མཆོད་པ་རྣམས་ལ་སྤྱི་ཁྱབ་ཏུ། བླ་མེད་མཆོག་གི་མཆོད་པ་དམ་པ་ནི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོས། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། དམ་ཚིག་བཞིན་ལས་ཅི་བདེར་བཞེས་སུ་གསོལ། ན་མ་སརྦ་ཏ་ཐཱ་ག་ཏ་བྷྱོ? ཞེས་ནམ་མཁའ་མཛོད་ཀྱི་སྔགས་རྒྱས་མཁའ་ཁྱབ་ཏུ་སྤེལ་བར་བྱའོ། བདུན་པ་ཚོགས་སྒྲུབ་ཀྱི་ལས་ལ་འཇུག་རུང་གི་བྱ་བ་སྒྲུབ་པ་པོ་རྣམས་མངའ་གསོལ་ཞིང་གནས་སུ་དགོད་པ་ནི། ལས་ཀྱི་རྡོ་རྗེའི་ཐོད་ཆང་ཡར་བཟེད་ནས་ཚིག་དང་བསྟུན་ནས་སོ་སོ་ལ་བདུད་རྩི་དྲང་བ་སོགས་ལག་ལེན་ལྟར་བྱས་ལ།
ཐོག་མར་རྒྱལ་ཐེབས་ཀྱིས་སྟོང་ཐུན་ཟུར་གསལ་ལྟར་སྔོན་དུ་འགྲོ་བས་དབྱངས་བོར་ལེན་གྱིས། ཧཱུྃ༔ སངས་རྒྱས་གདུང་འཚོབ་རྡོ་རྗེ་རྒྱལ་པོ་འདི༔ སྐུ་གསུང་ཐུགས་དང་ཡོན་ཏན་ཕྲིན་ལས་རྫོགས༔ དུག་ལྔ་རྩད་གཅོད་དངོས་གྲུབ་ཀུན་འབྱུང་གནས༔ སྟོན་པའི་སྒྲོན་མེར་མངའ་གསོལ་དགྱེས་པར་བཞུགས༔ ཞེས་དང་རྒྱལ་ཚབ་ལ། ཧཱུྃ༔ བླ་མའི་གདུང་འཚོབ་སྐུ་གསུང་ཐུགས་ཀྱི་སྲས༔ དམ་ཆོས་ཆར་འབེབས་ཚེ་དང་དངོས་གྲུབ་སྤེལ༔
དབང་བསྐུར་ཕྲིན་ལས་རྣམ་བཞི་མཐར་ཕྱིན་པ༔ རྒྱལ་ཚབ་སྟོན་པར་མངའ་གསོལ་དགྱེས་པར་བཞུགས༔ ཡུམ་ལ། གཉིས་མེད་བདེ་སྐྱེད་མཚན་ཉིད་རབ་ཏུ་བཟང་༔ ཀུན་བཟང་ཡུམ་དུ་མངའ་གསོལ་དགྱེས་པར་བཞུགས༔ རྡོ་རྗེ་ལས་སར། ཕྲིན་ལས་གཞུང་བསྲང་བསྙེན་སྒྲུབ་མཐར་ཕྱིན་མཛད༔ རྡོ་རྗེ་ཀརྨ་མངའ་གསོལ་དགྱེས་པར་བཞུགས༔ གིང་ལ། བར་གཅོད་བགེགས་བསྒྲལ་གཟུགས་ཕུང་ལྷ་ལ་སྟོབ༔
རྡོ་རྗེ་གིང་མཆོག་མངའ་གསོལ་དགྱེས་པར་བཞུགས༔ མཚམས་པར། ཕྱི་ནང་མཚམས་གཅོད་བར་ཆད་ཐམས་ཅད་སྲུངས༔ རྡོ་རྗེ་མཚམས་པར་མངའ་གསོལ་དགྱེས་པར་བཞུགས༔ སྤྱན་པ། དངོས་གྲུབ་བགེགས་གཉིས་དུས་དང་དྲོད་ཚད་མཁྱེན༔ རྡོ་རྗེ་སྤྱན་པ་མངའ་གསོལ་དགྱེས་པར་བཞུགས༔ དུས་མཚམས་པར། ཕྲིན་ལས་སྐབས་སྦྱོར་དུས་འཛིན་ནམ་ཚོད་མཁས༔ རྡོ་རྗེ་དུས་མཚམས་མངའ་གསོལ་དགྱེས་པར་བཞུགས༔
ཕྱག་ཚང་པར། ཕུད་གཙང་གཡོས་མཁས་ཕྱི་ནང་བྱ་བྱེད་མཁས༔ རྡོ་རྗེ་ཕྱག་ཚང་མངའ་གསོལ་དགྱེས་པར་བཞུགས༔ བྱན་པ་ཕོ་མོར། གསལ་དག་ཛཔ྄་མཁས་དད་ལྡན་བརྩོན་པར་བཞུགས༔ གསེར་ཕྲེང་མཆེད་ལྕམ་མངའ་གསོལ་དགྱེས་པར་བཞུགས༔ རྡུལ་ཕྱགས་པ་ལ། ཀུན་གྱི་བཀའ་སྒྲུབ་ཕྱི་ཡི་ཉུལ་ལེ་སྐྲོད༔ རྡུལ་ཕྱགས་སྐྱེས་བུ་མངའ་གསོལ་དགྱེས་པར་བཞུགས༔ ཞེས་སོ་སོར་མངའ་གསོལ་ཞིང་རང་གྲལ་དུ་འཁོད་པ་ལས་ནམ་ཡང་མ་འཁྲུགས་པར་བྱའོ།
རྡོ་རྗེ་སློབ་དཔོན་གྱིས་ཞལ་བཀོད་གདབ་པ་ནི། ཧཱུྃ༔ ཡང་གསང་སྒྲུབ་པའི་དཀྱིལ་འཁོར་གཉན་པོ་འདིར༔ རྡོ་རྗེ་སློབ་དཔོན་རྒྱལ་ཚབ་གཟུངས་མ་དང་༔ རྡོ་རྗེ་ཀརྨ་གིང་མཆོག་མཚམས་པ་དང་༔ སྤྱན་མ་ཕྱག་ཚང་རྡོ་རྗེ་རྡུལ་ཕྱགས་པ༔ རྡོ་རྗེ་གསེར་ཕྲེང་ལ་སོགས་མཆེད་དང་ལྕམ༔ རང་རང་གྲལ་བཞུགས་བསྐྱེད་རྫོགས་ཏིང་འཛིན་གྱིས༔ ཚེ་གཅིག་ལུས་གཅིག་སངས་རྒྱས་བྱ་བ་ཡི༔ བྱང་ཆུབ་སྒྲུབ་ལ་གསང་བའི་ལམ་མཆོག་འདིར༔
སྔོན་སྦྱངས་ཚོགས་བསགས་འབྲས་བུ་དུས་འདིར་སྨིན༔ ད་རེས་སྒྲུབ་མཆོག་འདིར་བཞུགས་སྐལ་བ་བཟང་༔ ཚེ་འདི་བློས་ཐོང་སྒྲུབ་ལ་སྙིང་རུས་བསྐྱེད༔ མཆོག་ཐུན་དངོས་གྲུབ་འབྱུང་ངོ་ཨེ་མ་ཧོཿ དེའི་རྗེས་འབྲེལ་དུ་ཆས་སུ་ཞུགས་ཤིང་རྟགས་གདབ་དགོས་པས་ཆས་རྣམས་ལས་རྡོར་སོགས་ཀྱིས་ཐོགས།

རྒྱལ་ཚབ་པས་གཏོང་ཐུན་སྔོན་དུ་འགྲོ་བའི་དབྱངས་བོར་ལེན་ཚུལ་གྱིས་ཞི་ཆས་ལ། ཧྲཱིཿ རྣལ་འབྱོར་དབང་ཕྱུག་འབྲས་བུའི་ལམ་ཞུགས་པ༔ རྟགས་ཀྱི་ཕྱག་རྒྱ་བདེར་གཤེགས་དངོས་སུ་གསལ༔ དབུ་རྒྱན་ཅོད་པན་ཕྲེང་བ་དང་༔ དོ་ཤལ་དཔུང་རྒྱན་སེ་མོ་དོ༔ སྟོད་གཡོགས་སྨད་དཀྲིས་ཤམ་བུར་ལྡན༔ ཕྱག་གདུབ་ཞབས་གདུབ་རབ་ཏུ་སྤྲས༔ དྲི་མཆོག་ངད་ལྡན་བརྒྱན་པ་པོ༔ འདོད་ཡོན་མ་སྤངས་རང་གྲོལ་རྒྱན་དུ་བཞེས༔ ཁྲོ་ཆས་ལ༔
ཧཱུྃ༔ དོན་དམ་སྤྲོས་མེད་སྒྱུ་མའི་ཁོང་གསེང་ནས༔ ཡེ་ཤེས་ལྔ་ལྡན་ཐོད་པའི་དབུ་རྒྱན་གསོལ༔ འཁོར་བ་མ་སྤངས་མི་ལྤགས་གཡང་གཞི་གསོལ༔ སྐྱེ་འཆི་རྩད་གཅོད་ཐལ་ཆེན་ཚོམ་བུ་གསོལ༔ སྐུ་གསུམ་ལྷུན་གྲུབ་ཐོད་ཕྲེང་ཚར་གསུམ་གསོལ༔ ཅིས་ཀྱང་མི་ཤིགས་རྡོ་རྗེའི་གོ་ཁྲབ་གསོལ༔ མ་རིག་ནགས་སྲེག་ཡེ་ཤེས་མེ་དཔུང་གསོལ༔ ཞིང་བཅུ་ཡོངས་སྒྲོལ་དཔལ་གྱི་ཆས་བཅུ་འདི༔ དབང་ཕྱུག་ཆེན་པོའི་སྐུ་ལ་རྒྱན་དུ་བཞེས༔
ཞེས་རྗེས་ཟློས་བཅས་ཚིག་དང་བསྟུན་ནས་དཔལ་གྱི་ཆས་རྣམས་ལས་ཀྱི་རྡོ་རྗེས་རྒྱལ་ཚབ་པར་རིམ་པར་ཕུལ་ལ་རྡོ་རྗེ་སློབ་དཔོན་སོགས་ཐམས་ཅད་ཀྱི་གནས་སོ་སོར་བགོ་ཞིང་རྒྱན་པའི་ཚུལ་བྱའོ། བརྒྱད་པ་བརྡ་སྦྱར་བ་ལ། བརྡ་སྒོ་དབྱེ་ཞིང་བརྡ་ཕྱག་འཚལ་བ་ནི། ཧཱུྃ༔ སྐྱེ་མེད་ཀ་དག་ཞལ་མཇལ་ཕྱིར༔ མ་རིག་རྨོངས་པའི་འཐིབ་སྒོ་བཅད༔ ཟང་ཐལ་རིག་པའི་འཆར་སྒོ་ཕྱེས༔ གསལ་སྟོང་དེ་བཞིན་ཕྱག་འཚལ་ལོ༔ གཉིས་འཛིན་མཉམ་པ་ཉིད་དུ་བཤགས༔ འཁོར་འདས་རོ་གཅིག་ལྟ་བས་མཆོད༔
བླ་མེད་ཡེ་གྲོལ་ཆེན་པོར་བསྟོད༔ ཨོཾ་ན་མོ་པཱུ་རུ་ཤ་ཡ་བཛྲ་ཨ་ཏི་པུ་ཧོ་ཛྙཱ་ན་ཤུདྡྷེ་ཧཱུྃ༔ གདོད་ནས་རང་བྱུང་ལྷུན་གྱིས་གྲུབ་པའི་དཀྱིལ་འཁོར་མཇལ་བའི་སྒོ་གློ་བུར་འཁྲུལ་པའི་དྲི་མས་བཅད་པ་རིག་པ་ཡེ་ཤེས་ཀྱི་བརྡ་མཇལ་བས་ལྷག་གེ་ཕྱེ་བར་བསམས་ལ། བྷྲཱུྃ་པྲ་བེ་ཤ་ཡ་ཕཊ྄ཿ ཅེས་བརྡ་སྒོ་དབྱེ། རང་སྣང་ཡེ་ཤེས་ཀྱི་དཀྱིལ་འཁོར་ཅི་ལྟར་ཤར་ཡང་རང་རིག་ལས་གུད་དུ་མེད་པའི་གནས་ལུགས་ཆུ་ལ་ཆུ་བཞག་པ་ལྟ་བུར་རྟོགས་པས། ཨ་ཏི་པུ་ཧོཿ པྲ་ཏཱིཙྪ་ཧོཿ ཞེས་བརྡ་ཕྱག་འཚལ་བ་ཙམ་གྱིས་ཀྱང་གྲུབ་བོ། དགུ་པ་བསྲེ་བསྣན་བྱ་བ་ནི།
སྐབས་འདིར་དབང་མ་ཐོབ་པའི་མཆེད་གསར་བུ་རྣམས་དཀྱིལ་འཁོར་བྱང་ཤར་ལྟ་བུ་ལོགས་སུ་ཕྱེ། སློབ་དཔོན་གྱི་མདུན་རྡོར་དྲིལ་བདུད་རྩི་ཡུངས་ཐུན་སོགས་བཀོད་ནས། ལས་བྱང་གི་བདུད་རྩི་བྱིན་རླབས་སྔོན་དུ་འགྲོ་བས། སྨན་མཆོད་ ཁཱ་ཧི་ བཅས་བྱ། སློབ་དཔོན་གྱིས། བདག་ཉིད་ལས་ཀྱི་དཔལ་ཆེན་ཧེ་རུ་ཀར་གསལ་བའི་ཐུགས་ཀ་ནས་ཡ་ལས་ལྕགས་ཀྱི་སྡིག་པ་མགོ་དགུ་རྭ་བཅོ་བརྒྱད་པ་འཕྲོས༔ དེ་ལས་ཡེ་ཤེས་ཀྱི་མེ་འབར་བས་སློབ་བུའི་སྡིག་སྒྲིབ་ཐམས་ཅད་སྲེག་པར་གྱུར༔ པར་བསམ་ཞིང༌། ཨོཾ་ཨཱཿཧཱུྃ་བཛྲ་ཡཀྴ་ཀྲོ་དྷ་ཧ་ན་ཧ་ན་ཧཱུྃ་ཕཊ྄ཿ ཅེས་བཟླ་ཞིང་ཡུངས་ཐུན་གྱིས་བྲབ།
ལས་བྱང་ལྟར་བཀའ་སྒོ་བགེགས་བསྐྲད་བརྗོད། དྲག་སྔགས་ཡུངས་ཐུན་གུ་གུལ་དུད་པ་རོལ་མོ་སོགས་འཚམ་རྔམ་གྱིས་བགེགས་བསྐྲད་གསར་བུ་རྣམས་ཀྱི་རྒྱུད་སྦྱང་བའི་ཕྱིར་རྗེས་ཟློས་བྱར་གཞུག་སྟེ། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བརྟེན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། །
ཕྱོགས་བཅུ་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ཚེ་རབས་བགྲང་བའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། སློབ་མ་རྣམས་ཀྱིས་སྙིང་གར་ཡེ་ཤེས་སེམས་དཔའ་ཚོན་གང་བ་རེ་ཡོད་པར་བསྒོམ༔ བྱིན་གྱིས་བརླབས་པའི་བདུད་རྩི་རྡོ་རྗེའི་ལྕེ་ཐོག་ཏུ་ལན་གསུམ་བཞག་ནས།
ཧཱུྃ༔ ཇི་སྙེད་སངས་རྒྱས་ཐམས་ཅད་དང་༔ བྱང་ཆུབ་སེམས་དང་རྡོ་རྗེ་འཛིན༔ དེ་བཞིན་སྒྲུབ་པའི་རྣལ་འབྱོར་པ༔ དེ་དག་ལ་ནི་སྙིང་རིང་ན༔ རྡོ་རྗེ་ཡཀྴ་གནོད་སྦྱིན་གྱིས༔ ཁྱོད་ཀྱི་སྙིང་ལ་ཞུགས་ཏེ་འཐུང་༔ སྙིང་ལ་ཡང་དག་གནས་པའོ༔ འདི་ནི་སེམས་ཅན་དམྱལ་བའི་ཆུ༔ དམ་ཚིག་ཉམས་ན་སྲེག་པར་བྱེད༔
དམ་ཚིག་བསྲུངས་ན་དངོས་གྲུབ་ནི༔ རྡོ་རྗེ་བདུད་རྩིའི་ཆུ་འདིས་འགྲུབ༔ ཅེས་བདུད་རྩི་བྱིན་པས་སློབ་མས་ཀྱང༌། ཨི་དནྟེ་ན་ར་ཀན་ས་མ་ཡ་ཡཀྴ་ཧཱུྃ༔ ཞེས་མྱོང་ལ་སྙིང་གའི་ཡེ་ཤེས་སེམས་དཔའ་ལ་ཐིམ་ནས་དབྱེར་མེད་དུ་གྱུར་པར་བསམ་མོ། འདྲེས་གྲལ་བསྣན་པའི་རྒྱལ་ཚབ་པས་བདུད་རྩི་གཡོན་བསྐོར་དུ་གསར་རྙིང་ཐམས་ཅད་ལ་བྲན་ཞིང༌། གཙོ་སྔགས་ཛཔ྄་དབྱངས་ལན་གསུམ་མཇུག་ཏུ་འཇམ་རོལ་དང་བཅས་པས་བདུད་རྩི་མྱོང་ནས་ཐམས་ཅད་ཀྱིས། ཨོཾ༔ དཔལ་ལྡན་སངས་རྒྱས་སྐུ་འཆང་བ༔ རྡོ་རྗེ་མི་ཕྱེད་སྐུ་དང་ལྡན༔
དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་སྐུ་ཡི་དངོས་གྲུབ་སྩོལ༔ ཨོྃ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཨཱཿ དཔལ་ལྡན་སངས་རྒྱས་གསུང་འཆང་བ༔ རྡོ་རྗེ་མི་ཕྱེད་གསུང་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་གསུང་གི་དངོས་གྲུབ་སྩོལ༔ ཨཱཿསརྦ་ཏ་ཐཱ་ག་ཏ་ཝཱཀྐ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཧཱུྃ༔
དཔལ་ལྡན་སངས་རྒྱས་ཐུགས་འཆང་བ༔ རྡོ་རྗེ་མི་ཕྱེད་ཐུགས་དང་ལྡན༔ དེང་བདག་སངས་རྒྱས་ཐམས་ཅད་ཀྱི༔ རྡོ་རྗེ་ཐུགས་ཀྱི་དངོས་གྲུབ་སྩོལ༔ ཧཱུྃ༔ སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་དང་སློབ་དཔོན་གྱིས། དེང་ཕྱིན་ཆད་མཆེད་གསར་རྙིང་ཐམས་ཅད་སྐལ་བ་མཉམ་ཞིང་དམ་ཚིག་གཅིག་ཏུ་འདུས་པ་ཡིན་པས་དམ་ཚིག་གཞུང་བཞིན་དུ་བསྲུང་བར་གྱིས་ཤིག༔ ཅེས་བསྒོ། ཐམས་ཅད་ཀྱི་ཕྱག་ཐལ་སྦྱར་གྱི་བར་མེ་ཏོག་བཟུང་ནས།
སྐུ་གསུང་ཐུགས་ཀྱི་རྡོ་རྗེ་སློབ་དཔོན་དང་༔ དམ་ཚིག་འབྲེལ་བའི་མཆེད་དང་ལྕམ་དྲལ་གྱིས༔ སྒྲུབ་མཆོག་རྣམས་སུ་བྱིན་གྱིས་བརླབས་པ་ཡི༔ བཀའ་དྲིན་རྗེས་སུ་དྲན་ཕྱིར་གཏང་རག་གཏོང་༔ ཞེས་དྲིན་ལན་གྱི་མེ་ཏོག་འཐོར། དེ་ནས་རྡོ་རྗེའི་གྲལ་དུ་བཞག་པ་ནི། མཆེད་གསར་པ་རྣམས་རང་རང་གྲལ་དུ་འཁོད་ནས། ཕྱག་ཐལ་སྦྱར་བར་མེ་ཏོག་བཟུང་ལ། རྩ་བ་སྐུ་གསུང་ཐུགས་ཀྱི་དམ་ཚིག་དང་༔ བསྙེན་སྒྲུབ་རྣམ་བཞི་བསྟན་ཅིང་བསྒྲུབ་པ་དང་༔
ཡི་དམ་ལྷ་ཚོགས་འཛབ་བསྙེན་བགྲང་བའི་ཕྱིར༔ དམ་ཚིག་རྡོ་རྗེའི་གྲལ་དུ་མཆིས་པར་གནང་༔ ཞེས་བརྗོད་ཅིང་མཆེད་གསར་པ་རྣམས་རང་གྲལ་དུ་འཁོད། རྡོ་རྗེ་སློབ་དཔོན་གྱིས། ཧཱུྃ༔ རྡོ་རྗེ་འདུ་འབྲལ་མེད་པའི་གཟུང་ཐག་ལ༔ དམ་ཚིག་སྲོག་གིས་བསྡུས་པའི་མཆེད་དང་ལྕམ༔ སྐུ་གསུང་ཐུགས་ཀྱི་དངོས་གྲུབ་འཐོབ་བྱའི་ཕྱིར༔ ཐམས་ཅད་དཀྱིལ་འཁོར་གཅིག་ཏུ་འགྲུབ་པར་ཤོག༔ ཅེས་བརྗོད་དེ་དམ་ཚིག་གི་བསླབ་བྱ་རྒྱས་པར་བྱ།
དེ་ནས་ཐམས་ཅད་ལྷའི་ང་རྒྱལ་དང་ལྡན་པས། ཨོྃ་མ་ཧཱ་བཛྲ་ཧཱུྃ༔ ཞེས་རྡོ་རྗེ་ཐུགས་ཀར་གསོར་བ་དང༌། ཨོྃ་བཛྲ་གྷཎྜེ་ཧཱུྃ༔ ཞེས་དྲིལ་བུ་དཀྲོལ་ཞིང་དཀུར་བརྟེན། ཨོྃ་སརྦ་ཏ་ཐཱ་ག་ཏ་མ་ཧཱ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ༔ ཞེས་ཐུགས་ཀར་འཁྱུད་རྒྱ་བྱས་ལ་དྲིལ་བུ་དཀྲོལ་བ་དང༌། རོལ་ཆེན་བརྒྱ་བརྡུང་སོགས། རོལ་མོ་སྒྲ་ཆེར་བསྒྲག་གོ ། བཅུ་པ་ལྷ་བསྟིམ་ཞིང་བྱིན་དབབ་པ་ནི།
རང་གྲལ་ནས་དཀྱིལ་འཁོར་ལ་ཕྱོགས་པར་བཞེངས་ལ། བདག་ཉིད་ལྷར་གསལ་བའི་ཐུགས་ཀ་ནས་འོད་ཟེར་འཕྲོས་པས་ཡེ་ཤེས་ཀྱི་ལྷ་ཚོགས་རྣམས་སྤྲིན་གཏིབས་པ་བཞིན་བྱོན་ནས་རང་རང་གི་གནས་སུ་བཞུགས་པར ་བསམ་རོལ་མོ་བཅས་པས། ཧཱུྃ༔ སྤྲོས་མེད་རྟོག་བྲལ་མཁའ་དབྱིངས་དག་པ་ནས༔ སྐྱེ་མེད་རྡོ་རྗེའི་སྐུ་གསུང་ཐུགས་མངའ་བ༔ འགྲོ་དོན་རང་བྱུང་བཅོམ་ལྡན་ཐུགས་རྗེའི་ལྷ༔ དཀྱིལ་འཁོར་ལྷ་ཚོགས་ཡབ་ཡུམ་སྲས་འཁོར་བཅས༔ སྟོང་ཉིད་དབྱིངས་ནས་ཐུགས་དམ་རྒྱུད་བསྐུལ་གྱི༔ སྤྲུལ་པ་དབྱིངས་ནས་རོལ་ཞིང་གཤེགས་སུ་གསོལ༔
ཅེས་དང་གཙོ་འཁོར་སྔགས་མཐར།
ས་མ་ཡ་ཏིཥྛ་ལྷནཿ ཞེས་བཏགས་པ་བརྗོད། གོང་དུ་སྟ་གོན་བྱས་ནས་ནམ་མཁར་བཞུགས་པ་དེ་ཉིད་དཀྱིལ་འཁོར་ལ་བསྟིམས་པར་མོས། བསྡུ་ན་སྤྱན་འདྲེན་བསྐོས་གདབ་འདིར་མ་བྱས་ཀྱང་ཆོག་གོ ། བྱིན་དབབ་པ་ནི། འབྲེལ་དང་བྱིན་རླབས་ཆེ་བ་ཉང་གཏེར་བདེ་འདུས་ལས་འབྱུང་བ་ལྟར་ན། སྒྲུབ་པ་པོ་རྣམས་ཞྭ་ཆོས་སོགས་གཟི་བྱིན་བསྐྱེད་དེ་དཀྱིལ་འཁོར་ལ་བསྐོར། དར་སྣའི་གཡབ་མོ་སོགས་དང་སྤོས་དུད་དབྱངས་རོལ་བཅས། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔
ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔
གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔ ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔ དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔
གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔ གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔ ཐུགས་དམ་གཉན་པོའི་དུས་ལ་བབ༔ ས་མ་ཡ་ཨ་བེ་ཤ་ཡ་ཧཱུྃ་ཧཱུྃ་ཨ་ཨཱཿ རང་གཞུང་བྱིན་འབེབས་འདིར་བྱ།
མཐར་རོལ་འོག་དཀྱིལ་འཁོར་ལ་བསྐོར་བ་ལན་གསུམ་བྱས་ཏེ་གནས་དང་སྒྲུབ་པ་པོ་དཀྱིལ་འཁོར་ཡོ་བྱད་དང་བཅས་པ་ལ་བྱིན་ཕབ་ནས་སྐུ་གསུང་ཐུགས་ཡེ་ཤེས་ཆེན་པོའི་རོལ་པར་གྱུར་བར་བསམས་ལ་རང་གྲལ་དུ་འཁོད་དེ་འཛབ་དབྱངས་ལན་གསུམ་གྱི་མཐར་གྲོལ་ལོ། གཉིས་པ་ལྷ་དང་དབྱེར་མེད་དུ་བྱེད་པ་སྒྲུབ་པ་དངོས་ལ་གསུམ། འཛབ་དགོངས་བཟླས་པས་དངོས་གྲུབ་སྒྲུབ་པ་དེའི་བར་གཅོད་བསལ་བ། དུས་གྲངས་རྟགས་ཚད་ཀྱི་རིམ་པའོ། དང་པོ་ནི། ཕྲིན་ལས་དང་འབྲེལ་དགོས་པས་ལས་གཞུང་ཉིད་ཉིན་ལན་གསུམ་མཚན་ལན་གསུམ་སྟེ་དུས་དྲུག ། འབྲིང་ཉིན་ལན་གཉིས་མཚན་ལན་གཉིས་ཏེ་དུས་བཞི། ཐ་མས་ཀྱང་ཉིན་མཚན་གཉིས་ལ་ཚར་རེ་བསྲང་དགོས་པས། ཐུན་དང་པོ་ལ་རྣམ་འཇོམས་ནས་བཟུང༌། ཚིག་བདུན་གསོལ་འདེབས།
སྐུ་གསུམ་གསོལ་འདེབས་སོགས་ནས་ཐེག་ཆེན་དགུ་ལྡན། གནས་རི་སོ་དགུ་བཅས་ཆོས་སྤྱོད་ཟུར་འདེབས་ལྟར་བྱས་ལ། ལས་གཞུང་ཕྲིན་ལས་ལྔ་སྒྲུབ་ཀྱི་བརྒྱུད་འདེབས་མཐར་སྐྱེ་བ་ཀུན་ཏུ?མྱུར་ཐོབ་ཤོག་ནས་སྙན་གསན་རོལ་མོ་བརྡུང༌། དེ་ནས་ལས་བྱང་རྡོ་རྗེའི་གད་རྒྱངས་ཀྱི་སྐྱབས་སེམས་ནས་བརྩམ་སྔོན་འགྲོ་རྣམས་རྒྱས་པར་བཏང༌། དངོས་གཞི་ཏིང་འཛིན་གསུམ་གྱིས་བདག་མདུན་དབྱེར་མེད་དུ་བསྒོམས་ལ་ཡེ་ཤེས་འཁོར་ལོར་བསྟིམ་ཞིང་མཆོད་བསྟོད་བྱ། བཟླས་པའི་མགོར་ཛཔ྄་ཁང་ཕྱེས་ཏེ་ཛཔ྄་དབྱངས་ལན་གསུམ་བཅས་གཟུང་ཐག་བླངས། དེ་ཡང་ཉིན་དང་པོར་གཟུང་ཐག་གཉིས་ཀ་སློབ་དཔོན་ལ་ཕུལ་ནས་མཐར་བསྡུ་བའི་སྐབས་ལས་རྡོར་གྱི་ལས་ཀྱི་གཟུང་ཐག་བསྙེན་རྒྱུན་པར་གནང་སྲོལ་འདུག ། བདག་མདུན་གཉིས་ཀར་སྤྲོ་བསྡུའི་དམིགས་པ་དང་བཟླས་པ་རྒྱུན་མི་ཆད་པར་བྱ་དགོས་པས། བསྙེན་རྒྱུན་པ་རྣམས་ཀྱིས་ཀྱང་འདི་ནས་བཟུང་མཐར་མ་གྲོལ་གྱི་བར་དུ་བསྙེན་པའི་རྒྱུན་མི་གཅོད། གྲུབ་ན་ཐུན་རེར་ལྷའི་རྒྱུན་ཁྱེར་ལྟ་བུའི་མངོན་རྟོགས་གསལ་གདབ་ལ་སྔགས་རྒྱུན་བླང༌།
ཐུན་མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ཀྱིས་ལྷག་ཆད་ཁ་བཀང་ཞིང་ནུས་པ་བརྟན་པར་བྱས་ལ་སྟོང་ཚིག་ཕུལ་ནས་ཉུལ་ལེ་བསྐྲད་གཟིར་དང་བྱིན་འབེབས་པ་ལ། དང་པོ་ནི། དཀྱིལ་འཁོར་བྱང་ཤར་དུ་སློབ་དཔོན་ནམ་རྒྱལ་ཐེབས་བཞེངས། མདུན་དུ་ཧོམ་ཁུང་ཉུལ་ལེའི་ལིངྒ་བཅས་པ་དང༌། ལས་ཕུར་ཐུན་རྫས་རྣམས་འགོད་ལ་རྟེན་བསྐྱེད་པ་ནི། ཨེ་ཡཾ་ཛྭ་ལ་རཾ༔ བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དངོས་གྲུབ་ལ་བར་དུ་གཅོད་པའི་ལོག་པར་ལྟ་བའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་རིད་ཀྱང་ཉམ་ཐག་པའི་ལུས་ཅན་དུ་གྱུར་ པར་བསམས་ལ༔ ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔
ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་དང་རིག་སྔགས་གཟུངས་སྔགས་དང་སྙིང་པོ་དང་ཕྱག་རྒྱ་དང་༔ ཏིང་ངེ་འཛིན་གྱི་བདེན་པ་དང་༔ ཆོས་ཉིད་གདོད་ནས་སྟོང་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་བླ་མ་དྲག་པོ་པདྨ་ཁྲག་འཐུང་ཁྲོ་བོ་རོལ་པའི་དཀྱིལ་འཁོར་གྱི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བདེན་པ་དང་༔ བདེན་པ་ཆེན་པོའི་མཐུ་ལ་རྟེན་ནས་དངོས་གྲུབ་ལ་བར་དུ་གཅོད་ཅིང་ལོག་པར་འདྲེན་པའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག༔ ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ
ཞེས་ལན་གསུམ་གྱིས་འགུགས་གཞུག་བྱས་ལ། ཕུར་ཐུན་ཚོམ་བུར་བསྐོར་བ་ནི། ཧཱུྃ༔ ཆོས་ཀྱི་དབྱིངས་ནས་རང་བྱུང་གྲུབ་པའི་ལྷ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ ཤིན་ཏུ་མི་བཟད་ཁྲོ་གཏུམ་སྐུར་བསྟན་པ༔ དཔལ་ཆེན་ཡོངས་རྫོགས་དྲག་པོའི་ཕྲིན་ལས་མཛོད༔ ཧཱུྃ༔ ང་ནི་དཔལ་ཆེན་ཧེ་རུ་ཀཿ སྲས་འཁོར་སྤྲུལ་པ་བྱེ་བ་འབུམ༔
བཀའ་སྡོད་རབ་འཇིགས་ཕོ་ཉར་བཅས༔ དྲག་པོའི་ལྷ་ཚོགས་དུས་ལ་བབ༔ གཡས་ཀྱི་ཕྱག་ན་ཕུར་པ་འདྲིལ༔ གཡོན་གྱི་ཕྱག་ན་ལྕགས་ཀྱུ་འགུགས༔ ལྕགས་ཀྱུས་ཟུངས་ལ་ཕུར་པ་ཐོབ༔ གནོད་བྱེད་དགྲ་བགེགས་རྡུལ་དུ་རློག༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྴ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊ྄ཿ གནོད་བྱེད་དགྲ་བགེགས་འབྱུང་པོ་ཐམས་ཅད་མཱ་ར་ཡ་ཧཱུྃ་ཕཊ྄ཿ ཅེས་དྲག་སྔགས་དང་ཕུར་སྐོར་བྱས་པས་གདབ་ཅིང་ཐུན་གྱིས་བྲབ། ཁྱད་པར་དཔལ་གྱི་ཕོ་ཉ་ཀུན་ཐབས་རྒྱལ་མོ་བསྐུལ་བ་ནི།
ཧཱུྃ༔ ཤར་ཕྱོགས་དཀར་མོ་དུང་གི་གཞལ་ཡས་ནས༔ ཁྲག་མདོག་དམར་མོ་བསྭེ་ཡི་ལན་ཕྲན་ཅན༔ སྤྱན་རྩ་དམར་ཟླུམ་ཉི་མའི་ཟེར་ལྟར་འཕྲོ༔ སྨིན་མ་གློག་འཁྱུག་བར་སྣང་གོ་སྐབས་འགྱེད༔ བུ་ཡུག་ཐོག་འབེབས་ཤངས་ནས་རྡོ་རྗེ་འཁྲུག༔ བཞད་པ་ཧེ་དང་དཔལ་གྱི་སྤུ་གྲིས་གཏམས༔ རྔམ་པའི་ལྗགས་འདྲིལ་བསྐལ་པའི་མེ་ཆེན་འབར༔ ཨག་ཚོམ་མེ་འབར་རབ་འབྱམས་སྲིད་པ་སྲེག༔ བསྐལ་པའི་འབྲུག་སྒྲ་སྙན་ནས་འབྲུག་སྟོང་སྒྲོགས༔
ལག་པ་དམར་པོ་སྤུ་གྲི་འབུམ་གྱིས་གཏམས༔ སེན་མོ་ལྕགས་ཀྱུའི་རྩེ་ལ་མེ་ཆེན་འབར༔ བ་སྤུ་གནམ་ལྕགས་ཞུན་མའི་རྡོ་རྗེ་འཁྲུག༔ སྨིན་མཚམས་ལྕགས་ཀྱི་ཁྲོ་ཆུང་ཆར་འབེབས་ཤིང་༔ ཞབས་ཀྱི་ཕུར་པས་སྲིན་མོ་ལྔ་བརྒྱ་གཟིར༔ རལ་པའི་གསེབ་ནས་ཁྲག་གི་ཆར་པ་འབེབས༔ ཤིན་ཏུ་མི་བཟོད་གཏུམ་ཆེན་ཁྲག་འཐུང་མ༔ སྲིན་མོའི་སྙིང་འབྱིན་ཆངས་པར་བཅུག་ནས་གསོལ༔ ཤིན་ཏུ་མི་བཟད་འབར་བའི་སྐུ་གཅིག་མ༔ དཔག་ཚད་ལྔ་བརྒྱར་རྒྱུག་ཅིང་ཀླུ་སྲིན་སྒྲོལ༔
ཁྲོས་པའི་ཞལ་མདོག་ཁྲག་གི་མཆིན་པ་ཁ༔ ན་བཟའ་དམར་པོ་སྲིན་གྱི་གཡང་གཞི་གསོལ༔ ཕྱོགས་བཅུར་ཁ་བལྟས་ཕྱོགས་སྐྱོང་ཞབས་ཀྱིས་མནན༔ བདུད་ལ་བབ་ན་སྙིང་ཁྲག་དྲོན་མོ་གསོལ༔ སྲིན་ལ་བབ་ན་སྲོག་རྩ་དམར་པོ་གཅོད༔ དགྲ་ལ་བབ་ན་དུག་གི་ཁ་ཆུ་འདེབས༔ བགེགས་ལ་བབ་ན་རཱུ་པ་རྡུལ་དུ་རློག༔ དཔལ་གྱི་ཕོ་ཉ་དཔལ་གྱི་ཐུགས་ལས་སྤྲུལ༔ དམ་ཉམས་དགྲ་དང་འབྱུང་པོ་བགེགས་ལ་སོགས༔ ཕུང་པོ་དུམ་བུར་གཏུབས་ལ་དོན་སྙིང་སྲེགས༔
དམ་ཉམས་ཉུལ་ལེའི་བར་ཆད་རྡུལ་དུ་རློག༔ ཧཱུྃ་གྲུ་བུ་གྲུ་བུ་ཨ་པ་ཙེ༔ རུ་པ་ཙེ༔ ན་ར་ཙེ༔ ཙ་མེ་ཐུན་ཐུན༔ ནཱ་ཤ་ཡ༔ ན་ཤ་སཏྭཾ་བྷ་ཡ༔ ཡཀྴ་བྱི་ན༔ ཡཀྴ་བྱི་ན༔ ཕྱེ་མ་ཕྱེ་མ༔
རྡུལ་ཕྲན་རྡུལ་ཕྲན༔ ཙིཏྟ་རྦད་ནན༔ ཨོྃ་སུམྦྷ་ནི? ཨོྃ་བཛྲ་ཀཱི་ལི་ཀཱི་ལ་ཡ་པྲཱ་མ་རཱ་ཛ་ཏྲིག་ནན༔ དྷ་ན་རཀྴ་རྦུད་ལིང་༔ ཏྲིའུ་ཏྲིའུ་མ་མ་ན་ཡ་ཤོ་ན་ཛ་མཱ་ར་ཡ་རྦད་རྦད༔ དྲག་སྔགས་སྤོས་རོལ་དང་ཁྱད་པར་གྱི་དབྱུག་པས་བརྡེག་ཅིང་ཐུན་གྱིས་བྲབ་ལ་སྲུང་འཁོར་གསལ་གདབ་པས་དོན་འཐུས་སོ། བྱིན་འབེབས་པ་ནི། སྒྲུབ་པ་པོ་རྣམས་ཀྱིས་ཞྭ་ཆོས་སོགས་གཟི་བྱིན་བསྐྱེད་དེ་དཀྱིལ་འཁོར་ལ་བསྐོར། དར་སྣའི་གཡབ་མོ་སོགས་དང་སྤོས་དུད་དབྱངས་རོལ་བཅས། ཧཱུྃ་ཧྲཱིཿ
སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔
ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔ ལྷ་དང་རིག་འཛིན་སྲུང་མའི་ཚོགས༔ སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔ དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔
སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔ གཞལ་ཡས་འདི་ལ་བརྟན་པར་བཞུགས༔ མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔ ཐུགས་དམ་གཉན་པོའི་དུས་ལ་བབ༔ ས་མ་ཡ་ཨ་བེ་ཤ་ཡ་ཧཱུྃ་ཧཱུྃ་ཨ་ཨཱཿ
མཐར་རོལ་འོག་དཀྱིལ་འཁོར་ལ་སྐོར་བ་ལན་གསུམ་བྱས་ཏེ་གནས་དང་སྒྲུབ་པ་པོ་དཀྱིལ་འཁོར་ཡོ་བྱད་དང་བཅས་པ་ལ་བྱིན་ཕབ་ནས་སྐུ་གསུང་ཐུགས་ཡེ་ཤེས་ཆེན་པོའི་རོལ་པར་གྱུར་བར་བསམས་ལ་རང་གྲལ་དུ་འཁོད་དེ་འཛབ་དབྱངས་ལན་གསུམ་མཐར་གྲོལ་ལོ། དེ་དག་གིས་ཐུན་དང་པོ་གྲུབ། ཐུན་གཉིས་པ་ལ་མཆོད་ཁ་གསོས་ཏེ་མཆོད་པ་བྱིན་རློབ་པ་ནི། ཧཱུྃ༔ ཕྱི་མཆོད་སྣ་ཚོགས་སྤྲིན་ཆེན་གཡོ༔ ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་བླ་མེད་རྫས༔ སྲུབ་སྐྱེད་རྒྱ་ཆེན་སྤེལ་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ
ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིང་ཏ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་སརྦ་ཨ་ཧཾ་ཛྙཱ་ན་པཉྩ་པཱུ་ཛ་ཨཱཿཧཱུྃ༔ ཞེས་ལན་ལྔའམ་བདུན་གྱིས་བྱིན་གྱིས་བརླབས༔ སྨན་རཀ་ཕྱར་ཞིང་དཀྲུག༔ དེ་ནས་ཏིང་འཛིན་རྣམ་གསུམ་ནི༔ ཧཱུྃ༔ ཀ་དག་ཁྲེགས་ཆོད་ཁྱབ་ཅིང་བརྡལ༔ ཨཱཿ ཟང་ཐལ་ངང་ལ? སོགས་ནས་བསྙེན་པ་ཡན་མཐར་ཆགས་སུ་བཏང༌།
སྟོང་ཚིག་ཕུལ། རྒྱལ་ཆེན་ཁ་གསོ་ཟུར་གསལ་ལྟར་བྱ། ཉུལ་ལེ་བསྐྲད་གཟིར་དང་བྱིན་འབེབས་པ་སོགས་སྔར་ལྟར་རམ་སྟབས་བདེ་བྱེད་ན། རྡོ་རྗེ་མཚམས་པས་གུ་གུལ་དུད་པ་དང་ཐུན་བྲབ་སྟེ་དཀྱིལ་འཁོར་བསྐོར་ལ་དྲག་སྔགས་སོ་ལྔ་པ་དང༌། ཨོྃ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚཱཾ་བཛྲ་དྷ་རོད་ཨཱ་ཛྙཱ་པ་ཡ་ཏི་སརྦ་བིགྷྣཱན་ཀཱ་ཡ་ཝཱ་ཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ྄ཿ ཅེས་སྡེར་མོའི་སྔགས་དྲག་ཏུ་བརྗོད་པས་ཚར་བཅད་ལ་སྲུང་འཁོར་གསལ་གདབ་པས་དོན་འཐུས་སོ། མཐར་བྱིན་འབེབས་རྒྱས་པའམ་བསྡུས་པ་ནི། འཕགས་མཆོག་ཐུགས་རྗེའི་དུས་ལ་བབ། ཁྱད་པར་བསྟན་པའི་དུས་ལ་བབ། ། མཐུ་རྩལ་དབྱུང་བའི་དུས་ལ་བབ། །
བྱིན་གྱིས་རློབས་པའི་དུས་ལ་བབ། ། དབང་མཆོག་བསྐུར་བའི་དུས་ལ་བབ། ། དངོས་གྲུབ་སྩོལ་བའི་དུས་ལ་བབ། ། མཐུ་ཆེན་བདུད་འདུལ་བཅོམ་ལྡན་འདས། ། བྱིན་ཆེན་བྱིན་ཕོབ་བཅོམ་ལྡན་འདས། ། དབང་ཆེན་དབང་བསྐུར་བཅོམ་ལྡན་འདས། ། དངོས་གྲུབ་མཆོག་སྩོལ་བཅོམ་ལྡན་འདས། ། བདག་ཅག་ལས་འབྲས་མཆིས་པར་མཛོད། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ཨོཾ་ཛྙཱ་ན་ཨ་བེ་ཤ་ཡ་ཨཱཿ
ར་ར་ར་ར་ཙ་ལ་ཡ་ཙ་ལ་ཡ་ཧཱུྃ་ཨ་ཧ་ཛྷཻཾཿ དེས་ཐུན་གཉིས་པ་གྲུབ། ཆོས་སྐྱོང་སྡེ་ལྔ་སོགས་རང་ལུགས་བཀའ་གཏེར་སྲུང་མའི་གཏོར་ཆོག་སྤྱི་དང་ཁྱད་པར་གཏེར་སྲུང་ལས་ཀྱི་མ་མོའི་མཆོད་ཐབས་དང་དགེ་བསྙེན་སྡེ་བཞི་སོགས་རྒྱུན་ལྟར་བྱའོ། ཐུན་གསུམ་པ་ཡང་དེ་དང་མཚུངས་ལ་བཟླས་པ་སྟོང་ཚིག་བཅས་གྲུབ་པ་དང༌། དེ་ནས་ན་རཀ་སྐོང་བཤགས་དང་གཏོར་བསྔོ་རིག་འཛིན་སྲོག་སྒྲུབ་སྤྱན་འདྲེན་བར་སོང་ནས། ཚོགས་བྱིན་མཆོད་ནས་ཕྱི་སྣོད་སྲིད་གསུམ་སོགས་གཏོར་བསྔོས་མཐར་དབྱུང༌། སྐོང་བ་རྒྱས་བསྡུས་ནས་ཚོགས་ལ་རོལ་ཞིང་ལྷག་མ་བཙོན་དུ་འཛིན། བསྐུལ་ཆོས་སྐྱོང་གཏོར་འབུལ་དང་ལས་གཞུང་ཆད་བརྟན་རྟ་བྲོ་བྱ།་་་་་ སྐབས་འདི་ཙམ་ནས་རྒྱལ་ཐེབ་པ་དང་གིང་པ་སོགས་ཀྱིས་བསྒྲལ་བའི་བྱ་བ་ལ་འཇུག་པའི་ཕྱིར་ཞྭ་ཕོད་སོགས་བཞེས་པར་ཕེབས། མཆོད་བསྟོད་གཞུང་ལྟར་བྱ།
ནོངས་བཤགས་དབྱངས་གསལ་ཡིག་བརྒྱ་རྟེན་སྙིང་ལན་གསུམ་གསུམ་བརྗོད་བརྟན་བཞུགས་བྱ་བ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། ཁྱད་པར་དུ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་ཆེན་པོ་བཞིའི་གནོད་པས་མ་ཞིག་གི་བར་དུ་ རྡུལ་ཚོན་ཡིན་ན། རྡུལ་ཚོན་གྱི་དཀྱིལ་འཁོར་ལ་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་་་་་་མཆན། དེ་སྲིད་དུ་བརྟན་པར་བཞུགས་ནས་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་འབྲུ་འཐོར། བསྔོ་སྨོན་རྒྱས་བསྡུས་ཅི་རིགས་པ་དང༌། ཡེ་དྷཱར་ཤིས་བརྗོད་བཅས་གྲུབ་ནས་རོལ་མོ་རྒྱ་ཆེར་བྱའོ།
གཉིས་པ་དངོས་གྲུབ་ལ་བར་དུ་གཅོད་པ་བསལ་ཅིང་བྱིན་རླབས་གཟི་བྱིན་དབབ་པ་ནི། སློབ་དཔོན་ནམ་རྒྱལ་ཐེབས་བཞེངས་མདུན་དུ་ཧོམ་ཁུང་དུ། ཉུལ་ལེའི་ལིངྒ་བཅས་པ་དང༌། ལས་ཕུར་ཐུན་རྫས་རྣམས་དགོད་ལ། རྟེན་བསྐྱེད་པ་ནི། ཨེ་ཡཾ་ཛྭ་ལ་རཾ༔ བྲུབ་ཁུང་ཡངས་ཤིང་གཏིང་ཟབ་པའི་ནང་དུ་ཏྲི་ལས་དངོས་གྲུབ་ལ་བར་དུ་གཅོད་པའི་ལོག་པར་ལྟ་བའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་རིད་ཀྱང་ཉམ་ཐག་པའི་ལུས་ཅན་དུ་གྱུར་ པར་བསམས་ལ༔ ན་མོ༔ རིག་འཛིན་རྩ་བརྒྱུད་ཀྱི་དཔལ་ལྡན་བླ་མ་རྣམས་ཀྱི་བཀའ་བདེན་པ་དང་༔ སངས་རྒྱས་ཀྱི་བཀའ་བདེན་པ་དང་༔
ཆོས་ཀྱི་བཀའ་བདེན་པ་དང་༔ དགེ་འདུན་གྱི་བཀའ་བདེན་པ་དང་༔ གསང་སྔགས་དང་རིག་སྔགས་གཟུངས་སྔགས་དང་སྙིང་པོ་དང་ཕྱག་རྒྱ་དང་༔ ཏིང་ངེ་འཛིན་གྱི་བདེན་པ་དང་༔ ཆོས་ཉིད་གདོད་ནས་སྟོང་ཀྱང་ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་༔ ཁྱད་པར་བླ་མ་དྲག་པོ་པདྨ་ཁྲག་འཐུང་ཁྲོ་བོ་རོལ་པའི་དཀྱིལ་འཁོར་གྱི་ལྷ་ཚོགས་བཀའ་སྡོད་ཕོ་ཉའི་དམག་ཚོགས་འཁོར་དང་བཅས་པ་རྣམས་ཀྱི་བདེན་པ་དང་༔ བདེན་པ་ཆེན་པོའི་མཐུ་ལ་རྟེན་ནས་དངོས་གྲུབ་ལ་བར་དུ་གཅོད་ཅིང་ལོག་པར་འདྲེན་པའི་འབྱུང་པོ་ཉུལ་ལེ་བདུད་ཀྱི་རིགས་སུ་གྱུར་པ་ཐམས་ཅད་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག༔ ཏྲི་ཡཾ་ཛཿ ཏྲི་བཛྲ་ཨཾ་ཀུ་ཤ་ཛཿ ཛཿཧཱུྃ་བཾ་ཧོཿ
ཞེས་ལན་གསུམ་གྱིས་འགུགས་གཞུག་བྱས་ལ། ཕུར་ཐུན་ཚོམ་བུར་བསྐོར་བ་ནི། ཧཱུྃ༔ ཆོས་ཀྱི་དབྱིངས་ནས་རང་བྱུང་གྲུབ་པའི་ལྷ༔ ཁྲོ་བོ་རོལ་པའི་དུར་ཁྲོད་ཆེན་པོ་ནས༔ ཤིན་ཏུ་མི་བཟད་ཁྲོ་གཏུམ་སྐུར་བསྟན་པ༔ དཔལ་ཆེན་ཡོངས་རྫོགས་དྲག་པོའི་ཕྲིན་ལས་མཛོད༔ ཧཱུྃ༔ ང་ནི་དཔལ་ཆེན་ཧེ་རུ་ཀཿ སྲས་འཁོར་སྤྲུལ་པ་བྱེ་བ་འབུམ༔
བཀའ་སྡོད་རབ་འཇིགས་ཕོ་ཉར་བཅས༔ དྲག་པོའི་ལྷ་ཚོགས་དུས་ལ་བབ༔ གཡས་ཀྱི་ཕྱག་ན་ཕུར་པ་འདྲིལ༔ གཡོན་གྱི་ཕྱག་ན་ལྕགས་ཀྱུ་འགུགས༔ ལྕགས་ཀྱུས་ཟུངས་ལ་ཕུར་པ་ཐོབ༔ གནོད་བྱེད་དགྲ་བགེགས་རྡུལ་དུ་རློག༔ ཨོྃ་བཛྲ་མ་ཧཱ་ཀྲོ་ཏ་ ་་་་་རང་ཉིད་སྲུང་ཕྱིར་སྤྱི་བོར་ལན་གསུམ་བསྐོར། པདྨ་ཀྲོ་ཏི་ཤྭ་རཱི་ ་་་་་བྱད་ཕུར་བཟློག་ཕྱིར་སྐེད་ལ་ལན་གསུམ་བསྐོར་ བཛྲ་ཀཱི་ལི་ཀཱི་ལ་ཡ་ ་་་་་དགྲ་བགེགས་སྒྲོལ་ཕྱིར་མདུན་དུ་ལན་གསུམ་བསྒྲིལ་ མ་ཧཱ་ཡཀྴ་ ་་་་་ཕོ་རྒྱུད་ཟིལ་གནོན་གཡས་སུ་ལན་གསུམ་ཕྱར་ ཀཱ་ལ་རཱུ་པ་ ་་་་་གཡས་སུ་ལན་གསུམ་བསྒྲིལ་ ཀརྨ་རཾ་རཾ་ ་་་་་མོ་རྒྱུད་དབང་སྡུད་གཡོན་དུ་ལན་གསུམ་ཕྱར་ ཛྭ་ལ་རཾ་ ་་་་་གཡོན་དུ་ལན་གསུམ་བསྒྲིལ་ ཧཱུྃ་ཕཊ྄ཿ གནོད་བྱེད་དགྲ་བགེགས་འབྱུང་པོ་ཐམས་ཅད་མཱ་ར་ ་་་་་ལག་གཡས་རྡོ་རྗེ་གཡབ་དར་དང་བཅས་པའི་དབྱེ་སྤྲད་ཀྱི་རྒྱ་དང་ལྡན་པས་ ཡ་ཧཱུྃ་ཕཊ྄ཿ ་་་་་ ཚེ་ཁྲུས་ལུང་གསུམ་གྱི་དམིགས་པ་དང་ལྡན་པས་ཕུར་བུ་དགྲ་བགེགས་ཀྱི་སྙིང་ཁར་གདབ་བོ།
ཅེས་དྲག་སྔགས་ཕུར་སྐོར་བྱས་པས་གདབ་ཅིང་ཐུན་གྱིས་བྲབ། གསང་ཟིལ་ལས་བྱུང་བའི་གནས་ཉུལ་རང་ལུགས་ལྟར། ཕཻཾ་ཕཻཾ་ཕཻཾ༔ ཧཱུྃ༔ མ་འདི་ནས་གནས་ཆེན་བྱེ་བ་སྟོང་དང་ཕྲག༔ རྩུབ་འགྱུར་མེ་རི་རབ་ཏུ་འབར་བ་ཡི༔ ཟླ་བ་དཀར་མོ་ཁྲོ་ཆུ་ཁོལ་མའི་ཀློང་༔ ཉི་མ་དམར་སེར་རཀྟ་འཁྲིགས་པའི་དབུས༔ ལྗང་ནག་རླུང་རི་བུ་ཡུག་འཚུབས་པའི་དཀྱིལ༔ ཏི་ར་ཕོ་མོ་བསྣོལ་བའི་གདན་སྟེང་དུ༔
ལས་ཀྱི་གིང་ཆེན་ཡབ་ཡུམ་བཅུ་གཉིས་ཏེ༔ ཡེ་ཤེས་གིང་ཆེན་དཀར་གསལ་དྲག་ཏུ་འཁྲོས༔ གཡས་གཡོན་ཕྱག་ན་གྲི་གུག་ཐོད་ཁྲག་བསྣམས༔ རྡོ་རྗེ་གིང་མོ་མྱུར་མགྱོགས་ཆུ་ཤེལ་མདོག༔ ཕྱག་ན་གཡང་གཞི་བྷནྡྷ་རློན་པ་ཐོགས༔ ཐོ་རངས་ནམ་ལངས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ མཉམ་ཉིད་གིང་ཆེན་སེར་ནག་མི་སྡུག་གཟུགས༔ གཡས་གཡོན་ཕྱག་ན་འཁོར་ལོ་ཐོད་ཁྲག་དཀྲུགས༔
རིན་ཆེན་གིང་མོ་གསེར་མདོག་འོད་ཀྱིས་འགེངས༔ གཡང་གཞི་བྷནྡྷ་ཐོགས་ཤིང་སྟོང་ཁམས་འགྲིམ༔ ཉི་ཤར་ཉི་དྲོས་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ སོར་རྟོག་གིང་ཆེན་དམར་ནག་སྲིན་པོའི་གཟུགས༔ གཡས་གཡོན་ཕྱག་ན་མེ་ཐུན་བྷན་དམར་ཐོགས༔ པདྨ་གིང་མོ་ཟངས་མདོག་མཆེ་བ་གཙིགས༔ གཡང་གཞི་བྷན་དམར་འཛིན་ཅིང་ཚོགས་ཁང་ཉུལ༔ ཉིན་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔
རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ བྱ་གྲུབ་གིང་ཆེན་ལྗང་ནག་ཁྲག་འཐུང་གཟུགས༔ རྡོ་རྗེ་ཕུར་པ་འཛིན་ཅིང་ཉོན་མོངས་བསྒྲལ༔ ལས་ཀྱི་གིང་མོ་རླུང་མདོག་ཤུགས་ལྡན་མ༔ གཡང་གཞི་བྷན་དམར་རཀྟ་དཀྲུག་ཅིང་འཐུང་༔ ཉི་ཐལ་མུན་འཚུབ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ ཆོས་དབྱིངས་གིང་ཆེན་མཐིང་ནག་གཏུམ་པའི་གཟུགས༔
གཡས་གཡོན་ཕྱག་ན་གྲི་ཐུན་གྲི་ཟོར་འཛིན༔ བུདྡྷ་གིང་མོ་ལྕགས་མདོག་འཁྲུལ་སྣང་གཞོམ༔ གཡང་གཞི་བྷན་དམར་འཛིན་ཅིང་སྟོང་གསུམ་གཡོ༔ སྲོད་དང་སྲོད་འཁོར་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ ཧཱུྃ༔ འགྱུ་བྱེད་གིང་ཆེན་ནག་པོ་དུག་གི་གདོང་༔ གཡས་གཡོན་ཕྱག་ན་སྤུ་གྲི་ལྕགས་ཀྱུ་འཛིན༔ ཤ་ཟ་གིང་མོ་མུན་པའི་ཟུག་རྔུ་ཅན༔ གཡང་གཞི་བྷན་དམར་འཛིན་ཅིང་དཔག་ཚད་ཁྱབ༔
ནམ་ཕྱེད་ཕྱེད་ཡོལ་རྣལ་འབྱོར་དྲོད་ཚད་ཉུལ༔ རྫུ་འཕྲུལ་ཤུགས་ཀྱིས་མ་ཐོགས་གཤེགས་སུ་གསོལ༔ གནས་བཟང་དུར་ཁྲོད་འགྲིམ་ཕྱིར་གཤེགས་སུ་གསོལ༔ ཤ་ཁྲག་གསུར་མཆོད་བཞེས་ཕྱིར་གཤེགས་སུ་གསོལ༔ ཨོཾ་གྷྲྀ་ཝ་ཥ་ཊ་ཀྲོ་ཏ་ཛ་ཛཿ ཧཱུྃ༔ བསྐུལ་ལོ་གིང་ཆེན་ཕོ་མོ་རྣམས༔ མཛོད་ཅིག་ཉོན་མོངས་བདུད་བཞི་ཐུལ༔ རྦད་དོ་རྣལ་འབྱོར་ཉམས་གྲིབ་སོལ༔ བརྟེན་ནོ་ཉོན་མོངས་ཟུག་ངུ་སྲེགས༔
འབོད་དོ་དཀྱིལ་འཁོར་མུ་རན་སྐྱོངས༔ རྣལ་འབྱོར་དམ་ཚིག་ཆག་ཉམས་རྣམས༔ བཤགས་སོ་རྐྱེན་ངན་བར་ཆད་སོལ༔ ཧཱུྃ༔ གིང་ཆེན་ལྷ་ཚོགས་དུས་ལ་བབ༔ ཉོན་མོངས་ལྷོང་གསུམ་དགྲ་དར་ན༔ གིང་ཆེན་ཐུགས་དམ་དུས་ལ་བབ༔ དམ་ཚིག་གནས་ནས་བསྐུལ་བའི་ཚེ༔ གིང་ཕོས་རྡོ་ཐུན་ཤ་ར་ར༔ གིང་མོས་མེ་ཟོར་ཝ་ལ་ལ༔
དམར་ནག་རལ་པ་ས་ལ་གཞོལ༔ མི་ལྤགས་གཡང་གཞི་ཤམས་སེ་ཤམ༔ རྒྱུ་མའི་ཞགས་པ་ན་ར་ར༔ སྟག་ལྤགས་ཤམ་ཐབས་ཁྲིགས་སེ་ཁྲིག༔ རྔམ་རྒྱུག་གར་སྟབས་ལིངས་སེ་ལང་༔ རྐང་གླིང་ཕཊ྄་སྒྲ་འུ་རུ་རུ༔ བཤུགས་སྒྲ་ལྗགས་གླུ་ཀྱུ་རུ་རུ༔ བགེགས་བསྐྲད་གད་མོ་ལྷངས་སེ་ལྷང་༔ ཕྱི་ཡི་རྣམ་རྟོག་བདུད་དགྲ་ཆོམ༔ ནང་གི་ཉོན་མོངས་བདུད་དགྲ་ཆོམ༔
གསང་བའི་ན་ཚ་རྐྱེན་ངན་ཕྲོལ༔ དུག་ལྔའི་འཁྲུལ་པ་ད་ཤིགས་ལ༔ ང་བདག་འགོང་པོ་དབྱིངས་སུ་སྒྲོལ༔ དམ་སྲི་གནོད་བྱེད་རྨང་ནས་ཕྱུངས༔ དམར་གྱི་གཏོར་མ་འདི་བཞེས་ལ༔ སྒྲུབ་པའི་བར་ཆད་ཐལ་བར་རློག༔ ཨོཾ་ཀྲོ་ཏ་གྷྲྀ་ཝ་ཧཱུྃ་ཧཱུྃ་གནོད་བྱེད་ཉོན་མོངས་བདུད་ཐམས་ཅད་གརྫ་གརྫ་ཕཊ྄ཿ ཨོཾ་ཀྲོ་ཏི་ཤྭ་རཱི་གྷྲྀ་ནི་བྷྱོཿ ཕྱི་ནང་གསང་བའི་རྟེན་འབྲེལ་ངན་པ་ཐམས་ཅད་ད་ཧ་ད་ཧ་ཛྭ་ལ་རཾ༔ ཞེས་ཐུན་བརྡེག་ཅིང་མེ་ཟོར་རམ་མེ་བཤུར་བཏང༌།
དེ་ནས་སྒྲུབ་པ་མ་གྲོལ་བར་བགེགས་ཆེ་ན། དུས་བཅུ་གཉིས་སམ། དྲུག་ཏུ་ཆ་ཡང་གསལ་འབུད་པ་རེ་རེ་བཏང་བས་གེགས་སེལ་ལོ། ཁྱད་པར་དཔལ་གྱི་ཕོ་ཉ་ཀུན་ཐབས་རྒྱལ་མོ་བསྐུལ་བ་ནི༔ ཧཱུྃ༔ ཤར་ཕྱོགས་དཀར་མོ་དུང་གི་གཞལ་ཡས་ནས༔ ཁྲག་མདོག་དམར་མོ་བསྭེ་ཡི་ལན་ཕྲན་ཅན༔ སྤྱན་རྩ་དམར་ཟླུམ་ཉི་མའི་ཟེར་ལྟར་འཕྲོ༔ སྨིན་མ་གློག་འཁྱུག་བར་སྣང་གོ་སྐབས་འགྱེད༔ བུ་ཡུག་ཐོག་འབེབས་ཤངས་ནས་རྡོ་རྗེ་འཁྲུག༔
བཞད་པ་ཧེ་དང་དཔལ་གྱི་སྤུ་གྲིས་གཏམས༔ རྔམ་པའི་ལྗགས་འདྲིལ་བསྐལ་པའི་མེ་ཆེན་འབར༔ ཨག་ཚོམ་མེ་འབར་རབ་འབྱམས་སྲིད་པ་སྲེག༔ བསྐལ་པའི་འབྲུག་སྒྲ་སྙན་ནས་འབྲུག་སྟོང་སྒྲོགས༔ ལག་པ་དམར་པོ་སྤུ་གྲི་འབུམ་གྱིས་གཏམས༔ སེན་མོ་ལྕགས་ཀྱུའི་རྩེ་ལ་མེ་ཆེན་འབར༔ བ་སྤུ་གནམ་ལྕགས་ཞུན་མའི་རྡོ་རྗེ་འཁྲུག༔ སྨིན་མཚམས་ལྕགས་ཀྱི་ཁྲོ་ཆུང་ཆར་འབེབས་ཤིང་༔ ཞབས་ཀྱི་ཕུར་པས་སྲིན་མོ་ལྔ་བརྒྱ་གཟིར༔ རལ་པའི་གསེབ་ནས་ཁྲག་གི་ཆར་པ་འབེབས༔
ཤིན་ཏུ་མི་བཟོད་གཏུམ་ཆེན་ཁྲག་འཐུང་མ༔ སྲིན་མོའི་སྙིང་འབྱིན་ཆངས་པར་བཅུག་ནས་གསོལ༔ ཤིན་ཏུ་མི་བཟད་འབར་བའི་སྐུ་གཅིག་མ༔ དཔག་ཚད་ལྔ་བརྒྱར་རྒྱུག་ཅིང་ཀླུ་སྲིན་སྒྲོལ༔ ཁྲོས་པའི་ཞལ་མདོག་ཁྲག་གི་མཆིན་པ་ཁ༔ ན་བཟའ་དམར་པོ་སྲིན་གྱི་གཡང་གཞི་གསོལ༔ ཕྱོགས་བཅུར་ཁ་བལྟས་ཕྱོགས་སྐྱོང་ཞབས་ཀྱིས་མནན༔ བདུད་ལ་བབ་ན་སྙིང་ཁྲག་དྲོན་མོ་གསོལ༔ སྲིན་ལ་བབ་ན་སྲོག་རྩ་དམར་པོ་གཅོད༔ དགྲ་ལ་བབ་ན་དུག་གི་ཁ་ཆུ་འདེབས༔
བགེགས་ལ་བབ་ན་རཱུ་པ་རྡུལ་དུ་རློག༔ དཔལ་གྱི་ཕོ་ཉ་དཔལ་གྱི་ཐུགས་ལས་སྤྲུལ༔ དམ་ཉམས་དགྲ་དང་འབྱུང་པོ་བགེགས་ལ་སོགས༔ ཕུང་པོ་དུམ་བུར་གཏུབས་ལ་དོན་སྙིང་སྲེགས༔ དམ་ཉམས་ཉུལ་ལེའི་བར་ཆད་རྡུལ་དུ་རློག༔ ཧཱུྃ་གྲུ་བུ་གྲུ་བུ་ཨ་པ་ཙེ༔ རུ་པ་ཙེ༔ ན་ར་ཙེ༔ ཙ་མེ་ཐུན་ཐུན༔ ནཱ་ཤ་ཡ༔
ན་ཤ་སཏྭཾ་བྷ་ཡ༔ ཡཀྴ་བྱི་ན༔ ཡཀྴ་བྱི་ན༔ ཕྱེ་མ་ཕྱེ་མ༔ རྡུལ་ཕྲན་རྡུལ་ཕྲན༔ ཙིཏྟ་རྦད་ནན༔ ཨོྃ་སུམྦྷ་ནི? ཨོྃ་བཛྲ་ཀཱི་ལི་ཀཱི་ལ་ཡ་པྲཱ་མ་རཱ་ཛ་ཏྲིག་ནན༔ དྷ་ན་རཀྴ་རྦུད་ལིང་༔ ཏྲིའུ་ཏྲིའུ་མ་མ་ན་ཡ་ཤོ་ན་ཛ་མཱ་ར་ཡ་རྦད་རྦད༔ དྲག་སྔགས་སྤོས་རོལ་དང་ཁྱད་པར་གྱི་དབྱུག་པས་བརྡེག་ཅིང་ཐུན་གྱིས་བྲབ་ལ་སྲུང་འཁོར་གསལ་གདབ་པས་དོན་འཐུས་སོ།
དེ་མ་ཐག་དངོས་གྲུབ་སྟེར་བའི་ལྟས་འབྱུང་བས་བྱིན་རླབས་དགོས་པར་གསུངས་པས་ཆས་སོགས་སྔོན་བཤད་ལྟར་བྱས་ལ་ཐོག་མར། ཧཱུྃ༔ བཞེངས་ཤིག་པདྨ་འབྱུང་ནས་མཁའ་འགྲོའི་ཚོགས?སོགས་སྔོན་དུ་འགྲོ་ལ་བྱིན་འབེབས་པ་ནི། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔
ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ ཧཱུྃ༔ དུས་གསུམ་བདེ་གཤེགས་རྒྱལ་བ་རྣམས༔ ཆོས་སྐུ་སྐྱེ་བ་མེད་པ་ལས༔ གཟུགས་སྐུ་འགྲོ་བའི་དོན་བགྱིད་ཕྱིར༔ གཉིས་མེད་དབྱིངས་ནས་སྐུར་བཞེངས་ཤིག༔ རྣལ་འབྱོར་རིག་འཛིན་སྒྲུབ་པ་པོར༔ དངོས་གྲུབ་མ་ལུས་ཆར་ལྟར་ཕོབ༔ ལྷ་དང་རིག་འཛིན་སྲུང་མའི་ཚོགས༔
སྤྲུལ་པ་འཁོར་དང་བཅས་པ་རྣམས༔ མཁའ་ལ་སྤྲིན་ལྟར་གཏིབས་ནས་ཀྱང་༔ དངོས་གྲུབ་མ་ལུས་ཆར་ལྟར་ཕོབ༔ དབང་མཆོག་མ་ལུས་བདག་ལ་བསྐུར༔ སྐུ་ཡི་གར་སྟབས་གློག་ལྟར་འཁྱུགས༔ གསུང་གི་ང་རོ་འབྲུག་ལྟར་ལྡིར༔ ཐུགས་ཀྱི་བརྩེ་བས་བདག་ལ་དགོངས༔ དཀྱིལ་འཁོར་འདི་ལ་བྱིན་ཅིག་ཕོབ༔ སྒྲུབ་རྫས་རྣམས་ལ་བྱིན་གྱིས་རློབས༔ གཞལ་ཡས་འདི་ལ་བརྟན་པར་བཞུགས༔
མཐུ་དང་རྩལ་གྱི་ནུས་པ་ཕྱུངས༔ རྟགས་དང་མཚན་མ་དངོས་སུ་སྟོན༔ ཐུགས་དམ་གཉན་པོའི་དུས་ལ་བབ༔ ས་མ་ཡ་ཨ་བེ་ཤ་ཡ་ཧཱུྃ་ཧཱུྃ་ཨ་ཨཱཿ སྤྲོ་བར་མོས་ན་གཞུང་གི་བྱིན་འབེབས་འདིར་བྱས་ལ་དཔོན་སློབ་རྣམས་ཀྱིས་རོལ་འོག་ཏུ་དཀྱིལ་འཁོར་ལ་ལན་གསུམ་བསྐོར་ཞིང་ཛཔ྄་དབྱངས་ལན་གསུམ་དུ་གྱེར་རོ། ཡེ་ཤེས་པ་བརྟན་པའི་ཕྱིར་མེ་ཏོག་འཐོར་བ་ནི། ཧཱུྃ༔ བླ་མ་ཡི་དམ་མཁའ་འགྲོ་ཆོས་སྐྱོང་ཚོགས༔ རྟེན་འབྲེལ་དམ་ཚིག་རྫས་ཀྱི་དཀྱིལ་འཁོར་ལ༔ བརྟན་པར་བཞུགས་ཀྱང་བྱིན་གྱིས་བརླབ་ཏུ་གསོལ༔
འགྲུབ་པར་གྱུར་ཅིག་བཛྲ་ས་མ་ཡ༔ ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ མཚན་ཐུན་གསུམ་པོར་འདོན་འགྲིག་ཉིན་ཐུན་གཉིས་པ་དང་མཚུངས་ལ་ཐུན་མཇུག་སོ་སོར་ཉུལ་ལེ་བསྐྲད་གཟིར་དང་བྱིན་འབེབས་པ་མ་ཆད་པར་བྱ་ལ་མཇུག་ཏུ་ཛཔ྄་དབྱངས་བཅས་གྲོལ་ལོ། དེ་བཞིན་ཚོགས་སྒྲུབ་ཀྱི་སྐབས་འབྱོར་མཁོས་ཅན་གྱི་སྤྲོས་པ་རྒྱས་པར་བྱེད་ན་ཉམས་ཆག་བསྐང་བའི་ཕྱིར་རྡོར་སེམས་འཁོར་འདས་རང་གྲོལ་དང༌། བར་ཆད་བསལ་བའི་ཕྱིར་རྡོ་རྗེ་མཚམས་པ་རྣམས་ཟུར་དུ་བཞག་ནས་ཡང་ཕུར་ལས་བྱང་རྒྱས་བསྡུས་གང་རུང་གི་དཀྱིལ་འཁོར་ཟུར་དུ་སྒྲུབས་ལ་སོ་སོའི་ཁྲུས་དང་བགེགས་བསྐྲད་པའི་ལས་དང་རྒྱལ་ཐོ་གསོ་བ་རྣམས་མཛད་སྲོལ་ཡོད་པ་ལྟར་གྲུབ་ན་ལེགས་སོ། རྒྱུད་ལས། འཁོར་ལ་བཀའ་བསྒོ་དགེ་སྦྱོང་བསྐུལ། ཞེས་ཁྱད་པར་དུ་གསུངས་པས། རྡོ་རྗེ་སློབ་དཔོན་གྱིས་སྒྲུབ་མཆེད་རྣམས་ལ་སྐབས་སྐབས་སུ་བླང་དོར་གྱི་བསླབ་བྱ་དང་དམ་ཚིག་བཤད་ནས། བསྐྱེད་བཟླས་ཀྱི་དམིགས་པ་གོ་སླ་དོན་འདུས་བཤད་གྲུབ་ན་ལེགས་པའི་ཡན་ལག་གོ །
གསུམ་པ་ནི། དུས་གྲངས་རྟགས་གསུམ་ལས། དུས་ནི་སྨིན་སློབ་ལ་ཟླ་བ་དྲུག ། མོས་སློབ་ཀྱི་དབང་དུ་བྱས་ན་ཟླ་བ་གཅིག་གམ། ཞག་པོ་བདུན་ནམ་ཉིན་ཞག་གསུམ་གྱི་མཐར་བརྟེན་པར་བསྒྲུབས་པས་ཀྱང༌། དུས་དང་དབང་པོ་དང་མཐུན་པར་དངོས་གྲུབ་ཅི་རིགས་པ་ཐོབ་པར་འགྱུར་བར་གསུངས་སོ། དེང་སང་ཕྱག་ལེན་དུ་སྤྲོས་བཅས་སྒྲུབ་ཆེན་རྒྱས་པའི་དབང་དུ་བྱས་ན་ས་ཆོག་ཉིན་གཅིག ། སྟ་གོན་ཉིན་གཅིག་དངོས་གཞི་ཉིན་བདུན། རྡུལ་ཚོན་ཆུར་གཤེགས་ཉིན་གཅིག་བཅས་ཉིན་བཅུའམ་གཞན་དུ་སྟ་གོན་ཉིན་གཅིག ། དངོས་གཞི་ཉིན་བདུན་ཏེ་ཉིན་ཞག་བརྒྱད་ལ་གྲངས་བཟུང་སྲོལ་ཡང་ཡོད།
ཡང་སྤྲོས་པས་ལྕོག་ན་ཐོག་མར་སྟ་གོན་གྱི་སྐབས་དྲག་པོའི་སྦྱིན་སྲེག་དང་སྒྲུབ་པ་ཉིན་གསུམ་པར་ཞི་བའི་སྦྱིན་སྲེག ། དྲུག་པར་དབང་གི་སྦྱིན་སྲེག་དངོས་གྲུབ་བླངས་གྲུབ་པའི་རྗེས་རྒྱས་པའི་སྦྱིན་སྲེག་བཅས་གནང་སྲོལ་ཡོད་ལ། ཁག་གཅིག་དངོས་གྲུབ་རྗེས་ལས་བཞི་མཆོག་དང་བཅས་པའི་སྦྱིན་སྲེག་ལྔ་དུས་གཅིག་ཏུ་གནང་སྲོལ་ཡང་འདུག ། མི་ནུས་པ་རྣམས་ཐ་མ་རྒྱས་པའི་སྦྱིན་སྲེག་གཅིག་ཁོ་ནར་མཛད་པས་འཐུས་པར་བྱེད་པའང་ཡོད་པས་སྤྲོ་བསྡུས་སོ་སོའི་ནུས་ཚོད་དང་བསྟུན་པས་ཆོག་གོ ། རྟགས་ནི་གསང་བ་སྤྱི་དང་སོ་སོའི་གཞུང་ལས་འབྱུང་བ་ལྟར་ཡིན་ལ། གལ་ཏེ་རྟགས་ཚད་ངན་པ་བྱུང་ན་ཉུལ་ལེ་སྤྲད། རྟ་བྲོ་བརྡུང་དམ་སེལ་ལྟས་བྱུང་ན་ཡིག་བརྒྱ་བཟླ་ཞིང་བཤགས་རྒྱུད་བཀླག ། གྲིབ་མི་གཙང་པ་ལ་རྣམ་འཇོམས་སྨེ་བརྩེགས་སཽགས་ཀྱི་བུམ་ཁྲུས་བྱ། རྟགས་ཚད་བཟང་ངན་གང་ལ་ཡང་རེ་དོགས་དགག་སྒྲུབ་མེད་པར་དབྱིངས་སུ་བསྲེ་བ་གནད་ཡིན། དངོས་གྲུབ་ཀྱི་ལྟས་བཟང་ངེས་པ་ཅན་བྱུང་ན་དེ་ཉིད་དུ་རྒྱུན་གྱི་དངོས་གྲུབ་ལེན་པ་གནད་དུ་ཆེ་བས།
ཐོད་པ་མཚན་ལྡན་ཆང་དང་ཆོས་སྨན་སྦྱར་བས་བཀང་བ་མདུན་དུ་བཞག ཧཱུྃ༔ བདེ་གཤེགས་རྒྱལ་བ་མ་ལུས་དགོངས་སུ་གསོལ༔ རིག་འཛིན་མཁའ་འགྲོ་དམ་ཅན་སྲུང་མའི་ཚོགས༔ ལྷ་ཡི་དགེ་བསྙེན་དམ་ལྡན་ཐམས་ཅད་ཀྱིས༔ ཚུལ་བཞིན་སྒྲུབ་པའི་རྣལ་འབྱོར་བདག་ཅག་ལ༔ ཚེ་དང་ཆོས་དང་ཕྲིན་ལས་རྣམ་བཞི་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ མཐུ་དང་རྫུ་འཕྲུལ་མངོན་ཤེས་ནུས་མཐུ་དང་༔ སྲིད་ནོར་ཟས་དང་འདོད་རྒུའི་དངོས་གྲུབ་སྩོལ༔
ཨ་ལ་ལ་ཧོཿ ཞེས་བརྗོད་ལ་བདུད་རྩི་མྱང་ངོ་ཞེས་གསུངས་པ་འདི་བཞིན་རྒྱུན་དུ་ཕྱག་ལེན་གནང་སྲོལ་ཉུང་བས་མ་བྱས་ཀྱང་ཆོག་གོ ། གསུམ་པ་བསྒྲུབས་ནས་དངོས་གྲུབ་བླང་བ་སྒྲུབ་པ་ཆེན་པོའི་ལས་རིམ་ནི། དང་པོ་སྦྱོར་སྒྲོལ་ལ་བསྟེན་པ་ཡིན་ཀྱང་ད་ལྟ་མོས་སློབ་ཙམ་གྱི་སྐབས་སུ་རྫས་ལ་བསྟེན་ནས་བླང་བ་ལ་གསུམ། དངོས་གྲུབ་ཀྱི་རྫས་བཤམ་པ། ཆོ་གའི་སྔོན་འགྲོ། ཆོ་ག་དངོས་སོ། དང་པོ་སྒྲུབ་པ་སང་གྲོལ་རྒྱུའི་དེ་རིང་དགོང་ཐུན་ནས་དངོས་གྲུབ་བླང་བའི་རྫས་བཤམས་ཏེ། དཀྱིལ་འཁོར་གྱི་མདུན་དུ་གཞི་དཀར་པོའི་སྟེང་དུ་གྲོ་ཡི་གཡུང་དྲུང་གཡས་འཁྱིལ་བྲིས་པའི་དབུས་སུ་རིན་པོ་ཆེའི་སྣོད་འབྲུ་བཟང་གི་ཕྱེ་མ་མངར་གསུམ་དང༌། ཞོ་མར་འོ་མས་སྦྲུས་པའི་འབྲང་རྒྱས་ནོར་བུ་འབར་བའི་གཟུགས་དང༌།
ཕྱོགས་བཞི་ལས་བཞིའི་འབྲང་རྒྱས་བཟའ་བཅའ་སྣ་ཚོགས་པས་བསྐོར་བ་གཡས་སུ་མངར་གསུམ་ཐུད་དང་བསྲེས་པའི་རིལ་བུ་དང༌། གཡོན་དུ་བྷནྡྷ་བཟང་པོར་འབྲུ་བཅུད་བདུད་རྩི་ཨ་མྲྀ་ཏ་བཏབ་པའང་བཤམ། དགོང་ཐུན་བཟླས་པའི་གཤམ་དུ། སླར་ཡང་རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས་མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་སྣ་ལྔའི་རྣམ་པས་བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབེབས་པར་གྱུར། བསྙེན་སྒྲུབ་སྔགས། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ཀཱ་ཡ་ཝཱཀྐ་ཙིཏྟ་གུ་ཎ་ཀརྨ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་ཙམ་བཟླ། ཡང་ཕྱག་ལེན་ཕལ་མོ་ཆེར་དངོས་གྲུབ་ཀྱི་རྫས་དེ་ནངས་རང་དུ་བཤམ། སྔ་ནུབ་དམིགས་བཟླས་འདི་མི་བྱེད་པའང་ཡོད་པས་ལོང་སྐབས་དང་བསྟུན་ཆོག །
ཕྱིར་ནངས་ཐོར་ཐུན་ཕྲིན་ལས་གཞུང་བསྲངས་ཏེ་བསྙེན་པའི་མཐར་གོང་གསལ་ལྟར་དངོས་གྲུབ་ཀྱི་དམིགས་པ་འདིར་འབོག་ལ་དངོས་གྲུབ་བླང་བའི་སྔགས་བཏགས་པ་བསྙེན་རྒྱུན་བསྲང༌། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་བཅས་བྱ། དེ་ནས་གཏོར་བསྔོ་ཚོགས་མཆོད་སོགས་བསྡུས་ཙམ་བྱེད་ལ་ཚོགས་ཐ་མའི་སྐབས་ཉུལ་ལེའི་ལིངྒ་མེར་བསྲེགས་ཤིང་ཆོས་སྐྱོང་གི་གཏོར་མར་བསྟབ། གཉིས་པ་དངོས་གྲུབ་ལ་མི་དབང་བའི་བལྟ་ཉན་གྱི་བགེགས་ཚར་གཅོད་པའི་ཕྱིར། ལས་བྱང་ལྟར་བགེགས་བསྐྲད་ཅིང་རྒྱལ་ཐེབས་པས་དཀྱིལ་འཁོར་དང་སྒྲུབ་པ་པོ་རྣམས་བསྐོར་བཞིན་དྲག་སྔགས་བཟླས་ཤིང་ཐུན་གྱིས་བྲབ་ལ་སྲུང་འཁོར་བསྒོམ། ལས་ཀྱི་རྡོ་རྗེའི་སྤོས་འདྲེན་གྱི་སྣ་དྲངས་སློབ་དཔོན་ནམ་རྒྱལ་ཐེབས་ཀྱིས་ཞྭ་ཆོས་གཡབ་དྲིལ་བཅས་དཀྱིལ་འཁོར་ལ་བསྐོར་ཞིང་བྱིན་ཆེན་དབབ། སྤྱི་བཤགས་ཡེ་ཤེས་སྐུ་མཆོག་ལྟ་བུ་བརྗོད་ལ་འཁོན་བཅུགས་སྦྱང༌། གསུམ་པ་དངོས་གྲུབ་བསྐུལ་བ་ནི།
ལྷ་དང་རིག་འཛིན་མཁའ་འགྲོ་དགོངས༔ འདིར་འདུས་རིག་འཛིན་བདག་ཅག་རྣམས༔
སྨིན་གྲོལ་གཉིས་ཀྱིས་རྒྱུད་སྦྱངས་ཤིང་༔ བསྐྱེད་རྫོགས་གཉིས་ཀྱིས་ལས་གཞུང་བསྲངས༔ བསྙེན་སྒྲུབ་རྣམ་བཞི་མཐའ་རུ་ཕྱིན༔ ལས་དང་ཐུགས་རྗེ་མཐུན་པ་ཡིས༔ ཞི་རྒྱས་དབང་དྲག་ཡིད་བཞིན་གཏེར༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ཨོྃ་ཨཱཿཧཱུྃ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ་ཨཱཿ ཧཱུྃ༔ དངོས་གྲུབ་བསྩལ་དང་སྩོལ་བར་མི་དམིགས་ཀྱང་༔ བདེ་གཤེགས་རྒྱལ་བ་རྣམས་ཀྱི་བྱིན་གྱིས་བརླབས༔
བླ་མ་ཡི་དམ་མཁའ་འགྲོའི་ཐུགས་རྗེ་དང་༔ ཚོགས་ལམ་སྦྱོར་ལམ་གནས་པའི་རིག་འཛིན་དང་༔ བདེ་གཤེགས་ཡོངས་རྫོགས་རྣམས་ཀྱིས་ཞལ་བཞེས་ལྟར༔ སྒྲུབ་མཆོག་བདག་ལ་སྔོན་གྱི་སྨོན་ལམ་མཐུས༔ ཚེ་དང་ཆོས་དང་ལས་བཞི་ལྷུན་གྲུབ་དང་༔ རྐང་མགྱོགས་མིག་སྨན་རིལ་བུ་མཁའ་སྤྱོད་དང་༔ སྲིད་དང་ཟས་ནོར་མཐུ་རྩལ་དངོས་གྲུབ་སྩོལ༔ སརྦ་སིདྡྷི་ཕ་ལ་ཧཱུྃ་ཨཱཿ དེ་ལྟར་རྩེ་གཅིག་ཐུགས་དམ་རྒྱུད་བསྐུལ་བས༔ རྩ་བའི་དཀྱིལ་འཁོར་ལྷ་རྣམས་མཉམ་སྦྱོར་བའི༔
སྦྱོར་མཚམས་འོད་ཟེར་དམར་པོ་ཕྱོགས་བཅུར་འཕྲོས༔ འགྲོ་དྲུག་སེམས་ཅན་རྒྱུད་སྦྱངས་མཁའ་ཁྱབ་ཀྱི༔ བདེ་བར་གཤེགས་པ་རྣམས་ལ་དགྱེས་པར་བསྐྱེད༔ སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔ དངོས་གྲུབ་ཚུར་བསྡུས་བདག་དང་སྒྲུབ་རྫས་ལ༔ ཐིམ་པས་འཆི་མེད་བདུད་རྩི་དྭངས་མ་ཆེ༔ དངོས་གྲུབ་ཀུན་གྱི་སྙིང་པོ་འཁྱིལ་བར་གྱུར༔ ཞེས་གསལ་བཏབ་ལ་བསྙེན་རྒྱུན་པའི་གཟུང་ཐག་བསྡུས་ཏེ་དངོས་གྲུབ་ཀྱི་གཟུང་ཐག་དང་ལྷན་དུ་སློབ་དཔོན་ལ་ཕུལ། བསྙེན་སྒྲུབ་ལྷ་སྔགས་ནི། ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ
ཤམ་བུར། ཀཱ་ཡ་སིདྡྷི་ཨོྃ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ གུ་ཎ་སིདྡྷི་ཏྲཱྃ༔ ཀརྨ་སིདྡྷི་ཧྲཱིཿ སརྦ་ལོ་ཀ་ཛྙཱ་ན་སིདྡྷི་ཕ་ལ་ཧཱུྃ༔ ཞེས་བཏགས་པ་སྟོང་ཕྲག་གམ་བརྒྱ་རྩ་ལས་མི་ཉུང་བ་བཟླས་ལ། དངོས་གྲུབ་ཐམས་ཅད་འོད་ཟེར་འཇའ་ཚོན་ལྟ་བུའི་རྣམ་པ་བདག་ཉིད་གནས་ལྔར་ཐིམ་པར་གྱུར། སྐྱ་རེངས་འཆར་ཁ་དང་བསྟུན་སྐུ་གསུང་ཐུགས་རྟེན་རྣམ་རྒྱལ་བུམ་པ་སོགས་སྒྲུབ་རྫས་ལས་རྡོར་གྱིས་བཏེགས་ལ་དངོས་གྲུབ་ལེན་པ་ནི།
ཧྲཱིཿ ཡེ་ཤེས་ལུས་ཅན་འགྲན་དུ་མེད་པ་ཡི༔ གཟི་བརྗིད་སྐུ་ཡི་དངོས་གྲུབ་བསྩལ་དུ་གསོལ༔ ཚངས་པའི་དབྱངས་ལ་ཆོས་ཀྱི་ཆར་ཆེན་འབེབས༔ ནུས་པ་སྔགས་ཀྱི་དངོས་གྲུབ་བསྩལ་དུ་གསོལ༔ གཟུངས་དྲན་ཏིང་འཛིན་མཁྱེན་བརྩེ་ཡོངས་ཀྱི་གཞི༔ འོད་གསལ་སྙིང་པོའི་དངོས་གྲུབ་བསྩལ་དུ་གསོལ༔ ཡིད་བཞིན་ནོར་བུ་དཔག་བསམ་བུམ་པ་བཟང་༔ འདོད་འབྱུང་གཏེར་གྱི་དངོས་གྲུབ་བསྩལ་དུ་གསོལ༔ གདུལ་བྱ་སོ་སོའི་མོས་པ་ཇི་བཞིན་དུ༔
ཐོགས་མེད་འཇུག་པའི་དངོས་གྲུབ་བསྩལ་དུ་གསོལ༔ སྲུང་དང་ཞི་རྒྱས་དབང་དང་མངོན་སྤྱོད་སོགས༔ ཐུན་མོང་ལས་ཀྱི་དངོས་གྲུབ་བསྩལ་དུ་གསོལ༔ མཁའ་སྤྱོད་རིལ་བུ་མིག་སྨན་རྐང་མགྱོགས་སོགས༔ ཁྱད་པར་གྲུབ་པའི་དངོས་གྲུབ་བསྩལ་དུ་གསོལ༔ ཚེ་དང་ཡོ་བྱད་འདོད་རྒུ་བསྒྱུར་ལ་སོགས༔ ཕྱི་ནང་དབང་བཅུའི་དངོས་གྲུབ་བསྩལ་དུ་གསོལ༔ མཐོང་ཐོས་དྲན་རིག་གདུལ་བྱ་སྨིན་ཅིང་གྲོལ༔ བླ་མེད་མཆོག་གི་དངོས་གྲུབ་བསྩལ་དུ་གསོལ༔ ཞེས་དང་རང་གཞུང་གི་དངོས་གྲུབ་བསྐུལ་ཚིག་ནི།
ཧཱུྃ༔ ཡང་གསང་དཀྱིལ་འཁོར་ལྷ་ཡི་ཚོགས༔ སྐྱེ་མེད་དབྱིངས་ནས་སྐུར་བཞེངས་ལ༔ འགགས་མེད་རང་བྱུང་སྙིང་པོས་བསྐུལ༔ རྟེན་འབྲེལ་སྔགས་བཟླས་མཐའ་རུ་ཕྱིན༔ ལུས་ཀུན་བདེ་བས་ལྟེམ་གྱིས་གང་༔ དེང་སང་སྐྱ་རེངས་དང་པོ་ཤར༔ རྡོ་རྗེ་སྲིན་པོ་ནམ་ལངས་ཉེ༔ དངོས་གྲུབ་འབྱུང་བའི་དུས་ལ་བབ༔ ཟབ་དབྱིངས་བླ་མེད་གསང་བའི་མཆོག༔
རྩ་གསུམ་འདུས་པའི་ལྷ་ཚོགས་ཀྱིས༔ དེང་འདིར་སྒྲུབ་པའི་སྐལ་ལྡན་ལ༔ མི་འགྱུར་སྐུ་ཡི་དབང་བཞི་སྩོལ༔ འགགས་མེད་གསུང་གི་དབང་བཞི་སྩོལ༔ སྤྲོས་བྲལ་ཐུགས་ཀྱི་དབང་བཞི་སྩོལ༔ ཕྲིན་ལས་བཞི་ལྡན་དབང་བཞི་སྩོལ༔ འཆི་མེད་ཚེ་དང་མི་ཟད་ནོར༔ སྙན་གྲགས་མངའ་ཐང་ཆོས་སྲིད་གོས༔ ཕུན་ཚོགས་འདོད་རྒུ་དེང་འདིར་སྩོལ༔ ཨོཾ་དྷརྨ་ཀཱ་ཡ༔
སཾ་བྷོ་ཀཱ་ཡ༔ ནིརྨཱ་ཀཱ་ཡ༔ སྭ་བྷ་ཀཱ་ཡ༔ ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་བརྗོད་པས་སྒྲུབ་རྫས་བུམ་པ་བྷནྡྷ་སོགས་དབང་བཞིའི་རྫས་དང་སྐུ་གསུང་ཐུགས་རྟེན་རྣམས་ཐོག་མར་སློབ་དཔོན་ལ་ཕུལ་ཞིང་དེ་ནས་ཀུན་ལ་བྲིམ། དངོས་གྲུབ་ཀྱི་རྫས་རྣམས་བཟའ་བཏུང་བྱས་ཏེ་ལོངས་སྤྱོད། སྟན་ཐོག་དེ་ཉིད་དུ་དངོས་གྲུབ་རྣམ་གཉིས་བདེ་བླག་གི་ཚུལ་དུ་ཐོབ་པར་ བསམས་ལ། དགོངས་པའི་གདེང་བཟུང་ངོ༌། གཞན་དོན་དུ་དབང་བསྐུར་ན་གཏོར་དབང་ཡེ་ཤེས་སྙིང་པོ་ཙམ་མམ་རྒྱས་བསྡུས་གང་ཡིན་པ་སྐབས་འདིར་སྦྲེལ་ལོ། རྩ་བའི་གསུམ་པ་མཐའ་རྒྱས་རྗེས་ཀྱི་རིམ་པ་ལ་གསུམ།
དཀྱིལ་འཁོར་དང་འབྲེལ་བའི་རྗེས་ཆོག་ཕྱི་མཚམས་བཀྲོལ་བ་སློབ་དཔོན་ལ་སྐུ་དྲིན་གསོལ་ཞིང་སྨོན་ལམ་དང་ཤིས་བརྗོད་བྱ་བའོ། དང་པོ་ནི། དངོས་གྲུབ་བླང་བ་ཁོ་ནའམ་དབང་བསྐུར་གྲུབ་པའི་རྗེས་སུ། རྙིང་མ་སྤྱི་ཡི་ཕྱག་བཞེས་ལྟར་བསྙེན་པའི་ཁ་སྐོང་དང་ལས་ཐམས་ཅད་མྱུར་དུ་འགྲུབ་པའི་ཕྱིར་ཞི་རྒྱས་ཀྱི་སྦྱིན་སྲེག་སྐབས་འདིར་བྱ་སྲོལ་ཡོད་པས་གྲུབ་ན་གལ་ཆེའོ། ལྷག་ཆོག་བཏང་ཞིང་སྔར་བཙོན་དུ་བཟུང་བའི་ལྷག་མ་དང་ལྷན་ཅིག་སྒྲུབ་ཁང་ལྷོ་ནུབ་གོམ་པ་བདུན་ཅུའི་སར་བསྐྱལ། དེ་ནས་གནས་ཉུལ་གཏོར་མའི་ནང་དུ་སྔར་ལྷག་མའི་རས་མ་ཅུང་ཙམ་དང༌། གསེར་སྐྱེམས་ཐོགས་ལ། ཧཱུྃ༔ གིང་ཆེན་བཅུ་གཉིས་གནས་ཉུལ་མ་མོ་འབུམ༔ རྣལ་འབྱོར་སྟངས་འབྱེད་ཏིང་འཛིན་དྲོད་ཉུལ་མ༔
སྒྲུབ་པའི་དཀྱིལ་འཁོར་བྱ་བ་མཐའ་རུ་ཕྱིན༔ ལྷག་མ་དང་ནི་གསེར་སྐྱེམས་མཆོད་པ་འབུལ༔ གསང་སྔགས་བསྟན་པའི་བྱ་ར་མཛད་དུ་གསོལ༔ ཨོྃ་ཛྙཱ་ན་གྷྲྀ་ཝ་ཀྲོ་ཏི་སཏྭཾ་བྷ་ལིངྟ་ཁཱ་ཧི༔ ཞེས་གཏོར་མ་ཕུལ་ནས་ བཛྲ་མུཿ ས་རང་གནས་སུ་གཤེགས། ཆོས་སྐྱོང་གཏོར་འབུལ་སྐབས་སུ་དེ་དག་གི་གཏོར་མ་རྣམས་ཡང་ཐོག་ལྟ་བུར་འབུལ། ཆད་བརྟན་ལ་རྒྱུན་བཞག་གི་གཏོར་མ་ཕྱིར་བསྐྱང་ཞིང་རྟ་བྲོ་བརྡུང༌། གཏང་རག་གི་མཆོད་བསྟོད་རྒྱས་པར་བྱས་ལ་ནོངས་པ་བཤགས། རས་བྲིས་ཀྱི་དཀྱིལ་འཁོར་ཡིན་ན་བརྟན་བཞུགས་བྱ།
དམ་ཚིག་པ་རང་ལ་བསྡུ། བདག་གི་རྣལ་འབྱོར་ཡང་འོད་གསལ་དུ་བསྡུ་ཞིང་རྒྱུན་སྤྱོད་གོ་བགོ་བ་ནི། ཧཱུྃ༔ ངར་འཛིན་རྣམ་དག་སྒྱུ་ལུས་འཇའ་འདྲ་འདི༔ བླ་མེད་སྐུ་གསུང་ཐུགས་སུ་རྒྱས་བཏབ་ནས༔ བདེན་པ་དབྱེར་མེད་ལྟ་སྤྱོད་ཟུང་འབྲེལ་ཏེ༔ རྒྱུན་དུ་འགྲོ་བ་འདྲེན་པའི་སྤྱོད་ལམ་བྱའོ༔ ཨོྃ་ཨཱཿཧཱུྃ་བཛྲ་ཧྲཱིཿཨཱཿ མི་འགྱུར་མི་ཤིགས་རྡོ་རྗེའི་གུར༔ སྟོང་པའི་གོ་ཆ་བླ་ན་མེད༔
ཆོས་སྐུ་སྐྱེ་མེད་རྡོ་རྗེ་ཡིན༔ མཚན་མའི་སྤྱོད་ཡུལ་ཀུན་བཅོམ་ནས༔ ཆོས་ཀྱི་དབྱིངས་སུ་རྒྱས་བཏབ་པས༔ སངས་རྒྱས་ཀྱིས་ཀྱང་མི་གཟིགས་ན༔ གནོད་བྱེད་བགེགས་ཀྱིས་ག་ལ་མཐོང་༔ ཧཱུྃ་ཧཱུྃ་ཧཱུྃ༔ བཛྲ་རཀྵ་རཀྵ༔ ཨོྃ་བཛྲ་ཀཱ་ཡ་ཝཱཀྐ་ཙིཏྟ་ཧཱུྃ༔ ཞེས་རྒྱས་གདབ་བོ། གཉིས་པ་མཚམས་བཀྲོལ་ཞིང་དཀྱིལ་འཁོར་བསྡུ་བ་ནི།
རྒྱལ་ཐོ་བཞི་ལ་ཟླུམ་གཏོར་བཞི་སྒོ་བྱང་གཉིས་ལ་དམར་གཏོར་རེ་རེ་དང༌། ཕྱི་མཆོད་བཅས་བཤམ། ཕྱི་རོལ་ཤར་གྱི་ཐོ་རྩར་ཕྱིན་ཏེ། མཆོད་པ་བྱིན་རློབ་པ་ནི། མཆོད་གཏོར་རྣམས། ཨོྃ་བཛྲ་ཨ་མྲྀ་ཏ ས་བསང༌། རྃ་ཡྃ་ཁྃ་ གིས་སྦྱང༌། ཐམས་ཅད་སྟོང་ཉིད་ནམ་མཁའི་ངང་༔ བྷྲཱུྃ་ལས་རིན་ཆེན་སྣོད་ནང་དུ༔ ཨོྃ་ལས་ཕྱི་ནང་མཆོད་པའི་ཚོགས༔
སོ་སོའི་ལྷ་མོའི་རོལ་པར་བཅས༔ རབ་འབྱམས་ནམ་མཁའ་གང་བར་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ས་མ་ཡ་ཧཱུྃ༔ ཞེས་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་དང་བཅས་པས་བརླབས། ཨོྃ་དྷྲིཥྚ་རཱཥྚཱ་ཡ་མ་ཧཱ་བྷ་ལིངྟ་ཁཱ་ཧི་ཁཱ་ཧི༔ ལན་གསུམ་གྱི་གཏོར་མ་འབུལ།
ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱ༔ ཧཱུྃ༔ རྒྱལ་པོ་ཆེན་པོ་ཡུལ་འཁོར་སྲུང་༔ དྲི་ཟ་གྲུལ་བུམ་ཚོགས་བཅས་རྣམས༔ གསེར་སྐྱེམས་མཆོད་པ་འདི་བཞེས་ལ༔ ཤར་ཕྱོགས་ཕྱི་ཡི་དུང་སྒོ་ཕྱེས༔ དཀྱིལ་འཁོར་བྱ་བ་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་བཞེས༔ ཞི་བའི་ལས་རྣམས་མཐར་ཕྱིན་ཤོག༔
བཛྲ་མུཿ ས་གཤེགས། དེ་ནས་ལྷོ་ཡི་ཐོ་རྩར་ཕྱིན་ལ་མཆོད་གཏོར་རྣམས། བྱིན་བརླབ་སྔར་ལྟར་རམ་བསྡུ་ན། རྃ་ཡྃ་ཁྃ་ གིས་བསངས་ལ། ཨོཾ་ཨཱཿཧཱུྃ༔ གིས་བྱིན་གྱིས་བརླབས་ལ། ཨོྃ་བཻ་རཱུ་དྷ་ཀཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས།
ཧཱུྃ༔ རྒྱལ་པོ་ཆེན་པོ་འཕགས་སྐྱེས་པོ༔ གཤིན་རྗེ་མེ་ལྷའི་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ ལྷོ་ཕྱོགས་ཕྱི་ཡི་གསེར་སྒོ་ཕྱེས༔ རྒྱས་པའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ རྒྱས་པའི་ལས་རྣམས་མཐར་ཕྱིན་ཤོག༔ བཛྲ་མུཿ
ས་གཤེགས། དེ་ནས་ནུབ་ཀྱི་ཐོ་རྩར་འཁོད་ལ། རྃ་ཡྃ་ཁྃ་ གིས་བསངས་ལ། ཨོྃ་ཨཱཿཧཱུྃ༔ ལན་གསུམ། ཨོྃ་བི་རུ་པཱཀྵཱ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་སྤྱན་མི་བཟང་༔
སྲིན་པོ་ཀླུ་ཡི་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔ ནུབ་ཕྱོགས་ཕྱི་ཡི་ཟངས་སྒོ་ཕྱེས༔ དབང་གི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ དབང་གི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་བྱང་གི་ཐོ་རྩར་འཁོད་ལ།
རྃ་ཡྃ་ཁྃ ་གིས་བསངས་ལ། ཨོྃ་ཨཱཿཧཱུྃ༔ ལན་གསུམ། ཨོྃ་བཻ་ཤྲ་མ་ཎཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས། ཧཱུྃ༔ རྒྱལ་པོ་ཆེན་པོ་རྣམ་ཐོས་སྲས༔ རླུང་ལྷ་དབང་ལྡན་ཚོགས་དང་བཅས༔ གསེར་སྐྱེམས་མཆོད་པ་འདི་བཞེས་ལ༔
བྱང་ཕྱོགས་ཕྱི་ཡི་ལྕགས་སྒོ་ཕྱེས༔ དྲག་པོའི་དཀྱིལ་འཁོར་མཐར་ཡང་ཕྱིན༔ གཏང་རག་མཆོད་པས་དགྱེས་བྱས་ཏེ༔ སྐྱེ་མེད་ཆོས་དབྱིངས་ངང་དུ་གཤེགས༔ དྲག་པོའི་ལས་རྣམས་མཐར་ཕྱིན་ཤོག༔ བཛྲ་མུཿ ས་གཤེགས། དེ་ནས་སྒོ་བྱང་ཕྱི་ནང་བཀྲོལ་བ་ནི། ཕྱི་སྒོར་མཆོད་གཏོར་བཤམས། རྃ་ཡྃ་ཁྃ་ གིས་བསང༌།
ཨོྃ་ཨཱཿཧཱུྃ༔ ལན་གསུམ། ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཨརྒྷཾ? སོགས་ཀྱིས་མཆོད། ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀཿ ཡབ་ཡུམ་སྤྲུལ་པ་འཁོར་དང་བཅས༔ གསེར་སྐྱེམས་གཉན་པོ་འདི་བཞེས་ལ༔
དཀྱིལ་འཁོར་བྱ་བ་མཐར་ཡང་ཕྱིན༔ བར་གྱི་སྒོ་མཚམས་ཕྱེས་སུ་གསོལ༔ རྟོག་མེད་ཆོས་དབྱིངས་ངང་ལ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔ བཛྲ་མུཿ ཞེས་ལྷ་གཤེགས་སྒོ་བྱང་བསྡུའོ། འབྱུང་བ་རྣམས་བསྡུ་བ་ནི། ཧཱུྃ༔ ཉི་ཟླ་རླུང་ས་འབྱུང་བ་བཞི༔ དེ་རིང་དཀྱིལ་འཁོར་མཐའ་རུ་ཕྱིན༔
རྒྱ་ཡི་གདམས་པ་དཀྲོལ་དུ་གསོལ༔ འབྱུང་བ་རང་བྱུང་མཁའ་ལ་ཐིམ༔ ཞེས་རྒྱ་བཀྲོལ་ལ་གསེར་སྐྱེམས་མཆོད། དེ་ནས་ནང་སྒོར་མཆོད་གཏོར་བཤམས་ལ། རྃ་ཡྃ་ཁྃ ་གིས་བསང༌། ཨོྃ་ཨཱཿཧཱུྃ༔ ལན་གསུམ། ཨོྃ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ། ཨརྒྷཾ? སོགས་མཆོད།
ཧཱུྃ༔ ཁྲོ་རྒྱལ་དམ་ཚིག་བདུད་རྩིའི་མཆོག༔ ཡབ་ཡུམ་སྤྲུལ་པ་འཁོར་བཅས་རྣམས༔ གསེར་སྐྱེམས་གཉན་པོ་འདི་བཞེས་ལ༔ དེ་རིང་དཀྱིལ་འཁོར་མཐར་ཕྱིན་པས༔ ནང་གི་སྲུང་འཁོར་བཀྲོལ་དུ་གསོལ༔ དམ་ཚིག་ཡེ་ཤེས་དབྱིངས་སུ་གཤེགས༔ བཀྲ་ཤིས་དགེ་ལེགས་བརྟན་དུ་གསོལ༔ ཨོྃ་བཛྲ་མུཿ ས་གཤེགས།
མེ་ཏོག་དང་གསེར་སྐྱེམས་དང་བཅས་སྒོ་བྱང་བསྡུའོ། དེ་ཡང་ཁྲོ་བཅུའི་ཕུར་པ་བསྡུ་བ་ནི། ནང་དུ་སླེབ་མ་ཐག་སློབ་དཔོན་ནམ་རྒྱལ་ཚབ་པ་དཀྱིལ་འཁོར་ནུབ་ཏུ་འཁོད་ལ་འོག་གི་ཕུར་བུའམ་ནུབ་ཀྱི་ཕུར་བུ་ཕྱི་མ་ལག་གཉིས་སྐམ་པའི་རྒྱ་དང་བཅས། ཨོྃ་བཛྲ་ཀཱི་ལ་ཡ་ཨུཏྐཱི་ལ་ཡ་བཛྲ་དྷ་རོད་ཨ་ཛྙཱ་པ་ཡ་ཏེ་ཧཱུྃ་ཧཱུྃ་ཧཱུྃ་ཕཊ྄་སྭཱ་ཧཱ༔ བླངས་ཏེ། ཨོྃ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་སཱ་དྷ་ནི་སྭཱ་ཧཱ༔ ཞེས་ཕུར་རྩེ་འོ་མས་བཀྲུ། ཆོས་ཐམས་ཅད་སྐྱེ་བ་མེད་པའི་དོན་ཡིད་ལ་བྱས་ཏེ་དྲིལ་བུ་དཀྲོལ་ཞིང༌། ཨོྃ་སྭ་བྷཱ་ཝ་ལཾ་སན་ཏེ་ཧོཿ ཨཱ་ཀཱ་རོ? སོགས་སྔགས་བརྗོད་བཞིན་འཇམ་རོལ་བཅས་རྡུལ་ཚོན་གྱི་དཀྱིལ་འཁོར་ཡིན་ན་སློབ་དཔོན་གྱི་རྡོ་རྗེའི་རེ་ཁཱ་ནང་དུ་བསྐོར་ཞིང་ལས་རྡོར་པས་རྡུལ་ཚོན་དབུས་སུ་བསྡུས་ལ་སློབ་དཔོན་གྱི་དངོས་གྲུབ་སྤྱི་བོར་བཀོད།
རས་བྲིས་དཀྱིལ་འཁོར་ཡིན་ན་བསྡུའོ། གསུམ་པ་ཐོག་མར་ནོངས་བཤགས་བྱ་བ་ནི། མཆེད་ལྕམ་རྣམས་ཕན་ཚུན་དུ་ཕྱག་བྱས་ལ་རེས་མོས་ཚུལ་གྱིས། ཧོཿ ཐམས་ཅད་རྡོ་རྗེ་མཆེད་དང་ལྕམ་དྲལ་ཏེ༔ བདེ་བར་གཤེགས་པའི་སློབ་མ་དམ་མནོས་ནས༔ ཀུན་ཀྱང་མཐུན་པར་སྤྱོད་པའི་དམ་ཚིག་ལ༔ མཉམ་ཉིད་ངང་ལས་ལེགས་ཉེས་དབྱེར་མེད་ཀྱང་༔ ལུས་ངག་རྣམ་པར་དག་པའི་ཚུལ་ཙམ་དུ༔ གཞུང་ལས་ཉམས་ཤིང་ཐུགས་དང་འགལ་བ་རྣམས༔
རྣམ་དག་བསམ་པས་མི་གནས་ཚིག་འདིས་བཤགས༔ འཛིན་མེད་ངང་དུ་བཟོད་པར་བཞེས་མཛོད་ལ༔ རང་བཞིན་དག་པའི་ཚངས་པ་བསྩལ་དུ་གསོལ༔ ཨ་ཨ་ཨཱཿ དེ་ན་རྡོ་རྗེ་སློབ་དཔོན་ལ་གཏང་རག་འབུལ་ཞིང་བཟོད་པར་གསོལ་བ་ནི། ཐམས་ཅད་ཀྱི་ཕྱག་བྱ་ལུས་ལོངས་སྤྱོད་འབུལ་བའི་བློས། ཧོཿ རྡོ་རྗེ་སློབ་དཔོན་ཆེན་པོ་དཔལ་མཆོག་ལྡན༔ གསུང་རབ་རྒྱ་མཚོས་ལྷ་མིའི་འདྲེན་པའི་དཔལ༔ ཡང་དག་དོན་སྟོན་འཁོར་བའི་སྡུག་བསྔལ་སྐྱོབ༔
འཇིག་རྟེན་འདི་ན་ཕ་མའི་ཚུལ་དུ་གནས༔ བཀའ་དྲིན་བཟང་ཡང་བསྙེན་བཀུར་རྔོ་མ་ཐོགས༔ སྡོམ་གསུམ་བསྲུང་བྱ་དམ་ཚིག་གང་ཉམས་ཀྱང་༔ ཉེས་ལྟུང་སྒྲིབ་པར་མི་འགྱུར་འདག་བྱའི་ཕྱིར༔ མཐོལ་བཤགས་བཟོད་པར་གསོལ་གྱིས་ཚངས་པར་སྩོལ༔ ཞེས་ཞབས་སྤྱི་བོར་བླངས་ཤིང་བླ་མ་སྤྱི་གཙུག་ཏུ་འབྲལ་མེད་བཟུང་ངོ༌། ནོངས་བཤགས་དང་བཀའ་དྲིན་གསོལ་བ་གཉིས་སོ། སྤྲོས་མེད་སྐབས་མ་བྱས་ཀྱང་ཆོག་གོ ། དེ་ནས་སྨོན་ལམ་སྤྱི་ལྟར་གདབ་པ་ནི་ཐལ་མོ་སྦྱར་ལ། ཀྱེ་ཧོཿ
མི་གནས་ཡེ་ཤེས་ཆོས་ཀྱི་དཀྱིལ་འཁོར་དུ༔ མ་བཅོས་ལྷུན་གྲུབ་ཡོན་ཏན་རྫོགས་པའི་དཔལ༔ རབ་འབྱམས་རྒྱལ་བའི་བཀའ་ལུང་ཡོངས་རྫོགས་ནས༔ འགྲོ་བ་ཡོངས་ཀྱི་དཔལ་དུ་འགྱུར་བར་ཤོག༔ འདི་ལྟ་བུ་ཡི་དཀྱིལ་འཁོར་རྟག་ཏུ་བརྩོན༔ བཀའ་དྲིན་ཆེ་བའི་རྡོ་རྗེ་སློབ་དཔོན་དང་༔ ལུ་གུ་རྒྱུད་ཀྱིས་འབྲེལ་བའི་མཆེད་ལྕམ་རྣམས༔ འབྲལ་མེད་དག་པའི་ཞིང་དུ་འཚོགས་པར་སྨོན༔ བླ་མེད་སྒྲུབ་པའི་དཀྱིལ་འཁོར་ཆེན་པོ་འདིར༔ སྐུ་གསུང་ཐུགས་ཀྱི་དངོས་གྲུབ་མ་ཐོབ་བར༔
ས་ལམ་མཐར་ཕྱིན་འགྲོ་བ་ཐབས་ཀྱིས་སྒྲོལ༔ སྐུ་གསུམ་ཡེ་ཤེས་ལྔ་ལ་སྤྱོད་པར་ཤོག༔ ཅེས་རྩེ་གཅིག་པའི་ཡིད་ཀྱིས་སྨོན་ལམ་གདབ། ཁྱད་པར་མར་མེའི་སྨོན་ལམ་བྱ་བ་ནི། ཐམས་ཅད་ཀྱིས་ལག་གཡས་སུ་མར་མེ་དང་གཡོན་དུ་སྤོས་རིང་ཐོགས་ལ། རྒྱལ་ཐེབས་པས་སྟོང་ཐུན་ཟུར་གསལ་ལྟར་སྔོན་དུ་འགྲོ་བས་དབྱངས་བོར་ལེན་བྱས་ཏེ། ཧཱུྃ༔ བླ་མེད་གསང་བ་མཆོག་གི་དཀྱིལ་འཁོར་འདིར༔ རྡོ་རྗེ་སློབ་དཔོན་གཉན་གྱི་དབུ་མཛད་ནས༔ དམ་ཚིག་ལྡན་པའི་མཆེད་དང་ལྕམ་དྲལ་རྣམས༔
དེང་ནས་བྱང་ཆུབ་སྙིང་པོ་མ་ཐོབ་བར༔ འཁོར་བའི་གཡང་ས་ཆེན་པོར་མི་ལྟུང་ཞིང་༔ མ་རིག་མུན་པའི་ནང་དུ་མི་འཁྱམས་ཤོག༔ གཅོང་རོང་ཟབ་མོའི་གནས་སུ་མི་སྐྱེ་དང་༔ དམྱལ་བའི་ཟངས་ཁར་གནས་སུ་མི་ལྟུང་ཞིང་༔ གཅན་གཟན་གདུག་པའི་སྒྲ་སྐད་མི་གྲགས་ཤིང་༔ མཚོན་ཆ་གདུག་པའི་དབལ་གྱིས་མི་ཕོག་ཤོག༔ རྡོ་རྗེ་སློབ་དཔོན་བཀའ་དྲིན་ཆེ་བ་དང་༔ མཚན་ལྡན་གཟུངས་མ་རྡོ་རྗེ་མཆེད་ལྕམ་རྣམས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔
ས་བཅུ་རིམ་གྱིས་ཁྱད་པར་བགྲོད་པར་ཤོག༔ ནམ་ཞིག་ཚེ་འཕོས་འཆི་བའི་དུས་བཟུང་ཚེ༔ མ་རིག་དབང་གིས་འཁོར་བར་ལྟུང་སྲིད་ན༔ སྣང་གསལ་མར་མེས་མ་རིག་སྡུག་བསྔལ་སེལ༔ ཉོན་མོངས་དབང་གིས་རིགས་དྲུག་གནས་འཁྱམས་ན༔ སྣང་གསལ་མར་མེས་འགྲོ་དྲུག་སྡུག་བསྔལ་སེལ༔ རྒྱུ་མཆོག་འདི་ཡིས་ས་བཅུ་ཡོངས་སྒྲོལ་ཏེ༔ ཤེས་བྱའི་སྒྲིབ་སྦྱངས་ཕྱིར་མི་ལྡོག་པར་ཤོག༔ སྣང་གསལ་གོ་འབྱེད་ཞུན་མར་མདངས་ལྡན་འདི༔ བདེ་གཤེགས་ཡོངས་ལ་ཕུལ་བའི་མཐུ་བྱིན་གྱིས༔
ས་བཅུ་འདས་ཏེ་ས་རྣམས་ཡོངས་ནོན་ཤོག༔ ཀུན་ཏུ་འོད་དང་མ་ཆགས་པདྨའི་སྤྱན༔ འཁོར་ལོ་ཚོགས་ཆེན་སྟུག་པོ་བཀོད་པའི་ས༔ དེ་ཝ་ཀོ་ཤ་ཀུན་བཟང་དབྱེར་མེད་ས༔ རྡོ་རྗེ་སེམས་མིང་ལྕང་ལོ་ཅན་གྱི་གནས༔ བླ་མའི་ས་དང་སྲིད་གསུམ་གཞིར་རྫོགས་ས༔ རྩོད་བྲལ་ལྷུན་པོའི་ས་ལ་ཐིག་ལེ་ཡི༔ ས་ལམ་འགྲོ་རྣམས་མ་ལུས་ལྷུན་བགྲོད་ནས༔ གཟུགས་སྐུ་གཉིས་ཀྱིས་འགྲོ་དོན་ཡོངས་རྫོགས་ཤོག༔
ཅེས་དང་རང་ལུགས་བཀའ་བརྒྱད་ཀྱི་མར་མེའི་སྨོན་ལམ་གཉིས་གང་བདེར་བྱའོ།
གཞན་ཡང་སྤྲོ་ན་ཐེག་པ་ཆེན་པོ་སྤྱི་དང་ཁྱད་པར་གྱི་སྨོན་ལམ་རྒྱ་ཆེར་གདབ་པས། དུས་གཉན་པའི་ཕྱིར་འགྲུབ་པར་འགྱུར་རོ། གཞན་དུ་སྤྲོས་པ་ལ་དགའ་བ་དག་རྡུལ་ཚོན་ཆུར་གཤེགས་སོགས་བྱ་བར་མོས་ན་གཞན་དུ་ཤེས་པར་བྱའོ། དེ་ནས་བཀྲ་ཤིས་སྤོས་བསྐོར་རྒྱས་སྤྲོས་ལ་ཞལ་ནས་གསུངས་པའི་བཀྲ་ཤིས་ཚིགས་སུ་བཅད་པས་ཐོག་དྲངས། གཞན་སོ་སོར་འབྱུང་བའི་ཤིས་བརྗོད་རྒྱས་པར་སྤེལ་ལ། མེ་ཏོག་གི་ཆར་དུ་བསྙིལ་ཏེ། རོལ་མོ་སྙན་པར་འཁྲོལ་བ་སོགས་ཀྱིས་དགེ་ལེགས་སུ་བྱའོ། ཁ་སྐོང་དང་ལས་མྱུར་དུ་འགྲུབ་པའི་སྦྱིན་སྲེག་གྲུབ་ན་མཆོག་ཏུ་འགྱུར་ཞིང་གནས་སྲུང་དང་དགའ་སྟོན་སོགས་མཐའ་རྒྱས་གཞན་དུ་བཤད་པ་ལྟར་ཅི་འགྲུབ་བྱས་པས་ཕྱིན་ཆད་ལེགས་ཚོགས་རྒྱ་ཆེར་འཕེལ་བར་འགྱུར་རོ། དེ་ལྟར་ཚོགས་སྒྲུབ་ལེགས་བཤད་ཟླ་བའི་མ། ། རྣམ་དཔྱོད་དྲི་མེད་སྲུབ་ཤིང་གྱིས་བསྲུབས་པས། །
ལེགས་ཐོན་དགེ་ཚོགས་ཤར་གྱི་ཐིག་ལེ་འདི། ། བསྟན་འགྲོའི་རྒུད་མུན་སེལ་བའི་གསོས་སུ་སྨོན། ། དེ་ལྟ་ན་ཡང་བདག་བློ་རྨོངས་པ་ཡིས། ། མ་རྟོགས་ལོག་རྟོག་འགལ་འཁྲུལ་གང་མཆིས་པ། ། ཆོས་སྤྱན་ལྡན་པ་རྣམས་ཀྱི་དྲུང་འཆགས་ནས། ། ལེགས་པར་བསྒྲུབས་ལ་གསོལ་བ་ལན་བརྒྱར་འདེབས། ། འདི་ལས་བྱུང་བའི་རྣམ་དཀར་དགེ་བའི་ཆ། ། ཅུང་ཟད་མཆིས་ན་རིང་ནས་བསྐྱངས་པ་ཡི། ། མ་རྒན་འགྲོ་རྣམས་སྲིད་པའི་རྒྱ་མཚོ་ལས། ། རྣམ་གྲོལ་གཏན་བདེ་དམ་པའི་དཔལ་ཐོབ་ཤོག །
དེ་ལྟར་བླ་མ་དྲག་པོ་པདྨ་ཁྲག་འཐུང་གི ། སྒྲུབ་པའི་ཁོག་དབུབ་དངོས་གྲུབ་ཉི་མ་འགུགས་པའི་སྐྱ་རེངས་ཞེས་བྱ་བ་ཚུལ་འདིར་མི་འཕྲོག་པའི་དད་མོས་རྡོ་རྗེ་ལྟར་བརྟན་པའི་འབྲོང་སྨད་བླ་མ་ཀརྨ་ལུང་རིགས་རྒྱ་མཚོ་ཡུལ་གངས་ཅན་ནས་ངལ་དུབ་ལ་མ་ལྟོས་པར་ཚུལ་འདི་དཔར་སྐྲུན་ལ་སྲི་ཞུའི་སླད་འབྱོར་བ་དང༌། འབྲོང་པ་རྡོ་ཤུལ་དུ་སྐྱེས་པའི་སྒྲུབ་བླ་གི་ལི་ཨོ་རྒྱན་གསང་སྔགས་འགྲོ་འདུལ་ནས་ཀྱང་ལོ་གསུམ་སྒྲུབ་པའི་བར་གསེང་མ་ལུས་པར་འདི་གའི་དཔེ་སྒྲིག་ལས་འགན་དྭང་བླང་ཞུས་ནས་ཐ་མའི་དཔེ་གཟུགས་བསྐྲུན་ལ་ཉེ་སྐབས་འདི་ལྟར་སྒྲུབ་ཁོག་བགྱིས་རོགས་ཞེས་ནན་བསྐུལ་ངོར། གནམ་ལྕགས་གསང་སྔགས་བསྟན་འཛིན་ནམ། སྒོ་ཆེན་སྤྲུལ་ཕྲེང་ལྔ་པར་འབོད་པའི་སྙོམས་ལས་པས། རྒྱལ་ཁམས་ཆོས་བཞིན་སྐྱོང་བའི་ཁ་བཞི་ལྷོ་ཡི་ལྗོངས། དཔལ་འབྲུག་པའི་རྒྱལ་ཁབ་ཆེན་པོའི་ཆོས་སྲིད་གསེར་གྱི་འཁོར་ལོས་མངའ་དབང་བསྒྱུར་བའི་ཆ་ཤས་ཤར་ཕྱོགས་བཀྲ་ཤིས་གཡང་རྩེ་རྫོང་ཁོངས་བཙན་མཁར་སློབ་གྲྭ་རུ། སྐལ་ལྡན་འདུས་པ་སྟོང་ཕྲག་དུ་མར་སྙིང་ཐིག་ཡ་བཞིའི་སྨིན་གྲོལ་འབོགས་པའི་བར་གསེང་དུ་རབ་རྒྱན་ཞེས་པ་ཆུ་མོ་ལུག་གི་ལོ་རྒྱལ་གྱི་ཉ་བ་ཉིན་བྱེད་དབང་པོ་ཆུ་སྲིན་གྱི་ཁྱིམ་དུ་ཞུགས་ཤིང་དཀར་ཕྱོགས་རྒྱལ་བ་གསུམ་པའི་རེས་གཟའ་རྒྱལ་པོའི་བུ་དང་རྒྱུ་སྐར་གྱི་བུ་མོ་དྲག་མོ་ལྷན་ཅིག་རྩེན་པའི་དུས་སྦྱོར་ནོར་སྲུང་རྒྱལ་པོའི་སྲུང་བའི་ཆར་གྲུབ་པར་བགྱིས་པ་འདིས་ཀྱང་ཡིད་སྲུབ་བདུད་ཀྱི་དཔུང་གི་རུ་དར་བསྙིལ་ཞིང་གསང་ཆེན་བསྟན་པའི་མངའ་ཐང་ཕྱོགས་བཅུར་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
