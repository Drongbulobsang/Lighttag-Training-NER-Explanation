གཏེར་ཆོས། རྩ་གསུམ་གླིང་པ།
པོད ༣
ཀ༽ ཐོག་མར་རྡོར་སེམས་ཐར་ལམ་ལྔ་ལྡན།
ཨོ་རྒྱན་རྩ་གསུམ་གླིང་པའི་རིང་ལུགས་རྩ་གསུམ་བསྙེན་སྒྲུབ་ཆོ་ག་ཕྱོགས་བསྡུས་གྲུབ་གཉིས་པདྨོའི་སྐྱེད་ཚལ་གྱི་ཐེམ་བྱང་འགོད་པ་ལ། ཀ༽ ཐོག་མར་རྡོར་སེམས་ཐར་ལམ་ལྔ་ལྡན། ༣༧ 1-76 ཁ༽ བསམ་ལྷུན་གསོལ་འདེབས། 77-81 ག༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྱི་དྲིལ་གསོལ་འདེབས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང༌། 82-210 ང༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བསམ་ལྷུན་དྲིལ་སྒྲུབ་གསོལ་འདེབས་དངོས་གྲུབ་སྙིང་པོ། 211-212 ཅ༽ བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བསམ་ལྷུན་དྲིལ་སྒྲུབ་སྙིང་པོའི་བཅུད་བསྡུས། 213-233 ཆ༽ བླ་མ་པདྨ་ཁྲག་འཐུང་ལས༔
ཕྲིན་ལས་བཞི་སྒྲུབ་ཀྱི་བརྒྱུད་འདེབས། 234-239 ཇ༽ བླ་དྲག་པོ་པདྨ་ཁྲག་འཐུང་ལས༔ གསང་སྒྲུབ་རྡོ་རྗེ་མེ་འབར་གྱི་ལས་བྱང༌། 240-269 ཉ༽ བླ་མའི་ནོར་སྒྲུབ་པདྨ་རྒྱལ་པོ་ལས། དབང་སྡུད་ཞགས་སྒྲུབ་ཀྱི་ལས་བྱང་ཁྲིགས་སུ་བསྡེབས་པ་ཡིད་བཞིན་དབང་གི་རྒྱལ་པོ། 270-324 ཏ༽ བླ་མའི་ནོར་སྒྲུབ་པདྨ་རྒྱལ་པོ་ལས། རྒྱུན་གྱི་རྣལ་འབྱོར་སྙིང་པོ་རབ་གསལ། 324-326 ཐ༽ འཁོར་འདས་ཟིལ་གནོན་གསོལ་འདེབས་བསྡུས་པ་པདྨའི་མྱུ་གུ། 327-328 ད༽ ཐུགས་རྗེ་ཆེན་པོ་འཁོར་འདས་ཟིལ་གནོན་ལས། ལོངས་སྐུ་ལྟར་སྒྲུབ་ཀྱི་འདོན་ཁྲིགས་སུ་བསྡེབས་པ་པདྨའི་ཕྲེང་བ་མཛེས་པར་བྱེད་པའི་རྒྱན།
329-345 ན༽ བཀའ་བརྒྱད་ཕྲིན་ལས་བསྡུས་པའི་གསོལ་འདེབས་བྱིན་རླབས་སྤྲིན་ཕུང༌། 346-347 པ༽ བཀའ་བརྒྱད་ཆེན་མོ་གསང་བ་ཟིལ་གནོན་གྱི་རྒྱུན་ཁྱེར་སྙིང་པོའི་དོན་བསྡུས། 348-379 ཕ༽ བླ་མེད་ཡང་ཕུར་གྭའུ་དམར་ནག་ལས། ཕྲིན་ལས་གོ་ཆ་འབར་བ་མེ་ཡི་འཁོར་ལོ་བཀླག་ཆོག་ཏུ་བཀོད་པ་བདུད་བཞིའི་གཡུལ་ལས་རྣམ་རྒྱལ། 380-495 བ༽ རྡོ་རྗེ་ཕུར་པའི་བླ་མ་བརྒྱུད་པའི་གསོལ་འདེབས། 496-497 མ༽ བླ་མེད་ཡང་ཕུར་གྭའུ་དམར་ནག་ལས༔ ལས་བྱང་ཕྲིན་ལས་རྒྱུན་ཁྱེར་ཡིད་བཞིན་ནོར་བུ། 499-522 ཙ༽ འཇམ་དཔལ་གཤིན་རྗེའི་གཤེད་དུག་རི་མེ་འབར་ནག་པོ་ཁྲོ་བོ་ཀུན་འདུས་ཀྱི་ངན་སྔགས་ཞག་སྒྲུབ་ཆོག་བསྒྲིགས། 523-568 ཚ༽ འཇམ་དཔལ་གཤིན་རྗེ་དུག་རི་མེ་འབར་གྱི་བསྙེན་སྒྲུབ་སོགས་ཉེར་མཁོའི་ཕྲིན་ལས་སྙིང་པོ་གསལ་བྱེད། 569-577 ༼ཨི་ཨུ་རྟ་མགྲིན་འདིར་འཛུད་དགོས༽ ཛ༽ གསང་བ་ཌཱཀྐི་ཡིད་བཞིན་ནོར་མཆོག་ལས།
གཅོད་ཡུལ་གསོལ་འདེབས་བྱིན་རླབས་སྤྲིན་ཕུང༌། 578-592 ཝ༽ གསང་བ་ཡེ་ཤེས་མཁའ་འགྲོའི་འཇའ་ལུས་མཁའ་སྤྱོད་སྒྲུབ་ཐབས་བཀླག་ཆོག་ཏུ་བཀོད་པ་བདེ་ཆེན་གསང་ལམ། 593-621 ཞ༽ བདུད་འདུལ་དྲག་མོའི་བརྒྱུད་འདེབས་བསྡུས་པ། 622-622 ཟ༽ ཡེ་ཤེས་མཁའ་འགྲོ་ཁྲོ་གཉེར་གཏུམ་མོ་རྩ་བ་གསུམ་དྲིལ་གྱི་ཆ་ལག ། གདོང་ལྔའི་གསང་སྒྲུབ་གནམ་ལྕགས་ཨུར་མོའི་ཕྲིན་ལས་བཀླག་ཆོག་ཏུ་བཀོད་པ་གནས་གསུམ་ཌཱཀྐིའི་བཀའ་རྒྱ་མ། 623-647 འ༽ སེང་གདོང་མའི་སྲུང་ཟློག་རྒྱུན་ཁྱེར། 648-649 ཡ༽ རླུང་ཞགས་མཁའ་འགྲོའི་གསོལ་འདེབས་བདེ་ཆེན་དཔལ་བསྐྱེད། 650-651 ར༽ མཁའ་འགྲོའི་ལས་བྱང་བདེ་ཆེན་དཔའ་མོའི་རོལ་རྩེད། 652-679 ལ༽ རླུང་ཞགས་སྒྲུབ་པའི་བསྙེན་དམིགས། 680-681 ཤ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ།
682-726 ས༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་བསྐང་བ་འཆི་མེད་དཔལ་གྱི་ལྗོན་པ། 727-729 ཧ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། སྤྲོས་མེད་རྒྱུན་ཁྱེར་སྙིང་པོ་དྲིལ་བ། 729-739 ཨ༽ ཚེ་སྒྲུབ་ལྕགས་ཀྱི་རྒྱ་མདུད་ཀྱི། བསྙེན་ཡིག་པདྨའི་དོ་ཤལ། 740-746 ཨི༽ རྟ་མགྲིན་གསོལ་འདེབས། 747-747 ཨུ༽ རྟ་མགྲིན་དབང་ཆེན་འདུས་པའི་གསང་སྒྲུབ་འདོན་ཁྲིགས་སུ་བཀོད་པ་རྔམ་པའི་རྟ་སྐད། 747-764 ཨེ༽ རྩ་གསུམ་སྤྱི་ལ་འཇུག་པའི་མེ་མཆོད་ཕྲིན་ལས་བཞི་ལྡན་དོན་གཉིས་དཔལ་སྟེར། 765-786 ཨོ༽ ལོ་གསུམ་བསྙེན་སྒྲུབ་མཚམས་ཀྱི་ཁོག་དབུབ་མཁྱེན་བརྩེའི་དགོངས་རྒྱན་སྒེག་མོའི་མེ་ལོང༌། 787-816 ཨོཾ༽ ཨེ་ཝྃ་སྒྲུབ་སྡེ་ཟུང་གི་ལོ་གསུམ་མཚམས་ཀྱི་བཅའ་ཡིག་མ་ནོར་ལམ་སྟོན།
817-833 བཅས་རེ་ཞིག་རྫོགས་སོ། རྒྱུན་དཀོན་གསུང་རབ་བསྡུ་སྐྲུན་དང༌། ། ཆད་ཉེའི་སྨིན་གྲོལ་རྒྱུན་སྤེལ་སླད། ། འདི་ཡང་བཀྃའ་གཏེྃར་སྲིྃ་ཞུྃ་རུ། ། ཨེྃ་ཝཾྃ་དཔེྃ་སྐྲུནྃ་ཁྃང་ནས་བསྒྲུབས། ། དེས་ཀྱང་སྙིང་པོའི་རིང་ལུགས་འདི། ། བཤད་སྒྲུབ་བསྟན་པ་དར་ཞིང་རྒྱས། ། སྙིགས་མའི་རྒུད་པ་ཡོངས་སུ་ཞི། ། རྫོགས་ལྡན་དཔལ་ལ་སྤྱོད་པར་ཤོག ། ཅེས་པའང་སྒོ་ཆེན་སྤྲུལ་མིང་པས་གནམ་ལྕགས་ཟབ་གཏེར་ཡོངས་རྫོགས་འཕྲུལ་པར་དུ་དྲངས་ཤིང་གླེགས་བམ་རེ་ལ་བརྒྱ་ཕྲག་ལྔའི་གྲངས་ཀྱི་དཔེ་སྐྲུན་བགྱིས་སྐབས་རང་གི་འདོད་དོན་གསོལ་བ་བཏབ་པ་བཞིན་འགྲུབ་པར་གྱུར་ཅིག། །།
༈ དཔེ་ཆའི་བཟོ་བཀོད་དང་པར་ཞུས་སོགས་ནི་ཨོ་རྒྱན་གསང་སྔགས་དང་ཀརྨ་ལོངས་སྤྱོད་ཟུང་གིས་བགྱིས་པའོ།། །། ༈ རྫོགས་པ་ཆེན་པོ་འཁོར་འདས་ཡོངས་གྲོལ་ལས། རྡོར་སེམས་ཐར་ལམ་ལྔ་ལྡན་གྱི་ཆོ་གའི་འདོན་ཁྲིགས་བློ་དམན་འཇུག་བདེ་ཞེས་བྱ་བ་བཞུགས་སོ། རིགས་ཀུན་ཁྱབ་བདག་བླ་མ་རྗེ། ། དབྱེར་མེད་རྡོ་རྗེ་སེམས་དཔའ་ལ། ། དངོས་པོ་ཀུན་གྱིས་རབ་བཏུད་ནས། ། དེ་སྒྲུབ་ཆོ་གའི་འདོན་ཁྲིགས་སྤེལ། འདིར་རྡོར་སེམས་ཐར་ལམ་ལྔ་ལྡན་གྱི་ཆོ་ག་ཉམས་སུ་ལེན་པ་ལ་གསུམ། སྦྱོར་བ་སྟ་གོན་གྱི་རིམ་པ་དང༌། དངོས་གཞི་བསྙེན་སྒྲུབ་ཀྱི་ཆོག་ཁྲིགས།
ཟུར་དུ་ཆོ་གའི་ཡན་ལག་གཞན་དུ་བཤད་པའོ། དང་པོ་ནི། སྐུ་རྟེན་བྲིས་འབུར་གང་རུང་བཀྲམ་པའི་མདུན་དུ། སྟེགས་བུ་ཁེབ་ཅན་གྱི་སྟེང་དུ་རས་བྲིས་སམ། འབྲུ་ཚོམ་ལྷ་གྲངས་བཀོད་པའི་སྟེང་དུ་བླ་གཏོར་པད་འདབ་བཞི་པ་རྒྱན་སྤྲོས་ཅན་ནམ་རྩ་གསུམ་སྤྱི་གཏོར་གང་རུང༌། བུམ་པ་བཅུད་ལྡན་མགུལ་ཆིངས་ཅན། གཡས་གཡོན་དུ་སྨན་རཀ ། མདུན་དུ་ཆད་བརྟན། བསྐུལ། གཏེར་སྲུང་མ་གཟའ་དམ་གསུམ།
ཕྱི་མཆོད་སྣ་བདུན་སྔོན་འགྲོ། ཚོགས་ཀྱི་ཡོ་བྱད་ཅི་འབྱོར་བསགས་ལ། ཐོག་མར་ཚིག་བདུན་གསོལ་འདེབས་སོགས་སྤྱི་ལྟར་སོང་ནས། བརྒྱུད་པའི་གསོལ་བ་འདེབས་པ་ནི། ཨེ་མ་ཧོཿ འོག་མིན་ཆོས་ཀྱི་དབྱིངས་ཀྱི་ཕོ་བྲང་ནས། ། ཆོས་སྐུ་ཀུན་བཟང་ཡབ་ཡུམ་ལ་གསོལ་བ་འདེབས། ། སྣ་ཚོགས་མ་འགགས་སྤྲུལ་པའི་ཕོ་བྲང་ནས། ། ལོངས་སྐུ་རྡོ་རྗེ་སེམས་དཔའ་ལ་གསོལ་བ་འདེབས། ། རྔ་ཡབ་པདྨ་འོད་ཀྱི་ཕོ་བྲང་ནས། །
པད་འབྱུང་ཡབ་ཡུམ་སྐུ་ལ་གསོལ་བ་འདེབས། ། ཀེ་རི་གསང་བ་མཆོག་གི་ཕོ་བྲང་ནས། ། ཌཱཀྐི་མཚོ་རྒྱལ་སྐུ་ལ་གསོལ་བ་འདེབས། ། གནས་མཆོག་ཡང་རྫོང་ཤེལ་གྱི་སྒྲུབ་ཕུག་ནས། ། དཔལ་ཆེན་སངས་རྒྱས་ཡེ་ཤེས་ལ་གསོལ་བ་འདེབས། ། ཟབ་རྒྱ་སྒོ་འཕར་འབྱེད་པའི་ཕོ་བྲང་ནས། ། ཀརྨ་ལས་འབྲེལ་རྩལ་ལ་གསོལ་བ་འདེབས། ། དམ་ཚིག་རྣམ་པར་དག་པའི་ཕོ་བྲང་ནས། ། ཆོས་བདག་བརྒྱུད་འཛིན་རྣམས་ལ་གསོལ་བ་འདེབས། ། སྤྱི་གཙུག་ཉི་ཟླ་པདྨའི་གདན་སྟེང་ནས། །
དྲིན་ཅན་རྩ་བའི་བླ་མ་ལ་གསོལ་བ་འདེབས། ། རང་ལུས་རྩ་ཁམས་དག་པའི་ཕོ་བྲང་ནས། ། ཡི་དམ་ཞི་ཁྲོ་རབ་འབྱམས་ལ་གསོལ་བ་འདེབས། ། གསེར་གླིང་ནོར་བུའི་བང་མཛོད་གནས་མཆོག་ནས། ། དམ་ཆོས་འཁོར་འདས་ཡོངས་གྲོལ་ལ་གསོལ་བ་འདེབས། ། མཐུ་ལྡན་དགྲ་བགེགས་ཚར་གཅོད་གནས་མཆོག་ནས། ། བཀའ་སྲུང་གཏེར་བདག་རྣམས་ལ་གསོལ་བ་འདེབས། ། དེ་ལྟར་གསོལ་བཏབ་བདེན་པའི་མཐུ་བྱིན་གྱིས། ། བདག་སོགས་སྐྱེ་བ་འདི་དང་ཚེ་རབས་ཀུན། ། འཁྲུལ་མེད་ཕྱག་རྫོགས་དགོངས་པའི་བཙན་ས་ཟིན། །
རིག་འཛིན་རྣམ་བཞིའི་ས་ལམ་ཡོངས་བགྲོད་ནས། ། ཀུན་བཟང་ཀློང་དུ་འུབ་ཆུད་སངས་རྒྱས་ཤོག ། གཉིས་པ་ལའང་སྔོན་འགྲོ་དངོས་གཞི་རྗེས་དང་གསུམ། སྔོན་འགྲོ་ལའང་དགུ་ལས། དང་པོ་སྐྱབས་སུ་འགྲོ་བ་ལ། སྐྱབས་ཡུལ་གསལ་གདབ་པ་ནི། རང་གི་སྙིང་གའི་འོད་ཟེར་གྱིས་བསྐུལ་བའི་མདུན་གྱི་ནམ་མཁར་བླ་མ་རྡོ་རྗེ་སེམས་དཔའ་ཞི་ཁྲོ་སྒྱུ་འཕྲུལ་དྲྭ་བའི་དཀྱིལ་འཁོར་གྱི་འཁོར་ལོ་བཛྲ་ས་མཱ་ཛཿ ས་སད་པར་བྱས་ལ། ན་མོ༔ འདས་དང་མ་བྱོན་ད་ལྟ་དུས་གསུམ་གྱི༔
སངས་རྒྱས་ཆོས་དང་དགེ་འདུན་འཕགས་པའི་ཚོགས༔ ཆོས་ལོངས་སྤྲུལ་གསུམ་གཞི་ལམ་འབྲས་གསུམ་དང་༔ བླ་མ་ཡི་དམ་མཁའ་འགྲོར་སྐྱབས་སུ་མཆི༔ གཉིས་པ་སེམས་བསྐྱེད་པ་ནི། ཧོཿ སེམས་ཅན་ཕ་མ་རིགས་དྲུག་འཁྲུལ་འཁོར་རྣམས༔ སྡུག་བསྔལ་ཀུན་བྲལ་བདེ་ལྡན་མཆོག་རེག་པའི༔ མ་ནོར་བྱང་ཆུབ་ས་ལམ་ལ་འགོད་ཕྱིར༔ ཟུང་འཇུག་བདེ་ཆེན་མཆོག་ཏུ་སེམས་བསྐྱེད་དོ༔ གསུམ་པ་ཡན་ལག་བདུན་པ་ནི།
རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། །
དག་པ་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲངས་པའི་དགེ་བ་རྣམས། ། བསྡུས་ཏེ་བྱང་ཆུབ་ཆེན་པོར་བསྔོ། ། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་ཀུན་དང་བྲལ་གྱུར་ཅིག ། བདེ་དང་བྲལ་བར་མ་གྱུར་ཅིག ། བཏང་སྙོམས་ཆེན་པོར་གནས་གྱུར་ཅིག
ཛཿཧཱུྃ་བཾ་ཧོཿ ཚོགས་ཞིང་རྣམས་འོད་ཞུ་རང་ལ་ཐིམ་པར་གྱུར༔ ཅེས་བརྗོད། དཀར་གཏོར་སྔོན་དུ་སོང་ནས་བཞི་པ་བགེགས་གཏོར་ལ། རྃ་ཡྃ་ཁྃ། ཨོཾ་ཨཱཿཧཱུྃ་ གིས་བྱིན་གྱིས་བརླབ། ཨོྃ་སརྦ་བིགྷྣཱན་ཨ་ཀརྵ་ཡ་ཛཿ རྟེན་ལ་དགུག ། ཨོྃ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོཿ?གྷྲྀ་ཧྣ་དཾ་བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོ།
ཧཱུྃ༔ བདག་ནི་ཁྲོ་རྒྱལ་འབར་བ་དབང་གི་སྐུ༔ ཡེ་ཤེས་གསང་གསུམ་མཆོག་གི་དཀྱིལ་འཁོར་འདིར༔ བྱང་ཆུབ་དངོས་གྲུབ་བསྒྲུབ་ལ་བར་གཅོད་བགེགས༔ མཆོད་སྦྱིན་ཁྱེར་ལ་སོ་སོར་རང་གནས་གཤེགས༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་གནོད་བྱེད་སརྦ་ཨུ་ཙ་ཏ་ཡ་ཕཊ྄ཿ ལྔ་པ་མཚམས་གཅོད་ནི། ཧཱུྃ༔ སྟོང་པའི་ངང་ལས་མི་ཤིགས་རྡོ་རྗེའི་སྐུ༔ ཡེ་ཤེས་ལས་གྲུབ་སྲ་མཁྲེགས་ཕ་ལམ་ལྟར༔
མི་ཤིགས་འཁོར་ལོ་མེ་རི་མཚོན་ཆའི་གུར༔ ཕྱི་ནང་སྤྲུལ་པའི་ཁྲོ་བོས་མཚམས་ཆོད་ཅིག༔ ཨོྃ་བཛྲ་ཙཀྲ་རཀྵ་ཧཱུྃ༔ དྲུག་པ་མཆོད་པ་བྱིན་རློབ་ནི། ཧཱུྃ༔ དངོས་འབྱོར་ཡིད་སྤྲུལ་སྤྱན་གཟིགས་ལྷ་མིའི་ཚོགས༔ དཔག་མེད་ནམ་མཁའི་ཁྱོན་ཁེངས་ཀུན་བཟང་སྤྲིན༔ གཟུང་འཛིན་འཁྲི་བའི་བག་ཆགས་ཀུན་སྦྱངས་ནས༔ བླ་མེད་བདེ་གཤེགས་མཆོད་པའི་རྫས་སུ་གྱུར༔ ཨོྃ་བཛྲ་ཨརྒྷཾ?ཤབྡ་ཨཱཿཧཱུྃ༔
བདུན་པ་ཐུན་མིན་ནང་གསང་གི་མཆོད་རློབ་ནི། ཧཱུྃ༔ ཐབས་ཤེས་བདེ་སྟོང་བྷནྡྷ་རབ་འཁྱིལ་དབུས༔ བྱང་སེམས་དཀར་དམར་བདེ་ཆེན་བདུད་རྩིའི་སྤྲིན༔ སྦྱོར་སྒྲོལ་སྨན་རཀ་ཏིང་འཛིན་ཚོགས་གཏོར་འདི༔ སྦྱངས་སྤེལ་བསྒྱུར་པའི་ཡེ་ཤེས་བདུད་རྩིར་གྱུར༔ ཨོྃ་སརྦ་ཨ་ཧཾ་མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཁཱ་ཧི༔ བརྒྱད་པ་བྱིན་དབབ་པ་ནི། ཧཱུྃ། འོག་མིན་ལྷུན་གྲུབ་བདེ་ཆེན་ཕོ་བྲང་ནས། །
ཀུན་བཟང་ཆོས་སྐུའི་ལྷ་ཚོགས་བྱིན་ཕོབ་ཅིག ། མ་འགགས་དབྱིངས་རིག་ཟང་ཐལ་ཕོ་བྲང་ནས། ། ལོངས་སྐུ་རྡོར་སེམས་ལྷ་ཚོགས་བྱིན་ཕོབ་ཅིག ། མ་བཅོས་སྐུ་ལྔ་རང་བྱུང་ཕོ་བྲང་ནས། ། སྤྲུལ་སྐུ་དགའ་རབ་རྡོ་རྗེས་བྱིན་ཕོབ་ཅིག ། གང་འདུལ་ཐུགས་རྗེ་མངོན་ཤར་ཕོ་བྲང་ནས། ། རིག་འཛིན་རྒྱལ་བ་ཀུན་འདུས་བྱིན་ཕོབ་ཅིག ། རྔ་ཡབ་པདྨ་འོད་ཀྱི་ཕོ་བྲང་ནས། ། རྗེ་བཙུན་པད་འབྱུང་ཡབ་ཡུམ་བྱིན་ཕོབ་ཅིག ། མཁའ་སྤྱོད་མཁའ་འགྲོ་འདུ་བའི་གནས་མཆོག་ནས། །
ཌཱཀྐི་ཡེ་ཤེས་མཚོ་རྒྱལ་བྱིན་ཕོབ་ཅིག ། བོད་ཡུལ་དབེན་གནས་སོ་སོའི་སྒྲུབ་གནས་ནས། ། རྗེ་འབངས་ཉི་ཤུ་རྩ་ལྔས་བྱིན་ཕོབ་ཅིག ། ཟབ་རྒྱ་སྒོ་འཕར་གཏེར་གྱི་ཕོ་བྲང་ནས། ། ཀརྨ་ལས་འབྲེལ་རྩལ་གྱིས་བྱིན་ཕོབ་ཅིག ། དམ་ཚིག་རྣམ་པར་དག་པའི་ཕོ་བྲང་ནས། ། ཆོས་བདག་རྒྱུད་འཛིན་རྣམས་ཀྱིས་བྱིན་ཕོབ་ཅིག ། སྤྱི་གཙུག་ཉི་ཟླ་པདྨའི་གདན་སྟེང་ནས། ། དྲིན་ཅན་རྩ་བའི་བླ་མས་བྱིན་ཕོབ་ཅིག ། རང་ལུས་རྩ་ཁམས་དག་པའི་ཕོ་བྲང་ནས། །
ཡི་དམ་ཞི་ཁྲོའི་ལྷ་ཚོགས་བྱིན་ཕོབ་ཅིག ། གསེར་གླིང་ནོར་བུའི་བང་མཛོད་གནས་མཆོག་ནས། ། དམ་ཆོས་འཁོར་འདས་ཡོངས་གྲོལ་བྱིན་ཕོབ་ཅིག ། མཐུ་ལྡན་དགྲ་བགེགས་ཚར་གཅོད་གནས་མཆོག་ནས། ། བཀའ་སྲུང་གཏེར་བདག་རྣམས་ཀྱིས་བྱིན་ཕོབ་ཅིག ། ལས་བཞི་དམ་ཚིག་གཉན་པོའི་ཕོ་བྲང་ནས། ། ཡོངས་རྫོགས་འདུས་པའི་ལྷ་ཚོགས་བྱིན་ཕོབ་ཅིག ། ཆོས་སྐུའི་བྱིན་འབེབས་ཐུགས་རྗེ་ཤ་ར་ར། ། ལོངས་སྐུའི་བྱིན་འབེབས་བཀྲག་མདངས་ཏ་ལ་ལ། ། སྤྲུལ་སྐུའི་བྱིན་འབེབས་བག་དྲོ་མེ་རེ་རེ། །
རིག་འཛིན་བྱིན་འབེབས་ཐུགས་རྗེ་སྤུངས་སེ་སྤུང༌། ། དཀྱིལ་འཁོར་བྱིན་འབེབས་དཔལ་འབར་ལམས་སེ་ལམ། ། གནས་འདིར་བྱིན་ཆེན་ཕོབ་ལ་དབང་ཆེན་བསྐུར། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ས་མཱ་ཡ་ཕཻཾ་ཕཻཾ་ཛ་ཛ། ཨ་བེ་ཤ་ཡ་ཨ་ཨཱཿ དགུ་པ་བརྡ་སྒོ་དབྱེ་ཞིང་ཕྱག་འཚལ་བ་ནི། ཧཱུྃ༔ སྐུ་གསུམ་བྱིན་ཕོབ་དབང་བསྐུར་དངོས་གྲུབ་སྩོལ༔ ཡེ་ཤེས་སྒོ་ཕྱེས་འཁྲུལ་པའི་སྒོ་བཅད་ནས༔
དཀྱིལ་འཁོར་མཆོད་ཅིང་ཕྱག་འཚལ་མི་བཏང་བསྒྲུབ༔ སྣང་སྟོང་ལྷ་སྐུར་རྟོགས་ཀྱང་སྡིག་བཤགས་བགྱིད༔ ཨོྃ་བཛྲ་ཙིཏྟ་ཧཱུྃ་ས་ཏྭ་ཨཱཿ གཉིས་པ་དངོས་གཞི་ལའང་བཅུ་གཅིག་ལས། དང་པོ་ཏིང་འཛིན་རྣམ་གསུམ་ནི། ཧཱུྃ༔ ཀུན་བཟང་རྒྱལ་བ་ཡེ་སངས་རྒྱས༔ ཨཱཿ འགགས་མེད་ལོངས་སྐུ་རང་རྩལ་རྫོགས༔ ཨོྃ༔
སྒྱུ་མའི་ཟུང་འཇུག་གསལ་སྣང་དག༔ ཧྲཱིཿ གཉིས་བསྡུས་སྣང་སྲིད་ཀུན་ལ་ཁྱབ༔ ཨོྃ་མ་ཧཱ་ཤཱུ་ནྱ་ཏ་ཛྙཱ་ན་དྷརྨ་ཧཱུྃ༔ གཉིས་པ་རྟེན་དང་རྟེན་པའི་དཀྱིལ་འཁོར་བསྐྱེད་པ་ནི། ཧཱུྃ༔ ནམ་མཁའ་རླུང་མེ་ས་ཆུ་ལས༔ དབང་ཆེན་རི་རབ་རྡོ་རྗེའི་གཞི༔ མེ་རི་དུར་ཁྲོད་ཕྱི་ནང་རྫོགས༔ འཁོར་ལོ་པད་ཉི་ཟླ་གདན་དབུས༔
ཡེ་ཤེས་སྤྲུལ་པའི་གཞལ་ཡས་ཁང་༔ གྲུ་བཞི་སྒོ་བཞི་རྟ་བབས་དང་༔ ཆོས་འཁོར་འདོད་སྣམ་རྩིག་པ་དང་༔ ཕ་གུ་དྲྭ་ཕྱེད་རིན་ཆེན་བརྒྱན༔ མདའ་ཡབ་པུ་ཤུ་བང་རིམ་ལྡན༔ ཀ་གདུང་བླ་བྲེ་འཕན་གདུགས་ཚང་༔ དབུས་སུ་རིན་ཆེན་སྣ་ལྔའི་ཏོག༔ སྒོ་རྫོགས་མཚན་ཉིད་ཡོངས་རྫོགས་ཚང་༔ ཕྱི་དང་ནང་མེད་ཟང་ཐལ་ཀློང་༔ འཇའ་འོད་ཡེ་ཤེས་ལྔ་ལྡན་གཏིབས༔
དེ་ནང་རྨ་བྱ་སེང་གླང་རྟ༔ ཁྱུང་ཆེན་སྡེ་ལྔའི་ཁྲི་འཕང་དུ༔ ཟླ་བའི་ལྟེ་བར་ཡི་གེ་ཧཱུྃ༔ གནས་འགྱུར་རྡོ་རྗེ་པདྨར་གྱུར༔ དེ་ཉིད་སྐད་ཅིག་དྲན་རྫོགས་སུ༔ རང་ཉིད་ལོངས་སྐུ་རྡོ་རྗེ་སེམས༔ དཀར་གསལ་ཞི་འཛུམ་མདངས་ལྡན་འབར༔ དབུ་སྐྲ་སྨུག་འབོལ་སྤྱི་བོར་བརྒྱན༔ རིགས་ལྔའི་དབུ་རྒྱན་རིགས་བདག་མཐིང་༔ ཕྱག་གཉིས་སྣང་སྟོང་རྡོར་དྲིལ་བརྟེན༔
སྐུ་ལུས་འོད་སྟོང་སྤྱན་རས་གཟིགས༔ ཆེ་མཆོག་ཞི་ཁྲོ་རིགས་བརྒྱ་རྫོགས༔ ཡེ་ཤེས་ན་བཟའ་ཅོད་པན་འཕུར༔ ཕྱེད་སྐྱིལ་བདེ་སྟོང་ཏིང་འཛིན་ངང་༔ གནས་ལྔ་རིགས་ལྔའི་ལོངས་སྤྱོད་རྫོགས༔ རྩ་སྒོར་རྟ་མགྲིན་དབྱུག་ཐོ་དམར༔ གསང་བར་དབྱིངས་ཕྱུག་བདེ་བར་སྦྱོར༔ སྔོན་མོ་ལང་ཚོ་མཉེན་ལྕུག་ལྡེམ༔ ཟིལ་ཆགས་ཡབ་ལ་སྤྱན་གཟིགས་མཛེས༔ སྐྲ་གྲོལ་རཏྣའི་ཅོད་པན་འཕུར༔
ཕྱག་གཉིས་མགུལ་འཁྱུད་གྲི་ཐོད་འཛིན༔ སྤྱན་སྟོང་ཁེངས་པའི་འཇའ་གུར་དབུས༔ ཡུམ་ཆེན་བརྒྱ་རྩ་བྱེ་བ་སྟོང་༔ རྒྱན་དྲུག་ག་ཤལ་ཆས་རྫོགས་མཛེས༔ ཞབས་གཉིས་ཡབ་ཀྱི་སྐེད་ལ་འཁྲིལ༔ རྡོ་རྗེ་པདྨ་མཉམ་སྦྱོར་བས༔ བདེ་བ་བསྐུལ་ཞིང་མི་རྟོག་འཆར༔ ཟུང་འཇུག་གཟི་བརྗིད་ཆེར་རྒྱས་བསྒོམ༔ གནས་ལྔར་རིགས་ལྔའི་ལྷ་མོ་མཛེས༔ ཕྱོགས་བཞི་ཀེའུ་རི་ཡབ་ཡུམ་བརྒྱད༔
རང་རྟགས་ཕྱག་རྒྱས་བརྒྱན་ཞིང་འགྱིང་༔ མཚམས་བཞིར་སྐྱོང་མ་མཁའ་འགྲོ་བཞི༔ གྲི་ཐོད་རྒྱན་ལྡན་འགྱིང་སྟབས་བཞུགས༔ ཕྱི་རིམ་ཐུབ་པ་རིགས་དྲུག་ནི༔ འགྲོ་དྲུག་སྐྱབས་མཆིས་ཚུལ་དུ་གསལ༔ སྒོ་བཞིར་སྟག་སེང་ཁྱུང་འབྲུག་བཞི༔ རང་རྟགས་རྒྱན་ལྡན་རོལ་སྟབས་བསྒོམ༔ དེ་ལྟར་དཀྱིལ་འཁོར་གསང་བའི་ལྷ༔ དྲན་སྣང་ཆུ་ཟླའི་དཀྱིལ་འཁོར་ལྟར༔ འོད་ཟེར་དཔག་ཡས་སྤྲིན་འཚུབས་བཞིན༔
ཐུགས་ཀའི་འོད་ཟེར་འཕྲོ་འདུ་ལས༔ སྐད་ཅིག་གནས་ནས་སྤྱན་དྲངས་གྱུར༔ ཨོྃ་བཛྲ་ས་ཏྭ་བུདྡྷ་ཛྙཱ་ན་ས་མཱ་ཡ་ཛ་ཛཿ
གསུམ་པ་དབང་བསྐུར་བ་ནི། དབང་ལྷ་རིགས་ལྔ་འོག་མིན་ཞིང་ནས་བྱོན༔ ཁྲུས་བསྩལ་སྒྲིབ་དག་དབུ་རྒྱན་ཅོད་པན་ཐོབ༔ བྱིན་རླབས་དབང་བསྐུར་དངོས་གྲུབ་མཆོག་ཐོབ་ནས༔ ཞི་ཁྲོའི་དཀྱིལ་འཁོར་ལྷ་རུ་བྱིན་གྱིས་རློབས༔ ཨོྃ་ཧཱུྃ་ཏྲཱྃ་ཧྲཱིཿཨཱཿ ཨོྃ་ཨཱཿཧཱུྃ༔
ཀཱ་ཡ་ཝཱཀྐ་ཙིཏྟ་སིདྡྷི་ཨ་བྷི་ཥིཉྩ་ཧཱུྃ༔ བཞི་པ་སྤྱན་འདྲེན་པ་ནི། ཧཱུྃ༔ རྣམ་དག་ཆོས་སྐུ་གཡོ་མེད་སྤྲོས་བྲལ་ལས༔ སྣ་ཚོགས་ལོངས་སྐུ་རྒྱལ་བ་ཞི་ཁྲོའི་ཚོགས༔ གཉིས་བསྡུས་སྤྲུལ་པ་འགྲོ་དོན་ཡིད་སྣང་ཕྱིར༔ ཀུན་རྫོབ་སྒྱུ་མ་ཙམ་དུ་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ལྔ་པ་བཞུགས་སུ་གསོལ་བ་ནི།
ཧཱུྃ༔ རང་བཞིན་དབྱིངས་ལ་འགྱུར་བ་མི་མངའ་ཡང་༔ སྣ་ཚོགས་ཐབས་ཀྱིས་སེམས་ཅན་མུན་སེལ་བ༔ ཀུན་ཏུ་སྣང་བ་རྡོ་རྗེ་དཀྱིལ་འཁོར་ལྷ༔ དབྱེར་མེད་བརྟན་པར་བཞུགས་ཤིང་ཆོས་འཁོར་བསྐོར༔ བཛྲ་ས་མ་ཡ་ཏིཥྛ་ལྷན༔ དྲུག་པ་ཕྱག་འཚལ་བ་ནི། ཧཱུྃ༔ དྲུག་པ་ཁྱབ་བརྡལ་ཀུན་གཞི་བརྡ་ཡི་ཆོས༔ ཀུན་འདུས་ཡོངས་རྫོགས་དཀྱིལ་འཁོར་ལྷ་ཚོགས་ལ༔
བདག་འཛིན་འཁྲུལ་པའི་བག་ཆགས་འདག་བྱའི་ཕྱིར༔ ཡུལ་འཛིན་ངོ་བོ་དག་ལ་ཕྱག་འཚལ་ལོ༔ ཨ་ཏི་པུ་ཧོ༔ བདུན་པ་ཕྱི་མཆོད་འབུལ་བ་ནི། ཧཱུྃ༔ མཆོད་ཡོན་ཞབས་བསིལ་མེ་ཏོག་བདུག་སྤོས་མ༔ ཞལ་ཟས་སིལ་སྙན་གཟུགས་སྒྲ་དྲི་རོ་རེག༔ གླུ་མ་གར་མ་སྒེག་མོ་ཕྲེང་འཛིན་སོགས༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པྲ་ཏཱིཙྪ་ཨཱཿཧཱུྃ༔
བརྒྱད་པ་ཡིད་སྤྲུལ་གྱི་མཆོད་པ་ནི། ཧཱུྃ༔ སྟོང་གསུམ་རབ་འབྱམས་རི་རབ་གླིང་ཁམས་ནས༔ རྒྱལ་སྲིད་རིན་ཆེན་བཀྲ་ཤིས་རྟགས་བརྒྱད་རྫས༔ ཕྱི་ནང་སྤྱན་གཟིགས་ཀུན་ཚང་མཆོད་པའི་སྤྲིན༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་བཛྲ་རཱ་ནི་ཏ་སཾ་པྲ་ར་ནི་ཏ་པཱུ་ཛ་ཨཱཿཧཱུྃ༔ དགུ་པ་ནང་གསང་གི་མཆོད་པ་ནི། ཧཱུྃ༔ རང་བྱུང་སྣོད་ཡངས་མཆོག་ཏུ་བསྐྱིལ་བ་ཡི༔
དཀར་དམར་བྱང་སེམས་པཉྩ་ཀུན་སྦྱར་ནས༔ སྨན་རཀ་གཏོར་ཚོགས་སྦྱོར་སྒྲོལ་མཆོད་པ་འདི༔ དཀྱིལ་འཁོར་ལྷ་ཚོགས་དགྱེས་པ་བསྐྱེད་ཕྱིར་འབུལ༔ ཨོྃ་ཨཱཿཧཱུྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨཱཿཧཱུྃ༔ སྨན་མཆོད་འབུལ་བ་ནི། ཁྱབ་བདག་བླ་མ་ཀུན་ཏུ་བཟང་པོ་མཆོག ། རྡོ་རྗེ་སེམས་དཔའ་དགའ་རབ་རྡོ་རྗེ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། འཇམ་དཔལ་བཤེས་གཉེན་ཤྲཱི་སིངྷ་དང༌། ། པདྨ་ཐོད་ཕྲེང་མཁའ་འགྲོ་མཚོ་རྒྱལ་ལ། །
སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། རྗེ་འབངས་ཉེར་ལྔ་སངས་རྒྱས་ཡེ་ཤེས་ཞབས། ། རྩ་གསུམ་གླིང་པ་ཐུགས་མཆོག་རྡོ་རྗེ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། མི་འཇིགས་རྡོ་རྗེ་སྙན་གྲགས་རྒྱ་མཚོ་དང༌། ། གསང་སྔགས་བསྟན་རྒྱལ་ཚེ་དབང་འདུས་པ་རྩལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། བཀའ་བབ་ལུང་བསྟན་མཁྱེན་རབ་གྲགས་པའི་ཞབས། ། རྩ་བརྒྱུད་དཔལ་ལྡན་བླ་མ་ཐམས་ཅད་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། །
རིགས་བདག་རྡོར་སེམས་དམ་པ་རིགས་བརྒྱ་དང༌། ། ཡི་དམ་ལྷ་ཚོགས་དཔའ་བོ་མཁའ་འགྲོ་ལ། ། སྨན་མཆོད་འབུལ་ལོ་ཚེ་དབང་མཆོག་དངོས་སྩོལ། ། ཆོས་སྐྱོང་སྲུང་མ་དམ་ཅན་རྒྱ་མཚོ་དང༌། ། ནོར་ལྷ་གཏེར་བདག་ཡུལ་གཞི་གནས་ཀྱི་བདག ། སྨན་མཆོད་འབུལ་ལོ་ཕྲིན་ལས་རྣམ་བཞི་སྩོལ། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧོཿ བདུད་རྩིའི་ཐིག་ལེ་གནས་གསུམ་དུ་བཀོད་ཅིང་ལྕེ་ཐོག་ཏུ་མྱོང་ལ། བཛྲ་ཨ་མྲྀ་ཏ་སིདྡྷི་མྨེཔྲ་ཡཙྪ། བཅུ་པ་བསྟོད་པ་ནི།
ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔ ཀུན་འདུས་ཡབ་ཡུམ་སྐུ་ལ་ཕྱག་འཚལ་བསྟོད༔ ཧཱུྃ༔ དུག་ལྔ་རྣམ་དག་རིགས་ལྔ་ལོངས་སྤྱོད་རྫོགས༔ འབྱུང་ལྔ་རྣམ་དག་ཡུམ་ལྔ་སོ་སོར་གསལ༔ ཡབ་ཡུམ་སྐུ་ལ་ཞི་ཁྲོའི་དཀྱིལ་འཁོར་རྫོགས༔ རྩ་ཁམས་འཁོར་ལོའི་ལྷ་ལ་ཕྱག་འཚལ་བསྟོད༔
ཧཱུྃ༔ ཀཽ་རཱི་ཙཽ་རི་ལ་སོགས་དབང་ཕྱུག་གིང་༔ སྒོ་བ་སྒོ་མ་སྤྲུལ་སྐུ་ཐུབ་པ་དྲུག༔ མཚམས་དང་ལངྐ་ལ་སོགས་འགྲོ་འདུལ་གྱི༔ ཀུན་བཟང་ཞི་ཁྲོའི་ལྷ་ལ་ཕྱག་འཚལ་བསྟོད༔ བཅུ་གཅིག་པ་བཟླས་པའི་རྣལ་འབྱོར་ལ་གཉིས། དམིགས་བསལ་སྒྲུབ་པའི་སྐབས་དང་བདག་འཇུག་གནས་འདྲེན་སོགས་སྐབས་ཁྱད་པར་ཅན་དང་འབྲེལ་ན་ཛཔ྄་ཁང་དབྱེ་བ་ནི། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ གིས་དབྱེ་བ་ལས་བསྙེན་རྐྱང་སྐབས་མི་དགོས། དང་པོ་བསྙེན་དམིགས་ནི།
བདག་གི་སྙིང་གར་འོད་ལྔའི་ཀློང༌། ། ཟླ་སྟེང་རང་འདྲའི་ཡེ་ཤེས་པའི། ། ཐུགས་ཀར་རྡོ་རྗེའི་ལྟེ་བར་ཧཱུྃ། ། དཀར་གསལ་སྔགས་ཀྱི་ཕྲེང་བས་བསྐོར། ། འོད་འཕྲོས་འཕགས་མཆོད་བྱིན་རླབས་བསྡུས། ། སེམས་ཅན་སྒྲིབ་སྦྱངས་བདེ་ཆེན་བཀོད། ། ཚུར་འདུས་སྔགས་ཕྲེང་ཉིད་ལ་ཞུགས། བསྙེན་པ་ནི། ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཞེས་དང་ཡིག་བརྒྱ་ཅི་ནུས་བཟླས།
རྒྱུན་གྱི་རྣལ་འབྱོར་གྱི་ཉམས་ལེན་དང་བསྙེན་རྐྱང་ཁོ་ནའི་སྐབས་འདིར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་དང་བཅས་རྗེས་ཀྱི་བྱ་བ་ནོངས་བཤགས་བསྡུ་རིམ་བསྔོ་སྨོན་བཀྲ་ཤིས་སོགས་ཀྱིས་མཐའ་དབྱུང་བར་མཛད་པ་ཡིན་ནོ། གཉིས་པ་སྒྲུབ་པའི་སྐབས་བསྙེན་པའི་མགོར་ཛཔ྄་ཁང་དབྱེ་ལ་བསྙེན་པ་ཁྱུག་ཙམ་སོང་རྗེས་བདག་མདུན་དུས་གཅིག་ཏུ་གསལ་བཏབ་ལ། དམིགས་པ་ནི། བདག་ཉིད་རྩ་བའི་དཀྱིལ་འཁོར་གྱི་གཙོ་བོ་རྡོ་རྗེ་སེམས་དཔའ་ཡབ་ཡུམ་དུ་གསལ་བའི་ཐུགས་ཀར་པད་ཟླའི་སྟེང་དུ་རྡོ་རྗེ་དཀར་པོ་རྩེ་ལྔ་པའི་ལྟེ་བར་ཧཱུྃ་ཡིག་ལ་སྔགས་ཀྱི་ཕྲེང་བས་བསྐོར་བ་ལས་འོད་ཟེར་འཕྲོས་པས་མདུན་བསྐྱེད་ཀྱི་རྡོར་སེམས་ཡབ་ཡུམ་ལྷ་ཚོགས་དང་བཅས་པའི་ཐུགས་བརྒྱུད་བསྐུལ་ཏེ་དེ་རྣམས་ཀྱི་མདུན་བསྐྱེད་དྭངས་མའི་ཐུགས་སྲོག་སྔགས་ཕྲེང་དང་བཅས་པ་ལས་འོད་ཟེར་ནམ་མཁའ་གང་བར་འཕྲོས་ཕྱོགས་བཅུ་དུས་བཞི་བདེ་གཤེགས་སྲས་དང་བཅས་པ་ཐམས་ཅད་ཀྱི་ཐུགས་དམ་གྱི་རྒྱུད་བསྐུལ་སྐུ་གསུང་ཐུགས་ཀྱི་བྱིན་རླབས་དང་དངོས་གྲུབ་ཐམས་ཅད་བསྡུས་ནས་བདག་མདུན་གྱི་ལྷ་རྣམས་ལ་ཐིམ་པས་གཟི་བྱིན་མཆོག་ཏུ་འབར་བའི་འོད་ཟེར་ཕྱོགས་བཅུར་འཕྲོས་པས་བླ་མ་ཡི་དམ་མཁའ་འགྲོ་མཆེད་ལྕམ་རྣམས་ཀྱི་ཐུགས་དམ་བསྐངས་ཤིང་ཉམས་ཆག་བཤགས། དམ་ཅན་ཆོས་སྐྱོང་དྲེགས་པ་ཅན་རྣམས་དབང་དུ་བསྡུས། ཕྲིན་ལས་རྣམ་བཞི་འབད་མེད་དུ་བསྒྲུབས། ཡང་འོད་ཟེར་རིགས་དྲུག་གི་སེམས་ཅན་ཐམས་ཅད་ལ་ཕོག་པས་སོ་སོའི་ལས་དང་རྒྱུ་མཐུན་གྱི་རྣམ་སྨིན་སྡུག་བསྔལ་སྡིག་ལྟུང་ཉམས་ཆག་ཐམས་ཅད་ལྷག་མེད་དུ་སྦྱངས་ནས་ཕྱི་ནང་སྣོད་བཅུད་ཐམས་ཅད་རྡོ་རྗེ་སེམས་དཔའི་ལྷ་སྔགས་ཡེ་ཤེས་ཀྱི་རོལ་པར་གྱུར་ པར་བསམས་ལ། ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ མཐར་ཡི་གེ་བརྒྱ་པ་ཅི་མང་བཟླའོ། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་རྣམས་དང་མཆོད་བསྟོད་བྱ།
གསུམ་པ་ཆོ་གའི་ཡན་ལག་བཤད་པ་ལ་གསུམ། རང་དོན་ཚོགས་བསགས་དང་བདག་འཇུག་གཞན་དོན་གནས་ལུང་ངོ༌། དང་པོ་ལ་གསུམ། ཕྱག་འཚལ་བཤགས་པ། བསྐང་བའོ། དང་པོ་ཚོགས་ཞིང་གསལ་གདབ་ཅིང་ཕྱག་འཚལ་བ་ནི། ཕྱོགས་བཅུ་དུས་བཞིའི་བླ་མ་རྒྱལ་བ་སྲས་དང་བཅས་པ་ཐམས་ཅད་རང་མདུན་ནམ་མཁར་བཛྲ་ས་མཱ་ཛཿ སྤྱན་དྲང་བ་ནི། ཨེ་མ་ཧོཿ ཕྱོགས་བཅུ་དུས་བཞི་ཀུན་གྱི་བདག་ཉིད་ཆེ༔
བླ་མ་རྡོར་སེམས་ཞི་ཁྲོ་ཡོངས་རྫོགས་དགོངས༔ འདིར་གཤེགས་ཉི་ཟླ་པདྨའི་གདན་ལ་བཞུགས༔ ཉམས་ཆག་ན་རག་སྦྱང་ཕྱིར་ཕྱག་མཆོད་བཞེས༔ ཧོཿ བདག་ལུས་ཕུང་པོ་བསྡུས་བྱ་སྒྱུ་མ་ཡི༔ ཤེས་སྒྲིབ་བག་ཆགས་མ་ལུས་སྦྱང་སླད་དུ༔ རྩ་ཁམས་ཞིང་ཁམས་ལྷ་རུ་མོས་བྱས་ནས༔ རྩེ་གཅིག་གདུང་བ་དྲག་པོས་ཕྱག་འཚལ་ལོ༔ བླ་མ་རིག་འཛིན་ཚོགས་ལ་ཕྱག་འཚལ་ལོ༔ སྐྱེ་མེད་ཆོས་ཀྱི་སྐུ་ལ་ཕྱག་འཚལ་ལོ༔
ལོངས་སྤྱོད་རྫོགས་པའི་སྐུ་ལ་ཕྱག་འཚལ་ལོ༔ ཅི་ཡང་སྤྲུལ་པའི་སྐུ་ལ་ཕྱག་འཚལ་ལོ༔ མི་འགྱུར་རྡོ་རྗེའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ ཀུན་བཟང་ཞི་བའི་ལྷ་ལ་ཕྱག་འཚལ་ལོ༔ ཆེ་མཆོག་ཁྲོ་བོའི་ལྷ་ལ་ཕྱག་འཚལ་ལོ༔ འཇམ་དཔལ་སྐུ་ཡི་ལྷ་ལ་ཕྱག་འཚལ་ལོ༔ པདྨ་གསུང་གི་ལྷ་ལ་ཕྱག་འཚལ་ལོ༔ ཡང་དག་ཐུགས་ཀྱི་ལྷ་ལ་ཕྱག་འཚལ་ལོ༔ ཕུར་པ་ཕྲིན་ལས་ལྷ་ལ་ཕྱག་འཚལ་ལོ༔
བླ་མ་རིག་འཛིན་ལྷ་ལ་ཕྱག་འཚལ་ལོ༔ མ་མོ་རྦོད་གཏོང་ལྷ་ལ་ཕྱག་འཚལ་ལོ༔ འཇིག་རྟེན་མཆོད་བསྟོད་ལྷ་ལ་ཕྱག་འཚལ་ལོ༔ དམོད་པ་དྲག་སྔགས་ལྷ་ལ་ཕྱག་འཚལ་ལོ༔ བཀའ་སྡོད་སྒོ་མའི་ལྷ་ལ་ཕྱག་འཚལ་ལོ༔ དམ་ཅན་རྒྱ་མཚོའི་ལྷ་ལ་ཕྱག་འཚལ་ལོ༔ ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔
ཀུན་འདུས་ཡབ་ཡུམ་སྐུ་ལ་ཕྱག་འཚལ་ལོ༔ ཧཱུྃ༔ ཀུན་བཟང་ཡབ་ཡུམ་ཐུགས་རྗེ་སྤྲུལ་པ་ནི༔ རྡོར་སེམས་སྤྱན་མ་ལ་སོགས་རིགས་ལྔ་དང་༔ སེམས་དཔའ་སེམས་མ་ཡབ་ཡུམ་བཅུ་དྲུག་བཅས༔ ཐུབ་དྲུག་སྒོ་བ་ཡབ་ཡུམ་བརྒྱད་ལ་སོགས༔ ཞི་བ་བཞི་བཅུ་གཉིས་ལ་ཕྱག་འཚལ་ལོ༔ ཧཱུྃ༔ ཆེ་མཆོག་ལ་སོགས་ཁྲག་འཐུང་ཡབ་ཡུམ་དང་༔ ཀཽ་རཱི་སིཾ་ཧ་ཕྲ་མེན་བརྒྱད་རྣམས་སོགས༔
སྒོ་བ་ཡབ་ཡུམ་དབང་ཕྱུག་ཉི་ཤུ་བརྒྱད༔ ཁྲག་འཐུང་ལྔ་བཅུ་བརྒྱད་ལ་ཕྱག་འཚལ་ལོ༔ ཧཱུྃ༔ ཀ་དག་དབྱིངས་རིག་སྐུ་ལ་ཕྱག་འཚལ་ལོ༔ ཟང་ཐལ་ཁྱབ་བདག་སྐུ་ལ་ཕྱག་འཚལ་ལོ༔ འོད་གསལ་བདེ་ཆེན་སྐུ་ལ་ཕྱག་འཚལ་ལོ༔ ཅི་ཡང་ས་ལེའི་སྐུ་ལ་ཕྱག་འཚལ་ལོ༔ མངོན་པར་བྱང་ཆུབ་སྐུ་ལ་ཕྱག་འཚལ་ལོ༔ རང་རིག་རྩ་བ་གསུམ་ལ་ཕྱག་འཚལ་ལོ༔ འཁོར་འདས་ཡེ་ཤེས་ཆེན་པོར་ཕྱག་འཚལ་ལོ༔
སྣང་སྲིད་སངས་རྒྱས་ཞིང་ལ་ཕྱག་འཚལ་ལོ༔ སྣོད་བཅུད་གདོད་མའི་ལྷ་ལ་ཕྱག་འཚལ་ལོ༔ སྒྲ་གྲགས་གསུང་དབྱངས་དྲུག་ཅུར་ཕྱག་འཚལ་ལོ༔ གང་ཤར་གནས་ལུགས་དེ་ལ་ཕྱག་འཚལ་ལོ༔ ཉག་གཅིག་ཐིག་ལེ་ཆེན་པོར་ཕྱག་འཚལ་ལོ༔ དེ་ལྟར་རབ་གུས་གདུང་བས་ཕྱག་བྱས་མཐུས༔ བསྐལ་པ་ཐོག་མ་མེད་ནས་ད་ལྟའི་བར༔ བདག་སོགས་ཉམས་ཆག་སྡིག་ལྟུང་ཅི་བསགས་པ༔ ལྷག་མེད་བྱང་ནས་རིག་འཛིན་རྣམ་བཞིའི་སར༔ མངོན་རྫོགས་བླ་མེད་བྱང་ཆུབ་ཐོབ་པར་ཤོག༔
གཉིས་པ་ལ། བུམ་དབང༌། གསང་དབང༌། ཤེར་དབང༌། ཚིག་དབང་དང་སྦྲེལ་བའི་བཤགས་ཚན་བཞི་ལས། ཐོག་མར་བཤགས་ཡུལ་གསལ་གདབ་པ་ནི། ཧཱུྃ༔ བདག་ཉིད་སྒྱུ་ལུས་སྣང་སྟོང་སྤྱི་བོའི་སྟེང་༔ རིག་པ་སྐྱེ་མེད་དུང་མདོག་རྡོ་རྗེ་སེམས༔ ཐབས་ཤེས་ཕྱག་རྒྱ་བསྣོལ་ཞིང་སྙེམས་མ་འཁྱུད༔
སྐྱིལ་ཀྲུང་ཐུགས་ཀྱི་ཧཱུྃ་མཐར་ཡིག་བརྒྱས་བསྐོར༔ སྔགས་ཕྲེང་འཁོར་ཞིང་འོད་ཞུ་བདག་ལ་ཐིམ༔ བདུད་རྩིས་ལུས་ཁེངས་བག་ཆགས་གཡའ་བྲལ་བསྒོམ༔ ཨོྃ་བཛྲ་ས་ཏྭ་ས་མ་ཡ ་སོགས? མ་ཡེངས་བརྒྱ་རྩ་བརྒྱད་བཟླས་ན། མཚམས་མེད་ལྔ་ཡི་སྡིག་པ་འདག ། དང་པོ་བུམ་དབང་བསྐྱེད་རིམ་དང་འབྲེལ་བའི་དམ་ཚིག་ཉམས་ཆག་བཤགས་པ་ནི། ཨོྃ༔ ཀྲྀ་ཡ་རྒྱུད་སྡེ་རྒྱ་མཚོའི་སྒོར་ཞུགས་ནས༔ བདག་ལུས་གཞལ་ཡས་ཁང་དུ་གནས་པ་ཡིས༔ གནས་ལྔ་ཕུང་ལྔ་རིགས་ལྔ་ཡབ་ཡུམ་སྟེ༔
བསྐྱེད་པ་ལྷ་སྐུ་ཕྱག་རྒྱ་མ་གསལ་ཞིང་༔ གསལ་བརྟན་དག་གསུམ་ཚད་དུ་མ་རྫོགས་ནས༔ ཕུང་ཁམས་སྣོད་བཅུད་ལྷ་རུ་རྒྱས་མ་ཐེབས༔ རྫོགས་པ་ལུས་རྩ་སྤྲུལ་སྐུ་མ་རྟོགས་ནས༔ རྩ་ཁམས་དཔའ་བོ་མཁའ་འགྲོ་ཐ་མལ་འཛིན༔ རྡོ་རྗེ་ལུས་ཀྱི་ངོ་སྤྲོད་མ་རྟོགས་ནས༔ འདའ་ཀ་འོད་ཀྱི་གོང་བུ་གདེང་མ་ཐོབ༔ ཡོ་གའི་བསྒོམ་དོན་ཚུལ་བཞིན་མ་རྟོགས་ནས༔ བསྐྱེད་པའི་ཚེ་ན་ཞལ་ཕྱག་མ་གསལ་ཞིང་༔ རྫོགས་པའི་ཚེ་ན་ཏིང་འཛིན་ངོ་མ་སྤྲོད༔
ཕྱི་ནང་བསྐྱེད་རྫོགས་དོན་དང་མི་ལྡན་པས༔ བུམ་དབང་དམ་ཚིག་ཉམས་པ་མཐོལ་ལོ་བཤགས༔ ཚོགས་མཆོད་དུས་སུ་སེར་སྣའི་ཞེན་པས་བཅིངས༔ བསྐང་བཤགས་དུས་སུ་བཟླས་བརྗོད་གྲངས་ཉུང་སོགས༔ ཚོད་ཡོད་ཆོག་ཤེས་ལེ་ལོའི་དབང་གྱུར་པ༔ བླ་མེད་འོད་གསལ་དེ་བཞིན་ངང་གིས་བཤགས༔ དུག་ལྔ་ཡེ་གྲོལ་ཡེ་ཤེས་ལྔ་རུ་བཤགས༔ དུག་གསུམ་སྐུ་གསུམ་མཉམ་ཉིད་ངང་དུ་བཤགས༔ རྣམ་རྟོག་ཚོགས་དྲུག་མི་རྟོག་དབྱིངས་སུ་བཤགས༔ ཀུན་རྟོག་མ་རིག་ཀ་དག་ངང་དུ་བཤགས༔
ཕུང་ཁམས་རྣམ་དག་རིགས་ལྔ་རྒྱལ་བར་བཤགས༔ ཁམས་ལྔ་རྣམ་དག་ཡུམ་མཆོག་རིགས་ལྔར་བཤགས༔ འབྱུང་ལྔ་རྣམ་དག་ལྷ་མོ་ལྔ་རུ་བཤགས༔ སྒོ་དགུ་འཛིན་རྟོག་ཐེག་དགུའི་ངང་དུ་བཤགས༔ རྣམ་ཤེས་ཚོགས་བརྒྱད་སེམས་དཔའ་བརྒྱད་དུ་བཤགས༔ སྐྱེ་མཆེད་བཅུ་གཉིས་ལྷ་མོ་རྣམས་ལ་བཤགས༔ རིགས་དྲུག་འཁྲུལ་འཁོར་ཐུབ་པ་དྲུག་ལ་བཤགས༔ རྟག་ཆད་མུ་བཞི་སྒོ་མ་བཞི་རུ་བཤགས༔ འཁྲུལ་འཛིན་སྣ་ཚོགས་དཀྱིལ་འཁོར་ལྷ་རུ་བཤགས༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔
གཉིས་པ་གསང་དབང་དང་འབྲེལ་བའི་བཤགས་པ་ནི། ཧོཿ དགོངས་སུ་གསོལ་ལོ་བླ་མ་ཧེ་རུ་ཀཿ རྡོ་རྗེ་སེམས་དཔའ་ཉམས་ཆག་སྦྱོང་བའི་ལྷ༔ བླ་མ་ཡི་དམ་མཁའ་འགྲོ་བྱང་སེམས་ཚོགས༔ རིགས་ལྔ་ཞི་ཁྲོའི་ལྷ་ཚོགས་ཐམས་ཅད་དང་༔ སྲུང་མ་དམ་ཅན་ཚོགས་བཅས་དགོངས་སུ་གསོལ༔ བདག་ཅག་ཐོག་མེད་དུས་ནས་ད་ལྟའི་བར༔ མ་རིག་སྒྲིབ་པས་ཚོར་དང་མ་ཚོར་གྱིས༔ སྐུ་གསུང་ཐུགས་དང་རྩ་བ་ཡན་ལག་དང་༔
མི་དགེ་མཚམས་མེད་ཉོན་མོངས་བརྒྱད་ཁྲིའི་ནོངས༔ སྡིག་པ་མི་དགེ་བགྱིས་དང་བགྱིད་དུ་སྩལ༔ ཡི་རང་བྱས་ཤིང་རྐྱེན་གྱུར་ཐམས་ཅད་བཤགས༔ ཨུ་པའི་མན་ངག་གསང་བའི་སྒོར་ཞུགས་ནས༔ ལུས་གནད་ཚོགས་དྲུག་ལྷུག་བཞག་མི་ཤེས་ཤིང་༔ ཕུང་ཁམས་ལྷ་སྐུར་མ་རྟོགས་རྩ་ཁམས་སྒྲིབ༔ ངག་གནད་གཟུང་འཛིན་སྟོང་པའི་ཚིག་ལ་ཆགས༔ ངག་རླུང་སྔགས་སུ་མ་དག་སྲོག་རྩོལ་སྒྲིབ༔ ཡིད་རླུང་དྷཱུ་ཏིར་འཆིང་བའི་ཚད་མ་ཕེབས༔ གཏུམ་མོའི་བདེ་དྲོད་ལུས་ལ་མ་ཤར་བ༔
ཨ་ནུའི་མཐའ་བྲལ་གནས་ལུགས་དོན་མ་རྟོགས༔ གསང་དབང་དམ་ཚིག་ཕོག་པ་མཐོལ་ལོ་བཤགས༔ མདོར་ན་སོ་ཐར་བྱང་སེམས་གསང་སྔགས་ཀྱི༔ སྡོམ་པ་དམ་ཚིག་ཉམས་ཆག་ཅི་མཆིས་ཀུན༔ གནོང་འགྱོད་ནོངས་པས་མཐོལ་བཤགས་ཕྱིན་ཆད་སྡོམ༔ དག་ཚངས་སྐུ་གསུང་ཐུགས་ཀྱི་དངོས་གྲུབ་སྩོལ༔ གསུམ་པ་ནི་ཤེར་དབང་དང་འབྲེལ་བའི་བཤགས་པ་ནི། ཧཱུྃ༔ དཀྱིལ་འཁོར་གསང་བའི་རིག་མ་དགོངས་སུ་གསོལ༔ དགའ་བཞིའི་གནས་གཏེར་རྡོ་རྗེ་ཕོ་ཉ་མོ༔
ཐབས་ལྡན་ལས་ཀྱི་ཕྱག་རྒྱར་བྱིན་མ་བརླབས༔ སྣང་སྟོང་ཡབ་ཡུམ་ཟུང་འཇུག་མི་ཤེས་ཤིང་༔ དབྱིངས་རིག་ཡབ་ཡུམ་ཕྱི་ནང་རིས་སུ་ཕྱེས༔ གསལ་སྟོང་ཡབ་ཡུམ་ངང་རྒྱུན་མ་བསྲིངས་ནས༔ བདེ་སྟོང་རོ་ལ་ཆགས་པས་ཏིང་འཛིན་བསྒྲིབས༔ དགའ་བཞི་བཅུ་དྲུག་བདེ་སྟོང་ཉམས་མ་མྱོང་༔ དབབ་ལྡོག་འདྲེན་དཀྲམ་གནད་དུ་མ་ཁེལ་ཞིང་༔ ཟག་མེད་ལྷན་སྐྱེས་མ་མཐོང་བདུད་རྩི་ཉམས༔ སྦྱོར་བའི་ཚེ་ན་བདེ་སྟོང་དབྱེ་གསལ་དཀའ༔ སྒྲོལ་བའི་ཚེ་ན་སྙིང་རྗེའི་བག་ཆགས་ཞན༔
འཁྲུལ་གཟུགས་རྨོངས་པས་མུ་སྟེགས་སྤྱོད་པར་ཤོར༔ མ་ཧཱ་བདེ་བ་ཆེན་པོའི་དོན་མ་རྟོགས༔ ཤེར་དབང་དམ་ཚིག་ཉམས་པ་མཐོལ་ལོ་བཤགས༔ བཞི་པ་ཚིག་དབང་དང་འབྲེལ་བའི་དོན་བཤགས་ནི། ཧོཿ ཀ་དག་དང་པོའི་སངས་རྒྱས་དགོངས་སུ་གསོལ༔ ཨ་ཏི་ཡོ་གའི་མཐའ་བྲལ་དོན་བཟུང་ནས༔ ལྟ་བ་གཏད་མེད་རྒྱ་ཡན་མི་ཤེས་ཤིང་༔ བསྒོམ་པ་བརྡལ་ཁྱབ་འོད་གསལ་མ་རྟོགས་ནས༔ སྤྱོད་པ་མཚན་མའི་བག་ཆགས་སྣང་བ་བསྒྲུབས༔
འབྲས་བུ་གསུམ་གྱིས་སོ་སོར་རིས་སུ་ཕྱེས༔ དབྱིངས་རིག་དམ་ཚིག་ཉམས་པ་མཐོལ་ལོ་བཤགས༔ ཀ་དག་ཀློང་ལ་གཞལ་མེད་མ་རྟོགས་ཤིང་༔ ཟང་ཐལ་རིག་པའི་ཚོགས་དྲུག་འགྱུ་བ་བགག༔ སེམས་ཀྱི་རང་བཞིན་སྟོང་ཉིད་མ་རྟོགས་ནས༔ རྣམ་ཤེས་རླུང་ལ་མཚན་མའི་ལྟ་བ་འཛིན༔ ཁྲེགས་ཆོད་དམ་ཚིག་ཉམས་པ་མཐོལ་ལོ་བཤགས༔ གཞི་ནི་འོད་གསལ་རང་ངོ་མ་མཐོང་ཞིང་༔ སེམས་ཉིད་ཆོས་སྐུར་མ་རྟོགས་ཐིག་ལེ་ཉམས༔ ལམ་ནི་སྣང་བཞི་ཟད་སར་མ་ཕྱིན་ཞིང་༔
ཁྲེགས་ཆོད་ཐོད་རྒལ་ཉམས་སྣང་ཚད་མ་ཕེབས༔ འབྲས་བུ་ཡང་དག་མངོན་བྱང་མ་ཆུབ་ཅིང་༔ ཨ་ཏིའི་ལྟ་བ་ཀློང་དུ་མ་གྱུར་པ༔ ཚིག་དབང་དམ་ཚིག་ཉམས་པ་མཐོལ་ལོ་བཤགས༔ ལྟ་བ་ཡེ་སངས་རྒྱས་པའི་ཀློང་དུ་བཤགས༔ སྒོམ་པ་མི་དམིགས་རྒྱ་ཡན་ཀློང་དུ་བཤགས༔ སྤྱོད་པ་གང་ཤར་རོ་སྙོམ་ཀློང་དུ་བཤགས༔ གཞི་ནི་འོད་གསལ་མ་བཅོས་ཀློང་དུ་བཤགས༔ ལམ་ནི་ཟང་ཐལ་འགགས་མེད་ཀློང་དུ་བཤགས༔ འབྲས་བུ་འཁོར་གསུམ་ཡོངས་དག་དེ་བཞིན་བཤགས༔
བཤགས་དང་བཤགས་བྱ་སྟོང་ཉིད་ཀློང་དུ་བཤགས༔ ཨ་ཏི་ཀློང་ཆེན་ལྟ་བའི་བཤགས་པ་ཡིས༔ ཡེ་གྲོལ་གདོད་མའི་དགོངས་པ་ལ་གནས་ཤོག༔
ཅེས་མི་དམིགས་ལྟ་བའི་ངང་ནས་བཤགས༔ སྤྲོ་ན་བདེ་གཤེགས་སྤྱི་བཤགས་བྱ་བ་ནི། ཨོྃ༔ དུས་གསུམ་བདེ་གཤེགས་རྒྱལ་བ་འཁོར་དང་བཅས༔ རྡོ་རྗེ་དམ་ཅན་མ་ལུས་དགོངས་སུ་གསོལ༔ དང་པོར་བྱང་ཆུབ་མཆོག་ཏུ་སེམས་བསྐྱེད་དེ༔ སྒྲུབ་པའི་རིག་འཛིན་བྱང་ཆུབ་གོ་འཕང་དུ༔
སྐུ་གསུང་ཐུགས་ཀྱི་རྡོ་རྗེ་བསྒྲུབ་པའི་ཕྱིར༔ ཡི་དམ་ལྷ་དང་རྡོ་རྗེ་སློབ་དཔོན་དང་༔ གསང་བའི་དམ་ཚིག་གྲངས་སུ་མནོས་པ་ལ༔ དམ་བཅས་བཀའ་ལས་འདའ་བར་མི་བགྱི་སྟེ༔ ལས་དང་སྐལ་བས་དམྱལ་བར་སྐྱེ་བར་འགྱུར༔ འདོད་ཆགས་ཞེ་སྡང་གཏི་མུག་ང་རྒྱལ་དང་༔ ཕྲག་དོག་ལ་སོགས་ཤོར་ནས་ནོངས་བགྱིས་པ༔ རྡོ་རྗེ་སློབ་དཔོན་བསྟན་པའི་སྒྲོན་མེ་ལ༔ སྙིང་ནས་སྨད་ཅིང་དམ་ཚིག་ཉམས་པ་དང་༔ དམ་ཚིག་གཅིག་པའི་རྡོ་རྗེ་སྤུན་རྣམས་ལ༔
ངན་སེམས་ལོག་པར་ལྟ་བ་ལ་སོགས་པའི༔ སྐུ་ཡི་དམ་ཚིག་ཉམས་པ་མཐོལ་ལོ་བཤགས༔ ཡི་དམ་ལྷ་ཡི་ཕྱག་རྒྱ་མ་གསལ་ཞིང་༔ སྔགས་ཀྱི་བསྙེན་པ་གྲངས་ལས་ཆད་པ་དང་༔ དུས་དྲུག་ལས་ཀྱི་མཆོད་པ་ཁྱད་པར་དུ༔ བསྙེན་སྒྲུབ་བསྐང་བའི་ཆོ་ག་མ་བགྱིས་ཏེ༔ བཀའ་ལྟར་མ་ལྕོགས་གཞུང་བཞིན་རྔོ་མ་ཐོགས༔ གསུང་གི་དམ་ཚིག་ཉམས་པ་མཐོལ་ལོ་བཤགས༔ རྡོ་རྗེ་སློབ་དཔོན་བྱམས་པའི་སྐུ་དྲིན་གྱིས༔ སྙན་ཁུང་བརྒྱུད་ནས་སེམས་ཀྱི་དཀྱིལ་དུ་བཞག༔
ཐུགས་ཀྱི་མན་ངག་བྱིན་པས་དམ་ཚིག་འདྲེས༔ གསང་མཚམས་འདས་ནས་འཆོལ་བར་སྨྲས་ལ་སོགས༔ ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས༔ ཆོས་རྣམས་མཉམ་པ་ཉིད་དུ་མ་རྟོགས་ཏེ༔ ཡན་ལག་དམ་ཚིག་ཉམས་པ་མཐོལ་ལོ་བཤགས༔ ལེ་ལོ་སྙོམས་ལས་གཉིད་ཀྱི་དབང་གྱུར་ཏེ༔ བསྙེན་སྒྲུབ་དམ་ཚིག་ཉམས་པ་མཐོལ་ལོ་བཤགས༔ ལུས་ངག་ཡིད་ཀྱི་བསྲུང་བྱ་འདས་པ་ཡིས༔ སྐུ་གསུང་ཐུགས་ཀྱི་དམ་ཚིག་ཉམས་པ་བཤགས༔ རྗེ་བཙུན་བླ་མ་རྣམས་ཀྱི་སྤྱན་ལམ་དུ༔
ཡོ་བྱད་འབྱོར་ཚོགས་ཆུང་བ་མཐོལ་ལོ་བཤགས༔ ཡི་དམ་ལྷ་ཚོགས་རྣམས་ཀྱི་སྤྱན་ལམ་དུ༔ མངོན་རྟོགས་སྤོང་ལེན་བགྱིས་པ་མཐོལ་ལོ་བཤགས༔ མཁའ་འགྲོ་སྡེ་བཞི་རྣམས་ཀྱི་སྤྱན་ལམ་དུ༔ ཁས་བླངས་དམ་བཅས་ཉམས་པ་མཐོལ་ལོ་བཤགས༔ ཆོས་སྐྱོང་སྲུང་མ་རྣམས་ཀྱི་སྤྱན་ལམ་དུ༔ གཏོར་མ་ལོ་ཟླར་འགྱངས་པ་མཐོལ་ལོ་བཤགས༔ དུས་གསུམ་ཕ་མ་རྣམས་ཀྱི་སྤྱན་ལམ་དུ༔ དྲིན་ལན་ལན་གྱིས་མ་ལོན་མཐོལ་ལོ་བཤགས༔ མཆེད་དང་ལྕམ་དྲལ་རྣམས་ཀྱི་སྤྱན་ལམ་དུ༔
དམ་ཚིག་བརྩེ་གདུང་ཆུང་བ་མཐོལ་ལོ་བཤགས༔ འགྲོ་དྲུག་སེམས་ཅན་རྣམས་ཀྱི་སྤྱན་ལམ་དུ༔ སྙིང་རྗེ་ཕན་སེམས་ཆུང་བ་མཐོལ་ལོ་བཤགས༔ སོ་སོར་ཐར་པ་རྣམས་ཀྱི་སྡོམ་པ་དང་༔ བྱང་ཆུབ་སེམས་དཔའ་རྣམས་ཀྱི་བསླབ་པ་དང་༔ རིག་འཛིན་སྔགས་ཀྱི་དམ་ཚིག་ལ་སོགས་པ༔ འགལ་ཞིང་ཉམས་པ་ཐམས་ཅད་མཐོལ་ལོ་བཤགས༔ མི་འཆབ་མི་སྦེད་སླན་ཆད་སྡོམ་པར་བགྱི༔ དུས་གསུམ་བྱས་པའི་སྡིག་སྒྲིབ་མཐོལ་བཤགས་ན༔ ཚངས་པར་མཛད་ནས་སྐུ་གསུང་ཐུགས་ལ་སོགས༔
མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཞེས་སོགས་ཡི་གེ་བརྒྱ་པ་བཟླ་ཞིང་བཤགས་པ་བྱའོ། གསུམ་པ་སྐོང་བ་ལ་བདུན། དང་པོ་ཐུན་མོང་ཕྱི་ཡི་ཉེར་སྤྱོད་དང་འདོད་ཡོན་ལྔ་ཡི་བསྐང་བ་ནི། སྐོང་རྫས་རྣམས། རྃ་ཡྃ་ཁྃ༔ ཨོྃ་ཨཱཿཧཱུྃ༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ? བྱིན་གྱིས་བརླབས་ཤིང་མཁའ་ཁྱབ་ཏུ་སྤེལ། ཧཱུྃ༔ སྟོང་གསུམ་འདིའམ་གཞན་དག་ན༔
ཡན་ལག་བརྒྱད་ལྡན་གཙང་མའི་ཆབ༔ གཙང་མར་སྤོས་ལྡན་ཞབས་བསིལ་མཚོ༔ དཀར་དམར་མེ་ཏོག་མདངས་བཅུད་ལྡན༔ སྤོས་མཆོག་ངད་ལྡན་བདུག་པའི་སྤྲིན༔ ཉི་ཟླ་མར་མེ་འོད་ལྔ་འཚེར༔ གསེར་མདོག་འདག་ཆལ་དྲི་ཡི་ཆབ༔ འབྲུ་སྨན་སྦྱར་བའི་ཞལ་ཟས་བརྗིད༔ རྔ་དུང་སིལ་སྙན་རོལ་མོ་ལྡིར༔ དཀར་མཛེས་མེ་ལོང་པདྨ་འཛིན༔ སེར་མཛེས་ཏིང་ཏིང་པི་ཝཾ་རྡུང་༔
མཐིང་མཛེས་དུང་ཆོས་རྔ་ཡབ་འཛིན༔ དམར་མཛེས་དྲི་མཆོག་ཞལ་ཟས་སྟོབ༔ ལྗང་མཛེས་པཉྩ་ལི་ཀ་ཐོགས༔ མཐིང་མཛེས་ཆོས་འབྱུང་སྤྱན་མཛེས་བསྣམས༔ ཐམས་ཅད་གར་གྱི་སྟངས་སྟབས་བསྒྱུར༔ དངོས་འབྱོར་མཆོད་སྤྲིན་བརྒྱ་རྩ་བརྒྱད༔ ཡིད་སྤྲུལ་འཁོར་འདས་ཀུན་འགེངས་འདིས༔ རྡོ་རྗེ་སེམས་དཔའི་ཐུགས་དམ་བསྐང་༔ བསྐངས་ནས་མཆོག་ཐུན་དངོས་གྲུབ་སྩོལ༔ ངན་སོང་སྡིག་ལྟུང་ལྷག་མེད་སྦྱངས༔
འཁོར་བ་དོང་ནས་སྤྲུགས་པ་ཡིས༔ འབྲས་བུ་སྐུ་གསུམ་ལྷུན་གྲུབ་ཤོག༔ ཨོྃ་བཛྲ་ས་ཏྭ་སརྦ་པཉྩ་ཀུ་ལ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་དྷཱ་ཏུ་པཱུ་ཛ་ས་མ་ཡ་ཧཱུྃ༔ གཉིས་པ་བདུད་རྩི་སྨན་གྱི་སྐོང་བ་ནི། ཧཱུྃ༔ ཕུང་པོ་ལྔ་ཡི་བྷནྡྷ་རུ༔ རྩ་རླུང་ཐིག་ལེའི་བདུད་རྩིས་གཏམས༔ ཆོས་ཉིད་དོན་གྱི་ཡེ་ཤེས་རྒྱུན༔ མཚོན་བྱེད་རྟགས་ཀྱི་ཨ་མྲྀ་ཏས༔ བླ་མ་ཡི་དམ་ཞི་ཁྲོ་དང་༔
མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་པཉྩ་ཨ་མྲྀ་ཏ་ཁཱ་ཧི༔ གསུམ་པ་ཆགས་བྲལ་རཀྟའི་སྐོང་བ་ནི། ཧཱུྃ༔ འཁོར་ལོ་ལྔ་ཡི་བྷནྡྷ་རུ༔ ཉོན་མོངས་རྟོག་ཚོགས་བསྒྲལ་བའི་ཁྲག༔ རང་གྲོལ་གཤིས་ཀྱི་དམར་ཆེན་པོ༔ སྣང་བ་བརྡ་ཡི་རཀྟ་འདིས༔
བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་རཀྟ་ཁཱ་ཧི༔ བཞི་པ་རྨད་བྱུང་གཏོར་མའི་སྐོང་བ་ནི། ཨཱཿ འབྱུང་འདུས་ལས་ཀྱི་གཏོར་གཞོང་དུ༔ ཤ་ཁྲག་དྲོད་དབུགས་གཏོར་མ་བཤམས༔ དྭངས་མ་ལྔ་ལྡན་ལོངས་སྤྱོད་ཆེ༔
འདོད་ཡོན་རྒྱ་མཚོའི་བྷ་ལིངྟས༔ བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་བྷ་ལིངྟ་ཁཱ་ཧི༔ ལྔ་པ་སྣང་གསལ་མར་མེའི་སྐོང་བ་ནི། ཧོཿ སྒྲོན་མེ་དྲུག་གི་ཀོང་བུ་རུ༔ ཕུང་ལྔ་རྣམ་དག་སྡོང་བུ་བཙུགས༔
རང་བྱུང་ཡེ་ཤེས་མར་མེ་སྦར༔ འོད་གསལ་སྣང་བཞིའི་མཆོད་སྤྲིན་འདིས༔ བླ་མ་ཡི་དམ་ཞི་ཁྲོ་དང་༔ མཁའ་འགྲོ་ཆོས་སྐྱོང་ཐུགས་དམ་བསྐང་༔ ཉམས་ཆག་བསྐངས་ཤིང་རྟོག་སྒྲིབ་དག༔ བསྐངས་གྱུར་དབང་དང་དངོས་གྲུབ་སྩོལ༔ མ་ཧཱ་ཛྙཱ་ན་དཱི་པཾ་པྲ་ཏཱིཙྪ་སྭཱ་ཧཱ༔ མར་མེའི་སྨོན་ལམ་ནི༔ ཧཱུྃ༔ བླ་མེད་གསང་བ་མཆོག་གི་དཀྱིལ་འཁོར་དུ༔
སྙིང་པོ་བྱང་ཆུབ་ལམ་ལ་ཞུགས་པ་ཡིས༔ འཁོར་བའི་གཡང་ས་ཆེན་པོར་མི་ལྟུང་ཞིང་༔ ཆགས་སྡང་གཅོང་རོང་གནས་སུ་མི་སྐྱེ་དང་༔ ལོག་ལྟ་དམྱལ་བའི་ཟངས་ཁར་རྦབ་མི་འགྲིལ༔ འཁོན་འཛིན་གཅན་གཟན་གདུག་པའི་སྐད་མི་ཐོས༔ ཉོན་མོངས་མཚོན་རྩེ་གདུག་པའི་ཟེར་མི་ཕོག༔ དགེ་བའི་བཤེས་གཉེན་བཀའ་དྲིན་ཆེ་བ་དང་༔ སྲོག་གིས་སྦྲེལ་བའི་མཆེད་དང་ལྕམ་དྲལ་དང་༔ གསུམ་པའི་དབང་གིས་སྦྲེལ་བའི་རིག་མ་གསུམ༔ སྐྱེ་བ་འདི་དང་ཚེ་རབས་ཐམས་ཅད་དུ༔
མི་འབྲལ་རྩེ་གཅིག་འགྲོགས་པའི་ཏིང་འཛིན་གྱིས༔ ས་བཅུ་ཁྱད་པར་རིམ་གྱིས་བགྲོད་པར་ཤོག༔ ནམ་ཞིག་ཚེ་འཕོས་ལུས་བརྗེས་དུས་བྱུང་ནས༔ འཁོར་བའི་གཡང་སར་ལན་གཅིག་ལྟུང་སྲིད་ཀྱང་༔ སྣང་བའི་སྒོ་འབྱེད་ཞུན་མར་མདངས་གསལ་འདིས༔ རིག་འཛིན་སྒྲུབ་པ་པོ་ཡི་ཤུལ་མཚོན་ཅིང་༔ ཀུན་ཏུ་འོད་ཀྱི་ས་ལ་རྒྱུད་སྦྱངས་ནས༔ པདྨ་ཆེན་པོའི་ས་ལ་ལྷུན་གྱིས་གྲུབ༔ རྡོ་རྗེ་འཛིན་དང་བདེ་བ་ཆེན་པོའི་ས༔ འཁོར་ལོ་ཚོགས་ཆེན་ས་ལ་གཤེགས་པའི་ཚེ༔
སྔོན་གྱི་རྒྱལ་བ་རྣམས་ཀྱིས་མདུན་བསུས་ཤིག༔ ཡི་དམ་ལྷ་ཡིས་རྒྱབ་ནས་སྲོག་རྟེན་ཅིག༔ བྱང་ཆུབ་སེམས་དཔའ་རྣམས་ཀྱིས་མཐའ་སྐྱོར་ཅིག༔ མཆོད་པའི་ལྷ་མོ་རྣམས་ཀྱིས་སྣ་དྲོངས་ཤིག༔ མ་ཚོགས་དབང་མོ་རྣམས་ཀྱིས་རྗེས་སྐྱོངས་ཤིག༔ ཡེ་ཤེས་བླ་མའི་ས་ལ་རྒྱུད་སྦྱངས་ནས༔ ལྕང་ལོ་ཅན་གྱི་ས་ལ་ཕྱིན་པའི་ཚེ༔ ཕྱིར་མི་ལྡོག་པའི་ས་ལ་གནས་ནས་ཀྱང་༔ རྡོ་རྗེ་ཁྲོ་རྒྱལ་ཁྱོད་ཀྱི་ཞལ་མཐོང་ནས༔ རིག་འཛིན་རྣམས་དང་དབྱེར་མེད་གྱུར་ནས་ཀྱང་༔
བླ་མེད་སྐུ་གསུང་ཐུགས་སུ་འགྲུབ་པར་ཤོག༔ དྲུག་པ་དག་འགྱུར་ལྷའི་སྐོང་བ་ནི། ཧཱུྃ༔ དཀྱིལ་འཁོར་ཡོངས་ཀྱི་གཙོ་བོ་ཀུན་ཏུ་བཟང་༔ སངས་རྒྱས་ཀུན་གྱི་སྤྱི་མེས་ཐུགས་དམ་བསྐང་༔ མ་དག་ཕུང་པོ་ལྔ་དང་འབྱུང་བ་ལྔ༔ ཡེ་ནས་རིགས་ལྔ་ཡབ་ཡུམ་ཐུགས་དམ་བསྐང་༔ ཁམས་དང་སྐྱེ་མཆེད་རང་བཞིན་གནས་དག་པའི༔ སེམས་དཔའ་སེམས་མ་བཅུ་དྲུག་ཐུགས་དམ་བསྐང་༔ རྣམ་ཤེས་ཚོགས་བརྒྱད་རང་བཞིན་གནས་དག་པའི༔
སྒོ་བ་ཡབ་ཡུམ་བརྒྱད་ཀྱི་ཐུགས་དམ་བསྐང་༔ ཉོན་མོངས་རིགས་དྲུག་རང་བཞིན་གནས་དག་པའི༔ བཅོམ་ལྡན་ཐུབ་པ་དྲུག་གི་ཐུགས་དམ་བསྐང་༔ བདེ་གཤེགས་ཞི་བའི་ལྷ་ཚོགས་རང་རྩལ་ནི༔ ཁམས་དྲུག་ཡབ་ཡུམ་བཅུ་གཉིས་ཐུགས་དམ་བསྐང་༔ དབང་པོ་རྣམ་ཤེས་ཚོགས་བརྒྱད་གནས་གྱུར་པའི༔ གནས་ཀྱི་ཀཽ་རཱི་མ་བརྒྱད་ཐུགས་དམ་བསྐང་༔ འདོད་ཡོན་བརྒྱད་ཀྱི་རང་བཞིན་གནས་གྱུར་པའི༔ ཡུལ་གྱི་ཕྲ་མེན་བརྒྱད་ཀྱི་ཐུགས་དམ་བསྐང་༔ རྟག་ཆད་མུ་བཞི་རང་བཞིན་གནས་གྱུར་པའི༔
ཡེ་ཤེས་སྒོ་མ་བཞི་ཡི་ཐུགས་དམ་བསྐང་༔ བག་ཆགས་དབང་གིས་ལས་ལུས་འཁོར་བ་ལས༔ སྤོར་བྱེད་ཆེན་མོ་བརྒྱད་ཀྱི་ཐུགས་དམ་བསྐང་༔ ཞི་རྒྱས་དབང་དྲག་ཕྲིན་ལས་ཐོགས་མེད་སྒྲུབ༔ དབང་ཕྱུག་ཉི་ཤུ་རྩ་བརྒྱད་ཐུགས་དམ་བསྐང་༔ ཧཱུྃ༔ ཐུགས་དམ་སྐོང་བའི་དམ་རྫས་ནི༔ བདུད་རྩི་སྨན་གྱི་མཆོད་པ་དང་༔ རཀྟ་དམར་གྱི་ཨརྒྷཾ་དང་༔ རྨད་དུ་བྱུང་བའི་གཏོར་མ་དང་༔
རྣལ་འབྱོར་ཚོགས་ཀྱི་ལོངས་སྤྱོད་དང་༔ སྣང་གསལ་ཞུན་ཆེན་མར་མེ་དང་༔ ཤ་ཆེན་གསུར་གྱི་དུད་པ་དང་༔ ཐོད་པ་ལྟག་སྤྲོད་རྔ་སྒྲ་དང་༔ རྐང་ཆེན་དུང་གི་གླིང་བུ་དང་༔ ཐུན་མོང་མཆོད་པ་སྣ་ཚོགས་ཀྱིས༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ བདུན་པ་ཏིང་འཛིན་རྟོགས་པའི་སྐོང་བ་ནི། ཧཱུྃ༔ དངོས་པོ་ཆོས་ཉིད་ཡངས་པའི་ཀློང་དུ་བསྐང་༔
སྣང་བ་ཡེ་ཤེས་ཆེན་པོའི་ཀློང་དུ་བསྐང་༔ གསལ་བ་ཤེས་རབ་འབར་བའི་ཀློང་དུ་བསྐང་༔ སྡུག་བསྔལ་ཀ་དག་ཆོས་ཉིད་ཀློང་དུ་བསྐང་༔ ཀུན་རྫོབ་དོན་དམ་སྐྱེ་མེད་ཀློང་དུ་བསྐང་༔ ཧཱུྃ༔ བསྐང་དུ་མེད་དེ་སྐྱེ་མེད་ཀློང་དུ་བསྐང་༔ མཆོད་དུ་མེད་དེ་གཉིས་མེད་རོལ་པས་མཆོད༔ སྦྱོར་དུ་མེད་དེ་ཟུང་འཇུག་ཆེན་པོར་སྦྱོར༔ བསྒྲལ་དུ་མེད་དེ་མཉམ་ཉིད་དབྱིངས་སུ་བསྒྲལ༔ ཡེ་སྦྱོར་ཡེ་སྒྲོལ་ཆེན་པོའི་ཐུགས་དམ་བསྐང་༔
ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔ ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ དེ་ལྟར་སྐོང་བཤགས་ཟབ་མོ་འདི་ཡང་འབད་ན་མཚམས་མེད་ལྔ་ཡི་སྡིག་ཀྱང་ངེས་པར་བྱང་ནས་མཆོག་ཐུན་མོང་དངོས་གྲུབ་ཚེགས་མེད་པར་མྱུར་དུ་ཐོབ་པའོ། རང་དོན་དུ་བདག་འཇུག་བྱ་བ་ལ། དཀྱིལ་འཁོར་དབང་རྫས་མཆོད་རྫས་སོགས་མ་ཚང་བ་མེད་པ་གཞུང་བཞིན་འདུ་བྱ་ལ། གཞུང་གི་གསོལ་འདེབས་སྐྱབས་སེམས་ནས་བཟུང་བདག་བསྐྱེད་མཆོད་བསྟོད་བར་སོང་ནས་ཛཔ྄་ཁང་དབྱེ་ཞིང༌།
བདག་མདུན་དབྱེར་མེད་ཀྱི་བསྐྱེད་བཟླས་བྱ། དེ་ནས་རྣམ་བུམ་དང་ལས་བུམ་བསྒྲུབས་ནས་མཆོད་བསྟོད་འོད་ཞུ་བཅས་ཀྱི་མཐར་གསོལ་ཁ་ནས་བཤགས་སྐོང་ཚོགས་མཆོད་དྲང་བའི་བར་སྔོན་དུ་འགྲོ་བར་བྱའོ། དེ་ནས་དངོས་གཞི་ནི། ཇི་ལྟར་དམ་པ་ སོགས? ལས་བུམ་ཆུས་ཁྲུས་བྱས་ལ། སྤྲོ་ན་བགེགས་གཏོར་སྤྱི་ལྟར་དང་བསྡུ་ན་ཧཱུྃ་བཞིའི་སྔགས་ཀྱིས་བསྐྲད། གུ་གུལ་བདུག བཛྲ་རཀྵ་རཀྵ ས་སྲུང་བའི་འཁོར་ལོ་བསྒོམས། ས་གཞི་སྤོས་ཆུ?མཎྜལ་ཕུལ། བླ་མ་སངས་རྒྱས་འཁོར་དང་བཅས༔ ཀུན་ནས་བདག་ལ་དགོངས་སུ་གསོལ༔
བླ་མ་དཀོན་མཆོག་གསུམ་པོ་ལཿ བྱང་ཆུབ་མ་ཐོབ་བར་དུ་ནི༔ སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔ སྨོན་འཇུག་བྱང་ཆུབ་སེམས་བསྐྱེད་དོ༔ སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔ རང་བྱུང་མཐའ་བྲལ་གསལ་སྟོང་བསྒོམ༔
ཞེས་ལན་གསུམ་སྐྱབས་སེམས་ཚོགས་བསགས་དཀྱུས་གཅིག་ཏུ་གྲུབ་པར་བྱས་ཏེ། ཀྱཻཿ བླ་མ་རྡོ་རྗེ་སེམས་དཔའ་ཡི༔ དཀྱིལ་འཁོར་སྨིན་པའི་དབང་མཆོག་དག༔ སྐལ་ལྡན་བུ་ལ་གནང་བར་སྩོལ༔ ཕྱིན་ཆད་བསྐྱེད་རྫོགས་རྒྱུད་ལ་གནས༔ ཞེས་གསོལ་བ་བཏབ་ཅིང་དམ་བཅའ། དེ་ནས་ཡེ་ཤེས་པ་དབབ་པ་ནི། ཨོཾ་བཛྲ་ཨ་མྲྀ་ཏ? སྭ་བྷཱ་ཝ? རང་ཉིད་དཔལ་རྡོ་རྗེ་སེམས་དཔའ་ཡབ་ཡུམ་དུ་གསལ་བའི་སྙིང་གར་ཡེ་ཤེས་སེམས་དཔའ་རྡོར་སེམས་ཡབ་ཡུམ་རྗེས་སུ་ཆགས་པའི་སྦྱོར་བས་སྙོམས་པར་ཞུགས་པའི་བདེ་བའི་སྒྲ་དང་འོད་ཟེར་གྱིས་སངས་རྒྱས་དང་བྱང་ཆུབ་སེམས་དཔའ་དཔའ་བོ་རྣལ་འབྱོར་མའི་ཚོགས་ཐམས་ཅད་དཔལ་རྡོ་རྗེ་སེམས་དཔའ་ཡབ་ཡུམ་གྱི་སྐུ་ཕྱག་རྒྱ། གསུང་ཡིག་འབྲུ།
ཐུགས་ཕྱག་མཚན་གྱི་རྣམ་པར་ཁ་ཆར་བུ་ཡུག་འཚུབས་པ་བཞིན་དུ་སྤྱན་དྲངས་ཏེ་སྙིང་ག་ནས་སིབ་སིབ་ཐིམ་པར་ མོས་ལ་འབེབས་རྫས་དང་རོལ་མོའི་སྒྲ་སྦྱར་ཞིང༌། ཨོཾ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཛྙཱ་ན་ཨ་བེ་ཤ་ཡ་ཨ་ཨཿ ར་ར་ར་ར་ཙཱ་ལ་ཡ་ཙཱ་ལ་ཡ་ཧཱུྃ་ཨཱཿཧཿཛྷཻཾ། ཨོཾ་ཏིཥྛ་བཛྲ་ ཞེས་བརྟན་པར་བྱའོ། སློབ་དཔོན་གྱི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་འཕྲོས་པས་གདན་གསུམ་ཚང་བའི་དབང་གི་ལྷ་ཚོགས་ནམ་མཁའ་གང་བར་བཛྲ་ས་མཱ་ཡ་ཛཿ ས་སྤྱན་དྲངས། ཨརྒྷཾ་ སོགས་ཀྱིས་མཆོད། ནམ་མཁའ་གང་བའི་དབང་གི་ལྷ་ཚོགས་རྣམས་ཀྱིས་བཀྲ་ཤིས་པའི་རྣམ་པ་དུ་མ་དང་ལྡན་པས་རིན་པོ་ཆེའི་བུམ་པ་བདུད་རྩིའི་ཆུ་རྒྱུན་གྱིས་དབང་བསྐུར་བར ་མོས་ལ། ཧཱུྃ༔ ཆོས་སྐུ་བུམ་པའི་ལྟོ་བ་རུ༔
རྡོར་སེམས་ཞི་ཁྲོའི་དཀྱིལ་འཁོར་རྫོགས༔ སྐལ་ལྡན་བུ་ཡི་སྤྱི་བོར་བསྐུར༔ བསྐྱེད་རིམ་སྐུ་ཡི་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཀཱ་ཡ་ཨ་བྷི་ཥིཉྩ་ཧཱུྃ། དེ་ལྟར་བུམ་པའི་དབང་བསྐུར་བས། ལུས་ཀྱི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་ལུས་ལྷར་བསྒོམ་པ་ལ་དབང༌། མཐར་ཐུག་སྣོད་བཅུད་ཀྱསི་བསྡུས་པའི་ཆོས་ཐམས་ཅད་སྣང་སྟོང་སྒྱུ་འཕྲུལ་དྲྭ་བའི་བདག་ཉིད་བཅོམ་ལྡན་དཔལ་རྡོ་རྗེ་སེམས་པའི་སྐུ་མི་ཟད་པ་རྒྱན་གྱི་འཁོར་ལོར་བྱིན་གྱིས་བརླབས་པར་ཡིན་ནོ། བྷནྡྷ་བདེ་བ་ཆེན་པོའི་ཕོ་བྲང་དུ་བླ་མ་ཡབ་ཡུམ་སྦྱོར་བའི་དཀར་དམར་བྱང་སེམས་བྷནྡྷར་འཁྱིལ་བའི་བདུད་རྩི་ལྕེ་ཐོག་ཏུ་བཞག་ལ།
ཧཱུྃ༔ ཐབས་ཤེས་བྷནྡྷ་མཚན་ལྡན་འདི༔ བདུད་རྩི་སྔགས་ཕྲེང་གསུང་དབྱངས་རྫོགས༔ སྐལ་ལྡན་བུ་ཡི་མགྲིན་པར་བསྐུར༔ བཟླས་བརྗོད་སྔགས་ཀྱི་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཝཱཀྐ་ཨ་བྷི་ཥིཉྩ་ཨཱཿ ཞེས་བདུད་རྩི་མྱངས་པས་རྩ་ཐམས་ཅད་བདུད་རྩིས་གང༌། དུག་གསུམ་གྱི་རྣམ་རྟོག་འགགས། བདེ་བའི་ཡེ་ཤེས་སྐྱེས་པར་བསམ།
དེས་གསུང་གི་དབང་ཐོབ་ངག་གི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་ངག་སྔགས་ཀྱི་འཁོར་ལོ་བསྒོམ་པ་ལ་དབང༌། མཐར་ཐུག་སྒྲ་སྐད་ཐམས་ཅད་གྲགས་སྟོང་འགག་མེད་བཅོམ་ལྡན་འདས་དཔལ་རྡོ་རྗེ་སེམས་པའི་གསུང་མི་ཟད་རྒྱན་གྱི་འཁོར་ལོར་བྱིན་གྱིས་བརླབས་པ་ཡིན་ནོ། ཤེས་རབ་ཡེ་ཤེས་ནི། བདེ་སྟོང་དབྱེར་མེད་མཚོན་བྱེད་མེ་ལོང་སིནྡྷཱུ་རའི་ཐིག་ལེ་སྙིང་གར་བྱུགས་པས་ གཟུགས་དང་ལང་ཚོ་རྫོགས་པའི་ཤེས་རབ་མ་སྙེམས་མའི་ངོ་བོ་པང་དུ་འཁོད་པར ་བསམས་ལ། ཧཱུྃ། འདི་བསྟེན་སངས་རྒྱས་ཐམས་ཅད་ཀྱི། ། བླ་མེད་བྱང་ཆུབ་མཆོག་གི་ལམ། ། སྐལ་ལྡན་བུ་ལ་དབང་བསྐུར་བས། ། དགའ་བཞི་ཡེ་ཤེས་རྒྱས་པར་ཤོག །
ཀརྨ་མུ་དྲ་ཛྙཱ་ན་སིདྡྷི་ཧཱུྃ། ཞེས་འདུ་ཤེས་སུམ་ལྡན་གྱིས་རིག་མ་དང་མཉམ་པར་སྦྱར་བས་དགའ་བ་བཞིའི་རིམ་པས་ལྷན་སྐྱེས་ཀྱི་བདེ་བ་བརྟན་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨཱ་ཀཽ྅་ཧཾ།
ཞེས་བརྗོད་ཅིང་འཁྱུད་རྒྱ་བྱ། དེ་ལྟར་ཤེས་རབ་ཡེ་ཤེས་ཀྱི་དབང་བསྐུར་བས། ཐུགས་ཀྱི་དབང་ཐོབ། ཡིད་ཀྱི་སྒོ་ནས་བསགས་པའི་སྡིག་སྒྲིབ་སྦྱངས། གནས་སྐབས་སུ་ལམ་ཕོ་ཉ་བསྒོམ་པ་ལ་དབང༌། མཐར་ཐུག་འཁོར་འདས་ཀྱི་རྟོག་ཚོགས་ཐམས་ཅད་བདེ་བ་ཆེན་པོ་རྡོ་རྗེ་སེམས་དཔའི་ཐུགས་མི་ཟད་རྒྱན་གྱི་འཁོར་ལོར་བྱིན་གྱིས་བརླབས་པ་ཡིན་ནོ། དེ་ནས་ཚིག་གི་དབང་ནི།
རང་བྱུང་ཡེ་ཤེས་གསལ་ལ་མི་རྟོག་པའི་མཚོན་བྱེད་ཤེལ་རྡོ་བསྟན་ལ། ཧཱུྃ༔ ཤེལ་རྡོ་ཆོས་དབྱིངས་དཀྱིལ་འཁོར་ཏེ༔ བདེ་སྟོང་ཡན་ལག་ངོ་སྤྲོད་རྫོགས༔ སྐལ་ལྡན་བུ་ཡི་སྙིང་གར་བསྐུར༔ ཡོངས་རྫོགས་ཀ་དག་དབང་ཐོབ་ཤོག༔ ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ ཙིཏྟ་ཨ་བྷི་ཥིཉྩ་ཧཱུྃ། ཅུང་ཟད་མཉམ་པར་བཞག དེ་ལྟར་དབང་བཞི་པ་བསྐུར་བས་སྒོ་གསུམ་ཆ་མཉམ་གྱིས་བསགས་པའི་བག་ཆགས་དྲི་མ་དག
ལམ་ཁྲེགས་ཆོད་ཐོད་རྒལ་བསྒོམ་པ་ལ་དབང༌། འབྲས་བུ་ངོ་བོ་ཉིད་སྐུ་དཔལ་རྡོ་རྗེ་སེམས་དཔའི་སྐུ་ཐོབ་པའི་སྐལ་བ་ཅན་དུ་བྱས་སོ། མཎྜལ་ཕུལ། གཙོ་བོས་ཇི་ལྟར་བཀའ་བསྩལ་པ༔ དེ་དག་ཐམས་ཅད་བདག་གིས་བགྱི༔ ཁྱེད་ལ་བདག་ནི་འབུལ་ལགས་ན༔ སློབ་མར་བཟུང་ནས་སྤྱད་དུ་གསོལ༔ བསོད་ནམས? བདག་འཇུག་རྒྱས་པར་མི་སྤྲོ་ན། དབང་བསྐུར་གནས་འདྲེན་རབ་གནས་སོགས་ལ་འབྲེལ་བའི་ཚེ་རིག་མེ་དོར་བ་ཙམ་གྱིས་ཆོག་པར་གསུངས་པ་ལྟར་ན། ཨོྃ་བཛྲ་ས་མ་ཡ་ཨོྃ།
ཨཱཿབཛྲ་ས་མ་ཡ་ཨཱཿ ཧཱུྃ་བཛྲ་ས་མ་ཡ་ཧཱུྃ། སྭཱ་བཛྲ་ས་མ་ཡ་སྭཱ། ཧཱ་བཛྲ་ས་མ་ཡ་ཧཱ། ཞེས་མེ་ཏོག་ཕུལ་བས། བདག་དང་དཀྱིལ་འཁོར་བའི་སྐུ་གསུང་ཐུགས་ཡོན་ཏན་ཕྲིན་ལས་རྣམས་གཉིས་སུ་མེད་པར ་བསམ་ཞིང༌། ཨོྃ། ཡེ་ཤེས་རྒྱལ་པོ་སྐུ་གསུང་ཐུགས། ། ཡོན་ཏན་ཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བས། །
ཕྱག་རྒྱ་ཆེན་པོར་བདག་གྱུར་ཅིག ། ཨོྃ་བཛྲ་ས་མ་ཡ་ཧཱུྃ། ཨོྃ་བཛྲ་ས་མ་ཡ་སཏྭཾ། ཨོྃ་བཛྲ་ས་མ་ཡ་ཧོ། ཞེས་དངོས་གྲུབ་བསྐུལ་ཞིང་བསྟིམ་མོ། གནང་བ་ཞུ་བ་ནི། ཐལ་མོ་སྦྱར་བས་བཏུད་དེ། ཨོྃ། རྡོ་རྗེ་ཡེ་ཤེས་ཐོབ་བྱེད་པའི། ། དེ་བཞིན་གཤེགས་པ་ཐམས་ཅད་ཀྱི། །
སྙིང་པོའི་དཀྱིལ་འཁོར་ཆེན་པོ་འདིར། ། བདག་གི་སློབ་མར་འཇུག་པར་འཚལ། ཞེས་གསོལ་བས་གནང་བ་བྱིན་པར་བསམ་མོ། དབང་བསྐུར་གྱི་ཚེ་བདག་འཇུག་རྒྱས་པར་བླངས་ཀྱང་གནང་བ་ཞུ་བ་འདི་ནི་ངེས་པར་བྱ་དགོས་སོ། གསུམ་པ་གཞན་དོན་གནས་ལུང་གི་ཆོ་ག་འོག་ཏུ་ཤེས་པར་བྱའོ། ༈ རྩ་བའི་གསུམ་པ་རྗེས་ཀྱི་བྱ་བ་ལ། ཐོག་མར་ཚོགས་བྱ་བ་ནི། ཆུ་གཙང་གིས་བྲན་ལ། ཨོྃ་ཨཱཿཧཱུྃ༔ གིས་བྱིན་གྱིས་བརླབས༔
ཧཱུྃ༔ བདག་ཉིད་རྡོར་སེམས་ཐུགས་ཀ་ནས༔ ཚོགས་འཁོར་སྦྱང་ཕྱིར་ཡི་གེ་འཕྲོས༔ རྃ་ཡྃ་ཁྃ་ལས་མེ་རླུང་ཆུས༔ དངོས་འཛིན་བསྲེགས་གཏོར་བདུད་རྩིར་བསྒྱུར༔ ཧཱུྃ༔ ཕྱི་སྣོད་འཇིག་རྟེན་ཚོགས་གཞོང་དུ༔ ནང་བཅུད་སེམས་ཅན་ཚོགས་སུ་བསྒྱུར༔ འཁོར་འདས་གཉིས་མེད་མཆོད་པའི་རྫས༔ ཨོྃ་ཨཱཿཧཱུྃ་གིས་བདུད་རྩིར་བསྒྱུར༔
ཨོྃ་ག་ཎ་ཙཀྲ་པཱུ་ཛ་ཨཱཿཧཱུྃ༔ ཚོགས་ལ་སྤྱན་འདྲེན་པ་ནི༔ ཧཱུྃ༔ འོག་མིན་ཆོས་དབྱིངས་ལྷུན་གྲུབ་ཕོ་བྲང་ནས༔ རིགས་བརྒྱའི་ཁྱབ་བདག་རྡོར་སེམས་ཡབ་ཡུམ་ལ༔ ཞི་བ་སངས་རྒྱས་བྱང་སེམས་འཁོར་གྱིས་བསྐོར༔ ཡེ་ཤེས་ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔ དར་དཔྱངས་ཅོད་པན་སྣ་ཚོགས་པུ་རུ་རུ༔ རིན་ཆེན་སྙན་ཆ་རྒྱན་གདུབ་ཁྲོ་ལོ་ལོ༔
ཞི་འཛུམ་མདངས་ལྡན་དགའ་བྲོ་ཡ་ལ་ལ༔ གླུ་ལེན་གར་བྱེད་བྲོ་རྡུང་ཁྲིགས་སེ་ཁྲིག༔ བརྡ་འགྲོས་མཉེན་ལྕུག་འཁྲིལ་ལྡེམ་ཁྱུགས་སེ་ཁྱུག༔ བདེ་སྟོང་ཉམས་དབྱངས་སྣ་ཚོགས་ལྷངས་སེ་ལྷང་༔ བཀྲག་མདངས་གཟི་བརྗིད་འོད་ཕུང་ཀྱི་ལི་ལི༔ བྱིན་རླབས་ཐུགས་རྗེའི་ནུས་རྩལ་ཤ་ར་ར༔ གནས་འདིར་སྤྱན་འདྲེན་བྱིན་ཆེན་མྱུར་དུ་ཕོབ༔ ཚོགས་མཆོད་རྫས་ལ་བཅུད་ཆེན་སྣ་ཚོགས་ཕོབ༔ དཀྱིལ་འཁོར་རྫས་ལ་གཟི་བརྗིད་བཀྲག་མདངས་སྐྱེད༔ གནས་ཁང་འདི་ལ་འོད་ཕུང་འཇའ་གུར་འཁྱིལ༔
འདིར་ཚོགས་སྐལ་ལྡན་ཕོ་མོར་ཉམས་རྟོགས་སྤེལ༔ རྟེན་འབྲེལ་ཕུན་ཚོགས་དགའ་སྟོན་བསྐྱེད་དུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ དེ་ནས་ཚོགས་མཆོད་ནི༔ ཧཱུྃ༔ བླ་མ་རྡོར་སེམས་ཞི་ཁྲོའི་ལྷ་ཚོགས་ལ༔ དུག་ལྔ་རྣམ་དག་ཡེ་ཤེས་ཚོགས་ཀྱིས་མཆོད༔ སྐུ་ལྔ་ལྷུན་གྲུབ་བདེ་ཆེན་ངང་དུ་བཞེས༔ གཉིས་མེད་བདེ་སྟོང་མཆོད་པས་དགྱེས་གྱུར་ཅིག༔
ཨོྃ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ དེ་ནས་ཚོགས་ཀྱི་སྐོང་བ་ནི༔ ཧཱུྃ༔ མཆོད་སྤྲིན་ལྷ་མོ་ནམ་མཁའི་གར་བསྒྱུར་མ༔ སྣ་ཚོགས་དབང་པོ་ཚིམ་བྱེད་མཆོད་འཛིན་ཚོགས༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྤྱི་བོ་བདེ་ཆེན་འཁོར་ལོའི་བྷནྡྷ་རུ༔
བྱང་སེམས་བདེ་བ་ཆེན་པོའི་བདུད་རྩིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ མགྲིན་པ་ལོངས་སྤྱོད་འཁོར་ལོའི་བྷནྡྷ་རུ༔ ཤེས་རབ་སྐྱེ་མེད་གསང་བའི་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ སྙིང་ཁ་ཆོས་ཀྱི་འཁོར་ལོའི་བྷནྡྷ་རུ༔
གསལ་སྟོང་གཉིས་མེད་སྦྱོར་བའི་མཆོད་པས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ལྟེ་བ་སྤྲུལ་པའི་འཁོར་ལོའི་བྷནྡྷ་རུ༔ དུག་ལྔ་བསྒྲལ་བའི་ཤ་ཁྲག་གཏོར་མས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ གསང་གནས་བདེ་སྐྱོང་འཁོར་ལོའི་བྷནྡྷ་རུ༔
ཉོན་མོངས་རྩ་མདུད་གྲོལ་བའི་རཀྟས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཕུང་པོ་འབྱུང་ལྔ་དག་པའི་བྷནྡྷ་རུ༔ དབང་པོ་རྣམ་ལྔ་མཆོད་རྫས་བཅུད་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ རྣམ་ཤེས་ཚོགས་བརྒྱད་དག་པའི་བྷནྡྷ་རུ༔
མ་འགགས་ལྷུན་གྲུབ་རང་བྱུང་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ ཧཱུྃ༔ ཡེ་ཤེས་ལྔ་ལྡན་ལྷུན་གྲུབ་བྷནྡྷ་རུ༔ དུག་ལྔ་རྣམ་དག་སྐུ་ལྔ་རྫས་ཀྱིས་བཀང་༔ བླ་མ་རྡོར་སེམས་ཞི་ཁྲོའི་ལྷ་ལ་འབུལ༔ དཀྱིལ་འཁོར་ལྷ་ཚོགས་ཐུགས་དམ་བསྐང་གྱུར་ཅིག༔ དམ་ཚིག་སོར་ཆུད་ཉམས་ཆག་བསྐང་གྱུར་ཅིག༔ རྟོག་སྒྲིབ་བག་ཆགས་ཐམས་ཅད་བྱང་གྱུར་ཅིག༔
ལས་ངན་སྡིག་སྒྲིབ་མ་ལུས་བྲལ་གྱུར་ཅིག༔ ཁམས་གསུམ་འཁོར་བ་སྟོངས་པའི་ཕྲིན་ལས་མཛོད༔ དེ་ནས་བཤགས་པ་བྱ་བ་ནི༔ ཧཱུྃ༔ བླ་མ་རྡོར་སེམས་ཞི་བ་དབྱིངས་ཀྱི་ལྷ༔ ཐུགས་རྗེ་ལྕགས་ཀྱུས་བརྩེ་བས་དགོངས་སུ་གསོལ༔ བདག་ཅག་མ་རིག་བག་མེད་དབང་གྱུར་པས༔ ཕྱི་ནང་འཁྲུལ་པའི་བློ་རྟོག་ཅི་མཆིས་པ༔ དཀྱིལ་འཁོར་ལྷ་ལ་མཐོལ་བཤགས་བཟོད་པར་གསོལ༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔
ཨོྃ་བུདྡྷ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ཧཱུྃ༔ ཨོྃ་རཏྣ་ས་ཏྭ་ཧཱུྃ༔ ཨོྃ་པདྨ་ས་ཏྭ་ཧཱུྃ༔ ཨོྃ་ཀརྨ་ས་ཏྭ་ཧཱུྃ༔ ཨོྃ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ སོགས་ཡི་གེ་བརྒྱ་པ་བཟླས་ལྷག་ཆད་བཀང་༔ དེ་ནས་ཐ་མ་བསྒྲལ་བ་ནི༔ ན་མོ༔
མཆོག་གསུམ་རྩ་བ་ཕྱག་རྒྱ་སྔགས་དང་ཏིང་ངེ་འཛིན་རྣམས་ཀྱི་བདེན་པས་གནོད་བྱེད་དགྲ་བགེགས་འབྱུང་པོ་ཐམས་ཅད་ཚོགས་ཐ་མ་འདི་དང་གཉིས་སུ་མེད་པར་ཁུག་ཅིག༔ ཨོྃ་བཛྲ་ཨངྐུ་ཤ་ཛ་དགྲ་བོ་ནྲྀ་ཏྲི་མཱ་ར་ཡ་ཛ་ཛཿ ལན་གསུམ་གྱིས་འགུགས་གཞུག་བྱས་ལ༔ ཧཱུྃ༔ ང་ནི་རིག་པ་ཧེ་རུ་ཀཿ རོ་གཅིག་ལྟ་བ་ཁྲོས་པའི་སྐུ༔ ཕྱག་གཡས་ཐབས་ཀྱི་རྡོ་རྗེ་གསོར༔ གཡོན་པས་ཤེས་རབ་ཕུར་བུ་བསྒྲིལ༔ མ་རིག་གཉིས་འཛིན་དགྲ་བོ་རྣམས༔ སྙིང་རྗེའི་ཕུར་བུ་འདེབས་ཤིང་བསྒྲལ༔
ཀ་དག་མངོན་རྫོགས་སངས་རྒྱས་ཤོག༔ ཨོྃ་བཛྲ་དྷརྨ་ཀཱི་ལ་ཡ་ཧཱུྃ་ཕཊ྄ཿ ཅེས་བསྒྲལ་ལོ༔ དེ་ནས་གཏུབ་ཅིང་འབུལ་བ་ནི༔ ཧཱུྃ༔ བླ་མ་རྡོར་སེམས་ཞི་ཁྲོའི་ལྷ་ཚོགས་རྣམས༔ ཆོས་ཉིད་ཀློང་ཡངས་དགྱེས་པའི་ཞལ་ཕྱེས་ཤིག༔ དུག་ལྔ་མ་རིག་བསྒྲལ་བའི་ཤ་ཁྲག་འབུལ༔ རང་གྲོལ་བདེ་བ་ཆེན་པོར་དགྱེས་གྱུར་ཅིག༔ ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ལ་ཁཱ་ཧི༔
ཚོགས་འབུམ་གསོག་ཐབས་ནི། ཨོྃ་ཨཱཿཧཱུྃ༔ རིག་འཛིན་རྡོ་རྗེ་འཁྲུལ་མེད་ཐུགས་ཀ་ནས༔ འོད་འཕྲོས་སྦྱངས་ནས་ཚོགས་རྫས་བདུད་རྩིར་གྱུར༔ རྒྱལ་བའི་དཀྱིལ་འཁོར་ཞིང་ཁམས་རབ་འབྱམས་ལྷ༔ བྱིན་གྱིས་བརླབ་ཕྱིར་ཚོགས་ལ་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛཿ ཧཱུྃ༔ དཀྱིལ་འཁོར་ལྷ་ལ་ཞལ་ཟས་ཚོགས་མཆོད་འབུལ༔ ཕྱི་ནང་སྤྱན་གཟིགས་མཆོད་པས་ཐུགས་དམ་བསྐང་༔
རུ་ཏྲ་བསྒྲལ་བ་བཞེས་སོ་ཉེས་སྐྱོན་བཤགས༔ གཟིགས་མཛེས་རོལ་ཅིག་དངོས་གྲུབ་ཨ་ལ་ལ༔ ཨོྃ་ཨཱཿཧཱུྃ༔ ག་ཎ་ཙཀྲ་ཁཱ་ཧི༔ ག་ཎ་ཤུདྡྷེ་ཧོཿ སིདྡྷི་ཨ་ལ་ལ་ཧོཿ བསྡུ་ན། ཨོཾ་བཛྲ་ས་ཏྭ་ཨཱཿས་པ་རི་ཝཱ་ར་བྷྱ་ག་ཎ་ཙཀྲ་པཱུ་ཛ་ཧོཿ ཨུཙྪིཥྚ་བྷ་ལིངྟ་ཁཱ་ཧི། ཡང་བསགས་ཆོག །
དེ་ནས་ཚོགས་ལ་རོལ། ལྷག་མ་ནི། ཧཱུྃ༔ དཔལ་གྱི་དམ་བཞག་ལྷག་སྡུད་མ༔ བྷནྡྷའི་སྐྱོགས་ཐོགས་དུར་ཁྲོད་ཉུལ༔ མི་སྡུག་གཟུགས་འཆང་རྔམ་པའི་ཚོགས༔ ལྷག་མ་བཞེས་ལ་བསྟན་པ་སྲུངས༔ ཨོྃ་ཨུཙྪིཥྚ་ཁཱ་ཧི༔ ཐུགས་དམ་བསྐུལ་བ་ནི། ཧཱུྃ༔
བཞེངས་ཤིག་རྒྱལ་བ་ཞི་ཁྲོའི་ཚོགས༔ ཐུགས་རྗེས་སེམས་ཅན་འདུལ་སླད་དུ༔ ཡེ་ཤེས་རོལ་པའི་རྫུ་འཕྲུལ་འགྱེད༔ དེང་སང་ཐུགས་དམ་ཐ་ཚིག་བསྐུལ༔ ཨོྃ་མ་ཧཱ་གུ་རུ་ཛྙཱ་ན་ཧོཿ ཆད་མདོ་ནི། ཧཱུྃ༔ སྔོན་ཚེ་བར་བསྐལ་ཐ་མ་དུས་གསུམ་ལ༔ ཀུན་བཟང་རྡོར་སེམས་པདྨ་ཡབ་ཡུམ་གྱིས༔ དཀྱིལ་འཁོར་ཞལ་ཕྱེས་དྲེགས་པས་ཁས་བླངས་བཞིན༔
གཏོར་མ་བཞེས་ལ་ཐ་ཚིག་ཕྲིན་ལས་མཛོད༔ ཨོྃ་ཨཱཿཧཱུྃ་བྷ་ལིངྟ་ཁཱ་ཧི༔ བརྟན་མ་སྐྱོང་བ་ནི། ཧཱུྃ་བྷྱོཿ བོད་ཁམས་སྐྱོང་བའི་མ་སྲིང་བདུད་སྨན་ཚོགས༔ གཟུགས་མཛེས་གར་སྒྱུར་གླུ་ལེན་དྲོད་ཉུལ་མ༔ སྟག་ཚང་མཆིམས་ཕུར་དབང་རྟགས་ཁས་བླངས་བཞིན༔ གཏོར་མ་བཞེས་ལ་གསང་སྔགས་མེལ་ཚེ་མཛོད༔ མ་མ་ཧྲིང་ཧྲིང་ཕཻཾ་ཕཻཾ་ཛ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ རྟ་བྲོ་ནི།
ཧཱུྃ༔ གཏོར་གཞོང་འོག་ཏུ་གནོད་བྱེད་དམ་སྲི་ཁུག༔ ཞི་ཁྲོའི་བྲོ་བརྡུངས་དམ་སྲི་ཐལ་བར་བརླག༔ ནམ་ཡང་མི་ལྡང་རྡོ་རྗེས་རྒྱས་གདབ་བོ༔ རྣམ་རྟོག་མཚན་མའི་རུ་ཏྲ་ཚར་ཆོད་ཅིག༔ ཨོྃ་ཨཱཿནན་ཧཱུྃ་ནན་སཏྭཾ་བྷ་ཡ་ནན་ཛྙཱ་ན་ཧོཿ དེ་ནས་དངོས་གྲུབ་བླང་བ་ནི། ཧཱུྃ༔ མ་བཅོས་ལྷུན་གྲུབ་གནས་ལུགས་ལྟ་བའི་ངང་༔ ཀ་དག་དབྱིངས་རིག་འོད་གསལ་སྙིང་པོ་ཅན༔
ནམ་ཡང་བསྟན་པའི་རྒྱལ་ས་ཟིན་པ་ཡི༔ འདོད་རྒུའི་ཡེ་ཤེས་དངོས་གྲུབ་དེང་འདིར་སྩོལ༔ ཨོྃ་སརྦ་སིདྡྷི་ཕ་ལ་ཧཱུྃ༔ རྗེས་ཆོག་ལ་དྲུག ། དང་པོ་གཏང་རག་མཆོད་བསྟོད་ནི། ཨོྃ་བཛྲ་ས་ཏྭ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ?ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཧཱུྃ༔ རྒྱལ་བ་རྒྱ་མཚོའི་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ནས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔
ཀུན་འདུས་ཡབ་ཡུམ་སྐུ་ལ་ཕྱག་འཚལ་བསྟོད༔ བསྟོད་པར་འོས་པ? སོགས་ཀྱིས་བསྟོད། གཉིས་པ་བཤགས་པ་ནི། ཧཱུྃ༔ རྩ་བ་སྐུ་གསུང་ཐུགས་ཀྱི་དམ་ཚིག་ལ༔ འགལ་ཞིང་ཆོ་ག་ལྷག་ཆད་ཕུད་ཉམས་སོགས༔ ལས་ངན་བག་ཆགས་སྐྱོན་ཅན་མ་དག་སོགས༔ རིག་པ་རྡོར་སེམས་དཀྱིལ་འཁོར་ལྷ་ལ་བཤགས༔ ཨོྃ་བཛྲ་ས་ཏྭ ?ཡིག་བརྒྱ་བརྗོད་ལ་བརྟན་བཞུགས་བྱ། གསུམ་པ་བསྡུ་རིམ་ནི།
ཧཱུྃ༔ གཟུགས་རྣམས་སྣང་སྟོང་སྒྲ་རྣམས་གྲགས་སྟོང་ངང་༔ ཡིད་རྣམས་དྲན་སྟོང་བསྐྱེད་རྫོགས་སྒྱུ་མའི་ཀློང་༔ དཀྱིལ་འཁོར་མི་དམིགས་ཧཱུྃ་དང་ན་དཱ་ཡལ༔ མ་བཅོས་ལྷུན་གྲུབ་ཆོས་དབྱིངས་ངང་ལ་གནས༔ ཨ་ཨ་ཨཱཿ ས་གསལ་སྣང་མི་དམིགས་པའི་ངང་དུ་བསྡུས་ལ། ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་ཧཱུྃ༔ གིས་སླར་ལྡང༌། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ།
བཞི་པ་བསྔོ་བ་ནི། ཧོཿ མ་རིག་འཁྲུལ་འཁོར་རིགས་དྲུག་སེམས་ཅན་རྣམས༔ ཕན་བདེའི་བྱང་ཆུབ་ལམ་མཆོག་བགྲོད་པའི་ཕྱིར༔ དཀྱིལ་འཁོར་རྒྱ་མཚོའི་དགེ་བ་བསོད་ནམས་ཚོགས༔ ས་བཅུ་བྱང་ཆུབ་གོ་འཕང་འཐོབ་ཕྱིར་བསྔོ༔ ལྔ་པ་སྨོན་ལམ་ནི། ན་མོ༔ འཁོར་གསུམ་ཡོངས་དག་རྡོར་སེམས་ཞི་ཁྲོ་ཡི༔ དཀྱིལ་འཁོར་བྱང་ཆུབ་དམ་པ་འདི་བསྒྲུབས་པས༔
མཐའ་ཡས་མ་གྱུར་འགྲོ་ཀུན་སྡུག་བསྔལ་གྱི༔ རྒྱ་མཚོར་བསྒྲལ་ནས་སངས་རྒྱས་ཐོབ་པར་ཤོག༔ དྲུག་པ་བཀྲ་ཤིས་ནི། ཧཱུྃ༔ སྐྱབས་གསུམ་ངོ་བོ་དཀྱིལ་འཁོར་གསང་བའི་ལྷ༔ ཞི་ཁྲོ་རིགས་བརྒྱའི་བཀའ་སྲུང་གཏེར་བདག་གིས༔ བར་ཆད་སེལ་ཞིང་ཆོས་བདག་སྤེལ་བའི་ཡུལ༔ བསམ་དོན་ཆོས་བཞིན་འགྲུབ་པའི་བཀྲ་ཤིས་ཤོག༔ ཅེས་བསྔོ་བ་སྨོན་ལམ་གྱིས་རྒྱས་གདབ་བོ། ༈ གསུམ་པ་གཞན་དོན་གནས་ལུང་གི་ཆོ་ག་ལ་སྦྱོར་དངོས་རྗེས་གསུམ་ལས།
དང་པོ་ནི། དཀྱིལ་འཁོར་སོགས་སྔར་བཤད་པ་ལྟར་བྱས་པའི་མདུན། མཚན་བྱང་དཀྱིལ་འཁོར་གྱི་ཤར་ཕྱོགས་སུ་པདྨ་འདབ་བརྒྱད་བྲིས་པའི་ཁར་བཞག ། འོག་ཏུ་དགོས་པའི་ཆས་བྱེ་ཏིལ་ཡུངས་དཀར་སྦྱོང་ཆས། མེ་ལོང་ཁྲུས་གཞོང་ལས་བུམ་ཟས་བསྔོ་མར་མེ་སོགས་འདུ་བྱ། གཉིས་པ་ཆོ་ག་དངོས་ལ། དང་པོ་བརྒྱུད་འདེབས་ནས་བརྩམ་དངོས་གཞིའི་ཆོ་ག་ལས་བྱང་བཟླས་པ་ཡན་སོང་ནས། འདིར་ལས་སྦྱོར་གྱི་བཟླས་པ་བྱ་བར་སྤྲོ་ན། དཀྱིལ་འཁོར་གྱི་ལྷ་རྣམས་ཀྱི་ཞལ་ནས་སྔགས་ཀྱི་སྒྲ་དང་ཐུགས་རྗེའི་འོད་ཟེར་འཕྲོས་པས་ཁམས་གསུམ་ཐམས་ཅད་སྣང་བར་བྱས། ངན་སོང་རྣམས་སྦྱངས།
བདག་གཞན་དམིགས་ཡུལ་གཙོ་བོར་གྱུར་པའི་སེམས་ཅན་ཐམས་ཅད་སངས་རྒྱས་ཀྱི་ཞིང་དུ་བསྒྲལ་བར་གྱུར། ཡི་གེ་བརྒྱ་པའི་ཤམ་བུའི་མཐར། ཨོྃ་ད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཅེས་བཏགས་པ་བཟླས་པས། གཙོ་བོ་རྡོ་རྗེ་སེམས་དཔའི་ཞལ་ནས་དེ་བཞིན་གཤེགས་པ་ཐམས་ཅད་ཀྱི་ཡང་སྙིང་ཡི་གེ་བརྒྱ་པ་ཞེས་བྱ་བ་ཉམས་ཆག་དང་རྟོག་སྒྲིབ་ཐམས་ཅད་སྦྱོང་བར་བྱེད་པ་འདི་བཟླས་པས་རྣལ་འབྱོར་པ་རྟོག་སྒྲིབ་ཅན། ཉམས་ཆག་ཅན། གསོག་འཇོག་ཅན། བག་ཆགས་ངན་པ་ཅན་ཁྱེད་རྣམས་ཀྱི་ཉམས་ཆག་བསྐངས་ཏེ་ངན་སོང་དུ་ལྟུང་བའི་ལས་ཀྱི་སྒྲིབ་པ་ལས་ཐར་བར་འགྱུར་རོ།
ཚེ་འདི་ལ་སངས་རྒྱས་ཐམས་ཅད་ཀྱི་སྲས་ཀྱི་དམ་པ་དགོངས་ནས་བསྲུང་ཞིང་སྐྱོབ་པར་མཛད་ལ། ཤི་འཕོས་ནས་ཀྱང་བདེ་བར་གཤེགས་པ་རྣམས་ཀྱི་སྲས་ཀྱི་ཐུ་བོར་འགྱུར་བ་གདོན་མི་ཟའོ། ཞེས་གནང་བ་བྱིན་པར་བསམ། དབང་དང་གནས་འདྲེན་སོགས་ལས་གཞན་སྦྲེལ་ཚེ་གཞུང་ལྟར་བུམ་ཆོག་བྱ་བ་ནི། རང་གི་ཐུགས་ཀ་ནས་སྔགས་ཀྱི་ཕྲེང་བ་བྱུང༌། གཟུངས་ཐག་ལ་འཁྲིལ་ཏེ་བུམ་པའི་ནང་དུ་སོང༌། ལྷ་ཡབ་ཡུམ་གྱི་ཐུགས་རྒྱུད་བསྐུལ་འོད་ཟེར་སྤྲོ་བསྡུ་དོན་གཉིས་མཛད་སྐུའི་ཆ་ཐམས་ཅད་ནས་བྱང་སེམས་བདུད་རྩིའི་རྒྱུན་བབས་པས་བུམ་པ་གང་བར་ བསམས་ལ་རྩ་བསྙེན་བཟླ། ལས་བུམ་གོང་དུ་མ་སོང་ན་འདིར་བྱ། མཐར་དབྱངས་གསལ་ཡིག་བརྒྱ་རྟེན་སྙིང་མཆོད་བསྟོད་སོང་ནས། ཨོཾ་ཨཱཿཧཱུྃ་གིས་མཆོད་ཡོན་ཕུལ་བས་ལྷ་འོད་དུ་ཞུ་བའི་བུམ་ཆུ་བདུད་རྩིར་ བསམ་མོ།
གཉིས་པ་ཚེ་འདས་གནས་ལུང་གི་ཆོ་ག་ལ་བཅུ་གཅིག ། དང་པོ་རྟེན་བསྐྱེད་པ་ནི། མཚན་བྱང་ལས་བུམ་ཆུས་བྲན་ལ། ཨོྃ་མ་ཧཱ་ཀྲོ་དྷི་ཤྭ་རི་སརྦ་དྲ་བྱཱཾ་ཤྭ་དྷ་ཡ་ཧཱུྃ་ཕཊ྄། སྟོང་པའི་ངང་ལས་པདྨ་དང་ཟླ་བའི་གདན་ལ་མིང་བྱང་ནྲྀ་ལས་ ཆཻགའི་ གཟུགས་ཀྱི་རྣམ་པ་ཇི་ལྟ་བུར་གྱུར་ བར་བསམས་ལ། གཉིས་པ་རྣམ་ཤེས་དགུག་པ་ནི། ལྕགས་ཀྱུའི་རྒྱ་དང་སྙིང་གའི་ཧཱུྃ་ལས་འོད་ཟེར་གྱིས་རྣམ་ཤེས་བཀུག་པར་བསམས་ཤིང༌། ན་མོ་རྩ་བརྒྱུད་ཀྱི་བླ་མ་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་རྣམས་ཀྱི་བདེན་པ་དང༌། ངན་འགྲོ་ཐམས་ཅད་རྣམ་པར་སྦྱོང་བ་ལ་དཔལ་རྡོ་རྗེ་སེམས་དཔའི་ལྷ་ཚོགས་རྣམས་ཀྱི་བདེན་པ་དང༌། གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་ཚེ་ལས་འདས་པ་ ཆཻགའི་ རྣམ་པར་ཤེས་པ་ཁམས་གསུམ་རིགས་དྲུག་གི་གནས་གང་དུ་གནས་ཀྱང་སྐད་ཅིག་གིས་རྟེན་འདིར་མཆིས་པར་གྱུར་ཅིག
ཨོྃ་བཛྲ་ཨ་ཀརྵ་ཡ་ཛཿ ལན་གསུམ་གྱིས་རྣམ་ཤེས་དང༌། སརྦ་པཱ་པཾ་ཨ་ན་ཡ་ཧཱུྃ། ཞེས་པས་སྡིག་པ་བཀུག་ནས། ཛཿཧཱུྃ་བཾ་ཧོཿ རྣམ་ཤེས་ཨཱཿདཀར་པོའི་རྣམ་པར་རྟེན་ལ་བསྟིམ། གསུམ་པ་བགེགས་སྦྱོང་བ་ནི། གཏོར་མ་རྟེན་ལ་བསྐོར་ཞིང༌། ཨོྃ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱོ་ ཞེས་ནས་ གྷྲྀཧྞ་དཾ་བྷ་ལིཾ་དྱེ་སྭཱ་ཧཱ། ཞེས་སོགས་ལན་གསུམ་གྱིས་ཞི་བ་ཏིང་ལོ་དང་ཆངས་བུས་བསྐོར་ཞིང་ཧཱུྃ་བཞི་པ་ལན་གསུམ་གྱི་དྲག་པོར་སྦྱོང་བ་དང༌།
ན་མོ་རྩ་བརྒྱུད་ཀྱི་བླ་མ་མཆོག་གསུམ་རྒྱལ་བ་རྒྱ་མཚོའི་ཚོགས་དང་བཅས་པ་རྣམས་ཀྱི་བདེན་པ་དང༌། ངན་འགྲོ་ཐམས་ཅད་རྣམ་པར་སྦྱོང་བ་ལ་དཔལ་རྡོ་རྗེ་སེམས་དཔའི་ལྷ་ཚོགས་རྣམས་ཀྱི་བདེན་པ་དང༌། གསང་སྔགས་རིག་སྔགས་གཟུངས་སྔགས་སྙིང་པོ་ཕྱག་རྒྱ་ཏིང་ངེ་འཛིན་རྣམས་ཀྱི? བདེན་པ་ཆེན་པོའི་བྱིན་རླབས་ཀྱིས་ཚེ་ལས་འདས་པ ་ཆཻགའི་ གསོན་གྱི་དུས་སུ་ཚེ་སྲོག་ལ་བར་དུ་གཅོད་པ་གཤིན་གྱི་དུས་སུ་སྡིག་པ་སྦྱོང་བ་ལ་བར་དུ་གཅོད་པའི་གདོན་བགེགས་ཐམས་ཅད་གཏོར་མ་འདིས་ཚིམ་པར་གྱིས་ལ་དཔག་ཚད་དང་རྒྱང་གྲགས་སུ་མ་གནས་པར་སོང་ཞིག ། གལ་ཏེ་མི་འགྲོ་ན་ཡེ་ཤེས་ཀྱི་རྡོ་རྗེའི་མེ་རབ་ཏུ་འབར་བས་མགོ་བོ་ཚལ་པ་བརྒྱར་འགས་པར་འགྱུར་ཏ་རེ། ཞེས་བརྗོད་ཅིང་ཕྱེད་མས་སྦྱོངས་ལ་གུ་གུལ་བདུག་ཡུངས་དཀར་གྱིས་བྲབ་དྲག་སྔགས་བཟླ་ཞིང༌། ཧཱུྃ་ཧཱུྃ་ཧཱུྃ་བི་ཤྭ་བཛྲ་ཀྲོ་དྷ་ཛྭ་ལ་མཎྜ་ལ་ཕཊ྄་ཕཊ྄་ཕཊ྄་ཧ་ལ་ཧ་ལ་ཧ་ལ་ཧཱུྃ། རོལ་མོའི་སྒྲ་དྲག་པོ་དང་བཅས་པས་གཏོར་མ་རྒྱང་རིང་དུ་དོར་ཏེ་དྲག་པོའི་སྦྱོང་བའོ། བཞི་པ་སྡིག་པ་སྦྱོང་བ་ནི། རྟེན་གྱི་མདུན་དུ་ཏིལ་དང་མེ་ཆུ་བཤམས། ཚེ་འདས ་ཆཻགའི་ སྡིག་སྒྲིབ་ཐམས་ཅད་ཀཾ་ནག་པོའི་རྣམ་པ་སྣ་བུག་ནས་ཐོན་སྣ་སྒོར་སྡིག་པའི་རྣམ་པར་གྱུར་ཏེ་ཏིལ་ལ་ཐིམ་པར ་བསམས་ཤིང༌།
ཏིལ་གཡས་གཡོན་གྱིས་མེར་བསྲེགས་ཆུར་དོར་ལ། ཨོྃ་སརྦ་པཱ་པཾ་ད་ཧ་ན་བྷསྨིཾ་ཀུ་རུ་ཡེ་སྭཱ་ཧཱ། ཞེས་པ་དང༌། སྡིག་པ་ཐམས་ཅད་ཡེ་ཤེས་ཀྱི་མེ་ཆུས་སྦྱངས་པར ་བསམ། དེ་ནས་སྒྲིབ་སྦྱོང་གི་སྔགས་བཟླས་པའི་བྱེ་མ་དང་ཡུངས་དཀར་བྲབ་ཅིང་ཡིག་བརྒྱ་དང༌། ཨོྃ་ད་ཧ་ད་ཧ་སརྦ་ན་ར་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་པ་ཙ་པ་ཙ་སརྦ་པྲེ་ཏ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཨོྃ་མ་ཐ་མ་ཐ་སརྦ་ཏིརྻ་ཀ་ག་ཏེ་ཧེ་ཏུཾ་ཧཱུྃ་ཕཊ྄ཿ ཅེས་སོགས་དང་ངན་སོང་སྦྱོང་བའི་སྔགས་མང་དུ་བཟླས་མཐར། ཚེ་འདས་ཀྱིས་བསྐལ་པ་སྟོང་ནས་བསགས་པའི་སྡིག་སྒྲིབ་སྦྱོང་དཀའ་བ་ཨོྃ་པཱ་པཾ་བཛྲ་བི་ཤྭ་བྷི་ཤུདྡྷེ་ཡེ་སྭཱ་ཧཱ།
སྡིག་སྒྲིབ་ཐམས་ཅད་ཉི་མས་བ་མོ་བཞུས་པ་བཞིན་དག་པར་ བསམ་མོ། ལྔ་པ་ཁྲུས་བྱ་བ་ནི། ཐོག་མར་དཀྱིལ་འཁོར་སོགས་རྟེན་གྱི་གཟུགས་བརྙན་ཤར་བའི་མེ་ལོང་ལ་ཁྲུས་གསོལ་ཞིང༌། ཇི་ལྟར་བལྟམས་པ་ སོགས་ སྐུ་ཁྲུས་གསོལ། ། རྒྱལ་བའི་སྐུ་གསུང་ཐུགས་མཆོག་ལ། ། ཉོན་མོངས་དྲི་མ་མི་མངའ་ཡང༌། ། ཚེ་འདས་སྒོ་གསུམ་སྒྲིབ་བྲལ་ཕྱིར། ། གཙང་མའི་ཆབ་ཀྱིས་ཁྲུས་གསོལ་ལོ། ཨོྃ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་སྭཱ་ཧཱ། ཞེས་དང༌།
དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བསྒོས་པས་སྐུ་ཕྱིའོ། ཨོཾ་ཧཱུྃ་ཏྲཱྃ་ཧྲཱིཿཨཱཿ ཀཱ་ཡ་བི་ཤྭ་དྷ་ནི་སྭཱ་ཧཱ། ཞེས་སྐུ་ཕྱིས། ཁྲུས་ཆུས་སླར་བླུགས་པའི་བུམ་པས་མིང་བྱང་ངམ་རྟེན་ལ་བཀྲུ་ཞིང༌། ཧཱུྃ༔ བུམ་པ་ཆོས་སྐུའི་གཞལ་ཡས་ཁང་༔ བཅུད་ནི་ཡེ་ཤེས་ལྔ་ཡི་ངང་༔ ཚེ་འདས་ཁྱོད་ལ་ཁྲུས་གསོལ་བས༔
དུག་ལྔའི་སྒྲིབ་པ་སྦྱང་དུ་གསོལ༔ ཡིག་བརྒྱའི་མཐར་ ཚེ་འདས་ ཆཻགའི་ ཤེས་བྱའི་སྒྲིབ་པ་དང༌། ཉོན་མོངས་པའི་སྒྲིབ་པ་དང༌། བག་ཆགས་ཀྱི་སྒྲིབ་པ་དང༌། ལས་ཀྱི་སྒྲིབ་པ་དང༌། ཀུན་ནས་བསླངས་པའི་སྒྲིབ་པ་ཐམས་ཅད་བྱང་བར་གྱུར་ཅིག༔ ཨོྃ་སརྦ་པཱ་པཾ་ཤྭ་དྷ་ན་ཡེ་སྭཱ་ཧཱ། གཞན་ཡང༌། འདི་ནི་ཕྱིན་དྲུག་རང་བཞིན་ཆུ༔ ཉོན་མོངས་དྲི་མ་སྦྱོང་མཛད་པ༔
ཕར་ཕྱིན་ཆུ་ཡིས་ལེགས་བཀྲུས་པས༔ ཉོན་དྲུག་དྲི་མ་དག་གྱུར་ཅིག༔ ཅེས་དང་ཡིག་བརྒྱའི་མཐར༔ ཚེ་འདས་ཤེས་བྱའི་སྒྲིབ? སོགས་དང་གོང་ལྟར་བརྗོད་ཅིང་བཀྲུས་པས་ བྱང་ཆུབ་སེམས་ཀྱི་ཆུ་རྒྱུན་གྱིས་ཉོན་མོངས་པའི་ཐལ་བའང་སྦྱངས་པར་ བསམ། དྲུག་པ་སྐྱབས་འགྲོར་འཇུག་པ་ནི། ཚེ་འདས་དཀྱིལ་འཁོར་ས་ལ་ཕྱག་འཚལ་ཞིང་གསོལ་བ་འདེབས་པར ་བསམས་ལ། སངས་རྒྱས་ཐམས་ཅད་འདུས་པའི་སྐུ ་སོགས། རྒྱལ་བ་རྒྱ་མཚོ་དཀྱིལ་འཁོར་ལྷ་ཡི་ཚོགས༔ ཀུན་བཟང་ཀློང་ཡངས་ཞི་དང་ཁྲོ་གར་སྤྲུལ༔ འགྲོ་དོན་ཡིད་སྣང་དབྱེར་མེད་རྡོ་རྗེ་སེམས༔
ཀུན་འདུས་རྡོ་རྗེ་སེམས་ལ་ཕྱག་འཚལ་ལོ༔ ཧཱུྃ༔ དུག་ལྔ་གནས་དག་རིགས་ལྔ་ལོངས་སྤྱོད་རྫོགས༔ འབྱུང་ལྔ་གནས་དག་ཡུམ་ལྔ་སོ་སོར་གསལ༔ ཡབ་ཡུམ་སྤྱན་ལ་ཞི་ཁྲོའི་དཀྱིལ་འཁོར་རྫོགས༔ རྩ་ཁམས་འཁོར་ལོའི་ལྷ་ལ་ཕྱག་འཚལ་ལོ༔ ཧཱུྃ༔ ཀཽ་རཱི་ཙཽ་རི་ལ་སོགས་དབྱིངས་ཕྱུག་གིང་༔ སྒོ་བ་སྒོ་མ་སྤྲུལ་སྐུ་ཐུབ་པ་དྲུག༔ མཚམས་དང་ལངྐ་ལ་སོགས་འགྲོ་འདུལ་གྱི༔
ཀུན་བཟང་ཞི་ཁྲོའི་ལྷ་ལ་ཕྱག་འཚལ་ལོ༔ ཕྱག་བྱར་འོས་པ་ཐམས་ཅད་ལ། སོགས་ཀྱིས་ཕྱག་འཚལ། བདུན་པ་དབང་བསྐུར་བ་ནི། ཚེ་འདས་སྐད་ཅིག་གིས་དཔལ་རྡོ་རྗེ་སེམས་དཔའི་སྐུར་གྱུར་པའི་གནས་གསུམ་འབྲུ་གསུམ་གྱིས་མཚན་པ་དང༌། སློབ་དཔོན་གྱི་ཐུགས་ཀ་ནས་འཕྲོས་པའི་འོད་ཟེར་གྱིས་ཡེ་ཤེས་པ་དཔག་ཏུ་མེད་པ་སྤྱན་དྲངས་ཏེ་ཐིམ་པར་གྱུར། སྙིང་པོའི་མཐར། བཛྲ་ཨ་བེ་ཤ་ཡ་ཨ་ཨཱཿ བཏགས་པ་བརྗོད་ལ་རོལ་མོ་སྒྲོག་ ཏིཥྛ་བཛྲ ས་བརྟན་པར་བྱ། བུམ་པ་ཐོགས་ལ།
ཧཱུྃ༔ ཆོས་སྐུའི་བུམ་པ་སྟོང་གསལ་འདི༔ རྡོར་སེམས་ཞི་ཁྲོའི་དཀྱིལ་འཁོར་རྫོགས༔ ཁྱོད་ཀྱི་གནས་གསུམ་བཞག་པ་ཡིས༔ སྐུ་གསུང་ཐུགས་ཀྱི་དབང་ཐོབ་ཤོག༔ རྩ་སྔགས་མཐར། ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་བུམ་པ་གནས་གསུམ་རེག་ཅིང་བུམ་ཆུ་འདོད་ཡོན་ནང་དུ་བླུག །

བརྒྱད་པ་ཟས་གཏད་པ་ནི། ཚེ་འདས་རྡོ་རྗེ་སེམས་དཔའི་སྐུར་གྱུར་ ཞེས་བསྐྱེད་པའི་མདུན་དུ་བཟའ་བཏུང་སྣ་ཚོགས་བཤམས་ལ། རྃ་ཡྃ་ཁྃ། སྟོང་པའི་ངང་ལས་ལྷ་རྫས་དང་ཏིང་ངེ་འཛིན་ལས་གྲུབ་པའི་འདོད་ཡོན་གྱི་དངོས་པོ་གཟུགས་མཛེས་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ཟད་མི་ཤེས་པའི་ལོངས་སྤྱོད་ནམ་མཁའི་མཛོད་ཀྱི་འཁོར་ལོས་སྤྲིན་ཆེན་པོ་གྱུར༔ ན་མཿ སརྦ་ཏ་ཐཱ་ག་ཏ་བྷྱོ? སྔགས་རྒྱས་བྱིན་བརླབས་ལ། ཕྱོགས་དུས་ཀུན་ན་གཟུགས་སྒྲ་དྲི་རོ་རེག །
རེག་བྱ་ཁྱད་པར་དབང་པོ་ཚིམ་བྱེད་རྣམས། ། རྡོ་རྗེ་སེམས་དཔའི་གནས་ཐོབ་ཁྱོད་ལ་འབུལ། ། ཟག་མེད་དགའ་བདེས་རྟག་ཏུ་ཚིམ་པར་ཤོག ཨོྃ་གུ་རུ་བུདྡྷ་ཛྙཱ་ན་བཛྲ་ས་ཏྭ་པཉྩ་ཀཱ་མ་གུ་ཎ་པྲ་ཏཱིཙྪ་ཧཱུྃ་སྭཱ་ཧཱ། ཞེས་བསྔོས། དགུ་པ་འཁོར་བར་མ་ཆགས་པར་གདམས་པ་ནི། ཉོན་ཅིག་ཚེ་འདས་རིགས་ཀྱི་བུ༔ རིགས་དྲུག་གནས་ན་བདེ་བ་མེད༔ སྡུག་བསྔལ་ལས་ལ་མ་ཆགས་པར༔ མ་ཡེངས་རྩེ་གཅིག་དྲན་པས་ཟུངས༔
བཅུ་པ་ལམ་སྟོན་གྱིས་གནས་སྤར་བ་ནི། ཧཱུྃ༔ ཚེ་འདས་ཡིད་ལུས་རིགས་ཀྱི་བུ༔ རྣམ་ཤེས་རླུང་གི་རྟ་ཕོ་ལ༔ རིག་པ་གསལ་བའི་མི་བོས་བཟུང་༔ དབུ་མ་ཆོས་དབྱིངས་ལམ་ལ་གཤེགས༔ ཀློང་ཡངས་འོག་མིན་ཞིང་ཁམས་སུ༔ བཅོམ་ལྡན་རྡོར་སེམས་ཡབ་ཡུམ་བཞུགས༔ དབྱེར་མེད་དེ་ཡི་སྲས་ཉིད་དུ༔ རླུང་གི་ཤུགས་ལ་སེམས་ཀྱི་རྩལ༔
རིག་པ་དྲི་མེད་ཨཱཿདཀར་དེ༔ ཟང་ཐལ་སྐར་མདའ་ཆད་པ་ལྟར༔ ཕཊ྄་སྒྲ་དྲག་པོའི་བརྟུལ་ཞུགས་ཀྱིས༔ ལྡོག་མེད་རྡོར་སེམས་ཐུགས་ཀར་ཐིམ༔ ཧིཀ༔ དྲག་པོ་གསུམ་གྱིས་སྤར། ཞེས་ རྣམ་ཤེས་ཨཱཿཐུང་གི་རྣམ་པ་སྤྱི་བོ་ནས་ཐོན་འོག་མིན་ཞིང་དུ་སོང་ནས་རྡོ་རྗེ་སེམས་དཔའི་ཐུགས་ཀར་ཐིམ་པར ་བསམ་མོ། བཅུ་གཅིག་པ་མཚན་བྱང་སྲེག་པ་ནི། ནུབ་ཐ་མའི་ཚེ། དཀྱིལ་འཁོར་གྱི་ལྷ་ཚོགས་རྣམས་ཀྱི་ཐུགས་ཀ་ནས་ཡེ་ཤེས་ཀྱི་མེ་ཟེར་བྱུང་བས་ཚེ་འདས་ཀྱི་ཕུང་ཁམས་སྐྱེ་མཆེད་འཁོར་བའི་ཆོས་ཐམས་ཅད་དམིགས་མེད་ཀ་དག་གི་དབྱིངས་སུ་སྦྱངས་པར་བསམས་ལ་མེ་སྦར་ཞིང༌།
ཧཱུྃ། ཆོས་ཀྱི་དབྱིངས་ཀྱི་ཐབས་ཁུང་དུ། ། བདག་འཛིན་ཕུང་པོའི་བུད་ཤིང་ལ། ། ཤེས་རབ་ཡེ་ཤེས་མེ་སྦར་ཏེ། ། ཚེ་འདས་ཉོན་མོངས་བག་ཆགས་བསྲེག ། འདི་ནི་སྐྱེ་འགག་སྨོན་པ་དང༌། ། གནས་མེད་མཚན་མ་མེད་པའི་མེ། ། འདི་ནི་རང་བྱུང་ཡེ་ཤེས་མེ། ། བདག་འཛིན་མཚན་མའི་རྟོག་པ་བསྲེག ། དོན་ལ་བསྲེག་བྱ་སྲེག་བྱེད་ཀུན། །
བྱ་རྩོལ་མེད་པར་ཡེ་སངས་རྒྱས། ། འབད་མེད་ལྷུན་གྲུབ་ཆོས་ཀྱི་སྐུ། ། རང་བྱུང་ཡེ་ཤེས་དེར་སྣང་ངོ༌། ཡིག་བརྒྱའི་མཐར། ཨགྣེ་ཛྙཱ་ན་ཛྭ་ལ་རཾ། ཞེས་ཟག་བཅས་ཀྱི་ཕུང་པོ་ཟག་མེད་དུ་བསྒྱུར་བར་བྱའོ། ཐལ་བ་སཱཙྪ་གདབ། བསྔོ་བ་སྨོན་ལམ་ཇི་ལྟར་འོས་པས་མཚམས་སྦྱར་རོ། དེ་ནས་ཚོགས་ལ་རོལ་ཞིང་ལྷག་མ་ཕྱིན་ཆད་མཐར་ཆགས་སུ་བཏང་བས་གྲུབ་པར་བྱའོ། ཞེས་རྫོགས་པ་ཆེན་པོ་འཁོར་འདས་ཡོངས་གྲོལ་ལས།
རྡོར་སེམས་ཐར་ལམ་ལྔ་ལྡན་གྱི་ཆོ་གའི་འདོན་ཁྲིགས་བློ་དམན་འཇུག་བདེ་ཞེས་བྱ་བ་འདི་ཡང༌། ལམ་འདིར་མོས་པ་མི་ཕྱེད་དགེ་བ་ཅན་རང་སློབ་རྡོ་བླ་ཨཽ་ཌཱི་ཡ་ནའི་མཚན་འཛིན་ནས། སྔར་གྱི་ཛྙཱ་ན་ཤྲཱི་བྷ་དྲའི་ཆོག་ཁྲིགས་ཞིབ་མོར་བཞུགས་ཀྱང་ཕལ་ཆེར་ཚན་ཐོར་དུ་གྱུར་པ་དང་འགའ་ཞིག་རྗེས་འཇུག་རྣམས་ཀྱིས། རང་འདོད་བཞིན་གསར་བཙུད་མཛད་པས་རྩ་བའི་ས་བཅད་འཁྲུགས་ཤིང་ལྟ་མི་བདེ་བར་གྱུར་པ་དང༌། གཞན་ཡང་དུ་མ་ཟློས་སྐྱོན་ཅན་སོགས་བདག་འདྲའི་བློ་དམན་རྣམས་ཀྱིས་ཉམས་སུ་ལེན་པར་མི་བདེ་བས། ཚུལ་འདིར་བསྙེན་སྒྲུབ་ཀྱི་འཇུག་པ་བདེ་ཕྱིར་ཁ་གསལ་ཞིང་ནར་འགྲོས་སུ་བཀླག་ཆོག་བགྱིས་ན། མ་འོངས་པར་སྒྲུབ་སྡེ་རྣམས་དང་གྲོང་ཆོག་པ་སུ་ལའང་ཕན་ཐོགས་པར་འདུག་པས། ཅིས་ཀྱང་དེ་བཞིན་བསྒྲིགས་རོགས་ཞེས་ནན་བསྐུལ་ངོར་ལུང་ཟིན་ཆོས་ཀྱི་བདག་པོ་ཨརྻ་དྷྭ་ཛའི་སྐྱེས་མཐར་འབོད་པའི་གདོལ་སྤྱོད་པ། གསང་སྔགས་བསྟན་འཛིན་གྱིས་གཏེར་གཞུང་རྩ་བའི་ཚིག་རྐང་དང་ཛྙཱ་ན་ཤྲཱི་བྷ་དྲའི་བསྒྲིགས་ཆགས་ལ་གཞི་བཅོལ། རིགས་མཐུན་གཞན་ནས་ཀྱང་ཁ་འགེངས་དགོས་པ་སབ་ལ་མཉམ་མེད་ཐུབ་པའི་དབང་པོ་སྲིད་འདིར་བལྟམས་པར་མཛད་པའི་གནས་མཆོག །
ལུམྦཱི་ནིའི་ཚལ་དང་གུ་རུ་པདྨས་གངས་ཅན་གདུལ་བྱ་བདག་གིར་བཞེས་པའི་ཐུགས་བསྐྱེད་གནང་བའི་ཡུལ། མཆོད་སྡོང་ཆེན་པོ་བྱ་རུང་ཁ་ཤོར་སོགས་ཁྱད་དུ་འཕགས་པའི་གནས་མཆོག་དུ་མས་བརྒྱན་པའི་བལ་ཡུལ་ཆོས་ལྡན་གྱི་ཁབ་ཆེན་པོའི་ཆར། སྒྲུབ་གནས་ཀྱི་རྒྱལ་པོ་ཡང་ལེ་ཤོད་གནམ་ལྕགས་སྒྲུབ་སྡེར་རབ་བྱུང་བཅུ་བདུན་པ་ཆུ་མོ་ལུག་གི་ལོར། ཆོ་འཕྲུལ་ཟླ་བའི་དམར་ཕྱོགས་མཁའ་འགྲོ་འདུ་བའི་དུས་ཁྱད་པར་ཅན་དུ་བརྩམས་པར་བགྱིས་སྐབས། ཡི་གེ་པ་ནི་བསྐུལ་བ་པོས་བགྱིས་ལ་དེ་བཞིན་ཞུ་དག་གི་མཐུན་འགྱུར་འབྲོང་སྨྱོན་མཁྱེན་རབ་ཟླ་ཤར་གྱིས་མཛད་པས། འདི་ལ་དགེ་བའི་ཆ་མཆིས་ན་མ་རྒན་གྱི་གཙོས་པའི་འབྲེལ་ཐོགས་སེམས་ཅན་རྣམས་མངོན་པར་དགའ་བའི་ཞིང་དུ་སྐྱེ་བའི་རྒྱུ་རུ་སྨོན་ཞིང་ནོར་འཁྲུལ་མཆིས་ན། རྩ་གསུམ་ལྷ་ལ་མཐོལ་ཞིང་བཤགས་ཀྱི་བཟོད་པར་མཛད་དུ་གསོལ་ལོ།། །། ༈ བླ་མའི་ཐུགས་སྒྲུབ་བར་ཆད་ཀུན་སེལ་ལས༔ གསོལ་འདེབས་བསམ་པ་ལྷུན་འགྲུབ་བཞུགས་སོ༔ ཨེ་མ་ཧོཿ
ནུབ་ཕྱོགས་བདེ་ཆེན་དག་པའི་ཞིང་ཁམས་སུ༔ སྣང་མཐའི་སྤྲུལ་པ་འཛམ་བུ་གླིང་དུ་བྱོན༔ ཨོ་རྒྱན་དྷ་ན་ཀོ་ཤའི་མཚོ་ལས་འཁྲུངས༔ ཨིནྡྲ་བྷཱུ་ཏིས་རྒྱལ་སྲིད་མངའ་གསོལ་མཛད༔ ཟ་ཧོར་རྒྱལ་པོའི་བསྟན་པ་ཆོས་ལ་བཙུད༔ འགྲོ་བའི་མགོན་པོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྒྱལ་སྲིད་སྤངས་ནས་དུར་ཁྲོད་གནས་བརྒྱད་བྱོན༔ ཏ་ན་ག་ཎའི་སྦྱོར་སྒྲོལ་སྤྱོད་པ་མཛད༔
རྒྱ་གར་མུ་སྟེགས་དམག་ཚོགས་དམ་ལ་བཏགས༔ མནྡ་ར་སོགས་མཁའ་འགྲོའི་ཚོགས་དཔོན་མཛད༔ རྒྱ་གར་ཐམས་ཅད་རིན་ཆེན་གཏེར་གྱིས་བཀང་༔ རིག་འཛིན་གཙོ་བོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཐུགས་རྗེའི་དགོངས་པས་བོད་ལ་གཟིགས་པའི་ཚེ༔ བལ་བོད་མཚམས་སུ་ལྷ་སྲིན་དམ་ལ་བཏགས༔ མཁན་སློབ་ཆོས་གསུམ་བོད་ལ་ཉི་མ་ཤར༔ བསམ་ཡས་ལ་སོགས་མཐའ་འདུལ་ཡང་འདུལ་གྲུབ༔
མདོ་སྔགས་གཉིས་ཀྱི་ཆོས་ཀྱི་སྒྲོན་མེ་སྦར༔ ཐུགས་རྗེའི་བདག་ཉིད་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསམ་ཡས་མཆིམས་ཕུར་བདེ་འདུས་སྒྲུབ་ཆེན་མཛད༔ རྗེ་འབངས་རྒྱ་མཚོར་ཆོས་ཀྱི་བཀའ་ཆེན་ཕབ༔ སྐུ་ཚབ་ཉེར་ལྔ་བོད་ཀྱི་དོན་ལ་བཞག༔ དགོངས་བརྡ་ནམ་མཁའ་རྒྱ་མཚོའི་ཤོག་སེར་ལ༔ ཡེ་ཤེས་ལྔ་ལྡན་ཚོམ་བུའི་ཚུལ་དུ་ཟུག༔ ཁ་བྱང་ཡང་བྱང་ལུང་བྱང་རྒྱ་ཆེན་བསྡམས༔
དུས་གསུམ་ཀུན་མཁྱེན་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཁྲ་འབྲུག་རྩ་གསུམ་བཀའ་འདུས་ཞལ་ཕྱེས་ཚེ༔ མནྡ་ར་བ་མཁའ་སྤྱོད་གནས་ནས་བྱོན༔ དཀྱིལ་འཁོར་བྱིན་འབེབས་བཀྲ་ཤིས་མཐའ་རྟེན་མཛད༔ འགྲོ་དོན་མཐར་ཕྱིན་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཐུགས་སྲས་ལྔ་དང་རྗེ་འབངས་ཉེར་ལྔ་ལ༔
ཞལ་གདམས་དོན་ཚན་མ་འོངས་ལུང་བསྟན་བཞག༔ འཛམ་གླིང་ཁམས་ཀུན་རིན་ཆེན་གཏེར་གྱིས་བཀང་༔ ལྷོ་ནུབ་གདོང་དམར་སྲིན་པོའི་ཁ་གནོན་མཛད༔ ཐུགས་རྗེས་བོད་ཀྱི་སེམས་ཅན་དོན་ལ་གཟིགས༔ གྲུབ་ཐོབ་རྒྱལ་པོ་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐལ་ལྡན་ལས་ཅན་གསོལ་བ་བཏབ་པའི་ཚེ༔ ནངས་རེ་དགོང་རེ་བོད་ཀྱི་དོན་ལ་བྱོན༔ ཡར་མར་ཚེས་བཅུའི་དུས་སུ་དངོས་སུ་བྱོན༔
རིག་འཛིན་རྣམས་ཀྱི་ཞལ་མཇལ་ལུང་བསྟན་གནང་༔ གནས་ཆེན་དུས་བཟང་མཁའ་འགྲོའི་ཚོགས་དཔོན་མཛད༔ གཏན་གྱི་སྐྱབས་མཆོག་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཏེར་ལ་དབང་སྒྱུར་སྨིན་གྲོལ་དཀྱིལ་འཁོར་གྱི༔ ཆོས་ཀྱི་འཁོར་ལོ་བསྐོར་བར་བསྐུལ་བའི་ཚེ༔ རིག་འཛིན་མཁའ་འགྲོ་མདུན་གྱི་ནམ་མཁར་བཞུགས༔ བྱིན་འབེབས་དབང་བསྐུར་བཀྲ་ཤིས་རབ་གནས་མཛད༔ མཆོག་ཐུན་དངོས་གྲུབ་འབྱུང་བར་ཐེ་ཚོམ་མེད༔
བྱིན་རླབས་ཀུན་འདུས་ཨོ་རྒྱན་རིན་པོ་ཆེ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དེང་ནས་བཟུང་སྟེ་བྱང་ཆུབ་མ་ཐོབ་བར༔ རིགས་དང་དཀྱིལ་འཁོར་ལྷག་པའི་ལྷར་གྱུར་ཞིང་༔ བདེ་གཤེགས་ཀུན་འདུས་རྩ་གསུམ་བདག་གྱུར་ནས༔ ཕྲིན་ལས་འགྲོ་འདྲེན་དཔལ་དུ་འབྱུང་གྱུར་ཅིག༔ ཨོྃ་གུ་རུ་བཛྲ་ཡོ་གི་ནི་སིདྡྷི་ཕ་ལ་ཧཱུྃ༔ ཞེས་གསོལ་འདེབས་འདི་ཨོ་རྒྱན་རྩ་གསུམ་གླིང་པས་བསམ་ཡས་མཆིམས་ཕུ་ནས་གདན་དྲངས་པའོ། སརྦ་མངྒ་ལཾ།། །།
བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། སྤྱི་དྲིལ་གསོལ་འདེབས་བསམ་པ་ལྷུན་འགྲུབ་མའི་ལས་བྱང་ཆོག་ཁྲིགས་ཡེ་ཤེས་སྤྲིན་ཕུང་བཞུགས་སོ།། །། རྩ་གསུམ་བདེ་གཤེགས་ཀུན་འདུས་ལྷ་ལ་འདུད། དེ་ལ་རྩ་གསུམ་ཀུན་འདུས་ཀྱི་རྒྱབ་ཆོས་གསོལ་འདེབས་བསམ་པ་ལྷུན་འགྲུབ་མའི་ལྷ་ཚོགས་སྤྱི་དྲིལ་གྱི་ལས་བྱང་ཆོག་ཁྲིགས་སུ་བསྡེབ་པ་ལ་གསུམ། སྔོན་འགྲོ་དངོས་གཞི་རྗེས་ཀྱི་རིམ་པའོ། དང་པོ་ནི། གཞུང་ལས། ཐོག་མར་འཇུག་པའི་ཆོས་ལ་རྣམ་པ་དྲུག༔ དང་པོ་སྐྱབས་སེམས་ཡན་ལག་བདུན་པ་དང་༔ བགེགས་བསྐྲད་མཚམས་གཅོད་མཆོད་པ་བྱིན་རླབས་སོ༔
དང་པོ་བྱིན་དབབ་སྐྱབས་སུ་འགྲོ་བ་ནི། ན་མོ༔ གདོད་ནས་རྣམ་དག་སངས་རྒྱས་ཆོས་ཀྱི་སྐུ༔ བརྒྱད་ཁྲི་བཞི་སྟོང་དམ་ཆོས་ལོངས་སྤྱོད་རྫོགས༔ གང་འདུལ་དེར་སྟོན་དགེ་འདུན་སྤྲུལ་པའི་སྐུ༔ དཀོན་མཆོག་སྐུ་གསུམ་དབྱེར་མེད་ཨོ་རྒྱན་རྗེ༔ གསོལ་འདེབས་སྐྱབས་གསོལ་བརྩེ་ཆེན་ཐུགས་རྗེས་གཟིགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རིག་འཛིན་བདེ་གཤེགས་འདུས་པ་བླ་མའི་སྐུ༔ ཆེ་མཆོག་ཡི་དམ་འདུས་པ་བླ་མའི་གསུང་༔
མཁའ་འགྲོ་བདེ་ཆེན་འདུས་པ་བླ་མའི་ཐུགས༔ ནོར་ལྷ་འདུས་པ་བླ་མའི་ཡོན་ཏན་གཏེར༔ ཆོས་སྐྱོང་འདུས་པ་བླ་མའི་ཕྲིན་ལས་རྩལ༔ རྩ་གསུམ་ཀུན་འདུས་གུ་རུ་རིན་པོ་ཆེ༔ གསོལ་འདེབས་སྐྱབས་གསོལ་བརྩེ་ཆེན་ཐུགས་རྗེས་གཟིགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཐོང་གྲོལ་སྐུ་ཡི་གཟི་བརྗིད་འོད་དུ་འབར༔ ཕྱོགས་བཅུའི་བདེ་གཤེགས་ཐམས་ཅད་སྤྲིན་ལྟར་གཏིབས༔ ཐོས་གྲོལ་གསུང་གི་སྒྲ་དབྱངས་ཐེག་ཆེན་མཛོད༔ སྣ་ཚོགས་འགྲོ་འདུལ་ཆོས་སྒྲ་འབྲུག་སྟོང་ལྡིར༔
ཚོར་གྲོལ་ཐུགས་ཀྱི་དགོངས་པ་རིས་མེད་གསལ༔ རྩོལ་མེད་རང་བྱུང་ཡེ་ཤེས་ལྷང་གིས་སྟོན༔ དྲན་པ་ཙམ་གྱིས་མཐུ་དཔུང་བྱིན་རླབས་བསྐྱེད༔ ཚད་མེད་ཐུགས་རྗེ་མངའ་བའི་གུ་རུ་རྗེ༔ གསོལ་འདེབས་སྐྱབས་གསོལ་བརྩེ་ཆེན་ཐུགས་རྗེས་གཟིགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདག་སོགས་ཁམས་གསུམ་རིགས་དྲུག་སེམས་ཅན་ཀུན༔ འདི་ཕྱིའི་རེ་ལྟོས་སྐྱིད་སྡུག་ཁྱེད་ཤེས་པས༔ བརྩེ་ཆེན་ཐུགས་རྗེས་ནམ་ཡང་མི་གཏོང་ཞིང་༔ སྨིན་གྲོལ་དབང་དང་དངོས་གྲུབ་དུས་འདིར་སྩོལ༔
རིག་གྲོལ་སྐུ་ལས་ཡེ་ཤེས་འོད་དཔུང་འབར༔ ལས་ཉོན་རྟོག་སྒྲིབ་གཞོབ་དུད་ཐུ་ལུ་ལུ༔ མྱོང་གྲོལ་ཐུགས་རྗེའི་བྱིན་རླབས་ཆར་རྒྱུན་གྱིས༔ དབང་བཞིའི་དོན་རྒྱུད་ཉམས་རྟོགས་ཡ་ལ་ལ༔ བཏགས་གྲོལ་ཟབ་དོན་ཚིག་བརྒྱུད་མན་ངག་རྣམས༔ ཆོས་དང་རང་རྒྱུད་འདྲེས་པར་བྱིན་གྱིས་རློབས༔ ཚེ་འདིར་རང་རིག་ཆོས་སྐུ་མངོན་གྱུར་ནས༔ ལོངས་སྤྱོད་སྤྲུལ་སྐུའི་འགྲོ་དོན་མཐར་ཕྱིན་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཉིས་པ་སེམས་བསྐྱེད་པ་ནི།
ཀྱཻཿ བདེ་གཤེགས་མ་ཧཱ་གུ་རུ་དགོངས་སུ་གསོལ༔ བདག་གི་ཕ་ཁྱེད་སྙིང་ནས་སྒྲུབ་ལགས་ན༔ སྐུ་ཡི་ཕྱག་རྒྱ་ལུས་ལ་རྫོགས་པ་དང་༔ གསུང་གི་ནུས་རྩལ་ངག་ལ་སྨིན་ནས་སུ༔ ཐུགས་ཀྱི་ཡེ་ཤེས་དགཽངས་པ་མངོན་གྱུར་ནས༔ མཐའ་མེད་འཁོར་བར་འཁྱམས་པའི་ཕ་མ་རྣམས༔ གང་ལ་གང་འདུལ་ཕྲིན་ལས་རྣམ་པ་བཞིས༔ བྱང་ཆུབ་མཆོག་ཏུ་འགོད་པར་སེམས་བསྐྱེད་ནས༔ གུ་རུ་ཡིད་བཞིན་ནོར་བུའི་ཐུགས་རྗེ་ཡིས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གསུམ་པ་ཡན་ལག་བདུན་པ་ནི། ཧཱུྃ༔ མ་ཧཱ་གུ་རུ་བདེ་ཆེན་ཆོས་ཀྱི་རྗེ༔ དུས་གསུམ་སངས་རྒྱས་ཀུན་གྱི་ངོ་བོ་ཉིད༔ རྒྱལ་བ་སྲས་དང་བཅས་པ་ཐམས་ཅད་ལ༔ ལུས་ངག་ཡིད་གསུམ་གུས་པས་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཆོད་པའི་བྱེ་བྲག་དཔག་མེད་ཅི་བགྱིས་པ༔ ཀུན་ཏུ་བཟང་པོའི་མཆོད་སྤྲིན་ཆེན་པོ་ལྟར༔
ཕྱི་ནང་གསང་བའི་མཆོད་པ་རྒྱ་མཚོ་རྣམས༔ ཨོ་རྒྱན་གུ་རུ་འཁོར་དང་བཅས་ལ་འབུལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདག་གཞན་འགྲོ་དྲུག་ལུས་ངག་ཡིད་གསུམ་གྱིས༔ ཚེ་རབས་ཐོགས་མེད་དུས་ནས་ད་ལྟའི་བར༔ མི་དགེ་སྡིག་པའི་ལས་རྣམས་ཅི་བགྱིས་པ༔ རྗེ་བཙུན་མ་ཧཱ་གུ་རུའི་སྤྱན་སྔར་བཤགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བླ་མ་རིག་འཛིན་རྒྱལ་བ་སྲས་བཅས་ཀྱི༔ དཔག་མེད་དགེ་བའི་ཚོགས་གཉིས་གཏེར་ཆེན་འདི༔
ཡོན་ཏན་དཔག་ཡས་ལྷུན་འབྱམས་ཡོངས་མངའ་བར༔ བདག་ཅག་གུས་པས་རྗེས་སུ་ཡི་རང་ངོ་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུའི་བྱིན་རླབས་ཐུགས་རྗེ་རྒྱ་མཚོ་ཡིས༔ འགྲོ་དྲུག་མང་པོར་སོ་སོའི་སྒྲ་སྐད་དུ༔ དྲི་མེད་གསུང་གི་བདུད་རྩི་བླ་མེད་ཀྱིས༔ ཆོས་ཀྱི་འཁོར་ལོ་རྟག་པར་བསྐོར་དུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་འཆི་མེད་རྡོ་རྗེའི་སྐུ༔ མ་གྱུར་འགྲོ་བ་ཐུགས་རྗེས་སྐྱོང་བའི་ཕྱིར༔
ཇི་སྲིད་འཇིག་རྟེན་འཁོར་བ་མ་སྟོངས་བར༔ ཐུགས་རྗེ་མྱ་ངན་མི་འདའ་བཞུགས་སུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བླ་མ་བདེ་གཤེགས་རྒྱལ་བ་སྲས་བཅས་ལ༔ ཕྱག་འཚལ་མཆོད་སོགས་དགེ་ཚོགས་ཅི་མཆིས་པ༔ འགྲོ་ཀུན་རྫོགས་པའི་སངས་རྒྱས་འཐོབ་བྱའི་ཕྱིར༔ དམིགས་མེད་མཐའ་བྲལ་ཆོས་དབྱིངས་ཆེན་པོར་བསྔོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བཞི་པ་བགེགས་བསྐྲད་པ་ནི། ཧཱུྃ༔
བདག་ཉིད་དབང་དྲག་འབར་བའི་ཐུགས་ཀ་ནས༔ གཟི་བྱིན་འོད་སྟོང་ཟེར་མ་ཕྱོགས་བཅུར་འཕྲོས༔ དེ་ཡི་ཤུགས་ལས་བགེགས་རྣམས་སྙིང་རྗེས་བཀུག༔ གཏོར་མ་ལེན་ཕྱིར་ལྷག་མེད་གནས་འདིར་མཆིས༔ ལན་གསུམ། ཨོཾ་བཛྲ་ཨངྐུ་ཤ་ཡ་ཛཿཛཿ བགེགས་ཚོགས་འབྱུང་པོ་ཨ་ཀརྵ་ཡ་ཛ་ཛཿ དེ་ནས་ཁ་ཕྱིར་བསྟན་ལ། ཧཱུྃ༔ ཉོན་ཅིག་བགེགས་དང་འབྱུང་པོ་ལོག་འདྲེན་ཚོགས༔
དེང་ཕན་ཁྱེད་རྣམས་བྱང་ཆུབ་ལམ་དགོད་ཕྱིར༔ ཡིད་མཐུན་འདོད་ཡོན་མཆོད་སྦྱིན་འདི་ཁྱེར་ལ༔ གནས་འདིར་མ་འདུག་གཞན་དུ་བདེ་བར་དེངས༔ ཅི་སྟེ་མི་འགྲོ་གདུག་པའི་སེམས་འཆང་ན༔ བདག་ཉིད་དབང་ཆེན་དྲག་སྔགས་ཕྱུང་རྡེག་གིས༔ ཁྱོད་ཀྱི་ལུས་ངག་ཡིད་གསུམ་རྡུལ་དུ་བརླག༔ དེ་བས་རང་རང་གནས་སུ་ཕྱིར་དེངས་ཤིག༔ ཨོཾ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཅེས་བགེགས་གཏོར་བཏང་ལ་ཐུན་བརྡེག་ཅིང་༔ ཧཱུྃ་ཧྲཱིཿ
བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་པའི་བགེགས༔ ལོག་པར་འདྲེན་པ་བདུད་ཀྱི་ཚོགས༔ འདི་རུ་མ་འདུག་གཞན་དུ་དེངས༔ ཅི་སྟེ་མི་འགྲོ་འཚེ་བྱེད་ན༔ བདག་ཉིད་དཔལ་ཆེན་ཐུགས་ཁྲོས་ནས༔ ཁྲོ་བོ་སྤྲོས་པས་ནམ་མཁའ་གང་༔ ཁྲོ་མོ་སྤྲོས་པས་ས་གཞི་གང་༔
སྲས་མཆོག་ཁྲོ་ཆུང་བར་སྣང་གང་༔ མེ་ཡི་བྱ་ཁྱུང་ཕྱོགས་བཅུར་འཁྲིགས༔ དྲྭ་མིག་ལྕགས་སྡིག་གློག་ལྟར་འཁྱུག༔ འཁོར་ཡུག་མཚོན་ཆར་ཐོག་ལྟར་འབེབས༔ བགེགས་ཚོགས་ཐལ་བའི་རྡུལ་དུ་བརླག༔ དེ་བས་བཀའ་ལས་མ་འདའ་ཞིག༔ ཨོཾ་ཨཱཿཧཱུྃ༔ ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿ ཨ་ཧཱུྃ༔ བཛྲ་ཧཱུྃ༔
རཀྴ་ཧཱུྃ༔ ཡཀྴ་ཧཱུྃ༔ ཨ་ཡ་མ་དུ་རུ་ཙ་ཤ་ན་མཱ་ར་ཡ་གནོད་བྱེད་བགེགས་ཚོགས་ཐམས་ཅད་ཚིནྡྷ་ཚིནྡྷ་བྷནྡྷ་བྷནྡྷ་ཧ་ན་ཧ་ན་པ་ཙ་པ་ཙ་མ་ཐ་མ་ཐ་ད་ཧ་ད་ཧ་ཧུ་ལུ་ཧུ་ལུ་ཧཱུྃ་ཧཱུྃ་ཕཊ྄་ཕཊ྄་བྷྱོ་བྷྱོ་ཟློག་ཟློག༔ ལྔ་པ་མཚམས་གཅོད་པ་ནི། ཧཱུྃ༔ ང་ཉིད་གདོད་ནས་རབ་ཁྲོས་ཧེ་རུ་ཀཿ ཀ་དག་ཐུགས་ལས་རྡོལ་བའི་ཤེས་རབ་མཚོན༔ རྣོ་དབལ་ལྷུན་གྲུབ་དྲག་རྩལ་འགེངས་པའི་ཚོགས༔ བར་མེད་ཁྱབ་སྟེ་སྐར་ལྟར་རབ་འཁྲུགས་པ༔ སྲུང་མཚམས་མེད་པར་དུམ་བུ་གཅིག་པ་ནི༔
ཨེ་ཡི་མཁའ་ལྟར་ཁྱབ་པའི་གུར་ཁང་གྱུར༔ ཨོཾ་བཛྲ་དྷརྨ་ཛྙཱ་ན་ཙཀྲ་ཨེ་ཁྃ་རྃ་ཛྭ་ལ་རཀྵ་ཡེ་སྭཱ་ཧཱ༔ དྲུག་པ་མཆོད་པ་བྱིན་གྱིས་བརླབ་པ་ནི། ཨོཾ་ཨཱཿཧཱུྃ༔ ཞེས་མཆོད་གཞི་ཁྱབ་པར་བསང་ཆུ་གཏོར་ཞིང༌། ཕྱི་མཆོད་ལ་དམིགས་ཏེ། ཧཱུྃ༔ རིག་པའི་གྲུ་འཛིན་ཁྱོན་ལྟར་ཡངས་པའི་དབུས༔ ཕྱི་མཆོད་ལྷ་མོ་མེ་ཏོག་བདུག་སྤོས་མ༔ མར་མེ་དྲི་ཆབ་ཞལ་ཟས་རོལ་མོ་དང་༔
གཟུགས་མཛེས་ལང་ལིང་གར་མ་ཡིད་འོང་རིགས༔ ལྟ་ན་སྡུག་ཅིང་ཚུལ་བཟང་མཆོད་ཐོགས་ཚོགས༔ གྲངས་མེད་སྤྲུལ་པས་རྒྱལ་བ་མཉེས་རྫས་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ལན་གསུམ་བདུད་རྩི་ལ་དམིགས་ཏེ། ཧཱུྃ༔ བྷནྡྷ་མཚན་ལྡན་ལྕང་ལོ་འཁྱིལ་བའི་ནང་༔ ཤ་ལྔ་རྫས་ལྔ་པཉྩ་ཨ་མྲྀ་ཏ༔ དྲི་ལྔ་འབྲུ་བཅུད་ཆང་དང་ཛ་གད་ཕུད༔ སྨན་མཆོད་དུག་ལྔ་སེལ་བའི་ཡེ་ཤེས་མདངས༔
དཀར་མངར་ཁ་དང་རོ་སྐྱུར་ཞུན་གྱི་རིགས༔ སྣ་ཚོགས་ཚང་འདི་རྒྱལ་བ་མཉེས་རྫས་གྱུར༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ལན་གསུམ་རཀྟ་ལ་དམིགས་ཏེ། ཧཱུྃ༔ བུམ་རིལ་བྷནྡྷ་དུམ་གཅིག་ཟླུམ་པོའི་དབུས༔ བཟང་མོའི་མཁའ་ཡི་མུ་ཁ་སྒྲ་གཅན་གྱི༔ འཁོར་ལོ་ཁྱབ་འཇུག་མྱུར་འགྲོས་རབ་བསྐུལ་ནས༔ འབར་བའི་རླུང་ལས་རྒྱུ་བའི་བྱམས་ཆེན་པོ༔ ཆགས་མེད་དམར་ཆེན་གཟི་འོད་འཁྱིལ་བའི་ཚོགས༔
མཚོ་ལྟར་འཁྲུགས་པ་རྒྱལ་བ་མཉེས་རྫས་གྱུར༔ ཨོཾ་མ་ཧཱ་རཀྟ་ཛྭ་ལ་མཎྜ ་ ལ་ཧཱུྃ་ཧྲཱིཿཋཿ ལན་གསུམ་གཏོར་མ་ལ་དམིགས་ཏེ། ཧཱུྃ༔ ཐམས་ཅད་རིན་ཆེན་ལས་གྲུབ་ཉི་ཟླའི་སྣོད༔ རྒྱ་ཆེ་སྲིད་པའི་ཁྱོན་ལྟར་འཐུག་པའི་དབུས༔ སྣོད་གཟུགས་བསྡུས་པའི་བཅུད་མཆོག་བྷ་ལིངྟ༔ ལྷུན་མཐོ་དབྱིངས་ལ་བསྙེགས་པའི་རྒྱན་མཛེས་བཙུགས༔ མདངས་ལྡན་བཅུད་མཆོག་རྒྱས་པའི་ཟེར་སྟོང་འཁྱུགས༔ ཀུན་ཚང་འཚོགས་འདི་རྒྱལ་བ་མཉེས་རྫས་གྱུར༔
ཨོཾ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་ཨཱཿཧཱུྃ༔ ཞེས་ལན་གསུམ་གྱིས་སྤེལ། གཉིས་པ། དངོས་གཞི་དངོས་ལ་སྒྲུབ་གཞི་དམ་ཚིག་དཀྱིལ་འཁོར་བསྐྱེད༔ བསྒྲུབ་དོན་ཡེ་ཤེས་ལྷ་ཚོགས་སྤྱན་འདྲེན་བསྟིམ༔ སྒྲུབ་ཐབས་མཆོད་བསྟོད་ཛཔ་྄བཟླས་མདོ་དོན་གསུམ༔ ཞེས་པས་ཐོག་མར་དམ་ཚིག་དཀྱིལ་འཁོར་བསྐྱེད་པ་ལ་ལྔ་ལས། དང་པོ་སྐུ་གསུམ་ཏིང་འཛིན་རྣམ་གསུམ་ནི། ཧཱུྃ༔
ཟབ་ཞི་སྤྲོས་བྲལ་གདོད་ནས་ཆོས་ཀྱི་དབྱིངས༔ བྱ་རྩོལ་སྐྱེ་འགག་བྲལ་བ་ཀ་ནས་དག༔ དམིགས་མེད་མཁའ་ལྟར་ཁྱབ་པའི་ཀློང་ཆེན་པོ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་དྷརྨ་དྷཱ་ཏུ་ཨཱཿ ཧཱུྃ༔ ཆོས་དབྱིངས་ངང་ལས་རྩོལ་བྲལ་ཐུགས་རྗེའི་འོད༔ མཁྱེན་བརྩེའི་རང་བཞིན་ཕྱོགས་རིས་མེད་པར་བརྡལ༔ ཕྲིན་ལས་ཤུགས་ལ་རྫོགས་པའི་ནུས་སྟོབས་ཅན༔
གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་ཛྙཱ་ན་ས་ཏྭ་ཧཱུྃ༔ ཧཱུྃ༔ ཐམས་ཅད་སྙིང་པོ་བྱང་ཆུབ་སེམས་ཀྱི་གཞི༔ ཀུན་བྱེད་བརྡ་སྟོན་ཡེ་ཤེས་རྡོ་རྗེ་ཧཱུྃ༔ འགྲོ་དོན་ཐུགས་རྗེས་སྐྱོབ་མཛད་སྤྲུལ་པའི་སྐུ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་བཛྲ་ཙིཏྟ་ཧཱུྃ༔
གཉིས་པ་ཀློང་ལྔའི་དགོངས་པ་གསལ་གདབ་པ། ཧཱུྃ༔ དབྱིངས་ཀྱི་རང་བཞིན་ཆོས་དབྱིངས་སྟོང་པའི་མཁའ༔ ཐབས་ཀྱིས་བསྐྱེད་པ་སྣོད་བཅུད་སྲིད་པའི་གཞི༔ ཀློང་ལྔའི་དགོངས་པ་ཡེ་ཤེས་རྡོ་རྗེའི་རྩལ༔ དབྱིངས་ཀྱི་ཐིག་ལེར་རྫོགས་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་ཛྙཱ་ན་པཉྩ་ཨེ༔ གསུམ་པ་གཞལ་ཡས་ཁང་བསྐྱེད་པ་ནི།
ཧཱུྃ༔ འོག་མིན་ལྷུན་གྲུབ་ཞིང་གི་བཀོད་པའི་ཁྱོན༔ རིན་ཆེན་འོད་ལྔ་འབར་བའི་ས་གཞི་ནི༔ ཕྱོགས་དང་ཕྱོགས་བྲལ་ནམ་མཁའི་ཕ་མཐར་བརྡལ༔ ཐིག་ལེ་ཐིག་ཕྲན་ལུག་རྒྱུད་ཟེར་དཔུང་འཁྲིགས༔ རྡོ་རྗེའི་འོད་ལས་རིན་ཆེན་གཞལ་མེད་ཁང་༔ དཀར་སེར་དམར་ལྗང་བཞི་ལ་རྩིག་རིམ་ལྔ༔ ནང་དུ་སྐུ་གསུམ་ཐོད་པ་ཚར་གསུམ་བརྩེགས༔ གྲུ་བཞི་སྒོ་བཞི་རྟ་བབས་འདོད་སྣམ་འཁོར༔ ཕ་གུ་དྲྭ་ཕྱེད་མདའ་ཡབ་ཤར་བུ་སོགས༔
ཞི་རྒྱས་དབང་དྲག་བརྡ་རྟགས་རྫུ་འཕྲུལ་གྱིས༔ ཕྱི་ནང་རྒྱན་རྫོགས་སྣང་སྟོང་འོད་སྐུར་འཐིབས༔ ཆོས་དབྱིངས་དུར་ཁྲོད་རྡོ་རྭ་མེ་གུར་འབར༔ བདེ་ཆེན་ཞིང་བཀོད་རྫོགས་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་རཏྣ་མཎྜལ་ཧཱུྃ༔ བཞི་པ་དཀྱིལ་འཁོར་བསྐྱེད་པ་ནི། ཧཱུྃ༔ ཕོ་བྲང་གཞལ་ཡས་དབུས་ཀྱི་ལྟེ་བ་ལ༔
རིན་ཆེན་ཟུར་བརྒྱད་སེངྒེ་གླང་ཆེན་རྟ༔ རྨ་བྱ་ཤང་ཤང་གིས་བཏེགས་ནོར་བུའི་ཁྲིར༔ དར་ཟབ་འབོལ་བརྩེགས་པདྨ་ཉི་ཟླའི་སྟེང་༔ འཁོར་ཡུག་རིན་ཆེན་པདྨའི་ཕྲེང་བས་བསྐོར༔ དབུས་སུ་ཧཱུྃ་ལས་མ་ཧཱ་གུ་རུ་རྗེ༔ སྣང་སྲིད་ཟིལ་གནོན་དམར་སྨུག་ཁྲོ་འཛུམ་སྒེག༔ འདབ་ལྡན་དར་གྱི་སྙན་ཞུ་གསང་གོས་དཀར༔ དར་དམར་ཆོས་གོས་མཐིང་ནག་ཕོད་ཆེན་གསོལ༔ སྨུག་ནག་བེར་ཕྱམ་སྙན་རྒྱན་མགུལ་རྒྱན་མཛེས༔ རྡོ་རྗེ་བྷནྡྷ་ཚེ་བུམ་ཁ་ཊྭཱཾ་བརྟེན༔
ཞབས་གཉིས་སྭག་ལྷམ་རྒྱལ་པོ་རོལ་པའི་སྟབས༔ འགྱིང་བག་བརྗིད་ལྡན་ཉི་མ་འབུམ་གྱི་གཟི༔ ཚ་ཟེར་འཁྲིགས་པས་ཕྱོགས་བཅུའི་ཞིང་ཀུན་ཁྱབ༔ ཐུགས་ཀྱི་ངོ་བོ་བླ་མ་རྡོ་རྗེ་འཆང་༔ མཐིང་གསལ་རང་འོད་ཡུམ་འཁྲིལ་ལོངས་སྤྱོད་རྫོགས༔ རྡོ་རྗེ་དྲིལ་འཛིན་འོད་ལྔའི་ཀློང་དུ་གསལ༔ གསང་སྔགས་དོན་བརྒྱུད་རྫོགས་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
དབུ་གཙུག་འཇའ་འོད་ཚོམ་བུ་འབར་བའི་ཀློང་༔ ཤྲཱི་སིངྷ་དམར་སྨུག་ཅང་དྲིལ་བསིལ༔ དབང་མོ་ཟུང་འཇུག་རྣལ་འབྱོར་སྤྱོད་པའི་ཆས༔ དགའ་རབ་རྡོ་རྗེ་དཀར་གསལ་ཧེ་རུ་ཀཿ རྡོ་རྗེ་ཐོད་འཛིན་རྣལ་འབྱོར་མ་དང་སྦྱོར༔ རྡོ་རྗེ་སེམས་དཔའ་རིགས་ལྔ་ཡབ་ཡུམ་དང་༔ ཐོག་མའི་སངས་རྒྱས་ཀུན་བཟང་འོད་མི་འགྱུར༔ དམར་གསལ་མཉམ་བཞག་སྐྱིལ་ཀྲུང་དྲང་པོར་བཞུགས༔ དགོངས་བརྡ་བརྒྱུད་པའི་རིག་འཛིན་བླ་མ་རྣམས༔ སྣང་སྟོང་སྐུ་ཡི་ཕྱག་རྒྱ་འོད་སྟོང་འབར༔
དབང་བཞི་ཆུ་བོ་གཅིག་བསྡུས་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ དེ་ཡི་ཕྱི་རིམ་ཕྱོགས་ཀྱི་པད་འདབ་བཞིར༔ ཤར་ཕྱོགས་པདྨ་ཉི་ཟླའི་གདན་སྟེང་དུ༔ ཉོན་མོངས་རང་གྲོལ་རིགས་དྲུག་སྡུག་བསྔལ་སྐྱོབ༔ རིག་འཛིན་འདུས་པ་བདེ་ཆེན་རྒྱལ་པོའི་སྐུ༔ དམར་སྨུག་ཁྲོ་འཛུམ་མཚོ་རྒྱལ་དཀར་མོ་སྦྱོར༔
རྡོར་དྲིལ་བསྣོལ་སྟབས་ལོངས་སྤྱོད་རྫོགས་པའི་འཁོར༔ རྣམ་སྨིན་རིག་འཛིན་མདངས་ལྔ་གསང་ཡེ་སྦྱོར༔ ས་གནས་རིག་འཛིན་ཉི་ཟླ་བདེ་ཆེན་དཀར༔ ཕྱག་རྒྱ་རིག་འཛིན་སེར་གསལ་མཐིང་འོད་སྔོ༔ ཚེ་དབང་རིག་འཛིན་རྡོ་རྗེ་རྣལ་འབྱོར་དམར༔ ལྷུན་གྲུབ་རིག་འཛིན་ལས་ཀྱི་དབང་མོ་ལྗང་༔ འཁྲིལ་སྦྱོར་གྲི་ཐོད་ཌཱ་རུ་བྷནྡྷ་བསྣམས༔ གཙོ་བོའི་ཆས་རྫོགས་ཡེ་ཤེས་རང་འོད་འབར༔ སྡུག་བསྔལ་བདེ་ཆེན་མཆོག་སྦྱོར་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ལྷོ་ཕྱོགས་པདྨ་ཉི་ཟླའི་གདན་སྟེང་དུ༔ ཚོགས་དྲུག་རང་གྲོལ་བག་ཆགས་དབྱིངས་སུ་སྦྱོར༔ ཐུགས་ཀྱི་བདག་ཉིད་བུདྡྷ་ཧེ་རུ་ཀཿ མཐིང་གསལ་རྡོ་རྗེ་བྷནྡྷ་ལོངས་སྤྱོད་རྫོགས༔ རོལ་སྟབས་ལྷ་ལྕམ་དམར་མོ་འཁྲིལ་སྦྱོར་རོལ༔ སྐུ་ཡི་བདག་ཉིད་བཛྲ་ཐོད་ཕྲེང་དཀར༔ ཡོན་ཏན་བདག་ཉིད་རཏྣ་ཐོད་ཕྲེང་སེར༔ གསུང་གི་བདག་ཉིད་པདྨ་ཐོད་ཕྲེང་དམར༔
ཕྲིན་ལས་བདག་ཉིད་ཀརྨ་ཐོད་ཕྲེང་ལྗང་༔ རིགས་ཀྱི་ཕྱག་མཚན་བྷནྡྷ་ཡུམ་དང་རོལ༔ དུས་གསུམ་ཀུན་མཁྱེན་འགྲོ་དྲུག་ལམ་སྣ་འདྲེན༔ འཁྲུལ་སྣང་རང་སར་གྲོལ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ནུབ་ཕྱོགས་པདྨ་ཉི་ཟླའི་གདན་སྟེང་དུ༔ འབྱུང་ལྔ་རང་གྲོལ་དཔའ་བོ་གྱད་ཀྱི་སྐུ༔ མཚོ་སྐྱེས་རྡོ་རྗེ་སྤྲུལ་སྐུའི་ཆ་ལུགས་ཅན༔
ཆོས་གོས་གསུམ་ལྡན་པད་ཞྭ་རྩེ་རྣོན་གསོལ༔ ས་གནོན་རྡོ་རྗེ་མཉམ་བཞག་བྷནྡྷ་བསྣམས༔ བདེ་སྟོང་ཁ་ཊྭཱཾ་ཡེ་ཤེས་རོལ་པའི་འཁོར༔ མཱ་ཀཱི་དཀར་མོ་སངས་རྒྱས་སྤྱན་མ་སེར༔ གོས་དཀར་དམར་མོ་དམ་ཚིག་སྒྲོལ་མ་ལྗང་༔ འཁོར་ལོ་རིན་ཆེན་པདྨ་རྒྱ་གྲམ་གཡས༔ གཡོན་རྣམས་དྲིལ་འཛིན་ལྷ་མོའི་ཆས་ཀུན་རྫོགས༔ ཕྱེད་སྐྱིལ་འབྱུང་ལྔའི་རང་བཞིན་གསལ་འཚེར་འབར༔ དབྱིངས་རིག་དབྱེར་མེད་སྦྱོར་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ བྱང་ཕྱོགས་པདྨ་ཉི་ཟླའི་གདན་སྟེང་དུ༔ འཕོ་ལྟུང་འཇིགས་སྐྲག་རང་གྲོལ་ཟབ་ལམ་སྟོན༔ རྡོ་རྗེ་རྣལ་འབྱོར་དམར་གསལ་ཅུང་ཟད་ཁྲོ༔ རུས་རྒྱན་ཟངས་གྲི་བྷན་དམར་བརྐྱང་བསྐུམ་གར༔ རྗེས་ཆགས་གཞན་སྣང་དབང་སྡུད་ཕག་ཞལ་ངུར༔ བདེ་ཆེན་ཁ་ཊྭཱཾ་དཀུར་བརྟེན་གར་དགུའི་ཉམས༔ མཁའ་སྤྱོད་ས་སྤྱོད་བདེ་སྤྱོད་ཟབ་སྤྱོད་ཀྱི༔ མཁའ་འགྲོ་སྡེ་བཞི་དཀར་སེར་དམར་ལྗང་མདོག༔
གཙོ་མོའི་ཆས་རྫོགས་ཞི་རྒྱས་ཆགས་དང་ཁྲོ༔ ལས་བཞི་ཕྲིན་ལས་དབུ་མའི་ཆོས་སྒོ་འབྱེད༔ བདེ་ཆེན་དག་ཞིང་འདྲེན་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ ཕྱོགས་མཚམས་ནམ་མཁར་སྒྲུབ་སྡེ་བརྒྱད་ཀྱི་ལྷ༔ དམ་པ་རིགས་བརྒྱའི་ལྷ་ཚོགས་ཚོམ་བུར་འཁྲིགས༔ རིན་ཆེན་ཟུར་བརྒྱད་པདྨ་ཉི་ཟླའི་སྟེང་༔
སྤྲུལ་པའི་གུ་རུ་མཚན་བརྒྱད་ལས་བཞིའི་གར༔ མ་འདྲེས་མཚན་རྫོགས་ཕྱོགས་མཚམས་འགྲོ་བ་འདུལ༔ མཚམས་བརྒྱད་རྡོ་རྗེ་རིན་ཆེན་པདྨ་ལས༔ ཌཱཀྐི་སྡེ་བཞི་ཞི་རྒྱས་དབང་དྲག་གི༔ བདེ་སྤྱོད་གར་ལྡན་ཡེ་ཤེས་རང་འོད་འབར༔ རྡོ་རྗེ་བདུད་འདུལ་མ་དང་ཞི་བ་མཚོ༔ རྡོ་རྗེ་ཕྲ་མེན་མཚོ་གླིང་མཁའ་འགྲོ་རྣམས༔ ལས་མདོག་ཕྱག་མཚན་གྲི་ཐོད་ཁ་ཊྭཱཾ་གཿ རིགས་ཀྱི་ཌཱཀྐི་འབུམ་སྡེའི་ཚོགས་དང་བཅས༔ རྒྱལ་བའི་དཀྱིལ་འཁོར་དགྱེས་བསྐང་ཐུགས་དམ་བསྐུལ༔
ཐབས་དང་ཤེས་རབ་ཕྲིན་ལས་དུ་མ་ཡིས༔ འགྲོ་དོན་སྟོབས་ཆེན་མཛད་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ དེ་ཡི་ཕྱི་རིམ་འཇའ་ཟེར་མུ་ཁྱུད་ཀྱི༔ སྣ་ཚོགས་པད་འཁོར་འོད་ལྔའི་དྲྭ་བ་མཛེས༔ ཤར་དུ་དུག་ལྔའི་ནད་སེལ་སྨན་གྱི་བླ༔ ལོག་འདྲེན་བདུད་དཔུང་འཇོམས་མཛད་སེངྒེའི་སྒྲ༔
མཐིང་ནག་རབ་ཁྲོས་དཔའ་བོ་དཔའ་བའི་ཆས༔ ཉོན་མོངས་རྩད་གཅོད་ཕག་མོ་དམར་མོ་འཁྲིལ༔ རྡོ་རྗེ་དྲིལ་འཛིན་གར་དགུའི་ཉམས་དང་ལྡན༔ པད་ཉིའི་གདན་སྟེང་ཡེ་ཤེས་མེ་དཔུང་འབར༔ དབུ་གཙུག་དྲང་སྲོང་སྨན་བླ་བཻཌཱུར་མདོག༔ མཉམ་བཞག་མཆོག་སྦྱིན་ལྷུང་བཟེད་ཨ་རུ་ར༔ སྟོང་གསུམ་འབྱུང་བའི་བཅུད་སྡུད་མགྱོགས་མ་བཞི༔ ཚེ་འཕྲང་བར་ཆད་སེལ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མ་ཧཱ་གུ་རུ་སརྦ་སིདྡྷི་ཧཱུྃ༔ ལྷོ་ཕྱོགས་དབུལ་ཕོངས་གདུང་སེལ་འདོད་རྒུའི་རྗེ༔ པདྨ་རྒྱལ་པོ་དམར་སྨུག་སྒེག་པའི་གཟུགས༔ ཞལ་གསུམ་ཕྱག་དྲུག་ཞབས་གཉིས་རོལ་པའི་སྟབས༔ གཡས་གསུམ་རྡོ་རྗེ་རྒྱལ་མཚན་ལྕགས་ཀྱུ་དང་༔ གཡོན་གསུམ་ཐོད་པ་ནེའུ་ལེ་པདྨ་བསྣམས༔ ལོངས་སྤྱོད་རབ་རྫོགས་དབང་མོ་ཟུང་འཇུག་འཁྲིལ༔ རིན་ཆེན་པདྨ་ཉི་ཟླའི་གཟི་བརྗིད་འབར༔ གསང་ཡུམ་མནྡ་ར་དང་མཚོ་རྒྱལ་མ༔ གླིང་བཞིར་དབང་སྒྱུར་མགྱོགས་མ་སྡེ་བཞིའི་ཚོགས༔
དགོས་འདོད་རེ་བ་སྐོང་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ནུབ་ཏུ་བདུད་བཞི་གཡུལ་ལས་རྒྱལ་བའི་སྟོབས༔ གཞོམ་བྲལ་གསང་བདག་རྡོ་རྗེ་གཏུམ་པོའི་སྐུ༔ མཐིང་ནག་རབ་ཁྲོས་དུར་ཁྲོད་ཆས་ཀུན་རྫོགས༔ རྡོ་རྗེའི་གོ་ལྡན་གནམ་ལྕགས་བུ་ཡུག་འཚུབས༔ ཕྱག་གཡས་རྒྱ་གྲམ་གཡོན་པས་ཐོག་རྒོད་འབེབས༔ དྲག་རྩལ་སྟོབས་ལྡན་སྤྱི་བོར་བྱ་ཁྱུང་ལྡིང་༔
རྡོ་རྗེའི་གདན་ལ་དོར་སྟབས་སྲིད་གསུམ་གནོན༔ རྣམ་རྒྱལ་མི་གཡོ་སྟོབས་ཆེན་དབྱུག་སྔོན་རྒྱལ༔ རང་རྟགས་ཕྱག་མཚན་རྒྱན་རྫོགས་མེ་དཔུང་ཀློང་༔ རྡོ་རྗེའི་གོ་ཆ་རྫོགས་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ བྱང་དུ་ཕུང་བྱེད་བདུད་དགྲ་གཞཽམ་པའི་རྒྱལ༔ ཤཱནྟིཾ་གརྦྷ་བདུད་འཇོམས་ནག་པོའི་སྐུ༔ སྲིད་གསུམ་སྲོག་བདག་དུར་ཁྲོད་དཔལ་ཆས་རྫོགས༔
རྡོ་རྗེའི་རྭ་རྩེར་གནམ་ལྕགས་འཁོར་ལོ་བསྐོར༔ ལྕགས་སྡིག་ཁ་ནས་ཕུར་བུ་ཆར་དུ་འབེབས༔ སྐུ་སྨད་དབལ་གཤམ་མུ་སྟེགས་སྙིང་ལ་གཟིར༔ ལྷ་དང་གཤིན་རྗེ་མ་བདུད་རྒྱལ་པོ་བཙན༔ གནོད་སྦྱིན་ཀླུ་གཉན་གཟའ་བདུད་དམུ་རྗེ་སོགས༔ འཇིག་རྟེན་དྲེགས་པའི་སྡེ་དཔོན་ཡོངས་ཀྱིས་བསྐོར༔ ཕ་རོལ་དམག་དཔུང་བཟློག་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
ཤར་ལྷོར་བདུད་བཞི་འཇིགས་བརྒྱད་ཞི་བའི་མགོན༔ བདེ་གཤེགས་ཀུན་འདུས་པདྨ་ཐོད་ཕྲེང་དམར༔ རྒྱལ་པོའི་ཆ་ལུགས་རྡོ་རྗེ་མཁའ་ལ་གདེངས༔ གཡོན་པ་མཉམ་བཞག་བྷནྡྷ་བདུད་རྩིས་གཏམས༔ གྲུ་མོར་ཁ་ཊྭཱཾ་བརྟེན་མཛད་འགྱིང་བག་ཅན༔ ཞབས་གཉིས་རོལ་སྟབས་བཟོད་དཀའི་གཟི་བྱིན་འབར༔ སྣང་སྲིད་ཟིལ་གནོན་བདེ་སྟོང་གསང་བའི་ཡུམ༔ གར་གིང་དཔའ་བོ་ཌཱཀྐིའི་ཚོགས་དང་བཅས༔ ཆོས་མཛད་ལམ་སྣ་འདྲེན་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ལྷོ་ནུབ་ཟབ་གཏེར་སྒོ་འབྱེད་ཕྱག་རྒྱ་རྫོགས༔ དབང་དྲག་ཁྲོ་རྒྱལ་བཛྲ་ལོ་ཧ་ཧེ༔ དམར་ནག་ཨམ་གཙིགས་རྡོ་རྗེ་ཕུར་བུ་གདེངས༔ ཐོད་སྐམ་དབུ་རྒྱན་དབུ་སྐྲ་ཁམས་ནག་གཏིབས༔ སྟག་ཤམ་རུས་རྒྱན་མགོ་ཕྲེང་ཝང་ལོང་འཁྲོལ༔ སྟག་མོ་གྲུས་མའི་སྟེང་ན་ཡ་འདོར་འགྱིངས༔ རིགས་བདག་པདྨ་ཐོད་ཕྲེང་ཡབ་ཡུམ་དང་༔ ཕྱོགས་བཞིར་མཁའ་འགྲོ་སྡེ་བཞི་བདེ་སྤྱོད་གར༔
བཀའ་དང་གཏེར་སྲུང་དབང་སྡུད་གུས་པས་འདུད༔ ཟབ་གསང་གཏེར་ལ་སྤྱོད་པའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ནུབ་བྱང་སྣང་སྲིད་དབང་སྡུད་ཧེ་རུ་ཀཿ བརྟུལ་ཞུགས་ངར་ལྡན་དམར་སེར་ཁྲོ་འཛུམ་ཉམས༔ ཉི་མ་འོད་ཟེར་ཉི་ཟེར་བྷནྡྷ་བསྣམས༔ སྟག་ཤམ་རུས་རྒྱན་ཕྱག་ཞབས་གདུ་བུ་འཁྲོལ༔ ཕྱེད་སྐྱིལ་རོལ་སྟབས་འོད་ཟེར་སྤྱན་མ་འཁྲིལ༔
ཡབ་ཡུམ་གཉིས་མེད་ཡེ་ཤེས་གཟི་བྱིན་འབར༔ པདྨ་ཉི་ཟླའི་གདན་ལ་བདེ་སྟོང་རོལ༔ མཁའ་འགྲོ་སྡེ་བཞི་མཉེན་ལྕུག་འཁྲིལ་ལྡེམ་གར༔ ཟབ་གཏེར་སྦས་གནས་དགའ་བཞིའི་གསང་སྒོ་འབྱེད༔ ཐོགས་མེད་རྟེན་འབྲེལ་མངའ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ བྱང་ཤར་མ་རུངས་བདུད་ཚོགས་མཐར་བྱེད་ཆེ༔ དྲེགས་པ་ཟིལ་གནོན་གཏུམ་དྲག་ཧེ་རུ་ཀཿ
སྨུག་ནག་ཨམ་གཙིགས་བདུད་འདུལ་སྔགས་པའི་ཆས༔ དུག་སྦྲུལ་སྐུ་རགས་གནམ་ལྕགས་ཕུར་བུ་བསྣམས༔ ཕྱག་གཡས་རྩེ་གསུམ་གཡོན་པས་སེང་ཕུར་འདྲིལ༔ པད་ཉི་བཾ་སྟེང་ཟིལ་གནོན་སྟངས་སྟབས་གར༔ ཁྲག་འཐུང་མངོན་སྤྱོད་ལྷ་སྲིན་སྡེ་བརྒྱད་འདུལ༔ ཁྲོ་ཆེན་སྡེ་བཞི་གཏུམ་རྔམ་བཞད་གཤེ་འབར༔ ཕྱག་མཚན་བཞི་ལྡན་སྟོབས་བཅུའི་རྩལ་ཆེན་འབྱིན༔ ལོག་འདྲེན་རྒོལ་བ་ཚར་གཅོད་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ གྲུ་ཆད་བར་ཁྱམས་ཁོར་ཡུག་གནས་ཡུལ་གྱི༔ དཔའ་བོ་ཌཱཀྐི་གིང་ཆེན་སྒོ་སྐྱོང་སྡེ༔ བར་སྣང་ལྷ་ཀླུ་གནོད་སྦྱིན་མིའི་རིག་འཛིན༔ རྒྱ་བོད་མཁས་གྲུབ་བཀའ་བརྒྱུད་བླ་མ་རྣམས༔ ཐུགས་རྗེའི་སྤྲིན་གཏིབས་བྱིན་རླབས་ཆར་རྒྱུན་འབེབས༔ འདོད་སྣམ་མཆོད་སྤྲིན་ལྷ་མོས་གར་སྟབས་བསྒྱུར༔ ནམ་མཁའ་ས་གཞི་བར་སྣང་གང་བ་ཡི༔ དཀྱིལ་འཁོར་ལྷ་ཚོགས་ཐུགས་དམ་དགྱེས་པར་བསྐང་༔
མཆོག་ཐུན་དངོས་གྲུབ་སྩོལ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ དཀྱིལ་འཁོར་མུ་རན་སྐྱོང་ཞིང་བསྟན་པ་སྲུང་༔ དབང་མོ་ཉེར་བརྒྱད་མཁའ་འགྲོ་སུམ་ཅུ་གཉིས༔ མ་བདུན་སྲིང་བཞི་གིང་ཆེན་བཅོ་བརྒྱད་དང་༔ འབར་མ་བརྒྱད་དང་ས་བདག་སུམ་ཅུ་གཉིས༔ ཕོ་ཉ་སུམ་བརྒྱ་དྲུག་ཅུ་ལངྐའི་ཚོགས༔ འབུམ་ཕྲག་ཡངས་པའི་མཁའ་འགྲོ་རྒྱ་མཚོ་དང་༔
ཕྱི་རྒྱུད་གཙང་རིས་མགོན་པོ་བདུན་ཅུ་ལྔ༔ བཀའ་དང་བསྟན་སྐྱོང་ཕྲིན་ལས་རྣམ་བཞི་སྒྲུབ༔ འཁོར་འདས་དབྱེར་མེད་དཀྱིལ་འཁོར་གཅིག་གི་ངང་༔ ཁམས་གསུམ་ཡོངས་སུ་སྒྲོལ་བའི་ཐུགས་རྗེ་ཅན༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
ལྔ་པ་གནས་གསུམ་རྒྱས་གདབ་ཅིང་སྙན་གསན་དབབ་པ་ནི། ཧཱུྃ༔ དེ་ལྟར་བསྐྱེད་པའི་དམ་ཚིག་འཁོར་ལོ་ཡི༔
སྤྱི་བོར་ཟླ་བ་མགྲིན་པར་པདྨ་དམར༔ ཐུགས་ཀར་ཉི་སྟེང་ཨོཾ་དཀར་ཨཱཿདམར་པོ༔ ཧཱུྃ་མཐིང་ལས་འཕྲོས་འོད་ཟེར་དཔག་མེད་པས༔ རང་བཞིན་ཆོས་དབྱིངས་རྔ་ཡབ་དཔལ་རི་ནས༔ རིགས་འདུས་མ་ཧཱ་གུ་རུའི་ལྷ་ཚོགས་རྣམས༔ གནས་འདིར་སྤྱན་འདྲེན་སྙིང་ནས་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་བཛྲ་ས་མཱ་ཡ་ཛ་ཛཿ གཉིས་པ་སྒྲུབ་དོན་ཡེ་ཤེས་ཀྱི་དཀྱིལ་འཁོར་སྤྱན་དྲང་བ་ལ་གཉིས་ལས་དང་པོ་ནི། སྙན་པའི་དབྱངས་དང་གདུང་བའི་ཤུགས་ཀྱིས།
ཧཱུྃ༔ བཞེངས་ཤིག་པདྨ་འབྱུང་གནས་མཁའ་འགྲོའི་ཚོགས༔ དགོངས་ཤིག་ཕྱོགས་བཅུའི་དུས་གསུམ་བདེ་གཤེགས་རྣམས༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔ རིག་འཛིན་ཡི་དམ་མཁའ་འགྲོའི་ཚོགས་དང་བཅས༔ ཆོས་སྐུ་སྐྱེ་མེད་དབྱིངས་ལས་མ་གཡོས་ཀྱང་༔ སྤྲུལ་བསྒྱུར་གཟུགས་ཀྱིས་འགྲོ་དོན་མཛད་པའི་ཕྱིར༔ རྩེ་གཅིག་ཕུར་ཚུགས་དད་པས་གསོལ་བ་འདེབས༔ ཐུགས་རྗེའི་དབྱིངས་ནས་བཞེངས་ཏེ་སྐུར་བསྐྱོད་འཚལ༔ བྱིན་རླབས་མཆོག་དང་ཐུན་མོང་དངོས་གྲུབ་རྣམས༔
གཡེལ་བ་མེད་པར་དུས་འདིར་སྩལ་དུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཐུགས་རྗེའི་སྟོབས་ཀྱིས་མཛད་པའི་ཕྲིན་ལས་ཤུགས༔ ཅིར་ཡང་བསྒྱུར་བའི་མཐུ་སྟོབས་རྩལ་འབར་ཞིང་༔ འགྱུར་མེད་སྐུ་ནི་ལྟ་བས་ཆོག་མི་ཤེས༔ གར་གྱི་སྟངས་སྟབས་བརྡ་འགྲོས་ལམ་སེ་ལམ༔ འགག་མེད་གསུང་གི་སྒྲ་དབྱངས་ནུས་པ་ལྡན༔ ཧཱུྃ་དང་ཕཊ྄་ཀྱི་འབྲུག་སྒྲ་འུ་རུ་རུ༔ འཁྲུལ་མེད་ཐུགས་ཀྱི་དགོངས་པ་ཡོངས་སུ་ཁྱབ༔ བརྩེ་ཆེན་ཐུགས་ཀྱི་བྱིན་རླབས་ཐིབས་སེ་ཐིབ༔
རྣམ་འགྱུར་ཡོན་ཏན་དུ་མ་བརྗོད་ལས་འདས༔ ཡིད་བཞིན་འབད་མེད་དངོས་གྲུབ་ཆར་ལྟར་འབེབས༔ འགྲོ་འདུལ་ཕྲིན་ལས་གར་ཡང་ཐོགས་པ་མེད༔ ཞི་རྒྱས་དབང་དྲག་ཅིག་ཅར་ཤ་ར་ར༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་འདུས་པའི་ལྷ་ཚོགས་འཁོར་བཅས་རྣམས༔ རྣམ་འགྱུར་ཆ་ལུགས་ཅིར་ཡང་སྟོན་བྱེད་ཅིང་༔ ཉི་ཟླའི་འོད་འཕྲོ་གཟི་བྱིན་ཡ་ལ་ལ༔ དབུ་སྐྲ་མཛེས་པའི་ཐོར་ཚུགས་ཤིགས་སེ་ཤིག༔
སྣ་ཚོགས་དར་གྱི་ཅོད་པན་པུ་རུ་རུ༔ རིན་ཆེན་རུས་པའི་རྒྱན་ཆ་ཁྲ་ལ་ལ༔ དྲི་ཞིམ་སྤོས་ཀྱི་ངད་པ་ཆི་ལི་ལི༔ སྒྲ་དབྱངས་རོལ་མོ་མང་པོ་ཏི་རི་རི༔ དཔའ་བོས་ཧཱུྃ་སྒྲ་བྲོ་རྡུང་འུ་རུ་རུ༔ དཔའ་མོས་གླུ་ལེན་གར་སྟབས་ཁྲིགས་སེ་ཁྲིག༔ གིང་ཆེན་ཕོ་ཉས་བཤུགས་པ་ཀྱུ་རུ་རུ༔ ཞི་ཚོགས་མདངས་ལྡན་གར་སྒྱུར་ཤིགས་སེ་ཤིག༔ འཇའ་དང་འོད་ཀྱི་གུར་ཁང་ཐིབས་སེ་ཐིབ༔ ཁྲོ་ཚོགས་རྔམ་བརྗིད་འཆམ་སྟབས་ལམས་སེ་ལམ༔
དྲག་སྔགས་གནམ་ལྕགས་ཐོག་སེར་ཤ་ར་ར༔ དམ་ཅན་ཆོས་སྐྱོང་ལས་བྱེད་ཁྱུགས་སེ་ཁྱུག༔ མྱུར་མགྱོགས་མེ་རླུང་གློག་དམར་ཚུབས་སེ་ཚུབ༔ ནོར་ལྷ་གཏེར་བདག་སྒེག་བཞད་ཡ་ལ་ལ༔ དགོས་འབྱུང་ལོངས་སྤྱོད་བུ་ཡུག་ཆི་ལི་ལི༔ སྡེ་བརྒྱད་བཤན་པའི་ཚོགས་ནི་རུབས་སེ་རུབ༔ མདའ་མདུང་མཚོན་ཆའི་རྣོ་དབལ་ཟེངས་སེ་ཟེང་༔ མཐའ་སྡུད་ཕོ་ཉའི་ཚོགས་ནི་ཉི་ལི་ལི༔ དུག་རླངས་ནད་ཀྱི་རླུང་དམར་འུ་རུ་རུ༔ ཀུན་ཀྱང་འབར་བའི་ཆ་ལུགས་རྔམ་པའི་སྐུ༔
བདུད་འདུལ་དཔལ་གྱི་རྟ་བྲོ་ཆེམས་སེ་ཆེམ༔ ནད་གདོན་སྡིག་སྒྲིབ་རྐྱེན་ཚོགས་སངས་སེ་སངས༔ ཐུགས་རྗེའི་སྟོབས་བསྐྱེད་ནུས་པའི་རྩལ་ཕྱུངས་ལ༔ མཆོག་དང་ཐུན་མོང་དངོས་གྲུབ་ཆར་ལྟར་ཕོབ༔ དཀྱིལ་འཁོར་གཞལ་ཡས་འདི་ལ་བྱིན་ཆེན་ཕོབ༔ རྣལ་འབྱོར་སྒྲུབ་མཆོག་བུ་ལ་བྱིན་གྱིས་རློབས༔ ཕྱི་ནང་གསང་དབང་མ་ལུས་བསྐུར་དུ་གསོལ༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཕོ་བྲང་ཆེན་པོ་འདི་ལ་བརྟན་པར་བཞུགས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མཐུ་ཆེན་ཁྱེད་ཀྱི་མཐུ་རྩལ་ནུས་པ་ཕྱུངས༔ རྟགས་དང་མཚན་མ་མ་ལུས་བསྟན་དུ་གསོལ༔ མཁྱེན་བརྩེ་ནུས་པའི་ཐུགས་དམ་དུས་ལ་བབ༔ མ་གཡེལ་བླ་མ་ཡི་དམ་མཁའ་འགྲོའི་ཚོགས༔ རང་བཞིན་གནས་ནས་སྐུར་བཞེངས་འདིར་གཤེགས་ལ༔ དབང་ཆེན་ཁྱོད་ཀྱིས་བདག་ལ་དབང་མཆོག་སྩོལ༔ བྱིན་ཆེན་ཁྱོད་ཀྱིས་བདག་ལ་བྱིན་ཕོབ་ཅིག༔ བླ་མའི་སྐུ་ལས་ཡེ་ཤེས་གཟི་བརྗིད་ཆེ༔ རྣལ་འབྱོར་ལུས་ལ་བདེ་བ་བསྐྱེད་དུ་གསོལ༔ ཡི་དམ་གསུང་གི་བྱིན་རླབས་ནུས་པ་ལྡན༔
སྒྲུབ་པ་མཐར་ཕྱིན་དངོས་གྲུབ་སྩལ་དུ་གསོལ༔ མཁའ་འགྲོའི་ཐུགས་ཀྱི་དགོངས་པ་ཀློང་དུ་གྱུར༔ ཅི་བསམ་ཡིད་བཞིན་འགྲུབ་པར་མཛད་དུ་གསོལ༔ བདག་སོགས་བྱང་ཆུབ་སྙིང་པོ་མ་ཐོབ་པར༔ བགེགས་དང་ལོག་འདྲེན་བར་ཆད་འདུལ་བ་དང་༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ༔ ཧ་རི་ནི་ས་བཛྲ་ས་མ་ཡ་ཛཿསིདྡྷི་ཕ་ལ་ཧཱུྃ་ཨཱཿ ཞེས་སྤྱན་དྲངས་པས།
མངོན་རྟོགས་ལྟར་བྱོན་པར་བསམས་ལ། གཉིས་པ་བཞུགས་སུ་གསོལ་བ་ནི། ཧཱུྃ༔ ཏིང་འཛིན་ཆོ་འཕྲུལ་ཡེ་ཤེས་རོལ་པའི་ཞིང་༔ ཕོ་བྲང་རང་བཞིན་དམ་པ་རྒྱ་རེ་ཆེ༔ རིན་ཆེན་རྒྱུ་ལྔའི་ཁྲི་མཆོག་དཔངས་རེ་མཐོ༔ པདྨ་ཉི་ཟླའི་གདན་མཛེས་འོད་རེ་གསལ༔ ཕྱི་ནང་སྟོང་གསལ་གཞལ་ཡས་ཉམས་རེ་དགའ༔ འཇའ་ཚོན་སྤེལ་ལེགས་བཀོད་པ་དྭངས་རེ་སྤྲོ༔ སྒོམ་པའི་ལྷ་ཚོགས་བཀྲག་མདངས་གཟི་བྱིན་འབར༔
མ་བསྒོམས་སངས་རྒྱས་རང་བཞིན་ལྷུན་གྱིས་གྲུབ༔ གཉིས་མེད་འགྲོ་བའི་དོན་དུ་སྐུ་བཞུགས་འཚལ༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ བདག་སོགས་འགྲོ་ཀུན་བྱང་ཆུབ་མ་རྙེད་བར༔ ཐུགས་རྗེ་རྩེ་གཅིག་བྲེང་བྲེང་བདག་ལ་དགོངས༔ སྒྲིབ་དག་ཡེ་ཤེས་ཆོས་སྐུ་འཆར་བ་དང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་ཏིཥྛ་ལྷན༔ གསུམ་པ་སྒྲུབ་ཐབས་ཕྱག་འཚལ་མཆོད་བསྟོད་ཛཔ྄་བཟླས་བཅས་དོན་ཚན་དགུ་ལས། དང་པོ་མོས་གུས་ཕྱག་མཆོད་ནི།
ཨེ་མ་ཧོཿ དུས་གསུམ་སྐྱེ་འགག་མེད་པ་ཆོས་ཀྱི་སྐུ༔ བདེ་ཆེན་འདུ་འབྲལ་མེད་པ་ལོངས་སྤྱོད་རྫོགས༔ འགག་མེད་ཅི་ཡང་སྟོན་པ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐྱེ་འཆི་མེད་པ་རྡོ་རྗེ་ལྟ་བུའི་སྐུ༔ འགག་མེད་གསུང་དབྱངས་ཐོས་གྲོལ་དམ་པའི་གསུང་༔ མཁྱེན་བརྩེ་ཡེ་ཤེས་མཉམ་ཉིད་རིག་པའི་ཐུགས༔ སྐུ་གསུང་ཐུགས་ལྡན་པདྨར་ཕྱག་འཚལ་ལོ༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ལོག་འདྲེན་བདུད་བཞི་བཅོམ་པ་སངས་རྒྱས་དངོས༔ ཆོས་སྒོ་ཀུན་ལ་ཐོགས་མེད་དམ་པའི་ཆོས༔ མདོ་སྔགས་ཟུང་འཇུག་སྐུར་སྟོན་དགེ་འདུན་སྡེ༔ མཆོག་གསུམ་ཀུན་འདུས་པདྨར་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཞི་བའི་ལས་མཛད་ནད་གདོན་སྡིག་སྒྲིབ་སྦྱངས༔ རྒྱས་པའི་ལས་མཛད་ཚེ་དཔལ་ཡེ་ཤེས་བསྐྱེད༔ དབང་གི་ལས་མཛད་རང་སྣང་དགེ་ལ་སྦྱོར༔ དྲག་པོའི་ལས་མཛད་གཟུང་འཛིན་ཀུན་རྟོག་བསྒྲལ༔
མཆོག་ཐུན་ལྷུན་གྲུབ་རང་བྱུང་ཡེ་ཤེས་སྟོན༔ ཕྲིན་ལས་རྫོགས་པའི་རྗེ་ལ་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གང་ལ་གང་འདུལ་ཚད་མེད་ཐུགས་རྗེའི་རྩལ༔ ཐབས་ཤེས་དབྱེར་མེད་རྣམ་བཞིའི་འཁོར་ལོས་བསྒྱུར༔ ཡེ་ཤེས་ལས་གྲུབ་བཀའ་སྡོད་ཕོ་ཉའི་ཚུལ༔ ཆོས་ཉིད་རྣམ་དག་ལྷ་ལ་ཕྱག་འཚལ་ལོ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་དྷེ་ཝ་ཌཱཀྐི་ནཱི་ཨ་ཏི་པུ་ཧོཿ པྲ་ཏཱིཙྪ་ཧོཿ
གཉིས་པ་ཐུན་མོང་སྤྱི་ཡི་མཆོད་པ་ནི། ཧཱུྃ༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ དྲི་བྲལ་ཡན་ལག་བརྒྱད་ལྡན་མཆོད་ཡོན་ཚོགས༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ཨརྒྷཾ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་ཉོན་མོངས་པའི༔
ཚད་གདུང་བསིལ་ལྡན་ཞི་གནས་བདེ་ཐོབ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ དཀར་སེར་དམར་ལྗང་མཐིང་གསལ་མེ་ཏོག་ཚོགས༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ པུཥྤེ་དྷེ་ཝི་བཛྲ་པཱུ་ཛ་ཧཱུྃ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་ང་རྒྱལ་གྱི༔
གཟུགས་ངན་སྐྱོན་བྲལ་མཚན་དཔེ་ཐོབ་པར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ དྲི་བསུང་ཞིང་ཁམས་ཀུན་ཁྱབ་བདུག་པའི་སྤྲིན༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ དྷཱུ་པེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདཻབས༔ བདག་དང་མཐའ་ཡས་སེམས་ཅན་མ་ལུས་ཀྱི༔
ཁོང་ཁྲོ་དག་ནས་ཚུལ་ཁྲིམས་མཆོག་ཐོབ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ ཕྱི་ནང་སྣོད་བཅུད་ཡེ་ཤེས་གསལ་བའི་སྒྲོན༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ཨཱ་ལོ་ཀཻ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདཻབས༔ བདག་དང་མཐའ་ཡས་སེམས་ཅན་གཏི་མུག་གི༔
མུན་སངས་ཡེ་ཤེས་འོད་གསལ་མཆོག་ཐོབ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ནས༔ འཇམ་ལེགས་འོ་མའི་རྒྱ་མཚོ་སྤོས་ཀྱི་ཆུ༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་འབུལ༔ གནྡྷེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་གཟུང་འཛིན་གྱི༔
དྲི་སྤངས་མི་རྟོག་ཡེ་ཤེས་དོན་རྟོགས་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ རོ་བརྒྱའི་བཅུད་ལྡན་ལྷ་ཡི་ཞལ་ཟས་སོགས༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ནཻ་ཝི་དྱེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་འདོད་ཆགས་ཀྱི༔
སེར་སྣ་དག་ནས་ཏིང་འཛིན་རོས་ཚིམ་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ན༔ ཞིང་ཁམས་བཀོད་མཛེས་ལྷ་ཡི་འབྱོར་པས་གཏམས༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ མཎྜལ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་དང་མཐའ་ཡས་སེམས་ཅན་ལུས་ངན་གྱི༔
རྒྱུ་སྤངས་ཞིང་ཁམས་རྣམ་དག་ཐོབ་པར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོང་གསུམ་འཇིག་རྟེན་རབ་འབྱམས་རྒྱ་མཚོ་ནས༔ སྒྲ་སྙན་གླུ་དབྱངས་རོལ་མོ་ཇི་སྙེད་པ༔ མ་ལུས་ཐོགས་མེད་བློ་ཡིས་ཡོངས་བསྡུས་ཏེ༔ ཏིང་འཛིན་དགོངས་བརྒྱུད་དག་པས་བྱིན་བརླབས་ནས༔ བདེ་གཤེགས་རྒྱལ་བ་ཐུགས་རྗེ་ཅན་ལ་འབུལ༔ ཤབྡ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདཻབས༔ བདག་དང་མཐའ་ཡས་སེམས་ཅན་ཞེ་སྡང་གི༔
དྲི་དག་སྙན་གྲགས་ཆོས་སྒྲ་སྒྲོག་པར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ གསུམ་པ་བླ་མེད་ཕྱི་ཡི་མཆོད་པ་ནི། ཧཱུྃ༔ སྣོད་ཀྱི་འབྱུང་བ་ལས་སྐྱེས་ཡངས་ཤིང་མཛེས༔ བཅུད་ཀྱི་ལྷ་ཀླུས་རྒྱན་གྱིས་མཛེས་པའི་སྐུ༔ ཕྱི་ནང་མཆོད་རྫས་སྟངས་སྟབས་བསྐྲུན་པའི་གཟུགས༔ ཆེ་བའི་ཡོན་ཏན་རྒྱས་མཛད་འདོད་ཡོན་གྱི༔ ལྷ་མོས་ཡོངས་གང་རྡོ་རྗེ་གཟུགས་མའི་ཚོགས༔
རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ སྤྱན་གྱི་མཆོད་པ་འབུལ་ལོ་གཉིས་མེད་བཞེས༔ རཱུ་པ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ འགྱུར་མེད་རྡོ་རྗེ་སྐུ་ཡི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རེག་མེད་རང་བཞིན་ལྷུན་གྲུབ་འབྱུང་བའི་སྒྲ༔ རེག་བཅས་གླུ་དབྱངས་སྙན་ཚིག་སྐྱེ་འགྲོའི་སྒྲ༔ ཟུང་འཇུག་རྔ་ཡབ་དུང་ཏིང་འབུད་དཀྲོལ་བརྡུངས༔
གཎྜི་ཆོས་ཚིག་དོན་རྫོགས་འདོད་ཡོན་གྱི༔ ལྷ་མོས་ཡོངས་གང་རྡོ་རྗེ་སྒྲ་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ སྙན་གྱི་མཆོད་པ་འབུལ་ལོ་གཉིས་མེད་བཞེས༔ ཤབྡ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ གསུང་དབྱངས་ཡན་ལག་དྲུག་ཅུའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ལྷན་ཅིག་སྐྱེས་དང་ཨ་གར་དུ་རུ་ཀཿ
དམ་རྫས་ཚིམ་བྱེད་བདུག་པ་སྤོས་ཀྱི་དྲི༔ དྭངས་བྱེད་རྒྱས་པ་རང་བཞིན་སྨན་གྱི་དྲི༔ སྣང་སྲིད་ཡོངས་གང་རྡོ་རྗེ་དྲི་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ ཤངས་ཀྱི་མཆོད་པ་འབུལ་ལོ་གཉིས་མེད་བཞེས༔ གནྡྷེ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ དངོས་གྲུབ་ཀུན་འབྱུང་ཡོན་ཏན་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཁ་མངར་སྐྱུར་རྩུབ་རང་བཞིན་འབྱུང་བའི་རོ༔ བཙོ་བསྲེགས་རྗེན་སོགས་ཐབས་ཀྱིས་སྦྱོར་བའི་རོ༔ ཤ་ལྔ་དམ་རྫས་ལྔ་སོགས་ལྷའི་བདུད་རྩི༔ རྩ་བརྒྱད་སྟོང་ལྡན་མཐུ་སྟོབས་བྱིན་རླབས་རོ༔ སྣང་སྲིད་ཡོངས་གང་རྡོ་རྗེ་རོ་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ ལྗགས་ཀྱི་མཆོད་པ་འབུལ་ལོ་གཉིས་མེད་བཞེས༔ རཱ་ས་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔
ཐོགས་མེད་ཕྲིན་ལས་མཐར་ཕྱིན་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྱི་ཡི་རེག་བྱ་ལྷ་ཡི་དར་ཟབ་གོས༔ ནང་གི་ལྷ་ཀླུ་མི་མོ་མཚན་ལྡན་དང་༔ ཐབས་ཤེས་སྦྱོར་བ་བདེ་བ་མྱོང་རེག་གི༔ བདེ་ཆེན་ཡེ་ཤེས་གསང་བ་བླ་ན་མེད༔ སྨྲ་བསམ་བརྗོད་བྲལ་ཤེས་རབ་རིག་མའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔ སྐུ་ཡི་མཆོད་པ་འབུལ་ལོ་གཉིས་མེད་བཞེས༔ སྤརྴེ་དྷེ་ཝི་བཛྲ་པཱུ་ཛ་ཧོཿ
གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ མཁྱེན་བརྩེ་ཡེ་ཤེས་ཐུགས་ཀྱི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འབྲུ་ཚིག་དོན་དང་མན་ངག་ཟུང་དུ་བསྡེབས༔ གསལ་དང་གོ་འབྱེད་སྙིང་པོ་སྡུད་པ་སོགས༔ ཤེས་བྱའི་དབང་པོ་ཚིམ་བྱེད་རྒྱལ་བའི་བཀའ༔ ཕྱག་རྒྱ་གསུམ་ལྡན་ཆོས་ཀྱི་རྡོ་རྗེ་མ༔ མཁའ་ཀློང་རྣམ་དག་ཆོས་ཉིད་རོལ་པའི་ཚོགས༔ རིགས་འདུས་ཨོ་རྒྱན་གུ་རུའི་ལྷ་ཚོགས་ལ༔
ཆོས་ཀྱི་མཆོད་པ་འབུལ་ལོ་གཉིས་མེད་བཞེས༔ དྷརྨ་དྷེ་ཝི་བཛྲ་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བདག་སོགས་ཁམས་གསུམ་སེམས་ཅན་ཐམས་ཅད་ལ༔ སྐུ་གསུམ་ལྷུན་གྱིས་གྲུབ་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔
བཞི་པ་ནང་མཆོད་སྨན་རཀ་གཏོར་གསུམ་ལས། དང་པོ་འཆི་མེད་བདུད་རྩིའི་སྨན་མཆོད་འབུལ་བ་ནི། ཧཱུྃ༔
རང་བྱུང་གདོད་ནས་རྣམ་པར་དག་པའི་རྫས༔ རྩ་བརྒྱད་ཡན་ལག་སྟོང་དང་སྦྱར་བའི་སྨན༔ རིགས་ལྔ་ཡེ་ཤེས་ལྔ་རྫོགས་བསྒྲུབ་པའི་རྫས༔ འགྲོ་དྲུག་སྡུག་བསྔལ་འཇོམས་པའི་ཡེ་ཤེས་རྩི༔ དུས་གསུམ་བདེ་གཤེགས་མ་ལུས་མཆོད་པའི་སྤྲིན༔ རཱ་ས་ཡ་ནའི་རྫས་མཆོག་ཁྱད་པར་ཅན༔ རིག་འཛིན་འདུས་པ་བླ་མའི་ཞལ་དུ་འབུལ༔ སརྦ་པཉྩ་ཙིཏྟ་སུ་ར་ཧཱུྃ༔ བསྐྱེད་རྫོགས་དབྱེར་མེད་དགོངས་རྒྱུད་དག་པར་སྦྱོར༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཆེ་མཆོག་འདུས་པ་ཡི་དམ་ལྷ་ལ་འབུལ༔ སརྦ་པཉྩ་ཙིཏྟ་སུ་ར་ཧཱུྃ༔ དམ་ཚིག་ཉམས་སྐོང་སྔགས་ཀྱི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདེ་ཆེན་འདུས་པ་མཁའ་འགྲོའི་ཚོགས་ལ་འབུལ༔ སརྦ་པཉྩ་ཙིཏྟ་སུ་ར་ཧཱུྃ༔ རྟེན་འབྲེལ་ཕྱོགས་མེད་འཆར་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཡོན་ཏན་འདུས་པ་ནོར་ལྷ་གཏེར་བདག་མཆོད༔ སརྦ་པཉྩ་ཙིཏྟ་སུ་ར་ཧཱུྃ༔
འདོད་རྒུ་འབད་མེད་འབྱུང་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྲིན་ལས་འདུས་པ་ཆོས་སྐྱོང་གཏེར་སྲུང་མཆོད༔ སརྦ་པཉྩ་ཙིཏྟ་སུ་ར་ཧཱུྃ༔ མྱུར་མགྱོགས་ཐོགས་མེད་ལས་ཀྱི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རིག་རྩལ་འདུས་པ་སྣང་སྲིད་དཀྱིལ་འཁོར་མཆོད༔ སརྦ་པཉྩ་ཙིཏྟ་སུ་ར་ཧཱུྃ༔ ཁམས་གསུམ་འཁོར་བ་སྟོངས་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མ་ཧཱ་གུ་རུ་སརྦ་སིདྡྷི་ཧཱུྃ༔ ཧཱུྃ༔ དཀྱིལ་འཁོར་ལྷ་རྣམས་མཉམ་སྦྱོར་བའི༔ བྱང་སེམས་བདུད་རྩི་མ་ལུས་པ༔ ཆར་རྒྱུན་ལྟ་བུར་བབས་པ་ཉིད༔ བདག་ཉིད་ཙིཏྟའི་སྙིང་དབུས་ཐིམ༔ ཡེ་ཤེས་སེམས་དཔའི་སྐུར་གྱུར་ནས༔ སྐྱེ་འཆི་མེད་པའི་དངོས་གྲུབ་སྩོལ༔ ཨོཾ་བོ་དྷི་ཙིཏྟ་ཨ་མྲྀ་ཏ་བཛྲ་ཨཱ་ཡུ་ཥེ་ཨ་བེ་ཤ་ཡ་སིདྡྷི་ཧཱུྃ༔ ཞེས་བདུད་རྩི་མྱང་ཞིང༌།
གཉིས་པ་རཀྟའི་མཆོད་པ་ནི། ཧཱུྃ༔ བྷནྡྷ་ཡངས་པ་མཁའ་ཀློང་རྫོགས་པའི་ནང་༔ མུ་ལ་རཀྟ་སྲིད་པ་བསྐྱེད་པའི་ཁྲག༔ ཨཉྫ་རཀྟ་བདེ་ཆེན་སྦྱོར་བའི་ཁྲག༔ དུ་ན་རཀྟ་རྒྱུད་དྲུག་བསྒྲལ་བའི་ཁྲག༔ གུ་ན་རཀྟ་འབྱུང་བ་སྲིད་པའི་ཁྲག༔ མ་ཧཱ་རཀྟ་ཐུགས་རྗེ་ཆགས་པའི་མདངས༔ འཁོར་བའི་རྒྱུ་བསྒྲལ་ཁམས་གསུམ་དབང་སྡུད་རྫས༔ བདེ་མཆོག་བདེ་སྤྱོད་རཀྟའི་མཆོད་པ་འདི༔
བདེ་གཤེགས་འདུས་པ་གུ་རུའི་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ ཐུགས་རྗེས་བརྩེར་དགོངས་དབང་དང་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཡི་དམ་བདེར་འདུས་ཞི་ཁྲོའི་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ ཐུན་མོང་གྲུབ་པ་རྣམ་བརྒྱད་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཁའ་འགྲོ་འདུས་པ་དབྱིངས་ཕྱུག་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ
སྐྱེ་འགྲོ་ཆོས་ལ་འགོད་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཆོས་སྐྱོང་འདུས་པ་དམ་ཅན་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ བསྟན་སྲུང་དྲག་སྔགས་མཐུ་ཡི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ནོར་ལྷ་འདུས་པ་གནོད་སྦྱིན་ཐུགས་དམ་བསྐང་༔ མ་ཧཱ་རཀྟ་ཛྙཱ་ན་པཱུ་ཛ་ཧོཿ ཆེ་བཙན་འགྲན་ཟླ་བྲལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
མ་ཧཱ་གུ་རུ་སརྦ་སིདྡྷི་ཧཱུྃ༔ གསུམ་པ་དམ་རྫས་གཏོར་མའི་མཆོད་པ་ནི། ཧཱུྃ༔ སྣང་བ་སྣོད་ཀྱི་འཇིག་རྟེན་གཏོར་གཞོང་དུ༔ སྲིད་པ་བཅུད་ཀྱི་སྐྱེ་འགྲོ་གཏོར་མར་སྦྱར༔ དཔལ་གྱི་གཏོར་མ་བརྗིད་ལྡན་འགྱིངས་པ་འདི༔ རི་རབ་ལྷུན་པོ་བས་ཀྱང་དཔངས་རེ་མཐོ༔ མ་མོའི་གཏོར་མ་པདྨས་བསྐོར་བ་འདི༔ གླིང་བཞི་གླིང་ཕྲན་བས་ཀྱང་བཀོད་རེ་ལེགས༔ དཀར་གྱི་ཐིག་བཏབ་དམར་གྱི་གུར་ཕུབ་པ༔
གསེར་གྱི་རི་བདུན་བས་ཀྱང་བརྗིད་རེ་ཆེ༔ རཀྟ་དམར་གྱིས་གཏོར་མ་བྲན་པ་འདི༔ རྒྱ་མཚོའི་འཇིངས་རྣམས་བས་ཀྱང་གཏིང་རེ་ཟབ༔ བདུད་རྩི་སྨན་གྱིས་གཏོར་མ་བྲན་པ་འདི༔ ལྷ་ཡི་ཞལ་ཟས་བས་ཀྱང་རོ་རེ་བདའ༔ དཀར་རྩི་དམར་རྩི་ཤ་ཆེན་དྲི་ཆེན་དང་༔ དྲི་ཆུས་བྱུགས་པའི་རྫས་དེ་རྣམ་པ་ལྔ༔ སེངྒེ་གླང་ཆེན་རྟ་དང་བ་གླང་དང་༔ མཆོག་ཆེན་མི་ལ་སོགས་ཏེ་རྣམ་པ་ལྔ༔ མ་ཧཱ་མཱཾ་ས་ལ་སོགས་ཤ་སྣ་སྟོང་༔
མ་ཧཱ་རཀྟ་ལ་སོགས་ཁྲག་སྣ་སྟོང་༔ མ་ཧཱ་ཙིཏྟ་ལ་སོགས་སྙིང་སྣ་སྟོང་༔ གོ་རོ་ཙ་ན་ལ་སོགས་ཀླད་པ་སྟོང་༔ བ་སུ་ཏ་དང་ནང་རོལ་རྣམ་པ་ལྔ༔ ཤིང་ཏོག་ལོ་ཏོག་འབྲུ་སྣ་སྨན་སྣ་དང་༔ རྩི་དང་རྩ་རྒྱུད་རྩི་ཆེན་གོ་སྙོད་དང་༔ སྒ་དང་ལན་ཚྭ་སྤོད་ཀྱི་བྱེ་བྲག་དང་༔ རི་སྒོག་ཀླུང་སྒོག་ཤ་མོང་སྣ་ཚོགས་དང་༔ བཟའ་དང་བཅའ་བ་བཏུང་བ་ལ་སོགས་པ༔ འདོད་ཡོན་ལྔ་ཡི་མཆོད་པ་སྣ་ཚོགས་པ༔
ཐོགས་མེད་བློ་ཡིས་ཡོངས་སུ་ཀུན་བསྡུས་ནས༔ ཏིང་འཛིན་དགོངས་བརྒྱུད་དག་པས་བྱིན་བརླབས་ཏེ༔ བདུད་རྩིར་བསྒྱུར་བའི་བ་ལིཾ་ཆེན་པོ་འདི༔ བླ་མ་རིག་འཛིན་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ ཚེ་གཅིག་འོད་སྐུར་གྲོལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཡི་དམ་ལྷ་ཚོགས་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ རྟག་བརྟན་འགྱུར་མེད་ཚེ་ཡི་དངོས་གྲུབ་སྩོལ༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དཔའ་བོ་མཁའ་འགྲོའི་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ བརྟུལ་ཞུགས་རྫུ་འཕྲུལ་ཐོགས་མེད་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དམ་ཅན་སྲུང་མའི་ཐུགས་དམ་བསྐང་གྱུར་ཅིག༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ ལྷ་འདྲེ་མི་གསུམ་འདུལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཆོད་པར་འོས་པའི་ཐུགས་དམ་བསྐང་གྱུར་ཅིག༔
མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ ཚོགས་གཉིས་འབྲས་བུ་མཐར་ཕྱིན་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འཁོར་འདས་གཉིས་སུ་མེད་པར་ཐུགས་དམ་བསྐང་༔ མ་ཧཱ་བྷ་ལིངྟ་པཱུ་ཛ་བྷུཉྫ་ཧོཿ དགོངས་ཀློང་ཆབས་ཅིག་གྲོལ་བའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ལྔ་པ་གསང་བ་བླ་མེད་ཀྱི་མཆོད་པ་སྦྱོར་སྒྲོལ་རྣམ་པ་གཉིས་ལས། དང་པོ་བདེ་ཆེན་སྦྱོར་བའི་མཆོད་པ་ནི།
ཧཱུྃ༔ ཀུན་ཏུ་བཟང་མོ་ཤེས་རབ་དབྱིངས་ཀྱི་ཡུམ༔ དམིགས་མེད་སྙིང་རྗེས་སེམས་ཅན་ཡོངས་ལ་སྙོམས༔ ཐབས་མཆོག་བདེ་ཆེན་འཁོར་འདས་དབྱིངས་སུ་དག༔ འཕགས་པའི་ཚོགས་རྣམས་ཐུགས་དམ་བསྐུལ་བའི་ཕྱིར༔ ཐབས་དང་ཤེས་རབ་གཉིས་མེད་མཆོད་པའི་རྒྱན༔ ཨ་ཧོ་མ་ཧཱ་སུ་ཁ་ས་མ་ཡ་སཏྭཾ༔ ཨཱཿདང་ཧཱུྃ་ལས་རྡོ་རྗེ་པདྨའི་དལ༔ པྲ་བེ་ཤ་ཡ་ཕཊ྄་ཀྱིས་གསང་སྒོ་ཕྱེས༔ སུ་ར་སཏྭཾ་གྱིས་བདེ་བའི་རྡོ་རྗེ་བསྐུལ༔
ས་མ་ཧོ་ཡིས་དགྱེས་པ་ཆེན་པོར་གནང་༔ ར་ཧོ་རཱ་ག་ཡ་མིས་མཉམ་སྦྱོར་ཏེ༔ དབྱིངས་དང་ཡེ་ཤེས་གཉིས་མེད་ལྷུན་གྲུབ་ཀྱི༔ མཉམ་ཉིད་བདེ་བ་ཆེན་པོའི་མཆོད་པ་འབུལ༔ ཛྙཱ་ན་མ་ཧཱ་སུ་ཁ་པཱུ་ཛ་ཧཱུྃ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ནམ་མཁས་གར་ཁྱབ་ཆོས་དབྱིངས་ཡུམ་གྱི་མཁའ༔ སྣོད་ཀྱི་འཇིག་རྟེན་རབ་འབྱམས་གཞལ་ཡས་ཁང་༔ གསལ་སྣང་རྟོག་མེད་སེམས་ཅན་ཀུན་གྱི་སེམས༔ ཀུན་གཞི་ཨ་ལ་ཡིད་ནི་ཧཱུྃ་གི་ངང་༔
འཁོར་འདས་གཉིས་མེད་ཡབ་ཡུམ་ཐབས་ཤེས་བསྣོལ༔ ཨཱཿཧཱུྃ་སེམས་གསུམ་འདྲེས་པའི་ཀུན་ཏུ་བཟང་༔ འགྲོ་ཀུན་བདེ་གཤེགས་རྒྱལ་བའི་སྲས་སུ་གྱུར༔ དགྱེས་མཆོད་བདེ་བ་ཆེན་པོ་བཞེས་སུ་གསོལ༔ ཛྙཱ་ན་མ་ཧཱ་སུ་ཁ་པཱུ་ཛ་ཧོཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདེ་བ་ཆེན་པོ་དག་ལ་གང་གནས་པ༔ རྟོགས་པ་ཆེན་པོ་ལོངས་སྤྱོད་རྫོགས་པའི་སྐུ༔ ཁམས་གསུམ་ལས་འདས་བྱང་ཆུབ་རིན་པོ་ཆེ༔ སྟོར་བ་བཙལ་བས་རྙེད་པར་ག་ལ་འགྱུར༔
ཐིག་ལེ་ཆེན་པོར་ཆུད་པར་གནས་པ་ལ༔ ཡེ་ཤེས་སྙིང་པོ་འདི་ལས་གཞན་མེད་དོ༔ འཁོར་བ་མྱ་ངན་འདས་ལ་སྐྱེ་འཆི་མེད༔ བདེ་བ་ཆེན་པོའི་ངང་ལ་མཉམ་པར་རོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདེ་བའི་རྩི་ལ་རོལ་ཀྱང་གཉིས་མེད་བདེ༔ སྲིད་པའི་འདོད་པ་ཤིན་ཏུ་རྣམ་དག་པས༔ མི་སྲིད་ཆོས་ཀྱི་དབྱིངས་སུ་རྣམ་སྦྱར་ནས༔ རིགས་འདུས་གུ་རུའི་དཀྱིལ་འཁོར་དམ་པ་འདིར༔ རྒྱལ་བ་རྒྱ་མཚོ་འཁོར་དང་བཅས་པ་ལ༔
དམ་རྫས་མཆོག་གི་མཆོད་པ་འདི་འབུལ་གྱིས༔ ཆོས་ཉིད་ལྷུན་གྲུབ་དག་པའི་དངོས་གྲུབ་སྩོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ན་མཿསརྦ་ཏ་ཐཱ་ག་ཏ་བོ་དྷི་ཙིཏྟ་མ་ཧཱ་སུ་ཁ་པཱུ་ཛ་པྲ་ཏཱིཙྪ་ཧོཿ གཉིས་པ་རུ་ཏྲ་བསྒྲལ་མཆོད་ནི། ཧཱུྃ༔ སྲིད་གསུམ་རྣམ་དག་ཆོས་དབྱིངས་བྲུབ་ཁུང་དུ༔ གཟུང་འཛིན་ལས་རླུང་དུག་ལྔའི་དབང་གྱུར་པས༔ རིགས་དྲུག་འཁྲུལ་པའི་མུན་ཁུང་འཁྱམས་པ་ཀུན༔ ཚད་མེད་འོད་གསལ་སྙིང་པོས་ཡོངས་བཟུང་སྟེ༔
བརྩེ་ཆེན་བྱམས་པས་མཉམ་ཉིད་དབྱིངས་སུ་འཆིང་༔ དགའ་ཆེན་གཡོ་བས་ཀུན་སྣང་རྟོག་པ་དག༔ བཏང་སྙོམས་ཁྱབ་བརྡལ་ཉོན་མོངས་ཚོར་བ་གཞོམ༔ རང་བྱུང་ཡེ་ཤེས་གཉིས་འཛིན་བདུད་དང་ཕྲོལ༔ རིག་འཛིན་དཔའ་སྟོབས་གྱད་ཀྱི་ཕུར་བུ་ཡིས༔ ཐུགས་རྗེ་རྩེ་གཅིག་བདག་འཛིན་རུ་ཏྲའི་དཔུང་༔ མཉམ་རྫོགས་དབྱིངས་སུ་སྒྲོལ་ཅིག་ཀཱི་ལ་ཡ༔ ལས་དང་བག་ཆགས་འཁྲུལ་པའི་ས་བོན་རྣམས༔ ཤེས་རབ་རྣོ་མཚོན་འབར་བས་རྡུལ་དུ་རློག༔ ལྷུན་གྲུབ་སྣོད་ཡངས་འོད་གསལ་དྭངས་མར་བསྐྱིལ༔
དབྱིངས་ནས་སྐུར་བཞེངས་ཞི་ཁྲོ་རབ་འབྱམས་ལྷ༔ ངང་གིས་ཁྲོས་ནས་ཡེ་ཤེས་འབར་བའི་ཞལ༔ སྲིད་གསུམ་རྣམ་པར་རོལ་པའི་ཧོཾ་ཡངས་པར༔ བསྟབ་བོ་བདེ་ཆེན་འགྱུར་མེད་དབྱིངས་སུ་སྟིམས༔ མ་རིག་གཏི་མུག་བསྒྲལ་བའི་མཆོད་པ་ཆེ༔ ཆོས་དབྱིངས་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ སངས་རྒྱས་བསྟན་དགྲ་རྣམ་སྣང་དབྱིངས་སུ་ཨཱ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཞེ་ལྡང་ལྷ་བདུད་བསྒྲལ་བའི་མཆོད་པ་ཆེ༔ མེ་ལོང་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བླ་མའི་སྐུ་དགྲ་རྡོར་སེམས་དབྱིངས་སུ་ཨཱཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ང་རྒྱལ་ཕུང་བདུད་བསྒྲལ་བའི་མཆོད་པ་ཆེ༔ མཉམ་ཉིད་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔
རྣལ་འབྱོར་སྒོས་དགྲ་རིན་འབྱུང་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཉོན་མོངས་འདོད་ཆགས་བདུད་དཔུང་བསྒྲལ་མཆོད་འདི༔ སོར་རྟོག་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ མཆེད་ལྕམ་ཟུར་དགྲ་སྣང་མཐའི་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྲག་དོག་འཆི་བདག་བདུད་དཔུང་བསྒྲལ་མཆོད་འདི༔ བྱ་གྲུབ་ཡེ་ཤེས་ལྷ་ཚོགས་ཞལ་དུ་བསྟབ༔
ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ ཡོན་བདག་རྐྱེན་དགྲ་དོན་གྲུབ་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དུག་ལྔ་ཡོངས་སུ་བསྒྲལ་བའི་མཆོད་པ་འདི༔ ཀློང་གྱུར་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ རྒྱལ་ཁམས་ཕུང་འདྲེ་རྡོར་འཆང་དབྱིངས་སུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
རྣམ་ཤེས་ཚོགས་བརྒྱད་བསྒྲལ་བའི་མཆོད་པ་འདི༔ འདའ་ཀ་ཡེ་ཤེས་གིང་ཆེན་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ མཐའ་དམག་འབྱུང་པོ་ཀུན་བཟང་ཀློང་དུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བརྒྱད་ཁྲི་བཞི་སྟོང་ཉོན་མོངས་བསྒྲལ་མཆོད་འདི༔ དབྱིངས་སྒྲོལ་ཡེ་ཤེས་ལྷ་ཚོགས་ཞལ་དུ་བསྟབ༔ ཧ་ལ་པཉྩ་ཛྙཱ་ན་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔
ལན་ཆགས་འབྱུང་པོ་ཀ་དག་ཀློང་དུ་ཕཊ྄ཿ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསྒྲལ་བྱ་སྒྲོལ་བྱེད་འཛིན་པའི་འདུ་འཕྲོ་རྣམས༔ མཐའ་གྲོལ་གཉིས་མེད་ཡེ་ཤེས་ཀློང་དུ་བསྟིམས༔ སྨོན་ལམ་ལོག་པའི་བདུད་རིགས་དེ་བཞིན་ཉིད༔ རྒྱུ་ཟད་རྐྱེན་ཟད་ཆོས་སྐུར་གྲོལ་བར་ཤོག༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་དྷེ་ཝ་ཌཱཀྐི་ནཱི་མ་ཏྲཾ་རུ་ཏྲ་མཱ་ར་ཡ་པཱུ་ཛ་ཧོཿ དྲུག་པ་གླིང་བཞིའི་གར་མཆོད་ནི། ཧཱུྃ༔
ཐུགས་རྗེ་ཡེ་ཤེས་རོལ་པའི་དཀྱིལ་འཁོར་འདིར༔ ཕུང་ཁམས་སྐྱེ་མཆེད་ཡེ་ནས་རྒྱལ་བའི་སྐུ༔ ཡབ་ཡུམ་གཉིས་མེད་ཡེ་ནས་ལྷུན་གྱིས་གྲུབ༔ སྟངས་སྟབས་ཕྱག་རྒྱ་ཐམས་ཅད་གླུ་དང་གར༔ རྣམ་རོལ་ཕྱག་རྒྱ་གར་གྱི་མཆོད་པ་འབུལ༔ མུ་ཏྲ་གཱིརྟི་ནཱིརྟི་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སེངྒེའི་འགྱིང་གར་གསང་བ་རྡོ་རྗེའི་གར༔ པདྨའི་འཛུམ་གར་བདེ་སྤྱོད་དབུ་མའི་མདངས༔
ལས་ཀྱི་འཇོལ་གར་དབང་སྒྱུར་རྒྱ་གྲམ་རྒྱ༔ རིན་ཆེན་བསྒྱུར་གར་དྲུག་ལྡན་འཛིན་པའི་སྟངས༔ སྟག་མོའི་འགྱུར་སྟངས་བུདྡྷ་དབྱིངས་ཀྱི་གར༔ ཁྲོ་བོའི་འགྱིང་གར་གཡས་སུ་ཤིགས་སེ་ཤིག༔ ཁྲོ་མོའི་བཞད་གར་གཡོན་དུ་ཡ་ལ་ལ༔ ཐབས་ཤེས་ཟུང་འཇུག་མཆོག་ཐུན་དངོས་གྲུབ་གར༔ རྣལ་རོལ་ཕྱག་རྒྱ་གར་གྱི་མཆོད་པ་འབུལ༔ མུ་ཏྲ་གཱིརྟི་ནཱིརྟི་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
དང་པོའི་དམ་ཚིག་ནམ་མཁའ་གར་གྱིས་གང་༔ བར་གྱི་དམ་ཚིག་ས་གཞི་གར་གྱིས་གང་༔ ད་ལྟ་དམ་ཚིག་གར་མཁན་ཚུལ་དུ་བསྒྱུར༔ བདེ་ཆེན་གར་མཁན་ཚུལ་དུ་སངས་རྒྱས་ཤིང་༔ གསང་ཆེན་ངེས་པའི་མཆོག་སྟོན་ཨེ་མ་ཧོཿ རྣམ་གྲོལ་ཕྱག་རྒྱ་ཕྱི་ནང་མཆོད་པ་འབུལ༔ མུ་ཏྲ་གཱིརྟི་ནཱིརྟི་པཱུ་ཛ་ཧོཿ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཡས་ཀྱིས་སེ་གོལ་གཏོག་པ་ཏ་ལ་ཧོཿ
གཡོན་གྱིས་སེ་གོལ་བསྒྱུར་བ་ཤམ་པ་རྒྱ༔ ཐབས་ཤེས་ཏ་ལ་ཤམ་པ་རྩེ་སྤྲད་ནས༔ སྐུ་གསུང་ཐུགས་ཀྱི་ཕྱག་རྒྱའི་གར་བསྒྱུར་བས༔ སྣང་སྲིད་ཐམས་ཅད་ཕྱག་རྒྱའི་དཀྱིལ་འཁོར་དུ༔ དུས་གསུམ་སངས་རྒྱས་ཐམས་ཅད་སྤྲིན་བཞིན་གཏིབས༔ རྣམ་རོལ་ཕྱག་རྒྱ་གར་གྱི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་མ་ཧཱ་ཤཱུ་ནྱ་ཏ་ཛྙཱ་ན་པྲི་ཤ་སུ་ཀ་ཏ་ན་ཧཱུྃ༔ བདུན་པ་དེ་བཞིན་ཉིད་ཀྱི་མཆོད་པ་ནི།
ཧཱུྃ༔ གདོད་ནས་དག་པའི་རང་བཞིན་བྱང་ཆུབ་སེམས༔ སྐྱེ་ཤི་ལས་འདས་བྱ་རྩོལ་ཀུན་དང་བྲལ༔ དགེ་སྡིག་བརྗོད་མེད་ཀུན་གཞི་ཡིད་ལས་འདས༔ ལྟ་མེད་ལྟ་བའི་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྟོག་མེད་སྤྲོས་བྲལ་གཞི་གྲོལ་རང་ལུགས་སུ༔ ཡེངས་སུ་མེད་དེ་བདེ་གསལ་མི་རྟོག་ངང་༔ བདེ་སྡུག་ལས་དང་བག་ཆགས་རྒྱུ་འབྲས་ཟད༔
གཡོ་མེད་སྒོམ་པའི་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཚོགས་དྲུག་ཞེན་མེད་ཕྱོགས་རིས་མེད་པར་བདེ༔ གཉིས་མེད་རང་བཞིན་ལྷུན་གྲུབ་རོལ་པའི་རྩལ༔ དུག་ལྔ་རང་གྲོལ་སྣོད་བཅུད་དངོས་པོ་སྟོང་༔ མཉམ་ཉིད་སྤྱོད་པའི་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བརྗོད་བྲལ་གཤིས་ལ་དངོས་མེད་བསྒོམ་དུ་མེད༔
བྱས་ཆོས་བློས་བཏང་བྱར་མེད་བློ་ལས་འདས༔ སྣང་སེམས་འཛིན་བྲལ་དམིགས་མེད་དབྱིངས་སུ་ཐིམ༔ ཡོངས་རྫོགས་འབྲས་བུ་རྒྱལ་པོའི་མཆོད་པ་འབུལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཞི་ལ་འཕོ་འགྱུར་མེད་པ་རྣལ་མའི་ངང་༔ ཕུང་ཁམས་ཡུལ་མེད་མིང་བྲལ་འོད་ལྔའི་སྦུབས༔ སྣང་སྲིད་རྣམ་དག་ཨ་ཏི་རྫོགས་པ་ཆེ༔ རང་བྱུང་ཁོ་ན་ཉིད་ཀྱི་མཆོད་པའི་མཆོག༔ དུས་གསུམ་འཕོ་འགྱུར་མེད་པ་ངང་གིས་འབུལ༔
གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སརྦ་དྷརྨ་དྷཱ་ཏུ་ཛྙཱ་ན་བཛྲ་ཨཱཿ
བརྒྱད་པ་བསྟོད་པ་ནི། གུ་རུའི་ཡོན་ཏན་རྗེས་དྲན་ཞིང་༔ རྩེ་གཅིག་རྗེས་སུ་འཇུག་པའི་བློས༔ ཁྱེད་ཤེས་བློ་བཀལ་གདུང་དབྱངས་ཀྱིས༔ ཧཱུྃ༔ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལྷུན་གྲུབ་བླ་མ་ལོངས་སྤྱོད་རྫོགས༔
པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་ནི་མི་འགྱུར་ཀུན་ཏུ་བཟང་པོའི་སྐུ༔ གསུང་ནི་མི་འགག་མཉམ་ཉིད་རིག་པའི་གསུང་༔ ཐུགས་ནི་མི་གཡོ་སྨྲ་བསམ་བརྗོད་ལས་འདས༔ སྐུ་གསུང་ཐུགས་ལྡན་པདྨ་རྒྱལ་ལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འགྲོ་བའི་དོན་དུ་རང་བྱུང་འོད་དཔག་མེད༔ བཀྲ་ཤིས་ཡོན་ཏན་དུ་མས་བརྒྱན་པའི་སྐུ༔
འཇིག་རྟེན་དབང་བསྒྱུར་པདྨ་རྒྱལ་པོའི་སྲས༔ སྣང་སྲིད་ཟིལ་གནོན་རྩལ་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསྐྱེད་པ་མེད་པ་རྒྱ་མཚོའི་ཀློང་ལས་འཁྲུངས༔ སྐྱེ་ཤི་རྒྱུན་ཆད་གཞོམ་མེད་རྡོ་རྗེའི་སྐུ༔ རིག་རྩལ་དབང་ཐོབ་འགྲོ་བའི་རེ་འདོད་སྐོང་༔ བདེ་གཤེགས་ཀུན་འདུས་སྐུ་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོབས་བཅུའི་རྩལ་གྱིས་ལོག་འདྲེན་ཟིལ་གྱིས་གནོན༔ དྲག་སྔགས་དགོངས་པས་ལྷ་སྲིན་སྡེ་བརྒྱད་འདུལ༔
དབྱིངས་ཡེ་དབྱེར་མེད་མ་སྲིང་བྲན་དུ་བཀོལ༔ འཁོར་ལོའི་མངའ་བདག་མཆོག་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ འདས་པའི་སངས་རྒྱས་རྣམས་ཀྱི་ཐུགས་རྗེའི་རྩལ༔ མ་འོངས་སངས་རྒྱས་རྣམས་ཀྱི་སྨོན་ལམ་མཐུ༔ ད་ལྟའི་སངས་རྒྱས་ཀུན་གྱི་ཡེ་ཤེས་དཔལ༔ དུས་གསུམ་སངས་རྒྱས་སྐུ་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མཁྱེན་པའི་ཡོན་ཏན་ཡེ་ཤེས་ཚད་ལས་འདས༔ སྤྲུལ་པ་བྱེ་བ་ཕྲག་བརྒྱ་ཅིག་ཅར་འགྱེད༔
གང་འདུལ་ཐེག་པས་གདུལ་བྱ་ཐར་ལམ་འདྲེན༔ བསྟན་པའི་བདག་ཉིད་མཆོག་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཕྱི་ལྟར་ཕར་ཕྱིན་དྲུག་ལྡན་སྤྲུལ་པའི་ཆས༔ ནང་ལྟར་སྔགས་མཆོག་སྔགས་བདག་འཁོར་ལོས་བསྒྱུར༔ གསང་བ་བླ་མེད་ཀུན་བཟང་རྡོ་རྗེ་འཆང་༔ ཟུང་འཇུག་སྤྲུལ་བསྒྱུར་འགྱེད་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ བརྗོད་མེད་སྤྲོས་བྲལ་ཀུན་བཟང་སྣང་མཐའ་ཡས༔
བདེ་ཆེན་རིགས་ལྔ་ལོངས་སྤྱོད་རྫོགས་པའི་སྐུ༔ རྡོ་རྗེ་སེམས་དཔའ་སངས་རྒྱས་ཀུན་གྱི་རྗེ༔ དགའ་རབ་རྡོ་རྗེ་ཡེ་ཤེས་ཀློང་དགུའི་གར༔ དགོངས་བརྒྱུད་བླ་མ་རྣམས་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གསང་བའི་བདག་པོ་རིག་འཛིན་རྡོ་རྗེ་ཆོས༔ གསང་སྔགས་བཀའ་བབ་སྐལ་ལྡན་རྒྱལ་པོ་ཛཿ ཡང་དག་མཆོག་བརྙེས་འགྲོ་བའི་དོན་དུ་བརྩོན༔ རིག་འཛིན་བརྡ་བརྒྱུད་རྣམས་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
རྒྱུད་སྡེ་ཀུན་ལ་དབང་སྒྱུར་ལས་ཀྱི་དབང་༔ སྒྲུབ་སྡེ་བརྒྱད་ཀྱི་དོན་རྟོགས་མཁས་པ་བརྒྱད༔ ཐེག་པའི་དོན་ལ་དབང་སྒྱུར་ཆོས་ཀྱི་རྗེ༔ གཏད་རྒྱ་ལུང་བསྟན་རྫོགས་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཆེ་ཆུང་བཞི་རྫོགས་བདེ་ཆེན་འདུས་པའི་སྐུ༔ སྐུ་གཅིག་སྐུ་ལྔ་མཚན་བརྒྱད་བྱེ་བ་བརྒྱད༔ ཕྱོགས་བཅུའི་ཞིང་ཁམས་ཀུན་ལ་དབང་བསྒྱུར་ཞིང་༔ རླབས་ཆེན་གདུལ་བྱ་སྐྱོང་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
འཁོར་བར་མ་ཆགས་སྐྱོན་བྲལ་པདྨ་འབྱུང་༔ ཡོན་ཏན་རབ་རྫོགས་པདྨ་སམ་བྷ་ཝ༔ ཤེས་བྱ་ཀུན་མཁྱེན་བློ་ལྡན་མཆོག་སྲེད་རྩལ༔ ཁམས་གསུམ་སྲིད་གསུམ་དབང་སྡུད་པདྨ་རྒྱལ༔ ལྷུན་གྲུབ་རིག་འཛིན་རྣམ་བཞིར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔

མ་རིག་མུན་སེལ་འགྲོ་འདུལ་ཉི་མ་འོད༔ ལོག་འདྲེན་བདུད་བཞིའི་དཔུང་འཇོམས་ཤཱཀྱ་སེང་༔ ལོག་ལྟ་རུ་ཏྲ་རྡུལ་བརླགས་སེངྒེའི་སྒྲ༔ དྲེགས་པ་ལྷ་སྲིན་ཀུན་འདུལ་གྲོ་བོ་ལོད༔ དགྲ་བགེགས་ཚར་གཅོད་རྣམ་བཞིར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྡོ་རྗེ་མཁའ་འགྲོས་མི་འགྱུར་བདུད་སྡེ་འཇོམས༔ རིན་ཆེན་མཁའ་འགྲོས་རེ་སྐོང་བཅུད་ཆར་འབེབས༔ པདྨ་མཁའ་འགྲོས་རྗེས་ཆགས་གཞན་སྣང་སྡུད༔ ལས་ཀྱི་མཁའ་འགྲོས་བར་གཅོད་གདུག་པ་འདུལ༔ འབུམ་ཕྲག་མཁའ་འགྲོ་སྡེ་བཞིར་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བསྟན་པའི་བརྒྱུད་འཛིན་དགྲ་བགེགས་བདུད་འདུལ་མ༔ རྣལ་འབྱོར་འཁོར་སྐྱོང་བྱིན་རླབས་ཞི་བ་མཚོ༔ སྔགས་ཀྱི་ལས་མཛད་མཚོ་གླིང་ཌཱཀྐི་མ༔ ལས་ཀྱི་བཀའ་སྡོད་ཐོགས་མེད་ཕྲ་མེན་མ༔ དམ་ཚིག་མཁའ་འགྲོའི་ཚོགས་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ པདྨ་ཐོད་ཕྲེང་སངས་རྒྱས་ཀུན་གྱི་དངོས༔ ཇི་སྲིད་ནམ་མཁའི་འཁོར་ལོ་མ་ཞིག་བར༔ དེ་སྲིད་འགྲོ་དོན་ཕྲིན་ལས་རྒྱུན་མི་འཆད༔
སངས་རྒྱས་ཀུན་གྱི་ཡེ་ཤེས་སྟོབས་འཆང་བ༔ འཁོར་འདས་སྤྱི་དཔལ་མཆོག་ལ་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ ཡེ་ཤེས་རང་གསལ་འགྱུར་མེད་རྡོ་རྗེའི་སྐུ༔ ཀ་དག་ཀློང་ནས་ལྷུན་གྲུབ་ཐུགས་རྗེ་ཆེ༔ མ་འགགས་རང་གསལ་ཞི་ཁྲོའི་བཀོད་པ་རྫོགས༔ འཁྲུལ་པའི་སྣང་ཚུལ་རང་མདངས་འོད་སྐུར་སྦྱངས༔ དྲན་རིག་རང་གྲོལ་བདེ་ཆེན་རྒྱལ་པོའི་སྐུ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དབྱིངས་ཀྱི་དཔལ་ལྡན་ཐུགས་རྗེ་བཀོད་པས་བརྒྱན༔ ཆོས་ཉིད་གསལ་རྫོགས་འགྱུར་མེད་ཡོན་ཏན་སྟོན༔ ཚོགས་དྲུག་རང་གྲོལ་འགག་མེད་ཐར་ལམ་སྟོན༔ སྤང་ཐོབ་བྲལ་བའི་འབྲས་བུ་ཆོས་སྐུར་རྫོགས༔ འཁོར་འདས་མཉམ་ཉིད་དུས་གསུམ་མཁྱེན་པའི་སྐུ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བདེ་ཆེན་ཀློང་དུ་འཁོར་འདས་འུབ་ཆུད་ཀྱང་༔ གནས་སྐབས་འབྱུང་བཞི་ལས་རླུང་འཕེན་སྡུད་ཀྱི༔
ཟག་བཅས་སྒྱུ་ལུས་འཇིགས་ཚོགས་ཡ་ངའི་འཕྲང་༔ འབྱུང་ལྔ་རང་གྲོལ་ཡེ་ཤེས་འོད་སྐུར་རྫོགས༔ མཚོ་སྐྱེས་རྡོ་རྗེ་དཔའ་བོ་གྱད་ཀྱི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གཟུང་འཛིན་མཚན་མ་ཡེ་གྲོལ་ལས་རབ་རྫོགས༔ འབྱུང་བ་རྣམ་དག་དབྱྀངས་ཕྱུག་མཁའ་འགྲོ་ལྔ༔ ལས་རླུང་བག་ཆགས་སོར་སྡུད་མཁའ་སྤྱོད་སྤར༔ དབུ་མའི་སྒོ་འབྱེད་ལྷུན་གྲུབ་སྐུ་ལྔའི་ཀློང་༔ དབྱེར་མེད་མཉམ་པར་རོལ་མཛད་རྣལ་འབྱོར་མ༔
གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ སྐུ་ལྔ་ཡེ་ཤེས་ལྔ་ཡི་རང་མདངས་ལས༔ ཐུགས་རྗེ་མཐའ་ཡས་ཞི་ཁྲོའི་བཀོད་པ་རྫོགས༔ གཅིག་ཏུ་མ་ངེས་ཆོ་འཕྲུལ་སྣ་ཚོགས་གར༔ གང་ལ་ཅི་འདུལ་རོལ་པའི་ཚུལ་དུ་སྟོན༔ དུ་མ་རོ་གཅིག་དགོངས་ཀློང་ཡངས་པའི་མཁར༔ འདུ་འབྲལ་མེད་པའི་དོན་གྱིས་ཕྱག་འཚལ་བསྟོད༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དུག་གསུམ་ནད་འཇོམས་དྲང་སྲོང་སྨན་གྱི་རྒྱལ༔ བདུད་བཞིའི་བར་ཆད་སེལ་མཛད་སེངྒེའི་སྒྲ༔ འབྱུང་ལྔ་དབང་སྡུད་ཡེ་ཤེས་ཕོ་ཉའི་ཀློང་༔ ཟུང་འཇུག་བདེ་ཆེན་མཆོག་སྦྱོར་སྨན་གྱི་བླ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཡེ་ཤེས་སྟོབས་ཀྱིས་སྣོད་བཅུད་རྒུད་པ་སེལ༔ ཐུགས་རྗེའི་དབང་གིས་རྩོལ་མེད་དགོས་འདོད་འབྱུང་༔ ནུས་མཐུ་རྩལ་གྱིས་ཁམས་གསུམ་དབང་དུ་སྡུད༔
འདོད་རྒུའི་སྲིད་རྗེ་མཁའ་འགྲོ་ནོར་གྱི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ བརྒྱུད་པ་ཀུན་ལ་དབང་སྒྱུར་མཐུ་སྟོབས་བདག༔ ཡེ་ཤེས་བདུན་ལྡན་རྡོ་རྗེའི་གོ་ཆ་ཅན༔ འབྱུང་ལྔ་ཡེ་ཤེས་འཁོར་ལོས་རྒྱས་འདེབས་པ༔ ལོག་འདྲེན་ལྡང་མེད་རྣམ་གནོན་གུར་གྱི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོབས་ལྡན་ནག་པོ་མངོན་སྤྱོད་དམོད་པའི་ཆས༔
དྲག་སྔགས་ཐལ་འབྱིན་རྡོ་རྗེ་ཕ་ལམ་སྐུ༔ སྡེ་བརྒྱད་གཡུལ་འགྱེད་ཕས་ཀྱི་རྒོལ་བ་འཇོམས༔ བསྟན་དགྲ་བགེགས་དཔུང་ཚར་གཅོད་ཀཱི་ལ་ཡ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཆོས་ཉིད་ཞི་ལས་ཐུགས་རྗེ་འབར་བའི་ཤུགས༔ སྲིད་པ་དཔྱི་གནོན་ཡེ་ཤེས་དགོངས་པ་ཡིས༔ སྟོང་གསུམ་རྔམ་དྲག་གིང་ཆེན་ཕོ་ཉས་འགེངས༔ འདྲེ་རྒོད་མི་མིན་འཚེ་བ་ཕ་མཐར་བསྐྲད༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་གསུང་ཐུགས་ཀྱི་ཡེ་ཤེས་གཟི་བྱིན་གྱི༔ ཀློང་ལྔའི་རང་བཞིན་སྲིད་པ་རྒྱ་ཡིས་འདེབས༔ སྣོད་བཅུད་གོ་འབྱེད་མཁྱེན་བརྩེ་ཕྲིན་ལས་རྫོགས༔ ཟབ་རྒྱ་མཁའ་འགྲོའི་གསང་མཛོད་གཏེར་སྒོ་འབྱེད༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དགོངས་པ་ཀློང་ཡངས་འོད་གསལ་སྙིང་རྗེའི་ངང་༔ རྣམ་འགྱུར་བརྟུལ་ཞུགས་སྤྱོད་པ་མ་ཚོགས་སྡུད༔ སྲིད་པ་བྲན་བཀོལ་ལྷ་འདྲེ་མི་གསུམ་འདུལ༔
སྦས་གནས་སྒོ་འབྱེད་འཇིགས་པ་བརྒྱད་ལས་སྐྱོབ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྟོབས་བཅུའི་དབྱིངས་ལས་འགྱིང་རྩལ་ཁྲོས་པའི་གར༔ སྣང་སྲིད་དབང་སྡུད་བདུད་འདུལ་སྔགས་པའི་ཆས༔ ཚད་མེད་རྣམ་བཞིའི་ཕྱག་རྒྱས་དགྲ་རྒོལ་འཇོམས༔ བདུད་བཞིའི་དཔུང་བཅོམ་དྲེགས་པ་ཟིལ་གནོན་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔
ཚེ་རབས་ལས་དང་སྨོན་ལམ་ཤུགས་ཀྱིས་འབྲེལ༔ དབང་ལུང་མན་ངག་བརྒྱུད་དང་ཉམས་ཆག་སྐོང་༔ ཐེག་པ་འཛིན་འཆང་རིག་འཛིན་སློབ་དཔོན་སོགས༔ སྒྲུབ་པ་བཀའ་བརྒྱད་ཞི་ཁྲོ་ཡི་དམ་ལྷ༔ གནས་ཡུལ་ཞི་སྐྱོང་དཔའ་བོ་ཌཱཀྐིའི་ཚོགས༔ ཆོས་དབྱིངས་ཡེ་ཤེས་རོལ་པ་ཆེན་པོའི་ལྷ༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྔམ་གཤེ་དཔའ་བར་འགྲོ་བའི་གིང་ཆེན་དང་༔ འགུགས་འཆིང་སྡོམ་མྱོས་ལས་མཛད་སྒོ་མ་བཞི༔
བདེ་ཆེན་བཅུད་འཛིན་མཆོད་སྤྲིན་ལྷ་མོ་འབུམ༔ བཀའ་ཉན་ལས་བྱེད་གཟུགས་སྐུ་དྲེགས་པའི་ཚུལ༔ ཕོ་ཉ་བཀའ་སྡོད་དམ་ཅན་སྲུང་མའི་ཚོགས༔ ཐམས་ཅད་ཆོས་དབྱིངས་ཆེན་པོར་བརྡལ་ཁྱབ་པས༔ གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཤེས་རབ་དབྱིངས་ལས་ཐུགས་རྗེ་ཐབས་ཀྱི་སྐུར༔ རྩོལ་མེད་རང་ཤར་ཕྱོགས་བཅུའི་ཞིང་ཀུན་གྱི༔ རྒྱལ་བ་རབ་འབྱམས་དཀྱིལ་འཁོར་མ་ལུས་རྫོགས༔ གཉིས་མེད་རང་སྣང་གསལ་སྟོང་ཡེ་ཤེས་ལྷ༔
གུ་རུ་ཡིད་བཞིན་ནོར་བུར་ཕྱག་འཚལ་བསྟོད༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཞེས་བསྟོད་ཅིང་གསོལ་བ་གདབ་པར་བྱའོ། དགུ་པ་ཛཔ་྄ལ་དང་པོ་ཛཔ྄་བསྐུལ་ནི། ཧཱུྃ༔ ཆོས་སྐུ་ཁྱབ་བརྡལ་ཞིང་ཁམས་ནས༔ གདོད་མའི་མགོན་པོ་སྣང་མཐའ་ཡས༔ གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔
སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཡེ་ཤེས་ལྔ་ཡི་འོད་ཀློང་ནས༔ ལོངས་སྐུ་འཕགས་མཆོག་སྤྱན་རས་གཟིགས༔ གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ པད་མ་འོད་ཀྱི་གཞལ་ཡས་ནས༔ ཨོ་རྒྱན་ཆེན་པོ་རྗེ་འབངས་རྣམས༔
གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ འགྲོ་འདུལ་ཐུགས་རྗེའི་ཕོ་བྲང་ནས། ། རིག་འཛིན་ཨོ་རྒྱན་རྩ་གསུམ་གླིང༌། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
བསམ་ཡས་མཆིམས་ཕུའི་སྒྲུབ་གནས་ནས། ། རིག་འཛིན་ཐུགས་མཆོག་རྡོ་རྗེ་ཡང༌། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ རྩྭ་ནང་གསང་བའི་དགའ་ཚལ་ནས། ། འོ་དབྱིངས་གཉིས་མེད་བདེ་ཆེན་རྒྱལ། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔
སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ གནས་བཞི་པདྨ་ཆོས་གླིང་ནས། ། ཀརྨ་བྷི་དྷྭ་དྷ་ར་ཡང༌། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྦས་ཡུལ་རིན་སྤུངས་ཕོ་བྲང་ནས། ། ཨོ་རྒྱན་གཉིས་མེད་འགྲོ་འདུལ་གླིང༌།
གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ གང་འདུལ་དེར་སྟོན་གཞལ་ཡས་ནས། ། ཆོས་བདག་རིག་འཛིན་བརྒྱུད་པར་བཅས། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
བདེ་ཆེན་མཆོག་གི་འཁོར་ལོ་ནས། ། བཀའ་དྲིན་སུམ་ལྡན་རྡོ་རྗེ་འཛིན། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ སྣང་སྟོང་ཐིག་ལེའི་མཁའ་ཀློང་ནས། ། ཡི་དམ་རྒྱལ་བ་ཞི་ཁྲོའི་ལྷ། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔
སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ རྩ་ཁམས་དག་པའི་ཕོ་བྲང་ནས། ། ཡི་དམ་ཌཱཀྐིའི་ལྷ་ཚོགས་རྣམས། གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ དམ་ཚིག་གཉན་གྱི་དཀྱིལ་འཁོར་ནས། ། བཀའ་སྲུང་དམ་ཅན་རྒྱ་མཚོའི་ཚོགས།
གསུང་གི་ཐུགས་དམ་གནད་ནས་བསྐུལ༔ གྲགས་སྟོང་སྔགས་ཀྱི་རང་མདངས་བསྒྱུར༔ སེམས་ཅན་རྣམས་ཀྱི་དོན་མཛོད་ཅིག༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། གཉིས་པ་ཛཔ྄་དངོས་ལ་གསུམ། དང་པོ་བསྙེན་པ་ནི། ཀྱེ་ཀྱེ་བླ་མ་རིན་པོ་ཆེ༔ སངས་རྒྱས་ཐམས་ཅད་འདུས་པའི་སྐུ༔ འགྲོ་བ་ཀུན་གྱི་གཉེན་གཅིག་པུ༔ མགོན་མེད་བདག་ལ་ཐུགས་རྗེས་ཟུངས༔
བླ་མ་རྡོ་རྗེ་འཛིན་པ་ཆེ༔ རེ་ཞིང་ལྟོས་པའི་གཉེན་གཅིག་པུ༔ བདག་ལ་རེ་ས་གཞན་ན་མེད༔ སྡུག་བསྔལ་འདི་ལས་དྲང་དུ་གསོལ༔ རྗེ་བཙུན་པདྨ་ཐོད་ཕྲེང་རྩལ༔ ཁྱེད་ལ་བདག་ཉིད་བྲན་དུ་འབུལ༔ སྐྱིད་སྡུག་རེ་ལྟོས་ཁྱེད་ཤེས་པས༔ བླ་མེད་མཆོག་གི་དངོས་གྲུབ་སྩོལ༔ བླ་མ་སངས་རྒྱས་ཕྲིན་ལས་མཛད༔ བདག་ལ་དབང་བསྐུར་བྱིན་གྱིས་རློབས༔
མཐའ་ཡས་སེམས་ཅན་མ་ལུས་པ༔ འདྲེན་པའི་བླ་མར་བདག་གྱུར་ཅིག༔
ཅེས་གསོལ་བ་སྙིང་ནས་གདབ༔ དེ་ནས་ཛཔ྄་དགོངས་གསལ་གདབ་པ་ནི། དེ་ཡང་གསང་འདུས་ལས། སྣང་སྲིད་གཞལ་ཡས་བླ་མ་ལྷ། ། ཐམས་ཅད་ཕྱག་རྒྱའི་དཀྱིལ་འཁོར་ཆེ། ། དཔེར་ན་ཆུ་ཟླ་འཇའ་ཚོན་ལྟར། ། སྣང་ལ་རང་བཞིན་མེད་པར་བསྒོམ། ། ཞེས་པའི་དགོངས་པ་སྲོག་བཟུང་ནས།
སྤྱི་བོའི་བླ་མ་ལ་སེམས་རྩེ་གཅིག་པས་མོས་གུས་གདུང་ཤུགས་དྲག་པོས། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་གསོལ་འདེབས་ཀྱི་ཚུལ་དུ་བཟླའོ། གཉིས་པ་སྒྲུབ་པ་ནི། དབང་བཞི་ལེན་པའི་དམིགས་གནད་དང་སྦྱར་ཏེ། བླ་མ་ཡབ་ཡུམ་སྐུ་ཡི་གནས་བཞི་ནས། ། འོད་ཟེར་བྱུང་བ་བདག་གི་གནས་བཞིར་ཐིམ། ། སྐུ་གསུང་ཐུགས་དང་ཡེ་ཤེས་རྡོ་རྗེ་ཡིས། ། བྱིན་གྱིས་བརླབས་ནས་དབང་བཞི་ཐོབ་པར་གྱུར། ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ
སིདྡྷི་ཕ་ལ་ཧཱུྃ་ཨཱཿ ཅི་ནུས་བཟླས་པའི་མཐར་བླ་མ་རང་ལ་ཐིམ་པས། རང་ཉིད་ཐོད་ཕྲེང་རྩལ་གྱི་སྐུ་ཡི་གསལ་སྣང་དང་ང་རྒྱལ་ལ་སེམས་རྩེ་གཅིག་པས་ཀྱང་བཟླ་སྟེ། ཤ་མེད་འོད་ཀྱི་གཟུགས་ཅན་ནི། ། པདྨ་འབྱུང་གནས་སྐུ་རུ་བསྒོམ། ཞེས་སོགས་ཀྱི་དགོངས་པ་སྟེ་སྒྲུབ་པའི་ཚུལ་ལོ། གསུམ་པ་ལས་སྦྱོར་ནི། རང་གི་ཐུགས་ཀའི་འོད་ཀྱིས་རིགས་བཞིའི་ཐོད་ཕྲེང་བསྐུལ་བས་དེ་ལས་རང་འདྲའི་སྤྲུལ་པ་མཁའ་ཁྱབ་ཏུ་སྤྲོས་པས་ཕྲིན་ལས་རྣམ་བཞི་གང་འདོད་བསྒྲུབས་པར་ བསམས་ལ། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿ སརྦ་སིདྡྷི་ཕ་ལ་ཧཱུྃ༔
དེ་ནས་བསྙེན་སྒྲུབ་ལས་སྦྱོར་རྣམས་སྒྲུབ་ཡིག་བཞིན་ཛཔ྄་དགོངས་གསལ་བཏབ་ལ་བཟླའོ། མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ལན་གསུམ་གསུམ་བཟླས། བཅུ་པ་ཛཔ྄་བསྟོད་དངོས་གྲུབ་བླང་བ་ནི། ཨོྃ་ཨཱཿཧཱུྃ༔ གུ་རུ་དྷེ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ? སོགས་ ཤབྡ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔ ཧཱུྃ༔ མཉམ་ཉིད་ཆོས་སྐུའི་རང་བཞིན་ནི༔ ཀུན་བཟང་ཟག་པ་མེད་པར་བདེ༔ སེམས་ཅན་དོན་ལ་དེ་བཞིན་གཤེགས༔ ཐུགས་རྗེའི་སྐུ་ལ་ཕྱག་འཚལ་བསྟོད༔
འགག་མེད་ཡན་ལག་དྲུག་ཅུའི་གསུང་༔ གྲགས་སྟོང་སྙིང་པོའི་རང་བཞིན་ཅན༔ འགྲོ་རྣམས་བདུད་རྩིས་ཚིམ་མཛད་པའི༔ རང་བྱུང་གསུང་ལ་ཕྱག་འཚལ་བསྟོད༔ རྩོལ་མེད་རང་བྱུང་ཆོས་ཀྱི་དབྱིངས༔ མ་སྐྱེས་འཇིགས་མེད་རྡོ་རྗེའི་སྐུ༔ བླང་དོར་མེད་པར་ཆོས་དབྱིངས་ངང་༔ འགྱུར་མེད་ཐུགས་ལ་ཕྱག་འཚལ་བསྟོད༔ ཆོས་དབྱིངས་རོལ་པ་ཆེན་པོ་ལས༔ རྩལ་དང་རོལ་པ་མི་དམིགས་ཀྱང་༔
ནམ་མཁའ་མཛོད་ཀྱི་ཆོ་འཕྲུལ་གྱིས༔ ཡོན་ཏན་རེ་སྐོང་ཕྱག་འཚལ་བསྟོད༔ རང་བཞིན་ཅི་ཡང་མ་ངེས་ཏེ༔ དཀྱིལ་འཁོར་ཆེན་པོའི་ཆ་བཟུང་ནས༔ རྟོག་མེད་རྟོག་པ་ངང་གིས་འདུལ༔ ཕྲིན་ལས་མཛད་ལ་ཕྱག་འཚལ་བསྟོད༔ ལྷ་དང་རིག་འཛིན་དྲང་སྲོང་དགོངས༔ འདིར་བཞུགས་རིག་འཛིན་བདག་ཅག་རྣམས༔ སྨིན་གྲོལ་གཉིས་ཀྱིས་རྒྱུད་སྦྱངས་ཤིང་༔ བསྐྱེད་རྫོགས་གཉིས་ཀྱིས་ལས་གཞུང་བསྲངས༔
ལས་དང་ཐུགས་རྗེ་མཐུན་པ་ཡི༔ ཞི་རྒྱས་དབང་དྲག་ཡིད་བཞིན་གཏེར༔ སྐུ་གསུང་ཐུགས་ཀྱི་དངོས་གྲུབ་སྩོལ༔ ཨོཾ་ཨཱཿཧཱུྃ༔ ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ་ཨཱ༔ ཞེས་ཏིང་འཛིན་ཡེ་ཤེས་ཀྱི་དབང་བླང་ངོ༌། གསུམ་པ་རྗེས་ཀྱི་རིམ་པ་བཅུ་དྲུག་ལས། བསང་སྦྱང་བྱིན་རླབས་ཚོགས་མཆོད་འབུལ༔ ཞེས་པས་ཞིང་ལྤགས་སམ་གཅན་གཟན་ཤུན་ལྤགས་སྟེང༌། ཤ་ཆང་བཟའ་བཏུང་ལ་སོགས་པ།
ཅི་འབྱོར་བསོད་ནམས་ཚོགས་སུ་བཤམས། དང་པོ་བསང་བ་ལ་ནི་གསུམ། ཐོག་མར་བྱིན་རླབས་རྫས་ཀྱིས་བསང༌། རྡོ་རྗེས་བདུད་རྩི་བླངས་ཏེ་གཏོར། དེ་ནས་ནུས་ལྡན་སྔགས་ཀྱིས་བསང༌། ཨོཾ་བཛྲ་ཨ་མྲྀ་ཏ ས་བསང་༔ སརྦ་བི་ཤུདྡྷེ་ཡེ་སྭཱ་ཧཱ༔ དེ་ནས་མོས་ལྡན་ཏིང་འཛིན་བསང་༔ ཚོགས་གཏོར་འབྲུ་གསུམ་གཅིག་པ་ལས༔ ལྔ་ལྡན་འོད་ཟེར་དཔག་མེད་འཕྲོས༔
ལོངས་སྤྱོད་འབག་བཙོག་དག་པར་བསམ༔ ཨོྃ་ཨཱཿཧཱུྃ༔ གཉིས་པ་སྦྱང་བ་ལ་ཡང་གསུམ། ཚོགས་ཀྱི་བདག་པོ་ཏིང་འཛིན་ནི༔ བླ་མ་རིགས་འདུས་ཡབ་ཡུམ་སྐུ༔ གཉིས་མེད་སྦྱོར་བའི་མཁའ་དབྱིངས་སུ༔ རྃ་ཡྃ་ཁྃ༔ འཕྲོས་དངོས་འཛིན་གྱི༔ རྣམ་པར་རྟོག་པ་བསྲེགས་གཏོར་སྦྱངས༔ དེ་ནས་བསྐལ་པ་གསུམ་གྱིས་སྦྱངས༔
ཧཱུྃ༔ རྡོ་རྗེ་ལྟ་བུའི་ཏིང་འཛིན་གྱིས༔ ཆོས་ཀུན་སྒྱུ་མར་རིག་པས་ན༔ རིག་པའི་ཡི་གེ་རྃ་ཡྃ་ཁྃ༔ འཕྲོས་པས་འདོད་ཡོན་ལོངས་སྤྱོད་ཚོགས༔ རྃ་ལས་མེ་བྱུང་དངོས་འཛིན་བསྲེགས༔ ཡྃ་ལས་རླུང་བྱུང་བག་ཆགས་བསྲེགས༔ ཁྃ་ལས་ཆུ་བྱུང་གཉིས་འཛིན་བཀྲུས༔ རྃ་སྥ་ར་ཎ་ཕཊ྄ཿ ཡྃ་སྥ་ར་ཎ་ཕཊ྄ཿ
ཁྃ་སྥ་ར་ཎ་ཕཊ྄ཿ སྃ་སྥ་ར་ཎ་ཕཊ྄ཿ དེ་ནས་ཆོས་ཉིད་དག་པས་སྦྱངས། ཐལ་མོ་ཁོག་སྟོང་ཕྱག་རྒྱ་བཅས། ཨོཾ་སྭ་བྷཱ་ཝ ས་སྦྱང༌། ལན་བདུན་བརྗོད་པས་གཉིས་བསྡུས་ཀྱི་ཆོས་ཀུན་གཞི་བྲལ་སྟོང་ཉིད་ངང༌། གསུམ་པ་བྱིན་གྱིས་བརླབ་པ་ལ་གསུམ། ཐོག་མར་སྣོད་བཅུད་བྱིན་གྱིས་བརླབ་པ་ནི། ཧཱུྃ༔ སྣོད་ཀྱི་འཇིག་རྟེན་མ་ལུས་འབྱུང་བ་ལྔ༔
ཡེ་ནས་རྣམ་དག་དབྱིངས་ཕྱུག་ཡུམ་ལྔའི་མཁའ༔ བསམ་འདས་རིས་མེད་གཞལ་ཡས་ཆེན་པོར་རྟོགས༔ མ་ཧཱ་གུ་རུ་ཆོས་ཉིད་ཀློང་ཆེན་ངང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཁམས་གསུམ་འགྲོ་དྲུག་ཕུང་ཁམས་སྐྱེ་མཆེད་རྣམས༔ ཡེ་ནས་དུས་གསུམ་བདེ་གཤེགས་འཁོར་དང་བཅས༔ སྣང་མཐའ་རིས་མེད་རྒྱལ་བའི་དཀྱིལ་འཁོར་ཉིད༔ གུ་རུའི་མཁྱེན་བརྩེ་མ་འགགས་ཕྱོགས་མེད་གསལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དེ་ནས་རྣལ་འབྱོར་བྱིན་གྱིས་བརླབ་པ་ནི།
ཧཱུྃ༔ འདུས་ཤིང་འཚོགས་པའི་རྣལ་འབྱོར་ཕོ་མོ་རྣམས༔ ཡེ་ནས་རྣམ་དག་རྩ་གསུམ་ཐོད་ཕྲེང་རྩལ༔ འཁོར་འདས་གཉིས་མེད་ཡེ་ཤེས་ལྷུན་གྱིས་གྲུབ༔ གུ་རུའི་དགོངས་ཀློང་བདེ་སྟོང་དབྱེར་མེད་ངང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དེ་ནས་ལོངས་སྤྱོད་བྱིན་གྱིས་བརླབ་པ་ནི། ཧཱུྃ༔ སྣོད་ཀྱི་འཇིག་རྟེན་རྣམ་དག་ཚོགས་གཞོང་དུ༔ བཅུད་ཀྱི་འགྲོ་དྲུག་དམ་རྫས་ཚོགས་སུ་བཤམས༔
ཚོགས་བརྒྱད་དབང་པོ་ལང་ཚོའི་དཔལ་གྱིས་བརྒྱན༔ གཉིས་མེད་རྒྱལ་བའི་ཐུགས་དམ་དགྱེས་སྐོང་རྫས༔ ལྷ་ཡི་མེ་ཏོག་རིན་ཆེན་འདོད་ཡོན་ཚོགས༔ མི་ཡི་གཟུགས་སྒྲ་དྲི་རོ་རེག་བྱའི་རིགས༔ གཤིན་རྗེའི་ཤ་ཆེན་སྣ་ཚོགས་ཇི་སྙེད་པ༔ སྲིན་པོའི་ཐོད་རུས་ཀླད་པ་འབྲུ་མར་ཚོགས༔ གནོད་སྦྱིན་ནོར་བུའི་རིག་བྱེད་ཛ་གད་བཅུད༔ མ་མོའི་ཤ་ཁྲག་སྣུམ་ཅན་སྣ་ཚོགས་དང་༔ ནམ་མཁའ་ལྡིང་གི་ཤིང་ཐོག་དྲི་བཅུད་ཚོགས༔ དྲང་སྲོང་སྨན་སྣ་ཤིང་གི་ལྷ་མོ་ཡི༔
རྩི་བཅུད་བདུད་རྩི་མེ་ཏོག་སྣ་ཚོགས་རིགས༔ དུད་འགྲོའི་གཟུགས་བརྙན་ངོ་མཚར་དཀར་གསུམ་ཚོགས༔ ཀླུ་ཡི་སྙིང་པོ་ས་བདག་འབྲུ་སྣ་ཚོགས༔ སྣོད་བཅུད་འདོད་ཡོན་ལོངས་སྤྱོད་མ་ལུས་པ༔ རྒྱ་ཆེ་གཏིང་ཟབ་སྲིད་པའི་ལྟོས་དང་མཉམ༔ ཀུན་བཟང་མཆོད་སྤྲིན་གཉིས་མེད་བདུད་རྩིར་གྱུར༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྭ་རཏྣ་ཧི་མཾ་ག་ག་ན་ཁཾ༔ ཞེས་བརྗོད་ལག་པ་ཐལ་མོ་སྦྱར་ཏེ་གཏུག །
བཞི་པ་མཆོད་པ་འབུལ་བ་ནི། ཕུད་མཆོད་བསྒྲལ་བསྟབ་བསྐང་བཤགས་རོལ། ཅེས་པས་དང་པོ་ཕུད་མཆོད་པ་ལ་གསུམ། ཐོག་མར་སྣོད་བཅུད་རྫས་ཀྱིས་མཆོད། གཉིས་མེད་རོལ་པ་ཆེན་པོའི་ངང༌། ཧཱུྃ༔ བླ་མེད་ཚོགས་ཀྱི་དཀྱིལ་འཁོར་ཆེན་པོ་འདི༔ རྒྱལ་བ་རྒྱ་མཚོ་རྣམས་ལ་མཆོད་པ་འབུལ༔ རིན་ཆེན་སྣ་ཚོགས་རྒྱན་གྱིས་གྲུབ་པ་དང་༔ རྒྱལ་མཚན་འཕན་གདུགས་བླ་བྲེ་ལྷབ་ལྷུབ་དང་༔
བདུག་སྤོས་དྲི་ཞིམ་མེ་ཏོག་སིལ་མར་བཀྲམ༔ བདུད་རྩི་སྨན་དང་སྣང་གསལ་སྒྲོན་མེ་བཅས༔ ལྷ་དང་མི་ཡི་རོལ་མོ་སྣ་ཚོགས་དང་༔ གླུ་དབྱངས་དྲིལ་བུ་སྒྲ་སྙན་ཚིགས་བཅད་དང་༔ བཟའ་བཏུང་རོ་མཆོག་བདུད་རྩི་རྣམ་པ་ལྔ༔ རྒྱལ་སྲིད་རིན་ཆེན་སྣ་བདུན་ལ་སོགས་པ༔ མཚན་མཆོག་ཡིད་འོང་བཙུན་མོ་སྣ་ཚོགས་སྒེག༔ ཐབས་ལྡན་རོལ་པའི་མཆོད་པ་སྣ་ཚོགས་འབུལ༔ བསོད་ནམས་ཚོགས་ཀྱི་དངོས་གྲུབ་སྩལ་དུ་གསོལ༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ན་མཿསརྦ་ཏ་ཐཱ་ག་ཏ་མ་ཧཱ་པཱུ་ཛ་སརྦ་ས་མ་ཡེ་སྭཱ་ཧཱ༔ དེ་ནས་འཁོར་གསུམ་ཡང་དག་མཆོད་པ་ནི། ཧཱུྃ༔ བླ་མེད་ཚོགས་ཀྱི་དཀྱིལ་འཁོར་འདིར༔ མ་ཆགས་པ་ལ་ཆགས་པ་མེད༔ ཆགས་པ་ལ་ཡང་ཆགས་པ་མེད༔ བདག་མེད་རྟོགས་ན་མྱ་ངན་འདས༔ ཟག་མེད་དབྱིངས་ལ་ཡེ་ཤེས་རོལ༔ རྒྱལ་སྲིད་དང་ནི་རང་གི་ལུས༔
བུ་དང་ཆུང་མ་འཁོར་དང་གཡོག༔ ནོར་གྱི་དབྱིག་དང་སྦས་པའི་གཏེར༔ རྟ་མཆོག་རྒྱན་གྱིས་བརྒྱན་པ་དང་༔ གླང་ཆེན་ནེའུ་ལེ་ཤང་ཤང་དང་༔ འཁོར་འདས་རབ་འབྱམས་མཆོད་པ་འབུལ༔ མ་ལུས་དགྱེས་པས་བཞེས་མཛོད་ལ༔ འཁོར་བའི་ཁྲི་མུན་སྟོངས་པར་མཛོད༔ མཉམ་མེད་གུ་རུ་རིན་པོ་ཆེ༔ གསོལ་བ་སྙིང་གི་དཀྱིལ་ནས་འདེབས༔ བྱིན་རླབས་ཐུགས་རྗེའི་ཀློང་ནས་སྩོལ༔
ཅི་བསམ་འགྲུབ་པར་བྱིན་གྱིས་རློབས༔ ཏྲི་མ་དྷ་ལ་ས་པ་རི་ཝཱ་ར་ཤུདྡྷེ་ས་མ་ཡེ་སྭཱ་ཧཱ༔ དེ་ནས་ཀུན་ཏུ་བཟང་པོའི་མཆོད་པ་ནི། ཧཱུྃ༔ བདེ་བར་གཤེགས་པ་བཅོམ་ལྡན་འདས༔ རྒྱལ་བ་རྒྱ་མཚོ་ཡེ་ཤེས་ཆེ༔ སྲིད་པའི་རྒྱ་མཚོ་མཐའ་ཡས་ཀུན༔ ཀུན་བཟང་མཆོད་སྤྲིན་མཆོག་ཏུ་རོལ༔ བླ་མེད་མཆོག་གི་མཆོད་པ་འདི༔ ཡེ་ཤེས་ལྔ་ཡི་འོད་ཟེར་འཕྲོ༔
འདོད་ཡོན་ལོངས་སྤྱོད་མཁོ་དགུར་ལྡན༔ ནམ་མཁའི་མཐའ་ཀླས་གཏེར་ཆེན་འདི༔ རྒྱལ་བ་འཁོར་དང་བཅས་ལ་འབུལ༔ དམྱལ་སོགས་སྡུག་བསྔལ་ཞི་བར་མཛོད༔ གུ་རུའི་ཐུགས་རྗེའི་དགོངས་པའི་ཀློང་༔ ཁམས་གསུམ་འཁོར་བ་གཉིས་སུ་མེད༔ ལྷུན་གྲུབ་རྫོགས་པར་བྱིན་གྱིས་རློབས༔ ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ བཛྲ་ཨཱཏྨ་ཀོ྅་ཧཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ༔ གཉིས་པ་སྐྱེ་ཤི་མེད་པར་བསྒྲལ་ཞིང་བསྟབ།
ཁམས་གསུམ་འཁོར་བའི་བྲུབ་ཁུང་ཐར་མེད་ནང་༔ ནྲྀ་ཏྲི་ལས་སྐྱེས་དགྲ་བགེགས་ཉམ་ཐག་པ༔ ལྕགས་སྒྲོག་གིས་བཅིངས་སྲོག་གཅོད་བཤན་པས་བཟུང་༔ མྱ་ངན་ངུ་འབོད་འོ་དོད་ལྷང་ལྷང་ བསམ༔ བདེན་པ་བརྡར་ཞིང་གཟུགས་ལ་དབབ་པ་ནི། ན་མོཿ སངས་རྒྱས་ཆོས་དང་དགེ་འདུན་བདེན་པ་དང་༔ དུས་གསུམ་བདེ་གཤེགས་རྒྱལ་བ་ཞི་ཁྲོའི་ཚོགས༔ དྲང་སྲོང་རིག་འཛིན་གྲུབ་ཐོབ་བརྒྱུད་པར་བཅས༔ ས་དང་ལམ་གནས་བྱང་ཆུབ་སེམས་དཔའི་ཚོགས༔
བསྟན་སྲུང་དམ་ཅན་ཆོས་སྐྱོང་སྲུང་མ་དང་༔ གནས་དང་དུར་ཁྲོད་ཞིང་སྐྱོང་མཁའ་འགྲོ་སོགས༔ དཀྱིལ་འཁོར་ལྷ་ཚོགས་མཐུ་སྟོབས་ནུས་རྩལ་དང་༔ སྔགས་འཆང་བདག་གི་སྔགས་དང་ཕྱག་རྒྱ་དང་༔ ཏིང་འཛིན་བྱིན་རླབས་ལྷག་བསམ་རྣམ་དག་པས༔ བཀའ་དང་བདེན་པ་ཆེན་པོའི་མཐུ་སྟོབས་ཀྱིས༔ སངས་རྒྱས་བསྟན་དགྲ་རྒྱལ་ཁམས་ཡོངས་ལ་འཚེ༔ སྒྲུབ་ལ་བར་དུ་གཅོད་པའི་ལོག་འདྲེན་བདུད༔ ཐུགས་རྗེའི་དཔྱང་ཐག་ཆད་པའི་གདུལ་བྱ་རྣམས༔ བསྒྲལ་བའི་ཞིང་བཅུར་གྱུར་པ་གང་ཡིན་པ༔
སྟོང་གསུམ་སྲིད་པའི་འཛིན་ཁྱོན་གར་གནས་ཀྱང་༔ སྙིང་ནས་ཟུངས་ཤིག་རྡོ་རྗེ་ལྕགས་ཀྱུ་མ༔ ཁུག་ཅིག་བཛྲ་ཨངྐུ་ཤ་ཡ་ཛཿ སྐེ་ནས་ཆིངས་ཤིག་རྡོ་རྗེ་ཞགས་པ་མ༔ ལུས་ངག་ནོན་ཅིག་རཏྣ་པཱ་ཤ་ཧཱུྃ༔ ཡན་ལག་སྡོམས་ཤིག་རྡོ་རྗེ་ལྕགས་སྒྲོག་མ༔ འབྱུང་བཞི་དཀྲུགས་ཤིག་པདྨ་ཕོ་ཊ་བཾ༔ མྱོས་པར་གྱིས་ཤིག་རྡོ་རྗེ་དྲིལ་བུ་མ༔ ཟུངས་ཤིག་གཏོར་ཅིག་ཀརྨ་གྷཎྜེ་ཧོཿ སྐྱབས་དང་ཕྲོལད་ཅིག་རྡོ་རྗེ་ཕྲ་མེན་མ༔
ཕྱེས་ཤིག་བཛྲ་པྲ་བེ་ཤ་ཡ་ཕཊ྄ཿ ལས་བྱེད་ཕོ་ཉའི་དམག་ཚོགས་མཐུ་མ་ཆུང་༔ དབང་མེད་ལས་ཀྱི་རླུང་གིས་རྒྱབ་ནས་ཕུལ༔ འཇིགས་རུང་འཆི་བདག་མུན་པས་མདུན་ནས་བསུས༔ སྲིད་པ་མཐའ་སྡུད་སྟོང་ཁམས་རྡུལ་ཕྲན་ཤིགས༔ འབྱུང་བ་དགྲ་གཤེད་འཁྲུགས་པའི་འུར་སྒྲ་བཅས༔ གཟུགས་ལ་ཕོབ་ཅིག་ཨ་བེ་ཤ་ཡ་ཨཱཿ རུ་ཏྲ་ནྲྀ་ཏྲི་ཤ་ཏྲུཾ་ཙིཏྟ་ནན༔ ཞེས་བཀུག་ཕུར་པ་ཐོགས་ལ། ཧྃའུ༔
ཆེ་མཆོག་པདྨ་ཐོད་ཕྲེང་རྩལ༔ ཕྱག་གཡས་རྡོ་རྗེ་རྩེ་ལྔ་གདེངས༔ གཡོན་པས་ཕུར་བུས་དགྲ་སྙིང་གཟིར༔ གནོད་བྱེད་ཕོ་མོ་རྡུལ་དུ་རློག༔ ཧཱུྃ༔ དམ་ཉམས་དགྲ་བོ་ལས་ངན་ཁྱོད༔ དང་པོ་ཞེ་སྡང་ཕ་ཡི་ཁམས༔ བར་དུ་འདོད་ཆགས་མ་ཡི་ཁམས༔ ཐ་མ་ཟ་འདྲེའི་ལྟོ་བར་ཆགས༔ དུག་ལྔ་ལས་ཀྱི་འབྲས་བུ་སྨིན༔
ལས་ངན་དེ་དང་མ་ཕྲལ་ན༔ རིགས་དྲུག་ངན་སོང་རྒྱུན་དུ་འཁོར༔ ཁྱོད་ཀྱི་བླ་མ་ང་ཡིན་ནོ༔ རྣམ་ཤེས་བདག་འཛིན་ཕུང་པོ་ལ༔ ཤེས་རབ་སྙིང་པོའི་ཕུར་པ་འདེབས༔ ལས་ངན་བག་ཆགས་གཞོབ་ཏུ་བསྲེག༔ སྣང་མཆེད་འོད་གསལ་རང་ངོ་སྤྲོད༔ མཚན་འཛིན་ཕུང་པོ་དེ་ཡལ་ནས༔ ཁྱོད་ཀྱང་རྒྱལ་བའི་སྲས་སུ་སྐྱེས༔ ཀུན་བཟང་ས་ལ་གནས་པར་གྱུར༔
ཨོཾ་བཛྲ་མ་ཧཱ་ཀྲོ་ཏ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རཱུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ ཅེས་བསྒྲལ་དཀྱིལ་འཁོར་ལྷ་ཚོགས་ཆོས་དབྱིངས་དྲག་པོའི་སྐུ་རུ་གསལ། ཧཱུྃ༔ སྐྱེ་མེད་དབྱིངས་ལས་གཟུགས་ཀྱི་སྐུར་བཞེངས་ལ༔ ཕྱོགས་བཅུ་དུས་གསུམ་བདེ་གཤེགས་ཞི་དང་ཁྲོ༔ རྒྱལ་བ་རྒྱ་མཚོ་མ་ལུས་འཁོར་དང་བཅས༔ ཁམས་གསུམ་སྒྲོལ་བྱེད་རྔམ་པའི་དགྱེས་ཞལ་ཕྱེས༔ དུག་གསུམ་དབྱིངས་སྡུད་ཧུ་ལུའི་རྔམ་སྒྲར་བཅས༔ དགྲ་བགེགས་བསྒྲལ་བའི་ཕུང་ཁམས་བག་ཆགས་རྣམས༔ འཁོར་བའི་ལམ་ལྔ་དགག་ཕྱིར་ཞལ་དུ་བསྟབ༔
གཉིས་མེད་ཆོས་ཀྱི་དབྱིངས་སུ་རྣམ་པར་རོལ༔ ཁྲོ་རྒྱལ་ཚོགས་རྣམས་རྔམ་པའི་ཚུལ་གྱིས་རོལ༔ ཁྲོ་མོའི་ཚོགས་རྣམས་ཆེམ་ཆེམ་ཧྲུག་ཧྲུག་རོལ༔ ཕོ་ཉའི་ཚོགས་རྣམས་གཏད་ལེན་ཚུལ་གྱིས་རོལ༔ མ་མོའི་ཚོགས་རྣམས་རྡུལ་དུ་བརླག་ཅིང་རོལ༔ ཕྲ་མེན་ཚོགས་རྣམས་ལྷག་མེད་རྣམ་པར་རོལ༔ བསྟན་སྲུང་ཚོགས་རྣམས་སྒྲོལ་ལ་རྔམ་པར་རོལ༔ ཐེག་ཆེན་བསྟན་ལ་སྡང་ཞིང་དམོད་པ་དང་༔ གསང་སྔགས་སྒྲུབ་ལ་བར་དུ་གཅོད་པའི་བདུད༔ ལས་ངན་དམ་སྲི་མ་ལུས་ཞལ་དུ་བསྟབ༔
ཞེ་སྡང་རུས་པ་གཏི་མུག་ཤ་ཆེན་རི༔ འདོད་ཆགས་ཁྲག་མཚོ་ང་རྒྱལ་ཀླད་ཁྲག་འཁྱིལ༔ ཕྲག་དོག་ནང་ཁྲོལ་མཆོད་པ་བླ་ན་མེད༔ དུག་ལྔ་བསྒྲལ་བའི་མཆོད་པ་འདི་བཞེས་ལ༔ མི་འགྱུར་སྐུ་ལྔའི་དངོས་གྲུབ་སྩལ་དུ་གསོལ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་དྷེ་ཝ་ཌཱཀྐི་ནཱི་དྷརྨ་པཱ་ལ་སརྦ་ས་མ་ཡ་མ་ཧཱ་མཾ་ས་རཀྟ་ཀེཾ་ནི་རི་ཏི་ཙིཏྟ་བ་སུ་ཏ་གོ་རོ་ཙ་ན་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི༔ གཉིས་སུ་མེད་པར་བསྟབ་བོ། གསུམ་པ་རང་བཞིན་རྣམ་དག་བསྐང་ཞིང་བཤགས་པ་ནི། ཧཱུྃ༔
ཕྱོགས་ལྷུང་བྲལ་བའི་ལྟ་བ་དང་༔ ཐེ་ཚོམ་མེད་པའི་སྤྱོད་པ་དང་༔ ཡེངས་བ་མེད་པའི་ཏིང་འཛིན་དང་༔ ལྷག་ཆད་མེད་པའི་ཆོ་ག་ཡིས༔ རྩ་གསུམ་ལྷ་ཚོགས་ཐུགས་དམ་བསྐང་༔ ཚོགས་གཏོར་བདུད་རྩི་རཀྟ་དང་༔ ཛ་གད་མར་མེ་གསུར་ཆེན་སྤྲིན༔ རྐང་གླིང་ཐོད་རྔ་རོལ་མོའི་ཚོགས༔ སྦྱོར་བའི་ཏིང་འཛིན་རྣམ་དག་པས༔ མཐུན་པའི་དམ་རྫས་མ་ལུས་པ༔
སྙན་པའི་དབྱངས་དང་བདེ་བའི་གར༔ ཚུལ་བཞིན་མ་ནོར་བསྒྲུབས་པ་ཡི༔ དཀྱིལ་འཁོར་ལྷ་ཚོགས་ཐུགས་དམ་བསྐང་༔ ཧཱུྃ༔ ཡེ་ནས་ཀ་དག་སངས་རྒྱས་ཕྱིར༔ སྣང་བ་མཐའ་ཡས་ཐུགས་དམ་བསྐང་༔ མ་འགགས་ལོངས་སྐུའི་རྩལ་སྟོན་ཕྱིར༔ རྡོར་སེམས་རིགས་ལྔའི་ཐུགས་དམ་བསྐང་༔ སྤྱོད་ཡུལ་སྐུ་ཡི་གར་བསྒྱུར་ཕྱིར༔ དགའ་རབ་རྡོ་རྗེའི་ཐུགས་དམ་བསྐང་༔
དགོངས་གསང་ཐེག་མཆོག་སྲོལ་འཛིན་ཕྱིར༔ ཤྲཱི་སིངྷའི་ཐུགས་དམ་བསྐང་༔ བཀའ་བབ་དོན་བརྒྱུད་ཡོངས་འཛིན་ཕྱིར༔ རྡོ་རྗེ་ཐོད་ཕྲེང་ཐུགས་དམ་བསྐང་༔ ཕྱོགས་མཚམས་ཐུགས་རྗེ་རོལ་པའི་ཕྱིར༔ སྒྱུ་འཕྲུལ་མཚན་བརྒྱད་ཐུགས་དམ་བསྐང་༔ གཉིས་མེད་ཕྲིན་ལས་ལྷུན་གྲུབ་ཕྱིར༔ དབྱིངས་ཕྱུག་མ་ཚོགས་ཐུགས་དམ་བསྐང་༔ ཀུན་གཞི་ཀ་ནས་དག་པའི་ཕྱིར༔ བདེ་ཆེན་རྒྱལ་པོའི་ཐུགས་དམ་བསྐང་༔
ཚོགས་དྲུག་ལྷུག་པར་གྲོལ་བའི་ཕྱིར༔ དུས་གསུམ་མཁྱེན་པའི་ཐུགས་དམ་བསྐང་༔ འབྱུང་གཟུགས་མཚན་མ་རྣམ་དག་ཕྱིར༔ དཔའ་བོ་གྱད་ཀྱི་ཐུགས་དམ་བསྐང་༔ སྐད་ཅིག་མངོན་རྫོགས་སངས་རྒྱས་ཕྱིར༔ རྡོ་རྗེ་རྣལ་འབྱོར་ཐུགས་དམ་བསྐང་༔ འཁོར་བའི་གཅོང་ནད་འབྱིན་པའི་ཕྱིར༔ འཆི་མེད་སྨན་བླའི་ཐུགས་དམ་བསྐང་༔ ཁམས་གསུམ་འཁོར་ལོས་བསྒྱུར་བའི་ཕྱིར༔ པདྨ་རྒྱལ་པོའི་ཐུགས་དམ་བསྐང་༔
བདུད་བཞིའི་དཔུང་རྣམས་གཞོམ་པའི་ཕྱིར༔ རྡོ་རྗེ་གུར་གྱི་ཐུགས་དམ་བསྐང་༔ ཞིང་བཅུའི་དགྲ་བགེགས་བསྒྲལ་བའི་ཕྱིར༔ སྟོབས་ལྡན་ནག་པོའི་ཐུགས་དམ་བསྐང་༔ འཇིགས་བརྒྱད་མི་མཐུན་བསྐྱབ་པའི་ཕྱིར༔ སྣང་སྲིད་ཟིལ་གནོན་ཐུགས་དམ་བསྐང་༔ ཟབ་དགུའི་གཏེར་ལ་མངའ་བསྒྱུར་ཕྱིར༔ སྟག་ཞོན་ཁྲོ་རྒྱལ་ཐུགས་དམ་བསྐང་༔ དབང་བསྒྱུར་བརྟུལ་ཞུགས་སྤྱོད་པའི་ཕྱིར༔ ཉི་མ་འོད་ཟེར་ཐུགས་དམ་བསྐང་༔
དྲག་སྔགས་དམོད་པ་མཐར་བྱེད་ཕྱིར༔ དྲེགས་པ་ཟིལ་གནོན་ཐུགས་དམ་བསྐང་༔ གསང་སྔགས་དཀྱིལ་འཁོར་ཀུན་རྫོགས་ཕྱིར༔ ཞི་ཁྲོ་རབ་འབྱམས་ཐུགས་དམ་བསྐང་༔ སྣང་སྲིད་མ་ལུས་དགྱེས་པའི་ཕྱིར༔ དཔའ་བོ་མཁའ་འགྲོའི་ཐུགས་དམ་བསྐང་༔ བཀའ་དང་བསྟན་པ་བསྲུང་བའི་ཕྱིར༔ དམ་ཅན་རྒྱ་མཚོའི་ཐུགས་དམ་བསྐང་༔ ཁམས་གསུམ་འཁོར་བ་འདག་པའི་ཕྱིར༔ ཡེ་ཤེས་གསལ་རྫོགས་དཀྱིལ་འཁོར་གྱི༔
ལྷ་དང་གཉིས་མེད་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧོཿ བདག་གིས་བླ་མེད་སྙིང་པོའི་སྒོར་ཞུགས་ནས༔ སྐུ་ཡི་དམ་ཚིག་བཀུར་འོས་སློབ་དཔོན་མཆོད༔ གསུང་གི་དམ་ཚིག་བསྙེན་སྒྲུབ་ཡི་དམ་ལྷ༔ ཐུགས་ཀྱི་དམ་ཚིག་སྦྱོར་སྒྲོལ་གསང་བ་བཅུ༔ ཚུལ་བཞིན་མ་བསྒྲུབ་རྩ་བའི་དམ་ལས་འགལ༔ ཉེས་ལྟུང་སྒྲིབ་པར་གྱུར་པ་ཅི་མཆིས་བཤགས༔ ཤེས་བྱ་ལྔ་དང་མི་སྤངས་དྭང་དུ་བླང་༔
བསྒྲུབ་དང་སྤྱད་བྱའི་དམ་ཚིག་ཉི་ཤུ་ལྔ༔ ཡན་ལག་དམ་ཚིག་ཉམས་པ་མཐོལ་ལོ་བཤགས༔ ཁྱད་པར་ཉེར་གཅིག་རྒྱུན་གྱི་དམ་ཚིག་བཞི༔ གལ་མདོ་ངེས་པའི་དམ་ཚིག་གསུམ་ལ་སོགས༔ བསྲུང་མཚམས་མ་ཤེས་གཞུང་དང་འགལ་བ་རྣམས༔ བདེ་གཤེགས་རྒྱལ་བའི་དཀྱིལ་འཁོར་གཉན་ལ་བཤགས༔ ལྷུན་གྲུབ་ཡེ་ཤེས་རང་གསལ་དཀྱིལ་འཁོར་དུ༔ བྱང་ཞིང་དག་ནས་ཚངས་པ་མཆོག་གི་དོན༔ མཉམ་ཉིད་བསྲུང་མཚམས་བྲལ་བའི་དངོས་གྲུབ་སྩོལ༔
ཞེས་ཡིག་བརྒྱ་བཟླ།
བཞི་པ་ཚོགས་ལ་རོལ་པ་ནི། རྡོ་རྗེ་རྒྱན་བྲོ་ཕོ་མོ་ཡིས༔ རྣལ་འབྱོར་ཕོ་མོ་ཐམས་ཅད་ལ༔ ཐབས་ཤེས་རྫས་རྣམས་བསྣོལ་ལ་སྟོབ༔ ཀྱེ་ཧོ་དགོངས་ཤིག་རྣལ་འབྱོར་པ༔ གསང་ཆེན་ཐེག་པར་བདེ་བ་ཡིས༔ བདེ་བ་ཆེན་པོ་བསྒྲུབ་བྱའི་ཕྱིར༔ འཛིན་མེད་རང་གྲོལ་ཆེན་པོར་རོལ༔ ག་ཎ་ཙཀྲ་སིདྡྷི་ཧོཿ ལན་གདབ་པ་ནི།
ཧོཿ རྒྱལ་བའི་སྤྱོད་ཡུལ་ཐབས་ཀྱི་ལམ༔ གཉིས་མེད་བདེ་ཆེན་རང་བཞིན་མཆོག༔ རྣམ་དག་ཚོགས་ཀྱི་ལོངས་སྤྱོད་འདི༔ ཆོས་ཉིད་ངང་དུ་རོལ་པར་བྱ༔ མན་ཏྲ་སིདྡྷི་ཨ་ལ་ལ་ཧོཿ ཞེས་བརྗོད་གར་གྱི་ཕྱག་རྒྱས་བླངས། འཆི་མེད་བདུད་རྩི་ཆེན་པོ་ལྟར༔ ཕུང་ཁམས་སྐྱེ་མཆེད་རྒྱལ་བའི་དལ༔ གཉིས་མེད་བདེ་ཆེན་རོལ་པས་ཚིམ༔
ནང་ལྟར་ཤེས་རབ་ཏིང་འཛིན་ཚོགས༔ རང་བྱུང་ཡོངས་སུ་རྫོགས་པར་རོལ༔ གསང་བ་ཆོས་ཉིད་ལྟ་དགོངས་ཚོགས༔ དབྱེར་མེད་ཀུན་གྲོལ་རོལ་གར་སྤྱོད༔ ལྔ་པ་ལྷག་མ་བསྔོ་བ་ནི། ཧཱུྃ༔ དང་པོ་ཕུད་ཀྱིས་མཆོད་པ་ནི༔ བླ་མ་རིག་འཛིན་དགྱེས་པའི་རྟགས༔ བར་དུ་བསྐང་ཞིང་བཤགས་པ་ནི༔ ཡི་དམ་མཁའ་འགྲོ་མཐུན་པའི་རྫས༔
ཐ་མ་འགུགས་ཤིང་བསྒྲལ་བ་ནི༔ ཆོས་སྐྱོང་དམ་ཅན་རྦད་པའི་རྟེན༔ དབྱེར་མེད་ཚོགས་ལ་རོལ་པ་ནི༔ ནོར་ལྷ་གཏེར་བདག་དངོས་གྲུབ་བདག༔ ཀུན་ནས་ལྷག་མ་སྡུད་པ་ནི༔ ལངྐ་གནས་ཉུལ་དགྱེས་པར་མཆོད༔ དཀྱིལ་འཁོར་མཐའ་ལ་བཞག་པ་ནི༔ བཀའ་བཞིན་བསྟན་པ་བསྲུང་བར་བཅོལ༔ ལྷག་མ་ཁ་ཆུས་བྲན་པ་ནི༔ འདའ་ཀ་དམ་ཚིག་གཅིག་པར་སྟོན༔
ཧཱུྃ༔ བདེ་གཤེགས་རིག་འཛིན་རྩ་གསུམ་འདུས་པ་ཡི༔ དཀྱིལ་འཁོར་གསང་བའི་ལྷ་ཚོགས་བསྟན་སྲུང་ནི༔ མཚན་མོ་སྒྲ་སྒྲོགས་མ་མོ་བྱེ་བ་འབུམ༔ སྲོད་ལ་རབ་རྒྱུ་ཆོ་འཕྲུལ་སྣ་ཚོགས་སྟོན༔ སྨག་རུམ་གསེབ་ནས་མི་སྡུག་སྐད་ངན་འདོན༔ ལ་ལས་རྒྱན་མཛེས་སྤྲས་ནས་མཁའ་ལ་ལྡིང་༔ ལ་ལས་སྡེར་ཆགས་བཞོན་ནས་ས་གཞི་ཉུལ༔ ལ་ལས་གཅེར་མོ་དུར་ཁྲོད་བམ་རོ་ཁུར༔ ལ་ལས་གཡང་གཞི་གྱོན་ནས་བྷནྡྷ་ཐོགས༔
ལ་ལས་ནང་རོལ་འདྲེན་ཞིང་རྒྱུ་མ་ཟ༔ ལ་ལས་སྲོད་འཕྲོས་དྲོད་ཉུལ་ལམ་ལམ་འགྱུ༔ དོན་ལ་ཐམས་ཅད་རྣལ་འབྱོར་མ་སྲིང་སྟེ༔ བྱེ་བྲག་སོ་སོའི་སྣང་ངོར་སྒྱུ་མའི་གར༔ མི་བཟད་གར་སྒྱུར་བསྟན་པའི་བྱ་རའི་ཚོགས༔ བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔ རྒྱུད་སྲུང་སྒྲུབ་པའི་སྡོངས་གྲོགས་མ་གཡེལ་ཞིང་༔ མ་རུངས་གདུག་པའི་ཚོགས་རྣམས་ཚར་བཅད་ནས༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔
ཨོཾ་མ་ཏྲི་ཧྲིཾ་ཧྲིཾ་མུ་ཁ་ལེ་ས་མ་ཡ་མཎྜལ་པཱ་ལ་བྷ་ལིངྟ་ཁ་ཁ་ཁཱ་ཧི༔ དྲུག་པ་ཚོགས་ཀྱི་བསྔོ་བ་ནི། ཧཱུྃ༔ དུར་ཁྲོད་གསང་བ་མཆོག་གི་དཀྱིལ་འཁོར་འདིར༔ ལྟ་སྤྱོད་ཕྲིན་ལས་མན་ངག་ཐབས་མཁས་པ༔ ཚོགས་ཀྱི་འཁོར་ལོ་རྒྱ་ཆེན་འདི་ཕུལ་བས༔ བདག་ཅག་འདིར་འདུས་རྣལ་འབྱོར་ཕོ་མོ་དང་༔ ཕ་མ་རིགས་དྲུག་ཁམས་གསུམ་སེམས་ཅན་རྣམས༔ ཚོགས་གཉིས་རྫོགས་ཤིང་སྒྲིབ་གཉིས་གནས་དག་ནས༔ ནད་གདོན་སྡིག་སྒྲིབ་སྡུག་བསྔལ་ཞི་གྱུར་ཅིག༔
ཚེ་དཔལ་ཡེ་ཤེས་བདེ་ལེགས་ཕུན་ཚོགས་ཤིང་༔ ལོག་འདྲེན་གདུལ་བྱ་དབང་འདུས་ཆོས་ལ་འཁོད༔ དགྲ་བགེགས་རྣམ་པར་འཚེ་བ་རྡུལ་དུ་རློག༔ དགོངས་པའི་ཏིང་འཛིན་མཁྱེན་བརྩེའི་ཕྲིན་ལས་རྡོལ༔ ཀུན་བཟང་གོ་འཕང་ད་ལྟ་མངོན་གྱུར་ནས༔ པདྨ་ཐོད་ཕྲེང་རླབས་ཆེན་ཕྲིན་ལས་སྒོ༔ མངོན་རྫོགས་ཕྱམ་གཅིག་འགྲོ་བ་སྒྲོལ་བར་ཤོག༔ ཅེས་སྨོན་ལམ་རྣམ་པར་དག་པས་རྒྱས་གདབ་བོ། བདུན་པ་ཐུགས་དམ་བསྐུལ་བ་ནི། མོས་གུས་གདུང་བའི་དབྱངས་ཀྱིས་སུ།
ཧཱུྃ༔ མ་གཡེལ་བླ་མ་རིག་འཛིན་མཁའ་འགྲོའི་ཚོགས༔ བཞེངས་ཤིག་ཆོས་དབྱིངས་བདེན་ཆེན་ཀློང་ནས་བཞེངས༔ བསྐུལ་ལོ་འགྲོ་བའི་དོན་དུ་ཐུགས་དམ་བསྐུལ༔ མཛོད་ཅིག་རྣམ་བཞིའི་ཕྲིན་ལས་ཐོགས་མེད་མཛོད༔ ཐུགས་རྗེ་ཕྲིན་ལས་མཛད་པ་བསམ་མི་ཁྱབ༔ བྱེ་བ་ཕྲག་བརྒྱ་སྤྲུལ་སྐུའི་ཞིང་ཁམས་སུ༔ ཨོ་རྒྱན་སྤྲུལ་པ་བྱེ་བ་ཕྲག་བརྒྱའི་ཚོགས༔ གང་ལ་གང་འདུལ་གདུལ་བྱའི་རེ་བ་བསྐང་༔ དགོངས་སྤྱོད་དག་པ་ཡེ་ཤེས་ཐམས་ཅད་བསྐུལ༔
ཁྱད་པར་བདག་ཅག་བོད་ཀྱི་སེམས་ཅན་རྣམས༔ ལས་ངན་འབྲས་བུ་སྡུག་བསྔལ་མཚོ་ཁ་རྡོལ༔ སྐྱབས་མེད་མགོན་མེད་ཡི་ཆད་འདི་འདྲ་ལ༔ ཐུགས་རྗེ་མ་གཡེལ་མཁྱེན་བརྩེའི་མཐུ་དཔུང་བསྐྱེད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ལས་དང་རྒྱུ་འབྲས་རྣམ་སྨིན་དབང་བཙན་ན༔ རྫོགས་པའི་སངས་རྒྱས་རྣམས་ཀྱི་དགོངས་པ་མཆོག༔ ཐུགས་རྗེས་ཡལ་ཡོལ་བཏང་སྙོམས་དབང་གྱུར་ན༔ དུས་གསུམ་རྒྱལ་བའི་གདུལ་བྱ་གང་ལ་མཛད༔
བདག་ཅག་རྗེས་འཇུག་ཁྱེད་ཀྱིས་མི་སྐྱོང་ན༔ པདྨའི་ཐུགས་བསྐྱེད་དམ་བཅས་ཅི་ལ་དགོངས༔ ནད་མུག་མཚོན་གྱིས་འགྲོ་བ་བཟོད་དཀའ་ན༔ དྲག་རྩལ་མཐུ་སྟོབས་ནུས་པ་གང་ལ་བསྐྱེད༔ ཕུང་བྱེད་བདུད་ཀྱིས་འཇིག་རྟེན་དབང་བསྒྱུར་ན༔ ཤུགས་སྒྲོལ་མངོན་སྤྱོད་དམོད་པའི་ཕྲིན་ལས་གང་༔ བྱང་ཆུབ་སྒྲུབ་ལ་བར་ཆད་དབང་བཙན་ན༔ མཁའ་འགྲོ་ཆོས་སྐྱོང་དམ་ཚིག་གཡེལ་ལམ་ཅི༔ བརྩེ་ཆེན་ཐུགས་རྗེ་སྐྱེད་ཅིག་མཐུ་མ་ཆུང་༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ དུས་གསུམ་རྒྱལ་བའི་དགོངས་པ་དབྱིངས་ནས་བསྐྱོད༔ བླ་མ་རིག་འཛིན་བྱིན་འོད་ཐིབས་སེ་ཐིབ༔ ཉི་མ་འབུམ་གྱི་གཟི་བྱིན་ཡ་ལ་ལ༔ ཟབ་གསང་བདེ་ཆེན་ཆོས་སྒྲ་འུ་རུ་རུ༔ མཁྱེན་བརྩེ་ནུས་པས་བདག་རྒྱུད་བྱིན་གྱིས་རློབས༔ ཡི་དམ་ལྷ་ཚོགས་རྔམ་བརྗིད་ཡ་ལ་ལ༔ ཧཱུྃ་དང་ཕཊ྄་ཀྱི་གད་རྒྱངས་དི་རི་རི༔ ཚ་ཟེར་མེ་འོད་ཚྭ་ཚྭ་སི་ལི་ལི༔ མཁའ་འགྲོ་དཔའ་བོ་དཔའ་མོ་གར་སྒྱུར་ཚོགས༔
གླུ་དབྱངས་རོལ་མོ་མང་པོ་འུ་རུ་རུ༔ གིང་ཆེན་ཆོས་སྐྱོང་ལས་བྱེད་ཤ་ར་ར༔ མེ་རླུང་མཚོན་ཆ་བུ་ཡུག་ཚུབས་སེ་ཚུབ༔ བསྟན་དགྲ་དམ་ཉམས་ཕྱེ་མར་ཉི་ལི་ལི༔ ཀུན་ཀྱང་ཐུགས་རྗེའི་སྐུ་ལ་ཕྲིན་ལས་གར༔ གཉིས་མེད་སྤྲུལ་པའི་འོད་ཟེར་སྟོང་ཁམས་གང་༔ བདག་སོགས་ཁམས་གསུམ་རིགས་དྲུག་སེམས་ཅན་གྱི༔ ནད་གདོན་སྡིག་སྒྲིབ་རྐྱེན་ཚོགས་གཞོབ་ཏུ་སྲེགས༔ ཚེ་དཔལ་ལུས་སྟོབས་ཏིང་འཛིན་ཡེ་ཤེས་སྐྱེད༔ སྲིད་པའི་ཆེ་བཙན་དྲེགས་པ་དབང་དུ་སྡུས༔
མ་དག་ལོག་ལྟའི་སྣང་བ་ཆོས་ལ་སྒྱུར༔ ཚེ་གཅིག་བྱང་ཆུབ་སྒྲུབ་པའི་བདུད་ཚོགས་ཐུལ༔ དཀར་པོ་དགེ་བའི་ཆོས་སྲིད་ལང་ཚོ་སྤེལ༔ རྒྱལ་ཁམས་ཕུང་འདྲེ་དམེ་འཁྲུག་མཚོན་བསྐལ་གཡོ༔ མ་རུངས་བདུད་ཀྱི་སྡེ་ཚོགས་ཆམ་ལ་ཕོབ༔ ཐེག་ཆེན་བསྟན་པ་དར་ཞིང་རྒྱས་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་ཧཱ་གུ་རུ་སརྦ་སིདྡྷི་ཧཱུྃ༔ ཞེས་པས་ཐུགས་དམ་བསྐུལ་ཞིང་འདོད་པའི་དོན་ཇི་སྲིད་གྲུབ་པར་དམིགས་ཏེ་ངེས་བློ་བརྟན་པར་བསྐྱེད།
བརྒྱད་པ་ཐ་ཚིག་ཆད་མདོ་བསྒྲག་པ་ནི། ཧཱུྃ༔ སྔོན་ཚེ་འདས་དུས་བསྐལ་པའི་དང་པོ་ལ༔ འོག་མིན་དགའ་ལྡན་ཆོས་དབྱིངས་ཕོ་བྲང་དུ༔ བཅོམ་ལྡན་དཔལ་ཆེན་ཆེ་མཆོག་ཧེ་རུ་ཀས༔ དམ་ལ་བཏགས་པའི་ཀཽ་སིང་མཁའ་འགྲོ་གིང་༔ དབང་ཕྱུག་མ་སྲིང་འབར་མ་ཕོ་ཉའི་ཚོགས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་འོད་གསལ་སྙིང་པོའི་སྲོལ་བརྒྱུད་འཛིན༔ ཁྱེད་རྣམས་དཔལ་གྱི་བཀའ་སྡོད་དམ་ཚིག་ཅན༔
དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ དེ་འོག་འཛམ་གླིང་དུར་ཁྲོད་བརྒྱད་ཀྱི་གནས༔ དཔལ་ཆེན་ཁྲག་འཐུང་བརྒྱད་ཀྱི་སྐུར་བསྟན་ནས༔ དམ་ལ་བཏགས་པའི་ཞིང་སྐྱོང་བཀའ་སྲུང་ཚོགས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་བསྐྱེད་རྫོགས་ལས་བཞིའི་ཕྲིན་ལས་འཆང་༔
ཁྱེད་རྣམས་དཔལ་གྱི་བཀའ་སྡོད་དམ་ཚིག་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ དེ་འོག་བལ་ཡུལ་ཡང་ལེ་ཤོད་ཀྱི་གནས༔ ཁྲག་འཐུང་རྡོ་རྗེ་སྲིན་པོའི་སྐུར་བསྟན་ནས༔ དམ་ལ་བཏགས་པའི་མ་མོ་བཅུ་གཉིས་དང་༔ གཙང་རིས་མགོན་པོ་བདུན་ཅུ་རྩ་ལྔའི་ཚོགས༔
དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་དྲག་སྔགས་སྟོབས་འདུས་ཕྲིན་ལས་འཆང་༔ ཁྱེད་རྣམས་དཔལ་གྱི་བཀའ་སྡོད་དམ་ཚིག་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ དེ་འོག་བོད་ཡུལ་བསམ་ཡས་ཧས་པོ་རི༔ ཡཀྴ་མེ་ཕྲེང་རྩལ་གྱི་སྐུར་བཞེངས་ནས༔
དམ་ལ་བཏགས་པ་སྲིད་པའི་ལྷ་དགུ་དང་༔ དགེ་བསྙེན་ཉེར་གཅིག་མགུར་ལྷ་བརྟན་མའི་ཚོགས༔ སྣང་སྲིད་ལྷ་སྲིན་དྲེགས་པ་ཆེ་དགུ་རྣམས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་སློབ་དཔོན་དགོངས་སྲོལ་འཛིན་པའི་གདུང་༔ ཁྱེད་ཅག་སྲིད་པའི་ལྷ་དགུ་གཡར་དམ་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཧཱུྃ༔ ད་ལྟ་ལྷོ་ནུབ་ཨོ་རྒྱན་མཁའ་འགྲོའི་གླིང་༔ ཟངས་མདོག་དཔལ་རིར་སྲིན་རྒྱལ་སྐུར་བཞེངས་ནས༔ དམ་ལ་བཏགས་པའི་སྲིན་ཚོགས་གདོན་གྱི་རིགས༔ དམ་ཚིག་བཞིན་དུ་འདིར་གཤེགས་གཏོར་མ་ལོངས༔ བདག་ནི་པདྨ་ཐོད་ཕྲེང་ཕྲིན་ལས་སྐྱོང་༔ ཁྱེད་ཅག་སྲིད་པའི་འབྱུང་པོ་ཐ་ཚིག་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ སྔ་ཕྱི་བར་གསུམ་ཐ་ཚིག་བཀའ་བསྒོས་པའི༔ ཨོ་རྒྱན་རྒྱ་གར་བལ་བོད་རྒྱ་ནག་སོགས༔ སྲིད་པའི་ལྷ་སྲིན་དྲེགས་པ་ཆེ་དགུ་ཡིས༔ པདྨ་ཐོད་ཕྲེང་མཚན་ཙམ་འཛིན་པ་ཡང་༔ གཡོ་མེད་གུས་པའི་སེམས་ཀྱིས་སྤྱི་བོའི་གཙུག༔ བླང་ཞིང་བཀུར་བར་བྱ་ཞེས་རང་དམ་བཅས༔ ཐ་ཚིག་མ་གཡེལ་འདིར་གཤེགས་གཏོར་མ་ལོངས༔ བདག་ནི་སློབ་དཔོན་པདྨའི་གདུང་གསོབ་པ༔
ཁྱེད་ཅག་སྲིད་པའི་ལྷ་འདྲེ་གཡར་དམ་ཅན༔ དེ་ཕྱིར་ཆོས་ཉིད་བདེན་པའི་བཀའ་ལ་ཉོན༔ བདག་གིས་བཅོལ་བའི་ལས་རྣམས་འགྲུབ་པར་མཛོད༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ ང་ནི་རིག་འཛིན་རྡོ་རྗེ་ཐོད་ཕྲེང་རྩལ༔ སྐུ་གསུང་ཐུགས་ཀྱི་རྡོ་རྗེ་གཟི་བྱིན་བསྐྱེད༔ ཆོས་ཉིད་མི་འགྱུར་བདེན་ཚིག་པདྨའི་བཀའ༔ ང་ཡི་བཀའ་ལས་སུ་ཡང་འདའ་མ་བྱེད༔
གལ་ཏེ་བཀའ་དང་དམ་ལས་འདས་གྱུར་ན༔ ཡཀྴ་མེ་དབལ་རྡོ་རྗེ་སྲིན་པོའི་སྐུ༔ སྟོབས་ལྡན་ནག་པོ་འཇིགས་བྱེད་ཀཱི་ལ་ཡ༔ སྲིད་གསུམ་ཤུགས་སྒྲོལ་ལས་མཁན་དམོད་པའི་དབལ༔ གནམ་ལྕགས་རྡོ་རྗེས་སྡེ་བརྒྱད་ལུས་སྲོག་འཇོམས༔ ལྕགས་སྡིག་ཁྲོས་པས་དམ་ཉམས་སྙིང་ཁྲག་འཐུང་༔ གཟིར་འདེབས་ཕུར་བུས་ཁམས་གསུམ་དུས་གཅིག་སྒྲོལ༔ སྟོང་ཁམས་སྒྲོལ་ཞིང་འཚུབས་པའི་ལས་བྱེད་དེ༔ ཉམ་ཐག་འོ་དོད་འབོད་པ་གདོན་མི་ཟ༔ དེ་བས་བཀའ་དང་དམ་ལས་མ་འདའ་བར༔
དམ་རྫས་བདུད་རྩིའི་གཏོར་མ་འདི་ལོངས་ལ༔ གངས་ཅན་བོད་ཡུལ་སངས་རྒྱས་བསྟན་པ་སྲུངས༔ མཐའ་བཞིའི་དམག་བཟློག་དམེ་འཁྲུག་མཚོན་བསྐལ་ཐུལ༔ སད་སེར་བཙའ་ཐན་མི་ཕྱུག་དལ་ཡམས་དང་༔ སྲི་ཀེག་བྱེད་ཟོར་ཐན་ལྟས་ངན་དགུ་ཟློག༔ དུས་སུ་ཆར་ཕོབ་ལོ་ཕྱུགས་སྲིད་རྣམས་སྤེལ༔ གཙུག་ལག་དབེན་གནས་ཆོས་འཁོར་གཉན་པོ་སྐྱོངས༔ བཤད་སྒྲུབ་མདོ་སྡེ་སྔགས་སྡེ་རྒྱས་པར་སྤེལ༔ འཇིག་རྟེན་བདེ་སྐྱིད་ལེགས་དགུ་ཕུན་ཚོགས་ཤིང་༔ ཀུན་ཀྱང་ཆོས་ལ་སྤྱོད་པའི་ཕྲིན་ལས་མཛོད༔
ཨ་ཡ་མ་དུ་རུ་ཙ་ཤ་ན་སརྦ་ས་མ་ཡ་ཧཱུྃ༔ བྷ་ལིངྟ་ཁཱ་ཧི༔ ཞེས་བསྒོ། ལས་རྣམས་ཐོགས་མེད་བསྒྲུབས་པར་བསམ། དགུ་པ་བཤལ་ཆུས་བརྟན་མ་སྐྱོང་བ་ནི། ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་པ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདག་ཉིད་ཆེན་མོ་རྡོ་རྗེ་ཀུན་གྲགས་མ༔ དཔལ་ལྡན་ཧ་རི་རྡོ་རྗེ་གཡའ་མ་སྐྱོང་༔
གངས་དཀར་ཤ་མེད་རྡོ་རྗེ་ཀུན་ཏུ་བཟང་༔ འབྲོག་ཆེན་འཁོར་འདུས་རྡོ་རྗེ་བགེགས་ཀྱི་གཙོ༔ གངས་ཀྱི་ཡུམ་ཆེན་རྡོ་རྗེ་གཡུ་བུན་མ༔ ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔ གསེར་ཆེན་མཁའ་ལྡིང་རྡོ་རྗེ་ཀླུ་མོ་དང་༔ རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔ བཙན་ལ་རོལ་པའི་རྡོ་རྗེ་སྨན་གཅིག་མ༔ མོ་བཙུན་ཨུག་ཆོས་རྡོ་རྗེ་གཡར་མོ་བསིལ༔ གཡུ་ཡི་དྲིལ་བུ་རྡོ་རྗེ་སི་ལེ་མ༔
མ་སྲིང་བོད་སྐྱོང་ཆེན་མོ་བཅུ་གཉིས་ཀྱི༔ སོ་སོའི་བྲན་གཡོག་ཡང་གཡོག་འཁོར་དང་བཅས༔ ལྷབ་ལྷུབ་མཛེས་པའི་ན་བཟའ་སྐུ་ལ་གསོལ༔ སྣ་ཚོགས་རྒྱན་ཆ་མང་པོ་ཁྲོ་ལོ་ལོ༔ གཡེར་ཁ་སིལ་སྙན་རོལ་མོ་སི་ལི་ལི༔ གླུ་ལེན་བྲོ་རྡུང་གར་རྩེད་ཁྱུགས་སེ་ཁྱུག༔ དམ་རྫས་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པ་རྒྱས་པའི་བྱ་ར་མཛོད༔ ཨོཾ་པྲ་མོ་ལི་ཙ་ཏུར་ཡཀྴ་ལི་ཙ་ཏུར་མ་ཏྲི་ལི་ཙ་ཏུར་ར་ཡ་སརྦ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཅུ་པ་རྟ་བྲོ་བརྡུང་བ་ནི།
ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་ནས༔ གྲུབ་ཐོབ་རྒྱ་མཚོས་བྲོ་བརྡུངས་པས༔ ཡེ་ཤེས་ལྔ་རུ་ལྷུན་གྱིས་གྲུབ༔ མུ་ཁ་ཆོས་འབྱུང་ཁྲི་རྐང་དུ༔ རྡོ་རྗེ་མཆུ་ཡིས་བྲོ་བརྡུངས་པས༔ རིགས་དྲུག་འཁོར་བའི་རྒྱུན་ལམ་གཅོད༔ ལས་མཐའ་རྣམ་བཞིའི་དལ་དབུས་སུ༔ སོ་སོའི་ཕྲིན་ལས་བྲོ་བརྡུངས་པས༔
ཞི་རྒྱས་དབང་དྲག་ལྷུན་གྱིས་གྲུབ༔ ཧཱུྃ༔ བྲོ་ཡང་ཡེ་ཤེས་ཆེན་པོའི་བྲོ༔ གླུ་ཡང་ཡེ་ཤེས་ཆེན་པོའི་གླུ༔ གར་ཡང་ཕྱག་རྒྱ་དྲུག་གི་གར༔ གདངས་ཡང་མ་འགགས་རིག་པའི་སྒྲ༔ དེ་ལྟར་བརྡ་དང་རྟེན་འབྲེལ་གྱིས༔ སྣ་ཚོགས་ལས་ཀུན་ལྷུན་གྱིས་གྲུབ༔ ཨོཾ་ནན༔ ཨཱ་ནན༔
ཧཱུྃ་ནན༔ སྒབ་འདྲེ་འབྱུང་པོ་ཐམས་ཅད་སཏྭཾ་བྷ་ཡ་ནན༔ བཅུ་གཅིག་པ་དངོས་གྲུབ་བླང་བ་ལ་གསུམ་ལས། དང་པོ་ཛཔ྄་བཟླས་པ་ནི། དངོས་གྲུབ་སྡུད་པའི་སྔགས་འདི་ལས་སྦྱོར་ཀུན་ལ་བཏགས་ཞེས་པས། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲཱི་ཡ་ཙིཏྟ་ཧྲིཾ་ཧྲིཾ་ཛཿ བ་སུ་སིདྡྷི་ན་ན་ཁ་དྷི་ཨཱ་ཡུ་པུཎྱེ་སརྦ་བསྡུས་བསྡུས་པཱ་ཤཾ་ཀུ་རུ་ཡེ་སྭཱ་ཧཱ༔ ཞེས་བཟླས། གཉིས་པ་དགོངས་པ་བསྐུལ་ཞིང་ཚེ་དགུག་པ་ནི། མདའ་དར་གཡབ་ཅིང༌།
ཧཱུྃ༔ མཁའ་མཉམ་ཚེ་བདག་འོད་དཔག་མེད༔ ཆོས་དབྱིངས་ནམ་མཁའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔
ལྷུན་གྲུབ་རིགས་ལྔ་རྡོ་རྗེ་སེམས༔ སྐུ་ལྔ་དབྱིངས་ཀྱི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ རིགས་འདུས་པདྨ་ཐོད་ཕྲེང་རྩལ༔
ཐུགས་རྗེ་ཡེ་ཤེས་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ དབྱིངས་ཕྱུག་བདེ་ཆེན་མཚོ་རྒྱལ་མ༔ དབང་སྒྱུར་སྟོབས་ཀྱི་དཀྱིལ་འཁོར་ནས༔
ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ མཚན་བརྒྱད་རིག་འཛིན་རྗེ་འབངས་ཚོགས༔ རྨད་བྱུང་སྤྲུལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔
འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ དངོས་གྲུབ་ཀུན་སྩོལ་ཡི་དམ་ལྷ༔ ཐུགས་རྗེ་རོལ་པའི་དཀྱིལ་འཁོར་ནས༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔
འཁོར་འདས་ཀུན་ནས་བྱིན་ཕོབ་ལ༔ བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ བཀའ་སྡོད་མཁའ་འགྲོ་ཆོས་སྲུང་རྣམས༔ དམ་ཚིག་གཉན་པོའི་དཀྱིལ་འཁོར་དུ༔ ཡེ་ཤེས་སྟོབས་ཀྱིས་ཚེ་ཁུག་ལ༔ འབྱུང་བ་བཅུད་ཀྱི་དཔལ་སྐྱེད་ལ༔ འཁོར་འདས་ཀུན་ནས་བྱིན་ཕོབ་ལ༔
བདག་ཅག་རྣམས་ལ་དེང་འདིར་སྩོལ༔ མ་མ་ཨཱ་ཡུ་སིདྡྷི་ཛཿ པུཎྱེ་ཛྙཱ་ན་ཤྲཱི་བྷྲཱུྃ༔ ཧཱུྃ༔ བསྐུལ་ལོ་རིག་འཛིན་སྙིང་ནས་བསྐུལ༔ སྐྱེད་ཅིག་ཐུགས་དམ་དབྱིངས་ནས་སྐྱེད༔ བདག་ཅག་རིག་འཛིན་སྒྲུབ་པ་པོར༔ ཚེ་དང་ཡེ་ཤེས་ཆར་ཆེན་ཕོབ༔ ཕྱི་སྣོད་འབྱུང་བའི་ཚེ་བཀྲག་མདངས༔ རྣལ་འབྱོར་བདག་གི་ལུས་ལ་སྟིམས༔
སྒྲུབ་རྫས་ཡེ་ཤེས་བདུད་རྩིར་བསྐྱིལ༔ བཀྲག་དང་གཟི་མདངས་ཡ་ལ་ལ༔ རིག་རྩལ་ཡེ་ཤེས་སྟོབས་སྐྱེད་ལ༔ འཆི་མེད་རིག་འཛིན་འགྲུབ་པར་སྩོལ༔
ཞེས་བསྐུལ་ཚེ་འཛབ་བཟླས་པས་བསྐུལ། འཁོར་འདས་ཚེ་དཔལ་བཅུད་འཁྱིལ་བསྒོམ། གསུམ་པ་དབང་བླང་བ་ནི། སྒྲུབ་རྫས་བདག་ཉིད་དངོས་སུ་མོས་པར་བསྐྱེད། རྩེ་གཅིག་གསོལ་བཏབ་དངོས་གྲུབ་སྩོལ་བར་དམིགས། ཧཱུྃ༔
བསྟན་པ་འདི་ལ་ངོ་མཚར་རྨད་བྱུང་བའི༔ འཇིག་རྟེན་དབང་བསྒྱུར་པདྨ་རྒྱལ་པོ་ནི༔ རིགས་ནི་ཟ་ཧོར་རྒྱལ་པོའི་སྲས་སུ་འཁྲུངས༔ ཨོ་རྒྱན་ཡུལ་དུ་སྒྲོ་འདོགས་མ་ལུས་བཅད༔ བསིལ་བ་ཚལ་དུ་དངོས་གྲུབ་སྣ་ཚོགས་བརྙེས༔ ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར༔ རྒྱ་གར་ཡུལ་དུ་བསྟན་པ་རྒྱས་པར་མཛད༔ འཇིག་རྟེན་ཁམས་ཀྱི་གདུག་པ་ཐམས་ཅད་བཏུལ༔ བོད་ཡུལ་དབུས་སུ་རྒྱལ་པོའི་ཐུགས་དམ་བསྐངས༔ ཁ་བ་ཅན་དུ་བསྟན་པ་རྒྱས་པར་མཛད༔
ལྷོ་ནུབ་མཚམས་སུ་འགྲོ་བའི་དོན་དུ་དགོངས༔ སྐུ་ཚབ་ལུང་བསྟན་གསུང་ཚབ་གཏེར་དུ་སྦས༔ ལྷོ་ནུབ་མཚམས་སུ་འགྲོ་བའི་དོན་ལ་དགོངས༔ སྐལ་ལྡན་རྣམས་ལ་ཟབ་གསང་བརྡ་ཆོས་སྟོན༔ ཟངས་མདོག་དཔལ་རིར་རིག་འཛིན་གཙོ་འཁོར་བཞུགས༔ རྔ་ཡབ་གླིང་དུ་སྲིན་པོའི་ཁ་གནོན་མཛད༔ འཇིག་རྟེན་འཁོར་བ་མ་སྟོངས་དེ་སྲིད་བར༔ མྱ་ངན་མི་འདའ་ཐུགས་རྗེ་སྤྱན་གཅིག་པོ༔ སྐུ་གསུམ་དབྱེར་མེད་ཆེ་མཆོག་ཧེ་རུ་ཀཿ མཉམ་མེད་བླ་མ་མཆོག་ཁྱོད་དུས་འདིར་དྲན༔
གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཁམས་གསུམ་འཁོར་བ་དོང་ནས་སྤྲུགས༔ ཁྱད་པར་བདག་སོགས་བོད་ཀྱི་རྗེ་འབངས་རྣམས༔ རྩེ་གཅིག་ཕ་ཁྱོད་ཡོན་ཏན་དྲན་པ་ཡིས༔ མོ་གུས་གདུང་བས་འབོད་པ་ཅང་གསན་ནམ༔ བརྩེ་ཆེན་ཐུགས་རྗེ་སྐྱེད་ཅིག་མཐུ་མ་ཆུང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་ལྔ་རིགས་འདུས་གུ་རུ་ཟིལ་གནོན་ལ༔ མཆོག་དང་ཐུན་མོང་དངོས་གྲུབ་མ་ལུས་ཞུ༔ སྐྱེ་ཤི་བྲལ་བའི་བདེ་ཆེན་རྒྱལ་པོ་ལ༔
ལྟ་བའི་གཞི་རྩ་ཆོད་པའི་དངོས་གྲུབ་ཞུ༔ ཀ་དག་མངོན་རྫོགས་དཔའ་བོ་གྱད་ཀྱི་སྐུར༔ གཡོ་མེད་དགོངས་པ་རང་གསལ་དངོས་གྲུབ་ཞུ༔ ཚོགས་དྲུག་ཞེན་བྲལ་དུས་གསུམ་མཁྱེན་པ་ལ༔ སྤྱོད་པ་བླང་དོར་བྲལ་བའི་དངོས་གྲུབ་ཞུ༔ འབྱུང་ལྔ་རང་གྲོལ་རྡོ་རྗེ་རྣལ་འབྱོར་མར༔ བློ་བྲལ་ཆོས་ཟད་འབྲས་བུའི་དངོས་གྲུབ་ཞུ༔ འཆི་མེད་མགོན་པོ་འཕགས་མཆོག་སྨན་གྱི་བླར༔ ཚེ་རིང་ནད་མེད་བདེ་སྐྱིད་དངོས་གྲུབ་ཞུ༔ འདོད་རྒུའི་སྲིད་རྗེ་པདྨ་རྒྱལ་པོ་ལ༔
དགོས་འབྱུང་ལྷུན་གྱིས་གྲུབ་པའི་དངོས་གྲུབ་ཞུ༔ གསང་སྔགས་རིག་སྔགས་ཁྱབ་བདག་གུར་གྱི་ལྷར༔ ལོག་འདྲེན་བདུད་བཞི་ཚར་གཅོད་དངོས་གྲུབ་ཞུ༔ དྲག་སྔགས་རྩལ་འབྱིན་སྟོབས་ལྡན་ཀཱི་ལ་ཡར༔ ཤུགས་སྒྲོལ་ཕྲིན་ལས་མཐར་ཕྱིན་དངོས་གྲུབ་ཞུ༔ བདུད་བཞིའི་འཇིགས་པ་བརྒྱད་སྐྱོབ་ཟིལ་གནོན་ལྷར༔ སྐྱེ་འགྲོ་བདེ་ལ་འགོད་པའི་དངོས་གྲུབ་ཞུ༔ སྣང་སྲིད་དབང་བསྒྱུར་སྟག་ཞོན་ཡི་དམ་ལྷར༔ ཆོས་ལྟར་ཕྱོགས་མེད་ཐོབ་པའི་དངོས་གྲུབ་ཞུ༔ ལྷ་འདྲེ་མི་གསུམ་འདུལ་མཛད་ཉི་མ་འོད༔
བཟང་ངན་འབྲེལ་ཚད་དོན་ལྡན་དངོས་གྲུབ་ཞུ༔ ཚད་མེད་བཞི་ལྡན་དྲེགས་པ་ཟིལ་གནོན་ལྷར༔ དམོད་པའི་ལས་ཀུན་གདུང་མཆོག་དངོས་གྲུབ་ཞུ༔ བླ་མ་རིག་འཛིན་ཞི་ཁྲོ་རབ་འབྱམས་ལྷར༔ མངོན་སྤྱོད་རྫུ་འཕྲུལ་ཐོགས་མེད་དངོས་གྲུབ་ཞུ༔ གནས་ཡུལ་སྐྱོང་ཞིང་དཔའ་བོ་ཌཱཀྐི་ལ༔ རྟེན་འབྲེལ་ཕྱོགས་མེད་འཆར་བའི་དངོས་གྲུབ་ཞུ༔ བཀའ་ཉན་ལས་བྱེད་ཆོས་སྐྱོང་སྲུང་མ་ལ༔ ལས་བཞི་ཐོགས་མེད་འགྲུབ་པའི་དངོས་གྲུབ་ཞུ༔ ཡེ་ཤེས་ལས་གྲུབ་དཀྱིལ་འཁོར་ཐམས་ཅད་ལ༔
སྣང་སྲིད་ཆོས་སྐུར་འཆར་བའི་དངོས་གྲུབ་ཞུ༔ གུ་རུ་ཡིད་བཞིན་ནོར་བུར་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཧཱུྃ༔ མོས་པས་གསོལ་བ་སྙིང་ནས་བཏབ་པའི་མོད༔ བདེ་གཤེགས་སྒྱུ་འཕྲུལ་དགོངས་པ་གཅིག་ཏུ་དྲིལ༔ སྐུ་ཡི་གཟི་བརྗིད་ཉི་མ་འབུམ་དུ་འཆར༔ གསུང་གི་གདངས་སྒྲ་འབྲུག་སྟོང་ལྡིར་བའི་ཆེ༔ ཐུགས་ཀྱི་དགོངས་པ་ནམ་མཁའི་གློག་བས་མྱུར༔ ཡོན་ཏན་གདུལ་བྱའི་རོལ་པ་མ་འདྲེས་གསལ༔
ཕྲིན་ལས་ནམ་མཁའི་མཐའ་མཉམ་རིས་མེད་བརྡལ༔ འགྱུར་མེད་རྡོ་རྗེ་སྐུ་ཡི་དངོས་གྲུབ་སྩོལ༔ ནད་གདོན་སྡིག་སྒྲིབ་རྐྱེན་ངན་བྲལ་བའི་ཚེ༔ མི་འགྱུར་གཡུང་དྲུང་ལྟ་བུར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀཱ་ཡ་ཨ་བྷི་ཥིཉྩ་ཨོཾ༔ འགག་མེད་རྡོ་རྗེ་གསུང་གི་དངོས་གྲུབ་སྩོལ༔ ངག་གི་སྒྲིབ་དག་བརྒྱད་ཁྲི་བཞི་སྟོང་སྒོ༔ གདུལ་བྱ་སོ་སོའི་སྐད་དུ་ཆོས་སྟོན་པས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
གུ་རུ་ཝཱཀྐ་ཨ་བྷི་ཥིཉྩ་ཨཱཿ འཁྲུལ་མེད་རྡོ་རྗེ་ཐུགས་ཀྱི་དངོས་གྲུབ་སྩོལ༔ ཡིད་ཀྱི་སྒྲིབ་དག་ཆོས་ཉིད་བདེ་བ་ཆེ༔ དུས་གསུམ་བསྟན་པའི་བདག་པོར་ལྷུན་གྲུབ་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཙིཏྟ་ཨ་བྷི་ཥིཉྩ་ཧཱུྃ༔ ཡོན་ཏན་རྡོ་རྗེ་གཟི་བརྗིད་དངོས་གྲུབ་སྩོལ༔ ཤེས་བྱའི་སྒྲིབ་དག་སངས་རྒྱས་ཐུགས་རྗེ་རྫོགས༔ འཁོར་འདས་ལྷུན་འབྱམས་ཟད་མེད་གཏེར་མངའ་བ༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
གུ་རུ་གུ་ན་ཨ་བྷི་ཥིཉྩ་ཏྲཱྃ༔ ཕྲིན་ལས་རྡོ་རྗེ་མཐུ་སྟོབས་དངོས་གྲུབ་སྩོལ༔ རྟོག་སྒྲིབ་དག་ནས་ཐབས་ཤེས་དངོས་གྲུབ་སྩོལ༔ དགོངས་པས་རྒྱས་ཐེབས་གདུལ་བྱ་མཐར་ཕྱིན་ནས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ གུ་རུ་ཀརྨ་ཨ་བྷི་ཥིཉྩ་ཧོཿ བསྙེན་སྒྲུབ་ལས་སྦྱོར་སྔགས་བཟླས་དབང་རྣམས་བླང༌། དངོས་གྲུབ་རྫས་ལ་རིངས་པའི་ཚུལ་གྱིས་རོལ། ཨོྃ་ཨཱཿཧཱུྃ༔ གུ་རུ་དྷེ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་ སོགས ་ཤབྡ་པཉྩ་ཨ་མྲྀ་ཏ་རཀྟ་བྷ་ལིངྟ་ཁ་ཁ་ཁཱ་ཧི༔
ཧཱུྃ༔ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལྷུན་གྲུབ་བླ་མ་ལོངས་སྤྱོད་རྫོགས༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ བསྟོད་པར་འོས་པ? བཅུ་གཉིས་པ་བཟོད་གསོལ་ནི། ཨོཾ༔ དུར་ཁྲོད་གསང་བ་མཆོག་གི་དཀྱིལ་འཁོར་འདིར༔ རང་བཞིན་དཀྱིལ་འཁོར་གཞུང་བཞིན་ཞལ་ཕྱེ་ནས༔ སྒྲུབ་རྫས་མཆོད་པ་གཞུང་བཞིན་བཤམས་ལགས་ན༔
བླ་མ་རྩ་གསུམ་ཐུགས་དང་ཅི་འགལ་བ༔ ཡེ་ཤེས་སྤྱན་ལྡན་རྣམས་ལ་བཟོད་པར་གསོལ༔ སྒོམ་པ་ཡུན་ཐུང་ཡི་དམ་ལྷ་མ་གསལ༔ བསྙེན་སྒྲུབ་མ་ཐེམ་དངོས་གྲུབ་མཐུ་མ་བརྙེས༔ སྲི་ཞུ་དད་ཆུང་བླ་མ་མཆེད་ལ་བརྙས༔ ཚོགས་དང་ཕུད་ཉམས་མཁའ་འགྲོའི་ཐུགས་དང་འགལ༔ དམ་རྫས་མ་ཚང་སྲུང་མའི་ཐུགས་དང་འགལ༔ ལེ་ལོ་སྙོམས་ལས་གཉིད་ཆགས་རྨོངས་པ་ཡིས༔ བསྐང་ལྷག་མ་ལྕོགས་ཆོ་ག་ཆད་ལྷག་དང་༔ འགལ་འཁྲུལ་ཉམས་ཆག་ནོངས་པ་ཅི་མཆིས་པ༔
གཞི་མེད་རྩ་བྲལ་ངང་དུ་མཐོལ་ལོ་བཤགས༔ ཡེ་བསྲུངས་ཆོས་ཉིད་ཀློང་དུ་བཟོད་པར་གསོལ༔ བདག་ལ་བསྲུང་མཚམས་བྲལ་བའི་དབྱིངས་གནས་སུ༔ ཚངས་པ་མཆོག་གི་དངོས་གྲུབ་སྩལ་དུ་གསོལ༔ དབྱངས་གསལ་དང་ཡིག་བརྒྱ་བཟླའོ། བཅུ་གསུམ་པ་དཀྱིལ་འཁོར་བསྡུ་བ་ནི། ཧོཿ མི་དམིགས་ཀ་དག་ངོ་བོ་དབྱིངས་རིག་གི༔ ཀུན་གསལ་རོལ་པའི་ཆོ་འཕྲུལ་ཞི་ཁྲོའི་ལྷ༔ ལྷན་སྐྱེས་ཡེ་ཤེས་གཉུག་མའི་སྦུབས་སུ་བསྡུ༔
བདེ་གསལ་མི་རྟོག་གནས་ལུགས་ངོ་བོར་ཨཱཿ ཨ་ཨ་ཨཱཿ བཅུ་བཞི་པ་དགེ་བ་བསྔོ་བ་ནི། ཧོཿ གདོད་ནས་ལྷུན་གྲུབ་ཆོས་དབྱིངས་ངོ་བོ་ཡང་༔ དེ་དོན་མ་རྟོགས་རྨོངས་ཁྱུའི་སེམས་ཅན་རིགས༔ ཨ་འཐས་ཞེན་པའི་འགོག་ལམ་གསལ་བྱའི་ཕྱིར༔ ཀུན་རིག་དོན་གཉིས་རྟོགས་ཕྱིར་དགེ་ཚོགས་བསྔོ༔ བཅོ་ལྔ་པ་སྨོན་ལམ་ནི། ཧོཿ
བླ་མེད་བདེ་གཤེགས་རྒྱལ་བའི་དལ་བཟུང་ནས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ མ་འོངས་འདི་ནས་རྔ་ཡབ་དཔལ་རིའི་ཞིང་༔ པད་འབྱུང་རྒྱལ་བའི་སྲས་སུ་མངོན་པར་ཤོག༔ བཅུ་དྲུག་པ་བཀྲ་ཤིས་ནི། ཨོཾ༔ ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ གནས་ལུགས་རྒྱལ་ས་འཛིན་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་དྲུག་པ་རྡོ་རྗེ་འཆང་༔ ཐུགས་རྗེ་ཕྱོགས་བཅུར་ཁྱབ་པའི་བཀྲ་ཤིས་ཤོག༔
སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ འགྲོ་ཀུན་སྨིན་གྲོལ་འགོད་པའི་བཀྲ་ཤིས་ཤོག༔ སྙན་བརྒྱུད་བཀྲ་ཤིས་མཁའ་འགྲོ་མཚོ་རྒྱལ་མ༔ ཟབ་རྒྱ་མཁའ་ལྟར་བརྟན་པའི་བཀྲ་ཤིས་ཤོག༔ སྨོན་ལམ་བཀྲ་ཤིས་བུདྡྷ་ཛྙཱ་ན་བ༔ ལུང་བསྟན་དུས་ལས་མི་འདའ་བཀྲ་ཤིས་ཤོག༔ གཏེར་གནས་བཀྲ་ཤིས་མཆིམས་ཕུའི་ཀེའུ་ཚང་དུ༔ བྱིན་ཆགས་ཡུན་རིང་བརྟན་པའི་བཀྲ་ཤིས་ཤོག༔ ཟབ་ཆོས་བཀྲ་ཤིས་ཟིལ་གནོན་རིག་འཛིན་འདུས༔ མཁའ་ལྟར་མཐའ་ཡས་ཀུན་ཁྱབ་བཀྲ་ཤིས་ཤོག༔
གཏེར་སྲུང་བཀྲ་ཤིས་སྔགས་བདག་རལ་གཅིག་མ༔ ཕྲིན་ལས་གློག་ལྟར་མྱུར་བའི་བཀྲ་ཤིས་ཤོག༔ ཉིན་ཡང་བཀྲ་ཤིས་མཚན་ཡང་བཀྲ་ཤིས་ཤོག༔ ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག༔ ཅེས་དང་བསམ་པ་ལྷུན་འགྲུབ་མའི་བཀྲ་ཤིས་བཅས་གཞུང་བཞིན་བྱའོ། དེ་ལྟར་རྩ་གསུམ་བཀའ་འདུས་ཆོས་ཀྱི་རྒྱ་མཚོའི་གསོལ་འདེབས་བསྐྱེད་རྫོགས་ལམ་འཁྱེར་གྱིས་རྣལ་འབྱོར་བཀླག་ཆོག་ཏུ་བཀོད་པ་ཡེ་ཤེས་སྤྲིན་གྱི་ཕུང་པོ་ཞེས་པ་འདི་ཡང་རང་ཉིད་རྗེས་འབྲངས་དང་བཅས་པ་རྣམས་ཀྱིས་ཚེས་བཅུའི་དུས་མཆོད་ཀྱི་སླད་དུ་གཏེར་གཞུང་ལས་རྒྱས་འབྲིང་བསྡུས་གསུམ་གྱི་རྒྱས་པ་དཀྱིལ་འཁོར་བཅུ་གསུམ་གྱི་དགོངས་པ་ཇི་བཞིན་གཏན་ལ་ཕབ་སྟེ། བདེར་འདུས་རྩ་བའི་ཕྲིན་ལས་ནི། འབྲིང་པོ་དཀྱིལ་འཁོར་ལྔ་པའི་ལས་བྱང་ནས་ཀྱང་མི་འགལ་བར་བརྒྱན་ཏེ། དབུས་འགྱུར་ས་ཡི་ཐིག་ལེ་ཁམས་གསུམ་བདེ་ལྡན་དཔལ་འཁྱིལ་དུ་སྐྱིད་གྲོང་སྨྱོན་པས་བཀོད་པ་དགེ་བར་གྱུར་ཅིག ། དེ་ལྟར་ཐུགས་སྒྲུབ་བསམ་ལྷུན་ཆོག་ཁྲིགས་རིག་འཛིན་ཆེན་པོ་ཐུགས་མཆོག་རྡོ་རྗེའི་མཛད་པར་བསྙེན་སྒྲུབ་སྐབས་གཞུང་དང་མན་ངག་གིས་དགོངས་པ་ལྟར་བྱའོ་ཞེས་གཞན་དུ་ཞལ་འཕང་པར་མཛད་ལ།
ཛཔ྄་དགོངས་བླ་མ་གསང་འདུས་ལས་བཞག་པར་མཛད་འདུག་པ་དང་གཞུང་འདི་གཙོ་བོ་གསོལ་འདེབས་ལྟར་དུ་སྒྲུབ་པ་ཡིན་པ་སོགས་རྒྱུ་མཚན་དང་སྦྲེལ་ན་བླ་མ་གསང་འདུས་ཀྱིས་བསྙེན་སྒྲུབ་ལས་ཀྱི་དགོངས་པ་དང་ཆེས་འབྱོར་བས་ན། འདིར་ཡང་གསང་འདུས་བསྙེན་སྒྲུབ་ཀྱི་དགོངས་པ་བཞིན་ཁ་འགེངས་ཞུས་པ་པོ་ནི་གུ་ཧྱའོ། སརྦ་མངྒ་ལཾ། དགེའོ། དགེའོ། དགེའོ།། །། བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བསམ་ལྷུན་དྲིལ་སྒྲུབ་གསོལ་འདེབས་དངོས་གྲུབ་སྙིང་པོ་བཞུགས་སོ།། ཨེ་མ་ཧོ། གདོད་མའི་མགོན་པོ་ཆོས་སྐུ་འོད་མའི་འགྱུར། །
ལོངས་སྤྱོད་ཡོངས་རྫོགས་རྒྱལ་སྲས་སྙིང་རྗེའི་གཏེར། ། གང་འདུལ་དེར་སྟོན་སྤྲུལ་སྐུ་པདྨ་འབྱུང༌། ། སྒྱུ་འཕྲུལ་དྲྭ་བར་བསྒྱུར་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ། འབྱུང་ལྔ་རྣམ་དག་ཨོ་རྒྱན་བདེ་ཆེན་རྒྱལ། ། འཁྲུལ་སྣང་རང་གྲོལ་ཨོ་རྒྱན་དུས་གསུམ་མཁྱེན། ། འབྱུང་བའི་འཇིགས་སྐྱོབ་ཨོ་རྒྱན་དཔའ་བོ་གྱད། ། དབྱིངས་རིག་མཉམ་སྦྱོར་རྡོ་རྗེ་རྣལ་འབྱོར་ལྷ། ། དུག་ལྔ་རང་གྲོལ་ལྷ་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། །
དབུལ་ཕོངས་གདུང་སེལ་ཨོ་རྒྱན་ནོར་གྱི་ལྷ། ། དུག་ལྔའི་ནད་འཇོམས་ཨོ་རྒྱན་སྨན་ལྷ་དང༌། ། ཕ་རོལ་བདུད་རྒོལ་འཇོམས་མཛད་རྡོ་རྗེའི་གུར། ། བདུད་བཞི་མཐར་བྱེད་ཨོ་རྒྱན་ཕྱག་རྒྱ་གྱད། ། ཕྲིན་ལས་ཐོགས་མེད་ལྷ་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ། ཧོར་སོག་གཡུལ་བཟློག་དྲེགས་པ་ཟིལ་གནོན་རྩལ། ། ལམ་འཕྲང་འཇིགས་སྐྱོབ་གུ་རུ་ཉི་མ་འོད། ། ཟབ་གཏེར་སྒོ་འབྱེད་ཨོ་རྒྱན་ཡི་དམ་ལྷ། ། བར་ཆད་སྒྲོལ་མཛད་དཔའ་བོ་གིང་ལ་སོགས། །
གང་འདུལ་དེར་སྟོན་ལྷ་ལ་གསོལ་བ་འདེབས། ། བསམ་པ་ལྷུན་གྱིས་འགྲུབ་པར་བྱིན་གྱིས་རློབས། ། སྐུ་ལྔ་མཚན་བརྒྱད་རྣམ་འཕྲུལ་བཅུ་གསུམ་སོགས། ། རྩ་གསུམ་དཀྱིལ་འཁོར་ཞི་དང་ཁྲོ་བོའི་སྤྲིན། ། སྣ་ཚོགས་སྒྱུ་འཕྲུལ་དྲྭ་བའི་བདག་ཉིད་ཅན། ། གུ་རུ་ཡིད་བཞིན་ནོར་བུར་གསོལ་བ་འདེབས། ། གནས་སྐབས་འགལ་རྐྱེན་བར་ཆད་དབྱིངས་སུ་ཞི། ། དོན་གཉིས་འབད་མེད་བསམ་དོན་ཆོས་བཞིན་གྲུབ། ། མཐར་ཐུག་རྔ་ཡབ་དཔལ་རིའི་ཞིང་ཁམས་སུ། ། རང་རིག་པད་འབྱུང་དབྱེར་མེད་སངས་རྒྱས་ཤོག །
ཅེས་པའང་ཉེར་མཁོའི་ཆེད་དུ་རང་སློབ་ཨཽ་ཌཱིའི་མཚན་ཅན་གྱིས་བསྐུལ་ངོར་གནམ་ལྕགས་བསྟན་འཛིན་པས་སྦྱར་བའོ།། །། བླ་མའི་ཐུགས་སྒྲུབ་བདེ་གཤེགས་ཀུན་འདུས་ལས། བསམ་ལྷུན་དྲིལ་སྒྲུབ་སྙིང་པོའི་བཅུད་བསྡུས་ཞེས་བྱ་བ་བཞུགས་སོ།། ན་མོ་གུ་རུ་དྷེ་བ་ཌཱཀྐི་ནཱི་ཡེ། གུ་རུའི་ཐུགས་སྒྲུབ་རྒྱ་མཚོའི་བཅུད་ཕུལ་རྨད། ། བདེ་གཤེགས་གཅིག་ལ་དཀྱིལ་འཁོར་ཀུན་འདུས་པ། ། རྩ་གསུམ་བཀའ་འདུས་ཆོས་སྡེ་བསམ་ལྷུན་མའི། ། དཀྱིལ་འཁོར་དྲིལ་སྒྲུབ་སྙིང་བསྡུས་འདིར་གསལ་བྱ། དེའང་ཐུགས་སྒྲུབ་བདེ་གཤེགས་ཀུན་འདུས་ཀྱི་མན་ངག་སྒྲུབ་ཐབས་བཅུ་གསུམ་དང་བཅས་ཕྱོགས་བསྡུས། སྤྱི་དྲིལ་གསོལ་འདེབས་ཡེ་ཤེས་སྤྲིན་ཕུང་བསྙེན་སྒྲུབ་དང་སྒྲུབ་ཆེན་སོགས་ཉམས་ལེན་ལ་འཇུག་པའི་སྐབས་རྒྱས་པར་མི་ལྕོགས་ན།
ཐུན་བཞི་དང་སྤྲོས་མེད་ཀྱི་སྐབས་དོན་བསྡུས་ནས་ཉམས་སུ་ལཻན་པར་འདོད་པ་ལ། ཐོག་མར་སྦྱོར་བའི་ཆོས་སྤྱི་མཐུན་ལྟར་བྱས་ལ། དང་པོ་སྔོན་འགྲོ་ལ་སྐྱབས་སེམས་ནི། སྐྱབས་ཡུལ་གསལ་གདབ་ལ། མདུན་གྱི་ནམ་མཁར་རྩ་གསུམ་བཀའ་འདུས་ཀྱི་དཀྱིལ་འཁོར་མཁའ་ཁྱབ་ཏུ་སད་པར་གྱུར། ན་མོ༔ ཕྱོགས་བཅུའི་ཞིང་ཁམས་རབ་འབྱམས་ཇི་སྙེད་དུ༔ བཞུགས་པའི་རིག་འཛིན་རྒྱལ་བའི་ལྷ་ཚོགས་ལ༔ སྒོ་གསུམ་མི་ཕྱེད་དད་གུས་དྲག་པོ་ཡིས༔ སྐྱབས་སུ་མཆིའོ་ཐུགས་རྗེའི་ཡེ་ཤེས་བསྐུལ༔
རྩ་གསུམ་བཀའ་འདུས་ལྷ་ཚོགས་བསྒྲུབས་ནས་ནི༔ གང་ལ་གང་འདུལ་ཐུགས་རྗེའི་ཕྲིན་ལས་ཀྱིས༔ འགྲོ་དྲུག་འཁྲུལ་སྣང་བསྒྲལ་བར་དམ་བཅའོ༔ ལན་གསུམ། གཉིས་པ་ཚོགས་གསོག་པ་ནི། ཧཱུྃ༔ རིག་འཛིན་རྒྱལ་བ་དབྱིངས་ནས་གཤེགས༔ ཉི་ཟླ་པདྨའི་གདན་ལ་བཞུགས༔ ལུས་ངག་ཡིད་གསུམ་གུས་ཕྱག་འཚལ༔ ཕྱི་ནང་གསང་གསུམ་མཆོད་པ་འབུལ༔
སྒོ་གསུམ་དམ་ཚིག་ཉམས་ཆག་བཤགས༔ འགྲོ་དོན་ཆོས་འཁོར་བསྐོར་བར་བསྐུལ༔ མྱ་ངན་མི་འདའ་རྟག་བཞུགས་གསོལ༔ དགེ་ཚོགས་མཁའ་མཉམ་འགྲོ་ལ་བསྔོ༔ ཀུན་ཀྱང་སངས་རྒྱས་མྱུར་འགྲུབ་ཤོག༔ ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ་པར་གྱུར། དཀར་གཏོར་སྤྱི་མཐུན། གསུམ་པ་བགེགས་གཏོར་ནི། རྃ་ཡྃ་ཁྃ།
ཨོཾ་ཨཱཿཧཱུྃ། སརྦ་བྷཱུ་ཏ་ཨ་ཀརྵ་ཡ་ཛཿ ས་བཀུག ། སརྦ་བིགྷྣཱན་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་གྷྲྀཧྣ་དཾ་བ་ལིཾ་དྱ་སྭཱ་ཧཱ། ཧྲཱིཿ བླ་མ་རྣམས་ཀྱི་བྱིན་རླབས་དང་༔ ཡི་དམ་ལྷ་ཡི་ཏིང་འཛིན་དང་༔ མཁའ་འགྲོ་ཆོས་སྐྱོང་མཐུ་རྩལ་གྱིས༔ དངོས་གྲུབ་བར་ཆད་བྱེད་པའི་བགེགས༔ ལོག་པར་འདྲེན་པའི་བདུད་ཀྱི་ཚོགས༔
འདི་རུ་མ་འདུག་གཞན་དུ་དེངས༔ ཧཱུྃ་བཞིའི་སྔགས་ཀྱིས་བསྐྲད་གུ་གུལ་བདུག་རོལ་མོ་འཚམ་རྔམ་བྱའོ། བཞི་པ་མཚམས་གཅོད་པ་ནི། ཧཱུྃ༔ སྐུ་ལས་སྤྲུལ་པའི་ཁྲོ་བོས་ནམ་མཁའ་གང་༔ གསུང་ལས་སྤྲུལ་པའི་ཁྲོ་མོས་ས་གཞི་གང་༔ ཐུགས་ལས་སྤྲུལ་པའི་སྲས་མཆོག་བར་སྣང་གང་༔ གཉིས་མེད་སྤྲུལ་པས་འཁོར་ཡུག་ཁྱོན་ཀུན་ཁེངས༔ ཕྱི་ནང་བར་མེད་ཡེ་ཤེས་མེ་དཔུང་འཁྲིགས༔ གླགས་ལྟའི་བདུད་བགེགས་དམ་སྲི་ཚར་ཆོད་ཅིག༔
བཛྲ་རཀྵ་རཀྵ་ཡེ་སྭཱ་ཧཱ༔ ལྔ་པ་བྱིན་འབེབས་ནི། ཧཱུྃ༔ འོག་མིན་བཀོད་པ་རབ་རྫོགས་ལྷུན་གྲུབ་ཞིང་༔ ལྔ་ལྡན་ཟང་ཐལ་འགྱུ་བའི་ཕོ་བྲང་ནས༔ རིགས་འདུས་རྒྱལ་བ་རྩ་གསུམ་ལྷ་ཚོགས་རྣམས༔ འདུ་འབྲལ་མེད་པར་ཐུགས་རྗེའི་ཤུགས་མཚོན་ནས༔ གནས་འདིར་དབང་བསྐུར་བྱིན་ཆེན་མྱུར་དུ་ཕོབ༔ མཆོག་ཐུན་འབད་མེད་ལྷུག་པར་དེང་སྩོལ་ཤོག༔ ཨོཾ་གུ་རུ་དྷེ་ཝ་ཌཱཀྐི་ནཱི་ས་མ་ཡ་ཨ་བེ་ཤ་ཡ་ཨ་ཨཱཿ
མཐར་མེ་ཏོག་བཀྲམ་བརྡུང་དང་བཅས་བྱིན་ཆེན་དབབ། དྲུག་པ་མཆོད་པ་བྱིན་རློབ་ནི།
རྃ་ཡྃ་ཁྃ༔ ལན་གསུམ་གྱིས་སྦྱངས། ཨོཾ་ཨཱཿཧཱུྃ༔ ཧཱུྃ༔ ཕྱི་མཆོད་བཅུ་དྲུག་ནང་མཆོད་སྨན་རཀ་གཏོར༔ གསང་མཆོད་སྦྱོར་སྒྲོལ་བླ་མེད་བདེ་བའི་རྒྱུན༔ ཟག་མེད་ཡེ་ཤེས་ཆེན་པོའི་དགྱེས་པ་བསྐྱེད༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔
ཨོཾ་སརྦ་པཉྩ་ཨ་མྲྀ་ཏ་མ་ཧཱ་རཀྟ་བྷ་ལིངྟ་ཨཱཿཧཱུྃ༔ ཨོཾ་མ་ཧཱ་སུ་ཁ་དྷརྨ་དྷཱ་ཏུ་ཨཱཿཧཱུྃ༔ ཞེས་རིམ་བཞིན་སྦྱང་ངོ༌། སྔོན་འགྲོ་སྤྱིའྀ་རིམ་པའོ། གཉིས་པ་དངོས་གཞི་ལ། དང་པོ་ཏིང་འཛིན་རྣམ་གསུམ་གསལ་གདབ་པ་ནི། ཧཱུྃ༔ དང་པོ་ཅི་ཡང་དམིགས་སུ་མེད༔ བློ་འདས་དེ་ཡི་ངང་ཉིད་དུ༔ བརྩེ་བའི་སྙིང་རྗེ་ཆེན་པོར་ཤར༔
དེ་ལས་འཁོར་འདས་སྒྱུ་མའི་རྟེན༔ ལུགས་སུ་འབྱུང་བའི་སྙིང་པོར་གསལ༔ ཨོཾ་ཧཱུྃ་ཧྲཱིཿ ཨོཾ་ཨེ་རྃ་ཡྃ་ཁྃ་སུྃ་ཀེཾ་བྷྲཱུྃ༔ ཨོཾ་བྷྲཱུྃ་ཛྙཱ་ན་མཎྜལ་ཙཀྲ་ཧཱུྃ༔ གཉིས་པ་གཞལ་ཡས་ཁང་དང་ལྷ་བསྐྱེད་པ་ནི། ཧཱུྃ། འོག་མིན་ལྷུན་གྲུབ་རིན་ཆེན་གཞལ་མེད་ཁང༌། ། གྲུ་བཞི་སྒོ་བཞི་ཕྱི་ནང་རྒྱན་ཀུན་རྫོགས། ། དུར་ཁྲོད་རྡོ་རྭ་མེ་རི་སྲུང་གུར་བརྗིད། །
ཕོ་བྲང་ལྟེ་བར་རིན་ཆེན་ཟུར་བརྒྱད་དང༌། ། རིགས་ལྔའི་ཁྲི་འཕངས་པདྨ་ཉི་ཟླའི་སྟེང་༔ དབུས་སུ་ཧཱུྃ་ལས་མ་ཧཱ་གུ་རུ་རྗེ༔ སྣང་སྲིད་ཟིལ་གནོན་དམར་སྨུག་ཁྲོ་འཛུམ་སྒེག༔ འདབ་ལྡན་དར་གྱི་སྙན་ཞུ་གསང་གོས་དཀར༔ དར་དམར་ཆོས་གོས་མཐིང་ནག་ཕོད་ཆེན་གསོལ༔ སྨུག་ནག་བེར་ཕྱམ་སྙན་རྒྱན་མགུལ་རྒྱན་མཛེས༔ རྡོ་རྗེ་བྷནྡྷ་ཚེ་བུམ་ཁ་ཊྭཱཾ་བརྟེན༔ ཞབས་གཉིས་སྭག་ལྷམ་རྒྱལ་པོ་རོལ་པའི་སྟབས༔ འགྱིང་བག་བརྗིད་ལྡན་གཟི་འོད་ཕྱོགས་བཅུར་ཁྱབ༔
དབུ་གཙུག་ཀུན་བཟང་རྡོར་སེམས་དགའ་རབ་སོགས། ། དགོངས་བརྡ་སྙན་བརྒྱུད་རིག་འཛིན་བླ་མ་རྣམས། ། སྣང་སྟོང་སྐུ་ཡི་ཕྱག་རྒྱ་འོད་སྟོང་འབར། ། ཨོ་རྒྱན་སྣང་མཐའ་བདེ་གཤེགས་རིགས་ལྔ་སོགས། ། དབུས་ཕྱོགས་ཆོས་སྐུའི་ཚོམ་བུ་འཇའ་ཚོན་བཀྲ། ། དེ་ཡི་ཕྱི་རིམ་ཕྱོགས་ཀྱི་པད་འདབ་བཞིར། ། གནས་པའི་པདྨ་ཉི་ཟླའི་ལྟེ་བ་རུ། ། འབྱུང་ལྔ་དག་པ་ཨོ་རྒྱན་བདེ་ཆེན་རྒྱལ། ། ཚོགས་དྲུག་ལྷུག་བཞག་ཨོ་རྒྱན་དུས་གསུམ་མཁྱེན། ། འཆི་འཕོ་འཇིགས་སྐྲག་རང་གྲོལ་དཔའ་བོ་གྱད། །
མཁའ་སྤྱོད་ཟབ་ལམ་སྟོན་མཛད་རྣལ་འབྱོར་མ། ། རང་རང་ཆ་ལུགས་རིགས་ཀྱི་ཚོམ་བུ་རྫོགས། ། དེ་ཡི་ཕྱི་རིམ་འཇའ་ཟེར་མུ་ཁྱུད་ཀྱིས། ། གཏམས་པའི་འདབ་བརྒྱད་འོད་ལྔའི་དྲྭ་བ་མཛེས། ། ཕྱོགས་བཞིར་དུག་ལྔའི་ནད་སེལ་སྨན་གྱི་ལྷ། ། དབུལ་ཕོངས་གདུང་སེལ་ཨོ་རྒྱན་ནོར་ལྷ་དང༌། ། ཕ་རོལ་རྒོལ་འཇོམས་གཏུམ་ཆེན་རྡོ་རྗེའི་གུར། ། ཧོར་སོག་དམག་བཟློག་ཕུང་བྱེད་བདུད་དགྲ་གཞཽམ། ། ཤར་ལྷོར་དྲེགས་པ་ཟིལ་གནོན་ཐོད་ཕྲེང་རྩལ། ། ལྷོ་ནུབ་ཟབ་གཏེར་སྒོ་འབྱེད་ཡི་དམ་ལྷ། །
ནུབ་བྱང་སྦས་གནས་སྒོ་འབྱེད་ཉི་མ་འོད། ། བྱང་ཤར་དྲེགས་པ་ཟིལ་གནོན་ཧེ་རུ་ཀཿ ། རང་རང་ཕྱག་མཚན་རིགས་ཀྱི་ཚོམ་བུ་བཅས། ། མ་འདྲེས་ཡོངས་རྫོགས་མཁའ་ལ་འཇའ་ལྟར་གསལ། ། ཕྱོགས་མཚམས་ནམ་མཁར་སྒྲུབ་སྡེ་བརྒྱད་ཀྱི་ལྷ༔ དམ་པ་རིགས་བརྒྱའི་ལྷ་ཚོགས་ཚོམ་བུར་འཁྲིགས༔ རིན་ཆེན་ཟུར་བརྒྱད་པདྨ་ཉི་ཟླའི་སྟེང་༔ སྤྲུལ་པའི་གུ་རུ་མཚན་བརྒྱད་ལས་བཞིའི་གར༔ ། མཚམས་བརྒྱད་མ་མོ་མཁའ་འགྲོ་ཤུགས་འགྲོ་སོགས། ། རིགས་ཀྱི་ཌཱཀྐི་འབུམ་སྡེའི་ཚོགས་དང་བཅས༔
གྲུ་ཆད་བར་ཁྱམས་ཁོར་ཡུག་གནས་ཡུལ་གྱི༔ དཔའ་བོ་ཌཱཀྐི་གིང་ཆེན་སྒོ་སྐྱོང་སྡེ༔ བར་སྣང་ལྷ་ཀླུ་གནོད་སྦྱིན་མིའི་རིག་འཛིན༔ རྒྱ་བོད་མཁས་གྲུབ་བཀའ་བརྒྱུད་བླ་མ་རྣམས༔ ཐུགས་རྗེའི་སྤྲིན་གཏིབས་བྱིན་རླབས་ཆར་རྒྱུན་འབེབས༔ འདོད་སྣམ་མཆོད་སྤྲིན་ལྷ་མོས་གར་སྟབས་བསྒྱུར༔ ནམ་མཁའ་ས་གཞི་བར་སྣང་གང་བ་ཡི༔ ། ཕྱི་འཁོར་དབང་ཕྱུག་གིང་ལང་འབར་མ་དང༌། ། དཔའ་བོ་མཁའ་འགྲོ་བཀའ་དང་བསྟན་སྐྱོང་སོགས། ། འཁོར་འདས་དབྱེར་མེད་དཀྱིལ་འཁོར་གཅིག་གི་ངང༌། །
ཉི་མ་དང་ནི་འོད་ཟེར་ཇི་བཞིན་དུ། ། སྣང་ལ་རང་བཞིན་མ་གྲུབ་གསལ་བར་བསྒོམ། ། དེ་ལྟར་གསལ་བའི་གནས་ལྔའི་འོད་ཟེར་གྱིས༔ འོག་མིན་ཞིང་དང་རྔ་ཡབ་དཔལ་རི་ནས༔ པད་འབྱུང་རྒྱལ་བ་རིག་འཛིན་ལྷ་ཚོགས་རྣམས༔ གསང་བའི་ཕོ་བྲང་གནས་འདིར་སྤྱན་དྲངས་གྱུར༔ ཨོཾ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛཿ གསུམ་པ་སྤྱན་དྲངས་ཤིང་བྱིན་དབབ་པ་ནི། དྲི་བཟང་གི་སྤོས་གཏོང་ཞིང་རོལ་མོ་གླིང་བུའི་དབྱངས་སྙན་དང་བཅས། ཧཱུྃ་ཧྲཱིཿ
སྔོན་གྱི་བསྐལ་པའི་དང་པོ་ལ༔ ཨོ་རྒྱན་ཡུལ་གྱི་ནུབ་བྱང་མཚམས༔ པདྨ་གེ་སར་སྡོང་པོ་ལ༔ ཡ་མཚན་མཆོག་གི་དངོས་གྲུབ་བརྙེས༔ པདྨ་འབྱུང་གནས་ཞེས་སུ་གྲགས༔ འཁོར་དུ་མཁའ་འགྲོ་མང་པོས་བསྐོར༔ ཁྱེད་ཀྱི་རྗེས་སུ་བདག་བསྒྲུབ་ཀྱི༔ བྱིན་གྱིས་བརླབ་ཕྱིར་གཤེགས་སུ་གསོལ༔ གནས་མཆོག་འདི་རུ་བྱིན་ཕོབ་ལ༔ སྒྲུབ་མཆོག་བདག་ལ་དབང་བཞི་བསྐུར༔
བགེགས་དང་ལོག་འདྲེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ༔ བཛྲ་གུ་རུ་པདྨ་སིདྡྷི་ཧཱུྃ༔ བཛྲ་ས་མཱ་ཡ་ཛ་ཛཿསིདྡྷི་ཕ་ལ་ཧཱུྃ༔ བཞི་པ་བཞུགས་གསོལ་ཕྱག་འཚལ་བ་ནི། ཧཱུྃ༔ དབྱིངས་ལ་གཤེགས་བཞུགས་མི་མངའ་ཡང་༔ ཉི་ཟླ་པདྨའི་གདན་གྱི་སྟེང་༔ གུ་རུ་བཀའ་འདུས་ལྷ་ཚོགས་རྣམས༔
འགྲོ་བའི་དོན་ལ་དགོངས་ཏེ་བཞུགས༔ བདག་ཅག་སྒྲུབ་པའི་རིག་འཛིན་གྱིས༔ ཕྱི་དང་ནང་དང་གསང་བ་ཡི༔ གུས་པའི་ཡིད་ཀྱིས་ཕྱག་འཚལ་ལོ༔ ཨོྃ་བཛྲ་ས་མ་ཡ་ཏིཥྛ་ལྷན༔ ཨོྃ་ན་མོ་པུ་རུ་ཤ་ཡ་ཧོཿ ཨ་ཏི་པུ་ཧོཿ ལྔ་པ་མཆོད་པ་འབུལ་བ་ནི། ཧཱུྃ༔ བཀའ་འདུས་དཀྱིལ་འཁོར་ལྷ་ཚོགས་ལ༔
ཕྱི་མཆོད་མེ་ཏོག་བདུག་སྤོས་དང་༔ མར་མེ་དྲི་ཆབ་ཞལ་ཟས་སོགས༔ གཟུགས་སྒྲ་དྲི་རོ་རེག་བྱ་འབུལ༔ ནང་མཆོད་སྨན་གཏོར་རཀྟ་དང་༔ དབང་པོ་རྣམ་ལྔའི་མེ་ཏོག་སོགས༔ སྦྱོར་སྒྲོལ་གསང་བ་ཁོ་ན་ཉིད༔ ཚོགས་མཆོད་ཛ་གད་ཆང་ལ་སོགས༔ གཞན་ཡང་སྤྱན་གཟིགས་དུ་མར་བཅས༔ རྩ་གསུམ་བཀའ་འདུས་ལྷ་ལ་འབུལ༔ མཆོག་དང་ཐུན་མོང་དངོས་གྲུབ་སྩོལ༔
ཨོྃ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཧོཿ རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཧོཿ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གུ་ཧྱ་ས་མ་ཡེ་ཨཱཿཧཱུྃ༔ ཨོྃ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་ཀིང་ནི་རི་ཏི་བྷ་ལིངྟ་པཱུ་ཛ་ཧོཿཨཱཿ དྲུག་པ་བསྟོད་པ་ནི། ཧཱུྃ༔ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལྷུན་གྲུབ་བླ་མ་ལོངས་སྤྱོད་རྫོགས༔ པད་སྡོང་ལས་འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔
ཧཱུྃ༔ ཆུ་བོ་བཞི་རྫོགས་བདེ་ཆེན་འདུས་པའི་སྐུ༔ སྐུ་གཅིག་སྐུ་ལྔ་མཚན་བརྒྱད་བྱེ་བ་བརྒྱད༔ རྣམ་འཕྲུལ་བཅུ་གཉིས་འཁོར་ལོའི་སྤྲིན་བཀོད་ཅིང༌། ། རླབས་ཆེན་གདུལ་བྱ་སྐྱོང་ལ་ཕྱག་འཚལ་བསྟོད༔ ཧཱུྃ༔ ཐེག་པ་འཛིན་འཆང་རིག་འཛིན་བླ་མ་དང་༔ སྒྲུབ་པ་བཀའ་བརྒྱད་ཞི་ཁྲོ་ཡི་དམ་ལྷ༔ གནས་ཡུལ་ཞིང་སྐྱོང་དཔའ་བོ་ཌཱཀྐིའི་ཚོགས༔ ཆོས་དབྱིངས་ཡེ་ཤེས་རོལ་པ་ཆེན་པོའི་ལྷ༔
ཤེས་རབ་དབྱིངས་ལས་ཐུགས་རྗེ་ཐབས་ཀྱི་སྐུར༔ རྩོལ་མེད་རང་ཤར་ཕྱོགས་བཅུའི་ཞིང་ཀུན་གྱི༔ རྒྱལ་བ་རབ་འབྱམས་དཀྱིལ་འཁོར་མ་ལུས་རྫོགས༔ གཉིས་མེད་རང་སྣང་གསལ་སྟོང་ཡེ་ཤེས་ལྷ༔ བདེ་གཤེགས་འདུས་པའི་སྐུ་ལ་ཕྱག་འཚལ་བསྟོད༔ དགུ་པ་ཛཔ་྄ལ་དང་པོ་གསོལ་འདེབས་བསམ་པ་ལྷུན་འགྲུབ་ཚར་གཅིག་དང༌། ཛཔ་྄བསྐུལ་ནི། ཧཱུྃ༔ རིག་འཛིན་རྒྱལ་བ་བདེ་གཤེགས་འདུས་པའི་ཚོགས༔ ཡེ་ཤེས་དབྱིངས་ནས་ཐུགས་དམ་རྒྱུད་བསྐུལ་ལ༔
འགྲོ་བའི་དོན་ཕྱིར་ཕྲིན་ལས་གཏེར་ཆེན་གྱི༔ དགོངས་པ་ཀློང་ཡངས་བྱིན་རླབས་ཤུགས་འབྱུང་བས༔ སྒྲུབ་ལ་སྨིན་གྲོལ་གདམས་པ་ཟབ་མོ་མཆོག༔ འབད་མེད་མྱུར་བ་ཉིད་ལ་སྩལ་དུ་གསོལ༔ བསྙེན་དམིགས་གསལ་གདབ་པ་ནི ། ཐུགས་ཀར་དོན་གྱི་ཡེ་ཤེས་སེམས། ། རིག་སྟོང་རང་བཞིན་རྡོ་རྗེ་འཆང༌། ཁ་སྦྱོར་བདུན་ལྡན་ལོངས་སྤྱོད་རྫོགས། ། མི་ཤིགས་ཐིག་ལེར་ཧཱུྃ་གི་མཐར། ། སྔགས་ཕྲེང་འོད་ཟེར་སྤྲོ་བསྡུ་ཡིས། །
དོན་གཉིས་ཕྲིན་ལས་ལྷུན་གྱིས་གྲུབ། ། རིག་སྟོང་ཀ་དག་ངང་དུ་བལྟ། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ཞེས་བསྙེན་པ་དང༌། སྒྲུབ་པ་ནི། ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མཱ་ཡ་ཛཿ སིདྡྷི་ཕ་ལ་ཧཱུྃ་ཨཱཿ ལས་སྦྱོར་ནི། ཨོཾ་ཨཱཿཧཱུྃ་ཧྲི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿ

སརྦ་སིདྡྷི་ཕ་ལ་ཧཱུྃ༔ མཐར་དབྱངས་གསལ་ཡིག་བརྒྱ་རྟེན་སྙིང་རྣམས་ལན་གསུམ་གསུམ་བཟླ་ཞིང་སྟོང་ཚིག་ཕུལ། ༈ དེ་ནས་ཚོགས་འབུལ་བར་སྤྲོ་ན། རང་ལུགས་གསོལ་ཀ་རྣམས་གྲུབ་ནས། ན་རཀ་བཤགས་པའམ་བསྡུ་ན་བརྗོད་མེད་དོན་བཤགས་ལ་སྨན་རཀ་གཏོར་མའི་སྐོང་བསྡུས་ཙམ་སྦྱར་བ་དང༌། རང་ལུགས་རིག་འཛིན་སྲོག་སྒྲུབ་གཏོར་བསྔོའི་བྱིན་རླབས་ནས་སྤྱན་འདྲེན་བར་སྔོན་དུ་འགྲོ་བར་བྱའོ། དང་པོ་ཚོགས་སྦྱང་སྤེལ་བ་ནི། རྃ་ཡྃ་ཁྃ༔ ལན་གསུམ་གྱིས་སྦྱང༌། ཨོཾ་ཨཱཿཧཱུྃ༔ ལན་གསུམ་གྱིས་བྱིན་བརླབ།
ན་མཿསརྦ་ཏ་ཐཱ་ག་ཏ་བྷྱོ? ལན་གསུམ་གྱིས་སྤེལ། གཉིས་པ་སྤྱན་འདྲེན་པ་ནི། ཧཱུྃ། ལྷུན་གྲུབ་རབ་འབྱམས་ཞིང་ཁམས་རྒྱ་མཚོ་ནས། ། བླ་མ་བདེར་འདུས་སྐུ་གསུམ་ལྷ་ཚོགས་རྣམས། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། རྔ་ཡབ་པདྨ་འོད་ཀྱི་ཕོ་བྲང་ནས། ། མཚན་བརྒྱད་རྣམ་འཕྲུལ་བཅུ་གསུམ་འཁོར་ཚོགས་བཅས། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། སྣ་ཚོགས་གང་འདུལ་དེར་སྟོན་ཕོ་བྲང་ནས། །
ཨོ་རྒྱན་དཔའ་བོ་མཁའ་འགྲོ་ཆོས་སྲུང་རྣམས། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ། གནས་འདིར་གཤེགས་ལ་དབང་བསྐུར་བྱིན་ཆེན་ཕོབ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། གུ་རུ་དེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ གསུམ་པ་ཚོགས་ཕུད་འབུལ་བ་ནི། ཧཱུྃ༔ བླ་མ་ཡི་དམ་མཁའ་འགྲོ་དང་༔ དམ་ཅན་ཆོས་སྐྱོང་ནོར་གྱི་བདག༔ གཏེར་བདག་གཉན་པོ་སྐྱོང་ལ་སོགས༔
རིག་འཛིན་བདེར་འདུས་དཀྱིལ་འཁོར་ལ༔ ཞལ་ཟས་ཚོགས་ཀྱི་མཆོད་པ་འབུལ༔ ཨོཾ་ཨཱཿཧཱུྃ་གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ ཕྱི་སྣོད་སྲིད་གསུམ་ཡངས་པ་སོགས་འཕྲོ་སྐྱོང་ཞིང༌། བཞི་པ་སྐོང་བ་ནི། ཧཱུྃ༔ ཕྱི་མཆོད་མཛེས་པའི་ལྷ་མོ་སྣ་ཚོགས་དང་༔ ནང་མཆོད་ཤ་ལྔ་བདུད་རྩི་ཨ་མྲྀ་ཏ༔ གསང་མཆོད་བདེ་སྟོང་ཆགས་མེད་ཡེ་ཤེས་རྫས༔ སྨན་གཏོར་རཀྟ་སྦྱོར་སྒྲོལ་དབང་པོ་ལྔ༔
སྤྱན་གཟིགས་དཀོར་ཆ་ཡིད་འོང་མཉེས་པའི་རྟེན༔ རོལ་མོ་སྒྲ་སྙན་གདངས་དབྱངས་དགྱེས་པའི་གླུ༔ ཀུན་ནས་མ་ཚང་མེད་པའི་མཆོད་སྤྲིན་འདིས༔ བླ་མ་རིག་འཛིན་བདེ་གཤེགས་འདུས་པའི་ཚོགས༔ རྩ་གསུམ་རྒྱལ་བའི་དཀྱིལ་འཁོར་ཐུགས་དམ་བསྐང་༔ ཉམས་ཆག་བསྐངས་ཤིང་བར་ཆད་སེལ་གྱུར་ནས༔ མཆོག་ཐུན་འབད་མེད་ལྷུན་གྲུབ་སྩལ་དུ་གསོལ༔ ལྔ་པ་བཤགས་པ་ནི། ཧཱུྃ༔ རྩ་གསུམ་བཀའ་འདུས་ལྷ་ཚོགས་དགོངས་སུ་གསོལ༔
བདག་ཅག་དཀྱིལ་འཁོར་ཟབ་མོའི་སྒོར་ཞུགས་ནས༔ བག་མེད་དབང་གྱུར་དམ་འགལ་ཅི་མཆིས་པ༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཡིག་བརྒྱ་བཟླ། དྲུག་པ་བསྒྲལ་བསྟབ་ནི། དགྲ་བགེགས་ནྲྀ་ཏྲི་ཤ་ཏྲུཾ་བཛྲ་ཨངྐུ་ཤ་ཡ་ཛ་ཛཿ ཛཿཧཱུྃ་བྃ་ཧོཿ ཧཱུྃ༔ ཤེས་བྱ་ལྟ་བ་གྱད་ཀྱི་ཕུར་པ་ཡིས༔ ང་བདག་སྲིད་པའི་རུ་ཏྲ་བསྒྲལ་གཏུབས་ནས༔
ཤ་ཁྲག་ཀླད་རུས་ཕུང་པོར་སྤུངས་པ་འདི༔ རྩ་གསུམ་བདེར་འདུས་དཀྱིལ་འཁོར་ལྷ་ལ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁཱ་རཾ་ཁཱ་ཧི༔ ཞེས་བསྒྲལ་ཞིང་བསྟབ་བོ། ཚོགས་ལ་རོལ། བདུན་པ་ལྷག་མ་འབུལ་བ་ནི། ཧཱུྃ༔ བདེ་གཤེགས་རིག་འཛིན་རྩ་གསུམ་འདུས་པ་ཡི༔ བཀའ་ཡི་ལས་བྱེད་ཕྲ་མེན་འཁོར་བཅས་ཀྱིས༔ འདོད་ཡོན་ཚོགས་ཀྱི་ལྷག་མ་འདི་བཞེས་ལ༔
རྒྱུད་སྲུང་སྒྲུབ་པའི་སྡོངས་གྲོགས་མི་གཡེལ་ཞིང་༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་ཨུཙྪིཥྚ་བྷ་ལིངྟ་ཁཱ་ཧི། བརྒྱད་པ་ཐུགས་དམ་བསྐུལ་བ་ནི། ཧཱུྃ༔ བསྐུལ་ལོ་བཞེངས་ཤིག་རྒྱལ་བ་ཐུགས་དམ་ཅན༔ རྩ་གསུམ་བདེར་འདུས་ལྷ་ཚོགས་མཐུ་མ་ཆུང་༔ ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པ་གཉན་ལ་དགྲ་དར་ན༔ མཐུ་ཆེན་ཁྱོད་ཀྱི་མངོན་སྤྱོད་དུས་ལ་བབ༔
བར་ཆོད་རྩོམ་པའི་ལོག་འདྲེན་རྡུལ་དུ་རློག༔ ཨོཾ་གུ་རུ་དྷཻ་ཝ་ཌཱཀྐི་ནཱི་ས་མ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི༔ དགུ་པ་ཐ་ཚིག་བསྒྲག་པ་ནི། ཧཱུྃ༔ སྔོན་ཚེ་བར་དང་ཐ་མའི་བསྐལ་པ་ལ༔ བཀའ་འདུས་སྙིང་པོའི་དཀྱིལ་འཁོར་ཞལ་ཕྱེས་ཚེ༔ རྒྱུད་གསུམ་རིག་འཛིན་བླ་མའི་སྤྱན་སྔ་རུ༔ སོ་སོའི་གཟུགས་མཆོག་དམ་པ་བསྟན་ནས་ཀྱང་༔ བསྟན་སྲུང་ཕྲིན་ལས་བསྒྲུབ་པ་ཁས་བླངས་བཞིན༔ དམ་རྫས་བརྒྱན་པའི་གཏོར་མ་འདི་བཞེས་ལ༔
དངོས་གྲུབ་མཆོག་སྩོལ་བསྟན་པའི་བྱ་ར་མཛོད༔ ཨོཾ་སརྦ་དྷརྨ་པཱ་ལ་ཨི་དཾ་བྷ་ལིངྟ་ཁ་ཁ་ཁཱ་ཧི༔ བཅུ་པ་བརྟན་མ་སྐྱོང་བ་ནི། ཧཱུྃ༔ སངས་རྒྱས་བསྟན་པ་སྲུང་བའི་བཀའ་ཉན་པ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ སོ་སོའི་བྲན་གཡོག་ཡང་གཡོག་འཁོར་བཅས་ཀྱིས༔ དམ་རྫས་བརྒྱན་པའི་གཏོར་མ་འདི་བཞེས་ལ༔ གསང་སྔགས་བསྟན་པའི་བྱ་ར་མེལ་ཚེ་མཛོད༔ ཨོཾ་མ་མ་ཧྲིང་ཧྲིང་བྷ་ལིངྟ་ཁ་ཁ་ཁཱ་ཧི༔
བཅུ་གཅིག་རྟ་བྲོ་ནི། ཧཱུྃ༔ བདེ་གཤེགས་རྩ་གསུམ་འདུས་པ་ཡི༔ རིག་འཛིན་རྒྱལ་བའི་དཀྱིལ་འཁོར་དུ༔ རྩ་གསུམ་འདུས་པས་བྲོ་བརྡུངས་པས༔ རིགས་དྲུག་འཁོར་བའི་རྒྱུན་ལམ་ཆོད༔ ཡེ་ཤེས་ལྔ་རུ་ལྷུན་གྱིས་གྲུབ༔ དེ་ལྟར་བརྡ་དང་རྟེན་འབྲེལ་གྱི༔ སྣ་ཚོགས་ལས་ཀུན་ལྷུན་གྲུབ་ཤོག༔ ཨོཾ་ཨཱཿཧཱུྃ༔
སཏྭཾ་བྷ་ཡ་ནན༔ བཅུ་གཉིས་པ་དངོས་གྲུབ་བླང་བ་ནི། ཧཱུྃ༔ བདེ་གཤེགས་ངོ་བོ་ལྷུན་གྲུབ་ཀ་དག་ལ༔ བདེར་འདུས་རིག་འཛིན་རྩ་གསུམ་དཀྱིལ་འཁོར་ལྷ༔ སྒྲུབ་པའི་རིག་འཛིན་རྣལ་འབྱོར་བདག་ཅག་ལ༔ ཚེ་ཆོས་ཟས་ནོར་གོས་དང་སྙན་གྲགས་སྟོབས༔ མཆོག་དང་ཐུན་མོང་དངོས་གྲུབ་མ་ལུས་རྣམས༔ སྐད་ཅིག་ཉིད་ལ་དེང་འདིར་ཐོབ་གྱུར་ཅིག༔ ཨོཾ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་ཨཱ་ཡུརྫྙཱ་ན་སརྦ་སིདྡྷི་ཕ་ལ་ཨ་བྷི་ཥིཉྩ་ཧཱུྃ༔
ཞེས་དབང་བླངས། གསུམ་པ་རྗེས་ཆོག་ལ་དྲུག ། དང་པོ་མཆོད་བསྟོད་ནི། ཨོཾ་གུ་རུ་དཱེ་ཝ་ཌཱཀྐི་ནཱི་ས་པ་རི་ཝཱ་ར་བཛྲ་ཨརྒྷཾ་ སོགས། བསྟོད་པ་ནི། ཧཱུྃ༔ ཆོས་སྐུའི་རང་བཞིན་མཐའ་བྲལ་ཡེ་ཤེས་ཀློང་༔ ལོངས་སྐུའི་མཚན་ཉིད་སྣ་ཚོགས་འཛིན་བྲལ་ལ༔ སྤྲུལ་སྐུ་ཇི་སྙེད་འགྲོ་བའི་མགོན་མཆོག་ཆེ༔ བདེ་གཤེགས་རྒྱལ་བའི་ལྷ་ལ་བསྟོད་པར་བགྱི༔
གཉིས་པ་ནོངས་བཤགས་ནི། མ་འབྱོར་པ་དང་ སོགས། ཡིག་བརྒྱ་དབྱངས་གསལ་རྟེན་སྙིང་བརྟན་བཞུགས་བྱ། གསུམ་པ་བསྡུ་ལྡང་ནི། ཧཱུྃ་ཧཱུྃ་ཧཱུྃ༔ ཕཊ྄་ཕཊ྄་ཕཊ྄ཿ བཛྲ་ཀཱ་ཝ་ཙི་རཀྵ་ཧཾ། བཞི་པ་བསྔོ་བ་ནི། ཧཱུྃ༔ གདོད་ནས་ལྷུན་གྲུབ་ཆོས་དབྱིངས་ངོ་བོ་ཡང་༔
དེ་དོན་མ་རྟོགས་རྨོངས་ཁྱུའི་སེམས་ཅན་རིགས༔ ཨ་འཐས་ཞན་པའི་འགོག་ལམ་བསལ་བྱའི་ཕྱིར༔ ཀུན་རིག་དོན་གཉིས་རྟོགས་ཕྱིར་དགེ་ཚོགས་བསྔོ༔ ལྔ་པ་སྨོན་ལམ་ནི། ཧོཿ བླ་མེད་བདེར་འདུས་རྒྱལ་བའི་དལ་བཟུང་ནས༔ མི་འབྲལ་འགྲོགས་པའི་ཏིང་འཛིན་རྩེ་གཅིག་གིས༔ མ་འོངས་འདི་ནས་རྔ་ཡབ་དཔལ་རིའི་ཞིང་༔ པད་འབྱུང་རྒྱལ་བའི་སྲས་སུ་འཚོགས་པར་ཤོག༔ དྲུག་པ་བཀྲ་ཤིས་ནི།
ཧཱུྃ༔ རྒྱ་གར་ཡུལ་དུ་སྐུ་འཁྲུངས་པ༔ རྗེ་བཙུན་པདྨ་བཛྲ་ཞེས༔ བདེ་ཆེན་ཡུམ་མཆོག་མནྡ་ར༔ པད་འབྱུང་ཡབ་ཡུམ་བཀྲ་ཤིས་ཤོག༔ ཅེས་བཀྲ་ཤིས་དང་བསྔོ་སྨོན་རྒྱས་བསྡུས་ཅི་རིགས་བརྗོད་པར་བྱའོ། དེ་ལྟར་ཐུགས་སྒྲུབ་བདེ་གཤེགས་ཀུན་འདུས་མན་ངག་སྒྲུབ་ཐབས་བཅུ་གསུམ་དང་བཅས་ཕྱོགས་བསྡུས། རིག་འཛིན་ཐུགས་མཆོག་རྡོ་རྗེས་ཕྱོགས་བསྒྲིགས་སྤྱི་དྲིལ་གསོལ་འདེབས་བསམ་ལྷུན་མ་རྒྱས་པ་ས་གསུམ་ན་འགྲན་ཟླ་དང་བྲལ་བར་བཞུགས་ཀྱང༌། འདི་ཉིད་རྒྱས་དྲག་པས་སྤྲོས་མེད་བསྙེན་སྒྲུབ་ཐུན་བཞི་སོགས་ལ་སྦྱར་བའི་སྐབས་སུ་མི་བདེ་ཞིང༌། རྩ་བ་གཅིག་དྲིལ་ནི་ཅུང་བསྡུས་ཆེ་བས་བསམ་ལྷུན་དཀྱིལ་འཁོར་བཅུ་གསུམ་ཆིག་དྲིལ་ཉམས་ལེན་ལ་སྦྱར་དཀའ་བར་མ་ཟད།
སྐབས་འགར་དུས་མཆོད་དང་རྒྱུན་བཀོལ་ངག་འདོན་ཚོགས་འབུམ་བསགས་པ་བཅས་རང་གཞན་དགོས་མཁོར་གལ་ཆེ་བར་སེམས་ཏེ། གཏེར་གཞུང་དགོངས་པ་གཞིར་བཞག་ཅིང་ཁ་འགེངས་དགོས་པ་རྣམས་ཀྱང་རང་གཞུང་ལས་བླངས་ཏེ། འཕྲི་སྣོན་ཅུང་ཟད་བཅས་བལ་ཡུལ་ཡང་ལེ་ཤོད་གནམ་ལྕགས་སྒོམ་སྡེར། རབ་བྱུང་༡༧པའི་མེ་ཁྱིའི་ཟླ་བ་དང་པོའི་ཚེས་༡༥ཉིན་གནམ་ལྕགས་པ་གསང་སྔགས་བསྟན་འཛིན་གྱིས། འཕྲལ་མར་བྲིས་པས་ནོར་བ་མཆིས་ན་རྩ་གསུམ་ལྷར་འཆགས་ཤིང་དགེ་བས་རྒྱལ་བསྟན་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། བླ་མ་པདྨ་ཁྲག་འཐུང་ལས༔ ཕྲིན་ལས་བཞི་སྒྲུབ་ཀྱི་བརྒྱུད་འདེབས་བཞུགས་སོ༔ རྗེ་བཙུན་ཐོད་ཕྲེང་རིགས་འདུས་ལྷ་ལ་འདུད༔ ས་མ་ཡ༔ དེ་ཡང་ཟབ་མོ་གསང་བ་ཡེ་ཤེས་ཀྱི་རྒྱུད་ནས་ལེགས་པར་འབྱུང་བའི་བླ་མ་ཕྲིན་ལས་ལྔ་ལྟར་སྒྲུབ་པ་ལ་སྔོན་དུ་འགྲོ་བའི་སྐྱབས་ཡུལ་ཐེག་པ་རིན་པོ་ཆེ་ཉེར་ལེན་བགྱིད་པའི་ཆེད་དུ་དཀྱིལ་འཁོར་སྤྲོས་བཅས་དང་སྤྲོས་མེད་གོ་རིམ་ཅི་ལྟར་འདུག་ཀྱང་དགོས་པའི་ཆ་ལག་ཁྲིགས་བསྡེབས་སུ་བརྒྱུད་རིམ་བརྒྱུད་པའི་གསོལ་འདེབས་འབད་པ་ནི༔
ཐོག་མར་རྣམ་སྣང་ཆོས་དང་ལྡན་ཞིང་ཕན་སེམས་བླ་མེད་དམ་པའི་དགེ་བས་རབ་ཏུ་བསྐུལ་ཞིང་དམ་བཅའི་གཟེར་གསུམ་འཆུག་མེད་དུ་གནས་པའི་ངང་ལ་འདི་ལྟར་གདབ་པའོ༔ ན་མོ༔ མདུན་གྱི་ནམ་མཁར་ཆོས་དབྱིངས་སྐྱེ་མེད་ངང་༔ མ་བཅོས་སྟོང་ཉིད་ཨེ་ཡི་འཕྲོ་འདུ་ལས༔ རང་བྱུང་ལྷུན་གྲུབ་འོད་ཀྱི་གཞལ་ཡས་ཁང་༔ ཕྱི་ནང་གཞལ་འདས་བཀོད་པ་རབ་རྒྱས་པའི༔ འཇའ་ཚོན་དཔུང་བཞིན་ཁྱོན་ཀྱང་ཡངས་པའི་དབུས༔ དྲི་མེད་གདོད་མའི་མཚོ་དཀྱིལ་པད་སྡོང་རྩེར༔ ཆགས་མེད་སྐྱོན་བྲལ་འོད་སྐུར་སྤྲུལ་པའི་ལྷ༔ རྗེ་བཙུན་ཆེན་པོ་པདྨ་ཐོད་ཕྲེང་རྩལ༔
དཀར་དམར་མདངས་ལྡན་དྲི་མེད་གཟི་འབར་བ༔ མཚན་དཔེའི་སྐུ་ལ་རྒྱན་ཀུན་རབ་རྫོགས་པའི༔ ཕྱག་མཚན་ལ་སོགས་ཆ་ཤས་མ་ཉམས་པར༔ དཔའ་ལ་རབ་ཏུ་བཞད་ཅིང་བཞུགས་པ་ཡི༔ འཁོར་ཡུག་རབ་ཏུ་བསྐོར་བའི་སྐྱབས་ཡུལ་ལྷ༔ སྐར་འཚོགས་གྲངས་བཞིན་ཆུ་ཟླའི་སྣང་ངོར་ལྟར༔ མ་འདྲེས་གསལ་བཞིན་གསོལ་བ་འདི་ལྟར་དུ༔ སྐུ་གསུམ་བླ་མ་བསྒྲུབ་པར་དམ་བཅའོ༔ ཨེ་མ་ཧོཿ ཀ་དག་བདེ་བ་ཆེན་པོའི་ཀློང་ཡངས་ནས༔
ཆོས་སྐུ་འོད་མི་འགྱུར་ལ་གསོལ་བ་འདེབས༔ འཇའ་ལུས་མཁའ་སྤྱོད་འགྲུབ་པར་བྱིན་གྱིས་རློབས༔ མ་འགགས་ཡེ་ཤེས་དབྱིངས་ཀྱི་ཕོ་བྲང་ནས༔ ལོངས་སྐུ་སྤྱན་རས་གཟིགས་ལ་གསོལ་བ་འདེབས༔ ཅིར་སྣང་སྒྱུ་མ་རྟོགས་པར་བྱིན་གྱིས་རློབས༔ རྔ་ཡབ་པདྨ་འོད་ཀྱི་གཞལ་ཡས་ནས༔ སྤྲུལ་སྐུ་ཨོ་རྒྱན་རྗེ་ལ་གསོལ་བ་འདེབས༔ སྐྱེ་འཆི་འཁྲུལ་འཛིན་ཞིག་པར་བྱིན་གྱིས་རློབས༔ ཟབ་ལམ་བདེ་ཆེན་གསང་བའི་ཕོ་བྲང་ནས༔ དབྱིངས་ཕྱུག་མནྡ་ར་བར་གསོལ་བ་འདེབས༔
སྙན་བརྒྱུད་ཀློང་དུ་གྲོལ་བར་བྱིན་གྱིས་རློབས༔ ཤེས་རབ་ཡེ་ཤེས་མཆོག་གི་ཕོ་བྲང་ནས༔ མཚོ་རྒྱལ་རྣལ་འབྱོར་མ་ལ་གསོལ་བ་འདེབས༔ བརྡ་བཞི་མངོན་དུ་གྲོལ་བར་བྱིན་གྱིས་རློབས༔ སྐུ་གསུམ་དོན་སྟོན་བརྒྱུད་པའི་ཕོ་བྲང་ནས༔ འཕགས་མཆོག་རིགས་གསུམ་མགོན་པོར་གསོལ་བ་འདེབས༔ ཚིག་དོན་རྒྱུད་ལ་འབྱོངས་པར་བྱིན་གྱིས་རློབས༔ བདེ་ཆེན་དབང་དྲག་འབར་བའི་ཕོ་བྲང་ནས༔ དམར་ནག་མེ་ཕྲེང་སྐུ་ལ་གསོལ་བ་འདེབས༔ བདུད་བཞི་འཇིགས་བརྒྱད་འདུལ་བར་བྱིན་གྱིས་རློབས༔
ཕྲིན་ལས་རྣམ་བཞི་ལྷུན་གྲུབ་ཕོ་བྲང་ནས༔ དྲག་པོ་རིགས་བཞིའི་ལྷ་ལ་གསོལ་བ་འདེབས༔ ལས་བཞི་ལྷུན་གྱིས་འགྲུབ་པར་བྱིན་གྱིས་རློབས༔ སྤྲུལ་པ་རྣམ་བཞི་འགྱེད་པའི་ཕོ་བྲང་ནས༔ ཕྲིན་ལས་དེར་སྟོན་ལྷ་ལ་གསོལ་བ་འདེབས༔ དུས་མིན་འཆི་བ་འཇོམས་པར་བྱིན་གྱིས་རློབས༔ གཞན་ཡང་ཕོ་བྲང་གནས་ཡུལ་མ་ལུས་ནས༔ དཀྱིལ་འཁོར་ཡོངས་རྫོགས་ལྷ་ལ་གསོལ་བ་འདེབས༔ མཆོག་ཐུན་འབྲས་བུ་འགྲུབ་པར་བྱིན་གྱིས་རློབས༔ ཧཱུྃ༔
རྗེ་བཙུན་ཆེན་པོ་ཨོ་རྒྱན་རིན་པོ་ཆེ༔ ཟོལ་མེད་བདག་གིས་རེ་ལྟོས་ཉིད་ལས་མེད༔ སྐུ་བཞིའི་དབང་ཕྱུག་དམ་པས་ཐུགས་རྗེས་ཟུངས༔ བྱིན་གྱིས་རློབས་ཤིག་གསོལ་བ་སྙིང་ནས་འདེབས༔ སྐུ་ཡི་དབང་བསྐུར་བསྐྱེད་རིམ་ལྷ་ཡི་སྐུ༔ སྤྲུལ་སྐུའི་འགྲོ་དོན་ནུས་པར་བྱིན་གྱིས་རློབས༔ གསུང་གི་དབང་བསྐུར་ཟུང་འཇུག་སྔགས་ཀྱི་སྒྲ༔ ལོངས་སྐུའི་རང་རྩལ་རྫོགས་པར་བྱིན་གྱིས་རློབས༔ ཐུགས་ཀྱི་དབང་བསྐུར་རྫོགས་རིམ་ཀ་ནས་དག༔ ཆོས་སྐུའི་རྒྱལ་ས་ཟིན་པར་བྱིན་གྱིས་རློབས༔
བདེ་ཆེན་ཡེ་ཤེས་དབང་དྲག་འདུས་པའི་ལྷ༔ འདི་ནས་བརྩམས་ཏེ་ཟག་མེད་རྡོ་རྗེའི་སྐུ༔ རྩ་གསུམ་དཀྱིལ་འཁོར་བསྒྲུབ་པར་དམ་བཅའ་ནས༔ མི་འདའ་མི་འགྱུར་བླ་མེད་ཡེ་གྲོལ་ངང་༔ རང་དབྱིངས་ཨ་ཏིའི་རྒྱལ་ས་ཟིན་གྱུར་ཅིག༔ ཨོྃ་གུ་རུ་ཛྙཱ་ན་པདྨ་དྷ་ར་སརྦ་སིདྡྷི་ཧྲཱིཿ ཞེས་གསོལ་བ་བཏབ་པས་མདུན་གྱི་ནམ་མཁའི་དཀྱིལ་འཁོར་ལྷ་ཚོགས་འོད་ཟེར་སྐུ་དང་ལུག་གུ་རྒྱུད་ཀྱི་རྣམ་པས་ཟ་འོག་སྣལ་མ་བརྒྱུད་ཅིང་མཐུད་པ་ལྟ་བུར་འུབ་ཀྱིས་བསྡུས་ནས་རང་ལ་ཐིམ་པས་རང་ལུས་ཡེ་ཤེས་ཆེན་པོའི་སྐུར་གྲོལ་ནས༔ ལྷན་སྐྱེས་ཀྱི་དགའ་བ་ཉམས་སུ་མྱོང་ཞིང་༔ བདེ་གསལ་མི་རྟོག་པའི་རྟོགས་པ་མངོན་དུ་གྱུར་ཏེ༔ རང་བཞིན་ལྷུན་གྲུབ་རོལ་པའི་ཏིང་འཛིན་ལ་གནས་པའི་ངང་ལ་ཅི་འཚམས་སུ་བཞག་གོ༔
ཞེས་པའི་གནད་ནི་སྐུ་གསུམ་བླ་མའི་རོལ་རྩེད༔ ཉམས་ལེན་རྒྱུན་གྱི་ཐིག་ལེ་རང་དབྱིངས་གཅིག་ཏུ་རྫོགས་པའི་མན་ངག་བླ་མ་རྩ་གསུམ་གྱི་སྔོན་འགྲོ་འཁྱེར་བདེ་ལ་རབ་ཏུ་ངེས་སོ༔ ས་མ་ཡ༔ རང་དབྱིངས་ཁྱོན་ལས་དཔག་པར་དཀའ་བའི་དཔྱིད༔ འཇོ་ལྡན་ཀུ་མུ་ད་ཡི་ཕྲེང་བ་སྤེལ༔ གཟི་འབར་བརྒྱུད་པའི་ལམ་བཟང་འདྲེན་མཆོག་བཞག༔ མ་འོངས་ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔
སྦས་རྒྱ༔ ཟབ་རྒྱ༔ གསང་རྒྱ༔ ཐེམ་རྒྱ༔ མི་ནུབ་རྒྱ༔ ཁོ་བོ་ཨོ་རྒྱན་རྩ་གསུམ་གླིང་པས་མ་སྤྲེལ་ལོར་འབྲི་གུང་གཞོ་སྟོད་ཏི་སྒྲོ་ནས་གདན་དྲངས་ཤིང་ཤོག་སེར་ནས་ཞལ་བཤུས་སོ།། །། བླ་དྲག་པོ་པདྨ་ཁྲག་འཐུང་ལས༔ གསང་སྒྲུབ་རྡོ་རྗེ་མེ་འབར་གྱི་ལས་བྱང་བཞུགས་སོ༔ དྲག་པོ་ཐོད་ཕྲེང་རྩལ་ལ་འདུད༔ ས་མ་ཡ༔
རྒྱ་རྒྱ་རྒྱ༔ ཨེ་མ་བདག་འདྲ་པདྨ་འབྱུང་གནས་ཀྱིས༔ གསང་སྒྲུབ་ཟབ་མོ་རྡོ་རྗེ་མེ་འབར་བསྟན༔ དབྱངས་ཅན་མཚོ་རྒྱལ་མི་བརྗེད་གཟུངས་ཀྱིས་ཟུངས༔ ཡི་གེར་ཐོབ་ལ་རིན་ཆེན་གཏེར་དུ་སྦོས༔ མ་འོངས་གཏེར་བདག་གླིང་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དྲག་པོ་སྒྲུབ་པའི་རིམ་པ་ནི༔ དུར་ཁྲོད་དམ་མམ་རང་བྱུང་ཕུག༔
ཤིང་གཅིག་དྲུང་ངམ་དབེན་པའི་གནས༔ བཀྲ་ཤིས་རྒྱུད་དང་མཐུན་པའི་ཡུལ༔ དམར་སྨུག་ས་ལ་སྟེགས་བུ་བྱ༔ དཀྱིལ་འཁོར་ལས་རིམ་གཞུང་བཞིན་གདབ༔ ཡང་ན་རས་བྲིས་འབྲུ་ཚོམ་སྟེང་༔ དབུས་སུ་བྷནྡྷ་མཚན་ལྡན་ནང་༔ དྲག་པོའི་སྨན་རྫས་རྣམས་ཀྱང་བླུགས༔ དར་དམར་ཁ་བཅད་དར་ནག་གདུགས༔ བུམ་པ་ཆ་ཚང་ཙ་ཀ་ལི༔ སྨན་གཏོར་རཀྟ་ཕྱི་ནང་མཆོད༔
སྤྱན་གཟིགས་ལ་སོགས་ཚང་བར་བཤམས༔ རང་ཉིད་དྲག་པོའི་ཏིང་འཛིན་ངང་༔ དང་པོ་དཀར་གཏོར་སྤྱི་མཐུན་བསྔོ༔ དེ་ནས་བགེགས་གཏོར་བསང་སྦྱངས་བྱ༔ གསུམ་པ་རྫས་མཆོད་བྱིན་གྱིས་བརླབ༔ འབྱུང་བ་རིམ་བརྩེགས་ལྷ་བསྐྱེད་བྱ༔ ས་མ་ཡ༔ རྒྱ་རྒྱ་རྒྱ༔ དང་པོ་སྐྱབས་འགྲོ་ནི༔ ན་མོ༔
དབྱིངས་རིག་དབྱེར་མེད་རྩ་བ་གསུམ༔ ཡེ་ནས་མཆོག་གསུམ་སྐུ་གསུམ་བདག༔ ཕྱི་ནང་མི་དམིགས་ཟང་ཐལ་སྐུ༔ འབད་རྩོལ་བྲལ་བར་སྐྱབས་སུ་མཆི༔ སེམས་བསྐྱེད་ནི༔ ཧོཿ གདོད་ནས་དག་པ་ཆོས་དབྱིངས་ཀློང་༔ མ་རྟོགས་སེམས་ཅན་རྒྱུད་དྲུག་རྣམས༔ རྣམ་ཐར་བྱང་ཆུབ་ལམ་འགོད་ཕྱིར༔ བློ་འདས་དེ་བཞིན་སེམས་བསྐྱེད་དོ༔
དེ་ནས་བགེགས་འགུགས་པ་ནི༔ ཧཱུྃ༔ ཁྲོ་རྒྱལ་ཐུགས་ལས་སྤྲུལ་པ་ཡི༔ འགུགས་པའི་ཕོ་ཉ་ཕྱོགས་བཅུར་འགྱེད༔ སྒྲུབ་ལ་མི་དབང་ལོག་འདྲེན་བགེགས༔ གཏོར་མ་ལེན་ཕྱིར་གནས་འདིར་མཆིས༔ ཨོཾ་བཛྲ་ཊཀྐི་རཱ་ཛ་ཡ༔ གནོད་བྱེད་འབྱུང་པོ་ཛ་ཛཿ བགེགས་བསྐྲད་པ་ནི། ཧཱུྃ༔
ང་ནི་ཁྲོ་རྒྱལ་ཁྲག་འཐུང་རོལ༔ འབྱུང་པོ་བཀའ་ལས་མ་འདའ་བར༔ གཏོར་མ་ཁྱེར་ལ་རང་གནས་དེངས༔ འཚེ་ན་དྲག་སྔགས་མེ་ཆར་འབེབས༔ ཨོཾ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཧཱུྃ་ཕཊ྄་ཨཱཿཧཱུྃ༔ གནོད་བྱེད་འབྱུང་པོ་མཱ་ར་ཡ་རྦད་བྷྱོཿ ཐུམས་ཤིག་གཏོར་མྱོག་རྦད་རཾ་ཛྭ་ལ་ཡ་ཕཊ྄ཿ དེ་ནས་སྲུང་འཁོར་ནི༔ ཧཱུྃ༔ ཁྲོ་རྒྱལ་ཐུགས་ལས་སྲུང་བའི་གུར༔
རྡོ་རྗེ་ལྕགས་སྡིག་བྱ་ཁྱུང་འཕྲོས༔ གྲི་གུག་ཁ་ཊྭཱཾ་མེ་རིའི་གུར༔ སྲ་མཁྲེགས་ཕ་ལམ་རང་བཞིན་གྱུར༔ ཨོཾ་བཛྲ་ཙཀྲ་རཀྵ༔ ཏྲི་པཱ་པཾ་ཙཀྲ་རཀྵ༔ ཁྲོྃ་ག་རུ་ཊ་ཙཀྲ་རཀྵ༔ ཀ་ར་ཏི་ཀ་ཙཀྲ་རཀྵ༔ ཏྲི་ཤཱུ་ལ་ཙཀྲ་རཀྵ༔ རྃ་ཛྭ་ལ་ཙཀྲ་རཀྵ༔ ཨེ་སྭ་བྷཱ་ཙཀྲ་རཀྵ༔
ཞེས་སྲུང་འཁོར་དྲག་པོ་བསྒོམ༔ མཆོད་པ་བྱིན་གྱིས་བརླབ་པ་ནི༔ ཧཱུྃ༔ ཕྱི་མཆོད་སྣ་ཚོགས་སྤྲིན་ཆེན་གཡོ༔ ནང་མཆོད་སྨན་གཏོར་རཀྟ་དམར༔ གསང་མཆོད་སྦྱོར་སྒྲོལ་བླ་མེད་རྫས༔ སྲུབ་སྐྱེད་རྒྱ་ཆེན་སྤེལ་བར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ
ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིང་ཏ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ཨོཾ་སརྦ་ཨ་ཧཾ་ཛྙཱ་ན་པཉྩ་པཱུ་ཛ་ཨཱཿཧཱུྃ༔ ཞེས་ལན་ལྔའམ་བདུན་གྱིས་བྱིན་གྱིས་བརླབས༔ སྨན་རཀ་ཕྱར་ཞིང་དཀྲུག༔ དེ་ནས་བུམ་པ་དང་སྨན་རྫས་རྣམས་ལ༔ ཧཱུྃ༔ བུམ་པ་གཞལ་ཡས་བདུད་རྩི་ལྷ༔ བྷནྡྷའི་སྣོད་དུ་རྫས་སྨན་གཏམས༔ ཕྱི་ནང་སྤྱན་གཟིགས་སྣ་ཚོགས་རྣམས༔ བསྐྱེད་སྤེལ་མཚན་ལྡན་རབ་ཏུ་སྦྱངས༔
ཨོྃ་བྷྲཱུྃ་དྷེ་ཝ་བྷཻ་ཥ་ཛྱཻ་ཡེ་བྷི་ཤྭ་ཨོྃ་ཨཱཿཧཱུྃ༔ བྱིན་འབེབས་ནི༔ ཧཱུྃ༔ བླ་མ་ཡི་དམ་ཌཱཀྐི་ཆོས་སྐྱོང་རྣམས༔ མི་མངོན་དག་པ་མཁའ་སྤྱོད་ཀློང་ནས་བཞེངས༔ སྒྲུབ་རྫས་དཀྱིལ་འཁོར་འདི་ལ་བྱིན་ཆེན་ཕོབ༔ དབང་བཞི་མཆོག་ཐུན་སྩོལ་བར་མཛད་དུ་གསོལ༔ ཨོཾ་མ་ཧཱ་གུ་རུ་ཌཱཀྐི་ཛྙཱ་ན་ས་མ་ཡ་ཕཻཾ་ཕཻཾ་ཛ་ཛཿ བརྡ་སྒོ་བརྡ་ཕྱག་དམ་བཅའ་ནི༔ ཧཱུྃ༔
མ་རིག་བླང་དོར་འཐིབ་སྒོ་བཅད༔ རང་རིག་ལྷ་ཞལ་འཆར་སྒོ་ཕྱེས༔ བརྡ་ཕྱག་འཚལ་ཞིང་མཆོད་བཤགས་བསྟོད༔ མ་འགྲུབ་བར་དུ་སྲོག་ལྟར་བཟུང་༔ ཨོྃ་བྷྲཱུྃ་པྲ་བེ་ཤ་ཡ་ཕཊ྄ཿ ཨ་ཏི་པུ་ཧོཿ པྲ་ཏཱིཙྪ་ཧོཿ བཛྲ་ཙིཏྟ་ཧཱུྃ༔ དེ་ནས་ཏིང་འཛིན་རྣམ་གསུམ་ནི༔ ཧཱུྃ༔
ཀ་དག་ཁྲེགས་ཆོད་ཁྱབ་ཅིང་བརྡལ༔ ཨཱཿ ཟང་ཐལ་ངང་ལ་རོལ་རྩལ་རྫོགས༔ ཨོྃ་ཀུན་རྒྱུ་ས་བོན་ཕྱག་མཚན་གྱུར༔ ཧཱུྃ༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ དེ་ནས་འབྱུང་རིམ་བརྩེགས་ཤིང་གཞལ་ཡས་ཁང་དང་ལྷ་བསྐྱེད་པ་ནི༔ ཧཱུྃ༔ ཨེ་ལས་ནམ་མཁའ་ཡྃ་རྒྱ་གྲམ༔ རྃ་ལས་མེ་རི་ཁྃ་རཀྟ༔
སུྃ་ལས་ས་གཞི་ཀེཾ་རི་རབ༔ བྷྲཱུྃ་ལས་རང་བྱུང་བྷནྡྷའི་མཁར༔ རྨང་གཞི་རྡོ་རྗེ་རྒྱ་གྲམ་ནག༔ གྲུ་བཞི་སྒོ་བཞི་སྣ་ལྔའི་རྩིག༔ ལྷ་ཀླུ་སྡེ་བརྒྱད་གཟའ་རྒྱུ་སྐར༔ ཀ་གདུང་གྲལ་ལྕམ་ཐོག་སྟེང་ཕུབ༔ དམར་ནག་འདོད་སྣམ་ཕ་གུ་སེར༔ དྲྭ་བ་རུས་རྒྱན་ཐོད་ཚལ་འཕྱངས༔ རླུང་གིས་ཤམ་བུ་ལྡ་ལྡི་བསྐྱོད༔ མདའ་ཡབ་བྷནྡྷ་སྐམ་རློན་སྤེལ༔
གཡང་གཞིའི་རྒྱལ་མཚན་ཙིཏྟའི་ཏོག༔ རྟ་བབས་བྱ་ཁྱུང་སེང་འབྲུག་ངར༔ ཆོས་འཁོར་ཧཱུྃ་སྒྲ་ཏོག་གིས་མཛེས༔ ཕྱི་རོལ་དུར་ཁྲོད་རྡོ་རྭ་མཚོན༔ མེ་རི་ཁྱུང་དང་ལྕགས་སྡིག་གུར༔ སྲིད་པའི་རླུང་ཡང་མི་ཐར་བསྒོམ༔ ནང་དུ་དམར་ནག་རཀྟའི་མཚོར༔ མི་རྟ་བམ་རོ་ལྷུ་དུམ་འཁྲིལ༔ དུར་ཁྲོད་རྒྱན་འཕྱང་དུ་མ་བྲེས༔ དབུས་སུ་ཟླ་གམ་དམར་སྨུག་ཀློང་༔
ཆོས་འབྱུང་མཐིང་ནག་བམ་གྱི་སྟེང་༔ གནམ་ལྕགས་རྡོ་རྗེ་ཧཱུྃ་སྒྲ་ཅན༔ མེ་རི་ཚྭ་ཚྭ་སི་ལི་ལི༔ དྲན་རྫོགས་པདྨ་ཧེ་རུ་ཀཿ ཁྲོ་རྒྱལ་དྲག་པོ་ཐོད་ཕྲེང་རྩལ༔ དམར་ནག་ཞལ་གསུམ་ཕྱག་དྲུག་པ༔ གཡས་དཀར་གཡོན་སྔོ་དབུས་དམར་འཁྲུགས༔ ཁྲོ་གཏུམ་སྤྱན་རྩ་གློག་ལྟར་འགྱུ༔ དབུ་རྒྱན་བྱ་ཁྱུང་རིགས་ལྔ་རྫོགས༔ གཡས་གསུམ་གྲི་གུག་རྡོ་རྗེ་མེ༔
གཡོན་གསུམ་ཐོད་ཁྲག་ལྕགས་སྡིག་སྦྲུལ༔ རྡོ་རྗེ་རིན་ཆེན་སྒྲོ་གཤོག་བརྒྱངས༔ དུར་ཁྲོད་ཆས་བརྒྱད་དཔལ་ཆས་བརྒྱན༔ ཞབས་བཞི་ཁྲོ་བོ་རོལ་པའི་སྟབས༔ བྱ་ཁྱུང་མཐིང་ནག་མེ་གཤོག་བརྫིས༔ གསང་བ་ཁྲོ་མོ་གྲི་ཐོད་མཐིང་༔ འཁྱུད་ཅིང་ཡབ་ཡུམ་མེ་དཔུང་ཀློང་༔ ལྷ་སྲིན་སྡེ་བརྒྱད་འདུལ་བར་བསྐྱེད༔ ཧཱུྃ༔ ཕྱི་རོལ་གནམ་ལྕགས་རྩིབས་བརྒྱད་སྟེང་༔
ཤར་དུ་སྒྲོལ་གིང་མཐིང་ནག་རྔམ༔ གཡས་གསུམ་སྤུ་གྲི་ཆུ་གྲི་མེ༔ གཡོན་གསུམ་ཐོད་ཕྲེང་སྙིང་དང་སྡིག༔ དུར་ཁྲོད་ཆས་བརྒྱད་རབ་ཏུ་རྫོགས༔ མེ་ཡི་བྱ་ཁྱུང་དམར་ནག་ཞོན༔ ཧཱུྃ༔ ལྷོ་རུ་གཏུམ་གིང་སྔོ་ནག་ཁྲོ༔ གཡས་གསུམ་ཙིཏྟ་མེ་ཆུ་གྲི༔ གཡོན་གསུམ་ཁ་ཊྭཱཾ་ལྕགས་སྡིག་མེ༔ དུར་ཁྲོད་དཔལ་ཆས་རབ་ཏུ་རྫོགས༔
འཇོམས་བྱེད་བྱ་ཁྱུང་ཁམ་ནག་ཞོན༔ ཧཱུྃ༔ ནུབ་ཏུ་ཁྲོ་གིང་དམར་ནག་གཏུམ༔ གཡས་གསུམ་རལ་གྲི་གྲི་གུག་ཐོད༔ གཡོན་གསུམ་འཁོར་ལོ་སྤུ་གྲི་སྡིག༔ དུར་ཁྲོད་ཆས་བརྒྱད་དཔལ་དང་ལྡན༔ སྲོག་གཟན་བྱ་ཁྱུང་སེར་ནག་ཞོན༔ ཧཱུྃ༔ བྱང་དུ་ལས་གིང་ལྗང་ནག་འབར༔ གཡས་གསུམ་འཁོར་ལོ་རྡོ་རྗེ་གྲི༔
གཡོན་གསུམ་ཏྲི་ཤུལ་ལྕགས་སྡིག་ཁྱུང་༔ དུར་ཁྲོད་ཆས་ལྡན་ཁྲོ་ལ་བརྗིད༔ གཏོར་བྱེད་བྱ་ཁྱུང་ལྗང་ནག་ཞོན༔ ཧཱུྃ༔ ཡུམ་ཆེན་གིང་གི་ཁྲོ་མོ་བཞི༔ རང་མདོག་ཞལ་གཅིག་ཕྱག་གཉིས་མ༔ གྲི་ཐོད་འཛིན་ཅིང་མགུལ་ནས་འཁྱུད༔ ཀུན་ཀྱང་དུར་ཁྲོད་ཆས་ཀྱིས་བརྒྱན༔ འཇིགས་བྱེད་བསྐལ་པའི་མེ་རི་འབར༔ དབུ་རྒྱན་བྱ་ཁྱུང་རིགས་ལྔ་རྫོགས༔
ཐམས་ཅད་གཙོ་བོའི་ཆས་དང་མཐུན༔ མཚམས་བཞིར་ཡབ་ཡུམ་སྤྲུལ་པའི་ཁྱུང་༔ དཀར་སེར་དམར་ལྗང་མཐིང་ལ་རྔམ༔ བསྭེ་མིག་ཟངས་རྭ་ལྕགས་ཀྱི་མཆུ༔ མེ་གཤོག་རླབས་ཀྱིས་དཔག་ཚད་གཡོ༔ དམ་སྲི་འདྲེ་རྒོད་གཉེན་པོར་བསྒོམ༔ ཧཱུྃ༔ ཕྱོགས་བཞི་སྒོ་ཡི་ལས་བྱེད་མ༔ ཤར་དུ་མ་མོ་སྡིག་པའི་གདོང་༔ ལྷོ་རུ་མ་མོ་ཆུ་སྲིན་གདོང་༔
ནུབ་ཏུ་མ་མོ་ཕག་གདོང་མ༔ བྱང་དུ་མ་མོ་ཁྱུང་གདོང་མ༔ བཞི་ཀ་གཅེར་བུ་མི་བཟད་པ༔ གོས་སུ་མི་ལྤགས་གཡང་གཞི་གྱོན༔ ཕྱག་ན་གྲི་གུག་བྷན་དམར་དཀྲུགས༔ ཐམས་ཅད་ལྕགས་སྡིག་མགོ་དགུ་ཞོན༔ དུས་འཁྲུག་ལོ་ཉེས་མུ་གེ་དང་༔ ནད་རིམས་དལ་ཡམས་འཇོམས་པར་གསལ༔ ཧཱུྃ༔ གཞན་ཡང་སྤྲུལ་པ་ཡང་སྤྲུལ་ཚོགས༔
ཁྱུང་དང་ལྕགས་སྡིག་ཕག་རྒོད་འགྱེད༔ ཕྱི་ནང་གསང་བའི་དཀྱིལ་འཁོར་ལྷ༔ གསལ་སྣང་ཆུ་ཟླའི་ཀློང་ལྟར་བསྒོམ༔ དེ་ལྟར་དུ་གསལ་བའི་གནས་གསུམ་ལས་འོད་ཟེར་འཕྲོས་པས་དབང་དྲག་རོལ་པའི་དུར་ཁྲོད་ཆེན་པོ་ནས་ཁྲག་འཐུང་ཁྲོ་རྒྱལ་འབར་བའི་ལྷ་ཚོགས་སྤྱན་དྲངས་པར་གྱུར༔ སྤྱན་འདྲེན་པ་ནི༔ གྲི་ཤའམ་ཤ་ཆེན་གང་རུང་གིས་གསུར་བཏང་ཞིང་རོལ་མོ་དྲག་ཏུ་བྱ༔ ཧཱུྃ༔ དབང་དྲག་རོལ་པའི་དུར་ཁྲོད་ནས༔ ཁྲག་འཐུང་ཁྲོ་རྒྱལ་ཡབ་ཡུམ་དང་༔ ལས་ཀྱི་མ་མོ་སྤྲུལ་ཁྱུང་རྣམས༔
གནས་འདིར་སྤྱན་འདྲེན་མྱུར་དུ་བྱོན༔ ཨོྃ་བཛྲ་ས་མཱ་ཡ་ཛ་ཛཿ བཞུགས་སུ་གསོལ་བ་ནི༔ ཧཱུྃ༔ རྒྱལ་བསེན་དམ་སྲི་འདྲེ་རྒོད་དང་༔ འབྱུང་པོ་ས་བདག་ཀླུ་ཡི་ཁྲིར༔ གདུག་པ་འདུལ་བའི་རྔམ་སྟབས་ཀྱིས༔ མི་གཡོ་དགྱེས་ཤིང་བརྟན་པར་བཞུགས༔ ཨོྃ་བཛྲ་ས་མ་ཡ་ཏིཥྛ་ལྷན༔ ཕྱག་འཚལ་བ་ནི༔
ཧཱུྃ༔ མི་བཟད་སྐུར་སྟོན་ཁྲག་འཐུང་པ༔ འཇིགས་བྱེད་བླ་མ་དྲག་པོ་ཡི༔ ཕྱི་ནང་དཀྱིལ་འཁོར་ལྷ་ཚོགས་ལ༔ བརྐྱང་བསྐུམ་གར་གྱིས་ཕྱག་འཚལ་ལོ༔ ཨོྃ་ན་མོ་པཱུ་རུ་ཤ་ཡ་ཧོཿ མཆོད་པ་འབུལ་བ་ནི༔ ཧཱུྃ༔ ཕྱི་མཆོད་གར་དང་སྤྱན་གཟིགས་དང་༔ ནང་མཆོད་སྨན་གཏོར་རཀྟ་དང་༔
གསང་མཆོད་སྦྱོར་སྒྲོལ་དབང་པོ་ལྔ༔ ཁྲག་འཐུང་དཀྱིལ་འཁོར་ལྷ་ལ་འབུལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཁཱ་ཧི༔ ཨོྃ་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཀིང་ནི་རི་ཏི་ཁ་ཁ་ཁཱ་ཧི༔ བདུད་རྩི་ལག་མཆོད་བྱེད་ན་སྐབས་འདིར་སྦྱར། དེ་ནས་བསྟོད་པ་ནི༔ ཧཱུྃ༔ བླ་མ་དྲག་པོ་ཧེ་རུ་ཀཿ སྟོབས་འདུས་པདྨ་ཁྲག་འཐུང་རྒྱལ༔
སྐུ་མདོག་དམར་ནག་སྲིད་གསུམ་འདུལ༔ ཞལ་གསུམ་ཁྲོ་ཞིང་ཕོ་རྒྱུད་སྔངས༔ སྤྱན་དགུ་སྡང་མིག་མོ་རྒྱུད་སྡུད༔ སྙན་ནས་འབྲུག་སྒྲ་སྟོང་ཁམས་གཡོ༔ ཤངས་ནས་རླུང་དམར་འབྱུང་པོ་གཏོར༔ ཁྲོ་བཅུ་མཆེ་གཙིགས་དགྲ་ཤ་ཟ༔ ལྗགས་དམར་འདྲེ་རྒོད་སྙིང་ཁྲག་རྔུབ༔ ཁྱུང་གི་དབུ་རྒྱན་སྣང་སྲིད་འདུལ༔ སྦྲུལ་བཅིངས་རལ་བསིགས་སྲིད་རྩེ་འགུགས༔ ཕྱག་དྲུག་མཚོན་ཆ་དགྲ་ལ་འདེབས༔
སྒྲོ་གཤོག་བར་སྣང་མེ་འོད་འཁྲུགས༔ དུར་ཁྲོད་ཆས་བརྒྱད་དྲེགས་པ་འདུལ༔ དཔལ་ཆས་མ་ཚོགས་དབང་དུ་སྡུས༔ ཞབས་བཞི་དོར་ཐབས་སྟོང་གསུམ་གནོན༔ སྲིད་པའི་ཁྱུང་བརྫིས་རྒྱལ་འགོང་བསྒྲལ༔ ཡུམ་ཆེན་གསང་བ་ཁྲོ་མོ་མཐིང་༔ ཞལ་གདངས་ཁྲོ་གཏུམ་མ་རུངས་བརྒྱལ༔ གྲི་གུག་སྐྱེ་འཆི་རྩད་ནས་གཅོད༔ བྷན་དམར་འབྱུང་པོའི་ཀླད་ཁྲག་རོལ༔ དུར་ཁྲོད་ཆས་ལྡན་ཕར་ཕྱིན་རྫོགས༔
ཡབ་འཁྲིལ་སྤྲུལ་པའི་ཁྲོ་ཚོགས་བསྐུལ༔ ཡབ་ཡུམ་བསྐལ་པའི་མེ་རིའི་དབུས༔ བཞུགས་ཤིང་ཚྭ་ཚྭས་སྟོང་ཁམས་ཁྱབ༔ དུས་ངན་འབྱུང་པོ་འདུལ་བྱེད་པ༔ འཇིགས་བྱེད་ཁྲོ་རྒྱལ་ཡབ་ཡུམ་སྐུ༔ སྣང་སྲིད་འདུལ་ལ་ཕྱག་འཚལ་བསྟོད༔ ཧཱུྃ༔ ཁྲོ་ཆེན་མི་བཟད་འཇིགས་པའི་གིང་༔ ལས་ཀྱི་དཔའ་བོ་ཆེན་པོ་བཞི༔ ཞལ་གསུམ་གདངས་ཤིང་རྒྱལ་འགོང་འདུལ༔
སྤྱན་དགུ་བགྲད་པས་ཀླུ་གཉན་སྔངས༔ དབུ་རྒྱན་བྱ་ཁྱུང་ས་བདག་འཇོམས༔ སྒྲོ་གཤོག་ནད་རིམས་དལ་ཡམས་གཞོམ༔ གཡས་གསུམ་མཚོན་ཆར་དགྲ་ལ་འབེབས༔ གཡོན་གསུམ་མཚོན་གྱིས་དམ་སྲི་བཀུམས༔ དཔལ་ཆས་དུས་འཁྲུག་འདྲེ་རྒོད་འདུལ༔ ཞབས་བཞི་ཁྱུང་བརྫིས་ཀླུ་སྲིན་འཇོམས༔ རང་མདོག་ཁྲོ་མོ་རིགས་བཞི་རྔམ༔ གྲི་ཐོད་འཛིན་ཅིང་དུག་ལྔ་གཞོམ༔ ཡབ་འཁྲིལ་རང་འདྲའི་ཁྲོ་ཆུང་འགྱེད༔
སྐུ་ལ་མེ་ལྕེ་ཡ་ལ་ལ༔ ཡབ་ཡུམ་གིང་ཆེན་ཚོགས་ལ་བསྟོད༔ ཧཱུྃ༔ སྤྲུལ་པའི་བྱ་ཁྱུང་ག་རུ་ཌཿ བསྭེ་མིག་ཚྭ་ཚྭ་ཐོ་རོ་རོ༔ ཟངས་རྭ་དམར་པོ་རྔམ་ལ་རྣོ༔ མེ་གཤོག་སྟོང་ཁམས་འུ་རུ་རུ༔ ལྕགས་སྡེར་ཀླུ་འཛིན་ཁྱུགས་སེ་ཁྱུག༔ གནམ་ལྕགས་རྐན་དགྲ་ཐགས་སེ་ཐག༔ དམ་སྲི་འབྱུང་པོའི་སྙིང་ཁྲག་འཐུང་༔
སྤྲུལ་པའི་བྱ་ཁྱུང་བཞི་ལ་བསྟོད༔ ཧཱུྃ༔ སྡིག་པ་ཆུ་སྲིན་ཕག་དང་ཁྱུང་༔ གདོང་ཅན་ཤ་ཟ་ཁྲོ་མོ་བཞི༔ ཟངས་ཀྱི་གྲི་གུག་ལྷབས་སེ་ལྷབ༔ རཀྟའི་ཁྲག་འཐུང་ཀྱུ་རུ་རུ༔ མི་ལྤགས་གཡང་གཞི་ཤམས་སེ་ཤམ༔ གཅེར་མོ་སྐྲ་དམར་ས་ལ་གཞོལ༔ ལྕགས་སྡིག་འདུར་ལྡང་ཁྱུགས་སེ་ཁྱུག༔ མེ་ཆར་ཚྭ་ཚྭ་སྤུངས་སེ་སྤུང་༔
སྤྲུལ་པའི་བྱ་ཁྱུང་ཕག་དང་སྡིག༔ འབྱུང་པོའི་སྲོག་ལེན་མྱུ་རུ་རུ༔ དཀྱིལ་འཁོར་ཕྱི་ནང་གསང་བའི་ལྷར༔ སྒོ་གསུམ་འདུན་པས་རབ་ཏུ་བསྟོད༔ ཐུགས་དམ་གཉན་པོ་དབྱིངས་ནས་བསྐུལ༔ ད་ལྟ་དུས་ངན་སྙིགས་མའི་མཐའ༔ ནད་མཚོན་འབྱུང་པོ་འདྲེ་རྒོད་དང་༔ དམ་སྲི་རྒྱལ་འགོང་ཁ་དར་བས༔ ཁྲོ་རྒྱལ་མངོན་སྤྱོད་དུས་ལ་བབ༔ ཕྱི་ཡི་དགྲ་འདྲེ་འབྱུང་པོ་ཐུལ༔
ནང་གི་དུག་ལྔའི་བར་ཆད་སོལ༔ གསང་བའི་སྐག་རྐྱེན་དགྲ་ལ་ཕོབ༔ ནད་མཚོན་དལ་ཡམས་རྩད་ནས་ཆོད༔ ལས་བཞིའི་ཕྲིན་ལས་འགྲུབ་པར་མཛོད༔
བསྙེན་དམིགས་ནི། རང་ཉིད་ཆེ་མཆོག་པདྨ་དྲག་པོ་གསལ་བའི་ཐུགས་ཀར་གསེར་གྱི་མཆོད་རྟེན་གྱི་དབུས་བུམ་པའི་གཞལ་ཡས་སུ་པདྨ་ཉི་ཟླའི་སྟེང་དུ་ཡེ་ཤེས་སེམས་དཔའ་ཕྱག་རྡོར་མཐིང་ནག ། རྡོ་རྗེ་སྡིགས་མཛུབ་ཅན། དེ་ཡི་ཐུགས་ཀར་དམར་སེར་ཐིག་ལེའི་སྟེང་དུ་ཏིང་འཛིན་སེམས་དཔའ་སྣང་བ་མཐའ་ཡས་ཀྱི་ཐུགས་ཀར་ཧཱུྃ་གི་མཐར་རྩ་བའི་སྔགས་ཕྲེང་གཡས་སུ་འཁོར་བར་ དམིགས་ལ་སྔགས་བཟླ་བར་བྱའོ། སླར་ཡང་འོད་ཟེར་དཔག་ཏུ་མེད་པ་འཕྲོས། ཞིང་ཁམས་རབ་འབྱམས་ཀྱི་རྒྱལ་བ་སྲས་བཅས་མཆོད་བྱིན་རླབས་འོད་ཟེར་གྱི་རྣམ་པར་ཚུར་འདུས་གཟི་བརྗིད་ལྷག་པར་རྒྱས་ཤིང་མ་དག་པའི་ཁམས་རྣམས་སུ་ཅིག་ཅར་དུ་ཁྱབ།
ཁམས་གསུམ་གྱི་དྲེགས་བྱེད་མ་ལུས་དབང་དུ་བསྡུས་ཤིང་ལོག་རྟོག་རྣམས་ཟིལ་གྱིས་མནན། དགྲ་བགེགས་གདུག་པ་ཅན་ཚར་བཅད། འགྲོ་བའི་ལས་སྒྲིབ་མཐའ་དག་བཅོམ་ནས་ཡི་དམ་ལྷ་ཡི་གོ་འཕང་ལ་བཀོད། སྣང་གྲགས་རིག་གསུམ་ལྷ་སྔགས་ཆོས་ཉིད་ཀྱི་རོལ་པར་སད་པར་ བསམས་ལ་བཟླས་པ་བྱའོ། ཡང་ལྷ་ཚོགས་ཐམས་ཅད་ཀྱིས་ཞལ་དང་སྔགས་ལས་ཀྱང་རང་སྒྲ་འབྲུག་སྟོང་ལྡིར་བའམ་གནམ་ལྕགས་ཀྱི་ཐོག་རྒོད་དྲག་ཏུ་ལྷུང་བ་ལྟར་སྲིད་གསུམ་ཐམས་ཅད་ཡོམ་ཡོམ་ཤིག་ཤིག་ཏུ་འགུལ་ཞིང་ལྡེག་པ་དང༌། འོད་ཟེར་དམར་ནག་འབར་ཞིང་རབ་ཏུ་འཁྲུགས་པའི་ཏིང་འཛིན་རྩེ་གཅིག་ཏུ་གནས་པར་ བྱས་ལ་བཟླ་བར་བྱའོ། ཞེས་པའང་གནམ་ལྕགས་གུ་ཧྱའི་མིང་གིས་འཕྲལ་མཁོ་ལ་དམིགས་ཏེ་བྲིས་པའོ།། །། དང་པོ་རྩ་སྔགས་ནི༔ ཨོྃ་བཛྲ་ཙཎྜ་པདྨ་ཧེ་རུ་ཀ་ཧཱུྃ་ཕཊ྄ཿ ལས་སྔགས་ནི༔
ཨོྃ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄ཿཨཱཿཧཱུྃ༔ གིང་བཞིའི་སྔགས་ནི༔ ཨོྃ་བཛྲ་ཙཀྲ་ཀྲོ་ཏ་ཙཎྜ་གྷྲྀ་ཝ་ཙ་ཏུར་ཀྲོ་ཏི་ཤྭ་རི་ཧཱུྃ་བྷྱོཿ ཁྱུང་ལྔ་ཡི་སྔགས་ནི༔ ཨོྃ་ཁྲོྃ་ག་རུ་ཊ་པཉྩ་ཧཱུྃ་ཕཊ྄༔ ཁྲོ་མོ་ཤ་ཟ་བཞི་ལ༔ ཨོྃ་མ་མོ་མུ་ཁཱ་ལེ་ཀྲོ་ཏི་ཙ་ཏུར་བཾ་རུ་ལུ་རུ་ལུ་བྷྱོཿ ཕག་སྡིག་ཁྱུང་ལ༔ ཨོྃ་ཝཱ་ར་ཧཱི་པ་པཾ་ཁྲོཾ་ཊ་ཡ་བྷྱོཿ ཞེས་རྩ་སྔགས་ལས་སྔགས་ཤམ་བུ་སྔགས་རྒོད་ནི༔
ཉི་མ་བདུན་ཕྲག་རིམ་བཞིན་བཟླས༔ རྒྱལ་བསེན་ཨར་གཏད་ཤམ་བུ་ནི༔ ཨོྃ་ཤེ་ལ་དུ་གིང་རཱ་ཛ་ནན་ཙིཏྟ་ཐུམ་བྷྱོཿ སྲིན་མོ་ལ༔ ཨོྃ་རཀྴ་ཀཱ་ལི་ཡ་མ་ནན༔ ཙིཏྟ་ཤག་འགས་ཧུ་ལུ་བྷྱོ་བྷྱོཿ འདྲེ་རྒོད་འབྱུང་པོ་ལ༔ ཨོྃ་ཨ་མུ་ཀ་བྷཱུ་ཏ་མཱ་ར་ཡ་ཛི་ནི་རྦད་བྷྱོཿ དམ་སྲི་ལ༔ ཨོྃ་ཡ་མ་ཡེ་རུ་ཊ་མཱ་ར་ཡ་ནན་བྷྱོཿ
གདོན་སྤྱི་ལ༔ ཨོྃ་ཏྲག་ཐུར་ཤག་རྦད་དུནྩ་མཱ་ར་ཡ་ཨ་མུ་ཀ་ཏྲི་ཤ་རྦད་བྷྱོཿ ཏྲག་ཐུམ༔ ཞེས་བཟླས་འགོ་ནད་སྲུང་ན་ནད་འཇོམས་པར་བུའི་སྔགས་བཟླ་ཞིང་སྒྲུབ་པ་འདིས་བྱས་ཀྱང་རུང་༔ ཡང་སྔགས་སོ་སོར་ཁ་བསྒྱུར་ཤམ་བུ་གང་དགོས་བྱ༔ གཞུང་ལ་རྩ་སྔགས་དང་ལས་སྔགས་སྒྲུབ་པས་ཆོག༔ སྔགས་སོ་སོའི་བཟླས་པ་བྱ་ཞིང་རྫས་ཀྱི་རིལ་བུས་སྲུང་བ་བྱས་ན་ཐུབ་ངེས་སོ༔ དམིགས་པ་གང་འོས་སྔགས་དང་བསྟུན༔ ཧཱུྃ་སྒྲུབ་ནི། ཧཱུྃ་ཧཱུྃ་ཧཱུྃ༔
ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔ ཧཱུྃ༔ སྣང་སྲིད་ཐམས་ཅད་དྲག་པོ་ཨེ་ཡི་ཀློང་༔ སྣོད་བཅུད་གཟུགས་སྣང་ཡི་དམ་ལྷ་ཡི་སྐུ༔
འབྱིན་འཇུག་རླུང་རྣམས་རང་བཞིན་སྙིང་པོའི་སྔགས༔ ཁམས་ཀྱི་རང་མདངས་ཁྲོ་བོ་རོལ་པའི་རྩལ༔ གནས་ལུགས་མ་བཅོས་སྐྱེ་མེད་ཡི་གེ་ཧཱུྃ༔ རང་རིག་ངོ་བོ་ཆེ་མཆོག་དྲག་པོ་རྩལ༔ པདྨ་ཁྲག་འཐུང་གནས་འགྱུར་དྲན་རྫོགས་སུ༔ བླ་མ་རྡོ་རྗེ་ཐོད་ཕྲེང་སྐུ་མདོག་མཐིང་༔ ཞལ་གསུམ་ཕྱག་དྲུག་ཞབས་བཞི་དོར་སྟབས་བགྲད༔ གཡས་དཀར་གཡོན་དམར་དབུས་མཐིང་དྲག་ཏུ་ཁྲོས༔ རྡོ་རྗེ་གྲི་གུག་རལ་གྲི་གཡས་སུ་ཐོགས༔ བྷན་དམར་ཐོང་ཤོལ་ལྕགས་སྡིག་གཡོན་ན་བསྣམས༔
རྡོ་རྗེ་སྒྲོ་གདེང་དུར་ཁྲོད་དཔལ་ཆས་རྫོགས༔ རྡོ་རྗེ་ཕག་མོ་ཟངས་མདོག་གྲི་ཐོད་འཛིན༔ བརྐྱང་བསྐུམ་ཡེ་ཤེས་གར་གྱིས་པང་དུ་འཁྱུད༔ འབར་བའི་ཟེར་ལྡན་མེ་དཔུང་ཀློང་དུ་གསལ༔ ཧཱུྃ་ཧཱུྃ་ཧཱུྃ༔ འཇིགས་བྱེད་དྲག་པོའི་སྐུ་ཡི་ཆར༔ སྤྱི་བོར་སྣང་མཐའ་རིགས་ཀྱི་བདག༔ སྟེང་དུ་སྤྲུལ་པའི་བྱ་ཁྱུང་རྔམ༔ དཔྲལ་བར་འཇམ་དཔལ་གཤིན་རྗེ་འཇིགས༔ མགྲིན་པར་དབང་ཆེན་རྟ་མགྲིན་གཤེ༔
ཐུགས་ཀར་ཕྱག་ན་རྡོ་རྗེ་གཏུམ༔ ལྟེ་བར་རྡོ་རྗེ་གཞོན་ནུ་འབར༔ གསང་བར་ཡཀྴ་ཁྲོ་བོ་བརྗིད༔ ཕྱག་གཡས་བཛྲ་ཀཱི་ལ་ཡ༔ ཕྱག་གཡོན་རཏྣ་ཀཱི་ལ་ཡ༔ ཞབས་གཡས་པདྨ་ཀཱི་ལ་ཡ༔ ཞབས་གཡོན་ཀརྨ་ཀཱི་ལ་ཡ༔ གསང་བ་ཡུམ་གྱི་གནས་ལྔ་རུ༔ བདེ་ཆེན་མཁའ་འགྲོ་སྡེ་བཞིས་གར༔ གཞོན་ནུ་རྒྱན་རྫོགས་ཆ་ལུགས་འཆང་༔
དྲག་པོ་ཡབ་ཡུམ་ཕྱོགས་བཞི་རུ༔ འཇིགས་བྱེད་གིང་ཆེན་ཡབ་ཡུམ་བཞི༔ སྒྲོལ་གིང་གཏུམ་གིང་ཁྲོ་གིང་དང་༔ ལས་གིང་བཅས་པ་ཡབ་ཡུམ་བརྒྱད༔ མཚམས་སུ་སྤྲུལ་པ་ཡང་སྤྲུལ་བཅས༔ གཞན་ཡང་སྒོ་སྐྱོང་ལ་སོགས་པ༔ དབང་དྲག་རྡོ་རྗེ་སྲིན་པོ་ཡི༔ སྐུ་གསུང་ཐུགས་ཀྱི་གཟི་བརྗིད་རྣམས༔ སྟོབས་བཅུ་འགྱེད་ཕྱིར་སྤྲུལ་པའི་ལྷ༔ སྲིད་གསུམ་མངོན་སྤྱོད་ལས་ཀྱིས་སྡུད༔
སྟོང་གསུམ་སྡེ་བརྒྱད་དམ་ལ་བཏགས༔ གླིང་ཁམས་ཀུན་ལ་འགྲན་ཟླ་བྲལ༔ སྐུ་ལས་ཁྲོ་ཆུང་ཚྭ་ཚྭ་འཕྲོ༔ མེ་རིའི་འབར་མཆེད་ཝ་ལ་ལ༔ འབྱུང་པོ་མི་དང་མི་མིན་སོགས༔ བགེགས་དང་དམ་སྲི་མ་ལུས་ཀུན༔ དྲག་པོའི་སྟོབས་ཀྱིས་ཚར་བཅད་གྱུར༔ རང་བཞིན་ཧཱུྃ་སྒྲ་འབྲུག་ལྟར་སྒྲོགས༔ ཧཱུྃྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ༔
ཧཱུྃ་ཧཱུྃ་ཧཱུྃ༔ ཧཱུྃ་ཧཱུྃ་ཧཱུྃ་ཧཱུྃ༔ ཞེས་སྒྲ་སྒྲོགས་ཤིང་སྣང་སྲིད་ཐམས་ཅད་རེས་འགའ་ཁྲོ་བོ་ཁྲོ་མོ་རེས་འགའ་ཧཱུྃ་ཁ་དོག་ལྔ་ལྡན་སྣང་སྲིད་ཀྱི་ཁྱོན་ཐམས་ཅད་ཁེངས་པར་བསྒོམ། སྐབས་སུ་རང་བཞིན་འུབ་ཀྱིས་བདག་ལ་བསྡུ་བ་མི་དམིགས་གསལ་སྟོང་ཀ་དག་ངང་ལ་བསྒོམ༔ སྤྱི་འགྲོར༔ རང་ཉིད་ཁྲོ་རྒྱལ་པདྨ་ཁྲག་འཐུང་གི་ཐུགས་ཀ་ནས༔ མེ་ཡི་བྱ་ཁྱུང་དུག་གི་ཕག་རྒོད་ལྕགས་ཀྱི་སྡིག་པ་རྡོ་རྗེའི་སེར་བ་རྣམས་སྣོད་བཅུད་ཁེངས་པར་འཕྲོས་པས་རྒྱལ་འགོང་དམ་སྲི་འབྱུང་པོ་གནོད་བྱེད་མ་རུངས་པ་ཀླུ་དང་ས་བདག་རྣམས་གཞོབ་ཀྱིས་བསྲེགས་ཧབ་ཧབ་ལྗིབ་ལྗིབ་ཏུ་ཟོས་ནས་ལྷག་མ་མེད་པར ་བསམས༔ ཚུར་འདུས་པས་སྲུང་བའི་གུར་དུ་གྱུར་ནས་བསྐལ་པའི་རླུང་ཡང་བགྲོད་མི་ནུས་པར་ བསྒོམ༔ དེ་ལྟར་རང་ཉིད་ཐུན་མཚམས་རྫོགས་པར་བསྒྲུབ༔ ས་མ་ཡ༔
རྒྱ་རྒྱ་རྒྱ༔ དེ་ནས་ཚོགས་བྱ་བ་ནི༔ ཆུ་གཙང་གི་བྲན་ཞིང་༔ ཧཱུྃ༔ གདོད་ནས་ཆོས་དབྱིངས་ངོ་བོ་ཉིད༔ རང་བྱུང་སྙིང་པོའི་འོད་ཟེར་གྱིས༔ རྒྱུ་འབྱུང་ཡི་གེ་སྦྱོང་བྱེད་འཕྲོས༔ གཙང་བཙོག་བཟང་ངན་ཀ་ནས་དག༔ ཨོྃ་དྷརྨ་རྃ་ཡྃ་ཁྃ་ཤུདྡྷེ་ཧོཿ ཧཱུྃ༔
བདག་ཉིད་ཁྲོ་བོའི་ཐུགས་ཀ་ནས༔ བྱིན་རླབས་ཡི་གེ་འབྲུ་གསུམ་འཕྲོས༔ ཨོྃ་ཨཱཿཧཱུྃ་གིས་སྦྱངས་སྤེལ་བསྒྱུར༔ ཚོགས་རྫས་ནམ་མཁའ་མཛོད་དུ་གྱུར༔ ཨོྃ་ག་ཎ་ཙཀྲ་པཱུ་ཛ་བི་ཤྭ་མུ་ཥེ་བྷྱཿ དེ་ནས་ཚོགས་སྤྱན་འདྲེན་པ་ནི༔ རོལ་མོ་དབྱངས་དང་བཅས་ནས༔ ཧཱུྃ༔ འོག་མིན་ཆོས་དབྱིངས་ཕོ་བྲང་ནས༔ རྗེ་བཙུན་ཐོད་ཕྲེང་ཡབ་ཡུམ་ལ༔
དཔའ་བོ་མཁའ་འགྲོའི་ཚོགས་ཀྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ དབང་དྲག་རོལ་པའི་དུར་ཁྲོད་ནས༔ དྲག་པོ་ཁྲག་འཐུང་ཡབ་ཡུམ་ལ༔ གིང་དང་ཁྲོ་མོ་ཤ་ཟས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ བཀའ་དང་དམ་ཚིག་ཕོ་བྲང་ནས༔ གཏེར་སྲུང་དམ་ཅན་རྒྱ་མཚོ་ལ༔ སྤྲུལ་པ་ཡང་སྤྲུལ་ཚོགས་ཀྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔
ཧཱུྃ༔ ཞི་བའི་ལྷ་ཚོགས་ཐིབས་སེ་ཐིབ༔ ཁྲོ་བོའི་ལྷ་ཚོགས་ཡ་ལ་ལ༔ ཆོས་སྐྱོང་ལས་བྱེད་ཁྱུགས་སེ་ཁྱུག༔ དུར་ཁྲོད་ཕོ་བྲང་ཚོགས་ཁང་ལ༔ གཤེགས་ཤིང་བྱིན་གྱིས་བརླབ་ཏུ་གསོལ༔ དཀྱིལ་འཁོར་རྫས་ལ་བྱིན་ཆེན་ཕོབ༔ མོས་པའི་སྐལ་ལྡན་སྨིན་པར་མཛོད༔ ཨོྃ་བཛྲ་ས་མཱ་ཡ་ཛ་ཛཿ དེ་ནས་ཚོགས་ཕུད་འབུལ་བ་ནི༔
ཧཱུྃ༔ ཆེ་མཆོག་དཀྱིལ་འཁོར་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱིས་མཆོད༔ སྐྱེ་མེད་ཆོས་དབྱིངས་ངང་དུ་བཞེས༔ དེང་འདིར་མཆོག་ཐུན་དངོས་གྲུབ་སྩོལ༔ ཨོྃ་ག་ཎ་ཙཀྲ་པཱུ་ཛ་ལ་ཁ་ཁཱ་ཧི༔ བར་པ་བསྐང་བ་ནི༔ ཧཱུྃ༔ ཕྱི་ནང་སྤྱན་གཟིགས་སྣ་ཚོགས་མཆོད་སྤྲིན་འདིས༔ བླ་མ་ཐོད་ཕྲེང་ཡབ་ཡུམ་དང་༔
དྲག་པོའི་ལྷ་ཚོགས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ བཤགས་པ་ནི༔ ཧཱུྃ༔ མ་རིག་རྨོངས་པའི་འཁྲུལ་གཟུགས་བདག༔ གྲངས་མེད་བསགས་པའི་སྡིག་སྒྲིབ་ཚོགས༔ ཞལ་ཟས་ཚོགས་ཀྱི་མཆོད་པས་བཤགས༔ ཨོྃ་བཛྲ་ས་ཏྭ་ཧཱུྃ༔ ཐ་མ་བསྒྲལ་བ་ནི༔ ཧཱུྃ༔
མཆོག་གསུམ་རྩ་གསུམ་བདེན་པའི་མཐུས༔ གནོད་བྱེད་འབྱུང་པོ་གླགས་ལྟའི་རིགས༔ མྱུར་དུ་ཐ་མའི་ལིང་གར་ཁུག༔ ཕོ་ཉས་བཟུང་ཞིང་བྱད་དུ་ཆུགས༔ ཨོྃ་བཛྲ་ཨཾ་ཀུ་ཤ་ཡ་རུ་ཏྲ་མཱ་ར་ཡ་ཛ་ཛ་ནན༔ ཕུར་བུ་ཐོགས་ནས༔ ཧཱུྃ༔ ཁྲག་འཐུང་ཐུགས་ལས་སྤྲུལ་པའི་སྲས༔ ལས་མཛད་བཛྲ་ཀཱི་ལ་ཡ༔ ནམ་མཁའི་མཐོངས་ནས་ཐོག་བབས་ལྟར༔
རུ་ཏྲའི་སྙིང་ལ་ཀཱི་ལ་ཡ༔ ཨོྃ་བཛྲ་ཀཱི་ལི་ཀཱི་ལ་ཡ་སརྦ་བྷིགྷྣཱན་བཾ་ཧཱུྃ་ཕཊ྄ཿ རུ་ཏྲ་ཏྲག་རཀྴ་མཱ་ར་ཡ་རྦད་རྦད༔ ཅེས་གཏུབ་ཅིང་འབུལ་བ་ནི༔ ཧཱུྃ༔ ཁྲག་འཐུང་ལྷ་ཚོགས་ཞལ་ཕྱེས་ཤིག༔ དམ་ཉམས་རུ་ཏྲ་བསྒྲལ་བ་ཡི༔ དུག་ལྔའི་ཤ་ཁྲག་མཆོད་པ་འབུལ༔ སྐྱེ་མེད་ངང་དུ་དགྱེས་པར་རོལ༔ ལྷག་མེད་ཡེ་ཤེས་དབྱིངས་སུ་ཧོཿ
དེ་ནས་ཚོགས་ལ་རོལ་བ་ནི༔ ཧོཿ གཟིགས་ཤིག་མཛེས་ལྡན་དམ་པའི་ཆོས་ སོགས། ལྷག་མ་ནི༔ ཧོཿ དཔལ་གྱི་ཕོ་ཉ་བྱེ་བ་འབུམ༔ གནས་ཉུལ་དུར་ཁྲོད་ཚོགས་ཁང་འགྲིམ༔ གསང་སྔགས་གྲོགས་ཀྱི་མེལ་ཚེ་མ༔ ལྷག་མ་བཞེས་ལ་ཕྲིན་ལས་མཛོད༔ ཨོྃ་བྷཀྵ་ལི་སི་ཏ་མ་ཧཱ་བྷ་ལིངྟ་ཁཱ་ཧི༔
དེ་ནས་ཐུགས་དམ་བསྐུལ་བ་ནི༔ ཧཱུྃ༔ དཔལ་ཆེན་ཁྲོ་རྒྱལ་ལྷ་ཚོགས་རྣམས༔ མི་མངོན་ཆོས་དབྱིངས་ཀློང་ནས་བཞེངས༔ དྲག་པོའི་ཕྲིན་ལས་དུས་ལ་བབ༔ རིག་འཛིན་བདག་གི་རྒྱབ་རྟེན་མཛོད༔ དམ་ལས་འགལ་བའི་དགྲ་བགེགས་ལ༔ བཀའ་ཡི་ཆད་པ་དྲག་པོ་ཕོབ༔ དམག་འཁྲུག་ཞི་བའི་དུས་ལ་བབ༔ མཚོན་བསྐལ་ཉམས་པའི་དུས་ལ་བབ༔
ནད་ཡམས་བཟློག་པའི་དུས་ལ་བབ༔ རྒྱལ་བསེན་འདུལ་བའི་དུས་ལ་བབ༔ ཀླུ་སྲིན་འཇོམས་པའི་དུས་ལ་བབ༔ འདྲེ་རྒོད་བསྒྲལ་བའི་དུས་ལ་བབ༔ བསྟན་ལ་སྡང་ཞིང་བདག་ལ་འཚེ༔ ཐད་ནས་ལངས་པའི་དགྲ་བགེགས་འདི༔ མྱུར་དུ་བསྒྲལ་བའི་ཕྲིན་ལས་མཛོད༔ ཨོྃ་ཧེ་རུ་ཀ་ཧཱུྃ་ཧཱུྃ་བྷྱོ་བྷྱོ་འབྱུང་པོ་གནོད་བྱེད་ཐམས་ཅད་ཟློག་ཟློག༔ གཏོར་ཟོར་འཕེན་ན་ཟོར་ཐོགས་ཏེ༔ ཧཱུྃ༔
བདག་གིས་བསྒྲུབས་པའི་གཏོར་ཟོར་འདི༔ དེ་རིང་དམ་ཉམས་དགྲ་ལ་འཕེན༔ ལྷ་སྲིན་སྡེ་བརྒྱད་དམག་དཔུང་བསྐྱེད༔ ཉམས་པའི་དགྲ་བོ་ཆམ་ལ་ཕོབ༔ གཏོར་ཟོར་དབལ་ཁ་ཤ་ར་ར༔ དྲག་སྔགས་ཚྭ་ཚྭ་སི་ལི་ལི༔ ཕོ་ཉས་སྲོག་ལེན་ཁྱུགས་སེ་ཁྱུག༔ ནམ་གྱི་ཕར་མ་ཚུར་ཕྱེད་ལ༔ དགྲ་སྲོག་དམར་པོ་ཆོད་ལ་ཤོག༔ ཟོར་སྣ་ལས་བྱེད་ཤན་པས་དྲོངས༔
དགྲ་བོའི་སྙིང་ལ་མཱ་ར་ཡ༔ ཨོྃ་ཡ་མ་དུ་ན་དུ་བྷྱོཿ ཐུན་ཙ་ཐུན་ཙ་བྷྱོཿ རྦད་དུ་ཤག་དུ་བྷྱོཿ ཏྲིག་ཐུམ་གཟེར་ཐུམ་བྷྱོཿ མཱ་ར་ཡ་བྷྱོཿ ཞེས་གཏོར་མ་མེ་དཔུང་ངམ་མཚོན་ཆར་བསྒྱུར་ལ་དགྲ་བོའི་ཕྱོགས་སུ་འཕང་༔ དེ་ནས་ཆད་མདོ་ནི༔ ཧཱུྃ༔ སྔོན་ཚེ་མེ་རི་འབར་བ་རུ༔
བླ་མ་ཐོད་ཕྲེང་དྲག་པོ་དང་༔ མཁའ་འགྲོ་གསང་བ་ཡེ་ཤེས་གཉིས༔ རྡོ་རྗེ་གསང་བའི་དཀྱིལ་འཁོར་ཕྱེས༔ སྟེང་འོག་ལྷ་སྲིན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་ཏི་སྒྲོའི་ཚོགས་ཁང་དུ༔ རིག་འཛིན་པདྨ་འབྱུང་གནས་དང་༔ མཁའ་འགྲོ་ཡེ་ཤེས་མཚོ་རྒྱལ་གཉིས༔ ཁྲག་འཐུང་དཀྱིལ་འཁོར་ཞལ་ཕྱེས་ཚེ༔ མ་སྲིང་གནས་ཉུལ་ཁས་བླངས་བཞིན༔
གཏོར་མ་བཞེས་ལ་བསྟན་པ་སྲུངས༔ ལྔ་བརྒྱ་དུས་ཀྱི་ཐ་མ་རུ༔ ཨོ་རྒྱན་གཏེར་བདག་གླིང་པ་ཡིས༔ ཏི་སྒྲོའི་ཚོགས་ཁང་ཆེན་མོ་ནས༔ གསང་རྒྱ་ཟབ་གཏེར་བཏོན་པའི་ཚེ༔ ལས་ཀྱི་མ་མོས་ཁས་བླངས་བཞིན༔ གཏོར་མ་བཞེས་ལ་བསྟན་པ་སྲུངས༔ ཡང་གསང་སྒྲུབ་པའི་དཀྱིལ་འཁོར་འདི༔ ཕྱོགས་བཅུར་སྤེལ་བའི་ཕྲིན་ལས་མཛོད༔ ཨོྃ་ཀྲོ་ཏ་ཀྲོ་ཏི་ཌཱ་ཀ་ཌཱཀྐི་མ་མོ་རུ་ལུ་བྷྱོཿ
ཨི་དཾ་བྷ་ལིངྟ་ཁ་ཁ་ཁཱ་ཧི༔ དེ་ནས་བརྟན་མ་སྐྱོང་བ་ནི༔ ཧཱུྃ༔ བོད་ཁམས་སྐྱོང་བ་བརྟན་མའི་ཚོགས༔ ལྷབ་ལྷུབ་རྒྱན་ལྡན་སིལ་སྙན་སྒྲ༔ བརྡ་གར་གླུ་དབྱངས་ཁྱུགས་སེ་ཁྱུག༔ མཆོད་གཏོར་བཞེས་ལ་ཕྲིན་ལས་མཛོད༔ ཨོྃ་མ་མ་ཏིང་ཏིང་ཤག་ཤག་ལེ་ལེ་མ་ཧཱ་བྷ་ལིངྟ་ཁཱ་ཧི༔ དེ་ནས་གཏོར་གཞོང་འོག་ཏུ་དམ་སྲི་བཀུག༔ རྟ་བྲོ་ནི༔
ཧཱུྃ་ཧཱུྃ་ཧཱུྃ༔ སྟོང་གསུམ་ཆེམ་ཆེམ་ཁྲོ་བོའི་བྲོ༔ མནན་མནན་མ་སྲིང་མཁའ་འགྲོའི་བྲོ༔ ནམ་ཡང་མ་ལྡང་ལས་ཀྱི་བྲོ༔ སྒབ་འདྲེ་དམ་སྲི་འདུལ་ཞིང་ཤིག༔ ཨོྃ་ནན་ཨཱ་ནན་ཧཱུྃ་ནན་མཱ་ར་ཡ་ནན༔ ཞེས་རྟ་བྲོ་བྱ༔ དེ་ནས་གཏོར་སྣོད་ཁ་ཡར་བཟེད་ལ་མེ་ཏོག་འཐོར༔ དངོས་གྲུབ་ལེན་པ་ནི༔ ཧཱུྃ༔
ཟབ་དབྱིངས་བླ་མེད་གསང་བའི་མཆོག༔ རྩ་གསུམ་འདུས་པའི་ལྷ་ཚོགས་ཀྱིས༔ དེང་འདིར་སྒྲུབ་པའི་སྐལ་ལྡན་ལ༔ མི་འགྱུར་སྐུ་ཡི་དབང་བཞི་སྩོལ༔ འགགས་མེད་གསུང་གི་དབང་བཞི་སྩོལ༔ སྤྲོས་བྲལ་ཐུགས་ཀྱི་དབང་བཞི་སྩོལ༔ ཕྲིན་ལས་བཞི་ལྡན་དབང་བཞི་སྩོལ༔ འཆི་མེད་ཚེ་དང་མི་ཟད་ནོར༔ སྙན་གྲགས་མངའ་ཐང་ཆོས་དང་སྲིད༔ ཕུན་ཚོགས་འདོད་རྒུ་དེང་འདིར་སྩོལ༔
ཨོྃ་དྷརྨ་ཀཱ་ཡ༔ སཾ་བྷོ་ཀཱ་ཡ༔ ནིརྨཱ་ཀཱ་ཡ༔ སྭ་བྷཱ་ཀཱ་ཡ་ཝཱཀྐ་ཙིཏྟ་ཨ་བྷི་ཥིཉྩ་ཧཱུྃ༔ ཞེས་དབང་བཞི་བླངས་ཤིང་དངོས་གྲུབ་རོལ༔ དཀྱིལ་འཁོར་བསྡུ་བ་ནི༔ ཧཱུྃ༔ གསང་འདུས་རང་བྱུང་དཔལ་ཆེན་ཕོ་བྲང་ལྷ༔ དཀྱིལ་འཁོར་མཐའ་ནས་འཁོར་བསྡུ་ཡུམ་ལ་བསྡུ༔ ཡུམ་ཡབ་ཧཱུྃ་ཐིམ་ཧཱུྃ་ཡང་མི་དམིགས་ཀློང་༔
ཀ་དག་རང་བྱུང་རང་ཤར་ཀློང་དུ་ཧོཿ ཨ་ཨཱཿ ཞེས་མི་དམིགས་པའི་ངང་ལ་བསྡུ༔ རྗེས་བསྔོ་བ་ནི༔ ཧོཿ དམིགས་མེད་རྒྱ་ཡན་ཆོས་ཉིད་རྒྱུ་ཡི་བསྔོ༔ རང་ཤར་རོལ་རྩལ་མ་འགགས་ལམ་གྱི་བསྔོ༔ སྣ་ཚོགས་སྤྲོས་བྲལ་ཀ་དག་འབྲས་བུའི་བསྔོ༔ ཀུན་གཞི་སྐྱེ་མེད་འཁོར་འདས་གཞི་གཅིག་བསྔོ༔ དེ་ནས་སྨོན་ལམ་བྱ་བ་ནི༔
ཧོཿ བདག་བློ་ཡེ་ནས་དབྱིངས་རིག་སྒྲིབ་པ་བྲལ༔ གཉིས་འཛིན་མ་རིག་འཁྲུལ་པའི་རྨོངས་གཟུགས་རྣམས༔ དྲན་རྟོག་ཆོས་སྐུའི་རྒྱལ་ས་ཟིན་གྱུར་ནས༔ ཚེ་རབས་པད་འབྱུང་ཡབ་ཡུམ་འབྲལ་མེད་ཤོག༔ བཀྲ་ཤིས་བྱ་བ་ནི༔ ཧཱུྃ༔ ཆོས་སྐུའི་བཀྲ་ཤིས་སྣང་མཐའ་འོད་མི་འགྱུར༔ ཀ་དག་ལྷུན་གྲུབ་རྟོགས་པའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་འཆི་མེད་ཚེ་ཡི་ལྷ༔
གནས་ལུགས་རང་རྩལ་མངོན་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ ཚེ་རབས་གཏན་གྱི་བླ་མར་བཀྲ་ཤིས་ཤོག༔ ཟབ་རྒྱའི་བཀྲ་ཤིས་མཁའ་འགྲོ་ལས་ཀྱི་དབང་༔ གསང་རྒྱུད་གདམས་པས་རྒྱུད་སྨིན་བཀྲ་ཤིས་ཤོག༔ ས་མ་ཡ༔ ཨེ་མ་ཁོ་བོ་བདག་འདྲ་པདྨ་འབྱུང་གནས་ཀྱིས༔ མཁའ་འགྲོའི་གསང་བའི་སྙན་བརྒྱུད་ཟབ་རྒྱ་ཅན༔ ཡང་གསང་སྒྲུབ་པ་རྡོ་རྗེ་མེ་འབར་བཞག༔ མ་འོངས་ལྔ་བརྒྱ་དུས་ཀྱི་ཐ་མ་ལ༔
ཆོས་པ་རྣམས་ཀྱང་ཆོས་གཟུགས་རྟགས་ཙམ་འཛིན༔ ཉམས་ལེན་སྙིང་རུས་སྨྱུག་མའི་སྡོང་པོ་འདྲ༔ ཡི་དམ་མི་སྒྲུབ་རྒྱལ་འགོང་ཐེའུ་རང་བསྒྲུབ༔ དེ་ཡི་རྐྱེན་ལ་སྟོངས་ཁམས་རུ་ཏྲར་སྐྱེ༔ ཡི་དམ་མི་དགྱེས་རི་རབ་ལོགས་ལ་གཟིགས༔ སྟེང་འོག་འཁྲུགས་ཤིང་ནད་མཚོན་ཆར་པ་གཡོ༔ ཆོས་རྒྱལ་བྲིས་པའི་རི་མོ་ཤུལ་རྗེས་སྨྲ༔ མ་འོངས་དེ་དུས་འགྲོ་མང་སྐྱོབ་པ་ཡི༔ ཡང་ཟབ་སྙིང་ཐིག་ཟབ་ཆོས་བཀའ་རྒྱ་ཅན༔ བླ་མ་དྲག་པོ་སྒྲུབ་པའི་ལས་ཚོགས་འདི༔
གཞན་ལས་ཁྱད་འཕགས་ཡིད་བཞིན་ནོར་བུའི་ཆོས༔ ཚིག་ཉུང་དོན་ཆེ་མྱུར་ཟབ་སྙིང་གི་ཆ༔ ཡང་གསང་འདི་འདྲ་གཞན་ལ་སྦས་པ་མེད༔ མཚན་སྐར་མང་ཡང་ཉིན་མོའི་སྐར་མ་གཅིག༔ མེ་ཏོག་མང་ཡང་ཨུ་དུམྦ་ར་གཅིག༔ སེམས་ཅན་མང་ཡང་ས་བཅུའི་སངས་རྒྱས་གཅིག༔ སྒྲུབ་སྐོར་མང་ཡང་སྙིང་གི་ཐིག་ལེ་གཅིག༔ ཟབ་རྒྱ་མང་ཡང་གནད་ཀྱི་གཟེར་བུ་གཅིག༔ དེ་ཕྱིར་མཁའ་འགྲོའི་གསང་མཛོད་མ་གཏོགས་པར༔ ཡང་ཟབ་གཅིག་དྲིལ་འདི་འདྲ་ཤིན་ཏུ་དཀོན༔
དབྱངས་ཅན་མཚོ་རྒྱལ་མི་བརྗེད་རི་མོར་གཟུགས༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ པདྨ་གཏེར་བདག་གླིང་དང་འཕྲད་པར་ཤོག༔ མཁའ་འགྲོ་གསང་བའི་ཚོགས་ཁངྀ་ཨཚ་རྒྱ༔ ལས་ཀྱི་མ་སྲིང་མཁའ་འགྲོས་རྒྱ་འདི་སྲུངས༔ དམ་ཉམས་བདུད་རིགས་ལག་ཏུ་མ་ཤོར་ཅིག༔ དུས་དྲུག་མ་ཡེངས་བྱ་ར་ལྷང་ལྷང་གྱིས༔ ས་མ་ཡ༔ གཏེར་རྒྱ༔ སྦས་རྒྱ༔
ཟབ་རྒྱ༔ གསང་རྒྱ༔ གཏད་རྒྱ༔ ཁོ་བོ་པདྨ་གཏེར་བདག་གླིང་པས་མེ་སྤྲེལ་ལོར་འབྲི་གུང་གཞོ་སྟོད་ཏི་སྒྲོའི་ཚོགས་ཁང་ནས། གསང་གཏེར་དུ་བགྱིས་ནས་ལོ་དྲུག་བར་གསང་རྒྱས་བསྡམས། སླར་གླང་ལོར་པདྨ་སྦས་ཚལ་ནམ་མཁའ་འབྲུག་གྲགས་སུ་སངས་རྒྱས་ལྷུམས་ཞུགས་ཀྱི་ཟླ་ཚེས་ལ་ཤོག་སེར་ནས་ཞལ་བཤུས་སོ། སརྦ་མངྒ་ལཾ།། །། ༈ བླ་མའི་ནོར་སྒྲུབ་པདྨ་རྒྱལ་པོ་ལས། དབང་སྡུད་ཞགས་སྒྲུབ་ཀྱི་ལས་བྱང་ཁྲིགས་སུ་བསྡེབས་པ་ཡིད་བཞིན་དབང་གི་རྒྱལ་པོ་བཞུགས་སོ། ཁམས་གསུམ་འདི་ན་དབང་ཆེ་བའི། །
དབང་ཕྱུག་མ་ཧཱ་དྷེ་ཝ་ཡང༌། ། དབང་མེད་བྲན་དུ་བཀོལ་བྱས་པའི། ། དབང་སྡུད་རྒྱལ་པོ་དེ་ལ་འདུད། དེའང་བླ་མའི་ནོར་སྒྲུབ་པདྨ་རྒྱལ་པོའི་དབང་སྡུད་ནོར་བུ་ཞགས་པའི་སྒྲུབ་ཐབས་འདོན་ཁྲིགས་སུ་བསྡེབ་པ་ལ། སྦྱོར་དངོས་རྗེས་གསུམ་ལས། དང་པོ་ནི། གཏེར་གཞུང་ལས། བསོད་ནམས་རྒྱས་པའི་དཀྱིལ་འཁོར་དབང་གི་དལ༔ རབ་རྡུལ་འབྲིང་ཐང་ཐ་མ་འབྲུ་ཚོམ་ནི༔ ལྷ་གྲངས་ཅི་ལྟར་ལག་ལེན་བཞིན་དུ་བཀོད༔
མངའ་ཐང་རྒྱས་པའི་ལོངས་སྤྱོད་དཀོར་ཆ་དང་༔ ཕུན་ཚོགས་འབྱོར་ལྡན་ཅན་གྱི་ཟས་ནོར་དང་༔ ས་སྣ་ཆུ་སྣ་ཤིང་སྣ་འཛོམས་ཚད་དང་༔ སྨན་སྣ་འབྲུ་སྣ་དར་སྣ་རིན་ཆེན་རྣམས༔ ལེགས་པར་བསགས་ཤིང་དཀྱིལ་འཁོར་མཐའ་བཞིར་བསྐོར༔ མཆོད་རྫས་གཞུང་བཞིན་གང་འོས་དཀོར་ཆ་བཤམ༔ དབུས་སུ་ཐོད་པ་མཚན་ལྡན་ཁ་སྦྱོར་ནང་༔ བསོད་ནམས་ནོར་རྫས་དབང་སྡུད་འཁོར་ལོ་བཞག༔ གཡས་སུ་ཛམ་གཏོར་གཡོན་དུ་བུམ་རྫས་གཏམས༔ ཞེས་གསུངས་པ་བཞིན།
དཀྱིལ་འཁོར་རང་དང་ཞལ་སྤྲོད་དུ་བཀོད་པའི་གོང་དུ་སྟེགས་མཐོ་བའི་ཁར། རབ་མཚན་ལྡན་ཐོད་པ་ཁ་སྦྱོར་རིན་ཆེན་འབྲུ་སྨན་གྱི་བཀང་བའི་དབུས་སྐུ་འཁོར་ཚད་ལྡན་གཞུང་བཞིན་བྲིས་པ་དང༌། མ་འཛོམས་ན་གཏེར་བུམ་མམ་གོང་གཏོར་བཀོད་པའི་གཡས་གཡོན་དུ་སྨན་རཀ་བཟའ་བཏུང་སོགས་གཡང་རྫས་དང་དཀོར་ཆ་ཅི་འབྱོར་བཤམ། དེའི་ཅུང་དམའ་བའི་སར་ཆད་བརྟན་བསྐུལ་གཏོར་གཏེར་བདག་དགེ་བསྙེན་ཞི་དྲག་གིས་མཚོན་ཆོས་སྲུང་གི་གཏོར་མ་ཚོགས་མཆོད་ཡོ་བྱད་ཉེར་སྤྱོད་བཅས་དངོས་གཙང་ཞིང་ཡིད་དུ་འོང་བར་བཤམས་ལ། གཡང་སྐྱབས་དང་འབྲེལ་ན་བསེ་རག་བཀར་ཡས་དང་གཡང་གཏོར་གཡང་ཆང་ཕོ་ཆས་གྲི་མཚོན་མོ་ཆས་རྒྱན་གོས་མདའ་དར་ཕྱེ་མར་སོགས་མ་ཚང་བ་མེད་པར་འདུ་བྱ། དེ་ནས་དངོས་གཞི་ཉམས་སུ་ལེན་ཚུལ་ཡང༌། གཞུང་ལས། དམ་པོར་མཚམས་བཅད་སྨྲ་བས་མི་ཆོད་པར༔ གཞི་བདག་གཏོར་མ་བསྔོ་ཞིང་ཕྲིན་ལས་བཅོལ༔ བགེགས་གཏོར་བསྔོ་ཞིང་དབུལ་སྲི་བཀར་ཡས་བྱ༔
ཞེས་གསུངས་པ་ལྟར། ནང་དུ་བྱི་དོར་ལེགས་པར་བྱས་ནས། བདེ་བའི་སྟན་ལ་འཁོད། མཚམས་དམ་པོར་བཅད་དེ་ཐོག་མར། ཡི་དམ་གྱི་ང་རྒྱལ་དང་ལྡན་པས་གནས་གཞི་བདག་པོ་ལ་གཏོར་མ་བསྔོ་ཞིང་སྒྲུབ་ལ་བར་ཆད་དང་ཕྲག་དོག་སྤོངས་ལ་ཕྲིན་ལས་སྒྲུབས་ཞེས་བཅོལ། བགེགས་གཏོར་བསྔོ་ཞིང་དབུལ་སྲི་བཀར་ཡས་བྱ་ལ་དྲག་པོ་ཀཱ་ལ་ཡཀྴའི་མཚམས་གཅོད་སྲུང་འཁོར་བསྒོམ་ཚུལ་སོགས་སྤྲོས་པར་མོས་ན་ཟུར་འགེབས་ལྟར་ཤེས་པར་བྱ་ལ་རྒྱུན་དུ་ནི་དཀྱུས་ལྟར་བྱས་པས་ཆོག་གོ ། དེ་ནས་ཇི་ལྟར་བྱ་ཚུལ་ཡང༌། དེ་ཉིད་ལས། སྐུ་གསུམ་ཚུལ་ལྡན་ངང་ནས་བག་ལྷོད་ནས༔ ཏིང་འཛིན་རྣམ་གསུམ་གསལ་བཏབ་འཛིན་མེད་ངང་༔
སྔོན་འགྲོ་དངོས་གཞི་རྗེས་ཀྱི་རིམ་པ་རྣམས༔ སློབ་དཔོན་བཀའ་བཞིན་འཁྲུལ་མེད་བརྩོན་པར་བྱ༔ ཞེས་པ་ལྟར། སྔོན་འགྲོ་དངོས་གཞི་རྗེས་གསུམ་ལས། ཐོག་མར་ཚིག་བདུན་གསོལ་འདེབས་སྐྱེས་རབས་གསོལ་འདེབས་སོགས་རང་ལུགས་གསོལ་འདེབས་དཀྱུས་ལྟར་གྲུབ་ནས་ལས་གཞུང་གི་བརྒྱུད་འདེབས་ནི། ཧཱུྃ། ཆོས་དབྱིངས་ལྷུན་གྲུབ་སྤྲོས་པའི་མཐའ་བྲལ་ཡང༌། ། འགྲོ་བའི་དོན་དུ་སྙིང་པོའི་རྩལ་ཕྱུང་ནས། ། མ་གྱུར་འདྲེན་པའི་ངོ་བོ་སྣང་མཐའ་ཡས། ། བདག་ལ་དངོས་གྲུབ་རྣམ་གཉིས་དེང་འདིར་སྩོལ། །
བྱིན་རླབས་དབང་དང་ནུས་པས་བདག་ལ་སྐྱོངས། ། རང་བཞིན་སྙིང་རྗེ་འགགས་མེད་རྨད་དུ་བྱུང༌། ། འཕགས་མཆོག་ཕྱག་ན་པདྨོ་སྤྱན་རས་གཟིགས། ། འབད་མེད་འདུན་པའི་གུས་པས་གསོལ་བ་འདེབས། ། གནས་ལུགས་མངོན་དུ་འགྱུར་བར་བདག་སྐྱོངས་ལ། ། ཐུགས་རྗེའི་རླབས་ཕྲེང་སྒྱུ་མའི་གར་སྒྱུར་བཞིན། ། སྐྱེ་དགུ་རྣམས་ལ་བསོད་ནམས་ཆར་ཆེན་གཡོ། ། གཏན་གྱི་སྐྱབས་མགོན་ཨོ་རྒྱན་ཆོས་ཀྱི་རྗེ། ། གསོལ་བ་འདེབས་སོ་འདི་ཕྱི་དགེ་ལེགས་སྩོལ། ། སྐད་གཉིས་སྨྲ་མཆོག་བུདྡྷ་ཛྙཱ་ན་དང༌། །
སྤྲུལ་པའི་གཏེར་ཆེན་རྩ་གསུམ་གླིང་པ་ལ། ། གསོལ་བ་འདེབས་སོ་ཆོས་ཉིད་མངོན་གྱུར་ནས། ། རང་རིག་བླ་མར་འགྲུབ་པར་བྱིན་གྱིས་རློབས། ། འགྲོ་ཀུན་དགེ་ལེགས་འབྱིན་མཛད་ཛམྦྷ་ལ། ། དབུལ་བའི་ཕོངས་སེལ་པདྨ་རྒྱལ་པོ་ལ། ། གསོལ་བ་འདེབས་སོ་སྒྲུབ་རྒྱུད་བྱིན་གྱིས་རློབས། ། འདོད་རྒུས་ཉེར་ལེན་ཁྱབ་པར་གཡོ་བ་ཡིས། ། རབ་འཁྱིལ་ཤིན་ཏུ་འཁྲུགས་པའི་གནས་ཀྱི་བདག ། ཟླ་འཛིན་གཉིས་དང་ཀླུ་ཡི་དབང་མོ་ལ། ། མོས་བློས་བསྐུལ་ནས་དྭང་བས་གསོལ་བ་འདེབས། །
འདི་ཕྱི་ཀུན་ཏུ་ཚོགས་གཉིས་མཐར་ཕྱིན་ནས། ། བསོད་ནམས་གོ་འཕང་མཆོག་ལ་གཞོལ་བར་ཤོག ། ཅེས་གསོལ་བ་བཏབ་བོ། དང་པོ་སྔོན་འགྲོ་ལ། ཚོགས་ཞིང་གསལ་གདབ་པ་ནི། རང་གི་སྙིང་ཁའི་འོད་ཀྱིས་མདུན་གྱི་ནམ་མཁར་ཨོ་རྒྱན་མཁའ་འགྲོ་ནོར་ལྷ་རྩ་བ་གསུམ་གྱི་ལྷ་ཚོགས་དཀོན་མཆོག་རྒྱ་མཚོའི་སྤྲིན་ཕུང་འཕྲོ་བ་བཛྲ་ས་མཱ་ཛཿ ས་སད་པར་བསམ་ལ་སྐྱབས་སུ་འགྲོ་བ་ནི། ན་མོ་ཧཱུྃ༔ བདེ་གཤེགས་ཀུན་འདུས་རྩ་གསུམ་རྒྱལ་བའི་དལ༔ ཡིད་བཞིན་ནོར་བུ་དབང་གི་དཀྱིལ་འཁོར་ལྷར༔
བསོད་ནམས་སྤེལ་ཞིང་བསྒྲུབ་ཕྱིར་སྐྱབས་སུ་མཆི༔ གཉིས་པ་སེམས་བསྐྱེད་པ་ནི། ཧཱུྃ། མ་གྱུར་འགྲོ་བ་གཞན་དོན་དུ། ། ཨོ་རྒྱན་ནོར་ལྷའི་དཀྱིལ་འཁོར་རྣམས། ། དེང་འདིར་བདག་གིས་བསྒྲུབས་ནས་སུ། ། དབུལ་ཕོངས་སེལ་བར་སེམས་བསྐྱེད་དོ། གསུམ་པ་ཚོགས་བསགས་པ་ནི། ཧཱུྃ། ཡིད་བཞིན་ནོར་བུ་དབང་གི་མཆོག །
པདྨ་རྒྱལ་པོའི་ལྷ་ཚོགས་རྣམས། ། ལྷུན་གྲུབ་བདེ་ཆེན་དབྱིངས་ནས་གཤེགས། ། བསམ་འཕེལ་འཁོར་ལོའི་གདན་ལ་བཞུགས། ། དབང་ཕྱུག་བདུན་ལྡན་ཕྱག་འཚལ་ལོ། ། རི་རབ་གླིང་བཞི་གླིང་ཕྲན་དང༌། ། རིན་ཆེན་སྣ་ཚོགས་མུ་ཁྱུད་བཅས། ། ཞིང་དང་བཅས་པའི་ཉེ་ཞིང་དུ། ། མ་ཚོགས་མེད་ཅིང་འཚོགས་པ་དང༌། ། ཕྱི་ནང་སྤྱན་གཟིགས་མཆོད་པ་རྣམས། ། རིག་འཛིན་རྒྱལ་བའི་ཚོགས་ལ་འབུལ། །
གུས་པས་བཏུད་ཅིང་དྭང་བ་ཡིས། ། མི་དགེའི་ལས་ལམ་གང་གྱུར་བཤགས། ། རྒྱལ་བ་མྱ་ངན་མི་འདའ་བཞུགས། ། རྟག་པར་ཆོས་ཀྱི་འཁོར་ལོ་བསྐོར། ། ཅི་སྲིད་བྱང་ཆུབ་དགེ་བའི་ཚོགས། ། དེ་སྲིད་མ་གྱུར་འགྲོ་ལ་བསྔོ། ། དམ་པས་སྨོན་ལམ་དེང་འགྲུབ་ཤོག ། མཐར་ ཛཿཧཱུྃ་བྃ་ཧོ་ཚོགས་ཞིང་རྣམས་རང་ལ་ཐིམ་ཞིང་རྒྱུད་བྱིན་གྱིས་བརླབས་པར ་བསམ་མོ། དཀར་གཏོར་སྔོན་དུ་འགྲོ་བས། བཞི་པ་བགེགས་གཏོར་བྱིན་རློབ་པ་ལ།
ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། ཧཱུྃ་ཧཱུྃ་ཧཱུྃ༔ བདག་ཉིད་ཁྲོ་རྒྱལ་ཐུགས་ཀ་ནས༔ ཕྱོགས་མཚམས་འགུགས་བསྒྲལ་མཚོན་འཕྲོས་པས༔ ཚེ་བསོད་ལོངས་སྤྱོད་མངའ་ཐང་ལ༔ གནོད་བྱེད་ཡི་དྭགས་བགེགས་རིགས་ཀུན༔
གཏོར་མ་ལེན་ཕྱིར་གནས་འདིར་ཁུག༔ ཨོཾ་བཛྲ་ཙཎྜ་ཀཱ་ལ་གནོད་བྱེད་མཱ་ར་ཡ་ཁུག་ཛ་ཛཿ ཞེས་འགུགས་ལ་བསྐྲད་པ་ནི། ཧཱུྃ༔ གནོད་བྱེད་བགེགས་རིགས་ལན་ཆགས་རྣམས༔ འདོད་ཡོན་གླུད་གཏོར་འདི་བཞེས་ལ༔ ཕྱི་རོལ་དཔག་ཚད་བཅུ་རུ་དེངས༔ དམ་ཚིག་འགལ་ན་རྡུལ་དུ་རློག༔ ཧཱུྃ་ཀྲོ་ཏ་ཀཱ་ལ་ཙཎྜ་བྷཱུ་ཏ་གནོད་བྱེད་ཨུ་ཙ་ཏ་ཡ་ཕཊ྄ཿ ལྔ་པ་སྲུང་འཁོར་ནི།
ཧཱུྃ༔ ཐོད་ཕྲེང་དྲག་པོ་ཁྲོ་རྒྱལ་གྱིས༔ སྟེང་འོག་ཕྱོགས་བཞི་མཚམས་བརྒྱད་རྣམས༔ མཚམས་བཅད་ཁྲོ་བོའི་གུར་གྱུར་ནས༔ འཇིགས་མེད་རྡོ་རྗེའི་བྷྲཱུྃ་དུ་གྱུར༔ ཨོཾ་ཨཱཿབཛྲ་རཀྵ་ཙཀྲ་བྷྲཱུྃ༔ དྲུག་པ་མཆོད་པ་བྱིན་གྱིས་བརླབ་པ་ནི། ཧཱུྃ༔ ཡེ་ཤེས་དཀྱིལ་འཁོར་ལོངས་སྤྱོད་འཕེལ་བའི་དལ༔ ཀུན་ཚང་མཆོད་པ་ཕྱི་ནང་སྒྲུབ་རྫས་རྣམས༔
ཟད་མེད་ལོངས་སྤྱོད་ནམ་མཁའི་མཐའ་རྒྱས་བཞིན༔ དགོས་འདོད་འབད་མེད་མཆོག་ཏུ་འགྲུབ་གྱུར་ཅིག༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ སོགས ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་རཀྟ་བྷ་ལིངྟ་པཉྩ་པཱུ་ཛ་ཨཱཿཧཱུྃ༔ ལན་གསུམ་གྱིས་བྱིན་བརླབས། བདུན་པ་རྟེན་རྫས་རྣམས་བྱིན་གྱིས་བརླབ་པ་ནི། ཨོཾ་ཨཱཿཧཱུྃ༔ གསུམ་བྱ༔ ཨོཾ་རཏྣ་མུ་ལ་དྷ་མཉྫ་ཡེ་སྭཱ་ཧཱ༔ ཞེས་པས་བྱིན་བརླབ་པར་བྱ༔
ཨོཾ་གུ་རུ་པདྨ་རཱ་ཛ་ཧྲི་ཧ་ཧོ་ཕཻཾ་ཕཻཾ་ས་མ་ཡ་ཤྲཱི་ཡེ་སྭཱ་ཧཱ༔ ཨོཾ་སྭ་བྷཱ་ཝ་ སོགས? སྟོང་པའི་ངང་ལས་གཞི་ཨེ་ལས་ནམ་མཁའ༔ ཡྃ་རླུང་གི་རྒྱ་གྲམ༔ རྃ་མེ་ཡི་ཙཀྲ༔ ཁྃ་ཆུ་ཡི་དཀྱིལ་འཁོར༔ བྷྲཱུྃ་རིན་ཆེན་ཕོ་བྲང་༔ ཧྲི་མ་ཨ་ཧོ་ཞེས་པས༔ རང་བྱུང་ལྷུན་གྲུབ་ཀྱི་ཕོ་བྲང་༔ ཕྱི་ནང་གི་བཀོད་པ་རྒྱན་ཡོ་བྱད་ཕུན་སུམ་ཚོགས་པ་སྟེ༔ སྲིད་པ་གསུམ་གཡོ་ནུས་པའི་མདངས་ཆགས་པ་ཁམས་གསུམ་གྱི་ནོར་སྣ་དཀོར་ཆ་སོགས་ལྟ་བས་ཆོག་མི་ཤེས་པའི་བློ་ལས་འདས་པ་མ་ཚང་བ་མེད་པ་ཚང་ཞིང་ཡིད་དུ་འོང་བ༔
ཕོ་བྲང་གི་ནང་ཐམས་ཅད་ཡིད་བཞིན་གྱི་ནོར་བུ་དབང་གི་རྒྱལ་པོ་དགོས་འདོད་སྣ་ཚོགས་འགྲུབ་པ་བསམ་པས་བརྗོད་དུ་མི་ལང་པས་རབ་ཏུ་གང་བ་འདི་ཉིད་རྗེ་བཙུན་མ་ཧཱ་གུ་རུ་པདྨ་རྒྱལ་པོའི་དཀྱིལ་འཁོར་དང་ཁྱད་པར་ནོར་བདག་ཛམྦྷ་ལྷ་བཀའ་དང་གཏེར་གྱི་སྲུང་མ་རྣམས་མཉེས་པའི་རྫས༔ བསྒྲུབ་པའི་རྫས༔ བསྐང་བའི་རྫས༔ མཆོད་པའི་རྫས༔ རྟེན་པའི་རྫས༔ ཕྲིན་ལས་སྣ་ཚོགས་བསྒྲུབ་པའི་རྫས་ཕུན་སུམ་ཚོགས་པ་དང་ནམ་མཁའ་བར་སྣང་འཁོར་ཡུག་མུ་མཐའ་སྣང་བས་བཟུང་དང་མ་བཟུང་འབྱམས་ཀླས་པའི་རང་བཞིན་ཐམས་ཅད་ཡོངས་སུ་གང་བར་གྱུར༔ ཨོཾ་སརྦ་ག་ན་ཨེ་མ་ལ་ཤྲཱི་པ་རི་ཝཱ་ར་རཏྣ་ཕ་ལ་མ་ཎི་དྷ་ར་མ་ལ་པུཥྚིཾ་ཀུ་རུ་ཡེ་སྭཱ་ཧཱ༔ བརྒྱད་པ་བྱིན་འབེབས་པ་ནི། ཧཱུྃ༔ ཆོས་དབྱིངས་ངོ་བོ་ཀ་དག་ཀློང་དཀྱིལ་ནས༔
དང་པོའི་སངས་རྒྱས་ཀུན་ཏུ་བཟང་པོ་ཡིས༔ མ་རིག་དབྱིངས་སུ་དག་པའི་བྱིན་ཕོབ་ཅིག༔ སྣང་སྟོང་མཁའ་ལ་སྒྲིབ་པའི་གཡའ་བྲལ་བ༔ བགྲེས་རྒུད་བྲལ་བ་རྡོ་རྗེ་སེམས་དཔའ་ཡིས༔ ཞེ་སྡང་རྙོག་མ་བྲལ་བའི་བྱིན་ཕོབ་ཅིག༔ ཁྱབ་བརྡལ་ངང་ལ་ཅི་ཡང་ལྷུན་གྱིས་གྲུབ༔ ཚོགས་གཉིས་ཡིད་ཀྱི་གཏེར་ལས་རིན་ཆེན་འབྱུང་༔ ང་རྒྱལ་མཚན་མ་ཞིག་པའི་བྱིན་ཕོབ་ཅིག༔ མ་འདྲེས་ཆུ་ཟླའི་བྱད་བཞིན་སོ་སོར་སྣང་༔ ཅི་ཡང་སྒྱུ་མར་རྟོགས་པའི་སྣང་མཐའ་ཡས༔
འདོད་སྲེད་ཆགས་པས་གྲོལ་བའི་བྱིན་ཕོབ་ཅིག༔ འཁོར་འདས་དམིགས་སུ་མ་མཆིས་རྩོད་བྲལ་བ༔ བདག་འཛིན་སྙིང་པོ་ཞིག་པའི་དོན་ཡོད་གྲུབ༔ ཕྲག་དོག་རླུང་དམར་གཞོམ་པའི་བྱིན་ཕོབ་ཅིག༔ ཏིང་འཛིན་ཡན་ལག་བརྒྱད་ལྡན་སྙོམས་པར་འཇུག༔ ངེས་པའི་ལམ་སྟོན་དྲུག་པའི་རྣམ་པར་སྣང་༔ གཏི་མུག་ཚོགས་བཅོམ་ཡེ་ཤེས་བྱིན་ཕོབ་ཅིག༔ ཤེས་རབ་དབྱིངས་དང་རྣམ་གཟིགས་སྙིང་པོའི་སྤྱན༔ མཐུ་སྟོབས་འཆང་མཛད་སྐུ་གསུམ་རྡོ་རྗེའི་ཐུགས༔ སྒོ་གསུམ་ཐ་མལ་ཞིག་པའི་བྱིན་ཕོབ་ཅིག༔
ཉག་གཅིག་ཐིག་ལེ་རིགས་བརྒྱའི་དཀྱིལ་འཁོར་རྫོགས༔ རིག་སྟོང་གྲངས་མེད་འོད་སྐུའི་རྣམ་རོལ་ཅན༔ མ་སྐྱེས་གསལ་རྫོགས་ཡེ་ཤེས་བྱིན་ཕོབ་ཅིག༔ བྱིན་ཆེན་ཕོབ་ལ་མཆོག་ཐུན་དངོས་གྲུབ་སྩོལ༔ ཧཱུྃ༔ རྗེ་བཙུན་མགོན་པོ་སྣང་མཐའ་སྤྱན་རས་གཟིགས༔ མཚོ་སྐྱེས་རྡོ་རྗེ་པདྨ་རྒྱལ་པོ་ཡིས༔ དཀྱིལ་འཁོར་གཡང་རྟེན་རྫས་ལ་བྱིན་ཕོབ་ཅིག༔ ཚེ་ཡི་དབང་མོ་ལྷ་ལྕམ་མནྡ་ར༔ ཆོས་སྐུ་ཡུམ་ཆེན་ཇོ་མོ་མཚོ་རྒྱལ་མས༔
ཟས་ནོར་སྙན་གྲགས་འཕེལ་བའི་བྱིན་ཕོབ་ཅིག༔ གཙུག་ན་ནོར་བུའི་གདེངས་ཀ་ཀླུ་ཡི་རྒྱལ༔ དགོས་འདོད་མཆོད་སྦྱིན་ཀླུ་མོ་ནོར་སྐྱོང་མས༔ ཕྱྭ་གཡང་དཔལ་འབྱོར་འཚུབ་པའི་བྱིན་ཕོབ་ཅིག༔ ཤར་ཕྱོགས་འགུགས་བྱེད་ལྷ་མོ་ལྕགས་ཀྱུ་མ༔ ཡུལ་འཁོར་སྲུང་གི་ཚེ་བསོད་མངའ་ཐང་རྣམས༔ དཀྱིལ་འཁོར་འདི་ལ་བྱིན་ཕོབ་བཅུད་སྟིམས་ཤིག༔ ལྷོ་ཕྱོགས་དབང་སྡུད་མ་མོ་ཞགས་པ་མ༔ འཕགས་སྐྱེས་པོ་ཡི་དཔལ་འབྱོར་སྙན་གྲགས་སྲིད༔ དཀྱིལ་འཁོར་འདི་ལ་བྱིན་ཕོབ་བཅུད་སྟིམས་ཤིག༔
ནུབ་ཕྱོགས་ཚེ་འཕེལ་ལྷ་མོ་ལྕགས་སྒྲོག་མས༔ སྤྱན་མི་བཟང་གི་འབྱོར་རྒྱས་རྒྱན་གོས་ཚོགས༔ དཀྱིལ་འཁོར་འདི་ལ་བྱིན་ཕོབ་བཅུད་སྟིམས་ཤིག༔ བྱང་ཕྱོགས་གཡུལ་ལས་རབ་རྒྱལ་དྲིལ་བུ་མས༔ རྣམ་ཐོས་སྲས་ཀྱི་ཕྱྭ་གཡང་འདོད་རྒུའི་ཚོགས༔ དཀྱིལ་འཁོར་འདི་ལ་བྱིན་ཕོབ་བཅུད་སྟིམས་ཤིག༔ རྣམ་རྒྱལ་ཁང་བཟང་དགོས་འདོད་བུམ་པ་རུ༔ ཚངས་པའི་འབྱོར་ལྡན་ཚོགས་པའི་བཅུད་ཆགས་ནས༔ དགོས་འདོད་འབད་རྩོལ་མི་དགོས་ལྷུན་གྲུབ་སྩོལ༔ ཕྱྭ་གཡང་འདོད་རྒུ་དཔལ་འབྱོར་བྱིན་ཕོབ་ཅིག༔
ཧཱུྃ༔ ཡེ་སྔོན་ལྟ་བུར་བསྟན་པ་མཐོ་བ་དང་༔ གསེར་རིའི་ལྷུན་ལྟར་བསོད་ནམས་རྒྱུན་ཆགས་ནས༔ རྩི་ཤིང་གྲངས་ལྟར་འདོད་རྒུ་ལྷུན་གྱིས་གྲུབ༔ རོལ་མཚོའི་ཀློང་ལྟར་གཡང་ཞག་ཁད་ཀྱིས་འཁྱིལ༔ ཁུ་རླངས་གཏིབས་བཞིན་ཕྱྭ་གཡང་དཔལ་འབྱོར་འཚུབ༔ དབྱར་གྱི་ཕོ་ཉའི་སྙན་གྲགས་འབྲུག་ལྟར་སྒྲོགས༔ དངོས་གྲུབ་འགུགས་པའི་བྱིན་རླབས་གློག་བཞིན་མྱུར༔ འབད་རྩོལ་མི་དགོས་ཐུགས་རྗེས་ཆར་བཞིན་འབེབས༔ དམ་སྲི་ཚར་གཅོད་ནུས་པ་ཐོག་ལྟར་འབེབས༔
དེ་ལྟར་བྱིན་རླབས་ཤུགས་འབྱིན་བསྒྲུབས་པའི་ལྷ༔ དེང་འདིར་བྱིན་རླབས་དབང་བསྐུར་བསྩལ་ནས་སུ༔ སྒྲུབ་པའི་འགལ་རྐྱེན་བར་ཆད་ཞི་བར་མཛོད༔ ཨོཾ་གུ་རུ་པདྨ་རཱ་ཛ་སརྦ་པ་ཤཾ་པུཥྚིཾ་ཀུ་རུ་ཡེ་སྭཱ་ཧཱ༔ ཨོཾ་བཻ་ཤྲ་མ་ཎ་མ་ཎི་བྷ་དྲ་བཻ་རུ་པཀྵཱ་ར་ཙ་ཧྲིང་ཧྲིང་མ་མ་ཐུན་ཐུན་སརྦ་ཛ་ཛཿ མངྒ་ལ་ཤྲཱི་ཡ་ཨ་དྷིཥྛ་ཡེ་སྭཱ་ཧཱ༔ ཞེས་རོལ་མོ་དང་བཅས་བྱིན་འབེབས་བྱ། དགུ་པ་དམ་བཅའ་བ་ནི། ཧཱུྃ༔ པད་འབྱུང་སྐུ་གསུམ་དབང་སྡུད་སྐུར་སྟོན་པ༔
བསོད་ནམས་ལོངས་སྤྱོད་འཕེལ་བའི་དལ་བཟུང་ནས༔ ནམ་ཡང་མི་ཤིགས་ཙིཏྟ་དག་ཏུ་བསྒྲུབ༔ ཏིང་འཛིན་རྣམ་གསུམ་བརྡ་རྟགས་བསྟེན་བགྱིད་དོ༔ ཨོཾ་བཛྲ་ཙིཏྟ་ནན་ས་མ་ཡ་ཧོ་ཧཱུྃ༔ གཉིས་པ་དངོས་གཞི་ལ་བཅུ་ལས། དང་པོ་དཀྱིལ་འཁོར་ལྷ་བསྐྱེད་པ་ནི། ཧཱུྃ་ཧྲཱི་མཱ༔ ཀུན་ཁྱབ་ཡེ་ཤེས་དབྱིངས་ཀྱི་ངང་༔ རང་བྱུང་འབྱུང་ལྔ་བསྣོལ་བརྩེགས་ཐབས༔ དེ་དབུས་བྷྲཱུྃ་གྱུར་གཞལ་ཡས་ཁང་༔
རིན་ཆེན་ལས་གྲུབ་རྒྱས་པའི་དབྱིབས༔ གྲུ་བཞི་སྒོ་བཞི་རྒྱན་རྟ་བབས༔ ཕྱི་ནང་རྩིག་རིམ་ཆོས་ཏོག་ཚང་༔ དེ་ནང་དགོས་འབྱུང་རིན་ཆེན་ཁྲིར༔ པདྨ་འབྱུང་གནས་དབང་སྡུད་དམར༔ ཞལ་གསུམ་ཕྱག་དྲུག་སྒེག་ཅིང་སྦོམ༔ གསུས་པ་ཆེ་ཞིང་གསུས་ཁྱིམ་འཁྱིལ༔ དབུ་སྐྲ་རིན་ཆེན་རྒྱན་ལྡན་བརྗིད༔ གཡས་གཡོན་རྡོ་རྗེ་བྷནྡྷ་བསྣམས༔ བར་གཉིས་རྒྱལ་མཚན་ནེའུ་ལེ་མཛེས༔
མཐའ་གཉིས་ལྕགས་ཀྱུ་པདྨས་སྡུད༔ རིན་ཆེན་རྒྱན་ལྡན་དཔའ་ཞིང་བརྗིད༔ བརྐྱང་བསྐུམ་རོལ་པའི་སྟབས་སུ་བཞུགས༔ གཡས་སུ་ལྷ་ལྕམ་སྒེག་མོ་དམར༔ རཏྣའི་རྒྱན་འཕྱངས་དབང་སྡུད་ཚུལ༔ ཕྱག་གཉིས་ནེའུ་ལེ་ལྕགས་ཀྱུ་བསྣམས༔ དལ་འགྱིང་འགྲོས་ཀྱི་ཚུལ་དུ་གནས༔ གཡོན་དུ་མཚོ་རྒྱལ་ལང་ཚོ་དཀར༔ བདེ་ཆེན་འཁྱིལ་ཞིང་རྒྱན་ལྡན་མཛེས༔ ཕྱག་གཉིས་རྡོ་རྗེ་པདྨ་བསྣམས༔
ཞབས་གཉིས་དབང་སྡུད་བརྡ་འགྲོས་ཚུལ༔ གཉིས་ཀ་གཅེར་མོ་མཉེན་ལྕུག་མ༔ ཟུང་འཇུག་བདེ་ཆེན་ལྡན་པར་བསྒོམ༔ ཕྱོགས་བཞིར་དབང་སྡུད་མཁའ་འགྲོ་བཞི༔ དཀར་སེར་དམར་ལྗང་རྒྱན་ལྡན་གར༔ ཕྱོགས་བཞིར་མཚོན་པའི་ཕྱག་མཚན་ནི༔ རང་རྟགས་ནེའུ་ལེ་ལྕགས་ཀྱུ་བསྣམས༔ མདུན་དུ་ཀླུ་མོ་ནོར་སྐྱོང་མ༔ ན་ཆུང་མཛེས་མའི་ཆ་ལུགས་ཅན༔ ཁོག་སྟོད་མི་ལ་ཁོག་སྨད་སྦྲུལ༔
སྦྲུལ་མགོ་གསུམ་གདེངས་ནོར་བུས་བརྒྱན༔ གཡས་གཡོན་ནོར་བུ་ཞགས་པ་བསྣམས༔ རིན་ཆེན་འདོད་འབྱིན་ཚུལ་གྱིས་བསྐྱེད༔ གཞན་ཡང་ནོར་སྐྱོང་དབང་སྡུད་མ༔ ཕྱི་ནང་སྤྲིན་འཁྲིགས་སྣང་བཞིན་བསྒོམ༔ བདག་ཉིད་གནས་ལྔའི་འོད་ཟེར་གྱིས༔ སྐད་ཅིག་ཉིད་ལ་སྤྱན་དྲངས་གྱུར༔ བཛྲ་ས་མཱ་ཡ་ཛ་ཛཿ
གཉིས་པ་སྤྱན་འདྲེན་ནི། ཧཱུྃ༔
གཏེར་འབྱུང་ཡིད་བཞིན་ཕོ་བྲང་ནས༔ པདྨ་རྒྱལ་པོ་དབང་སྡུད་རྩལ༔ དབང་སྡུད་མཁའ་འགྲོའི་འཁོར་གྱིས་བསྐོར༔ ནོར་བདག་འཁོར་བཅས་གཤེགས་སུ་གསོལ༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ གསུམ་པ་བཞུགས་སུ་གསོལ་བ་ནི། ཧཱུྃ༔ དགོས་འདོད་ལྷུན་གྲུབ་རཏྣའི་ཁྲིར༔ དབང་སྡུད་པདྨ་ཡབ་ཡུམ་འཁོར༔ དངོས་གྲུབ་ཀུན་འབྱུང་བརྟེན་པའི་ཕྱིར༔
འཛུམ་བག་འགྱིང་བརྗིད་ཚུལ་གྱིས་བཞུགས༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཏིཥྛ་ལྷན༔ བཞི་པ་ཕྱག་འཚལ་བ་ནི། ཧཱུྃ༔ བདག་གཞན་དབུལ་ཕོངས་སྐྱོན་བསལ་ཕྱིར༔ གུ་རུ་ནོར་ལྷའི་དཀྱིལ་འཁོར་ལ༔ བསོད་ནམས་བསྐྱེད་ཕྱིར་ཕྱག་འཚལ་བསྟོད༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཨ་ཏི་པཱུ་ཧོཿ པྲ་ཏཱིཙྪ་ཧོཿ ལྔ་པ་མཆོད་པ་འབུལ་བ་ལ་གསུམ།
དང་པོ་ཐུན་མོང་སྣོད་བཅུད་མཎྜལ་གྱི་མཆོད་པ་འབུལ་བ་ནི། སྤྲོ་ན་མཎྜལ་རྒྱས་པའང་བྱ། བསྡུ་ན། ཏྲཱྃ། གླིང་བཞི་གླིང་ཕྲན་བཀོད་པའི་ཚོམ་བུ་ལ། ། ལྷ་མའི་ནོར་རྫས་ཡོ་བྱད་རྒྱན་གྱིས་ཕྱུགས། ། སྣང་སྲིད་འདི་རུ་ཅི་སྲིད་ཚོགས་པ་འདི། ། ཕྱི་ནང་མཉེས་མཆོད་དགྱེས་པའི་འདོད་རྒུའི་ཚོགས། ། པད་འབྱུང་ནོར་ལྷ་རྒྱས་ཕྱིར་མཆོད་པ་འབུལ། རཏྣ་མཎྜལ་ཧཱུྃ།
གཉིས་པ་ཐུན་མིན་རྒྱལ་སྲིད་སྣ་བདུན་དང་བཀྲ་ཤིས་རྟགས་བརྒྱད་འབུལ་བ་ནི། ཧཱུྃ༔ འཁོར་ལོ་ནོར་བུ་གླང་པོ་རྟ་མཆོག་མཛེས༔ བཙུན་མོ་བློན་པོ་དམག་དཔོན་རིན་པོ་ཆེ༔ རིན་ཆེན་གདུགས་དང་བུམ་པ་དཔལ་བེའུ་རྒྱན༔ འཁོར་ལོ་པདྨ་གསེར་ཉ་ཆོས་དུང་སྒྲ༔ རྒྱལ་མཚན་དང་ནི་བཀྲ་ཤིས་རྫས་རྟགས་བཅས། ། པད་འབྱུང་ནོར་ལྷ་རྒྱས་ཕྱིར་མཆོད་པ་འབུལ། ཨོཾ་སཔྟ་མ་ཧཱ་རཏྣ་ཨཥྚ་མངྒ་ལ་བཛྲ་པཱུ་ཛི་ཏེ་ཨཱཿཧཱུྃ༔ གསུམ་པ་ཁྱད་པར་བླ་མེད་ཀྱི་མཆོད་ཕྱི་ནང་གསང་མཆོད་འབུལ་བ་ནི།
ཧཱུྃ༔ དངོས་འབྱོར་ཡིད་སྤྲུལ་འདོད་ཡོན་མཆོད་སྤྲིན་དང༌། ། བླ་མེད་ནང་མཆོད་སྨན་གཏོར་རཀྟའི་རྒྱུན། ། གསང་མཆོད་སྦྱོར་སྒྲོལ་དེ་བཞིན་ཁོ་ན་ཉིད། ། ཀུན་འབྱུང་རཏྣའི་རྫས་སུ་བྱིན་བརླབས་ནས༔ དབང་སྡུད་པདྨ་འབྱུང་གནས་ནོར་ལྷ་མོ༔ འདོད་རྒུ་མཆོད་སྦྱིན་དཀྱིལ་འཁོར་ལྷ་ལ་འབུལ༔ ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རཱུ་པ་ཤབྡ་གནྡྷེ་རཱ་ས་སྤརྴེ་དྷརྨ་པཱུ་ཛ་ཧོཿ ལཱ་སྱེ་མཱ་ལྱེ་གཱིརྟི་ནཱིརྟི་སྭ་ར་སྭ་ཏཱི་ཝཾ་སེ་པཱུ་ཛ་མེ་གྷ་ཨཱཿཧཱུྃ༔
མ་ཧཱ་པཉྩ་ཨ་མྲྀ་ཏ་རཀྟ་བྷ་ལིངྟ་ལ་ཁཱ་ཧི༔ མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་མ་ཧཱ་ཏ་ན་ག་ཎ་སརྦ་པཱུ་ཛ་ཁཱ་ཧི༔ དྲུག་པ་བརྡ་བསྟོད་ནི། ཧཱུྃ༔ ཀུན་འབྱུང་ལོངས་སྤྱོད་བདག་པོ་འདོད་རྒུའི་རྗེ༔ བདེ་སྟོང་མཆོག་གསུམ་རང་བྱུང་ངང་ཉིད་ལས༔ རལ་པའི་ཅོད་པན་རིན་ཆེན་བརྒྱན་པ་ནི༔ དགོས་འདོད་ནོར་བུ་ཆར་བཞིན་འབེབས་པའི་བརྡ༔ ཞི་འཛུམ་རྒྱན་དང་ག་ཤལ་འཕྱང་བ་ནི༔ ཟབ་ཅིང་སྤྲོས་བྲལ་དངོས་གྲུབ་འབྱུང་བའི་བརྡ༔
ཞལ་གསུམ་དམར་ཞིང་དཀར་ལ་རྒྱས་པ་ནི༔ སྐུ་གསུམ་ཐུགས་རྗེས་འགྲོ་ཀུན་སྐྱོབ་པའི་བརྡ༔ གཡས་གཡོན་རྡོ་རྗེ་བྷནྡྷ་བསྣམས་པ་ནི༔ རྡོ་རྗེའི་སྐུ་བརྙེས་རྟོགས་མེད་དོན་ལྡན་བརྡ༔ བར་གཉིས་རྒྱལ་མཚན་ནེའུ་ལེ་བསྣམས་པ་ནི༔ དམ་ཆོས་རྒྱས་ཕྱིར་དགོས་འདོད་འབྱུང་བའི་བརྡ༔ མཐའ་གཉིས་ལྕགས་ཀྱུ་པདྨ་བསྣམས་པ་ནི༔ གཞན་སྣང་འགུགས་ཤིང་པདྨ་དབང་སྡུད་བརྡ༔ སྒེག་ཅིང་གསུས་ཁྱིམ་ཆེ་ལ་འགྱིང་བ་ནི༔ ཁམས་གསུམ་ཟིལ་གནོན་ལོངས་སྤྱོད་འབྱུང་བའི་བརྡ༔
ཐུང་ལ་སྦོམ་ཞིང་རྒྱན་ཀུན་རྫོགས་པ་ནི༔ པད་འབྱུང་མཁའ་འགྲོ་ནོར་ལྷར་མཚོན་པའི་བརྡ༔ ཞབས་གཉིས་རོལ་པའི་སྟབས་སུ་དཔའ་བ་ནི༔ མ་རུངས་ལོག་འདྲེན་ཟིལ་གྱིས་གནོན་པའི་བརྡ༔ རཏྣའི་ཁྲིར་བཞུགས་གཟི་བརྗིད་ལྡན་པ་ནི༔ པད་འབྱུང་རྗེས་འཇུག་འཛམ་གླིང་ཁྱབ་པའི་བརྡ༔ བརྡ་རྟགས་རྒྱན་རྫོགས་དབང་སྡུད་རྒྱལ་པོར་བསྟོད༔ གཡས་སུ་ལྷ་ལྕམ་འཇོ་སྒེག་དམར་བ་ནི༔ ཚེ་ལ་དབང་ཞིང་རིག་འཛིན་འདུ་བའི་བརྡ༔ རཏྣ་རྒྱན་འཕྱངས་མཛེས་པར་གཟིགས་པ་ནི༔
པད་འབྱུང་བརྡ་རྟགས་ཐུགས་དགོངས་རྫོགས་པའི་བརྡ༔ ཕྱག་གཉིས་ནེའུ་ལེ་ལྕགས་ཀྱུ་བསྣམས་པ་ནི༔ ཁམས་གསུམ་དབང་སྡུད་དཔལ་འབྱོར་རྒྱས་པའི་བརྡ༔ དལ་ཞིང་འགྲོས་ཀྱི་ཚུལ་དུ་གནས་པ་ནི༔ མཁའ་འགྲོ་རྒྱ་མཚོའི་དབུས་བཞུགས་གཙོ་མོའི་བརྡ༔ གཡོན་དུ་མཚོ་རྒྱལ་ལང་ཚོ་དཀར་བ་ནི༔ གསང་སྔགས་བསྟན་རྒྱས་དམ་ཆོས་འཕེལ་བའི་བརྡ༔ བདེ་ཆེན་འཁྱིལ་ཞིང་རྒྱན་ལྡན་མཛེས་པ་ནི༔ དུག་ལྔ་མ་སྤངས་འགྲོ་དོན་ལྷུན་གྲུབ་བརྡ༔ ཕྱག་གཉིས་རྡོ་རྗེ་པདྨ་བསྣམས་པ་ནི༔
ཐབས་ཤེས་ལམ་སྤྱོད་བདེ་སྟོང་མཚོན་པའི་བརྡ༔ ཞབས་གཉིས་དབང་སྡུད་ཚུལ་གྱིས་བརྡ་འགྲོས་ནི༔ གཞན་སྣང་དབང་སྡུད་དུག་ལྔ་ཟིལ་གནོན་བརྡ༔ གཉིས་ཀ་གཅེར་མོ་མཉེན་ལྕུག་ལྡན་པ་ནི༔ རྩ་རླུང་དབང་སྡུད་ཆགས་ལམ་གྲོལ་བའི་བརྡ༔ ཟུང་འཇུག་བདེ་ཆེན་རབ་ཏུ་རྒྱས་པ་ནི༔ འགྲོ་བའི་ཡིད་སྣང་དབང་སྡུད་ཟིལ་གནོན་བརྡ༔ གསང་བ་བདེ་སྟོང་རིག་མའི་ཚོགས་ལ་བསྟོད༔ ཕྱོགས་བཞིར་དབང་སྡུད་མཁའ་འགྲོ་འགྱེད་པ་ནི༔ ཕྲིན་ལས་བཞི་ལྡན་དངོས་གྲུབ་འབྱུང་བའི་བརྡ༔
ཕྱག་གཡས་རང་རྟགས་ལྕགས་ཀྱུས་མཚན་པ་ནི༔ ཕོ་ཉ་སྒོ་མའི་སྒོ་གསུམ་འགུགས་སྟིམ་བརྡ༔ གཡོན་ན་ནོར་སྐྱུག་ནེའུ་ལེ་བསྣམས་པ་ནི༔ བསོད་ནམས་ལོངས་སྤྱོད་ཆར་རྒྱུན་མྱུར་འབེབས་བརྡ༔ བཞི་ཀ་གར་སྟབས་མཁའ་ལ་བསྒྱུར་བ་ནི༔ རྫུ་འཕྲུལ་དྲྭ་བས་གང་འདུལ་སྟོན་པའི་བརྡ༔ ཕྲིན་ལས་བཞི་ལྡན་མཁའ་འགྲོ་རིགས་བཞིར་བསྟོད༔ མདུན་དུ་ཀླུ་མོ་ནོར་སྐྱོང་མཛེས་པ་ནི༔ ཀླུ་གཡང་དངོས་གྲུབ་ཆར་བཞིན་འབེབས་པའི་བརྡ༔ ན་ཆུང་མཛེས་མའི་ཆ་ལུགས་འཆང་བ་ནི༔
ཟབ་གཏེར་བཀའ་སྲུང་ཁྱད་པར་མཛད་པའི་བརྡ༔ ཁོག་སྟོད་མི་མོ་མཛེས་འཛུམ་ཆགས་པ་ནི༔ འགྲོ་བའི་ཡིད་སྣང་གང་འདོད་སྟེར་བའི་བརྡ༔ སྦྲུལ་མཇུག་རྒྱ་མཚོའི་གླིང་དུ་འཁྱིལ་བ་ནི༔ ཆོས་དབྱིངས་བདེ་དྲོད་རིག་མར་བརྫུ་བའི་བརྡ༔ སྦྲུལ་མགོ་གདེངས་ཀ་ནོར་བུས་བརྒྱན་པ་ནི༔ སྒྲུབ་ལ་གྲོགས་མཛད་བར་ཆད་སེལ་བའི་བརྡ༔ ཕྱག་གཉིས་ཞགས་པ་ནོར་བུ་འཛིན་པ་ནི༔ ཟབ་ཆོས་མཐར་ཕྱིན་ཀུན་སྣང་ཁྱབ་པའི་བརྡ༔ རིན་ཆེན་གླིང་བཞུགས་རྩེ་གཅིག་གུས་པ་ནི༔
ས་འོག་དབང་བསྒྱུར་སྒྲུབ་མཆོག་སྐྱོང་བའི་བརྡ༔ རོལ་མཆོག་བཅུད་འཛིན་ཀླུ་མོ་མཛེས་ལ་བསྟོད༔ ཕྱི་ནང་མཁའ་འགྲོ་ཞིང་སྐྱོང་ཕྲ་མེན་མ༔ འདོད་རྒུ་མཆོག་སྦྱིན་ཌཱཀྐི་ནོར་ལྷའི་ཚོགས༔ སྐུ་གསུམ་དག་པའི་ཀློང་ཡངས་བདེ་བའི་ངང་༔ འཁོར་འདས་ཆོས་ཉིད་གྲོལ་བར་ཕྱག་འཚལ་བསྟོད༔ དབང་སྡུད་པདྨ་རྒྱལ་པོར་ཕྱག་འཚལ་བསྟོད༔ ལས་ཀྱི་རིག་མ་གཉིས་ལ་ཕྱག་འཚལ་བསྟོད༔ མཁའ་འགྲོ་སྡེ་བཞིའི་ཚོགས་ལ་ཕྱག་འཚལ་བསྟོད༔ ཀླུ་མོ་ནོར་སྐྱོང་སྐུ་ལ་ཕྱག་འཚལ་བསྟོད༔
ཕྱི་ནང་མཁའ་འགྲོ་ནོར་ལྷའི་ཚོགས་ལ་བསྟོད༔ བདུན་པ་བསྙེན་དམིགས་ནི། རང་ཉིད་པདྨ་རྒྱལ་པོ་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཡེ་ཤེས་སེམས་དཔའ་རྡོ་རྗེ་རྩེ་ལྔ་པའི་ལྟེ་བར་ཧཱུྃ་ཡིག་དམར་པོ་པདྨ་རཱ་གའི་མདངས་ཅན་གྱི་ཧ་ཁོག་ཏུ་ཧྲཱིཿཡིས་མཚན་པ་གསལ་བའི་མཐར་སྔགས་ཀྱི་ཕྲེང་བས་བསྐོར་ལ་འོད་ཟེར་དཔག་ཏུ་མེད་པ་འཕྲོས། ཕྱོགས་བཅུའི་ཞིང་དང་ལྷོ་ནུབ་པདྨ་འོད་སོགས་ཞིང་ཁམས་མུ་མེད་པར་འཕྲོས་པས་ཕྱོགས་དུས་རྒྱལ་བ་རྣམས་ལ་དགྱེས་པའི་མཆོད་པ་འབུལ། བྱིན་རླབས་འོད་དམར་གྱི་རྣམ་པ་ཚུར་བསྡུས་བདག་ལ་ཐིམ་པས་རང་དང་སྒྲུབ་རྫས་ལ་ཐིམ་པས་མཆོག་ཐུན་གྲུབ་གཉིས་ཟད་མི་ཤེས་པ་རྒྱན་གྱི་འཁོར་ལོར་གྲུབ་པར་ མོས་བཞིན་པའི་ངང་ནས་རྩ་བའི་སྙིང་པོ་འབུམ་ཕྲག་གསུམ་བཟླས་པར་བྱའོ། བཟླས་ལུགས་ནི། ཡིད་བཟླས་དང༌། རླུང་བཟླས། རྡོ་རྗེའི་བཟླས་པ་སོགས་ཅི་ནུས་བྱ་ཞིང་དུབ་ན་ངག་བཟླས་བྱའོ། ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ
ཞེས་རྩ་སྔགས་དང༌། བརྒྱད་པ་སྒྲུབ་པའི་སྔགས་ཕྲེང་དབང་སྡུད་ཡིད་བཞིན་ཞགས་པ་ནི། དེ་ནས་སྒྲུབ་པའི་དམིགས་པ་ནི། གཞུང་ལས། ཟིལ་གྱིས་གནོན་ན་རང་ཉིད་ནི༔ དབང་སྡུད་རྒྱལ་པོ་ཟིལ་གནོན་ཚུལ་དུ་བསྒོམ༔ ཞེས་གསུངས་པ་ལྟར། རང་ཉིད་ལྷར་གསལ་བའི་ཐུགས་སྲོག་སྔགས་ཕྲེང་ལས་འོད་ཟེར་དམར་པོ་དཔག་ཏུ་མེད་པ་འཕྲོས། རྒྱལ་བ་མཆོད་འགྲོ་བའི་ལས་སྒྲིབ་སྦྱངས། སྣང་གྲགས་རིགས་གསུམ་གུ་རུ་པདྨ་རྒྱལ་པོའི་ལྷ་སྔགས་ཡེ་ཤེས་ཀྱི་རོལ་པ་འབྱམས་ཀླས་པར་གྱུར།
ཨོཾ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ནཱ་ག་ནི༔ ཕ་ལ་ཎི་ས་མཱ་ཡ་ཛ་ཛཿ ཛཿཧཱུྃ་བཾ་ཧོ༔ དགུ་པ་དེ་ལྟར་མཚན་མ་མངོན་ནས་ལས་ལ་སྦྱོར་བའི་ཚེ། ཐུགས་སྲོག་སྔགས་ཕྲེང་ལས་འོད་ཟེར་ལྕགས་ཀྱུའི་རྣམ་པ་ཅན་གྲངས་མེད་པ་འཕྲོས་པས། འཇིག་རྟེན་འདས་པ་དང་མ་འདས་པའི་ལྷ་ཕོ་རྒྱུད་མོ་རྒྱུད་དང༌། ཁྱད་པར་དུ་འཇིག་རྟེན་སྐྱོང་བའི་དྲེགས་བྱེད་མཐུ་བོ་ཆེ་རྣམས་དང༌། ཚེ་བསོད་མངའ་ཐང་ཕྱྭ་གཡང་ལ་དབང་འབྱོར་བའི་ལྷ་ཀླུ་གནོད་སྦྱིན་སོགས་སྐྱེ་འགྲོ་མཐོང་ཐོས་དྲན་རེག་རྣམས་རང་དབང་མེད་པར་དབང་དུ་བསྡུས་ནས་ཅི་བསྒོ་བའི་ཕྲིན་ལས་ཐོགས་མེད་དུ་བསྒྲུབས་པར་ མོས་བཞིན་ལས་སྔགས་གོང་གི་ཕྱེད་ཆ་འཁྱོལ་བར་བཟླའོ། ཨོཾ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ནཱ་ག་ནི༔ ཕ་ལ་ཎི་ས་མཱ་ཡ་ཛ་ཛཿ
ཛཿཧཱུྃ་བཾ་ཧོ༔ ཎི་བཾ་ཛ་སིདྡྷི་མ་མ་ཎི་པ་ཤཾ་ཧྲིཾ་ཛ་ཐུན་ཐུན་སིདྡྷི་ཛཿ ནོར་སྒྲུབ་དབང་སྡུད་དམར་པོའི་སྔགས་ཕྲེང་འདི། ལས་རིམ་སྔགས་ཞག་བདུན་བཟླས་པ་གལ་ཆེ། གཞན་ཡང་ཁྱད་པར་གྱི་ལས་སྦྱོར་དག་སྦྱར་བར་འདོད་ན་གཞུང་ཆེན་མོ་ལ་བལྟ་བར་བྱའོ། བཅུ་པ་འགྲུབ་རྟགས་རྫོགས་ནས་དབང་བཞི་བླངས་གསུངས་པས་དངོས་གྲུབ་ལེན་པ་ནི། ཧཱུྃ༔ པདྨ་རྒྱལ་པོ་དབང་སྡུད་མཁའ་འགྲོའི་ཚོགས༔ ཐུགས་དམ་རྒྱུད་བསྐུལ་བསྒྲུབ་པའི་དཀྱིལ་འཁོར་འདིར༔ བྱིན་རླབས་བཅུད་བསྡུས་དབང་བཞི་མཆོག་ཏུ་བསྐུར༔
འཆི་མེད་ཚེ་དང་འཛད་མེད་ནོར་གྱི་མཛོད༔ སྙན་གྲགས་མངའ་ཐང་ཆོས་གོས་སྲིད་ལ་སོགས༔ ཡིད་ལ་གང་སྨོན་སྐལ་ལྡན་བདག་ལ་སྩོལ༔ འཛམ་གླིང་འཇིག་རྟེན་ཁམས་གསུམ་དབང་སྡུད་ལ༔ འཛད་མེད་འཛམ་གླིང་ལོངས་སྤྱོད་ཀུན་ཐོབ་ཤོག༔ རྩ་སྔགས་ལ། ཨོཾ་ཀཱ་ཡ་སིདྡྷི་ཛཿཧཱུྃ༔ ཝཱཀྐ་སིདྡྷི་བཾ་ཧོཿ ཙིཏྟ་སིདྡྷི་ཧོ་ཛཿ ས་མ་ཡ་སིདྡྷི་ཛ་ཛཿ
ཞེས་དབང་དང་དངོས་གྲུབ་རོལ་ཏེ། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་བཅས་དང༌། རྗེས་ཆོག་ལ་དང་པོ་མཆོད་བསྟོད་བྱ་བ་ནི། ཨོཾ་ཨཱཿཧཱུྃ། ཧཱུྃ། འདོད་འབྱུང་ཡིད་བཞིན་དབང་གིས་རབ་སྐྱུད་པ། ། ཨོ་རྒྱན་པད་འབྱུང་དཀྱིལ་འཁོར་ལྷ་ཚོགས་ལ། ། ཕྱི་ནང་གསང་གསུམ་དཔག་ཡས་མཆོད་སྤྲིན་འབུལ། ། བསམ་འཕེལ་དཔལ་འབྱོར་སྦྱིན་ལ་བདག་བསྟོད་དོ། གཉིས་པ་བཤགས་པ་ནི།
ཨོཾ་མ་འབྱོར་པ་དང་ཉམས་པ་དང་༔ གང་ཡང་བདག་རྨོངས་བློ་ཡིས་ནི༔ མ་རིག་འཁྲུལ་པ་ཅི་མཆིས་པ༔ དེ་ཀུན་མགོན་པོར་བཟོད་པར་གསོལ༔ ཞེས་ལྷག་ཆད་བཀང་ཞིང་ཡིག་བརྒྱ་བརྗོད། ཡེ་ཤེས་པ་བརྟན་པར་བྱ། གསུམ་པ་དཀྱིལ་འཁོར་བསྡུ་བ་ནི། ཧོཿ ཡེ་ཤེས་ངང་ལས་དགོངས་པ་ཟང་ཐལ་གྱིས༔ དཀྱིལ་འཁོར་ཧཱུྃ་བསྡུ་ཧཱུྃ་ཡང་གསལ་སྟོང་ངང་༔
སྐུ་བཞི་མ་བཅོས་སྤྲོས་བྲལ་སྟོང་པ་ཡིས༔ ཀ་དག་དབྱིངས་རིག་ཤར་གྲོལ་ཨ་ལ་བཞག༔ ཨ་ཨ་ཨཱཿ བཞི་པ་བསྔོ་བ་བྱ་བ་ནི། ཧོཿ བསྔོ་བྱེད་རྒྱལ་པོ་ཡེ་རིག་ཤེས་པའི་རྒྱུ༔ བསྔོ་ཡུལ་རང་གསལ་གནས་ལུགས་སྨྲ་བོ་ཆེ༔ བསྔོ་བ་ཀུན་འབྱུང་འཁོར་འདས་ཕྱོགས་རིས་བྲལ༔ དེ་དག་རིག་པས་བསལ་བཞག་དྲན་ཤེས་བསྔོ༔ ལྔ་པ་སྨོན་ལམ་བྱ་བ་ནི།
ཧོཿ སྲིད་པར་བསྡུས་པའི་མཐའ་ཡས་སེམས་ཅན་རྣམས༔ དབུལ་ཕོངས་པྲེ་ཏའི་འཆིང་བ་རབ་གྲོལ་ནས༔ དོན་གཉིས་བསོད་ནམས་འབྲས་བུ་ཚོགས་རྫོགས་ནས༔ མཐར་ཐུག་གུ་རུའི་གོ་འཕང་མྱུར་ཐོབ་ཤོག༔ དྲུག་པ་བཀྲ་ཤིས་བརྗོད་པ་ནི། ཧཱུྃ༔ དགོས་འདོད་ཀུན་འབྱུང་བླ་མ་ཡི་དམ་མཆོག༔ ཟིལ་གནོན་པདྨ་དབང་སྡུད་རྒྱལ་པོ་རྩལ༔ མཁའ་འགྲོ་རྒྱ་མཚོ་ཀླུ་མོ་གཏེར་གྱི་བདག༔
ཕྱི་ནང་རྩ་གསུམ་ལྷ་ཡི་བཀྲ་ཤིས་ཤོག༔ ཞེས་སོགས་བསྔོ་བ་སྨོན་ལམ་ཅི་རིགས་ཀྱིས་རྒྱས་བཏབ་བོ། དེ་དག་གི་སྟོད་ལས་ལས་རིམ་གི་ཆོག་ཁྲིགས་ལེ་ཚན་ནོ།

དེ་ནས་ཚོགས་མཆོད་བྱ་བར་སྤྲོ་ན། ཐོག་མར་ལས་བྱང་གཞུང་བསྲངས་ལ་གསོལ་འདེབས་ནས་བརྩམ་བསྙེན་སྒྲུབ་མཆོད་བསྟོད་ཡན་སྔོན་དུ་སོང་ནས། སྐབས་འདིར་རང་ལུགས་ཆོས་སྐྱོང་སྤྱི་དང་ཁྱད་པར་གཏེར་སྲུང་དགེ་བསྙེན་ཞི་དྲག་གི་གསོལ་མཆོད་རྣམས་གྲུབ་པ་དང༌། ན་རག་བཤགས་སྐོང་མར་མེའི་སྨོན་ལམ་བར་འདོན། ཁྱད་པར་གཏོར་བསྔོས་རིག་འཛིན་སྲོག་སྒྲུབ་ཚིག་ལྷུག་ཡན་གྲུབ་མཚམས་འདིར་ཚོགས་ལ་འཇུག་པར་བྱ་བ་ཡིན་ནོ། དེ་ལ་ཚོགས་མཆོད་བྱ་བའི་རིམ་པ་ནི། དང་པོ་ཚོགས་བསང་སྦྱང་ཆུ་གཙང་གིས་བྲན་ལ༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ ཧཱུྃ༔ རང་ཉིད་པདྨ་རྒྱལ་པོ་ཡི༔
ཐུགས་ལས་བྱིན་རླབས་ཡི་གེ་འཕྲོས༔ རྃ་ཡྃ་ཁྃ་གིས་བག་ཆགས་སྦྱངས༔ ཨོཾ་ཨཱཿཧཱུྃ་གིས་བདུད་རྩིར་བསྒྱུར༔ རོ་མཆོག་འདོད་ཡོན་སྣ་ཚོགས་གྱུར༔ ཨོཾ་ཨཱཿཧཱུྃ༔ ཨོཾ་ག་ཎ་ཙཀྲ་པཱུ་ཛ་མེ་གྷ་ས་མུ་དྲ་སྥ་ར་ན་ས་མ་ཡ་ཤྲཱི་ཡེ་ཨཱཿཧཱུྃ༔ དེ་ནས་ཚོགས་ལ་སྤྱན་འདྲེན་པ་ནི༔ ཧཱུྃ༔ འོག་མིན་ལྷུན་གྲུབ་ཕོ་བྲང་ནས༔ སྣང་མཐའ་ཐོག་མའི་མགོན་པོ་ལ༔
མངོན་རྫོགས་སངས་རྒྱས་སྟོང་གིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ མ་འགགས་དབྱིངས་རིག་ཕོ་བྲང་ནས༔ ལོངས་སྐུ་ཐུགས་རྗེ་འཕགས་མཆོག་ལ༔ ཞི་ཁྲོ་རབ་འབྱམས་ཚོགས་ཀྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ སྟོབས་བཅུ་གཟི་བྱིན་ཕོ་བྲང་ནས༔ རིག་འཛིན་སྤྲུལ་སྐུ་པད་འབྱུང་ལ༔ བཀའ་བབ་གྲུབ་ཐོབ་ཚོགས་ཀྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔
ཀུན་འབྱུང་ཡིད་བཞིན་ཕོ་བྲང་ནས༔ དབང་སྡུད་པདྨ་རྒྱལ་པོ་ལ༔ འདོད་སྦྱིན་མཁའ་འགྲོ་འབུམ་གྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ དག་པ་བདེ་ཆེན་ཕོ་བྲང་ནས༔ ལྷ་ལྕམ་གསང་བའི་མཁའ་འགྲོ་ལ༔ མ་སྲིང་བྱེ་བ་འབུམ་གྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ མེ་རླུང་འཚུབ་མའི་ཕོ་བྲང་ནས༔ ལེགས་ལྡན་ཞིང་སྐྱོང་མགོན་པོ་ལ༔
དམ་ཅན་གཏེར་བདག་འབུམ་གྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ གངྒཱ་ཡིད་འོང་དལ་མཚོའི་དབུས༔ ཀླུ་མོ་གཟི་ལྡན་ནོར་སྐྱོང་ལ༔ དབང་སྡུད་སྐྱོང་མ་འབུམ་གྱིས་བསྐོར༔ ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་ཐོར་ཚུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔ གླུ་ལེན་གར་བྱེད་ཁྱུགས་སེ་ཁྱུག༔ དགོས་འདོད་ཆར་འབེབས་སི་ལི་ལི༔
བཀྲག་མདངས་གཟི་བརྗིད་ཏ་ལ་ལ༔ དྲི་ཞིམ་སྤོས་དུད་ཆི་ལི་ལི༔ གནས་འདིར་བྱིན་ཆེན་མྱུར་དུ་ཕོབ༔ དཀྱིལ་འཁོར་རྫས་ལ་བཀྲག་མདངས་བསྐྱེད༔ བཀྲམ་པའི་མཆོད་པར་བཅུད་ཆེན་ཕོབ༔ འདིར་ཚོགས་སྐལ་ལྡན་ཕོ་མོ་རྣམས༔ དཔའ་བོ་མཁའ་འགྲོར་བྱིན་གྱིས་རློབས༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ དེ་ནས་ཚོགས་མཆོད་པ་ནི༔
ཧཱུྃ༔ བླ་མ་ཡི་དམ་མཁའ་འགྲོ་དང་༔ དབང་སྡུད་ཡབ་ཡུམ་མགྱོགས་མ་བཅས༔ དམ་ཅན་གཏེར་བདག་ཆོས་སྐྱོང་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་སྐལ་ལྡན་བདག་ཅག་ལ༔ མཆོག་དང་ཐུན་མོང་དངོས་གྲུབ་སྩོལ༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ དེ་ནས་བསྐང་བ་བྱ་བའི་རིམ་པ་ནི། ཚོགས་དང་མཆོད་རྫས་སྣ་ཚོགས་བཤམ༔
ཕྱི་ནང་སྤྱན་གཟིགས་ལོངས་སྤྱོད་དང་༔ དཀོར་ཆ་རིན་ཆེན་འབྲུ་སྨན་ཚོགས༔ ཕུན་སུམ་ཚོགས་པར་བཤམས་ནས་སུ༔ བསྐང་བའི་རིམ་པ་འདི་ལྟར་བྱ༔
ཧཱུྃ༔ ལྷུན་གྲུབ་བདེ་ཆེན་འཁྱིལ་བའི་ཕོ་བྲང་ནས༔ པདྨ་རྒྱལ་པོ་ནོར་བདག་དཀྱིལ་འཁོར་ལྷ༔ དབང་སྡུད་ཡེ་ཤེས་མཁའ་འགྲོ་འབུམ་གྱིས་བསྐོར༔ ཐུགས་དམ་བསྐང་ཕྱིར་གནས་འདིར་གཤེགས་སུ་གསོལ༔ སྣ་ཚོགས་རིན་ཆེན་པད་ཟླའི་ཁྲི་ལ་བཞུགས༔
རོ་མཆོག་ལྔ་ལྡན་འདོད་ཡོན་ཕུད་ཀྱི་མཆོད༔ ཐུགས་དམ་བསྐངས་ཤིང་དགོས་འདོད་རབ་སྦྱིན་ནས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཧཱུྃ༔ མཛེས་པའི་སྤྱན་གཟིགས་དར་མཚོན་སྤྲིན་ལྟར་གཏིབས༔ རིན་ཆེན་སྣ་ཚོགས་འབྲུ་སྨན་བཅལ་དུ་བཀྲམ༔ དཀར་མངར་ཕུད་ཀྱི་མཆོད་པ་མཚོ་ལྟར་བསྐྱིལ༔ རྟ་གླང་མ་ཧེ་གཡག་ལུག་ར་ཡི་གཟུགས༔ སྤྱན་གཟིགས་བླ་མེད་ཡིད་འོང་མཆོད་པ་ཡིས༔ གུ་རུ་པདྨ་རྒྱལ་པོའི་ཐུགས་དམ་བསྐང་༔
ལྷ་ལྕམ་གསང་ཡེ་གཉིས་ཀྱི་ཐུགས་དམ་བསྐང་༔ དབང་སྡུད་མགྱོགས་མ་རིགས་བཞིའི་ཐུགས་དམ་བསྐང་༔ ནོར་སྐྱོང་ཀླུ་མོ་གཟི་ལྡན་ཐུགས་དམ་བསྐང་༔ གཏེར་བདག་ཀླུ་ཡི་དགེ་བསྙེན་ཐུགས་དམ་བསྐང་༔ གསང་བའི་དཀྱིལ་འཁོར་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ གར་མོ་ལང་ལིང་མེ་ཏོག་ཕྲེང་བ་ཐོགས༔ སྒེག་མོ་མཛེས་ལྡན་དྲི་ཞིམ་སྒྲོམ་བུ་འཛིན༔ དམར་མོ་དགྱེས་བཞེས་སྣང་གསལ་སྒྲོན་མེ་འཛིན༔
ལྗང་མོ་འཇོ་སྒེག་བཞད་འདྲས་དུང་ཆོས་བསྣམས༔ ཀླུ་མོ་མཉེན་ལྕུག་ཞལ་ཟས་རྒྱ་མཚོ་འཁྱིལ༔ འཁྲིལ་ལྡེམ་བརྡ་འགྲོས་རོལ་མོ་སྣ་ཚོགས་ཐོགས༔ མཆོད་སྤྲིན་ལྷ་མོ་ཡིད་འོང་གར་སྒྱུར་གྱིས༔ གུ་རུ་པདྨ་རྒྱལ་པོའི་ཐུགས་དམ་བསྐང་༔ ལྷ་ལྕམ་གསང་ཡེ་གཉིས་ཀྱི་ཐུགས་དམ་བསྐང་༔ དབང་སྡུད་མགྱོགས་མ་རིགས་བཞིའི་ཐུགས་དམ་བསྐང་༔ ནོར་སྐྱོང་ཀླུ་མོ་གཟི་ལྡན་ཐུགས་དམ་བསྐང་༔ གཏེར་བདག་ཀླུ་ཡི་དགེ་བསྙེན་ཐུགས་དམ་བསྐང་༔ གསང་བའི་དཀྱིལ་འཁོར་ཡོངས་རྫོགས་ཐུགས་དམ་བསྐང་༔
ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ དམ་རྫས་བདུད་རྩིའི་མཆོད་པ་མཚོ་ལྟར་འཁྱིལ༔ མུ་ལ་རཀྟ་དབྱིངས་ཀྱི་རང་བྱུང་ཁྲག༔ བ་ལིཾ་གཏོར་མ་བརྗིད་ལྡན་རི་ལྟར་སྤུངས༔ སྦྱོར་སྒྲོལ་སྣ་ཚོགས་སྤྱོད་པའི་བྱེ་བྲག་གིས༔ གུ་རུ་པདྨ་རྒྱལ་པོའི་ཐུགས་དམ་བསྐང་༔ ལྷ་ལྕམ་གསང་ཡེ་གཉིས་ཀྱི་ཐུགས་དམ་བསྐང་༔ དབང་སྡུད་མགྱོགས་མ་རིགས་བཞིའི་ཐུགས་དམ་བསྐང་༔ ནོར་སྐྱོང་ཀླུ་མོ་གཟི་ལྡན་ཐུགས་དམ་བསྐང་༔
གཏེར་བདག་ཀླུ་ཡི་དགེ་བསྙེན་ཐུགས་དམ་བསྐང་༔ གསང་བའི་དཀྱིལ་འཁོར་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔ ཧཱུྃ༔ ཟླ་རྒྱས་ཞོ་དང་ཟླ་ཕྲོམ་མར་གྱི་ཕྲོམ༔ འབྲས་རྒུན་བུ་རམ་ཀ་ར་སྦྲང་རྩི་ཆང་༔ ཕྱེ་མར་འབྲང་རྒྱས་ལོངས་སྤྱོད་སྣ་ཚོགས་དང་༔ གསེར་དངུལ་ཟངས་དང་མུ་ཏིག་བཻཌཱུརྻ༔ ནོར་བུ་རྟ་མཆོག་གླང་པོ་དམག་དཔོན་དང་༔ བཙུན་མོ་བློན་པོ་འཁོར་ལོ་རིན་པོ་ཆེ༔
གདུགས་དང་རྒྱལ་མཚན་དཔལ་བེའུ་བུམ་པ་ཟླུམ༔ གསེར་ཉ་པདྨ་ཆོས་དུང་གཡས་སུ་འཁྱིལ༔ གཡང་གི་དགའ་འཁྱིལ་སྣ་ཚོགས་བསྣམས་པ་འདིས༔ གུ་རུ་པདྨ་རྒྱལ་པོའི་ཐུགས་དམ་བསྐང་༔ ལྷ་ལྕམ་གསང་ཡེ་གཉིས་ཀྱི་ཐུགས་དམ་བསྐང་༔ དབང་སྡུད་མགྱོགས་མ་རིགས་བཞིའི་ཐུགས་དམ་བསྐང་༔ ནོར་སྐྱོང་ཀླུ་མོ་གཟི་ལྡན་ཐུགས་དམ་བསྐང་༔ གཏེར་བདག་ཀླུ་ཡི་དགེ་བསྙེན་ཐུགས་དམ་བསྐང་༔ གསང་བའི་དཀྱིལ་འཁོར་ཡོངས་རྫོགས་ཐུགས་དམ་བསྐང་༔ ཐུགས་དམ་བསྐངས་ཤིང་མཆོག་ཐུན་དངོས་གྲུབ་སྩོལ༔
ཧཱུྃ༔ མཆོག་ཆེན་མཆོག་ཕྲན་མཚན་ལྡན་དང་༔ ས་ལེ་འབྲི་དང་ཤེལ་སྒོང་ལུག༔ ག་ཎ་ཚོགས་ཀྱི་ལོངས་སྤྱོད་དང་༔ བདུད་རྩི་ཚེ་ཡི་ཨ་མྲྀ་ཏ༔ མཱཾ་ས་སྣ་ཚོགས་ཤ་སྣའི་མཆོག༔ རི་སྒོག་རླུང་སྒོག་ཤ་མོང་དང་༔ ཅོ་ལེ་ཉོ་ལེ་ཉི་ཁྲི་དང་༔ རྒུན་འབྲུམ་སྣ་ཚོགས་ཤིང་གི་ཐོག༔ མ་ཚང་མེད་པའི་མཆོད་རྫས་ཀྱིས༔
པདྨ་རྒྱལ་པོའི་ཐུགས་དམ་བསྐང་༔ ལྷ་ལྕམ་ཌཱཀྐིའི་ཐུགས་དམ་བསྐང་༔ གསང་ཡེ་མཚོ་རྒྱལ་ཐུགས་དམ་བསྐང་༔ དབང་སྡུད་རིགས་བཞིའི་ཐུགས་དམ་བསྐང་༔ ཀླུ་མོ་ནོར་སྐྱོང་ཐུགས་དམ་བསྐང་༔ ཀླུ་ཡི་དགེ་བསྙེན་ཐུགས་དམ་བསྐང་༔ དཀྱིལ་འཁོར་ཐུགས་དམ་བསྐངས་གྱུར་ནས༔ ཕྱི་ནང་འགལ་རྐྱེན་བར་ཆད་སོལ༔ མཆོག་དང་ཐུན་མོང་དངོས་གྲུབ་སྩོལ༔ ཧཱུྃ༔
བསྐང་བ་སྐྱེ་མེད་ངང་དུ་བསྐང་༔ མཆོད་པ་གཉིས་མེད་རོལ་པས་མཆོད༔ སྦྱོར་བ་ཟུང་འཇུག་དགའ་བཞི་སྦྱོར༔ སྒྲོལ་བ་དུག་ལྔ་དབྱིངས་སུ་བསྒྲལ༔ བཤགས་པ་ཡེ་གྲོལ་ཆེན་པོར་བཤགས༔ ཐུགས་དམ་གཉན་པོ་བསྐངས་གྱུར་ནས༔ མཆོག་དང་ཐུན་མོང་དངོས་གྲུབ་སྩོལ༔ བསྐང་བ་བསྡུས་པ་ནི། ཧཱུྃ༔ ཕྱི་མཆོད་སྤྱན་གཟིགས་འདོད་ཡོན་སྣ་ལྔའི་གཏེར༔
ནང་མཆོད་རྫས་མཆོག་བླ་མེད་མཆོད་པའི་སྤྲིན༔ གསང་མཆོད་སྦྱོར་སྒྲོལ་སྣ་ཚོགས་དབང་པོ་འདིས༔ དབང་སྡུད་པདྨ་རྒྱལ་པོའི་ཐུགས་དམ་བསྐང་༔ གསང་བའི་མཁའ་འགྲོ་གཉིས་ཀྱི་ཐུགས་དམ་བསྐང་༔ འོད་ལྡན་ཀླུ་མོ་ནོར་སྐྱོང་ཐུགས་དམ་བསྐང་༔ དབང་སྡུད་མཁའ་འགྲོ་རིགས་བཞིའི་ཐུགས་དམ་བསྐང་༔ གཏེར་སྲུང་དགེ་བསྙེན་ཆེན་པོའི་ཐུགས་དམ་བསྐང་༔ ཕྱི་ནང་གསང་བའི་ལྷ་ཚོགས་ཐུགས་དམ་བསྐང་༔ ཐུགས་དམ་བསྐངས་ཤིང་དགྱེས་པ་རབ་བསྐྱེད་ནས༔ སྒྲུབ་ལ་འདོད་རྒུ་ཡིད་བཞིན་ཆར་ལྟར་ཕོབ༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ དེ་ནས་བཤགས་པ་བྱ་བ་ནི༔ ཧོཿ རིག་འཛིན་དཀྱིལ་འཁོར་ལྷ་ཚོགས་དགོངས་སུ་གསོལ༔ བདག་ཅག་མ་རིག་བག་མེད་དབང་གྱུར་ནས༔ བསྐྱེད་རྫོགས་མ་གསལ་མཆོད་པ་ལོ་ཟླར་འདས༔ དམ་རྫས་མ་ཚང་རྒྱུ་ཆུང་ཕུད་ལྷག་ཤོར༔ ལྷག་མ་ཕྲི་ཞིང་སེར་སྣའི་འདོད་སྲེད་བཅིངས༔ མ་རིག་རྨོངས་པའི་རྐྱེན་དབང་ཅི་མཆིས་པ༔ རིག་འཛིན་མཁའ་འགྲོའི་དཀྱིལ་འཁོར་ལྷ་ལ་བཤགས༔
བྱང་ཞིང་དག་སྟེ་མི་སྒྲིབ་ཚངས་པར་སྩོལ༔ བཤགས་པ་བསྡུས་པ་ནི། ཧཱུྃ༔ དཀྱིལ་འཁོར་གསང་བའི་ལྷ་ཚོགས་དགོངས་སུ་གསོལ༔ ཕྱི་ནང་དམ་ཚིག་འགལ་ཞིང་ཉམས་པ་དང་༔ བསྙེན་སྒྲུབ་བསྐང་བཤགས་མཆོད་རྫས་ཆད་ཅིང་ལྷག༔ བག་མེད་དམ་འགལ་ལེ་ལོ་ཅི་མཆིས་པ༔ ཞལ་ཟས་ཚོགས་ཀྱི་མཆོད་འབུལ་བསྐང་ཞིང་བཤགས༔ ཉམས་གྲིབ་དག་ནས་ཚངས་པ་སྩལ་དུ་གསོལ༔ ཨོཾ་བཛྲ་ས་ཏྭ་ཧཱུྃ༔
ཞེས་ཡིག་བརྒྱ་བཟླས༔ ལྷག་ཆད་བཀང་༔ དེ་ནས་བསྒྲལ་བ་ནི༔ ཧཱུྃྃ༔ མདུན་དུ་ཧོམ་ཡངས་ལྕགས་ཁང་གྲུ་གསུམ་ནང་༔ ནྲྀ་ཏྲི་ལས་སྐྱེས་དགྲ་བགེགས་འབྱུང་པོ་དང་༔ གོད་བདག་དབུལ་སྲི་མངོན་སུམ་གསལ་བར་གྱུར༔ ཧཱུྃ༔ ན་མོཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔
ཁྱད་པར་བཀའ་གཏེར་ཆོས་སྐྱོང་བདེན་པའི་མཐུས༔ གནོད་བྱེད་འབྱུང་པོ་བར་ཆད་རྩོམ་པའི་རིགས༔ རང་དབང་མེད་པར་ཚོགས་ལིང་འདི་ལ་ཁུག༔ བསྐྲད་ཅིང་བསྡམས་ནས་བསྒྲལ་གཏུབ་ཕྱེ་མར་ཐོངས༔ ཨོཾ་བཛྲ་ཨངྐུ་ཤ་ཡ་ཛཿ གནོད་བྱེད་འབྱུང་པོ་ཨ་ཀརྵ་ཡ་ཛཿ དེ་ནས་བསྒྲལ་བ་ནི༔ ཧཱུྃ༔ ཡེ་ཤེས་ཐུགས་ལས་སྤྲུལ་པའི་ཁྲོ་བོའི་རྒྱལ༔ སྲས་མཆོག་ལས་བྱེད་བཛྲ་ཀུ་མཱ་ར༔
ཕྱག་གཉིས་སྲིད་པའི་རི་རབ་ཕུར་བུ་བསྒྲིལ༔ བྱད་མ་གདུག་པའི་སྙིང་དུ་ཀཱི་ལ་ཡ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ གནོད་བྱེད་དམ་སྲི་མཱ་ར་ཡ་ཏྲིག་ནན༔ གཟིར་ནན༔ མཱ་ར་ཡ་རྦད་རྦད༔ དེ་ནས་གཏུབ་ཅིང་འབུལ་བ་ནི༔ ཧཱུྃ༔ དབང་སྡུད་རྒྱལ་པོའི་དཀྱིལ་འཁོར་ལྷ་ཡི་ཚོགས༔ དུག་ལྔ་དགྲ་བགེགས་བསྒྲལ་བའི་ཤ་ཁྲག་འབུལ༔
རྔམ་ཡངས་ཞལ་དུ་བཞེས་ཤིང་མགྲིན་པར་དྲོངས༔ བདེ་སྟོང་ཆོས་ཉིད་རང་བྱུང་ལྟོ་བར་བསྐྱིལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁཱ་ཧི༔ ཞེས་བདུད་རྩི་བྲན་ཞིང་འབུལ༔ གཡང་སྐྱབས་བྱ་ན་སྐབས་འདིར་སྦྱར་སྲོལ་ཡོད་པས་དེ་བཞིན་དུ་བྱ། དེ་ནས་དགའ་སྟོན་ཚོགས་ལ་རོལ་བ་ནི༔ ཧོཿ ཆོས་དབྱིངས་ངང་ལ་འཁོར་འདས་གཅིག༔ དགག་སྒྲུབ་སྤང་བླང་རེ་དོགས་བྲལ༔ བྲམ་ཟེ་ཁྱི་ཕག་ཇི་བཞིན་དུ༔
རོ་སྙོམ་ལྟ་བའི་ཚོགས་ལ་རོལ༔ དངོས་གྲུབ་སྣ་ཚོགས་འདི་ལ་འབྱུང་༔ ཨ་ལ་ལ་སྟེ་ཨེ་མ་ཧོཿ ཞེས་པད་ཀོར་ཕྱག་རྒྱ་དང་བཅས་ཏེ་བླངས་ནས་རོལ༔ དེ་ནས་ལྷག་མ་འབུལ་བ་ནི༔ ཧཱུྃ༔ དཔལ་གྱི་བཀའ་ཉན་རོལ་པའི་ཚོགས༔ ལྷག་སྡུད་གིང་དང་མ་མོ་སྨན༔ གནས་ཉུལ་ཞིང་སྐྱོང་ཕྲ་མེན་མ༔ གོས་སུ་མི་ལྤགས་གཡང་གཞི་གྱོན༔
ཕྱག་ན་སྐྱོགས་བཟང་བྷནྡྷ་ཐོགས༔ དམ་ཚིག་ཅན་གྱི་ཚོགས་ཁང་འགྲིམ༔ ལ་ལ་མཁའ་འགྲོའི་གར་བསྒྱུར་གཟུགས༔ ལ་ལ་བུད་མེད་རྒན་མོའི་གཟུགས༔ ལ་ལ་ཤ་ཟ་སྲིན་མོའི་གཟུགས༔ ལ་ལ་དུར་ཁྲོད་འདྲེ་མོའི་གཟུགས༔ སྤྲུལ་པ་སྣ་ཚོགས་མ་ངེས་ཀྱང་༔ དོན་ལ་གནས་ཉུལ་དུས་མཚན་མ༔ རྣལ་འབྱོར་ཀུན་གྱི་དྲོད་ཚད་ཉུལ༔ དུར་ཁྲོད་ཚོགས་ཁང་མཐའ་ལ་གནས༔
དངོས་གྲུབ་ཀུན་གྱི་ས་མཚམས་འཛིན༔ ལེགས་གཉིས་ཀུན་གྱི་སྟངས་འཛིན་མ༔ དམ་ཚིག་ཅན་ལ་བུ་བཞིན་སྐྱོང་༔ མ་མོ་གནས་ཉུལ་ཚོགས་ལེན་འབུམ༔ བཀའ་ཡི་ལྷག་མ་འདི་བཞེས་ལ༔ བསྟན་དགྲ་དམ་ཉམས་ཟས་སུ་ཟོ༔ གདུག་པའི་དགྲ་བགེགས་ཕྱེ་མར་ཐོངས༔ བཅོལ་བའི་ཕྲིན་ལས་འགྲུབ་པར་མཛོད༔ ཨོཾ་མ་མོ་རཀྨོ་ཏིང་ཏིང་ཤག་ཤག་ཛ་བྷ་ལིངྟ་ཁ་ཁ་ཁཱ་ཧི༔ དེ་ནས་ཐུགས་དམ་བསྐུལ་བ་ནི༔
ཧཱུྃ༔ ཆོས་དབྱིངས་ལྷུན་གྲུབ་བདེ་ཆེན་ཕོ་བྲང་ནས༔ དབང་སྡུད་རྒྱལ་པོ་རིག་འཛིན་ཐོད་པ་རྩལ༔ གསང་བ་ལས་ཀྱི་མཁའ་འགྲོ་འབུམ་གྱིས་བསྐོར༔ མི་མངོན་ཆོས་ཀྱི་དབྱིངས་ནས་སྐུར་བཞེངས་ཤིག༔ མཐུ་རྩལ་ཐུགས་རྗེས་གཟི་བྱིན་དེང་འདིར་སྐྱེད༔ ད་ལྟ་སྙིགས་མ་ལྔ་བདོ་འདུལ་དཀའི་ཚེ༔ སེམས་ཅན་བསོད་ནམས་དམན་ཞིང་བར་ཆད་སྡང་༔ ཡི་དྭགས་བགེགས་རིགས་འབྱུང་པོ་མི་མིན་གྱིས༔ མངའ་ཐང་ལོངས་སྤྱོད་ཕྱྭ་ལ་དགྲ་སྡང་བས༔
མཐུ་ཆེན་ཁྱེད་ཀྱི་མངོན་སྤྱོད་དུས་ལ་བབ༔ དམ་རྫས་མཆོད་གཏོར་རྒྱ་མཚོ་འདི་བཞེས་ལ༔ ཕྱི་ཡི་བར་ཆད་རྐྱེན་ངན་དབྱིངས་སུ་སོལ༔ ནང་གི་ཐིག་ལེ་རྩ་རླུང་ཉམས་པ་གསོས༔ གསང་བ་ཆོས་སྲིད་རང་སེམས་དབང་དུ་སྡུས༔ སྟོང་གསུམ་ཕྱྭ་གཡང་འགུགས་པའི་དུས་ལ་བབ༔ དབང་སྡུད་ཕོ་ཉ་འགྱེད་པའི་དུས་ལ་བབ༔ མངའ་ཐང་སྙན་གྲགས་སྤེལ་པའི་དུས་ལ་བབ༔ དུས་ལ་བབ་བོ་རིག་འཛིན་ཐུགས་རྗེ་ཅན༔ སྒྲུབ་པའི་རྣལ་འབྱོར་སྐལ་ལྡན་བདག་ཅག་ལ༔
འདོད་རྒུ་ཟད་མེད་རིན་ཆེན་ཆར་ལྟར་ཕོབ༔ ཐུགས་དམ་བསྐུལ་ལོ་བཅོལ་བའི་ཕྲིན་ལས་མཛོད༔ གུ་རུ་པདྨ་རཱ་ཛ་ཌཱཀྐི་ནཱི་ས་མ་ཡ་མ་ཧཱ་བྷ་ལིངྟ་ཁ་ཁ་ཁཱ་ཧི༔ གསོལ་ཁ་མཐར་དབྱུང༌། དེ་ནས་ཆད་མདོ་བྱ་བ་ནི༔ ཧཱུྃ༔ སྔོན་ཚེ་འོག་མིན་བཀོད་པ་རབ་རྫོགས་སུ༔ ཐོག་མའི་མགོན་པོ་སྣང་བ་མཐའ་ཡས་ཀྱིས༔ འོད་གསལ་སྙིང་པོའི་དཀྱིལ་འཁོར་ཞལ་ཕྱེས་ཚེ༔ དབྱིངས་ཀྱི་མ་སྲིང་ཁས་བླངས་དམ་བཅས་བཞིན༔
ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་བཞིན་དུ་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་དུར་ཁྲོད་མ་ལ་དགའ་ཚལ་དང་༔ དབང་སྡུད་ཆེན་པོ་པདྨ་རྒྱལ་པོ་ཡིས༔ དངོས་གྲུབ་ཀུན་འབྱུང་དཀྱིལ་འཁོར་ཞལ་ཕྱེས་ཚེ༔ ནོར་སྐྱོང་ཕོ་ཉས་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་བཞིན་དུ་བཅོལ་བའི་ཕྲིན་ལས་མཛོད༔ ཧཱུྃ༔
དེ་འོག་བསམ་ཡས་མཆིམས་ཕུའི་གནས་མཆོག་ཏུ༔ རིག་འཛིན་ཆེན་པོ་པདྨ་འབྱུང་གནས་ཀྱིས༔ དབང་སྡུད་ཞགས་པའི་དཀྱིལ་འཁོར་ཞལ་ཕྱེས་ཚེ༔ གཉེར་གཏད་སྲུང་མས་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་བཞིན་དུ་བཅོལ་བའི་ཕྲིན་ལས་མཛོད༔ ཧཱུྃ༔ དེ་འོག་ལྔ་བརྒྱ་དུས་ཀྱི་ཐ་མ་ལ༔ མདོ་སྨད་རོང་གི་དགེ་བསྙེན་ཕོ་བྲང་ནས༔ རིག་འཛིན་ཆེན་པོ་རྩ་གསུམ་གླིང་པ་ཡིས༔
ཟབ་གསང་བརྡ་ཡི་ཤོག་སེར་བཏོན་པའི་ཚེ༔ གཏེར་སྲུང་ཕོ་ཉས་ཁས་བླངས་དམ་བཅས་བཞིན༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དམ་བཅའ་བཞིན་དུ་བཅོལ་བའི་ཕྲིན་ལས་མཛོད༔ ཧཱུྃ༔ ཆད་མདོའི་ཐ་ཚིག་འདི་ལ་གནས་པ་ཡི༔ སྲུང་མ་དམ་ཅན་གཏེར་བདག་ཕོ་ཉ་རྣམས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཕྱྭ་གཡང་དཔལ་འབྱོར་འགུགས་པའི་ཕྲིན་ལས་མཛོད༔ ཨོཾ་ཀྲོ་ཏ་ཀྲོ་ཏི་ཡ་ཀྲོ་ཏ་བྷ་ས་ཀི་སི་བྷ་ལིངྟ་ལ་ཁ་ཁ་ཁཱ་ཧི༔
དེ་ནས་བརྟན་མ་སྐྱོང་བ་ནི༔ ཧཱུྃ༔ བོད་སྐྱོང་བརྟན་མ་མ་སྲིང་མཁའ་འགྲོའི་ཚོགས༔ ཤ་ཟ་སྨན་མོ་ཡང་འཁོར་བྱེ་བ་འབུམ༔ སྣ་ཚོགས་དར་གྱི་ཅོད་པན་པུ་རུ་རུ༔ རིན་ཆེན་མཛེས་རྒྱན་གཡེར་ཁ་སི་ལི་ལི༔ གླུ་ལེན་ཉམས་དགའ་བཤུགས་གླུ་ཀྱུ་རུ་རུ༔ དགྱེས་པའི་གད་མོ་འཛུམ་མདངས་ཡ་ལ་ལ༔ ཤ་ཁྲག་དམར་གྱི་གཏོར་མ་འདི་བཞེས་ལ༔ ཟབ་གཏེར་གཉན་གྱི་མེལ་ཚེ་རོགས་དན་མཛོད༔
སྒྲུབ་ལ་མ་ཡེངས་བསྟན་པ་བུ་བཞིན་སྐྱོངས༔ བཅོལ་བའི་ཕྲིན་ལས་མ་ལུས་འགྲུབ་པར་མཛོད༔ ཨོཾ་མ་མོ་མུ་ཁ་ལེ་ཏིང་ཏིང་ཤག་ཤག་ཁ་ཁ་ཁཱ་ཧི༔ དེ་ནས་རྟ་བྲོ་བྱ་བ་ནི༔ ཧཱུྃ༔ དབང་ཆེན་རྔམ་པའི་བྲོ་ར་རུ༔ ཁྲོ་རྒྱལ་སྟོབས་ཀྱི་བྲོ་བརྡུངས་པས༔ དགྲ་སྲི་དམ་ཉམས་ཐལ་བར་བརླག༔ གཏུམ་མོ་རྡོ་རྗེའི་བྲོ་ར་རུ༔ ཁྲོ་མོ་འདུས་པའི་བྲོ་བརྡུངས་པས༔
བགེགས་སྲིན་འབྱུང་པོ་ཚར་ཡང་བཅད༔ ལས་མཁན་འཚོགས་པའི་བྲོ་ར་རུ༔ གཏེར་སྲུང་དམ་ཅན་བྲོ་བརྡུངས་པས༔ གོད་འདྲེ་དབུལ་སྲི་ཐལ་བར་བརླག༔ ཆེམ་ཆེམ་ཁྲོ་རྒྱལ་རོལ་པའི་བྲོ༔ རྡུངས་ཤིག་སྟོབས་བཅུའི་རྩལ་གྱི་འགྲོས༔ ནམ་ཡང་དམ་སྲི་མ་ལྡང་ཅིག༔ ཨོཾ་ཨཱཿནན༔ ཧཱུྃ་ནན༔ སཏྭཾ་བྷ་ཡ་ནནཿ
དམ་སྲི་མཱ་ར་ཡ་རྦད་ཆིང་ནན་ནན༔ དེ་ནས་གཏོར་གཞོང་ཁ་ཡར་བཟེད་ལ་མེ་ཏོག་འཐོར་ཞིང༌། རྟེན་འབྲེལ་གང་རིགས་ཀྱི་མཆོད་པ་ཡང་བྱ༔ སྐབས་སུ་དངོས་གྲུབ་འགུགས་པ་ནི༔ ཧཱུྃ༔ ཟབ་དབྱིངས་དཀྱིལ་འཁོར་ལྷུན་གྲུབ་ཕོ་བྲང་ནས༔ ཆོས་སྐུ་སྣང་མཐའ་ལོངས་སྐུ་སྤྱན་རས་གཟིགས༔ སྤྲུལ་སྐུ་རིག་འཛིན་འཆི་མེད་པདྨ་འབྱུང་༔ དབང་སྡུད་རྒྱལ་པོ་ནོར་བདག་ཛམྦྷ་ལ༔ མགྱོགས་མ་མཁའ་འགྲོ་རླུང་གི་ཞགས་པ་ཅན༔
ཕྱི་ནང་དཀྱིལ་འཁོར་ལྷ་ཚོགས་མ་ལུས་ཀུན༔ དེང་འདིར་སྒྲུབ་པའི་རིག་འཛིན་རྣལ་འབྱོར་ལ༔ ཚེ་ཆོས་ཟས་ནོར་ལོངས་སྤྱོད་ཕྱྭ་དང་གཡང་༔ སྙན་གྲགས་ཆོས་དང་མངའ་ཐང་འདོད་རྒུའི་ཚོགས༔ མཆོག་དང་ཐུན་མོང་ཡིད་ལ་འདོད་པའི་རིགས༔ འབད་མེད་ཡིད་བཞིན་ནོར་བུ་ཆར་བཞིན་ཕོབ༔ མྱུར་དུ་སྐལ་ལྡན་རིག་འཛིན་བདག་ལ་སྩོལ༔ ཨོཾ་དཀར་ཨཱཿདམར་ཧཱུྃ་མཐིང་འབྲུ་གསུམ་གྱིས༔ སྐུ་གསུང་ཐུགས་ཡོན་ཕྲིན་ལས་དབང་བཞི་སྩོལ༔ ཨོཾ་མ་ཧཱ་གུ་རུ་པདྨ་རཱ་ཛ་ཛྙཱ་ན་ཌཱཀྐི་ནཱི་ས་མ་ཡ༔
ཨ་བྷི་ཥིཉྩ་ཧཱུྃ༔ ཨོཾ་མ་ཎི་པུཎྱེ་རཏྣ་མ་མ་ཨ་བྷི་ཥིཉྩ་ཧཱུྃ༔ དངོས་གྲུབ་བླང་ཞིང་དབང་བཞི་ཞུ། དེ་ནས་ཚེ་འགུགས་བྱ་བ་ནི། ཚེ་ཆང་དང་ཚེ་རིལ་ཐོགས་ནས། ཧཱུྃ༔ ཐོག་མའི་མགོན་པོ་འཆི་མེད་ཚེ་ཡི་ལྷ༔ པདྨ་རྒྱལ་པོ་གསང་འདུས་དབང་ཆེན་བདག༔ མགྱོགས་མ་ཚེ་འགུགས་ལྷ་མོ་འབུམ་གྱིས་བསྐོར༔ སྒོ་མའི་ཕྱག་བརྙན་སྟེང་འོག་ཕྱོགས་བཅུར་འཕྲོས༔
ཉི་ཟླ་རི་རབ་གླིང་བཞི་རོལ་མཚོའི་བཅུད༔ ས་ཆུ་མེ་རླུང་འབྱུང་ལྔ་ཁམས་ལྔ་དང་༔ སྣང་བ་སྲིད་དང་སྣོད་བཅུད་སྐྱེ་འགྲོ་ཡི༔ བླ་ཚེ་རྣམ་ཤེས་བཀྲག་མདངས་གཟི་བརྗིད་རྣམས༔ འོད་ཟེར་ལྕགས་ཀྱུས་བསྡུས་ནས་བདག་ལ་སྟིམས༔ ཕོ་ཉ་སྒོ་མའི་ཚོགས་ཀྱིས་དབང་དུ་སྡུས༔ རིག་འཛིན་ལུས་ལ་བསྟིམས་པས་གཟི་བརྗིད་རྒྱས༔ འཁོར་ལོ་ལྔ་ལྡན་ཡེ་ཤེས་འོད་ཀྱིས་གང་༔ བདུད་རྩིས་ལུས་ཀུན་ཁྱབ་པས་རཱ་གའི་མདོག༔ འཆི་མེད་འཇའ་ལུས་རྡོ་རྗེའི་སྐུ་ཐོབ་ཤོག༔
ཨོཾ་ཨ་མི་དྷེ་བ་ཨཱ་ཡུརྫྙཱ་ན་ཧྲཱི་པདྨ་དྷ་ར་ཧཱུྃ༔ མ་མ་སིདྡྷི་ཕ་ལ་ཛ་ཛཿ དེ་ནས་ཚེ་ཆང་ཚེ་རིལ་ལ་རོལ༔ མཆོག་དང་ཐུན་མོང་གི་དངོས་གྲུབ་ཐམས་ཅད་ཐོབ་པར་བསམ༔ རྗེས་ཀྱི་བྱ་བ་ལ། དང་པོ་མཆོད་བསྟོད་ནི། ཨོཾ་ཨཱཿཧཱུྃ། ཧཱུྃ། འདོད་འབྱུང་ཡིད་བཞིན་དབང་གིས་རབ་སྐྱུད་པ། ། ཨོ་རྒྱན་པད་འབྱུང་དཀྱིལ་འཁོར་ལྷ་ཚོགས་ལ། །
ཕྱི་ནང་གསང་གསུམ་དཔག་ཡས་མཆོད་སྤྲིན་འབུལ། ། བསམ་འཕེལ་དཔལ་འབྱོར་སྦྱིན་ལ་བདག་བསྟོད་དོ། གཉིས་པ་བཤགས་པ་ནི། ཨོཾ་མ་འབྱོར་པ་དང་ཉམས་པ་དང་༔ གང་ཡང་བདག་རྨོངས་བློ་ཡིས་ནི༔ མ་རིག་འཁྲུལ་པ་ཅི་མཆིས་པ༔ དེ་ཀུན་མགོན་པོར་བཟོད་པར་གསོལ༔
ཞེས་ལྷག་ཆད་བཀང་ཞིང་ཡིག་བརྒྱ་བརྗོད༔ ཡེ་ཤེས་པ་བརྟན་པར་བྱ། གསུམ་པ་དཀྱིལ་འཁོར་བསྡུ་བ་ནི༔
ཧོཿ མི་དམིགས་སྟོང་གསལ་རང་བྱུང་དཀྱིལ་འཁོར་ལྷ༔ མ་འགགས་ཟང་ཐལ་ཆོས་དབྱིངས་ཀློང་དུ་བསྡུ༔ རང་རིག་དྲན་པའི་རྒྱལ་ས་ཟིན་གྱུར་ཅིག༔ ཨ་ཨ་ཨཱཿ ཞེས་པའི་སྒྲ་དང་བཅས་ནས་བསྡུའོ༔ བཞི་པ་བསྔོ་བ་བྱ་བ་ནི། ཧོཿ བསྔོ་བྱེད་རྒྱལ་པོ་ཡེ་རིག་ཤེས་པའི་རྒྱུ༔ བསྔོ་ཡུལ་རང་རྩལ་གཤིས་ལུགས་སྨྲ་བོ་ཆེ༔
བསྔོ་བ་ཀུན་འབྱུང་འཁོར་འདས་ཕྱོགས་རིས་བྲལ༔ དེ་དག་རིག་པས་བསལ་བཞག་བྲལ་བར་བསྔོ༔ ལྔ་པ་སྨོན་ལམ་བྱ་བ་ནི། ཧོཿ སྲིད་པས་བསྡུས་པའི་མཐའ་ཡས་སེམས་ཅན་རྣམས༔ དབུལ་ཕོངས་པྲེ་ཏའི་འཆིང་ལས་རབ་གྲོལ་ནས༔ དོན་གཉིས་བསོད་ནམས་འབྲས་བུ་ཚོགས་རྫོགས་ཤིང་༔ མཐར་ཐུག་གུ་རུའི་གོ་འཕང་མྱུར་ཐོབ་ཤོག༔ དྲུག་པ་བཀྲ་ཤིས་བྱ་བ་ནི། ཧོཿ
ཆོས་སྐུའི་བཀྲ་ཤིས་སྣང་མཐའ་ཐོག་མའི་མགོན༔ རྩེ་གཅིག་ཏིང་འཛིན་འཆར་བའི་བཀྲ་ཤིས་ཤོག༔ ལོངས་སྐུའི་བཀྲ་ཤིས་འཕགས་མཆོག་ཐུགས་རྗེའི་བདག༔ བྱིན་རླབས་འགྲོ་ཀུན་སྨིན་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རིག་འཛིན་པདྨ་འབྱུང་༔ ཟབ་ཡང་ཉི་འོད་གསལ་བའི་བཀྲ་ཤིས་ཤོག༔ ཡི་དམ་བཀྲ་ཤིས་དབང་སྡུད་ནོར་ལྷའི་མཆོག༔ དགོས་འདོད་ཆར་བཞིན་འབེབས་པའི་བཀྲ་ཤིས་ཤོག༔ མཁའ་འགྲོའི་བཀྲ་ཤིས་བདེ་སྟོང་གསང་བའི་ཡུམ༔ སྔགས་བསྟན་ཕྱོགས་བཅུར་རྒྱས་པའི་བཀྲ་ཤིས་ཤོག༔
དམ་ཅན་བཀྲ་ཤིས་སྔགས་སྲུང་རྡོ་རྗེ་ལེགས༔ ལོག་ལྟ་བདུད་རིགས་ཚར་གཅོད་བཀྲ་ཤིས་ཤོག༔ ཆོས་སྐྱོང་བཀྲ་ཤིས་ལེགས་ལྡན་སེངྒེའི་གདོང་༔ མངའ་ཐང་སྟོབས་བཅུ་འཕེལ་བའི་བཀྲ་ཤིས་ཤོག༔ གཏེར་སྲུང་བཀྲ་ཤིས་ཀླུ་མོ་ནོར་སྐྱོང་མ༔ འཛད་མེད་གཏེར་ལ་སྤྱོད་པའི་བཀྲ་ཤིས་ཤོག༔ གཏེར་གནས་བཀྲ་ཤིས་དགེ་བསྙེན་ཕོ་བྲང་ཆེ༔ ཡུལ་རིས་ས་ཕྱོགས་བདེ་ལེགས་བཀྲ་ཤིས་ཤོག༔ ཅེས་བསྔོ་སྨོན་ཅི་རིགས་ཀྱིས་མཐའ་བརྒྱན་པར་བྱའོ། དེ་དག་གིས་བླ་མའི་ནོར་སྒྲུབ་པདྨ་རྒྱལ་པོའི་དབང་སྡུད་ཞགས་སྒྲུབ་ཀྱི་ལས་བྱང་ཁྲིགས་སུ་བསྡེབས་པ་ཡིད་བཞིན་དབང་གི་རྒྱལ་པོ་ཞེས་བྱ་བ་འདིའང་ནོར་བདག་ཚོགས་ཀྱི་བདག་པོ་དང་ཀླུ་ཆེན་མལ་གྲོ་གཟི་ཆེན་ཉེ་བར་བསྲུང་བའི་གདོད་ནས་གྲུབ་པའི་ཚནྡྷོ་ཧ་ཨ་སུ་རའི་བྲག་ཕུག་དང་ཉེ་བའི་ཆར་རང་གནས་སྒྲུབ་སྡེ་ཕུར་པ་གླིང་དུ་གྲུབ་པར་བགྱིས་པ་འདིས་ཀྱང་མི་མཐུན་དུས་ཀྱི་རྒུད་པ་མཐའ་དག་རྨང་མེད་དུ་ཞི་ནས་ཆོས་འབྱོར་བདེ་སྐྱིད་རྫོགས་ལྡན་གྱི་ཉི་མ་སླར་འཆར་བའི་རྒྱུར་གྱུར་ཅིག །
ཅེས་པའང་ངག་དབང་ཀླུ་སྒྲུབ་རྒྱ་མཚོས་སྨྲས་རིམ་བཞིན་མཚམས་ནག་རལ་པ་ཅན་ཨཽ་ཌི་མིང་གིས་གློག་ཀླད་འཕྲུལ་གྱི་ཡི་གེར་གློག་འཁྱུགས་པ་བཞིན་འཕྲལ་དུ་གྲུབ་པར་བགྱིས་པའོ།། །། ༈ བླ་མའི་ནོར་སྒྲུབ་པདྨ་རྒྱལ་པོ་ལས། རྒྱུན་གྱི་རྣལ་འབྱོར་སྙིང་པོ་རབ་གསལ་བཞུགས་སོ། པདྨ་རྒྱལ་པོའི་སྐུ་ལ་ཕྱག་འཚལ་ལོ། རྒྱུན་གྱི་རྣལ་འབྱོར་ལ་གསུམ། དང་པོ་སྔོན་འགྲོ་ནི། ན་མོ། བདེ་གཤེགས་ཀུན་འདུས་གུ་རུ་ཡིད་བཞིན་ནོར། ། གུས་པས་སྐྱབས་མཆིས་བདག་གཞན་མཁའ་མཉམ་འགྲོ། ། བླ་མེད་བྱང་ཆུབ་མྱུར་དུ་ཐོབ་བྱའི་ཕྱིར། །
འདོད་འབྱུང་དབང་གི་རྒྱལ་པོ་མྱུར་བསྒྲུབ་བགྱི། དངོས་གཞི་ནི། ཨོཾ་སྭ་བྷཱ་ཝ་ སོགས། སྟོང་པའི་ངང་ལས་སྐད་གཅིག་གི ། སྣང་སྲིད་བདེ་ཆེན་པདྨ་འོད། ། རང་བྱུང་སྤྲུལ་པའི་ཕོ་བྲང་དབུས། ། ནོར་བུའི་ཁྲི་འཕང་པད་ཉིའི་གདན། ། རང་རིག་ཧྲིཿདམར་ཡོངས་གྱུར་པའི། ། པདྨ་འབྱུང་གནས་དབང་སྡུད་དམར༔ ཞལ་གསུམ་ཕྱག་དྲུག་སྒེག་ཅིང་སྦོམ༔
གསུས་པ་ཆེ་ཞིང་གསུས་ཁྱིམ་འཁྱིལ༔ དབུ་སྐྲ་རིན་ཆེན་རྒྱན་ལྡན་བརྗིད༔ གཡས་གཡོན་རྡོ་རྗེ་བྷནྡྷ་བསྣམས༔ བར་གཉིས་རྒྱལ་མཚན་ནེའུ་ལེ་མཛེས༔ མཐའ་གཉིས་ལྕགས་ཀྱུ་པདྨས་སྡུད༔ རིན་ཆེན་རྒྱན་ལྡན་དཔའ་ཞིང་བརྗིད༔ བརྐྱང་བསྐུམ་རོལ་པའི་སྟབས་སུ་བཞུགས༔ གཡས་སུ་ལྷ་ལྕམ་སྒེག་མོ་དམར༔ གཡོན་དུ་མཚོ་རྒྱལ་ལང་ཚོ་དཀར༔ བདེ་ཆེན་འཁྱིལ་ཞིང་རྒྱན་ལྡན་མཛེས༔
གཉིས་ཀ་གཅེར་མོ་མཉེན་ལྕུག་མ༔ ཟུང་འཇུག་བདེ་ཆེན་ལྡན་པར་བསྒོམ༔ གཙོ་བོའི་ཐུགས་ཀར་པད་ཉིའི་སྟེང༌། ། དབང་སྡུད་རྒྱལ་པོ་ཟིལ་གནོན་ཚུལ། ། ཐུགས་ཀར་རྡོ་རྗེ་ཧྲཱི་མཐར་སྔགས། ། བདེ་ཆེན་རང་བཞིན་ཞིང་ཀུན་ཁྱབ། ། རྒྱལ་བ་མཆོད་ཅིང་བྱིན་རླབས་བསྡུས། ། འབར་བ་གསུམ་གྱིས་བདག་ནུས་བསྐྱེད། ཁམས་གསུམ་བརྟན་གཡོ་སྣང་གྲགས་སེམས། ། པདྨ་རྒྱལ་པོའི་སྐུ་གསུང་ཐུགས། །
ལྷ་སྔགས་ཡེ་ཤེས་རོལ་པ་ལས། ། འདུ་བ་གསུམ་གྱི་ཕྲིན་ལས་སྒོ། ། འབད་མེད་ལྷུན་གྱིས་གྲུབ་པར་མོས། ཨོཾ་བཛྲ་མ་ཧཱ་གུ་རུ་པདྨ་རཱ་ཛ་ཌཱཀྐི་ཧ་རི་ནི་ས་ས་མཱ་ཡ་ཛ་ཛཿ ཅི་ནུས་བཟླས་ལ་མཐར་མི་དམིགས་པའི་ངང་ལ་བསྡུ་ལ་རྗེས་ཤེས་པདྨ་རྒྱལ་པོའི་ང་རྒྱལ་ངང་བསྔོ་སྨོན་སོགས་སྤྱི་ལྟར་བྱའོ། ཞེས་པའང་ལྷ་འདི་ཉིད་ལ་མི་འཕྲོག་པའི་ཡིད་ཆེས་ངེས་ཤེས་རྙེད་པའི་པདྨའི་རིག་སྔགས་འཛིན་པ་པདྨ་མྱུ་གུ་ཀླུ་ཡི་མིང་ནས། གཏེར་གཞུང་ནས་བཏུས་ལ་ཟུར་རྒྱན་ཕྲན་བུ་བཅས། རབ་བྱུང་༡༧ མེ་སྤྲེལ་ལོ་ཟླ་བ་༨ ཚེས་ལ་ཐེ་པེ་ཨེ་ཝཾ་དུ་བྲིས་པའོ།། །། ༈ ཐུགས་རྗེ་ཆེན་པོ་འཁོར་འདས་ཟིལ་གནོན་ལས། གསོལ་འདེབས་བསྡུས་པ་པདྨའི་མྱུ་གུ་བཞུགས་སོ།
ན་མོ་གུ་རུ་ཨརྻ་ལོ་ཀི་ཤྭ་ར་ཡེ། པྃདྨྃའི་རིགས་མཆོག་ཆོས་སྐུ་འོད་དཔག་མེད། པྃདྨྃའི་སྤྱན་ལྡན་ལོངས་སྐུ་སྙིང་རྗེའི་གཏེར། ། པྃདྨྃ་ལས་འཁྲུངས་འཆི་མེད་སྤྲུལ་པའི་སྐུ། ། གསོལ་བ་འདེབས་སོ་བྱིན་རླབས་དབང་བསྐུར་སྩོལ། ། མྃ་རིག་འགྲོ་སྒྲོལ་རིགས་བཞི་འཕགས་པའི་ལྷ། ། མྃ་ལུས་རྒྱལ་བའི་ཡུམ་གྱུར་མྱུར་མཛད་ལྔ། ། མྃ་རུངས་འདུལ་མཛད་དབང་ཆེན་ཧྱ་གྷྲྀ། ། གསོལ་བ་འདེབས་སོ་བྱིན་རླབས་དབང་བསྐུར་སྩོལ། ། འཁོྃར་ལོའི་དབང་ཕྱུག་རྩ་བརྒྱུད་བླ་མ་དང༌། །
འཁོྃར་འདས་ཟིལ་གནོན་འཕགས་མཆོག་ཡི་དམ་ལྷ། ། འཁོྃར་ལོའི་ཚོམ་བུ་མཁའ་འགྲོ་ཆོས་སྐྱོང་ལ། ། གསོལ་བ་འདེབས་སོ་བྱིན་རླབས་དབང་བསྐུར་སྩོལ། ། དེ་ལྟར་གདུང་ཤུགས་གསོལ་བ་བཏབ་པའི་མཐུས། ། བྱང་ཆུབ་སེམས་འབྱོངས་སྣང་ཞེན་ལྷ་སྐུར་དག ། འབྱིན་འཇུག་བདེ་ཆེན་རྡོ་རྗེའི་སྔགས་སུ་རྫོགས། ། དྲན་རྟོག་འོད་གསལ་ཆོས་སྐུར་སྨིན་གྱུར་ནས། ། ཚེ་འདིར་ཟུང་འཇུག་གོ་འཕང་མངོན་གྱུར་ཤོག ། ཉེར་མཁོའི་ཆེད་དུ་རྡོ་བན་ངོར་གུ་ཧྱས་གང་དྲན་སྨྲས་སོ། ཐུགས་རྗེ་ཆེན་པོ་འཁོར་འདས་ཟིལ་གནོན་ལས།
ལོངས་སྐུ་ལྟར་སྒྲུབ་ཀྱི་འདོན་ཁྲིགས་སུ་བསྡེབས་པ་པདྨའི་ཕྲེང་བ་མཛེས་པར་བྱེད་པའི་རྒྱན་ཞེས་བྱ་བ་བཞུགས་སོ།། །། ཐུགས་རྗེ་ཆེན་པོ་འཇིག་རྟེན་དབང་ཕྱུག་སྐུ་ལ་འདུད། དེ་ཡང་ལོངས་སྐུ་ལྟར་སྒྲུབ་པདྨའི་ཕྲེང་བ་ཉམས་སུ་ལེན་པ་ལ། གཞུང་ལས། སྔོན་འགྲོ་ལས་ཀྱི་རིམ་པ་ནི༔ དབེན་ཞིང་སྤྲོ་ལ་དགེ་བའི་ཡུལ༔ བཀྲ་ཤིས་ཡིད་འོང་བྱིན་ཆགས་གནས༔ རྒྱུད་དང་མཐུན་པའི་ས་ཕྱོགས་སུ༔ ཡར་ཚེས་དགེ་བའི་ཉིན་དག་ལ༔ དཀྱིལ་འཁོར་སྤྱི་མཐུན་གཞུང་བཞིན་གདབ༔
དབུས་སུ་པདྨ་འདབ་བརྒྱད་བྲིས༔ དཀར་སེར་དམར་ལྗང་ལྷ་ཡི་མདོག༔ ཚོམ་བུ་ས་བོན་ཞིབ་ཏུ་བཀོད༔ མུ་ཁྱུད་འཇའ་འོད་གུར་ཀྱང་བྲིས༔ ལོངས་སྐུའི་འདྲ་འབག་གསུང་རྟེན་བཀྲམ༔ བུམ་པ་རྒྱན་དང་སྔགས་ཕྲེང་བཅས༔ རིགས་ལྔ་མེ་ལོང་ཤེལ་རྡོ་དང་༔ དམ་རྫས་སྨན་རཀ་ཕུད་ཀྱང་བཤམ༔ གཏོར་མ་རིན་ཆེན་ནོར་བུའི་གཟུགས༔ པད་འདབ་བརྒྱད་ཀྱིས་བསྐོར་བ་ལ༔
འཁོར་ཡང་བཤོས་ཆུང་བརྒྱད་ཀྱིས་བསྐོར༔ རྩེ་མོར་ཕྱག་མཚན་མཛེས་ཚོན་སྤྲས༔ གཞན་ཡང་ཕྱི་ནང་མཆོད་པ་བཤམས༔ ཞེས་གསུངས་པ་ལྟར་སྦྱོར་བ་ལག་ལེན་གྱི་རིམ་པ་སྔོན་དུ་སོང་ནས་དངོས་གཞི་དཀྱིལ་འཁོར་ལ་འཇུག་པར་སྦྱོར་དངོས་རྗེས་གསུམ་ལས། དེ་ཉིད་ལས། དང་པོ་སྐྱབས་ཡུལ་སྔོན་འགྲོ་སོང་ནས༔ མཆོད་པ་བྱིན་རླབས་ལ་སོགས་གཞུང་ཆེན་མོ་ནས་བླང་༔ ཞེས་གསལ་བ་ལྟར། རང་གི་སྙིང་གའི་འོད་ཟེར་གྱིས་བསྐུལ་བའི་བླ་མ་ཐུགས་རྗེ་ཆེན་པོའི་ལྷ་ཚོགས་ཕྱོགས་དུས་རྒྱལ་བ་སྲས་དང་བཅས་པ་བཛྲ་ས་མཱ་ཛཿ ཞེས་ཚོགས་ཞིང་གསལ་བཏབ་ནས།
དང་པོ་སྦྱོར་བ་སྔོན་འགྲོ་ལའང་དྲུག ། དང་པོ་སྐྱབས་སུ་འགྲོ་བ་ནི༔ ན་མོ༔ ཀུན་གཞི་རང་རིག་སངས་རྒྱས་བསྐྱེད་པའི་ཡབ༔ གསལ་སྟོང་མ་འགགས་དམ་ཆོས་འབྱུང་བའི་ཡུམ༔ སྐྱེ་འགག་གཉིས་མེད་དགེ་འདུན་རྒྱ་མཚོའི་དཔལ༔ རྩ་བ་མཆོག་གསུམ་དེ་བཞིན་སྐྱབས་སུ་མཆི༔ གཉིས་པ་སེམས་བསྐྱེད་པ་ནི༔ ཧོཿ སྣང་སྲིད་ཡེ་ནས་ཟང་ཐལ་གཞལ་ཡས་ཁང་༔
སྣོད་བཅུད་རང་རྩལ་རིག་པའི་དཀྱིལ་འཁོར་ལྷ༔ འཛིན་མེད་མ་བཅོས་ལྷུན་གྲུབ་དེ་བཞིན་ངང་༔ བརྡ་དོན་བརྟེན་ཕྱིར་གནས་ལུགས་སེམས་བསྐྱེད་དོ༔ གསུམ་པ་ཡན་ལག་བདུན་པ་འབུལ་བ་ནི༔ ན་མོ༔ ཆོས་དབྱིངས་ཁྱབ་བརྡལ་ཀློང་ཡངས་ཕོ་བྲང་ནས༔ མ་འགགས་ལོངས་སྤྱོད་རྫོགས་སྐུའི་དཀྱིལ་འཁོར་ལྷ༔ འགྲོ་དོན་ཡིད་སྣང་སྤྲུལ་སྐུའི་གནས་འདིར་གཤེགས༔ གང་འདུལ་དེར་སྟོན་འགྲོ་མགོན་དཔལ་དུ་བཞུགས༔ རབ་གུས་དྭང་བའི་ཡིད་ཀྱིས་ཕྱག་འཚལ་ལོ༔
དུག་ལྔ་རྣམ་དག་ཡེ་ཤེས་ངང་དུ་མཆོད༔ དུག་གསུམ་བག་ཆགས་སྡིག་སྒྲིབ་མཐོལ་ལོ་བཤགས༔ རྩེ་གཅིག་འདུན་པའི་དམ་བཅས་རབ་ཏུ་བསྟོད༔ མཐའ་ཡས་སྲིད་མཚོ་བསྒྲལ་ཕྱིར་དགེ་བ་བསྔོ༔ མ་ལུས་འགྲོ་ཀུན་བྱང་ཆུབ་ལམ་འགོད་ཤོག༔ མཐར། ཛཿཧཱུྃ་བཾ་ཧོ། ཚོགས་ཞིང་རྣམས་རང་ལ་ཐིམ་པར་གྱུར། བཞི་པ་བགེགས་གཏོར་བསྔོ་བ་ནི། བགེགས་གཏོར་བྱིན་བརླབ་པ་ལ།
ཨོཾ་སྭ་བྷཱ་ཝ་ སོགས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཟབ་ཅིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ། ལན་གསུམ། སརྦ་བྷཱུ་ཏ་ཨ་ཀརྵ་ཡ་ཛཿ ལན་གསུམ་གྱིས་དགུག ། སརྦ་བིགྷྣཱན་ན་མ་སརྦ?གྷྲྀཧྣ་དཾ་བ་ལིཾ་ཏེ་སྭཱ་ཧཱ། ཧཱུྃ༔ ཉོན་ཅིག་བགེགས་དང་ལོག་འདྲེན་འབྱུང་པོའི་ཚོགས༔
འདོད་ཡོན་གླུད་དང་གཏོར་མ་འདི་ལོངས་ལ༔ སོ་སོ་རང་རང་གནས་སུ་ཕྱིར་དེངས་ཤིག༔ ཅི་སྟེ་མི་འགྲོ་འདི་རུ་འཚེ་བྱེད་ན༔ ཡེ་ཤེས་ཁྲོ་རྒྱལ་ཁྲག་འཐུང་ཐུགས་ཁྲོས་ནས༔ ཕྱེ་མར་བརླག་ཅིང་གཏོར་བར་གདོན་མི་ཟ། ། དེ་བས་ད་ལྟ་ཉིད་དུ་ཕྱིར་དེངས་ཤིག ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ གནོད་བྱེད་འབྱུང་པོ་ཧ་ན་ཧ་ན་ཨུ་ཙ་ཏ་ཡ་ཕཊ྄ཿ ལྔ་པ་སྲུང་འཁོར་བསྒོམ་པ་ནི༔ ཧཱུྃ༔
དབང་ཆེན་རྟ་མཆོག་རོལ་པའི་ཐུགས་ཀ་ནས༔ མཚོན་ཆ་རྡོ་རྭ་མེ་རིའི་གུར་ཁང་འཕྲོས༔ ཕྲ་མོའི་རླུང་ཡང་ཕྱི་ནང་མི་བགྲོད་པའི༔ ཡེ་ཤེས་དྲྭ་མིག་དུམ་བུ་གཅིག་ཏུ་གྱུར༔ ཨོཾ་བཛྲ་ཨཱ་ཡུ་དྷ་ཛྭ་ལ་རཾ་རཀྵ་རཀྵ༔ ཞེས་སྲུང་བའི་གུར་ཁང་བསྒོམ། དྲུག་པ་མཆོད་པ་བྱིན་གྱིས་བརླབ་པ་ནི༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ གིས་སྦྱངས་སྤེལ་བསྒྱུར༔
ཧཱུྃ༔ སྟོང་པའི་ངང་ལས་ཞིང་ཁམས་འཛིན་མའི་ཁྱོན༔ ཡོངས་སུ་གང་བའི་བརྡ་བསྒྱུར་ལྷ་མོའི་ཚོགས༔ སྣ་ཚོགས་མཆོད་འཛིན་ཡིད་འོང་རིག་མའི་གར༔ ལེགས་པར་བསྒྱུར་ཞིང་མཆོད་སྤྲིན་བདུད་རྩིར་གྱུར༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་ཧཱུྃ་ཧྲཱིཿཋཿ གཉིས་པ་དངོས་གཞི་ལ་དགུ་ལས། དང་པོ་ཏིང་འཛིན་རྣམ་གསུམ་ལ།
ཧཱུྃ༔ ཀ་དག་ཁྲེགས་ཆོད་ཁྱབ་ཅིང་གདལ༔ ཨཱཿ ཟང་ཐལ་ངང་ལ་རང་རྩལ་རྫོགས༔ ཨོཾ༔ ཀུན་རྒྱུ་ས་བོན་ཕྱག་མཚན་གྱུར༔ ཧཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ གཉིས་པ་རྟེན་དང་བརྟེན་པར་བསྐྱེད་པ་ནི། ཧཱུྃ༔ སྟོང་པའི་ངང་ལས་སྣང་སྲིད་ཟང་ཐལ་ཀློང་༔
ཁྱབ་བརྡལ་རང་བཞིན་འབྱུང་ལྔ་བསྣོལ་བ་ཡི༔ ལྷུན་གྲུབ་གསལ་སྟོང་འོད་ཀྱི་གཞལ་ཡས་ཁང་༔ གྲུ་བཞི་སྒོ་རྫོགས་རྒྱན་དང་རྟ་བབས་མཛེས༔ རིན་ཆེན་ཏོག་མཛེས་འཇའ་ཟེར་འོད་ཀློང་གཏིབས༔ དེ་དབུས་སྣ་ཚོགས་པདྨ་ཉི་ཟླའི་སྟེང་༔ ཧྲཱིཿལས་འཇིག་རྟེན་དབང་ཕྱུག་སྤྱན་རས་གཟིགས༔ སྐུ་མདོག་དཀར་གསལ་ཞལ་གཅིག་ཕྱག་བཞི་པ༔ རིན་ཆེན་ཐོར་ཚུགས་ལོངས་སྐུའི་དབུ་རྒྱན་ལ༔ སྣ་ཚོགས་དར་གྱི་ཅོད་པན་དབྱིངས་ལ་བསྐྱོད༔ ཞི་འཛུམ་མཛེས་ལྡན་ཐུགས་རྗེས་ཕྱོགས་བཅུར་གཟིགས༔
གཡས་གཡོན་དང་པོ་ཤེལ་ཕྲེང་པད་དཀར་འཛིན༔ འོག་མ་གཉིས་ཀྱིས་ནོར་བུ་ཐལ་མོ་སྦྱར༔ སྐུ་སྟོད་ལྷ་རྫས་དར་སྔོན་རྒྱན་གྱིས་བཀླུབས༔ སྐུ་སྨད་དར་དམར་མཛེས་པའི་ཨང་རག་གསོལ༔ རིན་ཆེན་སྣ་ཚོགས་རྒྱན་གྱིས་ལེགས་པར་སྤྲས༔ རྡོ་རྗེ་སྐྱིལ་ཀྲུང་མངོན་རྫོགས་རྒྱལ་པོའི་ཚུལ༔ སྣང་སྟོང་འཇའ་ལུས་སྒྲིབ་མེད་གསལ་བར་བསྒོམ༔ ཧཱུྃ༔ ཤར་ཕྱོགས་པད་འདབ་ཚོམ་བུའི་གདན་སྟེང་དུ༔ ཐུགས་རྗེ་ཆེན་པོ་ཁ་སརྤ་ཎི་མཐིང་༔
ལོངས་སྐུའི་ཆ་ལུགས་མཛེས་འཛུམ་རྒྱན་གྱིས་སྤྲས༔ ཕྱག་གཡས་མཆོག་སྦྱིན་གཡོན་པས་སྐྱབས་སྦྱིན་ཚུལ༔ གཡས་བསྐུམ་གཡོན་བརྐྱང་ཕྱེད་སྐྱིལ་སྟབས་ཀྱིས་བཞུགས༔ ཧཱུྃ༔ ལྷོ་ཕྱོགས་པད་འདབ་ཚོམ་བུའི་གདན་སྟེང་དུ༔ ཐུགས་རྗེ་ཆེན་པོ་ས་སྙིང་སྐུ་མདོག་སེར༔ དགྱེས་བཞད་མདངས་མངའ་ལོངས་སྐུའི་རྒྱན་གྱིས་སྤྲས༔ ཕྱག་གཡས་ཆོས་འཆད་གཡོན་པས་མཉམ་བཞག་ཅན༔ གཡས་བརྐྱང་གཡོན་བསྐུམ་ཕྱེད་སྐྱིལ་སྟབས་ཀྱིས་བཞུགས༔ ཧཱུྃ༔
ནུབ་ཕྱོགས་པད་འདབ་ཚོམ་བུའི་གདན་སྟེང་དུ༔ ཐུགས་རྗེ་ཆེན་པོ་ནམ་མཁའི་རྒྱལ་པོ་དམར༔ མཛེས་ཆགས་འཛུམ་ལྡན་ལོངས་སྐུའི་རྒྱན་སྤྲས་ལྡན༔ ཕྱག་གཉིས་ལས་ཀྱི་ཕྱག་རྒྱ་ཐུགས་ཀར་བསྣོལ༔ ཞབས་གཉིས་རྡོ་རྗེ་སྐྱིལ་མོ་ཀྲུང་གིས་བཞུགས༔ ཧཱུྃ༔ བྱང་ཕྱོགས་པད་འདབ་ཚོམ་བུའི་གདན་སྟེང་དུ༔ ཐུགས་རྗེ་ཆེན་པོ་འཁོར་ལོས་བསྒྱུར་རྒྱལ་ལྗང་༔ ཁྲོ་འཛུམ་མཛེས་ལྡན་ལོངས་སྐུའི་རྒྱན་གྱིས་སྤྲས༔ ཕྱག་གཡས་མཆོག་སྦྱིན་གཡོན་པས་ཟིལ་གནོན་ཅན༔
ཞབས་གཉིས་བཤིབས་ཤིང་ལྡེམ་པའི་ཚུལ་གྱིས་བཞུགས༔ ཐམས་ཅད་ཤེལ་ཕྲེང་པད་དཀར་མཛེས་ཚུལ་བསྣམས༔ གསལ་སྟོང་གཟི་འབར་མ་བཅོས་ལྷང་ངེར་གསལ༔ ཧཱུྃ༔ མཚམས་བཞི་པད་འདབ་ཚོམ་བུའི་གདན་སྟེང་དུ༔ རྒྱལ་ཡུམ་སྒྲོལ་མ་དཀར་སེར་དམར་ལྗང་མཐིང་༔ མཉེན་ལྕུག་འཁྲིལ་ལྡེམ་གར་སྒེག་མཛེས་པ་མོ༔ རལ་པའི་ཐོར་ཚུགས་རིགས་ལྔའི་རྒྱན་གྱིས་སྤྲས༔ ཞལ་འཛུམ་མདངས་ལྡན་ནུ་མ་བྷ་ག་རྒྱས༔ ཕྱག་གཡས་མཆོག་སྦྱིན་གཡོན་པས་སྐྱབས་སྦྱིན་མཛད༔
སྣ་ཚོགས་མཛེས་ལྡན་འགྲེང་ཐབས་ཚུལ་གྱིས་བཞུགས༔ ཧཱུྃ༔ གཞན་ཡང་ཕྱི་ནང་སྒོ་སྐྱོང་ལ་སོགས་པ༔ དཀྱིལ་འཁོར་གསང་བའི་ལྷ་ཚོགས་མ་ལུས་རྣམས༔ ཆུ་ཟླ་དང་ནི་འཇའ་ཚོན་ལྷགས་པ་ལྟར༔ གསལ་སྟོང་མ་བཅོས་སྤྲོས་བྲལ་ངང་ལ་བསྐྱེད༔ དེ་ལྟར་དུ་གསལ་བའི་གནས་གསུམ་ལས་འོད་ཟེར་འཕྲོས་པས༔ འོག་མིན་བདེ་ཆེན་བཀོད་པའི་ཞིང་ཁམས་ནས༔ ལོངས་སྐུ་སྤྱན་རས་གཟིགས་དབང་ལ་འཁོར་སངས་རྒྱས་བྱང་སེམས་རྣམས་ཀྱིས་བསྐོར་བ་སྤྱན་དྲངས༔ ཨོཾ་བཛྲ་ས་མ་ཡ་ཕཻཾ་ཕཻཾ༔
གསུམ་པ་སྤྱན་འདྲེན་པ་ནི༔ ཧཱུྃ༔ འོག་མིན་ལྷུན་གྲུབ་ཞིང་ཁམས་ནས༔ ལོངས་སྐུ་སྤྱན་རས་གཟིགས་དབང་ལ། སངས་རྒྱས་བྱང་སེམས་ཚོགས་ཀྱིས་བསྐོར༔ གནས་འདིར་སྤྱན་འདྲེན་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ བཞི་པ་བཞུགས་སུ་གསོལ་བ་ནི༔ ཧཱུྃ༔ མ་སྐྱེས་སྐྱོན་བྲལ་པདྨ་ཉི་ཟླའི་གདན༔
མི་ཤིགས་འཁོར་ལོ་རྒྱས་པའི་ཁྲི་སྟེང་དུ༔ འགྲོ་འདུལ་ལོངས་སྐུ་ཡེ་ཤེས་ལྷ་ཚོགས་རྣམས༔ ཆུ་ཟླ་ལྟ་བུར་རྙོག་མེད་བརྟན་པར་བཞུགས༔ ཨོཾ་བཛྲ་ས་མ་ཡ་ཏིཥྛ་ལྷན༔ ལྔ་པ་ཕྱག་འཚལ་བ་ནི༔ ཧཱུྃ༔ སྐྱེ་མེད་སྙིང་པོ་སྒྱུ་མའི་ངང་ཚུལ་ཅན༔ ཁ་དོག་བྲལ་ཡང་མ་འགགས་སྣ་ཚོགས་འཆར༔ ཀུན་རྒྱུ་ཤེས་རབ་འོད་ཀྱི་དྲྭ་བའི་སྐུ༔ འཕགས་མཆོག་སྤྱན་རས་གཟིགས་ལ་ཕྱག་འཚལ་བསྟོད།
ཨོཾ་ན་མོ་པཱུ་རུ་ཤ་ཡ་ཧོཿ དྲུག་པ་མཆོད་པ་ནི༔ ཧཱུྃ༔ ཕྱི་ཡུལ་ཚོགས་དྲུག་མཆོད་སྤྲིན་ལྷ་མོའི་གར༔ གནས་ལུགས་ངོ་བོ་དྲན་རིག་སྤྲིན་ཕུང་གཏིབས༔ ཡེ་གྲོལ་རང་བྱུང་སྒྱུ་མའི་རོལ་རྩེད་འདི༔ ཟིལ་གནོན་ལོངས་སྐུའི་ལྷ་ལ་འབུལ་བར་བགྱི། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཁཱ་ཧི༔ ཨོཾ་བཛྲ་ཨ་མྲྀ་ཏ་རཀྟ་བྷ་ལིངྟ་སརྦ་པཱུ་ཛ་ཁཱ་ཧི༔
བདུན་པ་བསྟོད་པ་ནི༔
ཧཱུྃ༔ སྐྱེ་མེད་ཀ་དག་རང་བྱུང་སྙིང་པོ་ཅན། ། མི་གཡོ་ཏིང་འཛིན་གསལ་སྟོང་བརྡ་ཡི་སྐུ། ། ལོངས་སྤྱོད་རྫོགས་སྐུ་འཕགས་མཆོག་སྙིང་རྗེའི་ལྷར། ། དམིགས་མེད་བློ་འདས་དེ་བཞིན་ཕྱག་འཚལ་བསྟོད། བརྒྱད་པ་ཛཔ྄་བསྐུལ་ནི། ཧཱུྃ༔ ཡང་གསང་བླ་མེད་ཐུགས་དམ་གཅིག་བསྡུས་པ༔ བྱིན་རླབས་གཏེར་ཆེན་ཐུགས་རྗེའི་བདག་ཉིད་མཆོག༔ འཇིག་རྟེན་དབང་ཕྱུག་འཁོར་འདས་ཟིལ་གནོན་གྱི༔
ཡོངས་རྫོགས་འདུས་པའི་དཀྱིལ་འཁོར་ལྷ་ཚོགས་རྣམས༔ རྨད་བྱུང་ཏིང་འཛིན་ཛཔ྄་ཀྱིས་རྒྱུད་བསྐུལ་ལ༔ སྐུ་གསུང་ཐུགས་མཆོག་དངོས་གྲུབ་དེང་འདིར་སྩོལ༔ དགུ་པ་བསྙེན་དམིགས་ནི། རང་ཉིད་ཐུགས་རྗེ་ཆེན་པོ་ཡབ་ཡུམ་གྱི། ཐུགས་ཀར་ཧྲཱིཿདང་ཏཱཾ་ཡིག་གསལ་བའི་མཐར༔ སྔགས་ཕྲེང་ཟེར་ཐག་ལུ་གུ་རྒྱུད་སྦྲེལ་ལྟར༔ གཡས་གཡོན་འཁོར་བས་ཕྱི་ནང་སྡིག་སྒྲིབ་དག༔ ལུས་ཀུན་ཁྱབ་པས་མཆོག་ཐུན་དངོས་གྲུུབ་ཐོབ༔ སླར་འཕྲོས་ཕྱོགས་བཅུའི་སངས་རྒྱས་བྱང་སེམས་མཆོད༔
ཚུར་འདུས་བྱིན་རླབས་གཟི་བརྗིད་བདག་ལ་ཐིམ༔ འཇའ་ལུས་དཔལ་འབར་རྡོ་རྗེའི་སྐུ་རུ་གྱུར༔ རྩ་སྔགས་ནི། ཨོཾ་ཨཱཿཧཱུྃ༔ ཨོཾ་མ་ཎི་པདྨེ་ཧཱུྃ་ཧྲཱིཿ ཡུམ་གྱི་སྔགས། ཨོཾ་ཨཱརྻ་ཏཱ་རེ་ཏུ་རེ་སྭཱ་ཧཱ༔ གཅིག་དྲིལ་སྒྲུབ་སྔགས་ནི༔ ཨོཾ་ལོ་ཀི་ཤྭ་ར་ཏཱཾ་ཏུ་ཏཱ་རེ་ཧཱུྃ་ཕཊ྄ཿ ཅི་ནུས་སུ་བཟླས་མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་སོགས་སྤྱི་ལྟར་བྱ།
དེ་ནས་ཚོགས་མཆོད་མདོར་བསྡུས་བྱ་བར་སྤྲོ་ན། གཉིས་པ་ཚོགས་མཆོད་བྱ་བ་ལ་དྲུག་ལས། དང་པོ་ཚོགས་བྱིན་གྱིས་བརླབ་པ་ནི། བདུད་རྩིས་བྲན་ལ། རྃ་ཡྃ་ཁྃ། ཨོཾ་ཨཱཿཧཱུྃ། ཧཱུྃ༔ འོག་མིན་ཀློང་ཡངས་ཕྱོགས་བཅུའི་དཀྱིལ་འཁོར་ནས། ། སྐུ་གསུམ་འཁོར་འདས་ཟིལ་གནོན་ལྷ་ཚོགས་རྣམས། ། ཚོགས་ལ་གཤེགས་ཤིང་གནས་འདིར་བྱིན་ཆེན་ཕོབ། །
དབང་བཞི་བསྐུར་ལ་མཆོག་ཐུན་དངོས་གྲུབ་སྩོལ། ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ ཨ་བེ་ཤ་ཡ་སཏྭཾ། གཉིས་པ་མཆོད་པ་ནི། ཧཱུྃ། བླ་མ་ཡི་དམ་མཁའ་འགྲོ་དམ་ཅན་དང་༔ ཆོས་སྐྱོང་གཏེར་སྲུང་དཀྱིལ་འཁོར་སྐྱོང་མཛད་པ༔ འདོད་ཡོན་ལོངས་སྤྱོད་ཞལ་ཟས་ཚོགས་ཀྱིས་མཆོད༔ བཞེས་ནས་དབང་དང་དངོས་གྲུབ་དེང་འདིར་སྩོལ༔ ཨོཾ་ཨཱཿཧཱུྃ༔
ག་ཎ་ཙཀྲ་ས་པཱ་རི་ཝ་ར་ཨི་དཾ་བྷ་ལིངྟ་ཁ་ཁ་ཁཱ་ཧི༔ གསུམ་པ་བསྐང་བ་ནི། ཧཱུྃ༔ ཕྱི་ནང་དམ་རྫས་སྤྱན་གཟིགས་མཆོད་པའི་སྤྲིན༔ དངོས་སུ་བཤམས་ཤིང་བློ་ཡིས་སྤྲུལ་པའི་ཚོགས༔ སྟོང་གསུམ་ཁྱོན་ལྟར་ཁེངས་པའི་ཡིད་འཕྲོག་རྫས༔ སྣ་ཚོགས་མཆོད་སྤྲིན་ཀུན་ཚང་རྒྱ་མཚོ་འདིས༔ འཁོར་འདས་ཟིལ་གནོན་དཀྱིལ་འཁོར་ཐུགས་དམ་བསྐང་༔ བཞི་པ་བཤགས་པ་ནི༔ ཧོཿ
ཚོགས་ཀྱི་ཉེས་སྐྱོན་མ་རིག་བླང་དོར་རྣམས༔ རོ་གཅིག་ལྟ་བ་ཟག་མེད་ཏིང་འཛིན་གྱིས༔ གཟུང་འཛིན་དགག་སྒྲུབ་ཉམས་ཆག་སྐྱོན་གྱི་ཚོགས༔ བདག་གཞན་གཉིས་མེད་ཡེ་གྲོལ་ངང་ལ་བཤགས༔ ཞེས་ཡི་གེ་བརྒྱ་པ་བཟླས། ལྔ་པ་བསྒྲལ་བསྟབ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱ་དགྲ་བགེགས་མྱུར་དུ་ཁུག༔ གནོད་བྱེད་སྲོག་ལ་ཀཱི་ལ་ཡ༔
གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ དངོས་གྲུབ་བླངས་ཤིང་ཚོགས་ལ་རོལ། དྲུག་པ་ལྷག་མ་ནི། ཧཱུྃ། དཀྱིལ་འཁོར་མུ་རན་སྐྱོང་བའི་དམ་ཚིག་ཅན། ། ལྷག་ལ་དབང་རྣམས་བཀའ་ཡི་ཕམ་ཕབ་བཞེས། ། སྔོན་ཚེ་སློབ་དཔོན་པདྨའི་བཀའ་བཞིན་དུ། ། དགྲ་བགེགས་སྒྲོལ་ཞིང་བསྟན་པའི་བྱ་ར་མཛོད། ། མ་མོ་མ་ཏྲི་རེ་མ་ཏི་མུ་ཁ་ལི་ཙཎྜ་མ་མ་བྷཀྵ་སི་བྷ་ལིངྟ་ཁཱ་ཧི།
ལྷག་གཏོར་འབུལ་ཞིང་ཕྲིན་ལས་བཅོལ། སྐབས་འདིར་ཆོས་སྐྱོང་གཏོར་འབུལ་བྱ། གསུམ་པ་རྗེས་ཀྱི་བྱ་བ་བདུན་ལས། དང་པོ་མཆོད་པ་ནི། ཧཱུྃ༔ ཕྱི་ཡུལ་ཚོགས་དྲུག་མཆོད་སྤྲིན་ལྷ་མོའི་གར༔ གནས་ལུགས་ངོ་བོ་དྲན་རིག་སྤྲིན་ཕུང་གཏིབས༔ ཡེ་གྲོལ་རང་བྱུང་སྒྱུ་མའི་རོལ་རྩེད་འདི༔ ཟིལ་གནོན་ལོངས་སྐུའི་ལྷ་ལ་འབུལ་བར་བགྱི། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཁཱ་ཧི༔
ཨོཾ་བཛྲ་ཨ་མྲྀ་ཏ་རཀྟ་བྷ་ལིངྟ་སརྦ་པཱུ་ཛ་ཁཱ་ཧི༔ གཉིས་པ་བསྟོད་པ་ནི། ཧཱུྃ༔ སྐྱེ་མེད་ཀ་དག་རང་བྱུང་སྙིང་པོ་ཅན། ། མི་གཡོ་ཏིང་འཛིན་གསལ་སྟོང་བརྡ་ཡི་སྐུ། ། ལོངས་སྤྱོད་རྫོགས་སྐུ་འཕགས་མཆོག་སྙིང་རྗེའི་ལྷར། ། དམིགས་མེད་བློ་འདས་དེ་བཞིན་ཕྱག་འཚལ་བསྟོད། གསུམ་པ་ནོངས་བཤགས་ནི། ཧཱུྃ༔ བླ་མེད་ཐེག་ཆེན་རྒྱུད་སྡེའི་སྒོར་ཞུགས་ནས༔
རྩ་བ་ཡན་ལག་ཕྱག་རྒྱ་ཏིང་འཛིན་སོགས། ཁས་བླངས་དམ་ཚིག་ཉམས་འགལ་ཅི་མཆིས་པ། མཐོལ་བཤགས་བཟོད་གསོལ་ཚངས་པའི་དངོས་གྲུབ་སྩོལ༔ ཅེས་ཡི་གེ་བརྒྱ་པས་ལྷག་ཆད་བཀང་༔ བཞི་པ་དབང་བླང་བ་ནི། ཧཱུྃ༔ ཆོས་དབྱིངས་སྐྱེ་མེད་རང་བྱུང་ཕོ་བྲང་ནས༔ བསྐྱེད་པའི་སྣ་ཚོགས་ཟློས་གར་དཀྱིལ་འཁོར་ལྷ༔ དོན་གཉིས་ལས་བཞིའི་ཕྲིན་ལས་ཤུགས་ཕྱུང་ནས༔ ཡེ་ཤེས་ལྔ་ཡི་དབང་མཆོག་བསྐུར་དུ་གསོལ༔
ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་པས་དབང་བླང་༔ བརྟན་བཞུགས་སྤྱི་ལྟར་བྱས་ལ། ལྔ་པ་བསྡུ་ལྡང་ནི། ཧཱུྃ༔ སྣང་སྟོང་འཇའ་ཚོན་ཆུ་ཟླའི་དཀྱིལ་འཁོར་ལྟར༔ མི་དམིགས་ལྷ་ཚོགས་དབྱིངས་རིག་ཀློང་ལ་ཐིམ༔ དྲན་རིག་ཆོས་སྐུའི་རྒྱལ་ས་ཟིན་གྱུར་ནས༔ མ་བཅོས་སྤྲོས་བྲལ་ངང་ལ་ཨཱ་རུ་ལྡང་༔ ཨ་ཨ་ཨཱཿ
དྲུག་པ་བསྔོ་སྨོན་བྱ་བ་ནི། ཧྲཱིཿ བདག་གི་བསྙེན་སྒྲུབ་དུས་གསུམ་དགེ་བའི་ཚོགས༔ མཁའ་ཁྱབ་འགྲོ་བ་རྣམས་ཀྱི་དོན་དུ་བསྔོ༔ ཀུན་ཀྱང་ས་བཅུ་ལམ་ལྔ་མཐར་ཕྱིན་ནས༔ གདོད་མའི་མགོན་པོའི་གོ་འཕང་མྱུར་ཐོབ་ཤོག ། བདུན་པ་བཀྲ་ཤིས་ནི། ཧྲཱིཿ ཐུགས་རྗེའི་གཏེར་ཆེན་འཁོར་འདས་ཟིལ་གནོན་ལྷ། ། ཡི་དམ་དཔའ་བོ་མཁའ་འགྲོའི་ཚོགས་བཅས་ཀྱིས།
དེང་འདིར་མི་མཐུན་རྒུད་པ་ཀུན་ཞི་ཞིང་༔ རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག༔ རྗེས་སུ་བསྔོ་སྨོན་ཅི་རིགས་པས་མཐའ་བརྒྱན་ལ་མཐར་སྟོང་ཉིད་འོད་གསལ་གྱི་ངང་ལ་མཉམ་པར་བཞག་པར་བྱའོ། ཐུགས་རྗེ་ཆེན་པོ་འཁོར་འདས་ཟིལ་གནོན་གྱི་ཆོས་སྡེ་ཆེན་པོ་ལས་ཡན་ལག་ལེ་ཚན་དྲུག་གི་ནང་གསེས་བླ་མ་ལོངས་སྐུ་ལྟར་སྒྲུབ་ཀྱི་འདོན་ཁྲིགས་པདྨའི་ཕྲེང་བ་མཛེས་པར་བྱེད་པའི་རྒྱན་ཞེས་བྱ་བ་འདིའང་དུས་གསུམ་རྒྱལ་བའི་ཞབས་ཀྱིས་བཅགས་ཤིང་མ་ཧཱ་གུ་རུ་པདྨ་སམྦྷ་ཝ་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པ་དང་གནུབས་ཆེན་སངས་རྒྱས་ཡེ་ཤེས་འཇམ་དཔལ་ཡ་མཱནྟ་ཀའི་རྒྱུད་ལུང་མན་ངག་རྣམས་ཉམས་བཞེས་མཛད་པའི་གནས་མཆོག་རྒྱལ་པོ་བལ་ཡུལ་ཡང་ལེ་ཤོད་ཅེས་བྱ་བར་རང་གནས་གསང་སྔགས་ཕུར་པ་གླིང་གནམ་ལྕགས་སྒྲུབ་སྡེ་རུ་རབ་གནས་ཆུ་ཕོ་རྟ་ལོའི་ནག་པ་ཟླ་བའི་ཡར་ཚེས་༦གི་ཉིན་སྒོ་ཆེན་སྤྲུལ་མིང་དུ་འབོད་པ་ཕྱོགས་ཉུལ་སྤྲང་པོ་གུ་ཧྱས་སྤེལ་བའི་ཡི་གེ་པ་ནི་རང་སློབ་ཨཽ་ཌཱི་མིང་ཅན་གྱིས་བགྱིས་པ་དགེ་བར་གྱུར་ཅིག། །། ༈ བཀའ་བརྒྱད་ཕྲིན་ལས་བསྡུས་པའི་གསོལ་འདེབས་བྱིན་རླབས་སྤྲིན་ཕུང་བཞུགས་སོ། ཨོཾ་ཨཱཿཧཱུྃ། ཆོས་སྐུ་ཀུན་བཟང་སྟོན་པ་རྡོ་རྗེ་སེམས། ། དགའ་རབ་རྡོ་རྗེ་མཁའ་འགྲོ་ལས་ཀྱི་དབང༌། ། འཕགས་ཡུལ་གྲུབ་པའི་རིག་འཛིན་བརྒྱད་རྣམས་ལ། ། གསོལ་བ་འདེབས་སོ་བྱིན་རླབས་དབང་ཆེན་བསྐུར། །
ཡོངས་རྫོགས་སྒྲུབ་སྡེའི་བཀའ་བབས་པདྨ་འབྱུང༌། ། གསང་བ་རྒྱ་མཚོའི་མཛོད་འཛིན་མཁར་ཆེན་བཟའ། ། རྒྱུད་འཛིན་རྗེ་འབངས་སྙིང་གི་བུ་དགུ་ལ། ། གསོལ་བ་འདེབས་སོ་རྡོ་རྗེའི་ཡེ་ཤེས་བསྐྱེད། ། མཐུ་རྩལ་ནུས་པའི་མངའ་བདག་གནུབས་ཆེན་རྗེ། ། ཟབ་མོའི་གཏེར་ལ་དབང་བསྒྱུར་རྩ་གསུམ་གླིང༌། ། ཆོས་བདག་ལུང་ཟིན་རྩ་བརྒྱུད་བླ་མ་ལ། ། གསོལ་བ་འདེབས་སོ་སྨིན་གྲོལ་ཉམས་རྟོགས་སྤོར། ཁྲོ་བོ་ཀུན་འདུས་སྤྱི་དཔལ་ཆེ་བའི་མཆོག ། སྐུ་གསུང་ཐུགས་ཡོན་ཕྲིན་ལས་རྦོད་གཏོང་དང༌། །
དྲག་སྔགས་དྲེགས་འདུལ་ལ་སོགས་བཀའ་བརྒྱད་ལྷར། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། གནས་ཡུལ་དཔའ་བོ་མཁའ་འགྲོ་ཆོས་སྐྱོང་དང༌། ཁྱད་པར་བཀའ་སྲུང་མགོན་ཆེན་སྡེ་ལྔ་སོགས། ། བདུན་བརྒྱ་ཉེར་ལྔའི་དཀྱིལ་འཁོར་ལྷ་ཚོགས་ལ། ། གསོལ་བ་འདེབས་སོ་ཕྱི་ནང་བར་ཆད་སོལ། ། སྣང་སྲིད་གཞིར་བཞེངས་ལྷ་ཡི་ཕྱག་རྒྱར་རྫོགས། ། འབྱིན་འཇུག་བདེ་ཆེན་རྡོ་རྗེའི་སྔགས་སུ་དག ། དྲན་རྟོག་འོད་གསལ་ཆོས་སྐུར་སྨིན་བྱས་ནས། ། ཚེ་འདིར་རྡོ་རྗེའི་ལམ་མཆོག་མཐར་ཕྱིན་ཤོག །
ཅེས་པའང་སྒྲུབ་སྡེའི་ཉམས་བཞེས་ལ་དགོས་མཁོའི་ཆེད་ཨཽ་ཌཱིས་ནན་བསྐུལ་ངོར་གུ་ཧྱས་སོ། བཀའ་བརྒྱད་ཆེན་མོ་གསང་བ་ཟིལ་གནོན་གྱི་རྒྱུན་ཁྱེར་སྙིང་པོའི་དོན་བསྡུས་བཞུགས་སོ། བླ་མ་རིག་འཛིན་སྒྲུབ་སྡེ་བརྒྱད་ཀྱི་ལྷ་ལ་ཕྱག་འཚལ་ལོ། དེའང་བཀའ་བརྒྱད་གསང་བ་ཟིལ་གནོན་གྱི་རྒྱུན་གྱི་རྣལ་འབྱོར་ཉམས་སུ་ལེན་པར་འདོད་པའི་གང་ཟག་གིས། ཐོག་མར་དབང་གི་རྒྱུད་སྨིན་པར་བྱས་ཤིང༌། དམ་ཚིག་གི་སྲོག་དང་མ་བྲལ་བར་སྒྲུབ་པ་ཉམས་སུ་ལེན་པ་ལ། གནས་མཚན་ཉིད་དང་ལྡན་པར་དམ་ཚིག་གི་བྲིས་སྐུ་སོགས་རྟེན་བཀྲམ་པའི་མདུན་དུ་སྟེགས་བུ་གཙང་མར་རས་བྲིས་སམ་འབྲུ་ཚོམ་བཀོད་པའི་ཁར་སྒྲུབ་རྟེན་གཏོར་མ་དང་སྨན་རཀ་སྲུང་མའི་མཆོད་གཏོར་ཚོགས་ཀྱི་ཡོ་བྱད་མཆོད་པའི་དངོས་པོ་རྣམས་འདུ་བྱ་ལ། རང་ཉིད་སྟན་དུ་བདེ་བར་འཁོད་པའི་མདུན་ནང་མཆོད་ཌཱ་དྲིལ་འཐོར་ནས་བསང་བུམ་སོགས་ཉེར་མཁོ་རྣམས་ཚགས་སུ་ཚུད་པར་བྱའོ། གཉིས་པ་ཕྲིན་ལས་དངོས་ལ་སྔོན་འགྲོ་དངོས་གཞི་རྗེས་ཀྱི་རིམ་པའོ། དང་པོ་ཚོགས་ཞིང་གསལ་གདབ་པ་ནི།
རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས་བླ་མ་རིག་འཛིན་དཔལ་ཆེན་གཙོ་དགུའི་དཀྱིལ་འཁོར་གྱི་ལྷ་ཚོགས་བཛྲ་ས་མཱ་ཛཿ ས་སད་པར་བྱས་ལ་སྐྱབས་སེམས་ནི། བླ་མ་སངས་རྒྱས་འཁོར་དང་བཅས༔ ཀུན་ནས་བདག་ལ་དགོངས་སུ་གསོལ༔ བླ་མ་དཀོན་མཆོག་གསུམ་པོ་ལཿ བྱང་ཆུབ་མ་ཐོབ་བར་དུ་ནི༔ སྐྱབས་ཀྱི་མཆོག་ཏུ་བཟུང་བར་བགྱི༔ སྔོན་ནས་བསགས་པའི་སྡིག་སྒྲིབ་བཤགས༔ འགྲོ་དོན་སངས་རྒྱས་འཐོབ་བྱའི་ཕྱིར༔ སྨོན་འཇུག་བྱང་ཆུབ་སེམས་བསྐྱེད་དོ༔
སེམས་ཅན་ཡོངས་སུ་སྨིན་བྱའི་ཕྱིར༔ གསང་སྔགས་སྤྱོད་པ་རླབས་ཆེན་སྤྱོད༔ དོན་དམ་སྤྲོས་བྲལ་བྱང་ཆུབ་སེམས༔ རང་བྱུང་མཐའ་བྲལ་གསལ་སྟོང་བསྒོམ༔ གཉིས་པ་ཡན་ལག་བདུན་པ་ནི། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། །
དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པ་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲངས་པའི་དགེ་བ་རྣམས། །
བསྡུས་ཏེ་བྱང་ཆུབ་ཆེན་པོར་བསྔོ། ཛཿཧཱུྃ་བཾ་ཧོཿ ཚོགས་ཞིང་རྣམས་འོད་ཞུ་རང་ལ་ཐིམ་པར་གྱུར། གསུམ་པ་འབྱུང་པོ་ལ་གཏོར་མ་བསྔོ་བ་ནི། ཨོཾ་ཨཱཿཧཱུྃ་ གིས་བརླབས་ལ། སརྦ་བྷུ་ཏ་ཨ་ཀརྵ་ཡ་ཛཿ ས་མགྲོན་དགུག དེ་ནས་བགེགས་བསྐྲད་པ་ནི། ཧཱུྃ༔ ང་ནི་གསལ་སྟོང་ཧེ་རུ་ཀཿ
བདག་གཞན་ཕྱེ་བའི་རྣམ་རྟོག་བགེགས༔ རོ་གཅིག་གཏོར་མ་འདི་བཞེས་ལ༔ ཕྱོགས་མེད་ཆོས་སྐུའི་ཀློང་དུ་དེངས༔ ཅི་སྟེ་མི་འགྲོ་ཨ་འཐས་ན༔ ཀུན་རྒྱུ་ཁྲོ་མོས་རིག་རྩལ་བསྐྱེད༔ ཁྲེགས་ཆོད་རྡོ་རྗེའི་མཚོན་ཆར་འབེབས༔ ང་བདག་འགོང་པོ་རྡུལ་ཕྲན་གཏོར༔ དེ་བས་གཉིས་འཛིན་ཕྱིར་དེངས་ཤིག༔ ཨོྃ་ཧེ་རུ་ཀ་ཛྙཱ་ན་བཛྲ་ཧཱུྃ་ཧཱུྃ་ཕཊ྄་ཕཊ྄ཿ གནོད་བྱེད་ཨུ་ཙ་ཏ་ཡ་ཕཊ྄ཿ
བཞི་པ་རང་བྱུང་ལྟ་བའི་མཚམས་གཅོད་ནི། ཧཱུྃ༔ ང་ཉིད་ཡེ་ནས་དཔལ་ཆེན་ཧེ་རུ་ཀཿ མཁའ་ལྟར་ཁྱབ་པ་འོད་གསལ་རྡོ་རྗེའི་ཐུགས༔ ཡེ་ཤེས་ལྔ་རུ་ནམ་ཡང་འབྲལ་བརླག་མེད༔ རྣམ་རྟོག་རུ་ཏྲ་གཉིས་འཛིན་ཀ་ནས་དག༔ ཆོས་དབྱིངས་བརྡལ་ཁྱབ་བསྲུངས་མཚམས་མེད་པར་གསལ༔ ཨོཾ་ཧེ་རུ་ཀ་ཛྙཱ་ན་ཧཱུྃ་ཕཊ྄ཿ ང་བདག་རུ་ཏྲ་པྲ་ཝེ་ཤ་ཡ་ཕཊ྄ཿ ཨོཾ་དྷརྨ་ཛྙཱ་ན་བཛྲ་ཙཀྲ་སཏྭཾ༔
ལྔ་པ་རང་བྱུང་མཆོད་རྫས་བྱིན་གྱིས་བརླབ་པ་ནི། ཧཱུྃ༔ འཁོར་ལོ་རྣམ་དག་རང་བྱུང་བྷནྡྷའི་སྣོད༔ བློ་ཡི་ཁྱོན་རྩེ་ཡངས་ཤིང་རྒྱ་ཆེའི་ནང་༔ ཕྱི་མཆོད་མེ་ཏོག་བདུག་སྤོས་མར་མེ་དྲི༔ ཞལ་ཟས་རོལ་མོ་སིལ་སྙན་གདུང་བའི་དབྱངས༔ གཟུགས་སྒྲ་དྲི་རོ་རེག་བྱ་དབང་པོ་ལྔ༔ གཟུགས་མཛེས་གླུ་དབྱངས་གར་མོ་ཕྱག་རྒྱ་ཅན༔ ནང་མཆོད་དུག་ལྔ་ཡེ་ཤེས་སྨན་རཀ་གཏོར༔ གསང་མཆོད་བདེ་སྟོང་སྦྱར་བའི་བདུད་རྩི་ལྔ༔
སྒྲོལ་མཆོད་ལ་སོགས་སྤྱན་གཟིགས་མཐུན་པའི་རྫས༔ མ་ཚང་མེད་པ་ཡེ་ནས་བདུད་རྩིར་གྱུར༔ ཨོཾ་ཨཱཿཧཱུྃ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་ཛྙཱ་ན་པཉྩ་ཨ་མྲྀ་ཏ་ཧཱུྃ་ཧྲཱིཿཋཿ ཨོཾ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཋཿ ཨོཾ་མ་ཧཱ་བྷ་ལིངྟ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་ཧཱུྃ་ཧྲཱིཿཋཿ ལན་གསུམ་གསུམ་བརྗོད། དེ་ནས་དངོས་གཞི་ལ། དང་པོ་དེ་བཞིན་ཉིད་ཀྱི་ཏིང་འཛིན་ནི།
ཧཱུྃ༔ སྨྲ་བརྗོད་བྲལ་བ་སྟོང་པའི་གཞི༔ ཁྱབ་བརྡལ་ངང་ལ་ལྷུན་གྱིས་གནས༔ རྒྱ་ཆད་ཕྱོགས་ལྷུང་སྤུ་རིས་བྲལ༔ ཨོཾ་དྷརྨ་ཛྙཱ་ན་ཙིཏྟ་ཧཱུྃ༔ གཉིས་པ་ཀུན་ཏུ་སྣང་བའི་ཏིང་འཛིན་ནི། ཨཱཿ ཡིད་ཀྱི་རྟོག་པ་ཕྲ་མོ་ལ༔ མ་འགགས་རྩལ་སྣང་ལམ་གྱིས་ཤར༔ གཉིས་རྟོག་རླུང་གི་རང་བཞིན་བསྐྱེད༔
ཨོཾ་བཛྲ་དྷརྨ་ཧྲཱི་ཏ་ཨཱཿ གསུམ་པ་རྒྱུ་ཡི་ཏིང་ངེ་འཛིན་ནི། ཨོཾ༔ ཀུན་སྣང་འཛིན་པའི་ས་བོན་ལས༔ རྟེན་འབྲེལ་ཧཱུྃ་ཡིག་རྡོ་རྗེ་ཤར༔ གནས་འགྱུ་ལྷ་དང་གཞལ་ཡས་གསལ༔ ཨོཾ་དྷརྨ་བྷྲཱུྃ་ཛྙཱ་ན་ཧཱུྃ༔ བཞི་པ་རྟེན་གཞལ་ཡས་ཁང་བསྐྱེད་པ་ནི། ཧཱུྃ༔ ཨེ་ཡྃ་རྃ་སུྃ་ཀེཾ་བྷྲཱུྃ༔
འབྱུང་ལྔ་བསྣོལ་བརྩེགས་བརྟན་པའི་སྟེང་༔ རྡོ་རྗེའི་འོད་ཟེར་གཞལ་ཡས་ཁང་༔ དཀྱིལ་འཁོར་ཕྱི་ནང་མཚན་ཉིད་རྫོགས༔ ཡེ་ཤེས་ལུགས་སུ་འབྱུང་བར་བསྒོམ༔ ཨོཾ་བཛྲ་བྷྲཱུྃ་ས་མ་ཡ་ཧཱུྃ༔ ཨོཾ་པདྨ་མཎྜ་ལ༔ སཱུརྻ་མཎྜ་ལ༔ ཙནྡྲ་མཎྜ་ལ༔ རུ་ཏྲ་ཏི་ར་བཾ༔ སྥ་ར་ཎ་ཕཊ྄ཿ
སཾ་ཧ་ར་ཎ་ཧཱུྃ༔ ཨོཾ་སརྦ་ཤཱུ་ནྱ་ཏ་བཛྲ་ཨཱཏྨ་ཀོ྅་ཧཾ༔ ལྔ་པ་བརྟེན་པ་ལྷ་བསྐྱེད་པ་ནི། ཧཱུྃ༔ དེ་དབུས་ཟླ་གམ་སྒོ་གཅིག་པ༔ པད་ཉི་བྱོལ་སོང་གཙོ་བརྒྱད་སྟེང་༔ བདག་ཉིད་ཆེ་མཆོག་ཧེ་རུ་ཀཿ སྨུག་ནག་དབུ་དགུ་ཤིན་ཏུ་ཁྲོ༔ གཡས་དགུ་གནམ་ལྕགས་རྡོ་རྗེ་གདེངས༔ གཡོན་དགུ་བྷནྡྷ་དམར་གྱིས་བཀང་༔
དུར་ཁྲོད་ཆས་ལྡན་སྒྲོ་གཤོག་བརྒྱངས༔ ཞབས་བརྒྱད་བརྐྱང་བསྐུམ་གླིང་བཞིར་བརྗིད༔ ཐུགས་ཀར་སེམས་དཔའ་ས་བོན་ཧཱུྃ༔ གནམ་ཞལ་དབྱིངས་ཕྱུག་སྐུ་ལ་འཁྲིལ༔ ཕྱག་དྲུག་གྲི་ཐོད་མགུལ་ནས་འཁྱུད༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་མ་ཧཱ་ཀྲོ་ཏ་ཤྲཱི་ཧེ་རུ་ཀ་ཧཱུྃ་ཕཊ྄ཿ མ་ཧཱ་ཀྲོ་ཏི་ཤྭ་རཱི་སཏྭཾ༔ ཧཱུྃ༔ ཤར་ཕྱོགས་ཕོ་བྲང་ཟླ་གམ་དབུས༔
དྲི་ཟ་ཕོ་མོ་བསྣོལ་བའི་སྟེང་༔ ཐུགས་མཆོག་བཛྲ་ཧེ་རུ་ཀཿ མཐིང་ནག་དཀར་དམར་ཞལ་གསུམ་ཁྲོ༔ གཡས་གསུམ་རྡོ་རྗེ་ཁ་ཊྭཱཾ་རྔ༔ གཡོན་གསུམ་དྲིལ་བུ་བྷན་དམར་ཞགས༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ ཀྲོ་ཏི་ཤྭ་རཱི་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་རུ་ལུ་རུ་ལུ་ཧཱུྃ་བྷྱོ་ཕཊ྄ཿ ཧཱུྃ༔
ལྷོ་ཕྱོགས་ཕོ་བྲང་ཟླ་གམ་དབུས༔ གཤིན་རྗེ་ཕོ་མོ་བསྣོལ་བའི་སྟེང་༔ སྐུ་ཡི་བདག་ཉིད་གཤིན་རྗེའི་གཤེད༔ སེར་ནག་དཀར་དམར་ཁྲོ་ཞིང་གཏུམ༔ བེ་ཅོན་རལ་གྲི་དགྲ་སཏྭ་གཡས༔ བྷན་དམར་སྡིགས་མཛུབ་མདུང་ཐུང་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ བྷེ་ཏ་ཟ་བྱེད་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་ཡ་མཱནྟ་ཀ་ཧཱུྃ་ཕཊ྄ཿ
ཧཱུྃ༔ ནུབ་ཕྱོགས་ཕོ་བྲང་ཟླ་གམ་དབུས༔ ཀླུ་དབང་ཕོ་མོ་བསྣོལ་བའི་སྟེང་༔ གསུང་མཆོག་པདྨ་ཧེ་རུ་ཀཿ དཀར་དམར་མཐིང་ཞལ་ཁྲོ་ལ་གཏུམ༔ གཡས་གསུམ་རྡོ་རྗེ་ཁ་ཊྭཱཾ་སྦྲུལ༔ དྲིལ་བུ་བྷན་དམར་ལྕགས་སྒྲོག་གཡོན༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔ པདྨ་གཟི་ལྡན་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔
ཨོཾ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཧཱུྃ༔ བྱང་ཕྱོགས་ཕོ་བྲང་ཟླ་གམ་དབུས༔ གནོད་སྦྱིན་ཕོ་མོ་བསྣོལ་བའི་སྟེང་༔ ཕྲིན་ལས་རྡོ་རྗེ་གཞོན་ནུའི་སྐུ༔ མཐིང་ཀ་དཀར་དམར་ཁྲོ་ལ་གཏུམ༔ རྡོ་རྗེ་རྩེ་དགུ་རྩེ་ལྔ་གཡས༔ གཡོན་གཉིས་མེ་དཔུང་ཁ་ཊྭཱཾ་ཐོགས༔ མཐའ་གཉིས་རི་རབ་ཕུར་བུ་བསྒྲིལ༔ དུར་ཁྲོད་ཆས་ལྡན་སྒྲོ་གཤོག་བརྒྱངས༔
འཁོར་ལོ་རྒྱས་འདེབས་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བྃ་ཧཱུྃ་ཕཊ྄ཿ ཧཱུྃ༔ ཤར་ལྷོ་ཕོ་བྲང་ཟླ་གམ་དབུས༔ མེ་ལྷ་ཕོ་མོ་བསྣོལ་བའི་སྟེང་༔ ཡོན་ཏན་རྦོད་གཏོང་ཧེ་རུ་ཀཿ ལྗང་དཀར་དམར་ལ་ཁྲོ་ཞིང་གཏུམ༔ གཡས་གསུམ་རྡོ་རྗེ་ཁྱུང་དང་སྦྲུལ༔ བྷན་དམར་ཞིང་དབྱུག་གྭའུ་གཡོན༔
དུར་ཁྲོད་ཆས་ལྡན་སྒྲོ་གཤོག་བརྒྱངས༔ ཉིད་ཞི་ཡུམ་དང་གཉིས་མེད་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་གྷུ་ན་ཛྙཱ་ན་ཤྲཱི་ཧེ་རུ་ཀ་ཀྲོ་ཏི་ཧཱུྃ་ཕཊ྄ཿ ཧཱུྃ༔ ལྷོ་ནུབ་ཕོ་བྲང་ཟླ་གམ་དབུས༔ ཆེ་མཆོག་དྲག་པོ་ཐོད་ཕྲེང་རྩལ༔ དམར་དཀར་སྔོ་ལ་ཁྲོ་ཞིང་གཏུམ༔ གྲི་གུག་རྡོ་རྗེ་རལ་གྲི་གཡས༔ ཐོད་ཁྲག་ཁ་ཊྭཱཾ་ལྕགས་སྡིག་གཡོན༔
དུར་ཁྲོད་ཆས་ལྡན་སྒྲོ་གཤོག་བརྒྱངས༔ རྡོ་རྗེ་གཏུམ་མོ་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་ཨཱཿཧཱུྃ་ཨརྩིག་ནིརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཕཊ྄་ཨཱཿཧཱུྃ༔ ཧཱུྃ༔ ནུབ་བྱང་ཕོ་བྲང་ཟླ་གམ་དབུས༔ འཇིག་རྟེན་ཁྲོ་བོ་ཧེ་རུ་ཀཿ དུད་ཁ་དཀར་དམར་ཁྲོ་ཞིང་གཏུམ༔ རྡོ་རྗེ་ལྷ་བརྒྱད་མགོ་བོ་གཡས༔ བྷན་དམར་ཀླུ་བརྒྱད་མགོ་བོ་གཡོན༔
དུར་ཁྲོད་ཆས་ལྡན་སྒྲོ་གཤོག་བརྒྱངས༔ འབྱུང་བཞི་བདག་མོ་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་བཛྲ་ཙཎྜ་སརྦ་དུཥྚཱཾ་ཧཱུྃ་ཕཊ྄ཿ ཧཱུྃ༔ བྱང་ཤར་ཕོ་བྲང་ཟླ་གམ་དབུས༔ ཁྲག་འཐུང་ཁྲོ་རྒྱལ་དམོད་པའི་སྐུ༔ ནག་དཀར་དམར་ལ་ཁྲོ་གཏུམ་བརྗིད༔ གྲི་གུག་ལྷ་བརྒྱད་ཙིཏྟ་གཡས༔ དུང་དམར་ཀླུ་བརྒྱད་ཙིཏྟ་གཡོན༔
དུར་ཁྲོད་ཆས་ལྡན་སྒྲོ་གཤོག་བརྒྱངས༔ སྲིད་པ་སྤྱི་འདུལ་ཡུམ་དང་སྦྱོར༔ སྲས་བཞི་ཡབ་ཡུམ་སྤྲུལ་འཁོར་གསལ༔ ཨོཾ་སརྦ་དུཥྚཱཾ་ཨེ་ཛ་བྷྱོ་ཧཱུྃ་ཕཊ྄ཿ ཧཱུྃ༔ ཕོ་བྲང་སྐྱོང་བའི་རིམ་པ་བཞིན༔ རང་མདོག་ཕྱག་མཚན་རྒྱན་གྱིས་སྤྲས༔ ཁྲོ་ཉེར་གར་གྱི་ཉམས་དགུ་ལྡན༔ ཟིལ་གནོན་དཀྱིལ་འཁོར་ལྷ་ཡི་ཚོགས༔ མ་ཡེངས་ཏིང་འཛིན་གསལ་བར་བསྐྱེད༔
ཨོཾ་བཛྲ་ཨངྐུ་ཤ་ཡ་ཛཿ ཨོཾ་བཛྲ་པཱ་ཤ་ཧཱུྃ༔ ཨོཾ་བཛྲ་སྥོ་ཊ་ཧཱུྃ༔ ཨོཾ་བཛྲ་གཎྜེ་ཧོཿ
དྲུག་པ་ཡེ་ཤེས་པ་སྤྱན་འདྲེན་པ་ནི། ཧཱུྃ༔ ཆོས་དབྱིངས་རང་བྱུང་ཨེ་ཡི་ཀློང་༔ སྐུ་གསུང་ཐུགས་ཡོན་གནས་མཆོག་ནས༔ ཆེ་མཆོག་ལྷ་ཚོགས་གཤེགས་སུ་གསོལ༔ ཨོཾ་བཛྲ་ས་མཱ་ཡ་ཛ་ཛཿ
ཛཿཧཱུྃ་བཾ་ཧོཿ བདུན་པ་བཞུགས་སུ་གསོལ་ཞིང་ཕྱག་འཚལ་བ་ནི། ཧཱུྃ༔ ཆེ་མཆོག་ཟིལ་གནོན་ལྷ་ཡི་ཚོགས༔ རྟོག་མེད་ཤེས་པའི་གདན་ལ་བཞུགས༔ ཡེ་གྲོལ་ཆེན་པོའི་དཀྱིལ་འཁོར་ལ༔ རང་བྱུང་དེ་བཞིན་བདག་ཕྱག་འཚལ༔ ཨོཾ་བཛྲ་ས་མ་ཡ་ཏིཥྛ་ལྷན༔ ན་མོ་པུ་རུ་ཤ་ཡ་ཧོཿ བརྒྱད་པ་མཆོད་པ་འབུལ་བ་ནི།
ཧཱུྃ༔ ཟིལ་གནོན་དཔལ་ཆེན་དཀྱིལ་འཁོར་ལ༔ འདོད་ཡོན་ལྷ་མོ་ཕྱི་མཆོད་འབུལ༔ གཟུགས་སྒྲ་དྲི་རོ་རེག་མཆོད་འབུལ༔ དུག་ལྔ་ཡེ་ཤེས་ནང་མཆོད་འབུལ༔ བདེ་སྟོང་དགའ་བཞིའི་གསང་མཆོད་འབུལ༔ ཕྱག་རྒྱ་ཟུང་འཇུག་གར་མཆོད་འབུལ༔ བརྡ་སྐད་གླུ་དབྱངས་སྙན་མཆོད་འབུལ༔ ཤ་ལྔ་བདུད་རྩིའི་རྫས་མཆོད་འབུལ༔ དྲི་ལྔ་རོ་བརྒྱའི་སྨན་མཆོད་འབུལ༔
མཁའ་དབྱིངས་པདྨའི་རཀྟ་འབུལ༔ བཅུད་ལྡན་ལོངས་སྤྱོད་གཏོར་མཆོད་འབུལ༔ སྒྲོལ་བའི་ཤ་ཁྲག་དམར་མཆོད་འབུལ༔ ཛ་གད་བདུད་རྩིའི་ཕུད་མཆོད་འབུལ༔ རྨད་བྱུང་གྷ་ནའི་ཚོགས་མཆོད་འབུལ༔ སྤྱན་གཟིགས་མཉེས་པའི་རྒྱན་མཆོད་འབུལ༔ མཆོག་གི་ཏིང་འཛིན་དོན་མཆོད་འབུལ༔ བླ་མེད་མཉེས་པའི་མཆོད་པ་འདི༔ ཞི་ཁྲོ་རབ་འབྱམས་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔
ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲི་ཏ་མ་ཧཱ་རཀྟ་བྷ་ལིངྟ་ག་ཎ་ཙཀྲ་ཏ་ན་ག་ཎ་དྷརྨ་དྷཱ་ཏུ་གུ་ཧྱ་པཱུ་ཛ་ཧོཿ དགུ་པ་བསྟོད་པ་བྱ་བ་ནི། ཧཱུྃ༔ བསྐལ་པའི་མེ་ལྟར་འབར་བའི་ཀློང་༔ བྱོལ་སོང་གཙོ་བརྒྱད་ཕྱོགས་སྐྱོང་བཅུ༔ བྃ་དང་པད་ཉི་ཟླ་གདན་སྟེང་༔ ཞི་བ་སྒེག་བཞད་གསལ་འཚེར་འབར༔ མཉེན་ལྕུག་འཁྲིལ་ཞིང་དགྱེས་གར་ལྡན༔
ཁྲོ་ཚོགས་དགོད་གཤེ་རྔམ་གཏུམ་འཇིགས༔ འབར་ཞིང་དྲག་རྩལ་མཐུ་སྟོབས་འབྱིན༔ ཞི་དང་ཁྲོ་གར་དགྱེས་པའི་ལྷ༔ གསང་བ་ཟིལ་གནོན་ཚོགས་ལ་བསྟོད༔ བཅུ་པ་ཛཔ྄་བཟླས་ལ་ལྔ། དང་པོ་ཛཔ྄་བསྐུལ་ནི། ཧཱུྃ༔ གསང་བ་ཟིལ་གནོན་དཀྱིལ་འཁོར་ལྷ་ཡི་ཚོགས༔ བསྒྲུབ་པའི་ཐུགས་དམ་གཉན་པོ་དབྱིངས་ནས་བསྐུལ༔ ཆོས་དབྱིངས་དྲག་སྔགས་རང་སྒྲ་འབྲུག་ལྟར་ལྡིར༔
དབང་བཞི་སྩོལ་ཞིང་དམ་ཚིག་དུས་ལ་བབ༔ མཆོག་དང་ཐུན་མོང་དངོས་གྲུབ་དེང་སྩོལ་ཅིག ། གཉིས་པ་བཟླས་པ་དངོས་ལ་བཞི། ཞི་བར་བསྙེན་པ། ཁྲོ་བོར་སྒྲུབ་པ། བསྙེན་སྒྲུབ་དབྱེར་མེད་དུ་བཟླས་པ། ལས་སྦྱོར་བཅས་སོ། དང་པོ་ཞི་བར་བསྙེན་པ་ནི། དཀྱིལ་འཁོར་གཙོ་དགུའི་ལྷ་རྣམས་ཀྱི་དབུ་གཙུག་ཏུ་རིགས་བདག་ཀུན་བཟང་ཡབ་ཡུམ། སྤྱི་བོའི་གནས་ལྔར་རང་མཐུན་རིགས་ལྔ་འཁོར་དང་བཅས་པ་བཞུགས་པའི་གནས་གསུམ་འབྲུ་གསུམ་དང་ཐུགས་སྲོག་ས་བོན་སྔགས་ཕྲེང་གིས་བསྐོར་བ།
ལྷ་ཐམས་ཅད་ཀྱི་ཞལ་ནས་སྔགས་བཟླས་པས་ཐུགས་རྒྱུད་བསྐུལ། སྔགས་ཕྲེང་ལས་འོད་ཟེར་འཕྲོས་པས་སྟོང་གསུམ་ཐམས་ཅད་ཞི་བའི་ལྷ་དང་སྔགས་སྒྲས་གང༌། ཕྱོགས་བཅུའི་རྒྱལ་བ་སྲས་བཅས་ཀྱི་བྱིན་རླབས་ཚུར་བསྡུས་ནས་ཐིམ་པར་གྱུར། དམ་པ་རིགས་བརྒྱའི་རྩ་སྔགས་ནི། ཨོྃ་ཨཱ་ལི་ཀཱ་ལི་ཛྙཱ་ན་པཉྩ་ས་ཏྭ་ཀྲོ་ཏ་མུ་ནེ་ཡེ་སྭཱ་ཧཱ༔ ཞི་བ་ཞེ་གཉིས་ཀྱི་རྩ་སྔགས་ནི། ཨོྃ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷཱ་ཏུ་ཨཱཿ རིགས་ལྔ་ཡབ་ཡུམ་གྱི་སྙིང་པོ་ནི། ཨོྃ་ཧཱུྃ་ཏྲཱྃ་ཧྲཱི་ཨཱཿ མཱུྃ་ལཱྃ་མཱྃ་པཱྃ་ཏཱྃ༔
ཞེས་ཞི་བའི་སྔགས་རྣམས་སྒྲ་དལ་ཞིང་འཇམ་ལ་རིང་བར་བཟླས༔ གཉིས་པ་ཁྲོ་བོར་སྒྲུབ་པ་ལ། དཔལ་ཆེན་པོ་རྣམས་ཀྱི་ཐུགས་ཀར་ཉི་མའི་དཀྱིལ་འཁོར་ལ་ཡེ་ཤེས་སེམས་དཔའ་རྡོར་སེམས་དཀར་པོའི་རྣམ་པར་བཞུགས་པའི་ཐུགས་དཀྱིལ་རིན་ཆེན་ཟུར་བརྒྱད་ནང་དུ་ཉི་གདན་ལ་ཏིང་འཛིན་སེམས་དཔའ་རྡོ་རྗེ་སྔོན་པོ་ནས་འབྲུ་ཙམ་གྱི་ལྟེ་བར་ཧཱུྃ་མཐིང་ནག་སྤུས་བྲིས་པ་ཙམ་གྱི་མཐར་སྔགས་ཕྲེང་གིས་བསྐོར་བ། བཟླས་པའི་རྐྱེན་གྱིས་སྔགས་ཕྲེང་གཡས་སུ་འཁོར་བའི་འོད་ཟེར་གྱེན་དུ་སོང་ལྗགས་སྟེང་ཨཱཿལ་བསྐོར་ཏེ་ཤངས་བུག་གཡས་ནས་ཡུམ་གྱི་ཤངས་བུག་གཡོན་དུ་བརྒྱུད་སྤྱི་བོའི་ཨོཾ་ལ་བསྐོར་ནས་ཐུགས་ཀ་ནས་ཡུམ་གྱི་མཁའ་ལ་བབ་པ་ལས་འོད་འཕྲོས། བདེ་གཤེགས་ཐམས་ཅད་མཆོད་པས་མཉེས། འོད་ཟེར་སླར་འདུས་པ་དངོས་གྲུབ་རྣམ་གཉིས་ཀྱི་རང་བཞིན་ཡུམ་མཁར་འཁྱིལ་བ་ཡབ་ཀྱི་གསང་བས་རྔུབ་སྟེ་ཐུགས་ཀའི་ཧཱུྃ་ལ་ཐིམ་པར་གྱུར། ཅེས་གསལ་བཏབ་ལ་བཟླའོ། ཨོྃ་བཛྲ་ཀྲོ་ཏ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊ྄ཿ ཨོྃ་མ་ཧཱ་ཀྲོ་ཏི་ཤྭ་རི་སཏྭཾ༔ ཛཿཧཱུྃ་བཾ་ཧོཿ
ཁྲོ་བོ་སྤྱིའི་སྔགས་ནི། ཨོྃ་རུ་ལུ་རུ་ལུ་ཧཱུྃ་བྷྱོཿ གསུམ་པ་སྤྱི་དྲིལ། ལྷ་ཚོགས་བདུན་བརྒྱ་ཉེར་ལྔའི་ཞལ་ནས་དྲག་སྔགས་འབྲུག་སྒྲ་སྟོང་གསུམ་གང་བར་བསྒྲགས་པས་ཁམས་གསུམ་ཆོས་ཉིད་དུ་བསྒྲལ། བ་སྤུའི་བུ་ག་ཚུན་ཆད་ནས་ཡེ་ཤེས་ཀྱི་མེ་མགར་གྱི་ཚྭ་ཚྭ་ལྟ་བུར་འཕྲོས་པས་སྣང་སྲིད་མེ་ཕུང་གིས་གང༌། ཕྱི་སེམས་ཅན་གྱི་ལས་ཉོན་ཕུང་པོ། ནང་སྒྲུབ་པ་པོའི་རྣམ་རྟོག་འཁྲུལ་འཛིན། བར་གདོན་བགེགས་ཐམས་ཅད་གཞོབ་ཏུ་བསྲེགས་ནས་སྐྱེ་མེད་དབྱིངས་སུ་ཐིམ་པར་གྱུར། ཅེས་མོས་ལ། བསྙེན་སྒྲུབ་སྤྱི་དྲིལ་སྔགས་ནི།
ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ ཅེས་གནམ་ལྕགས་ཀྱི་ཐོག་རྒོད་ལྟར་བཟླ། བཞི་པ་ལས་སྦྱོར་ནི། བསྙེན་སྒྲུབ་སྔགས་ཀྱི་ཤམ་བུ་གང་དགོས་ཞི་རྒྱས་དབང་དྲག་གི་ཁ་བསྒྱུར་བྱ་བ་ནི། འཇིགས་པ་བརྒྱད་ལ་སོགས་པ་སྡིག་སྒྲིབ་ཐམས་ཅད་ཤཱནྟིཾ་ཀུ་རུ་ཡེ་སྭཱ་ཧཱ༔ ཚེ་དང་བསོད་ནམས་དཔལ་དང་འབྱོར་པ་དྲུག་པུཥྚིཾ་ཀུ་རུ་ཡེ་སྭཱ་ཧཱ༔ ཁམས་གསུམ་སྲིད་གསུམ་གྱི་ཡོན་ཏན་དང་སྣང་བ་ཐམས་ཅད་དབང་དུ་འདུས་པར་གྱུར་ཅིག་པ་ཤཾ་ཀུ་རུ་ཡེ་སྭཱ་ཧཱ༔ དགྲ་བགེགས་དང་གནོད་བྱེད་དུག་ལྔ་ཐམས་ཅད་ཚར་བཅད་པར་གྱུར་ཅིག་ཧཱུྃ་མཱ་ར་ཡ་ཕཊ྄ཿ ཐུན་མཐར་དབྱངས་གསལ་ཡིག་བརྒྱ་རྟེན་སྙིང་སྔོན་དུ་འགྲོ་བས་མཆོད་བསྟོད་ནི། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གྷ་ན་ཙཀྲ་པཱུ་ཛ་ཨཱཿཧཱུྃ༔ ཧཱུྃ༔ མེ་དཔུང་རབ་འཁྲིགས་བྱོལ་སོང་གཙོ་བརྒྱད་སྟེང་༔ ཆེ་མཆོག་དཔལ་དགུ་མི་བཟད་གར་དང་ལྡན༔ འབར་བའི་ཕྱག་མཚན་དུར་ཁྲོད་དཔལ་ཆས་རྔམ༔ ཞི་ཁྲོའི་གཙོ་འཁོར་ཡོངས་རྫོགས་ལྷ་ལ་བསྟོད༔ ཅེས་བསྟོད། དེ་ནས་ཐུན་གཏོར་འབུལ་བ་ནི། ཧཱུྃ༔ གསང་བ་ཟིལ་གནོན་དཀྱིལ་འཁོར་གྱི༔
ཆེ་མཆོག་ཁྲོ་རོལ་ལྷ་ཚོགས་རྣམས༔ བསྐུལ་ལོ་ཐུགས་དམ་དུས་ལ་བབ༔ སྐྱེ་མེད་ཡེ་ཤེས་ཀློང་ཡངས་ནས༔ སྙིང་པོ་སྔགས་ཀྱི་རང་སྒྲ་སྒྲོགས༔ སྤྲོ་བསྡུའི་དངོས་གྲུབ་འབྱུང་བའི་ཕྱིར༔ དུག་གསུམ་བསྒྲལ་བའི་ཤ་ཁྲག་འབུལ༔ བདུད་བཞི་དགྲ་བགེགས་དཔུང་གཞོམ་ནས༔ ཕྲིན་ལས་སྣ་ཚོགས་འགྲུབ་གྱུར་ཅིག༔ ཨོཾ་སརྦ་བྷ་ལིངྟ་ཁ་ཁ་ཁཱ་ཧི༔ ཞེས་པས་ཐུན་གཏོར་འབུལ་ཞིང་ཚོགས་མི་བྱ་ན་རྗེས་ཆོག་མཆོད་བསྟོད་མན་གཤམ་ལྟར་བྱས་ལ་རྫོགས་རིམ་བསྡུ་བའི་དམིགས་པ་དང་བཅས་མཐར་བསྔོ་སྨོན་སོགས་ལས་ཀྱི་མཐའ་བསྡུ་བར་བྱའོ།
ཡང་སྐབས་འགར་ཐུན་རྗེས་མ་རྣམས་སུ་སྤྲོས་པ་བསྡུ་བར་མོས་ན་རྒྱུན་ཁྱེར་ཤིན་ཏུ་བསྡུས་པ་ནི། ཐོག་མར་ཚོགས་ཞིང་གསལ་གདབ་པ་དང༌། སྐྱབས་སེམས་ཡན་ལག་བདུན་པ་ནི། སྐད་ཅིག་གིས་དཔལ་ཆེན་ཁྲོ་བོ་རོལ་པའི་དཀྱིལ་འཁོར་མཁའ་ཁྱབ་ཏུ་སད་པར་ མོས་ལ། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། །
དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུའི་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང༌། ། དག་པ་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དག་པ་གསུམ་གྱི་ལུས་འབུལ་ལོ། ། ཚེ་རབས་བགྲངས་པའི་དགེ་བ་རྣམས། ། བསྡུས་ཏེ་བྱང་ཆུབ་ཆེན་པོར་བསྔོ།
ཛཿཧཱུྃ་བཾ་ཧོཿ ཚོགས་ཞིང་རྣམས་འོད་ཞུ་རང་ལ་ཐིམ་པར་གྱུར༔ དེ་ནས་དངོས་གཞི་ཏིང་འཛིན་རྣམ་གསུམ་ནི། ཧཱུྃ༔ ཀུན་གཞི་སྐྱེ་མེད་གསལ་སྟོང་ངང་༔ མ་འགགས་སྣ་ཚོགས་འཕྲོ་འདུ་ལས༔ སྤྲོ་བསྒྱུར་འགྱེད་པའི་ས་བོན་གསལ༔ ཨོཾ་བྷྲཱུྃ་ཧཱུྃ༔ རྟེན་དང་རྟེན་པའི་དཀྱིལ་འཁོར་བསྐྱེད་པ་ནི། ཨོཾ་ཨཱཿཧཱུྃ༔
ཧཱུྃ༔ རྡོ་རྗེ་བྷྲཱུྃ་གྱུར་གཞལ་ཡས་ལྟེ་བའི་དབུས༔ བྱོལ་སོང་གཙོ་བརྒྱད་པད་ཉི་རོ་ཡི་སྟེང་༔ ཧཱུྃ་ལས་ཆེ་མཆོག་དབུ་དགུ་ཕྱག་བཅོ་བརྒྱད༔ རྡོ་རྗེ་ཐོད་པ་འཛིན་ཅིང་ཞབས་བརྒྱད་འགྱིངས༔ དབྱིངས་ཕྱུག་ཡུམ་འཁྱུད་ཕྱག་གཉིས་གྲི་ཐོད་འཁྱུད༔ གཟི་བརྗིད་གར་དགུ་ལྡན་པ་གཙོ་བོ་ཡི༔ གནས་ལྔ་ཡན་ལག་བཞི་རུ་རིམ་པ་བཞིན༔ གཤིན་རྗེ་རྟ་མགྲིན་ཡང་དག་མ་མོ་ཕུར༔ དྲག་པོ་འཇིག་རྟེན་དམོད་པ་བྱ་རོག་གདོང་༔
རང་འདྲའི་ཡུམ་འཁྱུད་གཙོ་འཁོར་དུར་ཁྲོད་ཆས༔ རང་རང་ཕྱག་མཚན་ས་བོན་འཁོར་བཅས་གསལ༔ མེ་དཔུང་ཀློང་བཞུགས་དཔའ་རྔམ་བརྗིད་པར་བསྒོམ༔ ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ ཡེ་ཤེས་དབབ་ཅིང་ཕྱག་མཆོད་འབུལ་བ་ནི། ཡེ་ཤེས་སྤྱན་དྲངས་དམ་ཚིག་བདག་ལ་ཐིམ༔ གནས་དང་ཕྱག་བགྱིད་མཆོད་སྤྲིན་སྣ་ཚོགས་འབུལ༔ ཛཿཧཱུྃ་བཾ་ཧོཿ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གྷ་ན་ཙཀྲ་པཱུ་ཛ་ཨཱཿཧཱུྃ༔
བསྟོད་པ་ནི། ཧཱུྃ༔ མེ་དཔུང་རབ་འཁྲིགས་བྱོལ་སོང་གཙོ་བརྒྱད་སྟེང་༔ ཆེ་མཆོག་དཔལ་དགུ་མི་བཟད་གར་དང་ལྡན༔ འབར་བའི་ཕྱག་མཚན་དུར་ཁྲོད་དཔལ་ཆས་རྔམ༔ ཞི་ཁྲོའི་གཙོ་འཁོར་ཡོངས་རྫོགས་ལྷ་ལ་བསྟོད༔ བསྙེན་སྒྲུབ་བཟླས་པ་ནི། ཐུགས་ཀར་ཡེ་ཤེས་སེམས་དཔའ་རྡོར་སེམས་ཀྱི་ཐུགས་ཀར་རྡོ་རྗེ་སྔོན་པོ་ཧཱུྃ་གིས་མཚན་པའི་མཐར་སྔགས་ཕྲེང་གིས་བསྐོར་བ་ལས་འོད་ཟེར་འཕྲོས་དོན་གཉིས་བྱས། སྣང་གྲགས་སྣོད་བཅུད་ཐམས་ཅད་དཔལ་ཆེན་པོའི་སྐུ་གསུང་ཐུགས་ལྷ་སྔགས་ཡེ་ཤེས་ཀྱི་རོལ་པར་གྱུར། ཨོཾ་བཛྲ་མ་ཧཱ་ཀྲོ་ཏ་པདྨ་ཀྲོ་ཏི་ཤྭ་རཱི་བཛྲ་ཀཱི་ལི་ཀཱི་ལ་ཡ་མ་ཧཱ་ཡཀྵ་ཀཱ་ལ་རུ་པ་ཀརྨ་རཾ་རཾ་ཛྭ་ལ་རྃ་ཧཱུྃ་ཕཊ྄ཿ
ཅི་ནུས་བཟླའོ། སྤྲོས་པ་བསྡུ་ན། ཧཱུྃ་མཱུཾ་ཀྲོ་ཏ་ཀྲོ་ཏི་ཝ་ན་ཧཱུྃ་ཕཊ྄ཿ ཙམ་གྱིས་ཆོག ། ཤིན་ཏུ་སྤྲོས་མེད་ ཧཱུྃ་ ཁོ་ན་ལ་ཚང༌། རྗེས་ཆོག་སོགས་གོང་གསལ་ལྟར་རམ་རྒྱས་བསྡུས་བློ་དང་འཚམས་པར་བྱའོ། དེ་དག་ནི་ཐུན་ཕྱི་མ་རྣམས་ལ་ཉེ་བར་མཁོ་བའི་རྒྱུན་ཁྱེར་བསྡུས་པའི་ལུགས་སོ། ༈ སྤྱི་དོན་གཉིས་པ་རྗེས་ཀྱི་བྱ་བ་ཚོགས་མཆོད་མདོར་བསྡུས་བྱ་བར་སྤྲོ་ན། དང་པོ་བྱིན་གྱིས་བརླབ་པ་ནི། རྃ་ཡྃ་ཁྃ༔
གྱིས་ལན་གསུམ་སྦྱངས༔ ཨོྃ་ཨཱཿཧཱུྃ༔ གིས་རྒྱས་པར་སྤེལ༔ ཧཱུྃ༔ སྟོང་གསུམ་ཁྱོན་ལྟར་ཡངས་པའི་བྷནྡྷ་རུ༔ སྣོད་བཅུད་སྲིད་པའི་གཟུགས་སྣང་ཚོགས་སུ་བཤམས༔ འཁོར་འདས་མི་དམིགས་ཡིག་འབྲུས་བྱིན་གྱིས་རློབས༔ བདེ་སྟོང་བླ་མེད་ཡེ་ཤེས་ཆེན་པོར་གྱུར༔ ཨོྃ་ཨཱཿཧཱུྃ༔ ལན་གསུམ་གྱིས་སྦྱངས།
གཉིས་པ་ཚོགས་སྤྱན་འདྲེན་པ་ནི། ཧཱུྃ། ཆོས་དབྱིངས་སྐྱེ་འགག་བྲལ་བའི་ཕོ་བྲང་ནས། ། ཀུན་བཟང་ཆེ་མཆོག་ཞི་ཁྲོ་རབ་འབྱམས་ལྷ། ། བཀའ་སྡོད་གཏེར་སྲུང་དམ་ཅན་རྒྱ་མཚོ་རྣམས། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ། ཧཱུྃ༔ ཞི་བའི་ལྷ་ཚོགས་གཟི་བརྗིད་སྤུངས་སེ་སྤུང་༔ ཁྲོ་བོའི་ལྷ་ཚོགས་གད་མོ་ཡ་ལ་ལ༔ མ་སྲིང་མཁའ་འགྲོ་གླུ་གར་ཁྱུགས་སེ་ཁྱུག༔
ཆོས་སྐྱོང་དམ་ཅན་ལས་བྱེད་ཤ་ར་ར༔ གནས་འདིར་གཤེགས་ལ་དབང་བསྐུར་བྱིན་ཆེན་ཕོབ༔ དམ་རྫས་ཚོགས་ལ་ཏིང་འཛིན་བཅུད་མཆོག་སྤེལ༔ འདིར་འདུས་དཔའ་བོ་མཁའ་འགྲོར་བྱིན་གྱིས་རློབས༔ མཆོག་དང་ཐུན་མོང་དངོས་གྲུབ་སྩལ་དུ་གསོལ༔ ཨོྃ་གུ་རུ་དྷེ་ཝ་ཌཱཀྐི་ནཱི་བཛྲ་ས་མཱ་ཡ་ཛ་ཛཿ གསུམ་པ་ཚོགས་མཆོད་འབུལ་བ་ནི། ཧཱུྃ༔ དབྱིངས་ལས་འཕྲོས་པའི་མཁའ་འགྲོ་མཛེས་མ་འཕྱོ༔ ཕྱག་ན་ཉི་ཟླ་བྷནྡྷ་ཡངས་པའི་སྣོད༔
འདོད་ཡོན་ཚོགས་མཆོད་ལྷུན་པོ་ལྟར་བཀོད་ནས༔ ཕྱག་རྒྱ་བརྡ་སྐད་གླུ་གར་རྩེ་ཞིང་མཆོད༔ དཀྱིལ་འཁོར་རྒྱ་མཚོའི་ཚོགས་ལ་མཉེས་གྱུར་ཅིག༔ ཨོྃ་ཨཱཿཧཱུྃ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔ བཞི་པ་བསྐང་བ་ནི། ཧཱུྃ༔ གླིང་བཞི་གླིང་ཕྲན་ཉི་ཟླ་བྱེ་བ་བརྒྱ༔ བརྗིད་ཆགས་མཛེས་ལྡན་ལྟ་བས་མི་ངོམས་ཤིང་༔ རང་བཞིན་ཁེང་བའི་ཕྱི་ནང་མཆོད་རྫས་ཀྱིས༔ མཉེས་པའི་མཆོད་རྫས་ཕུང་པོ་དཔག་མེད་བཀོད༔
ཞི་ཁྲོ་འདུས་པའི་དཀྱིལ་འཁོར་ཐུགས་དམ་བསྐང་༔ གསང་བ་ཟིལ་གནོན་ལྷ་ཚོགས་ཐུགས་དམ་བསྐང་༔ སྒྲུབ་ཆེན་བཀའ་བརྒྱད་ཐུགས་དམ་བསྐངས་གྱུར་ནས༔ བར་ཆད་བསལ་ཞིང་དངོས་གྲུབ་སྩལ་དུ་གསོལ༔ ལྔ་པ་བཤགས་པ་ནི། ཧཱུྃ༔ དཀྱིལ་འཁོར་གཉན་གྱི་ཕྱི་ནང་མཆོད་པ་ལ༔ ཕུད་ཉམས་ལྷག་ཕྲི་ཚིག་ལ་ཆད་ཅིང་ལྷག༔ ཉེས་སྒྲིབ་སྐྱོན་ཅན་རང་གནོང་འགྱོད་པས་བཤགས༔ མི་སྒྲིབ་ཚངས་པ་འཕྲུལ་གྱི་དངོས་གྲུབ་སྩོལ༔
ཨོྃ་བཛྲ་ས་ཏྭ་ས་མ་ཡ༔ སོགས་ ས་མ་ཡ་ས་ཏྭ་ཨཱཿ ཞེས་བཟླས་ཤིང་ལྷག་ཆད་བཀང༌། དྲུག་པ་བསྒྲལ་བ་ནི། ཧཱུྃ༔ ང་ནི་རིག་པ་ཧེ་རུ་ཀ༔ རོ་གཅིག་ལྟ་བ་ཁྲོས་པའི་སྐུ༔ ཕྱག་གཡས་ཐབས་ཀྱི་རྡོ་རྗེ་གསོར༔ གཡོན་པས་ཤེས་རབ་ཕུར་པ་བསྒྲིལ༔ མ་རིག་གཉིས་འཛིན་དགྲ་བོ་རྣམས༔
སྙིང་རྗེའི་ཕུར་བུ་འདེབས་ཤིང་བསྒྲལ༔ ཀ་དག་མངོན་རྫོགས་སངས་རྒྱས་ཤོག༔ ཨོྃ་བཛྲ་དྷརྨ་ཀཱི་ལ་ཡ་ཧཱུྃ་ཕཊ྄ཿ ཅེས་བསྒྲལ་ལོ། བདུན་པ་བསྟབ་ཅིང་འབུལ་བ་ནི། ཧཱུྃ༔ བཅོམ་ལྡན་ཀུན་བཟང་ཞི་ཁྲོའི་ལྷ་ཚོགས་རྣམས༔ ཆོས་ཉིད་ཀློང་ཡངས་དགྱེས་པའི་ཞལ་ཕྱེས་ཤིག༔ དུག་ལྔ་མ་རིག་བསྒྲལ་བའི་ཤ་ཁྲག་འབུལ༔ རང་གྲོལ་བདེ་བ་ཆེན་པོར་དགྱེས་གྱུར་ཅིག༔
ཨོྃ་ཨཱཿཧཱུྃ་དགྲ་བགེགས་ཀྱི་མཱཾ་ས་རཀྟ་ཙིཏྟ་གོ་རོ་ཙ་ན་ཁཱ་ཧི༔ དེ་ནས་ཚོགས་ལ་རོལ་ཞིང་མཆོག་ཐུན་གྱི་དངོས་གྲུབ་ཐོབ་པར་བསམ། བརྒྱད་པ་ལྷག་མ་འབུལ་བ་ནི། ཧཱུྃ་བྷྱོཿ དཔལ་གྱི་བཀའ་ཉན་རོལ་པའི་ལྷག་སྡུད་མ༔ དབང་ཕྱུག་གིང་དང་ལངྐ་ཕོ་ཉའི་ཚོགས༔ གནས་བཟང་དུར་ཁྲོད་འགྲིམ་ཞིང་ཚོགས་ཁང་ཉུལ༔ གོས་བཟང་གཡང་གཞི་གྱོན་ཞིང་བྷནྡྷ་ཐོགས༔ སྐྱེམས་བཟང་རཀྟ་འཐུང་ཞིང་རོ་ལ་འདྲེན༔ ཉམས་པའི་ཤ་ལ་ཟ་ཞིང་ཚོགས་ལྷག་སྡུད༔
སྐུ་མདོག་གཅེར་བུ་སྐྲ་དམར་ས་ལ་གཞོལ༔ ལྷག་མ་འདི་བཞེས་བསྟན་པའི་མེལ་ཚེ་མཛོད༔ ཨོྃ་ཨུཙྪིཥྚ་བ་ལིཾ་ཏ་ཁཱ་ཧི༔ དགུ་པ་ཐུགས་དམ་བསྐུལ་བ་ནི། ཧཱུྃ༔ མི་མངོན་དབྱིངས་བཞུགས་རྒྱལ་བ་ཞི་ཁྲོའི་ལྷ༔ གསང་བ་ཟིལ་གནོན་སྒྲུབ་ཆེན་བཀའ་བརྒྱད་ཀྱི༔ བདུན་བརྒྱ་ཉེར་ལྔའི་ལྷ་ཚོགས་མ་ལུས་པ༔ ཐུགས་རྗེ་ཕྲིན་ལས་མཛད་ཕྱིར་དེང་འདིར་བསྐུལ༔ མཐུ་སྟོབས་དཔའ་བའི་གཟི་བརྗིད་བདག་ལ་སྩོལ༔
ད་ལྟ་དུས་ངན་སྙིགས་མ་ལྔ་བདོའི་སྐབས༔ གསང་སྔགས་གཉན་གྱི་བསྟན་པ་ནུབ་ལ་ཉེ༔ དམ་སྲི་ལོག་འདྲེན་འབྱུང་པོ་ཁ་དར་ནས༔ ཁྲོ་ཆེན་རྒྱ་མཚོ་མངོན་སྤྱོད་དུས་ལ་བབ༔ རིག་འཛིན་རྣལ་འབྱོར་བདག་གི་རྒྱབ་རྟེན་མཛོད༔ ཞིང་བཅུ་ཉམས་པའི་དགྲ་བོ་རྩད་ནས་ཆོད༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དེང་འདིར་ལས་བཞིའི་ཕྲིན་ལས་འགྲུབ་པ་མཛོད༔ ཅེས་གཏོར་མ་འབུལ་ཞིང་ཕྲིན་ལས་བཅོལ། བཅུ་པ་ཆད་མདོ་བྱ་བ་ནི།
ཧཱུྃ༔ སྔོན་ཚེ་བར་དང་ཐ་མའི་བསྐལ་པ་ལ། ། འོག་མིན་བདེ་བྱེད་བརྩེགས་དང་མཆིམས་ཕུ་རུ། ། ཀུན་བཟང་ཡབ་ཡུམ་རིག་འཛིན་བརྒྱད་རྣམས་དང༌། ། སློབ་དཔོན་ཆེན་པོ་པདྨ་ཐོད་ཕྲེང་གིས། ། བརྒྱུད་གསུམ་དཀྱིལ་འཁོར་གཏད་ཅིང་བསྟན་པའི་ཚེ། ། དབྱིངས་ཀྱི་མཁའ་འགྲོ་ཆོས་སྐྱོང་གཏེར་སྲུང་སོགས། ། སོ་སོའི་སྲོག་སྙིང་ཕུལ་ནས་ཁས་བླངས་བཞིན། ། གཏོར་མ་བཞེས་ལ་ཐ་ཚིག་དྲན་པར་མཛོད། ཨོྃ་བཛྲ་ཀྲོ་ཏི་ཤྭ་རཱི་ས་མ་ཡ་བྷཀྵ་སི་བྷ་ལིངྟ་ཁ་ཁ་ཁཱ་ཧི༔
བཅུ་གཅིག་བརྟན་མ་སྐྱོང་བ་ནི། ཧཱུྃ༔ བོད་ཁམས་སྐྱོང་བའི་བརྟན་མ་བཅུ་གཉིས་ནི༔ བདུད་མོ་གནོད་སྦྱིན་སྨན་མོ་བཞི་བཞི་ནི༔ ལྷབ་ལྷུབ་རྒྱན་དང་དར་དཔྱངས་ཅོད་པན་འཕུར༔ གླུ་ལེན་བྲོ་རྡུང་གཡེར་ཁ་སི་ལི་ལི༔ འདིར་གཤེགས་བརྒྱན་པའི་གཏོར་མ་འདི་བཞེས་ལ༔ གསང་སྔགས་གཉན་གྱི་མེལ་ཚེ་མཛད་དུ་གསོལ༔ ཨོྃ་བཛྲ་པྲ་མོ་ཧ་ནི་ཧྲིཾ་ཧྲིཾ་ཛ་ཛཿ ཨི་དཾ་བྷ་ལིངྟ་ཁ་ཁ་ཁཱ་ཧི༔
བཅུ་གཉིས་པ་རྟ་བྲོ་ནི། དེ་ནས་གཏོར་གཞོང་འོག་ཏུ་དགྲ་སྲི་བཀུག་ཅིང༌། ཧཱུྃ༔ ཆེ་མཆོག་བུདྡྷ་ཐོད་ཕྲེང་རྩལ༔ ཞི་ཁྲོ་གསང་བའི་དཀྱིལ་འཁོར་ལྷ༔ ཡོངས་རྫོགས་འདུས་པའི་བྲོ་བརྡུངས་ཏེ༔ ཚད་མེད་བཞི་ཡི་ཕུར་བུ་བསྒྲུབས༔ བཏབ་པས་དུག་ལྔ་དབྱིངས་སུ་སྒྲོལ༔ མནན་ནོ་རུ་ཏྲ་མ་ལྡང་ཅིག༔ ཨོྃ་ཨཱཿནན༔
ཧཱུྃ་ནན༔ སཏྭཾ་བྷ་ཡ་ནན༔ དེ་ནས་གཏོར་གཞོང་ཡར་བསླངས་ལ་མེ་ཏོག་འཐོར། བཅུ་གསུམ་པ་དབང་བཞི་ལེན་པ་ནི། ཧཱུྃ༔ བདེ་ཆེན་འཁོར་ལོ་ཀཱ་ཡ་བཛྲ་ཨོཾ༔ ལོངས་སྤྱོད་འཁོར་ལོ་ཝཱཀྐ་བཛྲ་ཨཱཿ ཆོས་ཀྱི་འཁོར་ལོ་ཙིཏྟ་བཛྲ་ཧཱུྃ༔ སྤྲུལ་པའི་འཁོར་ལོ་གུ་ཎ་བཛྲ་ཏྲཱྃ༔

བདེ་སྤྱོད་འཁོར་ལོ་གུ་ཧྱ་བཛྲ་ཧྲཱིཿ དབང་བསྐུར་ཡོངས་རྫོགས་ཡི་དམ་ལྷར་གྱུར་ནས༔ སྔགས་དང་ཏིང་འཛིན་རབ་ཏུ་གནས་གྱུར་ཅིག༔ ཨོཾ་ཨཱཿཧཱུྃ་ཏྲཱྃ་ཧྲཱི་ཨ་བྷི་ཥིཉྩ་ཧཱུྃ༔ ཞེས་པས་རང་ཉིད་ཡེ་ནས་ཡི་དམ་ལྷ་ཡིན་བཞིན་ཏིང་ངེ་འཛིན་ལ་གནས་པར་བྱ། རྗེས་ཆོག་ལ། དང་པོ་མཆོད་བསྟོད་ནི། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་གྷ་ན་ཙཀྲ་པཱུ་ཛ་ཨཱཿཧཱུྃ༔ ཧཱུྃ༔ མེ་དཔུང་རབ་འཁྲིགས་བྱོལ་སོང་གཙོ་བརྒྱད་སྟེང་༔
ཆེ་མཆོག་དཔལ་དགུ་མི་བཟད་གར་དང་ལྡན༔ འབར་བའི་ཕྱག་མཚན་དུར་ཁྲོད་དཔལ་ཆས་རྔམ༔ ཞི་ཁྲོའི་གཙོ་འཁོར་ཡོངས་རྫོགས་ལྷ་ལ་བསྟོད༔ ཅེས་བསྟོད། གཉིས་པ་བཟོད་པར་གསོལ་བ་ནི། ཧཱུྃ༔ གསང་བ་ཟིལ་གནོན་དཀྱིལ་འཁོར་ལྷ་ཚོགས་ཀྱི༔ ཕྱི་ནང་གསང་བའི་དམ་ཚིག་འགལ་བ་དང་༔ མ་འབྱོར་ཉམས་དང་ལྷག་ཆད་འཁྲུལ་པའི་ཚོགས༔ མཐོལ་ཞིང་བཤགས་ལ་མི་སྒྲིབ་ཚངས་པར་སྩོལ༔
ཨོྃ་བཛྲ་ས་ཏྭ་ཧཱུྃ༔ ཞེས་ཡིག་བརྒྱ་བཟླས་ཤིང་བཟོད་གསོལ་བྱ། ཆད་ལྷག་བཀང༌། བརྟན་བཞུགས་སྤྱི་ལྟར་བྱ། གསུམ་པ་བསྡུ་ལྡང་ནི། ཧོཿ སྣོད་བཅུད་གཟུགས་སྣང་དྲན་རིག་རོལ་པའི་རྩལ༔ རང་བྱུང་གཉུག་མའི་ཡེ་ཤེས་ལྷ་ཡི་ཚོགས༔ བསྐྱེད་པ་སྤྲུལ་བསྒྱུར་རྫོགས་པ་ཀུན་གཞིའི་དབྱིངས༔ ཀ་དག་དྲན་རིག་སྦུབས་སུ་མི་རྟོག་ཨཱཿ
ལྷར་སྣང་དབྱིངས་སུ་བསྡུས་པས་རྟག་མཐའ་བྲལ། ཨ་ཨ་ཨཱཿ ས་མཉམ་པར་བཞག ། ཕཊ྄་ཕཊ྄་ཕཊ྄ཿ ཀྱིས་ལྷར་ལྡང་གསང་བ་གསུམ་གྱིས་ཆད་མཐའ་སྤང༌། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། ཞེས་གོ་བགོ་ཞིང༌། རྒྱུན་གྱི་སྤྱོད་ལམ་ལ་འཇུག བཞི་པ་བསྔོ་བ་ནི། ཧོཿ
བསྔོ་བྱ་ཀ་དག་བསྔོ་བྱེད་ཡེ་ནས་སྟོང་༔ བསྔོ་ཡུལ་སངས་རྒྱས་སེམས་ཅན་ཀུན་རྒྱུ་གཅིག༔ བསྔོ་བའི་དངོས་པོ་སྨྲ་བསམ་བརྗོད་ལས་འདས༔ མཐའ་ཡས་སེམས་ཅན་རང་ངོ་ཤེས་ཕྱིར་བསྔོ༔ ལྔ་པ་སྨོན་ལམ་ནི། ཧོཿ དཀྱིལ་འཁོར་ཟབ་མོ་གཉན་གྱི་དལ་བཟུང་ནས༔ ཚེ་རབས་འབྲལ་མེད་ཡི་དམ་ལྷར་འབྱུང་ཞིང་༔ རིག་འཛིན་འདུས་པའི་གོ་འཕང་མྱུར་ཐོབ་སྟེ༔ པད་འབྱུང་རྒྱལ་བའི་སྲས་སུ་སྐྱེ་བར་ཤོག༔
ཅེས་དམིགས་མེད་གསལ་སྟོང་ངང་དུ་ཐུན་ཅིག་བཞག ། དྲུག་པ་བཀྲ་ཤིས་བརྗོད་པ་ནི། ཧཱུྃ༔ ཆོས་ལོངས་སྤྲུལ་གསུམ་ཞི་ཁྲོ་འདུས་པ་ཡི༔ དཀྱིལ་འཁོར་གཉན་དང་ནམ་ཡང་མི་འབྲལ་ཞིང་༔ ཚོགས་གཉིས་མཐར་ཕྱིན་དོན་གཉིས་ལྷུན་གྲུབ་ནས༔ ཕུན་ཚོགས་ཡར་ཟླ་ལྟར་རྒྱས་བཀྲ་ཤིས་ཤོག༔ ཅེས་མེ་ཏོག་འཐོར་ཞིང་བདེན་ཚིག་བརྗོད། ཞེས་བཀའ་བརྒྱད་ཆེན་མོ་གསང་བ་ཟིལ་གནོན་གྱི་རྒྱུན་ཁྱེར་སྙིང་པོའི་དོན་བསྡུས་བསྒྲིགས་ཆགས་སུ་བཀོད་པ་འདིའང་རྩ་བ་གཏེར་ཆེན་ཉིད་ཀྱིས་གཏེར་གཞུང་ལ་ལྗགས་བསྒྲིགས་མཛད་པའི་ཕྲིན་ལས་བསྡུས་པ་སོར་བཞག་ལ་གསོལ་འདེབས་དང་གསལ་བྱེད་ཕྲན་བུ་གསར་དུ་བགྱིས་ལ་ཁ་འགེང་དགོས་པ་རྣམས་བཀའ་བརྒྱད་རང་གཞུང་སོགས་རིགས་མཐུན་གཞན་ལས་བསྣན་སྟེ་རང་ལུགས་ལོ་གསུམ་ཕྱོགས་གསུམ་གྱི་སྒྲུབ་སྡེའི་རྩ་གསུམ་ཡོངས་རྫོགས་བསྙེན་སྒྲུབ་ཉམས་ལེན་པ་རྣམས་ལ་ཉེར་མཁོར་དམིགས་ཏེ་སྒྲུབ་བརྩོན་ཨཽ་ཌི་སོགས་ཀྱིས་ཐུགས་བཞེད་བཞིན་བདུད་འདུལ་ཕྲིན་ལས་རོལ་པ་རྩལ་གྱིས་རབ་བྱུང་བཅུ་བདུན་པའི་ཆུ་ལུག་ཟླ་བ་གཉིས་པའི་ཡར་ཚེས་སུ་གྲུབ་པར་བགྱིས་པའོ།། །། འཇམ་དཔལ་གཤིན་རྗེ་གཤེད་དུག་རི་མེ་འབར་ནག་པོ་ཁྲོ་བོ་ཀུན་འདུས་ཀྱི་ངན་སྔགས་ཞག་སྒྲུབ་ཆོག་བསྒྲིགས་བཀླག་ཆོག་ཏུ་བཀོད་པ་བདུད་བཞིའི་གཡུལ་ལས་རྣམ་པར་རྒྱལ་བ་ཞེས་བྱ་བ་བཞུགས་སོ།། །།
བླ་མ་འཇམ་དཔལ་གཤིན་རྗེའི་གཤེད་གཉིས་སུ་མེད་པའི་སྐུ་ལ་ཕྱག་འཚལ་འདུད། འདིར་འཇིགས་བྱེད་དུག་རི་ནག་པོ་ཁྲོ་བོ་ཀུན་འདུས་ཀྱི་ངན་སྔགས་ཞག་སྒྲུབ་དུག་གི་པར་བུ་མཚོན་ཆའི་ལས་བྱང་བཀླག་ཆོག་ཏུ་བཀོད་པ་ལ་གསུམ་ལས། དང་པོ་སྔོན་འགྲོ་ལ་དྲུག་གི་ཐོག་མར་ཇི་ལྟར་འོས་པའི་གནས་སུ་སྟེགས་བུ་ཁེབ་དམར་ནག་གིས་བཀབ་པའི་ཁར་མཆོད་གཏོར་སྨན་རཀ་བཀའ་གཏེར་ཆོས་སྲུང་གི་གཏོར་མ་དང་སྤྱི་མཆོད་སོགས་བཤམས་པའི་གཡས་གཡོན་གང་བབས་སུ་ཕུང་ཤུལ་གྱི་ས་སྟེགས་དུར་སོལ་གྱིས་བྱུགས་པའི་ཁར་ཧོམ་ཁུང་དགྲ་ལིང་ལྟེབ་ཅིང་བྱས་པའི་ཁར་ཟན་གྱི་ཉ་བོ་ཁྲག་གིས་བྱུགས་པ་བཞག་ཅིང༌། བྱད་ཐག་གི་སྣེ་མོ་དུར་གཡམ་གྱི་ཐུན་ལམ་ནས་དྲངས་པ་རྟེན་གཏོར་གྱི་རེས་ལ་གཟུགས། ཁོར་ཡུག་ཏུ་རྩང་དམར་བསྣོལ་སྲིན་མོ་འགྲོས་དང་བྱ་འུག་གི་སྒྲོ་དང་ཐུན་རྫས་སོགས་མཐོང་རྒྱུད་ལྟར་བཤམ་པ་ཕུང་ཤུལ་རས་གུར་ཕུབ། གཞན་ཡང་གསེར་སྐྱེམས་ཐུན་གཏོར་དཀར་བགེགས་ཆད་བརྟན་ཚོགས་ཀྱི་ཡོ་བྱེད་ལ་སོགས་འདུ་བྱའོ། ཐོག་མར་བརྒྱུད་འདེབས་ནི། ཨེ་མ་ཧོཿ སངས་རྒྱས་སྤྱི་མེས་རང་བཞིན་དབྱིངས་ལ་ཤར༔ མགོན་པོ་གདོད་མའི་སྐུ་ལ་གསོལ་བ་འདེབས༔
རིགས་ལྔའི་གཙོ་བོ་ལོངས་སྐུའི་སྟོན་པ་མཆོག༔ མི་འགྱུར་རྡོ་རྗེ་འཆང་ལ་གསོལ་བ་འདེབས༔ རྒྱལ་བའི་དགོངས་པ་བཀའ་ཡི་བསྡུ་བ་མཛད༔ སྤྲུལ་སྐུ་རྡོ་རྗེ་སེམས་ལ་གསོལ་བ་འདེབས༔ དེ་ཉིད་རྒྱུད་སྡེ་རྒྱ་མཚོའི་རྣམ་རྒྱལ་བུམ༔ ལས་ཀྱི་དབང་མོ་ཆེ་ལ་གསོལ་བ་འདེབས༔ སྡེ་སྣོད་མ་ལུས་དགོངས་པའི་ཀློང་ལས་ཤར༔ རིག་འཛིན་དགའ་རབ་རྡོ་རྗེར་གསོལ་བ་འདེབས༔ མཁྱེན་གཉིས་གནས་ལུགས་ཉི་མ་མཁའ་ལ་ཤར༔ མཁས་པ་ཤྲཱི་སིངྷར་གསོལ་བ་འདེབས༔
ཤེས་རབ་རྩེ་མོ་སྐུ་བཞི་ཡོངས་ལ་འགེངས༔ སློབ་དཔོན་འཇམ་དཔལ་བཤེས་ལ་གསོལ་བ་འདེབས༔ ལྷ་སྲིན་བཏུལ་མཛད་སྡེ་སྣོད་གཅིག་ཏུ་བསྡུས༔ རྡོ་རྗེ་གྲོ་བོ་ལོད་ལ་གསོལ་བ་འདེབས༔ ལྷ་སྲིན་བཏུལ་བའི་དཀྱིལ་འཁོར་ཕྱག་རྒྱའི་བདག༔ རྡོ་རྗེ་བེ་ཅོན་མ་ལ་གསོལ་བ་འདེབས༔ ཁྱད་ཆོས་རྣམ་གསུམ་གདམས་པའི་བཀའ་ཆེན་བབ༔ བལ་པོ་བྷ་སུ་དྷ་རར་གསོལ་བ་འདེབས༔ གཤིན་རྗེ་འདུལ་རྒྱུད་སོ་དྲུག་བཀའ་ཆེན་བབ༔ གནུབས་ཆེན་བུདྡྷ་ཛྙཱ་ནར་གསོལ་བ་འདེབས༔
བཀའ་དགོངས་སྒྱུ་གསུམ་ཟབ་ཆོས་བཀའ་ཆེན་བབ༔ རིག་འཛིན་རྩ་གསུམ་གླིང་ལ་གསོལ་བ་འདེབས༔ སྐུ་ཡི་འདུལ་རྒྱུད་རྡོ་རྗེ་རྣམ་པར་རོལ༔ འཇིགས་བྱེད་ཧེ་རུ་ཀ་ལ་གསོལ་བ་འདེབས༔ སྐུ་ཡི་དཀྱིལ་འཁོར་བླ་མེད་དོན་གྱིས་རྫོགས༔ དུག་རིའི་དཀྱིལ་འཁོར་ཚོགས་ལ་གསོལ་བ་འདེབས༔ ཟླ་གསང་ཐིག་ལེ་དཀར་ནག་དམར་པོ་སོགས༔ འདུས་པ་སྤྱི་རྒྱུད་རྣམས་ལ་གསོལ་བ་འདེབས༔ ཐུགས་རྗེའི་བརྩེ་བས་དགོངས་ཤིང་བྱིན་གྱིས་རློབས༔ བུམ་པའི་དབང་བསྐུར་ལྷ་དང་གཉིས་སུ་མེད༔
གསང་དབང་ཡེ་ཤེས་བདེ་སྟོང་ཟུང་དུ་འཇུག༔ ཤེར་དབང་ཀ་དག་དབྱིངས་རིག་བྱ་རྩོལ་བྲལ༔ ཚིག་དབང་རིན་ཆེན་འཁོར་བ་ཡོངས་སུ་གྲོལ༔ དབང་ལྔའི་རྗེས་གནང་མཚམས་སྦྱོར་ཕྱིར་མི་ལྡོག༔ རིམ་སྐྱེས་འདམ་ཆུའི་སྦལ་ལྟར་མི་བྱིང་བར༔ གཅིག་ཤར་གཅིག་པོའི་ཉ་ལྡང་ཅི་ལྟ་བུ༔ ཐོད་རྒལ་ཉམས་ཟད་ཨ་ཏིའི་འབྲས་བུ་འདི༔ རྩོལ་མེད་ས་ལམ་རྫོགས་པའི་གོ་འཕང་དུ༔ དགེ་བས་ཡོངས་སུ་ཁྱབ་པའི་དོན་ཐོབ་ཤོག༔ གཉིས་པ་སྐྱབས་སེམས་ནི།
ན་མོ༔ འདི་བཟུང་བྱང་ཆུབ་སྙིང་པོ་མ་ཐོབ་བར༔ བླ་མ་མཆོག་གསུམ་འཇམ་དཔལ་གཤིན་རྗེ་གཤེད༔ ཀུན་འདུས་ཁྲོ་བོ་རོལ་པའི་དཀྱིལ་འཁོར་འདིར༔ གུས་པས་སྐྱབས་མཆི་འཇམ་དཔལ་མཆོག་བསྒྲུབ་བགྱི༔ དཀར་གཏོར་སྔོན་དུ་འགྲོ་བས། བགེགས་གཏོར་བསང་སྦྱང༌། རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌། སྟོང་པའི་ངང་ལས།
བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ན་མཿསརྦ་ཏ་ཐཱ་ག་ཏ་བྷྱོ?ཁཾ་སྭཱ་ཧཱ། གསུམ་པ་བགེགས་འགུགས་པ་ནི། ཧཱུྃ༔ བདག་ཉིད་ཁྲོ་བོ་རྡོ་རྗེ་ནག་པོ་ཡི༔ ཐུགས་ལས་སྤྲུལ་པའི་ཕོ་ཉ་སྐར་ལྟར་འཕྲོས༔ སྟེང་འོག་ཕྱོགས་མཚམས་གནོད་བྱེད་བགེགས་ཀྱི་ཚོགས༔ གཏོར་མ་ལེན་ཕྱིར་སྐད་ཅིག་མྱུར་དུ་འདུས༔ ཨོཾ་ཡ་མཱནྟ་ཀ་བྷཱུ་ཏ་རཱ་ཛ་ཛ་ཛཿ བཞི་པ་བསྐྲད་པ་ནི།
ཧཱུྃ་ཡ་བྷྱོཿ ཉོན་ཅིག་བགེགས་དང་ལན་ཆགས་མགྲོན༔ དུག་གསུམ་གཏོར་མ་འདི་ལོངས་ལ༔ སོ་སོར་རང་རང་གནས་སུ་དེངས༔ ཅི་སྟེ་བཀའ་འགལ་དམ་ཉམས་ན༔ ང་ཉིད་གཤིན་རྗེ་ཁྲོ་རྒྱལ་གྱི༔ སྐུ་གསུང་ཐུགས་སྤྲུལ་སྟེང་འོག་ཁེངས༔ ཁྲོ་ཆུའི་མཚོན་ཆ་མེ་འོད་འཁྲུགས༔ ལུས་ངག་ཐལ་བའི་རྡུལ་དུ་རློག༔ དེ་བས་གཞན་དུ་འགྲོ་བར་གྱིས༔
ཨོཾ་ཡ་མཱནྟ་ཀ་ཀཱ་ལ་རཱུ་པ་ཡ་མ་རཱ་ཛ་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ ལྔ་པ་སྲུང་འཁོར་བསྒོམས་པ་ནི། ཧཱུྃ༔ བདག་ཉིད་འཇམ་དཔལ་ཁྲོ་བོ་ནག་པོ་ཡི༔ ཐུགས་ལས་སྲུང་བའི་གུར་ཁང་ནག་པོ་འཕྲོས༔ དུམ་བུ་རིམ་དགུ་རྔམ་པར་འཇིགས་རུང་ནི༔ ཕྱི་རོལ་དང་པོ་ཡེ་ནས་སྟོང་པའི་གུར༔ གཉིས་པ་གནམ་ལྕགས་ཨུར་མོ་མཆོད་རྟེན་གུར༔ གསུམ་པ་དུག་རླངས་ཁྲོ་བོ་ནག་པོའི་གུར༔ བཞི་པ་རལ་གྲི་བསམ་ཆོད་རྡོ་རྗེའི་གུར༔
ལྔ་པ་གྲི་གུག་རྡོ་རྗེ་གཏུན་ཤིང་གུར༔ དྲུག་པ་མེ་རི་སྟོང་ཉིད་ཀཱ་ལིའི་གུར༔ བདུན་པ་འོད་ཟེར་ཡེ་ཤེས་ལྔ་ལྡན་གུར༔ བརྒྱད་པ་ཁྲོ་བོ་དཀར་པོ་ནང་གཟིགས་གུར༔ དགུ་པ་འཇམ་དཔལ་དཀར་པོ་ཤེལ་གྱི་གུར༔ དེ་ནང་བསྲུང་བྱ་ཚུད་ནས་རྡོ་རྗེ་ཡི༔ ལྟེ་བ་ཧཱུྃ་དུ་གཤིན་རྗེའི་ཕོ་བྲང་གྱུར༔ ཨོཾ་བཛྲ་ཡ་མཱནྟ་ཀ་ཨེ་ཀ་ཡ་མ་དུ་རུ་ཙཀྲ་རཀྵ༔ དྲུག་པ་མཆོད་པ་བྱིན་གྱིས་བརླབ་པ་ནི། ཧཱུྃ༔
གདུག་པའི་དུག་ལྔ་རྒྱུ་རྐྱེན་ལས་བྱུང་བའི༔ སྐུ་ལྔ་ཡེ་ཤེས་མཆོད་སྤྲིན་རྒྱ་མཚོ་ནི༔ ཕྱི་ནང་དཔག་མེད་ཁེངས་པའི་བདུད་རྩི་མཆོག༔ སྐུ་མཆོག་བདུད་རྩི་གཉིས་བསྡུས་ཐབས་ཤེས་འབར༔ ཟུང་འཇུག་གཉིས་མེད་དགྱེས་པ་ཆེན་པོར་བསྐྱེད༔ ཨོཾ་སརྦ་པཉྩ་པཱུ་ཛ་ཨ་མྲྀ་ཏ་རཀྟ་བྷ་ལིངྟ་ཨོཾ་ཨཱཿཧཱུྃ༔ གཉིས་པ་དངོས་གཞི་ལ་གཉིས། དང་པོ་བསྐྱེད་པའི་རིམ་པ་ལ་བདུན་ལས། དང་པོ་ཏིང་འཛིན་རྣམ་གསུམ་ནི། ཧཱུྃ༔
རང་བྱུང་ཀུན་གཞི་མཁའ་ལྟར་ཁྱབ༔ དེ་ལས་དབྱིངས་རིག་རྩལ་སྣང་སྤྲོས༔ ཀུན་རྒྱུ་སྤྲུལ་པའི་ས་བོན་ཧཱུྃ༔ དབྱིངས་གྱུར་ཀུན་སྣང་སྐྱེ་མེད་རྫོགས༔ ཨོཾ་བཛྲ་ཤྲཱི་ཛྙཱ་ན་ཧཱུྃ༔ གཉིས་པ་གཞལ་ཡས་ལྷ་བསྐྱེད་པ་ནི། ཧཱུྃ༔ སྣང་སྲིད་གདོད་ནས་ཨེ་ཡི་ཀློང་༔ རྒྱུ་རྐྱེན་སྤྲོས་པ་ས་བོན་ཤར༔ དེ་འགྱུར་དུག་གི་རླུང་དམར་འཚུབས༔
ཞེ་སྡང་མེ་འབར་འུར་འུར་ཆེམ༔ འདོད་ཆགས་རཀྟ་རླབས་ཆེན་འཕྱོ༔ ཕྲག་དོག་ཀེང་རུས་རི་རབ་བརྗིད༔ རུ་ཏྲ་ས་གཞི་འཁོར་ལོ་བསྐོར༔ རྡོ་རྗེའི་རྨང་གཞི་ཁྲོ་ཆུའི་དལ༔ གྲུ་བཞི་དུག་རླངས་སྔོ་དམར་འཚེར༔ ཟུར་བརྒྱད་ལྕགས་བསྲེགས་དམར་ཞིང་རྔམ༔ ཀ་གདུང་ལས་གཤིན་ཁྲོ་ཞིང་གཏུམ༔ ནང་དུ་དུར་ཁྲོད་བརྒྱད་ལྡན་མཛེས༔ ཐོག་སྟེང་དོན་སྙིང་ཙིཏྟས་བརྒྱན༔
སྲིན་པོའི་ཕོ་བྲང་ལྟར་སྣང་བ༔ ཕྱི་ནང་དུར་ཁྲོད་ཆས་རྫོགས་གསལ༔ དེ་དབུས་ཁྲོ་ཆུ་ལྕགས་ཁང་ནང་༔ དགྲ་བགེགས་བྱད་མ་མངོན་སུམ་གསལ༔ དེ་སྟེང་གནམ་ལྕགས་འཁོར་ལོ་ནི༔ སྤུ་གྲིའི་དྲྭ་བ་གཡས་གཡོན་འཁོར༔ དེ་དབུས་གནམ་ལྕགས་རྡོ་རྗེ་ནི༔ ལྟེ་བ་ཧཱུྃ་དང་ཡ་ཡིས་མཚན༔ གནས་གྱུར་སྐད་ཅིག་གཤིན་རྗེའི་གཤེད༔ འཇིགས་བྱེད་དུག་རི་ནག་པོའི་སྐུ༔
ཁམ་ནག་དུག་གི་གདོང་པ་ཅན༔ ཞལ་དགུ་རྔམ་ཞིང་ཁྲོ་གཏུམ་པ༔ རྩ་ཞལ་དབུས་གདོང་མ་ཧེ་ཁྲོ༔ གཡས་གཡོན་ཁམ་ནག་སྲོག་ལ་རྔམ༔ དེ་སྟེང་དུག་གདོང་དམར་ནག་མཐིང་༔ དེ་སྟེང་རིགས་གསུམ་དཀར་དམར་སེར༔ འཇམ་དཔལ་ནག་པོའི་དབང་རྟགས་རྫོགས༔ དམར་ནག་རལ་པས་འཛམ་གླིང་ཁྱབ༔ ཐོད་སྐམ་ཁྲོ་རོལ་སྤྲུལ་ཆར་འབེབས༔ སྦྲུལ་ནག་ཞགས་འདྲེན་གླིང་བཞི་གཏམས༔
ཤངས་ནས་དུག་རླངས་བགེགས་དཔུང་འགྱེལ༔ ཞལ་བགྲད་དགྲ་སྙིང་སྲོག་ལ་རོལ༔ མཆེ་གཙིགས་སྨ་ར་སྨིན་མ་མཐིང་༔ དགྱེས་པའི་གད་མོས་སྟོང་གསུམ་གཡོ༔ རབ་འབར་བདེན་གཉིས་གདུག་པ་འདུལ༔ རྩ་ཕྱག་རྡོ་རྗེ་ཕུར་པ་འདྲིལ༔ གཡས་པ་བཅུ་དྲུག་མཚོན་ཆ་ནི༔ གྲི་ཁུག་རལ་གྲི་ཆུ་གྲི་མེ༔ ཁ་ཊྭཱཾ་རྡོ་རྗེ་འཁོར་ལོ་མདུང་༔ ལྕགས་ཀྱུ་སྤུ་གྲི་དབྱུག་ཏོ་དཀར༔
ཌཱ་རུ་དགྲ་སཏྭ་ཞགས་པ་འཁྱུགས༔ ཐོ་བ་གསལ་ཤིང་རྒྱལ་མཚན་ཕྱར༔ ཕྱག་གཡོན་བཅུ་དྲུག་ལས་ཀྱི་མཚོན༔ ཐོད་ཁྲག་སྙིང་ཕྲེང་རྒྱུ་མ་འདྲེན༔ གཏུན་ཁུང་ལྕགས་སྒྲོག་རྔ་ཆུང་ལྡིར༔ མགོ་ཕྲེང་རུ་མཚོན་དུག་རླངས་ནག༔ དྲིལ་བུ་མེ་ལོང་ཀོང་ཟོར་དམར༔ ཁྲམ་ཤིང་ཤྭ་རྡེལ་རྩིས་རྡོ་ནག༔ གཡང་གཞི་རྡེབ་ཅིང་དགྲ་ཡུལ་འཇོམས༔ གླང་ཀོ་ཞིང་ལྤགས་གདུག་པ་འདུལ༔
མགོ་ཕྲེང་སྦྲུལ་རྒྱན་ཀླུ་བདུད་འདར༔ ཁྲག་ཐིག་ཟོ་རིས་དར་ནག་བརྗིད༔ ཚོམ་བུ་རྟགས་རྒྱ་མེ་དཔུང་འབར༔ སྤུ་གྲིའི་སྒྲོ་གཤོག་སྟོང་ཁམས་གཡོ༔ ལྟེ་བར་ཆུ་སྲིན་ཁྲོ་ཞལ་གདངས༔ སྐུ་སྟོད་ལས་ཀྱི་རྟགས་རྒྱ་གསལ༔ སྐུ་སྨད་གནམ་ལྕགས་དབལ་ཕུར་རྔམ༔ བྱད་མ་དགྲ་བོའི་སྙིང་ཁར་བརྫིས༔ སྦྱོར་ཡུམ་དུག་ཏི་ཁྲོ་མོ་དམར༔ ཞལ་གསུམ་སྔོ་དམར་ནག་ལ་ཁྲོ༔
སྤྱན་དགུ་སྡང་མིག་སྲིད་གསུམ་གཡོ༔ དམར་ནག་རལ་པ་ནམ་མཁར་ཁྱབ༔ ཐོད་སྐམ་དབུ་རྒྱན་དུག་ལྔ་འདུལ༔ ཤངས་ནས་རླུང་གཡོས་ཞལ་གདངས་བགྲད༔ རྩ་ཕྱག་གྲི་ཐོད་ཡབ་ལ་འཁྱུད༔ གཡས་གཉིས་རྡོ་རྗེ་འཁོར་ལོ་ཕྱར༔ གཡོན་གཉིས་ཕུར་པ་རལ་གྲི་བརྡེགས༔ རུས་རྒྱན་ག་ཤལ་དར་དཔྱངས་དམར༔ སྦྲུལ་ཆུན་གཟིག་ཤམ་ཁྲག་ཞག་ཐིག༔ ཐལ་ཚོམ་མི་སྡུག་རྟགས་ཀྱིས་སྤྲས༔
ཞབས་གཉིས་དཔའ་སྟོབས་ཡབ་ལ་འཁྲིལ༔ ཀུན་འདུས་ཁྲོ་བོའི་ཐུགས་ཀ་རུ༔ ཁྲོ་ཆུ་དུག་གདོང་དམར་ནག་འབར༔ དབུས་མཐིང་གཡས་དཀར་གཡོན་དམར་ཞལ༔ ཞལ་གདངས་སྤྱན་དགུ་དབུ་སྐྲ་བསྐྱོད༔ རིགས་གསུམ་མཆོད་རྟེན་དབང་རྟགས་རྫོགས༔ གཡས་གསུམ་དགྲ་སཏྭ་གཡོན་གསུམ་སྙིང་༔ དུར་ཁྲོད་ཆས་ཀྱིས་སྐུ་ལ་བརྒྱན༔ སྒྲོ་གཤོག་བརྒྱངས་ཤིང་མཆུ་སྡེར་ཁྲོ༔ དབལ་ཕུར་དུག་ལྔ་དབྱིངས་སུ་སྒྲོལ༔
དེ་ཡི་ཐུགས་ཀར་འཁོར་ལོའི་དབུས༔ ཚེ་བདག་ཁྲོ་བོ་མཐིང་ནག་འབར༔ གཡས་གསུམ་རྡོ་རྗེ་འཁོར་ལོ་གྲི༔ གཡོན་གསུམ་དགྲ་སཏྭ་སྡིགས་མཛུབ་མེ༔ སྐུ་ལ་དུར་ཁྲོད་ཆས་བརྒྱད་རྫོགས༔ ཞབས་གཉིས་རོལ་སྟབས་མེ་དཔུང་འབར༔ དེ་ཡི་ཐུགས་ཀར་རྡོ་རྗེ་ཡི༔ ལྟེ་བར་སྲིད་པ་འཁོར་ལོ་དམར༔ ཞལ་གཅིག་ཕྱག་བཞི་སྒེག་ཅིང་ཁྲོ༔ གཡས་གཉིས་མེ་དཔུང་རྡོ་རྗེ་གདེངས༔
གཡོན་གཉིས་རྩེ་གསུམ་ཙིཏྟ་འབར༔ དུར་ཁྲོད་ཆས་རྫོགས་རོལ་སྟབས་བཞུགས༔ དེ་ཡི་ཐུགས་ཀར་ཐིག་ལེའི་དབུས༔ ཧཱུྃ་ཡིག་མཐིང་ནག་ཡ་ཡིག་མཚན༔ གསལ་འཚེར་གཟི་བརྗིད་ལྡན་པར་བསྒོམ༔ ཧཱུྃ༔ གཙོ་བོའི་སྤྱི་གཙུག་དམར་ནག་མེ་ཀློང་དབུས༔ འཇམ་དཔལ་ནག་པོ་འཇིགས་རུང་མཐིང་ནག་རྔམ༔ ཞལ་གསུམ་ཕྱག་དྲུག་འཇིགས་བྱེད་དཔལ་ཆས་རྫོགས༔ གཡས་གསུམ་རལ་གྲི་གྲི་གུག་རྡོ་རྗེ་འབར༔
གཡོན་གསུམ་པོ་ཏི་སྙིང་ཕྲེང་ཐོད་ཁྲག་འཐུང་༔ སྒྲོ་གཤོག་བརྒྱངས་ཤིང་རྡོ་རྗེའི་དབལ་ཟུར་ལྡན༔ དེ་ཡི་ཐུགས་ཀར་ཉི་ཟླའི་དཀྱིལ་འཁོར་དབུས༔ རྟ་མགྲིན་དམར་སྨུག་ཞལ་གསུམ་ཕྱག་དྲུག་ནི༔ གཡས་གསུམ་དབྱུག་ཏོ་རྡོ་རྗེ་ཐོ་བ་ཕྱར༔ གཡོན་གསུམ་ལྕགས་སྒྲོག་ཞགས་པ་དྲིལ་བུ་འཁྲོལ༔ ཞབས་གཉིས་བརྐྱང་བསྐུམ་མེ་དཔུང་ཀློང་ན་བརྗིད༔ དེ་ཡི་ཐུགས་ཀར་ཟླ་གདན་འཁོར་ལོའི་དབུས༔ གསང་བདག་མཐིང་ནག་ཞལ་གཅིག་ཕྱག་གཉིས་པ༔ གཡས་པ་རྡོ་རྗེ་གཡོན་པ་སྡིགས་མཛུབ་བསྒྲེངས༔
དུར་ཁྲོད་ཆས་རྫོགས་རོལ་པའི་སྟབས་སུ་བཞུགས༔ དེ་ཡི་ཐུགས་ཀར་ནཱ་ད་ཐིག་ལེའི་དབུས༔ ཧྲཱིཿཡིག་དམར་སེར་བཀྲག་མདངས་ལམ་མེར་གསལ༔ ཧཱུྃ༔ གཙོ་བོའི་སྤྱི་གཙུག་འཇའ་ཟེར་ཀློང་༔ འཇམ་དཔལ་དཀར་པོ་ཕྱག་བཞི་པ༔ གཡས་གཉིས་རལ་གྲི་ཤེལ་ཕྲེང་དཀར༔ གཡོན་གཉིས་པོ་ཏི་ཨུཏྤལ་དམར༔ སྐྱིལ་ཀྲུང་ཕྱེད་པའི་སྟབས་ཀྱིས་བཞུགས༔ དེ་ཡི་ཐུགས་ཀར་འོད་ཀྱི་ཀློང་༔
རྡོ་རྗེ་དཀར་པོ་གསལ་སྟོང་བསྒོམ༔ ཕྱི་རོལ་འཁོར་ལོ་རྩིབས་བརྒྱད་སྟེང་༔ ཤར་དུ་དགྲ་ནག་ཁྲོ་བོ་གཏུམ༔ ཞལ་གསུམ་ཕྱག་དྲུག་ཕུར་གཤམ་བརྗིད༔ གཡས་གསུམ་སྦྲུལ་ཞགས་རྒྱལ་མཚན་གྲི༔ གཡོན་གསུམ་ཁྱབ་འཇུག་ཞགས་པ་མེ༔ དུར་ཁྲོད་ཆས་བརྒྱད་རྫོགས་པར་བསྒོམ༔ ལྷོ་རུ་ཀི་ཀང་དམར་ནག་རྔམ༔ ཞལ་གསུམ་ཕྱག་དྲུག་དུར་ཁྲོད་ཆས༔ གཡས་གསུམ་གསལ་ཤིང་གཏུན་དང་མདུང་༔
གཡོན་གསུམ་རྒྱུ་ཞགས་མགོ་སྙིང་དམར༔ དབལ་ལྡན་དྲག་ཏུ་རྔམ་པར་བསྐྱེད༔ ནུབ་ཏུ་མེ་ཡི་སྤུ་གྲི་ཁམ༔ ཞལ་གསུམ་ཕྱག་དྲུག་ཕུར་གཤམ་ལྡན༔ གཡས་གསུམ་སྤུ་གྲི་དཀར་དམར་སྔོ༔ གཡོན་གསུམ་ཆུ་གྲི་སྔོ་ནག་ལྗང་༔ དུར་ཁྲོད་ཆས་རྫོགས་དཔའ་ཞིང་བརྗིད༔ བྱང་དུ་གདོང་དྲུག་མཐིང་ནག་རྔམ༔ གཡས་གསུམ་དུག་མདའ་རྡོ་རྗེ་གྲི༔ གཡོན་གསུམ་ལྕགས་གཞུ་དྲིལ་བུ་ཐོད༔
དུར་ཁྲོད་ཆས་ལྡན་རྔམ་ཟུར་བསྐྱེད༔ མཚམས་བཞིར་དུག་ཏི་རྩ་འཇིབ་བཞི༔ རྡོ་རྗེ་ཕུར་པ་འདྲིལ་ཞིང་ཁྲོ༔ ཡབ་ལ་དགྱེས་ཤིང་དུར་ཁྲོད་ཆས༔ མེ་ཆུ་དུག་མཚོན་དབུས་སུ་བརྗིད༔ ཕྱི་རོལ་སྒོ་མ་གདོང་ཅན་བཞི༔ བྱ་རོག་ཀངྐ་འུག་པ་ཁྱུང་༔ གཅེར་མོ་མི་སྡུག་གཟུགས་འཆང་ཞིང་༔ ཕྱག་མཚན་སྒོ་བཞིའི་ཕྱག་རྒྱ་ལྡན༔ གཞན་ཡང་ལས་གཤིན་དམག་ཚོགས་རྣམས༔
དགྲ་བོའི་ཤ་ཁྲག་སྲོག་ལ་རྔམ༔ ལས་བཅོལ་བཀའ་བཞིན་སྒྲུབ་པར་གྱུར༔ དེ་ལྟར་བསྐྱེད་པའི་གནས་གསུམ་ལས༔ འོད་འཕྲོས་འོག་མིན་ཞིང་ཁམས་ནས༔ འཇམ་དཔལ་ཁྲོ་རྒྱལ་འདུས་པའི་སྐུ༔ གཤིན་རྗེ་གཤེད་པོའི་དཀྱིལ་འཁོར་ལྷ༔ ཡེ་ཤེས་གནས་ནས་སྤྱན་དྲངས་ཏེ༔ བདག་ལ་དབང་བསྐུར་བྱིན་གྱིས་རློབས༔ སྐུ་གསུང་ཐུགས་ཀྱི་ནུས་པ་བསྐྱེད༔ ཕྲིན་ལས་རྣམ་བཞིའི་རྩལ་ཕྱུངས་ལ༔
ཕྱི་ནང་མི་མཐུན་བར་ཆད་སོལ༔ དགྲ་བགེགས་འབྱུང་པོ་ཚར་བཅད་ནས༔ སྐུ་གསུམ་ལྷ་རུ་བདག་གྱུར་ཅིག༔
གསུམ་པ་སྤྱན་འདྲེན་པ་ནི། ཧཱུྃ་ཡ་བྷྱོཿ འོག་མིན་ལྷུན་གྲུབ་ཕོ་བྲང་ནས༔ རིགས་བདག་འཇམ་དཔལ་གཤེགས་སུ་གསོལ༔ ལྷོ་ཕྱོགས་རབ་འཇིགས་དུར་ཁྲོད་ནས༔ འཇིགས་བྱེད་དུག་རི་གཤེགས་སུ་གསོལ༔ གཤིན་ཡུལ་ལྕགས་མཁར་ནག་པོ་ནས༔
སྲས་མཆོག་རིགས་བཞི་གཤེགས་སུ་གསོལ༔ འཆི་བདག་ལས་ཀྱི་ཕོ་བྲང་ནས༔ སྒོ་སྐྱོང་ཡང་འཁོར་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཕཻཾ་ཕཻཾ་ཛཿཛཿ བཞི་པ་བཞུགས་སུ་གསོལ་བ་ནི། ཧཱུྃ་ཛཿ དམ་ཚིག་ཆེན་པོའི་དཀྱིལ་འཁོར་དུ༔ ལས་གཤིན་དུག་རི་ཁྲོ་བོའི་རྒྱལ༔ བདག་ལ་དབང་བསྐུར་བྱིན་བརླབ་ཕྱིར༔ རབ་འཇིགས་འབར་བའི་གནས་འདིར་བཞུགས༔
ཨོྃ་ཡ་མཱནྟ་ཀ་ས་མ་ཡ་ཏིཥྛ་ལྷན༔ ལྔ་པ་ཕྱག་འཚལ་བ་ནི། ཧཱུྃ་ཡ༔ འཇམ་དཔལ་གཤིན་རྗེ་ཀཱི་ལ་ཡ༔ འཇིགས་བྱེད་དུག་རི་མེ་འབར་གྱི༔ ཁྲོ་རྒྱལ་དཀྱིལ་འཁོར་ལྷ་ཚོགས་ལ༔ རབ་ཏུ་དྭང་བས་ཕྱག་བགྱིད་དོ༔ ཨོྃ་ཡ་མཱནྟ་ཀ་ས་མ་ཡ༔ ཨ་ཏི་པུ་ཧོཿ དྲུག་པ་ཕྱི་ནང་གསང་བའི་གཏོར་ཚོགས་ཀྱི་མཆོད་པ་འབུལ་བ་ལ།
དང་པོ་ཕྱི་མཆོད་ནི། ཧཱུྃ་ཡ༔ འཇམ་དཔལ་གཤིན་རྗེ་གཤེད་པོ་མཉེས་པའི་རྫས༔ དགྲ་བགེགས་བསྒྲལ་བའི་དབང་པོ་རྣམ་ལྔ་དང་༔ དུར་ཁྲོད་བདག་པོ་དགྲ་ལ་རྔམ་པའི་གར༔ ཕོ་ཉས་དགྲ་བོའི་བླ་འབོད་འདེབས་པའི་གདངས༔ རྟག་ཏུ་དུར་ཁྲོད་བདག་མོར་སྦྱོར་བ་སོགས༔ དྲག་པོ་ཕྱི་ཡི་མཆོད་པ་སྣ་ཚོགས་འདི༔ ཁྲོ་རྒྱལ་དུག་རིའི་ལྷ་ཚོགས་རྣམས་ལ་འབུལ༔ ཕ་རོལ་རྒོལ་བ་གཞོམ་ཕྱིར་བཞེས་སུ་གསོལ༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ལཱ་སྱེ་མཱ་ལྱེ་གཱིརྟི་ནཱིརྟི་པཱུ་ཛ་ཨཱཿཧཱུྃ༔ གཉིས་པ་ནང་མཆོད་ནི། ཧཱུྃ་ཡ༔ འཇམ་དཔལ་གཤིན་རྗེ་གཤེད་པོ་མཉེས་པའི་རྫས༔ དུག་ལྔ་རྣམ་དག་ཡེ་ཤེས་ངོ་བོ་མཆོག༔ ཤ་ཆེན་ལ་སོགས་ཁུ་བའི་རྫས་དང་སྦྱར༔ སྨན་མཆོག་ངད་ལྡན་དུག་རིགས་སྦྱར་བའི་ཕུད༔ འབྲུ་བཅུད་མྱོས་པའི་ཛ་གད་ཆང་ལ་སོགས༔ དྲག་པོ་ནང་གི་མཆོད་པ་སྣ་ཚོགས་འདི༔ ཁྲོ་རྒྱལ་དུག་རིའི་ལྷ་ཚོགས་རྣམས་ལ་འབུལ༔
ཕ་རོལ་རྒོལ་བ་གཞོམ་ཕྱིར་བཞེས་སུ་གསོལ༔ ཨོྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཋཿཁ་ཁ་ཁཱ་ཧི༔ གསུམ་པ་གསང་མཆོད་སྦྱོར་སྒྲོལ་ཚོགས་ཀྱི་མཆོད་པ་ནི། ཧཱུྃ་ཡ༔ འཇམ་དཔལ་གཤིན་རྗེ་གཤེད་པོ་མཉེས་པའི་རྫས༔ ལྷ་མོ་དུས་མཚན་ནག་མོའི་མཁའ་ལམ་ནས༔ ལས་ཀྱི་རླུང་གིས་བསྐྱོད་པའི་བདུད་རྩི་དང་༔ རིགས་བཟང་ཨ་ཧཾ་དྲུག་ཏུ་སྦྱོར་བ་ཡི༔ བདེ་སྟོང་དགའ་བཞི་བསྲུབས་པའི་བདུད་རྩི་དང་༔ གཞན་ཡང་མ་ཆགས་ཆགས་པ་ཆེན་པོའི་ཁྲག༔
དགའ་ཆེན་སྟོན་པའི་གསང་མཆོད་སྣ་ཚོགས་འདི༔ ཁྲོ་རྒྱལ་དུག་རི་འཁོར་དང་བཅས་ལ་འབུལ༔ ཕ་རོལ་རྒོལ་བ་གཞོམ་ཕྱིར་བཞེས་སུ་གསོལ༔ ཨོྃ་ཨ་ཧཾ་པཉྩ་རཀྟ་མུ་ཁ་ཀུནྡ་ས་མ་ཡ་པཱུ་ཛ་ཁཱ་ཧི༔ ཧཱུྃ་ཡ༔ འཇམ་དཔལ་གཤིན་རྗེ་གཤེད་པོ་མཉེས་པའི་རྫས༔ དགྲ་བགེགས་བསྒྲལ་བའི་བྷནྡྷ་ལྕང་ལོ་རུ༔ འབྲུ་ནག་གྲི་ཁྲག་བརླན་དང་སྦགས་པ་ཡི༔ བ་ལིཾ་གཏོར་མ་ཤ་སྣ་སྙིང་སྣས་བརྒྱན༔ དར་ནག་གདུགས་དང་བླ་འཁོར་སྲོག་རྟེན་བཀོད༔
མ་རུངས་གདུག་པའི་དོན་སྙིང་འབྲས་བུས་བརྒྱན༔ ཚོགས་མཆོད་ལ་སོགས་དགྱེས་ཤིང་མཐུན་པའི་རྫས༔ ཐོད་རྔ་རྐང་གླིང་རོལ་མོ་སྣ་ཚོགས་དང་༔ དུར་ཁྲོད་བཀོད་པ་སྤྱན་གཟིགས་སྤྲིན་ལྟར་འཁྲིགས༔ ཀུན་ནས་མ་ཚང་མེད་པའི་མཆོད་སྤྲིན་འདི༔ ཁྲོ་རྒྱལ་དུག་རི་འཁོར་དང་བཅས་ལ་འབུལ༔ ཕ་རོལ་རྒོལ་བ་གཞོམ་ཕྱིར་བཞེས་སུ་གསོལ༔ ཨོྃ་མ་ཧཱ་བ་ལིཾ་ཏ་ཏེ་ཛྭ་བྷ་ལིངྟ་བྷ་ལ་བྷ་ཏེ་གུ་ཧྱ་ས་མ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁ་ཁ་ཁཱ་ཧི་ཁཱ་ཧི༔ བདུན་པ་བསྟོད་ཅིང་བསྔགས་པ་ནི། ཧཱུྃ་ཨེ་ཡ་བྷྱོཿ
སྐྱེ་མེད་ངང་ལས་མ་གཡོས་རིགས་ཀྱི་བདག༔ བདུད་བཞི་འབྱུང་པོའི་ཚོགས་རྣམས་ཚར་གཅོད་ཕྱིར༔ སྐུ་མདོག་དཀར་པོ་ཞལ་གཅིག་ཕྱག་བཞི་པ༔ རལ་གྲི་ཤེལ་ཕྲེང་པུ་ཏི་ཨུཏྤལ་བསྣམས༔ ཞི་འཛུམ་མཛེས་ལྡན་གཞོན་ནུའི་རྣམ་པར་རོལ༔ ལོངས་སྤྱོད་རྫོགས་སྐུ་བདེ་སྟོང་ཆ་ལུགས་འཆང་༔ སྒྲུབ་ལ་ཤེས་རབ་དབང་བཞི་སྩོལ་བའི་ལྷ༔ སྐུ་ལྔ་ཡེ་ཤེས་རྫོགས་ལ་ཕྱག་འཚལ་བསྟོད༔ ཧཱུྃ༔ སྟོབས་ལྡན་དབང་ཕྱུག་མུ་སྟེགས་རྒོལ་འཇོམས་པ༔
སྐུ་ཡི་རང་བཞིན་འཇིགས་བྱེད་གཏུམ་ལ་རྔམ༔ གསུང་གི་རང་བཞིན་དབང་ཆེན་དྲག་སྔགས་ལྡིར༔ ཐུགས་ཀྱི་རང་བཞིན་གསང་བདག་རྡོ་རྗེ་འཛིན༔ ཚེ་ཡི་རང་བཞིན་གཟི་བརྗིད་དཔལ་དང་ལྡན༔ དུར་ཁྲོད་དཔལ་ཆས་འབར་བའི་གར་དགུས་བརྗིད༔ ཡེ་ཤེས་མེ་འབར་རྡོ་རྗེའི་ཚྭ་ཚྭ་འཁྱིལ༔ རིགས་གསུམ་དབང་རྟགས་རྫོགས་ལ་ཕྱག་འཚལ་བསྟོད༔ ཧཱུྃ་ཨེ་ཡ༔ གཏུམ་དྲག་ཁྲོ་བོ་རོལ་པའི་དུར་ཁྲོད་ནས༔ སྲོག་ལ་རྔམ་བྱེད་འཆི་བདག་གཤིན་རྗེའི་གཤེད༔
ཕ་རོལ་ཀུན་གྱི་གཤེད་མ་ལྷོ་ཕྱོགས་བདག༔ འཇིགས་བྱེད་ཀུན་གྱི་སྡེ་དཔོན་ཁྲོ་བོའི་རྒྱལ༔ སྟོབས་ལྡན་རྡོ་རྗེ་དུག་རི་མཐུ་བོ་ཆེ༔ སྐུ་མདོག་དུད་ཁ་མེ་འོད་ཆི་ལི་ལི༔ རྩ་ཞལ་ཁྲོས་པ་མ་ཧེའི་ང་རོ་འབྱིན༔ ར་གཉིས་རྩེ་ནས་ཐོག་སེར་དགྲ་ལ་འདེབས༔ རྩ་ཞལ་ཁམ་ནག་ཁྲོ་གཉིས་ཧཱུྃ་སྒྲ་སྒྲོག༔ སྟེང་གསུམ་དམར་ནག་མཐིང་བས་བོན་བྱད་འཇོམས༔ དེ་སྟེང་དཀར་དམར་སེར་བས་བན་བྱད་འཇོམས༔ ཞལ་དགུ་རབ་ཏུ་ཁྲོས་པས་སྣང་སྲིད་དངངས༔
དབུ་སྐྲ་དམར་ནག་བསྐྱོད་པས་ལྷ་སྲིན་འདུལ༔ གཡས་པ་བཅུ་དྲུག་མཚོན་ཆ་འཁྲུགས་པ་ཡིས༔ དགྲ་བོ་ཕོ་རྒྱུད་རྩད་གཅོད་ཕྱེ་མར་བརླག༔ གཡོན་པ་བཅུ་དྲུག་མཚོན་ཆ་འཁྲུགས་པ་ཡིས༔ དགྲ་བོ་མོ་རྒྱུད་རིགས་རྒྱུད་མངལ་ནས་སྐེམ༔ རྩ་ཕྱག་རི་རབ་ཕུར་བུ་བསྒྲིལ་བ་ཡིས༔ ཕ་རོལ་རྒོལ་བའི་ཚོགས་རྣམས་ཕྱུང་ཞིང་བརྡེག༔ སྤུ་གྲིའི་སྒྲོ་གཤོག་ཚྭ་ཚྭ་འཐོར་བ་ཡིས༔ མ་རུངས་གདོན་ཚོགས་འབྱུང་པོ་ཀླད་ནས་སྐེམ༔ དུར་ཁྲོད་དཔལ་ཆས་རྔམ་པའི་གར་ལྡན་གྱིས༔
སྣང་སྲིད་ཡོངས་ཀྱི་བྱད་ཁ་དགྲ་ལ་འབེབ༔ ལྟེ་བར་ཆུ་སྲིན་རྐན་སྒྲ་རྡེབ་པ་ཡིས༔ བསམ་པ་ཙམ་གྱིས་རུ་ཏྲའི་སྙིང་ཁྲག་རོལ༔ སྐུ་སྨད་གནམ་ལྕགས་ཕུར་གཤམ་ངར་མ་ཡིས༔ དམ་ཉམས་ལོག་འདྲེན་བླ་སྲོག་གཏུབ་ཅིང་གཅོད༔ ཟུར་གསུམ་དབལ་ལས་ཐོག་སེར་གཡོ་བ་ཡིས༔ མ་རུངས་བགེགས་ཚོགས་ཕྱེ་མར་རབ་ཏུ་འཐག༔ སྐུ་ལ་དུས་མཐའི་མེ་ལྟར་འབར་བ་ཡིས༔ ཕ་རོལ་ཀུན་གྱི་རྒོལ་བ་འཇོམས་མཛད་པ༔ འཇིགས་བྱེད་ཆེན་པོ་དུག་རིའི་སྐུ་ལ་འདུད༔
ཧཱུྃ་བྷྱོ་ཡ༔ ལས་ཀྱི་ཡུམ་ཆེན་མ་མོ་དུར་ཁྲོད་བདག༔ དུག་ཏི་ནག་མོ་རྡོ་རྗེ་རབ་འབར་མ༔ སྣང་སྲིད་ཡོངས་ལ་དབང་སྒྱུར་སྲོག་གི་བདག༔ སྐུ་མདོག་དམར་ནག་སྲིན་མོའི་ཆ་ལུགས་འཆང་༔ ཁམས་གསུམ་ཟ་བྱེད་ཞལ་གདངས་མཆེ་བ་གཙིགས༔ དབུས་དམར་གཡས་དཀར་གཡོན་མཐིང་སྲིད་གསུམ་སྔངས༔ གཡས་གསུམ་མཚོན་ཆས་ལོག་ལྟ་ཕྱེ་མར་བཅོམ༔ གཡོན་གསུམ་མཚོན་ཆས་འབྱུང་པོའི་ཀླད་ཁྲག་རོལ༔ དུར་ཁྲོད་ཆས་རྫོགས་དམ་ཉམས་འདྲེ་རྒོད་དངངས༔
ཞབས་གཉིས་འཁྲིལ་སྦྱོར་ལས་ཀྱི་གཤིན་རྗེ་བསྐུལ༔ བ་སྤུའི་གསེབ་ནས་རང་འདྲ་མ་མོ་འགྱེད༔ གཤིན་རྗེའི་ལྕམ་མོ་སྣང་སྲིད་དབང་མོ་ཆེ༔ དུར་ཁྲོད་བདག་མོའི་སྐུ་ལ་ཕྱག་འཚལ་བསྟོད༔ ཧཱུྃ་ཡ༔ འཇིགས་བྱེད་སྐུ་ཡི་འཁོར་ལོ་ཡངས་པའི་ཀློང་༔ ཐུགས་རྗེ་དབང་ཕྱུག་ཁྲོ་ཆུ་དུག་གདོང་སྐུ༔ མཐིང་ནག་དཀར་དམར་རབ་ཁྲོས་རྔམ་ཞལ་བགྲད༔ ཕྱག་དྲུག་མཚོན་ཆའི་སྒྱོགས་ཆེན་དགྲ་ལ་འབེབས༔ སྤུ་གྲིའི་སྒྲོ་གཤོག་ལོག་འདྲེན་རྩད་ནས་གཅོད༔
དུར་ཁྲོད་ཆས་ལྡན་རུ་ཏྲ་ཕྱེ་མར་བརླག༔ ཆུ་སྲིན་ཞལ་བགྲད་མ་རུངས་སྙིང་ཁྲག་འཐུང་༔ གནམ་ལྕགས་དབལ་གཤམ་བསྟན་པའི་དགྲ་བགེགས་སྒྲོལ༔ ལས་ཀྱི་གཤིན་རྗེ་ཕ་རོལ་རྒོལ་འཇོམས་པ༔ ཁྲོ་ཆུ་དུག་གདོང་འབར་བའི་སྐུ་ལ་བསྟོད༔ ཧཱུྃ་ཡ༔ ཡེ་ཤེས་འཁོར་ལོ་རབ་འབར་ཆོས་ཀྱི་དབྱིངས༔ གསུང་གི་དབང་ཕྱུག་ཚེ་བདག་འབར་བའི་སྐུ༔ མཐིང་ནག་དཀར་དམར་རབ་རྔམ་ཞལ་གསུམ་བགྲད༔ ཕྱག་དྲུག་རྡོ་རྗེ་འཁོར་ལོ་རལ་གྲི་དང་༔
དགྲ་སཏྭ་སྡིགས་མཛུབ་མེ་དཔུང་དགྲ་བགེགས་འཇོམས༔ དུར་ཁྲོད་ཆས་ལྡན་རུ་ཏྲ་ཕྱེ་མར་བརླག༔ ཞབས་གཉིས་དོར་སྟབས་སྡུག་བསྔལ་རྒྱ་མཚོ་སྐེམ༔ ལས་ཀྱི་གཤིན་རྗེ་ཕ་རོལ་རྒོལ་འཇོམས་པ༔ ཟིལ་གནོན་ཚེ་བདག་འབར་བའི་སྐུ་ལ་བསྟོད༔ ཧཱུྃ་ཡ༔ དྭངས་མའི་ཐུགས་མཆོག་རྡོ་རྗེའི་གཞལ་ཡས་ཀློང་༔ སྲིད་གསུམ་འཁོར་ལོས་སྒྱུར་རྒྱལ་དམར་སེར་སྒེག༔ བདུད་དང་བར་ཆད་ཉོན་མོངས་ལོག་འདྲེན་གཤེད༔ འཇིགས་པའི་གཟུགས་ལ་དུར་ཁྲོད་ཆས་ཀྱིས་བརྒྱན༔
ཞལ་གཅིག་ཕྱག་བཞི་ཞབས་གཉིས་དོར་སྟབས་བགྲད༔ མེ་དཔུང་རྡོ་རྗེ་རྩེ་གསུམ་དགྲ་བགེགས་འཇོམས༔ ཙིཏྟ་དམར་པོ་ཉོན་མོངས་ཞལ་དུ་རྔུབ༔ ཞི་ཞིང་འཛུམ་པས་འགྲོ་རྣམས་ཐབས་ཀྱིས་སྐྱོང་༔ ཁྲོ་ཞིང་གཏུམ་པས་ལོག་པར་འདྲེན་བྱེད་འདུལ༔ ཞི་ཁྲོ་འབར་བའི་གར་དགུའི་ཉམས་དང་ལྡན༔ གྲུབ་པའི་སྟོབས་འབྱིན་རྡོ་རྗེ་ཕ་ལམ་སྐུ༔ དཔའ་བོ་གཡུལ་ལས་རྒྱལ་ལ་ཕྱག་འཚལ་བསྟོད༔ ཧཱུྃ་ཡ༔ ཁོར་ཡུག་གནམ་ལྕགས་འཁོར་ལོ་རྩིབས་བརྒྱད་ལ༔
ལས་ཀྱི་ཁྲོ་རྒྱལ་འཇམ་དཔལ་གཤིན་རྗེ་གཤེད༔ ཤར་དུ་དགྲ་འདུལ་ནག་པོ་གཏུམ་ཞིང་ཁྲོ༔ ལྷོ་རུ་ཀི་ཀང་དམར་ནག་སྲོག་ལ་རྔམ༔ ནུབ་ཏུ་མེ་ཡི་སྤུ་གྲི་ཁམ་ནག་འཇིགས༔ བྱང་དུ་གདོང་དྲུག་མཐིང་ནག་བྱད་མའི་གཤེད༔ ཀུན་ཀྱང་ཞལ་གསུམ་ཕྱག་དྲུག་དཔལ་གྱི་ཆས༔ ཕྱག་མཚན་མཚོན་ཆ་འབར་བས་ལོག་འདྲེན་གཞོམ༔ གནམ་ལྕགས་དབལ་གཤམ་བསྟན་དགྲ་རྩད་ནས་གཅོད༔ སྲས་མཆོག་འབར་བ་སྡེ་བཞིའི་སྐུ་ལ་བསྟོད༔ མཚམས་བཞི་དུག་ཏི་མ་མོ་རྩ་འཇིབ་བཞི༔
སྣང་སྲིད་དབང་སྒྱུར་སྲིད་གསུམ་སྲོག་གི་བདག༔ ཁྲོ་གཏུམ་ཉམས་ལྡན་རྡོ་རྗེ་ཕུར་བུ་འདྲིལ༔ དུར་ཁྲོད་ཆས་རྫོགས་མེ་ཆུ་དུག་མཚོན་འཁྲུགས༔ དམར་ཆེན་འབར་བས་གཙོ་བོ་མཉེས་མཛད་པ༔ ཡུམ་མཆོག་བརྗིད་པའི་ཚོགས་ལ་ཕྱག་འཚལ་བསྟོད༔ ཧཱུྃ་ཡ༔ ཕོ་བྲང་ཆེན་པོའི་ཕྱོགས་བཞི་སྒོ་སྐྱོང་བ༔ ལས་ཀྱི་གཤིན་རྗེ་མ་མོ་སྲོག་གི་བདག༔ སྲིན་མོའི་གཟུགས་ཅན་དགྲ་ཤ་ཁྲག་ལ་དགྱེས༔ དུར་ཁྲོད་གཡང་གཞིའི་གོས་གྱོན་ཤམས་སེ་ཤམ༔
ཕྱག་གཡས་རང་རང་སྒོ་ཆས་ལོག་འདྲེན་གཞོམ༔ གཡོན་པའི་བྷན་དམར་དགྲ་བགེགས་རཀྟ་འཐུང་༔ རྔམ་པའི་གར་སྒྱུར་བདུད་དཔུང་རྩད་ནས་གཅོད༔ སྒོ་སྐྱོང་རིགས་བཞི་མ་མོར་ཕྱག་འཚལ་བསྟོད༔ ཧཱུྃ༔ གཞན་ཡང་འཇམ་དཔལ་གཤིན་རྗེའི་བཀའ་སྡོད་པ༔ ཕོ་ཉ་ལས་བྱེད་སྤྲུལ་པ་བྱེ་བ་འབུམ༔ རླུང་ལྟར་འཚུབ་ཅིང་དགྲ་ཡུལ་ཕྱེ་མར་བརླག༔ མི་སྡུག་གཟུགས་འཆང་འཇིགས་པའི་གད་མོ་སྒྲོག༔ ལས་ཀྱི་མཐའ་སྡུད་ཤན་པ་བྱེ་བ་འབུམ༔
དཀྱིལ་འཁོར་ཡོངས་རྫོགས་འདུས་ལ་བདག་བསྟོད་དོ༔ བཟླས་པ་ལ་འཇུག་ཁར་རང་ཉིད་གཙོ་བོ་སྐུ་མདོག་ཞལ་ཕྱག་ལ་སོགས་པའི་རྣམ་པ་གསལ་བ་དང༌། འཇམ་དཔལ་གཤིན་རྗེ་གཤེད་པོ་དངོས་ཡིན་སྙམ་པའི་ང་རྒྱལ་ཤུགས་དྲག་པོ་རྒྱུན་ཅི་རིང་དུ་བསྒོམས་ནས་དེ་ལ་རྩེ་གཅིག་ཏུ་མཉམ་པར་བཞག་གོ ། གཉིས་པ་བཟླས་པ་སྔགས་ཀྱི་རིམ་པ་ལ་དྲུག ། དང་པོ་ཛཔ྄྄་བསྐུལ་ནི། ཧཱུྃ༔ བསྐུལ་ལོ་བཞེངས་ཤིག་འཇམ་དཔལ་གཤིན་རྗེའི་ཚོགས༔ དེང་འདིར་ཐུགས་དམ་གཉན་པོ་རྒྱུད་བསྐུལ་ན༔ རིག་འཛིན་སྒྲུབ་ལ་མཆོག་ཐུན་དངོས་གྲུབ་སྩོལ༔ བསྟན་ལ་སྡང་བའི་ལོག་འདྲེན་རྩད་ནས་ཆོད༔
ཐུགས་དམ་དུས་ལས་མ་འདའ་ས་མ་ཡ༔ རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ གཉིས་པ་བཟླས་པ་ནི། གཙོ་བོ་རྣམས་ཀྱི་ཐུགས་ཀར་ཐབས་ཤེས་ཉི་ཟླ་ཁ་སྦྱོར་གྱི་ལྟེ་བར་ཡབ་རྣམས་ཧཱུྃ་མཐིང་ཁོག་པར་ཡ་དམར་ནག་གིས་མཚན་པ་དང༌། ཡུམ་གྱི་ཐུགས་ཀར་བྷྱོ་དམར་ནག ། རིགས་བདག་གི་ཐུགས་ཀར་ཧྲཱིཿཡིག་དམར་སེར་དབང་རྟགས་འཇམ་དཔལ་ནག་པོའི་ཐུགས་ཀར་ཧཱུྃ་མཐིང་ག་སྒོ་མ་བཞི་ཡི་ཐུགས་ཀར་ཛ་ཧཱུྃ་བཾ་ཧོ། ཞེས་པ་རྣམས་རང་མདོག་གསལ་འཚེར་བཀྲག་མདངས་གཟི་བརྗིད་དང་ལྡན་པའི་མཐའ་སྐོར་དུ་རང་རང་གི་སྲོག་སྔགས་རྣམས་རང་མདོག་ལ་གཏིང་མདངས་དམར་བ་ཚྭ་ཟེར་འཁྱུགས་པ་གཡས་བསྐོར་དུ་རང་སྒྲ་འབྲུག་སྟོང་ལྡིར་བ་ལྟར་སྲིད་གསུམ་འགུལ་ལྡེག་ཆེམ་ཆེམ་དུ་གཡོ་ཞིང་འཁོར་བས། ཐུགས་དམ་རྒྱུད་བསྐུལ་ཐུགས་སྲོག་གི་འོད་ཀྱིས་སྔགས་ཕྲེང་རྣམས་གསལ་བའི་སྟོབས་ཤུགས་བསྐྱེད། སྔགས་ཕྲེང་རྣམས་ཀྱི་འོད་སྒྲས་ཐུགས་སྲོག་ནུས་སྟོབས་རྒྱས། ཟུང་འཇུག་གི་འོད་དང་སྒྲས་ཉི་ཟླ་གཡོ་ཞིང་ཚ་གྲང་འཁྲུགས་པའི་ཀློང་ལས་དྲག་སྔགས་མེ་དཔུང་མཚོན་ཆ་ཐོག་རྒོད་ཚྭ་ཚྭ་དྲག་ཏུ་འཁོར་ཞིང༌།
མཆེད་པས་སྲིད་པ་གསུམ་གྱི་བདུད་རིགས་ལོག་པར་འདྲེན་པ་ཐམས་ཅད་བསད་གཏུབས་ཐལ་བར་བརླག་ཅིང་དེ་དག་གི་སྟོབས་རྩལ་ནུས་པ་རང་ལ་ཐིམ་པས་གཟི་བརྗིད་ཆེས་ཆེར་རྒྱས་པར་ བསམས་ལ་སྔགས་བཟླས། ཨོཾ་མཉྫུ་ཤྲཱི་ཡ་མཱནྟ་ཀ་ཀཱ་ལ་རཱུ་པ་ཀི་ཀང་དུ་ཏྲི་ཡ་མ་རཱ་ཛ་ས་མཱ་ཡ་ཛ་ཛཿ ཞེས་ཆུ་བོའི་རྒྱུན་ལྟར་བཟླའོ། ཡང་སྐབས་སུ་ཐུགས་སྲོག་སྔགས་ཕྲེང་འོད་ཀྱིས་རྩ་ཁམས་བསྐུལ་བས་སྐུའི་དཔའ་སྟོབས་ཆེར་གཡོས་པའི་ཤུགས་ཀྱིས་ཕྱི་དབྱིངས་འབྱུང་བའི་ཁམས་རྣམས་གཡོ་ཞིང་འཁྲུགས་པས། ལོག་འདྲེན་བྱད་མ་རྣམས་འབྱུང་བ་རང་གཤེད་དུ་གྱུར་ནས་རང་བྱུང་གི་མཚོན་ཆས་གཏུབས་ཤིང་གཏོར་ཏེ་ལས་བྱེད་ཀྱི་ཕོ་ཉས་ཧུབ་དེར་ལྷག་མེད་དུ་ཟོས་ནས། ལྷག་མར་འཛིན་པའི་སྣང་བ་ཡང་ལས་རླུང་གིས་སྤུར། ངར་འཛིན་གྱི་རྟོག་པ་ཕྲ་རགས་ཡེ་ཤེས་འབར་བའི་དབུས་སུ་བསྲེགས། ཚེ་སྲོག་དྭངས་མ་བཀྲག་མདངས་འོད་ལྔའི་ཐིག་ལེར་གཡོ་བ་རྣམས་རིགས་བདག་གི་འོད་ཟེར་གྱིས་འུབ་འུབ་བསྡུས་ཏེ། བུམ་པའི་བཅུད་འཁྱིལ་ཞིང་རྒྱས་ཏེ་ལུད་པ་རྣམས་ཚངས་བུག་ནས་དབུ་མར་བརྒྱུད་དེ། རྩ་ཆེན་རྩ་ཕྲན་སོགས་རྩ་གནས་ཐམས་ཅད་འཆི་མེད་བདུད་རྩིའི་བཅུད་ཀྱིས་གཏམས་པས་གཟི་བརྗིད་རྔམ་པའི་སྟོབས་ཤུགས་ཆེས་ཆར་འབར་ཞིང༌།
ཁྱད་པར་དུ་ཡང་བསྒྲུབ་བྱ་དང་སྲིད་གསུམ་ཁམས་ན་གནས་པའི་བྱང་ཆུབ་སྒྲུབ་པ་སོགས། རྣམ་དཀར་གྱི་མོས་འདུན་ཕྲ་རགས་དང་ལྡན་པ་རྣམས་ཀྱི་འབྱུང་ཁམས་སྟོབས་སུ་སྨིན་ཏེ་ཚེ་བསོད་དཔལ་འབྱོར་ནུས་སྟོབས་དཀར་པོ་དགེ་བའི་རྟེན་འབྲེལ་ཐམས་ཅད་འཕེལ་བའི་ཤུགས་དང༌། སྤོབས་པའི་སྟོབས་རྒྱས་ཏེ་སྣང་སྟོང་ཁྲོ་རྒྱལ་གྱི་སྐུ་ཡི་རྣམ་རོལ་གཙོ་འཁོར་ཐ་མི་དད་པ་ཡོམ་ཡོམ་ཤིག་ཤིག་འཁྲུག་འཁྲུག་པ་བྲོ་འདུས་ཀྱི་རྣམ་པར་གསལ་བ་དང༌། ཡང་སྐབས་སུ་དཀྱིལ་འཁོར་ལྷ་ཡི་འཁོར་ལོའི་རྣམ་པར་མཆེད་དེ། ཆོས་དབྱིངས་ཀྱི་ཁྱོན་གང་བར་ཕྱམ་བརྡལ། སླར་རིམ་པར་ཚུར་འདུས་ཐུགས་སྲོག་ཡུངས་འབྲུ་ཙམ་ལ་ཤེས་པ་གཏད་པ་སོགས། ཏིང་འཛིན་འཕྲོ་འདུའི་རྩལ་སྦྱོང་བར་བྱའོ། བསྙེན་རྐྱང་གི་སྐབས་གཤམ་གསལ་རྦད་བསད་སྔགས་རྣམས་མ་བྱས་ཀྱང་རུང་ངོ༌། གསུམ་པ་ལས་སྦྱོར་དང་འབྲེལ་ན་རྦད་སྔགས་བཟླས་པ་ནི། ཨོྃ་ཡ་མཱནྟ་ཀ་ཀཱ་ལ་རཱུ་པ་དུ་ཏྲི་ཡ་མ་རཱ་ཛ་ཡ་མ་རཀྴ་ཨེ་ཀ་ཡ་མ་ཀི་ཀང་ཧྲིང་ཀཱ་ལ་དུ་རུ་ཛཿ
ཕ་ལ་ཛཿ དགྲ་བོའི་བླ་སྲོག་ལ་ཛ་ཛཿ ཏྲག་རཀྴ་ཀཱ་ལ་དུ་ཏྲི་དགྲ་བོའི་སྙིང་ལ་ཛ་ཛཿཁུག༔ ཡ་མ་དུ་རུ་དགྲ་བོའི་སྲོག་ལ་རྦད་རྦད༔ སྙིང་ལ་བྷྱོ་ཐུན་ཐུན༔ ཡ་མ་རཾ་ཤག་དུ་དགྲ་བོ་ཛ་ཛཿ ཞེས་བཟླས་ཤིང་འགུག་གཞུག་དྲག་པོ་བྱ། བཞི་པ་བསད་སྔགས་ནི། ཨོྃ་ཡ་མཱནྟ་ཀ་ཡཀྴ་ཡ་མ་རཱ་ཛ་དགྲ་བོའི་སྲོག་ལ་རྦད་རྦད༔ སྙིང་ལ་ཆོད་ཆོད༔
ཨེ་ཀ་ཡ་མ་དུ་རུ་ནཱ་ག་དགྲ་བོའི་ཤ་ལ་རྦད་རྦད༔ ཙིཏྟ་ཟུངས་ཟུངས༔ ཆུམ་ནཱ་ག་ཤ་ཏྲི་དགྲ་བོའི་སྲོག་ལ་རྦད་རྦད༔ ཀི་ཀང་ཀཱ་ལ་རཀྴ་བྱད་མའི་ཡུལ་ཞིང་ལ་བྷྱོ་བྷྱོཿ རཾ་ཧ་ལ་དུ་བྱད་མའི་སྙིང་རྩ་ལ་ཆོད་ཆོད༔ མ་མོ་མུ་ཁ་དུནྟིང་དགྲ་བོའི་ཤ་ལ་རྦད༔ རྩ་ལ་ཡམ་ཡམ༔ ར་ཙ་སྙིང་ཡ་མ་དུ་ནག་པོ་ཤག་ཚལ་པ་ཧ་ལ་ཧ་ལ་རཀྴ་རྦད་ཆོད༔ བྷནྡྷ་བྷནྡྷ་ནྲྀ་ཏྲི་ཁྲོཾ་མཱ་ར་ཡ་བྱད་མ་བྷྱོ་བྷྱོཿ ཞེས་བཟླ་ཞིང་ཐུན་གྱིས་བྲབ།
རྦད་བསད་ཀྱི་སྔགས་ཡོད་མེད་གང་ལྟར་ཡང༌། ཐུན་མཐར་དབྱངས་གསལ་ཡིག་བརྒྱ་སྦྲེལ་བ་དང༌། རྟེན་འབྲེལ་སྙིང་པོ་རྣམས་གསུམ་གསུམ་བཟླའོ། ལྔ་པ་ཛཔ྄་ཀྱི་མཆོད་བསྟོད་ནི། ཨོཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔
ཞེས་པས་མཆོད། ཧཱུྃ་ཡཿ འཇམ་དཔལ་གཤིན་རྗེ་ཀཱི་ལ་ཡ༔ འཇིགས་བྱེད་དུག་རི་མེ་འབར་གྱི༔
ཁྲོ་རྒྱལ་དཀྱིལ་འཁོར་ལྷ་ཚོགས་ལ། ། རབ་གུས་དྭང་བས་ཕྱག་འཚལ་བསྟོད། ཅེས་པས་བསྟོད། དྲུག་པ་ཐུན་གཏོར་འབུལ་བ་ནི། ན་མོ༔ རྩ་བརྒྱུད་བླ་མ་རིག་འཛིན་འདུས་པ་དང་༔ གཤིན་རྗེ་གཤེད་པོ་ཟ་བྱེད་མེ་གདོང་ཅན༔ དུག་རི་ནག་པོ་ཕ་རོལ་རྒོལ་འཇོམས་ཀྱི༔ དཀྱིལ་འཁོར་ལྷ་ཚོགས་རྣམས་ཀྱི་བདེན་པའི་མཐུས༔ དམིགས་པའི་བྱད་མ་དགྲ་བགེགས་ཐམས་ཅད་ཀུན༔
དྲག་པོའི་ཐུན་གཏོར་འདི་ལ་མྱུར་དུ་ཁུག༔ ཨོྃ་ཡ་མ་རཱ་ཛ་བྷྱོ་བྷྱོཿ དགྲ་བོའི་བླ་སྲོག་ཁུག་ཛ་ཛཿ ཧཱུྃ༔ ཛཿཡིག་དམར་ནག་འཕྲོས་པ་གཏོར་མར་ཐིམ༔ སྤུ་གྲིའི་རང་བཞིན་གྱུར་ནས་དགྲ་བགེགས་གཏུབ༔ ཚེ་བསོད་འུབ་བསྡུས་རྣལ་འབྱོར་བདག་ལ་ཐིམ༔ ཤ་ཁྲག་གཤིན་རྗེ་མཆོད་པའི་རྫས་སུ་གྱུར༔ སྨན་རཀ་གིས་བྲན་ལ། ཨོྃ་ཨཱཿཧཱུྃ༔
གཏོར་མ་སྨན་རཀ་དགྲ་བགེགས་ཀྱི་ཤ་ཁྲག་རུས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར༔ རྩ་སྔགས་ཀྱི་ཤམ་བུར། དགྲ་བགེགས་ཤ་ཏྲུམ་མཱ་ར་ཡ་ཨི་དཾ་བྷ་ལིངྟ་གྷྲྀ་ཧྞ་ས་མ་ཡ་ཁཱ་ཧི་ཁཱ་ཧི༔ ཧཱུྃ༔ དགྲ་བགེགས་གདུག་པ་བདུད་ཀྱི་ཚོགས༔ སྡེ་དཔུང་འཁོར་དང་བཅས་པ་ཡི༔ ཤ་ཁྲག་བདུད་རྩི་རྒྱ་མཚོ་འདི༔ ཁྲོ་རྒྱལ་འབར་བའི་ཚོགས་ལ་འབུལ༔ ལས་དང་བག་ཆགས་དག་པ་དང་༔ རང་གཤེད་བསམ་སྦྱོར་ངན་པ་ཀུན༔
ཁོ་རང་ལ་ནི་བཟློག་པ་དང་༔ རང་མཚོན་རང་ལ་ཟུག་པ་དང་༔ རང་ཤ་རང་གིས་ཟ་བར་མཛོད༔ རང་སྡེ་རང་གིས་ཕྱེ་མར་ཐོངས༔ རྡུལ་ཆ་ཙམ་ཡང་མེད་པར་མཛོད༔ ཧཱུྃ༔ གཏུམ་ཆེན་རབ་འབར་ཁྲོ་བོའི་རྗེ༔ དུག་རི་ཁྲོ་འདུས་ཀཱི་ལ་ཡ༔ སྲས་འཁོར་གཤེད་ཆེན་ཕོ་ཉའི་ཚོགས༔ འཇིགས་ཚུལ་རྔམ་པའི་ང་རོ་ཡིས༔
གདུག་པའི་ཚོགས་རྣམས་འདུལ་བ་དང་༔ བདག་སྲུངས་རྐྱེན་དང་བར་ཆད་ཟློག༔ ཨོྃ་བཛྲ་ཀྲོ་ཏ་རཀྵ་རཀྵ་ཧཱུྃ་ཧཱུྃ་ཕཊ྄ཿ ཅེས་བསྲུང་བཟློག་ཕྲིན་ལས་བཅོལ། གསུམ་པ་རྗེས་ཀྱི་རིམ་པ་ཚོགས་མཆོད་བསྐུལ་དང་ཆད་བརྟན་རྟ་བྲོ་དབང་བླང་བསྡུ་རིམ་བསྔོ་སྨོན་བཀྲ་ཤིས་བཅས་ལས་གཞུང་ཆེན་མོ་བཞིན་བྱའོ། ཞེས་གསུངས་པ་ལྟར། ཚོགས་མཆོད་སྤྲོ་བར་མོས་ན། རྃ་ཡྃ་ཁྃ༔ ཨོྃ་ཨཱཿཧཱུྃ༔ ལན་གསུམ་བྱིན་གྱིས་བརླབས།
དང་པོ་དེ་བཞིན་ཉིད་ཀྱིས་བྱིན་བརླབ་པ་ནི། ཨོྃ་ཨཱཿཧཱུྃ༔ ཆོས་རྣམས་དམིགས་མེད་དེ་བཞིན་ཉིད༔ སྨེ་བའི་གཙང་བཙོག་ཀ་ནས་དག༔ རང་བྱུང་རྒྱ་ཡན་ལྷུན་གྲུབ་ལས༔ ཏིང་འཛིན་ཚོགས་ཀྱི་འཁོར་ལོར་ཤར༔ ཡེ་ནས་ཟག་མེད་བདུད་རྩིར་གྱུར༔ ཨོྃ་དྷརྨ་ཛྙཱ་ན་པྲ་ཏི་པཱུ་ཛ་ཧོཿ གཉིས་པ་ཚོགས་ལ་སྤྱན་འདྲེན་པ་ནི། ཧཱུྃ༔
འོག་མིན་ཆོས་དབྱིངས་ཕོ་བྲང་ནས༔ རྩ་གསུམ་རྒྱལ་བ་འདུས་པ་ཡི༔ བླ་མ་རིག་འཛིན་ལྷ་ཚོགས་རྣམས༔ ཚོགས་ལ་སྤྱན་འདྲེན་གཤེགས་སུ་གསོལ༔ རྔམ་ཆེན་མེ་ལྟར་འབར་བ་ཡི༔ དུར་ཁྲོད་ཨེ་ཡི་ཀློང་དཀྱིལ་ནས༔ འཇིགས་བྱེད་དཔའ་བོ་གཤིན་རྗེའི་གཤེད༔ དུག་རི་མེ་འབར་ལྷ་ཚོགས་རྣམས། ཚོགས་ལ་སྤྱན་འདྲེན་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ
གསུམ་པ་ཚོགས་ཀྱི་མཆོད་པ་ནི། ཧཱུྃ་ཡ༔ བཅོམ་ལྡན་འཇམ་དཔལ་གཤིན་རྗེ་གཤེད་ཆེན་པོ༔ འཇིགས་བྱེད་ཁྲོ་རྒྱལ་འབར་བའི་ལྷ་ཚོགས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་སྒྲུབ་ལ་མཆོག་ཐུན་དངོས་གྲུབ་སྩོལ༔ ཨོྃ་ཨཱཿཧཱུྃ༔ གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་ལ་ཁ་ཁ་ཁཱ་ཧི༔ བཞི་པ་བསྐང་བ་བྱ་བ་ནི། ཧཱུྃ༔
གདུག་པའི་དགྲ་བགེགས་རྣམས་ཀྱི་དབང་པོ་དང་༔ བྱད་མའི་ཤ་ཁྲག་རུས་པ་ནང་རོལ་བཅས༔ ག་ཎའི་ཚོགས་ཀྱི་མཆོད་སོགས་མཉེས་པའི་རྫས༔ ཕྱི་ནང་གསང་བའི་སྤྱན་གཟིགས་དུ་མ་འདིས༔ བཅོམ་ལྡན་འཇམ་དཔལ་གཤིན་རྗེ་གཤེད་པོ་ཡི༔ དཀྱིལ་འཁོར་ལྷ་ཚོགས་ཐུགས་དམ་བསྐངས་གྱུར་ནས༔ མི་མཐུན་གདུག་པའི་དགྲ་བགེགས་ཚར་བཅད་ཅིང་༔ མཐུན་རྐྱེན་བཅོལ་བའི་ཕྲིན་ལས་འགྲུབ་པར་མཛོད༔ ལྔ་པ་བཤགས་པ་ནི། ཧོཿ
བདག་བློ་གཏི་མུག་འཐུག་པོས་རབ་རྨོངས་ནས༔ བསྐྱེད་རྫོགས་སྒྲུབ་པའི་དམ་བཅའ་གཡེལ་བ་དང་༔ ཚུལ་བཞིན་མ་ལྡན་བག་མེད་དབང་གྱུར་ཚོགས༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཅེས་པ་ཡི་གེ་བརྒྱ་པས་ལྷག་ཆད་བཀང༌། དྲུག་པ་ཐ་མ་བསྒྲལ་བ་ནི། ཧཱུྃ༔ ཁྲོ་རྒྱལ་འཇམ་དཔལ་ནག་པོའི་སྤྲུལ་པ་ནི༔ འཆི་བདག་གཤིན་རྗེ་དགྲ་འདུལ་ཀཱི་ལ་ཡ༔ ཕྱག་གཉིས་འཇོམས་བྱེད་ལས་ཀྱི་ཕུར་བུ་འདྲིལ༔
རུ་ཏྲ་གདུག་པའི་སྙིང་ལ་ཀཱི་ལ་ཡ༔ བཅད་གཏུབ་རྡུལ་དུ་རློག་ཅིག་མཱ་ར་ཡ༔ ཨོྃ་མཉྫུ་ཤྲཱི་ཡ་མཱནྟ་ཀ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་རུ་ཏྲ་ཏྲིག་ནན་གཟེར་ཐུམ་རྦད་མྱོག༔ བདུན་པ་བསྟབ་པ་ནི། ཧཱུྃ༔ འཇོམས་བྱེད་མཚོན་ཆ་འབར་བའི་འཁོར་ལོ་ཡིས༔ དགྲ་བགེགས་གཟུགས་ཕུང་ཕྱེ་མར་རབ་བཤིག་སྟེ༔ བྷནྡྷར་བསྐྱིལ་བའི་ཤ་ཁྲག་རྒྱ་མཚོ་འདི༔ འཇམ་དཔལ་གཤིན་རྗེའི་ལྷ་ཚོགས་ཞལ་དུ་འབུལ༔ ཨོྃ་ཨཱཿཧཱུྃ༔
དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཨི་དཾ་བྷ་ལིངྟ་ཁ་ཧི༔ ཚོགས་ལ་རོལ། བརྒྱད་པ་ལྷག་མ་གཏོང་བ་ནི། ཧཱུྃ་ཡ་བྷྱོཿ དུར་ཁྲོད་འབར་བའི་ཕོ་བྲང་མཐའ་སྐྱོང་བ༔ ཡ་བ་ཡ་མ་དྲེགས་སྡེ་ཤན་པའི་ཚོགས༔ ཤ་ཟ་དམར་ནག་ཟངས་ཀྱི་མཆེ་བ་ཅན༔ མི་སྡུག་གཟུགས་ཅན་དགྲ་ལ་བླ་འགུགས་འདེབས༔ རྔམ་སྟབས་ལང་ལིང་གཡང་གཞི་དམར་པོ་གྱོན༔ མགོ་སྙིང་ཐོགས་ནས་རྒྱུ་མ་འདྲེན་ཞིང་རྒྱུག༔
གིང་ཆེན་དབྱུག་པ་ཐོགས་ནས་བཤུགས་སྒྲ་འདེབས༔ སྐྲ་དམར་རལ་བསིགས་སྲིན་པོའི་ལས་ཉུལ་བཞིན༔ གཤིན་རྗེའི་བཀའ་སྡོད་དྲེགས་སྡེ་བྱེ་བ་འབུམ༔ ལྷག་མ་བཀའ་ཡི་ཕ་འབབ་འདི་བཞེས་ལ༔ གསང་སྔགས་བསྟན་པ་གཉན་གྱི་མེལ་ཚེ་མཛོད༔ ཨོྃ་ཡ་ཝ་ཧ་རི་ཡ་མ་ར་ཏི་ས་མ་ཡ་ཨི་དཾ་བྷ་ལིངྟ་ལ་ཁ་ཁ་ཁཱ་ཧི༔ དགུ་པ་ཐུགས་དམ་བསྐུལ་བ་ནི། རྔ་བརྡུང་དུང་བུས་གཏོར་མ་ལ་རཀྟས་བྲན་ཞིང་དཔལ་འབར་འཛུགས་ལ། ཧཱུྃ་ཨེ་ཡ༔ གྲུ་གསུམ་མཐིང་ནག་འབར་བའི་ཀློང་དཀྱིལ་ནས༔
མི་བཟད་ཁྲོ་རྒྱལ་འཇམ་དཔལ་གཤིན་རྗེའི་གཤེད༔ སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི༔ སྤྲུལ་པ་ཡང་སྤྲུལ་ཕ་རོལ་རྒོལ་ཚོགས་འཇོམས༔ བཞེངས་ཤིག་འཆི་བདག་ཕོ་བྲང་དབུས་ནས་བཞེངས༔ དབྱིངས་ནས་བཞེངས་ལ་རྦད་བསྐུལ་ལས་ལ་ཆོས༔ ཕ་རོལ་དམ་ཉམས་རུ་ཏྲ་གདུག་པའི་ཚོགས༔ སངས་རྒྱས་བསྟན་ལ་སྡང་ཞིང་བདག་ལ་འཚེ༔ བསམ་སྦྱོར་ངན་པ་འཆང་བའི་བྱད་མ་རྣམས༔ ལོ་ཟླ་ཞག་དུས་ཚེས་ལ་མ་འདའ་བར༔ སྒྲོལ་ཞིང་བརླགས་ནས་མིང་ཡང་མེད་པར་མཛོད༔
དུག་གསུམ་ཤ་ཁྲག་མཆོད་པ་འདི་བཞེས་ལ༔ དུས་ལ་བབ་བོ་འཆི་བདག་གཤིན་རྗེའི་ཚོགས༔ སྟོང་གསུམ་རུ་ཏྲ་བསྒྲལ་བའི་ཕྲིན་ལས་མཛོད༔ ཨོྃ་མཉྫུ་ཤྲཱི་ཡ་མཱནྟ་ཀ་ཨ་ཀྲོ་ཏེ་ཀ་ས་མ་ཡ་དགྲ་བགེགས་ཀྱི་བླ་སྲོག་དབུགས་ལ་ཐུན་ཐུན་ཤ་ཁྲག་ལ་ཁཱ་ཧི༔ བཅུ་པ་ཆད་མདོ་གཏོང་བ་ནི། ཧཱུྃ༔ སྔོན་ཚེ་བར་དང་ཐ་མའི་བསྐལ་པ་རུ། ། གསང་ཆེན་རོལ་དང་ཨརྻ་པཱ་ལོའི་གླིང༌། ཁྲོམ་གཟིགས་འཇམ་དཔལ་སྐུ་ཡི་ཕོ་བྲང་ནས། ། འཇམ་དཔལ་གཤིན་རྗེ་པདྨ་ཐོད་ཕྲེང་རྩལ། །
སངས་རྒྱས་ཡེ་ཤེས་རྩ་གསུམ་གླིང་སོགས་ཀྱིས། ། ཟླ་གསང་གཤིན་རྗེའི་དཀྱིལ་འཁོར་ཞལ་ཕྱེས་ཤིང༌། ། ཟབ་གཏེར་གཏད་ཅིང་གཏེར་དུ་བཞེས་པའི་ཚེ། ། ལས་གཤིན་བྱ་རོག་གདོང་དང་གཏེར་སྲུང་བཅས། ། སོ་སོའི་གཟུགས་མཆོག་དམ་པ་བསྟན་ནས་ཀྱང༌། ། བསྟན་པ་བསྲུང་བར་ཁས་བླངས་དམ་བཅས་བཞིན། ། ཤ་ཁྲག་དམར་གྱི་གཏོར་མ་འདི་བཞེས་ལ། ། ཕ་རོལ་རྒོལ་བ་འཇོམས་པའི་ཕྲིན་ལས་མཛོད། ཨོྃ་ཀྲོ་ཏ་ཀྲོ་ཏི་སརྦ་ཨི་དཾ་བྷ་ལིངྟ་ལ་ཁཱ་ཧི༔ བཅུ་གཅིག་པ་བརྟན་མ་སྐྱོང་བ་ནི།
ཧཱུྃ༔ བོད་ཁམས་སྐྱོང་བའི་བརྟན་མ་བཅུ་གཉིས་ཚོགས༔ ལ་ལ་ཡེ་ཤེས་ལ་ལ་འཇིག་རྟེན་ཚུལ༔ དོན་ལ་འཇམ་དཔལ་གཤིན་རྗེའི་བཀའ་ཉན་མ༔ བསྟན་པ་སྲུང་བའི་མ་སྲིང་འཁོར་བཅས་ཀྱིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ གསང་སྔགས་བསྟན་པ་གཉན་གྱི་མེལ་ཚེ་མཛོད༔ ཨོྃ་མ་མ་ཤག་ཤག་དུམ་དུམ་ལེ་ལེ་ཏིང་ཏིང་ཛ་ཛ་ཨི་དཾ་བྷ་ལིངྟ་ཁཱ་ཧི༔ བཅུ་གཉིས་པ་རྟ་བྲོ་བྱ་བ་ནི། ཧཱུྃ༔
ཁྲོ་བོ་རོལ་པའི་དུར་ཁྲོད་ཆེན་པོ་རུ༔ རྔམ་ཆེན་འཇིགས་བྱེད་གཤིན་རྗེའི་ལྷ་ཚོགས་ཀྱི༔ དབལ་ལྡན་རུ་ཏྲའི་སྙིང་ཁར་བྲོ་རྡུང་བས༔ མ་རུངས་གདུག་པའི་བགེགས་སྲིན་ཕྱེ་མར་བཅོམ༔ ཕྱིན་ཆད་དམ་སྲི་མ་ལྡང་རྒྱས་གདབ་བོ༔ ཨོྃ་ཡ་མ་ཡ་ནན༔ ཝ་རུ་ཎ་ནན༔ མ་རུ་ནན༔ རུ་ཏྲ་ལཾ་ནན༔ དམ་སྲི་མཱ་ར་ཡ་ནན༔
བཅུ་གསུམ་པ་དབང་དང་དངོས་གྲུབ་བླང་བ་ནི། ཧཱུྃ༔ བདེ་ཆེན་གསང་བ་སྙིང་པོ་རྡོ་རྗེའི་མཁའ༔ ཡང་དག་ཡེ་ཤེས་འཇམ་དཔལ་དཔའ་བོ་ཡི༔ སྐུ་གསུང་ཐུགས་ཡོན་འདུས་པའི་དཀྱིལ་འཁོར་ནས༔ མཐུ་རྩལ་གཟི་བྱིན་ཆེན་པོའི་དཔལ་ཡོན་གྱིས༔ དེང་འདིར་དབང་བསྐུར་མཆོག་ཐུན་དངོས་གྲུབ་སྩོལ༔ འདོད་དོན་ཡིད་བཞིན་ཀུན་ཀྱང་ལྷུན་གྲུབ་ནས༔ ཟབ་གསང་དཔལ་འབར་རྒྱས་མཛད་སྟོན་པར་སྩོལ༔ ཨོྃ་མཉྫུ་ཤྲཱི་ཡ་མཱནྟ་ཀ་སརྦ་སིདྡྷི་ཕ་ལ་ཨ་བྷི་ཥིཉྩ་ཧཱུྃ༔
རྗེས་ཆོག་ལ་དྲུག ། དང་པོ་མཆོད་བསྟོད་ནི། ཨོྃ་མཉྫུ་ཤྲཱི་ཡ་མཱནྟ་ཀ་ས་པ་རི་ཝཱ་ར་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་པས་མཆོད། ཧཱུྃ་ཡཿ འཇམ་དཔལ་གཤིན་རྗེ་ཀཱི་ལ་ཡ༔ འཇིགས་བྱེད་དུག་རི་མེ་འབར་གྱི༔ ཁྲོ་རྒྱལ་དཀྱིལ་འཁོར་ལྷ་ཚོགས་ལ། རབ་གུས་དྭང་བས་ཕྱག་འཚལ་བསྟོད།
ཅེས་པས་བསྟོད། གཉིས་པ་བཤགས་པ་ནི། ཧོཿ བདག་བློ་གཏི་མུག་འཐུག་པོས་རབ་རྨོངས་ནས༔ བསྐྱེད་རྫོགས་བསྒྲུབ་པའི་དམ་བཅའ་གཡེལ་བ་དང་༔ ཚུལ་བཞིན་མ་ལྡན་བག་མེད་དབང་གྱུར་ཚོགས༔ མཐོལ་བཤགས་བཟོད་གསོལ་མི་སྒྲིབ་ཚངས་པར་སྩོལ༔ ཡི་གེ་བརྒྱ་པས་བཤགས། བརྟན་བཞུགས་སྤྱི་ལྟར་ལ། གསུམ་པ་དཀྱིལ་འཁོར་བསྡུ་ལྡང་ནི།
ཧོཿ སྣང་སྟོང་ལྷ་སྐུ་སྒྱུ་མའི་ངང་ཚུལ་ལས༔ བསྐྱེད་རྫོགས་ཟུང་འཇུག་སྤྲོ་བསྡུའི་འདུ་ཚན་དག༔ དགོངས་པ་ཟང་ཐལ་དམིགས་མེད་མཁའ་རུ་བསྡུ༔ ཨ་ཨ་ཨཱཿ ཞེས་བསྡུས་ལ། སླར་ཡང་འཇམ་དཔལ་གཤིན་རྗེ་གཤེད་དཔའ་བོ་གཅིག་པའི་སྐུར་ལམ་གྱིས་གསལ་ལ། ཨོྃ་ཧྲིཥྚི་ཝི་ཀྲི་ཏ་ན་ན་ཡ་མ་རཱ་ཛ་བཛྲ་ཛྭ་ལ་རཾ་ཀཱི་ལ་ཡ་ཧཱུྃ་ཕཊ྄ཿ གོ་ཆའི་རྒྱ་དང་བཅས། ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ།
གོ་བགོ་ཞིང་ལུས་སྲུང༌། བཞི་པ་བསྔོ་བ་ནི། ཧོཿ མཐའ་ཡས་འགྲོ་ཀུན་ཚོགས་ཞིང་པདྨོའི་ཚལ༔ ཐུགས་རྗེའི་སྤྲིན་གཏིབས་བྱིན་རླབས་ཆར་ཆེན་པོ༔ སྨིན་གྲོལ་ཟབ་མོའི་འབྲས་བུ་རབ་སྨིན་ཏེ༔ བཅུད་ཀྱི་ཏིང་འཛིན་རོ་བརྒྱ་འགྲོ་ལ་བསྔོ༔ ལྔ་པ་སྨོན་ལམ་བྱ་བ་ནི། ཧོཿ ཤེས་རབ་ཡེ་ཤེས་དཔའ་བོ་འཇམ་མགོན་གྱི༔
གོ་འཕང་འགྲུབ་སྟེ་དོན་གཉིས་གནས་ལྔ་ཡི༔ གདེང་ཆེན་མི་གཡོ་རྟོགས་པའི་འབྲས་བུ་ཉིད༔ ནམ་ཡང་བག་ཡོད་དགེ་བའི་མཐུ་ལྡན་ཤོག༔ དྲུག་པ་བཀྲ་ཤིས་བརྗོད་པ་ནི། ཧཱུྃ༔ སྐུ་མཆོག་གཞོན་ནུ་གཟི་འོད་རབ་འཁྱིལ་བ༔ ཐུགས་རྗེའི་ཀློང་ཡངས་དྲྭ་བའི་འོད་ཟེར་གྱིས༔ སྲིད་པའི་མ་དག་ལྟེང་ཀ་རབ་བསྐམས་ཏེ༔ ལྷམ་མེར་རྟག་ཏུ་གསལ་མཛད་བཀྲ་ཤིས་ཤོག༔ བླ་མེད་ཐེག་ཆེན་རྒྱུད་སྡེ་རྒྱ་མཚོ་ཡི༔
ཐོས་བསམ་སྒོམ་སྒྲུབ་ཉམས་ལེན་གླིང་ཞུགས་ནས༔ དོན་གཉིས་མཆོག་ལ་སྤྱོད་པའི་ནོར་བུ་ཉིད༔ ནམ་ཡང་ཀུན་འགྲུབ་དགེ་ལེགས་བཀྲ་ཤིས་ཤོག༔ ཅེས་བཀྲ་ཤིས་བསྔོ་སྨོན་སོགས་ཀྱིས་མཐའ་རྒྱས་པར་བྱའོ། དེ་ལྟར་འཇམ་དཔལ་གཤིན་རྗེ་ཁྲོ་འདུས་ཀྱི་ཞག་སྒྲུབ་ཆོག་བསྒྲིགས་བཀླག་ཆོག་ཏུ་བཀོད་པ་བདུད་བཞིའི་གཡུལ་ལས་རྣམ་རྒྱལ་ཞེས་པ་འདིའང་བསྟན་འགྲོར་སྨིན་ཆེད་སྐྱིད་གྲོང་སྨྱོན་པས་གཞུང་གི་མཚམས་སྦྱོར་དང་མེད་དུ་མི་རུང་བ་རེ་ཟུང་བཅས་སྔ་གཏེར་གོང་མ་ལས་བླངས་ཏེ་རང་གནས་ནོར་སྐྱོང་ཀླུའི་གཏེར་ཕུག་ཏུ་བསྒྲིགས་ཤིང་ནུས་ལྡན་དུ་སྒྲུབ་པ་འདིས་ཀྱང་བསྟན་དགྲའི་བདུད་དཔུང་རྨང་མེད་དུ་གཞོམ་པའི་རྒྱུར་གྱུར་ཅིག ། གོང་གསལ་རིག་འཛིན་གྲུབ་དབང་ཐུགས་མཆོག་རྡོ་རྗེའི་ཆོག་ཁྲིགས་འདིར་རྗེས་ཀྱི་བྱ་བ་ཚོགས་སོགས་གཞུང་ལ་ཞལ་འཕང་མཛད་པ་རྣམས་ཅུང་ཟད་ཚིག་སྣ་བསྟུང་ཞིང་དཀྱུས་སུ་བཀོད་ལ་ཡིག་ཆུང་རྣམས་ཁ་གསལ་དུ་བཏང་ནས་གསར་བུ་བ་རྣམས་འཇུག་བདེ་བའི་དབང་དུ་བྱས་ཏེ་གུ་ཧྱས་སྦྱར་བའོ། སརྦ་མངྒ་ལཾ།། འཇམ་དཔལ་གཤིན་རྗེ་དུག་རི་མེ་འབར་གྱི་བསྙེན་སྒྲུབ་སོགས་ཉེར་མཁོའི་ཕྲིན་ལས་སྙིང་པོ་གསལ་བྱེད་ཅེས་བྱ་བ་བཞུགས་སོ། དཔག་ཡས་མཁྱེན་བརྩེའི་འོད་སྣང་ཆེས་འབར་བས། ། ལོག་རྟོག་སྨག་རུམ་མཐར་མཛད་ཁྲོ་བོའི་དབང༌། །
འཇིགས་བྱེད་དུག་རིའི་ལྷ་ལ་ཉེར་བཏུད་ནས། ། ཕྲིན་ལས་སྙིང་པོ་གསལ་བྱེད་འདི་ན་སྤྲོ། དེ་ཡང་བསྙེན་སྒྲུབ་སོགས་ཀྱི་ཚེ། དང་པོ་ནི་ལས་ཅན་དག་ཐུན་དྲུག་གམ། ཐུན་བཞི་ངེས་པར་རང་ལུགས་པ་རྣམས། གཞུང་གི་ཕྲིན་ལས་ཐུན་ཐམས་ཅད་ལ་བགྱིས་ན། བསྙེན་གྲངས་གནོད་ཕྱིར་མི་ལྕོགས་ཤིང༌། དེ་ལ་ཐོར་ཐུན་སྔ་ཐུན་ལ་གཏེར་གཞུང་ལྟར་དང༌། དེ་ཕྱིན་གྱི་ཐུན་ལྷག་མ་རྣམས་འདི་ལྟར་འཇུག་པ་བདེ་ཕྱིར་སྤྲོས་པ་སྟེ། བརྒྱུད་འདེབས་སྤྱི་ལྟར་བྱ་བསྡུ་ན།
འཇམ་དཔལ་ཡ་མཱནྟ་ཀའི་དགོངས་པ་ཡིས༔ སློབ་དཔོན་ཆེན་པོ་འཇམ་དཔལ་བཤེས་གཉེན་དང་༔ རོ་ལངས་བདེ་བའི་བར་དུ་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ སྐུ་ཡི་བརྒྱུད་པའི་བླ་མ་ལ་གསོལ? མཐིང་ནག་ཨེ་ལས་དྲག་པོའི་གཞལ་ཡས་ན༔ གཤིན་རྗེ་ཆུ་གླང་བརྫིས་པའི་གདན་སྟེང་དུ༔ འཇམ་དཔལ་ཡ་མཱནྟ་ཀ་གཤིན་རྗེའི་གཤེད༔ གཤེད་པོ་ཁྲོ་བོ་དྲེགས་པའི་འཁོར་གྱིས་བསྐོར༔ གཤིན་རྗེ་གཤེད་པོའི་ལྷ་ཚོགས་ལ་གསོལ? འོག་མིན་ཆོས་ཀྱི? སྔོན་འགྲོ་སྐྱབས་སེམས་ནི། ན་མོཿ
འདི་བཟུང་བྱང་ཆུབ་སྙིང་པོ་མ་ཐོབ་བར༔ བླ་མ་མཆོག་གསུམ་འཇམ་དཔལ་གཤིན་རྗེ་གཤེད༔ ཀུན་འདུས་ཁྲོ་བོ་རོལ་པའི་དཀྱིལ་འཁོར་འདིར༔ གུས་པས་སྐྱབས་མཆིས་འཇམ་དཔལ་མཆོག་འགྲུབ་ཤོག༔ གཏོར་མཆོད་བྱིན་གྱིས་བརླབ་པ་ནི། ཧཱུྃ༔ གདུག་པའི་དུག་ལྔ་རྒྱུ་ཅན་ལས་བྱུང་བའི། སྐུ་དང་ཡེ་ཤེས་མཆོད་སྤྲིན་རྒྱ་མཚོ་ནི། ཕྱི་ནང་དཔག་མེད་ཁེངས་པའི་བདུད་རྩི་མཆོག༔ སྐུ་མཆོག་བདུད་རྩི་གཉིས་བསྡུས་ཐབས་ཤེས་འབར༔
ཟུང་འཇུག་གཉིས་མེད་དགྱེས་པ་ཆེན་པོར་བསྐྱེད༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་པཱུ་ཛ་ཨོཾ་ཨཱཿཧཱུྃ༔ ཞེས་ལན་གསུམ། ལྷ་བསྐྱེད་ནི། ཧཱུྃ༔ བསྐལ་པར་བརྩེགས་པའི་ཞིང་རྡུལ་འབྱུང་ལྔའི་ཁམས༔ ཡེ་ནས་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ནམ་མཁའ་རླུང་མེ་ཆུ་ས་རི་རབ་སྟེང་༔ རྡོ་རྗེ་རྒྱ་གྲམ་གཞལ་ཡས་ལྟེ་བར་ཧཱུྃ༔ ཡོངས་གྱུར་འཇམ་དཔལ་གཤིན་རྗེ་དུག་རི་ནག༔
དབུ་དགུ་སོ་བཞིའི་ཕྱག་ལ་སྐུ་སྨད་དབལ༔ རྡོ་རྗེ་དུར་ཁྲོད་བདག་མོ་ཞལ་གསུམ་སྦྱོར༔ བདེ་ཆེན་བསྐུལ་བའི་མཁའ་ནས་སྲས་བཞི་འགྱེད༔ སྒོ་སྐྱོང་ལས་བྱེད་སྤྲུལ་པ་བྱེ་བ་འབུམ༔ མ་འདྲེས་གཙོ་འཁོར་དྲན་རྫོགས་ཝལ་གྱིས་གསལ༔ དེ་ལྟར་བསྐྱེད་པའི་གནས་ལྔའི་ས་བོན་གྱིས༔ འོག་མིན་ཞིང་དང་ལྷོ་ཕྱོགས་གཤིན་རྗེའི་གནས༔ རང་རང་ཕོ་བྲང་ཀློང་ནས་སྤྱན་དྲངས་གྱུར༔ སྤྱན་འདྲེན་པ་ནི༔ ཧཱུྃ་ཡ་བྷྱོཿ
འོག་མིན་ལྷུན་གྲུབ་ཕོ་བྲང་ནས༔ རིགས་བདག་འཇམ་དཔལ་གཤེགས་སུ་གསོལ༔ ལྷོ་ཕྱོགས་རབ་འཇིགས་དུར་ཁྲོད་ནས༔ འཇིགས་བྱེད་དུག་རི་གཤེགས? སྲས་མཆོག་རིགས་བཞི? སྒོ་སྐྱོང་ཡང་འཁོར་གཤེགས? ཨོཾ་བཛྲ་ས་མཱ་ཡ་ཕཻཾ་ཕཻཾ་ཛ་ཛཿ བཞུགས་གསོལ་ཕྱག་མཆོད་ནི༔ ཧཱུྃ༔ ལས་གཤིན་དུག་རི་ཁྲོ་བོའི་ཚོགས༔ རབ་འཇིགས་འབར་བའི་གནས་འདིར་བཞུགས༔ རབ་གུས་དྭང་བས་ཕྱག་བགྱིད་དོ༔ ཕྱི་མཆོད་ལྷ་མོ་གར་སྒྱུར་འབུལ༔
ནང་མཆོད་སྨན་གཏོར་རཀྟ་འབུལ༔ སྤྱན་གཟིགས་བཀྲམ་པ་སྣ་ཚོགས་འབུལ། བཞེས་ནས་གདུག་པའི་དགྲ་བགེགས་སྒྲོལ༔ ཨོཾ་པུཥྤེ་ སོགས? རཱུ་པ་ སོགས? ཨོཾ་སརྦ་པཉྩ་ཨ་མྲྀ་ཏ་རཀྟ་བ་ལིཾ་ཏ་གུ་ཧྱ་ས་མ་ཡ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔
བསྟོད་པ་ནི༔ ཧཱུྃ་ཡ་བྷྱོཿ སྐྱེ་མེད་ངང་ལས་མ་གཡོས་རིགས་ཀྱི་བདག༔ ལོངས་སྐུ་ཚེ་ཡི་མགོན་ལ་ཕྱག་འཚལ་བསྟོད༔ སྟོབས་ལྡན་དབྱིངས་ཕྱུག་ཁྲོ་ཚུལ་དཔའ་སྟོབས་ཅན། མུ་སྟེགས་འཇོམས་མཛད་འཇམ་དཔལ་ནག་པོར་བསྟོད༔
གཏུམ་དྲག་ཁྲོ་བོ་རོལ་པའི་དུར་ཁྲོད་ནས༔ སྲོག་ལ་རྔམ་བྱེད་འཆི་བདག་གཤིན་རྗེ་ནི༔ ཕས་རྒོལ་ཀུན་གྱི་གཤེད་མ་ལྷོ་ཕྱོགས་བདག༔ འཇིགས་བྱེད་ཀུན་གྱི་སྡེ་དཔོན་ཁྲོ་བོ་རྒྱལ༔ སྟོབས་ལྡན་དུག་རི་ཡབ་ཡུམ་སྐུ་ལ་བསྟོད༔ ཤར་ལྷོ་ནུབ་བྱང་གཤིན་རྗེའི་དུར་ཁྲོད་ནས༔ སྐུ་གསུང་ཐུགས་ཡོན་ཕྲིན་ལས་རོལ་པའི་གར༔ རིགས་བཞི་ཡུམ་སྦྱོར་མ་སྲིང་དབང་དུ་སྡུད༔ སྲས་མཆོག་རིགས་བཞིའི་སྐུ་ལ་ཕྱག་འཚལ་བསྟོད༔ གཞན་ཡང་འཇིག་རྟེན་གཤིན་རྗེའི་བཀའ་སྡོད་པ༔
ཕོ་ཉ་ལས་བྱེད་སྤྲུལ་པ་བྱེ་བ་འབུམ། རླུང་ལྟར་འཚུབ་ཅིང་དགྲ་ཡུལ་ཕྱེ་མར་བརླག ། དཀྱིལ་འཁོར་ཡོངས་རྫོགས་འདུས་ལ་བདག་བསྟོད་དོ༔ འཛབ་བསྐུལ་ནི༔ ཧཱུྃ༔ བསྐུལ་ལོ་བཞེངས་ཤིག་འཇམ་དཔལ་གཤིན་རྗེའི་ཚོགས༔ དེང་འདིར་ཐུགས་དམ་གཉན་པོའི་རྒྱུད་བསྐུལ་ནས༔ རིག་འཛིན་སྒྲུབ་ལ་མཆོག་ཐུན་དངོས་གྲུབ་སྩོལ༔ བསྟན་ལ་སྡང་བའི་ལོག་འདྲེན་རྩད་ནས་ཆོད༔ ཐུགས་དམ་དུས་ལ་མ་འདའ་ས་མ་ཡ༔
རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད༔ བཟླས་དམིགས་ནི། གཙོ་འཁོར་དེ་དག་ཐུགས་ཀ་རུ༔ དྲག་སྔགས་སྤུ་གྲི་གཏམས་པ་བཞིན༔ འབྲུག་ལྟར་སྒྲ་སྒྲོགས་གཡས་སུ་འཁོར༔ གནས་པ་ཧཱུྃ་གི་འཕྲོ་འདུ་ལས༔ བདག་མེད་ཡེ་ཤེས་མེ་དཔུང་འབར༔ སྣོད་བཅུད་གཤིན་རྗེ་གཤེད་པོ་ཡི༔ རང་བཞིན་དཀྱིལ་འཁོར་ངང་དུ་གསལ༔ ཨོཾ་མཉྫུ་ཤྲཱི་ཡ་མཱནྟ་ཀ་ཨ་ཀྲོ་ཏི་ཀ་དུ་ཏྲི་ཡ་མ་རཱ་ཛ་ཡ་མ་རཀྴ་ཀྲོ་ཏ་པ་ཙ་ལ་ཏི་ཀཱ་ལ་རཱུ་པ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཏྲིག་ནན་བཾ་ཧཱུྃ་ཕཊ྄ཿ
ཅེས་བཟླས་པའི་སྐྱོན་དྲུག་སྤངས་ཏེ་གཅིག་དྲིལ་མོས་འདུན་རྩེ་གཅིག་ཏུ་བསྙེན་པ་དང༌། ལས་རླུང་གི་རྡོར་བཟླས་དང༌། ཡིད་བཟླས་ཀྱི་སྐྱོ་སངས་དང༌། ཉམས་ཀྱི་རྩལ་འདོན་ཕྱིར་རྔམ་དབྱངས་ཀྱི་བཟླས་པ་སོགས་སྒྲུབ་པའི་ཉམས་དང་སྦྱར་ཏེ། སྒོ་གསུམ་རྡོ་རྗེ་གསུམ་གྱི་སྲོག་ཐོབ་ངེས་སུ་བསྙེན་ཅིང་བསྒྲུབ་པར་བྱ། གཞུང་ལས་བསྙེན་ཚད་འབུམ་ཕྲག་བཤད་པ་ཡང་ལས་རུང་ཙམ་དུ་དགོངས་པ་ལས། གང་ཟག་རབ་འབྲིང་ཐ་གསུམ་གྱི་བློ་བསྙེན་ཚད་ཡང༌། གཞུང་ཚིག་ཁོ་ནར་བཅད་དུས་སུ་འདོད་པ་ལ་ནི་མ་ལགས་སོ། དེ་ལྟར་ལུས་སྣང་སྟོང་ལྷ་སྐུ། ངག་གྲགས་སྟོང་གསུང་སྒྲ།
ཡིད་བདེ་སྟོང་ཟུང་འཇུག་ཁྱབ་བརྡལ་ཆེན་པོར་དབང་འབྱོར་བ་རྣམས་གང་འདུལ་དེར་སྟོན་གྱི་ཏིང་འཛིན་འབུམ་ཕྲག་ཅིག་ཅར་དུ་འགྱེད་པ་ལ་འདི་ལྟར་སྤྲོས་ཆེ་རུ་མི་མཚར་ཡང༌། དང་པོ་ལས་ཅན་བློ་རྨོངས་རྣམས་ཟབ་ལམ་དུ་འཇུག་བདེ་ཕྱིར། འཇམ་དཔལ་ཡེ་ཤེས་རོལ་པའི་མཛོད་ཆེན་ལས། ཅུང་ཟད་ཕྱུང་བ་སྟེ་རང་བཟོས་སྒྲོ་བཏགས་ནི་མ་ལགས་སོ། ཐུན་མཚམས་སུ་མཆོད་བསྟོད་བཤགས་གསོལ་ནི། ཨཱ་ལི་སྐུ་ཡི་བསྐྱེད་རིམ་དང་ཀཱ་ལི་གསུང་གི་བཟླས་བརྗོད། ཡིག་བརྒྱ་ཐུགས་ཀྱི་ཏིང་འཛིན་ཟབ་མོའི་ཀློང་དུ་མ་གྱུར་བས་ཉམས་ཆག་བཤགས་ཤིང༌། རྟེན་འབྲེལ་སྙིང་པོའི་སྒོ་གསུམ་ཇི་ལྟར་བསྒྲུབས་པའི་རྟེན་འབྲེལ་མངོན་དུ་བྱས་ཤིང་བརྟན་པར་མོས་ལ། དབྱངས་གསལ་ཡིག་བརྒྱ་སྦྲེལ་བ་དང༌། རྟེན་འབྲེལ་སྙིང་པོ་རྣམས་གསུམ་གསུམ་བཟླས་པའོ།
ཨོཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་པས་མཆོད། ཧཱུྃ་ཡཿ འཇམ་དཔལ་གཤིན་རྗེ་ཀཱི་ལ་ཡ༔ འཇིགས་བྱེད་དུག་རི་མེ་འབར་གྱི༔ ཁྲོ་རྒྱལ་དཀྱིལ་འཁོར་ལྷ་ཚོགས་ལ། རབ་གུས་དྭང་བས་ཕྱག་འཚལ་བསྟོད། ཅེས་པས་བསྟོད། ཨཱཿ
འཁོར་འདས་སྣང་གྲགས་རྡོ་རྗེ་གསུམ་གྱི་དབྱིངས། སྐུ་གསུམ་ངང་རྫོགས་འོད་གསལ་ཐིག་ལེ་གཅིག ། མ་སྐྱེས་མ་འགགས་དྲན་ཤེས་སོ་མའི་ངང༌། མཐའ་ཡས་འགྲོ་རྣམས་རྟག་ཏུ་ལ་གནས་ཤོག ། ཅེས་ཉེར་བསྡུ་དང་བསྔོ་བ་བྱ་སྟེ་ཐུན་མཚམས་ཀྱི་བྱ་བ་ལ་འཇུག ། བསྙེན་རྟགས་རྫོགས་ནས་བསྐང་བརྒྱ་དང༌། མེ་མཆོད་ཅི་ནུས་སུ་འབད་པར་བྱའོ། གཞན་ཡང་དམིགས་གསལ་པའི་ལམ་འདིར་གཅིག་དྲིལ་རྒྱུན་གྱི་རྣལ་འབྱོར་དུ་བརྩོན་པ་ལ་ལས་བཞི་ལྷུན་གྲུབ་གཅིག་ཆོག་ཡིད་བཞིན་ནོར་བུའི་ཏིང་འཛིན་ཆོས་ཟབ་པ་དང་ཡོན་བདག་སོགས་ཐག་རིང་བསྒྲུབ་བྱ་གལ་ཆེན་ལ། ཚེ་དབང་བརྒྱ་རྩའི་དམིགས་ཕྲན་སོགས་ཞིབ་ཆ་མཐའ་དག་རྡོ་རྗེ་སློབ་དཔོན་གྱི་ཞལ་ལུང་ལས་ལོངས་ཤིག ། དེ་ལྟར་འཇིགས་བྱེད་དུག་རི་མེ་འབར་གྱི།
ཕྲིན་ལས་ཟིན་བྲིས་སྙིང་པོ་གསལ་བྱེད་ཅེས་བྱ་བ་དང༌། འཇམ་དཔལ་ཡེ་ཤེས་ཐུགས་ཀྱི་དཀྱིལ་འཁོར་དུ་རྣམ་པར་རོལ་པའི་ལྟ་སྒོམ་གྱི་དྲོད་དང་ཁུངས་ལྡན་གྱི་མན་ངག་ཟུང་འབྲེལ་དུ་བཀོད་པ་འདི་ཡང་འོད་གསལ་རྡོ་རྗེ་སྙིང་པོའི་གསང་མཛོད་དུ་མངོན་པར་ཕྱུག་པ། མེ་ཉག་སྒོམ་ཆེན་པདྨ་རྒྱ་མཚོ་དང་ཚེ་རབས་དུ་མར་མངོན་སྤྱོད་དམོད་པའི་ཕྲིན་ལས་ཀྱི་བཀའ་བབ་ཡོངས་སུ་གྲུབ་པ་སྔགས་འཆང་ཀུན་དགའ་བློ་གྲོས་ཟུང་གིས་ནན་ཆེར་གྱིས་བཀས་བསྐུལ་ངོ་མ་ལྡོག་པར། ཕྱོགས་མེད་སྤྱོད་པའི་དཱ་རི་དྲ་སྐྱིད་གྲོང་སྨྱོན་པས་ཁྲོམ་གཟིགས་རྔམ་པ་རོང་གཤིན་རྗེ་རོལ་པའི་ཕོ་བྲང་དུ་སྦྱར་བའོ།། །། ཕ༽ རྟ་མགྲིན་དབང་ཆེན་འདུས་པའི་གསོལ་འདེབས་ནི། ཨེ་མ་ཧོ། སྣང་བ་མཐའ་ཡས་འཕགས་མཆོག་སྙིང་རྗེའི་གཏེར། ། པད་འབྱུང་ཡབ་ཡུམ་གནུབས་བན་ཛྙཱ་ནའི་མཚན། ། སྤྲུལ་པའི་གཏེར་འབྱིན་རྩ་གསུམ་གླིང་པ་ལ། ། གསོལ་བ་འདེབས་སོ་བྱིན་རླབས་ཆར་རྒྱུན་སྩོལ། །
དུས་གསུམ་རྒྱལ་བའི་མཁྱེན་བརྩེ་ནུས་པའི་དཔལ། ། གཅིག་བསྡུས་བདག་ཉིད་དབང་ཆེན་ཡབ་ཡུམ་དང༌། ། ཐུགས་མཆོག་གསང་བདག་ལས་མཛད་རྣམ་གཉིས་ལ། ། གསོལ་བ་འདེབས་སོ་མཆོག་ཐུན་དངོས་གྲུབ་སྩོལ། ། ཉོན་མོངས་རང་རྒྱུད་འཁྲུལ་པའི་དུག་གསུམ་བདུད། ། གཉིས་མེད་ཡེ་ཤེས་སྐུ་གསུམ་དབྱིངས་སུ་དག ། སྒོ་གསུམ་རྡོ་རྗེ་གསུམ་གྱི་རོལ་པར་སད། ། དབང་ཆེན་ཧེ་རུ་ཀ་པར་མངོན་གྱུར་ཤོག ། ཅེས་པའང་མནྟྲའི་ངོར་གུ་ཧྱས་སོ།། །། བ༽
༈ རྟ་མགྲིན་དབང་ཆེན་འདུས་པའི་གསང་སྒྲུབ་འདོན་ཁྲིགས་སུ་བཀོད་པ་རྔམ་པའི་རྟ་སྐད་ཅེས་བྱ་བ་བཞུགས་སོ། ། རྒྱལ་ཀུན་སོར་སོར་རྟོགས་པའི་ཡེ་ཤེས་ནི། ། གསུང་གི་རྡོ་རྗེ་མ་ཆགས་པདྨའི་རིགས། ། བདེ་སྟོང་གར་གྱི་དབང་ཕྱུག་འཁོར་ལོའི་མགོན། ། དབྱེར་མེད་རྟ་ཕག་ཡབ་ཡུམ་རྒྱལ་གྱུར་ཅིག ། དེ་ལ་བླ་མ་ཡང་གསང་པདྨ་དྲག་པོ་གནམ་ལྕགས་འཁོར་ལོའི་ཆ་ལག ། རྟ་མགྲིན་དབང་ཆེན་འདུས་པའི་གསང་སྒྲུབ་ཉམས་སུ་ལེན་པ་ལ། སྦྱོར་དངོས་རྗེས་གསུམ་ལས། སྦྱོར་བ་ནི། ཐོག་མར་ནུབ་ཕྱོགས་སུ་ཟླ་གམ་དམར་པོ་དབང་གྀ་དཀྱིལ་འཁོར་བཞེངས་ལ་དེའི་སྟེང་མཎྜལ་ཁར་དཔལ་གཏོར་ཟུར་གསུམ་རྟ་མགོས་མཚན་པ་མེ་རིའི་རྒྱན་ལྡན་འཁོར་བཞིས་བསྐོར་བ།
མདུན་དུ་སྨན་རཀ་གཏོར་མ། མཆོད་པ་བཅས་མ་ཚང་བ་མེད་པར་འདུ་བྱའོ། ། གཉིས་པ་དངོས་གཞི་ལ། ཐོག་མར་སྐྱབས་སེམས་ནི། ན་མོ། བླ་མ་མཆོག་གསུམ་དབང་ཆེན་ཧེ་རུ་ཀར། ། གུས་པས་སྐྱབས་མཆི་བདག་གཞན་མཁའ་མཉམ་འགྲོ། ། བླ་མེད་བྱང་ཆུབ་མྱུར་དུ་ཐོབ་བྱའི་ཕྱིར། ། དབང་ཆེན་རྟ་ཕག་ཡབ་ཡུམ་བསྒྲུབ་པར་བགྱི། ། ལན་གསུམ་དང༌།
དེ་ནས་བགེགས་གཏོར་ཆུ་གཙང་གིས་བྲན་ཞིང༌། རྃ་ཡྃ་ཁྃཿ ཨོཾ་ཨཿཧཱུྃ། གི་བྱིན་གྱིས་བརླབ། སརྦ་བྷུ་ཏ་ཨརྵ་ཡ་ཛཿ ཞེས་དགུག ཧཱུྃ༔ ང་ནི་ཁྲག་འཐུང་དཔལ་ཆེན་ཁྲོ་བོའི་རྒྱལ༔ རང་བཞིན་ཐུགས་ལས་ཁྲོ་ཆུང་མཚོན་ཆར་འབེབས༔ འབྱུང་པོའི་ཚོགས་རྣམས་གཏོར་མས་ཚིམ་ཞིང་དེངས༔
དེང་འདིར་འཚེ་ན་ཐལ་བའི་རྡུལ་དུ་རློག༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ གནོད་བྱེད་འབྱུང་པོ་ཤག་ཚལ་པ་མཱ་ར་ཡ་རྦད་རྦད༔ བྷྱོ་བྷྱོ་ཐུན་བྷྱོཿ དེ་ནས་སྲུང་འཁོར་བསྒོམ་པ་ནི། ཧཱུྃ༔ སྟེང་འོག་མེ་དང་མཚོན་ཆའི་གུར༔ དྲྭ་མིག་ལྕགས་སྡིག་ཁྱུང་གིས་གཏམས༔ སྤུ་གྲི་ཁྲོ་ཆུང་ཕ་ལམ་སྦྲེལ༔ ཅིས་ཀྱང་མི་ཚུགས་འཁོར་ལོའི་གུར༔
ཨོྃ་བཛྲ་རྃ་ཨཱ་ཡུར་དྷ་ཙཀྲ་རཀྵ་ཧཱུྃ༔ དེ་ནས་མཆོད་པ་བྱིན་གྱིས་བརླབ་པ་ནི། ཧཱུྃ༔ ཕྱི་མཆོད་འདོད་ཡོན་སྤྱན་གཟིགས་རྒྱན༔ ནང་མཆོད་སྨན་གཏོར་རཀྟ་དང་༔ གསང་མཆོད་སྦྱོར་སྒྲོལ་དཀྱིལ་འཁོར་རྫས༔ འདོད་ཡོན་མཉེས་མཆོད་དཔག་མེད་སྤེལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ཨཱཿཧཱུྃ༔ དེ་ནས་འབྱུང་བ་རིམ་བརྩེགས་ནི།
ཧཱུྃ༔ ངོ་བོ་ཆོས་ཉིད་དེ་བཞིན་དབྱིངས༔ རང་རྩལ་མ་འགགས་སྟོང་པར་ཤར༔ ཀུན་རྒྱུ་སྤྲུལ་པའི་ས་བོན་ཧཱུྃ༔ དྲན་རྫོགས་གནམ་ལྕགས་རྡོ་རྗེར་བསྒོམ༔ ཧཱུྃ་བྷྲཱུྃ་ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ ཧྲཱིཿ ཟླ་གམ་དམར་ནག་འབར་བའི་གཞལ་ཡས་ཁང༔ སྣང་སྲིད་འཁོར་འདས་ཀུན་ཁྱབ་ཡངས་པའི་ནང་༔ པདྨ་ཉི་ཟླ་བཾ་རོའི་སྟེང་དུ་ཧྲཱིཿ
དམར་གསལ་འཕྲོ་འདུ་འོད་ཟེར་སྤྲོ་བསྡུ་ལས༔ རང་ཉིད་དབང་ཆེན་ཧྱ་གྷྲྀ་ཝའི་སྐུ༔ དམར་གསལ་མེ་འོད་འཕྲོས་ཤིང་གཏུམ་པའི་གཟུགས༔ ཉི་ཟླ་བརྗིད་པའི་སྤྱན་གསུམ་འོད་དུ་འབར༔ ཞལ་གདངས་ལྗགས་འདྲིལ་མཆེ་བ་གཙིགས་པའི་ཞལ༔ རབ་འཇིགས་གཏུམ་རྔམ་དྲག་ཏུ་འབར་བའི་སྐུས༔ སྐྲ་བརྫེས་ཐོད་ཕྲེང་དར་དཔྱང་སྙན་ཆས་བརྒྱན༔ ཕྱག་གཡས་ཐོད་དབྱུག་ནམ་མཁའི་མཐོངས་སུ་ཕྱར༔ གཡོན་པས་མེ་ཡི་ཞགས་པ་བགེགས་ལ་གཟིར༔ སྐུ་ལ་དུར་ཁྲོད་ཆས་བརྒྱད་ཀླུ་བརྒྱད་བརྒྱན༔
གར་གྱི་ཉམས་དགུ་ལྡན་ཞིང་གསལ་བར་གྱུར༔ དབུ་གཙུག་ཁྲོ་རྒྱལ་བྱ་ཁྱུང་ག་རུ་ཌཿ དམར་ནག་མེ་ཡི་སྤུ་གྲིའི་གཤོག་རྩལ་འཕྱོ༔ གཡས་སུ་རྟ་མགྲིན་ནག་པོ་ལྕགས་རལ་ཅན༔ ཁྲོ་རྔམ་ཁྲོ་ཆས་ཁྲོ་བོའི་ཆ་ལུགས་རྫོགས༔ དར་ནག་བེར་གསོལ་རལ་གྲི་ལྕགས་ཀྱུ་འཛིན༔ གཡོན་དུ་རྡོ་རྗེ་ཕག་མོ་དམར་ནག་མདོག༔ ཁྲོ་མོའི་ཆས་རྫོགས་གྲི་ཐོད་ཁ་ཊྭཱཾ་བསྣམས༔ ཞལ་གདངས་ལྗགས་འདྲིལ་མཆེ་བ་གཙིགས་པའི་ཞལ༔ ཞབས་གཉིས་བརྐྱང་བསྐུམ་གར་སྟབས་ལམ་ལམ་རྩེ༔
ཀུན་ཀྱང་དབུ་ལ་རྟ་ཞལ་ཕག་གདོང་མཚན༔ རྒྱབ་ཏུ་ཕྱག་ན་རྡོ་རྗེ་མཐིང་ནག་འབར༔ རྡོ་རྗེ་རྩེ་ལྔ་ཞགས་པ་འཛིན་ཅིང་འདེབས༔ མདུན་དུ་ཡཀྴ་མེ་དབལ་དམར་ནག་ཁྲོ༔ ཐོ་བ་དགྲ་སཏྭ་འཛིན་ཅིང་བགེགས་ཚོགས་འདུལ༔ དེ་ཡི་མདུན་དུ་ལྕགས་སྡིག་ནག་པོ་ནི༔ མགོ་དགུའི་རྭ་གཟེངས་ཁ་དགུས་རྒྱལ་བསེན་ཟ༔ ཀུན་ཀྱང་སྐུ་ལ་ཁྲོ་ཆས་རྫོགས་པར་གསལ༔ དེ་ལྟར་ལྷ་ཚོགས་རྣམས་ཀྱི་གནས་གསུམ་ལས་འོད་འཕྲོས་པས༔ དབང་དྲག་ཟླ་གམ་རོལ་པའི་དུར་ཁྲོད་ནས༔
རྟ་ཕག་ཡབ་ཡུམ་འཁོར་དང་བཅས་པ་ཐམས་ཅད་སྐར་མདའ་ཤུགས་ཀྱིས་འཕང་བ་ལྟར་སྤྱན་དྲངས་པར་གྱུར། དེ་ལྟར་སྤྱན་དྲངས་བཞུགས་གསོལ་ཕྱག་འཚལ་དཀྱུས་གཅིག་ཏུ་བྱ་བ་ནི། ཧྲཱིཿ ཟླ་གམ་དམར་ནག་དབང་དྲག་གཞལ་ཡས་ནས༔ རྟ་ཕག་ཡབ་ཡུམ་འཁོར་བཅས་གཤེགས་སུ་གསོལ༔ སྔོན་ཚེ་རུ་ཏྲ་ཕོ་མོ་བཏུལ་བ་ལྟར༔ ད་ལྟ་སྒྲུབ་པའི་རྣལ་འབྱོར་བདག་ཅག་ལ༔ གནོད་ཅིང་འཚེ་བའི་རྒྱལ་འགོང་དམ་སྲི་རྣམས༔ ཐལ་བར་བརླག་ཕྱིར་གནས་འདིར་གཤེགས་སུ་གསོལ༔ འདིར་གཤེགས་འབར་བའི་གདན་ལ་བཞུགས་སུ་གསོལ༔
ཁྱེད་ལ་ཕྱག་འཚལ་དུས་ཀུན་སྐྱབས་སུ་མཆི༔ མ་ཧཱ་ཀྲོ་ཏ་ཧྱ་གྷྲྀ་ཝ་བཛྲ་ས་མཱ་ཡ་ཛ་ཛཿ མཆོད་པ་འབུལ་བ་ནི། ཧཱུྃ༔ དམ་ཚིག་ཕྱི་ནང་གསང་བའི་མཆོད་པ་འབུལ༔ མཆོད་ཡོན་ཁྲུས་ཆབ་མེ་ཏོག་བདུག་སྤོས་དང་༔ མར་མེ་དྲི་ཆབ་ཞལ་ཟས་རོལ་མོ་སོགས༔ དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་འདི༔ རྟ་ཕག་ཡབ་ཡུམ་འཁོར་དང་བཅས་ལ་འབུལ༔ ཁྱེད་རྣམས་ཐུགས་དམ་བསྐང་བའི་དམ་རྫས་ནི༔
ཤ་ལྔ་བདུད་རྩི་ལྔ་ཡི་རྒྱ་མཚོ་དང་༔ སྨན་གཏོར་རཀྟའི་ཚོགས་ཀྱིས་ཐུགས་དམ་བསྐང་༔ ཉམས་གྱུར་བཤགས་ལ་དངོས་གྲུབ་རྣམ་གཉིས་སྩོལ༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཨོཾ་བཛྲ་ཨ་མྲྀ་ཏ་རཀྟ་བྷ་ལིངྟ་སརྦ་པཱུ་ཛ་ཁཱ་ཧི༔ དེ་ནས་བསྟོད་པ་ནི། ཧཱུྃཿ དུས་གསུམ་རྒྱལ་བ་ཀུན་གྱི་གསུང་རྡོ་རྗེ༔ བདུད་བཞིའི་དགྲ་ལས་རྒྱལ་བའི་དཔའ་བོ་ཆེ༔ རྟ་ཕག་ཡབ་ཡུམ་སྐུ་ལ་ཕྱག་འཚལ་བསྟོད། །
སྔོན་ཚེ་མ་ཏྲཾ་རུ་ཏྲ་སྟོབས་པོ་ཆེ༔ དུས་མཚན་ནག་པོ་ལ་སོགས་བདུད་དམག་འབུམ༔ ཐལ་བར་བརླག་བྱེད་རྟ་ཕག་ཡབ་ཡུམ་གྱི༔ ལྷ་ཚོགས་འཁོར་དང་བཅས་ལ་ཕྱག་འཚལ་བསྟོད༔ དེ་ནས་བཟླས་པ་བྱ་བ་ནི། རང་ཉིད་དབང་ཆེན་ཡབ་ཡུམ་གྱི། ། ཐུགས་ཀར་པདྨ་ཟླ་བའི་སྟེང༌། ། འཇིག་རྟེན་དབང་ཕྱུག་དཀར་གསལ་འཚེར། ། ཐུགས་ཀློང་འོད་ཀྱི་ཐིག་ལེའི་དབུས། ། པད་འབྱུང་ཐུགས་ཀར་ཧྲཱིཿདམར་ནག །
དེ་མཐར་སྔགས་ཀྱི་ཕྲེང་བས་བསྐོར། ། འོད་ཟེར་སྤྲོ་བསྡུ་དོན་གཉིས་བྱས། ཁྱད་པར་གཟའ་ཀླུ་རྒྱལ་གདོན་དང༌། ། དུག་གསུམ་རྒྱུ་བཅས་རྗེས་མེད་བསྲེག ། སྣོད་བཅུད་ཁྲོ་བོའི་ཞིང་དུ་གྱུར། ཧྲཱིཿཔདྨ་ཏ་ཀྲྀ་ཏ་བཛྲ་ཀྲོ་ཏ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ དེ་ལྟར་བསྙེན་སྒྲུབ་ཆིག་སྒྲིལ་འབུམ་ཕྲག་དྲུག་ཏུ་བཟླའོ། ། ལས་སྦྱོར་བྱ་བར་སྤྲོ་ན། རང་ཉིད་དབང་ཆེན་སྐུ་རུ་གསལ༔ བདག་དང་མེ་དབལ་ཐུགས་ཀ་ནས༔
སྔགས་ཀྱི་འོད་ཟེར་སྤུ་གྲི་འཕྲོས༔ འདྲེ་རྒོད་གནོད་བྱེད་ཐམས་ཅད་ཀྱི༔ སྲོག་རྩ་རྦད་རྦད་བཅད་པར་གྱུར༔ ཨ་ཡ་མ་དུ་རུ་ཙ་ཤ་ན་འདྲེ་རྒོད་རྒྱལ་འགོང་འབྱུང་པོའི་སྲོག་ལ་ཧབ༔ སྙིང་ལ་རྦད༔ ལུས་ངག་ཡིད་གསུམ་མཱ་ར་ཡ་ཆིངས་ནན༔ ཞེས་སྤུ་གྲི་མཚོན་ཆའི་དྲག་སྔགས་དམིགས་པའི་གནད་དང་ལྡན་པར་བཟླའོ། དེ་ནས་སྡིག་པ་སྙིང་འཛིན་གྱི་མན་ངག་ནི། བདག་ཉིད་ཧཱུྃ་ལས་ལྕགས་སྡིག་ནི༔ མགོ་དགུ་བཅོ་བརྒྱད་རྭ་ལྡན་པ༔
ཁ་དགུ་གདངས་ཤིང་མིག་དགུ་བགྲད༔ ཤིན་ཏུ་གཏུམ་རྔམ་འཇིགས་རུང་གྱུར༔ ཨོཾ་བཛྲ་ཡཀྴ་ཏྲིག་ནན་ཨེ་ཧུར་ཐུཾ་ཛཿ གཟེར་ནད་རྒྱལ་འགོང་དམ་སྲི་ཀ་ཝཀ་ཙི་རྦད༔ བརྒྱ་རྩ་སོགས་བཟླ། རང་ཉིད་སྡིག་པའི་ང་རྒྱལ་གྱི༔ ཐུགས་ཀའི་ཧཱུྃ་ལས་ཛ་དམར་ནག༔ འཕྲོས་པ་ཡོངས་སུ་གྱུར་པ་ལས༔ ཕོ་ཉ་རང་འདྲ་དཔག་མེད་པས༔ འཇིག་རྟེན་ཐམས་ཅད་ཡོངས་སུ་གང་༔
རྒྱལ་འགོང་དམ་སྲི་ཐམས་ཅད་ཀུན༔ ཐར་མེད་སྐད་ངན་ཙེར་ཙེར་བསྒོམ༔ ཤ་ལ་སྦྲང་མ་འདུ་བ་ལྟར༔ ལྕགས་སྡིག་ཕོ་ཉ་བཅས་པ་ཡིས༔ དེ་ལ་བཏོགས་ཏེ་སྙིང་ནས་ཞུགས༔ སྲོག་རྩ་བཅད་ཅིང་སྙིང་ཁྲག་འཇིབ༔ ཕྱི་ནང་ཀུན་ནས་ཟོས་པ་ཡི༔ ལྷག་མ་ཙམ་ཡང་མེད་པར་གྱུར༔ ཅེས་སྔགས་བཟླ་ཞིང༌། དམ་སྲི་རྒྱལ་འགོང་ཧབ་ཧབ་ལྗིབ་ལྗིབ་ཏུ་ཟོས་ཤིང་ལྷག་མ་མེད་པར་བསམས་ལ་མཐར་དམིགས་མེད་ཀྱི་ངང་དུ་བཞག་པར་བྱའོ།
མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་བཅས་བྱའོ། ། གཞུང་ལས། གྲུབ་རྟགས་ཕྱི་ནང་གསང་བ་ནི༔ རབ་དངོས༔ འབྲིང་ཉམས༔ ཐ་མ་རྨི་ལམ་དུ༔ སྐུ་འབག་རས་བྲིས་རྟ་ཕག་གསལ་བ་དང་༔ གསང་བའི་གྲུབ་རྟགས་འཇའ་འོད་དུ་སྐུ་དངོས་མཇལ་བ་ཐེ་ཚོམ་མེད༔ ཅེས་དང༌། རྟ་མགྲིན་དབང་ཆེན་འདུས་པའི་གསང་སྒྲུབ་འདི༔
རྟ་མཆོག་རོལ་པའི་རྒྱུད་ཀྱི་བཅུད་བསྡུས་སྙིང་ཁྲག་ཐིགས་པ་ས་མ་ཡ༔ གུ་ཧྱ་བརྡ་ཐིམ༔ ཞེས་གསུངས་པ་བཞིན་ཟབ་པར་སྣང་ངོ༌། ། གཉིས་པ་ཚོགས་མཆོད་བྱ་བ་ལ་བདུན་ལས། དང་པོ་ཚོགས་བྱིན་གྱིས་བརླབ་པ་ནི། བདུད་རྩིས་བྲན་ལ། ཧཱུྃ༔ རྃ་ཡྃ་ཁྃ་གིས་མེ་རླུང་ཆུའི༔ བག་ཆགས་འཁྲུད་ཕྱིར་ཚོགས་ལ་ཕོག༔ བཟང་ངན་སྨེ་བར་འཛིན་པ་རྣམས༔
སྦྱངས་བཀྲུས་གཏོར་བའི་བདུད་རྩིར་བསྒྱུར༔ རྃ་ཡྃ་ཁྃ༔ ཨོཾ་ཨཱཿཧཱུྃ༔ གཉིས་པ་སྤྱན་འདྲེན་པ་ནི། ཧཱུྃ། གསང་ཆེན་དབང་དྲག་རོལ་པའི་ཕོ་བྲང་ནས༔ དབང་ཆེན་རྟ་ཕག་ཡབ་ཡུམ་རྩ་གསུམ་ལྷ། ། ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ གནས་འདིར་བྱིན་ཕོབ་མཆོག་ཐུན་དངོས་གྲུབ་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་ས་མཱ་ཡ་ཛ་ཛཿ
ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ གསུམ་པ་མཆོད་པ་ནི། ཧཱུྃ༔ བླ་མ་ཡི་དམ་མཁའ་འགྲོ་དམ་ཅན་དང་༔ ཆོས་སྐྱོང་གཏེར་སྲུང་དཀྱིལ་འཁོར་སྐྱོང་མཛད་པ༔ འདོད་ཡོན་ལོངས་སྤྱོད་ཞལ་ཟས་ཚོགས་ཀྱིས་མཆོད༔ བཞེས་ནས་དབང་དང་དངོས་གྲུབ་དེང་འདིར་སྩོལ༔ ཨོཾ་ཨཱཿཧཱུྃ༔ ག་ཎ་ཙཀྲ་ས་པཱ་རི་ཝ་ར་ཨི་དཾ་བྷ་ལིངྟ་ཁ་ཁ་ཁཱ་ཧི༔
བཞི་པ་བསྐང་བ་ནི།
ཧཱུྃ༔ ཕྱི་ནང་གསང་བའི་དམ་རྫས་མཆོད་པའི་སྤྲིན༔ དངོས་སུ་བཤམས་ཤིང་བློ་ཡིས་སྤྲུལ་པའི་ཚོགས༔ སྟོང་གསུམ་ཁྱོན་ལྟར་ཁེངས་པའི་ཡིད་འཕྲོག་རྫས༔ ཁྱད་པར་དུར་ཁྲོད་དྲག་པོའི་ཉེར་སྤྱོད་སོགས། ། སྣ་ཚོགས་མཆོད་སྤྲིན་ཀུན་ཚང་རྒྱ་མཚོ་འདིས། ། དབང་ཆེན་རྟ་ཕག་ཡབ་ཡུམ་ཐུགས་དམ་བསྐང༌། ཁྲོ་རྒྱལ་ག་རུ་ཌ་ཡི་ཐུགས་དམ་བསྐང༌། ། རྟ་མགྲིན་ནག་པོ་ལྕགས་རལ་ཐུགས་དམ་བསྐང༌། ། གསང་བདག་ཕྱག་ན་རྡོ་རྗེའི་ཐུགས་དམ་བསྐང༌། །
དཔལ་ཆེན་ཡཀྴ་མེ་དབལ་ཐུགས་དམ་བསྐང༌། ། ལས་བྱེད་ལྕགས་སྡིག་ནག་པོའི་ཐུགས་དམ་བསྐང༌། ། དཀྱིལ་འཁོར་ལྷ་ཚོགས་ཡོངས་ཀྱི་ཐུགས་དམ་བསྐང༌། ། བསྐངས་གྱུར་དབང་དང་དངོས་གྲུབ་སྩལ་དུ་གསོལ། ། ལྔ་པ་བཤགས་པ་ནི། ཧོཿ ཚོགས་ཀྱི་ཉེས་སྐྱོན་མ་རིག་བླང་དོར་རྣམས༔ རོ་གཅིག་ལྟ་བ་ཟག་མེད་ཏིང་འཛིན་གྱིས༔ གཟུང་འཛིན་དགག་སྒྲུབ་ཉམས་ཆག་སྐྱོན་གྱི་ཚོགས༔ བདག་གཞན་གཉིས་མེད་ཡེ་གྲོལ་ངང་ལ་བཤགས༔
ཞེས་ཡི་གེ་བརྒྱ་པ་བཟླས། དྲུག་པ་བསྒྲལ་བསྟབ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ དམིགས་བྱ་དགྲ་བགེགས་མྱུར་དུ་ཁུག༔ གནོད་བྱེད་སྲོག་ལ་ཀཱི་ལ་ཡ༔ གཏུབ་ཅིང་ཁྲོ་རྒྱལ་ཞལ་དུ་འབུལ༔ ཨོཾ་ཨཱཿཧཱུྃ་དགྲ་བགེགས་ཀྱི་མ་ཧཱ་རཀྟ་མཱཾ་ས་ཙིཏྟ་གོ་རོ་ཙ་ན་ཁཱ་ཧི༔ ཞེས་བསྟབ་ཅིང་ཚོགས་ལ་རོལ། བདུན་པ་ལྷག་མ་གཏོང་བ་ནི།
ཧོཿ ལྷག་ལ་དབང་བའི་གནས་ཉུལ་མ༔ དཀྱིལ་འཁོར་མུ་རན་སྐྱོང་མཛད་རྣམས༔ ལྷག་མའི་མཆོད་གཏོར་འདི་བཞེས་ལ༔ བསྟན་དགྲ་དམ་ཉམས་རྩད་ནས་ཆོད༔ ཨོྃ་ཨུཙྪིཥྚ་བྷ་ལིངྟ་ལ་ཁཱ་ཧི༔ བརྒྱད་པ་བསྐུལ་པ་ནི། ཧཱུྃ༔ མི་མངོན་དབྱྀངས་ནས་ཁྲོ་རྒྱལ་ལྷ་ཚོགས་བཞེངས༔ དེང་འདིར་བདག་གི་རྒྱབ་རྟེན་ཕྲིན་ལས་བསྐུལ༔
སངས་རྒྱས་བསྟན་དགྲ་སྒོས་དགྲ་དམ་ཉམས་ལ༔ དམར་ནག་དྲག་པོའི་ཟོར་ཐུན་སྙིང་ལ་ཡ༔ བསད་ཅིང་རྡུལ་དུ་བརླག་པའི་ཕྲིན་ལས་མཛོད༔ ཨོྃ་བཛྲ་ཀྲོ་ཏ་ཧྱ་གྷྲྀ་ཝ་ཧཱུྃ་ཕཊ྄ཿ ཀྲོ་ཏི་ཀཱ་ལི་ན་བྱད་མ་འབྱུང་པོ་འདྲེ་རྒོད་རྣམས་ལ་ཟོར་བྷྱོ་བྷྱོཿ རྦད་བྷྱོ་བྷྱོཿ བཟློག་བཟློགཿ ཅེས་དགྲ་ཕྱོགས་སུ་འཕང༌། སྐབས་འདིར་ཆོས་སྐྱོང་གཏོར་འབུལ་བྱ། དགུ་པ་ཆད་མདོ་ནི།
ཧཱུྃ༔ སྔོན་ཚེ་འོག་མིན་དབང་ཆེན་ཕོ་བྲང་དུ༔ དྲེགས་འདུལ་ཞལ་ཕྱེ་ཁྲོ་མོས་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔ དེ་འོག་དུར་ཁྲོད་མེ་རི་འབར་བ་རུ༔ ཀླུ་འདུལ་ཞལ་ཕྱེ་བྱ་ཁྱུང་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔ དེ་འོག་ལྔ་བརྒྱ་དུས་ཀྱི་ཐ་མ་ལ༔ འབྱུང་འདུལ་ཞལ་ཕྱེ་གཏེར་སྲུང་ཁས་བླངས་བཞིན༔ གཏོར་མ་བཞེས་ལ་ཆད་མདོ་དམ་མ་གཡེལ༔
གདུག་པའི་འབྱུང་པོ་དམ་སྲི་འདུལ་བར་མཛོད༔ ཨོྃ་ཀྲོ་ཏ་ཀྲོ་ཏི་ཁྲོྃ་ག་རུ་ཊ་ཧེ་བྷ་ལིངྟ་ཁཱ་ཧི༔ བཅུ་པ་བརྟན་མ་སྐྱོང་བ་ནི། ཧཱུྃ༔ བོད་ཁམས་སྐྱོང་བའི་བརྟན་མ་སྨན༔ སྤྲུལ་པ་ཡང་སྤྲུལ་ཚོགས་བཅས་རྣམས༔ གཏོར་མ་བཞེས་ལ་བསྟན་པ་སྐྱོངས༔ ཁས་བླངས་བཞིན་དུ་ཕྲིན་ལས་མཛོད༔ ཨོྃ་མ་མ་ཧྲིཾ་ཧྲིཾ་ཛ་ཛ་བྷ་ལིངྟ་ཁཱ་ཧི༔ བཅུ་གཅིག་པ་རྟ་བྲོ་ནི།
ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་རྡུང་༔ ཆེམ་ཆེམ་མནན་མནན་མ་ལྡང་ཞིག༔ མཆོད་རྟེན་ནག་པོའི་འོག་ཏུ་བྲུབ༔ ཨོྃ་ནན༔ ཨ་ནན༔ ཧཱུྃ་ནན༔ སཏྭཾ་བྷ་ཡ་ནན༔ དེ་ནས་གཏོར་གཞོང་ཁ་ཡར་བཟེད་ནས་འབྲུ་འཐོར།
དབང་བླང་བ་ནི། ཧཱུྃ༔ ཆོས་དབྱིངས་སྐྱེ་མེད་རང་བྱུང་ཕོ་བྲང་ནས༔ བསྐྱེད་ཅིང་དྲང་བའི་ཟློས་གར་དཀྱིལ་འཁོར་ལྷས༔ དོན་གཉིས་ལས་བཞིའི་ཕྲིན་ལས་ཤུགས་ཕྱུང་ནས༔ ཡེ་ཤེས་ལྔ་ཡི་དབང་མཆོག་བསྐུར་དུ་གསོལ༔ ཨོཾ་ཀཱ་ཡ་ཝཱཀྐ་ཙིཏྟ་སིདྡྷི་ཧཱུྃ༔ ཞེས་པས་དབང་བླང༌། རྗེས་ཆོག་མཆོད་བསྟོད་ནི། ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔
ཨོཾ་བཛྲ་ཨ་མྲྀ་ཏ་རཀྟ་བྷ་ལིངྟ་སརྦ་པཱུ་ཛ་ཁཱ་ཧི༔ དེ་ནས་བསྟོད་པ་ནི། ཧཱུྃཿ དུས་གསུམ་རྒྱལ་བ་ཀུན་གྱི་གསུང་རྡོ་རྗེ༔ བདུད་བཞིའི་དགྲ་ལས་རྒྱལ་བའི་དཔའ་བོ་ཆེ༔ རྟ་ཕག་ཡབ་ཡུམ་སྐུ་ལ་ཕྱག་འཚལ་བསྟོད། བསྟོད་པར་འོས་པ་ སོགས་ནས་ བསྟོད་པར་བགྱི། བར་བསྟོད། ནོངས་བཤགས་ནི། ཧཱུྃ༔
བླ་མེད་ཐེག་ཆེན་རྒྱུད་སྡེའི་སྒོར་ཞུགས་ནས༔ རྩ་བ་ཡན་ལག་ཕྱག་རྒྱ་ཏིང་འཛིན་སོགས། ཁས་བླངས་དམ་ཚིག་ཉམས་འགལ་ཅི་མཆིས་པ། ། མཐོལ་བཤགས་བཟོད་གསོལ་ཚངས་པའི་དངོས་གྲུབ་སྩོལ༔ ཅེས་ཡི་གེ་བརྒྱ་པས་ལྷག་ཆད་བཀང༌། དེ་ནས་བརྟན་བཞུགས་བྱ། འདིར་ནི་རྟེན་དང་ སོགས་ནས་ ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ། བསྡུ་ལྡང་ནི། ཧཱུྃ༔ སྣང་སྟོང་འཇའ་ཚོན་ཆུ་ཟླའི་དཀྱིལ་འཁོར་ལྟར༔
མི་དམིགས་ལྷ་ཚོགས་དབྱིངས་རིག་ཀློང་ལ་ཐིམ༔ དྲན་རིག་ཆོས་སྐུའི་རྒྱལ་ས་ཟིན་གྱུར་ནས༔ མ་བཅོས་སྤྲོས་བྲལ་ངང་ལ་ཨཱ་རུ་ལྡང་༔ ཨ་ཨ་ཨཱཿ བསྔོ་སྨོན་བྱ་བ་ནི། ཧྲཱིཿ བདག་གི་བསྙེན་སྒྲུབ་དུས་གསུམ་དགེ་བའི་ཚོགས༔ མཁའ་ཁྱབ་འགྲོ་བ་རྣམས་ཀྱི་དོན་དུ་བསྔོ༔ ཀུན་ཀྱང་ས་བཅུ་ལམ་ལྔ་མཐར་ཕྱིན་ནས༔ གདོད་མའི་མགོན་པོའི་གོ་འཕང་མྱུར་ཐོབ་ཤོག །
བཀྲ་ཤིས་བྱ་བ་ནི། ཧཱུྃ༔ གར་གྱི་དབང་ཕྱུག་ཁྲོ་རྒྱལ་ཀུན་གྱི་རྗེ༔ གདུག་པའི་གཡུལ་བཅོམ་དབང་ཆེན་ཧྱ་གྷྲྀ༔ ཕྱི་ནང་གསང་བའི་དཀྱིལ་འཁོར་ལྷ་ཡི་ཚོགས༔ མཆོག་ཐུན་དངོས་གྲུབ་འབྱུང་བའི་བཀྲ་ཤིས་ཤོག༔ རྗེས་སུ་བསྔོ་སྨོན་ཅི་རིགས་པས་མཐའ་བརྒྱན་ལ་མཐར་སྟོང་ཉིད་འོད་གསལ་གྱི་ངང་ལ་མཉམ་པར་བཞག་པར་བྱའོ། ། ཨོ་རྒྱན་རྩ་གསུམ་གླིང་པས་སྦས་ཡུལ་འདོང་ཆུ་གཙུག་ལག་ཁང་གི ། བྱམས་པའི་སྙན་ནས་ཟབ་གཏེར་དུ་གདན་དྲངས་པའི་རྟ་མགྲིན་དབང་ཆེན་འདུས་པའི་གསང་སྒྲུབ་འདི་བཞིན། རྟ་མགྲིན་ཉམས་ལེན་ལ་མོས་པ་དག་ལ་ཕན་པའི་བློས་ཚོགས་མཆོད་སོགས་ཞལ་སྐོང་དགོས་རིགས།
རང་ལུགས་རྟ་མཆོག་ཉི་མའི་སྙིང་པོ་སོགས་རིགས་མཐུན་གཞན་ནས་བླངས་ཏེ། ངག་འདོན་ཁྲིགས་ཆགས་སུ་བཀོད་པ་འདིའང་རྟ་མཆོག་གྲུབ་པའི་རིག་འཛིན་རྒྱལ་བ་མཆོག་དབྱངས་ཀྱི། ཡེ་ཤེས་སྒྱུ་འཕྲུལ་ཨོ་རྒྱན་དྲི་མེད་གླིང་པའི་སྐྱེས་མཐར་འབོད་པ་ཁྱུང་ཡུལ་དུ་སྐྱེས་ཤིང༌། རྒྱལ་ཁམས་ཕྱོགས་མེད་ཉུལ་བའི་སྤྲང་པོ་ངག་དབང་ཀླུ་སྒྲུབ་དཔལ་བཟང་པོས་ཤིང་བྱ་ལོའི་ཟླ་བ་དང་པོའི་ཚེས་བདུན་ལ་གཡུ་ལོ་བཀོད་རྗེ་བཙུན་གླིང་དུ་བགྱིས་པའོ།། །། ༈ གསང་བ་ཌཱཀྐི་ཡིད་བཞིན་ནོར་མཆོག་ལས། གཅོད་ཡུལ་གསོལ་འདེབས་བྱིན་རླབས་སྤྲིན་གྱི་ཕུང་པོ་བཞུགས། རང་ཉིད་སྐད་ཅིག་གིས་གསང་བ་ཡེ་ཤེས་ཀྱི་མཁའ་འགྲོ་མ་དམར་གསལ་ཁྲོ་འཛུམ་ཆགས་པའི་ཉམས་ཅན། སྤྱན་གསུམ་བར་སྣང་ལ་ཧྲིག་ཧྲིག་གཟིགས་པ།

ཞབས་སྟངས་སྟབས་ཀྱིས་འཇིག་རྟེན་ཐམས་ཅད་རྨང་ནས་ལྡེག་ཅིང་རབ་ཏུ་གཡོ་བས། གནས་གསུམ་གྱི་མཁའ་འགྲོ་རྒྱ་མཚོ་ཕྲིན་ལས་ཀྱི་ཕོ་ཉར་འགྱེད་པ། ཕྱག་གཉིས་ཅང་ཏེའུ་དང་དྲིལ་གཡེར་གྱི་སྒྲ་སྐད་འུར་སིལ་དུ་བསྒྲགས་པས་མཁའ་སྤྱོད་དག་པའི་ཞིང་ཐམས་ཅད་རབ་ཏུ་གཡོས་ཏེ། རིག་འཛིན་གྲུབ་ཐོབ་རྒྱ་མཚོའི་སྐུ་གསུང་ཐུགས་ཀྱི་རོལ་པ་ཆེན་པོ་མངོན་དུ་བྱེད་པའི་ཐུགས་དམ་གྱི་རྒྱུད་དྲག་ཏུ་བསྐུལ་བས། བདག་སོགས་སེམས་ཅན་ཐམས་ཅད་ཀྱི་རྒྱུད་ལ་ཡེ་ཤེས་ཐུགས་རྗེའི་བྱིན་འོད་ཀྱིས་རྟོག་བྲལ་རང་བྱུང་གི་རིག་པ་རྗེན་པར་སྟོན་ཅིང་སྣང་སྲིད་ཐམས་ཅད་ལྷུན་འབྱམས་བརྡལ་བ་ཆེན་པོར་དབང་བསྒྱུར་བའི་བརྟུལ་ཞུགས་དང་རྫུ་འཕྲུལ་ཐོགས་མེད་སྩོལ་བའི་རང་བཞིན་ཅན་དུ་གྱུར། ཕཊ྄ཿ ཆོས་དབྱིངས་བདེ་ཆེན་ཡུམ་གྱི་ཀློང༌། ། རང་བྱུང་ལྷུན་གྲུབ་ཀུན་ཏུ་བཟང༌། ། ཐོག་མའི་མགོན་པོ་འོད་མི་འགྱུར། ། མཚན་དཔེའི་དཔལ་འབར་ཀུན་ཏུ་ཞལ། ཁྱབ་བརྡལ་འོད་ཀྱི་ཕུང་པོ་ཅན། །
སྲིད་ཞི་ཀུན་གྱི་སྲོག་གཅིག་པུ། ། ཐུགས་བཅུད་དགོངས་བརྒྱུད་བྱེ་བ་འབུམ། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། གསང་སྒྲོམ་མེ་རི་འབར་བའི་རྩེར། །
རྡོ་རྗེ་སེམས་དཔའ་ལོངས་སྤྱོད་རྫོགས། ། དུག་ལྔ་བརྫིས་པའི་ཁྲི་སྟེང་ན། ། སྐྱིལ་ཀྲུང་རྡོ་རྗེ་དྲིལ་བུ་འཛིན། ། ཡེ་ཤེས་འོད་ལྔའི་ཚོམ་བུ་འཁྲིགས། ། གསང་མཛོད་བརྡ་བརྒྱུད་འབུམ་སྡེས་བསྐོར། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། བསིལ་བ་ཚལ་གྱི་དུར་ཁྲོད་ནས། ། དགའ་རབ་རྡོ་རྗེ་སྤྲུལ་པའི་སྐུ། ། འོད་ལྔའི་མདངས་ལྡན་རུས་པས་བརྒྱན། ཁྱབ་འཇུག་བུ་མོ་གཅེར་བུ་ཆིབས། ། ཐོད་རྔ་རྡུང་ཞིང་རྐང་གླིང་འབུད། ། སྙན་བརྒྱུད་བཀའ་བབ་འབུམ་སྡེས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་མཁའ་འགྲོ་སྤྲིན་ལྟར་གཏིབས། །
ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། སོ་ས་གླིང་གི་དུར་ཁྲོད་ནས། ། འཇམ་དཔལ་བཤེས་གཉེན་དམར་སྨུག་བཞད། ། སེང་ཆེན་བསྣོལ་བའི་ཁྲི་སྟེང་དུ། །
སྐྱིལ་ཀྲུང་རྡོ་རྗེ་སྡིགས་མཛུབ་ཅན། ། གདུགས་དང་རྒྱལ་མཚན་ཐིབས་སེ་ཐིབ། ། དབང་སྒྱུར་རིག་འཛིན་བྱེ་བས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་མཁའ་འགྲོ་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། རྒྱ་ནག་བསིལ་ཆེན་དུར་ཁྲོད་ནས། ། ཤྲཱི་སིངྷ་སྨུག་ནག་གཏུམ། ། གཅེར་བུ་ཐོར་ཚུགས་སྒྲོ་ཕོད་ཅན། ། གླང་ཆེན་སྟག་དང་མ་ཧེ་ཆིབས། ། རལ་གྲི་ཕྱར་ཞིང་ཐོད་ཁྲག་གསོལ། ། གཏུམ་དྲག་རིག་འཛིན་འབུམ་སྡེས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་མཁའ་འགྲོ་སྤྲིན་ལྟར་གཏིབས། །
ཐུགས་རྗེ་ལྡན་པའི་རིགས་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། རྒྱ་གར་བྷ་སེང་དུར་ཁྲོད་ནས། ། ཛྙཱ་ན་སཱུ་ཏྲ་སྔོ་ནག་གཏུམ། ། ཌཱ་དྲིལ་འཁྲོལ་ཞིང་སྟངས་སྟབས་ཀྱིས། །
སྟག་མོ་གྲུས་མའི་སྟེང་ན་རོལ། ། རྨ་བྱའི་གདུགས་དང་བསིལ་ཡབ་ལྡིང༌། ། རིག་འཛིན་ཚོམ་བུ་འབུམ་སྡེས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། རྒྱ་ནག་རི་བོ་རྩེ་ལྔ་ནས། ། པཎ་ཆེན་བི་མ་མི་ཏྲ་སྔོ། ། གྲུབ་ཐོབ་རྣལ་འབྱོར་སྤྱོད་པའི་ཆས། ། རྡོ་རྗེ་རྩེ་ལྔ་ཚེ་བུམ་འཛིན། ། བྱ་ཁྱུང་རྔམ་པའི་སྟེང་ན་རོལ། ། འཆི་མེད་རིག་འཛིན་འབུམ་སྡེས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། །
ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། རཀྴ་སྲིན་པོའི་རྒྱལ་ཁབ་ནས། ། པདྨ་ཐོད་ཕྲེང་དམར་ནག་སྒེག ཁྲག་འཐུང་ཧེ་རུ་ཀ་ཡི་ཆས། །
ལྷ་སྲིན་སྡེ་བརྒྱད་བསྣོལ་བའི་སྟཻང༌། ། འགྱིང་བརྗིད་རྡོ་རྗེ་བྷནྡྷ་འཛིན། ། གྲུབ་ཐོབ་རིག་འཛིན་བྱེ་བས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། ཀེའུ་རི་གསང་བ་ཡང་རྫོང་ནས། ། ཡེ་ཤེས་མཚོ་རྒྱལ་དཀར་དམར་དགྱེས། ། དར་ཚོན་ན་བཟའ་རུས་རྒྱན་བཀླུབས། ། བདུད་དང་འབྱུང་པོ་བསྣོལ་བའི་སྟེང༌། ། ཟིལ་ལྡན་ཌཱ་རུ་དྲིལ་བུ་འཁྲོལ། ། བརྡ་བསྒྱུར་དཔག་མེད་ཐིབས་སེ་ཐིབ། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། །
ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། ཟླ་གམ་དབང་གི་ཕུག་པ་ནས། ། མནྡ་ར་བ་དམར་གསལ་འཛུམ། ། མཁའ་སྤྱོད་ལོངས་སྐུའི་ཆ་ལུགས་ཅན། །
བདུད་བཞི་བསྣོལ་བའི་ཁྲི་སྟེང་ན། ། བགྲེས་རྒུད་བྲལ་བའི་ཚེ་བུམ་འཛིན། ། འབྱུང་ལྔ་སྲོག་འཛིན་ལྷ་མོས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། ཡང་རྫོང་ཤེལ་གྱི་བྲག་ཕུག་ནས། ། སངས་རྒྱས་ཡེ་ཤེས་གཏུམ་རྔམ་ཁྲོ། ། བདུད་འདུལ་སྔགས་པའི་ཆ་ལུགས་ཅན། ། རུ་ཏྲ་དམ་སྲི་བསྣོལ་བའི་སྟེང༌། ། རྡོ་རྗེ་གདེངས་ཤིང་ཕུར་བུ་འདྲིལ། ། དྲག་སྔགས་རིག་འཛིན་འབུམ་སྡེས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། །
ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། སྲིད་གསུམ་རྣམ་རྒྱལ་ཕོ་བྲང་ནས། ། རྩ་གསུམ་གླིང་པ་ཆོས་ཀྱི་རྒྱལ། ། དཀར་སྨུག་ཁྲོ་འཛུམ་དགྱེས་པའི་ཉམས། །
དམ་སྲི་རྒྱལ་འགོང་བསྣོལ་བའི་སྟེང༌། ། དོར་སྟབས་ཟིལ་གནོན་ཕྱག་རྒྱ་མཛད། ། གཏེར་བརྒྱུད་བཀའ་བབ་བྱེ་བས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། འགྲོ་འདུལ་སྤྲུལ་པའི་ཕོ་བྲང་ནས། ། གྲུབ་དབང་ཐུགས་མཆོག་རྡོ་རྗེ་ནི། ། དམར་སྨུག་ཁྲོ་ལ་ཆགས་པའི་ཚུལ། ། ལོག་རྟོག་བདུད་བཞི་བརྫིས་པའི་སྟེང༌། ། དར་ནག་ཕྱར་ཞིང་ཕུར་བུ་གདེངས། ། རིག་འཛིན་གྲུབ་ཐོབ་འབུམ་གྱིས་བསྐོར། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། །
ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། ཙིཏྟ་རིན་ཆེན་ཕོ་བྲང་ནས། ། རིགས་འདུས་རྩ་བའི་བླ་མས་རྗེ། ། མཚན་དཔེའི་གཟི་བྱིན་འོད་དུ་འབར། །
རང་བྱུང་ཡེ་ཤེས་ལྷང་གིས་སྟོན། ། ཐུགས་རྗེའི་དབྱིངས་ནས་བསྐྱོད་པའི་ཚེ། ། དུས་གསུམ་སངས་རྒྱས་སྤྲིན་ལྟར་གཏིབས། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། གངས་ཅན་བོད་ཡུལ་གནས་མཆོག་ནས། ། གྲུབ་ཐོབ་རྗེ་འབངས་རྒྱ་མཚོའི་ཚོགས། ། དབང་སྒྱུར་བརྟུལ་ཞུགས་རོལ་པ་ཡིས། ། རྡུལ་ཕྲན་རེ་ཡང་རྒྱལ་བའི་ཞིང༌། ། སྐུ་དང་ཚོམ་བུ་ཤིགས་སེ་ཤིག ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། །
མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། འགྲོ་བ་འདུལ་བའི་ཞིང་ཁམས་ནས། ། ཐུགས་རྗེ་སྤྲུལ་པའི་སྐུར་བཞེངས་པ། ། འཕགས་པའི་ཉན་ཐོས་དགེ་སློང་དང༌། ། རང་རྒྱལ་དགྲ་བཅོམ་བྱང་ཆུབ་སེམས། །
པཎ་གྲུབ་ལོ་ཙཱ་སྔགས་འཆང་དང༌། ། རྣལ་འབྱོར་གྲུབ་ཐོབ་སློབ་དཔོན་སོགས། ། རང་རང་མཚན་དཔེའི་གཟི་བྱིན་རྫོགས། ། བདག་འཛིན་རུ་ཏྲ་བསྣོལ་བའི་སྟེང༌། ། མཉམ་བཞག་ཏིང་འཛིན་ཕྱག་རྒྱ་ཅན། ། ཐུགས་རྗེའྀ་དགོངས་པ་མཁའ་ལྟར་བརྡལ། ། རིས་མེད་གདུལ་བྱ་དབྱིངས་སུ་འདྲེན། ། སྣང་སྲིད་ཐམས་ཅད་དབང་དུ་བསྡུས། ། དཔའ་བོ་རིག་འཛིན་སྤྲིན་ལྟར་གཏིབས། ། ཐུགས་རྗེ་ལྡན་པའི་རིག་འཛིན་ལ། །
མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། ། འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། སྟོང་གསུམ་འཇིག་རྟེན་ཐམས་ཅད་ནས། ། རིགས་དྲུག་སེམས་ཅན་མ་ལུས་ཀུན། ། དཔའ་བོ་ཌཱཀྐིའི་སྐུ་རུ་བཞེངས། ། རྔ་དུང་དྲིལ་གཡེར་སི་ལི་ལི། །
གླུ་གར་བྲོ་རྡུང་ཁྲིགས་སེ་ཁྲིག ། སྣང་སྲིད་ཀུན་ལ་མངའ་དབང་བསྒྱུར། ། གདུལ་བྱའི་ལྷག་མ་མ་ལུས་པ། ཁམས་གསུམ་འཁོར་བ་སྟོངས་པར་བསྒྲལ། ། སྟོང་གསུམ་བརྡལ་བ་དཔལ་གྱི་ཞིང༌། ། རྨད་བྱུང་ཕྲིན་ལས་མཐའ་ཡས་པར། ། མོས་གུས་གདུང་བས་གསོལ་བ་འདེབས། ། སྐལ་ལྡན་རྣམས་ལ་དབང་བཞི་བསྐུར། ། རྟོགས་པས་བདག་རྒྱུད་གྲོལ་བ་དང༌། ། ཐུགས་རྗེས་གཞན་རྒྱུད་གྲོལ་བ་ཡིས། །
འབྲེལ་ཚད་དོན་དང་ལྡན་པ་རུ། ། རིག་འཛིན་བླ་མས་བྱིན་གྱིས་རློབས། ། སྣང་སྲིད་རྣམ་དག་རྒྱལ་བའི་ཞིང༌། ། ཕུང་ཁམས་རྣམ་དག་ཡི་དམ་ལྷ། ། རང་རིག་རྣམ་དག་སངས་རྒྱས་དངོས། ། བཟང་ཞན་ངན་རྟོག་འཁྲུལ་པའི་བློ། ། འཁོར་འདས་ཆོས་རྣམས་མ་ལུས་པ། ། གཉིས་མེད་དབྱིངས་སུ་འུབ་ཆུད་ནས། ། སྐྱེ་མེད་ཀློང་དུ་སངས་སེ་སང༌། ། འགགས་མེད་རྩལ་དུ་ཤ་ར་ར། །
རང་བཞིན་ངང་དུ་ཡ་ལ་ལ། ། བདེ་བ་ཆེན་པོར་ཨ་ཨ་ཨ་ཕཊ྄།
གསང་བ་ཌཱཀྐི་ཡིད་བཞིན་ནོར་མཆོག་གི་གཅོད་ཀྱི་རྒྱུད་འདེབས་རྒྱས་པ་འདི་ལྟ་བུ་ཞིག་དགོས་ཞེས། སྒོམ་ཆེན་པ་སྒོམ་བུ་ཚུལ་ཁྲིམས་ཀྱིས་བསྐུལ་བར་བརྟེན། བཀའ་གཏེར་གསར་རྙིང་གི་མངོན་རྟོགས་རྣམས་བསྡུས་ཏེ། གཅོད་ཡུལ་བ་སྐྱིད་གྲོང་སྨྱོན་པས་བྲིས་པ་དགེའོ། སརྦ་མངྒ་ལཾ།། །། ༈ གསང་བ་ཡེ་ཤེས་མཁའ་འགྲོའི་འཇའ་ལུས་མཁའ་སྤྱོད་སྒྲུབ་ཐབས་བཀླག་ཆོག་ཏུ་བཀོད་པ་བདེ་ཆེན་གསང་ལམ་ཞེས་བྱ་བ་བཞུགས་སོ། བདེ་ཆེན་ཡེ་ཤེས་གསང་བའི་ལམ། ། སྟོན་མཛད་ཡེ་ཤེས་མཁའ་འགྲོ་ལ། །
བཏུད་ནས་མཁའ་སྤྱོད་སྒྲུབ་པའི་ཐབས། ། བཀོད་ལ་བཀས་གནོངས་བྱིན་རླབས་སྩོལ། དེ་ལ་གསང་བ་ཡེ་ཤེས་ཀྱི་མཁའ་འགྲོའི་འཇའ་ལུས་མཁའ་སྤྱོད་སྒྲུབ་ཐབས་ཉམས་སུ་ལེན་པ་ལ། སྔོན་འགྲོ་དངོས་གཞི་རྗེས་ཀྱི་རིམ་པ་ལས། ཐོག་མར་དབེན་པའི་གནས་སུ་མཁའ་འགྲོའི་དཀྱིལ་འཁོར་འདུ་བྱ་ལ་མཆོད་གཏོར་སོགས་ཅི་འབྱོར་བཤམ། དེ་ནས་རང་གི་མདུན་དུ་ཉེར་མཁོ་ཌཱ་དྲིལ་ནང་མཆོད་སོགས་དགོས་པའི་ཡོ་བྱད་ཚང་བར་བྱས་ལ། དང་པོ་སྐྱབས་སེམས་ནི། སྐྱབས་ཡུལ་གསལ་གདབ་པ་ལ། རང་གི་སྙིང་ཁའི་འོད་ཟེར་གྱིས་བསྐུལ་བའི་རྒྱལ་ཡུམ་ཡེ་ཤེས་མཁའ་འགྲོའི་དཀྱིལ་འཁོར་ཕྱོགས་བཅུ་དུས་བཞིའི་སྐྱབས་ཡུལ་མ་ཚང་བ་མེད་པས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛ། ན་མོ།
དུས་གསུམ་སངས་རྒྱས་སྐྱབས་ཡུལ་འགྲོ་བའི་མགོན༔ མ་སྲིང་མཁའ་འགྲོའི་ཚོགས་ལ་སྐྱབས་སུ་མཆི༔ བདག་གི་དགེ་འདིས་མ་གྱུར་འགྲོ་ཀུན་ཚོགས༔ འཇའ་ལུས་གོ་འཕང་ཐོབ་པར་སེམས་བསྐྱེད་དོ༔ གཉིས་པ་ཡན་ལག་བདུན་པ་ནི། བླ་མ་ཡི་དམ་མཁའ་འགྲོའི་དཀྱིལ་འཁོར་ལྷ། ། འདིར་གཤེགས་པདྨ་ཉི་ཟླའི་གདན་ལ་བཞུགས། ། གུས་པས་ཕྱག་འཚལ་ཕྱི་ནང་གསང་མཆོད་འབུལ། ། སྡིག་པ་ཀུན་བཤགས་དགེ་ལ་རྗེས་ཡི་རང༌། ། བླ་མེད་གསང་ཆེན་ཆོས་ཀྱི་འཁོར་ལོ་བསྐོར། །
དགེ་ཚོགས་ཀུན་ཏུ་བཟང་པོའི་རྒྱུར་བསྔོའོ། ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ་པར་གྱུར། དེ་ནས་དཀར་གཏོར་སྔོན་དུ་འགྲོ་བས། བགེགས་གཏོར་བསང་སྦྱང༌། རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌། སྟོང་པའི་ངང་ལས། བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ན་མཿསརྦ་ཏ་ཐཱ་ག་ཏ་བྷྱོ?ཁཾ་སྭཱ་ཧཱ།
གསུམ་པ་བགེགས་བསྐྲད་པ་ནི། ཧཱུྃ་བྷྱོ༔ མ་ཅིག་ཡུམ་ཆེན་ཁྲོས་མའི་ཐུགས་ཀ་ནས༔ བར་མེད་ཁྱབ་པར་འགུགས་པའི་ཕོ་ཉ་འཕྲོས༔ གནོད་བྱེད་བགེགས་ཚོགས་གཏོར་མ་ལེན་ཕྱིར་ཁུག༔ བདག་གི་བསྒོ་བའི་བཀའ་ལ་ཉན་པར་གྱིས༔ མཆོད་སྦྱིན་འདི་ཁྱེར་རང་རང་གནས་སུ་དེངས༔ ཅི་སྟེ་མི་འགྲོ་འདི་རུ་གླགས་བལྟ་ན༔ བདག་ཉིད་དབྱིངས་ཕྱུག་མཁའ་འགྲོ་ཐུགས་ཁྲོས་ནས༔ སྐར་ལྟར་འཁྲུགས་པའི་མཚོན་ཆ་ཐུན་དུ་བརྡེག༔
མེ་ལྟར་འབར་བས་བགེགས་དཔུང་བསྲེགས་གཏོར་གཞོམ༔ དེ་བས་བགེགས་ཚོགས་འབྱུང་པོ་ཕྱིར་དེངས་ཤིག༔ ཨོྃ་བཛྲ་ཝཱ་ར་ཧཱི་ཀྲོ་ཏི་ཀ་ལི་ཧ་རི་ཎི་ས་ཧཱུྃ་ཕཊ྄ཿ གནོད་བྱེད་བགེགས་ཚོགས་ཨུ་ཙ་ཏ་ཡ་ཕཊཿ བཞི་པ་མཚམས་གཅོད་པ་ནི། ཧཱུྃ་བྷྱོ༔ བདག་ཉིད་ཁྲོས་མ་རིགས་ལྔའི་ཐུགས་ཀ་ནས༔ མཚོན་ཆ་མེ་རི་དྲག་པོ་ཐོག་ལྟར་འཕྲོས༔ གནོད་བྱེད་ཚར་གཅོད་མཚམས་གཅོད་ལས་གྲུབ་ནས༔ ཚུར་འདུས་མི་ཤིགས་རྡོ་རྗེའི་གུར་ཁང་གྱུར༔
ཨོྃ་བཛྲ་ཛྭ་ལ་རཀྵ་རཀྵ་ཧཱུྃ་ཕཊ྄ཿ ལྔ་པ་མཆོད་རྫས་བྱིན་གྱིས་བརླབ་པ་ནི། རྃ་ཡྃ་ཁྃ༔ ཨོྃ་ཨཱཿཧཱུྃ༔ ལན་གསུམ༔ ཧཱུྃ༔ ཕྱི་སྣོད་གླིང་བཞི་ཉི་ཟླ་བྷནྡྷའི་སྣོད༔ ནང་བཅུད་དབང་པོ་རྣམ་ལྔ་སྨན་རཀ་དང་༔ གཏོར་མཆོད་བྷ་ལིང་ག་ཎ་ཚོགས་ཀྱི་རྫས༔ གསང་མཆོད་སྦྱོར་སྒྲོལ་སྤྱན་གཟིགས་ལ་སོགས་པ༔
མ་སྲིང་མཁའ་འགྲོ་མཉེས་པའི་རྫས་སུ་གྱུར༔ ཨོྃ་བཛྲ་པུཥྤེ་ཨཱཿཧཱུྃ༔ ? ནས་ ཤབྡ་ཨཱཿཧཱུྃ༔ ཨོྃ་རཱུ་པ? སྤརྴེ་ཨཱཿཧཱུྃ་ཨོྃ་སརྦ་ཨ་ཧཾ་པཉྩ་པཱུ་ཛ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་ག་ཎ་ཙཀྲ་ཨཱཿཧཱུྃ༔ ཨོྃ་རུ་ཏྲ་མ་ར་ནི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ཨཱ་ཧཱུྃ༔ ཞེས་ལན་གསུམ། དྲུག་པ་བྱིན་དབབ་ཅིང་བརྡ་སྒོ་དབྱེ་ནས་དམ་བཅའ་བཟུང་བ་ནི། ཧཱུྃ༔ འོག་མིན་མཁའ་སྤྱོད་བདེ་ཆེན་ཕོ་བྲང་ནས༔
དབྱིང་ཕྱུག་ཌཱཀྐི་མ་སྲིང་རྒྱ་མཚོའི་ཚོགས༔ བསྒྲུབ་པའི་གནས་འདིར་དབང་བསྐུར་བྱིན་ཆེན་ཕོབ༔ ལྟ་བ་ཀློང་ཡངས་ཡེ་ཤེས་འཆར་སྒོ་ཕྱེས༔ ཉོན་མོངས་ཨ་འཐས་སྲིད་པའི་སྒོ་བཅད་ནས༔ དྲན་རིག་གཉུག་མའི་ཡིད་ཀྱི་ལྷ་ཞལ་མཇལ༔ འདའ་ཀ་རྡོ་རྗེ་དམ་ཚིག་དཀྱིལ་འཁོར་འདིར༔ མ་འགྲུབ་བར་དུ་མི་བཏང་སྲོག་ལྟར་བསྒྲུབ༔ ཨོྃ་བཛྲ་ཨ་བེ་ཤ་ཡ་ཕཻཾ་ཕཻཾ་ཨོཾ་པྲ་བེ་ཤ་ཡ་ཧཱུྃ་ཕཊ྄ཿ ཨོྃ་བཛྲ་ཙིཏྟ་ཧྲི་ད་ཡ་ཧཱུྃ་ཕཊ྄ཿ དངོས་གཞི་ལ་དང་པོ་ཏིང་འཛིན་རྣམ་གསུམ་དང་འབྱུང་བ་རིམ་བརྩེག་ནི།
ཧཱུྃ༔ ཡེ་ནས་ཆོས་རྣམས་བདག་མེད་སྟོང་པའི་དབྱིངས༔ ཨཱཿ མ་འགགས་ཟང་ཐལ་རང་བཞིན་རོལ་རྩལ་སྤྲོས༔ ཨོྃ༔ སྣ་ཚོགས་སྒྱུ་མའི་ཆོ་འཕྲུལ་ངང་ཉིད་ལས༔ ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ་ཧཱུྃ་བཾ༔ དེ་ལས་རླུང་མེ་ཆུ་ས་དབང་ཆེན་གཞི༔ བྷྲཱུྃ་གྱུར་གཞལ་ཡས་ཁང་དང་ས་བོན་དང་༔ ཕྱག་མཚན་གནས་གྱུར་ལྷ་ཚོགས་གཙོ་བོར་གསལ༔
ཨོྃ་སྭ་བྷཱ་ཝ་དྷརྨ་ཨེ་ཡྃ་སུྃ་ཀེཾ་བྷྲཱུྃ༔ པྃ་པདྨ་སཱུརྻ་ཨ་ཙནྡྲ་རུ་ཏྲ་ཏི་ར་བཾ་ཧཱུྃ་བཾ་ཧ་རི་ནི་ས་བཛྲ་ཛྙཱ་ན་ཧོཿ གཉིས་པ་གཞལ་ཡས་ཁང་དང་ལྷ་བསྐྱེད་པ་ནི། ཧཱུྃ་ཨེ༔ མཐིང་ནག་ཁྱབ་གདལ་ལྷུན་གྲུབ་རང་བཞིན་ལ༔ འབྱུང་ལྔ་རིམ་བརྩེགས་རང་བྱུང་གཞལ་ཡས་ཁང་༔ འོད་ཟེར་སྣ་ལྔ་སྒྱུ་མ་ལྟར་ཤར་བའི༔ ཚད་མེད་བཞི་ལྡན་གྲུ་བཞི་སྒོ་བཞི་པ༔ རྩིག་པ་འདོད་སྣམ་ཕ་གུ་དྲྭ་བ་དང་༔ དྲྭ་ཕྱེད་མདའ་ཡབ་རིན་ཆེན་པུ་ཤུ་ལྡན༔
ཀ་གདུང་དྲལ་ལྕམ་འཕན་དར་སྣ་ཚོགས་འཕྱངས༔ རྟ་བབས་ཆོས་འཁོར་ཉི་ཟླ་ནོར་བུས་བརྒྱན༔ དབུས་སུ་རང་བྱུང་རིན་ཆེན་སྣ་ལྔའི་ཏོག༔ ཐོག་སྟེང་རྒྱན་དར་ཕྱི་རོལ་སྒཽ་ཁྱུད་ལྡན༔ རྡོ་རྭ་པད་ཕྲེང་དུར་ཁྲོད་མེ་རིས་བསྐོར༔ ཕྱི་ནང་བཀོད་པ་ཡོངས་རྫོགས་ཕོ་བྲང་གསལ༔ ཧཱུྃ༔ དེ་དབུས་པད་ཉི་ཟླ་གམ་ཏི་རའི་སྟེང་༔ བམ་ཡིག་དམར་སེར་ཟངས་གྲི་འབར་བས་མཚོན༔ གནས་འགྱུར་རང་ཉིད་རྡོ་རྗེ་རྣལ་འབྱོར་མ༔
གསང་བ་ཡེ་ཤེས་མཁའ་སྤྱོད་ཡུམ་ཆེན་སྐུ༔ དམར་གསལ་མདངས་ལྡན་བྱི་རུའི་དབང་ལྷུན་མདོག༔ ཞལ་གཅིག་ཕྱག་གཉིས་ཆགས་པའི་གར་སྟབས་ཅན༔ ཁྲོ་འཛུམ་དགྱེས་པའི་སྤྱན་གསུམ་སྨིན་མ་འབར༔ རལ་པའི་ཐོར་ཚུགས་ཐོད་སྐམ་རིགས་ལྔས་མཚན༔ སྤྱི་བོར་ཕག་ཞལ་མཐིང་ནག་ཕེམ་སྒྲ་ངུར༔ དར་དམར་ཅོད་པན་མཁའ་ལ་བུན་བུན་བསྐྱོད༔ ཕྱག་གཡས་ཟངས་གྲི་ནམ་མཁའི་མཐོངས་ལ་ཕྱར༔ གཡོན་པས་བྷནྡྷ་ཁ་ཊྭཱཾ་གྲུ་མོར་བརྟེན༔ རིན་ཆེན་སྙན་རྒྱན་ཕྱག་ཞབས་གདུ་བུ་འཁྲོལ༔
རུས་པའི་རྒྱན་དྲུག་གཡེར་ཁའི་སྒྲ་དང་ལྡན༔ འཁོར་བ་སྟོངས་ཕྱིར་མགོ་ཕྲེང་ག་ཤལ་འཕྱངས༔ གཅེར་མོ་བྷ་ག་ནུ་མ་རབ་ཏུ་རྒྱས༔ གཡས་བརྐྱང་གཡོན་བསྐུམ་མཁའ་ལ་གར་སྟབས་ཚུལ༔ ཡེ་ཤེས་འབར་བའི་མེ་དཔུང་ཀློང་དུ་གསལ༔ གཙོ་མོའི་ཕྱོགས་བཞི་པད་ཉི་བམ་གྱི་སྟེང་༔ ཧ་རི་ནི་སར་བསྐྱེད་པའི་མཁའ་འགྲོ་མ༔ དཀར་སེར་དམར་ལྗང་བདེ་སྤྱོད་གར་སྟབས་ཅན༔ གཙོ་ལྟར་འགྱིང་བའི་ཕྱག་མཚན་རྒྱན་ཆ་འཕྱངས༔ ཚད་མེད་བཞི་ལྡན་བདེ་གཤེགས་དཔའ་མོའི་ཚུལ༔
སྣང་སྟོང་ངང་ལ་མ་བཅོས་ལམ་གྱིས་གསལ༔ ཧྃའུ༔ གཞན་ཡང་ཕྱི་ནང་མ་སྲིང་གནས་ཉུལ་མ༔ ཞིང་རྡུལ་གྲངས་དང་ཏིལ་གང་ཕྱེས་པ་ལྟར༔ བདེ་སྤྱོད་བསྒྲུབ་ཕྱིར་ན་བུན་མཁའ་ལམ་གང་༔ དགྱེས་པའི་བརྡ་གར་གླུ་དབྱངས་དང་བཅས་ནས༔ སྐད་ཅིག་ཉིད་ལ་གནས་འདིར་གཤེགས་སུ་གསོལ༔ ཨོྃ་བཛྲ་ས་མཱ་ཡ་ཛ་ཛ་ཕཻཾ་ཕཻཾ་ཛཿཧཱུྃ་བཾ་ཧོཿ གསུམ་པ་སྤྱན་འདྲེན་པ་ནི། ཧཱུྃ༔
མཁའ་སྤྱོད་བདེ་ཆེན་ཨོ་རྒྱན་ཕོ་བྲང་ནས༔ གསང་བ་ཡེ་ཤེས་མ་སྲིང་ཌཱཀྐི་འབུམ༔ སྒྲུབ་ལ་དབང་བསྐུར་བྱིན་གྱིས་བརླབ་པའི་ཕྱིར༔ གསང་སྔགས་ཕོ་བྲང་གནས་འདིར་གཤེགས་སུ་གསོལ༔ ཨོྃ་བཛྲ་ཡོ་གི་ནི་ཨཱ་ཡུརྫྙཱ་ན་སུ་ཁཾ་པ་ཤཾ་སིདྡྷི་ཛ་ཛཿ ཛ་ཧཱུྃ་བཾ་ཧོཿ བཞི་པ་བཞུགས་གསོལ་ཕྱག་འཚལ་བ་ནི། ཧཱུྃ་བྷྱོཿ དུས་གསུམ་སངས་རྒྱས་ཐམས་ཅད་བསྐྱེད་པའི་ཡུམ༔ རིགས་ལྔ་བདེ་ཆེན་ལྷུན་གྲུབ་རང་བཞིན་འབར༔
དབྱིངས་ལས་མ་གཡོས་རྣལ་འབྱོར་ཌཱཀྐི་ཚོགས༔ ཏི་ར་ཉི་ཟླ་པདྨའི་གདན་ལ་བཞུགས༔ བྱམས་གདུང་བུ་ལྟར་བརྩེ་བར་དགོངས་མཛད་ཕྱིར༔ མ་ཅིག་ཡུམ་ཆེན་ཚོགས་ལ་ཕྱག་འཚལ་ལོ༔ བཛྲ་ས་མ་ཡ་ཏིཥྛ་ལྷན༔ ན་མོ་ཨ་ཏི་པུ་ཧོཿ པྲ་ཏཱིཙྪ་ཧོཿ ན་མོ་པུ་རུ་ཤ་ཡ་ཧོཿ ལྔ་པ་མཆོད་པ་འབུལ་བ་ནི། ཧཱུྃ༔
ཕྱི་མཆོད་སྣ་ལྔ་ནང་མཆོད་སྨན་རཀ་དང་༔ གཏོར་མཆོད་ག་ཎ་ཚོགས་ཀྱི་ལྷུན་པོ་སྤུངས༔ གསང་མཆོད་སྦྱོར་སྒྲོལ་མཐུན་རྫས་སྤྱན་གཟིགས་ཚོགས༔ མ་སྲིང་མཉེས་པའི་མཆོད་སྤྲིན་རྒྱ་མཚོ་འདི༔ གསང་བ་ཡེ་ཤེས་འཁོར་དང་བཅས་ལ་འབུལ༔ དགྱེས་པར་བཞེས་ནས་དབང་དང་དངོས་གྲུབ་སྩོལ༔ ཨོྃ་བཛྲ་པུཥྤེ? ཤབྡ་ཨཱཿཧཱུྃ༔ ཨོྃ་རཱུ་པ? སྤརྴེ་པཱུ་ཛ་ཨཱཿཧཱུྃ༔ ཨོྃ་སརྦ་ཨ་ཧཾ་པཉྩ་པཱུ་ཛ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་མཱཾ་ས་ཙིཏྟ་གོ་རོ་ཙ་ན་བྷ་སུ་ཏ་ཁ་ཁ་ཁཱ་ཧི༔
དེ་ནས་བདུད་རྩི་འབུལ་ཞིང་འདི་སྐད་དོ༔ ཨོྃ་ཨཱཿཧཱུྃ༔ ཆོས་སྐུ་ཡེ་ཤེས་ཀྱི་མཁའ་འགྲོ་མའི་ཞལ་དུ་ཨོྃ་ཨཱཿཧཱུྃ༔ ལོངས་སྐུ་ཡེ་ཤེས་ཀྱི་མཁའ་འགྲོ་མའི་ཞལ་དུ་ཨོྃ་ཨཱཿཧཱུྃ༔ སྤྲུལ་སྐུ་ཡེ་ཤེས་ཀྱི་མཁའ་འགྲོ་མའི་ཞལ་དུ་ཨོྃ་ཨཱཿཧཱུྃ༔ གསང་བ་ཡེ་ཤེས་ཀྱི་མཁའ་འགྲོ་མའི་ཞལ་དུ་ཨོྃ་ཨཱཿཧཱུྃ༔ གསང་བའི་མཁའ་འགྲོ་སྡེ་ལྔའི་ཞལ་དུ་ཨོྃ་ཨཱཿཧཱུྃ༔ མཁའ་འགྲོ་ཡེ་ཤེས་མཚོ་རྒྱལ་ཞལ་དུ་ཨོྃ་ཨཱཿཧཱུྃ༔ གནུབས་སྟོན་སངས་རྒྱས་ཡེ་ཤེས་ཞལ་དུ་ཨོྃ་ཨཱཿཧཱུྃ༔ ཨོ་རྒྱན་རྩ་གསུམ་གླིང་པའི་ཞལ་དུ་ཨོྃ་ཨཱཿཧཱུྃ༔
ཌཱཀྐི་དེ་བ་དྷ་རའི་ཞལ་དུ་ཨོྃ་ཨཱཿཧཱུྃ༔ རྒྱལ་སྲས་དབང་ཆེན་རྡོ་རྗེའི་ཞལ་དུ་ཨོྃ་ཨཱཿཧཱུྃ༔ དཔལ་ལྡན་ཞིང་སྐྱོང་མགོན་པོའི་ཞལ་དུ་ཨོྃ་ཨཱཿཧཱུྃ༔ སྔགས་སྲུང་ཨེ་ཀ་ཛཱ་ཊི་ཞལ་དུ་ཨོྃ་ཨཱཿཧཱུྃ༔ གཏེར་སྲུང་མཆིམས་ཕུ་བྲག་བཙན་ཞལ་དུ་ཨོྃ་ཨཱཿཧཱུྃ༔ ཨོྃ་ཨཱཿཧཱུྃ༔ སྐུ་གསུང་ཐུགས་ཀྱི་དངོས་གྲུབ་རྣམས༔ དེང་འདིར་དབང་བསྐུར་བདག་ལ་སྩོལ༔ ཨོྃ་ཀཱ་ཡ་སིདྡྷི་ཝཱཀྐ་སིདྡྷི་ཙིཏྟ་སིདྡྷི་ཨ་བྷི་ཥིཉྩ་ཧཱུྃ༔ དྲུག་པ་བསྟོད་པ་ནི།
ཧཱུྃ་བཾ་བྷྱོ༔ ཆོས་དབྱིངས་ལྷུན་གྲུབ་གསང་བའི་དབྱིངས་ཀློང་ནས༔ ཐུགས་རྗེའི་ཆོ་འཕྲུལ་སྒྱུ་མའི་གར་བསྒྱུར་མ༔ པདྨ་རཱ་ག་ལྷུན་པོའི་མདངས་འཁྱུད་པའི༔ ཆ་ཤས་རབ་རྫོགས་གཞོན་ནུ་གཅེར་མོ་ལྡེམ༔ ཁྲོ་འཛུམ་དགྱེས་པའི་ཞལ་རས་མདངས་བཟང་གཡོ༔ ལྕང་ལོ་འཁྱིལ་ཞིང་ཐོར་ཚུགས་རབ་ཏུ་མཛེས༔ བྷནྡྷ་སྐམ་པོའི་ཕྲེང་བ་ཚལ་གྱིས་སྤྲས༔ འཇམ་པའི་ལེ་བརྒན་ཅོད་པན་དབྱིངས་ལ་བསྐྱོད༔ ས་གསུམ་སྔངས་མཛད་སྤྱི་བོར་ཕག་ཞལ་ངུར༔
རིན་ཆེན་ལས་གྲུབ་སྙན་ཆ་ཟླུམ་ལ་འཁྱིལ༔ ཕྱག་གཡས་ཟངས་གྲིས་ཉོན་མོངས་རྩད་ནས་གཅོད༔ གཡས་པས་བྷན་དམར་སྒྲུབ་ལ་དངོས་གྲུབ་གཏེར༔ ཁ་ཊྭཱཾ་མཆན་བཅུག་དུག་གསུམ་ཟུར་དུ་འཇོམས༔ ཕྱག་ཞབས་གདུ་བུ་རིན་ཆེན་ལས་གྲུབ་འཁྲོལ༔ མགུལ་རྒྱན་མུ་ཏིག་ཆུན་པོས་སྤྲས་ལེགས་མ༔ རུས་པའི་རྒྱན་དྲུག་གཡེར་ཁ་སེང་སེང་སྒྲོགས༔ དྲུག་ཅུ་མགོ་ཕྲེང་སྡུག་བསྔལ་རྒྱ་མཚོ་སྐེམ༔ ནུ་མ་བྷ་ག་རབ་རྒྱས་བདེ་བ་གཡོ༔ ལྷ་ཚོགས་ལྡན་པའི་གཡས་བརྐྱང་གར་ལྡན་འགྲེང་༔
སྒེག་པའི་དཔའ་མོར་གཞོན་ནུའི་ཆ་ཤས་རྫོགས༔ པད་ཉི་བམ་སྟེང་དགྱེས་མཛད་དབྱངས་ཅན་མ༔ སྐུ་ལས་མཆེད་པའི་ཡེ་ཤེས་མེ་རི་འབར༔ ས་བཅུ་རྣལ་འབྱོར་སེམས་མཛད་དབྱིངས་ཕྱུག་མ༔ གསང་བ་ཡེ་ཤེས་སྐུ་ལ་ཕྱག་འཚལ་བསྟོད༔ ཧཱུྃ༔ ཞི་བའི་དབྱིངས་ཕྱུག་དཀར་གསལ་དྭངས་འཛུམ་མ༔ རྒྱས་པའི་དཔའ་མོ་བཞིན་བཟང་འོད་ལྡན་མ༔ དབང་གི་ལས་མཛད་ཆགས་པའི་བཅུད་གཡོ་མ༔ དྲག་པོའི་ལས་མཛད་རབ་ཏུ་གཏུམ་པ་མོ༔
ལས་བཞི་བདག་མོ་ཀུན་ཀྱང་གཙོ་མོའི་ཆས༔ ཕྱག་མཚན་རྒྱན་ལྡན་གར་སྟབས་ཤིགས་སེ་ཤིག༔ ཁྲོ་འཛུམ་དགྱེས་པའི་མདངས་བཟང་ཡ་ལ་ལ༔ གཡོ་བ་རབ་བཞད་བརྡ་སྐད་དི་རི་རི༔ སྤྱོད་པའི་རྣལ་འབྱོར་འཁྲུལ་འཁོར་སྣ་ཚོགས་བསྒྱུར༔ ཟབ་ལམ་གསང་བའི་བདེ་བ་ཀུན་སྟེར་མ༔ མཐོང་ན་མི་བཟོད་ཤེས་རབ་ཆ་ཤས་རྫོགས༔ བྱམས་གདུང་བུ་ལ་བརྩེ་བའི་མ་ཆེན་མོ༔ གསང་བའི་རིག་མ་ཕྲིན་ལས་བཞི་ལ་བསྟོད༔ ཧཱུྃ༔
དབྱིངས་ཕྱུག་དཔའ་མོ་མ་སྲིང་ཚོགས་བཅས་ལ༔ གུས་པས་བཏུད་དེ་རྩེ་གཅིག་བསྟོད་པའི་མཐུས༔ འཆི་མེད་འཇའ་ལུས་ཚེ་ཡི་རིག་འཛིན་སྩོལ༔ བདུན་པ་འཛབ་བསྐུལ་ནི། ཧཱུྃ༔ གསང་བ་དབྱིངས་ཀྱི་དབང་ཕྱུག་ཌཱཀྐིའི་ཚོགས༔ ཡེ་ཤེས་ཐུགས་དམ་འཛབ་ཀྱིས་རྒྱུད་བསྐུལ་ལ༔ ཟུང་འཇུག་བདེ་ཆེན་འཇའ་ལུས་བསྒྲུབ་པའི་ཕྱིར༔ མ་སྲིང་ཁྱེད་རྣམས་སྲོག་ལྟར་བཟུང་ལགས་ན༔ ཟབ་ལམ་དཔའ་མོས་རྟག་ཏུ་གྲོགས་གྱིས་ཤིག༔
ཕུང་ཁམས་འོད་ལུས་ཆོས་སྐུ་འགྲུབ་པ་ཡི༔ མ་ཁྱོད་བདག་གི་དཔུང་གཉེན་མཆིས་པའི་ཕྱིར༔ བཟླས་པ་སྔགས་ཀྱིས་ཐུགས་དམ་གནད་ནས་བསྐུལ༔ ཐོག་མར་གསལ་སྣང་དང་ང་རྒྱལ་སྦྲེལ་ལ་སྐུ་ལ་སེམས་འཛིན་པ་དང་ཡིད་བཟླས་འབའ་ཞིག་བྱ། སྐབས་འགར་འཇམ་རླུང་ཁ་སྦྱོར་དུ་བཟུང་ཞིང་རླུང་བཟླས་སམ་རྡོ་རྗེའི་བཟླས་པ་ལ་བསླབ། དེ་ནས་སྐྱོ་ཚེ་ངག་བཟླས་བྱ་བ་ལ། བསྙེན་དམིགས་ནི། རང་ཉིད་མཁའ་འགྲོའི་སྤྱི་བོ་རུ། ། རིགས་བདག་པདྨ་ཐོད་ཕྲེང་གསལ། ། རང་གི་ཐུགས་ཀར་པད་ཉིའི་སྟེང༌། །
ཧཱུྃ་ཡིག་པད་རག་ཞུན་མའི་མདངས། ། ཐ་མར་སྔགས་ཀྱི་ཕྲེང་བས་བསྐོར། ། རྩ་ཁམས་བ་སྤུའི་གྲོང་ཁྱེར་དུ། ། འབུམ་ཕྲག་ཡངས་པའི་ཌཱཀྐིའི་ཚོགས། ། ཏིལ་གྱི་གང་བུ་ལྟ་བུར་གསལ། ། སྤྱི་བོའི་རིགས་བདག་བླ་མ་ལ། ། གདུང་ཤུགས་དྲག་པོའི་གསོལ་བཏབ་མོད། ། སྐུ་ལས་བདེ་སྟོང་ཡེ་ཤེས་ཀྱི། ། བདུད་རྩིའི་རྒྱུན་བབས་སྤྱི་བོ་ནས། ། རིམ་ཞུགས་རང་སྲོག་སྔགས་ཕྲེང་ལ། །
ཕོག་པས་གཡོན་བསྐོར་དྲག་ཏུ་འཁོར། ། སྤྲོ་བས་འོད་ཀྱིས་སྲིད་ཞི་ཁྱབ། ། བསྡུས་པས་གཟི་བྱིན་ལྷག་པར་འབར། ། གཙོ་འཁོར་མ་ལུས་ཐམས་ཅད་ཀུན། ། བདེ་ཆེན་ཡེ་ཤེས་ཉམས་འུར་བས། ། རྡོ་རྗེའི་གླུ་དབྱངས་འུ་རུ་རུ། ། དགའ་བཞིའི་བྲོ་རྡུང་ཁྲིགས་སེ་ཁྲིག ། རྩ་ཁམས་བ་སྤུ་ཚུན་ཆད་ཀུན། ། བདེ་དང་སྟོང་པར་ཕྲི་ལི་ལི། ། དུག་ལྔ་དབྱིངས་སུ་སངས་སེ་སང༌། །
དབང་བཞི་རྒྱུན་འབབ་ན་ར་ར། ། འཇའ་དང་འོད་དུ་ཀྱི་ལི་ལི། ། ཟེར་དང་ཟེར་ཕྲེང་ཡ་ལ་ལ། ། སྣང་བ་སྐུ་རུ་ལམས་སེ་ལམ། ། སྒྲ་གྲགས་སྔགས་སུ་དི་རི་རི། ། དྲན་རྟོག་ཆོས་སྐུར་སངས་སེ་སང༌། ། མ་རིག་ཉོན་མོངས་ཀ་ནས་དག ། འཇའ་ལུས་ཟང་ཐལ་ཆེན་པཽས་ངང༌། ། རྩལ་སྣང་མཁའ་འགྲོའི་དཱ་ལར་རྫོགས། མན་ངག་གསུམ་ལྡན་གྱི་དགོངས་པ་ལས།
རྩ་སྔགས་ནི། ཨོྃ་བཛྲ་ཡོ་གི་ནི་ཨཱ་ཡུརྫྙཱ་ན་སུ་ཁཾ་པ་ཤཾ་སིདྡྷི་ཛ་ཛཿ སྒྲུབ་སྔགས་ནི། ཨོྃ་བཛྲ་ཡོ་གི་ནི་ཨ་ཡུརྫྙཱ་ན་ཧྲི་ད་ཡ་སིདྡྷི་ཧཱུྃ༔ ཞེས་ཅི་ནུས་དང༌། ཁྱད་པར་གྱི་ལས་སྦྱོར་དམིགས་གནད་རྣམས་གུད་དུ་ཤེས་པར་བྱའོ། རླུང་སྒྲུབ་སྔགས་དམིགས་ནི། རང་ཉིད་ཕག་མོར་ཕྱི་གསལ་ནང་གསལ་དར་དམར་གྱི་གུར་ཕུབ་པ་ལྟ་བུའི་སྐུ་དབུས་དྲང་པོར་རྩ་དབུ་མ་མཚན་ཉིད་བཞི། འཁོར་ལོ་ལྔ་དང་བཅས་པ་གསལ་བཏབ་བཞིན་བུམ་ཅན་སྦྱོར་བ་བཞི་ལྡན་དུ་བཟུང༌། དེ་ཡང་ཐོ་རངས་རྡོ་རྗེ་མཁའ་འགྲོ་ཆུ་རླུང་དཀར་པོའི་རང་བཞིན་དུ་གྱུར་ནས།
འཇའ་འོད་ཟུག་བཞིན་དུ་རླུང་རྔུབ་པ་དང་ནར་གྱིས་དྲངས་ནས་ལུས་ལ་བསྐྱིལ་བཞིན་བུམ་ཅན་དང་བར་རླུང་བཟུང་བ་ལ་ཅི་ནུས་སུ་འབད་པར་བྱ། དེས་ཞེ་སྡང་གི་རྟོག་པ་འགག ། སྐུ་ཡི་ཡོན་ཏན་ཐམས་ཅད་རྒྱུད་ལ་སྐྱེས་པར་བསམ། དེ་བཞིན་དུ་ནམ་ལངས་རིན་ཆེན་མཁའ་འགྲོ་ས་རླུང་སེར་པོ། ཉིན་ཕྱེད་སངས་རྒྱས་མཁའ་འགྲོ་ནམ་མཁའི་རླུང་མཐིང་ཁ། ཕྱེད་ཡོལ་པདྨ་མཁའ་འགྲོ་མེ་རླུང་དམར་པོ། སྲོད་ལ་ཀརྨ་མཁའ་འགྲོ་རླུང་རླུང་ལྗང་གུའི་རང་བཞིན་དུ་གྱུར་ནས། འཇའ་འོད་ཟུག་བཞིན་དུ་རླུང་རྔུབ་པ་དང་ནར་གྱིས་དྲངས་ནས་ལུས་ལ་བསྐྱིལ་བར་བསམ། དེ་ལྟར་བྱས་པས་དུག་ལྔའི་རྟོག་པ་འགག ། སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཡོན་ཏན་ཐམས་ཅད་འཆར་བར་གསུངས་པ་བཞིན་ཉམས་སུ་བླངས།
ཐུན་ལྔ་ལ་རླུང་བུམ་པ་ཅན་བརྒྱ་དང་བཅུ་ཡན་ཆག་མེད་འཛིན། མ་ནུས་ན་བར་རླུང་བཟུང་ཞིང་རླུང་སེམས་དབང་སྡུད་ཀྱི་སྔགས་འདི་བཞིན་བཟླས།
ཨོྃ་བཛྲ་ཝཱ་ར་ཧཱི་ཨཥྚ་པ་ཤཾ་མ་མ་སིདྡྷི་ཧཱུྃ༔ ནོར་སྒྲུབ་སྔགས་ནི། ཨོྃ་བཛྲ་ཡོ་གི་ནི་པུཎྱེ་རཏྣ་པ་ཤཾ་ཐུན་ཐུན༔ དབང་སྡུད་སྔགས་ནི། ཨོྃ་བཛྲ་ཡོ་གི་ནི་ལོ་ཀ་ཛྙཱ་ན་སརྦ་རཱ་ག་པ་ཤཾ་ཐུན་ཐུན་ཛཿ ཕྲིན་ལས་ཀུན་སྒྲུབ་སྔགས་ནི། ཨོྃ་བཛྲ་ཡོ་གི་ནི་སརྦ་ཀརྨ་ས་དྷ་ན་ཡེ་སྭཱ་ཧཱ༔ ཞེས་པའི་གོང་འོག་གི་སྔགས་རྣམས་རང་མོས་བཞིན་ཁོལ་ཕྱུང་དུ་བསྒྲུབ་ཀྱང་ཆོག༔
འབུམ་ཕྲག་གཅིག་གིས་འགྲུབ་རྟགས་འབྱུང་༔ འོན་ཀྱང་རྒྱུན་དུ་ཉམས་ལེན་བགྱིས་ན་ལུས་མ་བོར་བར་མཁའ་སྤྱོད་གཤེགས་ཏེ་འཇའ་ལུས་འགྲུབ་པར་འགྱུར་རོ༔ ཞེས་གསུངས་སོ། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་བརྗོད། དེ་ནས་འདོད་དོན་གསོལ་བ་འདེབས་པ་ནི། ཧཱུྃ༔ བདེ་ཆེན་གཡོ་བ་མཆོག་གི་མཛེས་འཕྲོ་མ༔ གསང་གསུམ་རབ་དགའ་ཆ་ཤས་སྔོ་སངས་མ༔ གང་གུས་གདུང་བས་ནཱ་ད་རབ་ཏུ་གཡོ༔ མཐོང་ན་མི་མཐུན་སྤང་བའི་ག་ན་མཛོད༔
འཛན་པོ་ཀུན་ཀྱང་ཡིད་ཀྱུའི་རབ་དཀར་བསུ༔ ཆུ་གཏེར་རླབས་སུ་འདར་མའི་ཕྲེང་བ་ཡི༔ ཀ་ཏི་ཀ་ཡི་འཁོར་ལོ་རབ་བསྐུལ་བ༔ རཱ་ས་མེ་ཡི་བརྡས་བསྐུལ་སྒྲ་སྐད་ཀྱིས༔ རྩི་བཅུད་མྱོང་བའི་རོ་མཆོག་ཅི་བཞིན་དུ༔ ཟག་མེད་ལྷ་མོ་ཁྱོད་ཀྱི་ཕྲིན་ལས་མཛོད༔ ཆ་ཤས་འདབ་བརྒྱའི་ཨུཏྤལ་དྲི་བསུང་གིས༔ གཡོ་ལ་རྟག་ཏུ་ཀུན་སྣང་ངོམས་མེད་བཞིན༔ ཡིད་བཞིན་དཔའ་མོ་ཁྱོད་ཀྱིས་བསུ་བར་མཛོད༔ ཨོྃ་ཧ་རི་ནི་ས་སིདྡྷི་ཕ་ལ་ཧཱུྃ༔
ཞེས་པས་དབང་བཞི་བླང༌། གསུམ་པ་རྗེས་ཀྱི་རིམ་པ་ལ། ཚོགས་མཆོད་རྒྱས་པ་གཞུང་གི་མུ་ཏིག་རྩལ་ཕྲེང་ལྟར་བྱ་བར་འོས་ཀྱང༌། བསྙེན་སྒྲུབ་དུས་བཞི་སོགས་ལ་འཇུག་པ་བདེ་ཕྱིར་གཏེར་ཆེན་ཉིད་ཀྱི་དགོངས་པ་བཞིན། མཁའ་འགྲོ་གསང་བ་ཡེ་ཤེས་ལྟར་བསྟན་པ་ལ་བཅུ་གཅིག་ལས། དང་པོ་ཚོགས་ཀྱི་བྱིན་རླབས་ནི། ཧཱུྃ༔ བདག་ཉིད་ཡེ་ཤེས་མཁའ་འགྲོའི་ཐུགས་ཀ་ནས༔ ཚོགས་འཁོར་སྦྱང་ཕྱིར་སྐུ་གསུམ་ཡིག་འབྲུ་འཕྲོས༔ མཆོད་རྫས་ལ་ཕོག་བྱིན་བརླབས་བཅུད་མཆོག་སྤེལ༔
མ་སྲིང་མཁའ་འགྲོ་མཉེས་པའི་རྫས་སུ་གྱུར༔ ཨོཾ་ཨཱཿཧཱུྃ༔ ལན་གསུམ། གཉིས་པ་ཚོགས་ཞིང་སྤྱན་འདྲེན་པ་ནི། ཧཱུྃ༔ འོག་མིན་མཁའ་སྤྱོད་བདེ་ཆེན་ཕོ་བྲང་ནས༔ གསང་བ་ཡེ་ཤེས་རྡོ་རྗེ་རྣལ་འབྱོར་མ༔ ཕག་མོ་རིགས་བཞི་མ་སྲིང་བྱེ་བ་འབུམ༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ གཞན་ཡང་ཕྱི་ནང་སྐྱོང་བའི་ལས་བྱེད་ཚོགས༔
བཀའ་སྲུང་གཏེར་བདག་མཆོད་འོས་མགྲོན་གྱུར་རྣམས༔ ཞལ་ཟས་ཚོགས་ལ་སྤྱན་འདྲེན་གཤེགས་སུ་གསོལ༔ གནས་འདིར་བྱིན་ཕོབ་མཆོད་རྫས་བཅུད་མཆོག་སྤེལ༔ འདིར་ཚོགས་སྐལ་ལྡན་སྒྲུབ་ལ་མཆོག་ཐུན་སྩོལ༔ ཨོྃ་བཛྲ་ས་མཱ་ཡ་ཕཻཾ་ཕཻཾ་ཨ་བེ་ཤ་ཡ་ཨཱཿ གསུམ་པ་མཆོད་བསྐང་བཤགས་པ་ནི། ཧཱུྃ༔ དབྱིངས་ཕྱུག་གསང་བའི་མཁའ་འགྲོ་རྒྱ་མཚོ་དང་༔ བཀའ་གཏེར་སྐྱོང་བའི་སྲུང་མ་འཁོར་བཅས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔
དགྱེས་པར་བཞེས་ནས་ཐུགས་དམ་བསྐངས་གྱུར་ནས༔ མཆོག་ཐུན་དངོས་གྲུབ་མྱུར་བ་ཉིད་ཐོབ་སྟེ༔ ཉམས་ཆག་བཤགས་ཤིང་མི་སྒྲིབ་ཚངས་པར་སྩོལ༔ ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔ བཞི་པ་བསྒྲལ་བསྟབ་ནི། ཧཱུྃ༔ བདག་ཉིད་དྲག་མོ་ཕག་གདོང་གསལ་བའི་མདུན༔ ཤོར་མེད་ལྕགས་ཁང་ནང་དུ་ནྲྀ་ཏྲི་ལས༔ དགྲ་བགེགས་བྱད་མ་མངོན་སུམ་ལྟ་བུར་གསལ༔ བདེན་སྟོབས་ནི།
ན་མོཿ མཆོག་གསུམ་རྩ་བ་ཕྱག་རྒྱ་ཏིང་འཛིན་སྔགས༔ གསང་བ་ཌཱཀྐི་མཁའ་འགྲོ་བྱེ་བ་འབུམ༔ བཀའ་སྲུང་གཏེར་བདག་སྲུང་མ་རྒྱ་མཚོའི་ཚོགས༔ བདེན་པ་ཆེན་པོའི་མཐུ་སྟོབས་ནུས་པ་ཡིས༔ སངས་རྒྱས་བསྟན་དགྲ་རྣལ་འབྱོར་སྒོས་དགྲ་རྣམས༔ རྐྱེན་ངན་བར་ཆོད་གློ་བུར་བགེགས་ཀྱི་ཚོགས༔ དགྲ་གཟུགས་ཐ་མའི་ལིངྒ་འདི་ལ་ཁུག༔ ཨོཾ་བཛྲ་ཨངྐུ་ཤ་ཡ་ཛ་ཛཿ དགྲ་བགེགས་ནྲྀ་ཏྲི་མཱ་ར་ཡ་ཛ་ཛཿ
བསྒྲལ་བ་ནི། ཧཱུྃ༔ འབར་བའི་ཕྱག་མཚན་དགྲ་བོ་སྒྲོལ་བའི་མཚོན༔ རྡོ་རྗེས་མཚན་པ་ཟངས་གྲི་ཐོག་ལྟར་འབེབས༔ བྱད་མ་གནོད་བྱེད་མགོ་ལུས་དུམ་བུར་གཏུབ༔ ཕྱེ་མར་བརླག་ཅིང་སྒྲོལ་བའི་ཕྲིན་ལས་མཛོད༔ ཨོྃ་བཛྲ་ཏ་མ་ཀ་ར་ཏི་ཀ་ཡ་གནོད་བྱེད་དགྲ་བགེགས་ཐམས་ཅད་ནྲྀ་ཏྲི་རྦད་རྦད༔ བསྟབ་པ་ནི། ཧཱུྃ༔ གསང་བའི་དབྱིངས་ཕྱུག་དཀྱིལ་འཁོར་ལྷ་ཚོགས་ལ༔
མ་རུངས་དགྲ་བགེགས་བསྒྲལ་བའི་ཤ་ཁྲག་རུས༔ དགྱེས་པར་བཞེས་ཤིག་བདུད་བཞིའི་ཚོགས་བཅོམ་ནས༔ སྒྲུབ་པའི་འགལ་རྐྱེན་བར་ཆད་ཞི་བར་མཛོད༔ ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བྷ་སུ་ཏ་ལ་ཁ་རཾ་ཁཱ་ཧི༔ ལྔ་པ་ལྷག་མ་བསྔོ་བ་ནི། ཧཱུྃ༔ གནས་ཉུལ་དུས་བདག་ཕྲ་མེན་མ༔ དཀྱིལ་འཁོར་མུ་རན་སྐྱོང་བ་ཡི༔ འབར་མ་ཕོ་ཉའི་ཚོགས་རྣམས་ལ༔ ལྷག་མ་བཀའ་ཡི་ཕ་འབབ་འབུལ༔
བསྟན་སྲུང་མེལ་ཚེ་འགྲུབ་པར་མཛོད༔ ཨོྃ་ཨུཙྪིཥྚ་བྷ་ལིངྟ་ཁཱ་ཧི༔ དྲུག་པ་ཐུགས་དམ་བསྐུལ་བ་ནི། ཧཱུྃ༔ མཐིང་ནག་ཨེ་ཡི་ཕོ་བྲང་ནས༔ དབྱིངས་ཕྱུག་ཌཱཀྐིའི་སྐུར་བཞེངས་ལ༔ མཐུ་རྩལ་སྟོབས་ཀྱི་ཐུགས་དམ་བསྐུལ༔ ལས་བཞི་ཀུན་འགྲུབ་ཕྲིན་ལས་བཅོལ༔ དམར་གྱི་གཏོར་མ་འདི་བཞེས་ལ༔ བདག་ཅག་བྱང་ཆུབ་མཆོག་ཐོབ་སྟེ༔
འཇའ་ལུས་མཁའ་སྤྱོད་འགྲུབ་པར་མཛོད༔ ཅེས་ཚོགས་གཏོར་འབུལ། བདུན་པ་ཆད་མདོ་བསྒྲག་པ་ནི། ཧཱུྃ༔ སྔོན་ཚེ་བར་དང་ཐ་མའི་དུས༔ སྙིང་ཐིག་སྦས་དང་བཏོན་པའི་ཚེ༔ ཁས་བླངས་བཞིན་དུ་གཏོར་མ་བཞེས༔ ཡང་ཟབ་བྱ་ར་འགྲུབ་པར་མཛོད༔ ཨོྃ་སརྦ་དྷརྨ་པཱ་ལ་ཡ་ཨི་དཾ་བྷ་ལིངྟ་ལ་ཁཱ་ཧི༔ བརྒྱད་པ་བརྟན་མ་སྐྱོང་བ་ནི།
ཧཱུྃ༔ བོད་སྐྱོང་མ་སྲིང་བཅུ་གཉིས་ཀྱིས༔ མཐུན་རྫས་གཏོར་མ་འདི་བཞེས་ལ༔ ཡུལ་སྲུངས་ལོ་ལེགས་བཀྲ་ཤིས་སྤེལ༔ དུས་འཁྲུགས་ནད་ཡམས་ཞི་བར་མཛོད༔ ཨོྃ་མ་མ་ཏིང་ཏིང་ཤག་ཤག་ལེ་ལེ་ཏི་མ་མ་ཁཱ་ཧི༔ དགུ་པ་རྟ་བྲོ་བརྡུང་བ་ནི། ཧཱུྃ༔ མཁའ་འགྲོ་གསང་བའི་བྲོ་ར་རུ༔ མ་སྲིང་འདུས་པའི་བྲོ་བརྡུངས་པས༔
ཕྱི་ནང་བར་ཆོད་ཐལ་བར་རློག༔ ལས་བཞི་ལྷུན་གྲུབ་ཆེན་པོར་གྱུར༔ ཨོྃ་ནན༔ ཨཱཿནན༔ ཧཱུྃ་ནན༔ བགེགས་སྲིན་དམ་སྲི་སཏྭཾ་བྷ་ཡ་ནན༔ བཅུ་པ་དངོས་གྲུབ་བླང་བ་ནི། ཧཱུྃ༔ ཟབ་ཡངས་བདེ་ཆེན་འཁོར་ལོའི་ཕོ་བྲང་ནས༔ གསང་བ་ཡེ་ཤེས་ཌཱཀྐི་རྒྱ་མཚོའི་ཚོགས༔
ཐུགས་དམ་རྒྱུད་བསྐུལ་མཆོག་ཐུན་ཀུན་སྩོལ་ནས༔ དབང་བཞི་ཡེ་ཤེས་ཐོབ་པར་མཛད་དུ་གསོལ༔ ཨོྃ་བཛྲ་ཡོ་གི་ནི་ཀཱ་ཡ་སིདྡྷི་ཨོྃ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ གུ་ཎ་སིདྡྷི་ཧྲཱིཿ གུ་ཡ་སརྦ་སིདྡྷི་ཕ་ལ་ཨ་བྷི་ཥིཉྩ་ཧཱུྃ༔ རྗེས་ཆོག་ལ་དྲུག ། དང་པོ་གཏང་རག་གི་མཆོད་བསྟོད་ནི། ཨོྃ་བཛྲ་ཡོ་གི་ནི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ? སོགས་ཀྱིས་མཆོད་ལ།
ཧཱུྃ༔ སྐྱེ་མེད་རྣམ་དག་ཆོས་དབྱིངས་ངང་ཉིད་ལས༔ སྐྱེ་བའི་ཆོ་འཕྲུལ་ཅི་ཡང་སྟོན་མཛད་པ༔ འགྲོ་བ་ཀུན་སྐྱོབ་ཡེ་ཤེས་མཁའ་འགྲོ་མ༔ དུག་གསུམ་འཇོམས་མཛད་ཁྱོད་ལ་ཕྱག་འཚལ་བསྟོད༔ ཅེས་བསྟོད། གཉིས་པ་བཟོད་གསོལ་ནི། ཨོྃ༔ མ་འབྱོར་པ་དང་ཉམས་པ་དང་༔ ཆོ་ག་ལྷག་ཆད་འགལ་ཞིང་འཁྲུལ༔
བསྐྱེད་རྫོགས་ཕྱི་ནང་ནོར་བ་དང་༔ རྨོངས་ཤིང་བག་མེད་ཅི་མཆིས་པ༔ མ་སྲིང་ཚོགས་ལ་བཟོད་པར་གསོལ༔ ཨོྃ་ཌཱཀྐི་ས་ཏྭ་ས་མ་ཡ༔ མ་ནུ་པཱ་ལ་ཡ༔ སོགས? ཌཱཀྐིའི་ཡིག་བརྒྱ་བརྗོད་ཅིང་བཟླས། བརྟན་བཞུགས་སྤྱི་ལྟར་བྱ། གསུམ་པ་དཀྱིལ་འཁོར་བསྡུ་ལྡང་ནི། ཧོཿ སྣང་སྲིད་ཐམས་ཅད་མཁའ་འགྲོའི་ཞྀང་༔
རང་ལུས་འབྱུང་བ་གདོས་བཅས་བྲལ༔ སྒྲ་རྣམས་བྲག་ཆའི་གདངས་བཞིན་སྣང་༔ འགྱུ་བ་དྲན་རིག་ཀ་དག་ངང་༔ ཨ་ཨ་ཨཱཿ རོལ་རྩལ་ཐུགས་རྗེ་ཁྲོས་མའི་སྐུ༔ གསལ་སྟོང་འཛིན་མེད་ལམ་དུ་ཤར༔ ཧཱུྃ་ཧཱུྃ་ཧཱུྃ༔ བཞི་པ་བསྔོ་བ་ནི། ཧོཿ བསྔོ་བྱ་ཡུལ་དང་བྲལ་བ་སངས་རྒྱས་ཡིན༔
བསྔོ་བྱེད་མཁན་པོ་སྟོང་པ་རང་སར་གྲོལ༔ བསྔོ་ཡུལ་གདོད་ནས་མི་དམིགས་ཨ་ལ་ལ༔ ལྔ་པ་སྨོན་ལམ་ནི། ཧོཿ མ་གྱུར་ཐམས་ཅད་གཞི་དག་ཆོས་ཀྱི་སྐུ། ། མ་བསྒོམས་མ་བཅོས་ཡེ་ནས་རང་སངས་རྒྱས། ། འོན་ཀྱང་དེ་དོན་མ་རྟོགས་འཁྲུལ་པའི་འགྲོ། ། ཀུན་ཀྱང་ཡུམ་ཆེན་གོ་འཕང་ཐོབ་པར་ཤོག ། ཅེས་དམིགས་མེད་བདེ་བ་ཆེན་པོར་འཁོར་གསུམ་ཡོངས་དག་དབྱིངས་རིག་ཟུང་འཇུག་ལ་མཉམ་པར་བཞག་གོ ། དྲུག་པ་བཀྲ་ཤིས་ནི།
ཧཱུྃ༔ དུས་གསུམ་སངས་རྒྱས་གསང་བའི་མཛོད་འཛིན་མ༔ ནམ་མཁའི་ལུས་ཅན་རྡོ་རྗེ་ཌཱཀྐིའི་གཙོ༔ དབྱིངས་ཕྱུག་དཔལ་འབར་འདོད་རྒུ་མཆོག་སྦྱིན་མོ༔ མ་སྲིང་ཌཱཀྐིའི་ཚོགས་ཀྱིས་བཀྲ་ཤིས་ཤོག༔ མེ་ཏོག་གི་ཆར་དབབ་ཅིང་ཤིས་པ་བརྗོད། དགེ་རྩ་བསྔོ་ཞིང་སྨོན་ལམ་གདབ་པ་ནི། ཇི་ལྟར་ལྷ་མོ་ཁྱེད་ཉིད་དང༌། ། བདག་ཉིད་རབ་ཏུ་མཉམ་སྦྱར་ཕྱིར། ། འདི་ནས་འཇིག་རྟེན་འོག་ཏུ་ཡང༌། །
མཁའ་འགྲོ་མ་ཡི་གཟུགས་ཅན་དུ། ། བདག་ཉིད་འབྱུང་ཞིང་འགྱུར་བར་ཤོག ། བདེ་ཞིང་བདེ་བ་བསྟེན་པ་དང༌། ། བདེ་བ་ཆེན་པོར་བདག་འགྱུར་ཤོག ། འཆི་ཚེ་དཔའ་བོ་རྣལ་འབྱོར་མ་རྣམས་ཀྱིས། ། མེ་ཏོག་ཕྲེང་དང་རྒྱལ་མཚན་གདུགས་ཐོགས་ཤིང༌། ། གླུ་གར་རོལ་མོའི་སྤྲིན་གྱིས་མདུན་བསུས་ཏེ། ། མཁའ་ལ་སྤྱོད་པའི་གྲོང་དུ་ཁྲིད་པར་ཤོག ། སྣང་ཆ་བདེ་ཆེན་གར་དབང་ཧེ་རུ་ཀ ། སྟོང་ཆ་རྣམ་ཀུན་མཆོག་ལྡན་ཕག་མོ་ཡུམ། །
ཟུང་འཇུག་དབྱེར་མི་ཕྱེད་པའི་བདེན་པ་དེས། ། དོན་གཉིས་འདོད་པ་ཡོངས་རྫོགས་བཀྲ་ཤིས་ཤོག ། ཅེས་ཨོ་རྒྱན་རྩ་གསུམ་གླིང་པའི་ཟབ་གཏེར་ལུས་མེད་མཁའ་འགྲོའི་ཆོས་བཞིའི་ནང་ཚན་གསང་བ་ཡེ་ཤེས་མཁའ་འགྲོའི་སྒྲུབ་ཐབས་བཀླག་ཆོག་ཏུ་བཀོད་པ་བདེ་ཆེན་གསང་ལམ་ཞེས་བྱ་བ་འདིའང་ལམ་འདིར་མོས་པ་མི་ཕྱེད་པའི་བློ་གྲོས་ཅན་རང་སློབ་ཨོ་རྒྱན་གསང་སྔགས་འགྲོ་འདུལ་གྱིས་གསང་སྔགས་ཕུར་པ་གླིང་གིས་ལོ་གསུམ་སྒྲུབ་སྡེའི་ཉམས་བཞེས་བྱ་སླ་བའི་ཆེད་དུ་ཆོག་ཁྲིགས་དགོས་ཞེས་བཀས་བསྐུལ་ལྟར་གནས་གསུམ་མཁའ་འགྲོ་འདུ་བའི་ཉེ་བའི་ཚནྡྷོ་ཧ་བལ་ཡུལ་ཡང་ལེ་ཤོད་ཨེ་ཝཾ་སྒྲུབ་སྡེ་ཟུང་ལྡན་དུ་ཕྱོགས་ཉུལ་གྱི་དཱ་རི་དྲ་མནྟྲ་གུ་ཧྱ་ཤཱ་ས་དྷཱ་ར་འབོད་པས་གཏེར་གཞུང་རྩ་བ་སོར་བཞག་གི་ཁ་འགེངས་དགོས་པ་རྣམས་རང་གཞུང་ཁྲོས་མའི་ཆོག་ཁྲིགས་ཡེ་ཤེས་སྒོ་འབྱེད་སོགས་རིགས་མཐུན་གཞན་ལས་བླངས་ཏེ་རབ་བྱུང་བཅུ་བདུན་ཆུ་མོ་ལུག་གི་ལོར་ཆོ་འཕྲུལ་ཟླ་བའི་ཡར་ངོའི་ཚེས་བཅུའི་ཉིན་གྲུབ་པར་བགྱིས་པ་ལ་ཉེས་འགལ་མཆིས་ན་མ་སྲིང་མཁའ་འགྲོའི་ཚོགས་ལ་བཟོད་པར་གསོལ་ཞིང་དགེ་བས་རང་རིག་ཡེ་ཤེས་མཁའ་འགྲོའི་རང་ཞལ་དངོས་སུ་མཇལ་བའི་རྒྱུར་གྱུར་ཅིག། །། བདུད་འདུལ་དྲག་མོའི་བརྒྱུད་འདེབས་བསྡུས་པ་ནི། ན་མོ་གུ་དྷེ་བ་ཌཱཀྐི་ནཱི་ཡེ། ཆོས་སྐུ་སྣང་མཐའ་ལོངས་སྐུ་སྙིང་རྗེའི་གཏེར། ། སྤྲུལ་སྐུ་པད་འབྱུང་རྒྱལ་ཡུམ་སཱ་ར་ཛ། ། གནུབས་ཆེན་ཛྙཱ་ན་གཏེར་ཆེན་རྩ་གསུམ་གླིང༌། ། རྩ་བརྒྱུད་བླ་མ་རྣམས་ལ་གསོལ་བ་འདེབས། ཁྲོ་བོ་འཆོལ་བ་གསང་བདག་སེངྒེའི་སྒྲ། །
རིག་སྔགས་ལྷ་མོ་བདུད་འདུལ་དྲག་མོ་དང༌། ། ཟབ་གཏེར་བཀའ་ཡི་སྲུང་མ་དམ་ཅན་སོགས། ། རབ་འབྱམས་དཀྱིལ་འཁོར་ལྷ་ལ་གསོལ་བ་འདེབས། ། དེ་ལྟར་གསོལ་བ་བཏབ་པའི་བྱིན་རླབས་ཀྱིས། ། གནས་སྐབས་མཐར་ཐུག་བདུད་བཞི་གཡུལ་ངོ་ལས། ། རྣམ་རྒྱལ་དཔའ་མོ་བདུད་འདུལ་ཌཱཀྐི་མའི། ། གོ་འཕང་དམ་པ་ཚེ་འདིར་ཐོབ་གྱུར་ཅིག ། ཅེས་པའང་རྡོ་འབྲོང་བཙུན་པ་ཟུང་གིས་བསྐུལ་ངོར་ཁྱུང་པོ་སྔགས་པས་བྲིས།། ༈ ཡེ་ཤེས་མཁའ་འགྲོ་ཁྲོ་གཉེར་གཏུམ་མོ་རྩ་བ་གསུམ་དྲིལ་གྱི་ཆ་ལག ། གདོང་ལྔའི་གསང་སྒྲུབ་གནམ་ལྕགས་ཨུར་མོའི་ཕྲིན་ལས་བཀླག་ཆོག་ཏུ་བཀོད་པ་གནས་གསུམ་ཌཱཀྐིའི་བཀའ་རྒྱ་མྀ་ཨཚ།
བདུད་འདུལ་ཡེ་ཤེས་མཁའ་འགྲོའི་སྐུ་ལ་འདུད། དེ་ལ་འདིར་མཁའ་འགྲོ་སེང་གདོང་མའི་ཕྲིན་ལས་བཀླག་ཆོག་ཏུ་བཀོད་པར། སྟེགས་ཀྱི་ཁར་མཆོད་གཏོར་གྲུ་གསུམ་དམར་པོ་གཙོ་འཁོར་དགུ་པ་དར་གདུགས་དང་དཀར་དམར་གྱི་རྒྱན་ཅན། གཡས་གཡོན་དུ་སྨན་རཀ ། མདུན་དུ་ཉེར་སྤྱོད་ལྔ་སོགས་བཤམས་ལ། སྐྱབས་སེམས་ནི། ན་མོ༔ དུས་གསུམ་སངས་རྒྱས་རྒྱལ་ཡུམ་འགྲོ་བའི་མགོན༔ མ་སྲིང་མཁའ་འགྲོའི་ཚོགས་ལ་སྐྱབས་སུ་མཆི༔ བདག་གི་དགེ་དེས་མ་གྱུར་འགྲོ་ཀུན་ཚོགས༔
འཇའ་ལུས་གོ་འཕང་ཐོབ་པར་སེམས་བསྐྱེད་དོ༔ དཀར་གཏོར་སྔོན་དུ་སོང་ནས། བགེགས་གཏོར་བསང་སྦྱང༌། རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌། སྟོང་པའི་ངང་ལས། བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ན་མཿསརྦ་ཏ་ཐཱ་ག་ཏ་བྷྱོ?ཁཾ་སྭཱ་ཧཱ། བགེགས་གཏོར་ནི། ཧཱུྃ༔
ང་ནི་དབྱིངས་ཕྱུག་མཁའ་འགྲོ་སེངྒེའི་གདོང་༔ དཀྱིལ་འཁོར་སྒྲུབ་ལ་མི་དབང་འབྱུང་པོའི་ཚོགས༔ མཆོད་སྦྱིན་འདི་ལོངས་གཞན་དུ་ཕྱིར་དེངས་ཤིག༔ འཁུ་ཞིང་འདའ་ན་བརླག་པར་གདོན་མི་ཟ༔ ཌཱཀྐི་སིཾ་ཧ་མུ་ཁ་གནོད་བྱེད་བགེགས་ཚོགས་ཨུ་ཙ་ཏ་ཡ་ཧཱུྃ་ཧཱུྃ་ཕཊ྄་ཕཊ྄ཿ མཚམས་གཅོད་པ་ནི། ཧཱུྃ༔ ཐུགས་ལས་སྤྲུལ་པའི་ཕྱག་མཚན་འབར་བའི་མེས༔ སྟེང་འོག་བར་མཚམས་མེད་པ་དུམ་གཅིག་དང་༔ རབ་ཏུ་འཁྲིགས་པའི་གུར་ཁང་ཆེར་གྱུར་ནས༔
ནམ་ཡང་གླགས་ལྟ་འབྱུང་པོ་མཚམས་ཆོད་ཅིག༔ ཨོྃ་བཛྲ་ཛྭ་ལ་ཀརྨ་ཙཀྲ་ཧཱུྃ་རཀྵ་ཡེ་སྭཱ་ཧཱ༔ གཏོར་མཆོད་བྱིན་རློབ་ནི། རྃ་ཡྃ་ཁྃ༔ ཨོྃ་ཨཱཿཧཱུྃ༔ ཕྱི་སྣོད་གླིང་བཞི་ཉི་ཟླ་བྷནྡྷའི་སྣོད༔ ནང་བཅུད་དབང་པོ་རྣམ་ལྔ་སྨན་རཀ་དང་༔ གཏོར་མཆོད་བྷ་ལིང་ག་ཎ་ཚོགས་ཀྱི་རྫས༔ གསང་མཆོད་སྦྱོར་སྒྲོལ་སྤྱན་གཟིགས་ལ་སོགས་པ༔ མ་སྲིང་མཁའ་འགྲོ་མཉེས་པའི་རྫས་སུ་གྱུར༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་པྲ་ཏཱིཙྪ་ཨཱཿཧཱུྃ༔ ཨོྃ་སརྦ་ཨ་ཧཾ་པཱུ་ཛ་ཨཱཿཧཱུྃ༔ ཨོྃ་སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ག་ཎ་ཙཀྲ་ཨཱཿཧཱུྃ༔ ཨོྃ་རུ་ཏྲ་མཱ་ར་ནི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཨོྃ་ཨཱཿཧཱུྃ༔ ལན་གསུམ། བྱིན་དབབ་པ་ནི། ཨཱཿ གཞི་དབྱིངས་སྤྲོས་བྲལ་ཆོས་སྐུའི་ཕོ་བྲང་ནས། ། གཞི་སྣང་ལྷུན་འགྲུབ་ལོངས་སྐུ་མཁའ་འགྲོའི་སྤྲིན། ། གང་འདུལ་དེར་སྟོན་སྤྲུལ་སྐུ་སེངྒེའི་གདོང༌། །
གནས་ཡུལ་ཞིང་ཁམས་ཀུན་ལ་དབང་བསྒྱུར་བའི། ། མཁའ་འགྲོ་དང་ནི་ཤུགས་འགྲོ་ཕྲ་མེན་སོགས། ། ཡེ་ཤེས་འཇིག་རྟེན་ཚུལ་འཆང་སྤྲུལ་འཁོར་བཅས། ། འདིར་བྱོན་གནས་འདིར་བྱིན་ཆེན་མྱུར་དུ་ཕོབ། ། རྡོ་རྗེའི་སྐུ་ཡི་གར་སྟབས་ལམས་སེ་ལམ། ། ལུས་ལ་བྱིན་ཕོབ་རྩ་ཡི་མདུད་པ་ཁྲོལ། ། འགགས་མེད་གསུང་གི་ཉམས་དབྱངས་འུ་རུ་རུ། ། ངག་ལ་ནུས་སྤེལ་བདེ་དྲོད་བསྐྱེད་དུ་གསོལ། ། འཁྲུལ་མེད་ཐུགས་ནི་བདེ་སྟོང་ཡ་ལ་ལ། ། སེམས་ལ་ཉམས་རྟོགས་ཡེ་ཤེས་སྤོར་དུ་གསོལ། །
སྒོ་གསུམ་དཀྱིལ་འཁོར་གསུམ་དུ་སྨིན་པ་དང༌། ། སྣོད་བཅུད་ཡེ་ཤེས་འཁོར་ལོར་བྱིན་གྱིས་རློབས། ། རང་རིག་ཡེ་ཤེས་མཁའ་འགྲོའི་དགྱེས་ཞལ་སྟོན། ། འབྲེལ་ཚད་བྱང་ཆུབ་ཐོབ་པའི་དངོས་གྲུབ་སྩོལ། ཛྙཱ་ན་ཌཱཀྐི་ནཱི་ཧ་རི་ནི་ས་ས་མ་ཡ་ཕཻཾ་ཕཻཾ་ཛ་ཛཿ ལྷ་བསྐྱེད་པ་ནི། ཧཱུྃ་བྷྲཱུྃ༔ ཐོད་པ་དམར་སྨུག་བརྩེགས་པའི་ཕོ་བྲང་དབུས༔ ཆོས་འབྱུང་དམར་ནག་གདེངས་ཀ་གྱེན་དུ་ཕྱོགས༔ དེ་ནང་པད་ཉི་རོ་ཡི་གདན་སྟེང་དུ༔
བདག་ཉིད་མཁའ་འགྲོ་སེངྒེའི་གདོང་པ་ཅན༔ སྐུ་མདོག་མཐིང་ནག་སེང་ཞལ་ཁྲོས་པའི་གདོང་༔ གཡུ་རལ་གསེབ་ནས་སེང་ཆུང་སྤྲིན་ལྟར་གཏིབས༔ རབ་བརྗིད་ཐོད་སྐམ་ལྔ་ཡིས་དབུ་ལ་བརྒྱན༔ ཕྱག་གཡས་གནམ་ལྕགས་གྲི་གུག་མཁའ་ལ་ཕྱར༔ ཕྱག་གཡོན་བྷནྡྷར་རཀྟ་བཅུད་བཟང་གཏམས༔ གྲུ་མོར་ཁ་ཊྭཱཾ་བརྟེན་པས་དུག་གསུམ་འཇོམས༔ ཌཱཀྐི་རྒྱ་རྟགས་རུས་རྒྱན་མེ་ལོང་སྤྲས༔ ཐོད་རློན་མགོ་ཕྲེང་ག་ཤ་དར་དཔྱངས་འཕུར༔ གཡས་བསྐུམ་གཡོན་བརྐྱང་བཾ་རོའི་གདན་ལ་འགྱིང་༔
གཙོ་མོའི་ཕྱོགས་བཞིར་དྲག་མོ་གདོང་ཅན་བཞི༔ སྟག་དང་ཕག་ཞལ་དོམ་གདོང་ལྕེ་སྤྱང་མགོ༔ རིགས་བཞི་གཙོ་མཐུན་ཕྱོགས་མདོག་རང་རྟགས་སྤྲས༔ གཞན་ཡང་སྒོ་སྐྱོང་སྲུང་མ་ཉིད་སྤྲུལ་བཅས༔ སྣང་ལ་རང་བཞིན་བྲལ་བ་གནས་གསུམ་ལས༔ འོད་འཕྲོས་མ་སྲིང་མཁའ་འགྲོ་སྤྱན་དྲངས་ནས༔ བདག་ལ་དབང་བསྐུར་བྱིན་རླབས་མཆོག་ཐུན་སྩོལ༔
སྤྱན་འདྲེན་པ་ནི། ཧཱུྃ༔ འོག་མིན་མཁའ་སྤྱོད་རང་བྱུང་གདོད་མའི་ཀློང་༔
ཆོས་དབྱིངས་དྲག་པོ་ཨེ་ཡི་དུར་ཁྲོད་ནས༔ དབྱིངས་ཕྱུག་ཌཱཀྐི་སེང་གདོང་འཁོར་བཅས་རྣམས༔ བླ་མེད་དཀྱིལ་འཁོར་གནས་འདིར་གཤེགས་སུ་གསོལ༔ ཨོྃ་བཛྲ་ཌཱཀྐི་ནཱི་བཾ་སིཾ་ཧ་མུ་ཁ་ཧ་རི་ནི་ས་ས་མཱ་ཡ་ཛ་ཛཿ ཛཿཧཱུྃ་བཾ་ཧོཿ ཨ་བེ་ཤ་ཡ་ཨ་ཨཱཿ ཞེས་པས་སྤྱན་དྲངས་དབྱེར་མེད་བསྒོམ། བཞུགས་གསོལ་ཕྱག་འཚལ་བ་ནི། ཧཱུྃ་བྷྱོཿ དུས་གསུམ་སངས་རྒྱས་ཐམས་ཅད་བསྐྱེད་པའི་ཡུམ༔
ཆོས་དབྱིངས་ཡེ་ཤེས་མཁའ་འགྲོ་སེང་གདོང་མ༔ རིགས་ལྔ་བདེ་ཆེན་ལྷུན་གྲུབ་རང་བཞིན་འབར༔ དབྱིངས་ལས་མ་གཡོས་རྣལ་འབྱོར་ཌཱཀྐིའི་ཚོགས༔ གུས་པས་ཕྱག་བགྱིས་བརྟན་པར་བཞུགས་སུ་གསོལ༔ ཨོྃ་ན་མོ་ཨ་ཏི་པུ་ཧོཿ ས་མ་ཡ་ཏིཥྛ་ལྷན༔ ཕྱི་ནང་གསང་མཆོད་འབུལ་བ་ནི། ཧཱུྃ་བྷྱོཿ མཁའ་འགྲོ་སེངྒེའི་གདོང་ཅན་གཙོ་འཁོར་ལ༔ ཕྱི་མཆོད་གཟུགས་སྒྲ་དྲི་རོ་རེག་བྱ་འབུལ༔
ནང་མཆོད་སྨན་རཀ་གཏོར་གསུམ་བྷ་ལིང་འབུལ༔ གསང་མཆོད་སྦྱོར་སྒྲོལ་ག་ཎ་ཚོགས་མཆོད་འབུལ༔ རྐང་གླིང་ཐོད་རྔ་རོལ་མོ་སྒྲ་ལྡན་འབུལ༔ ཨོྃ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་ག་ཎ་ཙཀྲ་པཱུ་ཛ་ཁ་ཁ་ཁཱ་ཧི༔ དེ་ནས་བསྟོད་པ་བམ་རི་འབར་བ་ནི། བྷྱོ་བྷྱོཿ བཾ་རི་ཐོད་མཁར་འབར་བའི་ཕོ་བྲང་ནས༔ མ་གཅིག་འདོད་ཁམས་དབང་ཕྱུག་སེངྒེའི་གདོང་༔ གཡུ་རལ་སྤྲུགས་པས་སྟོབས་བཅུའི་ཕྲིན་ལས་རྫོགས༔
ཁྲོ་མོའི་གདོང་ནི་ཟ་བྱེད་འཇིགས་ལ་རྔམ༔ དམར་ལ་འཁྱིལ་བའི་སྤྱན་རྩ་སྡང་མིག་བགྲད༔ རྣོ་བའི་འོད་ལྡན་འབར་བས་ཕྱག་མཚན་གདེངས༔ མདངས་ལྡན་འོད་རིས་དམར་ཆེན་བྷནྡྷ་གཏམས༔ མཁར་ཕུར་ལས་མཚོན་རྩེ་གསུམ་གྱེན་དུ་གཟེངས༔ མ་རྒྱུད་འབུམ་གྱི་གཙོ་མོས་རུས་རྒྱན་གསོལ༔ མེ་ལོང་འོད་ལྡན་ལྷག་ལྷག་མ་སྲིང་སྡུད༔ ནུ་མ་བྷ་ག་རྒྱས་པའི་བདེ་དྲོད་འཕེལ༔ འཁོར་བ་སྟོང་ཕྱིར་མགོ་ཕྲེང་ཚལ་དུ་དངར༔ བརྐྱང་བསྐུམ་འགྱིང་བའི་དགའ་བཞིའི་གར་དང་ལྡན༔
འབར་ཞིང་སྲེག་པའི་མེ་དཔུང་སྐུ་ལ་འཁྲིལ༔ ཡེ་ཤེས་མཁའ་ལ་རོལ་པ་སེངྒེའི་དཔལ༔ དུར་ཁྲོད་རྒྱན་དྲུག་སྤྲས་ལ་ཕྱག་འཚལ་བསྟོད༔ བྷྱོཿ སྐུ་ཡི་སྤྲུལ་པ་བདེ་ཆེན་མཁའ་འགྲོ་མ༔ ནད་གདོན་ཞི་མཛད་དཀར་མོ་སེང་གདོང་མ༔ ཛ་ལནྡྷ་རའི་གནས་ཀྱིས་དབང་མོ་ཆེ༔ བཛྲ་ཌཱཀྐིའི་སྐུ་ལ་ཕྱག་འཚལ་བསྟོད༔ བྷྱོཿ གསུང་གི་སྤྲུལ་པ་བརྡ་སྒྲོགས་མཁའ་འགྲོ་མ༔
ཚེ་བསོད་དབང་སྡུད་དམར་མོ་སྟག་གདོང་མ༔ ལམ་པཱ་ཀ་ཡི་གནས་ཀྱི་དབང་མོ་ཆེ༔ པདྨ་ཌཱཀྐིའི་གསུང་ལ་ཕྱག་འཚལ་བསྟོད༔ བྷྱོཿ ཐུགས་ཀྱི་སྤྲུལ་པ་ཡེ་ཤེས་མཁའ་འགྲོ་མ༔ གནས་ལུགས་མངོན་གྱུར་ཕག་གདོང་མཐིང་ནག་མ༔ ཨ་ཙི་རྟ་ཡི་གནས་ཀྱི་དབང་མོ་ཆེ༔ བུདྡྷ་ཌཱཀྐིའི་ཐུགས་ལ་ཕྱག་འཚལ་བསྟོད༔ བྷྱོཿ ཡོན་ཏན་སྤྲུལ་པ་དགའ་བཞི་མཁའ་འགྲོ་མ༔
འབྱོར་དྲུག་རྒྱས་མཛད་སེར་མོ་དོམ་གདོང་མ༔ ཏྲི་ཤ་ཀུ་ནའི་གནས་ཀྱི་དབང་མོ་ཆེ༔ རཏྣ་ཌཱཀྐིའི་ཡོན་ཏན་ཕྱག་འཚལ་བསྟོད༔ བྷྱོཿ ཕྲིན་ལས་སྤྲུལ་པ་རབ་གཡོ་མཁའ་འགྲོ་མ༔ དགྲ་བགེགས་སྒྲོལ་མཛད་སྔོན་མོ་སྤྱང་གདོང་མ༔ ཚནྡྷོ་ཧ་ཡི་གནས་ཀྱི་དབང་མོ་ཆེ༔ ཀརྨ་ཌཱཀྐིའི་ཕྲིན་ལས་ཕྱག་འཚལ་བསྟོད༔ བྷྱོཿ སྒོ་སྐྱོང་སྒྲོལ་བྱེད་དུས་ཀྱིས་ཕོ་ཉ་མོ༔
ལོ་ཟླ་ཞག་དུས་ཕྲ་མེན་དྲུག་ཅུ་བཞི༔ བདུད་མོ་སྲིན་མོ་འཆི་ཚེ་སྲོག་བདག་མ༔ ཡེ་ཤེས་ལས་གྲུབ་འཁོར་དང་བཅས་ལ་བསྟོད༔ ཛཔ྄་བསྐུལ་ནི། བྷྱོ༔ བསྐུལ་ལོ་བཞེངས་ཤིག་མ་སྲིང་ཌཱཀྐི་ཚོགས༔ ཐུགས་རྗེའི་སྐུ་མཆོག་མངོན་སུམ་མཚོན་པ་དང་༔ རིག་སྔགས་སྒྲུབ་པའི་ནུས་རྩལ་ཤུགས་ཕྱུངས་ལ༔ བདུད་སྡེའི་གཡུལ་ལས་རྒྱལ་བའི་དངོས་གྲུབ་སྩོལ༔ བཟླས་པ་ནི།
ཐུགས་ཀར་ཉི་ཟླའི་དཀྱིལ་འཁོར་ལ་ཧཱུྃ་མཐིང་ནག་གི་མཐར་སྔགས་ཕྲེང་མཐིང་ལ་གཏིང་མདངས་དམར་བའི་ངད་ཆགས་པ་སྒྲ་གདངས་དི་རི་རི་སྒྲོག་པ་གཡོན་དུ་འཁོར་བ་ལས་འོད་ཟེར་དཔག་ཏུ་མེད་པ་ཆེར་འཕྲོས་པས་ནང་གི་གནས་ཡུལ་གྱི་དཔའ་བོ་མཁའ་འགྲོ་ཐམས་ཅད་བསྐུལ། དེ་ཐམས་ཅད་ལས་ཀྱང་འོད་ཟེར་ཆེས་ཆེར་འབར་ཞིང་མཆེད་པས་ལས་ཉོན་སྡིག་སྒྲིབ་ཕ་རོལ་གྱི་བྱད་གྲིབ་སོགས་ཉེས་ལྟུང་ཐམས་ཅད་དག་སྟེ་སྐུ་མདོག་མཐིང་འོད་བཀྲག་མདངས་གཟི་བརྗིད་ཆེར་འབར་བས། ཕྱོགས་བཅུའི་རྒྱལ་བ་རབ་འབྱམས་གནས་གསུམ་གྱི་དཔའ་བོ་མཁའ་འགྲོ་དམ་ཅན་ཆོས་སྐྱོང་ལྷ་འདྲེ་མི་གསུམ་ཟས་ནོར་ལོངས་སྤྱོད་འབྱུང་ལྔའི་བཅུད་ཐམས་ཅད་ཤུགས་ཀྱིས་བསྡུས་ཏེ་འཁོར་འདས་ཀུན་ན་འགྲན་ཟླ་དང་བྲལ་ཁྱབ་བདག་དཔའ་མོ་ཆེན་མོར་ ང་རྒྱལ་བསྐྱེད་ལ། ཨོྃ་བཾ་ཌཱཀྐི་སིཾ་ཧ་མུ་ཁ་ཧཱུྃ་བྷྱོཿ ཞེས་རྩ་སྔགས་དང༌། ཨོྃ་བཛྲ་རཏྣ་པདྨ་ཀརྨ་བུདྡྷ་ཡ་ཧ་རི་ནི་ས་ཌཱཀྐི་ས་མ་ཡ་ཧཱུྃ་བྷྱོཿ ཞེས་ལས་སྔགས་བཟླས་པའི་ཚེ་ཁྱད་པར་གདོང་ཅན་ལྔ་ལ་སོགས་པའི་སྤྲོ་བསྡུས་ལས་བཞི་མཆོག་དང་བཅས་པ་བསྒྲུབ་པའི་ཏིང་འཛིན་གང་འདོད་དུ་བསྒྱུར་ཤེས་པར་བྱའོ། ཡང་བཟློག་ནི། ཨཿཀཿསཿམཿརཿཙཿཤཿདཿརཿསཿམཿརཿཡཿཕཊ྄ཿ ཅེས་ལུས་ཀྱི་གནས་དྲུག་ཏུ་བཀོད་པས།
ཡེ་ཤེས་དང་འཇིག་རྟེན་གྱི་མཁའ་འགྲོ་ཕྲ་མེན་ཤུགས་འགྲོ་ཐམས་ཅད་ཀྱི་སྲོག་སྙིང་དྲག་ཏུ་བསྐུལ་བའི་ཤུགས་ཀྱིས། སྔགས་འབྲུ་རྣམས་ལས་འོད་ཟེར་མེའི་ཚྭ་ཚྭ་དྲག་ཏུ་ཁོལ་ཞིང་ཕྱུར་བ་ལས་སྲིད་གསུམ་ཐམས་ཅད་དྲག་སྔགས་ཐོག་རྒོད་ཀྱི་ཆར་ཕབ་པས་ཕ་རོལ་བྱད་མ་ལྷ་སྲུང་དང་བཅས་པ་བསྲེགས་བཅོམ་རྗེས་ཤུལ་མེད་པར་བརླག ། སླར་ཡང་ཐུགས་རྗེའི་ཤུགས་ལས་བསྐལ་བའི་འཐོར་རླུང་གཡོས་པས་འཛིན་སྣང་བག་ཆགས་དང་བཅས་པ་དབྱིངས་སུ་གཏོར་ཏེ་སྦྱངས། སྣང་སྲིད་ཐམས་ཅད་ཁྲོ་མོའི་སྤྲིན་རབ་ཏུ་འཁྲིགས་པའི་རྟ་བྲོས་གཟིར་བས་དགྲ་བགེགས་བྱད་གདོན་ལོག་འདྲེན་ཐམས་ཅད་ནམ་ཡང་ལྡང་མེད་ཐུགས་རྗེས་དབྱིངས་སུ་རྒྱས་བཏབ་པར་ མོས་ལ། ཕཊ྄ཿཡཿརཿམཿསཿརཿདཿཤཿཙཿརཿམཿསཿཀཿཨཿ དེ་ཡང་སྒྲུབ་པའི་སྐབས་སུ་རྩ་སྔགས་དང༌། ལས་ཕྲན་སྐབས་དྲག་སྔགས་བཅུ་བཞི། ཟོར་ལས་སོགས་ཀྱི་ཚེ་ཡང་བཟློག་སྟེ་ཟློག་སྔགས་རྣམས་འདིར་བཞུགས་པས་སྐབས་འདིར་བསྙེན་སྒྲུབ་ཁོ་ནར་བྱ་བ་ལ་དགོས་པ་ཆུང་ཕྱིར་ཟུར་ཡང་བར་བྱས་སོ། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་རྣམས་བཟླས་རྗེས་མཆོད་པ་ནི། ཧཱུྃ་བྷྱོཿ
མཁའ་འགྲོ་སེངྒེའི་གདོང་ཅན་གཙོ་འཁོར་ལ༔ ཕྱི་མཆོད་གཟུགས་སྒྲ་དྲི་རོ་རེག་བྱ་འབུལ༔ ནང་མཆོད་སྨན་རཀ་གཏོར་གསུམ་བྷ་ལིང་འབུལ༔ གསང་མཆོད་སྦྱོར་སྒྲོལ་ག་ཎ་ཚོགས་མཆོད་འབུལ༔ རྐང་གླིང་ཐོད་རྔ་རོལ་མོ་སྒྲ་ལྡན་འབུལ༔ ཨོྃ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་ཏ་ན་ག་ཎ་པཱུ་ཛ་ཁ་ཁ་ཁཱ་ཧི༔ ཞེས་མཆོད་ལ་སྔགས་བསྟོད་ནི། བྷྱོཿ རྒྱལ་ཀུན་རྡོ་རྗེ་རྣལ་འབྱོར་རིགས༔
དྲག་མོ་ཁྲོ་གཉེར་མཆེ་བ་གཙིགས༔ ནམ་མཁའི་མདོག་ཅན་མེ་འོད་འཕྲོས༔ སེངྒེའི་གདོང་ཅན་ལྷ་མོར་བསྟོད༔ མཐར་ཐུན་གཏོར་འབུལ་བ་ནི། ཧཱུྃ་བྷྱོཿ མ་སྐྱེས་རྫོགས་པ་ཆོས་ཀྱི་དབྱིངས་ཉིད་ལས༔ སྐྱེ་བའི་ཆོ་འཕྲུལ་འབར་བའི་སྐུར་སྟོན་པ༔ འགྲོ་བའི་དོན་མཛད་ཡེ་ཤེས་མཁའ་འགྲོ་མ༔ ནམ་མཁའི་མདོག་ཅན་དབུ་ནི་སེངྒེའི་གདོང་༔ ཡེ་ཤེས་མེ་རིས་མ་རིག་མུན་པ་གསལ༔
ཐུགས་རྗེའི་མེ་དཔུང་སྲིད་གསུམ་མ་ལུས་སྲེག༔ འཇིགས་བྱེད་ཆེན་པོ་ཁྱོད་ལ་ཕྱག་འཚལ་བསྟོད༔ བསྒྲལ་བའི་ཕུང་པོ་ལྷག་མེད་ཞལ་དུ་གསོལ༔ དུག་གསུམ་ཤ་ཁྲག་སྐུ་གསུམ་ཀློང་དུ་རོལ༔ སྒོ་གསུམ་མི་མཐུན་བར་ཆད་མེད་པར་མཛོད༔ སྟོང་ཉིད་བྱ་བྲལ་གཉུག་མའི་ཡེ་ཤེས་ཆེ༔ མཐའ་བྲལ་རོ་གཅིག་ཕྱག་རྒྱ་ཆེན་པོར་གྱུར༔ ཀ་དག་འོད་གསལ་ཆོས་སྐུ་འདུ་འབྲལ་མེད༔ མཉམ་རྗེས་དབྱེར་མེད་རྫོགས་སངས་རྒྱས་གྱུར་ཅིག༔ དེ་ནས་བསྙེན་སྒྲུབ་སོགས་རྒྱུན་ཁྱེར་གྱི་སྐབས་རྗེས་ཆོག་འོག་ནས་འབྱུང་བ་ལྟར་བྱས་པས་ཆོག
སྐབས་འགར་ཚོགས་མཆོད་སོགས་སྤྲོ་བར་འདོད་ན། གསོལ་མཆོད་རྒྱས་བསྡུས་གང་རིགས་སྔོན་དུ་སོང་ནས་བཤགས་སྐོང་བྱ། རང་ལུགས་རིག་འཛིན་སྲོག་སྒྲུབ་ཚིག་ལྷུག་མཐར། ཚོགས་མཆོད་དངོས་ལ་འཇུག་པ་ནི། ཐོག་མར་བྱིན་གྱིས་བརླབ་པ་ལ། ཧཱུྃ༔ བདག་ཉིད་ཡེ་ཤེས་མཁའ་འགྲོའི་ཐུགས་ཀ་ནས༔ རྃ་ཡྃ་ཁྃ་འཕྲོས་ཉེས་སྐྱོན་བསྲེགས་གཏོར་བཀྲུས༔ ཨོྃ་ཨཱཿཧཱུྃ་གིས་འདོད་ཡོན་དཔག་མེད་པ༔ འཁོར་འདས་ཡོངས་ལ་མཆོད་པའི་རྫས་སུ་གྱུར༔
ཨོྃ་ཨཱཿཧཱུྃ༔ ལན་གསུམ། དེ་ནས་ཚོགས་སྤྱན་འདྲེན་པ་ནི། ཧཱུྃ༔ འོག་མིན་མཁའ་སྤྱོད་རང་བྱུང་གདོད་མའི་ཀློང་༔ ཆོས་དབྱིངས་དྲག་པོ་ཨེ་ཡི་དུར་ཁྲོད་ནས༔ དབྱིངས་ཕྱུག་ཌཱཀྐི་སེང་གདོང་འཁོར་བཅས་རྣམས༔ འདོད་ཡོན་ཚོགས་ལ་སྤྱན་འདྲེན་གཤེགས་སུ་གསོལ༔ ཨོྃ་གུ་རུ་དྷེ་ཝ་ཌཱཀྐི་ནཱི་སརྦ་ས་མཱ་ཡ་ཕཻཾ་ཕཻཾ་ཛ་ཛཿ ཨ་བེ་ཤ་ཡ་ཨ་ཨཱཿ
མཆོད་པ་ནི། ཧཱུྃ༔ དབྱིངས་ཕྱུག་གསང་བའི་མཁའ་འགྲོ་རྒྱ་མཚོ་དང་༔ བཀའ་གཏེར་སྐྱོང་བའི་སྲུང་མ་འཁོར་བཅས་ལ༔ འདོད་ཡོན་ཞལ་ཟས་ཚོགས་ཀྱི་མཆོད་པ་འབུལ༔ དགྱེས་པར་བཞེས་ལ་ཐུགས་དམ་བསྐངས་གྱུར་ནས༔ མཆོག་ཐུན་དངོས་གྲུབ་མྱུར་བ་ཉིད་དུ་སྩོལ༔ ཨོྃ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁཱ་ཧི༔ སྐོང་བཤགས་ནི། བྷྱོཿ
ཁྱད་པར་མཉེས་ཤིང་མཐུན་པའི་དམ་རྫས་ནི༔ དུར་ཁྲོད་ཕོ་བྲང་རྒྱན་སྤྱོད་བཀོད་པ་འདི༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ ཐོད་པ་ལྟག་སྤྲོད་ཞིང་ལྤགས་གཡོགས་པ་འདི༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ མཆོག་ཆེན་གྲི་རྐང་གླིང་བུའི་དབྱངས་རིང་འདི༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ བྷནྡྷ་ལྕང་ལོ་རཀྟ་རྣམ་ལྔའི་ཚོགས༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ ཤ་ཆེན་ཚིལ་ཆེན་དྲི་གསུར་ངད་ལྡན་འདི༔
མ་སྲིང་མཁའ་འགྲོ་མཉེས་པའི་རྫས་སུ་འབུལ༔ དམར་ཆེན་དཔལ་ཆེན་དར་ནག་བ་དན་ཅན༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ དགྲ་བགེགས་ཤ་ཁྲག་རི་ལྟར་སྤུངས་པའི་ཚོགས༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ ཞིང་ལྤགས་རྒྱལ་མཚན་དར་ནག་གཡབ་མོ་ཕྱར༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ ཕྱག་མཚན་རྣོན་པོ་མཚོན་ཆ་འཁོར་ལོའི་རྩིབས༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ གིང་པ་གར་པ་དཔའ་མོའི་གར་བསྒྱུར་ཚོགས༔
མ་སྲིང་མཁའ་འགྲོ་མཉེས་པའི་རྫས་སུ་འབུལ༔ གནས་ཉུལ་དུས་མཚན་མ་མོ་གཅེར་བུ་འབུམ༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ གཞན་ཡང་མཐུན་པའི་དམ་རྫས་དགྱེས་པའི་ཕུད༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ འབོད་པའི་གདངས་ཆེན་འབྲུག་ལྟར་ལྡིར་བ་བཅས༔ མ་སྲིང་མཁའ་འགྲོ་མཉེས་པའི་རྫས་སུ་འབུལ༔ བྷྱོཿ མཆོད་རྫས་སྒྲུབ་རྫས་སྐོང་རྫས་སྣ་ཚོགས་ཀྱིས༔ རྡོ་རྗེ་མཁའ་འགྲོ་སེང་གདོང་ཐུགས་དམ་བསྐང་༔
པདྨ་མཁའ་འགྲོ་སྟག་གདོང་ཐུགས་དམ་བསྐང་༔ སངས་རྒྱས་མཁའ་འགྲོ་ཕག་གདོང་ཐུགས་དམ་བསྐང་༔ རིན་ཆེན་མཁའ་འགྲོ་དོམ་གདོང་ཐུགས་དམ་བསྐང་༔ ཕྲིན་ལས་མཁའ་འགྲོ་སྤྱང་གདོང་ཐུགས་དམ་བསྐང་༔ ལས་བྱེད་ལྕགས་གདོང་ནག་མོའི་ཐུགས་དམ་བསྐང་༔ ལས་བདག་མཚན་མོ་སྒྲ་སྒྲོགས་ཐུགས་དམ་བསྐང་༔ སྤྲུལ་པ་མ་མོ་མཆེད་གསུམ་ཐུགས་དམ་བསྐང་༔ ཡང་སྤྲུལ་སྲིན་མོ་སྟོང་སྡེའི་ཐུགས་དམ་བསྐང་༔ ཐུགས་དམ་བསྐངས་ནས་གཡར་དམ་དངོས་གྲུབ་སྩོལ༔ མ་སྲིང་མཁའ་འགྲོ་རྒྱ་མཚོའི་སྤྱན་ལམ་དུ༔
མཆོད་པ་ལོར་ཟླར་འདས་པ་མཐོལ་ལོ་བཤགས༔ ཚོགས་དང་བསྐང་མཆོད་ཆག་པ་མཐོལ་ལོ་བཤགས༔ སྦྱོར་སྒྲོལ་གནད་དུ་མ་ཁེལ་མཐོལ་ལོ་བཤགས༔ དུས་སྒྲུབ་དུས་སུ་འདས་པ་མཐོལ་ལོ་བཤགས༔ དུས་མིན་ལས་ལ་སྦྱོར་བ་མཐོལ་ལོ་བཤགས༔ བཅུ་ཉ་སྟོང་བཞི་ཆག་པ་མཐོལ་ལོ་བཤགས༔ རྟེན་འབྲེལ་སྣ་ཚོགས་ཆགས་པ་མཐོལ་ལོ་བཤགས༔ ཐབས་ཤེས་ཁ་འགྱེད་སྤྱོད་པ་མཐོལ་ལོ་བཤགས༔ བདེ་སྟོང་ཟུང་དུ་མ་འཇུག་མཐོལ་ལོ་བཤགས༔ དམ་ཚིག་སྤང་བླང་བགྱིས་པ་མཐོལ་ལོ་བཤགས༔
རྡོ་རྗེའི་སྔགས་དང་འགལ་བ་མཐོལ་ལོ་བཤགས༔ འགྱོད་ཚངས་དགེ་བས་མཉམ་ཉིད་ལ་གནས་ཤོག༔ ཅེས་ཡིག་བརྒྱ་བཟླ། བསྒྲལ་བ་ནི། ཧཱུྃ༔ སྲས་མཆོག་གྱད་ཀྱི་ཕུར་བུ་ཀཱི་ལ་ཡ༔ གདེང་ཞིང་འདྲིལ་ནས་གཟིར་འདེབས་དུས་ལ་བབ༔ རུ་ཏྲ་གདུག་པའི་སྙིང་ལ་མཱ་ར་ཡ༔ ཨཽཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ དགྲ་བགེགས་འབྱུང་པོ་མཱ་ར་ཡ་རྦད་རྦད་བྷྱོ་བྷྱོཿ
གཏུབས་ཏེ་འབུལ་བ་ནི། ཧཱུྃ༔ དམ་ཉམས་དགྲ་བགེགས་རུ་ཏྲ་བསྒྲལ་བ་ཡི༔ ཤ་ཁྲག་དོན་སྙིང་དབང་པོ་སྣ་ཚོགས་འདི༔ ཡེ་ཤེས་ཌཱཀྐི་རྒྱ་མཚོའི་ཚོགས་ལ་འབུལ༔ བཞེས་ནས་ནམ་ཡང་བགེགས་སྲིན་མི་ལྡང་མཛོད༔ ཨོྃ་ཨཱཿཧཱུྃ་དགྲ་བགེགས་ཀྱི་མ་ཧཱ་མཱཾ་ས་རཀྟ་གོ་རོ་ཙ་ན་བྷ་སུ་ཏ་ལ་ཁ་རཾ་ཁཱ་ཧི༔ ཚོགས་ལ་རོལ། ལྷག་མ་ནི། ཧཱུྃ༔
གནས་ཡུལ་དུས་བདག་ཕྲ་མེན་མ༔ དཀྱིལ་འཁོར་མུ་རན་སྐྱོང་བ་ཡི༔ འབར་མ་ཕོ་ཉའི་ཚོགས་རྣམས་ལ༔ ལྷག་མ་བཀའ་ཡི་ཕ་འབབ་འབུལ༔ བསྟན་སྲུང་མེལ་ཚེ་སྒྲུབས་པར་མཛོད༔ ཨོྃ་ཨུཙྪིཥྚ་བྷ་ལིངྟ་ཁ་ཁ་ཁཱ་ཧི༔ ཐུགས་དམ་བསྐུལ་བ་ནི། ཧཱུྃ༔ མཐིང་ནག་ཨེ་ཡི་ཕོ་བྲང་ནས༔ དབྱིངས་ཕྱུག་ཌཱཀྐིའི་སྐུར་བཞེངས་ལ༔
མཐུ་རྩལ་སྟོབས་ཀྱི་ཐུགས་དམ་བསྐུལ༔ ལས་བཞི་ཀུན་འགྲུབ་ཕྲིན་ལས་བཅོལ༔ དམར་གྱི་གཏོར་མ་འདི་བཞེས་ལ༔ བདག་ཅག་བྱང་ཆུབ་མཆོག་ཐོབ་སྟེ༔ འཇའ་ལུས་མཁའ་སྤྱོད་འགྲུབ་པར་མཛོད༔ ཅེས་ཚོགས་གཏོར་འབུལ༔ དེ་ནས་ཆད་མདོ་བསྒྲག་པ་ནི། ཧཱུྃ༔ སྔོན་ཚེ་བར་དང་ཐ་མའི་དུས༔ སྙིང་ཐིག་སྦས་དང་བཏོན་པའི་ཚེ༔
ཁས་བླངས་བཞིན་དུ་གཏོར་མ་བཞེས༔ ཡང་ཟབ་བྱ་ར་འགྲུབ་པར་མཛོད༔ ཨོྃ་སརྦ་དྷརྨ་པཱ་ལ་ཡ་ཨི་དཾ་བྷ་ལིངྟ་ལ་ཁཱ་ཧི༔ བརྟན་མ་སྐྱོང་བ་ནི། ཧཱུྃ༔ བོད་སྐྱོང་མ་སྲིང་བཅུ་གཉིས་ཀྱིས༔ མཐུན་རྫས་གཏོར་མ་འདི་བཞེས་ལ༔ ཡུལ་སྲུངས་ལོ་ལེགས་བཀྲ་ཤིས་སྤེལ༔ དུས་འཁྲུགས་ནད་ཡམས་ཞི་བར་མཛོད༔ ཨོྃ་མ་མ་ཏིང་ཏིང་ཤག་ཤག་ལེ་ལེ་ཏི་མ་མ་ཁཱ་ཧི༔
རྟ་བྲོ་བརྡུང་བ་ནི། ཧཱུྃ༔ མཁའ་འགྲོ་གསང་བའི་བྲོ་ར་རུ༔ མ་སྲིང་འདུས་པའི་བྲོ་རྡུང་བས༔ ཕྱི་ནང་བར་ཆོད་ཐལ་བར་རློག༔ ལས་བཞི་ལྷུན་གྲུབ་ཆེན་པོར་གྱུར༔ ཨོྃ་ནན༔ ཨཱཿནན༔ ཧཱུྃ་ནན༔ བགེགས་སྲིན་དམ་སྲི་སཏྭཾ་བྷ་ཡ་ནན༔
དབང་བླང་བ་ནི། ཧཱུྃ༔ ཟབ་དབྱིངས་ཡེ་ཤེས་འཁོར་ལོའི་ཕོ་བྲང་ནས༔ བདུད་འདུལ་ཡེ་ཤེས་ཌཱཀྐི་རྒྱ་མཚོའི་ཚོགས༔ ཐུགས་དམ་རྒྱུད་བསྐུལ་མཆོག་ཐུན་དངོས་གྲུབ་སྩོལ༔ དབང་བཞི་ཡེ་ཤེས་ཐོབ་པར་མཛད་དུ་གསོལ༔ ཨོྃ་བཛྲ་སིཾ་ཧ་མུ་ཁ་ཌཱཀྐི་ནཱི་ཀཱ་ཡ་སིདྡྷི་ཨོྃ༔ ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ༔ གུ་ན་སིདྡྷི་ཧྲཱིཿ
གུ་ཧྱ་སརྦ་སིདྡྷི་ཨ་བྷི་ཥིཉྩ་ཧཱུྃ༔ དེ་ནས་མཆོད་པ་ནི། ཧཱུྃ་བྷྱོཿ མཁའ་འགྲོ་སེངྒེའི་གདོང་ཅན་གཙོ་འཁོར་ལ༔ ཕྱི་མཆོད་གཟུགས་སྒྲ་དྲི་རོ་རེག་བྱ་འབུལ༔ ནང་མཆོད་སྨན་རཀ་གཏོར་གསུམ་བྷ་ལིང་འབུལ༔ གསང་མཆོད་སྦྱོར་སྒྲོལ་ག་ཎ་ཚོགས་མཆོད་འབུལ༔ རྐང་གླིང་ཐོད་རྔ་རོལ་མོ་སྒྲ་ལྡན་འབུལ༔ ཨོྃ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ སརྦ་པཉྩ་ཨ་མྲྀ་ཏ་རཀྟ་བྷ་ལིངྟ་མ་ཧཱ་ཏ་ན་ག་ཎ་པཱུ་ཛ་ཁ་ཁ་ཁཱ་ཧི༔
ཞེས་མཆོད་ལ་བསྟོད་པ་ནི། བྷྱོཿ རྒྱལ་ཀུན་རྡོ་རྗེ་རྣལ་འབྱོར་རིགས༔ དྲག་མོ་ཁྲོ་གཉེར་མཆེ་བ་གཙིགས༔ ནམ་མཁའི་མདོག་ཅན་མེ་འོད་འཕྲོས༔ སེངྒེའི་གདོང་ཅན་ལྷ་མོར་བསྟོད༔ བཟོད་གསོལ་ནི། ཧོཿ དཀྱིལ་འཁོར་ཆོ་གའི་ཡན་ལག་མ་ཚང་དང་༔ མ་འབྱོར་དམ་ཉམས་འདི་ཕྱིའི་སྒྲིབ་གཡོགས་རྣམས༔
ཡེ་ཤེས་ཌཱཀྐི་རྒྱ་མཚོའི་ཚོགས་ལ་བཤགས༔ ཡིག་བརྒྱ་བཟླས། བརྟན་བཞུགས་སྤྱི་ལྟར་དང༌། བསྡུ་ལྡང་ནི། དཀྱིལ་འཁོར་ངོ་བོ་འཛིན་མེད་སྟོང་པའི་ངང་༔ ཧཱུྃ་ཡིག་གྱེན་ལྡོག་མི་དམིགས་ཆོས་སྐུར་ཨཱཿ གསལ་སྟོང་གདོད་མའི་དབྱིངས་ཕྱུག་མངོན་གྱུར་ཤོག༔ ཨ་ཨ་ཨཱཿ ཞེས་བསྡུས་ལ། ཨོྃ་བཾ་ཌཱཀྐི་སིཾ་ཧ་མུ་ཁ་ཧཱུྃ་བྷྱོཿ
སླར་ལྡང་ཞིང་གོ་ཆའི་རྒྱ་དང་བཅས།
ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། གོ་བགོ་ཞིང་ལུས་སྲུང༌། བསྔོ་སྨོན་ནི། ཧོཿ ཇི་སྙེད་ཕྱོགས་བཅུའི་རྒྱལ་ཀུན་ཐུགས་རྗེའི་བདག༔ བརྩེ་བས་དགོངས་ཕྱིར་སྨིན་མཛད་སྨོན་ལམ་ཚོགས༔ གྲུབ་སྟེ་ཅི་ལྟའི་བདག་གི་དགེ་ཚོགས་ཀུན༔ མཐའ་ཡས་མ་གྱུར་བྱང་ཆུབ་འཐོབ་ཕྱིར་བསྔོ༔ བཀྲ་ཤིས་ནི།
ཧཱུྃ༔ དུས་གསུམ་སངས་རྒྱས་གསང་བའི་ཡུམ༔ ཡེ་ཤེས་མཁའ་འགྲོ་ནམ་མཁའི་འོད༔ རབ་དགའི་མདངས་ལྡན་གཡོ་བ་མོ༔ སེང་གདོང་ཌཱཀྐིའི་བཀྲ་ཤིས་ཤོག༔ དེ་ལྟར་བྱད་ཁྲོལ་གསེར་གྱི་ལྡེ་མིག་གི་གདོང་ལྔའི་གསང་སྒྲུབ་ཨུར་མོའི་གཞུང་ཅི་བཞིན་ལས། སྔོན་རྗེས་སོགས་རིགས་མཐུན་གཞན་ནས་མི་འགལ་བར་བརྒྱན་ཏེ་བཀོད་པ་འདི་ཡང་མངའ་བདག་ཉང་ཆེན་གྱི་གདུང༌། སྤྲུལ་སྐུ་ནམ་མཁའ་འགྲོ་འདུལ་གྱི་དབོན་རིགས་སུ་གྱུར་པ། རིག་སྔགས་འཆང་བ་དབང་ཆེན་མཐུ་སྟོབས་འགྲོ་འདུལ་རྩལ་གྱིས་བསྐུལ་བ་ལྟར། ཟབ་རྒྱ་མཁའ་འགྲོའི་གསང་མཛོད་ཆ་ཤས་ཙམ་འཛིན་པ་དུས་མཐའི་སྔགས་འཆང་སྐྱིད་གྲོང་སྨྱོན་པས་ཀོང་ཡུལ་ས་ཡི་ཐིག་ལེ།
ཀྲ་ཏི་དྲག་སྔགས་རོལ་པའི་ཡང་དབེན་སྐུ་གསུམ་རྡོ་རྗེའི་གཞལ་མེད་ཁང་ཆེན་དུ་སྦྱར་བ་འདིས་བདུད་རིགས་ལོག་པར་འདྲེན་པ་དམིགས་མེད་དུ་གཞོམ་ཞིང༌། གསང་ཆེན་གྱི་ཐེག་པ་རིན་པོ་ཆེ་དར་ཞིང་རྒྱས་པར་གྱུར་ཅིག ། དེ་ལྟར་རིག་འཛིན་ཆེན་པོའི་ཆོག་ཁྲིགས་ལས་མདུན་བསྐྱེད་བྱད་བཟློག་དང་འབྲེལ་བའི་ཆ་ཤས་རྣམས་བསྡུས་ནས་བསྙེན་སྒྲུབ་དཀྱུས་མར་འཇུག་བདེ་བར་བྱས་པ་དང་ཆད་བརྟན་བསྐུལ་གསུམ་རྟ་བྲོ་སོགས་ཁ་འགེངས་དགོས་པ་རྣམས་གསང་ཡེ་སོགས་རིགས་མཐུན་གཞན་ནས་བསྣན་ལ་གོ་རིམ་ཅུང་ཟད་འཁྲུགས་བསྡེབས་དང་བཅས་གུ་ཧྱ་ཤཱ་ས་ན་དྷ་རས་བགྱིས་པ་འགྲོ་ཀུན་བྱད་ཕུར་གཏད་གསུམ་གྱི་གཡུལ་ལས་རྒྱལ་སྟེ་བདུད་འདུལ་ཌཱཀྐིའི་གོ་འཕང་ཐོབ་པའི་རྒྱུར་གྱུར་ཅིག། །། ༈ ཡེ་ཤེས་མཁའ་འགྲོ་བདུད་འདུལ་དྲག་མོ་སེངྒེའི་གདོང་ཅན་ལས༔ བསྲུང་བཟློག་རྒྱུན་ཁྱེར་ངག་འདོན་བཞུགས་སོ༔ མཁའ་འགྲོ་སེང་གདོང་མའི་རྒྱུན་ཁྱེར་ནི༔ ཨོཾ་ཨཱཿཧཱུྃ༔ དཀོན་མཆོག་གསུམ་ལ་བདག་སྐྱབས་མཆི༔ འཁོར་བ་དོང་སྤྲུགས་སེམས་བསྐྱེད་དོ༔ སྣང་སྲིད་ཡེ་སྟོང་རྫོགས་པ་ཆེ༔
དེའི་ངང་ཆོས་འབྱུང་གཞལ་ཡས་ཁང་༔ མེ་རླུང་ཐོག་སེར་འཁྲུགས་པའི་དབུས༔ པད་ཉི་བམ་སྟེང་རང་གི་སེམས༔ སྐད་ཅིག་དྲན་རྫོགས་མཁའ་འགྲོ་མ༔ མཐིང་ནག་སེངྒེའི་གདོང་པ་ཅན༔ ཞལ་གདངས་མཆེ་གཙིགས་སྤྱན་གསུམ་བགྲད༔ ལྗགས་བརྐྱངས་གཡུ་རལ་ནམ་མཁར་གཟེངས༔ སྐམ་རློན་ཐོད་པའི་དབུས་རྒྱན་དང་༔ དོ་ཤལ་དུར་ཁྲོད་ཆས་ཀྱིས་བརྒྱན༔ ཕྱག་གཡས་གྲི་གུག་ནམ་མཁར་ཕྱར༔
གཡོན་པས་ཐོད་པ་ཁྲག་བཀང་བསྣམས༔ གྲུ་མོར་ཁ་ཊྭཱཾ་རྩེ་གསུམ་བཅུག༔ ཞབས་གཉིས་བརྐྱང་བསྐུམ་གར་སྟབས་འགྱིང་༔ ཐུགས་ཀའི་བྷྱོ་མཐར་སྔགས་གཡོན་འཁོར༔ དེ་འོག་མེ་རླུང་ཐོག་མཚོན་འཁྲུགས༔ ཕྱི་ནང་བན་བོན་བྱད་མ་ཡིས༔ སྔགས་ཟོར་རྦོད་གཏོང་ངན་པ་ཀུན༔ བསད་བཅད་བརླག་གཏོར་ཕྱིར་བཟློགས་ནས༔ ཚུར་འདུས་མཚོན་ཆ་སྣ་ཚོགས་གྱུར༔ མེ་དཔུང་འབར་བས་བསྐོར་བར་གྱུར༔
རྩ་བའི་སྔགས། ཨཿཀཿསཿམཿརཿཙཿཤཿདཿརཿསཿམཿརཿཡཿཕཊ྄ཿ སྲུང་བཟློག་སྔགས་ནི། ཧཱུྃ་བཛྲ་ཏུ་ར་ན་མ་སྭཱ་ཧཱ༔ ཨེ་ས་བྷྱོ་ཟློག༔ ཨེ་ཀ་ཡ་མ་དུ་ཏྲི་རྦད༔ ཅེས་བསྐྱེད་རིམ་གསལ་བའི་ངང་ནས་ཅི་ནུས་བཟླས༔ ཐུན་མཐར་མཁའ་འགྲོ་སེང་གདོང་མ་ཧཱུྃ་དུ་གྱུར་ནས་ནམ་མཁར་ཐིམ༔ སྣང་སྲིད་བརྡ་མཚོན་གསལ་སྟོང་ཟུང་འཇུག་ངང་ལ་བཞག༔ དེ་ནི་རྒྱུན་ཁྱེར་བསྲུང་བཟློག་གོ༔
ས་མ་ཡ༔ རྒྱ་རྒྱ་རྒྱ༔ རིག་འཛིན་གར་དབང་གནམ་ལྕགས་རྡོ་རྗེས་ཇོ་བོ་གཟེ་རྒྱལ་ནས་གདན་དྲངས་ཤིང་ཤོག་སེར་ལས་ཞལ་བཤུས་སོ།། །། རླུང་ཞགས་མཁའ་འགྲོའི་གསོལ་འདེབས་བདེ་ཆེན་དཔལ་བསྐྱེད་བཞུགས་སོ། ན་མོ། སྤྲོས་བྲལ་ཆོས་སྐུའི་ཀློང་ཡངས་ནས། ། ཆོས་སྐུ་ཀུན་ཏུ་བཟང་མོ་ལ། ། གསོལ་བ་འདེབས་སོ་བྱིན་གྱིས་རློབས། ། ཆོས་སྐུའི་གནས་ལུགས་རྟོགས་པར་ཤོག ། ལྷུན་གྲུབ་ལོངས་སྐུའི་གཞལ་ཡས་ནས། །
ལོངས་སྐུ་མཁའ་འགྲོ་སྡེ་ལྔ་ལ། ། གསོལ་བ་འདེབས་སོ་བྱིན་གྱིས་རློབས། ། ལྷུན་གྲུབ་སྣང་བཞི་མཐར་ཕྱིན་ཤོག ། ཐུགས་རྗེ་ཀུན་ཁྱབ་ཕོ་བྲང་ནས། ། སྤྲུལ་སྐུ་ཡེ་ཤེས་མཚོ་རྒྱལ་ལ། ། གསོལ་བ་འདེབས་སོ་བྱིན་གྱིས་རློབས། ། རླུང་སེམས་རང་དབང་ཐོབ་པར་ཤོག ། བདེ་སྟོང་ཨེ་ཡི་ཕོ་བྲང་ནས། ། ཡང་སྤྲུལ་རླུང་ཞགས་ཌཱཀྐི་ལ། ། གསོལ་བ་འདེབས་སོ་བྱིན་གྱིས་རློབས། །
གཏུམ་མོའི་བདེ་དྲོད་འབར་བར་ཤོག ། འཁོར་ལོ་ལྔ་ཡི་ཕོ་བྲང་ནས། ། རྩ་ཁམས་དཔའ་བོ་མཁའ་འགྲོ་ལ། ། གསོལ་བ་འདེབས་སོ་བྱིན་གྱིས་རློབས། ། དགའ་བཞི་ཡེ་ཤེས་སྨིན་པར་ཤོག ། གནས་ཡུལ་ཉེར་བཞིའི་ཕོ་བྲང་ནས། ། སྣ་ཚོགས་མཁའ་འགྲོ་ཤུགས་འགྲོ་ལ། ། གསོལ་བ་འདེབས་སོ་བྱིན་གྱིས་རློབས། ། གང་འདུལ་འགྲོ་དོན་མཐར་ཕྱིན་ཤོག ། རླུང་སེམས་ལས་སུ་རུང་བའི་མཐུས། །
དྷཱུ་ཏིའི་རྩ་མདུད་རབ་གྲོལ་ནས། ། ས་བཅུ་ལམ་ལྔ་མཐའ་རུ་ཕྱིན། ། འཁོར་ལོ་ཚོགས་ཆེན་ས་ཐོབ་ཤོག ། ཅེས་པའང་གནམ་ལྕགས་སྨྱོན་པས་བྲིས།། །། རླུང་ཞགས་མཁའ་འགྲོའི་ལས་བྱང་བདེ་ཆེན་དཔའ་མོའི་རོལ་རྩེད་ཅེས་བྱ་བ་བཞུགས་སོ།། །། དབྱིངས་ཕྱུག་གསང་བའི་མཁའ་ཀློང་ནས༔ ཐུགས་རྗེ་ཐབས་ཀྱི་ཌཱཀྐིའི་སྐུར༔ རྣམ་རོལ་ཁྱབ་བདག་རླུང་ཞགས་ཀྱིས༔ ཁམས་གསུམ་ཉོན་མོངས་འཆིང་ལ་འདུད༔ ཁྲག་འཐུང་པདྨ་དྲག་པོའི་ཡུམ་བཀའ་རྩ་རླུང་དཔལ་བསྐྱེད་ཡེ་ཤེས་མཁའ་འགྲོའི་སྒྲུབ་པ་ནི།
ལས་རིམ་ཁྲིགས་ཆགས་སུ་བསྡེབས་པའི་སྡོམ་ལ༔ སྐྱབས་སཻམས་མཚམས་གཅོད་བྱིན་བརླབ་སྔོན་འགྲོ་དང་༔ ལྷ་བསྐྱེད་སྤྱན་འདྲེན་བཞུགས་གསོལ་ཕྱག་མཆོད་དང་༔ བསྟོད་པ་འཛབ་བཟླས་གཏོར་འབུལ་དངོས་གཞིའོ༔ ཚོགས་མཆོད་ལྷག་བསྐུལ་ཆད་བརྟན་རྟ་བྲོ་དབང་༔ བཟོད་གསོལ་ཉེར་བསྡུ་བསྔོ་སྨོན་བཀྲ་ཤིས་རྗེས༔ ཞེས་དང་སྔོན་འགྲོའི་དང་པོ་སྐྱབས་སུ་འགྲོ་བ་ནི། ཨོྃ་ཨཱཿཧཱུྃ༔ མཆོག་གསུམ་རྩ་བརྒྱུད་བདེ་གཤེགས་འདུས་པའི་སྐུ༔ བྱིན་རླབས་ངོ་བོ་པད་འབྱུང་ཐུགས་རྗེའི་བདག༔
དབྱངས་ཅན་མཚོ་རྒྱལ་ཌཱཀྐི་སྐུ་དངོས་མཆོག༔ བརྩེ་ཆེན་ཡེ་ནས་འབྲལ་མེད་སྐྱབས་སུ་མཆི༔ ལན་གསུམ། གཉིས་པ་སེམས་བསྐྱེད་པ་ནི། ན་མོ༔ དབྱིངས་རིག་ངོ་བོ་མ་བཅོས་ལྷུན་གྲུབ་ལས༔ གཅིག་ཏུ་འགགས་མེད་ཤར་བ་སྙིང་རྗེའི་ཡུལ༔ འཁོར་འདས་ཅིར་སྣང་མ་གྱུར་སངས་རྒྱས་ཞིང་༔ གདོད་ནས་འཁོར་གསུམ་ཡོངས་དག་སེམས་བསྐྱེད་དོ༔ ལན་གསུམ།
དཀར་གཏོར་སྔོན་དུ་འགྲོ་བས། བགེགས་གཏོར་བསང་སྦྱང༌། རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌། སྟོང་པའི་ངང་ལས། བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ན་མཿསརྦ་ཏ་ཐཱ་ག་ཏ་བྷྱོ?ཁཾ་སྭཱ་ཧཱ། གསུམ་པ་བགེགས་བསྐྲད་པ་ནི། ཧཱུྃ་བྷྱོཿ མ་གཅིག་ཡུམ་ཆེན་ཁྲོས་མའི་ཐུགས་ཀ་ནས༔
བར་མེད་ཁྱབ་པའི་འགུགས་བྱེད་ཕོ་ཉ་འཕྲོས༔ གནོད་བྱེད་བགེགས་ཚོགས་གཏོར་མ་ལེན་ཕྱིར་ཁུག༔ བདག་གི་བསྒོ་བའི་བཀའ་ལ་ཉན་པར་གྱིས༔ མཆོད་སྦྱིན་འདི་ཁྱེར་རང་རང་གནས་སུ་དེངས༔ ཅི་སྟེ་མི་འགྲོ་འདི་རུ་གླགས་བལྟ་ན༔ བདག་ཉིད་དབྱིངས་ཀྱི་མཁའ་འགྲོའི་ཐུགས་ཀ་ནས༔ སྐར་ལྟར་འཁྲུགས་པས་མཚོན་ཆར་ཐུན་དུ་བརྡེག༔ མེ་ལྟར་འབར་བས་བགེགས་དཔུང་བསྲེགས་གཏོར་གཞོམ༔ དེ་བས་བགེགས་ཚོགས་འབྱུང་པོ་ཕྱིར་དེངས་ཤིག༔ ཨོྃ་བཛྲ་ཝཱ་ར་ཧཱི་ཀྲོ་ཏི་ཀཱ་ལི་ཧ་རི་ནི་ས་ཧཱུྃ་ཕཊ྄ཿ
གནོད་བྱེད་བགེགས་ཚོགས་ཨུ་ཙ་ཏ་ཡ་ཕཊ྄ཿ བཞི་པ་མཚམས་གཅོད་སྲུང་འཁཽར་ནི། ཧཱུྃ་བྷྱོཿ བདག་ཉིད་ཁྲོས་མ་རིགས་ལྔའི་ཐུགས་ཀ་ནས༔ མཚོན་ཆ་མེ་རི་དྲག་པོ་ཐོག་ལྟར་འཕྲོས༔ གནོད་བྱེད་ཚར་བཅད་མཚམས་གཅོད་ལས་གྲུབ་ནས༔ ཚུར་འདུས་མི་ཤིགས་རྡོ་རྗེའི་གུར་ཁང་གྱུར༔ ཨོྃ་བཛྲ་ཛྭ་ལ་རཀྵ་རཀྵ་ཧཱུྃ༔ ལྔ་པ་མཆོད་རྫས་བྱིན་གྱིས་བརླབ་པ་ནི། རྃ་ཡྃ་ཁྃ༔
ལན་གསུམ། ཨོཾ་ཨཱཿཧཱུྃ༔ ལན་གསུམ། ཧཱུྃ༔ ཕྱི་སྣོད་གླིང་བཞི་ཉི་ཟླ་ནོར་བུའི་སྣོད༔ ནང་བཅུད་དབང་པོ་རྣམ་ལྔ་སྨན་རཀ་དང་༔ གཏོར་མཆོད་བྷ་ལིང་ག་ཎ་ཚོགས་ཀྱི་རྫས༔ གསང་མཆོད་སྦྱོར་སྒྲོལ་སྤྱན་གཟིགས་ལ་སོགས་པ༔ མ་སྲིང་མཁའ་འགྲོ་མཉེས་པའི་རྫས་སུ་གྱུར༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔
ཨོཾ་སརྦ་ཨ་ཧཾ་པཉྩ་པཱུ་ཛ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ག་ཎ་ཙཀྲ་ཨཱཿཧཱུྃ༔ ཨོྃ་རུ་ཏྲ་མ་ར་ཎི་མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཨཱཿཧཱུྃ༔ ཞེས་ལན་གསུམ་མམ་བདུན་གྱིས་བྱིན་གྱིས་བརླབས་ཤིང་བདུད་རྩིས་བྲན་ནོ། གཉིས་པ་དངོས་གཞི་ཡི་དང་པོ་བསྐྱེད་རིམ་ནི། ཧཱུྃ༔ སྟོང་པའི་ངང་ལས་རླུང་ལྔ་བསྣཽལ་བའི་དལ༔ ཕོ་བྲང་རྒྱན་རྫོགས་གྲུ་བཞི་སྒོ་བཞི་མཛེས༔ མཚན་ཉིད་ཀུན་ཚང་འཇའ་ཟེར་ཀློང་དགུ་ལྡན༔ སྣ་ཚོགས་ཏོག་མཛེས་དེ་ཡི་དབུས་ཉིད་དུ༔
ཉི་ཟླ་པདྨ་གཡུང་དྲུང་ལྗང་གསལ་སྟེང་༔ ཡེ་ཤེས་མཁའ་འགྲོ་ལྗང་འོད་མདངས་དང་ལྡན༔ ཞལ་གཅིག་ཕྱག་གཉིས་གར་སྟབས་འགྱིང་ཚུལ་ལྡན༔ ཞལ་འཛུམ་མཛེས་ཤིང་རཏྣས་དབུ་ལ་བརྒྱན༔ ཐོར་ཚུགས་དར་དཔྱངས་ཟར་བུས་སྐུ་རྒྱབ་ཁེབས༔ རུས་པའི་རྒྱན་འཕྱང་ནུ་མ་བྷ་ག་རྒྱས༔ ཕྱག་གཡས་རླུང་ཞགས་གཡོན་པས་ཚེ་བུམ་འཛིན༔ ཕྱག་གདུབ་ཞབས་གདུབ་རིན་ཆེན་སེ་མོ་དོ༔ གཅེར་མོ་འགྱིང་སྟབས་བདེ་སྟོང་ལྷག་གེ་བ༔ ཕྱོགས་བཞིར་རང་འདྲ་ལས་ཀྱི་མཁའ་འགྲོ་མ༔
སྐུ་མདོག་ལྗང་གསལ་གཡས་པས་རླུང་ཞགས་འཛིན༔ གཡོན་པས་ནོར་བུ་པདྨས་མཚན་པ་བསྣམས༔ གར་སྟབས་བསྒྱུར་ཞིང་དབང་སྡུད་མགྱོགས་མར་གསལ༔ དེ་ལྟར་གསལ་བའི་གནས་གསུམ་འོད་ཟེར་གྱིས༔ མཁའ་འགྲོ་རྒྱ་མཚོ་བསྒྲུབ་ཕྱིར་སྤྱན་དྲངས་གྱུར༔ ཨོྃ་བཛྲ་ས་མཱ་ཡ་ཛ་ཛཿ གཉིས་པ་སྤྱན་འདྲེན་པ་ནི། ཧཱུྃ་བྷྱོཿ ཕྱོགས་བཅུ་མི་མངོན་རང་བྱུང་ཨེ་ཡི་མཁའ༔ ཆོས་འབྱུང་ལྗང་ནག་རླུང་གི་དཀྱིལ་འཁོར་ནས༔
དབང་སྡུད་རླུང་གི་བདག་མོ་འཁོར་དང་བཅས༔ ཁམས་གསུམ་དབང་དུ་བསྡུད་ཕྱིར་གཤེགས་སུ་གསོལ༔ ཨོྃ་བཾ་ཌཱཀྐི་ཡཾ་ཧཱུྃ་ཛ་ཧོཿ གསུམ་པ་བཞུགས་སུ་གསོལ་བ་ནི། ཧཱུྃ༔ ཐབས་ཤེས་རང་བཞིན་ཉི་ཟླ་གཡུང་དྲུང་སྟེང་༔ དབང་སྡུད་ཞགས་པ་འགྱེད་པའི་ཕོ་བྲང་དབུས༔ ཕྱི་ཡི་ཚོགས་དྲུག་ནང་གི་སྣང་འགུགས་ཕྱིར༔ རླུང་གི་གདན་ལ་དགྱེས་ཤིང་བརྟན་པར་བཞུགས༔ ཨོྃ་བཛྲ་ས་མ་ཡ་ཏིཥྛ་ལྷན༔
བཞི་པ་ཕྱག་འཚལ་བ་ནི། ཧཱུྃ༔ འཇོ་སྒེག་དཔའ་མོ་གཡོ་བའི་ཤུགས་འཆང་མ༔ མདངས་ལྡན་སྲིང་མོ་དགའ་བའི་བདེ་སྤེལ་མ༔ སྲིད་གསུམ་དབང་སྡུད་ལས་ཀྱི་ཌཱཀྐི་མ༔ ཡེ་ཤེས་མཁའ་འགྲོའི་ཚོགས་ལ་ཕྱག་འཚལ་བསྟོད༔ ཨོྃ་ན་མོ་པཱུ་རུ་ཤ་ཡ་ཧོཿ ལྔ་པ་མཆོད་པ་འབུལ་བ་ནི། ཧཱུྃ༔ མུ་ཏིག་མདངས་ལྡན་ཟླ་རྒྱས་བྱམས་པའི་བཅུད༔
རྒྱ་སྐག་ངད་ལྡན་དམར་གསལ་རྒྱུན་འབྱུང་རྫས༔ བདེ་ཆེན་ངང་ཚུལ་དཔའ་མོ་དགྱེས་པའི་ཕུད༔

འཁོར་ལོའི་མངའ་བདག་དབང་མོ་ཆེ་ལ་འབུལ༔ ཨོྃ་བཛྲ་པུཥྤེ་ སོགས ?ཤབྡ་ཨ་ཧཾ་པཉྩ་ཨ་མྲྀ་ཏ་ཁཱ་ཧི༔ ཧཱུྃ༔ བདེ་བ་ཡབ་ལ་སྟོང་པ་ཡུམ༔ ཟུང་འཇུག་སྦྱོར་བའི་འཁྲུལ་འཁོར་གྱིས༔ ཕྱག་རྒྱ་གར་གྱི་མཆོད་པ་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔ གཟུགས་མཛེས་སྒྲ་སྙན་དྲི་ཞིམ་སོགས༔ རོ་མངར་རེག་བྱ་འཇམ་པ་ཡི༔ ཕྱི་ཡི་མཆོད་པ་སྣ་ཚོགས་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔
དུག་ལྔ་མ་སྤངས་ཡེ་ཤེས་ངང་༔ ཉོན་མོངས་རང་གྲོལ་ཆགས་མེད་རྫས༔ སྐུ་ལྔ་ལྷུན་གྲུབ་ནང་མཆོད་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔ གསང་བ་ཌཱཀྐི་རིག་མའི་ཚོགས༔ གར་སྒྱུར་བདེ་བའི་མཁའ་ལམ་དུ༔ རླུང་གིས་བསྐྱོད་པའི་རྡོ་རྗེས་བསྲུབས༔ མཉེས་ཕྱིར་ཡིད་ཀྱི་ཆུ་གཏེར་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔ ལྕང་ལོ་ཅན་གྱི་བྷནྡྷ་རུ༔
ཤ་ལྔ་པཉྩ་རྫས་ཀྱིས་གཏམས༔ ཟག་མེད་བདུད་རྩི་སྨན་མཆོད་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔ དུང་ཞལ་བདེ་བ་ཆེན་པོའི་ནང་༔ མདངས་ལྡན་དམར་ཆེན་འོད་དུ་འབར༔ སྣ་ཚོགས་རཀྟའི་མཆོད་པ་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔ རུ་ཏྲ་བསྒྲལ་བའི་ཐོད་པ་རུ༔ དགྲ་བགེགས་འདུལ་བའི་དབང་པོ་སྤུངས༔ བསྒྲལ་བའི་མཆོད་པ་བཞེས་སུ་གསོལ༔
མཁའ་འགྲོ་འཁོར་བཅས་ཐུགས་དམ་བསྐང་༔ ཡེ་ནས་རྨད་བྱུང་ངོ་བོའི་རྫས༔ རང་བྱུང་མ་འགགས་ཡེ་ཤེས་ཀྱི༔ དམིགས་མེད་མཆོག་གི་མཆོད་པ་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔ ཕྱི་ནང་མཉེས་པའི་རྟེན་རྫས་མཆོག༔ མེ་ལོང་མདའ་དར་བླ་འཁོར་སོགས༔ སྤྱན་གཟིགས་དུ་མའི་མཆོད་པ་འབུལ༔ མཁའ་འགྲོ་འཁོར་བཅས་ཐུགས་དམ་བསྐང་༔ ཨོྃ་མ་ཧཱ་སརྦ་པཱུ་ཛ་མེ་གྷ་མུ་ཏྲ་སྥ་ར་ན་ས་མ་ཡེ་སྭཱ་ཧཱ༔
དྲུག་པ་བསྟོད་པ་ནི། ཧཱུྃ༔ ཡེ་ཤེས་དབྱིངས་ཀྱི་ཌཱཀྐི་དཔའ་མོ་ཆེ༔ རླུང་སེམས་མདངས་ལྡན་འཇའ་འོད་ཏ་ལ་ལ༔ དགྱེས་ཆགས་ཁྲོ་ལ་འཛུམ་བག་ཤིགས་སེ་ཤིག༔ རིན་ཆེན་རྒྱན་ལྡན་འདོད་རྒུའི་གཏེར་འཛིན་མ༔ ཅོད་པན་མཛེས་པའི་ཐོར་ཚུགས་ལྡེམས་སེ་ལྡེམ༔ ཕྱག་གཡས་རླུང་ཞགས་སྣང་སྲིད་དབང་དུ་སྡུད༔ གཡོན་པས་ཚེ་བུམ་རྩ་རླུང་ཐིག་ལེ་བསྐྱེད༔ ཕྱག་གདུབ་ཞབས་གདུབ་རིན་ཆེན་ཁྲོ་ལོ་ལོ༔
རུས་པའི་རྒྱན་ལྡན་གཡེར་ཁ་སི་ལི་ལི༔ ནུ་འབུར་རྒྱས་ཤིང་ལྟེ་བ་རབ་ཏུ་ཟླུམ༔ བྷ་ག་རབ་རྒྱས་བདེ་དྲོད་ཆི་ལི་ལི༔ གར་སྟབས་སྒེག་མོའི་འཁྲིལ་ལྡེམ་ཁྱུགས་སེ་ཁྱུག༔ གཡུང་དྲུང་པད་ཟླའི་གདན་ལ་འགྱིང་མཛད་མ༔ དབང་སྡུད་རླུང་གི་བདག་མོར་ཕྱག་འཚལ་བསྟོད༔ ཧཱུྃ༔ ཕྱི་རིམ་ལས་བྱེད་མགྱོགས་མའི་ཤུགས་འཆང་མ༔ དུས་བཞིར་འགྱུ་བའི་ཡིད་འོང་གར་མོ་བཞི༔ རིན་ཆེན་རྒྱན་ལྡན་འདོད་རྒུ་ཆར་བཞིན་འབེབས༔
ལྗང་གསལ་མདངས་ལྡན་ཚོགས་དྲུག་སྣང་བ་འཕྲོག༔ གཡས་པས་རླུང་ཞགས་ལྷ་མི་དབང་དུ་སྡུད༔ གཡོན་པས་ཐབས་ཤཻས་ཕོ་མོའི་བློ་སེམས་འགུགས༔ རུས་པའི་རྒྱན་ལྡན་དར་དཔྱངས་པུ་རུ་རུ༔ གཅེར་མོ་གར་སྒྱུར་ནུ་མ་བྷ་ག་རྒྱས༔ འཇོ་སྒེག་མཛེས་ལྡན་ལྷ་མོ་བཞི་ལ་བསྟོད༔ ཁྱོད་ལ་བསྟོད་ཅིང་ཕྲིན་ལས་བཅོལ་བ་ནི༔ ཕྱི་ནང་སྣོད་བཅུད་མི་ནོར་དབང་དུ་སྡུད༔ ནང་གི་རྩ་རླུང་བདེ་དྲོད་ཐིག་ལེ་བསྐྱེད༔ གསང་བ་དགའ་བཞི་ཡེ་ཤེས་མངོན་གྱུར་ནས༔
དབང་སྡུད་འཇའ་ལུས་མཁའ་འགྲོ་འགྲུབ་གྱུར་ཅིག༔ བདུན་པ་འཛབ་བསྐུལ་ནི། ཧཱུྃ༔ གསང་བ་དབྱིངས་ཀྱི་དབང་ཕྱུག་ཌཱཀྐིའི་ཚོགས༔ ཡེ་ཤེས་ཐུགས་དམ་འཛབ་ཀྱིས་རྒྱུད་བསྐུལ་ལ༔ ཟུང་འཇུག་བདེ་ཆེན་འཇའ་ལུས་བསྒྲུབ་པའི་ཕྱིར༔ མ་སྲིང་ཁྱེད་རྣམས་སྲོག་ལྟར་བཟུང་ལགས་ན༔ ཟབ་ལམ་དཔའ་མོས་རྟག་ཏུ་གྲོགས་གྱིས་ཤིག༔ ཕུང་ཁམས་འོད་ལུས་ཆོས་སྐུ་འགྲུབ་པ་ཡི༔ མ་ཁྱོད་བདག་གི་དཔུང་གཉེན་མཆིས་པའི་ཕྱིར༔
བཟླས་པ་སྔགས་ཀྱིས་ཐུགས་དམ་གནད་ནས་བསྐུལ༔ བསྙེན་དམིགས་ནི། རང་ཉིད་མཁའ་འགྲོའི་སྐུར་གསལ་བའི། གཙུག་ཏོར་ནམ་མཁའི་འཁོར་ལོ་རུ། ། རིགས་བདག་པདྨ་ཐོད་ཕྲེང་རྩལ། ། འཁོར་ལོ་ལྔ་རུ་རིམ་པ་བཞིན། ། རྡོ་རྗེ་པདྨ་སངས་རྒྱས་དང༌། ། རིན་ཆེན་ལས་ཀྱི་ཌཱཀྐི་ལྔ། ། སྐུ་མདོག་དཀར་དམར་མཐིང་སེར་ལྗང༌། ། རང་འདྲའི་རིགས་ཀྱི་ཡབ་དང་སྦྱོར། །
ཐུགས་སྲོག་ཧ་ནི་བཾ་རི་སའི། ། མཐའ་མར་རང་མདོག་སྔགས་ཀྱིས་བསྐོར། ། རྩ་ཁམས་བ་སྤུའི་གྲོང་ཁྱེར་དུ། ། འབུམ་ཕྲག་ཡངས་པའི་ཌཱཀྐིའི་ཚོགས། ། ཏིལ་གྱི་གང་བུ་ལྟ་བུར་གསལ། ། སྤྱི་བོའི་བླ་མ་ཡབ་ཡུམ་ལ། ། གདུང་ཤུགས་དྲག་པོའི་གསོལ་བཏབ་མོད། ། ཐུགས་སྲོག་ཨོཾ་དང་སྔགས་ཕྲེང་ལས། ། བདེ་སྟོང་ཡེ་ཤེས་བདུད་རྩིའི་རྒྱུན། ། སྦྱོར་མཚམས་ནས་བྱུང་གནས་ལྔ་ཡི། །
མཁའ་འགྲོ་སྡེ་ལྔའི་སྤྱི་བོ་ནས། ། རིམ་ཞུགས་རང་སྲོག་སྔགས་ཕྲེང་ལ། ། ཕོག་པས་གཡོན་བསྐོར་དྲག་ཏུ་འཁོར། ། སྤྲོ་བས་འོད་ཀྱིས་སྲིད་ཞི་ཁྱབ། ། བསྡུས་པས་གཟི་བྱིན་ལྷག་པར་འབར། ། གཙོ་འཁོར་མ་ལུས་ཐམས་ཅད་ཀུན། ། བདེ་ཆེན་ཡེ་ཤེས་ཉམས་འུར་བས། ། རྡོ་རྗེའི་གླུ་དབྱངས་འུ་རུ་རུ། ། དགའ་བཞིའི་བྲོ་རྡུང་ཁྲིགས་སེ་ཁྲིག ། རྩ་ཁམས་བ་སྤུ་ཚུན་ཆད་ཀུན། །
བདེ་དང་སྟོང་པར་ཕྲི་ལི་ལི། ། དུག་ལྔ་དབྱིངས་སུ་སངས་སེ་སང༌། ། དབང་བཞི་རྒྱུན་འབབ་ན་ར་ར། ། འཇའ་དང་འོད་དུ་ཀྱི་ལི་ལི། ། ཟེར་དང་ཟེར་ཕྲེང་ཡ་ལ་ལ། ། སྣང་བ་སྐུ་རུ་ལམས་སེ་ལམ། ། སྒྲ་གྲགས་སྔགས་སུ་དི་རི་རི། ། དྲན་རྟོག་ཆོས་སྐུར་སངས་སེ་སང༌། ། མ་རིག་ཉོན་མོངས་ཀ་ནས་དག ། སྣོད་བཅུད་མཁའ་འགྲོའི་ད་ལར་རྫོགས།
མན་ངག་གསུམ་ལྡན་གྱི་དགོངས་པ་ལས། ཨོྃ་ཌཱཀྐི་ཧ་རི་ནི་ས་པ་ཤཾ་ཏེ་ཛྭ་ཧྲཱི་དྷ་ཡ་སུ་ཁཾ་སརྦ་སིདྡྷི་ཛ་ཛ༔ ཞེས་སྔགས་དང་དམིགས་གནད་སྦྱར་ཏེ། ། ཐོག་མར་ཡིད་བཟླས་དང༌། ། དེ་ནས་སྐྱོ་ཚེ་རགས་པ་རླུང་བཟླས་དང་ཕྲ་བ་རྡོར་བཟླས་སྔགས་ཀྱི་སྐྱོན་དྲུག་སྤངས་ནས། ། བསྙེན་པའི་གྲངས་ཚད་འཁྱོལ་བར་བྱས་ལ། ། མཚན་མ་བྱུང་དུས་དངོས་གྲུབ་ལེན་ཞིང་གཏང་རག་རྒྱ་ཆེན་བྱའོ། ཤམ་བུར། ཨོྃ་སརྦ་ཤྭ་རི་པུནྱེ་ལོ་ཀ་པ་ཤཾ་མ་མ་ཐུན་ཐུན་ཛ་ཛཿ ཞེས་བཟླས།
གཞན་ཡང་ལས་སྦྱོར་སྤྱི་དང་བྱེ་བྲག་གི་སྔགས་རྣམས་གང་འདོད་སྤྲོས་ཤེས་པར་བྱའོ། ཐུན་མཐར་དབྱངས་གསལ་ཡིག་བརྒྱ་རྟེན་སྙིང་མཐར་མཆོད་བསྟོད་ནི། ཧཱུྃ༔ མུ་ཏིག་མདངས་ལྡན་ཟླ་རྒྱས་བྱམས་པའི་བཅུད༔ རྒྱ་སྐག་ངད་ལྡན་དམར་གསལ་རྒྱུན་འབྱུང་རྫས༔ བདེ་ཆེན་ངང་ཚུལ་དཔའ་མོ་དགྱེས་པའི་ཕུད༔ འཁོར་ལོའི་མངའ་བདག་དབང་མོ་ཆེ་ལ་འབུལ༔ ཨོྃ་བཛྲ་ཨརྒྷ྄ཾ་པཱ་དྱཾ་ སོགས? ཤབྡ་ཨཱཿཧཱུྃ༔ མ་ཧཱ་པཉྩ་ལ་ཁཱ་ཧི༔ མ་ཧཱ་བྷ་ལིཾ་ཏ་ལ་ཁཱ་ཧི༔
མ་ཧཱ་རཀྟ་ལ་ཁཱ་ཧི༔ མ་ཧཱ་སརྦ་པཱུ་ཛ་ལ་ཁཱ་ཧི༔ ཧཱུྃ༔ འཇོ་སྒེག་དཔའ་མོ་གཡོ་བའི་ཤུགས་འཆང་མ༔ མདངས་ལྡན་སྲིང་མོ་དགའ་བའི་བདེ་སྤེལ་མ༔ སྲིད་གསུམ་དབང་སྡུད་ལས་ཀྱི་ཌཱཀྐི་མ༔ ཡེ་ཤེས་མཁའ་འགྲོའི་ཚོགས་ལ་ཕྱག་འཚལ་བསྟོད༔ འཇིགས་པ་བརྒྱད་སོགས་ཞི་བའི་དངོས་གྲུབ་སྩོལ༔ འབྱོར་བ་དྲུག་ལྡན་རྒྱས་པའི་དངོས་གྲུབ་སྩོལ༔ མོས་པ་རྣམ་བཞི་དབང་གི་དངོས་གྲུབ་སྩོལ༔
དགྲ་བགེགས་ཚར་གཅོད་དྲག་པོའྀ་དངོས་གྲུབ་སྩོལ༔ ལས་བཞི་ལྷུན་གྱིས་འགྲུབ་པའི་དངོས་གྲུབ་སྩོལ༔ ཡེ་ཤེས་མཁའ་འགྲོ་ལྷ་ཚོགས་ཁྱེད་རྣམས་ལ་མཁྱེན་པའི་ཡེ་ཤེས་བརྩེ་བའི་ཐུགས་རྗེ༔ མཛད་པའི་ཕྲིན་ལས༔ སྐྱོབ་པའི་ནུས་མཐུ༔ སྟེར་བའི་དངོས་གྲུབ༔ བསམ་གྱིས་མི་ཁྱབ་པ་མངའ་བས༔ དེང་འདིར་བདག་ཅག་རྣལ་འབྱོར་སྒྲུབ་པ་པོ་རྣམས་ལ་མཆོག་ཐུན་མོང་གཉིས་ཀྱི་དངོས་གྲུབ་ཐམས་ཅད་སྩལ་དུ་གསོལ༔ ཨོྃ་ཌཱཀྐི་ཧ་རི་ནི་ས་པ་ཤཾ་ཏེ་ཛྭ་ཧྲཱི་དྷ་ཡ་སུ་ཁཾ་སརྦ་སིདྡྷི་ཛ་ཛ༔ ཀཱ་ཡ་སིདྡྷི་ཨ་བྷི་ཥིཉྩ་ཨོྃ༔
ཝཱཀྐ་སིདྡྷི་ཨ་བྷི་ཥིཉྩ་ཨཱཿ ཙིཏྟ་སིདྡྷི་ཨ་བྷི་ཥིཉྩ་ཧཱུྃ༔ སརྦ་སིདྡྷི་ཨ་བྷི་ཥིཉྩ་ཧྲཱིཿ བརྒྱད་པ་ཐུན་གཏོར་འབུལ་བ་ནི། སྣོད་བཅུད་ཡོངས་ཁྱབ་ཤ་ལྔ་བདུད་རྩིའི་ཚོགས༔ མེ་རླུང་སྦྱོར་བས་སྦྱངས་སྤེལ་སྟོབས་བསྐྱེད་པ༔ འབྲུ་གསུམ་ནུས་ལྡན་ཟག་མཻད་བདུད་རྩིར་བསྐྱིལ༔ ཀུན་བཟང་མཆོད་སྤྲིན་དཔག་མེད་འཆར་བར་གྱུར༔ ཨོྃ་ཨཱཿཧཱུྃ༔ ལན་གསུམ།
ཧཱུྃ༔ མ་སྐྱེས་རྫོགས་པ་ཆོས་དབྱིངས་ལས༔ སྐྱེ་བའི་ཆོ་འཕྲུལ་འབར་བའི་སྐུ༔ མ་གཅིག་དབྱིངས་ཕྱུག་མཁའ་འགྲོར་བཞེངས༔ རྡོ་རྗེ་རིན་ཆེན་པདྨ་ལས༔ ཀུན་ཀྱང་ལྗང་འོད་རླུང་ཤུགས་ཅན༔ རིན་ཆེན་རྒྱན་ཆ་ཁྲོ་ལོ་ལོ༔ སྣ་ཚོགས་ཅོད་པན་པུ་རུ་རུ༔ རྒྱན་དྲུག་དྲིལ་གཡེར་སི་ལི་ལི༔ རོལ་མོ་གླུ་དབྱངས་དི་རི་རི༔
སྣང་སྲིད་འགུལ་ལྡེག་ཁྱམས་སེ་ཁྱམ༔ འོད་དང་ཟེར་དུ་སྤུངས་སེ་སྤུང་༔ དགྱེས་པའི་འཛུམ་མདངས་ལྷགས་སེ་ལྷག༔ བདེ་བའི་ཆུ་རྒྱུན་ན་ར་ར༔ འདུ་འབྲལ་མེད་པར་དུངས་སེ་དུང་༔ མ་ལུས་འཁོར་བཅས་གནས་འདིར་གཤེགས༔ དམ་རྫས་རྨད་བྱུང་ཨ་མྲྀ་ཏ༔ འདོད་ཡོན་ལོངས་སྤྱོད་གཏེར་ཆེན་པོ༔ འཁོར་བ་རྒྱུ་བསྒྲལ་རཀྟ་དང་༔ ཚོགས་ཀྱི་འདོད་ཡོན་དཔག་མེད་པ༔
རོ་བཅུད་མདངས་ལྡན་ཟད་མི་ཤེས༔ བཞེས་ཤིག་རོལ་ཅིག་ཁ་རཾ་ཁཱ་ཧི༔ འབྱུང་བ་བཞི་ཡི་བཅུད་དང་ཞག༔ བཞེས་ཤིག་རོལ་ཅིག་ཁ་རཾ་ཁཱ་ཧི༔ སྣང་སྲིད་ཤ་ཁྲག་དྲོད་དབུགས་མདངས༔ བཞེས་ཤིག་རོལ་ཅིག་ཁ་རཾ་ཁཱ་ཧི༔ འཁོར་འདས་ཐམས་ཅད་དབང་དུ་སྡུས༔ དབྱེར་མེད་ཉམས་རྟོགས་རྫུ་འཕྲུལ་འགྱེད༔ ལོག་རྟོག་བདུད་རིགས་སྣང་བ་སྒྱུར༔ སྣང་སྲིད་ཆོས་ལ་འགོད་པར་མཛོད༔
ནད་གདོན་བགེགས་དང་བར་ཆད་སོལ༔ མཆོག་ཐུན་དངོས་གྲུབ་མ་ལུས་སྩོལ༔ ཨོཾ་གུ་རུ་དྷེ་ཝ་ཌཱཀྐི་ནཱི་སརྦ་པཉྩ་ཨ་མྲྀ་ཏ་རཀྟ་བྷ་ལིཾ་ཏ་ག་ཎ་ཙཀྲ་སརྦ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔ ཞེས་མཆོད་འདོད་དོན་གསོལ་ལ། གསུམ་པ་རྗེས་ཀྱི་རིམ་པ་ལ་བཅུ་གཅིག ། དང་པོ་ཚོགས་རྫས་བདུད་རྩིས་བསང་ཞིང༌། ཧཱུྃ༔ བདག་ཉིད་མཁའ་འིགརོར་གསལ་བའི་ཐུགས་ཀ་ནས༔ དངོས་འཛིན་སྦྱང་ཕྱིར་རྃ་ཡྃ་ཁྃ་གསུམ་འཕྲོས༔ ཚོགས་ཀྱི་ཉེས་སྐྱོན་བསྲེགས་གཏོར་སྦྱངས་ཤིང་བཀྲུས༔
བྱིན་གྱིས་བརླབ་ཕྱིར་ཨོཾའཿཨཱཿཧཱུྃ་གསུམ་འཕྲོས༔ རྫས་ལ་ཕོག་པས་བསྐྱེད་ཅིང་སྤེལ་བ་ཡིས༔ ཟག་མེད་བདུད་རྩི་རོ་མཆོག་དཔག་མེད་གྱུར༔ ཨོྃ་ཨཱཿཧཱུྃ་ག་ཎ་ཙཀྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ༔ གཉིས་པ་སྤྱན་འདྲེན་པ་ནི། ཧཱུྃ༔ མཁའ་སྤྱོད་དག་པའི་ཞིང་ཁམས་ནས༔ མ་གཅིག་ཡེ་ཤེས་མཁའ་འགྲོ་མ༔ རིགས་བཞི་མཁའ་འགྲོའི་ཚོགས་ཀྱིས་བསྐོར༔ ཡང་འཁོར་ཌཱཀྐི་བྱེ་བ་འབུམ༔
ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་ཐོར་ཚུགས་ལྡེམས་སེ་ལྡེམ༔ གླུ་ལེན་གར་སྒྱུར་ཤིགས་སེ་ཤིག༔ མཁའ་འགྲོའི་བརྡ་སྐད་དི་རི་རི༔ གཏེར་སྲུང་ལས་བྱེད་ཤ་ར་ར༔ བྱིན་རླབས་སྤྲིན་ལྟར་ཐིབས་སེ་ཐིབ༔ གནས་འདིར་སྤྱན་འདྲེན་གཤེགས་ནས་ཀྱང་༔ མཆོག་དང་ཐུན་མོང་དངོས་གྲུབ་སྩོལ༔ བཛྲ་ས་མཱ་ཡ་ཛཿ གསུམ་པ་མཆོད་པ་ནི།
ཧཱུྃ༔ མཆོད་པའི་ལྷ་མོ་གར་སྒྱུར་ཚོགས༔ བླ་མ་ཡི་དམ་མཁའ་འགྲོ་དང་༔ ཆོས་སྐྱོང་གཏེར་བདག་དམ་ཅན་ལ༔ འབུལ་ལོ་མཆོག་གི་དགྱེས་པ་བསྐྱེད༔ ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་སརྦ་ས་མ་ཡ་ག་ཎ་ཙཀྲ་པཱུ་ཛ་ལ་ཁཱ་ཧི༔ བཞི་པ་སྐོང་བཤགས་ནི། ཧཱུྃ༔ སྣང་སྲིད་ཁྱོན་ལྟར་རབ་ཏུ་བཀང་བ་ཡི༔ ཕྱི་ནང་གསང་བའི་མཆོད་པ་བླ་མེད་རྫས༔
སྤྱན་གཟིགས་ལ་སོགས་ཀུན་ཚང་རྒྱ་མཚོ་འདིས༔ རིག་འཛིན་རྩ་བརྒྱུད་བླ་མའི་ཐུགས་དམ་བསྐང་༔ དབྱིངས་ཕྱུག་བདེ་ཆེན་དཔའ་མོའི་ཐུགས་དམ་བསྐང་༔ དབང་སྡུད་མགྱོགས་མ་སྡེ་བཞིའི་ཐུགས་དམ་བསྐང་༔ བཀའ་སྲུང་གཏེར་བདག་ཕོ་ཉའི་ཐུགས་དམ་བསྐང་༔ སྣང་སྲིད་མཁའ་འགྲོའི་དཀྱིལ་འཁོར་ཐུགས་དམ་བསྐང་༔ ཐུགས་དམ་གཉན་སྐོང་ཉམས་ཆག་ཉེས་ལྟུང་རྣམས༔ འདོད་ཡོན་ཚོགས་ཀྱིས་བཤགས་སོ་དག་གྱུར་ཅིག༔ ཡི་གེ་བརྒྱ་པ་བཟླའོ༔ ལྔ་པ་བསྒྲལ་བསྟབ་ནི།
ན་མོ༔ མཆོག་གསུམ་རྩ་བ་ཏིང་འཛིན་ཕྱག་རྒྱ་སྔགས༔ གསང་བ་ཌཱཀྐི་མ་སྲིང་བྱེ་བ་འབུམ༔ བཀའ་གཏེར་སྐྱོང་བའི་སྲུང་མ་འཁོར་བཅས་ཀྱི༔ བདེན་པ་ཆེན་པོའི་མཐུ་སྟོབས་ནུས་པ་ཡིས༔ སངས་རྒྱས་བསྟན་དགྲ་རྣལ་འབྱོར་སྒོས་དགྲ་དང་༔ རྐྱེན་ངན་བར་གཅོད་གློ་བུར་བགེགས་ཀྱི་ཚོགས༔ དགྲ་གཟུགས་ཐ་མའི་ལིངྒ་འདི་ལ་ཁུག༔ ཨོཾ་བཛྲ་ཨཾ་ཀུ་ཤ་ཡ་དགྲ་བགེགས་ནྲྀ་ཏྲི་ཛ་ཧཱུྃ་བཾ་ཧོཿ ཕུར་བུ་ཐོགས་ལ༔
ཧཱུྃ༔ སྲས་མཆོག་གྱད་ཀྱི་ཕུར་བུ་ཀཱི་ལ་ཡ༔ གདེངས་ཤིང་འདྲིལ་བའི་གཟིར་འདེབས་དུས་ལ་བབ༔ རུ་ཏྲ་གདུག་པའི་སྙིང་ལ་མཱ་ར་ཡ༔ ཕྱེ་མར་བརླག་ཅིང་བསྒྲལ་བའི་ཕྲིན་ལས་མཛོད༔ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བཾ་ཧཱུྃ་ཕཊ྄ཿ དགྲ་བགེགས་འབྱུང་པོ་མཱ་ར་ཡ་རྦད་རྦད་བྷྱོ་བྷྱོཿ ཧཱུྃ༔ གསང་བ་དབྱིངས་ཕྱུག་དཀྱིལ་འཁོར་ལྷ་ཚོགས་ཀྱིས༔ མ་རུངས་དགྲ་བགེགས་བསྒྲལ་བའི་ཤ་ཁྲག་རུས༔
དགྱེས་པར་བཞེས་ལ་བདུད་བཞིའི་ཚོགས་བཅོམ་ནས༔ སྒྲུབ་པའི་འགལ་རྐྱེན་བར་ཆད་ཞི་བར་མཛོད༔ ཨོཾ་ཨཱཿཧཱུྃ་དགྲ་བགེགས་ཀྱི་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁ་རཾ་ཁཱ་ཧི༔ དྲུག་པ་ལྷག་མ་བསྔོ་བ་ནི། ཧཱུྃ༔ གནས་ཉུལ་དུས་བདག་ཕྲ་མན་མ༔ དཀྱིལ་འཁོར་མུ་རན་སྐྱོང་བ་ཡི༔ འབར་བ་ཕོ་ཉའི་ཚོགས་རྣམས་ལ༔ ལྷག་མ་བཀའ་ཡི་ཕ་འབབ་འབུལ༔ བསྟན་སྲུང་མེལ་ཚེ་འགྲུབ་པར་མཛོད༔
ཨོྃ་ཨུ་ཙྪིཥྚ་བ་ལིཾ་ཏ་ཁཱ་ཧི༔ བདུན་པ་ཐུགས་དམ་བསྐུལ་བ་ནི། ཧྃའུ༔ མི་མངོན་ཀ་དག་ལྷུན་གྲུབ་འོག་མིན་ཞིང་༔ གསང་བ་ཨེ་ཡི་དབྱིངས་ཉིད་ཀློང་དཀྱིལ་ནས༔ རིགས་ཀྱི་བདག་པོ་གུ་རུ་ཐོད་ཕྲེང་རྩལ༔ དབྱིངས་ཕྱུག་དཔའ་མོ་ཁམས་གསུམ་དབང་སྒྱུར་ཡུམ༔ མཁའ་འགྲོ་སྡེ་བཞི་ཤུགས་འགྲོ་ཕྲ་མེན་ཚོགས༔ ཐུགས་དམ་བསྐུལ་ལོ་འགྲོ་བའི་དོན་ཕྱིར་བཞེངས༔ ད་ལྟ་སྙིགས་མ་ལྔ་བརྒྱའི་དུས་མཐར་འདིར༔
མ་རུངས་བདུད་རིགས་འབྱུང་པོ་སྣ་ཚོགས་ཀྱིས༔ གསང་སྔགས་བསྟན་ལ་གདུག་རྩུབ་སྡང་ཞིང་གཤེ༔ སྒྲུབ་པར་འཚེ་རྒོད་གཡོ་བའི་ལོག་འདྲེན་ཚོགས༔ མྱུར་མགྱོགས་ཐུགས་རྗེའི་སྟོབས་ཀྱིས་དབང་དུ་སྡུས༔ ཚད་མེད་བཞི་ཡི་ནུས་སྟོབས་དཔུང་བསྐྱེད་ལ༔ མ་དག་གཟུགས་ཀྱི་ཕུང་པོ་གུམ་གུམ་ཆུམས༔ ངག་གི་སྡང་དགྲ་སྨོད་ཚིག་ལྐུགས་སུ་ཆུགས༔ སེམས་ཀྱི་ཞེ་སྡང་གདུག་པའི་དབྱིངས་སུ་ཆོམས༔ སྡིག་སྒྲིབ་བག་ཆགས་འོད་དུ་ཡ་ལ་ལ༔ རང་རིག་གཞི་གྲོལ་ཀ་དག་སངས་སེ་སང་༔
སྣང་སྲིད་མཁའ་འགྲོའི་ཞིང་དུ་མེ་རེ་རེ༔ མ་རིག་ཉོན་མོངས་གཟུང་འཛིན་དབྱིངས་སུ་སྒྲོལ༔ འཁོར་འདས་མཉམ་པར་སྦྱོར་བའི་ཕྲིན་ལས་མཛོད༔ བརྒྱད་པ་ཆད་མདོ་བསྒྲག་པ་ནི། ཧཱུྃ༔ སྔོན་ཚེ་བར་བསྐལ་ཐ་མའི་དུས༔ སྙིང་ཐིག་སྦས་དང་བཏོན་པའི་ཚེ༔ བཀའ་སྲུང་གཏེར་བདག་རྒྱ་མཚོ་ཡིས༔ ཁས་བླངས་བཞིན་དུ་གཏོར་མ་བཞེས༔ ཡང་ཟབ་བྱ་ར་འགྲུབ་པར་མཛོད༔
སརྦ་དྷརྨ་པཱ་ལ་ཨི་དཾ་བྷ་ལིཾ་ཏ་ཁཱ་ཧི༔ དགུ་པ་བརྟན་མ་སྐྱོང་བ་ནི། ཧཱུྃ༔ བོད་སྐྱོང་མ་སྲིང་བཅུ་གཉིས་ཀྱིས༔ མཐུན་རྫས་གཏོར་མ་འདི་བཞེས་ལ༔ ཡུལ་སྲུངས་ལོ་ལེགས་བཀྲ་ཤིས་སྤེལ༔ དུས་འཁྲུགས་ནད་ཡམས་ཞི་བར་མཛོད༔ ཨོྃ་མ་མ་ཏིང་ཏིང་ཤག་ཤག་ལེ་ལེ་ཏེ་ཏེ་མ་མ་ཁཱ་ཧི༔ བཅུ་པ་རྟ་བྲོ་བརྡུང་བ་ནྀ། ཧཱུྃ༔
མཁའ་འགྲོ་གསང་བའི་བྲོ་ར་རུ༔ མ་སྲིང་འདུས་པའི་བྲོ་བརྡུངས་པས༔ ཕྱི་ནང་བར་གཅོད་ཐལ་བར་རློག༔ ལས་བཞི་ལྷུན་གྲུབ་ཆེན་པོར་གྱུར༔ ཨོྃ་ནནཿ ཨ་ནན༔ ཧཱུྃ་ནན༔ དགྲ་བགེགས་དམ་སྲི་སཏྭཾ་བྷ་ཡ་ནན༔ བཅུ་གཅིག་དངོས་གྲུབ་བླང་བ་ནི། ཧྲཱིཿམ༔
མཆོག་གི་དབང་བསྐུར་སྤྱི་བོར་སྩོལ༔ པདྨ་ཐོད་ཕྲེང་གཙུག་ཏུ་ཐིམ༔ སྐུ་ཡི་དབང་བསྐུར་ལུས་ལ་སྩོལ༔ རྡོ་རྗེ་མཁའ་འགྲོ་དཔྲལ་བར་ཐིམ༔ གསུང་གི་དབང་བསྐུར་ངག་ལ་སྩོལ༔ པདྨ་མཁའ་འགྲོ་མགྲིན་པར་ཐིམ༔ ཐུགས་ཀྱི་དབང་བསྐུར་ཡིད་ལ་སྩོལ༔ སངས་རྒྱས་མཁའ་འགྲོ་སྙིང་ཁར་ཐིམ༔ ཡོན་ཏན་དབང་བསྐུར་སྒོ་གསུམ་སྩོལ༔ རིན་ཆེན་མཁའ་འགྲོ་ལྟེ་བར་ཐིམ༔
ཕྲིན་ལས་དབང་བསྐུར་བརྟན་པར་སྩོལ༔ ལས་ཀྱི་མཁའ་འགྲོ་གསང་བར་ཐིམ༔ ཧཱུྃ༔ དམ་ཚིག་ཆེན་པོའི་དུས་ལ་བབ༔ གསང་བ་ཌཱཀྐི་རྒྱ་མཚོའི་ཚོགས༔ སྒྲུབ་པའི་རིག་འཛིན་བདག་ཅག་ལ༔ ཚེ་ཆོས་ཟས་ནོར་དངོས་གྲུབ་སྩོལ༔ སྙན་གྲགས་མངའ་ཐང་དངོས་གྲུབ་སྩོལ༔ འཇམ་ཕྲུག་གོས་ཀྱི་དངོས་གྲུབ་སྩོལ༔ མཆོག་དང་ཐུན་མོང་དངོས་གྲུབ་ཀུན༔
དེང་འདིར་བདག་གིས་ཐོབ་གྱུར་ཅིག༔ ཨོཾ་གུ་རུ་དྷེ་ཝ་ཌཱཀྐི་ནཱི་ཧ་རི་ནི་ས་ཛཿཧཱུྃ་བཾ་ཧོཿ ཀཱ་ཡ་ཝཱཀྐ་ཙིཏྟ་གུ་ན་ཀརྨ་ཨ་བྷི་ཥིཉྩ་ཧཱུྃ༔ རྗེས་ཆོག་ལ་དྲུག་ལས། དང་པོ་མཆོད་བསྟོད་ནི། ཧཱུྃ༔ མུ་ཏིག་མདངས་ལྡན་ཟླ་རྒྱས་བྱམས་པའི་བཅུད༔ རྒྱ་སྐག་ངད་ལྡན་དམར་གསལ་རྒྱུན་འབྱུང་རྫས༔ བདེ་ཆེན་ངང་ཚུལ་དཔའ་མོ་དགྱེས་པའི་ཕུད༔ འཁོར་ལོའི་མངའ་བདག་དབང་མོ་ཆེ་ལ་འབུལ༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨ་ཧཾ་པཉྩ་ཨ་མྲྀ་ཏ་ཁཱ་ཧི༔ ཧཱུྃ༔ འཇོ་སྒེག་དཔའ་མོ་གཡོ་བའི་ཤུགས་འཆང་མ༔ མདངས་ལྡན་སྲིང་མོ་དགའ་བའི་བདེ་སྤེལ་མ༔ སྲིད་གསུམ་དབང་སྡུད་ལས་ཀྱི་ཌཱཀྐི་མ༔ ཡེ་ཤེས་མཁའ་འགྲོའི་ཚོགས་ལ་ཕྱག་འཚལ་བསྟོད༔ གཉིས་པ་བཟོད་གསོལ་ནི། ཧཱུྃ༔ ཡེ་ཤེས་མཁའ་འགྲོའི་དཀྱིལ་འཁོར་ལྷ་ཚོགས་ཀྱི༔ ཕྱི་ནང་གསང་བའི་དམ་ལས་འགལ་བ་དང་༔
མ་འབྱོར་ཉམས་དང་ཆད་ལྷག་འཁྲུལ་པའི་ཚོགས༔ མཐོལ་ཞིང་བཤགས་ལ་མི་སྒྲིབ་ཚངས་པར་སྩོལ༔ ཅེས་ཡིག་བརྒྱ་བཟླས༔ བརྟན་བཞུགས་བྱ། གསུམ་པ་རྫོགས་རིམ་བསྡུ་ལྡང་ནི། ཧཱུྃ༔ ཀློང་ཡངས་ནམ་མཁའི་ཆོ་འཕྲུལ་སྒྱུ་མ་བཞིན༔ བསྐྱེད་པའི་དཀྱིལ་འཁོར་མི་དམིགས་ཆུ་ཟླ་ལྟར༔ ཀ་དག་དབྱིངས་རིག་ཀློང་དུ་བཛྲ་མུཿ འགགས་མེད་རོལ་རྩལ་སྐུ་གསུང་ཐུགས་སུ་རྫོགས༔
ཨ་ཨ་ཨཱཿ བཞི་པ་བསྔོ་བ་ནི། ཧོཿ མ་སྲིང་མཁའ་འགྲོ་གཉན་གྱི་དལ་བཟུང་ནས༔ བསྐྱེད་རྫོགས་ཕྱི་ནང་དགེ་བཅུའི་ཉམས་ལེན་མཆོག༔ བརྩོན་འགྲུས་ཟབ་མོས་མྱུར་བླངས་བགྱིས་པའི་ཚོགས༔ མ་གྱུར་སྲིད་པའི་མཚོ་སྒྲོལ་ཆེད་དུ་བསྔོ༔ ལྔ་པ་སྨོན་ལམ་ནི། ཧོཿ ཏིང་འཛིན་འདུས་པ་གཉན་གྱི་དལ་བཟུང་ནས༔
མ་སྲིང་ཌཱཀྐི་སྲོག་ལྟར་སྒྲུབ་པ་ཡིས༔ དམ་ཚིག་གཡེལ་བ་མེད་པའི་ཏིང་འཛིན་གྱིས༔ ཚེ་རབས་འདི་དང་ཚེ་རྒྱུད་ཐམས་ཅད་དུ༔ ཟབ་ལམ་རྗེས་བཟུང་མཆོག་གི་དགའ་སྟོན་གྱི༔ འབྲས་བུ་སྨིན་ནས་རྔ་ཡབ་དཔལ་རི་རུ༔ པད་འབྱུང་རྒྱལ་བའི་སྲས་སུ་འཚོགས་པར་ཤོག༔ དྲུག་པ་བཀྲ་ཤིས་ནི། ཨོྃ༔ ཆོས་སྐུའི་བཀྲ་ཤིས་ཡུམ་ཆེན་ཕ་རོལ་ཕྱིན༔ གནས་ལུགས་རང་རྩལ་མངོན་རྫོགས་བཀྲ་ཤིས་ཤོག༔
ལོངས་སྐུའི་བཀྲ་ཤིས་ཌཱཀྐི་དབྱིངས་ཕྱུག་མ༔ ཅིར་སྣང་སྒྱུ་མར་རྟོགས་པའི་བཀྲ་ཤིས་ཤོག༔ སྤྲུལ་སྐུའི་བཀྲ་ཤིས་རླུང་ཞགས་དབང་མོ་ཆེ༔ འབྲས་བུ་ཀུན་ཀྱང་ལྷུན་གྲུབ་བཀྲ་ཤིས་ཤོག༔ གང་འདུལ་བཀྲ་ཤིས་མཁའ་འགྲོ་སྡེ་བཞིའི་ཚོགས༔ ལམ་བཞི་མཐའ་རུ་ཕྱིན་པའི་བཀྲ་ཤིས་ཤོག༔ སྣ་ཚོགས་བཀྲ་ཤིས་ཌཱཀྐི་རྒྱ་མཚོའི་ཚོགས༔ མ་སྲིང་འཁོར་ཚོགས་རྒྱས་པའི་བཀྲ་ཤིས་ཤོག༔ རྟེན་འབྲེལ་བཀྲ་ཤིས་བདེན་གཉིས་མཐའ་རུ་ཕྱིན༔ འགྲོ་དོན་ནམ་མཁའི་མཐའ་མཉམ་བཀྲ་ཤིས་ཤོག༔
ཉིན་ཡང་བཀྲ་ཤིས་མཚན་ཡང་བཀྲ་ཤིས་ནས༔ དུས་དྲུག་རྟག་ཏུ་བདེ་ལེགས་རྒྱས་པར་ཤོག༔ ཅེས་ཤིས་པའི་མེ་ཏོག་ཆར་དུ་དབབ་བོ། དེ་ལྟར་མཁའ་འགྲོའི་ཆོག་ཁྲིགས་འདི་ཡང༌། སྐལ་ལྡན་གྱི་སློབ་བུ་དུ་མས་ཡང་ཡང་བསྐུལ་ངོར། གཏེར་གསར་གྱི་མཁའ་འགྲོ་གཞུང་རྣམས་ནས་མི་འགལ་བར་བརྒྱན་ཏེ། ནོར་སྐྱོང་ཀླུ་མོ་གཟི་ལྡན་གྱི་ཕོ་བྲང་གཡུ་མཚོ་རྟེན་འབྲེལ་ལ་ཁའི་མགུལ་དུ་སྐྱིད་གྲོང་སྨྱོན་པས་བཀོད་པ་དགེ་བར་གྱུར་ཅིག ། སླར་ཡང་རླུང་ཞགས་མཁའ་འགྲོའི་ལས་བྱང་འདི་ཉིད་ལ་གོ་རིམ་ཅུང་ཟད་མི་འདྲ་བ་འདུག་པས་གསང་བ་སྤྱི་ལྟར་བཅོས་ཤིང་ཞུ་དག་ཕྲན་བུ་བཅས་རབ་རྒྱན་ས་སྟག་ལོར་དམར་ཕྱོགས་མཁའ་འགྲོ་འདུ་བའི་དུས་ཆེན་ཉིན་གུ་ཧྱས་པར་བསྐྲུན་ཞུས་པ་འདིས་སྐལ་ལྡན་རྣམས་ལ་བདེ་ཆེན་མཆོག་གི་དངོས་གྲུབ་མངོན་དུ་བྱེད་པའི་རྒྱུར་གྱུར་ཅིག། །། སྒྲུབ་པའི་སྐབས་ནི་ཛཔ྄་བསྐུལ་མགོར་བྷྲཱུྃ་བི་ཤྭ་སོགས་ཛཔ྄་ཁང་དབྱེ། དེ་ནས་བསྙེན་པ་དམིགས་བཟླས་ཁྱུག་ཙམ་གྲུབ་རྗེས།
རང་ཉིད་མཁའ་འགྲོའི་གནས་ལྔ་རུ། ། རིགས་ལྔ་མཁའ་འགྲོའི་ཐུགས་ཀ་ནས། ། ཐུགས་སྲོག་སྔགས་ཕྲེང་འོད་ཟེར་གྱིས། ། མདུན་བསྐྱེད་མཁའ་འགྲོའི་ཐུགས་རྒྱུད་བསྐུལ། ། གཉིས་ཀའི་ཐུགས་སྲོག་སྔགས་ཕྲེང་ལས། ། རང་འོད་སྒྲ་བཅས་གཡོན་བསྐོར་དུ། ། འཁོར་བའི་འབུམ་ཕྲག་སྡེ་ལྔ་ཡི། ། ལྷ་ཚོགས་མ་ལུས་ཐུགས་ཀར་ཕོག ། ཀུན་གྱི་ཐུགས་སྲོག་སྔགས་ཕྲེང་ནི། ། རང་སྒྲ་དང་བཅས་འཁོར་བ་དང༌། །
བཟོད་མེད་བདེ་བའི་ཉམས་འབར་ཞིང༌། ། ཐམས་ཅད་གཙོ་བོ་ཉིད་ལ་ནི། ། གཡོན་དུ་ཀྱིལ་ཀྱིལ་བསྐོར་བ་དང༌། ། ཞལ་ནས་སྔགས་དབྱངས་ཀྱུ་རུ་རུ། ། ཞབས་ཀྱིས་བྲོ་རྡུང་ཁྲིགས་སེ་ཁྲིག ། སྲིད་གསུམ་ཡོམ་ཞིང་དབང་དུ་སྡུས། ། ཉམས་རྟོགས་ཡོན་ཏན་གོང་དུ་སྤེལ། ། ཚུར་བསྡུས་རང་ལ་ཐིམ་པ་ཡིས། ། མཆོག་ཐུན་དངོས་གྲུབ་ཐོབ་པར་དམིགས། གནད་ནི་བདག་བསྐྱེད་ཀྱི་གསལ་སྣང་འབར་བས་མདུན་བསྐྱེད་ཟིལ་གྱིས་གནོན་པ།
བར་དུ་སྲོག་གི་འཁོར་ལོ་བསྐོར་བས་དམ་ཚིག་མཁའ་འགྲོ་དབང་དུ་བསྡུས། ཐུན་མཐར་སྲོག་གི་འོད་དམར་གྱི་ཐིག་ལེ་རང་ལ་བསྡུ་བ་ནི། མཁའ་འགྲོའི་སྲོག་འཕྲོག་པའོ།། །། ཚ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ་བཞུགས་སོ། བླ་མ་དང་གཉིས་སུ་མེད་པ་འཆི་མེད་མགོན་པོ་ཚེ་མཐའ་ཡས་ལ་ཕྱག་འཚལ་ལོ། དེའང་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ་ལ། སྦྱོར་བ་ནི། ཐོག་མར་སྒྲུབ་གནས་བྱིན་ལྡན་སོགས་དབེན་ཞིང་ཉམས་དགའ་བའི་གནས་སུ་བྱི་དོར་ལེགས་པར་བྱས་ལ་མདུན་སྟེགས་ཚེ་ལྷའི་སྐུ་རྟེན་བྲིས་འབུར་སོགས་ལེགས་པར་བཀྲམ་པའི་དབུས་སུ་ཚེ་གཏོར་རྟ་མགོས་བརྒྱན་པ་གཡས་གཡོན་དུ་ཚེ་རིལ་ཚེ་ཆང་རྒྱབ་ཏུ་མདའ་དར་མདུན་དུ་ཆུ་གཉིས་ཉེར་སྤྱོད་བཅས་བཤམས། རང་ཉིད་བདེ་བའི་སྟན་ལ་བག་ཕེབ་འཁོད་པའི་མདུན་དུ་བུམ་པ་ཌཱ་དྲིལ་འཐོར་ནས་ནང་མཆོད་སོགས་དགོས་པའི་ཡོ་བྱད་ཚང་བར་བསགས་ལ་ཀུན་སློང་རྣམ་པར་དག་པ་དང་ལྡན་པའི་ངང་ནས། སྐྱབས་ཡུལ་མདུན་མཁར་གསལ་ལ།
གསོལ་བ་གདབ་པ་ནི།
ཨེ་མ་ཧོཿ འོག་མིན་རྣམ་དག་བཀོད་པའི་ཕོ་བྲང་ནས༔ ཆོས་སྐུ་སྣང་མཐའ་ཚེ་བདག་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ དབྱིངས་རིག་མཁའ་སྤྱོད་གསང་བའི་ཕོ་བྲང་ནས༔ གཙོ་མོ་ཚེ་འཛིན་མཁའ་འགྲོ་སྡེ་ལྔ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔
རྔ་ཡབ་པདྨ་འོད་ཀྱི་ཕོ་བྲང་ནས༔ མཚུངས་མེད་གུ་རུ་པདྨ་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བོད་ཡུལ་ཡང་རྫོང་ཤེལ་བྲག་གནས་མཆོག་ནས༔ གནུབས་བན་བུདྡྷ་ཛྙཱ་ན་ཡབ་ཡུམ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ བརྡ་བཞི་བཀའ་བབ་ལུང་བསྟན་ཕོ་བྲང་ནས༔ རིག་འཛིན་གར་དབང་གནམ་ལྕགས་རྡོ་རྗེ་ལ༔
གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ འཆི་མེད་མཁའ་འགྲོ་རྡོ་རྗེའི་སྙིང་ཕུག་ནས༔ ཟབ་ཆོས་ཡང་སྙིང་ལྕགས་ཀྱི་རྒྱ་མདུད་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔ ཟབ་རྒྱ་བཀའ་གཏད་སྐྱོང་བའི་ཕོ་བྲང་ནས༔ བཀའ་སྐྱོང་དམ་ཅན་གཏེར་གྱི་བདག་པོ་ལ༔ གསོལ་བ་འདེབས་སོ་འཆི་མེད་རིག་འཛིན་སྩོལ༔ ཕུང་ཁམས་འཇའ་ལུས་འགྲུབ་པར་བྱིན་གྱིས་རློབས༔
བརྒྱུད་པའི་བླ་མ་རིག་འཛིན་རྩ་གསུམ་འདུས༔ ཐུགས་རྗེ་བྱིན་རླབས་གཟི་བྱིན་མཆོག་གཡོ་བའི༔ ནུས་ཆེན་བརྩེ་བའི་དབང་བཞི་དེང་བསྐུར་ནས༔ ནམ་ཡང་མི་ཤིགས་རྡོ་རྗེའི་སྐུ་གྱུར་ཏེ༔ འོད་ཟེར་འཇའ་ལུས་གཟུགས་མཆོག་དེར་གནས་ཤོག༔ ཨོྃ་ཧྲཱིཿཨཱ་ཡུརྫྙཱ་ན་མ་མ་པ་ཤཾ་ཀུ་རུ་ཡེ་སྭཱ་ཧཱ༔ ཞེས་གསོལ་འདེབས་རྫོགས་ནས་མི་དམིགས་ཏིང་འཛིན་གྱི་དབང་བཞི་བླངས། གཞུང་དངོས་ལ་འཇུག་པ་ལའང༌། སྦྱོར་དངོས་རྗེས་གསུམ་ལས། ཐོག་མར་སྦྱོར་བ་སྔོན་འགྲོ་ལ་བདུན།
དང་པོ་སྐྱབས་སེམས་ནི། མདུན་མཁར་བླ་མ་ཚེ་དཔག་མེད་དཀོན་མཆོག་རྩ་གསུམ་རྒྱ་མཚོའི་སྤྲིན་ཕུང་འཕྲོ་བར་མོས་ལ་སྐྱབས་སེམས་འཇུག་པ་གཅིག་གིས་བསྐྱེད་པ་ལ། ཨེ་མ་ཧོཿ སྐུ་གསུམ་ཀློང་ཡངས་ཡེ་ཤེས་སྙིང་པོའི་ཐུགས༔ གདོད་ནས་རང་བྱུང་ཀ་དག་ཇི་བཞིན་དུ༔ འབད་རྩོལ་བྲལ་བའི་ངང་ནས་སེམས་བསྐྱེད་དོ༔ སྐྱེ་འཆི་དུ་ཁཿམི་དམིགས་བག་ཡོད་བློས༔ སྒྱུ་མའི་གར་ཙམ་མཆོག་གསུམ་དཀྱིལ་འཁོར་ལྷ༔ སྒྲུབ་པའི་སྣང་ཚུལ་དེ་བཞིན་སྐྱབས་སུ་མཆི༔ ལན་གསུམ་དང་མཐར་ཚོགས་ཞིང་རང་ལ་བསྟིམས།
དཀར་གཏོར་སྤྱི་འགྲོས་ལྟར་སོང་སྟེ། གཉིས་པ་བགེགས་གཏོར་བྱིན་གྱིས་བརླབ་པ་ནི། རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌། སྟོང་པའི་ངང་ལས། བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ན་མཿསརྦ་ཏ་ཐཱ་ག་ཏ་བྷྱོ?ཁཾ་སྭཱ་ཧཱ། གསུམ་པ་བགེགས་བསྐྲད་པ་ནི། ཧཱུྃ་ཧཱུྃ༔ བདག་ཉིད་འབར་བ་དབང་གི་སྐུ༔
དཀྱིལ་འཁོར་བར་གཅོད་ཚེ་ཡི་བདུད༔ མཆོད་སྦྱིན་ཁྱེར་ལ་རང་སར་དེངས༔ བར་དུ་གཅོད་པ་རྡུལ་དུ་རློག༔ ཨོྃ་ཧྱ་གྷྲྀ་ཝ་བཛྲ་ཝཱ་ར་ཧཱི་གནོད་བྱེད་འབྱུང་པོ་ཨུ་ཙ་ཏ་ཡ་ཕཊ྄ཿ བཞི་པ་མཚམས་གཅོད་པ་ནི། ཧཱུྃ༔ གསང་འདུས་ཚེ་ཡི་ལྷ་ཚོགས་རྣམས༔ འོད་ཟེར་གློག་སྟོང་དྲྭ་བ་འགྱེད༔ འབྱུང་ལྔ་མི་ཤིགས་རྡོ་རྗེའི་གུར༔ ལས་ཀྱི་ཚེ་བདུད་མཚམས་ཆོད་ཅིག༔
ཨོྃ་བཛྲ་པདྨ་ཙཀྲ་ཧཱུྃ་བྷྲཱུྃ༔ ལྔ་པ་མཆོད་པ་བྱིན་རློབ་ནི། ཧཱུྃ༔ ཕྱི་མཆོད་བཅུ་དྲུག་ནང་མཆོད་སྨན་རཀ་གཏོར༔ གསང་མཆོད་སྦྱོར་སྒྲོལ་བླ་མེད་བདེ་བའི་རྒྱུན༔ ཟག་མེད་ཡེ་ཤེས་ཆེན་པོའི་དགྱེས་པ་བསྐྱེད༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་རཱུ་པ་ཤབྡ་གནྡྷེ་རཱ་ས་སྤརྴེ་ཨཱཿཧཱུྃ༔ ཨོཾ་སརྦ་པཉྩ་ཨ་མྲྀ་ཏ་མ་ཧཱ་རཀྟ་བྷ་ལིངྟ་ཨཱཿཧཱུྃ༔ ཨོཾ་མ་ཧཱ་སུ་ཁ་དྷརྨ་དྷཱ་ཏུ་ཨཱཿཧཱུྃ༔ ཞེས་ལན་གསུམ་གྱིས་རིམ་བཞིན་སྦྱང་ངོ༌།
དྲུག་པ་བྱིན་དབབ་པ་ནི། ཧཱུྃ༔ མཁའ་ཀློང་ཡེ་ཤེས་ཕོ་བྲང་ནས༔ སྣང་མཐའ་སངས་རྒྱས་ཐོག་མའི་མགོན༔ ཚེ་འཛིན་མཁའ་འགྲོ་འབུམ་གྱིས་བསྐོར༔ བརྡ་གར་རྒྱན་ཆ་ཁྲོ་ལོ་ལོ༔ བྱིན་རླབས་སྤྲིན་ཆེན་ཐིབས་སེ་ཐིབ༔ གནས་འདིར་དབང་བསྐུར་བྱིན་གྱིས་རློབས༔ འདིར་འཚོགས་སྐལ་ལྡན་ཕོ་མོ་རྣམས༔ དཔའ་བོ་མཁའ་འགྲོས་བྱིན་གྱིས་རློབས༔
ཨོཾ་ཨཱཿཧཱུྃ་གུ་རུ་དྷེ་ཝ་ཌཱཀྐི་ནཱི་ཕཻཾ་ཕཻཾ༔ ཨ་བེ་ཤ་ཡ་ཨ་ཨཱཿ བདུན་པ་དམ་བཅའ་བ་ནི། ཧཱུྃ༔ དེང་འདིར་འཆི་མེད་ཚེ་ཡི་དལ་བཟུང་ནས༔ སྒོ་གསུམ་ཡལ་བར་མི་འདོར་སྲོག་ལྟར་སྒྲུབ༔ དམ་ཚིག་དཀྱིལ་འཁོར་གསང་བའི་གཞུང་བསྲངས་ནས༔ རྟེན་འབྲེལ་བསྐྱེད་རྫོགས་ཟབ་མོ་མིག་ལྟར་བརྩེ༔ ཨོཾ་ཛྙཱ་ན་ཙཀྲ་ཧེ་རུ་ཀ་ཨ་ཡུ་ཥེ་ས་མ་ཡ་སཏྭཾ༔ གཉིས་པ་དངོས་གཞི་ལ་བདག་མདུན་ཁྲོ་བོར་སྒྲུབ་པ་གསུམ་ལས།
དང་པོ་ལའང་དྲུག ། དང་པོ་དཀྱིལ་འཁོར་བསྒོམ་པ་ནི། ཨོྃ་ཨཱཿཧཱུྃ༔ ཧཱུྃ༔ མཁའ་དབྱིངས་རླུང་མེ་ས་ཆུ་ལས༔ འབྱུང་བ་ཡོངས་གྱུར་གཞལ་ཡས་ཁང་༔ མ་བཅོས་ལྷུན་གྲུབ་ཞིང་ཁམས་ནས༔ ཆུ་ནང་ཟླ་ལྟར་དཀྱིལ་འཁོར་གསལ༔ ཧཱུྃ་ཨཱ་ཡུརྫྙཱ་ན་བྷྲཱུྃ༔ གཉིས་པ་ལྷ་བསྐྱེད་པ་ནི།
ཧཱུྃ༔ དྲན་རིག་རང་སྣང་གཉིས་མེད་ཟླ་གདན་དུ༔ ཤེས་རིག་ངོ་བོ་གཡུང་དྲུང་ལྗང་གསལ་སྟེང་༔ གསལ་སྟོང་ཧྲཱིཿལས་ཚེ་བདག་ཡབ་ཡུམ་ནི༔ གུ་རུ་པདྨ་གནས་འགྱུར་དྲན་རྫོགས་སུ༔ ཚེ་ཡི་བདག་པོ་པདྨ་དབང་གི་ལྷ༔ སྐུ་མདོག་དམར་གསལ་དྲི་མེད་རཱ་གའི་མདོག༔ ལོངས་སྤྱོད་རྒྱན་ལྡན་ཞལ་གཅིག་ཕྱག་གཉིས་པ༔ མཉམ་བཞག་སྦྱོར་ཚུལ་ཚེ་ཡི་བུམ་པ་འཛིན༔ སེམས་ཀྱི་དྭངས་མ་དཀར་དམར་བཅུད་ཀྱིས་བཀང་༔
ཕྱེད་སྐྱིལ་པང་དུ་ཤེས་རབ་ཀུན་འདུས་མ༔ དམར་མོ་ཆགས་ཉམས་བཅུ་དྲུག་ལང་ཚོ་ལྡན༔ རིན་ཆེན་རྒྱན་ལྡན་ཚེ་བུམ་མདའ་དར་འཛིན༔ དགའ་བཞི་དབང་སྡུད་ཚེ་ཡི་བཅུད་འཛིན་བསྒོམ༔ ཕྱི་རོལ་སྒོ་མ་ཚེ་ཡི་ལས་མཛད་མ༔ དཀར་སེར་དམར་ལྗང་ལྷ་མོ་མགྱོགས་མ་བཞི༔ རང་མདོག་རྒྱན་ལྡན་གར་སྟབས་ཁྲོ་ཆས་ཅན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་མ༔ ཕྱག་གཡས་ཚེ་བསོད་བཅུད་བསྡུས་ཚུལ་དུ་བསྒོམ༔ ཕྱག་གཡོན་བདུད་རྩིའི་བུམ་པ་བསྣམས་ནས་ཀྱང་༔
ཚེ་ཡི་ལྷ་ཚོགས་གསལ་འཚེར་གཟི་འབར་བསྒོམ༔ འོད་འཕྲོས་ཚེ་ཡི་ལྷ་ཚོགས་སྤྱན་དྲངས་གྱུར༔ གསུམ་པ་སྤྱན་འདྲེན་པ་ནི། ཧཱུྃ༔ རྔ་ཡབ་མཁའ་སྤྱོད་མཁའ་འགྲོའི་ཞིང་༔ བདེ་ཆེན་དབང་གི་ཕོ་བྲང་ནས༔ ཚེ་བདག་པདྨ་ཡབ་ཡུམ་དང་༔ སྒོ་མ་མཁའ་འགྲོ་ཚེ་བདག་རྣམས༔ མཁའ་སྤྱོད་ཚེ་ཡི་གནས་མཆོག་ནས༔ གཤེགས་ནས་བྱིན་གྱིས་བརླབ་ཏུ་གསོལ༔
ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་བཛྲ་ས་མཱ་ཡ་ཛཿཛཿ ཛཿཧཱུྃ་བཾ་ཧོཿ བཞི་པ་བཞུགས་གསོལ་ཕྱག་འཚལ་སྡིག་བཤགས་མཆོད་པ་འབུལ་བ་ནི། ཧཱུྃ༔ གསང་འདུས་ཚེ་ཡི་ལྷ་ཚོགས་རྣམས༔ བརྟན་བཞུགས་ཕྱག་འཚལ་སྡིག་པ་བཤགས༔ ཕྱི་ནང་གསང་གསུམ་སྤྲུལ་པའི་ཚོགས༔ སྐུ་བཞི་ལྷུན་གྲུབ་མཆོད་པ་འབུལ༔ ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་པྲ་ཏཱིཙྪ་ཨཱཿཧཱུྃ༔
མ་ཧཱ་མཱཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ལ་ཁཱ་ཧི༔ མ་ཧཱ་པཉྩ་རཀྟ་བྷ་ལིངྟ་ཁ་ཁ་ཁཱ་ཧི༔ ལྔ་པ་བསྟོད་པ་ནི། ཧཱུྃ༔ མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བདེ་སྟོང་གར་སྒྱུར་གསང་བའི་ཡུམ༔
འཆི་མེད་བཅུད་འཛིན་ཡབ་ལ་སྟོབ༔ མདའ་དར་ཚེ་བུམ་རྒྱན་ལྷུབ་མཛེས༔ ལྷ་ལྕམ་ཚེ་ཡི་བདག་མོར་བསྟོད༔ ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ འབྱུང་ལྔའི་བཅུད་བསྡུས་ཁམས་ལྔར་སྟིམ༔ རླུང་ལྔའི་གྲོགས་མཛད་བདེ་སྐྱེད་མ༔ རིགས་བཞི་ཚེ་ཡི་ལྷ་ལ་བསྟོད༔ ཧཱུྃ༔ ཀུན་འདུས་སྒྲུབ་ཅིང་བསྙེན་པའི་ལྷ༔
གཟི་བརྗིད་འོད་ཀློང་དཔལ་དུ་འབར༔ ཚེ་བསོད་བཅུད་བསྡུས་ལུས་ལ་སྟིམས༔ སྐྱེ་འཆི་མེད་པའི་དངོས་གྲུབ་སྩོལ༔ གུ་རུ་ཚེ་ལྷ་ཡོངས་རྫོགས་ཀྱི༔ དཀྱིལ་འཁོར་ལྷ་ཡི་ཚོགས་ལ་བསྟོད༔ དྲུག་པ་འཛབ་དམིགས་ནི། ཐུགས་ཀར་པདྨ་ཟླ་གདན་སྟེང༌། ། མི་འགྱུར་གཡུང་དྲུང་ལྗང་གསལ་ཡི། ། ལྟེ་བར་ཧྲཱིཿཡིག་དམར་པོའི་ནང༌། ། ཚེ་རྟེན་ཨཱཿཡིག་དཀར་པོ་དང༌། །
སྲོག་གི་ངོ་བོ་ནྲྀ་ལྗང་མཚན། ཧྲཱིཿམཐར་སྔགས་ཕྲེང་དམར་པོ་འཕྲོས། ། འོད་འཕྲོས་འཕགས་མཆོད་འགྲོ་དོན་མཛད། ། འཁོར་འདས་སྣོད་བཅུད་དངོས་པོ་ཀུན། ། བསྡུས་ནས་རང་ལ་ཐིམ་པ་ཡིས། ། འཆི་མེད་ཚེ་ཡི་དངོས་གྲུབ་ཐོབ། རྩ་བསྙེན་ནི། ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ ཐུན་མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་བཅས་བཟླས། གཉིས་པ་མདུན་བསྐྱེད་ལ་གཉིས།
དང་པོ་དཀྱིལ་འཁོར་གྱི་འཁོར་ལོ་བསྐྱེད་ཅིང་བཟླས་པ་ནི། ཨོྃ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ༔ སྟོང་པ་ཉིད་དུ་གྱུར༔ འོག་མིན་ལྷུན་གྲུབ་བརྡལ་ཁྱབ་ཆེན་པོའི་ཀློང་༔ རིན་ཆེན་པདྨ་རྡོ་རྗེའི་ས་གཞི་ལ༔ ཡེ་ཤེས་ལྔ་ཡི་ཕོ་བྲང་གཞལ་མེད་ཁང་༔ གྲུ་བཞི་སྒོ་རྒྱན་རྟ་བབས་མཚན་ཉིད་རྫོགས༔ མི་སྒྲིབ་ཟང་ཐལ་འོད་ཀློང་འཁྱིལ་བའི་དབུས༔ རྨ་བྱ་བརྒྱད་ཀྱིས་བཏེགས་པའི་རིན་ཆེན་ཁྲིར༔ པདྨ་ཉི་ཟླའི་གདན་ལ་ཐོག་མའི་མགོན༔
བཅོམ་ལྡན་སྣང་བ་མཐའ་ཡས་ཚེ་དཔག་མེད༔ པདྨ་འབྱུང་གནས་ཡེ་ཤེས་ངོ་བོ་མཆོག༔ དམར་གསལ་མཉམ་བཞག་འཆི་མེད་ཚེ་བུམ་འཛིན༔ ལོངས་སྤྱོད་རབ་རྫོགས་བདེ་སྟོང་སྐྱིལ་ཀྲུང་གིས༔ པང་དུ་ཡེ་ཤེས་དཔག་མེད་དཀར་གསལ་འཛུམ༔ པད་ཕྲེང་ཚེ་བུམ་འཛིན་པའི་མགུལ་ནས་འཁྱུད༔ སྐྲ་གྲོལ་རིན་ཆེན་པདྨའི་རྒྱན་དྲུག་མཛེས༔ ཡབ་ཡུམ་གཉིས་མེད་ཉི་མ་འབུམ་གྱི་གཟི༔ ཐུགས་རྗེ་རོལ་པ་ཡེ་ཤེས་སྐུ་ལྔའི་མདངས༔ ཕྱོགས་བཞིར་གླང་ཆེན་རྟ་མཆོག་སེངྒེ་དང་༔
ཤང་ཤང་པདྨ་ཉི་ཟླའི་གདན་སྟེང་དུ༔ རྡོ་རྗེ་རིན་ཆེན་སངས་རྒྱས་ལས་ཀྱི་རིགས༔ ཚེ་དཔག་མེད་མགོན་ཡབ་ཡུམ་དཀར་གསལ་མཐིང་༔ ལྗང་གསལ་གཙོ་བོའི་ཆས་ལྡན་ཚེ་བུམ་ལ༔ རྡོ་རྗེ་རིན་ཆེན་འཁོར་ལོ་རྒྱ་གྲམ་མཚན༔ ཕྱི་རིམ་ཕྱོགས་མཚམས་པདྨ་འདབ་བརྒྱད་ལ༔ སྒེག་ཕྲེང་ལ་སོགས་བཀྲ་ཤིས་ལྷ་མོ་བརྒྱད༔ གཡས་པས་མདའ་དར་གཡོན་པས་ཚེ་བུམ་འཛིན༔ སྒོ་བཞིར་ཚེ་ཡི་ཁྲོ་བོ་རྟ་མཆོག་དཔལ༔ དཀར་སེར་དམར་ལྗང་ལྕགས་ཀྱུ་ཞགས་པ་དང་༔
ལྕགས་སྒྲོག་དྲིལ་བུ་ཚེ་ཡི་བུམ་པ་འཛིན༔ རིགས་ཀྱི་ཡུམ་འཁྲིལ་རང་རང་འཁོར་ཚོགས་འབུམ༔ གཞན་ཡང་ཕྱི་ནང་སྟེང་འོག་ཕྱོགས་མཚམས་ཀུན༔ ཚེ་ཡི་རིག་འཛིན་དྲང་སྲོང་སྲུང་མའི་ཚོགས༔ བསམ་གྱིས་མི་ཁྱབ་འོད་ཟེར་གློག་སྟོང་འཁྱུགས༔ མདོར་ན་ཆོས་དབྱིངས་ཞིང་ཀུན་མ་ལུས་པ༔ འཆི་མེད་ཚེ་ལྷའི་དཀྱིལ་འཁོར་ཟེར་དཔུང་འཁྲིགས༔ ཀུན་ཀྱང་ཡེ་ཤེས་སྙིང་པོ་མཚན་དཔེའི་སྐུ༔ ཐུགས་རྗེའི་འོད་སྣང་ཉི་ཟླ་ཐེར་འབུམ་བཞིན༔ འོད་དང་ཟེར་འཁྲུགས་ལྟ་བས་མི་བཟོད་ཅིང་༔
འབར་བའི་ཤུགས་ཀྱིས་ཚེ་བདུད་འབྱུང་པོ་གཞོམ༔ ཚེ་ཡི་སྔགས་སྒྲ་འབྲུག་སྟོང་ལྟ་བུར་ལྡིར༔ སྒྲུབ་ལ་འཆི་མེད་དངོས་གྲུབ་སྩོལ་བར་བསྒོམ༔ དེ་ནས་རང་གི་ཐུགས་ཀར་གནམ་ལྕགས་ཀྱི༔ རྒྱ་གྲམ་ལྟེ་བར་ཉི་ཟླའི་གྭའུ་ནང་༔ སྲོག་རྟེན་ནྲྀ་ཡིག་ལྗང་གུར་འོད་ལྔ་འཕྲོས༔ གཡས་སུ་ཚེ་སྲོག་མི་འགྱུར་ཨཱཿདཀར་པོ༔ གཡོན་དུ་བརྟན་པར་བྱེད་པའི་ཧཱུྃ་མཐིང་ཀཿ གསུམ་ཀ་བཀྲག་མདངས་གཟི་བརྗིད་འོད་ཟེར་འཕྲོ༔ འཁོར་འདས་ཀུན་གྱི་ཚེ་དཔལ་བསོད་ནམས་སྟོབས༔
མ་ལུས་སྐད་ཅིག་སྡུད་པའི་ནུས་པ་ལྡན༔ དེ་ལས་འོད་ཟེར་གཟུང་ཐག་གཉིས་མེད་འཕྲོས༔ མདུན་བསྐྱེད་ཐུགས་ཀར་ཉི་ཟླའི་གྭའུའི་ནང་༔ ཧྲཱིཿཡིག་དམར་གསལ་རབ་ཏུ་འཚེར་ལ་ཕོག༔ གདུང་བས་རྒྱུད་བསྐུལ་བདེ་སྟོང་གཟི་བརྗིད་གཡོས༔ རང་མདངས་རྩལ་འཕྲོས་རིགས་བཞི་འཁོར་ཚོགས་ཀྱི༔ སྟོབས་བསྐྱེད་རང་རང་སྐུ་ལས་འོད་ཚོགས་འཕྲོས༔ ཕྱོགས་དུས་རྒྱལ་བ་རབ་འབྱམས་ཚེ་བྱིན་དང་༔ ཉི་ཟླ་རྒྱུ་སྐར་ས་ཆུ་མེ་རླུང་བཅུད༔ འཇིག་རྟེན་ཁམས་ཀྱི་ཚེ་དཔལ་སྲོག་གི་རྟེན༔
ཨཱཿནྲྀ་ཧཱུྃ་གི་རང་བཞིན་འུབ་འུབ་ཏུ༔ རིང་པར་བསྡུས་ཤིང་ཚེ་བུམ་མེར་གྱིས་ཁེངས༔ ཆིལ་ཆིལ་ཁོལ་བས་ཐམས་ཅད་གཙོ་བུམ་རུ༔ སིབ་སིབ་བླུག་ཅིང་ཚེ་འཛབ་དི་རི་རི༔ བདུད་རྩི་ཁོལ་ཞིང་ཕྱུར་བ་བར་མེད་བབས༔ ཡབ་ཡུམ་སྦྱོར་མཚམས་བྱང་སེམས་དཀར་དམར་རྒྱུན༔ ལྷན་ཅིག་བདག་གི་སྤྱི་བོའི་ཚངས་བུག་ཞུགས༔ གསང་གནས་ཡན་ཆད་དཀར་དམར་ལྟེམ་གྱིས་གང་༔ དེ་ཡང་ཚེ་ཡི་ངོ་བོ་བཅུད་ཀྱི་བཅུད༔ དྭངས་མའི་དྭངས་མ་ཐམས་ཅད་འུབ་ཀྱིས་དྲངས༔
ནྲྀ་ཧཱུྃ་ཨཱཿལ་ཐིམ་པས་བཀྲག་མདངས་འབར༔ འོད་ཟེར་བ་སྤུའི་བུ་ག་ནས་འཕྲོས་ཏེ༔ སྣོད་བཅུད་ཁྱབ་པས་འཁོར་བཅས་ཚེ་དཔལ་གྱི༔ བཀྲག་མདངས་གཟི་བརྗིད་ཐམས་ཅད་འུབ་འུབ་བསྡུས༔ སྙིང་ཁའི་འབྲུ་གསུམ་ལ་ཐིམ་སྲོག་རྩ་གང་༔ བདག་ཉིད་བཀྲག་མདངས་འོད་འབར་རྡོ་རྗེའི་སྐུ༔ དངོས་སུ་གྱུར་ཏེ་ཉི་ཟླའི་གྭའུ་ཉིད༔ ཁ་འགྲིགས་འོག་གི་རྡོ་རྗེ་རྒྱ་གྲམ་གྱི༔ རྭ་བཞི་གྱེན་ལངས་བསྣོལ་མར་རྒྱ་མདུད་དུ༔ རྒྱས་བཏབ་རྭ་རྩེར་འོད་ཟེར་མེ་ཚྭ་འཕྲོས༔
རྩ་གནས་བ་སྤུར་རྟ་མགྲིན་གྲངས་མེད་བསྟིམ༔ བར་གཅོད་སྲུང་ཞིང་བདུད་ཚོགས་འབྱུང་པོ་བསྲེགས༔ རྒྱ་མདུད་སྟེང་དུ་ཡེ་ཤེས་ཚེ་དཔག་མེད༔ དཀར་གསལ་ཚོན་གང་འགྱུར་མེད་རྟག་བཞུགས་བསྒོམ༔ སྒྲུབ་སྔགས་ནི། ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ མ་མ་པ་ཤཾ་ཀུ་རུ་ཡེ་སྭཱ་ཧཱ༔ གཉིས་པ་ཚེ་འགུགས་པ་ནི། མདུན་བསྐྱེད་རང་ཉིད་པདྨའི་སྐུ༔ ཚེ་ལྷ་རིགས་ལྔ་འདུས་པའི་ངོ་བོ་ལ༔
གསོལ་བཏབ་མོས་གུས་གདུང་བས་ཐུགས་དམ་བསྐུལ༔ འཁོར་འདས་བཅུད་བསྡུས་སྟོབས་རྩལ་གཟི་བྱིན་བསྐྱེད༔ མདའ་དར་སྣ་ལྔ་གཡབ་ཅིང་ཚེ་འགུགས་བསྐུལ༔ གསུངས་པ་བཞིན། མདའ་དར་གཡབ་ཅིང་སྙན་པའི་དབྱངས་དང་བཅས། ཧཱུྃ༔ སྔོན་ཚེ་ཀ་དག་ཆོས་སྐུའི་ཀློང་༔ ལྷུན་གྲུབ་བདེ་ཆེན་ཕོ་བྲང་ནས༔ བཅོམ་ལྡན་སྣང་བ་མཐའ་ཡས་དང་༔ དབྱིངས་ཕྱུག་ལྷ་མོ་ཙཎྜ་ལཱི༔
འཆི་མེད་རྡོ་རྗེའི་སྐུར་བཞེངས་ཏེ༔ ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པར་དམ་བཅས་བཞིན༔ དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ དེ་འོག་དག་སྣང་ལོངས་སྐུའི་ཞིང་༔ རཱ་ག་ར་ཏའི་དབང་ཕུག་ཏུ༔ རིག་འཛིན་མཚོ་སྐྱེས་རྡོ་རྗེ་དང་༔
མཁའ་འགྲོ་ལྷ་ལྕམ་མནྡ་རས༔ དབང་ཆེན་རྡོ་རྗེའི་ཚེ་བསྒྲུབས་ནས༔ སྐྱེ་འཆི་བགྲེས་རྒུད་བྲལ་བར་གྱུར༔ ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པའི་དམ་བཅས་བཞིན༔ དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ དེ་འོག་འགྲོ་འདུལ་ཕྲིན་ལས་ཞིང་༔
བྲག་དམར་གནམ་རྫོང་གཡའ་མ་ལུང་༔ སློབ་དཔོན་པད་འབྱུང་མཚོ་རྒྱལ་གྱིས༔ དུས་ལ་བབ་པའི་ཐུགས་བསྐྱེད་ནས༔ རྟེན་འབྲེལ་རྡོ་རྗེའི་ཚེ་བསྒྲུབས་པས༔ འཆི་མེད་ལྷ་ཚོགས་དངོས་སུ་བྱོན༔ སྐལ་ལྡན་སྨིན་གྲོལ་བྱིན་གྱིས་བརླབས༔ རྡོ་རྗེ་ཚེ་སྲོག་སྒྲུབ་ལུང་བསྟན༔ ཇི་སྲིད་འཁོར་བ་མ་སྟོངས་བར༔ རྒྱུན་ཆད་མེད་པར་ཐུགས་རྗེ་ཡིས༔ འགྲོ་བ་འདྲེན་པར་དམ་བཅས་བཞིན༔
དེང་འདིར་སྒྲུབ་པའི་རིག་འཛིན་ལ༔ རྡོ་རྗེ་ཚེ་ཡི་དངོས་གྲུབ་སྩོལ༔ ཧཱུྃ༔ སྔོན་དུས་ཚེ་ཡི་ཁུངས་རེ་བརྟན༔ ད་ལྟ་སྒྲུབ་པའི་རིག་འཛིན་གྱིས༔ སྒྲུབ་རྟེན་དམ་རྫས་དངོས་སུ་བཤམས༔ བསྐྱེད་རྫོགས་དབྱེར་མེད་རྣལ་འབྱོར་གྱིས༔ འཆི་མེད་རྡོ་རྗེའི་སྲོག་བསྒྲུབ་སྟེ༔ འགྲོ་ཀུན་སྒྲོལ་བར་དམ་བཅའ་བཞིན༔ སྐུ་གསུམ་ཚེ་ཡི་ལྷ་ཚོགས་རྣམས༔
དམ་ཚིག་གཉན་པོའི་དུས་ལ་བབ༔ སྤྲུལ་པའི་འོད་ཟེར་ཕོ་ཉ་ཡིས༔ སྟོང་གི་འཇིག་རྟེན་རབ་འབྱམས་གང་༔ ཡེ་ཤེས་རྡོ་རྗེའི་སྟོབས་ནུས་ཀྱིས༔ འཆི་བདག་སྡེ་བརྒྱད་འབྱུང་པོ་གཟིར༔ བླ་ཚེ་ཉམས་པ་ཐམས་ཅད་ཁུག༔ སྣང་སྲིད་འབྱུང་ལྔ་ཉི་ཟླ་ཡི༔ ནུས་བཅུད་བསྡུས་ལ་ཚེ་དཔལ་བསྐྱེད༔ ཡེ་ཤེས་སྐུ་ལྔའི་རང་བཞིན་དུ༔ མི་འགྱུར་མི་ཤིགས་རྒྱས་ཐོབ་ཅིག༔
ཧཱུྃ༔ མཁའ་དབྱིངས་ཌཱཀྐི་ཚེ་འགུགས་མ༔ མཐིང་གསལ་རང་མདངས་འོད་དུ་འཚེར༔ ནམ་མཁའི་བཅུད་བསྡུས་སེམས་ལ་སྟིམས༔ གཡུང་དྲུང་ཚེ་ཡི་རྒྱ་མདུད་སྩོལ༔ ཧཱུྃ༔ ཤར་ཕྱོགས་མགྱོགས་མ་ལྕགས་ཀྱུ་མ༔ དཀར་གསལ་རང་མདངས་འོད་དུ་འཚེར༔ རོལ་མཚོ་བདུན་གྱི་བཅུད་བསྡུས་ལ༔ རྡོ་རྗེ་ཚེ་ཡི་རྒྱ་མདུད་སྩོལ༔
ཧཱུྃ༔ ལྷོ་ཕྱོགས་མགྱོགས་མ་ཞགས་པ་མ༔ སེར་གསལ་རང་མདངས་འོད་དུ་འབར༔ རི་རབ་གླིང་བཞིའི་བཅུད་བསྡུས་ལ༔ རིན་ཆེན་ཚེ་ཡི་རྒྱ་མདུད་སྩོལ༔ ཧཱུྃ༔ ནུབ་ཕྱོགས་མགྱོགས་མ་ལྕགས་སྒྲོག་མ༔ དམར་གསལ་རང་མདངས་འོད་དུ་འཚེར༔ སྣང་སྲིད་དཀར་དམར་བཅུད་བསྡུས་ལ༔ པདྨ་ཚེ་ཡི་རྒྱ་མདུད་སྩོལ༔
ཧཱུྃ༔ བྱང་ཕྱོགས་མགྱོགས་མ་དྲིལ་བུ་མ༔ ལྗང་གསལ་རང་མདངས་འོད་དུ་འཚེར༔ རྩ་རླུང་ཐིག་ལེའི་བཅུད་བསྡུས་ལ༔ ལས་ཀྱི་ཚེ་ཡི་རྒྱ་མདུད་སྩོལ༔ ཧཱུྃ༔ ཐུགས་ལས་སྤྲུལ་པའི་མགྱོགས་མ་ནི༔ རང་རང་རིགས་མཐུན་དཔག་མེད་འཕྲོས༔ མཐུ་སྟོབས་མངའ་ཐང་རྒྱས་པ་ཡི༔ འཛམ་གླིང་ཀུན་གྱི་བཅུད་བསྡུས་ལ༔
འཇའ་ལུས་ཚེ་ཡི་དངོས་གྲུབ་སྩོལ༔ ཧཱུྃ༔ དཀྱིལ་འཁོར་གཙོ་མཆོག་སྐུ་ལྔ་རིགས་འདུས་ལྷ༔ འཁོར་འདས་ལམ་གསུམ་ཚེ་དཔལ་གཟི་འབར་ལྷུན༔ པདྨ་འབྱུང་གནས་རིག་འཛིན་ཚེ་ཡི་ལྷ༔ ཡེ་ཤེས་རྡོ་རྗེ་ཚེ་ཡི་དངོས་གྲུབ་སྩོལ༔ དཀར་མོ་ཚེ་བདག་སྐུ་ཡི་དབང་བཞི་སྩོལ༔ དམར་མོ་ཚེ་བདག་གསུང་གི་དབང་བཞི་སྩོལ༔ སྔོན་མོ་ཚེ་བདག་ཐུགས་ཀྱི་དབང་བཞི་སྩོལ༔ སེར་མོ་ཚེ་བདག་ཡོན་ཏན་དབང་བཞི་སྩོལ༔
ལྗང་མོ་ཚེ་བདག་ཕྲིན་ལས་དབང་བཞི་སྩོལ༔ སྐུ་ལྔ་རྡོ་རྗེའི་སྲོག་ཏུ་རྒྱས་ཐོབ་ཅིག༔ ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ མ་མ་པཱ་ཤཾ་ཀུ་རུ་ཡེ་སྭཱ་ཧཱ༔
ཞེས་ལན་གྲངས་ཅི་མང་བྱ་ཞིང་དམིགས་པ་བསྐྱར། མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་བཅས་བརྗོད། གསུམ་པ་ཁྲོ་བོར་བསྒྲུབས་པ་ལ་བརྒྱད། སྐབས་འདིར་འཆི་མེད་ཚེ་མཆོག་སྒྲུབ་པ་ལ་བར་ཆད་སེལ་ཕྱིར་ཚེ་རྟ་ཁ་སྤྲོད་བྱ་བ་གལ་ཆེ་བས་དེས་ན་འདིར་ཧྱ་གྷྲྀ་ཝའི་མངོན་རྟོགས་བྱ་བ་ལ། དང་པོ་སྐྱབས་སེམས་ནི། ཧཱུྃ༔
ན་མོ་བླ་མ་དབང་ཆེན་རྡོ་རྗེ་རྣལ་འབྱོར་མ༔ རྩ་བ་གསུམ་གྱི་ལྷ་ལ་སྐྱབས་སུ་མཆི༔ དེང་འདིར་དཀྱིལ་འཁོར་སྐྱོང་བའི་ལས་བྱེད་ཕྱིར༔ མངོན་སྤྱོད་དྲག་པོ་བསྒྲུབ་པར་དམ་བཅའོ༔ རྃ་རྃ་རྃ་ཡྃ་བི་ཤུདྡྷེ་ཁྃ་སརྦ་ཡེ་སྭཱ་ཧཱ༔ ཨོྃ་ཨཱཿཧཱུྃ༔ ལན་གསུམ་གྱི་དཀྱིལ་འཁོར་དང་མཆོད་རྫས་བྱིན་གྱིས་རླབས། གཉིས་པ་དངོས་གཞི་རྟེན་དང་བརྟེན་པའི་དཀྱིལ་འཁོར་བསྐྱེད་ཅིང་སྤྱན་དྲང་བ་ནི། ཨེ་ཡྃ་རྃ་ཁྃ་སུྃ་ཀེཾ་བྷྲཱུྃ༔ པདྨ་སཱུརྻ་ཙནྡྲ་ཏི་ར་བཾ་ཧཱུྃ་བྷྱོ༔
ཞེས་ཡོངས་སུ་གྱུར་པ་ལས་རང་བཞིན་ལྷུན་གྱིས་གྲུབ་པའི་གཞལ་ཡས་ཁང་ཕྱི་ནང་སྟོང་གསལ་འཇའ་ཟེར་འཁྲུགས་པའི་ཀློང་དུ་པདྨ་ཉི་ཟླ་བམ་རོའི་གདན་ལ༔ རང་ཉིད་དབང་ཆེན་རྟ་མགྲིན་སྐུ་མདོག་དམར་ནག་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ་རལ་པའི་ཁྲོད་ནས་རྟ་ཞལ་ལྗང་ནག་རྟ་སྐད་ཕྱོགས་བཅུར་སྒྲོགས་པ༔ ཕྱག་གཡས་དབྱུག་པ་དང་༔ གཡོན་ཚེ་བུམ་ལྕགས་སྒྲོག་འཛིན་པ༔ སྐུ་ལ་དུར་ཁྲོད་ཆས་བརྒྱད་ཀྱི་རྒྱན་གྱིས་སྤྲས་པ༔ ཡུམ་རྡོ་རྗེ་ཕག་མོ་དམར་སྐྱ་གྲི་ཐོད་འཛིན་པ་མགུལ་ནས་འཁྱུད་པ་ཡབ་ཡུམ་བསྐལ་པའི་མེ་རི་དམར་ནག་འབར་བའི་ཀློང་དུ་གསལ་བའོ༔ གཙོ་བོའི་ཕྱོགས་བཞིར་གར་མོ་ཚེའི་ཕོ་ཉ་བཞི་དཀར་སེར་དམར་ལྗང་སྟེ་ཕྱག་གཡས་རང་མདོག་གི་ཕྱག་མཚན་དང་༔ གཡོན་འཆི་མེད་ཚེ་ཡི་བུམ་པ་འཛིན་ཅིང་རང་བྱུང་ཡེ་ཤེས་འོད་ཀྱི་ཀློང་དུ་གསལ་བའོ༔ དེ་ལྟར་གསལ་བའི་ཐུགས་ཀའི་ཧཱུྃ་གི་འོད་ཟེར་གྱིས་དབང་ཆེན་ཧེ་རུ་ཀའི་ལྷ་ཚོགས་སྤྱན་དྲངས༔ ཨོྃ་བཛྲ་ས་མཱ་ཡ་ཛཿཛཿ
ཨེ་ཨ་ར་ལི་ཧྲིཾ་ཧྲིཾ་ཕཻཾ་ཕཻཾ་ཨ་བེ་ཤ་ཡ་ཨ་ཨཱཿ ཞེས་སྤྱན་དྲངས། གསུམ་པ་དབྱེར་མེད་དུ་བསྲེ་ཞིང་ཕྱག་བྱ་བ་ནི། ཨོྃ་བཛྲ་ཏིཥྛ་ལྷན༔ གྱིས་རྟེན་ལ་བརྟེན་པར་བྱ། ཨོྃ་ན་མོ་ཨ་ཏི་པུ་ཧོཿ པྲ་ཏཱིཙྪ་ཧོཿ ས་ཕྱག་དང་བརྡ་ལན་བྱས་པར་མོས། བཞི་པ་མཆོད་པ་འབུལ་བ་ནི། ཧཱུྃཿ
མེ་ཏོག་དམར་པོ་དབང་གི་རྫས༔ དྲི་ཞིམ་ཀུན་ཁྱབ་དྭངས་མའི་སྤྲིན༔ སྣང་གསལ་འོད་ཀྱིས་མ་རིག་གཞོམ༔ མདངས་ལྡན་བདུད་རྩི་དྲི་ཡི་ཆབ༔ ལོངས་སྤྱོད་བསོད་ནམས་ཞལ་ཟས་བཅུད༔ སྨན་རཀ་གཏོར་མ་དགྱེས་པའི་རྫས༔ ཚོགས་མཆོད་སྤྱན་གཟིགས་རོལ་མོའི་དབྱངས༔ བློ་ཡི་བླངས་ནས་སྤྲུལ་པའི་ཚོགས༔ དབང་ཆེན་དཀྱིལ་འཁོར་ལྷ་ལ་འབུལ༔ བཞེས་ནས་དབང་དང་དངོས་གྲུབ་སྩོལ༔
ཨོྃ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པཱུ་ཛ་ཡེ་པཉྩ་ཨ་མྲྀ་ཏ་རཀྟ་བྷ་ལིངྟ་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི་ཁཱ་ཧི༔ ལྔ་པ་བསྟོད་པ་ནི། ཧཱུྃ༔ སྣང་སྲིད་ཀུན་ཀྱང་དབང་དྲག་དཀྱིལ་འཁོར་ཞིང་༔ སྣོད་བཅུད་གཟུགས་རྣམས་རྟ་མཆོག་རོལ་པའི་སྐུ༔ སྒྲ་གྲགས་སྐྱེ་མེད་ཧྱ་གྷྲྀ་ཝའི་གདངས༔ མ་འདྲེས་ཐུགས་ཉིད་གནས་ལུགས་སྣང་མཐའ་ཡས༔ རོལ་པའི་རྩལ་ཆེན་ཁྲག་འཐུང་དགྱེས་པའི་གར༔ དབང་ཆེན་ཚེ་བདག་ལྷ་ལ་ཕྱག་འཚལ་བསྟོད༔ དྲུག་པ་བསྙེན་དམིགས་ནི།
རང་གི་ཐུགས་ཀར་པད་ཉི་གདན་ལ་ཐུགས་སྲོག་ཧྲཱིཿདམར་ནག་གི་མཐར། སྔགས་ཕྲེང་རང་སྒྲ་དང་བཅས་གཡས་སུ་འཁོར་བའི་འོད་ཟེར་མེ་ཚྭ་ལྟ་བུ་འཕྲོས། ཚེ་གེགས་ལོག་འདྲེན་ཐམས་ཅད་ཐལ་བ་བུན་བུན་དུ་བསྲེགས། འཆི་མེད་ཚེ་ཡི་རིག་འཛིན་ཐོབ་པར ་མོས་ལ། ཚེ་སྒྲུབ་སྔགས་ནི། ཨོྃ་བཛྲ་ཨཱ་ཡུར་གརྦྷ་ཧྱ་གྷྲྀ་ཝ་ཧྲྀ་ད་ཡ་སྭཱ་ཧཱ༔ ཅི་ནུས་དང༌། བདུན་པ་ཚེ་དབང་འགུགས་པ་ནི། མདའ་དར་གཡབ་ལ། ཨོྃ༔
སྐྱེ་མེད་ཆོས་སྐུའི་ཕོ་བྲང་ནས༔ ཨཱཿ འགགས་མེད་ལོངས་སྐུ་སྣང་མཐའ་ཡས༔ ཧཱུྃ༔ སྤྲུལ་སྐུ་ཁྲོ་རྒྱལ་དབང་ཆེན་སྐུ༔ ཏྲཱྃ༔ ཡོན་ཏན་ཚེ་ཡི་ཕོ་ཉ་འགྱེད༔ ཧྲཱིཿ དེང་འདིར་ཕྱོགས་བཅུའི་ཐུགས་རྗེ་བསྡུས༔ ཧ༔
བདག་ལ་དབང་བསྐུར་བྱིན་གྱིས་རློབས༔ རི༔ འཆི་མེད་དབང་ཆེན་དོན་རྟོགས་ནས༔ ནི༔ སྙིང་པོ་ཀ་དག་འོད་ཀྱི་སྐུ༔ ས༔ རང་བཞིན་རྡོ་རྗེའི་སྲོག་འཁོར་ཚུགས༔ སྲོག་སྒྲུབ་སྔགས་ནི༔ ཨོྃ་བཛྲ་ཛྙཱ་ན་ཧྲྀ་ད་ཡ་ཧྱ་གྷྲྀ་ཝ་ཨཱ་ཡུར་སིདྡྷི་ཧཱུྃ༔ བཟླས་པ་ཅི་འགྲུབ་བྱ།
སྐབས་འགར་བླ་འགུགས་སྤྲོ་བར་མོས་ན་ཕུད་རྒོད་དང་གསེར་སྐྱེམས་བཤམས་ལ། མདའ་དར་གཡབ་ཅིང་བསྐུལ་བ་ནི། ཧཱུྃ་བྷྱོཿ མི་མངོན་ནམ་མཁའི་ཀློང་ཡངས་ནས༔ མ་ཡུམ་ཆེན་ཐུགས་ལས་སྤྲུལ་པའི་སྲས༔ ཚེ་བདག་རྡོ་རྗེ་རྣམ་འབྱོར་མ༔ ཚེ་འཛིན་དཔའ་བོ་དཔའ་མོས་བསྐོར༔ ཡང་སྤྲུལ་རིགས་བཞི་ཕོ་ཉར་འགྱེད༔ དབུ་སྐྲ་ཐོར་ཙུགས་ཤིགས་སེ་ཤིག༔ དར་གྱི་ཅོད་པན་པུ་རུ་རུ༔
རུས་པའི་རྒྱན་ཆ་ཁྲོ་ལོ་ལོ༔ གཡེར་ཁ་དྲིལ་བུ་སི་ལི་ལི༔ མྱུར་མགྱོགས་གར་སྟབས་ཁྱུགས་སེ་ཁྱུག༔ བྱིན་རླབས་འབྲུག་སྒྲ་འུ་རུ་རུ༔ ཐུགས་རྗེའི་གློག་དམར་ཚུབས་སེ་ཚུབ༔ ནུས་རྩལ་གཟི་བརྗིད་སྤུངས་སེ་སྤུང་༔ བླ་འགུགས་མཁའ་འགྲོ་བྱེ་བ་འབུམ༔ ཐུགས་དམ་བཞེངས་བསྐུལ་དུས་ལ་བབ༔ ཕུད་རྒོད་གསེར་སྐྱེམས་འདི་བཞེས་ལ༔ དེང་འདིར་རྒྱུ་སྦྱོར་སྦྱིན་བདག་གི༔
བླ་ཚེ་བདུད་ཀྱིས་འཕྲོག་པ་རྣམས༔ ད་ལྟ་ཉིད་དུ་ཁུག་ལ་ཤོག༔ ལྷ་སྲིན་འབྱུང་པོའི་རིགས་རྣམས་ཀྱིས༔ བླ་འདི་སྦའམ་བརྐུས་པ་རྣམས༔ ཕྱོགས་བཅུར་ཁྱབ་པའི་ཕོ་ཉ་ཡིས༔ གབ་ཁུང་ཕུད་དེ་ཁུག་ལ་ཤོག༔ རྒྱལ་བསེན་སྨན་མོ་འདྲེ་རྒོད་ཀྱིས༔ བར་དུ་གཅོད་ཅིང་གནོད་སྲིད་ན༔ རྩལ་ཆེན་དྲག་པོས་ཆད་པ་ཕོབ༔ ལས་ཀྱི་མཁའ་འགྲོ་བྱེ་བ་འབུམ༔
མི་བླ་བདུད་ལ་མ་བསྐུར་འཚལ༔ བླ་རྟེན་སྲོག་མཁར་འདི་ལ་ཁུག༔ དོན་མེད་བླ་འཁྱམས་མ་འདེད་པར༔ དམོད་པའི་བླ་འདི་ཁུག་ལ་ཤོག༔ མིང་དང་གཟུགས་ཕུང་འདི་ལ་ཁུག༔ གནས་དང་མལ་ས་འདི་ལ་ཁུག༔ སྲོག་དང་རྟེན་ཕུར་འདི་ལ་ཁུག༔ ཚེ་ཡི་དར་ཐག་རྒྱུད་ནས་ཁུག༔ སྲོག་གི་མདའ་མོའི་རྒྱུད་ནས་ཁུག༔ བླ་ཡི་རྡོ་རྗེའི་རྒྱུད་ནས་ཁུག༔
མིང་གི་མཚན་བྱང་རྒྱུད་ནས་ཁུག༔ མ་སྲིང་མཁའ་འགྲོ་མཐུ་མ་ཆུང་༔ རྦད་པའི་ཕོ་ཉ་རྩལ་མ་ཞན༔ མངགས་པའི་ར་མདའ་བང་མ་བུལ༔ འཁྱམས་པའི་བླ་འདི་ཁུག་ལ་ཤོག༔ སྟེང་འོག་ཕྱོགས་བཅུའི་བདུད་གཞོམ་པའི༔ མེ་དཔུང་ཚྭ་ཚྭས་ཁོངས་ལ་ཤོག༔ དུས་ལ་བབ་བོ་ས་མ་ཡ༔ ། བཅོལ་བའི་ཕྲིན་ལས་འགྲུབ་པར་མཛོད། ཨོཾ་བཛྲ་མུཾ་ཝཱ་ར་ཧཱི་ཌཱཀྐི་ནཱི་ཧ་རི་ནི་ས་ཛཿ
ཨཱ་ཡུརྫྙཱ་ན་ཎི་བཛྲ་ཨཾ་ཀུ་ཤ་ཡ་ཛ་ཛཿ ཛཿཧཱུྃ་བཾ་ཧོཿ ཞེས་མདའ་དར་གཡབ་ཅིང་མཁའ་འགྲོ་མ་བྱེ་བ་འབུམ་གྱིས་ཕྱོགས་བཅུར་ཁྱབ་སྟེ༔ བླ་ཚེ་ཡལ་བ་ཐམས་ཅད་བསྡུས་ཤིང་༔ ཆཻག་ལ་བསྟིམ་པར་བསམ༔ མཐར་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་སྤྱི་ལྟར་སྦྱར་བས་འཐུས། བརྒྱད་པ་ཆོས་སྐྱོང་གི་གསོལ་མཆོད་ལ། ཁྱད་པར་གནོད་སྦྱིན་མདུང་དམར་ཅན་གྱི་གསོལ་མཆོད་ནི། རང་ཉིད་དཔའ་བོ་རྟ་མགྲིན་གྱི་ང་རྒྱལ་དང་བཅས། ཧོཿ
རང་ཉིད་དབང་ཆེན་འབར་བའི་ཐུགས་ཀ་ནས་འོད་ཟེར་ལྕགས་ཀྱུ་ལྟར་འཕྲོས་པས་བྱང་ཕྱོགས་མཆོང་ལྡིང་སྨུག་པོའི་ཕོ་བྲང་ནས༔ གནོད་སྦྱིན་འབར་བ་འཁོར་དང་བཅས་པ་སྤྱན་དྲངས༔ ཨོྃ་བཛྲ་ཤ་ཡཀྵ་ཙ་ཛཿཛཿ སྤྱན་འདྲེན་པ་ནི༔ ཧཱུྃ༔ ཕྱོགས་ཕྱོགས་དག་ཀྱང་ཕ་ཀི་ན༔ ཉི་མ་བྱང་ཕྱོགས་ཕ་ཀི་ན༔ ཚངས་པ་འཕྲུལ་གྱི་ཕོ་བྲང་ནས༔ དབང་ཆེན་འབར་བའི་བཀའ་ཉན་པ༔ གནོད་སྦྱིན་ཤན་པ་མདུང་དམར་ཅན༔
མ་ཐོགས་གནས་འདིར་ད་ཚུར་བྱོན༔ སློབ་དཔོན་པདྨའི་བཀའ་བཞིན་དུ༔ རིག་འཛིན་བདག་གི་ཕྲིན་ལས་སྒྲུབས༔ སྤྱན་གཟིགས་ཕྱི་ཡི་མཆོད་པ་འབུལ༔ སྨན་རཀ་ནང་གི་མཆོད་པ་འབུལ༔ སྦྱོར་སྒྲོལ་གསང་བའི་མཆོད་པ་འབུལ༔ བ་ལིང་ཤ་ཁྲག་མཆོད་པ་འབུལ༔ མཐུན་རྫས་མཆོད་པ་འདི་བཞེས་ལ༔ སྒྲུབ་པའི་རིག་འཛིན་རྣལ་འབྱོར་གྱི༔ བཀའ་དང་བསྟན་པ་སྲུང་དུ་གསོལ༔
ཨོྃ་སརྦ་དྷརྨ་པཱ་ལ་ཡ་གྷྲི་བ་ཤུ་ལ་དྷེ་བ་ཡཀྵ་བྷ་ལིངྟ་ཁ་ཁ་ཁཱ་ཧི༔ དེ་ནས་གཏོར་མ་འབུལ་བ་ནི༔ ཧཱུྃ་ཛཿ མི་མངོན་ལྷུན་གྲུབ་ཚངས་པ་འཕྲུལ་གྱི་དབྱིངས༔ རིན་ཆེན་དུ་མ་ལས་གྲུབ་ཕོ་བྲང་དབུས༔ དབང་ཆེན་བསྟན་པའི་བྱ་ར་མཛད་པའི་ཕྱིར༔ གནོད་སྦྱིན་ཚུལ་འཆང་བཙན་རྒོད་མཐུ་བོ་ཆེ༔ བསྭེ་ཁྲབ་བསྭེ་རྨོག་གསོལ་ནས་རྟ་དམར་ཞོན༔ ཕྱག་གཡས་བཙན་མདུང་གཡོན་པས་ནོར་བུ་འཛིན༔ ཞགས་དམར་དང་ནི་སྟག་རལ་གཟིག་ཤུབས་བརྒྱན༔
འཁོར་དུ་གནོད་སྦྱིན་བུ་མོ་ནོར་འཛིན་བཞི༔ དཀར་སེར་དམར་ལྗང་དར་འཕེན་ནེའུ་ལེ་འཛིན༔ རིན་ཆེན་རྒྱན་ལྡན་འགྲོ་བའི་བསོད་ནམས་བསྡུས༔ ལོངས་སྤྱོད་འགུགས་ཕྱིར་གར་ཐབས་མཁའ་ལ་བསྒྱུར༔ སྤྲིན་ལྟར་གཏིབས་ཤིང་མ་ངེས་ཆ་ལུགས་འགྱེད༔ རེས་འགའ་ལྷ་ཡི་དགེ་བསྙེན་ཚངས་པའི་གཟུགས༔ རེས་འགའ་གནོད་སྦྱིན་ཆེན་པོ་དཀོར་བདག་གཟུགས༔ རེས་འགའ་དགྲ་ལ་རྦད་ཚེ་ཤན་པའི་གཟུགས༔ ཁྱོད་ནི་དབང་ཆེན་པདྨའི་བཀའ་ཉན་མཆོག༔ ཚངས་པ་དུང་ཐོད་གནོད་སྦྱིན་མེ་འོད་གདོང་༔
ཆོས་སྐྱོང་ཆེན་པོ་འཁོར་དང་བཅས་པ་ཡིས༔ ཤ་ཁྲག་དམར་གྱི་གཏོར་མ་འདི་བཞེས་ལ༔ དེང་འདིར་སྒྲུབ་པའི་བར་ཆད་བསལ་བ་དང་༔ ཕྲིན་ལས་རྣམ་བཞིའི་འགྲོ་བ་ཐབས་ཀྱིས་སྒྲོལ༔ རྣལ་འབྱོར་བདག་གི་ཚེ་བསོད་ལོངས་སྤྱོད་སྤེལ༔ དཀྱིལ་འཁོར་སྒྲུབ་ལ་མི་དབང་བར་ཆོད་རིགས༔ ལོག་པར་ལྟ་བའི་དགྲ་དང་བགེགས་རྣམས་ཀུན༔ བཙན་རྒོད་ཤན་པ་ཁྱོད་ཀྱིས་སྒྲོལ་བར་མཛོད༔ ཅེས་སྔགས་ནི༔ ཨོྃ་ཤུ་ལ་དེ་ཝ་ཙ་ཏྲི་ཡཀྵ་སྭཱ་ཧཱ༔
ཨོྃ་བཛྲ་པྲ་མོ་ཏི་རི་ཡཀྴ་ཀུ་མཱ་རཱ་ཛ་སྭཱ་ཧཱ༔ མཆོད་སྔགས་ནི༔ སརྦ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཞེས་པས་གཏོར་མ་འབུལ་ཞིང་ཕྲིན་ལས་བཅོལ་བ་སོགས་རྒྱུན་ལྡན་ལྟར་བྱ། སྐབས་འདིར་རང་ལུགས་བཀའ་གཏེར་སྲུང་མའི་གསོལ་ཁ་སྤྱི་འགྲོས་རྒྱས་བསྡུས་གང་རིགས་འདོན། གསུམ་པ་རྗེས་ཀྱི་བྱ་བ་ལ་གཉིས། ཚོགས་མཆོད་དང་རྗེས་ཆོག་གོ ། དེ་ལ་ཚོགས་མཆོད་བྱ་བའི་རིམ་པ་ནི། ཚོགས་ཀྱི་ཡོ་བྱད་ཕུན་སུམ་ཚོགས་པར་བཤམ། སྤྲོ་ན་ན་རག་བཤགས་པའམ་བསྡུ་ན་བརྗོད་མེད་དོན་བཤགས་མཐར་སྨན་རཀ་གཏོར་མའི་བསྐང་བ་རྣམས་སོང་ནས་གཏོར་བསྔོས་ཚིག་ལྷུག་མཐར།
དང་པོ་ལའང་བཅུ་བཞི་ལས། ཐོག་མར་ཚོགས་བྱིན་རློབ་ནི། ཆུ་ཆང་གིས་བྲན་ལ། ཨོྃ་སྭ་བྷཱ་ཝ ས་སྦྱངས༔ སྟོང་པའི་ངང་ལས་ཚོགས་གཞོང་བྷནྡྷ་ལྕང་ལོ་ཡངས་ཤིང་རྒྱ་ཆེ་བའི་ནང་དུ་ཚོགས་མཆོད་ངོ་བོ་རྃ་ཡྃ་ཁྃ་དང་ཨོྃ་ཨཱཿཧཱུྃ་གིས་སྦྱངས་པས་བདུད་རྩིའི་རྒྱ་མཚོ་ཆེན་པོར་གྱུར༔ རྃ་ཡྃ་ཁྃ༔ ཨོྃ་ཨཱཿཧཱུྃ༔ ལན་གསུམ་གྱིས་སྦྱང༌། ཧཱུྃ༔ བདག་ཉིད་དབང་གི་རྣལ་འབྱོར་གྱི༔
ཐུགས་ལས་བྱིན་རླབས་ཡི་གེ་འཕྲོས༔ སྣང་བའི་བག་ཆགས་སྦྱངས་པར་གྱུར༔ ཚོགས་རྫས་ཟག་མེད་པཱུ་ཛ་ཧོཿ གཉིས་པ་ཚོགས་སྤྱན་འདྲེན་པ་ནི། ཧཱུྃ༔ སྣང་མཐའ་རིག་འཛིན་ཚེ་དཔག་མེད༔ རྒྱལ་སྲས་དྲང་སྲོང་བརྒྱུད་པར་བཅས༔ ཚོགས་ལ་སྤྱན་འདྲེན་གཤེགས་སུ་གསོལ༔ དབུ་སྐྲ་ཐོར་ཚུགས་ལྡེམས་སེ་ལྡེམ༔ ཅོད་པན་དར་དཔྱངས་པུ་རུ་རུ༔
རྔ་སྒྲ་དུང་གླིང་འུ་རུ་རུ༔ གཡེར་ཁ་དྲིལ་བུ་སི་ལི་ལི༔ ཌཱ་རུ་ཅང་ཏེའུ་ཁྲ་ལ་ལ༔ དཔའ་བོའི་གར་བྱེད་ཤིགས་སེ་ཤིག༔ དཔའ་མོའི་གླུ་ལེན་ཀྱུ་རུ་རུ༔ ཆོས་སྐྱོང་ལས་བྱེད་ཁྱུགས་སེ་ཁྱུག༔ དུར་ཁྲོད་ཚོགས་ཁང་མདངས་དང་ལྡན༔ རྣལ་འབྱོར་ཕོ་མོ་དམ་ཚིག་གཙང་༔ འདིར་ཚོགས་སྨོན་ལམ་སྐལ་པར་ལྡན༔ མཆོད་རྫས་ཚོགས་མཆོད་བཅུད་མཆོད་རྒྱས༔
བླ་མ་རིག་འཛིན་རྒྱ་མཚོ་རྣམས༔ དཀྱིལ་འཁོར་རྫས་ལ་བྱིན་ཆེན་ཕོབ༔ མཆོག་དང་ཐུན་མོང་དངོས་གྲུབ་སྩོལ༔ ཨོྃ་མ་ཧཱ་གུ་རུ་ཌཱཀྐི་ཧ་རི་ནི་ས་ཨ་བེ་ཤ་ཡ་ཨ་ཨཱཿ གསུམ་པ་ཚོགས་མཆོད་པ་ནི། ཧཱུྃ༔ བླ་མ་རྒྱ་མཚོ་ཚོགས་ལ་རོལ༔ ཡི་དམ་རྒྱ་མཚོ་ཚོགས་ལ་རོལ༔ མཁའ་འགྲོ་རྒྱ་མཚོ་ཚོགས་ལ་རོལ༔ དམ་ཅན་ཆོས་སྐྱོང་ཚོགས་ལ་རོལ༔
ཡུལ་ལྷ་གཞི་བདག་ཚོགས་ལ་རོལ༔ རིགས་དྲུག་པ་མ་ཚོགས་ལ་རོལ༔ ཨ་ལ་ལ་སྟེ་བཞེས་སུ་གསོལ༔ བཞི་པ་ཚོགས་ཕུད་འབུུལ་བ་ནི། ཧཱུྃ༔ བླ་མ་ཡི་དམ་མཁའ་འགྲོ་ལ༔ ཞལ་ཟས་ཚོགས་ཀྱི་མཆོད་པ་འབུལ༔ བཞེས་ནས་སྐལ་ལྡན་བདག་ཅག་ལ༔ ཕྱི་ནང་མཆོག་ཐུན་དངོས་གྲུབ་སྩོལ༔ གུ་རུ་དེ་ཝ་ཌཱཀྐི་ནཱི་ག་ཎ་ཙཀྲ་པཱུ་ཛ་ལ་ཁ་ཁ་ཁཱ་ཧི༔
ལྔ་པ་བསྐང་བ་ནི། ཧཱུྃ༔ དུར་ཁྲོད་གསང་བའི་དཀྱིལ་འཁོར་དུ༔ ཕྱི་ནང་སྤྱན་གཟིགས་མཆོད་པ་བཤམས༔ ལྷ་ཚོགས་མཉེས་པའི་བསྐང་རྫས་འདི༔ འཆི་མེད་ལྷ་ཡི་ཐུགས་དམ་བསྐང་༔ བསྐངས་གྱུར་དབང་དང་དངོས་གྲུབ་སྩོལ༔ ཧཱུྃ༔ ཚེ་བདག་དབང་གི་དཀྱིལ་འཁོར་གྱི༔ ལྷ་ཚོགས་རྣམས་ཀྱི་ཐུགས་དམ་བསྐང་༔
ཞལ་ཟས་ཚོགས་ཀྱིས་ཐུགས་དམ་བསྐང་༔ བདུད་རྩི་སྨན་གྱིས་ཐུགས་དམ་བསྐང་༔ རཀྟ་དམར་གྱིས་ཐུགས་དམ་བསྐང་༔ སྒྲ་དབྱངས་རོལ་མོས་ཐུགས་དམ་བསྐང་༔ གསང་བའི་མཆོད་པས་ཐུགས་དམ་བསྐང་༔ སྤྱན་གཟིགས་དུ་མས་ཐུགས་དམ་བསྐང་༔ སྣ་ཚོགས་མཆོད་པས་ཐུགས་དམ་བསྐང་༔ ཧཱུྃ༔ ཉམས་ཆག་ཐམས་ཅད་བསྐང་གྱུར་ཅིག༔ རྟོག་སྒྲིབ་ཐམས་ཅད་བྱང་གྱུར་ཅིག༔
ལས་ངན་སྡིག་སྒྲིབ་དག་གྱུར་ཅིག༔ ཁམས་གསུམ་འཁོར་བ་སྟོངས་གྱུར་ཅིག༔ འབྲས་བུ་སྐུ་གསུམ་ཐོབ་གྱུར་ཅིག༔ བསྐངས་གྱུར་དབང་དང་དངོས་གྲུབ་སྩོལ༔ དྲུག་པ་བཤགས་པ་ནི། ཧཱུྃ༔ ཆོས་དབྱིངས་ཀློང་ཡངས་རིན་པོ་ཆེ༔ དུག་ལྔ་ཡེ་ཤེས་ངོ་བོ་ཉིད༔ དགག་སྒྲུབ་སྤང་བླང་རེ་དོགས་བྲལ༔ བདག་གཞན་ཀུན་སློང་མཐོལ་ལོ་བཤགས༔
ཕྱིན་ཆད་ཡེ་གྲོལ་ལ་གནས་ཤོག༔ ཨོྃ་བཛྲ་ས་ཏྭ་ས་མ་ཡ་ སོགས་ཡི་གེ་བརྒྱ་པས་ལྷག་ཆད་བཀང༌། བདུན་པ་བསྒྲལ་བ་ནི། ཚོགས་ཐ་མ་ལ་རཀྟས་བྲན་ཞིང་དམིགས་བྱ་དགུག་པ་ནི། ཧཱུྃ༔ མདུན་དུ་ལྕགས་སྣོད་གྲུ་གསུམ་ནང་༔ གཟུགས་ལིང་དགྲ་བོའི་རྟེན་མཁར་ལ༔ ཆོས་སྐྱོང་ཕོ་ཉའི་བདེན་པའི་མཐུས༔ གནོད་བྱེད་དགྲ་སྲི་མྱུར་དུ་ཁུག༔ བཛྲ་ཨཾ་ཀུ་ཤ་ཡ་ཛཿ
དེ་ནས་ཕུར་བུ་ཐོགས་ལ་བསྒྲལ་བ་ནི། ཧཱུྃ༔ དབང་ཆེན་ཁྲག་འཐུང་ཐུགས་ཀྱི་སྲས༔ རྡོ་རྗེ་གཞོན་ནུ་ཕུར་པའི་སྐུ༔ གནམ་ལྕགས་རྔམ་པའི་དབལ་ལྡན་འདི༔ བྱད་མའི་སྙིང་དུ་ཀཱི་ལ་ཡ༔ ནྲྀ་ཏྲི་མྱོག་ཐུམ་དགྲ་བོ་རྦད༔ བདུད་རྩིའི་བྲན་ལ་ཞལ་དུ་བསྟབ་པ་ནི། ཧཱུྃ༔ དབང་ཆེན་ལྷ་ཚོགས་ཞལ་ཕྱེས་ཤིག༔
བྱད་མ་བསྒྲལ་བའི་ཤ་ཁྲག་འབུལ༔ རྔམ་ཡངས་ཆོས་ཉིད་ལྟོ་བར་བསྐྱིལ༔ ལྡོག་མེད་ཡེ་ཤེས་དབྱིངས་སུ་ཧོཿ བརྒྱད་པ་ཚོགས་ལ་རོལ་བ་ནི། ཧོཿ རྡོ་རྗེ་རྒྱལ་པོ་དགོངས་སུ་གསོལ༔ དངོས་གྲུབ་འབྱུང་བའི་རྫས་ཆེན་མཆོག༔ རྨད་བྱུང་ཡོན་ཏན་ཀུན་ཚང་འདི༔ འདིར་འདུས་ཡ་མཚན་གནང་བར་སྩོལ༔ ལན་གདབ་པ་ལ།
ཧོཿ གཟིགས་ཤིག་གསང་གསུམ་བླ་མེད་ཆོས༔ རོ་གཅིག་ཏིང་འཛིན་ཟས་མཆོག་འདི༔ བཟང་ངན་བླང་དོར་བྲལ་བ་ཡི༔ རྟོག་མེད་ཡེ་ཤེས་ཨ་ལ་ལ་ཧོཿ དགུ་པ་ལྷག་ཞུས་སྔོན་དུ་སོང་ནས་ལྷག་མ་ཁ་ཕྲུས་བྲན་ལ་འབུལ་བ་ནི། ཧཱུྃ༔ དཔལ་གྱི་བཀའ་ཉན་དྲེགས་པའི་ཚོགས༔ ཕུད་ལ་མི་དབང་ལྷག་སྡུད་མ༔ བཀའ་ཡི་ཕ་འབབ་འདི་བཞེས་ལ༔
བསྟན་དགྲ་འབྱུང་པོ་ཞལ་དུ་ཐོབ༔ ཨུཙྪིཥྚ་བྷ་ལིངྟ་ཁ་ཁ་ཁཱ་ཧི༔ བཅུ་པ་བསྐུལ་བྱ་བ་ནི། ཧཱུྃ༔ རྩ་གསུམ་དཀྱིལ་འཁོར་ལྷ་ཚོགས་རྣམས༔ ཆོས་དབྱིངས་ངང་ལས་དྲག་པོར་བཞེངས༔ སྔོན་གྱི་ཐུགས་དམ་རྒྱུད་བསྐུལ་ནས༔ ཐུགས་དམ་མ་གཡེལ་ཕྲིན་ལས་མཛོད༔ གསོལ་ཁའི་གཏོར་འབུལ་ཕྲིན་བཅོལ་བཅས་མཐར་དབྱུང༌། བཅུ་གཅིག་པ་ཆད་མདོ་བྱ་བ་ནི།
ཧཱུྃ༔ སྔོན་ཚེ་འོག་མིན་གནས་མཆོག་ཏུ༔ སྣང་མཐའ་ཌཱཀྐི་གོས་དཀར་གཉིས༔ དབྱིངས་ཀྱི་དཀྱིལ་འཁོར་ཞལ་ཕྱེས་ཚེ༔ དབང་ཕྱུག་གིང་སྨན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ དེ་འོག་མཱ་ར་ཏི་ཀ་རུ༔ པད་འབྱུང་མནྡ་ར་བ་གཉིས༔ འཆི་མེད་རྡོ་རྗེའི་དཀྱིལ་འཁོར་ཕྱེས༔ འབར་མ་ཕོ་ཉས་ཁས་བླངས་བཞིན༔
གཏོར་མ་བཞེས་ལ་ཆད་མདོ་སྲུངས༔ དེ་འོག་ཟངས་མདོག་དཔལ་རི་རུ༔ གདོང་དམར་སྲིན་པོ་འདུལ་མཛད་ཅིང་༔ ཁ་བྱང་བཀའ་རྒྱ་གཏད་པའི་ཚེ༔ ཆོས་སྐྱོང་གིང་བཞིས་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ ལྔ་བརྒྱ་དུས་ཀྱི་ཐ་མ་ལ༔ ཨོ་རྒྱན་གཏེར་བདག་གླིང་པ་ཡིས༔ ཤ་ཟ་ཌཱཀྐིའི་ཕོ་བྲང་ནས༔ རྩ་གསུམ་ཚེ་སྒྲུབ་ཞལ་ཕྱེས་ཚེ༔
བསྟན་སྲུང་དམ་ཅན་ཁས་བླངས་བཞིན༔ གཏོར་མ་བཞེས་ལ་ཆད་མདོ་སྲུངས༔ བཅོལ་བའི་ཕྲིན་ལས་འགྲུབ་པར་མཛོད༔
བཅུ་གཉིས་པ་བརྟན་མ་སྐྱོང་བ་ནི། ཧཱུྃ༔ བོད་ཁམས་སྐྱོང་བའི་བརྟན་མ་སྨན༔ བསྟན་སྐྱོང་ཡ་མ་བཅུ་གཉིས་རྣམས༔ གཏོར་མ་བཞེས་ལ་བསྟན་པ་སྲུངས༔ སྔོན་གྱི་ཐ་ཚིག་དྲན་པར་གྱིས༔ མ་མ་ཧྲིཾ་ཧྲིཾ་ཛ་ཛ་ཕཻཾ་ཕཻཾ་ལ་ལ་ལེ་ལེ་ཁ་ཁ་ཁཱ་ཧི༔
བཅུ་གསུམ་གཏོར་གཞོང་འོག་ཏུ་དགྲ་སྲི་ལན་གསུམ་བཀུག་སྟེ། རྟ་བྲོ་ནི། ཧཱུྃ༔ དཔལ་ཆེན་ཁྲག་འཐུང་ཧེ་རུ་ཀས༔ དམ་སྲི་བསྒྲལ་ནས་རྟ་བྲོ་བརྡུང་༔ ཆེམ་ཆེམ་དགྲ་བོའི་མགོ་ལ་རྡུང་༔ མནན་མནན་ནམ་ཡང་མ་ལྡང་ཞིག༔ ཨོྃ་ཧཱུྃ་ཏྲཱྃ་བྷྲཱུྃ་ཙཀྲ་ཡ་དགྲ་བོ་ནན༔ གཏོར་གཞོང་ཁ་ཡར་བསྟན་ཏེ་འབྲུ་འཐོར་རོ། ཨོྃ༔
འགྲུབ་པར་གྱུར་ཅིག་དཀྱིལ་འཁོར་ལྷ་ཡི་ཚོགས༔ ཨཱཿདགྱེས་པར་གྱུར་ཅིག་མཆོད་སྤྲིན་རྒྱ་མཚོ་མཆོད༔ ཧཱུྃ༔ བདེ་བར་གྱུར་ཅིག་མཐའ་ཡས་སེམས་ཅན་རྣམས༔ ཧྲཱིཿ འགྲུབ་པར་གྱུར་ཅིག་བཀྲ་ཤིས་བདེ་ལེགས་ཤིང་༔ ཏྲཱྃ༔ བརྟན་པར་གྱུར་ཅིག་སྨོན་ལམ་མཐར་ཕྱིན་ཤོག༔ བཅུ་བཞི་པ་དངོས་གྲུབ་ལེན་པ་ནི། ཧཱུྃ༔
ཚེ་ལ་དབང་བ་རིག་འཛིན་རྒྱ་མཚོའི་ཚོགས༔ ཚེ་ཆོས་ཟས་ནོར་སྲིད་ཀྱི་དངོས་གྲུབ་སྩོལ༔ ཚེ་ཡི་དབང་བཞི་སྨིན་གྲོལ་མཆོག་ཐོབ་ནས༔ ཚེ་བསོད་མངའ་ཐང་འབྱོར་རྒྱས་ཐོབ་གྱུར་ཅིག༔ རྩ་སྔགས་ཤམ་བུར། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ ཚེ་རྫས་རྣམས་སྤྱི་བོར་བླངས་ཤིང་དངོས་གྲུབ་ཞུ་བ་ལ། ཨེ་མཿ རྗེ་བཙུན་འགྲོ་མགོན་ཐུགས་རྗེ་ཅན༔ པད་འབྱུང་སྐུ་ལྔ་ཡབ་ཡུམ་ཚེ་དཔག་མེད༔
གཉིས་མེད་གསང་བའི་ཡུམ་མཆོག་དབྱིངས་ཕྱུག་མ༔ ཚེ་ལྷ་རིག་འཛིན་རྒྱལ་བ་འདུས་པའི་ཚོགས༔ བཀྲ་ཤིས་བུམ་པ་ལྷ་ཡི་གཞལ་ཡས་ཁང་༔ འཆི་མེད་ཚེ་བཅུད་བདུད་རྩིས་རབ་ཏུ་བཀང་༔ བཀྲག་མདངས་འོད་འབར་སྒྲུབ་ཚད་མཐའ་རུ་ཕྱིན༔ དངོས་གྲུབ་འབྱུང་བའི་དུས་ལ་ད་བབ་ན༔ མགོན་པོ་ཁྱོད་ཀྱི་ཚེ་ཞག་དུས་འདིར་ལགས༔ ཐུགས་ལ་ལེ་ལོ་བཏང་སྙོམས་མ་མཛད་པར༔ རྡོ་རྗེའི་ནམ་ལངས་ཉི་ཟླ་ནམ་མཁར་ཤར༔ རྒྱལ་བ་རྣམས་ཀྱི་ཐུགས་རྗེའི་འོད་ཟེར་གྱིས༔
རིག་འཛིན་སྒྲུབ་ལ་ཚེ་ཡི་དབང་མཆོག་བསྐུར༔ སྐྱེ་འཆི་མེད་པ་ཚེ་ཡི་དབང་ཐོབ་ཤོག༔ ཅེས་རྩ་སྔགས་ཤམ་བུ་ནི༔ ཨོྃ་གུ་རུ་ཌཱཀྐི་ཧ་རི་ནི་ས་ཨ་ཡུརྫྙཱ་ན་ཧྲཱིཿམ་མ་པཱ་ཤཾ་ཀུ་རུ་ཡེ་སྭཱ་ཧཱ༔ ཨོྃ་བཛྲ་རཏྣ་བུདྡྷ་པདྨ་ཀརྨ་ཨ་བྷི་ཥིཉྩ་ཧྲཱིཿ ཧཱུྃ་སྭཱ་ཨོྃ་ཧཱ་ཨ་བྷི་ཥིཉྩ་སཏྭཾ༔ ཞེས་དབང་བླང་ཞིང་ཚེ་ཆུ་འཐུང་༔ སྒྲུབ་རྫས་རིལ་བུ་ལྔ་མྱོང་ཞིང་༔ ཚེ་ཆང་ནང་གི་རིལ་བུ་ཡང་༔ ཚེ་སྒྲུབ་ཡིན་ན་སོ་སོར་སྦྱིན༔
ཚེ་རིལ་ཚེ་ཆང་ཀུན་ལ་རོལ༔ ཞེས་གསུངས་པ་བཞིན། ཉམས་སུ་མྱོང་བར་བྱའོ། གཉིས་པ་རྗེས་ཆོག་ལ་ལྔ། དང་པོ་མཆོད་བསྟོད་ནི། ཨོྃ་གུ་རུ་ཌཱཀྐི་ཧ་རི་ནི་ས་ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ ཧཱུྃ༔ མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔
འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བསྟོད་པར་འོས་པ་ཐམས་ཅད་ལ༔ ཞིང་རྡུལ་ཀུན་གྱི་གྲངས་སྙེད་ཀྱི༔ ལུས་བཏུད་པ་ཡིས་རྣམ་ཀུན་ཏུ༔ མཆོག་ཏུ་དད་པས་བསྟོད་པར་བགྱི༔ གཉིས་པ་བཟོད་གསོལ་ནི། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིས་སྩལ་བ། །
དེ་ཀུན་མགོན་པོའི་བཟོད་པར་གསོལ། ཨོྃ་བཛྲ་ས་ཏྭ་ས་མ་ཡ་ སོགས་ཡིག་བརྒྱ་བརྗོད། བརྟན་བཞུགས་ནི། འདིར་ནི་རྟེན་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང༌། ། ནད་མེད་ཚེ་དང་དཔལ་འབྱོར་དང༌། ། མཆོག་རྣམས་ལེགས་པར་སྩལ་དུ་གསོལ། ཨོྃ་སུ་པྲ་ཏིཥྛ་བཛྲ་ཡེ་སྭཱ་ཧཱ༔ ཞེས་མེ་ཏོག་འཐོར་རོ། གསུམ་པ་དཀྱིལ་འཁོར་བསྡུ་ལྡང་ནི།
ཧོཿ མི་དམིགས་སྣང་མཐའི་དཀྱིལ་འཁོར་ཚེ་ཡི་དལ༔ དགོངས་པ་ཟང་ཐལ་ཆོས་སྐུའི་ཀློང་དུ་ཧོཿ རང་རིག་གདོད་མའི་གནས་ལུགས་རྒྱལ་ས་ཟིན༔ མ་བཅོས་སྤྲོས་བྲལ་ངང་དུ་ཨ་ལ་ཐིམ༔ ཨ་ཨ་ཨཱཿ ཞེས་དམིགས་མེད་ཆོས་ཉིད་སྒྱུ་མའི་ངོ་བོ་སྐྱོང༌། ཨོྃ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ཧྲཱིཿ སྐད་ཅིག་གིས་ཨོ་རྒྱན་ཚེ་དཔག་མེད་གསལ་བར་གྱུར། གོ་ཆའི་རྒྱ་དང་བཅས།
ཨོཾ་ཨཱཿཧཱུྃ་མ་མ་ཀ་ཝ་ཙི་རཀྵ་མཾ། གོ་བགོ་ཞིང་ལུས་སྲུང༌། བཞི་པ་བསྔོ་སྨོན་ནི། ཧཱུྃ༔ རིག་འཛིན་འཆི་མེད་གསང་བའི་དལ་བཟུང་ནས༔ སྒོ་གསུམ་དཀྱིལ་འཁོར་གཅིག་ཏུ་སྒྲུབ་པའི་མཐུས༔ དགེ་བ་རྒྱ་མཚོས་སེམས་ཅན་སྨིན་གྱུར་ནས༔ ཀུན་བཟང་པད་འབྱུང་གོ་འཕང་མྱུར་ཐོབ་ཤོག༔ ལྔ་པ་བཀྲ་ཤིས་བརྗོད་ནི། ཧཱུྃ༔
རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་ཏུ་དབང་བ་ཡི༔ འཆི་མེད་བདུད་རྩིས་རྟག་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔ ཅེས་བཀྲ་ཤིས་བརྗོད་ཅིང་མེ་ཏོག་འཐོར། ཚེ་སྒྲུབ་རྣམ་བཞིའི་སྨོན་ལམ་བཞུགས་སོ། ཧྲཱིཿ ཚེ་མཐའ་ཡས་པའི་བདག་ཉིད་རྡོ་རྗེ་འཆང༌། ། ཚེ་དང་ཡེ་ཤེས་དཔག་མེད་སྣང་མཐའ་ཡས། ། ཚེ་འཕྲང་འཇིགས་ཀུན་སྐྱོབ་མཛད་ཟིལ་གནོན་རྩལ། །
མི་ཤིགས་ཚེ་ཡི་བདག་ཉིད་པདྨ་འབྱུང༌། ། མི་བརྗེད་གཟུངས་ཐོབ་ཚེ་འཛིན་མཚོ་རྒྱལ་མ། ། འབྱུང་ལྔའི་བཅུད་འཛིན་ཚེ་བདག་སྒོ་མ་བཞི། ། འབྱུང་པོའི་ཚེ་ཇག་མཐར་བྱེད་ཧྱ་གྷྲྀ། ། ཟབ་གཏེར་གཉན་གྱི་སྲུང་མ་སེངྒེའི་གདོང༌། ། དཀྱིལ་འཁོར་ཡོངས་རྫོགས་ལྷ་ཚོགས་འཁོར་བཅས་ལ། ། རབ་གུས་གདུང་བས་གསོལ་བ་སྙིང་ནས་འདེབས། ། མྱུར་མགྱོགས་ཐུགས་རྗེ་ལྕགས་ཀྱུའིས་རྩལ་ཕྱུང་ནས། ། འཇའ་ལུས་ཚེ་ཡི་དངོས་གྲུབ་སྩལ་དུ་གསོལ། ། བསྒྲུབ་པའི་དཀྱིལ་འཁོར་གཉན་གྱི་བྱིན་རླབས་ཀྱིས། །
གནས་འདིར་སྐྱེས་ཆེན་ཞབས་པད་བརྟན་པ་དང༌། ། དགེ་འདུན་འདུས་སྡེ་སྐུ་ཚེ་རིང་བ་དང༌། ། མཁའ་མཉམ་ཡོངས་ལ་བདེ་སྐྱིད་འབྱུང་བར་ཤོག ། དེ་ལྟར་ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་ལས་བྱང་འཇའ་ལུས་སྲོག་སྒྲུབ་ངག་འདོན་ཆུ་བབས་སུ་བཀོད་པ་ཞེས་བྱ་བ་འདི་བཞིན་རྩ་བའི་གཏེར་གཞུང་ལེའུ་ཕྲན་ཁ་ཐོར་དུ་བཞུགས་པ་རྣམས་དཀྱུས་གཅིག་ཏུ་བསྡེབས་ལ་ཁ་འགེངས་དགོས་པ་རེ་གཉིས་རང་ལུགས་ཚེ་སྒྲུབ་རྡོ་རྗེའི་གོ་ཁྲབ་སོགས་རིགས་མཐུན་གཞན་ནས་བསབས་ཏེ་ནར་འགྲོས་སུ་བཀླག་ཆོག་པར་བྱས་པ་འདིའང་གསང་སྔགས་ཕུར་པ་གླིང་གི་སྒྲུབ་སྡེ་གསར་བུ་བ་རྣམས་ཀྱི་བསྙེན་སྒྲུབ་ཉམས་ལེན་སྐབས་ཉེ་བར་མཁོ་བའི་ཆེད་འདི་ལྟར་དགོས་ཞེས་སྒྲུབ་བརྩོན་མནྟྲ་སོགས་ཀྱིས་བསྐུལ་ངོར་གནམ་ལྕགས་པ་བསྟན་འཛིན་མིང་གིས་གྲུབ་པར་བགྱིས་པ་འདིས་ཀྱང་བསྟན་པ་འཛིན་པའི་སྐྱེས་ཆེན་དམ་པ་རྣམས་སྐུ་ཚེ་མི་ཤིགས་སྣང་མཐའི་ངོ་བོ་རུ་འཚོ་ཞིང་བཞེས་ལ་དོན་གཉིས་ཕྲིན་ལས་ཀྱི་མཛད་པ་གོང་ནས་གོང་དུ་འཕེལ་བའི་རྒྱུར་གྱུར་ཅིག། །། ཛ༽ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ཀྱི་བསྐང་བ་འཆི་མེད་དཔལ་གྱི་ལྗོན་པ་བཞུགས་སོ། ཧྲཱི། ཚེྃ་དང་ཡེ་ཤེས་མངའ་བདག་པདྨ་འབྱུང༌། ། ཚེྃ་ཡི་དབང་མོ་ལྷ་ལྕམ་མནྡ་ར། ། ཚེྃ་ལྷ་འབྱུང་བཞི་གནས་དག་ལྷ་མོ་བཞི། ། ཚེྃ་བདག་རྟ་མགྲིན་བཀའ་སྲུང་བསྐང་བའི་རྫས། །
རྣྃམ་བཀྲའི་མེཾ་ཏོཾག་འབུམ་བཞད་ལང་ཚོ་ལྡན། ། རྣྃམ་ཀུན་གཡོ་བའི་བདུཾག་སྤོཾས་ཞིང་ཀུན་ཁྱབ། ། རྣྃམ་པར་གསལ་བའི་སྒྲོཾན་མེཾ་ཉི་བརྒྱའི་གཟི། ། རྣྃམ་དག་ལྷ་ཆུའི་དྲིཾ་ཆཾབ་མཚོ་ལྟར་འཁྱིལ། ། རྣྃམ་པ་ཀུན་ལྡན་རོ་བརྒྱའི་ཞཾལ་ཟཾས་བརྡལ། ། རྣྃམ་མང་སྙཾན་པཾའི་ཕྱི་མཆོད་སྣ་ཚོགས་ཀྱིས། ། རྣྃམ་མཁྱེན་ཚེ་ཡི་ལྷ་ཚོགས་ཐུགས་དམ་བསྐང༌། ། རྣྃམ་སྨིན་འཆི་བའི་འཇིགས་ལས་བསྐྱབ་ཏུ་གསོལ། ། ཀུྃན་ཚང་རྩ་བརྒྱད་སྟོང་སྦྱར་ཨ་མྲྀ་ཏ། ། ཀུྃན་རྟོག་དུག་ལྔ་བསྒྲལ་བའི་རཀྟ་བསྐྱིལ། །
ཀུྃན་ཁྱབ་གཏོར་ཚོགས་སྦྱོར་སྒྲོལ་གསང་མཆོད་སོགས། ། ཀུྃན་བཟང་མཆོད་སྤྲིན་ལྟར་དམིགས་བསྐང་རྫས་ཀྱིས། ། ཀུྃན་མཁྱེན་ཚེ་དཔག་ལྷ་ཚོགས་ཐུགས་དམ་བསྐང༌། ། ཀུྃན་སྣང་མི་རྟག་སྐྱེ་འཆིའི་སྡུག་བསྔལ་སོལ། ། སྣྃང་སྟོང་ཟུང་འཇུག་མངོན་གྱུར་སྣང་མཐའ་ཡས། ། སྣྃང་སྲིད་དག་པ་ལྷ་སྔགས་དཀྱིལ་འཁོར་གསལ། ། སྣྃང་སྲིད་འཛིན་ཞེན་མེད་པའི་ལྟ་སྒོམ་གྱིས། ། སྣྃང་མཐའ་ཚེ་ཡི་ལྷ་ཚོགས་ཐུགས་དམ་བསྐང༌། ། སྣྃང་ཡུལ་གཟུགས་ཕུང་འཆི་མེད་རིག་འཛིན་སྩོལ། ། མྃ་དག་གནོད་སེམས་སྲོག་བཅད་སྒྲིབ་གཉིས་བྱང༌། །
མྃ་རིག་དབང་གིས་ལྷ་སྒོམ་སྔགས་བཟླས་གཡེལ། ། མྃ་རུངས་འཁྲུལ་དབང་རྩ་གསུམ་དམ་ཚིག་ཉམས། ། མྃ་ཚང་ལྷག་ཆད་ཉམས་ཆག་མཐོལ་ཞིང་བཤགས། ། མྃ་ལུས་འཆི་མེད་ཚེ་ཡི་དངོས་གྲུབ་སྩོལ། ། མིྃ་འདའ་ཆོས་དབྱིངས་ཀློང་ཤར་འཆི་མེད་ལྷ། ། མིྃ་མིན་འཁྲུལ་གཟུགས་འཁོར་བའི་རེ་དོགས་ཆོད། ། མིྃ་དམིགས་ཀ་དག་ངང་ལ་མཉམ་བཞག་མཐུས། ། མིྃ་འཇིགས་རིག་པའི་བཙན་ས་ཟིན་གྱུར་ཅིག ། ཅེས་ཡིག་བརྒྱ་བརྗོད། ལམ་འདིར་མོས་པ་དར་རྒྱས་མིང་གིས་བྲིས་སོ།། །།
ཝ༽ ༈ ཚེ་སྒྲུབ་ཟབ་མོ་ལྕགས་ཀྱི་རྒྱ་མདུད་ལས། སྤྲོས་མེད་རྒྱུན་ཁྱེར་སྙིང་པོ་དྲིལ་བ་བཞུགས་སོ། འཆི་མེད་མགོན་པོ་ཨོ་རྒྱན་ཚེ་དཔག་མེད། ། དབྱེར་མེད་ཁྱབ་བདག་བླ་མ་ལ་བཏུད་དེ། ། སྤྲོས་མེད་རྒྱུན་ཁྱེར་སྙིང་དྲིལ་འདིར་སྤྲོ་ན། ། བཀའ་ཡིས་གནང་བ་སྩོལ་ལ་བྱིན་གྱིས་རློབས། དེ་ཡང་ཚེ་སྒྲུབ་ཟབ་མོས་བསྙེན་སྒྲུབ་སོགས་རྒྱུན་གྱི་རྣལ་འབྱོར་སྐབས། ཐོག་མར་བཤམ་བཀོད་འཛོམས་ན་སྒྲུབ་རྟེན་ཚེ་གཏོར་དང་སྒྲུབ་རྫས་སྨན་རཀ་ཉེར་སྤྱོད་སོགས་སྤྱི་ལྟར་འདུ་བྱ་ལ། རྒྱུན་ཁྱེར་ལྟ་བུ་ལ་མ་འཛོམས་ཀྱང་ཡིད་ཀྱི་སྤྲུལ་པས་འཐུས།
དངོས་གཞི་སྔོན་དངོས་རྗེས་གསུམ་ལས། དང་པོ་སྐྱབས་ཡུལ་མདུན་དུ་གསལ་བཏབ་ལ། མགོན་པོ་ཚེ་དཔག་མེད་ཀྱི་དགོངས་པ་ཡིས༔ ལྷ་མོ་ཙཎྜ་ལཱི་ལ་ཐུགས་བརྒྱུད་ནས༔ འཆི་མེད་པདྨ་འབྱུང་གནས་བྱིན་བརླབས་ཏེ༔ འདས་དང་མ་བྱོན་ད་ལྟ་དུས་གསུམ་གྱི༔ ཚེ་ཡི་རིག་འཛིན་རྣམས་ལ་གསོལ་བ་འདེབས༔ སྐྱབས་སེམས་ཡན་ལག་བདུན་པ་ནི། ཧྲཱིཿ བླ་མ་ཚེ་དཔག་མེད་པ་དང་༔
ཚེ་དབང་རིག་པ་འཛིན་རྣམས་ལ༔ སྒོ་གསུམ་གུས་པས་སྐྱབས་སུ་མཆི༔ འགྲོ་བ་སེམས་ཅན་ཀུན་དོན་དུ༔ འཆི་མེད་ཚེ་ལ་དབང་བ་ཡི༔ རིག་འཛིན་ཐོབ་པར་སེམས་བསྐྱེད་དོ༔ མི་འགྱུར་རྟག་པ་རྡོ་རྗེའི་སྐུ༔ ཚེ་བདག་རྣམས་ལ་ཕྱག་འཚལ་ལོ༔ འཇིག་རྟེན་དང་ནི་འདས་པ་ཡི༔ བཅུད་རྣམས་མ་ལུས་མཆོད་པ་འབུལ༔ སྲོག་གཅོད་ལ་སོགས་མི་དགེའི་ལས༔
ཉམས་ཆག་སྡིག་སྒྲིབ་མཐོལ་ལོ་བཤགས༔ འཆི་མེད་རིག་འཛིན་གྲུབ་ལ་སོགས༔ ཚོགས་གཉིས་རྣམས་ལ་ཡི་རང་ངོ་༔ བདག་སོགས་སེམས་ཅན་ཐམས་ཅད་ཀྱི༔ ཚེ་ཡི་བར་ཆད་སེལ་བར་བསྐུལ༔ ཇི་སྲིད་འཁོར་བ་མ་སྟོངས་བར༔ མྱ་ངན་མི་འདའ་བཞུགས་གསོལ་འདེབས༔ འགྲོ་རྣམས་ཚོགས་གཉིས་ཡོངས་རྫོགས་ཤིང་༔ ཐམས་ཅད་སངས་རྒྱས་ཐོབ་པར་ཤོག༔ ལན་གསུམ།
ཛཿཧཱུྃ་བྃ་ཧོཿཚོགས་ཞིང་རྣམས་རང་ལ་ཐིམ་པར་གྱུར། ཅེས་ཚོགས་ཞིང་རང་ལ་བསྟིམས་ནས། དངོས་གཞི་དཀྱིལ་འཁོར་བསྒོམ་པ་ནི། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཿསྭ་བྷཱ་ཝ་ཤུདྡྷོ྅་ཧཾ། མཁའ་དབྱིངས་རླུང་མེ་ས་ཆུ་ལས༔ འབྱུང་ལྔ་ཡུམ་གྱུར་གཞལ་ཡས་ཁང་༔ མ་བཅོས་ལྷུན་གྲུབ་ཞིང་ཁམས་ནས༔ ཆུ་ནང་ཟླ་ཤར་དཀྱིལ་འཁོར་གསལ༔ ཧཱུྃ་ཨཱ་ཡུརྫྙཱ་ན་བྷྲཱུྃ༔ ལྷ་བསྐྱེད་པ་ནི།
ཧཱུྃ༔ དྲན་རིག་རང་སྣང་གཉིས་མེད་ཟླ་གདན་དུ༔ ཤེས་རིག་ངོ་བོ་གཡུང་དྲུང་ལྗང་གསལ་སྟེང་༔ གསལ་སྟོང་ཧྲཱིཿལས་ཚེ་བདག་ཡབ་ཡུམ་ནི༔ གུ་རུ་པདྨ་གནས་འགྱུར་དྲན་རྫོགས་སུ༔ ཚེ་ཡི་བདག་པོ་པདྨ་དབང་གི་ལྷ༔ སྐུ་མདོག་དམར་གསལ་པདྨ་རཱ་གའི་མདངས༔ ལོངས་སྤྱོད་རྒྱན་ལྡན་ཞལ་གཅིག་ཕྱག་གཉིས་ནི༔ མཉམ་བཞག་སྦྱོར་ཚུལ་ཚེ་ཡི་བུམ་པ་འཛིན༔ སེམས་ཀྱི་དྭངས་མ་དཀར་དམར་བཅུད་ཀྱིས་བཀང་༔
ཕྱེད་སྐྱིལ་པང་དུ་ཤེས་རབ་ཀུན་འདུས་མ༔ དམར་མོ་ཆགས་ཉམས་བཅུ་དྲུག་ལང་ཚོ་ལྡན༔ རིན་ཆེན་རྒྱན་ལྡན་ཚེ་བུམ་མདའ་དར་འཛིན༔ དགའ་བཞི་དབང་སྡུད་ཚེ་ཡི་བཅུད་འཛིན་བསྒོམ༔ ཕྱི་རིམ་སྒོ་མ་ཚེ་ཡི་ལས་བྱེད་མ༔ དཀར་སེར་དམར་ལྗང་ལྷ་མོ་མགྱོགས་མ་བཞི༔ རང་མདོག་རྒྱན་ལྡན་གར་སྟབས་ཁྲོ་ཆགས་ཅན༔ ལྕགས་ཀྱུ་ཞགས་པ་ལྕགས་སྒྲོག་དྲིལ་འཁྲོལ་མ༔ ཕྱག་གཡས་ཚེ་བསོད་བཅུད་བསྡུས་ཚུལ་དུ་བསྒོམ༔ ཕྱག་གཡོན་བདུད་རྩིའི་བུམ་པ་བསྣམས་ནས་ཀྱང་༔
ཚེ་ཡི་ལྷ་ཚོགས་གསལ་འཚེར་གཟི་འབར་བསྒོམ༔ འོད་འཕྲོས་ཚེ་ཡི་ལྷ་ཚོགས་སྤྱན་དྲངས་གྱུར༔ སྤྱན་འདྲེན་པ་ནི། ཧཱུྃ༔ རྔ་ཡབ་མཁའ་སྤྱོད་མཁའ་འགྲོའི་ཞིང་༔ བདེ་ཆེན་དབང་གི་ཕོ་བྲང་ནས༔ ཚེ་བདག་པདྨ་ཡབ་ཡུམ་དང་༔ སྒོ་མ་མཁའ་འགྲོ་ཚེ་བདག་རྣམས༔ མཁའ་སྤྱོད་ཚེ་ཡི་གནས་མཆོག་ནས༔ གཤེགས་ནས་བྱིན་གྱིས་བརླབ་ཏུ་གསོལ༔
ཨོཾ་གུ་རུ་ཌཱཀྐི་ཧ་རི་ནི་ས་ཨཱ་ཡུརྫྙཱ་ན་ས་མཱ་ཡ་ཛཿཛཿ ཛཿཧཱུྃ་བཾ་ཧོཿ བཞུགས་གསོལ་ཕྱག་འཚལ་སྡིག་བཤགས་མཆོད་འབུལ་ནི། ཧཱུྃ༔ གསང་འདུས་ཚེ་ཡི་ལྷ་ཚོགས་རྣམས༔ བརྟན་བཞུགས་ཕྱག་འཚལ་སྡིག་པ་བཤགས༔ ཕྱི་ནང་གསང་གསུམ་སྤྲུལ་པའི་ཚོགས༔ སྐུ་བཞི་ལྷུན་གྲུབ་མཆོད་པ་བཞེས༔ ཨོཾ་བཛྲ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ བཛྲ་རཱུ་པ་ཤབྡ་གནྡྷེ་རཱ་ས་སྤརྴེ་པཱུ་ཛ་ཧོཿ
མ་ཧཱ་མཾ་ས་རཀྟ་ཙིཏྟ་གོ་རོ་ཙ་ན་བ་སུ་ཏ་ཁ་རཾ་ཁཱ་ཧི༔ མ་ཧཱ་པཉྩ་རཀྟ་བ་ལིཾ་ཏ་ཁཱ་ཧི༔ བསྟོད་པ་བྱ་བ་ནི། ཧྲཱིཿ མ་བཅོས་སྤྲོས་བྲལ་རྡོ་རྗེའི་སྐུ༔ མཉམ་བཞག་ཚེ་ཡི་བུམ་པ་འཛིན༔ མི་འགྱུར་གཡུང་དྲུང་ལོངས་སྤྱོད་རྫོགས༔ འཇའ་ལུས་རང་བྱུང་པདྨ་འབྱུང་༔ རིག་འཛིན་ཚེ་ཡི་ལྷ་ལ་བསྟོད༔ བདེ་སྟོང་གར་སྒྱུར་གསང་བའི་ཡུམ༔
འཆི་མེད་བཅུད་འཛིན་ཡབ་ལ་བསྟོད༔ མདའ་དར་ཚེ་བུམ་རྒྱན་ལྡན་མཛེས༔ ལྷ་ལྕམ་ཚེ་ཡི་བདག་མོར་བསྟོད༔ ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་མ༔ འབྱུང་ལྔའི་བཅུད་བསྡུས་ཁམས་ལྔར་བསྟིམ༔ རླུང་ལྔའི་གྲོགས་མཛད་བདེ་སྐྱེད་མ༔ རིགས་བཞི་ཚེ་ཡི་ལྷ་ལ་བསྟོད༔ དམིགས་པ་ནི། རང་གི་ཐུགས་ཀར་གནམ་ལྕགས་རྡོ་རྗེ་ནི། །
རྒྱ་གྲམ་ལྟེ་བར་ཉི་ཟླའི་གྭའུའི་དབུས། ། ཐུགས་སྲོག་ཧྲཱིཿདམར་གསལ་འཚེར་གཡས་གཡོན་དུ། ། ཚེ་དང་སྲོག་རྟེན་ཨཿདཀར་ནྲྀཿལྗང་མཚན། ། ཧྲཱིཿམཐར་སྔགས་ཕྲེང་དམར་པོ་གཡས་བསྐོར་ལས། ། འོད་འཕྲོས་འཕགས་མཆོད་འགྲོ་ཀུན་སྡིག་སྒྲིབ་སྦྱངས། ། སླར་འདུས་ཕྱོགས་དུས་རྒྱལ་བའི་བྱིན་མཐུ་དང༌། ། ཉི་ཟླ་རྒྱུ་སྐར་ས་ཆུ་མེ་རླུང་བཅུད། ། འཁོར་འདས་ཀུན་གྱི་ཚེ་དཔལ་བསོད་ནམས་ཀུན། ། ཨཱཿནྲྀ་ཧཱུྃ་གི་རྣམ་པར་འུབ་འུབ་ཏུ། ། རིམ་པར་བསྡུས་ཤིང་ཚེ་བུམ་མེར་གྱིས་ཁེངས། །
སྤྱི་བོར་བླ་མའི་ངོ་བོ་ཚེ་དཔག་མེད། ། ཡབ་ཡུམ་སྦྱོར་མཚམས་བྱང་སེམས་དཀར་དམར་རྒྱུན། ། ལྷན་ཅིག་ཚངས་བུག་ནས་ཞུགས་ལུས་ཀུན་གང༌། ། དྭངས་མ་འབྲུ་གསུམ་ལ་ཐིམ་བཀྲག་མདངས་འབར། ། འཆི་མེད་འཇའ་ལུས་རྡོ་རྗེའི་སྲོག་ཐོབ ་དམིགས། ཨོཾ་ཨཱཿཧཱུྃ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿ ཅི་ནུས་དང༌། ཁྱད་པར་རྫོགས་རིམ་དང་སྦྱར་ན་རང་གི་དབུགས་ཚུར་རྔུབ་པ་དང་འཁོར་འདས་སྣང་སྲིད་ཀྱི་ཚེ་བཅུད་རྣམས་ཚུར་བསྡུས་ཐུགས་ཀའི་སྲོག་ཡིག་ལ་ཐིམ་པར་བསྒོམས་ཤིང༌། ནང་འཇུག་ཁོ་ན་གྲངས་བསགས་པ་དང་སྔགས་རྣམས་ཀྱང་ཡིད་བཟླས་རྐྱང་པ་བྱ། ཐུན་མིན་རླུང་བུམ་ཅན་འབྱོངས་ན་དེ་ཉིད་གནད་དུ་བསྣུན་པ་དང༌།
དེ་ལྟར་མ་ནུས་ནའང༌། རླུང་འབྱིན་འཇུག་གནས་གསུམ་དང་སྦྱར་ནས་འབྲུ་གསུམ་རྡོ་རྗེའི་བཟླས་པ་ལ་བསླབ་པར་བྱ་བ་སྟེ་འདི་ནི་ཚེ་སྒྲུབ་ཀུན་གྱི་མཆོག་ཏུ་གྱུར་པ་ཡིན་ནོ། མཐར་ཡང་ཉི་ཟླའི་གྭའུ་ཁ་འགྲིགས་ནས། ། འབྲུ་གསུམ་ཚུད་པའི་རྡོ་རྗེ་རྒྱ་གྲམ་གྱི། ། རྭ་བཞིས་རྒྱས་གདབ་རྭ་རྩེར་མེ་ཚྭ་འཕྲོས། ། རྩ་གནས་བ་སྤུར་རྟ་མགྲིན་གྲངས་མེད་བསྟིམ། ། སྔགས་ཕྲེང་དྲྭ་བས་གྭའུ་བཅིངས་པ་ཡིས། །

བར་ཆོད་སྲུང་ཞིང་ཚེ་བདུད་བསྲེགས་པར ་མོས། ཨོཾ་བཛྲ་ཨཱཿཡུར་གརྦྷ་ཧྱ་གྷྲྀ་ཝ་ཧྲི་ད་ཡེ་སྭཱ་ཧཱ། དེ་ནས་སྤྱི་བོའི་བླ་མ་ཡབ་ཡུམ་ཡང༌། ། ཡེ་ཤེས་བདུད་རྩིར་འོད་ཞུ་སྲོག་རྟེན་ལ། ། ཐིམ་པའི་རྒྱ་མདུད་སྟེང་དུ་ཚེ་དཔག་མེད། ། དཀར་གསལ་ཚོན་གང་འགྱུར་མེད་རྟག་བཞུགས ་མོས། ཞེས་པས་རྒྱས་གདབ། ཨོཾ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿམཱ་མ་པཱ་ཤཾ་ཀུ་རུ་ཡེ་སྭཱ་ཧཱ༔ ཞེས་བརྗོད་མཐར་འོད་གསལ་སྟོང་པ་ཉིད་ཀྱི་ངང་དུ་བཞག སྐྱེ་འཆི་མེད་པའི་རིག་པ་ནི། ། གདོད་ནས་དག་པའི་ཚེ་དཔག་མེད། །
ངོ་ཤེས་གཡོ་མེད་གདེང་ཐོབ་ན། ། འཆི་མེད་རྡོ་རྗེའི་སྐུ་འགྲུབ་འགྱུར། ། དེ་ཕྱིར་ཉམས་ལེན་གནད་འདི་གཅེས། ། སྤྲོ་ན་ཚེ་འགུགས་པ་ནི། དེ་ནས་མདུན་བསྐྱེད་རང་ཉིད་པདྨའི་སྐུ༔ ཚེ་ལྷ་རིགས་ལྔ་འདུས་པའི་ངོ་བོ་ལ༔ གསོལ་བཏབ་མོས་གུས་གདུང་བས་ཐུགས་དམ་བསྐུལ༔ འཁོར་འདས་བཅུད་བསྡུས་སྟོབས་རྩལ་གཟི་བྱིན་བསྐྱེད༔ མདའ་དར་སྣ་ལྔ་གཡབ་ཅིང་ཚེ་འགུགས་བསྐུལ༔ ཞེས་པས།
རྒྱས་ན་ཚེ་འགུགས་ཐུགས་རྗེའི་ཕོ་ཉ་བྱ། བསྡུ་ན། ཧཱུྃ༔ ཕྱོགས་བཞི་རིགས་ཀྱི་ཚེ་འཛིན་ལ༔ སྐུ་མདོག་དཀར་སེར་དམར་ལྗང་གར༔ མདའ་དར་ཚེ་བུམ་འཛིན་པ་མོ༔ ལྷ་ཀླུ་མི་ཡི་བཅུད་བསྡུས་ནས༔ རྣལ་འབྱོར་བདག་གི་ལུས་ལ་སྟིམས༔ ཚེ་ཡི་རིག་འཛིན་མྱུར་འགྲུབ་མཛོད༔ དེ་ནས་རྒྱས་གདབ་པ་ནི།
ཧཱུྃ༔ མི་ཤིགས་རྡོ་རྗེའི་གོ་ཁྲབ་ལ༔ སྲ་བརྟན་འགྱུར་མེད་རྒྱ་ཡིས་གདབ༔ རིམ་བསྡུས་འཁོར་ལོའི་དཀྱིལ་འཁོར་རྣམས༔ བརྟན་པར་གྱུར་ཅིག་བཛྲ་ཧོཿ ཐུན་མཚམས་རྒྱས་གདབ་དམིགས་མེད་དབྱིངས་སུ་བཞག ། རྗེས་སུ་དངོས་གྲུབ་ལེན་པ་ནི། ཧཱུྃ༔ ཚེ་ལ་དབང་བ་རིག་འཛིན་རྒྱ་མཚོའི་ཚོགས༔ ཚེ་ཆོས་ཟས་ནོར་སྲིད་ཀྱི་དངོས་གྲུབ་སྩོལ༔
ཚེ་ཡི་དབང་བཞི་སྨིན་གྲོལ་མཆོག་ཐོབ་ནས༔ ཚེ་བསོད་མངའ་ཐང་འབྱོར་རྒྱས་ཐོབ་གྱུརཅིག༔ ཅེས་རྩ་སྔགས་བཟླ་ཞིང་དེའི་མཐར། ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕ་ལ་ཧཱུྃ༔ དཀྱིལ་འཁོར་བསྡུ་བ་ནི། ཧོཿ མི་དམིགས་སྣང་མཐའི་དཀྱིལ་འཁོར་ཚེ་ཡི་དལ༔ དགོངས་པ་ཟང་ཐལ་ཆོས་སྐུའི་ཀློང་དུ་བསྡུ༔ རང་རིག་གདོད་མའི་གནས་ལུགས་རྒྱལ་ས་ཟིན༔ མ་བཅོས་སྤྲོས་བྲལ་ངང་དུ་ཨ་ལ་ཐིམ༔
ཨཿཨཿཨཱཿ ཞེས་དམིགས་བྲལ་ཆོས་ཉིད་སྒྱུ་མའི་ངོ་བོ་སྐྱོང༌། ཨོཾ་གུ་རུ་ཌཱཀྐི་ཧ་རི་ནི་ས་ཨཱཿཡུརྫྙཱ་ན་ཧྲཱིཿ ས་སླར་ལྡང་ལ་རྗེས་ཐོབ་ཀྱི་སྤྱོད་ལམ་བསྐྱང་ཞིང་བསྔོ་སྨོན་བྱ་བ་ནི། ཧཱུྃ༔ རིག་འཛིན་འཆི་མེད་གསང་བའི་དལ་བཟུང་ནས༔ སྒོ་གསུམ་དཀྱིལ་འཁོར་གཅིག་ཏུ་བསྒྲུབས་པའི་མཐུས༔ དགེ་བཅུ་རྒྱ་མཚོས་སེམས་ཅན་སྨིན་གྱུར་ནས༔ ཀུན་བཟང་པད་འབྱུང་གོ་འཕང་ཐོབ་གྱུར་ཅིག༔ བཀྲ་ཤིས་བརྗོད་པ་ནི།
ཧཱུྃ༔ རྩ་གསུམ་འཁོར་ལོ་པད་འབྱུང་མཁའ་འགྲོས་བསྐོར༔ ཟུང་འཇུག་ཚེ་ལ་རབ་ཏུ་གནས་དབང་བའི༔ འཆི་མེད་བདུད་རྩིས་རབ་ཏུ་ངོམས་བྱས་ནས༔ བདེ་སྐྱིད་ཕུན་སུམ་ཚོགས་པའི་བཀྲ་ཤིས་ཤོག༔ ཅེས་བསྔོ་སྨོན་ཤིས་བརྗོད་ཅི་རིགས་པས་མཐའ་རྒྱན་པར་བྱའོ། གཞན་ཡང་རྫས་སྨན་བཅུད་ལེན་ལ་བརྟེན་ནས་ཚེ་གསོ་ཐབས་དང༌། བསྙེན་ཚད་རྟགས་རྣམས་གཞུང་ཆེན་མོ་ལས་གསལ་བ་བཞིན་ཉམས་སུ་ལེན་ནོ། ཕན་ཡོན་ནི་རྩ་བ་ལས་རྟག་ཏུ་ཐོ་རངས་ཉི་ཤར་ཁར༔ བརྒྱ་རྩ་རེ་རེ་ངེས་པར་བཟླ༔
སྣུམ་ཟད་མར་མེ་བསྣན་པའམ༔ ནད་པ་སྨན་གྱིས་གསོས་པ་ལྟར། ཟད་པ་བསྲིང་ཞིང་བྲི་བ་འགེངས༔ ཉམས་པ་སྤེལ་ལམ་རྒྱས་པར་བྱེད༔ ཚེ་ལ་རང་དབང་ཐོབ་པར་འགྱུར༔ མདོར་ན་རང་དོན་གཞན་དོན་དང་༔ གདུལ་བྱ་ཕྲིན་ལས་འདོད་པའི་དོན༔ ཇི་ལྟར་བསྒྲུབ་ཅིང་རྣལ་འབྱོར་པའི༔ སྐུ་ཚེ་རིང་ནས་ཅི་བསམ་འགྲུབ༔ དེ་བས་མཆོག་ཐུན་གང་བསྒྲུབ་ཀྱང་༔
ཚེ་སྒྲུབ་པ་ལ་ནན་ཏན་འཚལ༔ ཚུལ་བཞིན་སུས་བསྒྲུབས་ཚེ་མཐར་ཕྱིན༔ ཚེ་ཚད་དག་ལ་དབང་འབྱོར་བས༔ བྱ་བྱེད་གང་བརྩམ་རྒྱས་བསྡུས་དང་༔ སྤང་བླང་ཇི་ལྟར་འདོད་བཞིན་ཆོག༔ ཅེས་གསུངས་སོ། ཞེས་པའང་རང་སློབ་ཡེ་ཤེས་རྒྱལ་མཚན་ནས་འདི་ལྟར་བྲིས་ཞེས་ཡང་ཡང་བསྐུལ་ཞིང་ཡི་གེའི་མཐུན་གྱུར་ཀྱང་མཛད་པར་བརྟེན་སྒོ་ཆེན་སྤྲུལ་མིང་ནས་གཏེར་གཞུང་དགོངས་པ་བཞིན་སྦྱར་བའོ།། །། ཞ༽ ༈ ཚེ་སྒྲུབ་ལྕགས་ཀྱི་རྒྱ་མདུད་ཀྱི། བསྙེན་ཡིག་པདྨའི་དོ་ཤལ་བཞུགས་སོ།
བླ་མ་ཚེ་དཔག་མེད་ལ་ཕྱག་འཚལ་ལོ། ཚེ་སྒྲུབ་ཟབ་མོའི་ཉམས་ལེན་ལ་འཇུག་པའི་གང་ཟག་གིས་སྤྲོས་མེད་ཉམས་སུ་ལེན་པར་འདོད་ན། ཐོག་མར་ཡིད་འོང་དབེན་པའི་གནས་སུ་སྐུ་གསུང་ཐུགས་རྟེན་དང་ཉེར་སྤྱོད་སོགས་གང་འབྱོར་བཤམས་པའི་གོང་དུ་ཚེ་གཏོར་བུམ་གཟུགས་རྟ་མགོས་མཚན་པ་གཡས་གཡོན་སྨན་རཀ་དང་ཚེ་རྫས་ཚེ་ཆང་མདའ་དར་སོགས་འབྱོར་ན་འདུ་བྱ། མེད་ཀྱང་བསྙེན་རྐྱང་གི་སྐབས་ཚེ་གཏོར་ཁོ་ནས་ཀྱང་ཆོག་པར་བཤད། རང་གི་མདུན་དུ་རྡོར་དྲིལ་ནང་མཆོད་འཐོར་ནས་སོགས་སྦྱོར་བའི་ཆོས་རྣམས་སྔོན་དུ་སོང་ནས། དངོས་གཞི་དུས་ཚེས་དགེ་བའི་ཐོག་མར་བསང་དང༌། སྡེ་བརྒྱད་མཆོད་པ་རྣམས་སྔོན་དུ་འགྲོ་བས། རང་གཞུང་ལྟར་ཚོགས་ཀྱི་འཁོར་ལོ་སོགས་གྲུབ་ན་ལེགས་པའི་ཡན་ལག་ཏུ་འགྱུར་ཕྱིར་སྤྱི་དང་མཐུན། སྲོད་ཐུན་གྱི་སྔ་ལོག་སྟན་བདེ་བར་བསམ་གཏན་གྱི་སྤྱོད་ལམ་དང་ལྡན་པས་འཁོད་ལ་སྔོན་འགྲོའི་རིམ་པས་བློ་སྦྱངས་པའི་མཐར། སྐད་ཅིག་གིས་རང་ཉིད་རྟ་མཆོག་ཧེ་རུ་ཀ་ཡུམ་དང་བཅས་པའི་སྐུར་གྱུར།
ལྷ་ཡི་ང་རྒྱལ་དང་ལྡན་པས་བགེགས་གཏོར་བྱིན་རླབས་དང་ནམ་མཁའ་མཛོད་ཀྱི་སྔགས་རྒྱས་གཏོར་མ་བསྔོས་ལ། ཧཱུྃ༔ བདག་ནི་འབར་བ?སོགས་ཀྱི་མཐར་ཧཱུྃ་བཞིའི་སྔགས་དང་གུ་གུལ་བདུག་ཐུན་གྱིས་བྲབས་ལ་དམིགས་གནད་དང་ལྡན་པས་སྲུང་འཁོར་བསྒོམ། སྐབས་འདིར་རྒྱལ་ཆེན་སྡེ་བཞིར་ཕྲིན་ལས་བཅོལ་ལ་གཏོར་མ་འབུལ་བ་དང༌། ཐོ་འཛུགས་ཚུལ་སྤྱི་ཁྱབ་ལྟར་ཤེས། དེ་ནས་ཕྱི་ནང་གི་མཚམས་བཅད། སྐྱབས་ཡུལ་གསལ་བཏབ་ནས་སྐྱབས་སུ་འགྲོ་བ་དང་སེམས་བསྐྱེད་ཡན་ལག་བདུན་པ་རྣམས་གྲུབ་ནས་ཚོགས་ཞིང་རང་ལ་བསྡུ། དངོས་གཞི་བསྐྱེད་རིམ་མཆོད་བསྟོད་བར་བཏང་ལ། སྐབས་འདིར་བཟླས་པ་དངོས་ལ། ཐོག་མར་སྐུ་ཡི་རྣམ་པ་གསལ་བ།
རྣམ་དག་དྲན་པ་ང་རྒྱལ་བརྟན་པ་རྣམས་རེ་རེ་བཞིན་གསལ་གདབ་སྟེ། ཐོག་མར་སྐུ་ཡི་གསལ་སྣང་ལ་སེམས་བཟུང༌། དེ་ལ་ཅུང་ཟད་བརྟན་པ་ཐོབ་ཚེ་རང་གི་སྙིང་དབུས་གཡུང་དྲུང་ལྗང་གསལ་སྟེང་རྡོ་རྗེ་རྒྱ་གྲམ་འཕྲེད་ཉལ་གྱི་ལྟེ་བར་ཉི་མ་འོག་ཟླ་བ་སྟེང་བྱས་པའི་ཁ་སྦྱོར་གྭའུ་ཁ་བྱེ་བའི་དབུས་སུ། སྲོག་གི་ཡི་གེ་ཧྲཱིཿདམར་པོ་རིང་ཆ་ཚེག་དྲག་དང་ལྡན་པར་བསྐྱེད་པའི་གཡས་སུ་ཚེ་རྟེན་ཨཱཿདཀར་པོ། གཡོན་དུ་སྲོག་རྟེན་ནྲྀ་ལྗང་གུ་གསལ་བ་གསུམ་ཀ་འོད་ཟེར་འབར་བར་གསལ་གདབ། ཡང་སྲོག་གི་རིག་པ་ཧྲཱིཿམཐར་སྔགས་ཕྲེང་གིས་བསྐོར་བར་དམིགས་ཏེ་བཟླས་པའི་རྐྱེན་གྱིས་སྔགས་ཕྲེང་གཡས་བསྐོར་གྱིས་དྲག་ཏུ་འཁོར་བའི་འོད་ཟེར་ལས་བྱུང་བའི་མཆོད་སྤྲིན་ལྷ་མོ་གྲངས་མེད་འཕྲོས་ཕྱོགས་དུས་རྒྱལ་བའི་ཞིང་ཁམས་མ་ལུས་དུས་གཅིག་ཏུ་ཁྱབ། ཀུན་ཏུ་བཟང་པོའི་མཆོད་པའི་རྣམ་གྲངས་བསམ་གྱིས་མི་ཁྱབ་པས་རྒྱལ་བའི་དཀྱིལ་འཁོར་མ་ལུས་པ་མཆོད་ཅིང་མཉེས་པར་བྱས། དེ་དག་གི་ཐུགས་རྗེ་བྱིན་སྟོབས་ནུས་མཐུ་ཐམས་ཅད་འོད་ཟེར་གྱི་རྣམ་པར་ཚུར་བསྡུས་སྲོག་ཡིག་ལ་ཐིམ་པས་གཟི་བརྗིད་དང་འོད་ཟེར་མཆོག་ཏུ་འབར། སླར་མ་དག་པའི་ཁམས་གསུམ་འགྲོ་བ་རྣམས་ལ་སྤྲོས་པས་འགྲོ་དྲུག་སྲིད་པའི་ལས་སྣང་སྡུག་བསྔལ་རྒྱུ་འབྲས་དང་བཅས་པ་སྐད་ཅིག་གིས་ཉི་མས་བ་མོ་བཅོམ་པ་བཞིན་སྦྱང༌། འོད་ཟེར་ཚུར་འདུས་པས།
ཕྱོགས་དུས་རྒྱལ་བའི་བྱིན་རླབས་ཉི་ཟླ་རྒྱུ་སྐར་ས་ཆུ་མེ་རླུང་སོགས་འཇིག་རྟེན་ཁམས་ཀྱི་ཚེ་དཔལ་བསོད་ནམས་ཐམས་ཅད་ཨཱཿནྲྀ་ཧཱུྃ་གི་རྣམ་པར་ཚུར་བསྡུས་པས་རང་དང་སྤྱི་བོའི་བླ་མ་ཚེ་དཔག་མེད་ཡབ་ཡུམ་དུ་གསལ་བའི་སྐུ་ཡི་དབྱིབས་དང་ཕྱག་གི་བུམ་པར་ཞུགས། བདུད་རྩི་མ་ཤོང་བའི་ཚུལ་དུ་ཕྱིར་ལུད་པ་དང༌། ཡབ་ཡུམ་ཀྱང་བདེ་བ་ཆེན་པོར་རོལ་པའི་བདེ་ཉམས་འབར་ཞིང་སྦྱོར་མཚམས་ནས་བདུད་རྩིའི་རྒྱུན་བྱུང་བ་དེ་ཉིད་བུམ་པའི་བདུད་རྩི་དང་ལྷན་ཅིག་ཏུ་འདྲེས་པའི་རྒྱུན་ན་ར་ར་བབས་ནས་རང་གི་སྤྱི་བོའི་ཚངས་བུག་ནས་ཞུགས་ཏེ་ལུས་ཀྱི་ནང་ཐམས་ཅད་གང༌། དྭངས་མ་འབྲུ་གསུམ་ལ་ཐིམ་པས་བཀྲག་མདངས་འབར་ཞིང་འོད་ཟེར་བ་སྤུའི་བུ་ག་ནས་ཕྱིར་འཕྲོས་ཤིང་འོད་ཀྱི་རེག་པའི་མོད་ལ་ཕྱི་སྣོད་འཇིག་རྟེན་རབ་འབྱམས་ཚེ་ཡི་དཀྱིལ་འཁོར་དུ་ལམ་ལམ། ནང་བཅུད་འགྲོ་བ་མགོན་པོ་ཚེ་དཔག་མེད་ཀྱི་སྐུ་རུ་ཤིག་ཤིག ། སྒྲ་གྲགས་མ་ལུས་ཚེ་ཡི་ཛཔ྄་སྒྲ་དི་རི་རི་སྒྲོགས་ཤིང་རྟོག་ཚོགས་ཐམས་ཅད་ཆོས་ཉིད་དུ་ཐལ་ཐལ། མདོར་ན་ཐ་མལ་གྱི་སྣོད་བཅུད་སྟོང་སྟེ་འཆི་མེད་འཇའ་ལུས་རྡོ་རྗེའི་སྲོག་ཐོབ་པར་བསམས་ལ་ཡིད་བཟླས་དང༌། རླུང་བཟླས་ལ་བསླབ། དེ་ནས་སྐྱོ་ཚེ་ངག་གི་བཟླས་པ་ལ་བརྩོན་པར་བྱའོ། མཐར་ཉི་ཟླའི་གྭའུ་ཁ་འགྲིགས་པའི་དབུས་སུ་བླ་ཚེ་སྲོག་གི་རྟེན་ཡིག་འབྲུ་གསུམ་པོ་དེའི་ནང་དུ་ཚུད་ནས་གཞོམ་ཞིག་བྲལ་བར་གྱུར་པར་བསམ།
དེ་ནས་རྡོ་རྗེའི་ར་བཞི་གྱེན་དུ་ལངས་ཏེ་གྭའུ་ཕྱི་ནས་སྒམ་ལ་ལྕགས་ཤན་གྱིས་བསྡམས་པ་བཞིན་དུ་རྡོ་རྗེའི་རྒྱ་ཡིས་བསྡམས་པའི་ར་རྩེ་རྣམས་ནས་མེ་ཡི་ཚྭ་ཚྭ་ཟི་རི་རི་འབར་བ་དང་ཚེ་བདུད་བར་ཆད་ཐམས་ཅད་བསྲེགས། ལུས་རྩ་གནས་བ་སྤུ་རྣམས་ནས་ཀྱང་རྟ་མགྲིན་གྲངས་མེད་པ་འཕྲོས། རྟ་སྔགས་ཀྱི་ཕྲེང་བས་བཅིངས་པས་བར་ཆད་གང་གིས་ཀྱང་མི་ཚུགས་པའི་མོས་པ་དང་བཅས་རྟ་སྔགས་ཅུང་ཟད་བགྲང་བར་བྱའོ། སླར་སྤྱི་བོའི་བླ་མ་ཡབ་ཡུམ་ཀྱང་འོད་དུ་ཞུ་ནས་སྲོག་རྟེན་ལ་ཐིམ་པས་རྡོ་རྗེའི་རྒྱ་མདུད་ལྟེ་བར་ཚེ་དཔག་མེད་དཀར་གསལ་ཚོན་གང་བ་ཞིག་འགྱུར་མེད་རྡོ་རྗེ་ལྟ་བུའི་ཚེ་མི་འགྱུར་གཡུང་དྲུང་རྟག་བརྟན་གཞོམ་ཞིག་བྲལ་བར་བཞུགས་པ་ལ་རིག་པ་གཏད་དེ། ལས་ཀྱི་སྔགས་ཅུང་ཟད་བཟླ་བ་དང༌། མཐར་དམིགས་པ་སྤྲོ་བསྡུ་དང་བྲལ་བའི་ངང་ནས། གནས་ལུགས་མ་བཅོས་པའི་རྒྱུན་བསྐྱང་བར་བྱའོ། དེ་ལྟར་བསྙེན་པའི་ཚད་ཀྱང་འབུམ་ཕྲག་བཅོ་ལྔ་ཁ་སྐོང་དང་བཅས་པ་དང་གཞན་གཉིས་ཐུན་མཐར་ཅི་ནུས་བཟླས་ཤིང་དམིགས་བསལ་གདབ། སྤྲོ་བར་འདོད་ན་ཚེ་འགུགས་ཀྱང་བྱའོ། མཐར་མཆོད་བསྟོད་བཤགས་པ་སྤྱི་ལྟར་བྱ་ཞིང་རྟེན་ལ་བཞུགས་སུ་གསོལ།
རྗེས་སུ་མི་དམིགས་ཀ་དག་གི་ངང་དུ་བསྡུས་ལ་སླར་ལྡང་ཞིང་དགེ་བའི་རྩ་བ་བྱང་ཆུབ་ཏུ་བསྔོ་ལ་བཀྲ་ཤིས་སྨོན་ལམ་བཅས་མཐའ་བསྡུ་བར་བྱའོ། བསྙེན་པ་ཐེམས་ནས་དབང་བཞི་བླང་ཞིང་གཏང་རག་ཚོགས་ཀྱི་མཆོད་པ་དང༌། ཁ་སྐོང་མེ་ཡི་མཆོད་པ་བྱས་ན་ནུས་པ་མྱུར། དེ་ནས་མཚམས་གྲོལ་བའི་རྗེས་སུ་སྲོག་བསླུ་དང་ལམ་འཕྲང་བཅོས་པ་སོགས་རྒྱབ་དཔུང་དགེ་བའི་སྤྱོད་པ་ལའང་འབད་པར་བྱའོ། ཞེས་ཚེ་སྒྲུབ་ལྕགས་ཀྱི་རྒྱ་མདུད་ཀྱི་བསྙེན་ཡིག་ཉུང་ངུར་བསྡུས་པ་འདིའང་ལམ་འདིར་མོས་པ་མི་ཕྱེད་དགེ་བའི་བློ་ཅན་གསང་སྔགས་བསྟན་པའི་རྒྱལ་མཚན་འཛིན་པའི་མིང་ཅན་དེས་རང་གི་ཉམས་ལེན་ལ་ཉེ་བར་མཁོ་བའི་ཆེད་དུ་ཟིན་ཐུན་དུ་བགྱིས་པས་འགྲོ་ཀུན་ཚེ་ཡི་བར་ཆད་ཞི་ཞིང་ཚེ་མཐར་ཕྱིན་པའི་རྒྱུར་གྱུར་ཅིག། །། ༈ རྩ་གསུམ་སྤྱི་ལ་འཇུག་པའི་མེ་མཆོད་ཕྲིན་ལས་བཞི་ལྡན་དོན་གཉིས་དཔལ་སྟེར་ཞེས་བྱ་བ་བཞུགས་སོ། བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ལོ། དེ་ཡང་འགྲོ་འདུལ་པད་རྒྱལ་གླིང་པའི་གཏེར་བྱོན་ལས་བཞི་མེ་མཆོད་བཀླག་ཆོག་ཏུ་བཀོད་པ་ལ་ལྔ། དང་པོ་རྩ་གསུམ་བསྙེན་སྒྲུབ་ཁ་སྐོང་ཞི་བའི་མེ་མཆོད་ལ། ཐོག་མར་སྦྱོར་བའི་རིམ་པ་ནི།
གཏེར་གཞུང་ལས། རྩ་བ་གསུམ་གྱི་ལྷ་ཚོགས་གང་རུང་གི༔ བསྙེན་སྒྲུབ་ལས་སྦྱོར་མཐར་སོན་རྣལ་འབྱོར་པའི༔ དོན་གཉིས་འབྲས་བུ་མྱུར་དུ་འབྱིན་འདོད་ན༔ ཕྱི་ཡི་འབྱུང་ཁམས་གཟའ་སྐར་དུས་སྦྱོར་དང་༔ ནང་འབྱུང་ལུས་ཀྱང་རྒྱན་གོས་ཁ་དོག་བསྒྱུར༔ ཞི་རྒྱས་དབང་དྲག་བཞི་ཡི་དང་པོ་ལ༔ ཐབ་དབྱིབས་ཟླུམ་དཀར་རྡོ་རྗེས་མཚན་པར་བྱས༔ སྤུངས་རྫས་སྤྱི་དང་ཞི་བར་ཏིལ་དཀར་ནག༔ ཅེས་གསུངས་པ་ལྟར།
སྦྱིན་སྲེག་བྱ་བའི་དུས་ཀྱང་ཡར་ཚེས་གཟའ་སྐར་ཤིས་པའི་དུས་སྔ་དྲོའི་ཆར་རང་ཉིད་ཆས་གོས་དཀར་པོ་བསྒྱུར་ལ། ཁ་ཤར་དུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་ཞི་བའི་འབུལ་གཏོར་མཆོད་པ་སྣ་བདུན་སོགས་མཛེས་པར་བཀོད། གཡོན་དུ་སྲེག་རྫས་རིམ་པར་ཀུ་ཤ་དཔལ་འབར་རླུང་གཡབ་མར་ཁུ་ཡམ་ཤིང་ཏིལ་དཀར་ནག་གཙོ་བོར་བྱས་པའི་སྤུང་རྫས་དང་ཏམྦུ་ལ་གོས་ཟུང་རྣམས་བཀོད། རང་མདུན་དུ་ཌཱ་མ་རུ་རྡོར་དྲིལ་དགང་བླུགས་ནང་མཆོད་སོགས་བཞག་པའི་སྟེགས་མདུན་གངས་རི་བྃ་མཚན་བྲིས་པ་བཅས་ཚགས་སུ་ཚུད་པར་བྱ། ས་སློང་སྔོན་དུ་འགྲོ་བའི་མདུན་ཕྱོགས་ཉེ་བའི་སར་ཐབ་སྟེགས་གྲུ་བཞི་བ་བྱུང་གིས་བྱུགས་པའི་ཁར་ཐིག་མཚོན་བཏབ་ཅིང་བ་བྱུང་ངམ་དྲིའི་ཆུས་ཆག་ཆག་གདབ། ཞི་བའི་དཀྱིལ་འཁོར་ལྟེ་བ་འདབ་བརྒྱད་རྡོ་རྗེའི་མཚན་པ་ཕྱི་རོལ་རྡོར་ཕྲེང་ཟུར་བཞིར་ཟླ་ཕྱེད་རྡོ་རྗེའི་མཚན་པ་ཐམས་ཅད་ཁ་དོག་དཀར་པོར་བསྒྱུར་ལ་མེ་ཏོག་གཅལ་དུ་བཀྲམ། ཞི་བར་འོས་པའི་སྨན་ཤིང་སོགས་ཀྱི་ཐབ་ཟླུམ་པོར་བརྩེགས་པ་སློབ་དཔོན་དང་ཞལ་སྤྲོད་བྱ། བདག་བསྐྱེད་བཟླས་པའི་བར་སྔོན་དུ་སོང་ནས་བཟླས་པའི་རྗེས་ལས་བུམ་སྒྲུབ་པ་ནི། ལས་བུམ་བསང་སྦྱངས། སྟོང་པའི་ངང་ལས་རིན་པོ་ཆེའི་བུམ་པ་ཚད་དང་མཚན་ཉིད་ཐམས་ཅད་རྫོགས་པའི་ནང་དུ་པདྨ་དང་ཉི་མ་ལ་གནས་པའི་ཁྲོ་བོ་བདུད་རྩི་འཁྱིལ་པ་ལྗང་སྔོན་ཕྱག་གཉིས་ཐལ་སྦྱར་གྱི་བར་དུ་བདུད་རྩིའི་བུམ་པ་འཛིན་པ༔
ཁྲོ་བོའི་ཆས་ཐམས་ཅད་ལྡན་པའི་སྤྱི་བོར་ཨོཾ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་པས་ཡེ་ཤེས་པ་སྤྱན་དྲངས་གཉིས་སུ་མེད་པར་གྱུར༔ བཛྲ་ས་མཱ་ཡ་ཛ་ཛཿཧཱུྃ་བཾ་ཧོཿ ཨོཾ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ༔ རྒྱལ་བ་ཀུན་གྱི་ཕྲིན་ལས་སྐུ༔ འཇིགས་བྱེད་འཇིགས་པའི་མཐུ་སྟོབས་ཅན༔ ཁྲོ་བོ་རྒྱལ་པོ་ཁྱོད་ལ་བསྟོད༔ ལས་རྣམས་འགྲུབ་པར་མཛད་དུ་གསོལ༔
ཐུགས་ཀར་ཉི་སྟེང་ཧཱུྃ་མཐར་སྔགས་ཕྲེང་འཁོར་བ་དེ་ལས་བདུད་རྩི་བབས་པས་བུམ་པ་གང་བར ་མོས་ལ༔ ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ྄ཿ ཅེས་བཟླས། མཐར་དབྱངས་གསལ་ཡིག་བརྒྱ་རྟེན་སྙིང་དང་མཆོད་བསྟོད་མདོར་བསྡུས་བྱ། མཐར་ཁྲོ་བོ་འོད་དུ་ཞུ་སྟེ་ཆུར་ཐིམ་པས་དེའི་རྡུལ་ཕྲ་རབ་ཀྱི་གྲངས་སྙེད་པའི་ཁྲོ་བོར་གྱུར་པས་ཕྲིན་ལས་མཛད་པར ་མོས༔ དེ་ནས་བདག་བསྐྱེད་འོད་གསལ་དུ་བསྡུ་ལ་རྗེས་ཐོབ་སྒྱུ་མའི་ལྷ་སྐུར་སྐད་ཅིག་གིས་ལྡང༌། ལྷ་ཡི་ང་རྒྱལ་ལ་གནས་བཞིན་པར། རྡོར་དྲིལ་བསང་སྦྱང་ནི། སྟོང་པའི་ངང་ལས་ཧཱུྃ་ལས་རིགས་ལྔའི་རང་བཞིན་ཐབས་ཀྱི་རྡོ་རྗེ་ལས་སེམས་ཅན་ཐམས་ཅད་སྨིན་པར་བྱེད་པའི་འོད་ཟེར་ཀུན་ཏུ་འཕྲོ་བར་གྱུར༔ ཨོྃ་མ་ཧཱ་བཛྲ་ཧཱུྃ༔
ཞེས་རྡོ་རྗེ་ལན་གསུམ་གསོར། ཨཱཿལས་དབྱིངས་ཕྱུག་ཡུམ་ལྔའི་རང་བཞིན་ཤེས་རབ་དྲིལ་བུའི་རྣམ་པས་སེམས་ཅན་ཐམས་ཅད་རིག་པ་སད་པར་བྱེད་པའི་ཆོས་སྒྲ་རྒྱུན་མི་ཆད་པར་གྱུར༔ ཨོྃ་མ་ཧཱ་གྷཎྜེ་ཧོཿ ཞེས་དྲིལ་བུ་དཀྲོལ༔ རྡོར་དྲིལ་ཐབས་ཤེས་ཀྱི་ཕྱག་རྒྱས་སྙིང་ཁར་བསྣོལ་ཞིང་༔ ཧཱུྃ༔ ཐབས་ཤེས་ཟུང་འཇུག་ཆོས་ཉིད་མཚོན༔ མ་ལུས་འགྲོ་རྣམས་སད་པ་དང་༔ སེམས་ཅན་སྨིན་པར་བྱ་བའི་ཕྱིར༔ རྡོ་རྗེ་གསོར་ཞིང་དྲིལ་བུ་འཁྲོལ༔
ཨོྃ་བཛྲ་གྷཎྜེ་ཧཱུྃ་ཨཱཿ འདི་ནས་སྦྱིན་སྲེག་མཐར་དབྱུང་གི་བར་དུ་ལག་རྡོར་དྲིལ་དང་མ་བྲལ་བ་དང་ལག་པ་པུས་མོ་ལས་ཕྱིར་མི་འདའ་བ་དང་སེམས་ཏིང་འཛིན་ལས་མི་འབྲལ་བ་སྟེ་དམ་ཚིག་གསུམ་དྲན་པར་བྱས་ལ་མཆོད་རྫས་རྣམས། བདག་ཉིད་ལྷར་གསལ་ཐུགས་ལས་འཕྲོས་པ་ཡི༔ རྃ་ཡྃ་ཁྃ་ཞུ་མ་དག་དྲི་མ་སྦྱངས༔ བྷྲཱུྃ་ལས་སྣ་ཚོགས་རཏྣའི་སྣོད་ཡངས་པར༔ ཨོཾ་ལས་དམ་ཚིག་རྫས་རྣམས་བདུད་རྩིར་རྟོགས༔ ཨཱཿཧཱུྃ་ཧོ་ཡིས་སྣང་སྲིད་གང་བར་སྤེལ༔ རྃ་ཡྃ་ཁྃ༔ ཨོཾ་ཧཱུྃ་ཏྲཱྃ་ཧྲཱིཿཨཱཿ ན་མཿསརྦ་ཏ་ཐཱ་ག་ཏ?ཁཾ་སྭཱ་ཧཱ་ སོགས་ལན་གསུམ་དང༌།
སྥ་ར་ཎ་ཕཊ྄ཿ བདེ་སྟོང་ཡེ་ཤེས་ཀྱི་རྣམ་རོལ་ཀུན་བཟང་མཆོད་སྤྲིན་རྒྱ་མཚོ་མཁའ་ཁྱབ་ཏུ་ཕྱག་རྒྱ་སད་པར ་བསམ་མོ། སྲེག་རྫས་རྣམས་བདུད་རྩིའི་བྲན་ལ་རྡོ་རྗེ་རྩེ་གཅིག་པས་རེག་སྟེ། ཨོཾ་སྭཱ་ཧཱ། རྫས་རྣམས་བཀྲུ། ཡམ་ཤིང་ལ། ཨོཾ་ཨཱཿསྭཱ་ཧཱ། ཞུན་མར་ལ། ཨོཾ་ཤྲཱི་སྭཱ་ཧཱ། རྫས་གཞན་རྣམས་ལ།
ཨོཾ་ཀུ་རུ་ཀུ་རུ་སྭཱ་ཧཱ། ཞེས་པས་རྫས་རྣམས་བྱིན་གྱིས་བརླབས། ཨགྣེ་ཡེ་ཛྭ་ལ་རྃ། ཞེས་པས་མེ་སྦར། ཧཱུྃ་ གིས་རླུང་གཡབ། ཨོཾ་ཨགྣི་སྭཱ་ཧཱ། ཞེས་བླུག་གཟར་མར་ཁུའི་ཐིགས་པས་གསོ། ཨོཾ་བཛྲ་ས་ཏྭ་ཨཱཿ ཀུ་ཤ་བཀྲམ། གཉིས་པ་དངོས་གཞི་སྣང་སྲིད་རྣམ་དག་གི་ཐབ་དང་དམ་ཡེ་དབྱེར་མེད་ཀྱི་ཐབ་ལྷ་བསྐྱེད་པ་ནི།
ཨཱཿ འཁོར་འདས་ཡེ་དག་ལྷུན་གྲུབ་རྒྱལ་བའི་ཞིང་༔ སོར་རྟོག་ཡེ་ཤེས་ན་བཟའ་དཀར་མོའི་མཁར༔ ཡེ་ཤེས་སྒྱུ་མ་རོལ་པའི་དཀྱིལ་འཁོར་པ༔ ཆུ་ཟླའི་ཟློས་གར་མ་འདྲེས་རྫོགས་པར་གསལ༔ ཧཱུྃ། ཐབ་དབུས་སྐད་ཅིག་དྲན་རྫོགས་སྤྱན་རས་གཟིགས༔ སྐུ་མདོག་དཀར་གསལ་ཞལ་གཅིག་ཕྱག་བཞི་པ༔ རིན་ཆེན་ཐོར་ཚུག? ལྟ་བུ་འཁོར་འདས་ཟིལ་གནོན་ལྟར་སྦྱར་ན་དང༌། རྡོར་སེམས་ལྟར་ན།
ཧཱུྃ། ཐབ་དབུས་སྐད་ཅིག་རྡོ་རྗེ་སེམས༔ དཀར་གསལ་ཞི་འཛུམ་མདངས་ལྡན་འབར༔ དབུ་སྐྲ? དང་མཁའ་འགྲོ་ལྟར་ན། ཧཱུྃ། ཐབ་དབུས་སྐད་ཅིག་རྡོ་རྗེ་རྣལ་འབྱོར་མ༔ གསང་བ་ཡེ་ཤེས་མཁའ་སྤྱོད? སོགས་ནས་སྤྱན་འདྲེན་བར་བཏང༌། དེ་ནས་བཞུགས་གསོལ་དང་ཕྱག་འཚལ་གྲུབ་ནས་མཆོད་པའི་སྐབས་མཆོད་སྔགས་ཁ་ཕྲལ་ལ་མཆོད་རྫས་རྣམས། ཨོཾ་གུ་རུ་དྷེ་ཝ་ཌཱཀྐི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཞེས་སྤྱི་འགྲོས་སམ་ཡང་ན་ལྷ་མཚན་ཁ་བསྒྱུར་ལ།
ཨོཾ་གུ་རུ་བཛྲ་ས་ཏྭ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ལྟ་བུའི་ཐབ་ཏུ་ཅུང་ཟད་རེ་འབུལ། དེ་བཞིན་ནང་གསང་གི་མཆོད་པའི་སྐབས་སྨན་རཀ་གཏོར་གསུམ་འབུལ་བ་སོགས་གཞུང་སོ་སོ་ལྟར་སྦྱར་ལ། གཞུང་གང་ཡིན་གྱི་བསྟོད་པ་གྲུབ་མ་ཐག ། དེ་ནས་བྱོན་སྐྱེམས་དགང་བླུགས་ཀྱིས་འབུལ་བ་ནི། ལྷ་ཚོགས་ལྗགས་ཧཱུྃ་གཟར་བུ་རྃ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་དཀར་རབ་འཕྲོས་ཏེ༔ ཞི་བའི་ཕྲིན་ལས་རབ་འབྱམས་སྒྲུབ་པར་ བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡས་སུ་བསྐོར་ནས་ལན་བདུན་བར་ཕུལ།
མཐར་རྩ་སྔགས་དང་བཅས། བདག་ཅག་དཔོན་སློབ་ཡོན་མཆོད་འཁོར་དང་བཅས་པས་ལྷ་མ་གསལ་ཞིང་སྔགས་མ་དག་པ་དང་ཏིང་ངེ་འཛིན་མ་གསལ་ཞིང་ཆོ་གའི་ཡན་ལག་ཉམས་པ་སོགས་ཉམས་ཆག་འགལ་འཁྲུལ་ཐམས་ཅད་བྱང་ཞིང་ལྷག་ཆད་ཁ་བཀང་བར་མཛད་དུ་གསོལ། ཞེས་དང་འདོད་གསོལ་ནི། རྃ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ཐོག་མེད་བསགས་པའི་སྡིག་ལྟུང་ཉམས་ཆག་དང་༔
སྔོན་ལས་འཕྲལ་རྐྱེན་བྱད་ཕུར་རྦོད་གཏོང་སོགས༔ མི་མཐུན་དགྲ་གདོན་རྐྱེན་ངན་བར་ཆད་ཀུན༔ མ་བཅོས་རིག་པའི་ངང་དུ་ཞི་གྱུར་ཅིག༔ ཨོཾ་སརྦ་ཤཱནྟིཾ་ཀུ་རུ་ཡེ་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུང་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནའི་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ལ་བྱ། ཚུལ་དེ་ལྟ་བུའི་བསྙེན་སྒྲུབ་ཁ་སྐོང་ཡིན་ན་བསྙེན་པའི་བཅུ་ཆ་དང་གཞན་དུ་སྟོང་ཕྲག་གཅིག་ལས་མི་ཉུང་བར་ལོང་སྐབས་དང་བསྟུན་ཏེ་བརྒྱ་སྟོང་ཁྲི་འབུམ་སོགས་བསྐྱར་ལ་རྫས་རྫོགས་པ་དང༌། སྔར་བཞིན་གཞུང་གི་མཆོད་པའི་སྐབས་མཆོད་རྫས་གོང་བཞིན་ལྷག་མེད་ཐབ་ཏུ་དབུལ། དེ་ནས་སྨན་རཀ་གཏོར་མ་ཡང་འབུལ་ལ། ཨོཾ་བཛྲ་ཏམྦུ་ལ་ཡེ་སྭཱ་ཧཱ། ཞེས་སོ་རྩི་དང༌།
ཨོཾ་བཛྲ་ཝསཏྲ་ཡེ་སྭཱ་ཧཱ། གོས་ཟུང་ཡང་འབུལ། ཕྱག་རྒྱ་དྲིལ་སྟབས་དང་བཅས་བསྟོད་པ་གཞུང་ལྟར་བྱ། ལས་རྡོར་པས་ཐབ་དཀྱིལ་ལ་ཕྱག་འཚལ་ཞིང་བཤགས་པ་ནི། ཧོཿ ཆོས་ཉིད་དོན་ལ་ནོར་འཁྲུལ་མི་དམིགས་ཀྱང་༔ ལྟ་དམན་རིག་པའི་འུབ་ཏུ་མ་ཆུབ་པའི༔ ལྷ་སྔགས་ཏིང་འཛིན་ཆོ་ག་ཡོ་བྱད་རྫས༔ ལྷག་ཆད་འགལ་འཁྲུལ་རང་གནོང་བཟོད་པར་གསོལ༔ ཡི་གེ་བརྒྱ་པ་བཟླས་པས་འཁོན་བཅུགས་སྦྱང༌།
ཨོཾ། ཁྱེད་ཀྱིས་སེམས་ཅན་དོན་ཀུན་མཛོད། སོགས་ཀྱི་མཐར ་ཡེ་ཤེས་པ་གཤེགས་དམ་ཚིག་པ་ལྟེ་བའི་ཨ་ཐུང་ལ་ཐིམ་པར་གྱུར། ཞེས་དཀྱིལ་འཁོར་བསྡུ་ཞིང༌། བསྔོ་སྨོན་དང་བཀྲ་ཤིས་མདོར་བསྡུས་བྱས་ལ་རྗེས་ཆོག་ཚོགས་སྐོང་ནས་བཀྲ་ཤིས་བར་མཐར་དབྱུང་ངོ༌། ཞི་བའི་མེ་རང་ཞི་ལ་བཏང་བའམ་ལོང་ཁོམ་མེད་ཚེ་འོ་མ་དང་དྲི་བཟང་གི་ཆུས་གཞིལ་ལ་ཐལ་བ་རི་རྩེར་རླུང་ལ་བསྐུར་བར་གསུངས་སོ། དེ་དག་ནི་ཁ་སྐོང་ཞི་བའི་མེ་མཆོད་སྤྱི་འགྲོས་ལྟར་གྲུབ་བོ། དམིགས་བསལ་སྒྲུབ་མཆོད་སོགས་ཀྱི་སྐབས་ཉིན་སྔ་མའི་ཚོགས་མཆོད་གྲུབ་ནས་མཆོད་བསྟོད་མགོར་རྩ་བསྙེན་མཐར་ ས་མ་ཡ་སཏྭཾ། བརྗོད་པས་ཚོམ་བུ་ལྷ་གྲངས་དང་མཚུངས་པར་བཀོད། དཀྱིལ་འཁོར་གྱི་དབུས་སུ་བཞུགས་སུ་གསོལ་ཞིང་མཆོད་བསྟོད་སོགས་རྒྱུན་ལྡན་ལྟར་བྱ་བས་འཐུས།
དངོས་གཞི་སྦྱིན་སྲེག་སྐབས་མེ་སྦར་ཏེ་ཀུ་ཤ་བཀྲམ་པའི་རྗེས་ཐོག་མར་གཞུང་གི་སྤྱན་འདྲེན་བཏང་ལ་ཚོམ་བུ་སྤོས་རོལ་དང་བཅས་ཐབ་ལ་བསྐོར་ཞིང་ཚོམ་བུའི་རྩེ་མོ་བཅད་པ་ཐབ་ཏུ་གཏོར་ལ་བཞུགས་སུ་གསོལ། ཨཱཿ འཁོར་འདས་ཡེ་དག་ སོགས་ཐབ་ལྷ་བསྐྱེད་ལ་སྤྱན་འདྲེན་བཞུགས་གསོལ་དོར་ནས་ཕྱག་འཚལ་མན་གོང་དང་མཚུངས་ལ་སྦྱིན་སྲེག་གྲུབ་ནས་མཆོད་བསྟོད་བཤགས་པའི་རྗེས་ ཡེ་ཤེས་པ་དཀྱིལ་འཁོར་གྱི་དབུས་སུ་གཤེགས་པར་གྱུར། དམ་ཚིག་པ་ལྟེ་བའི་ཨ་ཐུང་ལ་ཐིམ་པར་གྱུར། ཞེས་ཚོམ་བུ་དཀྱིལ་འཁོར་དུ་གདན་དྲང་བ་ཁྱད་པར་རོ། དེ་དག་ནི་ཁ་སྐོང་ཞི་བའི་མེ་མཆོད་གྲུབ་བོ། ༈ ཟུར་དུ་ཕྲིན་ལས་འོག་མ་གསུམ་དང་སྦྱར་ཚུལ་ཡང༌། གཏེར་གཞུང་ལས། འོག་མ་གསུམ་ཡང་གོང་བཞིན་རིག་པས་འཕྲུལ༔ ནོར་བུ་མཆོག་ལ་བྱི་དོར་མཆོད་པ་བཞིན༔
གང་ཞིག་འདིར་བརྩོན་འབྲས་སྟེར་ཨེ་མ་རྨད༔ ཅེས་གསུངས་པ་བཞིན། གཉིས་པ་རྒྱས་པའི་མེ་མཆོད་ནི། སྦྱོར་དངོས་ཕལ་ཆེར་ཞི་བ་དང་མཚུངས་ལ། དམིགས་བསལ་ནི། གཞུང་ལས། རྒྱས་པར་གྲུ་བཞི་སེར་པོ་རིན་ཆེན་མཚན༔ ཞེས་དང༌། རྒྱས་པར་རིན་ཆེན་འབྲུ་སྨན་དར་ཟབ་སེར༔ ཞེས་གསུངས་པ་བཞིན།
སྦྱིན་སྲེག་བྱ་བའི་དུས་ཀྱང་ཡར་ཚེས་གཟའ་སྐར་ཤིས་པའི་དུས་ཉིན་གུང་ཆར་རང་ཉིད་ཆས་གོས་སེར་པོར་བསྒྱུར་ལ། ཁ་ལྷོ་རུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་རྒྱས་པའི་འབུལ་གཏོར་སེར་པོ་གྲུ་བཞི་མཆོད་པ་སྣ་བདུན་སོགས་མཛེས་པར་བཀོད། གཡོན་དུ་སྲེག་རྫས་རིམ་པར་ཀུ་ཤ་དཔལ་འབར་རླུང་གཡབ་མར་ཁུ་ཡམ་ཤིང་དཀར་གསུམ་མངར་གསུམ་དང་མར་ཁུ་གཙོ་བོར་བྱས་པའི་སྤུངས་རྫས་སོགས་སྔར་ལྟར་མཚུངས། རྒྱས་པའི་དཀྱིལ་འཁོར་སེར་པོ་གྲུ་བཞི་ལྟེ་བར་འདབ་བརྒྱད་ནོར་བུའི་མཚན་པ་ཕྱི་རོལ་ནོར་ཕྲེང་ཟུར་བཞིར་ཟླ་ཕྱེད་རྡོ་རྗེས་མཚན་པ་ཐམས་ཅད་ཁ་དོག་སེར་པོར་བསྒྱུར་ལ་མེ་ཏོག་གཅལ་དུ་བཀྲམ། རྒྱས་པར་འོས་པའི་ཡམ་ཤིང་འབྲས་བུ་ཅན་གྱི་ཤིང་སོགས་སེར་པོར་ཁ་བསྒྱུར་ལ་སྦྲང་རྩི་དང་མར་ཁུས་བརླན། ཐབ་གྲུ་བཞིར་བརྩེགས་པ་ཁྱད་པར་རོ། བདག་བསྐྱེད་སྔོན་དུ་འགྲོ་བས་རྡོར་དྲིལ་བྱིན་རླབས་ནས་མཆོད་པའི་བར་ཞི་བ་ལྟར་དང༌། གཞུང་གང་ཡིན་གྱི་བསྟོད་པ་གྲུབ་མ་ཐག ། དགང་བླུགས་འབུལ་སྐབས་དམིགས་པའི་ཁྱད་པར་ནི། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔
བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་སེར་རབ་འཕྲོས་ཏེ༔ རྒྱས་པའི་ཕྲིན་ལས་རབ་འབྱམས་སྒྲུབ་པར་ བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུའི་བླུག་གཟར་བཀང་བ་ཁ་སྦྱར་ཏེ་གཡས་སུ་བསྐོར་ནས་ལན་བདུན་བར་ཕུལ། མཐར་རྩ་སྔགས་དང་བཅས། བདག་ཅག་དཔོན་སློབ་ཡོན་མཆོད་འཁོར་དང་བཅས་པའི་ཚེ་དང་བསོད་ནམས་དཔལ་དང་གྲགས་པ་ལུང་རྟོགས་ཡོན་ཏན་ཐམས་ཅད་ཨོཾ་སརྦ་པུཥྚིཾ་ཀུ་རུ་ཡེ་སྭཱ་ཧཱ། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔
དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ཚེ་དང་བསོད་ནམས་དཔལ་དང་འབྱོར་པ་དང་༔ ཉམས་དང་རྟོགས་པ་ས་ལམ་ཡོན་ཏན་རྩལ༔ སྟོབས་དང་སྙན་གྲགས་གདུལ་བྱ་ཕྲིན་ལས་ཀུན༔ རྩོལ་མེད་རིག་པའི་ངང་དུ་རྒྱས་གྱུར་ཅིག༔ བྷྲཱུྃ་པུཥྚིཾ་ཀུ་རུ་ཡེ་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནས་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ཏེ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་སྔ་མ་ལྟར་མཚུངས་ལ་མེ་ཐལ་གཏེར་བུམ་དུ་སྦ་བ་ཡིན་ནོ།
༈ གསུམ་པ། དབང་གི་མེ་མཆོད་ནི། སྔོན་འགྲོ་སོགས་གོང་ལྟར་མཚུངས་ལ་ཐབ་ཀྱི་ཁྱད་པར་ནི། གཞུང་ལས། དབང་ལ་ཟླ་གམ་དམར་པོ་པདྨས་མཚན༔ ཞེས་དང༌། དབང་ལ་མེ་ཏོག་གླང་སྣ་དམར་པོ་སོགས༔ འབྲུ་སྨན་ཤིང་འབྲས་དར་ཟབ་དམར་པོའི་རིགས༔ སིནྡྷུ་ར་དང་ལི་ཁྲི་མཚལ་དང་སྦྱར༔ ཞེས་གསུངས་པ་བཞིན།
སྦྱིན་སྲེག་བྱ་བའི་དུས་ཀྱང་ཟླ་བ་མར་གྱི་ངོ་དང་དུས་ཚེས་ཁྱད་པར་ཅན་མཁའ་འགྲོ་འདུ་བའི་དུས་སོགས་དགོང་མོའི་ཆར་རང་ཉིད་ཆས་གོས་དམར་པོར་བསྒྱུར་ལ། ཁ་ནུབ་ཏུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་དབང་གི་འབུལ་གཏོར་དམར་པོ་ཟླ་གམ་མཆོད་པ་སྣ་བདུན་སོགས་མཛེས་པར་བཀོད། གཡོན་དུ་སྲེག་རྫས་གླང་སྣ་ཨུག་ཆོས་སོགས་མེ་ཏོག་དམར་པོའི་རིགས་དང་འབྲུ་རིགས་ཤིང་ཏོག་སོགས་མྱོས་བྱེད་ཀྱིས་སྦགས་ལ་མཚལ་དམར་གྱིས་ཁ་བསྒྱུར་བའི་སྤུངས་རྫས་སོགས་སྔར་ལྟར་མཚུངས། དབང་གི་དཀྱིལ་འཁོར་དམར་པོ་ཟླ་གམ་ལྟེ་བར་འདབ་བརྒྱད་དང་པདྨའི་ལྕགས་ཀྱུས་མཚན་པ་ཕྱི་རོལ་པད་ཕྲེང་ཟུར་བཞིར་ཟླ་ཕྱེད་རྡོ་རྗེའི་མཚན་པ་ཐམས་ཅད་ཁ་དོག་དམར་པོར་བསྒྱུར་ལ་མེ་ཏོག་གཅལ་དུ་བཀྲམ། དབང་ལ་འོས་པའི་ཡམ་ཤིང་ཙནྡན་སོགས་ཁ་དོག་དམར་པོའི་རིགས་དང་ཐབ་ཟླ་གམ་བརྩེགས་པ་སྤོར་བྱེད་ཀྱང་སྨད་ཚོང་མའི་ལག་ནས་བྱུང་བའི་མེ་སོགས་ཁྱད་པར་རོ། བདག་བསྐྱེད་སྔོན་དུ་འགྲོ་བས་རྡོར་དྲིལ་བྱིན་རླབས་ནས་མཆོད་པའི་བར་ཞི་བ་ལྟར་དང༌། གཞུང་གང་ཡིན་གྱི་བསྟོད་པ་གྲུབ་མ་ཐག ། དེ་ནས་དགང་བླུགས་འབུལ་སྐབས་དམིགས་པའི་ཁྱད་པར་ནི། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔
ནམ་མཁའ་གང་བའི་འོད་དམར་རབ་འཕྲོས་ཏེ༔ དབང་གི་ཕྲིན་ལས་རབ་འབྱམས་སྒྲུབ་པར་ བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡོན་དུ་བསྐོར་ནས་ལན་བདུན་བར་ཕུལ། མཐར་རྩ་སྔགས་དང་བཅས། ཁམས་གསུམ་སྲིད་གསུམ་རླུང་སེམས་སྣང་བ་ཐམས་ཅད་ཨོཾ་སརྦ་ཝཱ་ཤཾ་ཀུ་རུ་ཡེ་སྭཱ་ཧཱ། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔
ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ རྒྱལ་བའི་མཐུ་བྱིན་ལྷ་འདྲེའི་སྲོག་སྙིང་དང་༔ ཆེ་དགུ་གཉེན་བཅུ་རྒྱལ་བློན་བཙུན་མོ་སྲས༔ འཁོར་འབངས་ཕོ་མོ་ཟས་ནོར་ལོངས་སྤྱོད་ཚོགས༔ འབད་མེད་རིག་པའི་ངང་དུ་དབང་སྡུད་གྱུར༔ ཧྲཱིཿ ཝཱ་ཤཾ་ཀུ་རུ་ཡེ་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནའི་གྲངས་བཟུང་ལ་པདྨའི་རྒྱ་དང་བཅས་གཡོན་མའི་ཀུན་སྤྱོད་ཀྱིས་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ལ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་སྔ་མ་ལྟར་མཚུངས་ལ་མེ་ཐལ་ཡང་ཆུ་ཀླུང་ཆེན་པོར་འདོར་བ་ཁྱད་པར་རོ།
བཞི་པ་དྲག་པོའི་མེ་མཆོད་ནི། སྤྱིར་སྔ་མ་རྣམས་དང་ཕྱོགས་མཚུངས་ལ་དམིགས་བསལ་གྱི་ཁྱད་པར་ནི། གཞུང་ལས། དྲག་པོའི་གྲུ་གསུམ་མཐིང་ནག་རལ་གྲིས་མཚན༔ ཞེས་དང༌། དྲག་པོར་ཟངས་ལྕགས་ཡུངས་དཀར་ཤ་ཁྲག་ཚྭ༔ དུག་ཅན་ཤིང་དང་འབྲུ་ནག་དགྲ་གཟུགས་སྦྱར༔ ཞེས་གསུངས་པ་བཞིན། སྦྱིན་སྲེག་བྱ་བའི་དུས་ཀྱང་དྲག་པོ་ལ་ཤིས་པའི་ཟླ་བ་མར་གྱི་ངོ་ཉེར་དགུ་སོགས་འཕྲོད་སྦྱོར་རྩུབ་པའི་དུས་སྲོད་ཀྱི་ཆར་རང་ཉིད་ཆས་གོས་ནག་པོར་བསྒྱུར་ལ། ཁ་བྱང་དུ་གྱུ་བའི་མདུན་གཡས་སུ་མཆོད་རྫས་གཏོར་མ་སྨན་རཀ་དྲག་པོའི་འབུལ་གཏོར་ནག་པོ་གྲུ་གསུམ་མཆོད་པ་སྣ་བདུན་སོགས་བཀོད།
གཡོན་དུ་སྲེག་རྫས་གཞན་སྤྱི་དང་མཚུངས་ལ་ཁྱད་པར་གྱི་རྫས་ཚྭ་སྣ་གསུམ་དང་དུག་སྣ་གསུམ་ལྕགས་ཟངས་ཐལ་བ་ཤ་ཁྲག་སོགས་ལས་སྦྲུས་པའི་རིལ་བུའམ་ཕྱེ་མ་གང་རུང་དང་གཞན་དུ་དགྲ་གཟུགས་ལིངྒ་སོགས་འདུ་བྱ་བའམ། སྤྱི་ལྟར་རྫས་སྤྱི་མཐུན་ལྟར་ལ་དུག་ཁྲག་དང་ནག་པོའི་ཚོན་གྱིས་ཁ་བསྒྱུར་བ་ཙམ་གྱིས་ཀྱང་རུང་ངོ༌། དྲག་པོའི་དཀྱིལ་འཁོར་ནག་པོ་གྲུ་གསུམ་ལྟེ་བ་རལ་གྲིས་མཚན་པ་ཕྱི་རོལ་རལ་གྲིའི་ཕྲེང་བ་ཐམས་ཅད་ཁ་དོག་ནག་པོར་བསྒྱུར། དྲག་པོར་འོས་པའི་ཡམ་ཤིང་དུག་ཤིང་དང་ཚེར་མ་ཅན་སོགས་ནག་པོས་ཁ་བསྒྱུར་བ་དུག་ཁྲག་གིས་ངར་གྱིས་བརླན་པ་ཐབ་གྲུ་གསུམ་བརྩེགས་པ་ཁྱད་པར་རོ། དངོས་གཞི་སྔར་དང་འདྲ་ལ། དགང་བླུགས་འབུལ་བའི་སྐབས་དམིགས་པའི་ཁྱད་པར་ནི། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་འོད་ལྗང་རབ་འཕྲོས་ཏེ༔ དྲག་པོས་ཕྲིན་ལས་རབ་འབྱམས་སྒྲུབ་པར ་བསམ༔
གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡོན་དུ་བསྐོར་ནས་ལན་བདུན་བར་ཕུལ། མཐར་རྩ་སྔགས་དང་བཅས། ཉོན་མོངས་དུག་གསུམ་དང་དགྲ་བགེགས་བྱད་མ་ཐམས་ཅད་སརྦ་མཱ་ར་ཡ་ཕཊ྄། ཞེས་དང་འདོད་གསོལ་ནི། རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩི་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ
སྔོན་ལས་འཕྲལ་རྐྱེན་བསྟན་དགྲ་སྒོས་དགྲ་དང་༔ མ་རུངས་སེམས་ཅན་གཟུགས་ཅན་གཟུགས་མེད་དང་༔ བྱད་སྟེམས་རྦོད་གཏོང་ཐན་དང་ལྟས་ངན་བཅས༔ སྐྱེ་མེད་རིག་པའི་ངང་དུ་བརླག་གྱུར་ཅིག༔ ཧཱུྃ་མཱ་ར་ཡ་ཕཊ྄ཿ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནས་གྲངས་བཟུང་ལ་མཐེ་ཆུང་སྦྲེང་བའི་གཡོན་ཁོ་ནས་འབུལ་ལ་བརྒྱ་རྩ་རེའི་མཚམས་འདོད་གསོལ་གོང་ལྟར་སྦྲེལ་ལ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་སྔ་མ་ལྟར་མཚུངས་ལ་མེ་དུག་ཁྲག་གིས་བསད་ལ་ཐལ་བ་ཡང་མནན་པ་བཞིན་བྱ་བ་ནི་ལག་ལེན་གྱི་ཁྱད་པར་ཏེ་སོ་སོའི་སྐབས་ཕྱེད་པར་བྱའོ། ལྔ་པ་ལས་བཞི་ལྷུན་གྲུབ་ཀྱི་མེ་མཆོད་ནི། སྤྱིར་ཞི་བ་ལྟར་ལ་ཁྱད་པར་ནི། གཞུང་ལས།
ལྷུན་གྲུབ་དྲག་པོ་དབུས་ནས་རིམ་ཅན་སྦྱར༔ ཞེས་དང༌། ལྷུན་གྲུབ་ཏིལ་ཡུངས་མེ་ཏོག་ཤིང་འབྲས་སོགས༔ ཞེས་གསུངས་པ་བཞིན། རང་ཉིད་ཆས་གོས་སྔོན་པོར་བསྒྱུར་ལ། འབུལ་གཏོར་ལས་བཞིའི་གདན་ཅན་འབྲང་རྒྱས་སྔོན་པོ་མཆོད་པ་ཞི་བ་དང་མཚུངས་ལ་ཁ་དོག་སྔོན་པོར་བསྒྱུར། བསྲེག་རྫས་ཞི་རྒྱས་བཞིན་གཙོ་བོར་བྱས། དཀྱིལ་འཁོར་དྲག་པོ་དབུས་སུ་བྱས་པའི་ལས་བཞི་ཀ་ཚང་བའི་ལྟེ་བར་འདབ་བརྒྱད་འཁོར་ལོས་མཚན་པ་ཕྱི་རོལ་རྡོ་ར་འོད་ཕྲེང་ཟུར་བཞིར་ཟླ་ཕྱེད་རྡོ་རྗེས་མཚན་པ་ཐམས་ཅད་ཁ་དོག་མཛེས་མཚོན་ལ་གཞི་སྔོན་པོར་བསྒྱུར་ལ་མེ་ཏོག་གཅལ་དུ་བཀྲམ། མཆོག་གི་ལས་ལ་འོས་པའི་སྨན་ཤིང་སོགས་ལ་ཡམ་ཤིང་དང༌། ཐབ་དབྱིབས་ལས་བཞིའི་རང་གཟུགས་ལྟར་བརྩེགས་པ་ཁྱད་པར་རོ།
དངོས་གཞི་སོགས་ཞི་བ་ལྟར་དང༌། དགང་བླུགས་འབུལ་སྐབས་དམིགས་པའི་ཁྱད་པར་ནི། སྣ་ཚོགས་འོད་ཀྱིས་རབ་འབྱམས་ལས་བསྒྲུབ་བསམ༔ ཞེས་གསུངས་པ་བཞིན། ལྷ་ཚོགས་ལྗགས་ཧཱུྃ་གཟར་བུ་རཾ་མཚན་ལས༔ བསྲེག་རྫས་བདུད་རྩིར་དྲངས་ཏེ་གསོལ་བས་མཉེས༔ ནམ་མཁའ་གང་བའི་སྣ་ཚོགས་འོད་འཕྲོས་ཏེ༔ ལྷུན་གྲུབ་རབ་འབྱམས་ཕྲིན་ལས་སྒྲུབ་པར ་བསམ༔ གཞུང་སོ་སོའི་རྩ་སྔགས་ལན་བདུན་གྱིས་མར་ཁུས་བླུག་གཟར་བཀང་བ་ཁ་སྦྱར་ཏེ་གཡས་བསྐོར་གྱིས་ལན་བདུན་བར་ཕུལ། མཐར་རྩ་སྔགས་ཀྱི་མཐར་འདོད་གསོལ་ནི།
རཾ༔ ཡེ་ཤེས་ཀློང་ཡངས་འཁྱིལ་བའི་ཧོམ་ཁུང་དུ༔ དམ་རྫས་བདུད་རྩིར་འབར་བའི་བསྲེག་རྫས་འབུལ༔ དམ་ཚིག་བཞིན་ལས་ཅི་བདེར་བཞེས་ནས་ཀྱང་༔ ཐོགས་མེད་ལས་ཀྱི་འབྲས་བུ་མཆིས་པར་མཛོད༔ ཧོཿ ནད་གདོན་འཇིགས་བརྒྱད་སྡིག་སྒྲིབ་ཞི་བ་དང་༔ ཚེ་བསོད་དཔལ་ཡོན་འབྱོར་དྲུག་རྒྱས་པ་དང་༔ འཁོར་འདས་མོས་བཞི་སྣང་སེམས་དབང་དུ་བསྡུས༔ གནོད་བྱེད་ཚར་གཅོད་དྲག་པོའི་ཕྲིན་ལས་མཛོད༔
ཨོཾ་སརྦ་ཤཱནྟིཾ་པུཥྚིཾ་ཝཱ་ཤཾ་མཱ་ར་ཡ་ཕཊ྄་སྭཱ་ཧཱ༔ ཞེས་དང་གཞན་ཡང་ཡམ་ཤིང་སྤུངས་རྫས་རྣམས་གོང་བཞིན་ལྷ་སོ་སོའི་རྩ་སྔགས་ཁོ་ནའི་འབུལ་ལ་བརྒྱ་རྩ་རེའི་མཚམས་འདོད་གསོལ་སྦྲེལ་ཏེ་བརྒྱ་སྟོང་ཁྲི་འབུམ་སོགས་བསྐྱར་ནས་རྫས་རྫོགས་པ་དང༌། མཆོད་བསྟོད་སོགས་ཞི་བ་ལྟར་མཚུངས་སོ། རོ་སྲེག་ནི་ཞི་སྲེག་གི་ཆོ་ག་ཟླ་བའི་འོད་ཟེར་དུ་གསལ་བས་འདིར་མ་བཀོད་ལ། མཁྱེན་པར་འདོད་ན་དེར་ཤེས་པར་བྱའོ། དེ་ལྟར་སྤྲོས་མེད་བསྙེན་སྒྲུབ་ལ་གཞོལ་བའི་རྣལ་འབྱོར་པ་རྣམས་ལ་ཉེ་བར་མཁོ་བའི་ལས་བཞི་མེ་མཆོད་ནོར་བུ་སྣ་ཚོགས་མདོག་ཅན་ཞེས་ཟབ་གནད་ཁྱད་པར་ཅན་འདི་ཉིད་རྗེ་གཏེར་ཆེན་བླ་མ་པདྨ་རྒྱལ་པོ་འགྲོ་འདུལ་གཞན་ཕན་གླིང་པ་རྩལ་གྱིས་གནས་མཆོག་པདྨ་བཀོད་འཁོར་ལོ་ལྔ་ཡི་ཡ་གྱལ་བདེ་ཆེན་འཁོར་ལོའི་གནས་འབྲུག་ལ་མར་མེ་ཀོང་བུམ་ནས་གཏེར་དུ་བཞེས་པའི་ཟབ་གཏེར་སྐུ་གསུམ་དགོངས་འདུས་ཀྱི་ཆ་ལག་རྩ་གསུམ་སྤྱི་ལ་སྦྱར་ཆོག་པའི་བྱིན་རླབས་ཀྱི་ཚན་ཁ་མ་ཉམས་པ་འདིའང་གཏེར་ཁ་གོང་འོག་གི་བསྙེན་སྒྲུབ་ཉམས་ལེན་པ་རྣམས་ལ་ཉེར་མཁོའི་ཆེད་རྩ་བའི་གཏེར་གཞུང་ལ་མན་ངག་གིས་ཟུར་བརྒྱན་ཏེ་བཀླག་ཆོག་མར་བཀོད་པ་འདི་ཡང་གཏེར་ཆེན་བླ་མའི་ཞབས་རྡུལ་སྤྱི་བོར་ལེན་པའི་འབངས་གུ་ཧྱས་བགྱིས་པའི་ཡི་གེ་པ་སྒྲུབ་བརྩོན་ཨཽ་ཌིའོ།། །། ལོ་གསུམ་བསྙེན་སྒྲུབ་མཚམས་ཀྱི་ཁོག་དབུབ་མཁྱེན་བརྩེའི་དགོངས་རྒྱན་སྒེག་མོའི་མེ་ལོང་བཞུགས་སོ།། ན་མོ་གུ་རུ་མཉྫུ་གྷོ་ཥ་ཡ། མཁྱེྃན་གཉིས་ཡེ་ཤེས་གསལ་བའི་ཨཱ་དརྴར། ། བརྩེྃ་ཆེན་སྙིང་རྗེའི་གཟུགས་བརྙན་རྣམ་བཀྲ་བས། །
གདུལ་བྱའི་ཁམས་དབྃང་དང་འཚམས་ནུས་པའི་དཔལ། ། མི་ཟད་རྟག་འཆར་དང་པོྃའི་སངས་རྒྱས་རྒྱལ། དེ་ཡང་ལོ་གསུམ་བསྙེན་སྒྲུབ་མཚམས་ཀྱི་ཁོག་དབུབ་མཁྱེན་བརྩེའི་དགོངས་རྒྱན་སྒེག་མོའི་མེ་ལོང་ཞེས་བྱ་བ་དབེན་གནས་རི་སུལ་དུ་སྒྲུབ་པའི་དམ་བཅའ་བཟུང་ནས་བསྐྱེད་རྫོགས་ཟབ་མོའི་ལམ་ལ་མོས་པ་རྩེ་གཅིག་པས་ལོ་གསུམ་ཕྱོགས་གསུམ་གྱི་བསྙེན་སྒྲུབ་ལ་བརྩོན་པའི་རང་ལྟོས་ཀྱི་གང་ཟག་ཕོ་མོ་རང་དང་རྒྱུད་ཚོད་མཚུངས་པའི་དམན་བུ་རྣམས་ཀྱི་ཉམས་ལེན་ལ་ཕན་པའི་ཆེད་དུ་ཅུང་ཟད་སྨྲ་བར་བྱེད་པ་ལ། དེ་ལ་ཐོག་མར་ལོ་གསུམ་ཕྱོགས་གསུམ་གང་དུ་ཉམས་སུ་ལེན་པ་ལ་སྒྲུབ་པའི་གནས་ཀྱང་དབེན་ཞིང་རྒྱལ་བ་གོང་མས་བྱིན་གྱིས་བརླབས་པ་སོགས་མདོར་ན་འགལ་རྐྱེན་ཉུང་ཞིང་ཡོ་བྱད་མཐུན་རྐྱེན་སོགས་དགོས་པའི་ཉེར་མཁོ་ཚང་བ་གལ་ཆེ་ལ། དེ་དག་གི་རྒྱབ་རྟེན་བསོད་ནམས་ཀྱི་དཔུང་བསྐྱེད་པའི་ཐབས་དང་བར་ཆད་སེལ་བའི་སྣ་སེལ་དུ། དང་པོ་ནི། རང་རྒྱུད་སྦྱོང་བ་ལ། ལུས་ཀྱི་སྒྲིབ་པ་སྦྱང་ཕྱིར་སཱཙྪ་གདབ་པ། ཉེའུ་འདོན་པ། སྲོག་བསླུ།
རྣམ་འཇོམས་སྨེ་བརྩེགས་ཀྱི་ཁྲུས་བྱ། ངག་སྒྲིབ་སྦྱང་ཕྱིར། ན་རག་དོང་སྤྲུགས་དང་ཡིག་བརྒྱ་བཟླས། ཡིད་སྒྲིབ་སྦྱང་ཕྱིར་སེམས་བསྐྱེད་བླང་བླ་མའི་རྣལ་འབྱོར་བསྒོམ། ཞི་བའི་སྦྱིན་སྲེག་བླུགས། གསུམ་ཀའི་ཕྱིར་དུ་ཕྱག་སྐོར་དང་མཁའ་འགྲོ་ཆོས་སྐྱོང་ལ་ཚོགས་སྐོང་རྒྱ་ཆེར་བྱ། དེ་བཞིན་དུ་སྒྲུབ་ཁང་གི་ཤར་དུ་ཤེར་ཕྱིན། ལྷོར་སྟོབས་པོ་ཆེ། ནུབ་ཏུ་ལང་ཀར་གཤེགས། བྱང་དུ་ཏོག་གཟུངས་དང་གྲྭ་ང་ཀློག་པར་གསུངས་པ་བཞིན་གྲུབ་ན་ལེགས།
ཐོག་མར་བླ་གབ་མེད་པའི་སར་བདག་བསྐྱེད་སྔོན་དུ་འགྲོ་བས་རྒྱག་བརྔན་ལྷ་བསང་སོགས་མགྲོན་བཞི་སྤྱི་མཆོད་དང་ཆུ་གཏོར་མདོས་གླུད་སོགས་མཆོད་སྦྱིན་ཅི་ནུས་བྱ། དེ་བཞིན་དགེ་འདུན་གྱི་སྡེ་ལ་བསྙེན་བཀུར་དང་ནད་པ་དབུལ་ཕོངས་བྱ་རིགས་ཆུ་གནས་སོགས་ལ་སྦྱིན་གཏོང་བྱས་ཏེ་སྒྲུབ་པ་མཐར་ཕྱིན་ཅིང་བར་ཆད་མེད་པའི་སྨོན་ལམ་གདབ་བོ། སྒྲུབ་གནས་གསར་པ་ཡིན་ན་ས་བརྟག་སློང་དབང་དུ་བྱ་བ། སྦྱང་ཞིང་བསྲུང་བ་རྣམས་སྒྲུབ་ཁོག་ལྟར་ཤེས་པར་བྱ་ཡིས་སྒྲུབ་གནས་རྙིང་པ་ལ་མི་དགོས་སོ། དེ་ལྟ་བུའི་གནས་སུ་བསྙེན་སྒྲུབ་ཉམས་སུ་ལེན་པའི་སྐབས། ཐོག་མར་སྟན་འོག་ཏུ་ས་དཀར་གྱི་གཡུང་དྲུང་བྲིས་པའི་སྟེང་རྩྭ་ཀུ་ཤ་རྩེ་མོ་མདུན་བསྟན་དུ་བསྙལ་བའི་ཁར་མལ་སྟན་ལེགས་པར་བཅའ་བ་སོགས་སྦྱོར་བའི་ཆོས་རྣམས་ལེགས་པར་གྲུབ་པ་བྱ། ཉམས་ལེན་དངོས་ལ་འཇུག་པ་ནི། ཚིག་བདུན་གསོལ་འདེབས་སྔོན་དུ་འགྲོ་བས་སྐྱབས་སེམས་ཚོགས་བསགས་ཀྱིས་རྒྱུད་སྦྱངས། སོ་སོའི་སྒྲུབ་ཐབས་གཞུང་བསྲངས་ཏེ་མཆོད་བསྟོད་བཟླས་པའི་བར་ལ་བཏང༌། བཟླས་པ་གྲུབ་པ་དང་གསོལ་ཁ་ནས་ཚོགས་སྐོང་ཆད་བརྟན་རྟ་བྲོ་མཆོད་བསྟོད་བསྡུ་རིམ་ལྷར་ལྡང་བྱས་ཏེ་བཀྲ་ཤིས་བར་བརྗོད་རྗེས་སྔར་གྱི་ལྷར་ལྡང་གི་ང་རྒྱལ་དེ་ཀའི་མུར།
རྩ་སྔགས་ཀྱི་གསལ་གདབ་ཙམ་བརྗོད་པ་དང་ཆབས་ཅིག་སྔོན་གཏོར་སྡེ་བརྒྱད་མཆོད་པ་སྔོན་དུ་འགྲོ་བས་མཆོད་གཏོར་རྣམས། ཨ་མྲྀ་ཏ ས་བསང༌། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾཿ ས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར། ཨོཾ་ཨཱཿཧཱུྃ་ཧོཿ ས་བྱིན་བརླབ། བྷཱུ་མི་པ་ཏི་ས་པ་རི་ཝཱ་ར་བཛྲ་ས་མཱ་ཛཿ ས་སྤྱན་དྲངས། བྷཱུ་མི་པ་ཏི་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ན་ཁཾ་སྭཱ་ཧཱ།
ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་གྱིས་བསྔོས། གང་དག་འདིར་གནས་ལྷ་དང་ཀླུ། གནོད་སྦྱིན་སྲིན་པོའམ་གཞན་དག་ལ། དཀྱིལ་འཁོར་དོན་དུ་ས་ཕྱོགས་འདི། བདག་ཞུ་ཁྱེད་ཀྱིས་སྩལ་དུ་གསོལ། ཞེས་ལན་གསུམ་གྱིས་གསོལ་བ་བཏབ་པས་གནང་བ་བྱིན་པར་བསམ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་བསྐལ་པ་བཟང༌། །
ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། །
འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། ། ཡིད་ལ་འདོད་པ་ཀུན་འགྲུབ་མཛོད། ཅེས་ཅི་འདོད་པའི་ཕྲིན་ལས་བཅོལ། བྷཱུ་མི་པ་ཏི་ས་པ་རི་ཝཱ་ར་གཱཙྪཿ ས་རང་གནས་སུ་གཤེགས་པར་བསམ་ལ། འཇམ་རོལ་དང་བཅས་གཏོར་མ་དང་གསེར་སྐྱེམས་ཕྱིར་འབུལ། གནང་བ་བྱིན་ནས་རང་གནས་སུ་གཤེགས་པར་བསམ་ཞིང༌། ཀུན་རྫོབ་ཀྱི་སྦྱང་བ་དང༌། ཆོས་ཐམས་ཅད་སྟོང་ཉིད་དུ་ཤེས་པས་རང་བཞིན་མེད་པར་རྒྱས་གདབ།
དེ་ནས་བགེགས་གཏོར་བྱིན་བརླབ་ཅིང་སྔགས་ཀྱིས་བསྔོ། ལས་བྱང་ལྟར་བཀའ་བསྒོ་ཞིང་མཚམས་བཅད། སྲུང་འཁོར་བསྒོམ། དེ་ནས་ཕྱི་མཚམས་བཅད་པ་ནི། སྒྲུབ་ཁང་གི་སྒོ་དྲུང་དུ་ཐོ་འཛུགས་པ་ལ། རྒྱལ་ཆེན་བཞིའི་སྐུའམ་སྔགས་བྱང་རྒྱལ་མཚན་དང་བཅས་པ་བཙུགས་ལ་སོ་སོའི་མདུན་དུ་སྟེགས་གཙང་མར་གཏོར་མ་དཀར་ཟླུམ་མདུན་མཐེབ་སྐྱུ་རིལ་བུས་མཚན་པ་དང༌། དེ་ཡི་མདུན་དུ་གཡོན་ཕྱོགས་ནས་བརྩམ་པའི་ཆུ་གཉིས་ཉེར་སྤྱོད་ལྔ་བཅས་བཤམས། སྒྲུབ་པ་པོ་རྣམས་སྒྲུབ་ཁང་ནས་དོན་ཏེ་ཐོ་མདུན་དུ་འཁོད་ལ། རྒྱལ་ཐོའི་མདུན་དུ་མཆོད་གཏོར་བཤམས། རྃ་ཡྃ་ཁྃ།
རྣམ་དག་ཆོས་དབྱིངས་ངང་ཉིད་ལས༔ རང་བྱུང་མཆོད་པའི་ཕུང་པོ་ནི༔ ཀུན་བཟང་མཆོད་པའི་སྤྲིན་ལྟ་བུས༔ དཔག་ཡས་ནམ་མཁའ་གང་བར་གྱུར༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ། ཞེས་པས་མཆོད་པ་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ།
རང་གི་སྙིང་ག་ནས་འོད་ཟེར་འཕྲོས་པས་རི་རབ་ཀྱི་ཕྱོགས་བཞི་ནས་རྒྱལ་པོ་ཆེན་པོ་སྡེ་བཞི་འཁོར་དང་བཅས་པ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ ས་རྟེན་དང་དབྱེར་མེད་དུ་བཞུགས་པར་བསམ། ཨོྃ་དྷྲིཥྚཱ་རཱཥྚཱ་ཡ་སྭཱ་ཧཱ༔ ཨོྃ་བི་རུ་ཌྷ་ཀཱ་ཡ་སྭཱ་ཧཱ༔ ཨོྃ་བི་རུ་པཱཀྵཱ་ཡ་སྭཱ་ཧཱ༔ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ ས་པ་རི་ཝཱ་ར་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱཿ ས་མཆོད།
ཨོྃ་དྷྲིཥྚ་རཱཥྚཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཨོྃ་བི་རཱུ་དྷ་ཀཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཨོྃ་བི་རུ་པཱཀྵཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཨོྃ་བཻ་ཤྲ་མ་ཎཱ་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ ཟབ་ཅིང་རྒྱ་ཆེན་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་བསྟོད། ཅེས་བསྟོད།
མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱི་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། ། དུས་མིན་འཆི་དང་ནད་རྣམས་དང༌། །
གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། བདེ་ལེགས་ཕུན་སུམ་ཚོགས་པ་དང༌། ། ཡིད་ལ་འདོད་པ་ཀུན་འགྲུབ་མཛོད། ཅེས་ཕྲིན་ལས་བཅོལ། ཨོྃ་དྷྲིཥྚཱ་རཱཥྚཱ་ཡ་སྭཱ་ཧཱ༔ ཨོྃ་བི་རུ་ཌྷ་ཀཱ་ཡ་སྭཱ་ཧཱ༔
ཨོྃ་བི་རུ་པཱཀྵཱ་ཡ་སྭཱ་ཧཱ༔ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ མཐར། སུ་པྲ་ཏིཥྛ་བཛྲ་ཡེ་སྭཱ་ཧཱཿ ས་བརྟན་བཞུགས་བྱ། གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ། བར་མཚམས་དམ་སྲི་མནན་པ་སོགས་སྤྲོས་པ་ཡོད་མེད་གཉིས་སུ་སྣང་བས་འདིར་སྤྲོ་བར་མོས་ན།
དང་པོ་ནི། རང་གཞུང་ལས་སྟོབས་ཆེན་མ་ཧཱ་བ་ལའི་ལྟོ་བར་ཁྲོ་ཞལ་ནང་དུ་ལིངྒ་བྲི་བ་དང་བསྐྱེད་པ་སོགས་གསུངས་ཀྱང་སྤྱིར་བཏང་དུ་དུག་ཤོག་ལ་དམ་སྲི་ལིངྒ་བྱ་མཆུ་ཅན་ཡན་ལག་ལྕགས་སྒྲོག་གིས་བསྡམས་པའི་སྙིང་ཁར་ཛ་ཏྲི་ན ཏྲི་ཛ ཁ་སྤྲོད་མཐར་མགྲིན་པ་ནས་བརྩམས་ཏེ་ཡིག་མགོ་ཕྱིར་བསྟན་པ། ཡ་མ་དམ་སྲི་ཡ་མ་པ་རི་མཱ་ར་ཛ་ཛཿ ནན་ནན། ཏྲིའུ་ཏྲིའུ་མཱ་ར་ཡ་ན་མ་ཤོ་ཛཿ ཁུག་ནན། ཞེས་དང་གཟུགས་ཀྱི་མཐར་ཡིག་མགོ་ནང་དུ་བསྟན་ལ། དུས་དྲུག་དང་བཅུར་རྒྱུ་བའི་ཉུལ་ལེ་དམ་སྲི་རྒྱལ་འགོང་འབྱུང་པོའི་ཚོགས་དང་བཅས་པའི་ལུས་ངག་ཡིད་གསུམ་མཐུ་སྟོབས་ཐམས་ཅད་ནོན་ཅིག བསྐལ་པ་སྟོང་གི་བར་དུ་མ་ལྡང་ཞིག ཨོྃ་ལྃ་ཧཱུྃ་ལྃ་སཏྭཾ་བྷ་ཡ་ནན།
ཞེས་པ་རྣམས་ཀྱི་མཐར་ཛ་ཁྲཾ་གྱིས་བསྐོར་བ་བྲིས་ལ། གྲུབ་ན་སྔ་ཉིན་ལྟ་བུ་བདག་བསྐྱེད་སྔོན་དུ་འགྲོ་བའི་ལིང་ཁྲུས་དང་འགུགས་གཞུག་དྲག་པོ་བྱས་ལ། འདྲེ་ལྟེབ་ཏུ་བཅག་ཅིང་ཚོན་སྐུད་ཀྱིས་བཅིངས། ཐོད་ངན་ནམ་ཁྱི་ཐོད་ལྟ་བུར་བཅུག་ཕུང་རས་ཀྱིས་དྲིལ་ལ་རྩང་གིས་གཟིར་བའི་མནན་ཆས་བྱ། སྒོ་དྲུང་དུ་དོང་གྲུ་གསུམ་བྲུས་པ་ལ་བཀོད། དེ་ཙམ་མི་འགྲུབ་པའི་སྐབས་ལིངྒ་དོང་ནང་དུ་བཏིངས། སློབ་དཔོན་གྱིས་གསེར་སྐྱེམས་ཐོགས་ལ། རྃ་ཡྃ་ཁྃ༔ ཨོྃ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་བརླབས་ལ།
ཧཱུྃ༔ རིག་འཛིན་རྩ་བརྒྱུད་བླ་མ་དམ་པ་དང་༔ བདེ་གཤེགས་ཞི་ཁྲོ་རབ་འབྱམས་དཀྱིལ་འཁོར་ལྷ༔ ཁྱད་པར་ ་་་་་སྐབས་གང་ཡིན་པའི་ལྷ་མཚན་ཁ་བསྒྱུར་ལ་ ལྷ་ཚོགས་རྣམས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ མ་མགོན་ལྕམ་དྲལ་དམ་ཅན་རྒྱ་མཚོའི་ཚོགས༔ དྲེགས་པའི་སྡེ་དཔོན་སུམ་ཅུ་ཡབ་ཡུམ་སྲས༔ བཀའ་གཉན་བྲན་གཡོག་མངག་གཞུག་བཅས་རྣམས་ཀྱིས༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ སྔགས་འཆང་བདག་གི་རིགས་ཀྱི་སྲུང་མ་དང་༔
ས་ཕྱོགས་འདི་ཡི་ཡུལ་གཞི་གནས་ཀྱི་བདག༔ ལོ་ཟླ་ཞག་དུས་ཚེས་ལ་དབང་བའི་ལྷ༔ གསེར་སྐྱེམས་འདི་བཞེས་རྣལ་འབྱོར་མཐུ་དཔུང་སྐྱེད༔ ཅེས་པའི་ཚིག་མཚམས་གསུམ་ལ་གསེར་སྐྱེམས་ཕུལ། འདིར་ཁྲོ་བོའི་རིགས་ལ་དེའི་ང་རྒྱལ་བཟུང་དེས་འཐུས། ཞི་བའི་རིགས་ལ་ཁྲོ་བོའི་ང་རྒྱལ་བཟུང་དགོས་པས་གུ་རུ་ཞི་བ་ལ་ཨརྩིག་བརྗོད་དེ་བླ་མ་དྲག་པོ་དང་ཐུགས་རྗེ་ཆེན་པོ་ལ་རྟ་སྔགས་ཀྱིས་རྟ་མགྲིན་གསལ་གདབ་སོགས་འགྲེས་སྦྱར་ལ། ཨོྃ་བཛྲ་ཀྲོ་དྷ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཕཊ྄ཿ ཨེ་ཡཾ་རཾ་ཛྭ་ལ་རཾ། མདུན་དུ་ལས་ཀྱི་གཤིན་རྗེ་ཁ་ཐམ་ནག་པོ་ས་རིམ་པ་དགུའི་བདག་པོ་ནག་ལ་འཇིགས་ཤིང་སྲོག་ལ་རྔམ་ཚུལ་ཅན།
འཆི་བདག་ཁ་ཤིན་ཏུ་གདངས་པའི་ནང་དུ་ན་ནག་པོ་ཡོངས་སུ་གྱུར་པ་ལས་དུག་གི་རུས་སྦལ་ནག་པོ་ཁང་སྒྲོམ་གྱི་དབྱིབས་ཅན། དེའི་དབུས་སུ་ཏྲི་ནག་པོ་ལས་དམ་སྲི་ཕོ་མོ་མདོག་མི་སྡུག་ཅིང་སྔོ་ལ་ཧམ་པ་མྱ་ངན་གྱི་གཟུགས་ཅན་རིད་ཅིང་ཉམ་ཐག་པའི་གཟུགས་ཅན་དུ་གྱུར། ན་མོ། དཀོན་མཆོག་གསུམ་ལ་ཕྱག་འཚལ་ལོ། དཀོན་མཆོག་གསུམ་གྱི་བཀའ་བདེན་པ་དང༌། ཆོས་ཉིད་རྣམ་པར་དག་པའི་བདེན་པ་དང༌། ཆོས་ཅན་རྒྱུ་འབྲས་བསླུ་བ་མེད་པའི? ཁྱད་པར་ ་་་་་ སྐབས་གང་ཡིན་པའི་ལྷ་མཚན་སྦྱར་ལ། ལྷ་ཚོགས་རྣམས་ཀྱི་བདེན་པ་དང༌། སྤྲུལ་པ་ཡང་སྤྲུལ་ཕྱག་བརྙན་དང་བཅས་པ་རྣམས་ཀྱི? བདེན་པ་ཆེན་པོའི་བྱིན་རླབས་ཀྱི་དངོས་གྲུབ་ལ་བར་དུ་གཅོད་པའི་ཡ་མ་དམ་སྲི་མཚན་མ་རྫས་ཀྱི་རྟེན་འདི་ལ་མཆིས་པར་གྱུར་ཅིག ཏྲི་ཡཾ་ཛཿཏྲི་བཛྲ་ཨཾ་ཀུ་ཤ་ཛཿ
ཛཿཧཱུྃ་བཾ་ཧོཿ ལན་གསུམ་གྱིས་འགུགས་གཞུག་བྱས་ལ། དེ་ནས་ཐུན་བརྡེག་ཅིང་མནན་པ་ནི། ཧཱུྃ༔ ས་འོག་གཤིན་རྗེའི་གྲོང་ཁྱེར་ནས༔ འཆི་བདག་ཁ་ཐམ་ནག་པོ་བཞེངས༔ ནད་རླངས་དུག་གཟེར་འཕྲོ་ཞིང་བཞེངས༔ ཟ་བྱེད་གདུག་པའི་ཁྲོ་ཞལ་གདོངས༔ འཇོམས་བྱེད་རྣོ་བའི་སྒྲོལ་མཆེ་གཙིགས༔ འཇིབ་བྱེད་གཡོ་བའི་དབལ་ལྕེ་རྐྱོངས༔
སྙོབ་བྱེད་འཆི་བདག་ལག་པ་རྐྱོངས༔ དམ་ཉམས་དགྲ་བོ་ལས་ངན་དང་༔ སྒྲུབ་ལ་བར་གཅོད་དམ་སྲིའི་རིགས༔ སྒབ་འདྲེ་ཡུལ་འདྲེ་རྒྱལ་འགོང་དང་༔ གསོན་འདྲེ་ཕོ་མོ་ཤི་འདྲེའི་རིགས༔ གྲིབ་ཅན་ལ་སོགས་གནོད་བྱེད་རྣམས༔ འཆི་བདག་གནོད་སྦྱིན་ཁྱོད་ལ་གཏད༔ དེང་བཟུང་བསྐལ་པ་མ་སྟོང་བར༔ མ་ཤོར་ཟུངས་ཤིག་ལག་མ་ཤོར༔ གལ་ཏེ་ཤོར་རམ་བཏང་སྲིད་ན༔
བདག་ཉིད་གཏུམ་དྲག་ཧེ་རུ་ཀས༔ སྲིད་གསུམ་བཤིག་ཅིང་སྟོང་གསུམ་འགུལ༔ མཐུ་ཆེན་དྲག་རྩལ་རྡུལ་དུ་བརླག༔ དེ་བས་བྱང་ཆུབ་མཆིས་ཀྱི་བར༔ གཏད་དོ་མ་ཤོར་ཕྲིན་ལས་མཛོད༔ ཨོྃ་ཙཎྜ་ཧེ་རུ་ཀ་ཡ་མ་རཱ་ཛ་ཁ་ཐཾ་ཁ་ཐཾ༔ དམ་སྲི་འབྱུང་པོ་ཝཀ་ཐཾ་སྤུར་ཐཾ་ནན༔
འོག་གི་འདོན་ཚིག་དང་བསྟུན་ཏེ་སྐྱེར་ཕུར་སོར་བཞི་པ་གདབ། ཐུན་རྫས་བྲབ། གུ་གུལ་བདུག །
དུར་རྡོ་ལ་རི་རབ་གླིང་བཞི་དང་རྒྱ་གྲམ་བྲིས་པས་མནན་ལ། ཧཱུྃ༔ དམ་སྲི་བྱ་བའི་ལས་ངན་འདིས༔ རྡོ་རྗེ་སློབ་དཔོན་སྐུ་ལ་བསྡོས༔ མཆེད་ལྕམ་རྣམས་ལ་གནོད་ཅིང་བསྐྱལ༔ རྒྱལ་ཁམས་ཀུན་ཏུ་མི་དགེ་བཏང་༔ གསང་སྔགས་ལམ་གྱི་སྒོ་ཡང་བཀག༔ བཀའ་འདས་ནམ་ཡང་མ་བཏང་བས༔ ད་ནི་ཁྲོ་བོའི་ཕུར་ཚོགས་གདབ༔ ཐུན་ཚོགས་གདབ་སྟེ་དུད་ཚོགས་གཏིབས༔
གཏུབ་ཅིང་སྲིན་པོའི་ཞལ་དུ་བསྟབ༔ རི་རབ་བརྗིད་པའི་འོག་ཏུ་མནན༔ ཞེས་མཐར་འབེབས་རིང་འོག་ཏུ་ས་ཆུ་མེ་རླུང་རིམ་པ་བཅུ་གསུམ་རེ་དང་སཱཙྪ་ནག་པོས་མནན། ཧཱུྃ༔ གཅིག་ནི་བརྗོད་མེད་ཉག་གཅིག་རྒྱ༔ གཉིས་པ་ཐབས་དང་ཤེས་རབ་རྒྱ༔ གསུམ་པ་སྐུ་གསུང་ཐུགས་ཀྱི་རྒྱ༔ བཞི་པ་ཕྱག་རྒྱ་བཞི་ཡི་རྒྱ༔ ལྔ་པ་ཡེ་ཤེས་ལྔ་ཡི་རྒྱ༔ དྲུག་པ་ཕ་རོལ་ཕྱིན་དྲུག་རྒྱ༔
བདུན་པ་ཡན་ལག་བདུན་གྱི་རྒྱ༔ བརྒྱད་པ་རྣམ་ཐར་བརྒྱད་ཀྱི་རྒྱ༔ དགུ་པ་ཐེག་པ་རིམ་དགུའི་རྒྱ༔ བཅུ་པ་ཁྲོ་རྒྱལ་བཅུ་ཡི་རྒྱ༔ ཁྱོད་ལ་རྒྱ་བཅུ་བཅིངས་ཏེ་གདབ༔ རི་རབ་བརྗིད་པས་སྟེང་ནས་མནན༔ དཔའ་བོའི་བྲོ་ར་བྱས་ཏེ་བརྡུངས༔ བསྐལ་པ་བྱེ་སྙེད་མཐའ་རུ་མནན༔ ཨོྃ་ལཾ་ཧཱུྃ་ལཾ་སཏྭཾ་བྷ་ཡ་ནན༔ འབྱུང་བཞི་རི་རབ་དང་བཅས་པའི་སྟེང་དུ་ཁྲོ་རྒྱལ་འཁོར་བཅས་བཞུགས་པར་བསམས་ལ།
མཆེད་ལྕམ་རྣམས་སྲིན་ལག་ལུ་གུ་རྒྱུད་དུ་སྦྲེལ་ཏེ་ལས་བྱང་སོ་སོར་འབྱུང་བའི་བྲོ་བརྡུང་ཧཱུྃ་བཞིའི་སྔགས་བརྗོད་དོ། དེ་ནས་སྒོ་བྱང་གདགས་པ་ཕྱི་ནང་གཉིས་ནི། ཕྱིའི་སྒོ་གོང་དུ་ར་སོག་གམ་རོ་རས་ལ་སོགས་པར་དབང་ཆེན་རྟ་མགྲིན་ཡབ་ཡུམ་ལ་བྱ་ཁྱུང་སྡེ་ལྔས་བསྐོར་བ་སྙིང་པོ་འདོད་གསོལ་བྲིས་པ་དང་སྐྱེར་ཕུར་ལ་སྙིང་པོ་བྲིས་ཏེ་རྒྱབ་ཏུ་བཏགས་པ་བཀོད། དམར་གཏོར་དང་མཆོད་ཡོན་སོགས་བཤམས་ལ། རྃ་ཡྃ་ཁྃ༔ ཨོྃ་ཨཱཿཧཱུྃ༔ ཨོྃ་བཛྲ་ཨ་མྲྀ་ཏ་ཀུཎྜ? བསང་ སྭ་བྷཱ་ཝ ས་སྦྱང༌། སྟོང་པའི་ངང་ལས་རིན་པོ་ཆེའི་སྣོད་དུ་གཏོར་མཆོད་རྣམས་ཕུན་སུམ་ཚོགས་པའི་དངོས་པོར་གྱུར༔ ཨོྃ་ཨཱཿཧཱུྃ༔ སྒྲུབ་ཁང་ཕོ་བྲང་ཆེན་པོའི་ཡ་ཐེམ་ཕྱི་རོལ་དུ་ཧྲཱིཿལས་རྟ་མགྲིན་པ་དབྱུག་ཐོད་ཁྲག་འཛིན་པ་སྒོ་ཡི་ནང་ལོགས་སུ་ཧཱུྃ་ལས་ཁྲོ་བོ་བདུད་རྩི་འཁྱིལ་པ་ལྗང་གུ་གཡས་རྡོ་རྗེ་རྒྱ་གྲམ་དང་གཡོན་སྡིགས་མཛུབ་མཛད་པ༔
གཉིས་ཀའང་འབར་བའི་ཁྲོ་བོ་ཉི་མ་འབུམ་གྱི་གཟི་བརྗིད་ཅན་ཁྲོ་བོའི་རྒྱན་ཆ་ལུགས་དང་ལྡན་པའི་སྤྱི་བོར་ཨོྃ༔ མགྲིན་པར་ཨཱཿ ཐུགས་ཀར་ཧཱུྃ༔ དེ་ལས་འོད་ཟེར་འཕྲོས་ཡེ་ཤེས་པ་སྤྱན་དྲངས་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ སླར་ཡང་ཐུགས་ཀ་ནས་འོད་ཟེར་འཕྲོས་དབང་ལྷ་སྤྱན་དྲངས་བདུད་རྩིའི་དབང་བསྐུར་སོ་སོའི་རིགས་བདག་གིས་དབུ་བརྒྱན་པར་གྱུར༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཨ་མྲྀ་ཏ་ཀུནྜ་ལི་བྷ་ལིངྟ་ཁ་ཁ་ཁཱ་ཧི་ཁཱ་ཧི༔ པུཥྤེ? སོགས་ ཤབྡ་ཨཱཿཧཱུྃ༔ གིས་བར་གྱིས་སྤྱན་འདྲེན་དབང་བསྐུར་རྒྱས་གདབ་གཏོར་མཆོད་བཅས་ཕུལ་བ་ལ་ཕྲིན་ལས་བཅོལ་བ་ནི། ཧཱུྃ༔
སུམ་ཅུ་རྩ་གསུམ་དགའ་ལྡན་ལྷ་ཡུལ་ནས༔ བཅོམ་ལྡན་ཆེ་མཆོག་ལྷ་ཡི་བཀའ་སྩལ་ལྟར༔ དེང་འདིར་སྒྲུབ་པའི་མཆོག་ལ་ངེས་བཞུགས་ཀྱི༔ དངོས་གྲུབ་རྒྱ་མཚོ་བདག་གིས་མ་ཐོབ་པར༔ ཁྲོ་ཆེན་འཇིགས་བྱེད་དཔལ་ཆེན་རྟ་མགྲིན་གྱིས༔ སྒྲུབ་ལ་བར་ཆད་བྱེད་པའི་བགེགས་སྲུངས་ཤིག༔ ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཉེར་གཅིག་གམ་བརྒྱ་རྩ་བཟླས། ཧཱུྃ༔ ཁྲོ་བོ་བདུད་རྩི་འཁྱིལ་བ་ཡིས༔
བར་ཆད་བྱེད་པའི་བགེགས་སྲུངས་ཤིག༔ སྤྲུལ་པའི་འོད་ཟེར་དགྲ་བགེགས་འདུལ༔ དངོས་གྲུབ་བདུད་རྩི་རྒྱ་མཚོ་འཁྱིལ༔ བགེགས་ཀྱི་སྦྱོར་བ་རྒྱུན་ཆོད་ཅིག༔ ཨོྃ་ཨ་མྲྀ་ཏ་ཀུནྜ་ལི་ཚིནྡྷ་ཚིནྡྷ་དམ་སྲི་མ་རཱ་ཡ་ཧཱུྃ་ཕཊ྄ཿ ཅེས་སྔགས་བཞིན་བཟླས་མཐར། བདག་ཅག་དཔོན་སློབ་རྣམས་ཀྱི་སྒྲུབ་པ་འདི་ཉིད་དབུ་བཙུགས་ནས་མ་རྫོགས་ཀྱི་བར་དུ་ཕྱི་ཡི་བར་ཆད་ནང་དུ་མ་བཏང་ཞིག༔ ནང་གི་དངོས་གྲུབ་ཕྱི་རུ་མ་བཏང་ཞིག༔ སྒྲུབ་པའི་ཕྲིན་ལས་མྱུར་དུ་སྩོལ་མཛོད་ཅིག༔ ཅེས་འདོད་དོན་གསོལ་སླར་ཡང༌།
འདིར་ནི་གཟུགས་དང་ སོགས་ཀྱིས་བརྟན་བཞུགས་བྱ། སྒོ་འདིའི་ཡན་ཆད་སུ་ཡང་མ་འདའ་ཞིག༔ ཅེས་བརྗོད། དེ་ནས་ནང་དུ་ཡོང་སྟེ་སྲུང་འཁོར་བསྒོམས་ཤིང་བཀྲ་ཤིས་རྒྱས་བསྡུས་གང་འཚམས་བྱ། ཡེ་དྷརྨཱ? བདག་ཅག་བྱང་ཆུབ་སྒྲུབ? བགེགས་རིགས་སྟོང་ཕྲག? སོགས། མཚམས་ཀྱི་མགོ་མཇུག་ཀུན་ཏུ་སྒྲུབ་པ་ལ་བར་ཆད་མེད་ཅིང་བཀྲ་ཤིས་པའི་ཕྱིར། བཀྲ་ཤིས་བརྗོད་པ་གལ་ཆེ་བར་གསུངས། དེ་ནས་བཟུང་སྟེ་ཕྱི་ནང་གི་རྒྱུ་འགྲུལ་བཅད་དེ་རང་གིས་མི་སོགས་གཞན་མཐོང་ན་མཚམས་བུག་པ་དང༌། གཞན་གྱིས་རང་མཐོང་ན་རལ་བ་ཡིན་པས་དམིགས་འོག་ཏུ་མ་ཆུད་པ་དང་མི་འཕྲད་པར་བྱ་ཞིང་ཆས་ཀའི་གཏོང་ལེན་ཅིང་མི་བྱེད། ཅིས་ཀྱང་དགོས་ན་སྲུང་འཁོར་དྲག་ཏུ་བསྒོམ་དངོས་ཆས་གཏོང་ལེན་སོགས་ཀྱི་རྐྱེན་ཉམས་གྲིབ་སྦྱང་ཕྱིར་རྡོར་སེམས་སྨེ་བརྩེགས་ལྟ་བུའི་ཁྲུས་བུམ་བསྒྲུབས་ཏེ་འཐོར་འཐུང་བྱ།
དངོས་གཞི་ནི་ཕྱི་ཐུན་དབང་གི་དུས་སུ་མགོ་འཛུགས་དགོས་པ་ཡིན་པས་དེ་ལ་ལོ་དང་པོར་སྔོན་འགྲོའི་སྐབས་ཀུན་སློང་བཅོས་པ་ནས་བཟུང་བློ་སྦྱོང་ཞག་བརྒྱ་དང༌། ནང་གི་སྔོན་འགྲོ་འབུམ་ལྔ་བསགས་སྦྱང་གི་རིམ་པ་རྣམས་གྲུབ་ནས་ལོ་རིམ་གཉིས་པ་བསྙེན་པའི་དངོས་གཞི་སྐབས་གོང་ལྟར་སྒྲུབ་ཐབས་གང་ཡིན་གྱི་གཞུང་བསྲངས་ཏེ་ཚོགས་སྐོང་ནས་བསྡུ་ལྡང་བཀྲ་ཤིས་བར་སྔ་མ་ལྟར་དང༌། ཐོ་གསོལ་གྲུབ་ནས་གཏོར་མ་ཕུལ་ལ་རབ་གནས་བྱ་བཀྲ་ཤིས་མདོར་བསྡུས་བརྗོད་དེ་རེ་ཞིག་གྲོལ། སླར་དགོང་མོ་སྲོད་ཐུན་གྱི་སྐབས་ཐུན་མཚམས་ལྷ་ཡི་ང་རྒྱལ་དང་ལྡན་པས། རང་ཉིད་སྐད་ཅིག་གི་རྡོ་རྗེ་ཧེ་རུ་ཀ་ཁྲོ་གཏུམ་བཟོད་པར་དཀའ་བའི་སྐུར་གྱུར། དེ་ནས་བགེགས་གཏོར་བསང་སྦྱང༌། རྃ་ཡྃ་ཁྃ། ཨོཾ་སྭ་བྷཱ་ཝ ས་སྦྱང༌། སྟོང་པའི་ངང་ལས། བྷྲཱུྃ་ལས་རིན་པོ་ཆེ་སྣོད་ཡངས་ཤིང་རྒྱ་ཆེ་བའི་ནང་དུ་ལན་ཆགས་བགེགས་ཀྱི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར།
སརྦ་བྷིགྷྣཱན་ན་མཿསརྦ་ཏ་ཐཱ་ག་ཏ་བྷྱོ?ཁཾ་གྷྲྀ་ཧྣ་དཾ་བ་ལིཾ་དྱེ་སྭཱ་ཧཱ། ལན་གསུམ་གྱིས་བསྔོས་ཏེ་གཞུང་གང་ཡིན་གྱིས་བགེགས་བསྐྲད། གུ་གུལ་བདུག ། ཧཱུྃ་བཞིའི་སྔགས་ཀྱིས་བསྐྲད། ཐུན་གྱིས་བྲབས་ཤིང་བགེགས་གཏོར་ཕྱིར་བསྐྱལ། ནང་དུ་ལོགས་པ་དང་སྒྲུབ་སྒོ་བསྡམས་ཏེ་གཞུང་གི་མཚམས་བཅད་འདོན་མཐར། སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲྭ་བ་གུར་བླ་རེ་ཡེ་ཤེས་ཀྱི་མེ་དཔུང་རབ་ཏུ་འབར་བའི་སྲུང་འཁོར་ཡངས་ཤིང་རྒྱ་ཆེ་བ་ཅིས་ཀྱང་མི་ཆོད་མི་ཤིགས་པར་གྱུར། ཨོཾ་བཛྲ་རཀྵ་རཀྵ་སྭཱ་ཧཱ། རང་གི་ཐུགས་སྲོག་ནས་འོད་ཟེར་མེ་དཔུང་ཁྲོ་ཆུང་གི་ཚྭ་ཚྭ་གྲངས་མེད་པ་འཕྲོས་བགེགས་ཚོགས་རྣམས་བསྐལ་པའི་ཕ་མཐར་བསྐྲད་ཅིང་འོད་ཟེར་ཚུར་འདུས་པས་རྡོ་རྗེའི་སྲུང་གུར་གཞོམ་ཞིག་དང་བྲལ་བ་ཅིས་ཀྱང་མི་ཤིགས་པའི་རང་བཞིན་དུ་གསལ་བཏབ། འདི་མཚམས་མགོ་ཚུགས་ནས་མཐར་མ་ཕྱིན་བར་མི་བསྡུ་ཞིང་ཉིན་རེའི་ཐུན་མཇུག་ཏུ་དམིགས་པས་གསལ་ཙམ་བྱས་པའི་མཐར་མི་དམིགས་པའི་ངང་ལ་མཉམ་པར་འཇོག་པ་གནད་ཡིན་ནོ།
དེ་ནས་བསམ་གཏན་སྟན་ལ་བག་ཕེབས་པར་འཁོད་དེ་ཐོག་མར་ཀུན་སློང་ལེགས་པར་བཅོས་ཤིང་དམ་བཅའ་བཟུང༌། ཚིག་བདུན་གསོལ་འདེབས་ནས་སྐྱབས་སེམས་ཚོགས་བསགས་རྣམས་རྒྱུན་ལྟར་ལ་སྐབས་འདིར་བགེགས་བསྐྲད་སྲུང་འཁོར་རྣམས་སྔར་སོང་ཟིན་པས་མི་དགོས་ཤིང་མཆོད་རློབ་ནས་བཟླས་པའི་བར་དཀྱུས་ལྟར་བྱ། བསྟོད་པའི་མཐར་དངོས་གཞི་གཙོ་བོ་གསལ་སྣང་དང་ང་རྒྱལ་སྦྲེལ་མ་ཅུང་ཟད་བྱ་ཞིང་བཟླས་པ་ལ་འཇུག ། གྲུབ་མ་ཐག་དབྱངས་གསལ་ཡིག་བརྒྱ་རྟེན་སྙིང་སྟོང་ཚིག་གམ་མཆོད་བསྟོད་སོང་ནས་རྗེས་ཆོག་ཉེར་བསྡུས་ཀྱི་བར་གྲུབ་ནས་ཐུན་མཚམས་ལྷ་སྐུར་ལྡང་ལ་བསྔོ་སྨོན་བཀྲ་ཤིས་བརྗོད། ཐུན་མཚམས་ཀྱི་བྱ་བ་དང་ཉལ་བའི་རྣལ་འབྱོར་རྣམས་རང་ལུགས་ཆོས་སྤྱོད་ས་བརྟོལ་ལྗོན་བཟང་ལྟར་ཤེས་པར་བྱའོ། སང་ཞོགས་ཐོར་ཐུན་དུ་སྔོན་འགྲོ་རྒྱུན་ལྡན་ལྟར་སོང་ནས་དངོས་གཞི་གསོལ་འདེབས་ནས་བསྙེན་པའི་བར་སྲོད་ཐུན་ལྟར་མཚུངས་ལ། སྔ་ཐུན་ཡང་དེ་བཞིན་སྐྱབས་སེམས་ཀྱི་རྗེས་བགེགས་གཏོར་བྱིན་རླབས་བསྔོ་བ་རྣམས་དོར་ནས་སྲུང་འཁོར་མཚམས་གཅོད་ནས་བརྩམས་ཐོར་ཐུན་བཞིན་ཤེས་པར་བྱ། ཕྱི་ཐུན་གྱི་མཇུག་བསྙེན་བསྟོད་གྲུབ་ནས་གསོལ་ཁ་ལ་འཇུག་ཕྲིན་བཅོལ་སོགས་མཐར་དབྱུང་ནས་གཞུང་གི་རྗེས་ཆོག་མཆོད་བསྟོད་ནོང་བཤགས་བརྟན་བཞུགས་བསྡུ་ལྡང་བསྔོ་སྨོན་བཀྲ་ཤིས་སོགས་གོང་མ་རྣམས་དང་རིགས་འགྲེས། སྲོད་ཐུན་ནི་གོང་ཞུས་ལྟར་རོ། དེ་ལྟར་ཐུན་བཞི་དང་ཐུན་མཚམས་ཀྱི་ལས་བཞི་སོགས་སྦྲེལ་ཚུལ་ཐུན་བཞི་རྣལ་འབྱོར་དང་འབྲེལ་བའི་རང་ལུགས་ཐུན་མཚམས་ཆོས་སྤྱོད་ལས་ཇི་ལྟར་གསལ་བ་བཞིན་ཉམས་སུ་ལེན་པར་གསོལ་བ་འདེབས་པ་ལགས་སོ།
དེ་ལྟར་བསྙེན་པ་གྲུབ་ནས་སྒྲུབ་པ་ལ་འཇུག་པའི་སྐབས་ཛཔ་྄ཁང་དབྱེ་བ་ནི། བརྒྱུད་འདེབས་ནས་བསྟོད་པའི་བར་བཏང༌། བདག་མདུན་འཇུག་པ་གཅིག་བསྐྱེད་ལ། བྷྲཱུྃ་བི་ཤྭ་བི་ཤུདྡྷེ་ཧཱུྃ་ཕཊ྄་ཛཿ ས་རྟེན་པར། ཨོཾ་ཨཱཿཧཱུྃ་སྭཱ་ཧཱ་ཕཊ྄་ཛཿ ས་བརྟེན་པའི་ལྷ། བདག་ཉིད་རྩ་བའི་དཀྱིལ་འཁོར་ལས་ཡེ་ཤེས་ཀྱི་འཁོར་ལོ་ལོགས་སུ་ཕྱེས་ཏེ་མདུན་གྱི་ནམ་མཁར་མེ་རི་འདབ་སྦྱོར་གྱི་ཚུལ་དུ་བཞུགས་པར་ བསམ་མོ། ཞེས་སེ་གོལ་གཏོགས་པས་གསལ་གདབ་ལ་བདག་མདུན་དབྱེར་མེད་དུ་དམིགས་ནས་ཛཔ྄་བསྐུལ་དང་བསྙེན་དམིགས་མཐར་བསྙེན་པ་ཁྱུག་ཙམ་བཟླས་ནས་སྒྲུབ་པ་གཙོ་བོར་བཟུང༌། གྲངས་ནི་བསྙེན་པའི་བཅུ་ཆ་བཟླ་བར་གསུངས་སོ།
དེ་བཞིན་ལས་སྦྱོར་ནི་སོ་སོའི་གཞུང་ལྟར་སྦྱར་ལ་སྒྲུབ་པའི་བཅུ་ཆ་བཟླ། གཞན་ཐུན་དང་སྔོན་རྗེས་རྣམས་བསྙེན་པ་དང་ཕྱོགས་མཚུངས་སོ། བསྙེན་སྒྲུབ་བཟླས་པ་གྲངས་རྟགས་ཐེམས་ནས་དངོས་གྲུབ་ལ་འཇུག་པའི་སྔ་རོལ་དུ་སྒྲུབ་པ་སང་གྲོལ་རྒྱུའི་དེ་རིང་གི་དགོང་ཐུན་མཇུག་ཏུ་དངོས་གྲུབ་ཀྱི་རྫས་གསར་པ་བཤམས་ལ་སྲོད་ཐུན་བཟླས་པའི་གཤམ་དུ། རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས་མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཀར་ཕོག་པས་སྔོན་གྱི་ཐུགས་དམ་རྗེས་སུ་དགོངས་ཏེ། སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་ཐམས་ཅད་འོད་ཟེར་ཁ་དོག་སྣ་ལྔའི་རྣམ་པས་བདག་དང་སྒྲུབ་པའི་རྫས་ལ་ཐིམ་པས་ཡེ་ཤེས་མཆོག་གི་གཟི་བྱིན་འབར་བར་གྱུར། བསྙེན་སྒྲུབ་སྔགས་གཤམ་དུ ། ཀཱ་ཡ་ཝཱཀྐ་ཙིཏྟ་གུ་ན་ཀརྨ་སརྦ་སིདྡྷི་ཕ་ལ་ཧཱུྃ་ཧཱུྃ༔ ཞེས་བཏགས་པ་བརྒྱ་རྩ་ཙམ་བཟླ། ཕྱིར་ནངས་ཐོར་ཐུན་ལ་ཕྲིན་ལས་གཞུང་བསྲངས་ཏེ། བཟླས་པ་ཁ་སྐོང་མཆོད་བསྟོད་བཅས་གྲུབ་ནས་གསོལ་ཁ་ཁྱུག་ཙམ་བཏང་ནས་སྐོང་བཤགས་ཚོགས་མཆོད་བསྒྲལ་བསྟབ་བར་གཞུང་ལྟར་ལ་སྐབས་འདིར་དངོས་གྲུབ་ལ་མི་དབང་ཞིང་བལྟ་ཉན་གྱི་བགེགས་ཚར་བཅད་པའི་ཕྱིར་བགེགས་བསྐྲད་སྲུང་འཁོར་བྱིན་འབེབས་བཅས་བྱ།
དེ་ནས་ཡེ་ཤེས་ལྷ་ལ་མཁོན་གཅུགས་བཤགས་ཕྱིར་གནོང་འགྱོད་དྲག་པོས་ཡེ་ཤེས་སྐུ་མཆོག་མ། ཡིག་བརྒྱ་བཅས་སོང་ནས་དངོས་གྲུབ་བླང་བ་དངོས་ལ་འཇུག་པ་ནི། རང་གི་ཐུགས་ཀ་ནས་འོད་ཟེར་དམར་པོ་ལྕགས་ཀྱུ་ལྟ་བུ་གྲངས་མེད་པ་འཕྲོས་མདུན་བསྐྱེད་ལྷ་ཚོགས་རྣམས་ཀྱི་ཐུགས་ཀར་ཕོག་པས་ཐུགས་དམ་རྗེས་སུ་དགོངས་ཏེ་སྐུའི་གནས་དང་སྦྱོར་མཚམས་ནས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་དངོས་གྲུབ་རྣམས་ཀྱང་བྱང་སེམས་བདུད་རྩི་འོད་ཟེར་འབར་བའི་རྣམ་པར་སྤྱན་དྲངས། བདག་ལ་ཐིམ་པས་མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་ བསམས་ལ། བསྙེན་སྒྲུབ་སྔགས་ཀྱི་ཤམ་དུ། སརྦ་སིདྡྷི་ཕ་ལ་ཧཱུྃ་ཧཱུྃ། ཞེས་བཏགས་པ་བརྒྱ་སྟོང་བཟླས་མཐར་རང་གཞུང་གི་དངོས་གྲུབ་བླང་བའི་ཚིག་བརྗོད་ལ། སྒྲུབ་རྟེན་ལྷར་གསལ་བའི་གནས་རྣམས་ནས་འོད་ཟེར་སྣ་ལྔ་རང་གི་གནས་ལྔར་ཐིམ་པས་མི་ཟད་རྒྱན་འཁོར་ལྔ་དང་ཐུན་མཆོག་རིགས་ཀྱི་དངོས་གྲུབ་ཐམས་ཅད་ཐོབ་པར་བསམ་ལ། སྒྲུབ་རྟེན་རྣམས་གནས་ལྔར་གཏུགས་ཤིང་བདུད་རྩི་མྱང༌། དངོས་གྲུབ་ཀྱི་རྫས་ཆ་གསུམ་དུ་བགོས་པའི་ཕུད་དང་པོ་དཀྱིལ་འཁོར་གྱི་ལྷར་ཕུལ།
ཆ་གཅིག་སྦྱིན་སྲེག་གི་རྫས་ལ་བསྲེ། ཆ་གཅིག་རང་གིས་ལོངས་སྤྱོད་པར་བྱའོ། དེ་ནས་ཆད་ལྷག་ཁ་སྐོང་རྩ་སྔགས་ཀྱི་བཅུ་ཆ་མེ་མཆོད་བྱ་བར་གསུངས་པ་བཞིན་ཉིན་འདི་རང་དུ་དབུ་འཛུགས་པར་མོས་ན་སྐབས་འདིར་རྩ་གསུམ་སྤྱི་ལ་འཇུག་པའི་མེ་མཆོད་ཕྲིན་ལས་བཞི་ལྡན་དོན་གཉིས་དཔལ་སྟེར་ལྟར་ཞི་བའི་སྲེག་བླུགས་རྫས་གཙོ་བོ་ཏིལ་དཀར་ནག་དང་རྩ་བསྙེན་ཁོ་ནས་བསྙེན་པའི་བཅུ་ཆ་སོགས་ཉིན་གྲངས་ཅི་ནུས་སུ་ཕུལ། ལྷག་གཏོར་མན་ཆད་དཀྱུས་ལྟར་བྱའོ། ལོ་གསུམ་ཐ་མའི་སྐབས་ཡིན་ན་འདིར་སྔར་བཙོན་འཛིན་བྱས་པའི་ལྷག་མ་རྣམས་ཀྱང་ལྷན་ཅིག་ཏུ་སྤུངས་ལ་ཕྱིར་གཏོང༌། ཆོས་སྐྱོང་གཏོར་འབུལ་སྐབས་སུ་དེ་དག་གི་གཏོར་མ་རྣམས་ཡང་ཐོག་ལྟ་བུར་འབུལ། ཆད་བརྟན་ལ་རྒྱུན་བཞག་ཕྱིར་བསྐྱང་ཞིང་རྟ་བྲོ་བརྡུང༌། གཏང་རག་གི་མཆོད་བསྟོད་རྒྱས་པར་བྱས་ལ་ནོངས་པ་བཤགས། མདུན་བསྐྱེད་ཀྱི་ལྷ་ཡེ་ཤེས་པ་རྣམས་རས་བྲིས་དང་དཀྱིལ་འཁོར་ལ་བརྟན་བཞུགས་བྱ། དམ་ཚིག་པ་རང་ལ་བསྡུ།
བདག་གི་རྣལ་འབྱོར་ཡང་འོད་གསལ་དུ་བསྡུ་ཞིང་རྒྱུན་སྤྱོད་གོ་བགོ ། དེ་ནས་མཚམས་དཀྲོལ་ཞིང་དཀྱིལ་འཁོར་བསྡུ་བ་ནི། རྒྱལ་ཆེན་བཞི་དང་སྒོ་བྱང་གཉིས་བཅས་སོ་སོའི་མདུན་དུ་དཀར་དམར་དང༌། ཉེར་སྤྱོད་བཅས་བཤམ། ཕྱི་རོལ་ཐོ་རྩར་ཕྱིན་ཏེ། མཆོད་པ་བྱིན་རློབ་ནི། རྃ་ཡྃ་ཁྃ ་གིས་བསངས་ལ། ཨོྃ་ཨཱཿཧཱུྃ༔ ལན་གསུམ། རྣམ་དག་ཆོས་དབྱིངས་ངང་ཉིད་ལས༔
རང་བྱུང་མཆོད་པའི་ཕུང་པོ་ནི༔ ཀུན་བཟང་མཆོད་པའི་སྤྲིན་ལྟ་བུས༔ དཔག་ཡས་ནམ་མཁའ་གང་བར་གྱུར༔ ཨོྃ་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་ཨཱཿཧཱུྃ། ཞེས་པས་མཆོད་པ་དང༌། གཏོར་གཞོང་རཏྣའི་གཞལ་ཡས་སུ༔ གཏོར་མ་འདོད་ཡོན་ཕུང་པོར་སྤུངས༔ ཨོྃ་ཨཱཿཧཱུྃ༔ ལན་གསུམ་རྒྱ་དང་བཅས་པས་བརླབ། ཨོྃ་དྷྲིཥྚཱ་རཱཥྚཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔
ཨོྃ་བི་རུ་ཌྷ་ཀཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ཨོྃ་བི་རུ་པཱཀྵཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ཨོྃ་བཻ་ཤྲ་མ་ཎཱ་ཡ་མ་ཧཱ་བ་ལིངྟ་ཁཱ་ཧི་ཁཱ་ཧི༔ ཨརྒྷཾ་པཱ་དྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱེ་ཤབྡ་པྲ་ཏཱིཙྪ་སྭཱ་ཧཱཿ ས་མཆོད། ཟབ་ཅིང་རྒྱ་ཆེན་གཟིགས་པ་པོ། ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། ཤར་ལྷོ་ནུབ་བྱང་ཕྱོགས་བཞི་ཡི། ། རྒྱལ་ཆེན་བཞི་ལ་ཕྱག་འཚལ་བསྟོད།
ཅེས་བསྟོད། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱི་བདག་ལ་སྲུངས། ། དངོས་གྲུབ་ཀུན་གྱི་སྡོང་གྲོགས་མཛོད། །
དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། བདེ་ལེགས་ཕུན་སུམ་ཚོགས་པ་དང༌། ། ཡིད་ལ་འདོད་པ་ཀུན་འགྲུབ་མཛོད། ཅེས་ཕྲིན་ལས་བཅོལ། ཨོྃ་དྷྲིཥྚཱ་རཱཥྚཱ་ཡ་སྭཱ་ཧཱ༔
ཨོྃ་བི་རུ་ཌྷ་ཀཱ་ཡ་སྭཱ་ཧཱ༔ ཨོྃ་བི་རུ་པཱཀྵཱ་ཡ་སྭཱ་ཧཱ༔ ཨོྃ་བཻ་ཤྲ་མ་ཎཱ་ཡ་སྭཱ་ཧཱ༔ མཐར། མ་རྙེད་ཡོངས་སུ་མ་ཚང་དང༌། ། གང་ཡང་ནུས་པ་མ་མཆིས་པས། ། འདིར་ནི་བགྱི་བ་གང་ནོངས་པ། ། དེ་ཀུན་ཁྱེད་ཀྱིས་བཟོད་མཛད་རིགས།
ཞེས་པས་ནོངས་པ་བཤགས། ཨོྃ།
ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང༌། ། སླར་ཡང་འབྱོན་པར་མཛད་དུ་གསོལ། བཛྲ་མུཿ ཞེས་གཤེགས་གསོལ་བྱ། དེ་ནས་སྒོ་བྱང་ཕྱི་ནང་བཀྲོལ་བ་ནི། ཕྱི་སྒོར་མཆོད་གཏོར་བཤམས། རྃ་ཡྃ་ཁྃ་ གིས་བསང༌། ཨོྃ་ཨཱཿཧཱུྃ༔
ལན་གསུམ། ཨོྃ་བཛྲ་ཀྲོ་དྷ་ཧྱ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ྄ཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་གཏོར་མ་འབུལ། ཨརྒྷཾ? སོགས་ཀྱིས་མཆོད། ཧཱུྃ༔ ཁྲོ་རྒྱལ་དབང་ཆེན་ཧེ་རུ་ཀཿ ཡབ་ཡུམ་སྤྲུལ་པ་འཁོར་དང་བཅས༔ གསེར་སྐྱེམས་གཉན་པོ་འདི་བཞེས་ལ༔ དཀྱིལ་འཁོར་བྱ་བ་མཐར་ཡང་ཕྱིན༔
བར་གྱི་སྒོ་མཚམས་ཕྱེ་རུ་གསོལ༔ རྟོག་མེད་ཆོས་དབྱིངས་ངང་ལ་གཤེགས༔ བཀྲ་ཤིས་དགེ་ལེགས་མཛད་དུ་གསོལ༔ བཛྲ་མུཿ ཞེས་ལྷ་གཤེགས་སྒོ་བྱང་བསྡུའོ། དེ་ནས་ནང་སྒོར་མཆོད་གཏོར་བཤམས་ལ། རྃ་ཡྃ་ཁྃ ་གིས་བསང༌། ཨོྃ་ཨཱཿཧཱུྃ༔ ལན་གསུམ། ཨོྃ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི༔
ལན་གསུམ། ཨརྒྷཾ? སོགས་མཆོད། ཧཱུྃ༔ ཁྲོ་རྒྱལ་དམ་ཚིག་བདུད་རྩིའི་མཆོག༔ ཡབ་ཡུམ་སྤྲུལ་པ་འཁོར་བཅས་རྣམས༔ གསེར་སྐྱེམས་གཉན་པོ་འདི་བཞེས་ལ༔ དེ་རིང་དཀྱིལ་འཁོར་མཐར་ཕྱིན་པས༔ ནང་གི་སྲུང་འཁོར་བཀྲོལ་དུ་གསོལ༔ དམ་ཚིག་ཡེ་ཤེས་དབྱིངས་སུ་གཤེགས༔ བཀྲ་ཤིས་དགེ་ལེགས་བརྟན་དུ་གསོལ༔
ཨོྃ་བཛྲ་མུཿ ས་གཤེགས། མེ་ཏོག་དང་གསེར་སྐྱེམས་དང་བཅས་སྒོ་བྱང་བསྡུའོ། གནས་འདིར་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང༌། ། ཉིན་མཚན་རྟག་ཏུ་བདེ་ལེགས་པ། ། དཀོན་མཆོག་གསུམ་གྱིས་དེང་འདིར་སྩོལ། མཐར་སྒྲུབ་ཁང་ལ་གཡས་སུ་བསྐོར་ཞིང་ནང་དུ་ལོགས་ལ་གཏང་རག་འབུལ་བ་སོགས་དགའ་སྟོན་ལ་ལོངས་སྤྱོད། གཞུང་གི་བསྔོ་སྨོན་དང་བཀྲ་ཤིས་བརྗོད། གཞན་ཡང་ཞལ་ནས་གསུངས་པའི་བཀྲ་ཤིས་ཚིགས་སུ་བཅད་པས་ཐོག་དྲངས་ལས་སོ་སོར་འབྱུང་བའི་ཤིས་བརྗོད་རྒྱས་པར་སྤེལ་ལ།
མེ་ཏོག་གི་ཆར་དུ་བསྙིལ་ཏེ། རོལ་མོ་སྙན་པར་འཁྲོལ་བ་སོགས་ཀྱིས་དགེ་ལེགས་རྒྱ་ཆེར་བྱའོ། དེ་ནས་བསྡུ་རིམ་གྱི་ཚེ་ཡང༌། སྲུང་འཁོར་ནས་བསྡུ་ཞིང་རྗེས་ཆོག་ཚང་བར་བྱས་ཏེ། ནང་མཚམས་གྲོལ་བའོ། དེ་ནས་ཞག་གསུམ་དང་བདུན་སོགས་ཇི་རིགས་སུ་ཐུན་མ་ཆག་ཙམ་དང༌། ཚོགས་སྐོང་བསྐང་གསོལ་སོགས་གཏང་རག་གི་ཚུལ་ཅི་ནུས་དང༌། བསྔོ་སྨོན་མཚམས་སྦྱར་ལ་འབད། དེ་ནས་ཕྱི་མཚམས་གྲོལ་ནས་ཀྱང་ཆོས་དང་མཐུན་པའི་གྲོགས་དམ་ཚིག་ལྡན་པ་རེ་གཉིས་དང་འཕྲད་ལ་རིམ་གྱིས་གཞན་དུ་འཕྲད་པར་བྱ་བ་ལས་ཧུར་རྒྱུགས་མི་བྱེད། སྔར་བསྒྲུབས་ཟིན་པ་རྣམས་རྒྱུན་གྱི་རྣལ་འབྱོར་དུ་བཟུང༌།
ཐ་ན་ཡང་རྩ་གསུམ་གང་ཡང་རུང་བའི་ཡི་དམ་གཅིག་གཙོ་བོར་བཟུང་སྟེ་གཞན་རྣམས་སྙིང་པོ་ཙམ་རེ་མ་ཆག་པར་ཅིས་ཀྱང་བྱ་དགོས་སོ། དེ་ལྟར་དབེན་གནས་རི་སུལ་དང་སྒྲུབ་པའི་སྡེ་རྣམས་སུ་བསྐྱེད་རྫོགས་ཟབ་མོའི་ལམ་ལ་བསྟེན་ནས་རྩེ་གཅིག་ཏུ་ལོ་གསུམ་ཕྱོགས་གསུམ་གྱི་བསྙེན་སྒྲུབ་ལ་བརྩོན་པའི་ཨེ་ཝྃ་སྒྲུབ་སྡེ་ཟུང་སོགས་རང་ལ་ལྟོས་པའི་གང་ཟག་གསར་བུ་བ་ཕོ་མོ་རྣམས་ཀྱིས་ཉམས་ལེན་ལ་ཉེ་བར་མཁོ་བའི་ཆེད་བསྐུལ་ངོར་རང་ལུགས་བླ་མ་ཞི་དྲག་གི་སྒྲུབ་པ་ཆེན་པོའི་ཁོག་དབུབ་ལ་གཞི་བཅོལ། དམ་པ་རྣམས་ཀྱི་ཕྱག་བཞེས་མཐོང་རྒྱུན་མན་ངག་གིས་བརྒྱན་ཏེ་ཟུར་འགེངས་ཅུང་ཟད་དགོས་པ་རིགས་མཐུན་གཞན་ལས་ཀྱང་བསབས་ཏེ་བཀོད་པ་འདིའང་རིས་མེད་བསྟན་པ་ཡོངས་ཀྱི་མངའ་བདག་པདྨའི་རྒྱལ་ཚབ་རིགས་ཀུན་ཁྱབ་བདག་འཇམ་དབྱངས་མཁྱེན་བརྩེའི་དབང་པོ་འཇིགས་མེད་མཁྱེན་བརྩེའི་འོད་ཟེར་གྱི་ཞབས་རྡུལ་སྤྱི་བོར་རེག་པའི་སྐལ་བཟང་ཉམས་སུ་མྱོང་ཡང་སྐྱེས་སྦྱངས་ཡོན་ཏན་གྱི་ནར་མ་སོན་པའི་རྒན་བུ་བྱིས་པའི་ངང་ཚུལ་ཅན་ཨོ་རྒྱན་གསང་སྔགས་བསྟན་འཛིན་ནམ་རབ་བཏགས་སྒོ་ཆེན་སྤྲུལ་མིང་དུ་འབོད་པས་རབ་བྱུང་བཅུ་བདུན་པའི་ཆུ་ལུག་ལོ་དབོ་ཟླའི་ཡར་ཚེས་ཐུབ་པའི་གྲངས་ལྡན་ཉིན་སྦྱར་བའི་ཡི་གེ་པ་ནི་ལྷོ་འབྲོང་རྡོ་ཤུལ་གྱི་བནྡེ་ཨོ་རྒྱན་གསང་སྔགས་འགྲོ་འདུལ་གྱིས་བགྱིས་ཤིང་ཞུ་དག་གི་མཐུན་འགྱུར་བྱང་འབྲོང་ལྕི་ཡུལ་གྱི་རྣལ་འབྱོར་པ་གསང་སྔགས་ཡེ་ཤེས་རྒྱ་མཚོས་བགྱིས་པའི་དགེ་བས་འགྲོ་ཀུན་གསང་སྔགས་རིམ་གཉིས་ཟབ་མོའི་ཤུལ་རིང་བསྙེགས་ཏེ་རྣམ་གྲོལ་སྐུ་བཞིའི་གྲོང་ལ་འཇུག་པའི་རྒྱུར་གྱུར་ཅིག། །། ཨེ་ཝྃ་སྒྲུབ་སྡེ་ཟུང་གི་ལོ་གསུམ་མཚམས་ཀྱི་བཅའ་ཡིག་མ་ནོར་ལམ་སྟོན་ཞེས་བྱ་བ་བཞུགས་སོ།། ཨོཾ་སྭ་སྟི། རིན་ཆེན་གསུམ་གྱི་ཐུགས་རྗེའི་སྣང་བ་ཡིས། ། སྲིད་གསུམ་འཁྲུལ་པའི་མུན་པ་བཅོམ་དང་ལྷན། ། རང་གནས་ཡེ་ཤེས་རིག་ཁམས་ཡིད་བཞིན་ནོར། ། རྙེད་ནས་དོན་གཉིས་འགྲུབ་པའི་ཐབས་གྱིས་ཤིག ། རང་རེ་རྣམས་སྐྱེ་བ་སྙིགས་མའི་དུས་མཐར་སྐྱེས་ཀྱང་བསགས་སྦྱངས་མ་དམན་པས་དལ་འབྱོར་གྱི་རྟེན་ཁྱད་པར་ཅན་ཐོབ།
མཇལ་བར་དཀའ་བ་སྙིང་པོའི་བསྟན་པ་རིན་པོ་ཆེ་དང་ངེས་དོན་སྟོན་པའི་དགེ་བའི་བཤེས་དང་མཇལ། འབྱོར་བར་དཀའ་བའི་གནས་མཆོག་ཁྱད་པར་ཅན་མ་ཧཱ་གུ་རུ་མཆོག་གི་དངོས་གྲུབ་གྲུབ་པའི་གནས་ཆེན་ཡང་ལེ་ཤོད་འདི་ལྟ་བུར་གནས་དུས་སྟོན་འཁོར་ཆོས་སོགས་ཕུན་སུམ་ཚོགས་པའི་མཐུན་རྐྱེན་འབྱོར་ཞིང་འགལ་རྐྱེན་དབེན་པའི་དུས་འདི་འདྲ་སླར་རྙེད་པར་དཀའ་བས་ན། ཡིད་བཞིན་ནོར་བུའི་གླིང་དུ་སླེབས་པའི་དུས་ལག་སྟོང་དུ་མི་འགྲོ་བར་མི་ཚེ་གཏན་གྱི་འདུན་མ་དམ་པའི་ལྷ་ཆོས་གཤའ་མ་ཞིག་མཛད་དེ་རང་གཞན་དོན་གཉིས་འགྲུབ་པ་ཞིག་ཅི་ནས་ཀྱང་གལ་ཆེ། དེ་ལྟར་མ་བྱུང་ཡང་ཐ་མ་འཆི་ཁར་བློ་ལྷག་མེད་པར་སྤྲོ་དགའ་ཡ་ལེ་གདེང་དང་ལྡན་པ་ཞིག་ནི་ངེས་པར་དུ་མེད་ན་སྒྲུབ་པ་བྱས་པའི་དོན་གོ་སྟོང་པ་ཡིན་པས་ད་རེས་སྙིང་པོ་ལོན་པ་ཞིག་དགོས། དེ་ལ་ཐོག་མ་ཉིད་ནས་ཀུན་སློང་ཆོས་བརྒྱད་ཀྱི་དུག་དང་མ་འདྲེས་པ་དང་བར་དུ་ཞུས་ལོ་ཐོབ་ལོ་ཙམ་ལས་རང་རྒྱུད་ཆོས་ཀྱིས་མ་སྨིན་པ་དྲེད་པོ་ཆོས་རྒྱུས་ཅན་བདག་ལྟ་བུར་མ་སོང་བ་དང་ཐ་མ་ཡང་མཚམས་ཐ་མལ་དུ་གྲོལ་ནས་རང་རྒྱུད་སྤུ་ཉག་གཅིག་གིས་བཟང་དུ་མ་སོང་བར་ཡར་བླ་མ་ལ་དག་སྣང་བར་མཆེད་གྲོགས་ལ་བརྩེ་གདུང་མར་སེམས་ཅན་ལ་སྙིང་རྗེ། ཉམས་ལེན་ལ་ཡིད་ཆེས་དང་སྙིང་རུས་སོགས་སྤོ་ཐོ་མཐུར་ལ་འགྲིལ་བ་བཞིན་ཇེ་ཆུང་དང་ཇེ་ཞན། རྒྱུད་ཇེ་གྱོང་ང་རྒྱལ་དང་ཕྲག་དོག་ཇེ་ཆེ་རུ་ཕྱིན་ན་ངལ་བ་འབྲས་མེད་དུ་ཕྱིན་པ་ཡིན་པས་དེ་འདྲས་རང་རྒྱུད་ཆུད་ཟོས་སུ་བཏང་བ་ནི་ཕུང་ཚབ་ཆེ། དེས་ན་རང་རེ་རྣམས་རང་དོན་རང་གཅེས་ཀྱི་བླང་དོར་མ་འཛོལ་བ་ཞིག་གནང་རྒྱུ་གལ་ཆེ་བ་ལྟར་འདིར་བླང་དོར་གྱི་བྱེད་ཕྱོགས་ཆ་ཤས་གཏན་ལ་དབབ་པ་ལ། དང་པོ་སྒྲུབ་གྲྭ་ལ་འཇུག་པའི་སྐབས་ཉིད་ནས་རྨང་གཞི་བརྟན་པོ་ཡོང་ཆེད། གང་འཇུག་འདོད་ཡོད་པ་རྣམས་ལའང་འཆར་ཟིན་ཞིག་ངེས་པར་དགོས་པ་མཐོང་སྟེ་དེའང་ཆོས་དང་བླ་མ་ལ་དད་གུས་བརྟན་པ།
དགེ་འདུན་གྱི་ཁྲིམས་ལ་སྲུང་བརྩི་ཞུ་ནུས་མིན་ལ་བརྟག་གཞིག་ལེགས་པར་བྱ་རྒྱུ་ལས། བློ་སྣ་མི་བརྟན་པའི་ཆོས་དྲེད་དང་གཞན་ནས་འཐབ་འཁོན་ཅན་དང་གནས་དབྱུང་བཏང་བ་དང༌། དེ་བཞིན་དུ་སྒྲུབ་པ་མཐའ་འཁྱོངས་དཀའ་བའི་ནད་གཞི་ལྕི་བ་སྙིང་རླུང་ནད་ཚབ་ཆེ་བ་སོགས་མ་བརྟགས་བབ་ཅོལ་དུ་བཞག་ན་རང་གཞན་ཟག་པ་བསོག་ཅིང་སྒྲུབ་སྡེ་སྤྱི་ཡི་བར་ཆད་དུ་འགྱུར་ཉེན་ཡོད་པས་བྱུང་རྒྱལ་དུ་མི་འཇུག་རྒྱུ་དང༌། སྒྲུབ་ཁང་དུ་དགོས་གལ་ཆེ་བའི་རིགས་སྨན་པ་དང་ཆུ་གློག་ཉམས་སྐྱོབ་པ་སོགས་དགོས་ངེས་རྣམས་ཐོག་མར་ནས་དམིགས་འོག་ཏུ་ཆུད་པར་བྱེད་རྒྱུ་ལས་དུས་མིན་དུ་གསར་འཇུག་སོགས་གཏན་ནས་མི་བྱ།

སྒྲུབ་པའི་སྒོར་ཞུགས་ནས་རང་རྒྱུད་ཆོས་དང་མཐུན་ཕྱིར་ཆོས་མིན་གྱི་སྤྱོད་པ་དང་འཇིག་རྟེན་ཆོས་བརྒྱད་ཀྱི་བྱ་གཞག་ལས་རྒྱང་བསྲིངས་ཏེ་ཆོས་གཤའ་མ་ཞིག་བྱེད་དགོས་པ་ལས། ལུས་མཚམས་ཁོང་དུ་གནས་ཀྱང་སེམས་བག་མེད་དུ་ཤོར་ནས་ཕྱི་རོལ་གྱི་སྐྱེ་བོ་ལ་ཕག་ལྟ་ཉན་རྣ་བྱེད་པ་སོགས་སྒྲུབ་པར་གཡེལ་བའི་རྒྱུ་དང༌། དེ་བཞིན་དུ་ནད་པར་སྔགས་འདེབས་དང་སྲུང་བའི་འཁོར་ལོ་སྟེར་བ། གཤིན་དོན་བདུན་བཅོལ་ལེན་པ་སོགས་ཉམས་ལེན་ལ་གནོད་རིགས་སྤང༌། འཇིག་རྟེན་གྱི་བྱ་བ་མོ་རྩིས་ཚེམ་དྲུབ་དང༌། འཁེལ་འཐག་ཤིང་བཞོགས་ལག་བཟོའི་རིགས་དང༌། ཚོང་བུན་ཁེ་བསྐྱེད་སོགས་རང་དང་གཞན་ལ་བགྱི་བར་བསྐུལ་བ། དངོས་གྲུབ་ཕྲོགས་པའི་རྒྱུ་ཆེན་པོར་འགྱུར་བའི་ཉེས་དམིགས་དྲན་ནས་འགོ་བའི་ནད་བཞིན་དུ་སྤང༌། དེ་བཞིན་དུ་སྒྲུབ་ཁང་དུ་ཡོད་པའི་མཚམས་གཡོག་དང་ལས་བྱེད་ཡིན་ཡང་ཐུན་གྱི་བར་གསེང་ཁོ་ན་མ་གཏོགས་སྒྲུབ་ཤག་ཏུ་འཛུལ་བ་དང་ངག་བསྲེ་བ་སྐད་ཅོར་བརྒྱབ་པ་སོགས་མི་བྱ། གུང་གསེང་གི་སྐབས་ཡིན་ཀྱང་དོན་མེད་ཀྱི་གཏམ་ཆགས་སྡང་བསོག་པའི་ངག་འཁྱལ་ལུང་ཚན་དང་ཆོས་ལུགས་སོགས་ཕྱོགས་རིས་ཀྱི་གཏམས་དང་ཅལ་ཀ་ཤག་འདེབས་སོགས་མི་བྱེད། སྒྲུབ་ཁང་ནང་དུ་ཡུལ་ཤོག་ཕྱོགས་བསྒྲིགས་དང་འཐེན་འཁྱེར་གྱི་རིགས་ནམ་ཡང་མི་བྱ།
གཞན་གྱི་ཐུགས་དམ་ལ་གནོད་པའི་རོལ་མོའི་རིགས་དུས་མིན་དུ་འབུད་དཀྲོལ་བརྡུང་གསུམ་དང་འཇིག་རྟེན་གྱི་གླུ་གཞས་རྣམས་ངག་ཐོག་དང་སྒྲ་ཐག་འཁོར་ལོ་སོགས་འུར་ཟིང་གི་བྱ་བ་སྤངས་ནས་ཁ་ཁུ་སིམ་པོའི་ངང་དགེ་སྦྱོར་གྱི་གནད་ལ་འགྲོ་བར་བྱེད་དགོས། ཐུན་བསྡམ་དཀྲོལ་ཐུན་དཔོན་པས་ཚོད་འཛིན་ཇི་ལྟར་བགྱིས་པ་བཞིན་སྒྲིགས་ལ་ཕབ་དགོས་ཀྱིན་སོ་སོའི་རང་སྣང་གང་དྲན་མི་བྱ། ཁྱད་པར་དུ་བླ་མ་དང་མཆེད་ལ་འགལ་ན་བསྒྲུབས་ཀྱང་འབྲས་བུ་མེད་པས་མཚམས་ཁང་དུ་ཁ་རྩོད་དང་ལག་འཛིང་ལྟ་བུ་ཚབ་ཆེན་བྱ་བའི་མི་སུ་འདྲའི་ཐད་ནས་བྱུང་ན་ཡང༌། དེ་ཉིན་རང་དུ་གནས་དབྱུང་བྱ་རྒྱུ་མ་གཏོགས་ཞུ་བཤགས་བྱ་ས་གཏན་ནས་མེད་པ་ངེས་པས་དེ་བཞིན་ནམ་ཡང་མི་འབྱུང་བར་ཐུགས་ལ་ངེས་གནང་ཞེས་ཞུ་བ་ལགས། གཉིས་པ་སྒྲུབ་པ་ལ་འཇུག་པའི་སྔ་སྣུར་དུ་མཚམས་ཀྱི་སྣ་སེལ་དུ་སྒྲུབ་འོས་རྣམས་སྤྱིར་མཚམས་ཀྱི་ཁོག་དབུབ་མཁྱེན་བརྩེའི་དགོངས་རྒྱན་ལྟར་བལྟ་བར་བྱ་ལ་བྱེ་བྲག་བར་ཆད་སེལ་ཆེད་རྡོ་རྗེ་ཕུར་པ་དང་ཉམས་ཆག་བསྐང་ཕྱིར་རྡོ་རྗེ་སེམས་དཔའ་རྣམས་ཐོག་མར་བདུན་རེ་ལས་མ་ཉུང་བར་བྱ་བར་གསུངས་པ་བཞིན་ཡང་ཕུར་ཕྲིན་ལས་འབྲིང་པོ་ལྟར་དང་རྡོར་སེམས་ཐར་ལམ་ལྔ་ལྡན་ལྟར་གྲུབ་པར་བྱས་ནས་ཐོག་མར་སོ་སོའི་རེ་འདོད་དང་སྒྲུབ་ཁང་གི་བྱེད་ཕྱོགས་དགོངས་དོན་གཅིག་ཏུ་བསྒྲིལ་ན་རང་ཅག་རྣམས་ལ་ཀུན་མཁྱེན་ཡབ་སྲས་ཀྱི་བརྒྱུད་པ་རིན་པོ་ཆེའི་བྱིན་རླབས་ཀྱི་དྲོད་ཚད་མ་ཡལ་བར་རྟོག་གེས་ཚིག་ཁྲིད་དང་ཆེན་པོའི་སྤོམ་ཁྲིད་ལྟར་མ་ཡིན་བར་མན་ངག་མྱོང་ཁྲིད་ཟབ་མོའི་སྲོལ་རྒྱུན་ཞིག་ཡོད་པ་འདི་ཤིན་ཏུ་གལ་ཆེ་བས་དེ་ལྟར་ན། ལོ་གསུམ་ཕྱོགས་གསུམ་གྱི་ཁོག་ཏུ། མདོ་ཕྱོགས་སྐྱེས་བུ་གསུམ་དང༌། གསང་སྔགས་དབང་བཞིའི་ཉམས་ལེན་བསྐྱེད་རྫོགས་རྫོགས་ཆེན་སྟེ། རིམ་གཉིས་མཐར་ཐུག་སྔ་འགྱུར་བླ་མེད་ཡོ་ག་གསུམ་གྱི་ཉམས་ལེན་བཅས་སྟན་ཐོག་གཅིག་ཏུ་གོང་འོག་ཐེག་པའི་བབ་དང་མི་འགལ་བར་ལམ་གྱི་ལྷུ་ཚང་ཞིང་གནད་ལྷོངས་པ་དགོས་པས། དེས་ན་ལོ་དང་པོར་སྔོན་དུ་ཞལ་ལུང་དང་ཞལ་ལུང་ཟིན་བྲིས་སྦྲགས་མ་དང༌།
ས་བཅད་མཁན་པོ་མུན་སེལ་རིན་པོ་ཆེས་ཁུལ་བཏོན་རྣམས་བསྡེབས་ལ། བློ་སྦྱོང་ཞག་བརྒྱའི་བཀའ་ཁྲིད་ལེགས་པར་ཐོབ་པར་བྱས་ནས། དེ་དག་རེ་རེ་བཞིན་ས་མིག་མཛུབ་གནོན་གྱིས་དཔྱད་འཇོག་སྤེལ་མའི་སྒོ་ནས་ཐུན་མོང་བློ་སྦྱོང་རང་རྒྱུད་ལ་བཀལ་ནས་ཞག་དུས་ཐུན་ཚད་ཡན་ཞིབ་ཕྲ་རང་ཉམས་དང་བསྟུན་ཏེ་ཉམས་སུ་ལེན་དགོས། དེ་ཡང་ཐུན་གྱི་སུམ་ཆ་བགོས་པའི་ཆ་གཉིས་བློ་སྦྱོང་དང་ཆ་གཅིག་སྐྱབས་འགྲོ་བསགས་པ་སྦྲེལ་ནས་ཐུན་མོང་བློ་སྦྱོང་གྲུབ་པ་དང༌། བྱང་ཆུབ་སེམས་བསྐྱེད་ལ། ཀུན་རྫོབ་སེམས་བསྐྱེད་སྨོན་སེམས་ཚད་མེད་བཞི་དང༌། བདག་གཞན་མཉམ་པ། བདག་གཞན་བརྗེ་བ། བདག་པས་གཞན་གཅེས་རྣམས་ལའང་སྔ་མ་བཞིན་དཔྱད་སྒོམ་དང༌། འཇོག་སྒོམ་སྤེལ་མས་ཉམས་སུ་ལེན།
སྐབས་སུ་རླུང་ཕྱི་ནང་གི་འགྲོ་འོང་དང་བསྟུན་ནས་གཏོང་ལེན་བསྒོམ། དེ་ལ་འཇུག་པ་སེམས་བསྐྱེད་ཕར་ཕྱིན་དྲུག་ལའང་སྔར་ལྟར་བློ་སྦྱང༌། ཐུན་ཚད་སྔ་མ་དང་མཚུངས་པར་ཐུན་གྱི་ཆ་བགོས་ཏེ་སུམ་ཆ་གཅིག་ལ་སེམས་བསྐྱེད་གྲངས་བསགས་བྱ། གྲངས་ཀ་ཡང་ཁྲི་བཞི་ལས་མི་ཉུང་བར་བྱ། དེ་ལའང་བསམ་གཏན་དང་ཤེས་རབ་གཉིས་ལས་སྔ་མ་ནི་སེམས་གནས་ཀྱི་ཞི་གནས་དང༌། ཕྱི་མ་ནི། ལྷག་མཐོང་བདག་མེད་རྟོགས་པའི་ཤེས་རབ་གཙོ་ཆེ་ལ་དེས་ན་སྔ་མ་འཇོག་སྒོམ་དང༌། ཕྱི་མ་ནི་དཔྱད་ཤེས་ཀྱིས་གཏན་ལས་དབབ་ཅིང་དཔྱད་འཇོག་སྤེལ་མས་ཉམས་སུ་མྱོང་བར་བྱེད་དགོས། དེ་ནས་ཞག་བརྒྱ་གྲུབ་ནས་སྔོན་འགྲོ་དངོས་ནི་གྲྭ་བཙུན་སྒྲུབ་སྡེ་གཉིས་སོ་སོའི་རང་ལུགས་ལྟར་བྱས་པས་ཆོག ། དེ་རྗེས་སེམས་སྦྱོང་བདུན་མ་རྒྱབ་སྣོན་གྱི་ཚུལ་དུ་ཞུས་ལ་ས་བཅད་ཕལ་ཆེར་ཉིན་ཤས་རེ་བསྒོམས་པས་ཆོག་སྟེ་བློ་སྦྱོང་ཞག་བརྒྱ་སྔར་སོང་ཟིན་པའི་ཕྱིར་ཞིབ་པར་མ་བྱས་ཀྱང་ཆོག །
དེ་ནས་སེམས་སྦྱོང་བདུན་གྱི་ཐ་མ་བདེ་སྟོང་གསལ་སྟོང་མི་རྟོག་པ་གསུམ་ལ་སེམས་སྦྱོང་བ་འདི་གལ་ཆེ་བས་རེ་རེ་ལ་བདུན་ཕྲག་རེ་ལས་མི་ཉུང་བར་བསྒོམས་ལ་མྱོང་བ་ཐོབ་པ་ཅི་ནས་ཀྱང་བྱ། དེ་དག་གི་སྐབས་ཟུར་བལྟས་དཔེ་ཆ་ནི་ཞལ་ལུང་དང༌། ཞེ་ཆེན་རྒྱལ་ཚབ་རིན་པོ་ཆེའི་སྔོན་འགྲོའི་ཁྲིད་དང་ཡོན་ཏན་མཛོད་སོགས་དཔེ་ལྟས་ཚུན་ཅི་ཐུབ་བྱ། དེ་ནས་བསགས་སྦྱོང་དངོས་རྡོར་སེམས་ནས་བཟུང་བླ་མའི་རྣལ་འབྱོར་བར་སྐུ་གསུམ་མཁའ་འགྲོ་གླིང་དུ་སྙིང་ཐིག་སྔོན་འགྲོ་ལྟར་བྱ་བ་ཡིན་ལ། ཕུར་པ་གླིང་སྒྲུབ་སྡེས་རིག་འཛིན་ཐུགས་མཆོག་རྡོ་རྗེའི་རྫོགས་ཆེན་འཁོར་འདས་རང་གྲོལ་སྔོན་འགྲོའི་ཟབ་ཁྲིད་ལྟར་ཉམས་སུ་ལེན་པ་ཡིན་པས་ཚུལ་དེ་ལྟར་བགྱིས་ན་རུང་མིན་༧སྐྱབས་རྗེ་བྱ་བྲལ་རིན་པོ་ཆེར་བཀའ་འདྲི་ཞུས་པས་རྗེ་གྲུབ་དབང་ཐུགས་མཆོག་རྡོ་རྗེ་དང༌། རིག་འཛིན་འཇིགས་མེད་གླིང་པ་གཉིས་བླ་སློབ་ཡིན་པ་དང་ཆོས་བརྒྱུད་གཅིག་པ་ཡིན་པས་དེ་ལྟར་མན་ངག་རྣམས་སྙིང་ཐིག་གིས་བརྒྱན་ན་ཆེས་འབྲེལ་ཆེ་ལ་དོན་ཆེ་བ་ཡིན་ཞེས་བཀའ་སྩལ་ཐོབ་པ་མ་ཟད་རིགས་ཀུན་ཁྱབ་བདག་འཁོར་ལོའི་མགོན་པོ་ཨོ་རྒྱན་ཆེ་མཆོག་འདུས་པ་རྩལ་གྱིས་ཀྱང་གནམ་ལྕགས་ཆོས་བརྒྱུད་ཉམས་ལེན་རང་རྐང་ལ་མན་ངག་སྙིང་ཐིག་ལྟར་གྱིས་ཞེས་རྡོ་རྗེའི་བཀའ་སྩལ་གནང་བྱུང་བས་རང་རེ་རྗེས་འཇུག་ཀུན་གྱིས་མ་འོངས་པར་འདི་ལྟར་བྱ་དགོས་པས་ཐུགས་ངེས་ཞུ། དེ་ལྟར་ན་རྫོགས་ཆེན་འཁོར་འདས་རང་གྲོལ་ལྟར་ན་སྐྱབས་ཕྱག་སྦྲགས་རྒྱུ་ཡིན་ལ། སྙིང་ཐིག་ཕལ་ཆེར་བླ་རྣལ་ཡན་ལག་བདུན་པ་དང་སྦྲགས་ནས་ཕྱག་འཚལ་བ་མང་བས་དེ་ལྟར་བྱ། ཁྲིད་རིམ་ཡང་སྙིང་ཐིག་ལྟར་ན་ཐུན་མོང་ནང་གི་སྔོན་འགྲོའི་ཁྲིད་ལག་ལེན་འདེབས་སྲོལ་ལྟར་དང༌། གནམ་ལྕགས་ལྟར་ན་རིག་འཛིན་ཐུགས་མཆོག་རྡོ་རྗེའི་ཟབ་ཁྲིད་ལྟར་བྱེད་དགོས།
བསགས་སྦྱོང་གྱི་གྲངས་ཚད་ནི། རྡོར་སེམས་འབུམ་གཅིག་དང་མཎྜལ་འབུམ་གཅིག ། ༧སྐྱབས་རྗེ་བྱ་བྲལ་རིན་པོ་ཆེས་བླ་མའི་རྣལ་འབྱོར་འབུམ་བརྒྱ་ཁ་སྐོང་དང་བཅས་པ་བསགས་པའི་ཕྱག་སྲོལ་འདུག་པས་དེ་ལྟར་གྲུབ་ན་ཤིན་ཏུ་ལེགས། འོན་ཀྱང་སྔོན་འགྲོའི་ལས་རིམ་དེ་དག་རྣམས་ལོ་གཅིག་ནང་གྲུབ་པར་བྱ་དགོས་སོ། ༈ ལོ་རིམ་གཉིས་པ་དངོས་གཞི་བསྐྱེད་རིམ་མ་ཧཱ་ཡོ་གའི་ཉམས་ལེན་གཙོ་བོ་ཡིན་ལ། དེ་ལ་ཐོག་མར་གསང་སྔགས་ཀྱི་འཇུག་སྒོ་དབང་ཐོབ་དགོས་པས་རྩ་གསུམ་གང་སྒྲུབ་རྒྱུའི་སྨིན་བྱེད་ཀྱི་རིམ་པ་རྣམས་དང་པོ་ཐོབ་པར་བྱེད་དགོས། བླ་མ་ཕལ་ཆེ་བའི་ཕྱག་སྲོལ་ལྟར་ན་བླ་མའི་རྣལ་འབྱོར་གྱི་སྔོན་དུ་གུ་རུ་ཡི་དམ་གང་རུང་དབང་གནང་སྲོལ་འདུག ། དང་པོ་བསྐྱེད་རིམ་རྣམ་བཞག་འོག་མིན་བགྲོད་པའི་ཐེམ་སྐས་དང་སྲོག་སྡོམ་གཟེར་བཞིའི་རྩ་འགྲེལ། བསྐྱེད་རིམ་ཟུང་འཇུག་སྙེ་མ། ཞེ་ཆེན་རྒྱལ་ཚབ་རིན་པོ་ཆེའི་བསྐྱེད་རིམ་ཁྲིད་རྣམ་ཞིབ་ཁྲྀད་ཞུས་ཏེ།
བསྐྱེད་རིམ་སྤྱི་ལ་གོ་བ་ཆགས་པར་བྱེད་དགོས། ཟུར་བལྟས་ཡོན་ཏན་མཛོད་འགྲེལ་ཉི་མའི་འོད་ཟེར་དང༌། རྩ་གསུམ་གླིང་པའི་བཟླས་པ་སྔགས་ཀྱི་པྲ་ཁྲིད་བསྙེན་སྒྲུབ་སྤྱི་གཅེས་རྣམས་དང་གཞན་ཡང་སོ་སོའི་རྩ་གསུམ་བྱེ་བྲག་གི་བསྙེན་ཡིག་རྣམས་ཞུས་ཏེ། དངོས་གཞི་བཙུན་མའི་སྒྲུབ་སྡེའི། ཐོག་མར་བླ་མ་རིག་འཛིན་འདུས་པ་ཟླ་བ་གཉིས་བར་དུ་བསྙེན་པ་ཐོན་ནས་ཐོ་རངས་དངོས་གྲུབ་བླང་ཞིང་བསྙེན་སྒྲུབ་ཀྱི་ཁ་སྐོང་སྦྱིན་སྲེག་ཉིན་གསུམ་ཙམ་གྱིས་གྲུབ་པ་དང༌། དེ་ནས་ཡི་དམ་ཐུགས་སྒྲུབ་དཔལ་ཆེན་འདུས་པའི་བསྙེན་སྒྲུབ་ལ་ཞུགས་ནས་ཟླ་བ་གསུམ་དང༌། དེ་ནས་ཐུགས་རྗེ་ཆེན་པོ་སྡུག་བསྔལ་རང་གྲོལ་ཟླ་བ་གསུམ་སྟེ་ཡི་དམ་ཞི་དྲག་གྲུབ་པ་དང༌། དེ་ནས་མཁའ་འགྲོ་བདེ་ཆེན་རྒྱལ་མོའི་རྩ་སྒྲུབ་ལ་འཇུག་པར་བྱ་སྟེ་ཡུན་ཟླ་བ་གསུམ། གོང་གསལ་རྣམས་རེ་རེ་བཞིན་ཁ་སྐོང་སྦྱིན་སྲེག་དང་གཏང་རག་ཚོགས་འཁོར་བཅས་ལོ་རིམ་གཉིས་པའི་རྩ་གསུམ་བསྙེན་སྒྲུབ་ཀྱི་རིམ་པ་གྲུབ་པའོ། ཡང་གནམ་ལྕགས་སྒྲུབ་སྡེ་ཕུར་པ་གླིང་དུ་ཆ་མཚོན་ན།
༈ དང་པོ་རྡོར་སེམས་ཐར་ལམ་ལྔ་ལྡན་དུས་བསྙེན་ཞག་ཉེར་གཅིག ། གཉིས་པ་བླ་མའི་ཐུགས་སྒྲུབ་རྩ་གསུམ་བཀའ་འདུས་སྤྱི་དྲིལ་བསམ་ལྷུན་ལས་བྱང་ཚར་རེ་སྔ་ཐུན་དང༌། ཐུན་གཞན་ལ་རྩ་བ་གཅིག་དྲིལ་བྱས་པའི་བསྙེན་པ་སིདྡྷི་འབྲུ་འབུམ་ཁ་སྐོང་དང་བཅས་པ། སྒྲུབ་པ་ཐོད་ཕྲེང་རྩལ་དང་ལས་སྦྱོར་ཧྲི་མ་ཧ་རི་ནི་ས་བཅས་སྒྲུབ་མཚམས་སྦྱིན་སྲེག་ཉིན་གསུམ་ཚོགས་སྐོང་བཅས་ཚར་བར་བྱ་བ་གྲངས་བསྙེན་ལ་ཟླ་བ་གཅིག་དང་ཞག་ཉེར་ལྔ། གསུམ་པ་འཁོར་འདས་ཟིལ་གནོན་སྟ་གོན་བྱས་ལ་ལོངས་སྐུ་ལྟར་སྒྲུབ་དུས་བསྙེན་ཞག་བདུན། བཞི་པ་བླ་མ་དྲག་པོ་པདྨ་ཁྲག་འཐུང་གསང་སྒྲུབ་བཞིན་བསྙེན་པ་ཞག་ཉེར་གཅིག ། ལྔ་པ་བླ་མའི་ནོར་སྒྲུབ་པདྨ་རྒྱལ་པོ་ཞག་ཉེར་གཅིག ༈ ཡི་དམ་གྱི་སྐོར་ལ། དང་པོ་བཀའ་བརྒྱད་ཆེན་མོ་གསང་བ་ཟིལ་གནོན་གྱི་ལས་བྱང་འབྲིང་པོ་ལྟར་དང་ཐུན་རྗེས་མ་རྣམས་ལ་རྒྱུན་ཁྱེར་ཁོ་ནས་ཞག་ཉེར་གཅིག ། གཉིས་པ་ཡང་ཕུར་ལས་བྱང་རྒྱས་པ་དང་ཕྲིན་ལས་རྒྱུན་ཁྱེར་སྦྲགས་ཡང་ཕུར་རྩ་བའི་བསྙེན་པ་ཁོ་ན་གྲངས་བསྙེན་ཟླ་བ་གཉིས་དང་ཞག་པོ་ལྔ།
གསུམ་པ་གཤིན་རྗེ་དུག་རི་མེ་འབར་ཞག་བདུན། རྟ་མགྲིན། ༈ མཁའ་འགྲོའི་སྐོར་ལ། དང་པོ་གསང་བ་ཡེ་ཤེས་ཟླ་བ་གཅིག་དང་ཞག་ཉེར་བརྒྱད། གཉིས་པ་བདུད་འདུལ་དྲག་མོ་ཞག་ཉེར་གཅིག ། གསུམ་པ་རླུང་ཞགས་མཁའ་འགྲོའི་སྒྲུབ་ཐབས་ཞག་ཉེར་གཅིག ། ཚེ་སྒྲུབ་ལྕགས་ཀྱི་རྒྱ་མདུད་ཞག་ཉེར་གཅིག ། རིག་འཛིན་འདུས་པར་བསྙེན་འབྲེལ་ཞག་ཉེར་གཅིག་བཅས་ཀྱིས་གྲུབ། ༈ ལོ་ཐ་མ་གསང་ཤེར་གྱི་ཉམས་ལེན་ལུང་ཨ་ནུ་ཡོ་ག་དང་འབྲེལ་བའི་མཚན་བཅས་རྫོགས་རིམ་སྐོར་ལ། གནམ་ལྕགས་རླུང་ཞགས་མཁའ་འགྲོའི་རྩ་རླུང་དང༌།
ཀློང་སྙིང་ཟུང་འབྲེལ་གྱི་རྩ་རླུང་ཁྲིད་ཞུས་ནས་ཐོག་མར་བདེ་སྟོང་རླུང་གི་རྫོགས་རིམ་ལྟར་རླུང་བུམ་པ་ཅན་བཟུང་ཞིང་དེ་ཡི་གེགས་སེལ་ཡན་ལག་ལྔ་སྦྱོང་གྱི་འཁྲུལ་འཁོར་ལ་བསླབ། གཏུམ་མོའི་ཉམས་ལེན་འབར་འཛག་གི་དམིགས་པ་དང་གེགས་སེལ་གཏུམ་མོའི་འཁྲུལ་འཁོར་རིག་འཛིན་བརྒྱད། ཐིག་ལེའི་འཁྲུལ་འཁོར་རྒྱལ་བ་རིགས་ལྔ། གེགས་སེལ་བོགས་འདོན་གྱི་འཁྲུལ་འཁོར་གསུམ་སྟེ་ཡོངས་དྲིལ་འཁྲུལ་འཁོར་ཉེར་གཅིག་བཅས་མདོར་ན་ཞག་བརྒྱ་ལ་ཚར་རྒྱུ། དེ་ནས་བཟུང་ཉིན་རེ་བཞིན་འཁྲུལ་འཁོར་ཚར་རེ་མ་ཆག་པར་བྱ་དགོས་སོ། དེ་ནས་ཐ་མ་རྫོགས་ཆེན་ཁྱད་པར་གྱི་སྔོན་འགྲོ་སྒོ་གསུམ་འཁོར་འདས་རུ་ཤན་སྦྱང་བ་ནས་དངོས་གཞི་ཁྲེགས་ཆོད་དང་ཐོད་རྒལ་གྱི་ཉམས་ལེན། ཉིན་མཚན་ཐུན་བཞིའི་རྣལ་འབྱོར་ཁྲིགས་རིམ་ལ་ཕབ་ནས་རྩེ་གཅིག་ཉམས་སུ་ལེན་ཚུལ་ནི། ཡོན་ཏན་མཛོད་རྫོགས་ཆེན་སྐོར་དང་ཚིག་གསུམ་གནད་དུ་བརྡེག་པའི་མན་ངག་དང་གནམ་ལྕགས་རྫོགས་ཆེན་དོན་ཁྲིད། ཁྲིད་ཡེ་ཤེས་བླ་མ་ཟུང་འབྲེལ་བྱས་ནས་འཁོར་འདས་རུ་ཤན་སྐབས་ཕྱིའི་རུ་ཤན་ལུས་ངག་ཡིད་གསུམ་གཅིག་ཏུ་ཞག་བཅུ་བཞི། ནང་གི་རུ་ཤན་རིགས་དྲུག་ས་བོན་སྦྱོང་བའི་དམིགས་པ་དང་སྦྲགས་འབྲུ་གསུམ་བཟླས་པ་འབུམ་བདུན་ཞག་བདུན་ལ་ཚར་རྒྱུ།
ལུས་སྦྱོང་ལ་ཞག་བདུན། ངག་སྦྱོང་རྒྱས་གདབ་ལ་ཞག་བདུན། རྩལ་སྦྱང་བ་ལ་ཞག་བདུན། གཉེན་བཙལ་ལ་ཞག་གསུམ། ལམ་གཞུག་ལ་ཞག་གསུམ། སེམས་སྦྱོང་ལ་བྱུང་གནས་འགྲོ་གསུམ་བརྟག་པ་ཞག་བཅོ་ལྔ། རྣལ་དབབ་ལ་ཞག་བཅུ་བཞི། སོར་ཞུགས་ལ་ཞག་གསུམ། བཅས་བསྡོམས་ཞག་བརྒྱད་ཅུ་ཐམ་པ། ཁྲེགས་ཆོད་ལ་ཟླ་བ་གསུམ་དང་ཞག་པོ་བཅུ་ལ་ཉམས་ལེན་དང༌།
དེ་ནས་ཐོད་རྒལ་ལའང་ཟླ་བ་གསུམ་དང་ཞག་པོ་བཅུ་བར་ཉམས་ལེན་བྱེད་དགོས། དེ་དག་གིས་ལོ་གསུམ་ཕྱོགས་གསུམ་དངོས་གཞི་ཉམས་ལེན་གྲུབ་པར་བྱས་ནས་མཐར་སྐོང་བཤགས་དང་ཆོས་སྐྱོང་གི་གཏང་རག་སོགས་རྒྱས་པར་བྱ། མཚམས་གྲོལ་ནས་ཀྱང་ཐོག་མར་ཆོས་གྲོགས་སོགས་ཉེ་བ་རྣམས་དང་འཕྲད་ཅིང་དེ་ཡི་རྗེས་སུ་རིམ་བཞིན་གཞན་དུ་འཕྲད། འདི་ཕྱིན་ཐུགས་དམ་སྔར་གྲུབ་པའི་རྒྱུན་ཁྱེར་རྣམས་མ་ཆད་པར་རྒྱུན་གྱི་ཉམས་ལེན་བྱ། དེ་བཞིན་མཁན་ཆེན་ངག་གི་དབང་པོའི་ཐུགས་དམ་ནར་མ་རྒྱུན་གྱི་ཉམས་ལེན་ལྟར་ཉིན་རེ་བཞིན་ཞོགས་པར་སྔོན་འགྲོ་དང་བུམ་ཅན་ཉིན་གུང་རྫོགས་ཆེན་སྲོད་དུ་གཏུམ་མོའི་ཉམས་ལེན་ནམ་ཕྱེད་ཤེས་པ་བུམ་འཇུག་སོགས་མདོར་ན་རབ་ཚེ་ལྷག་ཆོས་ཀྱིས་བསྒྲིལ་ནས་ཚེ་དང་སྒྲུབ་པ་མཐར་ཕྱིན་པར་བྱ། དེ་ལྟར་མ་ནུས་ཀྱང་སྔར་བརྩམས་པའི་མཇུག་འཁྱོལ་བར་བྱས་ཏེ་རང་ནུས་ཇི་ཡོད་བསྟན་པ་དང་སེམས་ཅན་གྱི་དོན་དུ་ཞབས་ཞུ་སྒྲུབ་པའི་དམ་བཅའ་བཅང་ཞིང་བསྔོ་བ་དང་སྨོན་ལམ་བཟང་པོས་ལས་འཕྲོ་མ་ལོག་པ་ཞིག་ཅི་ནས་ཀྱང་གལ་ཆེ་བས་དེ་ལུགས་བཞིན་ཐུགས་ལ་འདོགས་པར་ཞུ་ཞེས། སྙིང་ནས་གསོལ་བ་འདེབས་པ་ལགས་སོ། ཞེས་པའང་རང་ལ་རྟོགས་པ་མེད་པའི་གཞན་བསྐུལ་གཏམ་འོན་པས་རོལ་མོ་འཁྲོལ་བའི་དཔེར་ཟད་པ་བདེན་མོད། འོན་ཀྱང་རྡོ་རྗེ་འཆང་དངོས་མི་ཡི་ཟོལ་དུ་བཞུགས་པ་རིགས་བདག་ཨོ་རྒྱན་ཆེ་མཆོག་འདུས་པ་རྩལ་དང་ཐམས་ཅད་མཁྱེན་པ་འཇིགས་མེད་མཁྱེན་བརྩེའི་འོད་ཟེར་སོགས་དམ་པ་དུ་མའི་ཞལ་ལས་ལེགས་པར་ཐོས་པའི་དོན་རང་ལྟོས་གཞན་རྣམས་ལ་ཕན་པའི་ཀུན་ནས་བསླངས་ཏེ་དམ་པའི་ཕྱག་བཞེས་བཞིན་སྨྲས་པ་ལ་ནོར་བ་མེད་སྙམ་མོ།
ཞེས་པ་འདི་ཡང་སྐུ་གསུམ་མཁའ་འགྲོའི་གླིང་བཙུན་མའི་སྒྲུབ་སྡེ་དང༌།
གསང་སྔགས་ཕུར་པ་གླིང་གྲྭ་པའི་སྒྲུབ་སྡེ་སྟེ་ཨེ་ཝྃ་སྒྲུབ་སྡེ་ཟུང་གི་སྒྲུབ་བརྩོན་པ་རྣམས་ཀྱི་དགོས་མཁོའི་ཆེད་སྤྲུལ་མིང་གསང་སྔགས་བསྟན་འཛིན་ནས་སྨྲས་རིམ་བཞིན་རང་སློབ་དབྱངས་ཅན་ཆོས་སྒྲོན་ནས་གློག་ཀླད་འཕྲུལ་གྱི་དོ་ར་རུ་སོར་མོས་འདུ་བྱེད་བསྒྱུར་བ་དགེ་བར་གྱུར་ཅིག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
