གསུང་འབུམ། ངག་དབང་ཀུན་དགའ་བསོད་ནམས།
པོད ༣༤
ཡོངས་རྫོགས་དགེ་བསྙེན་དུ་བསྒྲུབ་པའི་ཆོ་ག་འཕྲིན་ལས་མཁའ་ཁྱབ།
༄༅། །ཡོངས་རྫོགས་དགེ་བསྙེན་དུ་བསྒྲུབ་པའི་ཆོ་ག་འཕྲིན་ལས་མཁའ་ཁྱབ་བཞུགས་སོ།། ༄༅། །ན་མོ་གུ་རུ་བུདྡྷ་དྷ་ཛ་ཡེ། ། བླ་མ་དང་ཐམས་ཅད་མཁྱེན་པ་ལ་ཕྱག་འཚལ་ལོ། ། སྦྱོར་བ་སྟོན་པའི་སྐུ་བཞུགས་པའི་སྤྱན་སྔར་མཆོད་པ་ལེགས་པར་བཤམ། བསྒྲུབ་བྱ་ཁྱིམ་པའི་ཆ་ལུགས་ཅན་གྱིས། ཐོག་མར་སྟོན་པ་ལ་ཡན་ལག་ལྔ་པ་གཏུགས་པའི་ཕྱག་གསུམ་འཚལ་དུ་བཅུག དེ་ནས་རང་ལ་གསུམ་འཚལ་དུ་བཅུག་ནས་མདུན་དུ་ཙོག་ཙོག་པུར་འདུག་ཏུ་བཅུག་ཅིང་ཐལ་མོ་སྙིང་ཁར་སྦྱོར་དུ་བཅུག་ནས། འདི་སྐད་ཅེས་བརྗོད་དེ། འདིར་བསྟན་པའི་རྩ་བ་སོ་སོ་ཐར་པའི་སྡོམ་པ་ཡིན་ལ། དེ་ལ་བཤད་ཚུལ་མང་དུ་ཡོད་པ་ལས།
འདིར་དམ་པའི་ཆོས་འདུལ་བ་ནས་གསུངས་པའི་སོ་ཐར་གྱི་སྡོམ་པ་འབོག་པར་བྱེད་པ་ལ། འདུལ་བ་མདོ་རྩ་བ་ལས། དགེ་བསྙེན་ཉིད་དང་དགེ་ཚུལ་ཉིད་དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པ་ལ་ཕྱི་མ་མི་བྱའོ། ། ཞེས་གསུངས་པས་བསྟན་པ་ལ་རིམ་གྱིས་སློབ་པར་བྱེད་པ་ལ་དགེ་སློང་གི་སྡོམ་པ་ལེན་པའི་སྔོན་དུ། དགེ་ཚུལ་གྱི་སྡོམ་པ་དང་། དེའི་སྔོན་དུ་དགེ་བསྙེན་གྱི་སྡོམ་པ་ལེན་པར་བྱེད་དགོས། འདི་ལ་ཉེས་མེད་ཕུན་ཚོགས་ཞེས་ཀྱང་བྱ་སྟེ། དེ་ལྟར་སྡོམ་པ་གསུམ་རིམ་གྱིས་བྱིན་པས་མཁན་སློབ་ལ་ཉེས་པ་མི་འབྱུང་ཞིང་། བསྒྲུབ་བྱའི་རྒྱུད་ལ་སྡོམ་པ་ཕུན་སུམ་ཚོགས་པ་སྐྱེ་བར་འགྱུར་བས་ན་དེ་སྐད་ཅེས་བྱའོ། ། སྐྱེ་ལ་ཉེས་བྱས་ཀྱི་དབང་དུ་བྱས་ན།
བསླབ་པའི་ཚིགས་གསུམ་པོ་སྔ་མ་སྔ་མ་སྔོན་དུ་མ་སོང་བར། ཕྱི་མ་ཕྱི་མ་སྦྱིན་དུ་མི་རུང་སྟེ། དེ་ལྟར་དུ་འདུལ་བ་ལུང་ལས་རྒྱས་པར་གསུངས་ཤིང་། མདོ་རྩ་བ་ལས་ཀྱང་ཚིགས་སྔ་མ་སྔོན་དུ་མ་སོང་བ་ལ་ཉེས་བྱས་སོ། ། ཞེས་གསུངས་པས་སོ། ། འདིར་ཉེས་མེད་ཕུན་ཚོགས་ཀྱི་དབང་དུ་བྱས་ནས་ཐོག་མར་དགེ་བསྙེན་དུ་སྒྲུབ་པར་བྱེད་པ་ཡིན་ལ། དེ་ཡང་དགེ་བསྙེན་གྱི་དོན་ནི། ཨུ་པ་སི་ཀ་ཞེས་པ་དགེ་བསྙེན་གྱི་སྐད་དོད་ཡིན་ལ། དེ་ཡང་དོན་དམ་པའི་དགེ་བ་མྱ་ངན་ལས་འདས་པ་ལ་ཉེ་བའི་དོན་གྱིས་ན་དགེ་བསྙེན་ཞེས་བྱ་བ་ཡིན། སྤྱིར་དགེ་བསྙེན་གྱི་སྡོམ་པ་ལ་གསུང་རབ་ལས་བཤད་ཚུལ་གྱི་དབང་དུ་བྱས་ན།
སྐྱབས་གསུམ་འཛིན་པའི་དགེ་བསྙེན། སྣ་གཅིག་སྤྱོད་པ། སྣ་འགའ་སྤྱོད་པ། ཕལ་ཆེར་སྤྱོད་པ། ཡོངས་སུ་སྤྱོད་པ། ཚངས་པར་སྤྱོད་པ། གོ་མའི་དགེ་བསྙེན་རྣམས་སུ་ཡོད་པ་ལས། འདིར་ཡོངས་སུ་རྫོགས་པའི་དགེ་བསྙེན་དུ་སྒྲུབ་པར་བྱེད་པ་ཡིན། ཡོངས་སུ་རྫོགས་པའི་དགེ་བསྙེན་ལ་ཡང་ཀུན་སློང་བསམ་པའི་བྱེ་བྲག་གིས། འཇིགས་སྐྱོབ་ཀྱི།
ལེགས་སྨོན་གྱི། ངེས་འབྱུང་གི་ཡོངས་སུ་རྫོགས་པའི་དགེ་བསྙེན་གྱི་སྡོམ་པ་རྣམས་སུ་ཡོད་པ་ལས། འཇིགས་སྐྱོབ་ནི། ཚེ་འདིར་རྒྱལ་པོའི་ཆད་པ་དང་། ནད་གདོན་སོགས་ཀྱི་འཇིགས་པ་ལས་སྐྱོབ་པར་འདོད་པ་ཙམ་གྱི་བསམ་པས་ཀུན་ནས་བླངས་པ་ཡིན་ཞིང་། ལེགས་སྨོན་ནི། ཕྱི་མར་ལྷ་དང་མིའི་བདེ་འབྲས་ཙམ་ཐོབ་པ་འདོད་པའི་བསམ་པས་ཀུན་ནས་བླངས་པའི་སྡོམ་པ་ཡིན་ལ། དེ་ཙམ་ནི་ཕྱི་རོལ་མུ་སྟེགས་བྱེད་ལའང་ཡོད་ཅིང་། སྡོམ་པ་དེ་དག་ལ་ངེས་འབྱུང་གི་བསམ་པ་མེད་པས་སོ་སོ་ཐར་པའི་སྡོམ་པ་དང་ཐར་པའི་ལམ་དུ་མི་འགྱུར་ཏེ། མཛོད་འགྲེལ་ལས།
ཅི་ཕྱི་རོལ་པ་རྣམས་ལ་ཡང་དག་པར་བླངས་པ་ལས་བྱུང་པའི་ཚུལ་ཁྲིམས་མེད་དམ་ཞེ་ན། ཡོད་མོད་ཀྱི། སོ་སོ་ཐར་པའི་སྡོམ་པ་ནི་མིན་ཏེ། དེ་ནི་སྲིད་པ་ལ་བརྟེན་པའི་ཕྱིར། རྟེན་སྡིག་པ་ལས་ཐར་བར་བྱེད་པ་མ་ཡིན་ནོ། ། ཞེས་གསུངས་པས་སོ། ། དེས་ན་སོ་སོ་ཐར་པའི་སྡོམ་པ་དང་། ཐར་པའི་ལམ་དུ་འགྱུར་བ་ལ་ངེས་འབྱུང་གི་བསམ་པས་ཟིན་པ་ངེས་པར་དགོས་ཏེ། མདོ་རྩ་བ་ལས། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ།
ཞེས་པ་དང་། འདུལ་བ་སུམ་བརྒྱ་པ་ལས། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོངས། ཞེས་སྡུག་བསྔལ་དེ་ལས་ཐར་པའི་མྱ་ངན་ལས་འདས་ཐོབ་འདོད་ཀྱི་བསམ་པ་བཅོས་མིན་ཞིག་ལ་འཇོག་པ་ཡིན་ཏེ། རྗེ་བཙུན་རིན་པོ་ཆེས། མྱ་ངན་འདས་པ་སྒྲུབ་པ་ལ། ཁམས་གསུམ་ལ་ཞེན་པ་སྤང་ཡང་འཚལ། ། ཁམས་གསུམ་ལ་ཞེན་པ་སྤོང་བ་ལ། ། འཁོར་བའི་ཉེས་དམིགས་དྲན་ཡང་འཚལ། ། ཞེས་གསུངས་པས་སོ། །
འཁོར་བའི་ཉེས་དམིགས་དྲན་པ་ལ། འཁོར་བ་ལ་སྡུག་བསྔལ་དང་སྐྱོན་གྱི་རྣམ་པ་ཇི་ལྟ་བུ་ཡོད་སྙམ་ན་ཁམས་གསུམ་དང་། རིག་དྲུག་གིས་བསྡུས་པའི་འཁོར་བ་ཐམས་ཅད་སྡུག་བསྔལ་གྱི་རང་བཞིན་ཅན་ཡིན་ཏེ་བཅོམ་ལྡན་འདས་ཀྱི་མདོ་ལས། འདོད་པའི་ཁམས་ནི་སྐྱོན་དང་བཅས་པ་སྟེ། ། གཟུགས་ཀྱི་ཁམས་ཀྱང་སྐྱོན་དང་བཅས་པ་ཡིན། ། དེ་བཞིན་གཟུགས་མེད་ཁམས་ཀྱང་སྐྱོན་དང་བཅས། ། མྱ་ངན་འདས་པ་འབའ་ཞིག་སྐྱོན་མེད་མཐོང་། ། ཞེས་པ་དང་། མདོ་དྲན་པ་ཉེར་གཞག་ལས། སེམས་ཅན་དམྱལ་བ་དམྱལ་མེས་ཉམས། །
ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་བས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ན། ། བདེ་བ་ནམ་ཡང་ཡོད་མ་ཡིན། ། ཞེས་གསུངས་པ་ལྟར་སེམས་ཅན་དམྱལ་བ་པ་རྣམས་ལ་གྲང་བ་དང་ཚ་བའི་སྡུག་བསྔལ་བཟོད་གླགས་མེད་པས་ཉམ་ཐག་པ་དང་། ཡི་དྭགས་རྣམས་ལ་བཀྲེས་པ་དང་སྐོམ་པའི་སྡུག་བསྔལ་བསམ་གྱིས་མི་ཁྱབ་པ་དང་། དུད་འགྲོ་རྣམས་ལ་གཅིག་ལ་གཅིག་བཟའ་བ་དང་གླེན་ཞིང་གཏི་མུག་ལ་སོགས་པ་བརྗོད་ཀྱིས་མི་ལང་བའི་སྡུག་བསྔལ་གྱི་སྡུག་བསྔལ་མཐའ་ཡས་པས་ཉམས་པ་དང་། མཐོ་རིས་གསུམ་ལའང་ལྷ་མ་ཡིན་རྣམས་ལྷའི་དཔལ་འབྱོར་ལ་རང་བཞིན་གྱིས་ཕྲག་དོག་པས་འཐབ་རྩོད་ཀྱི་སྡུག་བསྔལ་དང་།
འདོད་པའི་ལྷ་རྣམས་ཀྱང་དེ་ནས་ཤི་འཕོས་ཏེ་དམྱལ་བར་སྐྱེ་བ་རང་གིས་ཤེས་པ་ན། དམྱལ་བ་པའི་ལུས་ཀྱི་སྡུག་བསྔལ་ལས་སེམས་ཀྱི་སྡུག་བསྔལ་ཆེ་བ་ཡོད་པ་དང་། གཟུགས་མེད་ཀྱི་ལྷ་རྣམས་ལ་ད་ལྟ་སྡུག་བསྔལ་མངོན་གྱུར་པ་ཙམ་མེད་ཀྱང་། བྱ་ནམ་མཁའ་ལ་འཕུར་བ་ནམ་ཞིག་ས་ལ་ལྷུང་བ་ལྟར་ལས་ཀྱི་དབང་གིས་ཁམས་གོང་ནས་ཤི་འཕོས་ཏེ། དམྱལ་བ་ལ་སོགས་པར་སྐྱེས་ནས་སྡུག་བསྔལ་ཚབས་ཆེན་པོ་མྱོང་བ་ཡོད་པ་དང་། མི་རྣམས་ལའང་ཆེན་པོ་རྣམས་ལ་སེམས་ཀྱི་སྡུག་བསྔལ། དམན་པ་རྣམས་ལ་ལུས་ཀྱི་སྡུག་བསྔལ། ནོར་ཡོད་པ་ལ་བསྲུང་བསོག་གི་སྡུག་བསྔལ། མེད་པ་ལ་འཚོལ་འགྲོའི་སྡུག་བསྔལ། འདོད་པ་ཐོག་ཏུ་མི་བབས།
མི་འདོད་པ་ཐོག་ཏུ་འབབ་པ་དང་། མི་སེམས་རགས་པ་བསྲུང་དཀའ་བ་དང་། དགྲ་དང་འཕྲད་པ་དང་། གཉེན་དང་བྲལ་བ་ལ་སོགས་པའི་སྡུག་བསྔལ་དང་། མདོར་ན་དང་པོར་སྐྱེ་བ་དང་། བར་དུ་ན་བ་དང་། རྒས་པ་དང་། མཐར་འཆི་བའི་རང་བཞིན་ལས་མ་འདས་པ་འདུག་པས་ན་འཁོར་བ་འདི་གང་དུ་སྐྱེས་ཀྱང་སྡུག་བསྔལ་གྱི་གནས། སུ་དང་འགྲོགས་ཀྱང་སྡུག་བསྔལ་བསྐྱེད་པའི་གྲོགས། གང་ལ་ལོངས་སྤྱོད་ཀྱང་སྡུག་བསྔལ་སྤྱོད་པའི་ལོངས་སྤྱོད།
སྡུག་བསྔལ་གྱི་མཚན་ཉིད་ཅན་གྱི་འཁོར་བ་འདི་ལས་ཐར་པའི་མྱ་ངན་ལས་འདས་པ་ཅི་ནས་ཀྱང་ཐོབ་པར་བྱ། དེའི་ཆེད་དུ་ཡོངས་རྫོགས་དགེ་བསྙེན་གྱི་སྡོམ་པ་བླང་སྙམ་པའི་སེམས་བསྐྱེད་པར་མཛོད། བསམ་པ་དེ་ཙམ་ཉན་ཐོས་དང་རང་སངས་རྒྱས་རྣམས་ལ་ཡང་ཡོད་པས་ངེས་འབྱུང་གི་བསམ་པས་གོ་ཆོད་མོད། འདིར་ཐེག་པ་ཆེན་པོའི་སྡོམ་པ་ལེན་པར་བྱེད་པ་ལ་བསམ་པ་འདི་བཞིན་དུ་བསྐྱེད་པར་མཛོད། དེ་ཡང་ཆོས་རྗེ་ས་སྐྱ་པཎྚི་ཏས། དེས་ན་ད་ལྟའི་ཆོ་ག་ནི། ། བསམ་པ་སེམས་སྐྱེད་ཀྱིས་ཟིན་པའི། ། ཆོ་ག་ཉན་ཐོས་ལུགས་བཞིན་གྱིས། ། སོ་སོ་ཐར་པ་རིགས་བརྒྱད་པོ། ། བྱང་སེམས་སོ་སོ་ཐར་པར་འགྱུར། །
ཞེས་གཞན་དུ་སངས་རྒྱས་ཐོབ་འདོད་ཀྱི་བསམ་པས་ཟིན་པའི་སྡོམ་པ་ཐམས་ཅད་ཐེག་པ་ཆེན་པོའི་སོ་ཐར་གྱི་སྡོམ་པ་དང་། བྱང་སེམས་ཀྱིས་སྡོམ་པར་འགྱུར། ཞེས་གསུངས་པས་ན། སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པའི་བསམ་པ་སྐྱེད་པ་གལ་ཆེ་བ་ཡིན་ཏེ། མདོ་ལས། ནམ་མཁའི་མཐའ་གཏུགས་གྱུར་པ་ཇི་ཙམ་པར། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཇི་ཙམ་ལས་དང་ཉོན་མོང་མཐར་གྱུར་པ། ། ཞེས་གསུངས་པ་ལྟར་ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་ཐམས་ཅད་རང་དང་འབྲེལ་མེད་མ་ཡིན་ཏེ།
སྐྱེ་ཤི་འཕོས་ནས་ངོ་མ་ཤེས་པ་མ་གཏོགས་ཕ་མ་མ་བྱས་པ་མེད་ཅིང་བྱས་རེས་ཀྱིས་གནོད་པ་ལས་སྐྱབས་ཤིང་ཕན་བཏགས་པའི་དྲིན་ཅན་ཤ་སྟག་ཡིན་པས། དེ་རྣམས་བོར་ནས་བདག་ཉིད་བདེ་བར་འདོད་པ་མི་རིགས་ཏེ། ཇི་སྐད་དུ། སྐྱེ་ཤི་འཕོས་པའི་ངོ་མ་ཤེས་པ་དེ་བོར་ནས། ། གལ་ཏེ་ཅིག་ཐར་བྱེད་ན་དེ་ལས་ཁྲེལ་བོར་མེད། ། ཅེས་གསུངས་པས་སོ། ། ཕ་མ་སེམས་ཅན་རྣམས་བདེ་བ་འདོད་ཅིང་སྡུག་བསྔལ་མི་འདོད་ཀྱང་། རྒྱུ་འབྲས་ལོག་པར་སྤྱད་པས་ཁ་ཅིག་ནི་ད་ལྟ་ཚ་གྲང་ལ་སོགས་པའི་སྡུག་བསྔལ་ཚབས་ཆེན་པོ་ལ་ལོངས་སྤྱོད་ཅིང་། ཁ་ཅིག་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་སྤྱོད་པར་བྱེད་པ་འདི་རྣམས་སྙིང་རེ་རྗེ། སྙིང་རེ་རྗེ་སྙམ་དུ་བཞག་པས་མི་ཕན།
འདི་རྣམས་སྡུག་བསྔལ་ལས་བསྒྲལ་ཏེ་བདེ་བ་ལ་འགོད་པར་བྱེད་དགོས་ལ། དེའི་ནུས་པ་ད་ལྟ་རང་རེ་རྣམས་ལ་ཇི་ལྟ་བ་བཞིན་དུ་མེད་ཅིང་། རང་ལས་ཆེ་བ་ཚངས་པ་དང་། བརྒྱ་བྱིན་དང་། ཉན་ཐོས་དང་རང་སངས་རྒྱས་རྣམས་ལའང་མེད། སུ་ལ་ཡོད་ན་རྫོགས་པའི་སངས་རྒྱས་ཉིད་ལ་ཡོད་པ་ཡིན་ཏེ། རྫོགས་པའི་སངས་རྒྱས་ཀྱི་ཆོས་ཚིགས་སུ་བཅད་པ་གཅིག་ཙམ་གསུངས་པ་དང་། སྐུ་ལས་འོད་ཟེར་ཅུང་ཟད་སྤྲོས་པ་ལ་སོགས་མཛད་པ་དུ་མའི་སྒོ་ནས་སེམས་ཅན་དཔག་ཏུ་མེད་པའི་དོན་མཛད་པར་ནུས་པས་ན། བདག་གིས་ཕ་མ་སེམས་ཅན་ཐམས་ཅད་ཀྱི་དོན་དུ་མི་གནས་པའི་མྱང་འདས་རྫོགས་པའི་སངས་རྒྱས་ཀྱི་གོ་འཕང་ཅི་ནས་ཀྱང་ཐོབ་པར་བྱ། དེའི་ཆེད་དུ་ཡོངས་རྫོགས་དགེ་བསྙེན་གྱི་སྡོམ་པ་བླང་སྙམ་པའི་སེམས་བསྐྱེད་པར་མཛོད།
ཡོངས་རྫོགས་དགེ་བསྙེན་གྱི་སྡོམ་པ། དཀོན་མཆོག་གསུམ་ལ་སྐྱབས་སུ་འགྲོ་ཙམ་བྱེད་དུ་བྱས་ནས་ལེན་དགོས་ཏེ། མདོ་རྩ་བ་ལས། སྐྱབས་སུ་འགྲོ་བར་ཁས་བླངས་པའི་ཚིག་རྩོམ་པ་དང་། ཞེས་གསུངས་པས་སོ། ། དེ་ཡང་སངས་རྒྱས་ལ་སྐྱབས་སུ་མཆི་བས་མྱ་ངན་ལས་འདས་པའི་ལམ་སྟོན་པ་པོ་ཞུ་ཞིང་། ཆོས་ལ་སྐྱབས་སུ་མཆི་བས་མྱ་ངན་ལས་འདས་པ་ལ་སྐྱབས་དངོས་སུ་ཞུ། དགེ་འདུན་ལ་སྐྱབས་སུ་མཆི་བས་མྱང་འདས་སྒྲུབ་པའི་ཟླ་གྲོགས་ལ་སྐྱབས་ཞུས་ནས་སྡོམ་པ་ལེན་པར་བྱེད་པ་ཡིན་ནོ། ། དེ་ཐམས་ཅད་ཀྱི་དོན་ཧྲིལ་དྲིལ་ན། སྡུག་བསྔལ་གྱི་རང་བཞིན་ཅན་གྱི་འཁོར་བར་འཁྱམས་པའི་ཕ་མ་སེམས་ཅན་ཐམས་ཅད་ཀྱི་དོན་དུ།
དཀོན་མཆོག་གསུམ་ལ་སྐྱབས་སུ་སོང་ནས། དུས་འདི་ནས་བཟུང་སྟེ་མ་ཤིའི་བར་དུ་ཡོངས་རྫོགས་དགེ་བསྙེན་གྱི་སྡོམ་པ་བླངས་ལ་བསྲུང་། བདག་བསླབ་གཞི་ལྔ་འཛིན་པའི་དགེ་བསྙེན་དུ་གཟུང་དུ་གསོལ་སྙམ་པ་གྱིས་ལ་ཆོ་ག་འདིའི་རྗེས་ཟློས་མཛོད། བཙུན་པ་དགོངས་སུ་གསོལ། བདག་་་་་་བསྒྲུབ་བྱ་རང་གི་མིང་གང་ཡིན་པ་ནས་བརྗོད། མིང་འདི་ཞེས་བགྱི་བ། དུས་འདི་ནས་བཟུང་སྟེ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། ། བདག་ཇི་སྲིད་འཚོའི་བར་དུ་དགེ་བསྙེན་དུ་བཙུན་པས་གཟུང་དུ་གསོལ།
ལྷག་བོར་མ་གཏོགས་པའི་རང་གི་དོན་གྱི་སྔགས་བརྗོད་པ་ཡང་ངོ་། ཞེས་ལན་གསུམ་བཟླ་དགོས་པར་གསུངས་པས། གཉིས་པའི་ཡང་རྗེས་ཟློས་མཛོད། ཅེས་བརྗོད་ནས། སྔར་བཞིན་བཙུན་པ་དགོངས་སུ་གསོལ། ཞེས་པ་ནས། གཟུང་དུ་གསོལ་གྱི་བར་བརྗོད། གཉིས་པ་སོང་བའི་རྗེས་སུ་ཆོ་ག་འདི་ལ་དུམ་བུ་གསུམ། དགེ་འདུན་ལ་སྐྱབས་སུ་མཆིའོ་ཡན་ཆད་སྐྱབས་བརྗོད་པ། བདག་ཇི་སྲིད་འཚོའི་བར་དུ་ཞེས་པ་བདག་བརྗོད་པ།
བཙུན་པས་གཟུང་དུ་གསོལ་ཞེས་པ་གཞན་བརྗོད་པ་ཡིན་པས། བདག་བརྗོད་རྫོགས་པ་དགེ་བསྙེན་དུ་ཞེས་པའི་ཚིག་རྫོགས་པ་དང་། ཁྱེད་ཀྱི་རྒྱུད་ལ་་་་་་ཁྱེད་ཀྱི་སྡོམ་པ་ཐོབ་པར་ངེས་པའི་ཆེད་དུ་ངེད་ཀྱིས་ཀྱང་དགེ་བསྙེན་དུ་ཞེས་པའི་སྐད་གཟེངས་མཐོ་བ་མཛད་པའང་འདུག དགེ་བསྙེན་གྱི་སྡོམ་པ་སྐྱེ། ངེད་ཁྱེད་ཀྱི་སློབ་དཔོན་དུ་འགྱུར་བ་ཡིན་པས། དེ་དུས་སྡོམ་པ་ཐོབ་པར་ཤེས་པ་དང་། སློབ་དཔོན་དུ་གྱུར་ནས་སློབ་དཔོན་གྱིས་གཟུང་དུ་གསོལ་ཞེས་བརྗོད་དགོས་པས་དེ་ཡིད་ལ་ཞོག་ལ་གསུམ་པའི་རྗེས་ཟློས་ཀྱིས་ཅེས་བརྗོད། གསུམ་པ་ཟིན་པ་དང་། སློབ་དཔོན་གྱིས་ཐབས་ཡིན་ནོ་ཞེས་བརྗོད། སློབ་མས་ལེགས་སོ་ཞེས་བརྗོད།
དེས་ཁྱེད་ཀྱིས་དགེ་བསྙེན་གྱི་སྡོམ་པ་ཐོབ་པ་ཡིན། དེས་དགེ་བསྙེན་གྱི་སྡོམ་པ་འབོག་པའི་དངོས་གཞིའི་ཆོ་ག་སོང་ནས། མཇུག་བསླབ་བྱ་བརྗོད་པ་ལ་བསམ་པ་འདི་བཞིན་དུ་མཛོད། སྡོམ་པ་ཐོབ་ཀྱང་མ་བསྲུང་ན་ཕན་ཡོན་ཆེན་པོ་མི་འབྱུང་ཞིང་། ཉེས་དམིགས་ཆེན་པོ་འབྱུང་བས་བསྲུང་དགོས། བསྲུང་ལུགས་སྔོན་དགྲ་བཅོམ་པ་རྣམས་ཀྱིས་སྲོག་གཅོད་པ་སོགས་ལྔ་ཡིད་ཀྱིས་སྤངས་ཏེ། ལུས་ངག་གི་སླར་ལོག་པ་དེ་བཞིན་དུ་བདག་གིས་ཀྱང་བསླབ་སྙམ་པ་གྱིས་ལ་འདིས་རྗེས་ཟློས་མཛོད། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ།
སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པར་བགྱིའོ། ། ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། རྗེས་སུ་བསྒྲུབ་བོ། ། རྗེས་སུ་བགྱིད་དོ། ། གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས། ཇི་སྲིད་འཚོའི་བར་དུ་མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་།
རྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་མྱོས་བར་འགྱུར་བ་བག་མེད་པའི་གནས་སྤངས་ཏེ། འབྲུའི་ཆང་དང་། བཅོས་པའི་ཆང་། མྱོས་པར་འགྱུར་བ་བག་མེད་པའི་གནས་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ། ཇི་སྲིད་འཚོའི་བར་དུ་མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། རྫུན་དུ་སྨྲ་བ་དང་།
འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་སྤངས་ཏེ། འབྲུའི་ཆང་དང་། བཅོས་པའི་ཆང་དང་། མྱོས་པར་འགྱུར་བ་བག་མེད་པའི་གནས་ལས་སླར་ལོག་པར་བགྱིའོ། ། ཡན་ལག་ལྔ་པ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། ། རྗེས་སུ་བསྒྲུབ་བོ། ། རྗེས་སུ་བགྱིད་དོ། ། སློབ་དཔོན་གྱིས་ཐབས་ཡིན་ནོ། ། ཞེས་བརྗོད།
དགེ་བསྙེན་གྱིས་ལེགས་སོ་ཞེས་བརྗོད་དོ། ། བསླབ་པ་བརྗོད་པ་འདི་རྒྱ་དཔེར་ལན་གསུམ་བཟླས་པར་གསུངས་ཀྱང་། ལུང་དང་། ཀརྨ་ཤ་ཏཾ་དང་། དེ་དག་གི་འགྲེལ་པ་ལས་ལན་གསུམ་བཟླས་བྱ་བའི་དམིགས་བསལ་མ་བྱུང་བས་ལན་གསུམ་དང་ལན་གཅིག་གང་རུང་བརྗོད། དེས་ཁྱེད་ཀྱིས་དགེ་བསྙེན་གྱི་སྡོམ་པ་ལེགས་པར་ཐོབ་ནས། དགེ་བསྙེན་གྱི་སྡོམ་པའི་སྐྱབས་འགྲོའི་བསླབ་བྱ་སངས་རྒྱས་ལ་སྐྱབས་སུ་སོང་བས་འཇིག་རྟེན་པའི་ལྷ་ལ་ཕྱག་མི་བྱ། ཆོས་ལ་སྐྱབས་སུ་སོང་བས། སེམས་ཅན་ལ་གནོད་འཚེ་སྤོངས། དགེ་འདུན་ལ་སྐྱབས་སུ་སོང་བས་གྲོགས་མུ་སྟེགས་ཅན་དང་མི་འགྲོགས་པ་དང་།
སྐྱབས་འགྲོའི་བསླབ་བྱ་ཐུན་མོང་དུ་སྐྱེས་བུ་དམ་པ་ལ་བསྟེན་པ་དང་། དམ་པའི་ཆོས་ཉན་པ་དང་། ཚུལ་བཞིན་དུ་ཡིད་ལ་བྱ་བ་དང་། ཆོས་ཀྱི་རྗེས་སུ་འབྲངས་པའི་ཆོས་བསྒྲུབ་པ་སྟེ་བཞི་དང་། དབང་པོ་མི་རྒོད་པ་དང་། སྡོམ་པ་ཅི་ནུས་སུ་ལེན་པ་དང་། སེམས་ཅན་ལ་སྙིང་བརྩེ་བ་དང་། དཀོན་མཆོག་མཆོད་པ་ལ་བརྩོན་པ་རྣམས་ལ་ཚུལ་བཞིན་དུ་བསླབ། དགེ་བསྙེན་གྱི་སྡོམ་པའི་ཡན་ལག་མི་གསོད་པ་ལ་སོགས་པ་བཞི་ཡན་ལག་ཚང་བའི་སྒོ་ནས་བྱུང་ན་སྡོམ་པ་གཏོང་བས་བསྐྱར་ནས་ལེན། མི་མ་ཡིན་གསོད་པ་སོགས་ལྔ་བྱུང་ན།
སྡོམ་ལྡན་གཅིག་ལ་བཤགས་པ་བྱ། ཕྲ་མ་སོགས་མི་དགེ་བ་གཞན་དྲུག་པོ་ཕྱོགས་མཐུན་ཡིན་པས་ཡིད་ཀྱིས་བསྡམས་ནས་ལེགས་པར་སྲུངས་ཤིག ཅེས་བརྗོད། ཡོངས་རྫོགས་དགེ་བསྙེན་གྱི་སྡོམ་པ་འབོག་པའི་ཆོ་གའོ། ། འདི་དག་གིས་ཀརྨ་ཤ་ཏཾ་ལས། དགེ་བསྙེན་སློབ་པ་དང་ཞེས་པའི་དོན་བཤད་པ་ཡིན་ནོ། ། ཞེས་ཡོངས་རྫོགས་དགེ་བསྙེན་དུ་སྒྲུབ་པའི་ཆོ་ག་འཕྲིན་ལས་མཁའ་ཁྱབ་ཅེས་བྱ་བ་འདི་ཡང་རིགས་ལྡན་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་བུདྡྷའི་མཚན་ཅན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། གླིང་ཁ་བདེ་བ་ཅན་གྱི་ཡང་དབེན་བསམ་གཏན་ཕུག་ཏུ་བསྙེན་པར་རྫོགས་པ་དགེ་སློང་གི་སྡོམ་པ་ཐོབ་པའི་ཚེ། ཡོངས་རྫོགས་དགེ་བསྙེན་གྱི་སྡོམ་པ་ལོགས་སུ་འབོག་ཚུལ་འདི་ལྟ་བུའི་ཡིག་ཆ་ཞིག་བགྱི་འདོད་ཡོད་པ་བཞིན།
དུས་ཕྱིས་དཔལ་ལྡན་ས་སྐྱའི་ཆོས་གྲྭ་ཆེན་པོར་སྦྱར་བའོ། ། འདིའི་འཕྲིན་ལས་ནམ་མཁའ་དང་མཉམ་པར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཡོངས་རྫོགས་དགེ་བསྙེན་དུ་སྒྲུབ་པའི་ཆོ་ག་འཕྲིན་ལས་མཁའ་ཁྱབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
