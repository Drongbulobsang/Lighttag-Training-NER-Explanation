གསུང་འབུམ། ངག་དབང་ཀུན་དགའ་བསོད་ནམས།
པོད ༤
རང་ལོ་སོ་གསུམ་ཡན་གྱི་ཉམས་དབྱངས་ཀྱི་སྐོར་སོགས་ཐོར་བུ་འགའ་ཞིག་ཕྱོགས་གཅིག་ཏུ་བསྒྲིགས་པ།
༄༅། །དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་སོ་གསུམ་ཡན་གྱི་ཉམས་དབྱངས་ཀྱི་སྐོར་སོགས་ཐོར་བུ་འགའ་ཞིག་ཕྱོགས་གཅིག་ཏུ་བསྒྲིགས་པ་བཞུགས། ། ལེགས་པར་བཤད་པ་ཡིད་ཀྱི་གདུང་སེལ་ཞེས་བྱ་བ་བཞུགས། ༡༢༧ འདིར་སྨྲས་པ། རྣལ་འབྱོར་ངག་དབང་ཀུན་དགའི་མིང་ཅན་གྱིས་དཔལ་ས་སྐྱའི་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུ་ན་རང་ཉིད་གཅིག་པུར་གོང་མའི་གསུང་རབ་གླེགས་བམ་མང་པོ་ལ་བལྟ་ཞིང་ཡིད་སྐྱོ་སེང་ངེ་གནས་པའི་ཚེ། དེའི་ཉེ་སྐོར་དུ་ཕུག་རོན་ཞིག་བྱུང་ནས་འདི་སྐད་ཅེས་ཟེར་རོ། ། ཁྱེད་གཞན་དང་མི་འདྲ་བའི་བློ་གྲོས་གསལ་བས་གཞོན་ནུ་ཉིད་ནས་ཆོས་ལ་དད། བླ་མ་བཟང་པོ་དང་མཇལ། རྗེ་བཙུན་གོང་མའི་རྣམ་ཐར་སྐྱོང་བར་འདོད་པས་བྱེད་རྒྱུ་ཆོས་ལས་མེད་པ་ཞིག་འདུག་པ་འདི་ངོ་མཚར་ཆེ་སྟེ། ད་དུས་དམའ་བས་བསྟན་པ་མར་འགྲིབ་ལ་ཐུག་པས། བསྟན་པ་གསལ་བར་ནུས་པའི་བཤེས་གཉེན་རྣམས་ལས་བླུན་པོ་དག་ཀུན་གྱི་གཅེས་པར་འཛིན།
ཆོས་རྒྱལ་རྣམས་ཉམས་སྡིག་རྒྱལ་རྣམས་དར། ། མདོར་ན་དོན་གྱི་ཆོས་བཞིན་བྱེད་པའི་གང་ཟག་རྣམས་ལ། གོང་ནས་སྐྱོང་མཁན་མེད། འོག་ནས་འདེབས་མཁན་མེད། མཉམ་པོས་ཆགས་སྡང་ཕྲག་དོག་གི་སྒོ་ནས་གནོད་ཅི་འཁྱོལ་བྱེད་པ་སོགས། ། དེང་སང་གི་ཆོས་མཛད་རྣམས་འོ་བརྒྱལ་ཆེན་པོ་རང་གདའ་བས། ཁྱེད་རང་ཀྱང་སྤྱི་སྒོས་ཀྱི་བསྟན་པ་བསམ་མི་འགྲུབ་པའི་དོན་བསྒྲུབ་པའི་འོ་བརྒྱལ་འདི་འདྲ་མཛད་པ་ལས། དེང་སང་གི་ཕལ་པ་རྣམས་དང་། ཆོས་མཛད་དུ་ཁས་འཆེ་བ་དག་གི་བྱེད་ལུགས་འདི་བཞིན་མཛད་ན་ལེགས་པ་མ་ཡིན་ནམ། ཞེས་པའི་ལན་དུ་ཁོ་བོས་འདི་སྐད་སྨྲས་སོ། །
ཁྱོད་ཕུག་རོན་གྱི་སྨྲས་པའི་གཏམ་གྱི་དོན། ། འགའ་བདེན་མོད་ཀྱི་ཁ་ཅིག་བདེན་རྒྱུ་མེད། ། དུས་སྙིགས་མ་ཡི་རྟགས་ཀུན་འདུག་མོད་ཀྱང་། ། ང་སྤྱི་སྒོས་ཀྱི་བསྟན་པ་བསམ་པ་ཡི། ། དོན་མི་འགྲུབ་པ་འདྲ་ཡང་འགྲུབ་ངེས་ཏེ། ། ཁོང་དཀོན་མཆོག་ཐུགས་རྗེའི་མི་བསླུའི་ཕྱིར། ། དུས་དེང་སང་གི་མི་རྣམས་ཕལ་ཆེ་བ། ། ལས་བྱེད་རྒྱུ་མི་དགེ་བཅུ་པོར་འདུག ། ཁོང་ཆོས་མཛད་ཚོ་ཇི་ལྟར་མཛད་ཀྱིན་འདུག ། ཅེས་སྨྲས་པས།
ཁོ་ན་རེ། དེང་སང་ཆོས་མཛད་ཐོས་བསམ་བྱེད་ལོ་རྣམས་གཞུང་སྣ་རེ་མི་ཤེས་ཀྱང་ངོ་ཚ་མེད་ཀྱི་རབ་འབྱམས་པའི་མིང་རེ་ཐོགས་པ་བྱེད། ཡོན་ཏན་དགའ་རབ་ཡོད་པ་རྣམས་ཀྱང་ཁོང་རང་ཚོ་རིགས་མཐུན་གྱི་ནང་བསྟོད་མི་བྱེད་པར་གཅིག་གི་གོང་དུ་གཅིག་ཤོར་དོགས་བསམ་ནས་སྨད་གང་ཐུབ་མཛད། ཁོང་བླ་མ་ཕལ་ཆེར་ཡང་། ཐོག་མར་ཐོས་པའི་སྒྲོ་འདོགས་གཅོད་པ། བར་དུ་བླ་མ་མཁས་པ་བསྟེན་པ། ཐ་མར་རང་ཉིད་ཉམས་སུ་ལེན་པ་སོགས་གང་ཡང་མེད་པར། དབང་ཆོག་ཚིག་རྐྱང་རེ་ཙམ་སྨྲ་རྒྱུ་ཡོད་པ་སོགས་ལ་རང་གཞན་ཀུན་ལ་ཕན་པར་རློམ་ཞིང་དེ་ལྟར་དུ་ཁས་ལེན་དང་བཅས། མཁས་པ་དག་ཁྲེལ་བའི་རྒྱུ་ཁོ་ན་བྱེད་ཅིང་། སློབ་མ་སྣོད་དང་ལྡན་མི་ལྡན་ཡང་ནོར་རྫས་བཟང་ངན་ལ་རག་ལས་ཀྱི་འདུག་ལགས།
བསྒྲུབ་ཆེན་པ་རྣམས་ཀྱང་ལྟོ་གོས་གཏམ་གསུམ་ལ་གྱོང་བསྐུར་བའི་སྒྲུབ་པ་མི་མཛད་པར། ལྟོ་གོས་གཏམ་གསུམ་གྱི་ཆེད་དུ་ཉི་མ་མི་འཁྱོལ་ཞིང་སྡུག་བསྲན་བསྐྱེད་པ་དེ་རི་ལ་བཞུགས་པས་བཞུགས་པ་རྗེས་མེད་ཀ་མང་བར་འདུག་ཅིང་། མདོར་ན་དེང་སང་གི་ཆོས་པ་ཕལ་མོ་ཆེ་འཕྲལ་སྤྱོད་ཆོས་ལུགས་ལྟར་སྣང་ཡང་ཀུན་སློང་དུག་གསུམ་ཀ་ཤས་ཆེ་བ་འདུག་ལགས་ནའང་། དེང་སང་ནི་དེ་ཚོ་ཀ་ཁ་ཡང་དྲག ནོར་ཡང་ཕྱུག གཉེན་འཁོར་ཡང་མང་བ་སོགས་མདོར་ན་མཐུན་རྐྱེན་ཤིན་ཏུ་འཛོམས་ཤིང་། དོན་གྱི་ཆོས་བཞིན་བྱེད་པ་རྣམས་དེ་ལས་ལྡོག་ཏེ་གདའ་བས། གོང་ཞུས་ལྟར་ཁྱེད་རང་ཡང་དེང་སང་གི་སྐྱེ་བོ་རྣམས་ཀྱིས་བྱེད་ལུགས་བཞིན་མཛད་ན་མཐུན་རྐྱེན་འཛོམས་པར་འགྱུར་བས་ཐུགས་བདེ་བ་འོང་བ་འདྲ་ལགས། ཟེར་བའི་ལན་དུ་འདི་སྐད་ཅེས་སྨྲས་སོ། ། དུས་དེང་སང་གི་ཆོས་པ་ཕལ་ཆེ་བའི།
ལས་བྱེད་ལུགས་དེ་ལྟར་འདུག་མོད་ཀྱི། མི་ཁོ་བོ་ལ་མཐུན་རྐྱེན་མེད་པ་འདི། ལས་ཆོས་མཐུན་རང་བྱས་པ་རྐྱང་པས་མིན། ། ཁོང་གོང་བཞུགས་ལ་ཁུར་ཆ་ཆེ་བར་བྱས། ། རང་མཉམ་པོ་ལ་ཐབས་མཁས་དུ་མས་འགྲོགས། ། ཁོ་ཞན་པ་ལའང་མཉམ་འགྲོགས་བྱས་པ་སོགས། ། དོན་གཞན་སེམས་དང་འགལ་དོགས་བྱས་པས་ལན། ། ཚུལ་དེ་མིན་བྱས་ན་འདི་མིན་ཞིག ། མི་ཐམས་ཅད་ལ་ཡོངས་བ་ཁོ་བོ་ལ། ། དོན་མི་འབྱུང་རྒྱུ་མེད་མོད་འོན་ཀྱང་ནི། །
ཚུལ་དེ་ལྟར་དུ་བྱས་པ་རང་གཞན་ལ། ། དུས་འཕྲལ་ཕུགས་སུ་ལེགས་པར་གོ་བ་ཡིན། ། ཞེས་སྨྲས་པས། ཁོ་ན་རེ། རེ་ཆེན་པོ་ཞིག་ཡོད་ཀྱང་ཡོད་དེ་རྗེས་སུ་ཡི་རང་། ཁྱེད་རང་གཞན་དང་མི་འདྲ་བས་མིན་པ། གཞན་ཆོས་དོན་གྱི་མཛད་པ་ཕལ་ཆེར་ཡང་མཐུན་རྐྱེན་འཛོམས་ཞིང་རྐྱེན་ངན་མེད་ཚེ། ། ཐོས་བསམ་སྒོམ་པས་ཀུན་ཐུགས་རྒྱུད་འབྱོར་གྱི་འདུག་ཀྱང་། དེ་ལས་ལྡོག་ཚེ་གང་ཡང་མི་དྲན་པ་ཁོ་ན་མང་ཡང་། ཁྱེད་ལ་ནི་མཐུན་རྐྱེན་གང་མ་འཛོམས་ཀྱང་དེ་ཙམ་གྱི་ཁྱད་པར་མི་འདུག་པ་འདི་ལྷག་པར་ངོ་མཚར་ཆེ།
ཟེར་བའི་ལན་དུ་འདི་སྐད་སྨྲས་སོ། ། ང་ཤེས་རྒྱུད་འཕགས་ནོར་གྱིས་ཕྱུག་པས། རྫས་ཟང་ཟིང་དག་བྱུང་ཡང་སྨོན་རྒྱུ་མེད། ། ང་རང་སེམས་དང་བླ་མ་དམ་གསུམ། ། དོན་དབྱེར་མེད་ཀྱི་གྲོགས་ལ་འབྲལ་རྒྱུ་མེད། ། གཞན་སེམས་ཀྱི་གྲོགས་དེ་མཛའ་ཡང་འབྲལ། ། རྒྱུ་དེ་བ་ན་གཉེན་འཁོར་ལ་སྨོན་རྒྱུ་མེད། ། ལར་གྲོགས་མེད་ཀྱི་རྟོག་འགྱུ་འཕེལ་བའི་ཕྱིར། ། ཡིད་སྐྱོ་བ་ལ་བཟོད་གླགས་མི་གདའ་སྟེ། ། གང་ལྟར་ཀྱང་རུང་ཕྱོགས་རེ་ལས་གཞན་པའི།
ཡིད་བསམ་རྒྱུ་མེད་དེ་འདྲ་བྱ་མ་མྱོང་། ཞེས་སྨྲས་པས། ཡང་ཁོ་ན་རེ། ཁྱེད་ཀྱི་མཛད་ཚུལ་གང་ནས་བསམ་ཡང་ཐུགས་ལ་སྤངས་རྟོགས་ཀྱི་ཡོན་ཏན་ཁྱད་པར་ཅན་ཞིག་ཡོད་ངེས་སུ་འདུག་པས་དེ་བདག་ལ་གསུངས་པ་ཞུ། ཟེར་བའི་ལན་དུ་འདི་སྐད་སྨྲས་སོ། ། ང་སྔོན་བསགས་ཀྱི་ལས་འཕྲོ་བཟང་བའི་མཐུས། ། རྟེན་འདི་དལ་འབྱོར་གྱི་མི་ལུས་མཆོག་འདི་ཐོབ། ། ལོ་གཞོན་ནུ་ནས་དོན་གཉེར་ཆོས་ལས་མེད། ། རྗེ་གྲུབ་ཐོབ་ཀྱི་དྲིན་ལས་རབ་ཏུ་བྱུང་། ། དེའི་རྗེས་ཉིད་དུ་ཆོས་རྗེ་མུས་ཆེན་གྱིས། །
གསུང་བདུད་རྩིས་བདག་བློའི་བུམ་པ་བཀང་། ། རྒྱུ་དེ་བས་ན་རང་གཞན་བསྟན་གསུམ་ལ། ། ཆེར་ཕན་འདོད་ཀྱི་བསམ་པ་བཟང་པོ་དེ། ། རྐྱེན་བཞི་ཙམ་ཞིག་བྱུང་ཀྱང་ལྡོག་མ་མྱོང་། ། མི་ཁོ་བོ་ལ་ཡོན་ཏན་འདི་ཁོ་ན། ། གཞན་སྣ་གཅིག་ཀྱང་མེད་དོ་འོན་ཀྱང་ནི། ། དུས་དེང་སང་གི་བསྟན་འཛིན་གཞན་རྣམས་ལས། ། ངེད་ཁྱད་པར་འཕགས་པ་མཐུན་སྣང་གྲུབ། ། ཧ་ཧ་ཞེས་སྨྲས་པས། ཁོ་ན་རེ།
ཡོན་ཏན་སྦ་བ་དམ་པའམ། མཁས་པའི་ལུགས་སུ་གདའ་བས་སླར་ཞུ་མི་སྤོབས། གང་ལྟར་ཡང་བདག་གི་ད་རེས་ཀྱི་ལུས་རྟེན་འདི་ལ་དམ་པའི་ཆོས་བྱེད་སྐལ་བ་མི་འདུག་པས་སྐྱེ་བ་ཕྱི་མ་ལ་ཁྱེད་ཀྱིས་རྗེས་སུ་བཟུང་བར་ཞུ། ཟེར་བའི་ལན་དུ་འདི་སྐད་ཅེས་སྨྲས་སོ། ། རྗེ་མཁྱེན་བརྩེ་ནུས་པ་ཀུན་ལྡན་པའི། ། ཕ་སངས་རྒྱས་རྒྱལ་མཚན་ཐུགས་རྗེ་ཡིས། ། མི་བདག་གི་དོན་གཉིས་མཐར་ཕྱིན་ནས། ། གྲངས་མཐའ་མེད་འགྲོ་བ་མ་ལུས་པ། ། ཀུན་ཁོ་བོས་གདུལ་བྱར་འགྱུར་བར་ཤོག ། ཅེས་སྨྲས་པས་ཁོ་རབ་ཏུ་དགའ་བའི་རྣམ་འགྱུར་འགའ་རེ་སྟོན་ཞིང་།
བདག་ཡིད་མགུ། ཡིད་མགུ་ཟེར་ཞིང་འཕུར་སོང་ངོ་། ། ཞེས་པ་འདི་ནི་སྐྱེས་ཐོབ་བློ་གྲོས་རབ་ཏུ་གསལ་བའི་ས་བོན། མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱི་ཐུགས་རྗེ་དང་གསུང་གི་བདུད་རྩིའི་དྲོད་ཆེར་གྱིས་བསྐྱངས་པ་ལ་བརྟེན་ནས་རྣམ་དཔྱོད་ཀྱི་འབྲས་བུ་ཆེ་ཆེར་རྒྱས་པ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྦྱར་བའོ། ། ཉམས་དབྱངས་མཐོང་བ་དོན་ལྡན་ཞེས་བྱ་བ་བཞུགས་སོ། ༡༢༨ ། ན་མོ་གུ་རུ་པུཎྱ་ཨིནྡྲ་ཡེ། རྗེ་འབྲེལ་ཚད་དོན་ལྡན་ས་སྐྱ་པའི། ། གདུང་དྲི་མ་མེད་པའི་ཚུལ་བཟུང་ནས། ། ལས་དག་པའི་གདུལ་བྱ་སྨིན་མཛད་པའི། །
རྗེ་གྲུབ་ཆེན་པུཎྱ་ཨིནྡྲ་དེ། ། མི་ཁོ་བོའི་སྤྱི་གཙུག་རྒྱན་དུ་མཛེས། ། དུས་རྒྱུན་ཆད་མེད་པར་གསོལ་བ་འདེབས། ། ཐུགས་བརྩེ་བ་ཆེན་པོས་བཟུང་ནས་ཀྱང་། ། བདག་ཚེ་འདིའམ་འཆི་ཁའམ་བར་དོ་རུ། ། དོན་འབྲས་བུ་སྨིན་པར་བྱིན་གྱིས་རློབས། ། བདག་སྐྱིད་སྡུག་ལེགས་ཉེས་ཅི་བྱུང་ཡང་། ། ཡིད་གཏོད་ས་གཞན་ན་མི་གདའ་བས། ། ཕ་བླ་མ་དཀོན་མཆོག་གསུམ་པོ་མཁྱེན། ། སེམས་ཁོ་ཐག་ཆོད་དོ་དཀོན་མཆོག་ཚོགས།
བདག་གི་དུས་མིན་འཆི་ལས་སྐྱབས་དུ་གསོལ། ། དུས་ངན་པ་དེང་སང་སྙིགས་མའི་དུས། ། མི་ཉོན་མོངས་རགས་པའི་སྤྱོད་ངན་གྱིས། ། སྤྱིར་བསྟན་པའི་སྒྲོན་མེ་མནལ་ལ་ཐུག ། སྒོས་འཁྲུལ་མེད་རྗེ་བཙུན་ས་སྐྱ་པའི། ། བསྟན་དྲི་མེད་རྒྱུན་བཟང་ཆད་ལ་ཉེ། ། ཚུལ་འདི་འདྲ་བསམ་གྱིན་མཆི་མ་དཀུ། ། དུས་དེང་སང་དབུས་གཙང་སྡེ་དཔོན་རྣམས། ། ཁོང་རྒྱལ་བརྒྱུད་དྲི་མེད་འབངས་སུ་འབེབས། ། ཁོ་འབངས་འོས་རྣམས་ཀྱིས་རྒྱལ་ས་འཛིན། །
དོན་ཆོས་སྐྱོད་རྒྱལ་པོའི་དར་རྒྱས་ཉམས། ། ཁོ་སྡིག་སྤྱོད་རྒྱལ་པོའི་མངའ་ཐང་རྒྱས། ། ཚུལ་འདི་ཡང་བསམ་ཞིང་སྐྱོ་བ་སྐྱེས། ། ལར་དུས་ངན་སྙིགས་མ་འདི་འདྲ་ལ། ། བློ་བསམ་མནོ་བཏང་གྱིན་ངལ་བའི་རྒྱུ། ། ད་དེ་བས་སྤྲོས་པའི་འཕྲོ་བཅད་དེ། ། ཚུལ་འདི་བཞིན་རྒྱུད་ལ་སྦྱོར་བར་རིགས། ། སྤྱིར་མི་ལུས་ཐོབ་པ་དཀོན་མོད་ཀྱང་། ། སྒོས་ཆོས་མཇལ་རབ་བྱུང་ཉིན་སྐར་ཙམ། ། ཆེར་དཀོན་པའི་དོན་གཉིས་ལྡན་དུས་འདིར། །
དུས་གཏན་དུ་བདེ་འདོད་བསམ་པ་ཡིས། ། དོན་དགོས་མེད་ཚེ་འདིར་བྱ་བ་རྣམས ། སེམས་ཆགས་ཞེན་སྤངས་ཏེ་རྒྱབ་ཏུ་བསྐྱུར། ། ཚུལ་འདི་བཞིན་ལག་ཏུ་ལེན་པར་རིགས། ། རྗེ་བླ་མ་གྲུབ་ཐོབ་འབད་ནས་ཚོལ། ། དེ་མཉེས་བྱེད་ཐབས་ལ་རྩོལ་བ་བསྐྱེད། ། སེམས་སྐྱེ་མེད་རྟོགས་པའི་གདམས་པ་ཞུས། ། སྐྱོན་ཡོན་ཏན་ལེན་ཤེས་རྒྱུད་ལ་སྦྱོར། ། རྒྱུད་ཡོན་ཏན་འགའ་དང་མ་ལྡན་བར། ། རྗེ་བླ་མའི་དྲུང་ནས་འབད་ནས་བསྒོམ། །
ཡིད་སྐྱིད་ཤོས་སྤངས་ཏེ་སྙིང་རུས་བསྐྱེད། ། རང་རྟོགས་པའི་གདེངས་འགའ་ཐོབ་རྗེས་སུ། ། གནས་ངེས་མེད་དབེན་གནས་བསྟེན་པ་གཅེས། ། གོས་གཏུམ་མོའི་གོས་ལ་འཆོལ་བ་གཅེས། ། ཟས་དཀའ་ཐུབ་རླུང་ཟས་བསྟེན་པ་གཅེས། ། དོན་འཇིག་རྟེན་ལྟོ་གོས་སྙན་གྲགས་ལ། ། སེམས་རེ་འདོད་རྩད་ནས་གཅོད་པ་གཅེས། ། རང་མྱུར་དུ་འབྲས་བུ་ཐོབ་འདོད་པའི། ། སེམས་སྙིང་རུས་བསྒོམ་བསྲན་བསྐྱེད་པ་གཅེས། ། དོན་འདི་བཞིན་ལག་ཏུ་ལེན་ནུས་ན། །
སེམས་སྐྱེ་བ་མེད་པའི་དོན་རྟོགས་འགྱུར། ། དོན་སྐྱེ་མེད་རྟོགས་ན་འཆི་མེད་ཐོབ། ། གདེང་དེ་དང་མི་ལྡན་སྐྱེ་བོ་རྣམས། ། ཆེར་རབ་འཇིགས་འཆིང་བ་ཀུན་ལ་སྤོངས། ། ལོ་རྒན་གཞོན་གང་གི་ཐུབ་རྒྱུ་མེད། ། ནད་ཟུག་རྔུས་མནར་ཞིང་འཆི་བར་ཤེས། ། དེ་ཤེས་ཀྱང་བཟློག་ཐབས་སྤུ་ཙམ་མེད། ། ཡུལ་རང་ཡུལ་ཡིན་ཞེས་སྡོད་དབང་མེད། ། ནོར་རང་ནོར་ཡིན་ཞེས་འཁྱེར་དབང་མེད། ། གཉེན་མཛའ་བཤེས་ཡིན་ཞེས་འགྲོགས་དབང་མེད། །
རང་གཅིག་པུར་དབང་མེད་འགྲོ་དགོས་པའི། ། དུས་ངན་པ་དེ་ལ་མ་ཐུག་གོང་། ། དོན་འཆི་མེད་རྟོགས་པའི་ཐབས་བཟང་ལ། ། བློ་ལེ་ལོར་མ་སྡོད་རྩོལ་བ་བསྐྱེད། ། ཆོས་ཤ་མ་རང་ཞིག་བྱེད་མོད་ཀྱང་། ། ལོང་ཡོད་སྙམ་སློད་ལས་མ་འདུག་ཅིག ། ཡང་དེ་ཙམ་སྙིང་རུས་མི་ལྕོགས་ན། ། སྤྱིར་དོན་གཉིས་ལྡན་པ་མངོན་འགྱུར་མོད། ། སྒོས་རབ་ཏུ་བྱུང་ཞིང་ཁྲིམས་ལ་གནས། ། བཀའ་མདོ་རྒྱུད་བསྟན་བཅོས་ཐོས་བསམ་བྱ། །
རྗེ་བླ་མ་བསྟེན་ལ་གདམས་ངག་ཞུས། ། ཆོས་འཆད་རྩོད་རྩོམ་སོགས་རྣམ་དཀར་ལ། ། དུས་རྣམ་པ་ཀུན་དུ་འབད་འབུངས་བསྐྱེད། ། རང་རྒྱུན་དུ་ཟབ་མོའི་ཉམས་ལེན་ལ། ། སེམས་གཡེལ་མེད་འབད་དེ་བརྩོན་པར་རིགས། ། དོན་བསྡུ་བའི་ཚིག་ལ་འདི་ལྟར་ཏེ། ། རྗེ་ཀུན་མཁྱེན་སངས་རྒྱས་མྱུར་ཐོབ་ཕྱིར། ། རང་ཚེ་འདིས་སྣང་བ་མ་ནུབ་བར། ། ལས་རྣམ་དཀར་ཁོ་ནས་འདའ་བ་དང་། ། རང་འཆི་ཁར་བླ་མའི་ཐུགས་ཁ་རུ། །
སེམས་འགྲོ་ངེས་འཕོ་བའི་གདམས་པ་ཞིག ། ཡིད་ལེ་ལོར་མ་གཏོང་འབད་ནས་སྦྱོངས། ། རང་འཆི་ཁར་འཕོ་བ་ཐེབ་ངེས་མཛོད། ། ཚུལ་འདི་བཞིན་ལག་ཏུ་ལེན་ནུས་ན། ། དོན་འཆི་ཁར་གྲུབ་མཐའ་སྙོགས་པར་ངེས། ། རབ་ཚེ་འདིའི་བྱ་བ་བློས་ཐོང་ནས། ། ཆོས་བསྒྲུབ་པས་གྲུབ་པ་ཐོབ་པའམ། ། ཚུལ་འདི་གཉིས་གང་རུང་ལག་ལོན་ན། ། རྟེན་དལ་འབྱོར་སྟོང་ལོག་སྤངས་པ་ཡིན། ། ཆོས་མཇལ་བས་མཇལ་གོ་ཆོད་པ་ཡིན། །
མི་བདག་ཀྱང་དེ་བཞིན་ཉམས་ལེན་པས། ། རྗེ་བསླུ་མེད་རྣམས་ཀྱི་ཐུགས་རྗེ་ཡིན། ། བདག་ཚེ་ཡི་བར་ཆད་ཀུན་ཞི་ནས། ། དོན་མཐའ་རུ་འཁྱོལ་བར་བྱིན་གྱིས་རློབས། ། བུ་དད་ལྡན་རྣམས་ཀྱང་དེ་བཞིན་མཛོད། ། དེ་སྙིང་གཏམ་ཡིན་ནོ་རྒྱུད་ལ་སྦྱོར། ། ཚུལ་འདི་བཞིན་ཚིགས་སུ་བཅད་པ་འདི། ། ཆེར་རབ་དགའི་སར་བཞུགས་པུཎྱ་མཚན། ། རྗེ་གང་དེར་སྙིང་ནས་དད་ཐོབ་པ། ། དཔལ་ས་སྐྱ་པ་ཡི་རིགས་སྐྱེས་ཤིང་། །
ཡོངས་འགྲོ་མགོན་ཟས་གཙང་སྲས་པོ་ཡི། ། བསྟན་དྲི་མ་མེད་པའི་སྒོར་ཞུགས་པ། ། མིང་ངག་དབང་ཀུན་དགའ་བསོད་ནམས་ཞེས། ། འགྲོ་ཡོངས་ལ་གྲགས་པ་བདག་གིས་སྦྱར། ། ཚུལ་འདི་ལྟར་བགྱིས་པའི་བསོད་ནམས་ཀྱིས། ། དོན་རྣམ་གཉིས་འགྲུབ་པའི་བཀྲ་ཤིས་ཤོག ། སརྦ་མངྒ་ལཾ།། ༈ །།ཉམས་དབྱངས་བདག་ཏུ་འཛིན་པའི་མདུད་པ་འགྲོལ་བའི་ཡན་ལག་བཞུགས། ༡༢༩ ན་མོ་གུ་རུ་ས་མ་ཡེ། སངས་རྒྱས་ཀུན་ལས་ལྷག་པའི་བཀའ་དྲིན་ཅན། །
པུཎྱ་ཨིནྡྲ་མཆེད་དང་མུས་པ་རྗེ། ། སངས་རྒྱས་རྒྱལ་མཚན་ཞེས་སུ་ཡོངས་གྲགས་པའི། འགྲན་གྱི་དོ་མེད་གསུམ་ལ་སྙིང་ནས་འདུད། ། བདག་ཅག་དེང་ནས་སེམས་ཉིད་མ་རྟོགས་བར། ། རྒྱུན་དུ་དམ་པ་གསུམ་གྱིས་རྗེས་བཟུང་ནས། ། དོན་གཉིས་འགྲུབ་པ་འབད་མེད་ལྷུན་གྲུབ་ཤོག ། ཀུན་སྤངས་ཀུན་ལྡན་མྱུར་དུ་ཐོབ་གྱུར་ཅིག ། ཀྱེ་མ་འཇིག་རྟེན་འགྲོ་བ་རྣམས། ། རང་གིས་རང་བཅིངས་སྙིང་རེ་རྗེ། ། དེ་དོན་ཅུང་ཟད་འཆད་པ་ལ། །
དཔེ་དོན་གཉིས་ལས་དང་པོ་ནི། ། རིན་ཆེན་གསེར་གྱི་དངོས་པོ་ཞིག ། མི་གཙང་རྫས་ཀྱི་གོས་གྱུར་ཏེ། ། གསེར་དུ་ཀུན་གྱིས་ཤེས་དཀའ་བ། ། དཔེ་ཡིན་དོན་ནི་རང་གི་སེམས། ། གདོད་ནས་དྲི་མ་དང་བྲལ་ཡང་། ། བག་ཆགས་ངན་པས་གོས་པར་གསུངས། ། དེ་ཕྱིར་བློ་གྲོས་ལྡན་པའི་མིས། མི་གཙང་རྫས་ཀྱི་གོས་པའི་གསེར། ། བརྟགས་པས་ཕྱི་ནས་ངོ་ཤེས་ལྟར། །
དད་བརྩོན་ལྡན་པས་རབ་འབད་ན། ། བག་ཆགས་ཀུན་སེལ་ཐེ་ཚོམ་མེད། ། དེས་ན་གཏན་དུ་བདེ་འདོད་རྣམས། ། རང་གི་རང་སྡུག་མ་བཟོ་བར། ། གཅིག་ཤེས་ཀུན་གྲོལ་ཟབ་ལམ་ལ། ། བརྩོན་པར་མཛོད་ཅིག་དད་ལྡན་ཚོ། ། ད་ནི་རང་ལ་གྲོས་ཤིག་གླེང་། ། འཁྲུལ་ཞིག་བླ་མ་མཆོག་རྣམས་ཀྱིས། ། སྣང་སྲིད་སེམས་སུ་ངོ་སྤྲོད་ཅིང་། ། དེ་ཡང་སྐྱེ་འགག་གནས་གསུམ་དང་། །
བྲལ་བས་དེ་དོན་སྒོམས་ཤིག་གསུངས། ། གཞན་ཡང་མ་དག་སྣོད་བཅུད་ཀུན། ། རྟེན་དང་བརྟེན་པའི་རང་བཞིན་དུ། ། མཉམ་རྗེས་ཀུན་དུ་མོས་པ་དང་། ། སྣང་སྟོང་ཟུང་འཇུག་འབའ་ཞིག་བློས། ། རྒྱུན་ཆད་མེད་པར་འདའ་བར་གཅེས། ། དེ་སྐད་གསུངས་ཕྱིར་བདག་གིས་ཀྱང་། ། དབེན་པར་བསྒོམ་པས་བློ་བགྱིས་པའི། ། མ་དག་རྣམ་རྟོག་ཇེ་ཉུང་དུ། ། འགྲོ་དགོས་ཡིན་མོད་བདག་ལ་ནི། །
སྔོན་སྦྱངས་ཆུང་པའི་མ་དག་པའི། ། རྣམ་རྟོག་ཇེ་འཕེལ་ཇེ་འཕེལ་སོང་། ། བདག་འདྲའི་བླུན་པོའི་འཁྲུལ་ཚབ་ལ། ། འདྲེན་མཆོག་རྣམས་ཀྱི་ཐུགས་རྗེས་གཟིགས། ། སྐྱེ་མེད་རྟོགས་པར་བྱིན་གྱིས་རློབས། ། སྡུག་བསྔལ་ཀུན་འབྱུང་རྩ་བ་ནི། ། བདག་འཛིན་ཉིད་ཡིན་གཞན་ལས་མིན། ། ཅི་ཕྱིར་ཞེ་ན་རང་སེམས་འདིའི། ། འཁྲུལ་སྣང་ཀུན་ལ་བདེན་བཟུང་བས། ། གྲངས་མེད་ལུས་དང་སྡུག་བསྔལ་དག །
བླངས་ཤིང་མྱོང་ནས་འཁོར་བར་འཁྱམས། ། ཡིན་ཞེས་གོང་མའི་གསུང་ལས་ཤེས ། དེ་བས་བདག་ནི་ད་ཕྱིན་ཆད། ། སེམས་ལ་མཆོག་འབྲིང་ཐ་མ་དང་། ། བཟང་ངན་ལེགས་ཉེས་བདེ་སྡུག་སོགས། ། བག་ཆགས་འཁྲུལ་སྣང་ཅི་ཤར་རུང་། ། ཅུང་ཟད་བདེན་འཛིན་འབྱུང་སྲིད་ཀྱང་། ། བག་མེད་པར་ནི་འཛིན་རི་ཀན། ། གང་ཤར་བླ་མེད་ཐེག་པ་ལ། ། བརྟེན་ནས་རྣམ་ཀུན་མཆོག་ལྡན་གྱིས། །
ས་ནས་ཐོབ་མེད་འབྲས་བུ་དེ། ། འགྲོ་དྲུག་སྲིད་ལས་བསྒྲལ་བའི་ཕྱིར། ། མྱུར་དུ་འགྲུབ་པར་བདག་རེ་འོ། ། རེ་བ་གཏིང་ནས་ཟད་གྱུར་ན། ། དེ་བས་ལྷག་པའི་འབྲས་བུ་ཞིག ། ལོགས་ན་མེད་སྙམ་ཁོ་བོ་སེམས། ། འདི་ལྟའི་གདམས་པ་ཟབ་མོ་ནི། ། འཁོན་རིགས་ཤཱཀྱའི་བཙུན་པའི་ཚུལ། ། ངག་དབང་ཀུན་དགའི་མིང་ཅན་གྱིས། ། རང་དང་འདྲ་བའི་འཁྲུལ་ཚབ་ཅན། །
འགའ་ལ་ཕན་ཕྱིར་དབེན་པའི་གནས། ། གླིང་དགའ་བདེ་བ་ཅན་དུ་བྲིས། ། འདི་བྲིས་བསོད་ནམས་དེ་ཡི་མཐུས། ། བདག་ཅག་དུས་འདིར་ལོ་བརྒྱའི་བར། ། འཚོ་བ་བསླུ་མེད་དཀོན་མཆོག་གི ། བྱིན་གྱིས་བརླབས་ནས་བསམ་པ་ཀུན། ། འབད་མེད་མཐའ་རུ་འཁྱོལ་གྱུར་ཅིག ། སརྦ་མངྒལཾ།། ༈ །།ཞལ་གདམས་ཟིན་བྲིས་བདུད་རྩིས་ཐིགས་པ་ཞེས་བྱ་བ་བཞུགས། ༡༣༠ ན་མོ་གུ་རུ་བུདྡྷ་དྷྭ་ཛ་ཡེ།
དུས་གསུམ་མཁྱེན་པའི་བཤེས་གཉེན་ཆེ། ། མུས་ཆེན་འཁོར་ལོ་སྡོམ་པ་ཡི། ། གསུང་གི་བུམ་བཟང་ལས་འོངས་པའི། ། མན་ངག་བདུད་རྩི་འདིར་སྤེལ་ལོ། ། དེ་ལ་འདིར་རང་་་་་་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ། བཅུ་ཕྲག་གཉིས་སུ་གསུམ་གྱི་མ་ལོན་པ་ཆུ་མོ་གླང་གི་ལོ། རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་ལ་གྲགས་པའི་མཁས་བཙུན་བཟང་གསུམ་གྱིས་ཡོན་ཏན་མ་ལུས་པའི་མངའ་བདག་འབྲེལ་ཚད་དོན་དང་ལྡན་ངེས་པའི་ཡོངས་སུ་འཛིན་པ་ཆེན་པོ་དེ་ཉིད་ཀྱི་ཞབས་དྲུང་དུ་སླེབས་ཏེ། སྐྱེས་བུའི་གཙུག་རྒྱན་དམ་པ་དེ་ཉིད་ཀྱི་གསུང་གི་བདུད་རྩི་མཐའ་དག་ངོམས་མེད་དུ་འཐུང་ཞིང་ཟབ་གནད་ལ་བཅུད་ལེན་བགྱིད་པའི་སྐབས་ཤིག རང་གི་སེམས་ཀྱི་འཆར་སྒོ་འགའ་རྗེའི་ཞབས་དྲུང་དུ་ཕུལ་བས། དེ་ལན་དུ་ཞལ་གདམས་ཀྱི་ཡི་གེ་ཞིག་གནང་བྱུང་བ་ལ་བལྟས་པས་མན་ངག་ཟབ་མོ་ཀུན་གྱི་ཡངས་རྩེའི་བཅུད་བསྡུས་སུ་ངེས་པའི་ཤེས་པ་གཏིང་ཐག་པ་ནས་འདྲོངས་ཏེ་བརྗེད་པས་འཇིགས་ནས་གནང་འཕྲལ་ཡི་གེར་བཏབ་པ་ནི་འདི་ལྟར་སྟེ། །
འཇམ་དབྱངས་ཀུན་དགའ་བསོད་ནམས་ཀྱི་དྲུང་དུ་ཞུ་བ། མཉམ་རྗེས་གཉིས་ཀ་ལ་སེམས་ཧོན་ནེ་ཡོངས་བ་དེ་སེམས་གནས་པའི་འབུད་ཙམ་ཡིན། དེ་ལ་རིག་པ་ལ་ངར་ཅུང་ཟད་སྟོན། བསྒོམ་པའང་གདོད་དེ་སེམས་ཀྱི་རང་མདངས་ཨ་རྙེད་ལྟ། བལྟས་པས་སྟོན་གྱི་ནམ་མཁའ་དྭངས་པ་ལ་བལྟས་པ་བཞིན་རིག་སྟོང་རྗེན་ནེ་ཡེ་རེ་བ། མར་མེ་རླུང་གི་མ་བསྐྱོད་པ་ལྟ་བུ་རང་གསལ་ལྷག་གེ་བ། རང་མདངས་ཡལ་ལེ་བ། སེམས་ཀྱི་ངོ་བོ་འདི་རང་ཡིན་པར་འདུག་སྙམ་པ་ཙམ། ཡུལ་གྱི་སྟེང་དུ་བཏང་ཀྱང་མི་འགྲོ་བ་ཞིག་བྱུང་ན། སེམས་ལ་ཐོ་ཅུང་ཟད་ཐོང་བའི་རྟགས་ལགས།
ལར་སེམས་ཧོན་ནེ་བ་དེ་ལ་ཀྱཻ་རྡོར་དང་མགོན་པོ་ལྟར་ན་སྤྱན་དབུས་མ་ནས་གསལ་འདེབས་བདེ་མཆོག་ལྟར་ན་ཞལ་གྱི་དཀྱིལ་འཁོར་ནས་སེམས་བཟུང་ནས་གསལ་བའི་རྒྱས་འདེབས། སྐྱོན་ཡོན་གང་དུ་ཡང་མི་འཛིན་པ་གདམ་ངག་ལགས། དཀོན་མཆོག་གསུམ་ལ་མོས་གུས་བྱེད་པ་ཤིན་ཏུ་གལ་ཆེ་ལགས་ཞེས་རྡོ་རྗེ་འཆང་ཆེན་པོ་རྗེ་བཙུན་བུདྡྷའི་མཚན་ཅན་གྱི་ཞལ་གྱིས་གདམས་པའི་ཟིན་བྲིས་བདུད་རྩིས་ཐིགས་པ་ཞེས་བྱ་བ་འདི་ནི་འདྲེན་མཆོག་དེ་ཉིད་ཀྱི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་བ་ཤྲཱི་ས་སྐྱ་པ་ཤཱཀྱའི་དགེ་སློང་ཨ་ནནྡའི་མིང་ཅན་གྱིས་གླིང་དགའ་བདེ་བ་ཅན་དུ་བྲིས་པ་ལས་སླར་ཡང་རྗེ་བླ་མའི་གསུང་ལ་བསྣོན་འཕྲི་སྤང་པའི་མགོ་མཇུག་གི་ཚིག་རྣམས་ལ་བསྣན་ཁ་ཅུང་ཟད་དང་བཅས་དཔལ་ས་སྐྱའི་བདེ་མཆོག་ཕོ་བྲང་དུ་བྲིས་པའོ། ། སརྦ་མངྒལཾ།། ༈ །།རྗེས་སྤྱོད་ཉམས་ལེན་གོང་འཕེལ་གྱི་ཡི་གེ་ཞེས་བྱ་བ་བཞུགས། ༡༣༡ མཚན་ཐོས་པར་དཀའ་བ་སངས་རྒྱས་རྒྱལ་མཚན་ལ་ཕྱག་འཚལ་ལོ། ། ཆོས་ཉིད་མི་འགྱུར་བ་མཚོན་དོན། ། བཻཌཱུར་ས་གཞི་ཡི་དབུས་སུ། ། འགྲོ་ལ་དགོས་འདོད་དག་འབྱུང་དོན། ། རིན་ཆེན་ཁྲི་ཆེན་གྱི་སྟེང་དུ། །
ཚུལ་སྟོན་ཉེས་པ་ཡི་མ་གོས། ། མཚོན་དོན་པདྨ་ཡི་སྡོང་པོ། ། དེ་སྟིང་དམིགས་མེད་ཀྱི་ཤེས་རབ། ། རང་བཞིན་ཉི་མ་ཡི་དཀྱིལ་འཁོར། ། རབ་རྒྱས་དམིགས་མེད་ཀྱི་སྙིང་རྗེའི། ། ངོ་བོ་ཟླ་བ་ཡི་གདན་སྟེང་། ། རང་སེམས་བླ་མ་དང་དབྱེར་མེད། ། རྣམ་པ་རིན་ཆེན་གྱི་འབྱུང་ལྡན། ། སྐུ་མདོག་བཙོ་མ་ཡི་མདོག་ཅན ། སྐྱིལ་ཀྲུང་མཆོག་སྦྱིན་དང་མཉམ་བཞག །
རིན་ཆེན་རྒྱན་ཆ་ཡི་ཕྱུག་པ། ། མཚན་བཟང་སོ་གཉིས་དང་དཔེ་བྱད། བརྒྱད་ཅུ་ཐམས་ཅད་ཀྱི་བརྒྱན་པ། ། འགྲོ་ལ་དགོས་འདོད་དག་སྩོལ་ཞིང་། ། འོད་ཟེར་བྱེ་བ་ཡི་ཚོགས་འགྱེད། ། གསལ་སྟོང་ངོ་བོ་ཡི་སྐུ་དེའི། ། ང་རྒྱལ་དུས་ཀུན་དུ་གསལ་ཞིང་། ། གང་མཐོང་བླ་མ་ཡི་སྐུ་སྟེ། ། ཅི་ཐོས་བླ་མ་ཡི་གསུང་མཆོག ། གང་བསམ་བླ་མ་ཡི་ཐུགས་ཡིན། །
ཀུན་ཀྱང་བདེ་སྟོང་དུ་གསལ་ལེ། རིག་སྟོང་བརྗོད་མེད་དུ་སིང་ངེ་། འདི་འདྲའི་ཉམས་ཀྱི་རང་དགའ་བ། མཚན་ལྡན་བླ་མ་ཡི་དྲིན་ཡིན། ། རྗེ་བཙུན་མུས་ཆེན་གྱི་དྲིན་ཡིན། ། བུདྡྷ་དྷྭ་ཛ་ཡི་དྲིན་ཡིན། བཀའ་དྲིན་མཚུངས་པ་མེད་གང་དེར། ། རྒྱུན་ཆད་མེད་པ་རུ་གསོལ་འདེབས། ། བྱང་ཆུབ་མ་ཐོབ་ཀྱི་བར་དུ། འབྲལ་མེད་ཐུགས་རྗེ་ཡི་ཟུངས་ཤིག །
ཅེས་པ་འདི་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་གསུང་གི་བདུད་རྩི་འཐུང་བས་ཐེག་པ་མཆོག་གི་རྣལ་འབྱོར་པར་གྱུར་པ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་རྗེས་སྤྱོད་ཀྱི་ཉམས་ལེན་ལ་དྲན་འདུན་དྲག་པོ་བསྐྱེད་དེ་བྲིས་པའོ། ། སརྦ་མངྒ་ལཾ།། ༈ །།གསུང་ངག་ལམ་འབྲས་ལ་ཐོས་བསམ་བྱེད་དུས་ཀྱི་རྨི་ལམ་ཡི་གེར་བྲིས་པ་དད་པའི་གསལ་འདེབས་ཞེས་བྱ་བ་བཞུགས། ༡༣༢ ན་མོ་བུདྡྷ་དྷྭ་ཛ་ཡེ། འདིར་སྨྲས་པ། མེ་འབྲུག་ལོ་རྒྱལ་གྱི་ཟླ་བ་ཡིས། ། ཚེས་གསུམ་གྱི་ཐོ་རང་རྨི་ལམ་དུ། ཕ་སངས་རྒྱས་རྒྱལ་མཚན་ཁོང་བྱོན་ནས། ། བུ་ཁྱོད་ཀྱི་གསུང་ངག་ལམ་འབྲས་ཀྱི། ། དཔེ་ཇི་ཙམ་སོང་ཞེས་བཀའ་སྩལ་ཐོས། །
དེའི་ལན་དུ་བདག་གིས་འདི་ལྟར་ཞུས། ། བདག་བྱ་བ་མང་བས་སྔར་ཡན་ལ། ། སྟོབས་ཆེན་པོ་མ་སོང་ཞུས་པའི་ལན། ། སྔར་སོང་བ་རྣམས་ལ་བསྒྲགས་སྐྱོང་མཛོད། ། ཅེས་གསུངས་པ་ཐོས་པས་གཉིད་སད་པས། སེམས་དགའ་སྤྲོ་དཔག་མེད་ཐོབ་པར་གྱུར། གཟུགས་མཐོང་ཚད་མཚན་ལྡན་བླ་མའི་སྐུ། ། སྒྲ་ཐོས་ཚད་མཚན་ལྡན་བླ་མའི་གསུང་། ། སེམས་རྟོག་འགྱུ་ཐམས་ཅད་བླ་མའི་ཐུགས། ། དེ་ཀུན་བདེ་སྟོང་རོལ་པ་ཆེ། །
ཆོས་དེ་ཉིད་ངག་དབང་ཀུན་བསོད་ངས། ། དུས་རྒྱུན་གྱི་ཉམས་ལེན་བྱེད་ལུགས་ཡིན། ། ཞེས་པ་འདི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་གསུང་ངག་ལམ་འབྲས་ལ་ཐོས་བསམ་བྱེད་དུས་ཞག་འགའ་འགྱང་པའི་སྐབས་ཀྱི་རྨི་ལམ་བརྗེད་པས་འཇིགས་ཏེ་བྲིས་པ་ལེགས། ། སརྦ་མངྒལཾ།། ༈ །།ཉམས་དབྱངས་ངན་པའི་སྤྱོད་པ་ལ་ཁྲེལ་བའི་གཏམ་ཞེས་བྱ་བ་བཞུགས། ༡༣༣ འདིར་སྨྲས་པར་བྱ་བ་འདི་ལྟ་སྟེ། དུས་དེང་སང་སྐབས་ཀྱི་མི་ཕལ་ཆེར། ། ཐབས་ཇི་ཙམ་ཞིག་བྱས་ཀྱང་འགྲོགས་པར་དཀའ། ། ཚིག་ལན་གཅིག་ཙམ་རྩུབ་ལ་ཁྲོ་གཉེར་གཡོ། ། དོན་ཅུང་ཟད་ཅིག་ལ་འཁོན་དུ་འཛིན། །
རྫས་ཡུངས་འབྲུ་ཙམ་ཞིག་ལ་ཞིབ་རྩིས་གཏོང་། ། སེམས་དུང་པ་ཡིད་འཕྲོ་ལ་འགྱུར་ལྡོག་མང་། ། ཞེན་ཕྱི་ཐག་ཏུ་མི་བསྲིངས་སྐྱོན་མཚང་འབྲུ། ། མི་གཞན་དག་ལ་གནོད་པའི་བྱ་བ་རྣམས། ། རང་ངལ་ཀྱང་རུང་སྣ་ཚོགས་ཐབས་ཀྱི་བསྒྲུབ། ། བློ་གཟུར་གནས་ཀྱི་བླང་དོར་མི་ཕྱེད་པར། ། རང་བླུན་པོ་རྣམས་ལྷན་ཅིག་ཏུ་གནས་ནས། ། གཞན་དམ་པ་ལ་སྐྱོན་བརྗོད་ངག་འདོན་གྱིས། ། ལོ་ཟླ་བ་དང་ཞག་ཀུན་དེ་ཀས་འདའ། ། རང་གང་དང་མཐུན་དེ་ལ་གནོད་པ་བསྐྱེལ། །
རྒྱུད་མདོ་རྒྱུད་ཀྱི་ཕྱུག་པ་རྣམས་བོར་ནས། ། ནོར་ཟང་ཟིང་དང་ལྡན་རྣམས་རྒྱུན་དུ་མཆོད། ། བློ་གཟུར་གནས་དག་མཁས་པར་བཀུར་བ་ལ། ། ཁོ་བླུན་པོ་རྣམས་མགྲིན་གཅིག་ཏུ་བྱས་ནས། འདི་མི་འོས་ཞེས་སྨྲས་པ་འདི་ངོ་མཚར། ། ཚུལ་འདི་འདྲ་ཀ་བྱས་པའི་རྗེས་ཉིད་ལ། ། གཞན་སྟོབས་ལྡན་གྱི་སྐྱེས་བུ་འགའ་འབྲངས་པས། ། སྔར་ཡན་ཆད་ཀྱང་བསྟན་པ་ཉམས་པའི་རྒྱུ། ། འདི་ཁོ་ན་རང་ཡིན་པར་བདག་གིས་རྟོགས། ། ང་ལྟོས་མེད་ཀྱི་རྣལ་འབྱོར་བློ་ལྡན་ངང་། །
བློ་རི་བོང་གི་ཅལ་རྒྱུགས་མི་བྱ་བར། ། རྗེ་མཚན་ལྡན་རྣམས་སྲོག་ལྟར་གཅེས་པར་འཛིན། ། ཁོང་བཤེས་གཉེན་དག་བུ་ལྟར་བརྩེ་བས་སྐྱོང་། ། ཟས་དུག་ཅན་དང་འདྲ་བའི་གཉེན་འཁོར་རྣམས། ། ཐབས་མཁས་པ་ཡི་སྒོ་ནས་སྤོངས་བར་གྱིས། ། དེ་མ་སྤངས་ན་ཉོན་མོངས་འདི་ཉིད་དུ། ། མི་རང་གཞན་ཀུན་བྱིང་བའི་ཉེན་ཡོད་དོ། ། ལས་བྱེད་རྒྱུ་ལ་ཐོས་བསམ་སྒོམ་གསུམ་སོགས། ། བསྟན་ཕན་པ་ཡི་བྱ་བས་དུས་ཀུན་འདའ། ། མི་ཁོ་བོ་ཡི་བསམ་པའི་དོན་འདི་རྣམས། །
སྣ་གཅིག་ཉིད་ཀྱང་མ་ལུས་མཐར་ཕྱིན་པར། ། མཚན་ཐོས་པ་ཙམ་དཀའ་བའི་མུས་པ་རྗེ། ། ཕ་མཚུངས་མེད་ཁྱེད་ཀྱིས་བྱིན་གྱིས་རློབས། ། ང་གོང་མ་ཡི་གསུང་རབ་ལ་དད་པས། ། ནང་ཕུ་མདའ་མེད་གླེགས་བམ་མང་པོས་གང་། ། ང་དབེན་པ་རུ་སེམས་ཉིད་སྐྱོ་བའི་ཚེ། ། གྲོགས་བློ་ལྡན་གྱི་སེམས་གསོ་མེད་ལགས་ནའང་། ། རྗེ་གོང་མ་ཡི་གསུང་རབ་རྒྱ་མཚོ་ཡིས། ། དུས་རྒྱུན་དུ་རང་སེམས་ཀྱི་ངལ་གསོ་མཛད། ། འདི་བསམ་གྱིན་ཡང་བཀུར་བསྟི་ཡང་དག་བསྒྲུབ། །
དུས་ད་དུང་ཡང་ཁོ་བོ་སེམས་སྐྱོ་ན། ། གྲོགས་ཁྱེད་ཉིད་ལ་རེ་འོ་གསུང་རབ་རྣམས། ། ཐུགས་མ་མཉེལ་བར་མཛོད་ཅིག་གླེགས་བམ་དག ། སྐྱོན་ཡོན་ཏན་ནམ་ཁེ་ཉེན་རྣམ་གཉིས་ལས། ། ཆོས་ཕྱི་མ་ཡི་མ་གོས་གསུང་རབ་ལ། ། ངེད་བློ་ལྡན་རྣམས་སྐྱོ་རོགས་འཆོལ་བ་ཡིན། ། གཞན་ཅོལ་ཆུང་འགའ་ཡི་སྐྱོ་རོགས་འཆོལ་བ་དེ། ། ཅུང་ཕལ་གྱི་རང་དོགས་འདིར་མ་བྲིས། ། ད་རྟོག་འགྱུ་ཡི་རྗེས་སུ་མི་འབྲང་བར། ། ང་རྟོགས་ལྡན་གྱི་ཉམས་ལེན་འདི་ལྟར་བྱེད། །
ཆོས་སྣང་སྲིད་ཀུན་སེམས་ཡིན་སེམས་སྐྱེ་མེད། ། དོན་སྐྱེ་མེད་དོ་སྙམ་པའང་འཁྲུལ་པ་སྟེ། ། རྒྱུ་དེ་བས་ན་ཁས་ལེན་དང་བྲལ་བའི། ། སེམས་བདེ་སྟོང་གི་ངང་ལ་ལྷོད་དེ་འཇོག ། གནད་འདི་ཉིད་ལ་ངེས་ཤེས་སྐྱེས་གྱུར་ན། ། གེགས་བར་ཆོད་ཀྱི་དོགས་པ་ལ་སོགས་པའི། ། སེམས་འཁྲུལ་སྣང་ཀུན་རང་བཞིན་འགྲོ་ཡིན་འདུག ། ཧ་ཧ་ཞེས་པ་འདི་ཡང་རྣལ་འབྱོར་པ་ངག་དབང་ཀུན་དགའི་མིང་ཅན་གྱིས་བྲིས་པའོ། ། སརྦ་མངྒལཾ།། ༈ །།འཁོར་ལོ་བདེ་མཆོག་ནག་པོ་པའི་བསྙེན་པ་བྱས་དུས་ཀྱི་ཉམས་དབྱངས་ཉམས་རྟགས་བསྐྱེད་པའི་ས་བོན་ཞེས་བྱ་བ་བཞུགས།
༡༣༤ ། རྗེ་རྡོ་རྗེ་འཆང་ཆེན་རྡོ་རྗེ་ཆོས། ། མཚན་བུདྡྷར་གྲགས་པའི་མུས་པ་རྗེ། ། ཕ་འགྲན་ཟླ་དང་བྲལ་མགོན་ཁྱོད་ལ། ། བདག་བསམ་བཞིན་དད་པས་གསོལ་བ་འདེབས། ། དུས་བྱང་ཆུབ་བར་དུ་ཐུགས་རྗེས་ཟུངས། ། རྒྱུད་ཀུན་གྱི་ཡངས་རྩེ་གསང་མཐའི་ལམ། ། ཡིད་བརྩོན་པས་ཉམས་སུ་བླངས་བའི་མཐུས། ། ནང་ཟག་མེད་བདེ་སྟོང་རོལ་པ་ལ། ། ཕྱི་དྲུག་ཅུ་རྩ་གཉིས་ལྷ་ཡི་སྐུ། །
དུས་ཉིན་མཚན་མེད་པར་དག་སྣང་དང་། ། ཕྱི་བརྟན་གཡོ་ཐམས་ཅད་ལྷའི་དཀྱིལ་འཁོར། ། སྒྲ་གསང་སྔགས་གཉིས་མེད་རང་སྒྲར་ཤར། ། སེམས་འཁྲུལ་པའི་རྟོག་འགྱུ་ཕྲ་རགས་ཀུན། ། ནམ་བྱུང་དུས་དྲན་པས་གསོ་བཙུགས་ཏེ། དེ་བདེ་སྟོང་རོལ་པར་ཆམ་གྱིས་བཤིག ། ལུས་འཚོ་བའི་བཟའ་བཏུང་ཐམས་ཅད་ཀྱང་། ། ནང་ཟབ་མོ་ལུས་དཀྱིལ་མཆོད་པའི་རྫས། ། དུས་མཉམ་རྗེས་ཀུན་དུ་སྐབས་འགའ་རེར། ། སེམས་རང་རིག་འོད་གསལ་རང་མདངས་དང་། །
ཕྱི་ཡུལ་སྣང་བསྲེས་ཏེ་འབོལ་ལེ་བཞག ། དེ་གསལ་ལེ་སིང་ངེ་ཡེ་རེར་གནས། ། མདོར་བསྡུ་ན་སྣང་སྲིད་ཆོས་འདི་ཀུན། ། འཕྲལ་དག་པ་རབ་འབྱམས་བདེ་སྟོང་དང་། ། དོན་གཤིས་ལུགས་བརྗོད་བྲལ་ཡེ་འཇམ་ཆེ། ། ལམ་ཟབ་མོའི་གནད་བསྡུས་ཉམས་འདི་དག ། རྗེ་མཚན་ལྡན་བླ་མའི་བཀའ་དྲིན་དང་། ། རང་རྣམ་དཔྱོད་བློ་གྲོས་མི་དམན་པས། ། དོན་གོ་ཡུལ་ཙམ་ལ་ངེས་ཤེས་སྐྱེས། ། ད་མྱུར་དུ་མཉམ་རྗེས་འདྲེ་བར་ཤོག །
རྗེ་མཚན་ལྡན་བླ་མས་རྗེས་བཟུང་ནས། ། ཆོས་ཟབ་གནད་བཅུད་ལེན་བྱེད་པ་འདི། ། ཚེ་གཏན་ལེགས་འདུན་མ་ཟིན་པ་ཡིན། ། ཚུལ་འདི་ལས་ངོ་མཚར་ཆེ་བ་ཅི། ། ཉམས་དགའ་འོ་དགའ་འོ་བློ་རེ་བདེ། ། ཞེས་པ་འདི་ཤྲཱི་ས་སྐྱ་པ་ཤཱཀྱའི་དགེ་སློང་རིགས་སྔགས་འཆང་བ་ཨ་ནནྡའི་མིང་ཅན་གྱིས་སློབ་དཔོན་སྤྱོད་པའི་རྡོ་རྗེའི་ལུགས་ཀྱི་འཁོར་ལོ་བདེ་མཆོག་གི་བསྙེན་པ་ལ་རྩེ་གཅིག་ཏུ་གནས་སྐབས་ཉམས་ལ་གང་ཤར་གསལ་འདེབས་ཀྱི་ཚུལ་དུ་བྲིས་ནས་མཇུག་ཅུང་ཟད་མ་རྫོགས་པའི་སྔ་དྲོའི་ཆ་ཞིག་རྨི་ལམ་དུ་རྒྱལ་བ་མུས་པ་ཆེན་པོ་དང་མཇལ་ནས་ལམ་དུས་ཀྱི་དབང་གི་བླ་མ་བརྒྱུད་པའི་རིམ་པས་བྱིན་བརླབས་འདྲ་བ་ཞིག་མཛད་གྱིན་འདུག་པས་ནང་ནས་བྲམ་ཟེ་ཆེན་པོ་དང་། མུས་ཆེན་སེམས་དཔའ་ཆེན་པོ། རྗེ་དཀོན་མཆོག་རྒྱ་མཚོ་གསུམ་གྱི་མཚན་གསལ་བར་ཐོས་པའི་མོད་ལ། རང་ཉིད་ལ་སྔ་གོང་ནས་འོད་གསལ་འཆར་བའི་སྔ་ལྟས་འདྲ་བའི་ཉམས་ཞིག་འཆར་རྒྱུ་ཡོད་པ་དེ་ཤར་བྱུང་བ་ནས། དེའི་རྐྱེན་བྱས་ནས་གཉིད་སད་བྱུང་བས་སེམས་དགའ་སྤྲོ་དཔག་ཏུ་མེད་པ་དང་ལྡན་བཞིན་པའི་ངང་ནས་ཉམས་དབྱངས་གི་མཇུག་རྫོགས་པར་བགྱིས་པའི་གནས་ནི་དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་སྔགས་འཆང་ཆོས་ཀྱི་རྒྱལ་པོའི་གཟིམ་ཆུང་ཀུན་གསལ་བདེ་ཆེན་ཕོ་བྲང་ངོ་། །
འདིས་སྐལ་བ་དང་ལྡན་པ་རྣམས་ཀྱིས་གསང་སྔགས་ཟག་མོའི་ཉམས་ལེན་གྱི་གནད་ཕྱིན་ཅི་མ་ལོག་པར་རྟོགས་པའི་རྒྱུར་གྱུར་ཅིག ། སརྦ་མངྒལཾ།། ༈ །།རང་ལ་རང་གིས་གྲོས་འདེབས་ཀྱི་ཡི་གེ་རང་སྐྱོན་སེལ་བའི་སྨན་མཆོག་བཞུགས། ༡༣༥ རྗེ་ཡོན་ཏན་རྒྱ་མཚོའི་མངའ་བདག་མཆོག ། ཕ་འཁོར་ལོའི་མགོན་པོ་མུས་པ་རྗེ། ། གནས་མི་མངོན་དག་པའི་ཞིང་ཁམས་ནས། ། བུ་དད་པ་ཅན་ལ་ཐུགས་རྗེས་གཟིགས། ། ད་རང་ལ་རང་གི་གྲོས་ཤིག་འདེབས། ། ཆོས་སེམས་དང་མ་འདྲེས་ཉམས་ལེན་འདིས། ། དུས་འདི་ཕྱི་བར་དོར་ཕན་པ་མེད། །
སེམས་གནས་ཆ་མེད་པའི་གང་ཟག་ལ། ། ཆོས་སེམས་དང་བསྲེས་ཀྱང་འདྲེ་མི་སྲེད། ། སེམས་གནས་པའི་རྩ་བ་བྱང་ཆུབ་སེམས། ། ཁམས་ཀུནྡ་ཕ་ལས་ཐོབ་པ་དེ། ། ལམ་བསྐྱེད་རྫོགས་གཏུམ་མོའི་རྣལ་འབྱོར་གྱིས། ། ཆེར་འཕེལ་བ་རླུང་དང་དབྱེར་མེད་དུ། ། ནང་ལུས་ཀྱི་རྩ་གནས་འགར་གྲམ་པས། ། མིང་ནང་གི་མཁའ་འགྲོ་བཅུར་བཏགས་པའི། ། དོན་རླུང་སེམས་དྭངས་མ་རོ་གཅིག་པའི། ། ནང་རྟེན་འབྲེལ་དེ་ཡི་བྱིན་རླབས་ཀྱིས། །
ཕྱི་རྣམ་རྟོག་ཕྲ་རགས་ཀུན་འགགས་ནས། ། ལུས་བདེ་སྟོང་རོལ་པར་འཆར་བ་དང་། ། སེམས་གསལ་སྟོང་ངང་དུ་ལྷན་གྱིས་འགྲོ། ། དྲོད་དེ་འདྲ་རྒྱུད་ལ་སྐྱེས་གྱུར་ན། ། དུས་དེ་ཚེ་ཐ་མལ་སྣང་སྲིད་འདི། ། རང་ལྷག་པའི་ལྷ་ཡི་དཀྱིལ་འཁོར་དུ། ། ནམ་བསྒོམ་དུས་གསལ་བར་འཆར་བ་དང་། ། དེའི་སྟེང་དུ་སེམས་ཉིད་ལྷན་གྱིས་གནས། ། རྒྱུ་དེས་ན་བསྐྱེད་རྫོགས་ཟབ་མོའི་དོན། ། རང་སེམས་དང་འདྲེ་བར་བྱེད་པ་ལ།
སེམས་གནས་ཆ་མེད་ན་མི་འགྲུབ་ཅིང་། ། སེམས་གནས་པར་བྱེད་པའི་རྩ་བ་ཡང་། ། ཁམས་ཀུནྡ་བྱང་སེམས་དྭངས་མ་སྟེ། ། འདི་ཡུངས་འབྲུ་ཙམ་ཡང་མ་ཉམས་པ། ། ནང་རྡོ་རྗེ་ལུས་ཀྱི་རྩ་གནས་སུ། ། ལམ་ཟབ་མོའི་ཐབས་ཀྱིས་བསྐྱངས་བར་གཅེས། དེ་མ་བརྗེད་རང་གི་སེམས་ལ་ཞོག ། ཆོས་ཁ་ལ་མ་ཁྱེར་རྒྱུད་ལ་སྦྱོར། ། རྗེ་བསླུ་མེད་བླ་མར་བློ་གཏད་འཆོལ། ། རང་གཅེས་པར་འཛིན་པའི་གྲོགས་པོ་དང་། །
འཁོར་སློབ་མ་ཡོན་བདག་ལ་སོགས་པ། ། སྔོན་ལས་འབྲེལ་བཞག་པའི་ཡུལ་རྣམས་ལ། ། འཕྲལ་བརྩེ་དུང་དྲག་པོས་མ་བཅིངས་པར། ། ཡིད་བསམ་དོན་ཆོས་བཞིན་འགྲུབ་པ་རུ། ། སྐྱབས་བསླུ་མེད་རྣམས་ལ་གསོལ་བ་ཐོབ། ། ཡིད་ཉོན་མོངས་འཕེལ་བའི་གནས་དང་གྲོགས། ། ཐབས་མཁས་པས་སྤོངས་ལ་སྙིང་རྗེ་སྒོམས། ། འཕྲལ་ཟས་ནོར་ཀུན་ལ་ཆོག་ཤེས་བསྟེན། ། སྟོབས་ཆེ་ན་དཀོན་མཆོག་ཞིང་ལ་ཕུལ། ། ལུས་དལ་འབྱོར་ལན་གཅིག་ཐོབ་དུས་འདིར། །
ཚེ་འདིར་སྣང་ཨ་འཐས་རྒྱུན་བཅད་དེ། ། དུས་གཏན་ལེགས་འདུན་མ་མ་བསྒྲུབ་ན། ། མི་ཁྱོད་ལ་གཅིག་ཏུ་བློ་གཏད་པའི། ། ཁོང་གཤིན་གསོན་རྣམས་བསླུས་པར་མི་འགྱུར་རམ། ། ཡིད་ཁྲེལ་མེད་ཁྱོད་གཞན་རྣམས་མི་བསམ་ཀྱང་། ། རང་དམྱལ་བར་འགྲོ་བ་ཕོད་པ་གདའ་འམ། ། རང་རང་གི་མ་བསླུ་རྣལ་འབྱོར་པ། ། ཞེས་པ་འདི་ནི་སྙིགས་དུས་ཀྱི་རྡོ་རྗེ་འཆང་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་ལ་གྲགས་པའི་ཡོངས་འཛིན་འབྲེལ་ཚད་དོན་ལྡན་དེ་ཉིད་ལས་ཟབ་པ་དང་རྒྱ་ཆེ་བའི་དམ་པའི་ཆོས་རྒྱ་མཚོ་ལྟ་བུའི་བཀའ་དྲིན་ཐོབ་པའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་སློང་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའི་མིང་ཅན་གྱིས་དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་གི་ཡངས་རྩེ་ཨེ་ཝཾ་བྱང་ཆུབ་འབྱུང་བའི་གནས་སུ་རང་ལ་རང་གིས་གྲོས་འདེབས་ཀྱི་ཚུལ་དུ་བྲིས་པ་འདིས་རང་གཞན་ཀུན་ལ་ཕན་པར་གྱུར་ཅིག ། སརྦ་མངྒལཾ།། ༈ །།ཉམས་དབྱངས་ཡོན་ཏན་རིན་པོ་ཆེའི་འབྱུང་གནས་ཞེས་བྱ་བ་བཞུགས།
༡༣༦ གུ་ཎ་རཏྣ་ཀ་ར༔ བུདྡྷ་དྷྭ་ཛ་ཡ་ན་མ༔ རྗེ་འཁྲུལ་ཟད་སངས་རྒྱས་རྒྱལ་མཚན་པ། ། ཁྱེད་དུས་གསུམ་རྒྱལ་བའི་མཐུ་བསྡུས་ནས། ། དུས་ལུང་དུས་བསྟན་པའི་མཇུག་འདི་ལ། ། མི་བདག་སོགས་འགྲོ་བ་བསྒྲལ་བའི་ཕྱིར། ། ཚུལ་བཤེས་གཉེན་ཆེན་པོའི་སྐུར་བསྟན་པ། ། བདག་ངེས་ཤེས་གཏིང་ནས་སྐྱེས་པར་འགྱུར། ། གནད་འདི་ཡི་ལེགས་པའི་རྩ་བ་ཚུགས། ། ཚུལ་འདི་ཡང་བླ་མའི་ཐུགས་རྗེ་ཡིན། །
དྲིན་འཁོར་མཐའ་མེད་པའི་མུས་པ་རྗེ། ། སྤྲང་ངག་དབང་ཀུན་དགའི་མིང་ཅན་ལ། ། སྐྱབས་གཞན་ན་མེད་དོ་དགོངས་པར་མཛོད། ། མཆོག་ཐུན་མོང་དངོས་གྲུབ་འབད་མེད་སྩོལ། ། རང་དབེན་པར་ཐོས་བསམ་སྤྱད་པའི་ཚེ། ། སེམས་སྐྱོ་བ་འགའ་ཞིག་འདིར་སྨྲས་པ། ། དུས་དེང་སང་སྐབས་ཀྱི་མི་ཕལ་ཆེར། ། ཚེ་འདིར་སྣང་ཁོ་ན་ལ་ཞེན་པས། ། རྟེན་དལ་འབྱོར་སྟོང་ལོག་བྱེད་འདི་སྐྱོ། ། ཁོང་རབ་བྱུང་བློ་གསལ་འགའ་ཞིག་ཀྱང་། །
གཞན་འཇིག་རྟེན་གྲགས་བདེའི་རྗེས་འབྲངས་ནས། ། བློ་ཤེས་བྱ་སྦྱོང་ལོང་མེད་འདི་སྐྱོ། ། བཀའ་མདོ་རྒྱུད་བསྟན་བཅོས་རྒྱ་མཚོའི་དོན། ། བློ་སྦྱང་པ་བགྱིད་པའི་གང་ཟག་ལ། ། གཞན་བླུན་པོས་སྐྱོན་བརྗོད་བྱེད་འདི་སྐྱོ། ། བློ་རབ་གསལ་སྐྱེ་བོ་གཞོན་ནུ་དག ། གྲོགས་རྣམ་དཔྱོད་ལྡན་དང་ལྷན་ཅིག་ཏུ། ། གནས་བཅས་ན་ཡོན་ཏན་གོང་འཕེལ་འགྱུར། ། ཚུལ་འདི་ཡང་ཤིན་ཏུ་དཀོན་འདི་སྐྱོ། ། རང་དཀོན་མཆོག་དཔང་བཞག་ལས་བྱས་ཀྱང་། །
གཞན་སྐྱེ་བོ་ཉོན་མོངས་ཆེར་རགས་པས། ། ཅི་བྱས་ཀྱང་སྨོད་ཚིག་སྨྲ་འདི་སྐྱོ། ། ཐབས་དུ་མས་མགུ་བར་བྱས་ན་ཡང་། ། རྒྱུད་ཤིང་ལས་གྱོང་བའི་གཉེན་འཁོར་དེ། ། ངག་བཙུན་ཡང་སྤུ་མེད་ཕག་པ་ཡིན། ། ཚུལ་འདི་ལ་བསམ་བཞིན་ཡང་ཡང་སྐྱོ། ། རང་བདེ་ཡང་གཞན་དག་བདེ་དོགས་པས། ། སེམས་ངན་པ་རྒྱུན་མར་འཆང་བཞིན་དུ། ། འཕྲལ་སྤྱོད་པ་བཅོས་མེད་ལྟར་བྱེད་པའི། ། མི་དེ་ལ་ཁོ་བོ་གཏིང་ནས་སྐྱོ། །
རྗེ་གོང་མའི་རྣམ་ཐར་སྐྱོང་འདོད་པའི། ། ཆོས་ཕྱིར་དཀའ་བ་སྤྱོད་པ་དང་། ། བློ་གང་ཤར་ལག་ལེན་བྱེད་པ་གཉིས། ། ཁྱད་མེད་པ་འགའ་ཡི་འཛིན་དེ་སྐྱོང་། ། སྔོན་ཐོས་བསམ་བགྱིད་པའི་གང་ཟག་དེ། ། གཞན་དམ་པ་བུ་ལྟར་བརྩེ་བས་སྐྱོང་། ། དུས་དེང་སང་དེ་ལས་ལྡོག་འདི་སྐྱོ། ། ཆོས་འཆད་དང་རྩོད་དང་རྩོམ་པ་ཡིས། ། བསྟན་གསལ་བར་ནུས་པའི་སྐྱེས་བུ་དེ། ། དུས་འདི་ན་ཉིན་མོའི་སྐར་ལས་དཀོན། །
འགའ་རྣམ་དཔྱོད་བློ་གྲོས་མི་དམན་པས། ། ཚུལ་དེ་ལྟར་བགྱིད་འདོད་ཡོད་ན་ཡང་། ། བསྟན་འཕེལ་དོགས་གཞན་གྱི་དགག་འདི་སྐྱོ། ། ལར་དིང་སང་སྐབས་ཀྱི་གནས་ཚུལ་རྣམས། ། གང་བསམ་ཀྱང་སྐྱོ་བའི་རྒྱུར་འདུག་པས། ། ད་རྣམ་རྟོག་ཐོལ་སྐྱེས་རྦད་བཅད་ནས། ། སྐྱབས་བསླུ་མེད་རྣམས་ལ་དོན་འདི་ཞུ། ། སྐྱོན་ཀུན་བྲལ་ཡོན་ཏན་ཀུན་ལྡན་པའི། ། ཡོངས་འགྲོ་མགོན་ཟས་གཙང་སྲས་པོ་དང་། ། དེའི་བསྟན་པ་དྲི་མེད་གསལ་བ་ལ། །
གནས་འཕགས་པའི་ཡུལ་དུ་རིམ་བྱོན་པའི། ། དགྲ་བཅོམ་པ་ཇི་སྙེད་དེ་དག་དང་། ། དེར་མ་ཟད་རྒྱན་དྲུག་མཆོག་གཉིས་སོགས། ། བཟང་རིམ་པར་བྱོན་པ་ཐམས་ཅད་དང་། ། བོད་གངས་ཅན་མུན་པའི་གླིང་འདི་རུ། ། ཆོས་ཟབ་ཡང་སྒྲོན་མེ་སྦར་མཛད་པའི། ། དྲིན་འཁོར་མེད་ལོ་ཙཱ་ཆེ་རྣམས་དང་། ། ཆོས་སྐྱོང་བའི་རྒྱལ་བློན་བྱང་སེམས་ཆེ། ། རིམ་པར་བྱོན་པ་རྣམས་དང་དེ་རྗེས་སུའང་། ། བསྟན་གསལ་མཛད་སྐྱེས་ཆེན་གང་བྱོན་པ། །
དེ་རྣམས་དང་ཁྱད་པར་དྲི་མེད་པའི། ། བསྟན་ཡོངས་རྫོགས་བདག་པོ་ས་སྐྱ་པ། ། ཁྱེད་ཡབ་སྲས་བརྒྱུད་པར་བཅས་རྣམས་དང་། ། སྐྱབས་ཀུན་འདུས་བུདྡྷའི་མཚན་ཅན་རྣམས། ། མི་བདག་ལ་དགོངས་པར་མཛད་དུ་གསོལ། ། དུས་ངན་པ་དེང་སང་སྐབས་འདི་ན། ། བསྟན་བསམ་པའི་སྐྱེ་བོ་གསེར་ལས་དཀོན། ། འགའ་ཡོད་ཀྱང་དོན་དེ་འགྲུབ་པ་དཀའ། ། རྒྱུ་དེས་ན་བདག་སོགས་སངས་རྒྱས་ཀྱི། ། བསྟན་སྤྱི་དང་བྱེ་བྲག་རྒྱས་འདོད་པའི། །
ཚོགས་བསགས་པའི་སྐྱེས་བུ་ཐམས་ཅད་ཀྱི། ། དོན་མ་ལུས་འབད་མེད་མཐར་ཕྱིན་པ། ། ཁྱེད་མཁྱེན་བརྩེ་ནུས་ལྡན་རྣམས་ཀྱིས་མཛོད། ། བདག་ཁ་ཞེ་མེད་དོ་དཀོན་མཆོག་མཁྱེན། ། ཅེས་པ་འདི་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལམ་ཟབ་བླ་མ་རིན་འབྱུང་ཉམས་ལེན་འབད་རྩོལ་བགྱིད་པའི་ངང་ནས་མེ་ཕོ་འབྲུག་གི་ལོ་ཆོ་འཕྲུལ་གྱི་ཟླ་བའི་ཉེར་གཅིག་ཀུན་མཁྱེན་བསོད་ནམས་སེང་གེ་ཟབ་མོ་ཆོས་དབྱིངས་སུ་མཉམ་པར་བཞག་པའི་དུས་དྲན་གྱི་མཆོད་པ་འབུལ་པའི་ཉིན་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་བྲིས་པའོ། ། འདི་བགྱིས་དགེ་བས་བསྟན་འཛིན་གྱི་སྐྱེས་བུ་དམ་པ་རྣམས་ཀྱི་ཐུགས་ཀྱི་བསམ་དོན་མ་ལུས་པར་མཐར་ཕྱིན་པར་གྱུར་ཅིག ། སརྦ་མངྒལཾ།། ༈ །།ཉམས་དབྱངས་བར་ཆད་ཀུན་སེལ་བཞུགས། ༡༣༧ འདིར་སྨྲས་པ། ཕ་འཇམ་པའི་དབྱངས་ལ་གསོལ་བ་འདེབས། །
ཕ་འཇིག་རྟེན་མགོན་པོས་ཐུགས་རྗེས་གཟིགས། ། ཕ་གསང་བའི་བདག་པོས་དགེ་ལེགས་མཛོད། ། ཕ་མཁྱེན་བརྩེ་ནུས་ལྡན་དགོངས་སུ་གསོལ། ། བདག་ལུང་དུས་བསྟན་པའི་མཇུག་འདི་ལ། ། སྔོན་བསགས་པའི་ལས་ཀྱི་དབང་གིས་སྐྱེས། ། རྒྱུ་དུག་གསུམ་ཁོ་ནའི་གཏེར་མཛོད་ཅན། ། མི་བདག་འདྲས་གཞན་དག་ཡར་འདྲེན་པའི། ། སེམས་འདི་ནི་ངོ་ཚ་བོར་བས་ལན། ། དེ་ཤེས་པས་ཞུ་དོན་འདི་ལྟར་ལགས། ། བདག་གཞོན་ནུ་ཉིད་ནས་རབ་བྱུང་འདོད། །
དོན་དེ་ཉིད་འཇམ་དབྱངས་ཆོས་ཀྱི་རྗེ། ། མགོན་ཉིད་ཀྱི་དྲིན་ལས་གྲུབ་པས་རྗེས། ། བཀའ་མདོ་རྒྱུད་བསྟན་བཅོས་རྒྱ་མཚོ་ཡིས། ། དོན་ཀུན་ལ་ཐོགས་མེད་གདེང་ཐོབ་ཕྱིར། ། བློ་སྦྱངས་པ་མཐར་ཕྱིན་བགྱིད་སྙམ་པའི། ། ཡིད་དྲག་པོ་ཡོད་ཀྱང་དུས་ད་བར། ། སེམས་ལེ་ལོའི་དབང་དང་མཐུན་པའི་རྐྱེན། ། ཀུན་ཚངས་པར་མ་གྱུར་དེ་འགྱང་ལགས། ། ད་དོན་དེ་འབད་ནས་བསྒྲུབ་འདི་ལ། ། གེགས་བར་གཅོད་ཅི་མཆིས་མ་ལུས་པ། །
རྗེ་ཡིད་བཞིན་ནོར་བུ་དང་མཚུངས་པའི། ། ཕ་ཉིད་ཀྱི་ཐུགས་རྗེས་ཞི་བར་མཛོད། ། དོན་མ་ལུས་མཐར་ཕྱིན་མཛད་དུ་གསོལ། ། དེར་མ་ཟད་ཞུ་དོན་འདི་ལྟར་ཏེ། ། རྗེ་མཚན་ལྡན་ད་དུང་འགའ་རྙེད་ནས། ། ཆོས་ཟབ་ཡངས་ཡོངས་རྫོགས་ལེགས་མནོས་ནས། ། ཕ་ཉིད་ལས་ཐོབ་པའི་ཟབ་ཆོས་དང་། ། རྗེ་གཞན་ལས་མནོས་པའི་ཆོས་ཚུལ་རྣམས། ། དོན་ཁ་བཤད་ཙམ་དུ་མ་ལུས་པ། ། ཉམས་རྟོགས་པའི་གདེངས་དང་ལྡན་པ་རུ། །
མགོན་བརྩེ་ལྡན་ཁྱོད་ཀྱིས་མཛད་དུ་གསོལ། ། དོན་དེ་དག་རིམ་བཞིན་འགྲུབ་པའི་རྗེས། ། ཆོས་འཁོར་ལོ་འབད་པས་བསྐོར་བ་དང་། ། བུ་བརྒྱུད་འཛིན་བཤེས་གཉེན་ཉི་ཟླ་ལྟར། ། གྲགས་ཆེ་ཞིང་སྐར་ཕྲན་ལྟར་མང་བའི། ། སྟོད་མངའ་རིས་སྨད་ཕྱོགས་མདོ་ཁམས་དང་། ། བར་དབུས་གཙང་ཐམས་ཅད་ཁྱབ་གྱུར་ནས། ། དཔལ་ས་སྐྱའི་རང་ལུགས་གཙོར་གྱུར་པའི། ། བསྟན་དྲི་མེད་ཆེ་ཆེར་འཕེལ་བ་དང་། ། དེ་ཡུན་དུ་གནས་པར་བྱིན་གྱིས་རློབས། །
དོན་བསྡུ་བའི་ཞུ་དོན་འདི་ལྟར་ལགས། ། བདག་དུས་འདི་ནས་བཟུང་སྟེ་བྱང་ཆུབ་བར། ། སྐྱིད་སྡུག་དང་ལེགས་ཉེས་གང་བྱུང་ཡང་། ། འགྲན་དོ་མེད་བླ་མ་ཁྱེད་རང་མཁྱེན། ། ཁྱེད་མ་གཏོགས་རེ་ས་གཞན་ན་མེད། ། ཐུགས་བརྩེ་བས་སྐད་ཅིག་ཙམ་མ་གཏོང་། ། ཞེས་བྱ་བ་ནི་འཁོན་རིགས་ཤཱཀྱ་སེང་གེ་ཡི། ། བཙུན་པ་རྒྱའོ་ངག་དབང་ཀུན་དགའ་བསོད་ནམས་ཀྱིས། ཆོས་མཐུན་དོན་རྣམས་བསྒྲུབ་པ་ལ་བར་གཅོད་མི་འབྱུང་ཕྱིར། ཡོན་ཏན་འབྱུང་གནས་དཔལ་ལྡན་ས་སྐྱར་མྱུར་བར་བྲིས། །
བུདྡྷ་བོ་དྷི་ས་ཏྭ་མ་ལ་དགྱེས་པར་གྱུར་ཅིག། ༈ །།ཉམས་དབྱངས་ཕུན་ཚོགས་རབ་རྒྱས་བཞུགས། ༡༣༨ སྐྱབས་བསླུ་མེད་ཐམས་ཅད་འདུས་པའི་སྐུ། ། སྐྱབས་གཅིག་ཆོག་རྒྱལ་པོ་མུས་པ་རྗེ། ། སྐྱབས་ཟུར་འཚོལ་མེད་པའི་རྣལ་འབྱོར་གྱི། ། སྐྱབས་བྱང་ཆུབ་བར་དུ་མཛད་དུ་གསོལ། ། རྗེ་མཚུངས་བྲལ་ཁྱོད་ཀྱི་ཐུགས་རྗེ་ཡིས། ། མི་བདག་ལ་ཐུན་མོང་དངོས་གྲུབ་ཏུ། ། ཁོང་དགྲ་གཉེན་བར་མའི་འགྲོ་བ་རྣམས། ། དོན་རང་གི་ངང་གིས་དབང་དུ་འདུས། །
ནོར་འདོད་དགུའི་ལོངས་སྤྱོད་ཆར་ལྟར་འབབ། ། ཁོ་ལོག་བསྒྲུབ་བྱེད་པའི་བསྟན་དགྲ་རྣམས། ། དུས་ལོ་ཟླ་མ་འགྱང་སྲུང་མས་བསྒྲལ། ། ལྗོངས་གངས་ཅན་བོད་ཀྱི་རྡོ་རྗེ་གདན། ། དཔལ་ས་སྐྱའི་ཆོས་སྲིད་དཔལ་འབྱོར་རྣམས། ། དཔེ་ཡར་ངོའི་ཟླ་བ་བཞིན་དུ་རྒྱས། ། ཕྱོགས་གང་ནས་བལྟས་ཀྱང་དགའ་དགའ་འདྲ། ། དཔལ་ཕུན་ཚོགས་མ་ལུས་སྩོལ་མཛད་པའི། ། དྲིན་འཁོར་མེད་བླ་མའི་ཞབས་ལ་འདུད། ། མགོན་ཁྱོད་ཀྱི་མན་ངག་བདུད་རྩི་ཡིས། །
གནད་ལམ་ཁྱེར་ཟབ་མོའི་བྱིན་རླབས་ཀྱི། ། ཚེ་འདིར་སྣང་ཕུན་སུམ་གང་ཚོགས་ཀྱང་། ། བུ་མི་འཆིང་གྲོལ་བའི་རྒྱུར་འགྱུར་བ། ། ཕ་ཐུགས་རྗེ་ཅན་གྱིས་བྱིན་གྱིས་རློབས། ། རྗེ་བསླུ་མེད་ཁྱེད་ལ་ཡིད་གཏད་པའི། ། མི་བདག་དང་བདག་ལ་ལྟོས་བཅས་རྣམས། ། དུས་འདི་ལ་ཚེ་རིང་ནད་མེད་ཅིང་། ། ཡིད་བསམ་དོན་ཐམས་ཅད་འགྲུབ་པ་དང་། ། ཚེ་ཕྱི་མ་དག་པའི་ཞིང་གི་མཆོག ། གནས་བདེ་བ་ཅན་དུ་དྲང་དུ་གསོལ། །
ཕ་སྦས་པའི་སངས་རྒྱས་མི་གཟུགས་ཅན། ། མགོན་ཁྱེད་ཀྱི་ཐུགས་རྗེས་མ་གཟིགས་ན། ། བདག་བག་ཆགས་ངན་པ་ཆེར་འཐུག་པས། ། བློ་ཐ་མལ་སྣང་བས་ཉེས་ལེན་འཕྲོགས། ། འཕྲལ་གཞན་བློ་འཁྲིད་སོགས་ཟར་ཟིར་གྱིས། ། བན་བུན་གྱི་ངང་ལ་ཉི་མ་བསྐྱེལ། ། མཚན་ཕལ་ཆེར་རོ་ཉལ་ངང་དུ་ལུས། ། མིང་བསྟན་པའི་བྱ་བར་བཏགས་པ་ཡི། ། ལུས་ངག་དགེ་བ་ལ་བསྐུལ་ལོ་སོགས། ། གཞན་མིག་སྔར་མཛེས་པའི་ཆོས་ཁྱད་ཀྱིས། །
ལོ་ཟླ་དང་ཞག་ཀུན་དེ་ཀས་འདའ། ། རྒྱུ་དེས་ན་མི་ཚེ་སྟོང་ཟད་ཉེ། ། འོན་ཀྱང་རུང་བླ་མའི་བཀའ་དྲིན་གྱིས། ། ཆོས་ཉམས་ལེན་ཡང་སྙིང་འདི་ལྟར་བྱས། ། ཕྱོགས་དུས་དང་གནས་སྐབས་ཐམས་ཅད་དུ། སྣང་སྲིད་པ་འདི་དག་ལྷའི་དཀྱིལ་འཁོར། སྒྲ་ཐོས་ཚད་གསང་སྔགས་རང་སྒྲར་བསྒོམ། ཡིད་རྟོག་འགྱུ་དུས་གསུམ་རྒྱལ་བའི་ཐུགས། ། དེ་ཀུན་ཀྱང་མཚན་ལྡན་བླ་མ་ཡིས། ། དོན་རྡོ་རྗེ་གསུམ་གྱི་ངོ་བོ་རུ། །
ཆོས་གདོད་མའི་གནས་ལུགས་རོ་གཅིག་ཕྱིར། ། དེ་རང་ངོ་ཤེས་པའི་ཚུལ་ཉིད་དུ། ། བློ་དྲན་འདུན་ཡང་ཡང་བསྐྱེད་དེ་བསྒོམ། ། ཀུན་སེམས་སྣང་སེམས་ཀྱང་སྒྱུ་མ་འདྲ། ། དོན་སྒྱུ་མའི་གནས་ལུགས་བརྗོད་བྲལ་ངང་། གནད་འདི་ལ་དང་པོ་ཁྲིམས་བསྒྲིམ་པས། ། བློ་ཐ་མལ་རྣམ་རྟོག་ཀུན་འགགས་ནས། ། ཡིད་དག་སྣང་ངང་ལ་ཡུག་རེ་བཞག ། དེ་བདེ་གསལ་མི་རྟོག་ངང་ཤིག་སྟེ ། དབྱིངས་རིག་པ་དབྱེར་མེད་བདེ་སྟོང་གིས། །
ཤིས་གཞི་མེད་རྩ་བྲལ་ལྷན་སྐྱེས་ངང་། ། དོན་དེ་ལ་ཞེན་མེད་གསལ་ལེ་བཞག ། གནད་འདི་ལ་འབྱོངས་པའི་ཕན་ཡོན་གྱིས། ། རང་འཆི་ཁར་ཕྱི་ཡི་འཕོ་བ་དེ། ། རབ་ཐེབས་ནས་མཁའ་སྤྱོད་འགྲུབ་པར་ཤོག ། དེ་མིན་ནའང་འོད་གསལ་མ་བུ་གཉིས། ། རོ་གཅིག་ཏུ་འདྲེས་དུས་ངོ་ཤེས་ནས། ། དོན་ནང་གི་འཕོ་བ་ཟབ་མོ་ཡི། ། དུས་སྐད་ཅིག་དེ་ལ་བདག་གྲོལ་ནས། ། ཁོང་ཕ་མར་གྱུར་པའི་སེམས་ཅན་ཀུན། །
གནས་དག་པའི་ཞིང་དུ་འཁྲིད་པར་ཤོག ། མི་བདག་གི་བསམ་པའི་དོན་འདི་རྣམས། ། ཡིད་བཞིན་དུ་འགྲུབ་པ་བླ་མའི་མཆོག ། ཕ་མཚུངས་བྲལ་ཁྱེད་ཀྱི་བྱིན་གྱིས་རློབས། ། ཞེས་པ་འདི་ཡང་སྐྱབས་གནས་ཀུན་འདུས་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་བཀའ་དྲིན་དྲན་པའི་མོད་ལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བོད་ཀྱི་རྡོ་རྗེ་གདན་དཔལ་ས་སྐྱའི་གཙུག་ལག་ཁང་དུ་སྦྱར་བ་འདིས་ཕྱོགས་དུས་ཀུན་དུ་དགེ་ལེགས་དང་ལྡན་པར་གྱུར་ཅིག ། སརྦ་མངྒལཾ།། ༈ །།ཉམས་མགུར་སྙིགས་མའི་གཏམ་ཞེས་བྱ་བ་བཞུགས། ༡༣༩ རྗེ་གཞོན་ནུའི་དུས་སུ་ཐོས་བསམ་སྤྱད། ། སྐུ་དར་ལ་བབས་དུས་བསྒྲུབ་པས་གྲོལ། ། མཐར་སྐུ་ཚེའི་སྨད་ལ་གཞན་དོན་བསྐྱངས། །
དུས་ད་ལྟ་མཁའ་སྤྱོད་འོག་མིན་ན། ། ལྷ་དཀྱིལ་འཁོར་ཞི་ཁྲོ་རབ་འབྱམས་ཀྱི། ། ཚོགས་གཙོ་བོ་མཛད་པའི་སྐྱེས་ཆེན་དེ། ། མི་ཁོ་བོས་བླ་མ་མུས་པ་རྗེ། ། ཕ་སངས་རྒྱས་རྒྱལ་མཚན་མ་ལགས་སམ། ། མགོན་དེ་འདྲའི་བུ་གཅིག་ལྟར་བསྐྱངས་པའི། ། ང་རྣལ་འབྱོར་སྐལ་བཟང་བློ་རེ་བདེ། ། སྐྱབས་ཟུར་འཚོལ་མེད་པའི་མུས་ཆེན་རྗེ། ། བུ་དད་ལྡན་སློབ་མར་བཅས་པ་རྣམས། ། ཕ་ཁྱེད་རང་ལྟ་བུར་བྱིན་གྱིས་རློབས། །
ལར་དུས་ངན་འདི་ལ་བདག་སྐྱེས་པས། ། བསྟན་འགྲོ་ལ་ཕན་པ་ཤིན་ཏུ་དཀའ། ། རྗེ་དུས་གསུམ་རྒྱལ་བས་མ་ཐུལ་བའི། ། ཁོ་གདུལ་བྱ་བསོད་ནམས་དམན་འདི་དག ། གང་བྱས་ཀྱང་ཐུལ་བར་དཀའ་བ་གདའ། ། ཁོང་འདི་ཚོའི་རྣམ་ཐར་མདོ་ཙམ་བཤད། ། དུས་གཏན་གྱི་སྐྱབས་གནས་བླ་མ་ལའང་། ། རང་མནོས་ན་ང་ཡི་བླ་མ་ཟེར། ། རང་མ་མནོས་བླ་མ་ཁྱིར་མི་རྩི། ། འགའ་དོན་མེད་ཀུན་སློང་རྨོངས་ཞེན་གྱི། །
བསྟན་གསལ་བར་ནུས་ངེས་སྐྱེས་ཆེན་ལས། ། ཆོས་གང་ལའང་རྨོངས་པའི་ཡུལ་ལ་བསྟོད། ། ཚེ་འདི་ལ་སངས་རྒྱས་འགྲུབ་ནུས་པའི། ། ཆོས་ཟབ་ཡངས་བདུད་རྩི་བྱིན་པ་བས། ། ནོར་ཟང་ཟིང་བྱིན་པ་དྲིན་དུ་འཛིན། ། འགའ་བྱས་མེད་ཡུས་ཀྱིས་ཁོག་པ་ཁང་། ། འགའ་བླུན་རིག་སྤྱོད་པས་ཤེས་རྒྱུད་དཀྲུག ། འགའ་ལུགས་གཉིས་ཆོས་ལ་རབ་རྨོངས་ཡང་། ། ང་ན་ཚོད་རྒན་པས་བཟང་ངོ་ཞེས། ། གཞན་དཔྱོད་ལྡན་གཞོན་ནུ་རྣམས་ལ་སྨོད། །
ཁོང་དམ་པའི་སྐྱེས་བུ་འགའ་ཞིག་གིས། ། བསྟན་སྤེལ་བའི་མཛད་འཕྲིན་ངོ་མཚར་ལས། ། བསྟན་འཕེལ་བ་དངོས་སུ་མཐོང་ན་ཡང་། ། ཁོ་གང་ལའང་རྨོངས་པའི་རྒན་པོ་འགས། ། འདི་སྔོན་མེད་ལྟས་ངན་འདྲ་བར་སྨོད། ། འགའ་ལོ་ཟླར་བསམ་མནོ་རབ་བཏང་ནས། ། ཁོང་དཔྱོད་ལྡན་གཟུར་གནས་དམ་པ་ལ། ། དོན་གཞི་མེད་སྐུར་འདེབས་འབད་ནས་བྱེད། ། མདོར་བསྡུ་ན་དེང་དུས་གདུལ་བྱ་རྣམས། ། བློ་དཔྱོད་ལྡན་གཟུར་གནས་ཆེར་དཀོན་པས། །
རང་ཕྱོགས་མཐུན་བདུད་སྤྲུལ་འདྲ་བ་ཡང་། ། དེ་སྣ་ཚོགས་ཐབས་ཀྱིས་བསྟོད་ཅིང་བཀུར། ། རང་ཕྱོགས་མི་མཐུན་ན་དམ་པ་ཡང་། ། ཚུལ་དུ་མའི་སྒོ་ནས་སྨོད་པ་མཐོང་། ། དོན་རྣམ་དཔྱོད་ལྡན་དང་བླུན་པོ་དང་། ། ཁོང་དམ་པའི་སྐྱེས་དང་ངན་པ་གཉིས། ། དོན་སོར་སོར་འབྱེད་ཤེས་ཆེར་དཀོན་ཞིང་། ། འགའ་ཡོད་ཀྱང་དྲང་པོ་གཟུར་གནས་པ། ། དུས་དིང་སང་ཉིན་མོའི་སྐར་ལས་དཀོན། ། རྒྱུ་དེས་ན་བདག་གི་བསྟན་བསམ་པའི། །
ལས་སྤྱོད་པ་ཇི་སྙེད་བྱས་པ་ལ། ། ཁོང་ངན་ལང་ཤོར་བའི་བླུན་པོ་རྣམས། ། དུས་རྒྱུན་དུ་མགུ་བར་མ་གྱུར་བས། ། ཀུན་དགའ་བའི་ཐབས་ནི་ངས་མ་ཤེས། ། རྒྱུ་དེས་ན་ལུས་སེམས་ཆེར་ངལ་བའི། ། བསྟན་མི་ཟིན་འཛིན་རེ་བློ་སྐྱུངས་ནས། ། ཆོས་མཐུན་པའི་མཐུན་རྐྱེན་འཇོམས་དུས་འདིར། ། ཚེ་གཏན་ལེགས་ཀྱི་འདུན་མ་ཟིན་ངེས་པའི། ། ཆོས་བསྒྲུབ་ལ་ཆིག་བསྒྲིལ་བྱེད་སྙམ་སེམས། ། ལར་སྔོན་གྱི་སྐྱེས་ཆེན་ཐམས་ཅད་དང་། །
སྐྱོན་ཀུན་བྲལ་ཡོན་ཏན་ཀུན་ལྡན་པས། ། ཁོང་སྟོན་པ་རྫོགས་པའི་སངས་རྒྱས་ལའང་། ། ཁོ་བསོད་ནམས་མེད་པའི་སྐྱེ་བོ་འགས། ། ཐབས་དུ་མས་རབ་ཏུ་སྨད་དོ་ཞེས། ། བཀའ་གསུང་རབ་རྣམས་ལས་བཤད་པ་མཐོང་། ། རྒྱུ་དེས་ན་དུས་ངན་འདི་འདྲ་ལ། ། ཁོ་ངན་པ་རྣམས་ཀྱི་གང་སྨོས་ཀྱང་། ། རང་བསྟན་པ་འཛིན་པའི་ཁུར་ལེན་པ། ། ཁོང་རྫོགས་སངས་རྒྱས་ལྟར་སྐལ་བ་བཟང་། ། སྔར་ཡན་ཀྱང་བསྟན་ལ་ཕན་པ་བྱུང་། །
དུས་ད་དུང་བསམ་དོན་ཀུན་འགྲུབ་ནས། ། བསྟན་ཡར་ངོའི་ཟླ་ལྟར་རྒྱས་པ་དང་། ། ཚེ་ཕྱི་མ་བདག་ཅག་དཔོན་སློབ་རྣམས། ། གནས་བདེ་བ་ཅན་གྱི་ཞིང་སྐྱེ་བར། ། ཕ་གཅིག་ཆོག་རྒྱལ་པོས་བྱིན་གྱིས་རློབས། ། ཚུལ་དེ་སྐད་སྨྲ་བ་ས་སྐྱ་པ། ། མིང་ངག་དབང་ཀུན་དགའ་བསོད་ནམས་ཞེས། ། མཆོག་ཐུན་མོང་དངོས་གྲུབ་མ་ལུས་པ། ། རྗེ་བླ་མ་ལས་གཞན་དུ་མི་རེ་བའི། ། ཆོས་ཡང་རྩེའི་ཟབ་གནད་རིག་དེའོ། །
ཚུལ་འདི་ལྟར་བགྱིས་པའི་བསོད་ནམས་ཀྱིས། ། དུས་ཀུན་དུ་བསམ་དོན་ཀུན་འགྲུབ་ཤོག ། བླ་མ་རྒྱང་འབོད་ཀྱི་ཚིགས་སུ་བཅད་པ་རང་གི་སྤྱོད་ཚུལ་ལ་ཡིད་འབྱུང་བའི་ཚིགས་བཅད་ལྷན་ཅིག་ཏུ་བསྡེབས་པ་བཞུགས། ༡༤༠ རྗེ་རྡོ་རྗེ་འཆང་ཆེན་པོ་བུདྡྷའི་མཚན་ཅན་ལ་གུས་པས་ཕྱག་འཚལ་ལོ། ། ཐ་མལ་རྟོག་པས་བསླད་པའི་སྣང་སྲིད་འདི། ། ཉིན་མཚན་འཁོར་ཡུག་དག་པ་ལྷའི་དཀྱིལ་འཁོར། ། དེ་ཡང་སྣང་སྟོང་གསལ་སྟོང་བདེ་སྟོང་ངང་། ། མདོར་ན་ཐ་མལ་རྟོག་པས་མ་གོས་པའི། ། ཉམས་ལེན་མཐར་ཕྱིན་བདག་གི་བླ་མ་དེ། ། དག་པའི་ཞིང་ཁམས་གང་ན་བཞུགས་ཀྱང་རུང་། །
དད་ལྡན་བདག་ལ་ཐུགས་རྗེས་བསྐྱབ་ཏུ་གསོལ། ། མགོན་པོ་ཁྱོད་ཀྱི་དྲིན་ལས་རང་ཉིད་ཀྱི། ། བརྩོན་པས་བསྒྲུབ་ན་རྡོ་རྗེ་འཆང་ཆེན་ཡང་། ། ཚེ་འདིར་འགྲུབ་ལ་ཡིད་གཉིས་དང་བྲལ་བའི། ། མན་ངག་རྒྱ་མཚོ་ལྟ་བུ་ལེགས་ནོས་ཀྱང་། ། སྣ་ཚོགས་ཚེ་འདིས་སྣང་བ་ཁྲིད་མཁས་པའི། ། དུས་སྐབས་ཕལ་ཆེར་ཟ་ཉལ་འཆག་གསུམ་གྱི། ། བག་མེད་སྤྱོད་པ་འཇིག་རྟེན་པ་ལྟར་ལུས། ། སྐབས་འགར་སྣོད་བཅུད་ལྷ་དང་གཞལ་ཡས་སུ། ། འབད་པས་བསྒོམ་ཀྱང་དག་སྣང་དེའི་ངང་ལ། །
རང་སེམས་སྐད་ཅིག་ཙམ་ཡང་གནས་མ་ནུས། ། དེ་བཞིན་ཆོས་ཀུན་གཤིས་ལུགས་བརྗོད་བྲལ་ལ། ། དྲན་འདུན་དྲག་པོས་ཡང་ཡང་སེམས་བཞག་ཀྱང་། ། བདེ་སྟོང་ངང་དུ་སིང་ངེ་ཡེ་རེ་བ། ། ཅུང་ཟད་ཙམ་ཡང་གནས་པའི་མཐུ་མ་རྙེད། ། དེ་ཕྱིར་སེམས་དང་མ་བྲལ་ཉམས་ལེན་འདིའི། ། ཆོས་པར་གྲགས་པའི་མིང་སྟོང་སྒྲ་ཆེ་ཡང་། ། གཉིས་ཕུང་ལས་ལ་སྦྱར་དོགས་སེམས་རེ་འཚབ། ། དེ་ལྟར་ན་ཡང་མཁྱེན་བརྩེ་ནུས་པའི་གཏེར། ། འབྲེལ་ཚད་དོན་དང་ལྡན་ངེས་བླ་མ་ཡིས། །
བྱང་ཆུབ་བར་དུ་འབྲལ་བ་མེད་དོ་ཞེས། ། རྨད་བྱུང་ཞལ་བཞེས་བདག་ལ་དགྱེས་བཞིན་གནང་། ། དེ་ཕྱིར་བདག་དང་བདག་གི་གདུལ་བྱ་རྣམས། ། ཚེ་རབས་ཀུན་ཏུ་རྗེ་བཙུན་བླ་མ་ཡིས། ། ཞབས་པད་བརྟན་ཞིང་ཐུགས་ཀྱི་རྗེས་བཟུང་ཏེ། ། མྱུར་དུ་ཡན་ལག་བདུན་ལྡན་མངོན་གྱུར་ཤོག ། ཚུལ་འདི་ཤཱཀྱའི་དགེ་སློང་ཨཱ་ནནྡས། ། དཔལ་ལྡན་བླ་མའི་ཡོན་ཏན་དྲན་པ་དང་། ། རང་གི་སྤྱོད་པའི་ཚུལ་ལ་ཡིད་འབྱུང་ནས། ། གནས་མཆོག་ཆུ་མིག་རྫིང་ཁར་མྱུར་བར་བསྡེབས། །
དགེ་བས་རང་གཞན་དོན་ཀུན་འགྲུབ་གྱུར་ཅིག ། སརྦ་མངྒལཾ།། ༈ །།བདག་བསྟོད་བསྐུལ་བྱེད་རབ་དགའ་བཞུགས། ༡༤༡ ན་མོ་གུ་རུ། འདིར་སྨྲས་པ། དྲི་མེད་གཞུང་བརྒྱ་འཆད་ལ་ཐོགས་པ་མེད། ། ཁྲིམས་ལྡན་འདུལ་བ་འཛིན་པ་ཀུན་གྱི་རྒྱན། ། རིམ་གཉིས་ཏིང་འཛིན་མཆོག་ལྡན་ས་སྐྱ་པ། ། ངག་དབང་ཀུན་དགའི་མཚན་ཅན་ཞབས་ལ་འདུད། ། ཅེས་པ་འདི་ནི་བདག་ཉིད་ཆེན་པོ་ས་སྐྱ་པཎྜི་ཏས།
བྱི་བ་ལ་ནི་གླང་ཆེན་དཔེ། ། ཕྱུག་པོ་ལ་ནི་རྣམ་ཐོས་བུ། ། རྒྱལ་ཕྲན་ལ་ཡང་བརྒྱ་བྱིན་དཔེ། ། དགེ་བའི་བཤེས་གཉེན་ཕལ་པ་ལའང་། ། སངས་རྒྱས་ལྟ་བུའི་བསྔགས་པ་ནི། ། སྙན་ངག་མཁན་ལ་བཀག་པ་མེད། ། ཅེས་པའི་དོན་ཡིད་ལ་བཞག་ནས། ། རང་ལ་གོང་དུ་བཀོད་པའི་ཡོན་ཏན་གྱི་ཆ་ཚམ་མེད་ཀྱང་། མི་ཕྱེད་དད་པ་དང་ལྡན་པའི་སྦྱིན་པའི་བདག་མོ་དབྱངས་ཅན་བསོད་ནམས་རྒྱལ་མོས་འབུམ་གཏེར་གསོག་བདེ་བའི་ཕྱིར་བདག་བསྟོད་ཉུང་ངུ་ཞིག་དགོས་ཞེས་བསྐུལ་བ་ལ་བརྟེན་ནས་ས་སྐྱ་པ་ཤཱཀྱའི་དགེ་སློང་ངག་དབང་ཀུན་དགའི་མིང་ཅན་གྱིས་འབྱུང་གི་ཡོན་ཏན་འགའ་ཞིག་ལ་སྨོན་པའི་ཚུལ་གྱིས་སྨྲས་པ་འདི་རེ་ཞིག་རྫོགས་སོ། ། མངྒ་ལཾ།།
༈ །།ཉམས་ཤར་ཡི་གེར་བྲིས་པ་བློ་ལྡན་དགའ་བསྐྱེད་ཅེས་བྱ་བ་བཞུགས། ༡༤༢ འདིར་སྨྲས་པ། བསམ་པ་ངན་ཞིང་སྦྱོར་བ་རྩུབ་པ་ཡིས། ། དུས་རྣམས་ཀུན་དུ་གནོད་པ་བསྐྱལ་བའི་ལན། ། ཕན་པ་ཆེན་པོ་ཡོངས་གྲགས་བསྒྲུབ་ན་ཡང་། ། ཡང་ལན་གནོད་པ་ཁོ་ནས་མཇལ་བ་ཡིས། ། ཉེ་དུ་དེ་ལ་རེ་ཐག་བཅད་ན་ལེགས། ། རྒྱུན་དུ་བླ་མ་བཞིན་དུ་བསྟེན་ན་ཡང་། ། ངན་སྤྱོད་མང་པོས་སེམས་ལ་ངལ་བ་བསྐྱེད། ། རང་ཉིད་སྡུག་ཚེ་དགྲ་ལྟར་གནོད་ལ་དགའ། །
དེ་ལྟའི་གྲོས་ལ་རེ་ཐག་བཅད་ན་ལེགས། ། བཟའ་བཏུང་བྱིན་ན་དཀའ་བ་དྭངས་ལེན་ཅིང་། ། དེ་མིན་སླ་ནའང་གཞན་དོན་མི་བསྒྲུབ་ལ། ། སྙིང་གཏམ་ཀུན་ལ་སྒྲོག་པར་བྱེད་པ་ཡིས། ། སྐྱེས་བུ་དེའང་རེ་ཐག་བཅད་ན་ལེགས། ། ཀུན་ལས་ལྷག་སྙམ་ང་རྒྱལ་རྒྱུད་གང་ཞིང་། ། གཞན་དག་མཐུན་ལ་ལྷག་པར་མི་དགའ་བས། ། མཐོ་དམན་རབ་གསུམ་ཐམས་ཅད་དཀྲུག་བྱེད་པའི། ། མི་དེ་ལ་ཡང་རེ་ཐག་བཅད་ན་ལེགས། ། རྒྱུན་དུ་ངག་འཇམ་སེམས་བཟང་བློ་གྲོས་གསལ། །
སྨྲ་བ་མི་མང་གཞན་ཕྱིར་སྲོག་ཀྱང་གཏོང་། ། ཆོས་མིན་སྤྱོད་ལ་ནམ་ཡང་མི་དགའ་བའི། ། སྐྱེས་བུ་དེ་ལ་གཏན་གྲོགས་བཅོལ་ན་ལེགས། ། ཤེས་བྱའི་གནས་ཀུན་སྦྱངས་པ་མཐར་ཕྱིན་ཞིང་། ། ཟབ་རྒྱས་གསན་པ་རྒྱ་མཚོའི་མཛོད་དང་ལྡན། ། བསྟན་ལ་ཕན་པའི་བྱ་བས་དུས་འདའ་བའི། ། བཤེས་གཉེན་དེ་ལ་བླ་མ་བཅོལ་ན་ལེགས། ། དམ་པ་དཀོན་མཆོག་བཞིན་དུ་བསྟེན་པ་དང་། ། ངན་པ་དུག་ཅན་ཟས་ལྟར་སྤོངས་བ་དང་། ། རང་ཉིད་ལྷུན་པོ་བཞིན་དུ་རབ་བརྟན་པ། །
འདི་གསུམ་བློ་ལྡན་རྣམས་ཀྱི་སྤྱོད་ཡུལ་ཡིན། ། གསུང་རབ་རྒྱ་མཚོའི་དོན་ལ་ལེགས་སྦྱངས་ཤིང་། ། འདྲེན་པ་མང་པོའི་གདམས་པ་ཡོངས་ནོས་ནས། ། བདེ་ལེགས་རྩ་བ་བསྟན་པ་རབ་སྤེལ་ཏེ། ། རང་གཞན་འདི་ཕྱིར་ལེགས་པའི་གཞི་བསྒྲུབ་པ། ། འདི་ཡང་བློ་ལྡན་རྣམས་ཀྱི་སྤྱོད་ཡུལ་ཡིན། ། དེང་སང་འདི་ན་དེ་ལྟར་བགྱིད་འདོད་པ། ། ཉིན་མོའི་སྐར་བཞིན་སྲིད་པ་ཙམ་དུ་སྣང་། ། སྣང་བ་དེ་ལ་བརྩེ་བའི་སྐྱེས་བུ་ལ། ། ངལ་བ་སྣ་ཚོགས་རྒྱུན་དུ་འབྱུང་བ་མཐོང་། །
ཚུལ་འདི་མཚོན་ནས་རྫོགས་པའི་སངས་རྒྱས་ཀྱི། ། བསྟན་པའི་ཉི་མ་ནུབ་རིའི་རྩེ་ལ་ཉེ། ། དུས་ངན་འདི་ལ་ཚོགས་མ་བསགས་བདག་སྐྱེས། ། ཡིད་ལ་རེ་བའི་དོན་རྣམས་འགྲུབ་པར་དཀའ། ། དེ་ཕྱིར་བདག་གི་བསམ་དོན་བསྒྲུབ་པའི་གྲོགས། ། འཁྲུལ་པའི་དྲི་མེད་རྗེ་བཙུན་ས་སྐྱ་པ། ། གོང་མ་རིམ་པར་བྱོན་པ་ཁྱེད་རྣམས་དང་། ། སྐྱབས་གནས་ཀུན་འདུས་བུདྷའི་མཚན་ལ་ཞུ། ། ཞེས་པ་འདི་ཡང་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་བྲིས་པའོ། ། སརྦ་མངྒལཾ།།
༈ །།ཉམས་དབྱངས་ངན་པ་སྤྱོད་པའི་ཟུག་རྔུ་སེལ་བྱེད་ཅེས་བྱ་བ་བཞུགས་སོ། ༡༤༣ ། འདིར་སྨྲས་པ། སྤྲང་རྣལ་འབྱོར་ངག་དབང་ཀུན་བསོད་དང་། ། ཚོགས་བསགས་ལ་མ་བསགས་གཉིས་སུ་བྱུང་། ། ཚོགས་བསགས་པས་དལ་འབྱོར་མཆོག་འདི་ཐོབ། ། སྔོན་སྦྱངས་པས་སྐྱེས་སྟོབས་བློ་གྲོས་གསལ། ། ལོ་གཞོན་ནུ་ཉིད་ནས་ཆོས་སྒོར་ཞུགས། ། རྗེ་མཚན་ལྡན་བླ་མས་བུ་བཞིན་བསྐྱངས། ། སྔོན་བྱོན་པའི་གོང་མའི་རྣམ་ཐར་རྣམས། །
ཚུལ་བཞིན་དུ་སྐྱོང་བར་འདོད་པའི་ཕྱིར། ། གཞན་གྲགས་བདེའི་རྗེས་སུ་མི་འབྲངས་བར། ། ལས་ཆོས་མཐུན་ཁོ་ནས་དུས་ཀུན་འདའ། ། ཚོགས་མ་བསགས་པས་ཆོས་མཐུན་སྐྱེས་བུ་ལ། ། མཐུན་རྐྱེན་རྣམས་དཀོན་པའི་དུས་འདིར་སྐྱེས། ། རྒྱུ་དེས་ན་བློ་ལྡན་ཁོ་བོ་ལ། ། ཟས་གོས་ནོར་གསུམ་གྱིས་མ་འཕོངས་ཀྱང་། ། ངན་པའི་འཁོར་འགའ་ཞིག་སྤྱོད་ངན་གྱིས། ། དུས་རྒྱུན་དུ་ཤེས་རྒྱུད་ཡང་ཡང་དཀྲུག ། ཁོང་འགའ་ཞིག་ཁ་འཇམ་སེམས་གདུག་གིས། །
རང་གཞན་གཉིས་ཕུང་བའི་ས་བོན་འདེབས། ། འབྲས་ངན་དེ་ཀུན་ལ་སྨིན་པ་མཐོང་། ། ལ་ལ་དག་ཤེས་རྒྱུད་ཤིང་ལས་གྱོང་། ། ཕན་སེམས་ཀྱི་བླང་དོར་མ་བསྟན་ཀྱང་། ། གང་ཤར་ལག་ལེན་ལས་འདའ་བ་མེད། ། ཡུལ་དེ་ལ་བཅོལ་ན་བཟའ་བཏུང་ཡང་། ། ཚུལ་བཞིན་དུ་བྱ་བ་ཤེས་མ་མཐོང་། ། དེ་ལྟའི་ངན་པ་དག་ནང་འཁྲུགས་པས། ། ཕན་ཚུན་ཀྱི་སྤྱོད་ངན་སྣ་ཚོགས་ཀྱི། ། ཁོ་ཅག་སོས་དལ་དང་འབྱུང་བཞིའི་ལུས། །
འཁྲུགས་དུས་སུའང་མེ་ཆེན་འབར་བ་ལ། ། ཤིང་སྐམ་བསྣན་པ་འདྲའི་ཟུག་རྔུ་བསྐྱེད། ། བསྐྱེད་ཀྱང་རུང་རྟག་ཏུ་བཟོད་པ་བསྒོམ། ། བསྒོམ་གྱིན་ཡང་ངན་སྤྱོད་གོང་འཕེལ་གྱུར། ། གྱུར་ཀྱང་རུང་བླུན་པོ་འདི་དག་ལ། ། དངོས་སུ་ཕན་སེམས་ཀྱིས་གང་སྨྲས་ཀྱང་། ། ངལ་བ་དོན་མེད་རང་ཁོ་ནར་འདུག ། རྒྱུ་དེས་ན་མི་མངོན་དབྱིངས་བཞུགས་པའི། ། ཁྱེད་དཀོན་མཆོག་རྒྱ་མཚོའི་ཚོགས་རྣམས་ཀྱིས། ། འཁོར་ངན་པའི་ཕན་ཚུན་ཞེ་སྡང་ཀུན། །
བྱམས་སྙིང་རྗེར་འགྱུར་བར་བྱིན་གྱིས་རློབས། ། མི་ངེད་ལ་རྣམ་དཔྱོད་ལྡན་པའི་གྲོགས། ། འགའ་ཡོད་ཀྱང་སེམས་ཉིད་ངལ་དུས་འདིར། ། ཁོང་ངན་སྤྱོད་སྟོབས་ལྡན་འགའ་ཡི་རྒྱུའི། ། ཕལ་ཆེ་བས་ཕན་པ་མི་གདའ་བས། ། སེམས་བརྩེ་དུང་གི་འཁྲི་བ་མ་གཅོད་པར། ། རེ་ཆེན་པོ་མ་བྱེད་རྣལ་འབྱོར་པ། ། ཁོ་ངན་སྤྱོད་བགྱིད་པའི་འཁོར་འདི་དག ། ལས་དྲག་པོས་བླང་དོར་བྱ་འོས་ཀྱང་། ། ཁོང་གོང་བཞུགས་ཐུགས་རྒྱུད་འཁྲུགས་དོགས་པས། །
དུས་ད་ལྟ་བྱ་བའི་སྐབས་མ་ཡིན། ། རང་རྫོགས་པའི་སངས་རྒྱས་ཐོབ་གྱུར་ན། ། སྣང་སྲིད་དག་པ་རབ་འབྱམས་སུ་འཆར། ། དུས་དེ་ཚེ་དགྲ་གཉེན་དོགས་པ་མེད། ། རང་ལུགས་གཉིས་འབྱོར་པ་རྒྱས་པའི་ཚེ། ། ཡུལ་དེ་ཡི་དགྲ་ཡང་གཉེན་དུ་འགྱུར། ། ལས་ཆོས་མཐུན་བྱས་ཀྱང་ནོར་མེད་ན། ། ཁ་དྲག་ཞན་ཀུན་གྱིས་སྤོངས་བ་དེ། ། དུས་དེང་སང་སྣང་ཚུལ་ཡིན་མོད་ཀྱང་། ། མི་ཁོ་བོ་སྔོན་བསགས་ལས་བཟང་བས། །
སེམས་ཧ་ཅང་ངལ་རྒྱུ་མི་གདའ་སྟེ། ། རྗེ་འབྲེལ་ཚད་དོན་ལྡན་བླ་མ་ཡི། ། བུ་གཅིག་པའི་མ་བཞིན་བརྩེ་བས་བསྐྱངས། ། རང་ཆོས་མཐུན་ལས་ཀྱི་དུས་འདས་པས། ། ཕྱོགས་མཐའ་མེད་སྙན་པའི་གྲགས་པས་ཁྱབ། ། ང་རྣམ་དཔྱོད་བློ་གྲོས་རབ་གསལ་བས། ། ཁོང་ཆེན་པོར་འཆོས་པ་ཕལ་ཆེ་ལས། ། གང་བྱེད་ཀྱང་ཁྱད་པར་འཕགས་སོ་ཞེས། ། དུས་འདི་ནས་ཀུན་གྱིས་སྒྲོག་པར་བྱེད། ། ཁོང་བཤེས་གཉེན་ཡོངས་དང་བློ་ལྡན་ཀུན། །
མི་ཁོ་བོས་སྲོག་ལྟར་གཅེས་པར་འཛིན། ། ཁོང་སྟོབས་ལྡན་ས་སྐྱོང་རྣམས་ཀྱང་དད། ། སྔར་ཡན་ལ་མཐོང་ཐོས་གྱུར་པ་རྣམས། ། ཕལ་ཆེ་བ་མི་ཕྱེད་དད་ལ་བཀོད། ། རྒྱུ་དེས་ན་སྤྱི་སྒོས་བསྟན་པ་འདི། ། མི་ཁོ་བོས་གསལ་བར་ནུས་སྙམ་སེམས། ། འདི་འདི་ཕྱི་ལེགས་པའི་འདུན་མ་སྟེ། ། རྟེན་དལ་འབྱོར་ཐོབ་པ་དོན་ཡོད་ལགས། ། ཚུལ་འདི་ལས་ངོ་མཚར་གཞན་ཅི་ཡོད། ། རྒྱུ་དེས་ན་རེ་ཞིག་འཁོར་ངན་སོགས། །
ཆོས་བསྒྲུབ་པའི་མཐུན་རྐྱེན་རབ་དཀོན་ཡང་། ། སྔར་བཞིན་དུ་བཟོད་པ་རབ་བསྒོམ་ནས། ། དུས་མྱུར་དུ་འཇིག་རྟེན་ཁམས་འདི་ཡི། ། སྐྱབས་གཅིག་པུ་ལྟ་བུ་འགྱུར་སྙམ་གོ ། དོན་ཚུལ་བཞིན་འགྲུབ་པར་མངོན་མཁྱེན་ཅན། ། ཕ་སངས་རྒྱས་རྒྱལ་མཚན་ཁྱོད་ཀྱིས་མཛོད། ། ཅེས་པ་འདི་རྣལ་འབྱོར་བྱ་བྲལ་པ་ཨ་ནནྡའི་མིང་ཅན་གྱིས། ཕན་མེད་གནོད་པའི་འཁོར་འགའི་སྤྱོད་པས་སེམས་ལ་ཟུག་རྔུ་ཡང་ཡང་བསྐྱེད་པ་ལ་རྟེན་དེ་ཉིད་བསལ་ཕྱིར་མྱུར་བར་བྲིས་པའོ། ། སརྦ་མངྒ་ལཾ།། ༈ །།ཉམས་དབྱངས་ཚེ་འདིའི་ཞེན་པ་སེལ་བྱེད་ཅེས་བྱ་བ་བཞུགས།
༡༤༤ སྐྱབས་རང་རིག་བླ་མའི་ཞབས་ལ་འདུད། ། བུ་ཚེ་འདིའི་བྱ་བ་ཐོང་བར་མཛོད། ། སྤྲང་རྣལ་འབྱོར་ངག་དབང་ཀུན་བསོད་ངས། ། གནས་ས་སྐྱར་ནམ་ཞིག་འདུག་པའི་ཚེ། ། མཁའ་དག་པའི་དབྱིངས་སུ་སྤྲིན་འདུས་སྟེ། ། མཚན་རིལ་པོ་ཁ་བ་ཆེར་བབས་ནས། ། སང་ནམ་ལངས་ཉི་ཤར་དྲོས་པའི་ཚེ། ། རང་འདུག་པའི་བསམ་གཏན་ཁང་བུ་ཡིས། ། རྗེ་མུས་པའི་བྲིས་སྐུའི་འོག་ཉིད་ནས། ། གངས་བཞུ་བའི་ཆུ་རྒྱུན་ཉིལ་གྱིས་བྱུང་། །
དེ་ཞི་བའི་ཐབས་ལ་འབད་སྙམ་ནས། ། ལུས་ཏབ་ཏོབ་ལང་ཏེ་ལས་བྱས་པས། ། དེ་མ་ཞི་གཞན་ཡང་མང་དུ་རྡོལ། ། གཅིག་ཐབས་ལ་མཁས་པས་ཞི་གྱུར་ཀྱང་། ། མི་བདག་གིས་སྤྲུལ་པ་མི་ནུས་པས། ། ཀུན་དུས་གཅིག་སེལ་བའི་ཐབས་མ་རྙེད། ། ནང་ཕུ་མདའ་ཀུན་གྱི་འོག་གཞི་རྣམས། ། དཔེ་རྫིང་བུ་བཞིན་དུ་ཆུ་ཡི་གང་། ། སེམས་ངལ་ཀྱང་ཐབས་མེད་སྐྱོ་བ་སྐྱེས། ། དུས་དེ་ཚེ་རྟོག་འགྱུ་འདི་ལྟར་ཤར། །
ང་ཚེ་འདིའི་བྱ་བ་བློས་ཐོང་ནས། ། གནས་ངེས་མེད་རི་ཁྲོད་འགྲིམས་ནུས་ན། ། ཚུལ་འདི་འདྲའི་ངལ་བ་ཅི་ལ་འབྱུང་། ། དཔེ་འདིས་མཚོན་ཚེ་འདིའི་ཞེན་པ་ལ། ། སྐྱོ་ཁོ་ན་ཡོད་པས་ངེས་ཤེས་སྐྱེས། ། ཚེ་འདིར་སྣང་ཕུན་སུམ་ཚོགས་གྱུར་ཀྱང་། ། ཚེ་ཕྱི་མ་གར་འགྲོའི་གཏད་མེད་ན། ། ཚེ་ཅི་ཙམ་གནས་ཀྱང་མ་ངེས་ཤིང་། ། ཚེ་འདི་བས་ཕྱི་མ་ཡུན་རིང་བས། ། དུས་ད་ལྟའི་དོན་ལས་ཕྱི་མའི་དོན། །
གལ་ཅི་ནས་བསམ་ཀྱང་ཆེ་བར་གདའ། ། ལར་བཤད་པ་བྱས་ན་བསྒྲུབ་པ་དྲན། ། ཆོས་བསྒྲུབ་པ་བྱས་ན་བཤད་པ་དྲན། ། རང་གཅིག་པུར་བསྡད་ན་འདུ་འཛི་དྲན། ། གཞན་འཛུ་འཛིའི་གཡེངས་ཚེ་དབེན་པ་དྲན། ། གང་བྱས་ཀྱང་སོ་སྐྱེ་མགུ་དཀའ་བས། ། བློ་མང་པོ་རྩབ་རྩོབ་མི་བྱ་བ། ། རྗེ་གོང་མའི་རྣམ་ཐར་ཚུལ་བཞིན་དུ། ། མི་ཁོ་བོ་སྙིང་ནས་སྐྱོང་འདོད་པས། ། དོན་འགྲུབ་པར་མཛོད་ཅིག་མུས་པ་རྗེ། །
ཞེས་པ་འདི་ཡང་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་ཤིན་ཏུ་མྱུར་བར་སྨྲས་པའོ། ། སརྦ་མངྒལཾ།། ༈ །།ཉམས་དབྱངས་གདན་ས་མ་བཞུགས། ༡༤༥ རིག་པ་གང་ཤར་སྟེང་དུ་གློད། ། གཞི་མེད་རྩ་བྲལ་རྗེན་ནེ་ལྟོས། ། འཁྲུལ་པ་སྐྱེས་ན་འབུར་རྡུངས་གྱིས། ། གང་ཤར་བླ་མའི་རོལ་པར་བསྒོམ། ། ཀུན་ཀྱང་བརྗོད་མེད་རང་སོ་བཟུང་། ། གནད་འདི་མ་ཤེས་གཞུང་བརྒྱ་ལ། ། མཁས་ཀྱང་འཆི་ཚེ་ཕན་པ་མེད། །
གཅིག་ཤེས་ཀུན་གྲོལ་ཅེས་པ་ཡང་། ། གནད་འདི་མིན་པ་ལོགས་ན་མེད། ། གཅིག་ཤེས་མང་པོ་ཤེས་པ་ཡིན། ། གདམ་ངག་ཅེས་པའང་འདི་ཁ་ཡིན། ། གསང་སྔགས་ལམ་ཁྱེར་ཟབ་ཟབ་མོར། ། བྱས་ཀྱང་གནད་འདི་ཁོ་ན་ཡིན། ། ཤེས་ན་བྱས་ཚད་དགེ་སྦྱོར་ཡིན། ། མ་ཤེས་བྱས་ཚད་གཡེངས་བ་ཡིན། ། གནད་འདི་ཤེས་པས་འཁྲུལ་པ་ཞིག ། རྟོགས་ལྡན་འཁྲུལ་ཞིག་སྨྱོན་པ་ངའི། །
མིང་ལ་ས་སྐྱ་རས་ཆེན་ཟེར། ། སྣང་སྲིད་བླ་མར་ཁྲ་ཆེམས་མེ། ། བརྗོད་བྲལ་ངང་དུ་སྟོང་སང་ངེ་། ། འཛིན་མེད་ངང་དུ་བདེ་ཆམ་མེ། ། ཧ་ཧ་སྣང་བའི་དགའ་བ་ལ། ། ཧ་ཧ་སྣ་བློ་ཡི་བདེ་བ་ལ། ། བླ་མའི་གདམ་ངག་མ་ཐོབ་པར། ། ཡིག་ནག་དཔེ་ཆའི་ཐོས་པ་དེ། ། འཛིན་པ་དཀའ་ལ་བརྗེད་པ་སླ། ། དེ་འདྲའི་ཆོས་ཀྱི་གང་བྱེད་པ། །
སྡིག་གསོག་པ་ལས་དྲག་ཙམ་ཡིན། ། གཞུན་ལུགས་ཀུན་ལ་མཁས་ན་ཡང་། ། ཉམས་མྱོང་སྣ་གཅིག་གདེངས་མེད་ན། ། ཀུན་ཤེས་གཅིག་སྡུག་བྱ་བ་ཡིན། ། ཉམས་མྱོང་གདེངས་ཤིག་ཡོང་བ་ལ། ། མཚན་ལྡན་བླ་མའི་མན་ངག་དགོས། ། ཁོ་བོས་མཚན་ལྡན་བླ་མ་རྙེད། ། གདམས་ངག་ཟབ་དགུ་མང་པོ་ཐོས། ། མཚན་ལྡན་བླ་མའི་སྐལ་བ་ཡིས། ། བློ་ལྡན་ཐོས་བསམ་དུང་དུང་ཚོ། །
ནམ་འཆི་གདེངས་ཤིག་ཡོད་ལགས་སམ། ། མེད་ན་འཆི་ཁར་མན་ངག་གི ། ཕན་གྱི་ཐོས་པས་དེ་ལྟ་མིན། ། དེས་ན་མཚན་ལྡན་བླ་མ་ལས། ། གདམས་པ་ཟབ་མོ་ཅིག་བསྒྲིལ་ཞིག ། ཞུས་ནས་ཐོས་བསམ་སྤྱད་བྱས་ན། ། ལེགས་ཀྱི་ཉམས་ལེན་གཅིག་མེད་པར། ། ཐོས་བསམ་ཁོ་ན་དུང་དུང་རང་། ། བྱས་ཀྱང་ངལ་བ་དོན་མེད་ལགས། ། ལར་ཀུན་དང་མི་མཐུན་མ་ཡིན་ཞིང་། །
སུ་ལའང་ཆགས་ཞེན་མེད་པ་ཡི། ། འཁྲི་བ་རྦད་ཆོད་ཅིག་མ་ནུས་ན། ། གང་བྱས་ཀྱང་ཆོས་སུ་འགྲོ་བ་དཀའ། ། འདི་སྤྲང་པོ་ཆོས་མེད་ཨ་ནནྡས། ། བློ་གང་ཤར་བསྒྲིགས་ལེགས་མ་བྱས་པར། ། དུས་ཡུད་ཙམ་ཞིག་ལ་བྲིས་པ་ཡིན། ། སྔོན་བྱོན་པའི་གྲུབ་ཐོབ་དཔལ་རྡོར་བའི། ། གསུང་མགུར་མའི་གདན་ས་ཟིན་པ་ཡོད། ། ཧཻ་ཧཻ། ཧཱ་ཧཱ་ཧཱ།
ཧ་ཧ་ཧ། སརྦ་མངྒལཾ།། ༈ །།རྗེ་མུས་ཆེན་ལ་ཞུ་ཡིག་ཕུལ་བའི་རྟེན་གྱི་ན་བཟའ་ལ་ཕུལ་བའི་ཡི་གེ་བཞུགས། ༡༤༦ རྒྱལ་བ་མུས་པ་ཆེན་པོའི་ཞབས་དྲུང་དུ། ། ཐེག་པ་མཆོག་གི་རྣལ་འབྱོར་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བ། ། གཟུགས་དང་སྒྲ་དང་སེམས་ཀྱི་རྟོག་འགྱུ་རྣམས། ། རྗེ་བཙུན་ཉིད་དང་ཡི་དམ་དབྱེར་མེད་ཀྱིས། ། སྐུ་གསུང་ཐུགས་ཀྱི་རོལ་པར་ལེགས་ཤེས་ཤིང་། ། དེ་ཡང་རིག་སྟོང་བརྗེད་མེད་དུ་ཤར་བ། །
གང་དེས་མི་ཕྱེད་དད་པ་ཆེན་པོས་འབུལ། ། ཆོས་ཀྱི་ཟབ་གནད་འདི་རང་ཡིན་ལེགས་སྙམ། ། ཞེས་པ་འདི་ནི་རྗེ་མུས་ཆེན་ལ་ཞུ་ཡིག་ཕུལ་བའི་རྟེན་གྱི་ན་བཟའ་ལ་བྲིས་པའི་ཡི་གེའོ། ། སརྦ་མངྒལཾ།། ༈ །།སྨྲས་པ། ཆོས་མེད་རྣལ་འབྱོར་ཨ་ནནྡ། ། ཆོས་ཉམས་ལེན་ཏིལ་ཙམ་མི་འདུག་ཀྱང་། ། རྗེ་གྲུབ་ཐོབ་གོང་མའི་བཀའ་དྲིན་གྱིས། ། རང་བསམ་པའི་འཁྱེར་སོ་འདི་བཞིན་ཡོད། ། གཞི་གཞི་མེད་རྩ་བྲལ་གནས་ལུགས་དེ། །
རྗེ་རྗེ་བཙུན་མུས་པའི་ཐུགས་ཀྱི་གཤིས། ། རང་རང་སེམས་དེ་དང་དབྱེར་མེད་པ། ། བུ་བུ་སློབ་ཀུན་ཀྱང་དེ་ཡི་ངང་། ། ངང་དེ་ནས་མཐོང་ཐོས་རིག་གསུམ་འདི། ། འདི་བླ་མའི་སྐུ་གསུང་ཐུགས་སུ་བསྒོམ། ། བསྒོམ་དེ་འདྲའི་ངང་ནས་རྣམ་གཡེངས་ཀུན། ། ཀུན་བསྟན་འགྲོའི་དོན་དུ་གྱུར་ཅིག་སྙམ། ། ཡིད་ལྷག་བསམ་མཐའ་རུ་ཕྱིན་པ་དང་། ། དུས་ཕྱི་མ་མཐོང་ཐོས་དྲན་རེག་ཀུན། ། ཞིང་བདེ་བ་ཅན་དུ་ཀུན་བགྲོད་པར། །
སྙིང་ཐག་པའི་གསོལ་འདེབས་སྨོན་ལམ་བགྱིས། ། ཞེས་ཀྱང་རྣལ་འབྱོར་གདོད་ནས་རང་གྲོལ་གྱིས་སྨྲས་སོ། ། ཧཻ།། ༈ །།སེམས་སྐྱོ་བའི་ངང་ནས་རོ་འཛིན་བསྒྱུར་བ་འགའ་ཞིག་ཕྱོགས་གཅིག་ཏུ་བསྡེབས་པ་ལེགས་བཤད་ཡིད་འབྱུང་བསྐྱེད་བྱེད་ཅེས་བྱ་བ་བཞུགས། ༡༤༧ འདིར་སྨྲས་པ། ཀྱེ་མ་དེང་སང་གི་དུས་འདིར། ། གཞོན་ནུ་བློ་གསལ་བ་རྣམས་ཀྱང་། ། དཀོར་གྱི་དུག་ཆུ་ཡི་མྱོས་པའི། ། སྡིག་ཅན་གང་ཟེར་ལ་ཉན་ནས། ། བཤེས་གཉེན་སྤོངས་བ་འདི་སྐྱོ་འོ། །
བླང་དོར་ཤེས་པ་ཡི་མཁས་པ། ། སྲང་ཁའི་རྩྭ་བཞིན་དུ་བོར་ནས། ། བླུན་པོ་བོང་བུ་ཡི་སྒྲ་ཅན། ། བསྟོད་ཅིང་བཀུར་བ་འདི་སྐྱོ་ཡོ། ། དེ་ཕྱིར་ཤེས་བྱ་ཡི་ཚོགས་ལ། ། སྦྱོངས་འདོད་སྐྱེ་བ་ནི་རབ་དཀོན། ། བཟའ་ཆོག་ཚིག་རྐྱང་རེས་མི་ཚེ། ། སྟོང་ཟད་བསྐྱེལ་བ་འདི་སྐྱོ་འོ། ། སྔོན་ཚེ་བླ་མ་ཡི་མཆོག་ནི། ། མཁས་བཙུན་བཟང་གསུམ་ལ་འཛིན་ལ། །
དེང་སང་ནོར་མེད་ཀྱི་བླ་མ། ། ཀུན་གྱི་སྤོངས་བ་འདི་སྐྱོ་འོ། ། འདས་དུས་སྣོད་ལྡན་གྱི་སློབ་མ། ། ཟང་ཟིང་ལྡན་པ་ལ་མི་ལྟོས། ། དེང་སང་རྫས་དེ་དང་བྲལ་ན། ། བླ་མས་སྤོངས་བ་དེ་སྐྱོ་འོ། ། དཀོན་མཆོག་དཔང་བཙུགས་ཀྱི་བྱ་བ། ། དུས་རྣམས་ཐམས་ཅད་དུ་བྱས་ཀྱང་། ། གང་དྲན་ལག་ལེན་པ་རྣམས་དང་། ། ཁྱད་པར་མེད་པ་འདི་སྐྱོ་འོ། །
གློ་སྙིང་བྲང་གསུམ་པོ་ཁ་ཞེ། ། མེད་པར་གཏོད་པ་ནི་ཆེར་དཀོན། ། ཁ་ཙམ་སྣ་ཚོགས་ཀྱི་ནོར་རྫས། ། གང་ཁུགས་བྱེད་པ་འདི་སྐྱོ་འོ། ། ལུགས་གཉིས་རྣམ་གཞག་ལ་མཁས་པའི། ། སྐྱེ་བོ་རྣམ་དཔྱོད་དང་ལྡན་ལ། ། གང་ཡང་མི་ཤེས་པའི་བླུན་པོས། ། ཡང་ཡང་སྨོད་པ་འདི་སྐྱོ་འོ། ། ཆོས་པ་རབ་འབྲིང་པ་ཀུན་ལ། ། གཏད་ཐུབ་བླ་མ་རེ་དགོས་ཀྱང་། །
དུས་འདིར་མཚན་ལྡན་གྱི་བླ་མ། ། གསེར་བས་དཀོན་པ་འདི་སྐྱོ་འོ། ། དབང་དོན་དག་བྱ་དང་དག་བྱེད། ། རང་གི་ངོ་མི་ཤེས་བཞིན་དུ། ། མ་སྨིན་སྨིན་པ་རུ་བྱས་པར། ། རློམ་པའི་བླ་མ་འདི་སྐྱོའོ། ། དེ་འདྲའི་བླ་མ་ཡི་སློབ་མ། ། གྲོལ་བྱེད་ལམ་བསྒོམ་པའི་དུས་སུ། ། ཆོག་བསྒྲིགས་ཚིག་རྐྱང་རེ་བརྗོད་ལ། ། མཆོག་ཏུ་འཛིན་པ་འདི་སྐྱོ་འོ། །
སྔོན་གྱི་རབ་འབྱམས་པ་ཚོས་ནི། ། མདོ་རྒྱུད་རྒྱ་མཚོ་ལ་སྦྱངས་འདུག ། དེང་སང་རབ་འབྱམས་པ་འགའ་རེ། ། གཞུང་ལུགས་ཁ་ཅིག་ནས་ཤོག་གྲངས། ། བཅུ་ཕྲག་གསུམ་ཙམ་རེ་བཟུང་ནས། ། དེ་དག་ཟིན་མ་ཐག་དེ་ལ། ། རབ་འབྱམས་པ་ཞེས་པའི་མིང་རེ། ། ཐོགས་པར་བྱེད་པ་འདི་སྐྱོ་འོ། ། དེ་ལྟའི་རབ་འབྱམས་པ་ཁ་ཅིག ། ཤེས་རྒྱུད་ཆེར་རློམ་གྱི་གང་བས། །
འཕྲལ་སྤྱོད་ཡོངས་འཛིན་པ་རྣམས་བཞིན། ། འགྱིང་ཞིང་ལྡིང་བ་འདི་སྐྱོ་འོ། ། བློ་གྲོས་མིག་བྲལ་བའི་བསྟོད་པའི། ། ནོར་ལྡན་བླུན་པོ་འདི་ཆེར་མང་། ། བཤེས་གཉེན་མཁས་པ་ཡི་བསྟོད་པའི། ། དཔྱོད་ལྡན་དཀོན་པ་འདི་སྐྱོ་འོ། ། རྒྱ་གར་འཕགས་པ་ཡི་ཡུལ་ན། ། རྒྱལ་བས་གསུངས་པ་བཞིན་དགེ་བསྙེན། ། སྟོང་ཕྲག་གཉིས་བས་ཀྱང་དགེ་ཚུལ། ། གཅིག་ཉིད་ལྷག་པ་རུ་འཛིན་ཡང་། །
འདི་ན་ཁྱིམ་པ་བས་རབ་བྱུང་། ། དམན་པར་འཛིན་པ་འཛིན་པ་འདི་སྐྱོ་འོ། ། དོན་གྱི་སྐྱོན་ཡོན་ལ་མི་བརྟག ། རང་དང་ཕྱོགས་མཐུན་རེ་བསྟེན་ནས། ། ངན་པས་ངན་པ་དག་བསྟོད་ཅིང་། ། དམ་པ་སྨོད་པ་འདི་སྐྱོ་འོ། ། མདོར་ན་དེང་སང་གི་གནས་ཚུལ། ། གང་བསམ་སྐྱོ་བ་ལས་མི་འདུག ། དེ་ཀུན་རང་སེམས་འདིས་བག་ཆགས། ། ངན་པ་འཐུག་པ་ཡི་ལན་པ། །
ཡིན་པས་གཉེན་པོ་འདི་བསྟེན་དང་། ། ངག་དབང་ཀུན་དགའ་ཡི་མིང་ཅན་ནི། ། ཆོས་རང་སེམས་སུ་འདུག་ལ། ། དེ་ཡང་སྐྱེ་འགག་དང་བྲལ་བས། ། བརྗོད་བྲལ་འཛིན་མེད་ཀྱི་ངང་ལ། ། སིང་ངེ་ཡུན་རིང་དུ་གནས་པས། ། ཐབས་ལ་ཡང་ཡང་དུ་འབད་དང་། ། མྱུར་དུ་ལྟ་བ་ཡི་མཐར་ཐུག ། རྟོགས་པར་འགྱུར་བ་ལ་ཐེ་ཚོམ། ། ཅུང་ཟད་ཙམ་ཞིག་ཀྱང་མེད་དེ། །
ལྟ་དེ་མ་རྟོགས་ཀྱི་བར་ལ། ། རེ་ས་ལྟོས་ས་ཡི་བླ་མ། ། སྐྱབས་གནས་ཀུན་འདུས་ཀྱི་ངོ་བོ། ། རྗེ་བཙུན་བུདྡྷ་ཡི་མཚན་ལ། ། ཁ་ཞེ་མེད་པ་ཡི་གསོལ་འདེབས། ། འབྲལ་མེད་ཐུགས་རྗེ་ཡི་ཟུང་ལ། ། བསམ་དོན་མཐར་ཕྱིན་པར་མཛོད་ཅིག ། ཅེས་པ་འདི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་སེམས་སྐྱོ་བའི་ངང་ནས་རོ་འཛིན་བསྒྱུར་བ་འགའ་ཞིག་ཕྱོགས་གཅིག་ཏུ་བསྡེབས་པའོ། ། སརྦ་མངྒལཾ།། ༈ །།ཉམས་དབྱངས་གསང་བའི་ཡི་གེ་ཞེས་བྱ་བ་བཞུགས།
༡༤༨ ན་མོ་གུ་རུ་བུདྡྷ་ཡ། ཕྱི་སེར་བུའི་རླུང་གི་འུར་སྒྲ་དང་གཅིག ། ནང་མར་མེའི་གྲིབ་སོའི་སྲིབ་མྱུར་དང་གཉིས། ། སེམས་སྐྱོ་བའི་སྣང་ཚུལ་དྲན་པ་གསུམ། ། གསུམ་དེ་གསུམ་པོ་འཛོམས་པའི་དུས་དེའི་ཚེ། ། ཚིག་ཤུགས་འབྱུང་འགའ་བྱུང་བ་འདིར་སྨྲས་པ། ། བདག་བྱིས་པའི་དུས་སྐྱོན་མེད་སེམས་བཟང་ཡང་། ཁོང་སྤུན་ངན་གྱི་གདུག་རྩུབ་སྣ་ཚོགས་ཀྱི། ། དུས་རྒྱུན་དུ་རང་ཡིད་ཆད་ཁོ་ན་འབྱུང་། ། ཚུལ་འདི་དག་རང་དྲན་གྱི་སྐྱོ་བ་ལ། །
བདག་སྔོན་བསགས་ཀྱི་ལས་བཟང་རབ་བྱུང་འདོད། ། ཚེ་འདིར་སྣང་གི་ཨ་འཐས་མ་འདོད་པས། ། ཁོང་གཉེན་འདུན་དང་ཐུགས་ཡིད་ཅུང་མ་འདྲེས། ། དེའི་གནས་ཚུལ་རྣམས་བསམ་གྱིན་སྐྱོ་བ་ལ། ། བདག་ཕྱོགས་མེད་ཀྱི་གཞུང་ལུགས་སྦྱོང་འདོད་པས། ། དོན་འགྲུབ་པ་ཡི་ཐབས་གང་བྱས་ཀྱང་། ། ཁོང་གོང་བཞུགས་ཀྱི་གནང་བ་མ་ཐོབ་པས། ། དུས་ཡུན་རིང་དུ་འགྱང་འདི་སྐྱོ་བ་ལ། ། ད་ཐོས་བསམ་དག་བྱེད་པའི་སྐབས་ཤར་ཡང་། ། གྲོགས་བཤེས་གཉེན་སོགས་དེའི་མཐུན་རྐྱེན་རྣམས། །
ཕལ་ཆེ་བ་དག་ཚངས་པར་མ་གྱུར་པའི། ། ལས་ངན་པའི་སྣང་ཚུལ་འདི་སྐྱོ་བ་ལ། ། བདག་རྣམ་དཔྱོད་ཀྱི་བློ་གྲོས་མི་དམན་པས། ། མི་རང་གཞན་ཀུན་གཅིག་ཏུ་དད་པ་ལ། ། དགྲ་ནག་པོ་ལྟར་གཉེན་རྣམས་ཁོང་ཁྲོ་བའི། ། སྲོལ་ངན་པ་འདི་བསམ་གྱིན་སྐྱོ་བ་ལ། ། ཁོང་འགའ་ཞིག་ཐུགས་བསྐྱེད་ཞན་པའི་མཐུས། ། གྲོགས་བློ་ལྡན་དང་ཅུང་ཟད་འགྲོགས་དབང་མེད། ། ཁོང་བླུན་པོ་ཡི་ཤེས་རྒྱུད་ཡང་ཡང་དཀྲུག ། གང་བྱས་ཀྱང་རུང་ངལ་འདི་སྐྱོ་བ་ལ།
ཁོང་སྟོབས་ལྡན་གྱི་དགོངས་པ་རྒྱ་ཆུང་བས། ། རང་སྙོམས་ཆུང་གིས་བྱས་ན་མཐུན་རྐྱེན་མེད། ། བློ་གཟུར་གནས་ཞིག་བྱས་ན་ཁེ་ཉེན་ཆེ། ། སྤྲང་ཚོགས་མ་བསགས་ཁོ་བོ་སྐྱོ་བ་ལ། ། ཁོང་དཔྱོད་ལྡན་གྱི་སྐྱེས་བུ་འགའ་ཞིག་ལ། ། ཐབས་སྣ་ཚོགས་ཀྱིས་ཕན་པ་བསྒྲུབ་ལེགས་ནའང་། ། རང་ངལ་དུས་སུ་ཅུང་ཟད་ཕན་མ་མྱོང་། ། ཚུལ་འདི་འདྲ་བསམ་ན་སྐྱོ་བ་ལ། ། ཁོང་གཏད་ཐུབ་ཀྱི་བློ་ལྡན་འགའ་ཞིག་ལ། ། བློ་ཁ་ཞེ་མེད་འགྱོད་མེད་བྱས་མོད་ཀྱང་། །
ཁོང་དེ་ཚོ་ཡང་རང་དོན་བསྒྲུབ་བསྒྲུབ་ནས། ། གཞན་ཞར་བྱུང་དུ་བྱེད་འདི་སྐྱོ་བ་ལ། ། དོན་དགོས་དུས་རང་ལ་མི་ཕན་པའི། ། ཁོང་མཛའ་གྲོགས་དག་བློ་གྲོས་གསལ་ལྡན་ཡང་། ། མི་གཞན་ནོར་ལ་ཆེ་བརྗོད་བྱས་པ་ལྟར། ། ལས་རྗེས་མེད་འདི་བསམ་གྱིན་སྐྱོ་བ་ལ། ། སྤྱིར་སོ་སྐྱེ་ཡི་གྲོགས་ལ་ཡིད་མ་སོང་། ། དགོས་དེང་སང་གི་གྲོགས་དག་ཉོན་མོངས་རྒྱུ། ། སེམས་རེ་འདོད་དག་བཅད་ན་ལེགས་པ་ཡིས། །

ཡུལ་འདི་དག་ལ་བསམ་གྱིན་སྐྱོ་བ་ལ། ། རྗེ་གོང་མ་ཡི་རྣམ་ཐར་སྐྱོང་འདོད་པ། ། གནས་འདི་ཉིད་ན་དེང་སང་ཁོ་བོ་ཙམ། ། བློ་ཆོས་མཐུན་ལ་མཐུན་རྐྱེན་རབ་དཀོན་པའི། ། དུས་ངན་པ་འདིར་སྐྱེས་བདག་སྐྱོ་བ་ལ། ། བློ་གང་དྲན་དག་ལག་ལེན་བྱས་རྣམས་རྒྱལ། ། མི་གཞན་སེམས་དང་འགལ་དོགས་བྱས་རྣམས་ཕམ། ། དོན་བློ་ལྡན་རྣམས་རྟག་ཏུ་ངལ་བ་འདི། ། མི་ཕལ་ཆེར་གྱི་མ་ངེས་སྐྱོ་བ་ལ། ། རྒྱུ་འཕགས་ནོར་གྱིས་ཕྱུག་པའི་གང་ཟག་དང་། ། ཆོས་གང་ལ་ཡང་རྨོངས་པའི་བླུན་པོ་གཉིས། །
ཁྱད་ཅུང་ཟད་ཀྱང་མེད་པར་འཛིན་པ་ཡི། ། ལུགས་ངན་པ་འདི་བསམ་གྱིན་སྐྱོ་བ་ལ། ། ཁོང་ལུགས་གཉིས་ལ་རྨོངས་པའི་ངན་པ་དག ། གཞན་ལུགས་གཉིས་ལ་མཁས་པ་རྒྱུན་དུ་སྨོད། ། ཆོས་ལུགས་གཉིས་ཀྱི་ཁྲིམས་དང་བྲལ་བའི་གནས། ། འདིས་གནས་ཚུལ་རྣམས་བསམ་གྱིན་སྐྱོ་བ་ལ། ། ཞེས་པ་འདི་སྤྲང་པོ་ཆོས་མེད་ཨ་ནནྡའི་མིང་ཅན་གྱིས་ཤིན་ཏུ་མྱུར་བར་སྨྲས་པའོ། ། ཡང་སྨྲས་པ། ཀྱེ་མ་དེང་སང་གི་གནས་འདིས། ། སྣང་ཚུལ་གང་ལ་རང་བསམ་ཀྱང་། །
སྐྱོ་བ་སྙིང་ནས་རང་སྐྱེས་སོ། ། ཚུལ་འདི་བསམ་གྱིན་རང་ཁོ་བོ། ། སྔགས་འཆང་བླ་མ་དེ་དྲན་ནོ། ། ངག་དབང་ཀུན་དགའ་རིན་ཁོ་དྲན་ནོ། ། སྤྲུལ་པའི་སྐྱེས་མཆོག་དེ་དྲན་ནོ། ། དྲན་ཀྱང་ལས་ངན་གྱི་དབང་གིས། ། ཞལ་མཇལ་སྐལ་བ་ནི་མ་བྱུང་། ། སྙིང་ནས་དད་པ་ཡི་གསོལ་འདེབས། ། ཀུན་གྱིས་མི་མངོན་པའི་དབྱིངས་ནས། ། དམིགས་མེད་ཐུགས་རྗེ་ཡིས་གཟིགས་ལ། །
མགོན་མེད་སྐྱབས་མེད་ཀྱི་སྤྲང་པོ། ། ངག་དབང་ཀུན་བསོད་པ་བདག་གི ། ཆོས་མཐུན་བསམ་དོན་ཚོགས་འདི་དག ། འབད་མེད་འགྲུབ་པ་རང་མཛོད་ཅིག ། ཁྱེད་ཤེས་ཁྱེད་མཁྱེན་རང་ལགས་པས། ། སྐད་ཅིག་ཐུགས་རྗེ་ཡིས་མ་གཏོང་། ། སརྦ་མངྒ་ལཾ།། ༈ །།ཉམས་དབྱངས་ཨང་བཞི་མ་བཞུགས། ༡༤༩ འདིར་སྨྲས་པ། སྔོན་བྱོན་པའི་སྐྱེས་མཆོག་སྤྲུལ་པའི་སྐུ། །
རྗེ་སྔགས་འཆང་ངག་དབང་ཀུན་རིན་དང་། ། སྐྱབས་ཀུན་འདུས་རྒྱལ་བ་མོས་པ་རྗེ། ། སྤྲང་མགོན་མེད་སྐྱབས་མེད་རྣལ་འབྱོར་ལ། ། ཐུགས་བརྩེ་བ་ཆེན་པོས་རྒྱང་ནས་གཟིགས། ། དུས་འདུ་འབྲལ་མེད་པར་བྱིན་གྱིས་རློབས། ། བདག་བློ་མཐུན་གྲོགས་དང་ལྷན་ཅིག་པས། ། ཕྱོགས་མཐའ་མེད་རྒྱལ་ཁམས་འགྲིམས་འདོད་ནས། ། འདིས་མི་བསླུའམ་སྙམ་པའི་གྲོགས་དག་ལ། ། ཐབས་དུ་མས་མགུ་བར་ལེགས་ནའང་། ། ཁོང་གཞན་གྱི་བསམ་པ་རྒྱ་ཆེ་ཆེའི། །
ཚིག་སྨྲ་མཁས་ཟོལ་གྱི་རྗེས་འབྲངས་ནས། ། མི་བདག་ལ་བྱིན་པའི་རློམས་སེམས་ཀྱི། ། ཚིག་ལེགས་ལེགས་བློ་ཁ་ཚིམས་འདོད་པ། ། འདི་འཐད་པ་འདུག་གམ་དཔྱོད་ལྡན་ཚོ། ། སྤྱིར་བསམ་པ་གང་ཆེའི་གང་ཟག་ལ། ། མི་ཁོ་བོའང་རྗེས་སུ་ཡི་རང་མོད། ། དུས་དེང་སང་བསམ་པ་རྒྱ་ཆེས་ན། ། དོན་རང་འདོད་བསྒྲུབ་པའི་གོ་སྐབས་མེད། ། རྒྱུ་དེས་ན་ཕུགས་སུ་ལེགས་འདོད་ན། ། དུས་ད་ལྟ་བཟའ་བཏུང་སྤོངས་སམ་ཨང་། །
འདི་ལེགས་པར་སོམ་དང་གྲོགས་མཆོག་རྣམས། ། མི་ཁྱོད་ཀྱི་ད་ལྟའི་བསམ་པ་འདི། ། དཔེ་ཡན་ལག་བརྒྱད་ལྡན་ཆབ་འགྲམ་དུ། ། ཆུ་བ་ཚྭ་ཅན་ལ་ཞེན་མིན་ནམ། ། བློ་དཔྱོད་ལྡན་ཡིན་ནམ་སོམ་དང་ཨང་། ། སྤྲང་ཚོགས་མ་བསགས་ང་དུས་ངན་འདིར། ། ལས་ངན་པའི་དབང་གིས་སྐྱེས་པའི་ཕྱིར། ། དུས་རེ་ཞིག་ཇི་ལྟར་བྱས་ཀྱང་ངལ། ། ཕུགས་བསླུ་མེད་དཀོན་མཆོག་ཐུགས་རྗེ་ཡིས། ། གང་བྱས་ཀྱང་བདེ་ལེགས་འབྱུང་སྙམ་སེམས། །
སྤྱིར་དཔོན་དང་ཉེ་འབྲེལ་རྒན་གྲོགས་གསུམ། ། ཆོས་འདུན་མ་ལེགས་ཉེས་དྲི་བའི་ཡུལ། ། ཡིད་མོས་ཀྱང་རང་གི་རྣམ་དཔྱོད་ཀྱི། ། དཔྱོད་མ་ཤེས་རྟག་ཏུ་ཐེ་ཚོམ་རྒྱུ། ། ཚུལ་འདི་ཡང་ཡིན་མིན་བསམ་དང་ཨང་། ། ད་སྤྲང་པོ་རང་ལ་ཁྲེལ་ཅིག་འདེབས། ། ཁྱོད་གཞན་སེམས་ཤེས་པ་མེད་བཞིན་དུ། ། ཁོང་གཞན་གྱི་བློ་གཏད་འཆོལ་སྙམ་པའི། ། ཁྱོད་རློམས་སེམས་ཅན་གྱི་མགོ་བོ་འདི། ། ཁོང་གཞན་གྱིས་བསྐོར་བ་མ་ཤེས་སམ། །
ལར་ཚེ་འདིའི་བྱ་བ་ཀུན་བཏང་ནས། ། རྗེ་རྣལ་འབྱོར་མི་ལ་ལྟ་བུའམ། ། ཕྱོགས་ཀུན་ལ་འཇིགས་མེད་བློ་བསྐྱེད་དེ། ། ཆོས་ལུགས་གཉིས་ཇི་ལྟར་བྱེད་ན་ཡང་། ། བློ་ཡ་ཧུད་བསྲེ་བ་མ་ནུས་ན། ། རང་དགོས་དོན་འགྲུབ་པ་མེད་དོ་ཨང་། ། ཞེས་པའི་ཉམས་དབྱངས་ཨང་བཞི་མ། ། འདི་ནི་སྤྲང་པོ་ཨ་ནནྡའི། ། ཤིན་ཏུ་སྐྱེ་བའི་ངང་ནས་བྲིས། ། དཀོན་མཆོག་ཐུགས་རྗེས་གཟིགས་གྱུར་ཅིག །
སརྦ་མངྒལཾ།། ༈ །།གདོད་མའི་བླ་མ་ལ་གསོལ་འདེབས་ཀྱི་ཡི་གེ་དད་པའི་མེ་ཏོག་བཞུགས། ༡༥༠ རྗེ་རང་རིག་བླ་མའི་ཞབས་ལ་འདུད། ། གང་ཤར་ཚད་ལེགས་པའི་མཆོད་པ་འབུལ། ། ཤིས་སྐྱེ་བ་མེད་པའི་བརྟན་བཞུགས་འབུལ། ། གདོད་སྤྲོས་དང་བྲལ་བའི་བསྟོད་པ་འབུལ། ། དོན་ཟུང་འཇུག་ངང་དུ་འབྲལ་མེད་བཟུང་། ། ཞེས་པ་འདི་ནི་རྗེ་བླ་མ་མུས་པའི་དྲིན་ལས་ལེགས་པར་རྟོགས་པ་ས་སྐྱ་པ་ཨ་ནནྡའི་མིང་ཅན་གྱིས་དྲན་གསོའི་ཚུལ་དུ་བསམ་རྩེ་བྲང་ཆེན་ཡང་སྟེང་དུ་བྲིས་པའོ། ། འདིར་སྨྲས་པ། ཀྱེ་མ་ལུང་དུས་བསྟན་པའི་མཇུག་འདི་ལ། །
མཚན་ལྡན་བླ་མ་རིན་ཆེན་གསེར་ལས་དཀོན། ། བསྟན་པ་བསམ་པའི་སྐྱེ་བོ་ཉིན་སྐར་ཙམ། དེ་ལའང་མི་མཐུན་ཕྱོགས་ཀྱི་རྒྱུན་དུ་གོས། འདི་ལ་བསམ་གྱིན་ཁོ་བོ་མཆི་མ་དཀུ། ། ཐོག་མེད་དུས་ནས་མི་དགེ་སྤྱད་པའི་མཐུས། མཚམས་མེད་ལས་ངན་བསགས་པའི་སྐྱེས་བུ་དག ། མགུ་བའི་ཐབས་ལ་འབད་དགོས་པའི། ། དུས་ངན་འདི་ལ་སྐྱེ་ང་སྐྱོ་བ་ལ། ། རྟག་ཏུ་དུག་ཆུའི་མྱོས་པའི་ངག་ཟག་རྣམས། ། ཡང་དག་སེམས་ལྡན་རྣམས་ལ་རབ་འཚེ་བའི། །
ངན་པས་སྤྱོད་པའི་སེམས་ཀྱིས་འགྱུར་བའི་ཚུལ། ། འདི་འདྲ་བསམ་གྱིན་ཡང་ཡང་ཡིད་མུག་འཕེལ། ། འོན་ཀྱང་ཡོངས་འཛིན་མཆོག་གི་བཀའ་དྲིན་ལས། ། གདམས་པ་རྒྱ་མཚོའི་བཅུད་ཀྱི་རྒྱུད་གཏམས་པའི། ། སྣ་ཚོགས་རྐྱེན་ངན་དྲག་པོ་གང་བྱུང་ཡང་། ། ཧ་ཅང་ངལ་བར་འགྱུར་བའི་སྐབས་མ་མཆིས། ། སརྦ་མངྒ་ལཾ།། ༈ །།ཉམས་དབྱངས་སྙིང་གི་མུན་སེལ་བཞུགས། ༡༥༡ ན་མོ་གུ་རུ་བུདྡྷ་དྷྭ་ཛ་ཡེ། རྗེ་ངོ་མཚར་རྣམ་ཐར་མཛད་པའི་ཆ། །
ཁོང་ཡོངས་འཛིན་གཞན་དང་མཚུངས་མེད་པའི། ། ཕ་དུས་གསུམ་སངས་རྒྱས་བུདྡྷའི་མཚན། ། སྤྲང་བདག་ལ་ཐུགས་རྗེས་རྒྱང་ནས་གཟིགས། ། དུས་འབྲལ་བ་མེད་པར་བྱིན་གྱིས་རློབས། ། ཆོས་ཐུན་མཚམས་ཉམས་ལེན་གོང་འཕེལ་མཛོད། ། རྗེ་དམ་པའི་དྲིན་ལས་ལེགས་ཐོབ་པའི། ། ལམ་ཟབ་མོ་བསྒོམ་པའི་མཚམས་རྣམས་སུ། ། ལས་ངན་པས་སླད་པའི་ལུས་རྟེན་འདི། ། ཕྱི་གསལ་སྟོང་རང་བཞིན་ལྷ་ཡི་སྐུ། ། ནང་གདན་གསུམ་ངོ་བོ་སྐུ་བཞིའི་བདག །
གཟུགས་མཐོང་ཚད་ལྷ་དང་བླ་མའི་སྐུ། ། སྒྲ་ཐོས་ཚད་ལྷ་དང་བླ་མའི་གསུང་། ། ཡིད་རྟོག་འགྱུ་ཐམས་ཅད་བླ་མའི་ཐུགས། ། ཚུལ་དེ་ལ་གསལ་བར་སེམས་ཟིན་ན། ། ཡིད་མ་རིག་ལོག་པའི་ཆོས་ཅན་ཡིན། ། དུས་དེ་ཚེ་རྣམ་རྟོག་གཞལ་འགགས་ནས། ། སེམས་དག་སྣང་ངང་དུ་གནས་དེ་ལ། ། ཡིད་ཀུན་བཏགས་བྲལ་བའི་ཆོས་ཉིད་ཟེར། ། ཚུལ་དེ་ལྟར་སྣང་བ་དེ་ཀུན་ཡང་། ། དོན་རང་གི་སེམས་ཀྱི་རོལ་པ་སྟེ། །
སེམས་དེ་ཡང་གདོད་ནས་སྐྱེ་བ་མེད། ། གཤིས་ཡེ་སྟོང་ཡེ་བྲལ་ནམ་མཁའི་ངང་། ། དོན་དེ་ལ་རྩེ་གཅིག་སེམས་ཟིན་ན། ། ལུས་ལྷ་སྐུར་གསལ་བའི་རྒྱ་ཡི་བཏབ། ། སྐུ་ཧ་ཅང་གསལ་བའི་ཡིད་ཞེན་ན། ། སེམས་གནས་ལུགས་སྟོང་པའི་རྒྱ་ཡིས་བཏབ། ། དོན་གསལ་དུས་སྟོང་ལ་སྟོང་དུས་གསལ། ། གནད་འདི་ལ་དང་པོ་གྲིམས་ཀྱིས་སྒྲིམས། ། བར་ལྷོད་ཀྱིས་སློད་ལ་ཐ་མར་ནི། ། བློ་རེས་འཇོག་བྱེད་པ་མན་ངག་ཡིན། །
རྗེ་གོང་མའི་གསུང་གི་བཅུད་བསྡུས་འདི། ། མི་བདག་གི་ལེ་ལོའི་བདུད་སྤངས་ཏེ། ། དུས་ཡང་དང་ཡང་དུ་བསྒོམས་པའི་མཐུས། ། ནང་ལུས་ཀྱི་རྩ་མདུད་རྣམས་གྲོལ་ནས། ། ཕྱི་ཡུལ་ཆེན་སོ་གཉིས་ལེགས་བགྲོད་དེ། ། ས་ཡེ་ཤེས་ཆེན་པོ་མྱུར་ཐོབ་ཤོག ། དུས་དེ་ཚེ་འབྲས་བུའི་དབང་བླངས་ཏེ། ། ནང་འགྲོས་བཞི་ཐིམ་པའི་རྟེན་འབྲེལ་གྱིས། ། སྐུ་ལྔ་ལྡན་ཟུང་འཇུག་རྡོ་རྗེ་འཆང་། ། དོན་མཐར་ཕྱིན་སངས་རྒྱས་དེ་ཐོབ་ནས། །
ཀུན་སྨིན་གྲོལ་ལམ་ལ་འགོད་གྱུར་ཅིག ། ཅེས་པ་འདི་ནི་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་གསུང་གི་བདུད་རྩིས་ཤེས་རྒྱུད་ཚིམ་པར་འཐུང་བའི་རྣལ་འབྱོར་པ་ངག་དབང་ཀུན་དགའི་མིང་ཅན་གྱིས་གཙང་སྟོད་རྒྱལ་པོའི་ཕོ་བྲང་གི་སའི་ཆ་བསམ་རྩེ་བྲང་ཆེན་ཡང་ཐོག་ཏུ་འདིར་སྣང་གི་བྱ་བ་གང་ལ་ཡང་ཡིད་འབྱུང་དྲག་པོ་སྐྱེས་པའི་རྐྱེན་བྱས་ནས་ཐུན་མཚམས་ཀྱི་ཉམས་ལེན་གསལ་འདེབས་སུ་མྱུར་བར་བྲིས་པའོ། ། འདིར་སྨྲས་པ། སེམས་འཁྲུལ་པས་བསླད་པའི་འཁོར་འདས་འདི། ། གདོད་གཞི་མེད་རྩ་བྲལ་ནམ་མཁའི་ངང་། ། དོན་གནས་ལུགས་དེ་ལྟར་ཡིན་མོད་ཀྱང་། ། སེམས་བག་ཆགས་འཐུག་པས་འཁྲུལ་སྣང་ལ། ། དུས་སྙིགས་མའི་སྣང་ཚུལ་འདི་ལྟར་ཤར། ། ཁོང་ཡོངས་འཛིན་འདིར་སྣང་དྲེགས་པས་ཁྱེར། ། བསྟན་བསམ་པའི་སྐྱེ་བོས་དོན་མི་འགྲུབ། །
ཁྲིམས་བདག་པོའང་ནོར་ཕྱིར་ཁྲིམས་ར་བཤིག ། ཁོང་རིགས་ལྡན་རྒྱལ་ས་འབངས་གིས་འཛིན། ། བློ་ཆོས་མཐུན་བགྱིས་ལ་མི་མཐུན་མང་། ། ལས་ཁྲེལ་མེད་བྱེད་རྣམས་གོ་འཕངས་མཐོ། ། ཡིད་གཟུ་བོར་གནས་པའི་སྐྱེས་བུ་ལ། ། ཁོང་དུག་ཆུས་མྱོས་རྣམས་སྐྱོན་བརྗོད་མཁས། ། མདོར་བསྡུ་ན་བསྟན་པ་ཉམས་དམས་པས། ། ཆོས་མཐུན་པའི་བསམ་པ་གང་བསྒྲུབ་ཀྱང་། ། ཕལ་ཆེ་བ་འགྲུབ་པའི་སྐབས་མ་མཆིས། ། འདི་བསམ་གྱིན་སྙིང་ནས་མཆི་མ་དཀུ། །
བསྟན་འཇིག་ལ་ཁད་པའི་དུས་ངན་འདིར། ། ཚེ་སྔོན་ལས་དབང་གིས་ཁོ་བོ་སྐྱེས། ། མི་བདག་ནི་བསྟན་པ་སྙིང་ནས་བསམ། ། རྒྱུ་དེས་ན་མཐུན་གྲོགས་ཉིན་སྐར་ཙམ། ། འདི་བསམ་གྱིན་མཚན་ལྡན་བླ་མ་དྲན། ། སྐྱབས་གཞན་ན་མེད་དོ་མུས་པ་རྗེ། ། ཕ་མཁྱེན་བརྩེ་ནུས་ལྡན་ཁྱེད་ཉིད་ཀྱིས། ། བུ་བདག་གི་བསྟན་པའི་བྱ་བ་རྣམས། ། གེགས་མེད་པར་འབད་མེད་མཐར་ཕྱིན་མཛོད། ། ལར་དུས་ངན་དེང་སང་སྐབས་འདི་ཡི། །
ལས་སྣང་ཚུལ་སྣ་ཚོགས་མཐོང་བའི་ཚེ། ། ཚེ་བློས་བཏང་བསྒྲུབ་པ་ཏུར་ཏུར་དྲན། ། འདི་དོན་གྱི་ལག་ཏུ་ལོང་ངེས་ན། ། ཚེ་གཏན་གྱི་འདུན་མ་ལེགས་པ་ཡིན། ། རང་ནམ་འཆི་གར་སྐྱེ་མེད་བཞིན་དུ། ། མི་གཞན་གྱི་ཡར་འདྲེན་བྱེད་པ་འདི། ། མིག་ལོང་བས་ལོང་བ་ཁྲིད་པ་འདྲ། ། རྒྱུ་དེས་ན་འདིར་སྣང་ཡུད་ཙམ་དང་། ། ཚེ་གཏན་གྱི་འདུན་མ་མ་བརྗེད་པར། ། རྗེ་བླ་མའི་གདམས་པ་ཟབ་མོ་རྣམས། །
ཡིད་བརྩོན་པས་བསྒོམ་ན་མི་ལེགས་སམ། ། འདི་སོམ་ཞིག་རྣལ་འབྱོར་ཨ་ནྡན། ། ཆོས་བསྒྲུབ་ལ་ལེ་ལོའི་བདུད་ཕྱུང་ལ། ། རང་འཆི་ངེས་ནམ་འཆི་ཆ་མེད་འདི། ། བློ་དྲན་པས་ཡང་ཡང་གསལ་བཏབ་ན། ། ཡིད་ལེ་ལོའི་ལྕགས་སྒྲོགས་གྲོལ་བར་ངེས། ། རང་སྐྱིད་སྡུག་ལེགས་ཉེས་གང་བྱུང་ཡང་། ། ཆོས་ཟབ་མོའི་ལམ་ཁྱེར་མ་ཤེས་ན། ། རྗེ་འབྲེལ་ཚད་དོན་ལྡན་བསྟེན་པ་དང་། ། ཆོས་ཟབ་ཡངས་ཐོས་པ་དོན་ཆུང་བས། །
བློ་འདིར་སྣང་ཨ་འཐས་རྒྱུན་ཆོད་ལ། ། ཆོས་དྲན་འདུན་བསྐྱེད་ཅིག་རྣལ་འབྱོར་པ། ། སརྦ་མངྒལཾ།། ༈ །།ཉམས་དབྱངས་ངན་པའི་སྤྱོད་པས་ཟུག་རྔུ་བསྐྱེད་པའི་འབྲས་བུ་བཞུགས། ༡༥༢ ན་མོ་གུ་རུ་བུདྷ་དྷྭ་ཛ་ཡ། ཕ་གདོད་མའི་བླ་མ་རིན་པོ་ཆེ། ། གཤིས་གང་དུའང་མ་གྲུབ་ནམ་མཁའི་ངང་། ། འཕྲལ་ལེགས་ཉེས་དུ་མ་སྣང་བའི་གཞི། ། འདི་ཤེས་ན་ཡིད་བཞིན་ནོར་བུ་ཡིན། ། མི་ང་ཡི་རྗེ་བཙུན་མུས་པ་རྗེ། །
ཕ་བུདྡྷའི་དྲིན་ལས་ཆ་ཙམ་ཤེས། ། ཡིད་སྡུག་བཙིར་མི་དགོས་རང་མདངས་ལྟོས། ། བློ་འབོལ་ལེ་ལྷོད་དེ་རྗེན་དེ་ཞོག ། གང་ཤར་ཚད་གསལ་སྟོང་ངང་དུ་ཁྱེར། ། དོན་དེ་ལྟར་ཡིན་ཀྱང་ལས་ངན་གྱི། ། འཕྲལ་བདེ་སྡུག་སྣང་བ་འདི་ལྟར་ཤར། ། ཀྱེ་མ་ཀྱི་ཧུད། དོན་མེད་ཟར་ཟིར་གྱི་དབུས་སུ། ། ཉེས་མེད་རྣལ་འབྱོར་ང་འཐུམས་ནས། ། ཚད་མེད་སྡུག་བསྔལ་གྱི་བསམ་པ། །
བརྗེད་མེད་དྲན་པ་འདི་སྐྱོའོ། ། འདི་ཕྱི་བར་དོ་རུ་ཕན་པའི། ། དམ་ཆོས་ཤ་མ་ཞིག་བྱེད་ན། ། མང་ཐོས་ནནྡ་ངའི་བླ་མ། ། རྗེ་བཙུན་མུས་པ་འདྲར་དགོས་ཏེ། ། དགྲ་འདུལ་གཉེན་སྐྱོང་གི་ལས་ཀྱིས། ། འདོད་དགུ་སྤྲིན་བཞིན་དུ་བསྡུ་བའི། ། འདིར་སྣང་འགྲན་མེད་ཞིག་དགོས་ན། ། གཙང་སྟོད་རྒྱལ་པོ་འདྲར་དགོས་སོ། ། མ་གྱུར་འགྲོ་བ་ཡི་དོན་དུ། །
བདེ་གཤེགས་བསྟན་པ་འདི་སྤེལ་ན། ། སྔོན་དུས་བྱོན་པ་ཡི་སྐྱེས་ཆེན། ། རྒྱལ་བློན་བྱང་སེམས་འདྲར་དགོས་སོ། ། རང་དོན་མཐའ་རུ་རང་ཕྱིན་ནས། ། འགྲོ་ཀུན་སྨིན་གྲོལ་ལ་བཀོད་དེ། ། བསྟན་པའི་མེ་རོ་འདི་གསོ་ན། ། ས་སྐྱའི་ཡབ་སྲས་འདྲར་དགོས་སོ། ། ཐོས་བསམ་བསྒོམ་པ་ཡི་འབྲས་བུ། ། འཆད་རྩོད་རྩོམ་གསུམ་གྱིས་སྒོ་ནས། ། རང་གཞན་རྣམ་གྲོལ་ལ་བཀོད་ན། །
རྗེ་བཙུན་མུས་པ་འདྲར་དགོས་སོ། ། ལྟོ་གོས་གཏམ་གསུམ་སོགས་ཚེ་འདིའི། ། ལས་ལ་འཁྲི་བ་ཀུན་བཅད་ནས། ། བྱ་བཏང་ཤ་མ་ཅིག་བྱེད་ན། ། མི་ལ་རས་པ་འདྲར་དགོས་སོ། ། ཟས་སུ་དཀོར་ནག་རང་ཟོས་ནས། ། བསམ་ངན་སྦྱོར་རྩུབ་ཀྱི་རང་བཞིན། ། གཉིས་ཕུང་ལས་ངན་ལ་སྦྱོར་བའི། ། སྙིག་དུས་བླ་མ་ཡི་མཛད་པ། ། འདི་འདྲ་བསམ་གྱིན་རང་སྐྱོ་འོ། །
བླ་མའི་ཞབས་ཏོག་ཏུ་བཏགས་ནས། ། ཞབས་འདྲེན་ཁོ་ན་རང་བསྒྲུབ་པའི། ། ཁ་འཇམ་སེམས་གདུག་གི་དགྲ་འདིས། ། བསྟན་པའི་བཤིག་ཚབ་རང་འདི་ལ། ། མཁའ་འགྲོ་ཆོས་སྲུང་ཚོས་གཟིགས་ལ། ། མྱུར་དུ་ཆད་པ་ཡི་ཆོད་དང་། ། སྙིགས་དུས་བསྟན་པ་འདི་བསམ་ན། ། མི་འདོད་སྣ་ཚོགས་ཞིག་འབྱུང་བ། ། མྱོང་བས་གྲུབ་པ་རང་ལེགས་པས། ། བསམ་པ་དག་པ་ཡི་རྣལ་འབྱོར། །
ཁོ་བོ་སྐྱིད་པ་དང་སྡུག་པ། ། ལེགས་ཉེས་གང་བྱུང་དུ་ཟིན་ཀྱང་། ། འབྲེལ་ཚད་དོན་ལྡན་གྱི་བླ་མ། ། རྗེ་བཙུན་མུས་པ་རང་མཁྱེན་ནོ། ། སངས་རྒྱས་རྒྱལ་མཚན་རང་མཁྱེན་ནོ། ། ཆོས་མཐུན་བསམ་པ་ཡི་དོན་རྣམས། ། འབད་མེད་འགྲུབ་པ་རང་མཛོད་ཅིག ། ཅེས་པ་འདི་ཡང་རྣལ་འབྱོར་པ་ཨ་ནནྡའི་མིང་ཅན་གྱིས་གཙང་སྟོད་རྒྱལ་པོའི་ཕོ་བྲང་བསམ་རྩེ་བྲང་ཆེན་དུ་མྱུར་བར་བྲིས་པའོ། ། སརྦ་མངྒལཾ།། ༈ །།ཉམས་དབྱངས་ཡིད་བདེའི་མྱུ་གུ་བཞུགས།
༡༥༣ ན་མོ་གུ་རུ། དཔལ་ལྡན་ས་སྐྱར་ངག་དབང་ཀུན་བསོད་བདེ། ། དགའ་འོ་སྐྱིད་དོ་བསྟན་པ་སྤེལ་ཞིང་བདེ། ། ཚེ་འདིར་བདེ་ལ་ཕྱི་མ་སྐྱིད་པ་ཡིས། ། དོན་གཉིས་འགྲུབ་པ་བླ་མའི་བཀའ་དྲིན་ཡིན། ། འདི་རྒྱབ་རྟེན་མགུར་མའི་རྟ་ལ་བསྐྱོན་ལ་ལོང་ཤིག ། རང་གཞན་རྣ་བའི་དགའ་སྟོན་དུ་འགྱུར་བ་ལེགས་སོ། ། ཞེས་པ་འདི་ཡང་ཆོས་མེད་རྣལ་འབྱོར་ངག་དབང་ཀུན་དགའ་བསོད་ནམས་ཀྱིས་དཔལ་ལྡན་ས་སྐྱའི་བཞི་ཐོག་བླ་བྲང་གི་རབ་གསལ་ཤར་དུ་ཉམས་དགའ་བློ་བདེའི་ངང་ནས་བྲིས་པ་དགེ་ལེགས་མཆོག་ཏུ་འཕེལ་བར་གྱུར་ཅིག ། སརྦ་མངྒལཾ།། ༈ །།ངན་པའི་བསམ་སྦྱོར་ལ་ཁྲེལ་བའི་གཏམ་བཞུགས།
༡༥༤ འདིར་སྨྲས་པ། རྡོ་ཤིང་ལྟ་བུར་མ་དུལ་དྲེགས་པའི་སྐུ། ། རྗེ་ལ་འཁུ་བའི་ངན་ལ་ཡིད་དགའ་བའི། ། མེ་ཁྱེར་འོད་ཀྱི་ཀུན་སྣང་རློམ་ཅན་གྱི། ། ཟེར་ལ་དགའ་ན་བློ་ལྡན་ཀུན་ཀྱང་འཁྲུལ། ། མ་སྦྱངས་གཞོན་ནུའི་དུས་ནས་འགྲོ་ཀུན་གྱིས། ། སྤྱི་བོར་ཞབས་པད་ཟུང་གི་མཛེས་པ་དེ། ། ས་སྐྱའི་རྗེ་བཙུན་ལས་གཞན་འགའ་མ་མཆིས། ། དེ་ཕྱིར་ཡུལ་དེར་མི་དད་དཔྱོད་ལྡན་སུ། ། དེ་ལྟ་ན་ཡང་ཡིད་སྲུབ་རྩ་ལག་འགའ། །
ལས་ཀྱི་བསྐོས་པའི་དཔོན་དང་བླ་མ་ལ། ། ཕོ་རུས་དམ་ཚིག་མི་བསམ་རྟག་སྨོད་ཅིང་། ། རང་གི་ངན་པར་བཅོས་པའི་གང་ཟག་འགའ། ། ཕྱིས་ནས་དམ་པའི་རྗེས་ཞུགས་དམ་པ་ཡི། ། བྱ་བ་བསྒྲུབ་ལ་ཀུན་ནས་ཞེ་སྡང་ཞིང་། ། ད་དུང་ངན་པའི་སྤྱོད་ལ་ཚོད་མེད་པར། ། རང་གི་རྗེས་སུ་འབྲངས་བ་ཡིན་ནོ་ཅོག ། ཀུན་ཀྱང་བསམ་པ་ནག་པོར་འཆོས་པའི་ཚིག ། རང་གི་རྣམ་ཤེས་ཐོག་མཐའ་བར་གསུམ་དུ། ། དུག་གི་སྡོང་པོར་མངོན་སུམ་སྟོན་པའི་ངག །
འདི་འདྲ་མཐོང་ཚེ་དཔྱོད་ལྡན་གད་མོ་བྲོ། ། སྔོན་ཚེ་སྙལ་ཞིག་འཇམ་པའི་རྡོ་རྗེ་ཡིས། ། ས་སྐྱ་པཎ་ཆེན་པ་ལ་ཕྲག་དོག་ནས། ། རང་གི་སློབ་མ་འུ་ཡུག་རིག་སེང་དེ། ། ས་པཎ་རྩོད་པར་རེ་ནས་ས་སྐྱར་བརྫངས། ། རྣམ་དཔྱོད་བློ་ལྡན་རིག་པའི་སེང་གེ་དེས། ། ས་སྐྱའི་འཇམ་མགོན་བླ་མའི་ཡོན་ཏན་རྣམས། ། མཐོང་ནས་རང་གི་སློབ་དཔོན་རྒྱང་བསྲིངས་ཏེ། ། རྩོད་པ་ལྟ་ཅི་ཆོས་རྗེའི་རྗེས་སུ་ཞུགས། ། དེང་སང་འདི་ན་བདུད་རིགས་རློམ་ཅན་འགའ། །
རང་དང་འདྲ་བར་རང་གི་རྗེས་འབྲངས་དུ། ། རེ་བ་ཀུན་ལ་དཔོན་དང་བླ་མ་ལ། ། བསམ་སྦྱོར་ལོག་པས་འདི་ཕྱི་གཉིས་མེད་ཀྱི། ། ས་བོན་གཏོར་ཀྱང་ཀུན་ལ་ཐེབ་པ་དཀའ། ། འདིར་སྣང་བྱ་བར་ཨ་འཐས་ཤི་འཐས་ཀྱང་། ། བྱ་བ་བཏང་ཞེས་ཀུན་ལ་འཁང་པའི་ཚིག ། སྨྲས་པ་འདི་སོགས་ངན་སེམས་འཆང་བ་ཀུན། ། ཀརྨཱ་ནཱ་ཐཱས་དབང་པོའི་གཞུ་འདྲར་མཛོད། ། དུས་ངན་སྐྱེ་བོ་ཁ་ཟས་དུག་ཅན་ལྟར། ། སུ་ཡི་བརྟེན་ཀྱང་ཀུན་དུ་ཕུང་བའི་གཞི། །
བདག་ལ་དུས་གསུམ་ཀུན་དུ་ཡིད་གནག་པའི། ། འདུལ་དཀའ་མཐའ་དག་བསྟན་སྲུང་མཆོག་རྣམས་ཀྱི། ། སྔར་བཞིན་མྱུར་དུ་ཆོས་དབྱིངས་བསྒྲལ་དུ་གསོལ། ། ཨ་ཀྱང་ད་ནི་རྣམ་རྟོག་འཕྲོ་བཅད་དེ། ། འདས་པའི་སངས་རྒྱས་བྱེ་བས་མ་ཐུལ་བའི། ། ཡུལ་འདི་བདག་འདྲ་སོ་སྐྱེའི་ཅི་ལ་ཐུལ། ། ཕྱི་མ་དག་པའི་ཞིང་དུ་བདག་སྐྱེས་ནས། ། མ་རུང་དམུ་རྒོད་འགྲོ་ཀུན་དེར་འདྲེན་ཤོག ། ཅེས་པ་འདི་དུག་གི་སྡོང་པོར་མཚོན་པའི་གང་ཟག་དག་གིས་རང་གི་རྗེས་འབྲངས་སུ་གཏོགས་པ་རྣམས་དཔོན་དང་བླ་མ་སོགས་ལ་བསམ་པ་ཕྱིན་ཅི་ལོག་ཏུ་འཆོས་པའི་ཡི་གེ་ངན་པ་བཀུར་བ་མཐོང་བའི་མོད་ལ་བྲིས་པའོ། ། ཉམས་དབྱངས་གོང་མའི་ཞུ་འཕྲིན་བཞུགས།
༡༥༥ ན་མོ་གུ་རུ་བུདྡྷ་དྷྭ་ཛ་ཡ། རྗེ་ལྷར་བཅས་འགྲོ་བ་ཀུན་གྱི་སྐྱབས། ། དཔལ་ས་སྐྱའི་རྗེ་བཙུན་གོང་མ་ལྔ། ། ཁྱེད་བསྟན་འཛིན་བརྒྱུད་པར་བཅས་པ་རྣམས། ། མི་བདག་ལ་མི་མངོན་དབྱིངས་ནས་དགོངས། ། དུས་སྙིགས་མའི་སྣང་ཚུལ་མཐོང་བའི་ཚེ། ། བསྟན་ཡོངས་རྫོགས་བདག་པོའི་བསྟན་པ་འདི། ། ཚེ་འདི་ཕྱི་ཀུན་དུ་སྤེལ་སྙམ་སེམས། ། དོན་དེ་ཕྱིར་ཞུ་དོན་འདི་ལྟར་ལགས། ། བདག་དཔོན་སློབ་དུས་འདིར་ཚེ་རིང་ཞིང་། །
དོན་བསམ་པའི་རེ་བ་ཀུན་འགྲུབ་སྟེ། ། དཔལ་ས་སྐྱའི་བསྟན་པ་རབ་རྒྱས་ཤིང་། ། རྒྱུན་རིགས་བརྒྱུད་གཙང་མས་རྟག་སྐྱོང་མཛོད། ། ཚེ་ཕྱི་མ་བདག་ཅག་དཔོན་སློབ་རྣམས། ། ལྷན་ཅིག་ཏུ་བདེ་བ་ཅན་སྐྱེས་ནས། ། ཐབས་སྣ་ཚོགས་སྤྲུལ་པ་རབ་བཀྱེ་སྟེ། ། དཔལ་ས་སྐྱའི་བསྟན་པས་ཀུན་ཁྱབ་མཛོད། ། དོན་འདི་རྣམས་སྐྱབས་གནས་ཀུན་འདུས་པའི། ། ཕ་རྩ་བརྒྱུད་བླ་མའི་ཐུགས་རྗེ་དང་། ། བདག་ལྷག་བསམ་དག་པའི་ནུས་མཐུ་ཡིས། །
ཀུན་སྔར་བཞིན་འབད་མེད་ལྷུན་གྲུབ་ཤོག ། ཅེས་པ་འདི་ཡང་རྩ་བརྒྱུད་ཀྱི་བླ་མ་རྣམས་ཀྱི་རྣ་ཐར་དྲན་པའི་མོད་ལ་ས་སྐྱ་པ་ངག་དབང་ཀུན་དགའ་བསོད་ནམས་ཀྱི་ཞུ་འཕྲིན་དུ་གསོལ་བའོ། ། སརྦ་མངྒལཾ།། ༈ །།རང་ལ་སྨྲས་པའི་ཉམས་དབྱངས་བཞུགས། ༡༥༦ འདིར་རང་ལ་སྨྲས་པ། འདིར་སྣང་ཨ་འཐས་ཀྱིས་དགོན་གནས་ཀྱི་འཛིན་སྐྱོང་། ། བླུན་པོ་འགའ་བསྟན་པའི་བྱ་བ་རུ་འདོད་ཀྱང་། ། རང་གཞན་ཀུན་གཉིས་ཕུང་གི་རྩ་བར་འདུག་པས། ། འདི་འདྲའི་ཚུལ་ལུགས་ལ་ཞེན་པ་ཞིག་སྤོངས་དང་། ། ཀྱེ་མ་སྔོན་བསགས་ཀྱི་དབང་གིས་འབྲེལ་བའི། །
དཔོན་དང་མཛའ་བཤེས་ཉེ་འབྲེལ་དུ་གྱུར་རྣམས། ། དེ་དུས་གནོད་བྱེད་ཀྱི་དགྲ་ལས་ཀྱང་སྡང་བའི། ། གང་ཟག་འདི་ཚོ་ལའང་ཞེན་པ་ཞིག་སྤོངས་དང་། ། རང་ཉིད་རྣམ་དཔྱོད་ཀྱི་བློ་གྲོས་གསལ་བས། ། འཕྲལ་ཕུགས་ལེགས་པའི་བྱ་བ་ཞིག་བྱས་ཀྱང་། ། ངན་པ་ཚོས་ཡང་ཡང་གཞི་མེད་ཀྱི་སྐུར་འདེབས། ། བྱེད་པ་འདི་སོམ་ལ་རི་ཁྲོད་ཅིག་འགྲིམས་དང་། ། འཁོར་གཡོག་དང་གཞན་གྱི་བཀུར་བསྟི་ཡི་ཟར་ཟིར། ། བདེ་བདེ་ཞིག་འདྲ་ཡང་སྡུག་བསྔལ་གྱི་རྩ་བ། ། དེ་བས་ན་གང་ལའང་ལྟོས་མེད་ཅིག་བྱས་ནས། །
སྙིང་ནས་དམ་ཆོས་ལ་དཀའ་སྤྱད་ཅིག་མཛོད་དང་། ། ཐོས་བསམ་སྤྱོད་པ་སོགས་བསྟན་པ་ཡི་བྱ་བ། ། རླབས་ཆེན་བགྱིད་པ་ལ་མཐུན་རྐྱེན་ཞིག་མེད་ན། ། ངལ་བ་དོན་མེད་རང་ཁོ་ན་རུ་འདུག་པས། ། འཁོས་མེད་སྙོམས་ཆུང་གི་སྤྱོད་པ་འདི་དོར་དང་། ། ཕ་རོལ་པོ་མ་དགའ་ཡི་དོགས་པ་རྐྱང་པ། ། དུས་རྒྱུན་དུ་བྱས་ན་རང་དོན་རྣམས་མི་འགྲུབ། ། ཆོས་མ་མཐུན་མིན་པའི་སྤྱོད་པ་ཞིག་བྱས་ནས། ། ཀུན་དང་འགལ་ཀྱང་རུང་སྤྱོད་མེད་ཞིག་སོམ་དང་། ། མི་ཀུན་གྱི་མགོ་བོ་བསྐོར་བ་ལ་མཁས་སྙམ། །
ཁ་ཙམ་སྣ་ཚོགས་ཀྱིས་ཕན་ཚུན་ཀུན་དཀྲུགས་བྱེད། ། བཅོས་མེད་ཚུལ་ཆོས་ལ་དུས་རྒྱུན་དུ་འབད་པའི། ། ངན་པ་འདི་དཀོན་མཆོག་གི་ཆད་པ་ཡི་ཆོད་དང་། ། ཁོང་གཞན་གྱིས་ཁ་འཇམ་སེམས་གདུག་ལ་བརྟེན་ནས། ། རང་མགོ་ཉིད་ཐོན་ཕྱིར་བཅོལ་ཆུང་གི་བློ་ཡིས། ། སྙིང་ཐུབ་ཀྱི་གྲོགས་ལ་རྩོམས་ཟོལ་ཀྱི་འགྲོགས་ལུགས། ། བྱེད་འདི་ལ་ཕན་གནོད་མེད་པ་ཞིག་མཛོད་དང་། ། བུ་བཞིན་དུ་བསྐྱངས་ནས་ངན་སྤྱོད་ཀྱི་རྒྱུད་བསྲེགས། ། ཕན་སེམས་ཀྱིས་སྨྲས་ན་ཚིག་ངན་གྱིས་སེམས་དཀྲུགས། ། ཁྲོ་གཉེར་ཙམ་བསྡུས་ལ་ལྟོས་མེད་ཀྱི་རྣམ་འགྱུར། །
སྟོན་བྱེད་ཀྱི་གྲོགས་ལའང་ཐབས་མཁས་ཀྱིས་འགྲོགས་ལ། ། ཡ་སོ་དང་ལྡན་པའི་བ་གླང་དུ་སོམ་དང་། ། ཆོས་མཐུན་བྱ་བ་ལས་མ་འདས་པའི་ངོས་ནས། ། གང་ལའང་ལྟོས་མེད་ཞིག་མ་ནུས་པར་གྱུར་ན། ། སུ་ལ་ལྟོས་ཀྱང་རུང་སྡུག་བསྔལ་དུ་འདུག་པས། ། ཀུན་ལ་རེ་འདོད་ཀྱི་འཁྲི་བ་དེ་ཆོད་དང་། ། ཁ་ཞེ་མེད་དཀོན་མཆོག་ལ་བློ་གཏད་ཞིག་ཞུས་ནས། ། དུས་རྒྱུན་དུ་འགྱོད་མེད་ཀྱི་བྱ་བ་ཞིག་བྱེད་མོད། ། དེ་ལྟ་ནའང་ངན་པ་དག་དུས་རྟག་ཏུ་སྨོད་ཀྱང་། ། ཚུལ་དེ་ལ་ནི་བ་སྤུ་གཡོ་རེ་རང་ཀན་ནོ། །
ཞེས་པ་འདི་ལྟོས་མེད་ཀྱི་རྣལ་འབྱོར་པ་ནནྡའི་མིང་ཅན་གྱི་གུ་ཡང་བློ་བདེའི་ངང་ནས་བྲིས་པའོ། ། སརྦ་མངྒལཾ།། ༈ །།ཉམས་དབྱངས་འདིར་སྣང་ཞེན་པ་གཅོད་པའི་རལ་གྲི་བཞུགས། ༡༥༧ ན་མོ་བུདྡྷ་དྷྭ་ཛ་ཡེ། རྗེ་དཀྱིལ་འཁོར་རྒྱ་མཚོའི་ཁྱབ་བདག་མཆོག ། ཕ་བུདྡྷའི་མཚན་གྱི་དབུ་མཛད་པའི། ། སྐྱབས་རྩ་བརྒྱུད་བླ་མའི་ཚོགས་རྣམས་དང་། ། མཆོག་ཐུན་མོང་སྩོལ་བའི་ཡི་དམ་ལྷ། ། མ་མཁའ་འགྲོ་ཆོས་སྐྱོང་སྲུང་མའི་ཚོགས། ། གནས་མི་མངོན་དབྱིངས་ནས་ཁོ་བོ་ལ། །
དུས་འདུ་འབྲལ་མེད་པར་བྱིན་གྱིས་རློབས། ། ས་གཙང་སྟོད་རྒྱལ་པོའི་རྒྱལ་ས་འདི། ། ཁོ་འདིར་སྣང་ཅན་གྱིས་མཐོང་བའི་ཚེ། ། ཕྱོགས་ཀུན་ནས་སྐྱེ་བོ་སྤྲིན་ལྟར་འདུ། ། ནོར་ཟང་ཟིང་ལོངས་སྤྱོད་ཆར་ལྟར་འབབ། ། ཕྱོགས་གང་ནས་བལྟས་ཀྱང་དགའ་དགའ་འདྲ། ། དུས་རྒྱུན་དུ་དེ་ལ་ཡིད་སྨོན་བྱེད། ། བློ་ཆོས་མཐུན་སྐྱེ་བོས་བལྟས་པ་ན། ། གནས་འདི་ཡི་སྣང་ཚུལ་གང་བསམ་ཡང་། ། ལས་ངན་པ་སྡིག་དང་མ་འབྲེལ་བའི། །
ཆ་འགའ་ཡང་ཡོད་པ་མ་མཐོང་ཕྱིར། ། ཕྱོགས་གང་ནས་བསམ་ཡང་སྐྱོ་བ་འཕེལ། ། ཚེ་མི་རྟག་འཆི་བ་ཏུར་ཏུར་དྲན། ། ཡིད་བཅོས་མིན་སྙིང་རྗེ་ངང་གི་སྐྱེ། ། རྒྱུ་དེས་ན་རྣལ་འབྱོར་ཨ་ནནྡ། ། ཚེ་འདིར་སྣང་རྣམ་རྟོག་གང་སྐྱེས་ཀྱང་། ། རང་ཆོས་པ་ཡིན་པར་དྲན་པ་གཅེས། ། ཞེས་པ་འདི་ཡང་ཤཱཀྱའི་དགེ་སློང་བྱམས་པ་ངག་དབང་ཀུན་དགའི་མིང་ཅན་གྱིས་གཙང་སྟོད་རྒྱལ་པོའི་ཕོ་བྲང་གཞིས་དགའ་བསམ་རྩེར་སློབ་པའི་ཚེ་གང་སྤྱིའི་སྣང་ཚུལ་མཐོང་བའི་མོད་ལ་ཤིན་ཏུ་མྱུར་བར་སྨྲས་པའོ། ། སརྦ་མངྒལཾ།། ༈ །།དུས་ངན་སྙིགས་མའི་སྣང་ཚུལ་སྐྱོ་བའི་གཏམ་ཞེས་བྱ་བ་བཞུགས་སོ།
༡༥༨ འདིར་སྨྲས་པ། ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་གཙང་སྟོད་རྒྱལ་པོའི་ཕོ་བྲང་གི་སའི་ཆ་བསམ་རྩེ་བྲང་མོ་ཆེར་འདུག་པའི་སྐབས་ཤིག ། ཐོ་རང་གི་ཆར་སླེབ་པའི་དུས་ཤིག་ན་ལུས་འཚོ་བའི་གཉིད་ཀྱི་མ་གོས་ཤིང་། ལམ་ཟབ་ཉམས་ལེན་གྱི་ཐུན་ལ་མ་བཞུགས་ཙམ་གྱི་བར་ལ་བག་ཆགས་འཐུག་པའི་དབང་གིས་འདིར་སྣང་རྟོག་པ་འཕྲོ་འདུ་འདི་ལྟར་ཤར་ཏེ། འོ་སྐོལ་སྟོན་པ་ཟས་གཙང་སྲས་འདིས། ། གང་ལ་གང་འདུལ་ཆོས་འཁོར་བསྐོར་བས། ། ཐེག་དམན་ཐེག་ཆེན་གསང་སྔགས་གསུམ་འབྱུང་། ། དེ་ལྟའི་དྲི་མ་མེད་པའི་ལམ་རྣམས། ། སྔོན་ཚེ་རྒྱ་གར་འཕགས་པའི་ཡུལ་དུ། ། མཁས་དང་གྲུབ་པའི་སྐྱེས་ཆེན་རྣམས་ཀྱིས། །
ཐོས་བསམ་སྒོམ་དང་འཆད་རྩོད་རྩོམ་པས། ། དབྱར་མཚོ་བཞིན་དུ་འཕེལ་བར་མཛད་དོ། ། དེ་ནས་གངས་ཅན་མུན་པའི་གླིང་འདིར། སྤྲུལ་པའི་རྒྱལ་བློན་རྣམས་ཀྱི་དྲིན་ལས། སྔ་དར་བསྟན་པའི་ཉི་མ་ཤར་རོ། ། དེར་རྗེས་དར་མས་རེ་ཞིག་བསྣུབས་ཀྱང་། ། ཕྱི་དར་བསྟན་པའི་ཟླ་བ་ཤར་ཚེ། ། སྐྱེས་མཆོག་ལོ་པཎ་གྲངས་མེད་བྱོན་ནས། ། བཤད་བརྒྱུད་བསྒྲུབ་བརྒྱུད་སྲས་བརྒྱུད་སྤེལ་ཏེ། ། ཐར་འདོད་སྐྱེ་བོའི་དབུལ་བ་བསལ་ལོ། །
ཁྱད་པར་ཕྱི་དར་བསྟན་པའི་གསལ་བྱེད། ། ཀུན་གྱི་གཙུག་རྒྱན་ས་སྐྱ་པ་ཡིས། ། ཡོངས་རྫོགས་བསྟན་པའི་རྒྱལ་སྲིད་བཟུང་ནས། ། གངས་ཅན་ཆོལ་ཁ་གསུམ་གྱི་འགྲོ་བ། ། རྣམ་གྲོལ་ཐར་པའི་ལམ་ལ་བཀོད་དེ། ། བྱང་ཕྱོགས་ཁ་བ་ཅན་གྱི་ལྗོངས་འདིར། ། རྫོགས་ལྡན་བཞིན་དུ་བདེ་བས་ཁྱབ་བོ། ། དེ་རྗེས་རྒྱལ་བའི་བསྟན་པ་རིན་ཆེན། ། འཕེལ་འགྲིབ་གནས་སྐབས་དུ་མ་ཤར་ཡང་། ། དམ་པའི་སྐྱེས་བུ་གྲངས་མེད་བྱོན་ནས།
བསྟན་པའི་མེ་རོ་གསོ་བར་མཛད་དོ། ། ཕྱིས་དུས་བསྟན་པ་ཧ་ཅང་ཉམས་ཚེ། ། སྔགས་འཆང་བླ་མ་སྤྲུལ་པའི་སྐྱེས་མཆོག ། ངག་དབང་ཀུན་དགའ་རིན་ཆེན་ཞེས་གྲགས། ། ཕྱོགས་ལས་རྣམ་རྒྱལ་མགོན་དེ་བྱོན་ནས། ། དམ་པ་དེ་ཡི་བསྟན་པའི་ཆེད་དུ། ། སྐུ་སྲོག་ཉིད་ཀྱང་གཏོང་བར་བཞེད་དེ། ། ཡིད་ཆད་ངལ་དུབ་ཁྱད་དུ་བསད་ནས། ། འཕྲིན་ལས་རྣམ་བཞི་ཐབས་མཁས་དུ་མས། ། སྣང་སྲིད་ཐམས་ཅད་དབང་དུ་བསྡུས་ཏེ། །
གདན་ས་ཆེན་པོ་དཔལ་ལྡན་ས་སྐྱའི། ། གཙོ་མཛད་དམ་པ་སྔ་མས་བཞེངས་པའི། ། གཙུག་ལག་ཁང་ཆེན་ཉམས་པ་གསོས་ཤིང་། ། གསར་དུ་བཞེངས་པའང་བགྲངས་བ་ལས་འདས། ། ཁྱད་པར་སངས་རྒྱས་བསྟན་པའི་རྩ་བ། ། གྲངས་མེད་དགེ་འདུན་འདུ་བའི་ཆོས་གྲྭ། ། ངོ་མཚར་རྨད་བྱུང་གསར་དུ་བཙུགས་ནས། ། སྐལ་བར་ལྡན་པའི་གྲངས་མེད་འགྲོ་རྣམས། ། གྲུབ་མཐའ་བཞི་ཡི་ལམ་ལ་ཁྲིད་ནས། ། རྒྱུད་སྡེ་བཞི་ཡི་དཀྱིལ་འཁོར་བསྟན་ཏེ། །
ལུང་དང་རིག་པ་ཡུན་དུ་བསྒྲུབ་པའི། ། མན་ངག་ཟབ་མོའི་བདུད་རྩི་བྱིན་ཏེ། ། ཀུན་ཀྱང་ཐར་པའི་ལམ་ལ་དཀྲིས་ནས། ། ལྗོངས་འདི་རྫོགས་ལྡན་བདེ་ལ་བཀོད་དོ། ། མདོར་ན་དཔྱོད་ལྡན་གཟུ་བོར་གནས་པས། ། སྐྱེས་ཆེན་དེ་ཡི་ངོ་མཚར་རྣམ་ཐར། ། མཛད་པའི་ཆ་ཤས་གང་ལ་བསམ་ཀྱང་། ། མི་ཕྱེད་དད་པས་མཆི་མ་ལྷུང་ངོ་། ། དེ་ལྟའི་བསྟན་པའི་ཉི་མ་དེ་ཉིད། ། ནུབ་རིར་ཡོལ་ནས་ད་ལྟའི་བར་ལ། །
དབུས་གཙང་བདེ་བའི་གོ་སྐབས་བྲལ་ནས། ། མི་སྲིད་སྲིད་པའི་འགྱུར་བ་ཤར་ཏེ། ། བསྟན་པའི་རྒྱ་མཚོ་སྐམ་ལ་ཐུག་གོ ། ཀྱེ་མ་ད་ནི་མགོན་དེའི་སྲས་མཆོག ། འཛམ་གླིང་མཛེས་པའི་རྒྱན་མཆོག་དེ་ཡང་། ། བདག་ཅག་འགྲོ་བའི་བསོད་ནམས་དམན་པས། ། ཀྱེ་ཧུད་ཞིང་གཞན་གཤེགས་ཚུལ་བསྟན་ནོ། ། དེ་ཕྱིར་སྤྱི་དང་བྱེ་བྲག་བསྟན་པ། ། ལྷག་པར་གདན་ས་དཔལ་ལྡན་ས་སྐྱའི། ། ཆོས་དང་སྲིད་ཀྱི་དཔལ་འབྱོར་ཕུན་ཚོགས། །
ནག་ཕྱོགས་བདུད་སྡེས་འཇོམས་པར་ཉེའོ། ། འདི་ལ་ཁོ་བོས་ལྷག་བསམ་དཀར་པོས། ། ཀུན་ནས་བླངས་ཏེ་དཔལ་ལྡན་ས་སྐྱའི། ། ཆོས་དང་སྲིད་འབྱོར་རྒྱས་པའི་ཐབས་ལ། ། དཀའ་སྤྱད་དུ་མས་འབད་པ་བྱས་ཀྱང་། ། ཀྱེ་མ་བསྟན་པ་ཉམས་སུ་འདོད་པས། ། ཆོས་མཐུན་བསམ་དོན་འགྲུབ་པ་དཀའ་བ། ། འདི་ལ་བསམ་གྱིན་མཆི་མ་དཀུའོ། ། བདག་གིས་བསྟན་པ་སྙིང་ནས་བསམ་པའི། ། རབ་ཏུ་དཀར་བའི་ལྷག་བསམ་འདི་ལ། །
རྗེ་བཙུན་རྩ་བརྒྱུད་བླ་མ་ཡི་དམ། ། བཀའ་སྲུང་དམ་ཅན་རྒྱ་མཚོ་ལ་སོགས། ། བསླུ་མེད་དཀོན་མཆོག་རྒྱ་མཚོའི་ཚོགས་རྣམས། ། མི་མངོན་ནམ་མཁའི་དབྱིངས་ནས་གཟིགས་ལ། ། ཡིད་ལ་རེ་བའི་བསམ་དོན་ཐམས་ཅད། ། འབད་མེད་འགྲུབ་པར་བྱིན་གྱིས་རློབས་ཤིག ། ཀྱེ་མ་ཀྱི་ཧུད་སངས་རྒྱས་བསྟན་པ། ། སྤྱི་དང་བྱེ་བྲག་འཇིག་ལ་ཐུག་ཚེ། ། ཁོ་བོ་སྔོན་བསགས་ལས་ཀྱིས་སྐྱེས་པའི། ། བསྟན་པ་ཉམས་པའི་སྣང་ཚུལ་མཐོང་ཚེ། །
བཟོད་མེད་སྡུག་བསྔལ་དྲག་པོས་གཟིར་ཞིང་། ། དེང་སང་བསྟན་པ་བསམ་པའི་སྐྱེ་བོ། ། ཉིན་མོའི་སྐར་མ་བས་ཀྱང་དཀོན་པའི། ། བློ་ལྡན་བདག་གི་མཐུན་གྲོགས་ཉུང་བ། ། འདི་ལ་བསམ་གྱིན་ཡང་ཡང་སྐྱོ་འོ། ། དཔྱོད་ལྡན་གཟུར་གནས་བསྟན་པ་བསམ་པའི། ། དམ་པའི་སྐྱེས་བུ་འགའ་ཞིག་སྣང་རུང་། ། དེ་དག་མཐུན་ན་བསྟན་ལ་ཕན་དོགས། ། དུག་ཆུས་མྱོས་པའི་ངན་པ་འགའ་ཡིས། ། སྣ་ཚོགས་ཐབས་ཀྱིས་གནོད་པ་སྐྱེལ་བ། །
འདི་ལའང་བསམ་གྱིན་སྐྱོ་བ་འཕེལ་ལོ། ། ལར་རང་དུས་ངན་འདི་འདྲའི་སྐབས་སུ། ། དལ་འབྱོར་ལན་གཅིག་ཐོབ་པ་འདི་ཉིད། ། སྟོང་ལོག་སྤངས་ནས་དོན་ལྡན་བྱ་ཕྱིར། ། འདིར་སྣང་བྱ་བ་ལྟོ་གོས་གཏམ་གསུམ། ། གང་ལའང་འཁྲི་བ་རྦད་ཀྱིས་བཅད་ནས། ། ཕྱོགས་མེད་རྒྱལ་ཁམས་རི་ཁྲོད་འགྲིམས་ན། ། འདི་རང་འདི་ཕྱི་ཀུན་དུ་ལེགས་སམ། ། ཡེངས་མེད་བརྗེད་མེད་ཏུར་ཏུར་དྲན་ནོ། ། ཁོ་བོ་གཞོན་ནུའི་དུས་སུའང་ཚུལ་འདི། །
སྙིང་ནས་འདོད་ཀྱང་ལག་ཏུ་མ་ལོང་། ། ཕྱི་དུས་སངས་རྒྱས་བསྟན་པའི་ཆེད་དུ། ། ངལ་བ་སྣ་ཚོགས་ཐོག་ཏུ་བབས་པའི། ། ཀྱེ་མ་དུས་ངན་འདི་འདྲ་ཤར་ཚེ། ། སུ་ཞིག་དམ་ཆོས་སྙིང་ནས་མི་འདོད། ། འདིར་སྣང་སྐྱེ་བོ་རབ་འབྲིང་ཐམས་ཅད། ། ངེས་པར་འཆི་ཞིང་ནམ་འཆི་མེད་པའི། ། གནས་ཚུལ་འདི་ལ་ལེགས་པར་བསམ་ནས། ། ཆོས་མེད་ཡུད་ཙམ་དལ་བའང་ཕོད་དམ། ། ཀྱེ་ཧུད་དེང་སང་སྐྱེ་བོ་འདི་རྣམས། །
རང་ཉིད་གཏན་ནས་གཏན་དུ་ཕུང་བའི། ། མི་དགེ་བཅུ་ཡི་སྤྱོད་ཚབ་འདི་དང་། ། གཞུང་ཚིག་ལུང་རིག་ཕྱོགས་རེ་ཤེས་ལ། ། ཆེན་པོར་རློམ་པའི་རབ་འབྱམས་འདི་དང་། ། དབང་ཁྲིད་རྒྱུད་དོན་དྲི་མ་བྲལ་ཡང་། ། ཆོ་གའི་ཁྲིགས་ཙམ་ཤེས་པ་ཉིད་ལ། ། སྔགས་པར་འདོད་པའི་སྣང་ཤིས་འདི་དང་། ། ངོ་ཚ་ཁྲེལ་མེད་ངན་སྤྱོད་བགྱིད་ལ། ། བཟང་པོར་བགྱིད་པའི་ལོག་ལྟ་འདི་དང་། ། དཔྱོད་ལྡན་གཟུར་གནས་ཆོས་མཐུན་དག་ལ། །
དཀོར་ནག་དུག་ཆུས་མྱོས་པའི་མི་ཡིས། ། གཞི་མེད་སྐུར་འདེབས་མཁས་ལུགས་འདི་དང་། ། ལུགས་གཉིས་ཁྲིམས་འགལ་སྤྱོད་པ་བགྱིད་ལ། ། གྲོལ་བར་རློམ་པའི་གྲུབ་ཐོབ་འདི་དང་། ། རྒྱུན་དུ་བསམ་ངན་སྦྱོར་རྩུབ་ཁོ་ནས། ། རང་གཞན་གཉིས་ཕུང་ལས་ལ་སྦྱོར་ཡང་། ། ཆོས་པར་རློམ་པའི་རློམ་སེམས་འདི་དང་། ། རང་ཉིད་ནམ་འཆི་གར་སྐྱེ་མེད་ཀྱང་། ། གཞན་གྱིས་ཡར་འདྲེན་བྱེད་རང་ཟེར་བའི། ། བདག་འདྲའི་བླ་མའི་མང་ལུགས་འདི་སོགས། །
ཀྱེ་མ་སྣང་ཚུལ་གང་ལ་བསམ་ཀྱང་། ། རྒྱལ་བའི་བསྟན་པ་ལྔ་བརྒྱ་ཐ་མའི། ། རྟག་ཙམ་འཛིན་པ་སླེབ་པ་འདྲའོ། ། འོན་ཀྱང་སྐལ་ལྡན་ཁོ་བོ་ཅག་ནི། ། ས་བཅུའི་བྱང་སེམས་བུདྡྷ་རཏྣའི། ། རྣམ་འཕྲུལ་སངས་རྒྱས་ཀུན་འདུས་ངོ་བོ། ། ཡོངས་རྫོགས་བསྟན་པ་རིན་ཆེན་མངའ་བདག ། དུས་གསུམ་མཁྱེན་པའི་བཤེས་གཉེན་ཆེན་པོ། ། ཡོངས་འཛིན་འབྲེལ་ཚད་དོན་ལྡན་བླ་མ། ། རྒྱལ་བ་མུས་པ་རྗེ་དང་མཇལ་བས། །
གཏན་དུ་ལེགས་པའི་འདུན་མ་ཚུགས་སོ། ། བཀའ་དྲིན་མཉམ་མེད་མགོན་པོ་ཁྱོད་ལས། ། གཞན་པའི་སྐྱབས་མགོན་བདག་ལ་མེད་པས། ། བྱང་ཆུབ་བར་དུ་འབྲལ་མེད་ཟུངས་ལ། ། རྟག་ཏུ་དོན་གཉིས་མཐར་ཕྱིན་མཛོད་ཅིག ། ཅེས་པ་འདི་ནི་སྙིགས་དུས་དུས་ངན་གྱི་སྣང་ཚུལ་ལ་སྐྱོ་ཤས་དྲག་པོ་སྐྱེས་པའི་རྐྱེན་བྱས། ། ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའི་མིང་ཅན་གྱིས་བསམ་རྩེ་བྲང་ཆེན་དུ་སྨྲས་པའོ། ། སརྦ་མངྒལཾ།། ༈ །།ཉམས་དབྱངས་དཀོན་མཆོག་ཐུགས་རྗེ་ཉིད། ། ཉེ་བར་བསྐུལ་བའི་ཡི་གེ་བཞུགས།
༡༥༩ རྗེ་བླ་མ་ཡི་དམ་དཀོན་མཆོག་གསུམ། ། མ་མཁའ་འགྲོ་ཆོས་སྐྱོང་སྲུང་མའི་ཚོགས། ། སྤྲང་ཉེས་མེད་སྡུག་བསྔལ་ཀྱི་གཟིར་བ་འདི། ། ཐུགས་ཕོད་པ་འདུག་གམ་སྤྱན་གྱིས་གཟིགས། ། སྤྱིར་དེང་སང་བསྟན་པའི་ཉམས་ལུགས་སམ། ། སྒོས་འཁྲུལ་མེད་རྗེ་བཙུན་ས་སྐྱ་པའི། ། བསྟན་དྲི་མེད་འདི་ཡི་འཇིག་ལུགས་ལ། ། ལེགས་བསམ་ན་སྙིང་རླུང་ལྡང་ལ་ཁད། ། ཚུལ་འདི་ཉིད་བདག་གི་མ་བཟོད་པས། ། བསྟན་ཕྱིར་དུ་དཀའ་བ་མང་སྤྱད་ཀྱང་། །
དེ་དུས་ངན་སྙིགས་མའི་རྒྱུ་མཚན་གྱིས། ། ཡིད་བསམ་པ་བཞིན་དུ་མི་འགྲུབ་པ། ། འདི་བསམ་པས་ཡིད་ཆད་མཆི་མ་དཀུ། ། ཁོང་སངས་རྒྱས་བསྟན་པ་མི་བསམ་པའི། ། བློ་རང་དོན་ཕུར་ཚུགས་བསྒྲུབ་པ་རྣམས། ། དོན་གཟུར་གནས་ཁྲེལ་བའི་ལས་ཁོ་ན། ། དུས་ཡང་ཡང་སྤྱད་ཀྱང་རྒྱལ་ཁ་ལོན། ། འདི་ཚེ་འདི་རྒྱལ་ཀྱང་ཕྱི་མ་ཕུང་། ། དོན་ལས་འབྲས་བསླུ་མེད་ཡིན་ཕྱིར་རོ། ། རྗེ་གོང་མས་བཙུགས་པའི་བསྟན་པ་འདི། །
མི་བདག་གི་སྙིང་ནས་སྤེལ་འདོད་ཀྱང་། ། ཁོང་རྗེས་འཇུག་གཞན་གྱིས་བཤིག་ལུགས་འདི། ། ཁྱེད་བསྟན་སྲུང་རྒྱ་མཚོས་གཟིགས་རེ་རན། ། རྗེ་སྔགས་འཆང་ངག་དབང་ཀུན་རིན་གྱིས། ། བཀའ་དྲན་པར་མཛོད་ཅིག་དམ་ཅན་རྣམས། ། བདག་འཁོན་རིགས་དགེ་སློང་ཨ་ནནྡ། ། ལོ་གཞོན་ནུ་ཉིད་ནས་ལྷག་བསམ་དཀར། ། དུས་ད་ལྟ་བསྟན་ལ་གཅིག་ཏུ་དད། ། འདི་བསླུ་མེད་རྒྱ་མཚོའི་ཐུགས་ལ་གསལ། ། རྒྱུ་དེས་ན་མི་མངོན་དབྱིངས་བཞུགས་རྣམས། །
ཐུགས་བརྩེ་བས་དམག་དཔུང་རབ་བསྐྱེད་ལ། ། བསྟན་རིན་ཆེན་བཤིག་པའི་ལོག་བསྒྲུབ་ཀུན། ། དུས་ད་ལྟ་ཉིད་དུ་ཞི་བར་མཛོད། ། ཐུགས་མ་གཡེལ་མ་གཡེལ་དཀོན་མཆོག་ཚོགས། ། དུས་དེང་སང་མི་དགེ་སྤྱོད་རྣམས་རྒྱལ། ། བསྟན་བསམ་པའི་སྐྱེ་བོ་ཕམ་དུས་འདིར། ། ཁྱེད་དཀོན་མཆོག་མཁྱེན་བརྩེ་ནུས་ལྡན་ཚོས། ། རྟགས་མཚན་མ་མངོན་སུམ་མ་བསྟན་ན། ། དུས་འདི་ལ་བསྟན་པ་སུ་ཡི་འཛིན། ། བདག་མིང་བཏགས་རྣམས་ཀྱི་རེ་ཐག་ཆད། །
རྒྱུ་དེས་ན་བསླུ་མེད་དཀོན་མཆོག་རྣམས། ། ཡུན་མ་རིང་མ་རིང་རྟགས་མཚན་ཕྱུང་། ། མི་བདག་གིས་བསམ་དོན་མཐར་ཕྱིན་ནས། ། བསྟན་དབྱར་མཚོ་བཞིན་དུ་འཕེལ་བར་མཛོད། ། ཅེས་པ་འདི་ནི་ས་བཅུའི་བྱང་སེམས་བུདྡྷ་རཏྣའི་རྣམ་པར་སྤྲུལ་པ་དེང་སང་གངས་ཅན་གྱི་ཁྲོད་ཀྱི་འདྲེན་མཛད་ཀུན་གྱི་གཙུག་གི་ནོར་བུ་ལྟ་བུར་གྱུར་པ་མཚན་བརྗོད་པར་དཀའ་བ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞབས་ལ་ཡན་ལག་མཆོག་གི་རེག་པ་ཤྲཱི་ས་སྐྱ་པ་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མེ་མོ་སྦྲུལ་ལོ་ཆུ་སྟོད་ཟླ་བའི་ཉེར་བརྒྱད་ཀྱི་ཉིན་བསམ་རྩེ་བྲང་ཆེན་ཡང་ཐོག་ཏུ་སྙིགས་དུས་ཀྱི་སྣང་ཚུལ་ལས་ཡིད་འབྱུང་དྲག་པོ་བཟོད་གླགས་མེད་པའི་ངང་ནས་བྲིས་པའོ། ། སརྦ་མངྒལཾ།། ༈ །།སྙིང་གཏམ་བཟོད་པ་གོང་འཕེལ་བཞུགས། ༡༦༠ ན་མོ་གུ་རུ། ཕ་བླ་མ་རྗེ་བཙུན་ཆོས་ཀྱི་རྗེ། ། ཡོངས་ཐུགས་རྗེའི་སྐྱོང་མཛད་ཀུན་སྙིང་དང་། །
ཆོས་ཀུན་མཁྱེན་བསོད་ནམས་རྩེ་མོའི་ཞབས། ། རྗེ་རྡོ་རྗེ་འཛིན་པ་གྲགས་པའི་མཚན། ། བསྟན་ཕྱོགས་བཅུར་རྒྱས་མཛད་ལོ་ཙཱ་བ། ། ཀུན་མཛེས་པའི་རྒྱན་གྱུར་འཕགས་པ་སོགས། ། རྗེ་མཚུངས་བྲལ་རྣམས་ལ་གསོལ་བ་འདེབས། ། ཐུགས་བརྩེ་བས་རྟག་ཏུ་སྐྱོང་དུ་གསོལ། ། བདག་གིས་སྐྱེ་བ་སྔ་མ་ལ། ། དགེ་བ་ཅུང་ཟད་སྤྱད་པའི་མཐུས། ། འབྲས་བུ་ཚེ་འདིར་ལེགས་པར་སྨིན། ། རིགས་ཀྱི་ནང་ནས་ལྷ་ཡི་རིགས། །
ཁྱད་པར་འཁོན་གྱི་བརྒྱུད་དུ་སྐྱེས། ། ཆོས་དང་མི་ཆོས་རྣམ་གཉིས་ལས། ། འཇིག་རྟེན་བཞག་ནས་ཆོས་སྒོར་ཞུགས། ། གང་ནས་བལྟས་ཀྱང་ཉམས་རེ་དགའ། ། ཅི་ནས་བསམ་ཡང་བློ་རེ་བདེ། ། དཔལ་ལྡན་བླ་མ་དམ་པ་ལ། ། སྙིང་ནས་དད་པ་ཡོད་པས་བདེ། ། ཁ་ཡི་མོས་པ་སྤངས་པས་བདེ། ། ལུས་ཆས་ངན་པ་བཞག་པས་བདེ། ། ཐུབ་པས་ན་བཟའ་མཛེས་པས་བདེ། །
གཉིས་མེད་བྱ་བ་བཤོལ་བས་བདེ། ། གཉིས་ལྡན་བྱ་བ་བསྒྲུབ་པས་བདེ། ། བདུད་མོས་འཐེན་ཐག་མེད་པས་བདེ། ། བུ་དང་བུ་མོ་མེད་པས་བདེ། ། བླ་མ་ལ་དད་པ་ཡོད་པ་འདི། ། འདི་ཕྱི་གཉིས་ཀྱི་སྐྱབས་གནས་ཡིན། ། སྔགས་པའི་ལུས་ཆས་བཞག་པ་འདི། ། འགྲོ་ཀུན་དད་པ་བསྐྱེད་པའི་རྒྱུ། ། ངུར་སྨྲིག་ལུས་ལ་གྱོན་པ་འདི། ། བསྟན་ལ་བྱ་བ་བྱེད་པའི་རྟགས། །
གཉིས་མེད་བྱ་བ་དོར་བ་འདི། ། འདི་ཕྱི་བདེ་བའི་རྒྱུ་གཅིག་ཡིན། ། བུད་མེད་ཀྱི་གྲོགས་པོ་མེད་པ་འདི། ། འཁོར་བའི་འཐེན་ཐག་ཆད་པའི་རྟགས། ། བུ་དང་བུ་མོ་མེད་པ་འདི། ། གང་ལའང་ཞེན་ཆགས་མེད་པའི་རྒྱུ། ། རྣལ་འབྱོར་ངག་དབང་ཀུན་བསོད་ངས། ། གང་སྣང་བདེ་སྐྱིད་སྣང་བར་ཤར། ། འོན་ཀྱང་དུས་ངན་སྙིགས་པས་ན། ། སྤུན་དང་མཛའ་བཤེས་ཉེ་དུ་མང་། །
བློ་ཐུབ་སྐྱེ་བོ་ཤིན་ཏུ་དཀོན། ། ཀྱེ་མ་སྙིགས་མའི་དུས་འདི་ལ། ། སྤུན་ངན་མཛའ་བཤེས་ཉེ་དུ་སོགས། ། ངན་པའི་ཁ་ནས་འདི་སྐད་ལོ། ། ཁྱོད་ཀྱི་བསྟན་བཤིག་དམ་ཚིག་ཉམས། ། མདོར་ན་མི་མིན་བོང་བུ་ཡིན། ། ཞེས་སོགས་གནོད་མེད་དོན་མེད་པར། ། སྙིང་ལ་མདའ་ཟུག་འདྲ་བ་ཡི། ཚིག་རྩུབ་གལ་ཏེ་སྨྲས་བྱུང་ཚེ། ། ཕ་རོལ་སྐྱེ་བས་བཞིན་རས་ལ། །
བལྟས་ཏེ་བསམ་པ་འདི་ལྟར་བསྐྱེད། ། ལས་འབྲས་མ་གོ་སྙིང་རེ་རྗེ། ། སྙམ་དུ་ཡང་ཡང་བསྒོམ་པར་བྱ། ། དེ་ནས་བསྟན་བཤིག་བྱ་བའི་ཚིག ། དེ་ལ་སེམས་ཉིད་ལེགས་གཏད་དེ། ། བསྟན་བཤིག་བྱ་བའི་ཚིག་འབྲུ་འདི། ། སྔོན་ཚེ་གང་བྱུང་ད་གར་འགྲོ། ། ད་ལྟ་གང་ན་གནས་བལྟས་པས། ། གང་དུའང་མ་གྲུབ་དེ་བཞིན་ཅན། དེས་ན་བདེན་མེད་ངང་ལ་བཞག །
ཚིག་འབྲུ་གཞན་ལའང་དོན་འདི་མཚུངས། ། དེ་ལ་གནད་དུ་བསྣུན་པ་ན། བདེན་མེད་རྟོགས་པའང་སྲིད་པ་ཡོད། ། འོན་ཀྱང་ཞི་གནས་ལྷག་མཐོང་སྦྱོངས། ། དེ་ལྟར་དུས་ངན་སྙིགས་མ་ཡིས། ། མི་ངན་སྤྱོད་ངན་བྱེད་པ་ལ། ། གཉེན་པོ་བསྟེན་པར་བྱ་བ་ཡིས། ། སྙིང་གཏམ་ཚིགས་སུ་བཅད་པ་འདི། ། འཁོན་གྱི་རིགས་སྐྱེས་ས་སྐྱ་པ། ། བཙུན་པ་ངག་དབང་ཀུན་བསོད་ཀྱིས། །
སྙིགས་མའི་དུས་སུ་རབ་མཁོ་བའི། ། བཟོད་པ་བསྒོམ་པའི་གདམས་པ་འདི། ། རང་དང་གཞན་ལ་ཕན་པའི་ཕྱིར། ། ས་སྐྱའི་བཞི་ཐོག་བླ་བྲང་གི ། མཁའ་སྤྱོད་གནས་སུ་མྱུར་བར་བྲིས། ། འདི་བརྩམས་དགེ་བའི་བསོད་ནམས་ཀྱིས། ། བྱང་ཆུབ་བསྒྲུབ་པའི་བར་ཆད་རྣམས། ། ཞི་ཞིང་མྱུར་དུ་འགྲུབ་པ་ཡིས། ། བཀྲ་ཤིས་བདག་ལ་སྩལ་དུ་གསོལ། ། སརྦ་མངྒལཾ།།
༈ །།ཉམས་ཤར་ཡི་གེར་བྲིས་པ་དགེ་ལེགས་འབྱུང་གནས་ཞེས་བྱ་བ་བཞུགས། ༡༦༡ ན་མོ་གུ་རུ་པུཎྱ་ཨིནྡྲ་ཡེ། གྲུབ་པའི་སར་བཞུགས་རྗེ་བཙུན་ཆོས་ཀྱི་རྗེ། ། འདི་ཕྱི་བདེ་བའི་དཔལ་སྟེར་བཀའ་དྲིན་ཅན། ། ཕུན་ཚོགས་འབྱུང་གནས་ཡིད་བཞིན་ནོར་བུ་ལ། ། དད་པའི་མཚོ་ལས་བསྟོད་དབྱངས་པད་མཚོ་རྒྱས། ། དེ་ལྟར་མཆོད་པར་བརྗོད་ནས་བཤད་བྱའི་དོན། ། སྐལ་ལྡན་མཚན་ཉིད་རྟགས་དང་མྱོས་བྱེད་ཀྱི། ། ཉེས་དམིགས་བརྗོད་དང་གྲུབ་ཐོབ་གང་ཟག་རྣམས། ། བརྟག་བྱེད་འདི་ནི་ལེགས་པར་བཤད་ཀྱི་ཉོན། །
སྐལ་ལྡན་མཁས་པས་གང་སྨྲས་ངེས་ཤེས་ཤིང་། ། ཅལ་ཅོལ་ཆང་བཟང་ཇ་བྲལ་ཉོས་པས་ལགས། ། ཏབ་ཏོབ་ཐེ་ཚོམ་དང་བྲལ་ནེམ་མེད་འགྱུར། ། དཔའ་བོ་ཕམ་བྱེད་བ་གླང་མ་འདྲེན་ཞིང་། ། རྩུབ་ཆེན་ཚ་གྲངས་ཛམ་བསྣུན་ཝ་མི་འགྱུར། ། ཞ་ལོང་ཟ་བཏུང་འཕྲོག་ཅིང་ལ་འུར་ཡིན། ། རལ་འཆང་ལ་དར་ཤ་ཟ་ས་ཐོབ་འགྱུར། ཧ་དང་ཨ་ཡི་སྒྲ་ཆེན་ཁམས་གསུམ་འགེངས། ། ཡི་གེ་རྩ་བ་ཡིག་འབྲུ་སུམ་ཅུ་ལས། དང་པོ་ཀ་སྡེའི་སྐལ་ལྡན་མཚན་ཉིད་བསྟན། །
ཅ་སྡེའི་ཆང་གི་ཉེས་དམིགས་བསྟན་བྱས་ནས། ། ཏ་སྡེ་ནས་བཟུང་ཨ་ཡི་བར་དག་གི ། གྲུབ་ཐོབ་གང་ཟག་བརྟག་པ་བསྟན་ཟིན་ཏོ། ། ནད་གདོན་སྨྱོ་འབོག་དག་དང་མ་ནོར་གཅེས། ། དེ་བཞིན་ཤེས་ལྡན་རྣམས་ཀྱིས་རྟོགས་པར་མཛོད། ། ཉིན་མོའི་སྐར་འདྲའི་བསྟན་པའི་འཕེལ་འགྲིབ་ནི། ། བསྟན་པའི་བདག་པོ་རྣམས་ལ་རག་ལས་མོད། ། འོན་ཀྱང་བདུད་སྤྲུལ་རྣམས་ཀྱིས་ཕན་ཚུན་ཀུན། ། དཀྲུགས་པ་འདི་ལ་བདག་ཅག་སེམས་སྐྱོ་འོ། ། འཇིག་རྟེན་ལྟར་སྣང་བུ་སྐྱེས་མ་ལ་བྱམས། །
བུ་སྐྱེས་མ་ངོར་བུ་ཡི་ཆུང་མ་ལ། ། ཕ་ཡིས་སེམས་པ་རྣམས་ཀྱང་འོས་མིན་འགྱུར། ། སྐྱེས་ཆེན་དམ་པ་རྣམས་ནི་ཚུལ་སྟོན་ཡིན། ། གང་ཟག་འཇིག་རྟེན་རྣམས་ཀྱིས་གོ་བར་མཛོད། ། དེང་སང་འཇིག་རྟེན་འདི་ན་དཔེ་སྲོལ་ལ། ། བུ་སྐྱེས་གནམ་མཐོང་སྔ་བས་ཕ་ས་འཛིན། ། དེ་ཉིད་དོར་ཏེ་ཆུང་ལ་རེ་བ་འདི། ། བབས་པར་འགྱུར་བ་གཟུར་གནས་རྣམས་ཀྱི་དཔྱོད། ། དེང་སང་སྐྱེ་བོ་ཆེ་འབྲིང་ཆུང་གསུམ་རྣམས། ། དཀོན་མཆོག་དཔང་བཙུགས་བྱ་བ་སྤྱོད་པ་དཀོན། །
དོན་ལ་བཟའ་འདོད་ཡིན་པ་རྣམ་པ་ནི། ། ཕྱོགས་འཛིན་ཡིན་ཞེས་གཏམ་ངན་སྨྲ་འདི་སྐྱོ། ། དོན་གྱི་ཆོས་བཞིན་བྱེད་པ་ཤིན་ཏུ་དཀོན། ། གལ་ཏེ་བྱེད་པ་ལ་ལ་དཔོན་གྱིས་དགག ། ཁ་ཅིག་འཁོར་གྱིས་དགག་ཅིང་དོན་བསྡུ་ན། ། ཆོས་ཀྱི་མཐུན་རྐྱེན་ཉུང་བ་འདི་སྐྱོ་འོ། ། དོན་ལ་ཚིག་གཅིག་གོ་དོན་མ་རྟོགས་ཀྱང་། ། ང་རྒྱལ་ཞེ་སྡང་གནོད་སེམས་རྒྱུད་གང་ནས། ། ཆོས་རྗེས་གསུངས་པའི་བསྟན་བཅོས་འགའ་ཞིག་ལ། ། སྐྱོན་ཚོགས་བརྗོད་པ་འདི་འདྲ་སྣང་བ་འཁྲུལ། །
རྗེ་བཙུན་གོང་མའི་བསྟན་པ་མི་འཛིན་ནའང་། ། སྐྱོན་ཚོགས་བརྗོད་པ་འདི་འདྲ་སྣང་བ་འཁྲུལ། ། རྗེ་བཙུན་གོང་མའི་བསྟན་པ་མི་འཛིན་ནའང་། ། ཁྱེད་ཤེས་ཞབས་འདྲེན་འདི་འདྲ་མི་མཛད་འཚལ། ། བདག་ཅག་སྙིང་ནས་བསྟན་པ་འཛིན་འདོད་པས། ། དཀོན་མཆོག་རྣམས་ཀྱི་བདེན་པའི་བྱིན་རླབས་ཀྱི། ། དོན་འདི་མྱུར་དུ་འགྲུབ་པར་བྱིན་གྱིས་རློབས། ། དེང་སང་སྐྱེ་བོ་ངན་པའི་ཚོགས་རྣམས་ཀྱིས། ། སྤྱོད་ངན་བགྱིས་པས་བསྟན་པ་ཤུགས་ཀྱིས་ནུབ། ། མུན་ཁུང་འདྲ་བར་བསྟན་པ་དྲི་མེད་ཀྱིས། །
སྒྲོན་མེ་ཆེན་པོ་བདག་གིས་གསལ་བར་ཤོག ། འཆི་བ་མི་རྟག་ངེས་འབྱུང་རབ་སྐྱེས་ནས། ། ཚེ་འདིའི་བྱ་བ་ཐམས་ཅད་བློས་བཏང་སྟེ། ། གསལ་སྟོང་ཟུག་འཇུག་ཆོས་ལ་འབད་བྱས་ནས། ། ཚེ་འདིར་སྙིང་པོ་ལོང་པའི་བཀྲ་ཤིས་ཤོག ། ཅེས་པའི་ཚིགས་སུ་བཅད་པ་འདི་ནི་གྲུབ་པའི་ས་བརྙེས་འཇམ་དབྱངས་བསོད་ནམས་དབང་པོའི་ཞབས་ལ་སྤྱི་བོས་རེག་ཅིང་སྙིང་ནས་དད་པ་ཐོབ་པའི་འཁོན་རིགས་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་བཞི་ཐོག་བླ་བྲང་གི་མཁའ་སྤྱོད་གནས་སུ་རང་ལོ་བཅུ་དྲུག་གི་ཐོག་ཏུ་བྲིས་པ་ཡིན། འདི་བགྱིས་དགེ་བས་རྗེ་བཙུན་འཇམ་དབྱངས་བསོད་ནམས་དབང་པོས་ཐུགས་ཀྱི་བྱིན་རླབས་བདག་གི་རྒྱུད་ལ་འབྱོར་བར་གྱུར་ཅིག ། དགེའོ། ། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་སྔར་བྱུང་གི་ཚུལ་རྣམས་སྨྲས་པ་ཡིད་ཀྱི་ཤིང་རྟ་ཞེས་བྱ་བ་བཞུགས། ༡༦༢ རྗེ་རྡོ་རྗེ་འཆང་དངོས་མི་ཡི་གཟུགས་འཆང་། །
སྙིང་པོ་རྩེ་མོ་རྒྱལ་མཚན་ཞབས་དང་། ། ཐུབ་དབང་གཉིས་པ་ཆོས་རྗེ་ཁུ་དབོན། ། ཁྱེད་རྣམས་ཡབ་སྲས་བརྒྱུད་པར་བཅས་ལ། ། སྙིང་ནས་དད་པས་གསོལ་བ་འདེབས་སོ། ། བསྟན་པའི་ཉི་མ་སྔགས་འཆང་ཆོས་རྗེ། ། གང་གི་ཐུགས་སྲས་འཇམ་དབྱངས་སྐུ་མཆེད། ། རིགས་ཀུན་ཁྱབ་བདག་མུས་པ་ཆེན་པོ། ། རྩ་བའི་བླ་མ་རྣམས་ལ་བཏུད་ནས། ། དེ་འདྲའི་ཡོངས་འཛིན་བསླུ་མེད་རྣམས་ལ། ། བསྟན་པའི་རྗེས་ཞུགས་ཉམས་ཆུང་བདག་གིས། །
སྔར་བྱུང་རྣམ་ཐར་མདོ་ཙམ་བརྗོད་ན། ། ཁོ་བོ་སྔོན་ཚེ་གཞོན་ནུའི་དུས་སུ། ། ཚེ་སྔོན་ལས་འཕྲོ་ཅུང་ཟད་སད་པས། ། ཆོས་མཐུན་རྩེ་འཇོ་ཁོ་ནས་འདའ་ཞིང་། ། ཁ་ལྟ་མངོན་ཤེས་འདྲ་བའང་འོང་ཉུང་། ། ཅུང་ཟད་སྐྱེས་ནས་རབ་བྱུང་འདོད་ཅིང་། ། གཞུང་ལུགས་ཕྱོགས་མེད་སྦྱོངས་པར་འདོད་ཅིང་། ། འདུན་པ་དྲག་པོ་ངམ་ངམ་ངང་ནས། ། མཐུན་རྐྱེན་མ་འཛོམས་ཡུན་རིང་ལུས་སོ། ། དེ་འདྲའི་སྐབས་སུ་གཞན་རྐྱེན་འདྲ་ཡིས། །
གོང་བཞུགས་རྣམས་ཀྱང་ཐུགས་མཐུན་མེད་ཅིང་། ། ཕན་མེད་གཉེན་འདྲས་ཉེས་མེད་ཁོ་བོའི། ། ཡང་ཡང་སེམས་རྒྱུད་དཀྲུག་ཏེ་སྐྱོ་འོ། ། དེ་ཚེ་འཇམ་དབྱངས་སྐུ་མཆེད་དྲུང་དུ། ། རྡོ་རྗེ་ཕུར་པ་ཀྱེ་རྡོར་ཡབ་ཡུམ། ། གསང་འདུས་མི་བསྐྱོད་སོགས་ཀྱི་དབང་དང་། ། རྗེས་གནང་བཀའ་གཏད་ལུང་གི་ཚོགས་མང་། ། ལམ་འབྲས་ལུང་མ་ཁྲིད་ལ་སོགས་པ། ། དམ་ཆོས་བཀའ་དྲིན་འགའ་ཞིག་ནོས་སོ། ། སྐབས་ཅིག་འཇམ་དབྱངས་པུཎྱ་ཨིནྡྲས། །
ཐུགས་རྗེའི་དྲིན་ལས་རབ་ཏུ་བྱུང་ཡང་། ། དམ་པ་ཕན་ཚུན་ཐུགས་ཀྱི་བཞེད་པ། ། ཅུང་ཟད་མཐུན་པར་མ་གྱུར་དབང་གིས། ། བདག་ནི་ཚེར་ཕུང་དབུས་སུ་ལུས་ལྟར། ། ཇི་ལྟར་བྱས་ཀྱང་སྟབས་མ་བདེ་བའི། ། ཚུལ་རྣམས་དྲན་ཚེ་ད་དུང་སྐྱོ་འོ། ། འདི་སོགས་ངེས་འབྱུང་དུ་མའི་རྐྱེན་དང་། ། ལྷག་པར་མ་གཅིག་བསོད་ནམས་རྒྱལ་མོ། ། གློ་བུར་གཤེགས་པའི་རྐྱེན་གྱིས་བསྐུལ་ནས། ། སྔར་ནས་རྗེ་བཙུན་མུས་པའི་རྣམ་ཐར། །
ཐོས་ནས་མཇལ་འདོད་བཅོས་མིན་ཡོད་པ། ། མེ་འབར་ཤིང་བསྣན་ལྟ་བུར་གྱུར་ཏོ། ། དེ་ཚེ་དུས་གསུམ་མཁྱེན་པའི་མགོན་དེས། ། ཁོ་བོ་ཐུགས་རྗེའི་ལྕགས་ཀྱུས་བཀུག་ནས། ། ཡུན་རིང་མ་ལོན་ཞབས་དྲུང་སླེབ་ཏེ། ། མཇལ་མ་ཐག་ནས་ཐུགས་ཡིད་གཅིག་འདྲེས། ། ཐོག་མར་སྡོམ་གསུམ་བཀའ་དྲིན་སྩལ་ཞིང་། ། དེ་ནས་ས་སྐྱ་པ་ཡི་ཡབ་ཆོས། ། བདེ་ཀྱེ་གསང་གསུམ་གཙོ་བོར་གྱུར་པའི། ། དབང་ཁྲིད་ལུང་དང་མན་ངག་རྒྱ་མཚོ། །
རྗེས་གནང་བཀའ་གཏད་ཕྱག་ལེན་ཕྲ་མོ། ། ཚུན་ཆད་བུམ་པ་གང་བྱོ་སྩལ་ནས། ། འདི་ཕྱིར་ལེགས་པའི་འདུན་མ་ཚུགས་ཤིང་། ། མགོན་དེ་སངས་རྒྱས་དངོས་སུ་ཐག་ཆོད། ། དེང་དུས་ཡོངས་འཛིན་ང་བཟང་རྣམས་ཀྱི། ། རྣམ་ཐར་ཀུན་ལ་འགྲམ་ཆུ་མ་ལྡང་། ། མཁས་གྲུབ་གཙུག་རྒྱན་དེ་དང་མཇལ་བས། ། ཨ་ལ་ལ་ཧོ་བློ་བདེ་ཕུགས་ཚུད། ། དུས་དེར་གོང་བཞུགས་དགོངས་པ་བཀྲོལ་ནས། ། དབེན་པར་ཐོས་བསམ་བྱེད་བློ་བགྱིས་ཀྱང་། །
དགེ་བའི་བཤེས་དང་བློ་ལྡན་གྲོགས་སོགས། ། ཀྱེ་མ་མཐུན་རྐྱེན་གང་ཡང་མེད་པས། ཡིད་ཆད་ངང་ལ་ཡུན་རིང་ཐལ་ལོ། དེ་ཚེ་སྔགས་འཆང་གྲགས་པའི་གསུང་གིས། དཔལ་ལྡན་ས་སྐྱའི་སྡེ་དང་བསྟན་པ། གདུང་བརྒྱུད་བཅས་འདི་ཆགས་སམ་འཇིག་ལ། ། ཐུག་པའི་དུས་ལ་བབས་ཚེ་ཁྱོད་ཀྱིས། ། བསྟན་པའི་ཁུར་འདི་ངེས་པར་ལོང་ཞེས། ། ཡང་ཡང་སྩལ་ཡང་ཐབས་མཁས་དུ་མས། ། ཐུགས་དགོངས་བཀྲོལ་བས་རེ་ཞིག་འགྱངས་སོ། །
ད་ནི་མ་འོངས་ལུང་བསྟན་འདི་འདྲ། ། ཐོག་ཏུ་བབས་ཚེ་སྙིང་ནས་དད་དོ། ། རང་གི་བསམ་པ་སྔ་ཕྱི་ཀུན་དུ། ། མཐོ་དམན་བར་གསུམ་གང་གི་སར་ཡང་། ། བསམ་སྦྱོར་ངན་པ་གང་ཡང་མེད་མོད། ། འོན་ཀྱང་རང་གི་སྔོན་བསགས་ལས་ཀྱི། ། འཕེན་བྱེད་རྫོགས་བྱེད་འགའ་ཡི་རྒྱུ་ལས། ། གྲུབ་དབང་རྣམས་ལ་འཁྲུལ་པ་ཅི་མངའ། ། བདུད་སྤྲུལ་འགའ་ཡི་ཐབས་འཕྲུལ་དུ་མས། ། ངེད་རང་ས་སྐྱའི་གདུང་བརྒྱུད་སྐུ་མཆེད། །
ཟློས་གཞི་མེད་པའི་གཟིངས་བཤིག་བྱས་ནས། ། ཁོ་བོའི་ལས་སུ་དམ་ཆོས་བྱས་ཀྱང་། ། དོན་མེད་དཀོན་མཆོག་དགྲ་ལྡང་དཔེ་བཞིན། ། མི་བདེན་པ་རྣམས་གཅིག་ཏུ་བྱས་ནས། ། བདེན་པ་ཁྱད་གསོད་ཁོ་ནའི་དབང་གིས། ། མི་སྲིད་སྲིད་པའི་འགྱུར་བ་དེ་འདྲ། ། ཀྱེ་ཧུད་དུས་དེར་ཤར་བར་གྱུར་ཏེ། ། དེ་ཚེ་མི་མངོན་དབྱིངས་ན་བཞུགས་པའི། ། བསླུ་མེད་དཀོན་མཆོག་རྒྱ་མཚོའི་ཚོགས་དང་། ། གཟུར་གནས་ས་སྐྱོང་མི་དབང་རྣམས་སོགས། །
བློ་ལྡན་ཕལ་ཆེར་བདག་ལ་འདུན་མོད། ། འོན་ཀྱང་དུས་ངན་སྐྱེ་བོའི་མཚན་ཉིད། ། ཚངས་བའི་ངན་རྣམས་མགྲིན་གཅིག་བསྒྲིགས་ནས། ། རི་བོང་ཅལ་བཞིན་གྲགས་པའི་རྗེས་འབྲངས། ། སྔར་འདྲིས་འགའ་ཞིག་བཏང་སྙོམས་བཞུགས་ཤིང་། ། ལ་ལ་ཐབས་མཁས་གཟུར་ཞིང་འགྲོས་ལ། ། ཁ་ཅིག་གཞི་མེད་སྐུར་འདེབས་བྱེད་པས། ། དུས་དེར་རྣལ་འབྱོར་སྤྲང་པོ་བདག་ལ། ། ངོ་ཤེས་པ་དང་གནམ་ལས་མ་བྱུང་། ། དེ་རྗེས་རེ་ཞིག་དབེན་པར་བསྡད་ཚེ། །
དཀོར་གྱི་མྱོས་པའི་ངན་པའི་འཁོར་འདྲས། ། བག་མེད་སྤྱོད་པས་ཤེས་རྒྱུད་དཀྲུགས་ཚེ། ། ངག་འཇམ་སེམས་བཟང་བློ་གྲོས་གསལ་བའི། ། གྲོགས་མཆོག་གང་གིས་ཡང་ཡང་སེམས་གསོས། ། འདི་འདྲ་བསམ་གྱིན་སྤྲོ་བ་འཕེལ་ལོ། ། དེ་ཚེ་སྐལ་ངན་བདག་ལ་བརྟེན་ནས། ། སྡུག་བསྔལ་ཁང་བུར་ཞུགས་པ་དག་ལ། ། གསང་ཁོག་ནང་ནས་ཕན་ཆ་བསྒྲུབ་པ། ། ཚུལ་འདིའང་གང་ནས་དཀའ་བ་བྱུང་ངོ་། ། འོན་ཀྱང་དེ་ནས་ཡུན་རིང་མིན་པར། །
བྱང་ཆུབ་སེམས་དཔའ་ཞི་བ་འཚོ་ཡི། ། རྣམ་སྤྲུལ་སྔགས་འཆང་གྲགས་པའི་མཚན་དང་། ། རྡོ་རྗེ་འཆང་དངོས་མུས་པ་ཆེན་པོའི། ། ལུང་བསྟན་ཇི་བཞིན་ཐོག་ཏུ་བབས་ནས། ། པདྨའི་རྣམ་འཕྲུལ་བསོད་ནམས་དབང་པོས། ། རང་གི་སྔོན་བསགས་ལས་ངན་ཚོགས་རྣམས། ། དེ་ཙམ་ཡན་གྱི་དག་པར་དགོངས་ནས། ། བརྩེ་བའི་ཐུགས་ཀྱིས་རྗེས་སུ་བཟུང་སྟེ། ། ལུགས་གཉིས་བཀའ་དྲིན་ཆེན་པོས་བསྐྱངས་སོ། ། དེ་ཚེ་རང་གི་སྔར་བྱས་ལས་རྣམས། །
འགྱོད་སེམས་དྲག་པོས་བཤགས་པར་བགྱིས་ནས། ། ཟབ་ཆོས་ཐུགས་ཀྱིཉིང་ཁུ་ནོས་པས། ། རྟེན་འབྲེལ་ཐམས་ཅད་རང་འགྲིག་གྱུར་ནས། ། དགྲ་གཉེན་བར་མའི་འགྲོ་བ་ཐམས་ཅད། ། རང་གི་ངང་གིས་དབང་དུ་འདུས་ཤིང་། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར། ། ཡར་ངོའི་ཟླ་ལྟར་འཕེལ་ཞིང་རྒྱས་ནས། ། གང་ནས་བལྟས་ཀྱང་དགའ་དགའ་འདྲ་བས། ། ངོ་མཚར་ཚུལ་འདི་ཁོ་བོའི་རྣམ་ཐར། ། འདི་བཞིན་འབྱུང་བའང་བླ་མའི་བཀའ་དྲིན། །
ཁོ་ནར་ངེས་པས་གསོལ་བ་འདེབས་སོ། ། ད་དུང་བསམ་པ་མཐར་ཕྱིན་མཛོད་ཅིག ། དེ་ལྟར་རང་ཉིད་དཔལ་འབྱོར་ཐོབ་ནས། ། གནོད་བྱེད་རྣམས་ཀྱང་བརྩེ་བས་བསྐྱངས་ཤིང་། ། ཕན་བྱེད་རྣམས་ལའང་ཡང་དག་ཕན་པ། ། བསྒྲུབ་པར་བྱ་ཞེས་གསུང་རབ་ལས་བཤད། ། དེ་བཞིན་བདག་གིས་དགྲ་གཉེན་སོ་སོར། ། འཁོས་དང་བསྟུན་པའི་ཕན་པ་ཡང་དག ། བསྒྲུབ་པ་ཡིན་མོད་དུས་ངན་མི་རྣམས། ། རང་ཉིད་སྡུག་བསྔལ་རྒྱ་མཚོར་བྱིང་ལས། །
གཞན་རྣམས་ཅུང་ཟད་བདེ་ལ་མི་བཟོད། ། དེ་ཕྱིར་བསམ་པ་ཚིམ་པ་དཀའ་འོ། ། ལས་རང་སྔོན་བྱོན་མཁས་པའི་གསུང་ལས།་་་་་ ས་སྐྱ་པཎྜི་ཏ། འདི་དང་འདི་ནི་བདག་གི་དགྲ་སྟེ། ། འདི་དང་འདི་ནི་བདག་གི་གཉེན་ཞེས། ། སོ་སོར་འབྱེད་པ་རྨོངས་པའི་ལུགས་ཡིན། ། མཁས་པ་རྣམས་ཀྱིས་ཁྱད་པར་མེད་པར། ། བསྐྱངས་པས་སྐབས་འགར་གཉེན་པས་དགྲ་ཉིད། ། ཕན་པར་འགྱུར་ཞེས་གསུངས་པ་འདི་ལ། །
ཁོ་བོ་ངེས་ཤེས་ལྷག་པར་སྐྱེས་སོ། ། རྒྱལ་པོ་ལ་སོགས་ཆེན་པོ་རྣམས་ལ། ། དགྲ་བས་རང་གི་འཁོར་ངན་རྣམས་ཀྱི། ། གནོད་པའི་ཚུལ་ལུགས་ཤིན་ཏུ་མང་སྟེ། ། གཡོན་ཅན་འགའ་ཡི་རྒྱལ་སའང་འཕྲོག་ཅིང་། ། འགའ་ཞིག་དཔོན་འདི་བླུན་ཞེས་སྨོད་ལ། ། ལ་ལ་ཧ་ཅང་རྩུབ་ཞེས་སྐུར་འདེབས། ། ཁ་ཅིག་བྱས་མེད་ཡུས་ཀྱི་ང་རྒྱལ། ། མདོར་ན་དཔོན་གྱི་མཛད་འཕྲིན་ཆ་ཤས། ། གང་ལའང་འཁོར་གྱི་སྐྱོན་འདོགས་མེད་པའི། །
གནས་སྐབས་འགའ་ཡང་ཡོད་པ་མ་མཐོང་། ། དེ་ཕྱིར་འཁོར་གྱི་ཚིག་ངན་མཚོན་གྱིས། ། དཔོན་གྱི་ཐུགས་ཡིད་དུམ་བུར་གཏུབ་པའི། ། ཀྱེ་ཧུད་སྙིགས་མའི་སྣང་ཚུལ་འདི་མཚར། ། བདག་ལའང་ཅུང་ཟད་ཉམས་དམའི་དུས་སུ། ། བཟའ་བཏུང་བྱེད་ལ་ལྷན་ཅིག་ཚོགས་པའི། ། འཁོར་ངན་འདྲ་ཡིས་དེང་སང་དུས་ན། ། བདག་གི་དྲིན་ལས་རང་གི་ལྟོ་གོས། ། ཐམས་ཅད་འབྱོངས་པའི་བསམ་མནོ་མི་གཏོང་། ། ཕན་གདགས་གང་གིས་ཀྱང་ཚིམ་རྒྱུ་མེད། །
སྔོན་དུས་ཞབས་ཏོག་ཆེན་པོ་བྱས་ཞེས། ། འཁང་པའི་ཚིག་ངན་ཁ་སྦྱོར་སྨྲ་བའི། ། ཚོད་མེད་རྣམས་ལ་སྙིང་ནས་ཁྲེལ་ལོ། ། འོན་ཀྱང་སྐལ་བཟང་རྣལ་འབྱོར་ཁོ་བོས། ། བསྟན་པའི་བྱ་བ་རླབས་ཆེན་བགྱིས་ཚེ། ། སྐྱེ་ངན་སྤྱོད་པས་ལུས་སེམས་དུབ་ཀྱང་། ། སྐྱོ་སུན་མེད་པར་ངང་གིས་བསྐྱངས་པས། ། སྔར་ཡང་བསྟན་ལ་ཕན་པ་བྱུང་ཞིང་། ། ད་དུང་བདག་ཅག་དཔོན་སློབ་རྣམས་ཀྱིས། ། བསམ་པ་ཐམས་ཅད་མཐའ་རུ་ཕྱིན་ནས། །
ས་སྐྱ་པ་ཡི་བསྟན་པ་རིན་ཆེན། ། དབྱར་མཚོ་བཞིན་དུ་འཕེལ་ཞིང་རྒྱས་ཏེ། ། ནམ་ཞིག་ཚེ་འདིའི་སྣང་བ་ནུབ་ཚེ། ། དཔོན་སློབ་འབྲལ་མེད་དག་པའི་ཞིང་མཆོག ། བདེ་བ་ཅན་དུ་ཐོགས་མེད་སྐྱེ་བར། ། དཔལ་ལྡན་བླ་མས་བྱིན་གྱིས་རློབས་ཤིག ། གཅིག་ཆོག་རྒྱལ་པོས་བྱིན་གྱིས་རློབས་ཤིག ། དུས་གསུམ་གཟིགས་པས་བྱིན་གྱིས་རློབས་ཤིག ། འབྲེལ་ཚད་དོན་ལྡན་བྱིན་གྱིས་རློབས་ཤིག ། མཐོང་བ་དོན་ལྡན་བྱིན་གྱིས་རློབས་ཤིག །
དང་བ་འདྲེན་པས་བྱིན་གྱིས་རློབས་ཤིག ། སྐྱབས་གནས་ཀུན་འདུས་བྱིན་གྱིས་རློབས་ཤིག ། ཅེས་པ་འདི་ཡང་ས་སྐྱ་པ་ཤྱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གི་སློབ་བུ་འགའ་ཞིག་གི་དོན་དུ་བཞི་ཐོག་བླ་བྲང་ཚོམ་དམར་དུ་བྲིས་པ་འདིས་དགེ་ལེགས་ཀྱི་དཔལ་འབར་བར་གྱུར་ཅིག ། ཡི་གེ་པ་ནི་ཤབ་སྟོད་པ་མངྒལའི་མིང་ཅན་ནོ། ། སརྦ་དཱ་ཨོཾ། སརྦ་མངྒལཾ།། ༈ །།རྩ་བའི་བླ་མ་རྣམ་གསུམ་ལ་གདུང་དབྱངས་ཀྱི་སྒོ་ནས་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་བཞུགས། ༡༦༣ ན་མོ་གུ་རུ་ཏྲི་ཎི་མེ། རྩ་བའི་བླ་མ་རྣམ་གསུམ་ལ་གདུང་དབྱངས་ཀྱི་སྒོ་ནས་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་གཅིག་ཆོག་རྒྱལ་པོ་རང་རིག་བླ་མའི་ཞབས་ལ་གུས་པས་ཕྱག་འཚལ་ལོ། ། སློབ་དཔོན་པདྨ་འབྱུང་གནས་དང་།
གང་ཐུགས་ཡེ་ཤེས་རོ་གཅིག་པའི། ། འཇམ་དབྱངས་བསོད་ནམས་དབང་པོ་ལ། སྡིག་བཤགས་གསོལ་འདེབས་བྱིནགྱིས་རློབས། བྱང་ཆུབ་སེམས་དཔའ་ཞི་བ་འཚོ། ། སྙིགས་དུས་སླར་ཡང་མི་ཡི་ཟོལ། ། སྔགས་འཆང་གྲགས་པ་བློ་གྲོས་ལ། ། སྡིག་བཤགས་གསོལ་འདེབས་བྱིན་གྱིས་རློབས། ། ས་བཅུའི་དབང་ཕྱུག་འཕགས་པ་རིན་ཆེན་རྗེའི། ། རྣམ་འཕྲུལ་ད་ལྟ་མཁའ་སྤྱོད་བཞུགས། ། ཁྱབ་བདག་སངས་རྒྱས་རྒྱལ་མཚན་ལ། །
སྡིག་བཤགས་གསོལ་འདེབས་བྱིན་གྱིས་རློབས། ། རང་སེམས་དག་པའི་ལྟ་ཤེས་ན། ། དུས་གསུམ་སངས་རྒྱས་ཀུན་གྱི་དངོས། ། འབྲེལ་ཚད་དོན་ལྡན་བཀའ་དྲིན་ཅན། ། བླ་མ་རྣམས་གསུམ་བདག་ལ་དགོངས། ། མི་མངོན་དབྱིངས་ནས་ཐུགས་རྗེས་གཟིགས། ། མཐུ་རྩལ་བསྐྱེད་ཅིག་བསོད་ནམས་དབང་། ། བྱང་སེམས་སྩོལ་ཞིག་གྲགས་པའི་མཚན། ། ལམ་སྣང་དྲོངས་ཤིག་མུས་པ་རྗེ། ། ཀུན་གྱི་དོན་གཉིས་ལྷུན་གྲུབ་མཛོད། །
མཁྱེན་བརྩེ་ནུས་ལྡན་ཁྱེད་གསུམ་གྱིས། ། བདག་ལ་བརྩེ་བས་མ་བསྐྱངས་ན། ། གཏན་དུ་དུག་གསུམ་ལ་སྤྱོད་པའི། ། ལས་ངན་ཅན་བདག་སུ་ལ་རེ། ། གཞན་ཡང་བདག་ལ་ལྟོས་བཅས་སོགས། ། དགྲ་གཉེན་བར་མ་འདི་ཀུན་ཀྱང་། ། ཁྱེད་རྣམས་ཐུགས་རྗེས་བདག་ཅག་དང་། ། ལྷན་ཅིག་བདེ་བ་ཅན་བགྲོད་ཤོག ། དེ་ལྟར་གསོལ་བ་བཏབ་པའི་མཐུས། ། དུས་འདིར་བསམ་པ་མཐར་ཕྱིན་ཞིང་། །
ཕྱི་མ་དག་པའི་ཞིང་སྐྱེས་ནས། ། སྤྲུལ་པས་བསྟན་པ་རྒྱས་བྱས་ཏེ། ། ས་སྐྱ་པ་ཡི་བསྟན་པ་འདི། ། དཔལ་ལྡན་འཕགས་པའི་སྐུ་རིང་བཞིན། ། འཛམ་གླིང་བྱང་ཕྱོགས་ཁྱབ་གྱུར་ཅིག ། ཅེས་རྩ་བའི་བླ་མ་རྣམ་གསུམ་ལ་གདུང་དབྱངས་ཀྱི་སྒོ་ནས་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་འདི་ནི་ས་སྐྱ་པ་ཟ་ཉལ་འཆག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་གི་རྩ་བའི་བླ་མ་རྣམས་གསུམ་དྲན་པའི་མོད་ལ་གདུང་དབྱངས་ཀྱི་ཚུལ་གྱིས་གསོལ་བ་བཏབ་པ་འདིས་ཀྱང་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒལཾ།། ༈ །།ཉམས་དབྱངས་བདུད་རྩིའི་ཐིག་ཕྲེང་ཡིད་བདེའི་དཔལ་སྟེར་བཞུགས། ༡༦༤ ཨོཾ་སྭསྟི་སིདྡྷཾ། རྗེ་ལྷ་མཆོག་ཟུར་ཕུད་ལྔ་པ་དང་། །
ཁོང་སྟོབས་ཀྱི་མགོན་པོ་བི་རུ་པའི། ། དོན་བརྒྱུད་པ་འཛིན་པར་རྗེས་བཟུང་བའི། ། དཔལ་ས་སྐྱའི་བླ་ཆེན་ཡབ་སྲས་སོགས། ། སྐྱབས་ཀུན་འདུས་བླ་མའི་ཞབས་ལ་འདུད། ། བུ་བདག་ལ་རེ་ས་གཞན་ན་མེད། ། ཚེ་འདི་ཕྱི་བར་དོར་ཐུགས་རྗེས་གཟིགས། ། དུས་འདུ་འབྲལ་མེད་པར་སྐྱབས་སུ་གསོལ། ། མི་ཆོས་འབྱོར་བྲལ་བའི་སྤྲང་པོ་ངས། ། བློ་བསམ་མནོ་འཆོས་པའི་གླུ་ཆུང་འདི། ། ཚིག་སྒྲིགས་ལེགས་སྤངས་ཏེ་ཐོལ་བྱུང་སྨྲས། །
ང་མཐུན་རྐྱེན་འཛོམས་ན་འཛོམས་སྟེ་དགའ། ། མི་ཁོ་བོ་ལ་མཐུན་རྐྱེན་ཅི་བྱུང་ཡང་། ། ལྗོངས་བསྟན་པའི་བདག་པོ་ས་སྐྱ་པའི། ། བསྟན་བསྟན་འཛིན་དགོན་གནས་བཅས་པ་ཡིས། ། དོན་ཞབས་ཏོག་ཁོ་ན་ལས་གཞན་གང་། ། ཡང་མཐུན་རྐྱེན་ཞན་ན་ཞན་པས་དགའ། ། འདུ་འཛི་ཆུང་བས་གཡེང་བ་ཆུང་། ། གཡེངས་བ་ཆུང་བས་ཆོས་སྤྱོད་འཕེལ། ། དཔལ་འབྱོར་ཆེ་ཡི་སྡུག་བསྔལ་ཆེ། ། ཀུན་ཀྱང་མི་རྟག་འཇིག་ཆོས་ཅན། །
ང་མི་ཚེ་རིང་ན་རིང་བས་དགའ། ། རང་གི་ལུས་ངག་འདི་གསུམ་གྱིས། ། སྤྱོད་ལམ་བྱ་བ་ཆེ་ཕྲ་ཀུན། ། བསྟན་འགྲོ་ཡི་དོན་ལས་མ་འདས་ཤིང་། ། རང་དང་ཉེར་གནས་ཀྱི་གྲོགས་ཀུན་ཀྱང་། ། རྟག་ཏུ་ཆོས་མཐུན་གྱི་ལས་སྤྱད་ནས། ། རང་གཞན་ཀུན་གཏན་ལེགས་ཀྱི་འདུན་མ་བྱས། ། མདུན་མ་དེ་གེགས་མེད་འགྲུབ་སྟེ་མཆིས། ། མི་ཁོ་བོའི་ཉེར་གནས་རྣམས་སྐལ་བ་བཟང་། ། ཡང་འཆི་བར་གྱུར་ཀྱང་འགྱོད་པ་མེད། །
བསྟན་འགྲོ་ལ་ཕན་འདོད་ཀྱི་ལྷག་བསམ་དང་བཅས། ། སྔར་བྱས་ཀྱི་སྡིག་པ་ཀུན་བཤགས་ཤིང་། ། འདིར་སྣང་གི་བྱ་བ་གནང་མེད་པའོ། ། ཅི་བྱས་སྡུག་བསྔལ་གྱི་རྩ་བ་ལ། ། དོན་མེད་ཀྱི་འཁྲི་བ་ཀུན་བཅད་དེ། ། བླ་མ་དང་དཀོན་མཆོག་ལ་བློ་གཏད་ནས། ། འཕོ་བ་དང་སྨོན་ལམ་གྱི་མཚམས་སྦྱར་ཏེ། ། ཞིང་བདེ་བ་ཅན་དུ་སྐྱེ་བར་སྨོན། ། གནས་མཆོག་དེར་བུ་སློབ་གདུལ་བྱ་སོགས། ། འགྲོ་བ་ཀུན་རིམ་བཞིན་འདྲེན་པར་རེ། །
ཅི་བྱས་ཀྱང་བདེ་བའི་བློ་གདེངས་འདི། ། རྗེ་དུས་གསུམ་སངས་རྒྱས་མི་གཟུགས་ཅན། ། ཕ་མཚན་ལྡན་བླ་མའི་དྲིན་ལས་ཐོབ། ། སྔོན་བྱོན་གྱི་བརྒྱུད་པའི་བླ་མ་རྣམས། ། ཁོང་ལ་ལ་སྦས་པའི་རྣལ་འབྱོར་གྱི། ། བྷུ་སུ་ཀུའི་ཚུལ་གྱིས་བསྟན་པ་སྐྱོང་། ། ཁ་ཅིག་ནི་སྨྱོན་སྤྱོད་ཐོ་ཅོ་མཁན། ། འར་འུར་དང་ངན་ཅལ་ཅོལ་ཚུལ། ། ལ་ལ་དག་ཐོས་བསམ་སྒོམ་གསུམ་དང་། ། འཆད་རྩོད་རྩོམ་པ་ཡི་བསྟན་པ་སྤེལ། །
དེ་ཀུན་ཀྱང་སངས་རྒྱས་སུ་རོ་གཅིག་ཀྱང་། ། འཕྲལ་གདུལ་བྱའི་ལས་སྣང་ཐ་དད་པས། ། ཁོང་འདུལ་བྱེད་སྐུ་ཡང་དེ་དེར་སྣང་། ། དེ་དུས་ཀྱི་དུས་མཚུངས་སློབ་མ་རྣམས། ། དད་ཅིང་གུས་པ་རྣམས་ཀུན་ཀྱང་གྲོལ། ། དད་པ་མེད་རྣམས་ད་དུང་ལུས། ། དཔེ་འདི་འདྲ་དངོས་སུ་མཐོང་བཞིན་དུ། ། ཁོང་དད་མེད་རྣམས་སྙིང་རེ་རྗེ་བ་ལ། ། མི་ཁོ་བོ་ལ་བླ་མ་མང་ཡོད་ཅིང་། ། ཁོང་དེ་ཀུན་ཡང་གདུལ་བྱའི་སྣང་ངོ་རུ། །
འདུལ་བྱེད་ཀྱི་རྣམ་པ་ཐ་དད་ཀྱང་། ། དོན་ཡིན་ལུགས་རྡོ་རྗེ་འཆང་ཆེན་གྱིས། ། ཐུགས་ཡེ་ཤེས་ངང་དུ་རོ་གཅིག་བཞུགས། ། ཚུལ་འདི་ལ་ངེས་ཤེས་གཏིང་ནས་རྙེད། ། ཆོས་ཀུན་ཀྱང་ཡིད་བདེའི་བལྟ་མོར་ཤར། ། གནད་འདི་འདྲ་ཤེས་ཚད་རང་ཚངས་ཡིན། ། འདི་མ་ཤེས་ཀུན་ཀྱང་རང་ཕུང་ཡིན། ། དོན་ཟབ་མོ་འདི་འདྲ་རྟོགས་པ་ཡང་། ། རྗེ་བླ་མ་ཁོ་ནའི་ཐུགས་རྗེ་སྟེ། ། ཁྱེད་རྩ་བའི་བླ་མ་བྱིན་རླབས་ཅན། །
དྲིན་དུས་གསུམ་སངས་རྒྱས་ཡོངས་ལས་ལྷག ། ཐུགས་མཁྱེན་བརྩེ་ནུས་པ་ཀུན་ལྡན་པ། ། བུ་ཡིད་གཉིས་མེད་པར་གསོལ་འདེབས་ཀྱི། ། སྔར་བཞིན་དུ་བདག་ཅག་དཔོན་སློབ་ཀྱི། ། ཡིད་བསམ་དོན་མ་ལུས་འགྲུབ་པར་མཛོད། ། ང་ཆོས་མེད་རྣལ་འབྱོར་ཨནྡས། ། ཆོས་ཉམས་ལེན་ཏིལ་ཙམ་མི་འདུག་ཀྱང་། ། རྗེ་ཡོངས་འཛིན་བླ་མའི་བཀའ་དྲིན་གྱིས། ། རང་བསམ་པའི་ཁྱེར་སོ་འདི་བཞིན་ཡོད། ། གཞི་གཞི་མེད་རྩ་བྲལ་གནས་ལུགས་འདི། །
རྗེ་རྗེ་བཙུན་བླ་མའི་ཐུགས་ཀྱི་ཤིགས། ། སེམས་སེམས་དེ་དང་དབྱེར་མེད་པ། ། བུ་བུ་སློབ་ཡིད་ཀྱང་དེ་ཡི་ངང་། ། ངང་དེ་ནས་མཐོང་ཐོས་རིག་གསུམ་འདི། ། འདི་བླ་མའི་སྐུ་གསུང་ཐུགས་སུ་བསྒོམ། ། བསྒོམ་དེ་འདྲའི་ངང་ནས་རྣམ་གཡེངས་ཀུན། ། བསྟན་འགྲོའི་དོན་དུ་གྱུར་ཅིག་སྙམ། ། ཡིད་ལྷག་བསམ་མཐའ་རུ་ཕྱིན་པ་དང་། ། དུས་ཕྱི་མ་མཐོང་ཐོས་དྲན་རེག་ཀུན། ། ཞིང་བདེ་བ་ཅན་དུ་ཀུན་བགྲོད་པར། །
སྙིང་ཐག་པའི་གསོལ་འདེབས་སྨོན་ལམ་བགྱིས། ། ཡང་ཉམས་ལེན་སྙིང་པོའི་བྱེད་ལུགས་འདི། ། རང་སྐྱིད་སྡུག་ལེགས་ཉེས་ཅི་བྱུང་ཡང་། ། རྗེ་བླ་མ་ཁོ་ན་མཁྱེན་སྙམ་པའི། ། ཡིད་ཁ་ཞེ་མེད་པའི་གསོལ་འདེབས་བྱས། ། སྔར་ཡན་ཀྱང་འདི་བཞིན་སྤྱད་པ་ལེགས། ། དུས་ད་དུང་འདི་གས་དོན་ཀུན་འགྲུབ། ། གཞན་ཟབ་ཟབ་ཆོས་ཀྱི་ཆེ་བ་ཡིན། ། བུ་དད་ལྡན་རྣམས་ཀྱིས་དགོངས་པར་མཛོད། ། ཅེས་ཉམས་དབྱངས་བདུད་རྩིའི་ཐིག་ཕྲེང་ཡིད་བདེའི་དཔལ་སྟེར་ཞེས་བྱ་བ་འདི་ཡང་རྣལ་འབྱོར་གདོད་མར་གྲོལ་བའི་འབྲུག་ལོ་ས་ག་ཟླ་བའི་རྣལ་འབྱོར་དབང་ཕྱུག་གྲུབ་པ་བརྙེས་པའི་དུས་བཟང་ཚེས་ཉེར་གསུམ་ནས་གནམ་གང་གི་བར་ལ་དཔལ་ས་སྐྱའི་ལྷ་ཆེན་རིགས་འཛིན་ཕོ་བྲང་དུ་དམ་རྫས་འཆི་མེད་རིལ་བུ་ཆིག་བསྒྲུབ་བགྱིས་པའི་དུས་ཞིག་གི་ཚེ།
རང་ལ་སྤངས་རྟོགས་ཀྱི་ཡོན་ཏན་གང་ཡང་མེད་པའི་སྣང་ཚུལ་རྣམས་བསམ་ན། དམ་རྫས་བསྒྲུབ་པ་འདིས་མཚོན་ནས་དེང་སང་གི་གཞན་དོན་མཛད་པའི་བླ་མ་རང་དང་འདྲ་བ་རྣམས་ཀྱིས་དབང་ཁྲིད་ལུང་མན་ངག་སྟོན་པ་སོགས་བླ་མ་གོང་མའི་མཛད་འཕྲིན་སྐྱོང་བའི་ལུགས་འདི་རྣམས་ཕལ་ཆེར། མིའི་ལད་མོ་སྤྲེའུས་བྱེད་པ་དང་མཚུངས་པར་འདུག་སྙམ་རང་ཉིད་ལ་ཞེ་ཁྲེལ་དང་། ། བླ་མ་གོང་མ་སྤྱི་དང་། རང་གི་རྩ་བའི་བླ་མ་རྣམས་གདུལ་བྱའི་སྣང་ངོར་འབྱོན་པ་སྔ་ཕྱི་ཙམ་མ་གཏོགས་དོན་ལ་སངས་རྒྱས་དངོས་སུ་རོ་གཅིག་པའི་ངེས་ཤེས་ཁྱད་པར་ཅན་རྙེད་ནས། དཔལ་ས་སྐྱ་པ་ཟ་ཉལ་འཆག་གི་རྣལ་འབྱོར་ལ་རྟག་འགྲུས་སུ་བགྱིད་པའི་སྔགས་འཆང་ངག་དབང་ཀུན་དགའ་བསོད་ནམས་ཀྱིས་དམ་རྫས་བསྒྲུབ་པའི་ཐུན་མཚམས་སུ་ཉམས་ལ་གང་ཤར་ཚིག་བསྒྲིགས་མ་བྱས་པར་ཐོལ་བྱུང་དུ་བྲིས་པ་འདིས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་འབད་མེད་དུ་འགྲུབ་པར་གྱུར་ཅིག སྨྲས་པ། བླ་མ་རྣམས་དང་དབྱེར་མེད་པའི། ། སྟོབས་ཀྱི་མགོན་པོ་བི་རུ་པ། ། ཁྱོད་ལ་སྙིང་ནས་གསོལ་འདེབས་ཀྱི། །
དངོས་གྲུབ་མ་ལུས་སྩལ་དུ་གསོལ། ། འདི་ཡང་གོང་གི་རྩོམ་པ་པོ་ཉིད་ཀྱིས་གསོལ་བ་འདེབས་པའི་ཕྱིར་བགྱིས་པ་ལགས། ། སརྦ་དཱ་ཨོཾ། ཀ་ལྱ་ན་ཝརྡྷནྟུ།། ༈ །།འབྲས་བུ་རྩིས་ཀྱི་གསལ་བྱེད་ཡིན། ༡༦༥ འབྲས་རྩིས་ཀྱི་གསལ་བྱེད་ནི། ཁྱིམ་རྣམས་ཀྱི་ཡུན་ཅི་ཙམ་ཐུབ་ནི། ལུག་ནས་ཉའི་བར་གྱི་ཁྱིམ་རེ་རེས་ཞག་སུམ་ཅུ་རེ་ཐུབ་ཅིང་ལོ་ཐོའི་ནང་དུ་ལུག་ཁྱིམ་རྫོགས་ནས་གླང་ལ་ཟིན་པ་ཡིན་ལ། རྒྱུ་མཚན་དེས་ན་ལུག་ཁྱིམ་ཟིན་པ་ནས། ཉ་ཁྱིམ་རྫོགས་ཟེར་བ་ལོ་ཐོར་འབྱུང་བ་དེ་དང་།
འབྲས་རྩིས་ཀྱི་དཔེ་ལ་བལྟས་པས་ཤེས་སོ། ། རྟེན་འབྲེལ་ནི་སྨལ་པོའི་བཅུ་དྲུག་ནས་རྒྱལ་ཟླའི་བཅུ་དྲུག་བར་མ་རིག་པ། དེ་བཞིན་དུ་འདུ་བྱེད་རྣམ་ཤེས། མིང་གཟུགས། སྐྱེ་མཆེད། རེག་པ། ཚོར་བ། སྲེད་པ། ལེན་པ། སྲིད་པ།
སྐྱེ་བ། རྒ་ཤི་སྟེ་བཅུ་གཉིས་པོ་ལ། ཚེས་བཅུ་དྲུག་ནས་མགོ་བཟུང་བའི་ཟླ་བ་རེ་རེ་ཐུབ་པས། དཔེར་ན་རྒྱལ་ཟླའི་བཅུ་དྲུག་ནས། མཆུ་ཟླ་བའི་བཅོ་ལྔའི་བར་འདུ་བྱེད་དེ་བཞིན་དུ་སྨིན་དྲུག་གི་བཅུ་དྲུག་ནས་མགོ་ཟླ་བའི་བཅུ་དྲུག་བར་གྱིས་རྟེན་འབྲེལ་དགའ་བཞི་རྫོགས་པ་ཡིན་པས་དེ་ལྟར་དུ་ཤེས་པར་བྱའོ། ། ལོ་ཐོའི་སྐར་མའི་ཨཾ་གིའི་འོག་གི་ཆུ་ཚོད་འདས་གྲངས་ཡིན་ལ། དེ་འཕྲོས་ལོངས་སྤྱོད་རྒྱུ་ཡིན་པས་ཉིན་ཞག་ཕྲུགས་གཅིག་ལ་ཆུ་ཚོད་དྲུག་ཅུའི་དབང་དུ་བྱས་པའི་དཔེར་ན་སྐར་མ་དབྱུག་པའི་འོག་ན་ཆུ་ཚོད་སུམ་ཅུ་ཡོད་ན་དེ་འདས་གྲུབ་པ་ཡིན་ལ། ནམ་ལངས་ནས་བརྩམས་ཏེ་དབྱུག་པས་སུམ་ཅུ་ལས་མི་ཐུབ་པས། དེ་ནས་བྲ་ཉེ་ལ་ཟིན་རྒྱུ་ཡིན། སྐར་མའི་ཆུ་ཚད་འདས་གྲངས་རྣམས་ནམ་ལངས་ཕན་ཡིན་ཞིང་།
དེ་འཕྲོས་ནམ་ཟང་ན་སྤྱོད་རྒྱུ་ཡིན། ཉི་མ་རེ་ལ་དུས་སྦྱོར་རམ་ཁྱིམ་བཅུ་གཉིས་རྩི་ན། དཔེར་ན་ལུག་ཁྱིམ་གྱི་སྐབས་སུ། ནམ་ལངས་ཆུ་ཚོད་ལྔ་ལ་ལུག ཉི་ཤར་ཆུ་ཚོད་ལྔ་ལ་གླང་། ། ཉི་དྲོས་ལྔ་ལ་འཁྲིག་པ། ཉི་ཕྱེད་ལྔ་ཀརྐ་ཊ། ཕྱེད་ཡོལ་ལྔ་ལ་སེང་གེ དགོང་ཕྱེད་ལྔ་ལ་བུ་མོ། ཉི་རྒས་ལྔ་ལ་སྲང་། །
ས་སྲོས་ལྔ་ལ་སྡིག་པ། སྲོད་ཆེན་ལྔ་ལ་གཞུ། ནམ་ཕྱེད་ལྔ་ལ་ཆུ་སྲིན། ཕྱེད་ཡོལ་ལྔ་ལ་བུམ་པ། ཐོ་རངས་ཉལ་ལ་ལྔ་ཡིན་ཞིང་། ། དེ་བཞིན་ཉ་ཁྱིམ་སྐབས་སུ་ནམ་ལངས་ཉ་ནས་འཛིན། ཉི་མ་བཅུ་གཉིས་སམ་ལོ་སྐོར་བཅུ་གཉིས། ཞག་རེ་ལ་རེ་རེ་དང་ཞག་གཅིག་བཅུ་གཉིས་པོ་ཀུན་སྦྱོར་ལུགས་ནི། ནག་པ་ཟླ་བའི་ཚེས་གཅིག་སྟག་གི་ཉི་མ་ནས་བརྩམས་ཏེ་གནམ་གང་ལ་ལུག་གི་ཉི་མ་དང་། ས་གའི་ཚེས་གཅིག་སྤྲེའུའི་ཉི་མ་སོགས་རིམ་པས་རྩི།
ཉིན་ཞག་ཕྲུགས་གཅིག་ལ་ལོ་སྐོར་བཅུ་གཉིས་རྩི་ན། ནམ་ལངས་ཡོས་ནས། ཐོ་རངས་སྟག་གི་བར་དུས་དང་ལོ་རྟ་སྦྱོར་རྒྱུ་ཡིན་ནོ། ། ཞེས་པ་འདི་ཡང་རྣལ་འབྱོར་གདོད་ནས་རང་གྲོལ་གྱིས་སུག་བྲིས་བགྱིས་པའོ།། ༈ །།རང་ལོ་ཉེར་གསུམ་ལོན་སྐབས་ཉིན་ཞག་ཕྲུག་རེའི་དགེ་སྦྱོར་ཉམས་ལེན་གྱི་རིམ་པ་རྣམས་དང་འཕྲལ་གྱི་ཀུན་སྤྱོད་རྣམས་ཆོས་དང་མཐུན་པར་སྤྱོད་པའི་ཚུལ་དྲན་གསོ་གསལ་འདེབས་ཀྱི་ཡི་གེ་བཞུགས། ༡༦༦ ན་མོ་གུ་རུ་བུདྡྷ་དྷྭ་ཛ་ཡེ། དཀྱིལ་འཁོར་རྒྱ་མཚོའི་ཁྱབ་བདག་ཧེ་རུ་ཀ ། ཞིང་འདིར་ངུར་སྨྲིག་འཛིན་པའི་ཚུལ་བཟུང་ནས། ། སྡོམ་གསུམ་བཀའ་དྲིན་སྩོལ་བའི་དྲིན་ཅན་རྗེ། ། རྒྱལ་བ་མུས་པ་ཆེན་པོ་རྟག་ཏུ་རྒྱལ། །
ཞེས་མཆོད་པར་བརྗོད་ནས། འདིར་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རང་ལོ་ཉེར་གསུམ་ལོན་སྐབས་ཉིན་ཞག་ཕྲུག་རེའི་དགེ་སྦྱོར་ཉམས་ལེན་གྱི་རིམ་པ་རྣམས་དང་། འཕྲལ་གྱི་ཀུན་སྤྱོད་རྣམས་ཀྱང་ཆོས་དང་མཐུན་པར་སྤྱད་པའི་ཚུལ་སོགས་དྲན་གསོ་གསལ་འདེབས་སུ་ཡི་གེར་བཀོད་པ་ནི་འདི་ལྟར་ཏེ། འོ་སྐོལ་རྣམས་དལ་འབྱོར་གྱི་མི་ལུས་ལན་ཅིག་ཐོབ་པའི་དུས་འདིར་མཚན་ཉིད་དང་ལྡན་པའི་བླ་མ་དགེ་བའི་བཤེས་གཉེན་ལ་བསྟེན་ནས་སངས་རྒྱས་ཀྱི་བསྟན་པའི་ལམ་དྲི་མ་མེད་པ་ཉམས་སུ་བླངས་རྒྱུ་ཡོད་པ་འདི་ནི་སྐལ་བ་བཟང་བ་ལས་ཀྱང་ཆེས་མཆོག་ཏུ་བཟང་བ་ཡིན་ལ། སངས་རྒྱས་ཀྱི་བསྟན་པའི་ཉམས་ལེན་ཐམས་ཅད་བསྡུ་ན་སྡོམ་པ་གསུམ་གྱི་ཉམས་ལེན་དུ་འདུ་ཞིང་། དེ་ལས་ཡང་སོ་ཐར། བྱང་སེམས། རིག་པ་འཛིན་པ་སྔགས་ཀྱི་སྡོམ་པ་དང་གསུམ་ལས། སོ་ཐར་ལ་ནང་གསེས་གྱི་དབྱེ་བ་མང་དུ་ཡོད་ཀྱང་བསྡུ་ན་དགེ་བསྙེན།
དགེ་ཚུལ། བསྙེན་པར་རྫོགས་པ་དགེ་སློང་གི་སྡོམ་པ་དང་གསུམ་དུ་འདུས་པ་ཡིན་ཞིང་། ། དེ་རྣམས་སྐྱོན་མེད་པའི་མཁན་པོ་མཚན་ལྡན་ལས་ལེགས་པར་ཐོབ་པ་ཚུལ་བཞིན་དུ་སྲུང་སྡོམ་བགྱིད་པ་ལ་གུས་སྦྱོར་མི་དམན་ཡང་། བསླབ་བྱ་ཕྲ་མོ་ཚུན་ཚུལ་བཞིན་དུ་སྲུང་སྡོམ་དཀའ་བར་འདུག་མོད། འོན་ཀྱང་ཕྱིའི་ཀུན་སྤྱོད་འདུལ་བ་དང་མཐུན་དགོས་པར་གསུངས་པ་ལྟར་ཡུལ་དུས་གནས་སྐབས་ཐམས་ཅད་དུ་ཆོས་གོས་ལྷུང་བཟེད། ཆབ་གསུམ་འབྲལ་མེད་དུ་བགྱིད་པ་དང་། སྔ་དྲོ་གུང་ཚིགས་མ་ཡོལ་བ་དང་། དགོང་སྤངས་བ་སོགས་བསྟན་པའི་མིག་རྒྱན་ལ་གང་ཕན་དང་། ལྷག་པར་རྩ་བ་ཆང་དང་ལྔ་པོ་འདི་ལ་ངོ་ལྐོག་མེད་པའི་སྲུང་སྡོམ་ཚུལ་བཞིན་དུ་བགྱིད་ཅིང་། བྱང་སེམས་ཀྱི་སྡོམ་པ་བརྒྱུད་པ་གཉིས་ལྡན་གྱི་ཆོ་ག་སོགས་ལ་བརྟེན་ནས་ཐོབ་པ་མི་ཉམས་པའི་ཕྱིར།
དེའི་སྡོམ་པའི་སྙིང་པོ་སྨོན་འཇུག་གི་བསྡུས་པའི་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ཀྱི་ཆོས་མཐུན་གྱི་བྱ་བ་ཆེ་ཕྲ་ཀུན་ལ་རྩིས་གང་ཟིན་བྱས་ཤིང་། གཞན་ཡང་བྱང་ཆུབ་སེམས་དཔའི་སྤྱོད་པ་ཕར་ཕྱིན་དྲུག་དང་། བསྡུ་བ་དངོས་གཞི་སོགས་ལ་ཡང་ཅི་ནུས་སུ་སློབ་ལ། རིག་པ་འཛིན་པ་སྔགས་ཀྱི་སྡོམ་པ་རྒྱུད་སྡེ་ཐ་དད་གྱི་དབང་ཆོག་སོ་སོ་ལས་ཐོབ་ཚུལ་མི་འདྲ་བ་མང་དུ་གསུངས་ཀྱང་། ཀུན་གྱི་ཡང་རྩེ་རྡོ་རྗེ་ཐེག་པའི་སྡོམ་པའི་སྙིང་པོ་བསྐྱེད་རྫོགས་ཀྱི་སྡོམ་པ་ཡིན་ཞིང་། དེ་དག་རྡོ་རྗེ་སློབ་དཔོན་མཚན་ཉིད་དང་ལྡན་པ་ལས་ཚུལ་བཞིན་དུ་ཐོབ་པ་མི་མཉམ་པའི་ཕྱིར་རྡོ་རྗེ་ཐེག་པ་གཙོ་བོར་སྟོན་པའི་ལམ་དྲི་མ་མེད་པ་རྣམས་ཉམས་སུ་ལེན་ཚུལ་ནི། ཐོག་མར་ཐོ་རངས་གི་ཆ་ལ་བབས་པ་ན་ཉམས་ལེན་གྱི་གཙོ་བོ་ལྡང་བའི་རྣལ་འབྱོར་གྱིས་ལང་ནས་རོང་སྟོན་ཆེན་པོ་ནས་བརྒྱུད་པའི་ཚེ་སྒྲུབ་ཞག་བདུན་མ་ལ། སྐྱབས་འགྲོ་ཉེར་གཅིག གཟུངས་ཐུང་སུམ་བརྒྱ། གཟུངས་རིང་ཉེར་གཅིག
རླུང་སྦྱོར་ཉེར་གཅིག་གམ ། བདུན་རེ་དང་བཅས་པ། དེ་ནས་རྣལ་འབྱོར་དབང་ཕྱུག་གི་སྲུང་བ་ཐུན་མོང་བ་ལ། སྐྱབས་འགྲོ་ཉེར་གཅིག ཨངྒུ་ལི་བཅོ་ལྔ། དེ་ནས་ལམ་ཟབ་བླ་མའི་རྣལ་འབྱོར་ལ་སྐྱབས་འགྲོ་ཉེར་གཅིག རྗེ་བླ་མའི་སྐུ་བསྟོད་གསོལ་འདེབས་བརྒྱ་རྩ་རེས། དེ་ནས་དཀར་ཆ་བཞི་དང་། དབྱུག་གུ་མ་ལ་ཆང་བུ་ཕུལ་རྗེས། ཀྱཻ་རྡོ་རྗེའི་མངོན་རྟོགས་ཡན་ལག་དྲུག་པ་ལམ་དུས་ཀྱི་དབང་རྒྱས་པར་བླངས་བ་དང་།
དབང་བཞིའི་མཚམས་སུ་བརྡ་ཆིག་བརྒྱུད་ཐུན་མོང་མ་ཡིན་པའི་ཉམས་ལེན་དང་བཅས་པ་ལ། སྐྱབས་འགྲོ་ཉེར་གཅིག ཡིག་བརྒྱ་ཉེར་གཅིག ཨུཥྞི་ཁ་ཉེར་གཅིག རྫོགས་རིམ་གྱི་སྐབས་སུ་རླུང་སྦྱོར་གྱི་རྒྱལ་པོ་སྲོག་རྩོལ་རྡོ་རྗེའི་བཟླས་པ་སྟོང་རྩ་རེའམ་ལྔ་བརྒྱ་རེ། གཏུམ་མོ་འཁོར་ལོ་བཞི་ལ་བརྟེན་པ་ལན་བདུན། ཨཥྚ་སོ་གཅིག དེ་ནས་འཁོར་ལོ་བདེ་མཆོག་དྲིལ་བུ་པ་ལུགས་ཀྱི་བསྐྱེད་རྫོགས་ཀྱི་ཉམས་ལེན་ལ། སྐྱབས་འགྲོ་ཉེར་གཅིག ཡིག་བརྒྱ་ཉེར་གཅིག
རྫོགས་རིམ་རིམ་ལྔ་རིམ་པ་གང་རུང་རེ་ལན་ལྔ་རེ། གཙོ་བོ་ཡབ་ཡུམ་གྱི་སྔགས་རྣམས་བརྒྱ་རྩ་རེ་དང་། འཁོར་གྱི་སྔགས་ཉེར་གཅིག་རེ། དེ་ནས་རྡོ་རྗེ་རྣལ་འབྱོར་མའི་རྣལ་འབྱོར་བཅུ་གཅིག་གི་ཉམས་ལེན་རྗེ་དམ་པའི་གསུང་རྒྱུན་ཟབ་མོ་དུ་མས་བརྒྱན་པ་ལ། སྐྱབས་འགྲོ་ཉེར་གཅིག ཡིག་བརྒྱ་ཉེར་གཅིག ཨོཾ་གསུམ་མ་བརྒྱ། ཡིད་བཟླས་རླུང་སྦྱོར་བདུན་རེ། ཆིག་བརྒྱུད་ཀྱི་འཕོ་བ་ལ་ནན་ཏན་དང་བཅས་པ། དེ་ནས་ཕྱག་རྡོར་འབྱུང་འདུལ་གྱི་སྒོམ་བཟླས་ལ།
སྐྱབས་འགྲོ་ཉེར་གཅིག སྔགས་ཐུང་བརྒྱ། སྔགས་རིང་ཉེར་གཅིག དེ་ནས་གུར་གྱི་མགོན་པོའི་སྲུང་འཁོར་རྡོ་རྗེའི་བྲག་རྫོང་མ་ལ། སྐྱབས་འགྲོ་ཉེར་གཅིག ཨོཾ་ཤྲཱི་མཧཱ་ཀཱ་ལ་ཡ་ཀ་ཡ་སོགས་སོ་གཅིག ཡི་གེ་བདུན་མ་དང་བཅུ་གཉིས་མ་བརྒྱ་རྩ་རེ་རེ། ཤཱ་ས་ན་སོ་གཅིག དེ་ནས་བླ་མ་རིན་འབྱུང་ལ་སྐྱབས་འགྲོ་ཉེར་གཅིག མཎྜལ་བདུན་མ་ཚར་དྲུག་དང་།
སོ་བདུན་མ་གཅིག ཕྱི་ནང་གསང་བའི་མཎྜལ་ཚར་རེ་རེ། དེ་ནས་ཞལ་བཞི་པའི་ཚེ་སྒྲུབ་སྲུང་འཁོར་གུར་བདུན་མ་ལ་སྐྱབས་འགྲོ་ཉེར་གཅིག ཡི་དམ་ཀྱི་སྔགས་དང་གུར་མགོན་གྱི་ཡི་གེ་བདུན་མ། དཔལ་མགོན་རང་གི་གཟུངས་ཐུང་རྣམས་བརྒྱ་རྩ་རེ་རེ། དཔལ་མགོན་གྱི་གཟུངས་རིང་སོ་གཅིག་ཨོཾ་ཨཱཿཡུརྫྙཱ་ན་སོགས་ཉེར་གཅིག སྲུང་བ་དང་ཟློག་པའི་སྔགས་བརྒྱ་རྩ་རེ་རེ། རླུང་སྦྱོར་བདུན་རེ། དེ་ནས་ངེད་རང་ལ་བློ་གཏད་བཅོལ་བའི་གཤིན་པོ་རྣམས་ཀྱི་དོན་དུ་དམིགས་པའི་སྨོན་ལམ་གྱི་རིམ་པ་ལ། ཐོག་མར་སྐྱབས་འགྲོ་ཉེར་གཅིག
དེ་ནས་ཚད་མེད་བཞི་དང་། ངེད་རང་སྐུ་མཆེད་གསུམ་གྱི་ཡུམ་ལྷ་སྲས་བསོད་ནམས་རྒྱལ་མོ་ཞིང་བརྗེས་དུས་ངེད་རང་གིས་བརྩམས་པའི་སྨོན་ལམ་རྒྱས་པ་ཚར་གཅིག་དང་། བསྡུས་པ་བཅུ་གཅིག ངན་སོང་སྡུག་བསྔལ་སོགས་དང་། རྒྱལ་བའི་དཀྱིལ་འཁོར་སོགས་ལན་ཉེར་གཅིག བཀྲ་ཤིས་ཀྱི་མཐའ་རྟེན་དང་བཅས་པ། དེ་ནས་སེང་གདོང་སྔོན་མོའི་སྒོམ་བཟླས། ཟློག་པ་དང་བཅས་པ་ལ་སྐྱབས་འགྲོ་ཉེར་གཅིག སྔགས་བརྒྱ་རྩ། ཟློག་པ་ཚར་དགུ།
དེ་ནས་ཤེས་རབ་སྙིང་པོའི་སྔགས་ཚར་བཅུ་གཅིག ཟློག་པ་ཚར་གསུམ་མགོར་སྐྱབས་འགྲོ་དང་བཅས་པ། དེ་ནས་འཇམ་དབྱངས་ནག་པོའི་སྔགས་དང་། ཚེ་སྒྲུབ་རྫས་སྔགས་ཚར་བཅུ་གཅིག ཟློག་པ་ཚར་གསུམ་མགོར་སྐྱབས་འགྲོ་དང་བཅས་པ། དེ་ནས་འཇམ་དབྱངས་ནག་པོའི་སྔགས་དང་། ཚེ་སྒྲུབ་རྫས་སྔགས། དུག་སྲུང་ཟབ་མོའི་སྔགས་བརྒྱ་རྩ་རེ་རེ། དེ་ནས གཏོར་མ་བརྒྱ་རྩ་ལ། ། སྐྱབས་འགྲོ་ཉེར་གཅིག
མ་ཎི་བརྒྱ་རྩ། མགྲོན་ཚན་ཐམས་ཅད་ལ་སཾ་བྷ་ར་བཅུ་གཅིག་རེ། གོང་གི་ཉམས་ལེན་དེ་རྣམས་གང་རིགས་ཀྱི་མཚམས་ནམ་ལངས་ཏེ་ལག་རིས་མཐོང་བ་ཙམ་གྱི་དུས། ནམ་མཁའ་ཟས་སུ་བཟའ་བའི་མན་ངག་ལན་བདུན་རེ་བསྒོམ། གཏོར་མ་བརྒྱ་རྩ་གྲུབ་མཚམས་དེར་དབང་ཁྲིད་ལུང་མན་ངག་སོགས་འཆད་ཉན་སྟོབས་ཆེན་པོ་ཡོད་པའི་སྐབས་དང་། སྒྲུབ་མཆོད་རྒྱུད་འདོན་གཏོར་ཟློག་བསྒྲུབ་པ་སོགས་ཀྱི་སྐབས་་་་་་འདི་རྣམས་ཡོད་སྐབས་ཉམས་ལེན་ཟབ་མོ་རྣམས་ཀྱི་རླུང་སྦྱོར་དང་བཟླས་པའི་གྲངས་རྣམས་ཉུང་ངུ་རེ་བྱེད། རྣམས་མ་གཏོགས་དུས་ཐམས་ཅད་དུ་གཞི་བྱེས་གང་དུ་ཡང་པདྨའི་རིགས་ཀྱི་དམ་ཚིག་སོགས་ལ་བསམ། གསུང་རབ་དྲི་མ་མེད་པ་རྣམས་ཤོག་བུ་མདའ་ཚད་མ་རེ་བློ་འཛིན་མ་ཆག་པ་བགྱིད་་་་་་འདི་འགྲུལ་སོགས་ཀྱི་སྟབས་ནས་མ་ཆག་པ་རང་མི་ཡོངས་འདུག དཔེ་ཤོག་ཆུང་བ་རྣམས་ནས་ཤོག་གྲངས་གཉིས་ཙམ་རེ་བཟུང་ཏེ་མདའ་ཚད་མའི་རྩིས་འགྲིག་པར་བྱེད། དེ་གྲུབ་རྗེས་ལང་ཏེ་རྟེན་གྱི་དྲུང་དུ་ཕྱག་དང་བཅས། །
དཀོན་མཆོག་གསུམ་ལ་བདག་སྐྱབས་མཆི། ། སོགས་ཚར་བཅུ་གཅིག་གམ་གསུམ་རེ། དེ་ནས་བཟང་སྤྱོད་ནས་་་་་་ཡན་ལག་བདུན་པ་བླ་མ་སོ་སོའི་གསོལ་འདེབས་བརྒྱུད་འདེབས་མཚན་བརྒྱ་སོགས་ངག་འདོན་འདི་རྣམས་ཕྱོགས་འགྲུལ་གྱི་སྐབས་རྟ་ཁར་བྱེད། འབྱུང་བའི་ཇི་སྙེད་སུ་དག་སོགས་ཡན་ལག་བདུན་པའི་ཚིགས་བཅད་སོ་སོ་ལན་་་་་་གཞན་མ་བསྐྱེད་རྫོགས་ཀྱི་ཉམས་ལེན་ཟབ་མོ་རྣམས་ཀྱང་རྟ་ཐོག་ཏུ་བྱས་པས་དཔོན་སློབ་ཀུན་གྱི་བར་ཆད་སེལ་བའི་ཐབས་མཆོག་ཏུ་གོ །

བཅུ་གཅིག་གམ་གསུམ་རེ་བརྗོད་ཅིང་། ཕྱག་དང་བཤགས་པའི་བར་ལ་བརྟེན་ལ་ཕྱག་བྱ་ཞིང་། གཞན་རྣམས་ས་ལ་འདུག་ལ་བྱེད། དེ་ནས་ངེད་རང་གི་བླ་མ་རྣམས་ལ་གསོལ་འདེབས་རྒྱས་བསྡུས་རྣམས་དང་། དཔལ་མཆོག་མ། རྒྱུད་གསུམ་མན་ངག་དང་བཅས་པའི་བླ་མ་བརྒྱུད་པའི་གསོལ་འདེབས། གང་དྲིན་མ། དཔལ་ལྡན་བརྟན་གཡོ་མ་དཎྜ་ཀ སྒྲོལ་མའི་མཚན་བརྒྱ། ཕྱོགས་བཅུ་དུས་གསུམ་མ་རྣམས་འདོན་བར་ལ་བསྐོར་བ་བྱེད། དེ་ནས་ཟས་ཀྱི་རྣལ་འབྱོར་གྲུབ་རྗེས།
ཉམས་ལེན་གྱི་གཙོ་བོའི་ཐུན་མཚམས་ཀྱི་རྣལ་འབྱོར་ཡང་ཡང་གསལ་འདེབས་པའི་ངང་ནས། བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་སོགས་ཀྱིས་དུས་འདའ་བར་བྱེད་ཅིང་། དེ་ནས་་་་་་སྔ་དགོང་གི་ཐུན་གཉིས་ཀྱི་མཚམས་འདིར་སྐབས་སུ་གང་བབས་ལ། རྣམ་རྒྱལ་དང་རྣམ་འཇོམས་གྱི་གཟུངས་རིང་ཚར་གསུམ་རེ། ཨུ་ཙའི་སྔགས་རིང་ཉེར་གཅིག གཞན་མ་ཨུ་ཙའི་སྔགས་ཐུང་། སྨེ་བརྩེགས། ཁྱུང་ནག རྟ་མགྲིན་ལྕགས་རལ་ཅན་རྣམས་ཀྱི་སྔགས་བརྒྱ་རྩ་རེ་བཟླ།
ཕྱི་དྲོའི་ཆ་ལ་བབས་ཏེ་ཉི་མ་མདུང་གང་ཙམ་གྱི་མ་བཞུད་པའི་དུས་སུ་སླེབ་པ་དང་བསྟུན། རྟེན་གྱི་དྲུང་དུ་ཕྱག་དང་བཅས། དཀོན་མཆོག་གསུམ་ལ་བདག་སྐྱབས་མཆི། ། སོགས་ཚར་བཅུ་གཅིག་གམ་གསུམ་རེ། དེ་ནས་བཟང་སྤྱོད་ནས་འབྱུང་བའི་ཡན་ལག་བདུན་པའི་ཚིག་བཅད་སོ་སོ་ལན་བཅུ་གཅིག་གམ་གསུམ་རེ་བརྗོད་ཅིང་། ཕྱག་དང་བཤགས་པའི་བར་ལ་རྟེན་ལ་ཕྱག་བྱ་ཞིང་། གཞན་རྣམས་ས་ལ་འདུག་ལ་བྱེད། དེ་ནས་ལམ་ཟབ་བླ་མའི་རྣལ་འབྱོར་ལ་སྐྱབས་འགྲོ་ཉེར་གཅིག རྗེ་བླ་མའི་གསོལ་འདེབས་བརྒྱ་རྩ་རེ། དེ་ནས་ལམ་ཟབ་ནང་མ་ལ་སྐྱབས་འགྲོ་ཉེར་གཅིག
དེ་ནས་བིར་སྲུང་ནང་མ་ལ་སྐྱབས་འགྲོ་ཉེར་གཅིག རླུང་སྦྱོར་བདུན་ནམ་གསུམ་རེ། དེ་ནས་ཀྱཻ་རྡོ་རྗེའི་མངོན་རྟོགས་ཡན་ལག་དྲུག་པ་ལམ་དུས་ཀྱི་དབང་འབྲིང་དུ་བླངས་བ་དང་། དབང་བཞིའི་མཚམས་སུ་བརྡ་ཆིག་བརྒྱུད་ཐུན་མོང་མ་ཡིན་པའི་ཉམས་ལེན་དང་བཅས་པ་ལ་སྐྱབས་འགྲོ་ཉེར་གཅིག ཡིག་བརྒྱ་ཉེར་གཅིག རྫོགས་རིམ་གྱི་སྐབས་སུ། རླུང་སྦྱོར་གྱི་རྒྱལ་པོ་ཁ་སྦྱོར་ལན་བདུན་རེ། གཏུམ་མོ་འཁོར་ལོ་གཉིས་ལ་བརྟེན་པ་ལན་བདུན། ཨཥྚ་སོ་གཅིག དེ་ནས་འཁོར་ལོ་བདེ་མཆོག་ནག་པོ་པ་ལུགས་ཀྱི་བསྐྱེད་རྫོགས་ཀྱི་ཉམས་ལེན་ལ་སྐྱབས་འགྲོ་ཉེར་གཅིག
ཡིག་བརྒྱ་ཉེར་གཅིག རྫོགས་རིམ་ཟབ་མོ་དཔྱིད་ཐིག་གི་མན་ངག་ལན་ཉེར་གཅིག་གམ་བཅུ་གཅིག གཙོ་བོ་ཡབ་ཡུམ་གྱི་སྔགས་རིང་ཚར་གསུམ་རེ་དང་། སྔགས་ཐུང་རྣམས་བརྒྱ་རྩ་རེ། འཁོར་རྣམས་ཀྱི་སྔགས་ལན་བདུན་ཙམ་རེ། དེ་ནས་རྡོ་རྗེ་རྣལ་འབྱོར་མའི་རྣལ་འབྱོར་བཅུ་གཅིག་གི་ཉམས་ལེན་རྗེ་བླ་མའི་གསུང་རྒྱུན་ཟབ་མོ་དུ་མས་བརྒྱན་པ་ལ་སྐྱབས་འགྲོ་ཉེར་གཅིག ཡིག་བརྒྱ་ཉེར་གཅིག ཨོཾ་གསུམ་མ་བརྒྱ། ཡིད་བཟླས་རླུང་སྦྱོར་བདུན་རེ། ཆིག་བརྒྱུད་ཀྱི་འཕོ་བ་ལ་ནན་ཏན་དང་བཅས་པ།
དེ་ནས་ཕྱག་རྡོར་འབྱུང་འདུལ་གྱི་སྒོམ་བཟླས་ལ་སྐྱབས་འགྲོ་ཉེར་གཅིག སྔགས་ཐུང་བརྒྱ། སྔགས་རིང་ཉེར་གཅིག དེ་ནས་བླ་མ་ཡི་དམ་ལྷ་བརྒྱད་མཁའ་འགྲོ་སྦགས་སྒྲུབ་ལ་སྐྱབས་འགྲོ་ཉེར་གཅིག་དེ་ཝ་པི་ཙུ་བརྒྱ། ཡི་གེ་བདུན་མ་སུམ་བརྒྱ། ཨེ་ཀ་ཛ་ཏིའི་སྔགས་ཉེར་གཅིག ལྷ་མོའི་རོ་རུ་བརྒྱ། ལས་མགོན་མོའི་བོད་པ་ཉིས་བརྒྱ། ཕོའི་བོད་པ་བརྒྱ། ཕོ་མོའི་རྦད་བསད་སུམ་ཅུ་རེ།
རླུང་སྦྱོར་བདུན། དེ་ནས་བླ་མ་རིན་འབྱུང་ལ་སྐྱབས་འགྲོ་ཉེར་གཅིག མཎྜལ་བདུན་མ་ཚར་དྲུག་དང་སོ་བདུན་མ་གཅིག ཕྱི་ནང་གསང་བའི་མཎྜལ་ཚིག་བཅད་མ་ཚར་རེ། དེ་ནས་ཞལ་བཞི་པའི་ཚེ་སྒྲུབ་སྲུང་འཁོར་གུར་བདུན་མ་ལ་སྐྱབས་འགྲོ་ཉེར་གཅིག ཡི་དམ་ཀྱི་སྔགས་དང་གུར་མགོན་གྱི་ཡི་གེ་བདུན་མ། དཔལ་མགོན་རང་གི་གཟུངས་ཐུང་རྣམས་བརྒྱ་རྩ་རེ་རེ། དཔལ་མགོན་གྱི་གཟུངས་རིང་པོ་གཅིག ཨོཾ་ཨ་ཡུརྫྙཱ་ན་སོགས་ཉེར་གཅིག སྲུང་བ་དང་བཟློག་པའི་སྔགས་བརྒྱ་རྩ་རེ།
རླུང་སྦྱོར་བདུན་རེ། དེ་ནས་ངེད་རང་ལ་བློ་གཏད་བཅོལ་བའི་གཤིན་པོ་རྣམས་ཀྱི་དོན་དུ་དམིགས་པའི་སྨོན་ལམ་གྱི་རིམ་པ། ལ། སྐྱབས་འགྲོ་ཉེར་གཅིག་སྔོན་དུ་འགྲོ་བའི་ཚད་མེད་བཞི་བསྒོམ་རྗེས། ངེད་རང་སྐུ་མཆེད་གསུམ་གྱི་ཡུམ་ལྷ་སྲས་བསོད་ནམས་རྒྱལ་མོ་ཞིང་བརྗེས་དུས་ངེད་རང་གིས་བརྩམས་པའི་སྨོན་ལམ་རྒྱས་པ་ཚར་གཅིག་དང་། བསྡུས་པ་ཚར་བཅུ་གཅིག ངན་སོང་སྡུག་བསྔལ་སོགས་དང་། རྒྱལ་པའི་དཀྱིལ་འཁོར་སོགས་ལན་ཉེར་གཅིག་རེ། བཀྲ་ཤིས་ཀྱི་མཐའ་རྟེན་དང་བཅས་པ། དེ་ནས་དབྱུག་གུ་མའི་སྔགས་བརྒྱ་རྩ་རེ།
དེ་ནས་བཀའ་ཤེས་རབ་ཀྱི་ཕ་རོལ་དུ་ཕྱིན་པའི་གཅོད་ཀྱི་ཟབ་ཁྲིད་གདན་ཐོག་གཅིག་ཏུ་ཉམས་སུ་བླངས་བ་ལ། སྐྱབས་འགྲོ་རྒྱས་བསྡུས་ཚར་བདུན། སྦྱིན་གཏོང་དཀར་འགྱེད་དམར་འགྱེད་གསུམ་སྐབས་སུ་གང་བབས་ལན་བདུན་རེའམ་གསུམ་རེ་བྱེད་ཅིང་། མཇུག་ཏུ་སྨོན་ལམ་གྱི་མཐའ་བརྒྱན་པ། དེ་ནས་་་་་་སྐབས་འདིར་ཕུར་ཆུང་གཏོར་བསྔོ་སྐང་གསོ་རྣམས་བྱེད་པ་ནི་བྱེས་འགྲུལ་གྱི་སྐབས་རྣམས་སུ་ཡིན་ལ། དུས་རྒྱུན་གྱིས་བྱེད་མཚམས་ནི་འོག་ན་ཡིག་ཆུང་དུ་བཀོད་ཡོད་པས་དེ་བཞིན་བྱེད་ཚེ་གཅོད་ཀྱི་ཟབ་ཁྲིད་ཀྱི་ཉམས་ལེན་གྲུབ་རྗེས་རྣལ་འབྱོར་དབང་ཕྱུག་གི་སྲུང་བ་དང་ཉལ་བའི་རྣལ་འབྱོར་ལ་འཇུག་གོ ། རྡོ་རྗེ་ཕུར་པའི་སྒྲུབ་ཐབས་བསྡུས་པ་ལས། སྐྱབས་འགྲོ་ཉེར་གཅིག ཀཱི་ལ་ཡ་བརྒྱ་རྩ། དེ་ནས་ཡི་དམ་ཀྱཻ་རྡོར།
བདེ་མཆོག ཆོས་སྐྱོང་གུར་ལྷ་བརྒྱད། དམག་ཟོར་མ། ཞལ་བཞི་པ། དུར་ཁྲོད་བདག་པོ། དཀར་བདུད་ཕུར་སྲུང་བཅུ་གཉིས། མཁའ་འགྲོའི་སྤྱི་གཏོར། གཞི་བདག་རྣམས་ལ་གཏོར་མ་ཕུལ་རྗེས། ཡི་དམ་ཆོས་སྐྱོང་སོ་སོའི་བཟླས་པ་ཅུང་ཟད་རེ་དང་། བཤགས་པ་གྲུབ་རྗེས།
བསྐང་གསོ་ནག་པོ་མཆོད་རྟེན་སོགས་གང་འོས་འཆག་མེད་དུ་བགྱིད་ཅིང་། ཚེས་བརྒྱད་གཉིས་དང་། བཅུ་གཉིས་སོགས་དུས་གཏོར་ཟབ་རྒྱས་འབུལ་བའི་དུས་རྣམས་སུ། བསྐང་བ་བསྟོད་པ་རྒྱས་པ་སོགས་ཡབ་མེས་གོང་མའི་ཕྱག་ལེན་གྱི་བསྒྲིགས་རིམ་བཞིན་མ་འཆུག་པ་བགྱིད་ལ། དུས་རྟག་ཏུ་ཐུན་གཏོར་ཕུལ་རྗེས་ཡིག་བརྒྱ་སོགས་མཇུག་ཆོག་རྣམས་གྲུབ་པ་དང་། རྣལ་འབྱོར་དབང་ཕྱུག་གི་སྲུང་བ་ཐུན་མོང་བ་ལ་སྐྱབས་འགྲོ་ཉེར་གཅིག་ཨངྒུ་ལི་བཅོ་ལྔ་རེ། དེ་ནས་ཉམས་ལེན་གྱི་གཙོ་བོའི་ཉལ་བའི་རྣལ་འབྱོར་ལ་འཇུག་ཅིང་སང་ཉིན་ཐོ་རངས་ལྡང་བའི་རྣལ་འབྱོར་གྱིས་ལང་བ་སོགས་གོང་བཀོད་ལྟར་ལས་གཡོ་མེད་དུ་བགྱིས་ཏེ་མདོར་ན་ཕྱིའི་ཀུན་སྤྱོད་འདུལ་བ་དང་མཐུན་པའི་ངང་ནས། ནང་གི་ཉམས་ལེན་ཐེག་ཆེན་སེམས་བསྐྱེད་དང་མ་བྲལ་བའི་སྒོ་ནས་མཆོག་ཏུ་ཟབ་པ་བླ་མེད་རྡོ་རྗེ་ཐེག་པའི་ཉེ་ལམ་ལ་ཆིག་བསྒྲིལ་དུ་བགྱིད་པའི་ལུགས་ལེགས། དེ་ལྟ་བུའི་སྡོམ་གསུམ་སོ་སོའི་སྙིང་པོའམ། ངོ་བོ་འདི་ལྟར་ཡིན་ཏེ།
སྡུག་བསྔལ་གྱི་འབྱུང་གནས་འཁོར་བའི་བཙོན་ར་ལས། གཏན་དུ་ཐར་པའི་རྣམ་པར་གྲོལ་བ་དགྲ་བཅོམ་པའི་འབྲས་བུ་དོན་གཉེར་བའི་བློས། གཞན་ལ་གནོད་པའི་བསམ་སྦྱོར་ངན་པ་དུག་བཞིན་དུ་སྤངས་ཏེ་འདོད་ཆུང་ཆོག་ཤེས་བསྟེན་པ་ནི་སོ་ཐར་སྡོམ་པའི་ངོ་བོ་ཡིན་ལ། མ་གྱུར་འགྲོ་བའི་སྡུག་བསྔལ་དངོས་རྒྱུ་སེལ་བའི་སླད་དུ་དོན་གཉིས་མཐར་ཕྱིན་ཀུན་མཁྱེན་སངས་རྒྱས་ཀྱི་གོ་འཕང་ཐོབ་འདོད་ཡིད་ལ་བྱེད་པའི་བློས། རང་ཉིད་གཅེས་པར་འཛིན་པའི་སེམས་སྤངས་ཏེ། གཞན་ཕན་བསམ་སྦྱོར་བསྟེན་པ་ནི་བྱང་སེམས་ཀྱི་སྡོམ་པའི་ངོ་བོ་ཡིན་ལ། ཚེ་རབས་ཐོག་མ་མེད་པ་ནས་རང་སེམས་འཁྲུལ་པས་བསླད་པ་ལ་བརྟེན། རྟོག་པས་བཏགས་པའི་སྣོད་བཅུད་སོགས་ཐ་མལ་པའི་སྣང་བ་འདི་རྣམས་སྣང་སྟོང་རང་བཞིན་ལྷ་སྐུ་བདེ་སྟོང་ཆེན་པོའི་རོལ་པར་གདོད་མ་ནས་གནས་པ་ལ། དེ་ལྟར་དུ་ངོ་ཤེས་པའི་ཚུལ་གྱིས་དེའི་རྒྱུན་ལ་གོམས་འདྲིས་བསྟེན་པ་ནི་སྔགས་ཀྱི་སྡོམ་པའི་ངོ་བོ་ཡིན་ནོ། ། མདོར་ན་སྲིད་པའི་ཡོན་ཏན་གྱི་ཉེས་པ་རྣམས་ཤེས་པའི་སྒོ་ནས།
དེ་ལ་ཆགས་པ་སྤོངས་པའི་ཐབས་ཉམས་སུ་ལེན་པ་སོ་ཐར་དང་། སྲིད་པ་ལས་རང་གཞན་གཉིས་ཀ་གྲོལ་འདོད་ཀྱི་བསམ་པས་དེའི་ཐབས་ཉམས་སུ་ལེན་པ་བྱང་སེམས་དང་། སྲིད་ཞིས་བསྡུས་པའི་ཆོས་ཐམས་ཅད་དག་པ་རབ་འབྱམས་ལྷའི་དཀྱིལ་འཁོར་དང་། དེ་ཡང་བདེ་སྟོང་ཆེན་པོའི་རོལ་པར་གདོད་མ་ནས་གནས་པ་ལ་དེ་ལྟར་དུ་རང་ངོ་ཤེས་པའི་ཚུལ་ལ་གོམས་འདྲིས་བསྟེན་པ་ལ་སྔགས་ཀྱི་སྡོམ་པ་ཞེས་འཇོག་པ་ལེགས་པར་རང་རེ་རྣམས་གཟུགས་ཆོས་པར་འདུག་ཀྱང་། གྲོང་མའི་སྐྱེ་བོ་སེར་ཆས་གྱོན་པ་དང་ཁྱད་མེད་པར། ཁ་ནས་ཆོས་བྱེད་ཟེར་ཡང་། སྙིང་ཕུར་ཚེ་འདིའི་འདུན་མ་ལ་བཏབ་ནས། ། རྙེད་བཀུར་དང་ཟས་ནོར་ལ་སེམས་དུང་ངེ་བྱེད། ཐོས་བསམ་སྒོམ་སྒྲུབ་སོགས་གང་བྱེད་ཀྱང་ཚེ་འདིའི་ཆེ་ཐབས་ཀྱི་བསྒྲུབ་ཕྱོགས་ཁོ་ནར་སོང་བ་ཞིག་ལས་མི་འོང་བ་གདའ་བ། སྤྱོད་ཚུལ་འདི་ནི་རང་གཞན་ཀུན་གཉིས་ཕུང་གི་ལས་ལ་སྦྱོར་བ་འདུག་པས་རེ་མ་ལེགས།
ཆོས་པ་མིང་དོན་དང་ལྡན་པར་འདོད་ན་ཉམས་ལེན་གྱི་ཆོས་དང་སེམས་དབྱེར་མེད་དུ་འདྲེས་པ་ཞིག་དགོས་པ་གདའ་སྟེ། དེ་སྤོངས་བ་ལ་ཉམས་ལེན་གང་བྱེད་ཀྱི། མགོ་སྐྱབས་འགྲོ་ནས་མཇུག་ནམ་རྫོགས་ཀྱི་བར་ཐ་མལ་རྣམ་རྟོག་གི་རྒྱུན་རྦད་ཀྱིས་བཅད་ནས་ཡང་ཚིག་རྗེས་སུ་སེམས་ཧྲི་ལི་ལི་འབྲངས་བ་ཞིག་དགོས་པར་འདུག་མོད་ཀྱང་དེ་ཤིན་ཏུ་དཀའ་བར་གདའ། དེ་ལྟར་དགོས་པའི་རྒྱུ་མཚན་དང་། མི་ལུས་ཐང་ཅིག་ཙམ་ཐོབ་པའི་སྐབས་འདིར་སྐྱེ་བ་གཏན་ལེགས་ཀྱི་འདུན་མ་ཟིན་པའི་ཆོས་གཤའ་མ་ཞིག་བསྒྲུབ་པ་ལས་གལ་ཆེ་བའི་བསྒྲུབ་རྒྱུ་གཞན་མེད་པའི་ཚུལ་བཀའ་བསྟན་བཅོས་གསུང་རབ་དྲི་མ་མེད་པ་རྣམས་ལས་མགྲིན་གཅིག་ཏུ་གསུངས་ཤིང་། ཁོ་བོ་ཅག་གི་རྗེ་བླ་མ་མུས་པ་ཆེན་པོས་ཀྱང་དེ་བཞིན་གྱིས་རྒྱས་བཤད་དོན་བསྡུས་ཡང་ཡང་བཀའ་སྩལ་ཏེ་སྐལ་བཟང་དད་ལྡན་གྱི་སྙིང་ལ་སིམ་པར་མཛད་ལ། རྗེ་སེམས་དཔའ་ཆེན་པོས་ཀྱང་བླ་མ་ནམ་མཁའ་དཔལ་བཟང་ལ་གནང་བའི་ཞལ་གདམས་ལས། རྙེད་དཀའི་དལ་འབྱོར་ཐོབ་དུས། ། བཤེས་གཉེན་དམ་པ་བསྟེན་ནས། ། ལམ་བཟང་ཉམས་སུ་ལེན་པ། །
བསོད་ནམས་བསགས་པ་ཡིན་ནོ། ། ཉམས་སུ་ལེན་པའི་ཆོས་ལ། ། གློ་སྙིང་བྲང་གསུམ་གཏད་ནས། ། གཞན་གྱི་རྣམ་རྟོག་སྤོངས་ལ། ། སེམས་དང་ཆོས་སུ་བསྲེས་ཤིག ། འདི་ཕྱི་བར་དོ་གསུམ་དུ། ། དེ་ཡི་བསླུ་བ་མེད་པས། ། ཞེས་སོགས་དང་། ཡང་བླ་མ་ནམ་མཁའ་དཔལ་བཟང་ལ་རྗེ་སེམས་དཔའ་ཆེན་པོས་གནང་བའི་ཐུགས་དམ་གསུང་ཤོག་འགའ་ཞིག་ལས། སྐབས་དོན་ཧྲིལ་གྱིས་དྲིལ་ན། །
ཁྱེད་ཀྱི་བསམ་པ་ལ་སྔོན་གྱི་ལས་ངན་པའི་དབང་གིས་བསམ་པ་བཞིན་ཐོག་ཏུ་སོང་བ་མ་བྱུང་སྙམ་ནས་སེམས་ལས་ཆེ་བར་འདུག་ནའང་། སྤྱིར་འོ་སྐོལ་རྣམས་ཀྱི་ཚེ་འདི་གཅིག་བློས་མ་ཐོང་ན། ཇི་ལྟར་བྱས་ཀྱང་འདོད་པ་མ་འགྲུབ་པ་དང་། མི་འདོད་པ་འཕྲད་པའི་སྡུག་བསྔལ་ལ་སངས་བའི་དུས་ཡོང་བ་དེ་རུ་མི་གདའ། དེས་ན་ཚེ་འདིས་བྱ་བྱེད་གྲ་ཟུར་མ་ཉམས་པའི་སྟེང་ནས་འདོད་པ་འགྲུབ་པ་དང་། མི་འདོད་པ་བྲལ་བའི་བདེ་སྐྱིད་ལ་རེ་མ་རེ་མི་གདའ། ད་ཚེ་འདི་གཅིག་བློས་བཏང་། མི་ཟླ་ནས་བུད། ནམ་མེད་ལ་རྡོག་པ་གཏད་ནས་བློ་ཕུགས་ཆོས་ལ་གཏད་ནས་མི་འདོད་པ་དང་འཕྲད་པའི་སྡུག་བསྔལ་ཡོང་དོན་མི་གདའ་སྟེ། ད་ལྟ་རང་རེ་རྣམས་ལ་མི་འདོད་པ་ཐོག་ཏུ་བྱུང་བའི་སྡུག་བསྔལ་དུ་སྣང་བ་འདི་གཙོ་ཆེར་ཚེ་འདིའི་འདུན་མ་མ་གྲུབ་པའི་སྡུག་བསྔལ་ཀ་ཤས་ཆེ་བ་གདའ་བ།
ཚེ་འདི་བློས་བཏང་ན་ཚེ་འདིའི་དོན་མ་གྲུབ་པ་སྐྱོན་དུ་མི་འདུག་ཡོན་ཏན་དུ་འདུག་པ། ཁྱད་པར་དུ་ཁ་ནང་དུ་བལྟས་ནས་བསམ་མནོ་ཞིབ་ཏུ་བཏང་ན། འདོད་པ་མ་འགྲུབ་པའི་སྡུག་བསྔལ་ཡོང་པ་རང་མི་གདའ་སྟེ། རྒྱུ་མཚན་འདི་ལྟར། རང་རེ་རྣམས་ཀྱི་རྙེད་པར་དཀའ་བའི་དལ་འབྱོར་གྱི་མི་ལུས་རྐྱེན་གང་ཡང་མེད་པ་ཐོབ། སངས་རྒྱས་ཀྱི་བསྟན་པ་རིན་པོ་ཆེ་དང་མཇལ། སངས་རྒྱས་ཀྱི་རྒྱུད་སྡེ་ནས་གསུངས་པའི་རྡོ་རྗེ་སློབ་དཔོན་གྱི་མཚན་ཉིད་ཐམས་ཅད་ཡོངས་སུ་རྫོགས་པར་ཚངས་ངེས་པའི་དགེ་བའི་བཤེས་གཉེན་གྱིས་དགྱེས་བཞིན་དུ་རྗེས་སུ་བཟུང་། ། དེའི་བཀའ་དྲིན་ལས་སངས་རྒྱས་ནས་རྩ་བའི་བླ་མའི་བར་དུ་ཡང་དག་པའི་བླ་མ་བརྒྱུད་པ་བར་མ་ཆད་པ་ལས་འོངས་བའི་གདམས་ངག་ཚིག་དོན་ལ་འཁྲུལ་པའི་དྲི་མས་མ་གོས་པ། རང་གི་སྐལ་བ་དང་འབད་རྩོལ་གྱིས་བྱུང་ན་གདམས་ངག་གི་ངོས་ནས་ཚེ་འདི་ཉིད་ལ་སྡུག་བསྔལ་གྱི་རྒྱ་མཚོ་དྲུང་ནས་འབྱིན་ཞིང་། སངས་རྒྱས་ཀྱི་གོ་འཕངས་ཐོབ་པར་ངེས་པའི་ཆོས་ཀྱི་རྣམ་གྲངས་མཐའ་ཡས་པ་ཇི་སྙེད་ཅིག་ཐོབ་ནས་གདའ་བ།
འདི་ལ་གཟུ་བོའི་བློས་དཔྱད་ན་ངོ་མཚར་བའི་བཤེས་གཉེན་འདི་ལྟ་བུའི་རྨད་དུ་བྱུང་བའི་གདམས་ངག་བསྟན་ནས་ཡང་དག་པའི་དོན་ཕྱིན་ཅི་མ་ལོག་པར་ཉམས་སུ་བླངས་བས་ཆོག་པའི་དུས་བྱུང་བ་འདི་ནི་སྙིགས་མའི་དུས་འདི་འགྲུབ་ལ་མ་ཐང་བའི་དོན་ཆེན་པོ་བསམ་གྱིས་མི་ཁྱབ་པ་འདི་ཙམ་གྲུབ་ནས་གདའ་བ། འདི་བདག་གི་སྨྲ་མཁས་སམ། ངོ་བསྲུང་ངམ། ཞེན་ཕོ་རུས་ལ་བརྟེན་པའི་ཚིག་ཏུ་འདུག་མི་འདུག་ཁྱེད་རང་གིས་ལེགས་པར་དཔྱད་པས་ཤེས་པ་ཡིན་ནོ། ། འོན་ཀྱང་སྔར་དོན་ཆེན་འགྲུབ་ཀྱང་ད་མཇུག་འདི་ལ་གཅིག་མ་གཟབ་ན་ནི། དོན་ཆེན་འགྲུབ་པ་ཡང་མིང་ཙམ་དུ་སོང་། ཚེ་འདིའི་གཏམ་བཟང་ངན་ཅུང་ཟད་ཙམ་དང་། ཚིག་མཐོ་དམན་ཅུང་ཟད་རེ་དང་སྐྱེ་བ་གཏན་གྱི་འདུན་མ་རྗེས་སོར་ཤོར། མཐར་དོན་ཅུང་ཟད་མ་འགྲུབ་ཀྱང་མ་གྲུབ་པ་གཅིག་དང་ཁྱད་པར་གཏན་དུ་སང་ཤོར་ཤིན་ཏུ་ཆེ་བས། ཕྱོགས་འདི་ལ་ལེགས་པར་གཟོབ་ཅིག
འབད་པ་ཐོན་ཅིག ཅེས་དང་། ཡང་སྤྱིར་བདེ་སྡུག་གི་སྣང་བ་འདི་སེམས་རང་རང་གི་དགེ་སྡིག་གི་ལས་ཀྱི་འབྲས་བུར་གདའ། དེའི་སྟོབས་ཀྱི་དགེ་སྡིག་གི་ལས་ཀྱི་བག་ཆགས་མང་པོ་རྒྱུ་ལྡན་གྱི་འགྲོ་བ་དུ་མ་ཞིག་ཕྱོགས་གཅིག་ཏུ་འཚོགས་པ་ལ་བདེ་སྡུག་དང་གཏམ་བཟང་ངན་སྣ་ཚོགས་ཡོང་བ་འདི་ཀུན་གྱི་སྤྱི་ལུགས་སུ་འདུག་པས་གང་དུ་བལྟས་ཀྱང་དེ་ཀའི་རང་བཞིན་དུ་གདའ། དེ་ལ་གཏམ་བཟང་བ་ལ་དགའ་དང་ངན་པ་ལ་མི་དགའ་བ་བྱ་རིན་ཆོག་པར་མི་འདུག་སྟེ། དེ་གཉིས་ཀ་ཡང་ཚེ་འདིའི་སྣང་བ་དར་ཙམ་གཅིག་ཏུ་འདུག་པས་ཞེས་སོགས་གསུངས་ཤིང་། ཡང་རྗེ་སེམས་དཔའ་ཆེན་པོས་དགེ་སློང་བློ་རིན་ལ་གནང་བའི་ཞལ་གདམས་ལས། འདི་ཕྱི་བར་དོ་གསུམ་གྱི་ཉམས་ལེན་གྱི་གནད་དྲིལ་བ་དགོས་ཟེར་བ་ལ། སྤྱིར་ཆོས་གང་ཉམས་སུ་ལེན་ཀྱང་ཉམས་ལེན་གཅིག་གི་སྟེང་དུ་འདི་ཕྱི་བར་གསུམ་གྱི་ཉམས་ལེན་ཚངས་བའི་གནད་གཅིག་ཤེས་དགོས་པ་ཡིན། དེའི་གནད་འདི་ལས་མེད།
རང་གང་ལ་ཉམས་ལེན་བྱེད་པའི་ཆོས་དེ་ལ་གློ་སྙིང་བྲང་གསུམ་གཏད་དེ། ཤེས་པ་འཇུར་མིག་ནས་དྲངས་ཏེ་དོལ་ཆོད་དུ་སྦྱངས་པས། རང་གི་ཤེས་རྒྱུད་ཀྱི་སྟེང་དུ་ཆོས་དེའི་བག་ཆགས་བརྟན་པོ་ཞིག་བཞག་ཐུབ་ན་འདི་ཕྱི་བར་གསུམ་གང་དུ་ཡང་ཆོས་དེས་ཕན་པ་ཡིན། དེ་མ་ཡིན་པའི་ཤེས་པ་རྒྱ་ཡན་ལ་བཏང་བའི་ཆོས་ཀྱི་རྣམ་གྲངས་མང་པོ་ཞིག་བསགས་ཀྱང་དགོས་ས་རུ་སླེབ་པ་དཀའ། དེ་ལྟ་བུའི་གནད་དེ་རིང་སང་གི་ཉམས་ལེན་ལ་སྦྱར་ན་རྣམ་རྟོག་མང་པོའི་སྤུན་ཐག་བཅད་ནས། རྙེད་པར་དཀའ་བའི་དལ་འབྱོར་ཐོབ། ཡི་དམ་གྱི་ལྷ་ཁྱད་པར་དུ་འཕགས་པའི་སྒོམ་བཟླས་ཚུལ་བཞིན་དུ་བྱེད་རྒྱུ་ཡོད་པ་བསོད་ནམས་བསགས་པ་ཡིན། ད་འདི་ཕྱི་བར་གསུམ་ཐམས་ཅད་དུ་ཡི་དམ་ལྷའི་སྒོམ་བཟླས་དང་མི་འབྲལ་བ་ཞིག་བྱ་དགོས་སྙམ་དུ་བློ་ཐག་གཏིང་ནས་བཅད་ནས། བཅོམ་ལྡན་འདས་ཀྱཻ་རྡོ་རྗེའི་སྒོམ་བཟླས་ལ་དོལ་ཆོད་དུ་སྦྱོངས་བ་ལས་ཟབ་པའི་མན་ངག་མེད་དེ། དེ་ལྟར་མ་ཤེས་པར་རང་ཉམས་སུ་ལེན་པའི་ཆོས་དེ་ལོགས་སུ་བཞག་ནས།
འདི་ཕྱི་བར་དོ་གསུམ་དུ་མཁོ་བའི་ཆོས་ཤིག་ཟུར་དུ་འཚོལ་དུ་ཕྱིན་ཡང་ངལ་བ་དོན་མེད་ཅིག་ལས་མི་ཡོང་བ་ཡིན། གནད་འདི་ཤེས་ན་ཆོས་གང་ཉམས་སུ་ལེན་ཀྱང་། འདི་ཕྱི་བར་གསུམ་གྱི་ཉམས་ལེན་དུ་འགྲོ་བ་ཡིན་ནོ། ། འཕོ་བ་དང་བར་དོ་ལ་སོགས་པ་རྣམས་ཀྱང་། ། གནད་འདི་བཞིན་བྱུང་ན་ཀུན་ཡོད། འདི་བཞིན་མ་བྱུང་ན་གང་གིས་ཀྱང་ཕན་པར་དཀའ་བ་ཡིན། ། གང་ལྟར་ཀྱང་ཚེ་འདིའི་རྒྱལ་ཁ་མ་ཉམས་པའི་སྟེང་ནས་ཆོལ་ཚུལ་བཞིན་དུ་བྱུང་བའི་ལོ་རྒྱུས་ཐོས་མ་མྱོང་། རང་གཞན་པས་འབུར་དོད་ཅིག་འདོད་ན། ཆོས་ཉམས་ལེན་གཞན་པས་འབུར་དོད་ཅིག་བྱེད་པ་དེ་ཀ་ཡིན་མོད། ཞེས་པའི་རྡོ་རྗེའི་ཚིག་འདི་རྣམས་རང་གི་སེམས་ལ་ཕན་ཞིང་དགེ་སྦྱོར་ལ་བོགས་འདོན་ཁྱད་པར་ཅན་རེ་ཡོངས་ཀྱིན་འདུག་པ་ནས་འདིར་བྲིས་པ་ཡིན་པས།
གཞན་ཆོས་ཚུལ་བཞིན་དུ་དཔྱད་པའི་གང་ཟག་རྣམས་ཀྱིས་ཀྱང་ཚིགས་དོན་འདི་རྣམས་ཡིད་ལ་འཇགས་པར་མཛོད། དེ་ལྟར་ཡུལ་དུས་གནས་སྐབས་ཐམས་ཅད་དུ་སྒོ་གསུམ་ཆོས་ཀྱི་བྱ་བ་ལ་བསྐུལ་བའི་དྲན་གསོ་གསལ་འདེབས་ཀྱི་ཡི་གེ་འདི་བྲི་བའི་རྐྱེན་ནི་སྔར་སོར་རང་ལོ་བཅོ་བརྒྱད་ལོན་པའི་ཀུན་དགའི་ལོ། ཡབ་རྗེ་ཆོས་ཀྱི་རྒྱལ་པོའི་བཀའ་ལས་ཁྱོད་ཀྱི་རབ་ཏུ་བྱུང་བའི་ཆ་ལུགས་བོར་ཏེ་གདུང་སྤེལ་སོགས་གདན་སའི་འཛིན་སྐྱོང་སྤེལ་གསུམ་གྱི་ཁུར་ལེན་བྱེད་དགོས་པའི་ཕེབས་སྒོ་ནན་ཆེན་དུ་སྩལ་སྐབས། ཆོས་ཕྱིར་དུ་ཐབས་སྣ་ཐོགས་ཀྱི་སྒོ་ནས་གྲོལ་ཆ་ནན་ཏན་བསྐྱེད་ནས་ཞུས་པས་མཐར་དགོངས་པས་བདེ་གྲོལ་བྱུང་རུང་། ཞུ་ཤིན་ཏུ་དཀའ་བར་བྱུང་བའི་གནས་ཚུལ་རྣམས་དྲན་པ་དང་། རྗེ་རྒྱལ་བ་མུས་པ་ཆེན་པོས་འདི་ཕྱིར་ཕན་པའི་བསླབ་བྱ་ཡང་ཡང་སྩལ་བའི་སྙིང་པོར་ཚེ་འདི་གློག་དང་འདྲ་བས་ཁྱེམ་ཙམ་ཅིག་ཀ་ཡིན་ལ། ཡུན་ཐུང་འདི་ལ་དལ་འབྱོར་དོན་ཡོད་པར་བྱ་བའི་ཕྱིར་གཞི་ཚུལ་ཁྲིམས་རྣམ་པར་དག་པ་ལ་གནས་པར་བྱས་ནས་ཐོས་བསམ་སྒོམ་གསུམ་གྱིས་དུས་འདའ་བ་ཞིག་ཅིས་ཀྱང་བྱ་དགོས་ཤིང་། རྒྱུན་པའི་དགེ་སྦྱོར་ཉམས་ལེན་གྱི་ཐུན་ལ་འཇུག་པ་སོགས་ལ་ཡང་ཉི་ཚད་གྲིབ་ཚད་སོགས་ཀྱི་སྒོ་ནས་བསྒྲིགས་ལ་འཁྱོན་པ་ཞིག་དང་། དེ་ལས་དུས་ནམ་ཡང་མི་འདའ་བ་ཞིག་ཅི་ནས་ཀྱང་གལ་ཆེ་ཞེས་གསུངས་པ་རྣམས་དྲན་པའི་མོད་ལ་དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་ཡང་རྩེ་ཨེ་ཝཾ་བྱང་ཆུབ་འབྱུང་བའི་གནས་སུ་ཡི་གེར་བཀོད་པ་འདིའི་རང་གཞན་ཐམས་ཅད་འཕྲལ་དང་ཡུན་དུ་བདེ་ལེགས་སུ་གྱུར་ཅིག སྨྲས་པ།
ད་དུང་ཆོས་བཞིན་སྤྱོད་པ་ཡི། ། བཤེས་གཉེན་དུ་མས་རྗེས་བཟུང་སྟེ། ། ཟབ་དང་རྒྱ་ཆེའི་དམ་པའི་ཆོས། ། རྒྱ་མཚོ་ལྟ་བུ་འཐུང་བ་དང་། ། རང་གཞན་དོན་གཉིས་མཐར་ཕྱིན་ཤོག ། གོང་དུ་བཀོད་པའི་ཕུར་ཆུང་གཏོར་བསྔོ་བསྐང་གསོའི་རིམ་པ་རྣམས། སྐབས་འགར་སྔ་ཐུན་དགོང་ཐུན་གྱི་མཚམས་སུ་བྱེད་ཅིང་། དུས་སྐབས་ཕལ་ཆེར་དུ་དགོང་ཐུན་གྱི་བླ་མ་ཡི་དམ་ལྷ་བརྒྱད་མཁའ་འགྲོ་སྦགས་སྒྲུབ་དང་། བླ་མ་རིན་འབྱུང་གི་མཚམས་སུ་བྱེད་ལ། གོང་དུ་བཀོད་པའི་བཟླས་པ་སོགས་ཀྱི་གྲངས་ངེས་གསལ་རྣམས་མཚམས་བཅད་རྒྱ་མ་ཡོད་ཚེ།
གོང་བཀོད་ལྟར་ལས་ཅུང་ཉུང་བར་བྱས་ཏེ་མཚམས་ཀྱི་སྔགས་ཐུན་སོགས་ལ་མ་གནོད་པར་བྱེད། སརྦ་མངྒལཾ། ཀལྱཱ་ན་ཝརྡྷནྟུ།། ༈ །།དགོས་ཆེད་ཁྱད་པར་ཅན་གྱི་ཚེ། ། མེད་ཐབས་མེད་པའི་ཡི་གེ་བཞུགས། ༡༦༧ ན་མོ་གུ་རུ་བུདྡྷ་དྷྭ་ཛ་ཡེ། ཐམས་ཅད་མཁྱེན་པ་ལ་ཕྱག་འཚལ་ལོ། ། འདིར་དགོས་བྱེད་ཁྱད་པར་ཅན་གྱི་དབང་གིས་བསླབ་པ་འབུལ་བའི་ཆོ་ག་ཉམས་སུ་ལེན་པ་ལ། སྦྱོར་བ་སྟོན་པའི་སྐུའི་དྲུང་དུ་མཆོད་པ་བཤམས་ཏེ། དངོས་གཞི་རྟེན་གྱི་དྲུང་དུ་རང་ཉིད་ཡན་ལག་བདུན་པ་འདོན་བཞིན་པས་ཕྱག་མང་དུ་བྱས་ལ།
དེ་ནས་ཐལ་མོ་སྦྱར་འདུག་ལ། བསླབ་པ་འབུལ་བའི་བསྔགས་ཚིག་ནི། ངག་ཏུ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་དཔའ་དང་། དོན་གྱི་སླད་དུ། མཚན་ནས་སྨོས་ཏེ། དཔལ་བརྩེ་བ་ཆེན་པོའི་ཞལ་སྔ་ནས། མཁན་ཆེན་སངས་རྒྱས་རྒྱལ་མཚན་པའི་ངོ་བོ་སྟོན་པ་ཐུབ་པའི་དབང་པོ་བདག་ལ་དགོངས་སུ་གསོལ། བདག་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བགྱི་བ། གང་གི་ཚེ་གསོལ་བ་དང་བཞིའི་ལས་ཀྱིས་བསྙེན་པར་རྫོགས་པ་ལས།
སྤྱིར་སངས་རྒྱས་ཀྱི་བསྟན་པ་དང་། ཁྱད་པར་དཔལ་ས་སྐྱ་པའི་བསྟན་པ་སྡེ་དང་བཅས་པ་འཛིན་བྱེད་དམ་པ་འོད་གསལ་ལྷ་ལས་བབས་པའི་དྲི་མེད་འཁོན་གྱི་གདུང་བརྒྱུད་རིན་པོ་ཆེ་སྤེལ་བའི་དགོས་བྱེད་ཁྱད་པར་ཅན་གྱི་རྐྱེན་གྱིས་བདག་གསོལ་བཞིའི་ཆོ་ག་ལས་ཐོབ་ཅིང་ཁྲིམས་ཉིས་བརྒྱ་ལྔ་བཅུ་རྩ་གསུམ་གྱི་བདག་ཉིད་ཅན་དགེ་སློང་གི་སྡོམ་པ་འབུལ་ལོ། ། རགས་སྡོམ་བཅུ་ཕྱོགས་མཐུན་དང་བཅས་པའི་དགེ་ཚུལ་གྱི་སྡོམ་པ་འབུལ་ལོ།་་་་་ སྐབས་འདིར་ཆོས་གོས་ལྷུང་བཟེད་སོགས་རྟེན་གྱི་དྲུང་དུ་ཕུལ་ན་ལེགས་པར་སེམས་སོ། ། མི་ཚངས་སྤྱོད་སྤོངས་བའི་བཤེས་བསྙེན་གྱི་བསླབ་པ་འབུལ་ལོ། ། ཚེ་དང་ལྡན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་བདག་རྩ་བ་བཞི་ཆང་དང་བཅས་པ་སྤོངས་པའི་ཡོངས་རྫོགས་དགེ་བསྙེན་ཁྱིམ་པ་རྡོ་རྗེ་འཛིན་པར་གཟུང་དུ་གསོལ། ཅེས་བརྗོད། རྗེས་ཐེག་ཆེན་སེམས་བསྐྱེད་ཀྱི་ཟིན་པའི་དགེ་བའི་རྩ་བ་རྒྱ་ཆེན་པོ་དེ་ཉིད་བསྔོ་བ་དང་སྨོན་ལམ་གྱིས་རྒྱས་འདེབས་ཞེས་པ་འདི་ནི་འདུལ་བ་མདོ་རྩ་བ་དང་། འདུལ་བ་མེ་ཏོག་ཕྲེང་རྒྱུད་མཆན་ཤིན་ཏུ་ཞིབ་པ་དང་བཅས་པ་དང་། བུ་སྟོན་རིན་པོ་ཆེའི་འདུལ་ཊཱིཀ་ཆེན་མོ།
འཕགས་པ་རིན་པོ་ཆེའི་དངོས་སློབ་རྒྱ་བྱང་སེང་གི་འདུལ་ཊཱིཀ་ཤིན་ཏུ་གསལ་བ་དང་། སྒྲ་པ་ཤེས་རབ་རིན་ཆེན་གྱི་འདུལ་ཊཱིཀ་ངོ་མཚར་ཅན་སྒྲ་ཊཱིཀ་ཏུ་གྲགས་པ་རྣམས་ཞིབ་ཏུ་དཔྱད་ཅིང་། གཞན་ཡང་འདུལ་བའི་སྤྱི་ཊཱིཀ་ཚད་ཐུབ་དུ་མ་ནས་ལེགས་བཤད་ཀྱི་ཆ་བླངས་ཏེ་བྲིས་པ་ཡིན་པས་ལུགས་འདིའི་ཆོ་ག་འདི་བས་དོན་ཚངས་བ་ཞིག་དགོས་པ་མེད་པས་དྲེགས་ལྡན་ཆེར་རློམས་རྣམས་ཀྱིས་མ་གོ་བའི་གཏམ་མ་སྨྲ་ཞིག ། ཀལྱ་ན་ཝརྡྷནྟུ། ། སརྦ་མངྒལཾ།། ༈ །།དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའི་མིང་ཅན་གྱི་རང་ལོ་ཉེར་ལྔ་ལོན་སྐབས་ཉིན་ཞག་ཕྲུག་རེའི་དགེ་སྦྱོར་ཉམས་ལེན་གྱི་རིམ་པ་རྣམས་དང་འཕྲལ་གྱི་ཀུན་སྤྱོད་རྣམས་ཆོས་དང་མཐུན་པར་སྤྱོད་པའི་ཚུལ་དྲན་གསོ་གསལ་འདེབས་ཀྱི་ཡི་གེ་བཞུགས། ༡༦༨ བཛྲ་དྷ་ར་བུདྡྷ་དྷ་ཛ་ཡེ ། རབ་འབྱམས་དཀྱིལ་འཁོར་རྒྱ་མཚོའི་ཁྱབ་བདག་དཔལ་ལྡན་ཧེ་རུ་ཀ་དཔལ་ཉིད། ། ཞིང་འདིར་ལ་ལ་ངུར་སྨྲིག་གོས་འཆང་འགའ་ཞིག་གོས་དཀར་ལྕང་ལོའི་མཛེས། ངོ་མཚར་སྒྱུ་མའི་རོལ་རྩེད་དུ་མས་གང་ལ་གང་འདུལ་འགྲོ་བ་སྐྱོང་། །
དེ་ལྟའི་སྤྲུལ་པའི་སྐྱེས་མཆོག་དམ་པ་ཁོ་བོའི་འདྲེན་པ་ཡབ་སྲས་རྒྱལ། ། དེ་ལྟར་མཆོད་པར་བརྗོད་ནས་རང་ཉིད་ཀྱི། ། དགེ་སྦྱོར་ཉམས་ལེན་དྲན་གསོའི་ཡི་གེ་བྲི། ། འདི་བཞིན་ཉམས་སུ་ལོང་ལ་འདི་ཕྱིའི་དོན། ། འབད་མེད་ཡིད་བཞིན་འགྲུབ་པར་ཡོངས་འཛིན་རྗེ། ། གཅིག་ཆོག་རྒྱལ་པོ་གང་དེས་བྱིན་གྱིས་རློབས། ། ཞེས་གསོལ་བ་བཏབ་ནས། དེ་ལ་ངེད་རང་ཆུང་ངུ་ནས་ཆོས་ཀྱི་བག་ཆགས་ཆེས་ཆེ་བའི་སྟོབས་ཀྱིས་གཞོན་ནུ་རབ་བྱུང་བསྟན་པའི་སྒོར་ཞུགས་ནས་མི་ཚེ་བཤད་སྒྲུབ་ཀྱིས་འདའ་བ་ཞིག་འདོད་ཀྱང་། དུས་ཀྱི་དབང་གིས་བོད་ཀྱི་རྡོ་རྗེ་གདན་དཔལ་ས་སྐྱའི་བསྟན་པ་སྟོབས་ཀྱིས་འཛིན་པ་ཞིག་རང་ངོས་ནས་ངལ་བ་ལྷུར་ལེན་མ་བགྱིས་ན། སྤྱིར་བོད་ཁམས་ཀྱི་བདེ་སྐྱིད་དང་།
བསྟན་པ་ཡོངས། ལྷག་པར་ས་སྐྱའི་རྩ་བ་སྟོང་པ་ལ་ཐུག་པ་ནས་མི་ཐེག་བཞིན་དུ་གདན་སའི་ལུགས་གཉིས་ཀྱི་ཁུར་འདི་བཞིན་ཁྱེར་དགོས་བྱུང་པ། འདི་བཞིན་དགོས་པའི་ལུང་བསྟན་བཀའ་ཆེམས་ཀྱི་ཚུལ་དུ་བདག་གི་བླ་མ་རྒྱལ་སྲས་སྦས་པའི་རྣལ་འབྱོར་ཆེན་པོ་སྔགས་འཆང་གྲགས་པའི་མཚན་ཅན་དེ་ཉིད་ཀྱིས་ཡང་ཡང་དུ་བཀའ་སྩལ་བ་བཞིན་ཐོག་ཏུ་བབས་པ་ཡིན་ཏེ། དེ་ཡང་རང་ལོ་བརྒྱད་གཉིས་ལྷག་ཙམ་ལོན་པའི་སྐབས་སུ། སྔགས་འཆང་ཉིད་ཀྱི་གསུང་ལས། ས་སྐྱ་པའི་བསྟན་པ་ལ་གདན་སའི་འཛིན་སྐྱོང་འདི་ལས་གལ་ཆེ་བ་མི་འདུག་ཅིང་། འདིའི་འཛིན་སྐྱོང་ཡང་ཞལ་ངོ་ན་རིམ་བཞིན་གྱི་གཞོལ་པ་ལ་བཀའ་བབས་པ་ཞིག་ཡོད་པ་དང་། ལྷག་པར་བསམ་ཡས་ཆོས་སྐྱོང་ཆེན་པོས་ཀྱང་། རྡོ་རྗེ་གདན་གྱི་འཛིན་སྐྱོང་རིགས་གསུམ་མགོན་པོའི་རྣམ་འཕྲུལ་གྱི་གཞོན་པ་དེ་ལ་བཀའ་བབས་ཡོད་དོ་ཟེར་བ་ཐེང་གཉིས་རང་ངེད་རང་ལ་ཡི་གེ་བྱུང་བ་སོགས་གང་ནས་བསམ་ཀྱང་ཁྱོད་ཀྱི་གདན་སའི་འཛིན་སྐྱོང་སྤེལ་གསུམ་བྱས་པའི་རབ་བྱུང་གི་བརྟུལ་ཞུགས་འདི་དོར་ནས་ངེད་རང་བཞིན་བགྱིས་ན། ང་ཡང་བསམ་པ་དེ་ཀས་རྫོགས་ཤིང་།
ངེད་རང་གི་གཟུགས་པོའི་ནམ་ལྕོགས་བར་ཁུར་ཡང་ལེན་པ་དང་། དེ་ལྟར་བྱས་ན་རང་རེ་ལ་དགྲ་གཉེན་གྲོགས་གསུམ་སུས་ཀྱང་བསམ་ངན་སྦྱོར་རྩུབ་ཀྱིས་མི་ཚུགས་པ་སོགས་ཐུགས་ཀྱི་དཀྱིལ་ནས་བཞར་བའི་ལུང་བསྟན་བསླབ་སྟོན་གྱི་ཚོགས་དྲན་པ་ཙམ་གྱིས་མིག་ཆུ་རང་དབང་མེད་པ་འཆོར་བ་དུ་མ་ལྷུག་སྩོལ་དུ་གནང་བ་དང་། ཡང་དུས་དེའི་སྐབས་ཤིག་ངེད་རང་ངམ་རིང་ན་ཡོད་སྐབས་ཐུགས་དམ་ཕྱག་རིས་མ་ཞིག་གནང་བྱུང་བའི་ནང་ན། ངོས་ནི་ཉེར་དགུའི་ཟླ་བར་འདུག བསྟན་པ་ལ་གདན་སའི་འཛིན་སྐྱོང་ལས་ཁག་ཆེ་བ་མི་འདུག་པ་སོགས་ཞིབ་ཆ་མཐའ་དག་ངོས་ཀྱི་གླེང་བ་ལྟར་ཡིན་པས་ས་སྐྱ་ཟེར་བའི་མིང་ཡོངས་མོང་ལ་རྒྱས་བྱུང་བ། འཛིན་སྐྱོང་སྤེལ་གསུམ་ལ་བློ་ཁུར་བསྐྱེད་པ་རང་གལ་ཆེ་ཆེ་གསུངས་བ་འདུག་པ་དེ་དུས་ནི་རང་བླུན་པས་མ་གོ་ཡང་། ཕྱིས་བསམ་པས་སྔགས་འཆང་ཉིད་རང་དག་པའི་ཞིང་དུ་མྱུར་དུ་ཕེབས་པའི་དགོངས་པ་དེ་དུས་ནས་གཏད་པའི་གསུང་དུ་འདུག་ཅིང་། ཡང་དེའི་དུས་ཞིག་གི་ཚེ་ངེད་རང་གི་རྡོ་རྗེ་ཕུར་པའི་དབང་བསྐུར་བགྱིད་སྐབས། དབང་ཡོན་དུ་རྒྱལ་བ་བྱམས་པའི་སྐུ་ལི་མ་དངོས་གཙང་ཞིག་བྱུང་བ། སྔགས་འཆང་ཉིད་ལ་སྤྱན་ལམ་ཕབས་པས།
སྔགས་འཆང་ཉིད་ཀྱི་གསུང་ལས། འདི་རྟེན་འབྲེལ་བཟང་། བྱམས་པའི་བསྟན་པ་མ་ཤར་བར་གདུང་སྤེལ་བྱས་ནས་སྡོད་ཟེར་བའི་རྟེན་འབྲེལ་ཡིན་གསུངས་བྱུང་བ་དང་། ཡང་དེའི་དུས་སྐབས་ཤིག་གསུང་ལས། ངེད་ཀྱི་འང་སྔགས་འཆང་ཆེན་པོའི་བཀའ་ཆེམས་སྙིང་ལ་བཅངས་ནས་གདན་སའི་འཛིན་སྐྱོང་གི་ཆེད་དུ་ཕྱི་ནང་གསང་གསུམ་ནས་ཡིད་ཆད་གཏོང་བ་མང་དུ་བྱུང་ཡང་བཟོད་རང་བསམ་པ་བྱས་བསྲན་བསྐྱེད་པས་ས་སྐྱ་མིང་མ་སྟོང་ཙམ་བྱུང་བ་ཡིན། ད་ཆ་ཁྱོད་ཀྱི་ངེད་ལ་མི་ཉན་པ་འཛིན་སྐྱོང་སྤེལ་གསུམ་མི་བྱེད་ན། ང་ཡང་སུ་ལ་བསམ་ནས་སྡོད་དུ་འདུག གང་ནའང་ངེད་ཀྱི་སྔགས་འཆང་ཆེན་པོའི་བཀའ་ཆེམས་བློས་མ་ཐོང་བ་བཞིན། ངེད་ཀྱི་ངག་ཀྱང་ཁྱོད་ཀྱི་མི་གཅོག་པ་བྱེད་དགོས། དེ་བཞིན་མ་བྱས་ན་གོང་ལ་ཡེ་ཤེས་སྤྱན་ལྡན་རྣམས་ཐུགས་ཁྲེལ་འགྲོ་ཞེས་གསུངས་ཤིང་།
ཡང་དུས་ཕྱིས་རིགས་འཛིན་བརྒྱུད་པའི་རྟེན་བཞེངས་གནང་སྐབས་ངེད་ཀྱི་རྟེན་གསར་བཞེངས་བློ་ལ་ཡོད་པ་ལྟར་འདི་རྣམས་ཀྱི་མཇུག་ཁྱེད་ལ་བསྒྲིལ་དགོས་པ་ཡོང་། ཞེས་ཡང་ཡང་དུ་གསུངས་བ་སོགས་བཀའ་སྩལ་བ་ཐམས་ཅད་ཐོག་ཏུ་ཁེལ་བྱུང་བས། རང་ངོས་ནས་གདན་སའི་ཁུར་འདི་ཙམ་མི་ལྕོགས་པ་ལ་ཐུག་འདུག་ཀྱང་འདི་བཞིན་གྱིས་ཁུར་བྱས་པས། རྒྱལ་སྲས་སྦས་པའི་རྣལ་འབྱོར་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་རྒྱུར་འདུག་པས་གཙོ་བོར་འདི་ཁོ་ན་བསམ་པ་དང་། ཡང་འཇམ་དབྱངས་བསོད་ནམས་དབང་པོས་ཀྱང་དུས་ཕྱིས་གསུང་ལས་ད་ནི་གདན་སའི་ཁུར་འདི་ཁྱེད་རང་གི་བྱས་ན་མ་བྱས་ན་རང་འདི་ཀ་ཡིན་ཚུལ་སྐུ་དངོས་སུ་ཡང་བཀའ་ནན་སྩལ་ཞིང་། ལྷག་པར་ཞིང་མི་བརྗེ་ཙམ་གྱི་སྐུ་སྙེལ་བའི་སྐབས་ཤིག་ཐུགས་དམ་ཕྱག་བྲིས་མ་ཞིག་ཕེབས་བྱུང་བའི་ནང་ན། ས་སྐྱ་པའི་བསྟན་པ་འདི་རྩ་བརླག་ལ་མི་འགྲོ་ཙམ་ཞིག་བྱེད་ན། སྒར་པའི་ཁམས་སུ་བསྡད་གདུང་སྤེལ་བྱས། ཁྱེད་རང་གི་ས་སྐྱར་གདུང་སྤེལ་བྱས་ནས་མ་འཆགས་པ་ཞིག་བྱས་ན་མ་བྱས་ན་རང་དུ་འདུག་པ་དགོངས་འཚལ། ངེད་འཆི་ཁ་མ་ཚོ་ལ་དེའི་བྱུས་དགོས་རྒྱུ་མི་འདུག་གསུངས་འདུག་པ་ནས།
རྗེ་འཇམ་པའི་དབྱངས་དེ་ཉིད་ཀྱི་དགོངས་པ་རྫོགས་པའི་ཕྱིར་དང་། གཞན་ཡང་རྡོ་རྗེ་འཆང་ངུར་སྨྲིག་བླ་གོས་འཆང་བ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོའི་གསུང་ལས་ཀྱང་། ཁྱེད་རང་རིང་པོར་མི་ཐོགས་པ་ལོག་བསྒྲུབ་ཐམས་ཅད་ནམ་མཁའ་ལ་དེང་ནས་ཀུན་ཀྱང་དབང་དུ་འདུས་པའི་ཆོས་དང་སྲིད་ཀྱི་དཔལ་འབྱོར་འབད་མེད་ལྷུན་གྲུབ་ཀྱི་སྒོ་ནས་ཟང་ཟིང་གི་ལོངས་སྤྱོད་སོགས་བློས་མི་འཁྱུད་པ་ཙམ་ཡོང་ཞེས་གསུངས་བ་སོགས་དང་ཡང་གླིང་དགའ་ཆོས་གྲྭ་ཟུར་དུ་བདེ་མཆོག་རྩ་བཤད་ཀྱི་རྒྱུད་རྣམས་གནང་སྐབས་རྒྱུད་ཟབ་མོ་འདི་རྣམས་ཕུགས་ཡུལ་ས་སྐྱའི་སྔགས་དགོན་བདེ་ཆེན་གླིང་དུ་རྒྱུད་འདོན་ཐབས་རྒྱས་པ་རེ་ཁྱེད་རང་གི་རྩོམས་ལ་ཚུགས་ཤིག་གསུངས་བ་དང་། ཡང་ས་སྐྱ་པ་དྲག་ཞན་མེད་ཁྱེད་རང་ལ་མགོ་འབུལ་ལུས་འབུལ་བྱེད་པ་ཞིག་ཡོང་ངོ་། ། ཞེས་གསུངས་པ་སོགས་དུས་ཕྱིས་འདི་བཞིན་གྱི་གདན་སའི་ཁུར་དགོས་པའི་ལུང་བསྟན་ངེས་ཤེས་ཅན་མང་དུ་ཡོད་ཀྱང་འདིར་ཡི་གེས་འཇིགས་ནས་མ་བྲིས་ལ་རྒྱུ་མཚན་དེས་ན་རྩ་བརྒྱུད་ཀྱི་བླ་མ་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱི་ཐུགས་དགོངས་རྫོགས་པའི་ཕྱིར་དང་། སྤྱིར་སངས་རྒྱས་ཀྱི་བསྟན་པ། སེམས་ཅན་གྱི་བདེ་སྐྱིད། ལྷག་པར་དཔལ་ལྡན་ས་སྐྱའི་བསྟན་པ་སྡེ་གདུང་བརྒྱུད་དང་བཅས་པ་སྙིང་ཁོང་བཅངས་པའི་རང་ཉིད་གཅིག་པོ་ཞི་བདེ་དོན་གཉེར་གྱི་བློ་རྒྱང་རིང་དུ་སྤངས། ཐེག་ཆེན་སེམས་བསྐྱེད་ཀྱི་གོ་ཆ་བཟང་པོ་གྱོན་ཏེ། ལྷག་བསམ་བཟང་པོས་ཀུན་ནས་བླངས་པའི་ཉན་ཐོས་འདུལ་བ་ནས་བཤད་པའི་བསྙེན་པར་རྫོགས་པ་དང་།
དགེ་ཚུལ་དང་ཚངས་སྤྱོད་ཀྱི་བསླབ་པ་ཇི་སྲིད་འཚོའི་བར་དུ་སྲུང་བར་ཁས་བླངས་པ་དེ་ཉིད་དེ་ལས་ཉམས་པ་དང་། ཕྱིས་བླངས་དུ་མེད་པ་སོགས་ཀྱི་ཉེས་པ་མི་འབྱུང་བའི་ཕྱིར་དམ་ཆོས་འདུལ་བ་རང་ནས་གསུངས་པ་ལྟར་གྱི་བསླབ་པ་འབུལ་ཆོག་ཚུལ་བཞིན་དུ་བགྱིས་པའི་ཡོངས་རྫོགས་དགེ་བསྙེན་རྡོ་རྗེ་འཛིན་པའི་བརྟུལ་ཞུགས་ལ་གནས་པར་བགྱིས་ཏེ། དཔལ་ལྡན་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་འཛིན་སྐྱོང་སྤེལ་གསུམ་གྱི་འཁུར་འདི་བཞིན་འཁུར་བ་ལ་བརྟེན་པའི་རྣམ་གཡེངས་ཆེས་པ་ནས། རྒྱུན་གྱི་དགེ་སྦྱོར་ངག་འདོན་སྤྲོས་མེད་སོགས་གང་ཡང་མཐིལ་ཕྱིན་རང་ཞིག་མི་ཡོང་འདུག་ཀྱང་། ཕྲན་བུ་ཡོང་བ་ལའང་ལེ་ལོ་དང་བསྒྱིད་ལྷུག་གི་སྲེབ་འགྱངས་སུ་འགྲོ་བ་རང་ཞིག་ཡོང་གིས་འདུག་པས་དེ་བཞིན་མི་འབྱུང་བའི་དྲན་གསོས་གསལ་འདེབས་ཀྱི་ཡི་གེ་འདི་བྲི་བར་བྱའོ། ། དེ་ཡང་ཐོ་རངས་ཉམས་ལེན་གྱི་གཙོ་བོ་ལྡང་བའི་རྣལ་འབྱོར་གྱིས་ལངས་ཏེ། ཐོག་མར་ཚེ་སྒྲུབ་ཟབ་མོ་ཆིག་བརྒྱུད་མ། དེ་ནས་བིར་སྲུང་ཐུན་མོང་བ། དེ་ནས་ལམ་ཟབ་ཐུན་མོང་བ། དེ་ནས་དཀར་ཆ་བཞི་དང་ནོར་ལྷ་དབྱུག་གུ་མའི་ཆང་བུ་འབུལ་བ།
དེ་ནས་ལམ་དུས་རྒྱས་པ་བརྡ་ཆིག་བརྒྱུད་ཀྱི་མན་ངག་དང་བཅས་པ། དེ་ནས་བདེ་མཆོག་དྲིལ་བུ་པའི་མངོན་རྟོགས། དེ་ནས་ནཱ་རོ་མཁའ་སྤྱོད། འཕོ་བའི་རྣལ་འབྱོར་དང་བཅས་པ། དེ་ནས་འབྱུང་འདུལ་གྱི་སྒོམ་བཟླས། དེ་ནས་སྲུང་འཁོར་རྡོ་རྗེ་བྲག་རྫོང་མ། དེ་ནས་བླ་མ་རིན་འབྱུང་གི་ཉམས་ལེན། དེ་ནས་ཞལ་བཞི་པའི་ཚེ་སྒྲུབ་ཟབ་མོ་གུར་བདུན་མ། དེ་ནས་ངེད་རང་དུ་བློ་གཏད་བཅོལ་བའི་གཤིན་པོ་རྣམས་ལ་དམིགས་པའི་སྨོན་ལམ། དེ་ནས་སེང་གདོང་མའི་བཟློག་པ།
དེ་ནས་གཏོར་མ་བརྒྱ་རྩ། དེ་ནས་རྣམ་རྒྱལ་འཇོམས། འཇམ་ནག ཨུ་ཙའི་སྔགས་རིང་ཐུང་། སྨེ་བརྩེགས། དབང་བསྡུད། དུག་སྔགས་ཟབ་མོ་རྣམས་སོ། ། དེ་རྣམས་འགྲོ་རླུང་སྦྱོར། གསོལ་འདེབས། མཎྜལ།
སྔགས་རིང་ཐུང་རྣམས་ཅི་ནུས་རེ་བྱའོ། ། དེ་རྣམས་གྲུབ་རྗེས་སྒྲུབ་མཆོད་རྒྱུན་འདོན་གཏོར་ཟློག གཏོར་སྒྲུབ་སོགས་ཀྱི་བྲེལ་བ་མེད་སྐབས་གསུང་རབ་ཟབ་མོ་རྣམས་ནས་དཔེ་འཛིན་ཤོག་ལྡེབ་རེ་ཙམ་མ་ཆག་པ་བྱེད་ཅིང་། དེ་ནས་ཉིན་བར་གྱི་ཆ་སོགས་འགྲོ་འཆག་ཉལ་འདུག བཟའ་བཏུང་། ཐོས་བསམ་འཆད་ཉན་སོགས་གང་བྱེད་ཀྱང་སྤྲོས་བྲལ་གྱི་ལྟ་བས་གནད་ཟབ་མོ་གདོད་མའི་གནས་ལུགས་ཀྱི་རང་བབས་ལ་མཉམ་པར་འཇོག་ཅི་ཐུབ་དང་། ཉམས་ལེན་གྱི་གཙོ་བོའི་རྣལ་འབྱོར་དང་མི་འབྲལ་བའི་དྲན་འདུན་དྲག་པོས་ཡང་ཡང་བསྐྱེད་ཅིང་། དེ་ནས་སྒྲུབ་མཆོད་སོགས་གོང་བཀོད་ལྟར་གྱི་བྲེལ་བ་མེད་སྐབས་ཕྱི་དྲོའི་ཆ་ལ་བབ་པ་ན་རང་གི་བསམ་གཏན་ཁང་བུར་འདུག་སྟེ། ཐོག་མར་ལམ་ཟབ་ཐུན་མོང་བ་དང་། ཐུན་མོང་མ་ཡིན་པ་གཉིས།
དེ་ནས་བིར་སྲུང་ཐུན་མོང་མ་ཡིན་པ། དེ་ནས་ལམ་དུས་འབྲིང་པོ་བརྡ་ཆིག་བརྒྱུད་ཀྱི་ཉམས་ལེན་དང་བཅས་པ། དེ་ནས་ནཱ་རོ་མཁའ་སྤྱོད་འཕོ་བའི་རྣལ་འབྱོར་དང་བཅས་པ། དེ་ནས་གུར་མགོན་ལྷ་བརྒྱད་སྦགས་སྒྲུབ། དེ་ནས་བླ་མ་རིན་འབྱུང་། དེ་ནས་ཞལ་བཞི་པའི་ཚེ་བསྒྲུབ་ཟབ་མོ། དེ་ནས་སྔ་དྲོ་བཞིན་གྱི་སྨོན་ལམ། དེ་ནས་ནོར་ལྷ་དབྱུག་གུ་མའི་བཟླས་པ། དེ་ནས་ཕུར་ཆུང་གཏོར་བསྔོ། བསྐང་གསོ།
དེ་ནས་གཅོད་གདན་ཐོག་གཅིག་ཏུ་ཉམས་སུ་བླངས་བ། དེ་ནས་བིར་སྲུང་ཐུན་མོང་བ། དེ་ནས་ཉམས་ལེན་གྱི་གཙོ་བོ་ཉལ་བའི་རྣལ་འབྱོར་ལ་འཇུག་ཅིང་། ངག་འདོན་སྤྲོས་བཅས་ཀྱི་དགེ་སྦྱོར། དེ་རྣམས་ཀྱི་སྐྱབས་འགྲོ། གསོལ་འདེབས། རླུང་སྦྱོར། མཎྜལ། སྔགས་རིང་ཐུང་སོགས་ཀྱི་གྲངས་དེ་རྣམས་ཅི་ནུས་སུ་བྱའོ། ། ཡང་སང་ནང་པར་ལྡང་བའི་རྣལ་འབྱོར་གྱི་ལང་བ་ལ་སོགས་མདོར་ན་ལོ་ཟླ་ཁོར་ཡུག་ཏུ་དགེ་སྦྱོར་གྱི་གནད་ཟབ་མོའི་རྩིས་ཟིན་པའི་སྤྱོད་ལམ་ཟབ་མོས་དུས་འདའ་བར་བྱེད་དོ། །
ཞེས་པ་འདི་ཡང་སེམས་དཔའ་ཆེན་པོ་གྲགས་པའི་མཚན་ཅན་དང་། རྒྱལ་བ་མུས་པ་ཆེན་པོའི་ཐུགས་རྗེའི་བྱིན་བརླབས་ཀྱི་འདི་ཕྱིའི་དོན་བདེ་བླག་ཏུ་འགྲུབ་པར་རེ་བའི་ཡིད་གཉིས་མེད་པའི་བློ་ལྷིང་ཁེལ་བའི་སྐལ་བ་བཟང་པོ་ཅན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔར་ལོ་ཉེར་གསུམ་ལོན་པའི་དགེ་སློང་གི་རྟེན་གྱི་སྐབས་དགེ་སྦྱོར་ཉམས་ལེན་གྱི་དྲན་གསོའི་ཡི་གེ་ཞིག་བྱས་མོད་ཀྱང་། དེ་ཉིད་ཧ་ཅང་མང་ཆེས་པ་ནས་ད་ཆ་གདན་སའི་འཛིན་སྐྱོང་གི་རྣམ་གཡེངས་དང་བསྟུན་པའི་ཉམས་ལེན་ཅུང་མ་བདེ་བ་ལ་མོས་པའི་བློས་ཡི་གེ་འདི་བཞིན་བྲིས་པ་འདིས་འཕྲལ་དང་ཡུན་དུ་བདེ་ལེགས་སུ་གྱུར་ཅིག འདི་སྦྱར་དགེ་བས་བདག་དང་གདུལ་བྱ་རྣམས། ། ཚེ་རིང་ནད་མེད་བསམ་དོན་ཀུན་འགྲུབ་ཅིང་། ། ཕྱི་མ་ཐོག་མེད་བདེ་བ་ཅན་སྐྱེས་ནས། ། སེམས་ཅན་ཐམས་ཅད་སྒྲོལ་བའི་འདྲེན་པར་ཤོག ། ཡང་སྨྲས་པ། རང་སེམས་གདོད་ནས་རྣམ་པར་དག་པ་འདི། ། མཚན་ལྡན་བླ་མའི་ཐུགས་དང་དབྱེར་མེད་པར། །
ཤེས་ནས་རྟག་ཏུ་མཉམ་པར་འཇོག་པ་འདི། ། ཟབ་མོའི་ཡང་རྩེ་སྒོམ་པའི་རིམ་པར་གསུངས། ། དུས་རྣམས་ཀུན་དུ་རྗེ་བཙུན་བླ་མ་དང་། ། འབྲལ་མེད་བསྒོམ་པ་ལམ་གྱི་སྙིང་པོར་བཤད། ། དེས་ན་ཉམས་ལེན་ཟབ་མོའི་རིམ་པ་འདི། ། རྣལ་འབྱོར་མཆོག་གི་དུས་ཀུན་འདའ་བ་གཅེས། ། མན་ངག་དྲན་ཤེས་རྟག་ཏུ་བསྟེན་པ་དང་། ། བླ་མ་ལྷར་བསྒོམ་རང་ལུས་ལྷ་སྐུ་མཆོད། ། འཁྲུལ་རྗེས་མི་གཅོད་སྙུག་མའི་རང་ཞལ་ལྟ། ། མཉམ་རྗེས་ཀུན་དུ་དགོས་པའི་གནད་འདིའོ། །
ཞེས་ཤུགས་འབྱུང་དུ་སྨྲས་སོ། ། ཀ་ལྱཱ་ན་ཝརྡྷནྟུ། སརྦ་མངྒལཾ།། ༈ །།རྗེ་མུས་ཆེན་གྱི་དངུལ་སྐུ་ཁྱད་པར་ཅན་གྱི་གཟུངས་བཞུགས་ཀྱི་ཐོ་བཞུགས། ༡༦༩ ན་མོ་གུ་རུ་བུདྡྷ་དྷྭ་ཛ་ཡེ། དུས་གསུམ་རྒྱལ་བ་རབ་འབྱམས་མ་ལུས་པ། ། ཀུན་གྱི་སྤྲོ་དང་བསྡུད་པའི་བྱེད་པོ་གང་། ། ཡབ་གཅིག་ཧེ་རུ་ཀ་དཔལ་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་སྙིང་ནས་འདུད། ། ཅེས་མཆོད་པར་བརྗོད་ནས། །
བདག་ཅག་གི་ཡོངས་སུ་འཛིན་པ་རྡོ་རྗེ་སློབ་དཔོན་ཆེན་པོ་འགྲན་ཟླ་དང་བྲལ་བ་དེ་ཉིད་ཀྱི་སྐུ་འདྲ་དངུལ་གར་བུ་ལུགས་ལ་གྲུབ་པ་བཟོ་ཁྱད་ངོ་མཚར་ཅན། ས་སྐྱ་པ་ངག་དབང་ཀུན་དགའ་བསོད་ནམས་ཀྱི་བཞེངས་པ་འདི་ཉིད་ལ་གཟུངས་བཞུགས་ཁྱད་པར་ཅན་རྣམས་བཞུགས་པའི་ཐོ་ལ། དབུ་གཟུངས་ལ་བདེ་ཀྱེ་གཙོ་བོར་གྱུར་པའི་བླ་གཟུངས་ཆ་ཚང་སྐུ་གཟུངས་དང་བར་གཟུངས་ལ་བདེ་ཀྱེ་གཉིས་ཀྱི་དཀྱིལ་འཁོར་གྱི་ལྷ་ཚོགས་ཀྱི་གསང་སྔགས་ཟབ་མོ་རྣམས་དང་། གཟུངས་ཆེན་ལྔ་སོགས་ཟབ་ལ་མང་བ། པད་གཟུངས་ལ་ཆོས་སྐྱོང་ནོར་ལྷ་དཔལ་མགོན་བདུན་ཅུ་རྩ་གཉིས་གནོད་སྦྱིན་ཕོ་མོ་སོགས་ཀྱི་གཟུངས་སྔགས་རྣམས་དང་། ལྷག་པར་ངེད་རང་གི་ཚུལ་བཞིན་བསྒྲུབ་པའི་བཤད་ཚོད་དང་མཐུན་པའི་གནོད་སྦྱིན་འཁོར་ལོ་རྣམས་བཞུགས་ཤིང་། གཞན་ཡང་བྱིན་རླབས་རྟེན་བཞུགས་པ་ལ། ཡང་དག་པ་རྫོགས་པའི་སངས་རྒྱས་ཀྱི་འཕེལ་གདུང་དགའ་ལྡན་ནས་བྱོན་པ། སློབ་དཔོན་པདྨའི་སྐུ་ཚབ་གཏེར་ལྔའི་ནང་ཚན་བྱེ་མ་ཨ་ཀྲོང་ལས་གྲུབ་པའི་སྐུ་ལས་བྱོན་པའི་རིང་བསྲེལ། རྗེ་བཙུན་ཆེན་པོའི་དབུ་ཐོད་ལས་འཇམ་དབྱངས་ཀྱི་སྐུ་རང་བྱོན་དུ་འཁྲུངས་པའི་དུམ་བུ།
རྗེ་བཙུན་གྱི་ཚེམ་གྱི་དུམ་བུ། གནམ་ཁའུ་པའི་དབུ་ཐོད་ལ་ཕྱག་རྡོར་དང་ཨ་ཡིག་རང་བྱོན་འཁྲུངས་པའི་དུམ་བུ། ཆོས་རྗེ་ས་པཎ་གྱི་རིང་བསྲེལ། ཀུན་མཁྱེན་བསོད་ནམས་སེང་གེའི་རིང་བསྲེལ། བཀའ་དྲིན་མཉམ་མེད་སྔགས་འཆང་གྲགས་པ་བློ་གྲོས་རྒྱལ་མཚན་གྱི་རིང་བསྲེལ། མུས་ཆེན་འཁོར་ལོ་སྡོམ་པ་དེ་ཉིད་རང་གི་དབུ་ཐོད་ཀྱི་དུམ་བུ་སོགས་སྐུ་གདུང་སྟོབས་ཆེ་བ་དང་། རྗེ་དེ་ཉིད་ཞལ་བཞུགས་དུས་ངེད་རང་ལ་གནང་བའི་དབུ་ལོ་བུབ། ཡང་བདེ་མཆོག་བསྙེན་ཆེན་མཛད་དུས་སོགས་ཀྱི་དབུ་ལོ་སྟོབས་ཆེ་བ། རྗེ་དེ་ཉིད་ཀྱི་རྒྱུན་པའི་བསྒོམ་ཞྭ་ཕྱི་གོས་ཆེན་གྱི་བྱས་པ་སྐུ་དྲག་ཤིན་ཏུ་ཆེ་བ་ངེད་རང་ལ་བྱིན་རླབས་རྟེན་དུ་གནང་བ་དེ་ཉིད་བུབ་མ་ཉམས་པ། ཡང་འཕེལ་གདུང་གི་ཕྱེ་མ་དང་།
ས་ལོ་ཆེན་པོ། ཐེག་ཆེན་རིན་པོ་ཆེ། བདག་ཆེན་གྲགས་བློ་བ། འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་བཟང་པོ། བདག་ཆེན་བློ་གྲོས་པ་རྣམས་ཀྱི་གདུང་རུས་བཏུལ་མ་སྦྱར་བའི་རིལ་བུ། རྒྱ་བོད་ཀྱི་མཁས་གྲུབ་ཕལ་ཆེར་གྱི་གདུང་དང་དབུ་ལོ་སྦྱར་བའི་རིལ་བུ། སེམས་དཔའ་ཆེན་པོའི་གདུང་། རྒྱལ་ཚབ་དམ་པའི་གདུང་། བདག་ཆེན་གྲགས་བློ་བའི་གདུང་།
འཇམ་དབྱངས་ཤེས་རབ་རྒྱ་མཚོའི་གདུང་། བདག་ཆེན་ནམ་མཁའ་རྒྱལ་མཚན་གྱི་གདུང་། དགྲ་བཅོམ་པ་ཉི་མ་གུང་པའི་གདུང་། བྲམ་ཟེ་མཆེད་བདུན་གྱི་གདུང་དང་རིང་བསྲེལ་གྱི་དུམ་བུ། བསེ་མཁར་ཆུང་པའི་གདུང་། ཉན་ཆེན་པའི་གདུང་། ཆོས་རྗེ་ས་པཎ་གྱི་གདུང་། བླ་མ་དཔལ་ལྡན་སེང་གེའི་གདུང་། རྗེ་མུས་ཆེན་གྱི་སྐུ་གཟན་དང་སྐུ་རགས་ཀྱི་དུམ་བུ། སྔགས་འཆང་ཆེན་པོའི་སྐུ་བསྒོམ་དང་སྐུའི་ཨཾ་རག་གི་དུམ་བུ།
སྔགས་འཆང་ཆེན་པོ་དང་། སྔགས་འཆང་གྲགས་པ་བློས་གྲོས་རྒྱལ་མཚན་གཉིས་ཀྱི་གདུང་སྟོབས་ཆེ་བ། རྗེ་ས་པཎ་གྱི་གདུང་ཐལ་རིང་བསྲེལ་མ། རྗེ་བཙུན་གྲགས་པའི་ཕྱག་ཕྲེང་ཁུག་གི་དུམ་བུ། རྗེ་ཀུན་དགའ་གྲོལ་མཆོག་གི་དབུ་ཞྭ་དུམ་བུ། རྗེ་དཀོན་མཆོག་རྒྱལ་མཚོའི་གདུང་། རྗེ་སངས་རྒྱས་རིན་ཆེན་ཀྱི་ཤངས་མཚལ་དང་ཆབ་སེར་རིལ་བུ། རྗེ་སངས་རྒྱས་སེང་གེའི་གདུང་། རྗེ་རིན་ཆེན་ཆོས་འཕེལ་གདུང་། འཇམ་དབྱངས་སངས་རྒྱས་རིན་ཆེན་གྱི་གདུང་།
རྗེ་རྡོ་རྗེ་འཆང་གི འཇམ་དབྱངས་ནམ་མཁའ་སངས་རྒྱས་ཀྱི་གདུང་། རྗེ་ཡོངས་འཛིན་གྱི་ཚེམ་གྱི་དུམ་བུ། འཇམ་དབྱངས་ཤེས་རབ་རྒྱ་མཚོའི་དབུ་ཐོད་དུམ་བུ། འདྲེན་མཆོག་དམ་པའི་ཕྱག་སེན། བྲམ་ཟེ་དྲི་མེད་སྙིང་པོའི་ཕྱག་མཛུབ་ཀྱི་རྐང་འོམ་བུ་གླང་མཁར་ན་གཏེར་དུ་བཞུགས་པ། གཏེར་སྟོན་ཤེས་རབ་འོད་ཟེར་གྱི་གཏེར་ནས་སྤྱན་དྲངས་པའི་དུམ་བུ། ཐེག་ཆེན་པའི་གདུང་ཐལ། ཤར་པ་ཡེ་ཤེས་རྒྱལ་མཚན་པའི་གདུང་། ཐེག་ཆེན་ཆོས་རྗེའི་སྐུ་ཤ་སྟོབས་ཆེ་བ།
མ་ཅིག་སངས་རྒྱས་རེ་མའི་སྐུ་ཤ ཆོས་རྗེ་གཡག་པའི་གདུང་། སློབ་དཔོན་པདྨའི་ཚེ་རིལ། འཇམ་དབྱངས་སངས་རིན། རྗེ་ལྷ་མཆོག་སེང་གེ ས་ལོ་ཐམས་ཅད་མཁྱེན་པ། སྔགས་འཆང་ཆེན་པོ། སྔགས་འཆང་གྲགས་པ་བློ་གྲོས་རྒྱལ་མཚན་རྣམས་ཀྱི་བདུད་རྩི་རིལ་བུ། དབོན་སྟོན་སྐྱེར་ཁང་པའི་གདུང་། ཞ་ལུ་མཁྱེན་རབ་ཆོས་རྗེའི་གདུང་།
བླ་མ་མཉམ་མེད་ཆེན་པོའི་གདུང་། པཎྜི་ཏ་གྲགས་པ་རྡོ་རྗེའི་གདུང་། པཎ་ཆེན་ཤཱཀྱ་ཤྲཱིས་དབུ་ལོ། ས་ལོའི་དབུ་ལོ། སྔགས་འཆང་ཆེན་པོའི་བདེ་ཀྱེ་གཉིས་པའི་གསུང་བསྙེན་གནང་དུས་ཀྱི་དབུ་ལོ། ཡང་སྔགས་འཆང་ཆེན་པོའི་སྒོ་རུམ་བསེ་འབག་གི་དྲུང་དུ་ཤཱ་ས་ནའི་གསུང་བཟླས་གནང་དུས་ཀྱི་དབུ་ལོ། ཡང་སྔགས་འཆང་ཆེན་པོའི་བྱས་འགྱུར་དུ་ལོ་གསུམ་གནང་དུས་ཀྱི་དབུ་ལོ། ལམ་ཟབ་དང་ལམ་ཀྱི་ཐུན་བཞི་ལ་དབང་བཞི་ལེན་པ་གཙོར་བོར་མཛད་དེ་ཨཥྚ་འབུམ་ཕྲག་སོ་གཉིས་གནང་དུས་ཀྱི་དབུ་ལོ། སྔགས་འཆང་དེ་ཉིད་ཀྱི་སྐུ་གདུང་རིལ་བུ་ལས་ཞུས་པའི་དབུ་ལོ། རྗེ་བཙུན་གྲགས་པའི་དབུ་ལོ།
རྗེ་དཀོན་མཆོག་ལྷུན་གྲུབ་ཀྱི་དབུ་ལོ། ལོ་ནས་སྤྱན་སྔ་རིན་པོ་ཆེ་ངག་དབང་ཆོས་གྲགས་ཀྱི་དབུ་ལོ། རྗེ་རྡོ་རྗེ་འཆང་གི་དབུ་ལོ། སེམས་དཔའ་ཆེན་པོའི་དབུ་ལོ། གྲུབ་ཆེན་དཔལ་ལྡན་བཀྲ་ཤིས་ཀྱི་དབུ་ལོ། རྗེ་སངས་རྒྱས་སེང་གེའི་དབུ་ལོ། ཀུན་མཁྱེན་རིན་པོ་ཆེའི་དབུ་ལོ། ཤར་པ་ཡེ་ཤེས་རྒྱལ་མཚན་གྱི་དབུ་ལོ། གློ་བོ་མཁན་ཆེན་གྱི་དབུ་ལོ། རྒྱལ་པོ་འོད་ཟེར་གོ་ཆའི་དབུ་ལོ།
འུ་ཡུག་པ་རིག་པའི་སེང་གེའི་དབུ་ལོ། གཞན་ཡང་དུས་ཕྱིས་སྔགས་འཆང་ཆེན་པོའི་རྒྱ་བོད་ཀྱི་མཁས་གྲུབ་ཐམས་ཅད་ཀྱི་དབུ་ལོ་རྣམས་ཕྱོགས་གཅིག་ཏུ་བསྡུ་བར་མཛད་པའི་དབུ་སྐྲ་ཀུན་འདུས་སྟོབས་ཆེ་བ། འཁོན་དཀོན་མཆོག་རྒྱལ་པོ་དང་ས་ཆེན་ཐུན་མོང་བའི་སྐུ་བེམ་དུམ་བུ། དཔལ་ལྡན་བླ་མ་དམ་པའི་ན་བཟའ་དུམ་བུ། རྡོ་རྗེ་འཆང་ཀུན་དགའ་བཟང་པོའི་སྐུ་ཆས་ཚངས་མ་མུས་ཆེན་སངས་རྒྱས་རིན་ཆེན་གྱིས་འཕན་ཡུལ་ལྷུན་པོ་རྩེར་གསེར་སྐུ་སྐུ་ཚད་ཀྱི་གཟུངས་བཞུགས་ལ་གནང་བ་དགའ་ལྡན་པའི་དམག་གིས་བཤིག་ནས་བཏོན་པ་ཆོས་རྗེ་ཀུན་དགའ་ལེགས་གྲུབ་པའི་ཕྱག་ཏུ་བྱུང་བ། སྔགས་འཆང་ཆེན་པོར་ཕུལ་བའི་སྐུ་ཆས་ཀྱི་དུམ་བུ། ཡང་རྗེ་རྡོ་རྗེ་འཆང་གི་སྐུ་རགས་ཀྱི་དུམ་བུ། བྱང་སེམས་ཟླ་བ་རྒྱལ་མཚན་གྱི་སྐུ་ཆས་ཀྱི་དུམ་བུ། ངོར་ཆེན་དཀོན་མཆོག་ལྷུན་གྲུབ་ཀྱི་སྤུར་རས། ཀུན་མཁྱེན་ཆེན་པོའི་སྐུ་གཟན་གྱི་དུམ་བུ།
རྗེ་རྡོ་རྗེ་འཆང་གི་སྐུ་འཆིང་གི་དུམ་བུ། རྗེ་ཀུན་དགའ་དབང་ཕྱུག་གི་གདུང་རས། ཡོངས་འཛིན་དཀོན་མཆོག་འཕེལ་བའི་སྐུ་ཆོས་ཀྱི་དུམ་བུ། རྒྱལ་སྲས་ཐོགས་མེད་པ་དང་། ཀུན་མཁྱེན་སངས་རྒྱས་འཕེལ། རྗེ་སངས་རྒྱས་རིན་ཆེན་རྣམས་ཀྱི་ན་བཟའི་དུམ་བུ། ངོར་ཆེན་དཀོན་མཆོག་ལྷུན་གྲུབ་ཀྱི་དབུ་ཞྭའི་དུམ་བུ། རྡོ་རྗེ་གདན་པ་ཀུན་དགའ་རྣམ་རྒྱལ་གྱི་སྐུ་བེམ། སྐུ་གཟན། སྐུ་ཤམ་གྱི་དུམ་བུ།
ས་ལོ་ཐམས་ཅད་མཁྱེན་པའི་ཤངས་མཚལ། ཤངས་སྣབ། དབུ་ཞྭའི་ནང་དར། ཤངས་ཕྱིས། སྤུར་རས། སྐུ་ཐབས། སྐུ་རགས་ཁ་ཚར། ཕུར་པའི་སྲུང་འཁོར་དབུ་ཐོག་ཏུ་ཕུབ་པ་དབུའི་སྐུ་དྲག་ཡོད་པ་རྣམས་ཀྱི་དུམ་བུ་རྣམས་བཞུགས་སོ། ། འདིར་སྨྲས་པ། འབྲེལ་ཚད་དོན་ལྡན་མུས་པ་ཆེན་པོ་ཡིས། །
སྐུ་བརྙན་དངོས་དང་འདྲ་བའི་ངོ་མཚར་ཅན། ། གྲངས་མེད་བྱིན་རླབས་རིན་ཆེན་གཏེར་གྱུར་འདི། ། ངག་དབང་ཀུན་དགས་དད་པའི་མཐུ་ལས་བསྐྲུན། ། སྐྱོན་མེད་བླ་མ་དམ་པས་རྗེས་བཟུང་སྟེ། ། ཟབ་རྒྱས་གདམས་པ་རྒྱ་མཚོའི་མཛོད་བཟུང་ནས། ། དངོས་གྲུབ་ཐམས་ཅད་བླ་མ་ཁོ་ན་ལས། ། གཞན་ལ་མི་རེ་དམ་པའི་རྣམ་ཐར་ཡིན། ། ཚུལ་འདི་སྔོན་ཚེ་དཔྱོད་ལྡན་ཡོངས་ལ་གྲགས། ། དེང་དུས་ཁོ་བོའི་སྤྱོད་ཡུལ་ལས་གཞན་གང་། ། དེ་ཕྱིར་དམ་པའི་མགོན་གྱིས་ཉེར་བཟུང་ནས། །
ཤེས་ནས་དད་པ་ཐོབ་འདི་སྐལ་བ་བཟང་། ། ཞེས་པ་འདི་ནི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་བཙུན་བླ་མ་མུས་པ་ཆེན་པོ་དེ་ཉིད་ཟབ་མོ་ཆོས་དབྱིངས་སུ་མཉམ་པར་བཞག་པའི་ཚུལ་བསྟན་ནས་ལོ་ལྔ་ལོན་པ་ཆུ་ཁྱི་ཟླ་བ་ལྔ་པའི་རྗེ་བླ་མ་དེ་ཉིད་ཀྱི་དུས་དྲན་གྱི་མཆོད་པ་འབུལ་བ་ལ་ཁད་ཉེ་བའི་དཀར་པོའི་ཕྱོགས་ཀྱི་ཚེས་ལ། ཁྱབ་བདག་འཁོར་ལོའི་མགོན་པོ་དེ་ཉིད་ཀྱིས་དངུལ་སྐུ་གསར་བཞེངས་ལ་གཟུངས་བཞུགས་རབ་གནས་བགྱིས་པའི་ཉིན་ཡི་གེ་འདི་ཡང་བོད་ཀྱི་རྡོ་རྗེ་གདན་དཔལ་ས་སྐྱའི་བཞི་ཐོག་བླ་བྲང་དུ་སྦྱར་བའོ། ། ཡི་གེ་པ་ནི་གདོང་དགའ་བ་གསོ་བ་རིག་པ་དང་ཡི་གེའི་འདུ་བྱེད་ལ་མཁས་པ་བསམ་དོན་འགྲུབ་ཀྱིས་བགྱིས་སོ། ། ལེགས་པར་བྱས་པའི་བསོད་ནམས་འདི་ཡི་མཐུས། བདག་ཅག་དཔོན་སློབ་དུས་འདིར་ཚེ་རིང་ཞིང་། བསམ་དོན་ཀུན་འགྲུབ་བསྟན་པ་རྒྱས་པ་དང་། ཕྱི་མ་བདེ་བ་ཅན་དུ་སྐྱེ་བར་ཤོག ། སརྦ་མངྒལཾ།།
༈ །།ཤབ་སྒོ་ལྔའི་ཡུལ་ལྗོངས་ཁྱད་པར་ཅན་དགེ་སྡིངས་སྲིན་པོ་ཆོས་རྫོང་ཁམས་གསུམ་ཟིལ་གནོན་གྱི་མགོན་ཁང་སྲིད་གསུམ་རྣམ་རྒྱལ་བཞེངས་དུས་བཀའ་བསྒོ་འཕྲིན་བཅོལ་མཛད་པའི་ཡི་གེ་བཞུགས། ༡༧༠ ན་མོ་གུ་རུ་པུཎྱ་ཨིནྡྲ་ཀིརྟི་མ་ཏི་བུདྡྷ་དྷྭ་ཛ་ཡེ། ཨོཾ་ཤྲཱི་མ་ཧཱ་ཀཱ་ལ་ཡ། མཧཱ་ཀ་ལི་དེ་ཝི་ཡེ། ཙ་ཏུརྨུ་ཁ། བཛྲ་ཀ་ལ་ཡཀྵ། བཛྲ་ཀི་ལ་ཡཀྵི་ཎི། བཛྲ་ཡཀྵ་པུ་ཏྲ། བཛྲ་རུ་ཏྲ་བྷ་ཊ། བཛྲ་རུ་ལུ་རཀྵ་སི་ས་པ་རི་ཝཱ་ར།
ས་མ་ཡ་སྨ་ར་སི། ས་མ་ཡ་མཱ་ཏི་ཀྲ་མ་ཐ། ས་མ་ཡ་རཀྵནྟུ། བསྟན་སྲུང་ཀུན་གྱི་གཙོ་བོ་དཔལ་ལྡན་ནག་པོ་ཆེན་པོ་གུར་གྱི་མགོན་པོ། ཡུམ་ཆེན་ཨེ་ཀ་ཛ་ཊི། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་ཞིང་སྐྱོང་དབང་ཕྱུག་ཞལ་བཞི་པ། ཡུམ་ཆེན་སྲིང་མོ་བཞི་ལས་ཀྱི་གཤན་པའི་ཚོགས་དང་བཅས་པ་རྣམས་དང་། དཔལ་ལྡན་དམག་ཟོར་རྒྱལ་མོ། བཀའ་ཉན་གནོད་སྦྱིན་ཡབ་ཡུམ། ཁམས་གསུམ་སྲོག་དབུགས་ཀྱི་བདག་པོ་ལས་མཁན་མོན་བུ་པུ་ཏྲ།
བྷ་ཊ་གསེར་གྱི་སྤུ་གྲི་མ། འཁོར་རུ་འདྲེན་སྡེ་བཞི། དྲེགས་པ་ཕོ་རྒྱུད་མོ་རྒྱུད། ཡེ་ཤེས་སྒོ་མ་བཞི། ཞིང་སྐྱོང་དུར་ཁྲོད་ཀྱི་བདག་པོ་ཡབ་ཡུམ། དཔལ་ལྡན་དཀར་མོ་ཉི་ཟླ་བདུད་རྒྱལ་ཐོད་པའི་ཕྲེང་བ་ཅན། ཕུར་སྲུང་དམ་ཅན་བཅུ་གཉིས་སོགས་ས་སྐྱ་པའི་བསྟན་སྲུང་དབང་པོ་ཁྱེད་རྣམས་ལ་ཞུ་ཞིང་གསོལ་བ་ནི། སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་དང་། དེའི་ཐུགས་ཀྱི་སྲས་མཆོག་བདག་གི་བླ་མ་འཇམ་མགོན་གྲུབ་པའི་དཔའ་བོ་པདྨའི་རྣམ་འཕྲུལ་བསོད་ནམས་དབང་པོ། བྱང་ཆུབ་སེམས་དཔའ་ཞི་བ་འཚོའི་རྣམ་པར་འཕྲུལ་པ་རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས་སྟེ་སྔགས་འཆང་བླ་མ་ཡབ་སྲས་མཚུངས་མེད་དེ་གསུམ་གྱི་ཐུགས་ཀྱི་དགོངས་པ་བསྐངས་བའི་ཕྱིར།
སྐྱེས་ཆེན་དམ་པ་དེ་དག་གི་རྗེས་སུ་ཞུགས་པའི་སློབ་བུའི་ཐ་ཆུང་དུ་གྱུར་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་བདག་གི་ལེགས་པར་བཞེངས་པའི། ཤབ་སྒོ་ལྔའི་ཡུལ་ལྗོངས་ཁྱད་པར་ཅན་དགེ་སྡིངས་སྲིན་པོ་ཆོས་རྫོང་ཁམས་གསུམ་ཟིལ་གནོན་གྱི་མགོན་ཁང་ངོ་མཚར་ཅན་སྲིད་གསུམ་རྣམ་རྒྱལ་དུ་མཚན་གསོལ་བ་རྟེན་དང་བརྟེན་པར་བཅས་པ་འདི་རྣམས་ལ། དཔལ་ས་སྐྱའི་བཀའ་སྲུང་ཁྱད་པར་ཅན་མཐུ་དང་རྫུ་འཕྲུལ་གྱི་མངའ་བདག་ཁྱེད་རྣམས་བརྟན་པར་བཞུགས་ལ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། དམ་ཚིག་སྲུང་། བསྟན་པ་སྐྱོང་། དཀོན་མཆོག་གི་དབུ་འཕངས་བསྟོད། དགེ་འདུན་གྱི་སྡེ་སྐྱོང་། ཁྱད་པར་ལྷ་འདི་ཆོས་སྐྱོང་འདི་ཉིད་ཀྱི་སྲུང་མ་མཛད་ནས་དགེ་སྡིངས་བཀྲ་ཤིས་བསམ་འགྲུབ། བསམ་འགྲུབ་བདེ་ཆེན།
དགེ་སྡིངས་སོགས་ཀྱི་ཐོག་དྲངས། རང་ཞབས་སུ་གཏོགས་པའི་ཆོས་གཞིས་སྐྱ་སེར་སྐྱེ་འགྲོ་ཀུན་གྱི་མགོན་སྐྱབས་དང་དཔུང་གཉེན་དམ་པ་མཛད་ནས་བསྟན་པ་ཇི་སྲིད་གནས་ཀྱི་བར་དུ་དཔལ་ས་སྐྱ་པའི་གདུང་བརྒྱུད་འདི་མཆེད་པའི་བཀའ་འབངས་ལས་དུས་ནམ་དུ་ཡང་གཞན་དུ་སྐད་ཅིག་ཙམ་འགྱུར་བ་མེད་པའི་འཕྲིན་ལས་དམ་པ་མཛོད་ཅིག གཞན་ཡང་ཤབ་སྒོ་ལྔའི་ཡུལ་ལྗོངས་ན་གནས་པ་ཀུན་ཀྱང་ཕན་ཚུན་བྱམས་པའི་སེམས་དང་ལྡན་ཞིང་། ང་རྒྱལ། འགྲན་སེམས། ཕྲག་དོག དབེན་སྐྱོ་མ་དཀྲུག་བཅོལ་སོགས་མི་དགེ་བའི་ཕྱོགས་ཀུན་ཞི་ནས་སྔགས་འཆང་བདག་གི་དབང་དུ་འདུ་བར་མཛོད་ཅིག བྱེ་བྲག་ཏུ་རྣལ་འབྱོར་པ་ངག་དབང་ཀུན་དགའ་བསོད་ནམས་དཔོན་སློབ་འཁོར་དང་བཅས་པའི་བསམ་དོན་ཐམས་ཅད་ཆོས་བཞིན་དུ་འགྲུབ་ཅིང་། ས་སྐྱ་པའི་གདུང་བརྒྱུད་དྲི་མ་མེད་པ་ཆུ་བོའི་རྒྱུན་བཞིན་འབྱུང་བ་དང་། དེ་དག་གིས་ཀྱང་ས་སྐྱ་པའི་བསྟན་པ་འདྲེས་མེད་པའི་གསུང་རབ་ལ་འཆད་རྩོད་རྩོམ་གསུམ་དང་།
ཐོས་བསམ་སྒོམ་གསུམ་གྱིས་སྒོ་ནས་ས་སྐྱ་པའི་བསྟན་པ་རྣལ་མ་ལྷད་མེད་འཕེལ་ཞིང་རྒྱས་པ་དང་། དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་རྒྱུན་འདི་ཉིད་མི་ཉམས་ཤིང་གོང་ནས་གོང་དུ་འཕེལ་ཞིང་རྒྱས་པའི་ཐབས་ཁོ་ན་བྱེད་ཅིང་ནུས་པ་ཕུན་སུམ་ཚོགས་པ་འབྱུང་བའི་འཕྲིན་ལས་མཛོད་ཅིག སྤྱིར་ཡངས་པའི་རྒྱལ་ཁམས་ཐམས་ཅད་དུ་ལོ་ལེགས་ཤིང་སྐྱ་རྒྱལ་བ་མི་ནད་ཕྱུགས་ནད་ཐམས་ཅད་རྒྱུན་ཆད་ཅིང་མི་འབྱུང་བ་དང་། ། དུས་ཀྱི་འཁྲུག་པ་ཐམས་ཅད་ཉེ་བར་ཞི་བ། ཁྱད་པར་དུ་དཔལ་ལྡན་ས་སྐྱ་དང་། ཤབ་སྒོ་ལྔའི་ཡུལ་ལྗོངས་འདི་ཉིད་དུ་མི་ལ་ན་ཚ། ཕྱུགས་ལ་གོད་ཁ། ཞིང་ལ་སད་སེར་བ། འབུ་ཐན་པ། ཁ་བ་ལ་སོགས་པའི་ལོ་དགྲ་ཐམས་ཅད་དེ།
མདོར་ན་འགལ་རྐྱེན་མི་མཐུན་པའི་ཕྱོགས་ཐམས་ཅད་ལས་སྲུང་བ་དང་། མཐུན་རྐྱེན་ཚེ་དང་བསོད་ནམས། དཔལ་དང་འབྱོར་བ། སྙན་གྲགས་ཐམས་ཅད་དང་། ཆོས་དང་མཐུན་པའི་བསམ་པ་ཆེན་པོ་ལ་སོགས་པ་ལེགས་པའི་ཡོན་ཏན་གྱི་ཕྱོགས་ཐམས་ཅད་འཕེལ་ཞིང་རྒྱས་པའི་འཕྲིན་ལས་དམ་པ་མཛོད་ཅིག སྤྱིར་རྒྱལ་བའི་བསྟན་པ་བཤིག་པ། དཀོན་མཆོག་གི་དབུ་འཕངས་སྨོད་པ། དགེ་འདུན་གྱི་སྡེ་དཀྲུག་པ། སྐྱེ་འགྲོ་ཡོངས་ཀྱི་བདེ་སྐྱིད་འཇོམས་ཤིང་སེམས་ཅན་ཡོངས་ལ་འཚེ་བ། ཁྱད་པར་བདག་ཅག་དཔོན་སློབ་འཁོར་དང་བཅས་པ་རྣམས་དང་།
གདན་ས་ཆེན་པོ་དཔལ་ལྡན་ས་སྐྱ་དང་། འདྲ་འདྲི་ཆོས་རྫོང་ཁམས་གསུམ་ཟིལ་གནོན་གྱི་ཡབ་འབངས་སུ་གྱུར་པའི་སྡེ་དང་བསྟན་པར་གཏོགས་པ་རྣམས་ལ་བསམ་པ་ངན་པ། སྦྱོར་བ་རྩུབ་པར་བྱེད་པའི་སྒོ་ནས་དོ་བདོ་བ། ཕོད་བཙུགས་པའི་གནོད་བྱེད་དགྲ་བགེགས་འབྱུང་པོ་མི་དང་མི་མ་ཡིན་པའི་དམ་ཉམས་ཕྱི་ནང་གསང་གསུམ། ས་འོག་ས་སྟེང་ས་བླ་གང་ན་གནས་པ་ཐམས་ཅད་མྱུར་དུ་ཚར་བཅད་ནས་རྣམ་ཤེས་ཆོས་ཀྱི་དབྱིངས་སུ་བསྐྱལ་ནས་འཇིག་རྟེན་གྱི་ཁམས་སུ་གནས་པ་ཐམས་ཅད་རྫོགས་ལྡན་གྱི་དུས་བཞིན་བདེ་སྐྱིད་ཕུན་སུམ་ཚོགས་པ་འབྱུང་བའི་འཕྲིན་ལས་མཛོད་ཅིག མཁྱེན་བརྩེ་ནུས་ལྡན་རྩ་བརྒྱུད་བླ་མ་དང་། ། དབྱེར་མེད་བསྟན་སྲུང་དཔའ་བོ་ཁྱེད་རྣམས་ཀྱིས། ། སྔགས་འཆང་བདག་ཅག་དཔོན་སློབ་འཁོར་བཅས་ཀྱི། ། འདི་ཕྱིའི་དོན་ཀུན་ཡིད་བཞིན་འགྲུབ་པར་མཛོད། ། ཀྱེ་མ་དེང་དུས་ཆོས་པར་རློམ་པ་རྣམས། །
ཕལ་ཆེར་འདིར་སྣང་ཁོ་ནས་ཨ་འཐས་ཀྱིས། ། ཕྱི་མ་བརྗེད་ནས་བྱོལ་སོང་བཞིན་དུ་འཆི། ། དེ་ཕྱིར་བདག་གི་ཡིད་སྨོན་འདི་ལྟར་གྱུར། ། གཡེངས་མེད་ཆོས་མཐུན་མཐུན་རྐྱེན་ལ་སྤྱོད་ཅིང་། ། མི་ཚེ་འཆད་ཉན་སྒྲུབ་ལ་དྲིལ་སྙམ་ཀྱང་། ། བསྟན་པའི་རྩ་བ་དཔལ་ལྡན་ས་སྐྱ་པའི། ། ཁུར་འདིས་གཡེངས་བར་གྱུར་མོད་དེ་ལྟ་ནའང་། ། ཕྱི་ལྟར་འཕྲིན་ལས་རྣམ་བཞིའི་བསྟན་པ་སྤེལ། ། ནང་དུ་ཟབ་མོའི་ལམ་ལ་རྩེ་གཅིག་དྲིལ། ། དུས་རྣམས་ཀུན་དུ་བླ་མ་དཀོན་མཆོག་ལ། །
གསོལ་བ་འདེབས་འདི་ཁོ་བོའི་རྣམ་ཐར་ལེགས། ། བདག་ཅག་དཔོན་སློབ་རྣམས་ཀྱི་བསམ་པ་བཞིན། ། ཚེ་མཐར་ཕྱིན་ཞིང་རེ་སྨོན་ཀུན་འགྲུབ་སྟེ། ། བསྟན་པ་རྒྱས་ཤིང་དེ་རྒྱུན་བསྐལ་པའི་བར། ། གདུང་བརྒྱུད་རྒྱུན་མི་ཆད་པས་སྐྱོང་གྱུར་ཅིག ། རྩ་བརྒྱུད་བླ་མ་ཐུགས་རྗེའི་གཏེར་མངའ་ཞིང་། ། བཀའ་སྲུང་རྣམས་ཀྱང་མཐུ་རྩལ་བསམ་ལས་འདས། ། བདག་ཅག་ལྷག་བསམ་དག་པའི་ནུས་མཐུ་ཡིས། ། བསམ་དོན་མ་ལུས་འབད་མེད་ལྷུན་གྲུབ་ཤོག ། རྗེ་བཙུན་བླ་མ་སྐྱབས་ཆེན་དཀོན་མཆོག་གསུམ། །
ཡི་དམ་ཆོས་སྐྱོང་ནོར་ལྷ་བཅས་རྣམས་ཀྱིས། ། ཐུགས་རྗེས་བདག་དང་བདག་གི་རིགས་བརྒྱུད་ཀྱིས། ། ཁམས་གསུམ་དབང་དུ་འདུ་བའི་བཀྲ་ཤིས་སྤྱོན། ། མངྒལཾ་མསྟུ་སརྦ་ཛ་ག་ཏཾ།། ༈ །།ལེགས་བཤད་སྙན་པའི་སྒྲ་དབྱངས་བཞུགས། ༡༧༡ ཏྲི་ཀ་ལ་ཛྙཱཿབུདྡྷ་དྷྭ་ཛ་ཡེ་ན་མཿ འདིར་སྨྲས་པ། མཚན་ཉིད་ལྡན་པའི་བླ་མས་རྗེ་བཟུང་ཞིང་། ། རིམ་གཉིས་ཟབ་མོའི་དོན་ལ་རབ་བརྩོན་པས། ། མཉམ་གཞག་རྗེས་ཐོབ་གཅིག་ཏུ་འདྲེས་པ་ཡིས། །
མཚན་དོན་ལྡན་པ་སྔགས་འཆང་རྒྱལ་མཚོའི་ཚོགས། ། འདུས་པའི་དབུས་སུ་རང་ལོ་ཉེར་གཅིག་ལ། ། ལམ་མཆོག་གསུང་ངག་རིན་ཆེན་དགའ་སྟོན་སྤེལ། ། སྔོན་ཆད་ཚེ་འདིར་ཡུན་དུ་མ་སྦྱངས་མོད། ། འོན་ཀྱང་ཡོངས་འཛིན་མཆོག་གི་བཀའ་དྲིན་ལས། ། རྒྱས་བཤད་དོན་བསྡུས་མཚམས་སྦྱར་ལ་སོགས་པ། ། གང་ལའང་ཐོགས་པ་མེད་པའི་བློ་རྒྱས་པས། ། ཐོས་པས་རྣར་སྙན་བསམ་པས་དོན་བཟང་དང་། ། ལྡན་ཕྱིར་འདུས་པའི་ཚོགས་རྣམས་མགྲིན་གཅིག་པས། ། ཁྱོད་ཀྱི་གཞོན་ནུའི་ལང་ཚོ་འདི་འདྲ་ལ། །
ལེགས་པར་བཤད་པའི་ངོ་མཚར་འདི་ལྟ་བུ། ། ངེས་པར་འཇམ་དབྱངས་མིའི་གཟུགས་ཅན་ཞེས། ། བསྔགས་པ་བརྗོད་པའི་སྙན་ཚིག་དུ་མ་ཡིས། ། ཉིན་མཚན་འདའ་བའི་དུས་འདི་ཨེ་མ་མཚར། ། འོན་ཀྱང་ཁོ་བོ་བྱང་གི་མཐར་སླེབ་པས། ། དད་ལྡན་སློབ་མའི་ཚོགས་དང་ས་ཡུལ་གྱི། ། སྐལ་བས་ད་རེས་ཀུན་དོན་མ་འགྲུབ་མོད། ། དེ་ལྟ་མོད་ཀྱི་ད་ནི་མི་རིང་བར། ། སྣོད་ལྡན་མཐའ་དག་སྨིན་གྲོལ་འགོད་པར་སྨོན། ། དེ་བཞིན་དད་ལྡན་རྣམས་ཀྱི་ཡིད་ལ་ཟུང་། །
ཞེས་པ་འདི་ནི་གནས་ལྔ་རིག་པའི་ཆོས་ཀྱི་རྗེ། ། ས་སྐྱ་པཎ་ཆེན་གང་གི་རྣམ་ཐར་བཟང་པོ་ལ། ། སྨོན་པའི་སེམས་ལྡན་ངག་དབང་ཀུན་དགའ་བསོད་ནམས་ཞེས། ། ཤཱཀྱའི་དགེ་ཚུལ་ས་སྐྱ་པ་དེས་སྨྲས་པའོ། ། དགེའོ།། ༈ །།སྦྱོར་དྲུག་བསྒོམ་དུས་ཀྱི་ཉམས་དབྱངས་རང་སེམས་བདེ་སྟོང་གི་མྱུ་གུ་ཞེས་བྱ་བ་བཞུགས་སོ། ༡༧༢ དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། ། བདེ་ཀྱེའི་ལམ་བཟང་སོགས་བསྒོམ་པས། ། སྦྱོར་དྲུག་ཉམས་རྟགས་ཀུན་ཤར་བའི། ། རྗེ་བཙུན་མུས་པ་ལས་ཆེན་པོ། །
སངས་རྒྱས་རྒྱལ་མཚན་ལ་གསོལ་བ་འདེབས། ། བདག་དང་ལྟོས་བཅས་ཀྱི་བུ་སློབ། ། འདི་ཀུན་ཐུགས་རྗེ་ཡིས་ཟུང་ལ། ། དུས་འདིར་བསམ་དོན་ཀུན་འགྲུབ་ཅིང་། ། ཕྱི་མ་བདེ་ལྡན་དུ་དྲོངས་ཤིག ། དེང་དུས་སྤྲུལ་པ་ཡི་སྐྱེས་ཆེན། ། སྤྱན་སྔ་ཆོས་རྗེ་ཡི་དྲུང་དུ། ། དུས་འཁོར་སྨིན་གྲོལ་རྣམས་ནོས་ཚེ། ། ཉམས་ཤར་གླུ་དབྱངས་འདི་འཐེན་ནོ། མིག་གཉིས།་་་་་།
འཁོར་ལོ་བསྒྱུར་བ་ཡི་ལྟ་སྟངས། ། ཉི་ཟླ་སྒྲ་གཅན་གསུམ་བཅིངས་ཐབས། རྐང་པ་གཉིས།་་་་་། རྡོ་རྗེ་སྐྱིལ་ཀྲུང་གིས་གནད་ཀྱིས། ། བཤང་གཅི་ཁུ་བ་ཡི་རྩ་བསྡམས། ། ཁུ་ཚུར་བརླ་སྟེང་དུ་བསྲངས་འདི། ། རོ་རྐྱང་དབུ་མ་རུ་འཇུག་ཐབས། ། ཕོ་བ་གཡོ་མེད་ཀྱི་བར་རླུང་། ། རྒྱུན་འཛིན་ཏིང་འཛིན་གྱི་གཞི་མ། ། སྟེང་སྐྱོན་འོག་སྒོ་ཡི་གནད་དང་། །
འོག་གེགས་སྟེང་རླུང་གི་སེལ་བྱེད། ། སྐྱིལ་ཀྲུང་རྣམ་གསུམ་གྱི་གནད་འདི། ། དུས་འཁོར་རྒྱུད་རྒྱལ་གྱི་སྙིང་པོ། རང་སེམས།་་་་་། མ་བཅོས་ཡིད་བྱེད་དང་བྲལ་བར། ། ཡེངས་མེད་མཉམ་གཞག་ཏུ་བསྐྱངས་པས། ། ལས་རླུང་དབུ་མ་རུ་ཐིམ་ནས། ། གཟུང་འཛིན་རྣམ་རྟོག་ཀུན་ཡལ་ཏེ། ། འགག་མེད་སྟོང་གཟུགས་ཀྱི་རང་བཞིན། ། འཁོར་འདས་སྣ་ཚོགས་ཀྱི་ལྟད་མོ། །
མྱོང་ཡང་མྱོང་སྟོང་གི་བློ་འདས། ། གདོད་མའི་གནས་ལུགས་ཀྱི་ངོ་བོ། ། ལྟ་རྒྱུ་མེད་པ་ལ་བལྟས་པས། ། མཐོང་རྒྱུ་མེད་པ་རུ་མཐོང་ནས། ། སྒོམ་དུ་མེད་པའི་ཚུལ་བསྒོམ་པས། ། གྲོལ་རྒྱུ་མེད་པའི་སེམས་གྲོལ་བའི། ། འཆར་སྒོར་ངོ་མཚར་ཅན་འདི་དང་། ། རྒྱུན་དུ་འབྲལ་མེད་དུ་འགྲོགས་ཏེ། ། ཚེ་རབས་གཏན་ལེགས་ཀྱི་འདུན་མ། ། དུས་འདིར་འབད་མེད་དུ་ཟིན་པར། །
རྩ་བརྒྱུད་བླ་མ་ཡིས་བྱིན་རློབ། ། ཡི་དམ་མཁའ་འགྲོ་ཡིས་གྲོགས་མཛོད། ། ཆོས་སྐྱོང་སྲུང་མ་ཡིས་ལས་སྒྲུབ། ། ཨེ་མ་རྣལ་འབྱོར་དེ་བློ་བདེ། ། ཞེས་པའི་ཉམས་དབྱངས་རང་སེམས་བདེ་སྟོང་གི་མྱུ་གུ་ཞེས་བྱ་བ་འདི་ཡང་། ། ས་སྐྱ་པ་གདོད་ནས་རང་གྲོལ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། སྔོན་གྱི་སྐྱེས་ཆེན་རྗེ་བཙུན་ཚུལ་ཁྲིམས་འབར་གྱི་སྐུའི་རྣམ་པར་ཐར་པར་སྤྲུལ་པ། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ་ཀྱི་དྲུང་དུ་དཔལ་དུས་ཀྱི་འཁོར་ལོ་སྦྱོར་བ་ཡན་ལག་དྲུག་པའི་ཁྲིད་ཞུས་དུས། བཞི་ཐོག་བླ་བྲང་གི་རབ་གསལ་སྦུག་གི་མུན་ཁང་དུ་ལུས་གནད་དམ་པོ་དང་བཅས་ཁྲིད་དམིགས་ཀྱི་དགེ་སྦྱོར་ལ་ཆིག་བསྒྲིལ་བགྱིས་སྐབས། ། ཉམས་ལ་གང་ཤར་འབྱུང་རུང་གི་ཡོན་ཏན་ལ་སྨོན་པའི་ཚུལ་དུ་གླུར་བླངས་བ་འདིས།
རང་གཞན་གྱིས་རྒྱུད་ལ་བདེ་ཆེན་གྱི་དཔལ་འབར་བར་གྱུར་ཅིག ། ཅེས་པའི་ཡི་གེ་པ་ནི་བཀྲ་ཤིས་དོན་འགྲུབ་བོ། ། མངྒལཾ།། ༈ །།སྦྱོར་དྲུག་བསྒོམ་དུས་ཀྱི་ཉམས་དབྱངས་རང་སེམས་བདེ་སྟོང་གི་རང་གཟུགས་ཞེས་བྱ་བ་བཞུགས་སོ། ༡༧༣ ། དཔལ་དང་པོའི་སངས་རྒྱས་ལ་ཕྱག་འཚལ་ལོ། ། བདེ་ཀྱེ་གསང་གསུམ་སོགས་ཉམས་ལེན་གྱི། སྦྱོར་དྲུག་ཉམས་ལེན་ཀུན་ཐུགས་ལ་ཚང་། ། དུས་འཁོར་བ་ཆེན་པོ་མུས་པ་རྗེ། ། ཕ་སངས་རྒྱས་རྒྱལ་མཚན་ཞབས་ལ་འདུད། །
བུ་བདག་དང་བདག་ལ་ལྟོས་བཅས་རྣམས། ། ཚེ་འདི་ལ་བསམ་དོན་ཀུན་འགྲུབ་ཅིང་། ། དུས་ཕྱི་མ་བདེ་བ་ཅན་བགྲོད་མཛོད། ། རྗེ་སྤྲུལ་པའི་སྐྱེས་ཆེན་སྤྱན་སྔ་བས། ། དུས་སྟག་ལོ་ཆུ་སྟོད་ཟླ་བ་ལ། ། ཆོས་དུས་འཁོར་སྨིན་གྲོལ་སྩལ་བའི་ཚེ། ། ཉམས་གང་ཤར་གླུ་དབྱངས་འདི་འཐེན་ནོ། ། སྤྱན་འཁོར་ལོ་བསྒྱུར་བའི་ལྟ་སྟངས་ཀྱིས། ། སྟེང་ཉི་ཟླ་སྒྲ་གཅན་གཡོ་མེད་བཅིངས། ། ཞབས་རྡོ་རྗེའི་སྐྱིལ་ཀྲུང་བརྟན་པ་ཡིས། །
འོག་བཤང་གཅི་ཁུ་བའི་རྩ་གསུམ་བསྡམས། ། ཕྱག་ཁུ་ཚུར་བརླ་སྟེང་བཙུགས་ཏེ་བསྲང་། ། གནད་འདིས་ཀྱང་རོ་རྐྱང་དབུ་མར་འཇུག ། ཕྱལ་གཡོ་འགུལ་མེད་པས་བར་གྱི་རླུང་། ། རྒྱུན་ཆགས་སུ་འཛིན་པ་སྒོམ་གྱི་གཞི། ། སྟེང་ཉེས་པ་འོག་ཏུ་བཅིངས་པས་སེལ། ། འོག་འགགས་པ་སྟེང་རླུང་བྱུང་སྟེ་བསལ། ། གནད་འདི་དག་སྐྱིལ་ཀྲུང་རྣམ་གསུམ་སྟེ། ། རྒྱུད་དུས་ཀྱི་འཁོར་ལོའི་སྙིང་པོ་ཡིན། ། ཐུགས་མ་བཅོས་ཡིད་བྱེད་བྲལ་བའི་ངང་། །
ཡེངས་མེད་དུ་མཉམ་པར་བཞག་པ་ལས། ། ལས་རླུང་གི་རྒྱུ་བ་དྷུ་ཏཱིར་ཐིམ། ། གཟུང་འཛིན་གྱི་རྟོག་པ་དབྱིངས་སུ་ཡལ། ། སྟོང་གཟུགས་ཀྱི་ལྷ་མོ་བཞིན་མཛེས་མ། ། རྣམ་འགྱུར་གྱིས་འཛུམ་ཕྲེང་ཅི་ཡང་ངོམ། ། འབྲལ་མེད་དུ་འཁྱུད་པའི་རྩེ་དགའ་ལས། ། བདེ་ཆེན་གྱི་འདོད་པ་འཇོ་བར་གྱུར། ། ཅིར་སྣང་ཀུན་འགག་མེད་བདེ་སྟོང་ངང་། ། ངེས་དོན་གྱི་དུས་འཁོར་རང་གི་སེམས། ། རང་ཞལ་མཐོང་མེད་ཀྱི་ཚུལ་དུ་མཐོང་། །
བསླུ་མེད་ཀྱིས་ཉམས་རྟགས་བཟང་པོ་འདི། ། འདི་ཕྱི་དང་བར་དོ་ཐམས་ཅད་དུ། ། རྒྱུན་ཆད་མེད་རང་རྒྱུད་ལ་འབྱོར་པར། ། མཚན་ལྡན་གྱི་བླ་མས་བྱིན་གྱིས་རློབས། ། ཨ་ལ་ལ་རྣལ་འབྱོར་སྐལ་བ་བཟང་། ། ཞེས་པའི་ཉམས་དབྱངས་རང་སེམས་བདེ་སྟོང་གི་རང་གཟུགས་ཞེས་བྱ་བ་འདི་ཡང་། ས་སྐྱ་པ་གདོད་ནས་རོལ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། སྔོན་གྱི་སྐྱེས་ཆེན་རྗེ་བཙུན་ཚུལ་ཁྲིམས་འབར་གྱི་སྐུའི་རྣམ་པར་སྤྲུལ་པ། སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ་ཀྱི་དྲུང་དུ་དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་པའི་ཁྲིད་ཞུས་དུས། བཞི་ཐོག་བླང་བྲང་གི་རབ་གསལ་སྦུག་གི་མུན་ཁང་དུ་ལུས་གནད་དམ་པོ་དང་བཅས་ཁྲིད་ཀྱི་དགེ་སྦྱོར་ལ་ཆིག་བསྒྲིལ་བགྱིས་སྐབས།
ཉམས་ལ་གང་ཤར་འབྱུང་རུང་གི་ཡོན་ཏན་ལ་སྨོན་པའི་ཚུལ་དུ་གླུར་བླངས་པ་འདིས། རང་གཞན་གྱི་རྒྱུད་ལ་བདེན་ཆེན་གྱི་དཔལ་འབར་བར་གྱུར་ཅིག ། ཅེས་པའི་ཡི་གེ་པ་ནི་བཀྲ་ཤིས་དོན་གྲུབ་བོ། ། སརྦ་མངྒལཾ།། ༈ །།ཉམས་དབྱངས་རང་ལ་གྲོས་འདེབས་ཞེས་བྱ་བ་བཞུགས། ༡༧༤ ན་མོ་གུ་རུ་བུདྡྷ་དྷྭ་ཛ་ཡེ། སངས་རྒྱས་ཀུན་ལས་ལྷག་པའི་བཀའ་དྲིན་ཅན། ། རྩ་བའི་བླ་མ་རྣམས་ལ་གུས་བཏུད་ནས། ། ཚེ་རབས་ཀུན་དུ་རང་ཉིད་བདེ་བའི་ཐབས། ། རང་ལ་རང་གིས་གྲོས་འདེབས་འདི་ལྟར་གླེང་། །
ཐོག་མེད་དུས་ན་རང་སེམས་འཁྲུལ་སྣང་གི ། རྗེས་སུ་འབྲངས་པས་ལུས་མང་འདོར་ལེན་བྱས། ། ད་རེས་དལ་འབྱོར་ལན་ཅིག་ཐོབ་པ་འདི། ། ནམ་འཆི་ངེས་པ་མེད་དོ་བློ་སྣ་ཐུང་། ། མདོ་རྒྱུད་ཀུན་གྱི་ཟབ་གནད་གཅིག་བསྡུས་ན། ། བླ་མའི་རྣལ་འབྱོར་མཆོག་ལས་གཞན་མེད་པས། ། མཉམ་གཞག་དེ་ཉིད་དོན་ལ་ཆིག་བསྒྲིལ་དང་། ། རྗེས་ཐོབ་དོན་ཡོད་རྣམ་བཞིའི་ལམ་ཁྱེར་གཅེས། ། མདོར་ན་དུས་དང་གནས་སྐབས་ཐམས་ཅད་དུ། ། བླ་མ་རང་སེམས་དབྱེར་མེད་ངང་ཉིད་ལས། །
རང་ལུས་ཡི་དམ་ལྷ་སྐུར་དྲན་བྱས་ལ། ། སྣོད་བཅུད་ལྷག་པའི་ལྷ་ཡི་འཁོར་ལོར་ལྟ། ། སྣང་བ་མ་འགགས་ཀུན་ཀྱང་དག་སྣང་ངང་། ། དེ་ཡང་སྣང་ཐོག་ཉིད་ནས་ངོ་བོས་སྟོང་། ། མྱོང་སྟོང་བརྗོད་བྲལ་གཉུག་མའི་གནས་ལུགས་དེ། ། དྲན་པའི་གསོས་བཏབ་དེ་ཉིད་ངང་ལ་ཞོག ། གཞན་ཡང་བདག་དང་མ་གྱུར་སེམས་ཅན་གྱིས། ། སྡིག་པ་ཅི་བསགས་སྙིང་ནས་འགྱོད་པས་བཤགས། ། དགེ་བ་ཐམས་ཅད་ཕྱི་མ་དག་པའི་ཞིང་། ། བདེ་བ་ཅན་དུ་སྐྱེ་བའི་རྒྱུར་བསྔོའོ། །
སྣང་ཀུན་རྨི་ལམ་སྒྱུ་འདྲར་ལྟ་བ་དང་། ། འཕོ་བའི་རྣལ་འབྱོར་གདེངས་ཐོབ་བར་དུ་སྦྱོངས། ། དེ་ལྟར་བྱས་ནས་རང་དང་ལྟོས་བཅས་རྣམས། ། ཚེ་རབས་གཏན་ལེགས་འདུན་མ་ཟིན་པར་ངེས། ། ཞེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལ་གདམས་པའོ། ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ངག་དབང་ཀུན་དགའ་བསོད་ནམས་ཀྱི་ཉམས་དབྱངས་ཀྱི་སྐོར་སོགས་༡༢༧ ནས་༡༧༤བར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
