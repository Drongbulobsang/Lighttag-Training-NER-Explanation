གསུང་འབུམ། ངག་དབང་ཀུན་དགའ་བསོད་ནམས།
པོད ༢༣༨
དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའ།
༄༅། །ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་ལྡན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། དྲི་མེད་འོད་གསལ་ལྷ་རིགས་འཁོན་གྱི་རྒྱུད། ། ས་སྐྱ་པ་ཞེས་གྲགས་པའི་རྔ་བོ་ཆེ། ། སྲིད་པ་གསུམ་ན་ཆེས་ཆེར་གསལ་བ་ཡིས། ། བཀའ་དྲིན་སྩོལ་མཛད་དཔལ་ལྡན་འཕགས་པར་འདུད། ། ཁྱོད་ཞབས་སེ་ཆེན་རྒྱལ་པོས་ལེགས་བསྟེན་ནས། ། ཤིང་སྒོ་འཛིན་པའི་བོད་ཡུལ་ཆོལ་ཁ་གསུམ། ། དམ་ཆོས་ཡོན་དུ་ཕུལ་བ་ནས་བཟུང་སྟེ། ། ས་སྐྱ་པ་ཡི་འབངས་སུ་མ་གྱུར་སུ། །
དེ་ཕྱིར་ས་སྟེང་གནས་པ་ཐམས་ཅད་ཀྱིས། ། མཆོད་པར་འོས་པ་དཔལ་ལྡན་ས་སྐྱ་པའི། ། རིགས་དང་ཆོས་ཀྱི་བརྒྱུད་འཛིན་བློ་གྲོས་ཅན། ། སྔགས་འཆང་ཁོ་བོ་ལེགས་བཤད་འཆད་ལ་སྤྲོ། ། ས་སྐྱའི་རྗེ་བཙུན་བསྟན་འཛིན་བསྟན་སྲུང་བཅས། ། མི་མངོན་དབྱིངས་ནས་ཐུགས་རྗེའི་དཔུང་བསྐྱེད་ལ། ། ས་སྐྱ་པ་ཡི་བསྟན་པ་རིན་ཆེན་འདི། ། མཆོག་ཏུ་འཕེལ་བའི་ནུས་པ་བདག་ལ་སྩོལ། ། ཅེས་མཆོད་པར་བརྗོད་ཅིང་རྩོམ་པར་དམ་བཅའ་བ་དང་། ཐུགས་རྗེས་བསྐུལ་བ་དང་བཅས་པའི་ཚིག་སྔོན་དུ་བཏང་ནས།
འདིར་ས་གསུམ་གྱི་བླ་མ་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ། ལྡན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའ་ཞེས་བྱ་བ་འདི་འཆད་པ་ལ་དོན་གསུམ་སྟེ། ཀླད་ཀྱི་དོན། གཞུང་གི་དོན། མཇུག་གི་དོན། དང་པོ་ཀླད་ཀྱི་དོན་ལ་དྲིས་ལན་གྱི་མཆོད་པར་བརྗོད་པ་དང་། རྩོམ་པར་དམ་བཅའ་གཉིས་ཡོད་པ་ལས། དང་པོ་མཆོད་པར་བརྗོད་པ་དེ་ཉིད་སྟོན་པར་བྱེད་པ་ལ། དྲིས་ལན་རྣམ་པར་ངེས་པ་ཞེས་བྱ་བ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །
གང་གི་མཁྱེན་བརྩེ་ཕུལ་བྱུང་ཞིང་། ། མཐུ་དང་འཕྲིན་ལས་མཐའ་ཡས་པས། ། རྟག་པར་གཞན་གྱི་དོན་མཛད་པའི། ། འགྲོ་བའི་བླ་མ་ལ་ཕྱག་འཚལ། ། ཞེས་པ་འདི་བྱུང་། གཉིས་པ་དྲི་བའི་ལན་གྱི་རྩོམ་པར་དམ་བཅའ་བ་དེ་ཉིད་སྟོན་པར་བྱེད་པ་ལ། བློ་གསལ་བླ་མ་ལ་གུས་པ། ། དབང་ཕྱུག་འབུམ་ཞེས་བྱ་བ་ཡིས། ། བསམ་པ་དགེ་བས་དྲིས་པའི་ལན། ། དྲི་མེད་ལུང་བཞིན་འདིར་བཤད་བྱ། །
ཞེས་པ་འདི་བྱུང་། དེ་ཡན་གྱིས་ཀླད་ཀྱི་དོན་ལ་དྲིས་ལན་གྱི་མཆོད་པར་བརྗོད་པ་དང་། རྩོམ་པར་དམ་བཅའ་གཉིས་ཡོད་པ་དེ་སོང་ནས། གཉིས་པ་གཞུང་གི་དོན་ལ་དྲི་བ་ཁྱད་པར་དུ་འཕགས་པ་སུམ་ཅུ་ཞུས་པ་ལས། དེ་དང་མཐུན་པའི་དྲིས་ལན་ངོ་མཚར་རྨད་དུ་བྱུང་བ་སུམ་ཅུ་གནང་བ་རྣམས་རིམ་པ་བཞིན་དུ་འདིར་བཤད་པར་བྱ་བ་ལས། དེ་ཡང་དྲི་བ་དང་པོ་ནི། ཐུབ་པ་བྱང་ཆུབ་སངས་རྒྱས་པའི། ། ས་མཚམས་ཐེག་ཆེན་ག་ལ་བཞེད། ། ཅེས་ཞུས་པའི་ལན་དེ་སྟོན་པར་བྱེད་པ་ལ། ཤཱཀྱ་ཐུབ་པ་སངས་རྒྱས་པའི། །
དུས་ནི་བསྐལ་པ་གྲངས་མེད་སྔོན། ། འདིར་ནི་ཚེ་ལོ་བརྒྱ་པ་ལ། ། བྱང་ཆུབ་བརྙེས་པ་སྤྲུལ་པ་ཡིན། ། ཞེས་པ་འདི་བྱུང་། དྲི་བ་གཉིས་པ་ནི། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་ཕུང་པོའི་ཚད་ཅི་ལགས། ། ཞེས་ཞུས་པའི་ལན་དེ་སྟོན་པར་བྱེད་པ་ལ། རྗོད་བྱེད་རབ་བྱེད་འདུས་པ་ཡིས། ། བརྗོད་བྱའི་རྣམ་གྲངས་མང་སྟོན་པའི། །
ངག་རྒྱུན་གཅིག་གིས་བསྡུས་པའི་གཞུང་། ། ཕུང་པོ་ཉིད་ཡིན་དེ་ཡི་ཚད། ། གཅིག་ཏུ་ངེས་པ་ཡོད་མ་ཡིན། ། སྤང་བྱ་ཉོན་མོངས་གསུམ་སྤངས་ཤིང་། ། བརྗོད་བྱའི་བསླབ་པ་གསུམ་སྟོན་པའི། ། བརྗོད་བྱེད་སྡེ་སྣོད་རྣམ་པ་གསུམ། ། སོ་སོ་བ་དང་སྤྱིར་སྟོན་པ། ། བརྒྱད་ཁྲི་བཞི་སྟོང་ཡོད་ཅེས་གྲགས། ། ཞེས་པ་འདི་བྱུང་། དྲི་བ་གསུམ་པ་ནི།
སྔགས་དང་ཕ་རོལ་ཕྱིན་པའི་ལམ། ། ལམ་དང་འབྲས་བུའི་ཁྱད་པར་གང་། ། ཞེས་ཞུས་པའི་ལན་དེ་སྟོན་པར་བྱེད་པ་ལ། བྱང་ཆུབ་སེམས་ཀྱི་གཞི་བསྟེན་ནས། ། སྟོང་ཉིད་སྙིང་རྗེའི་ལམ་གྱིས་ནི། ། སྤངས་རྟོགས་ཕུན་ཚོགས་བཅུ་གཅིག་པ། ། བསྒྲུབ་པ་ཕ་རོལ་ཕྱིན་པའི་ལུགས། ། སྨིན་བྱེད་དབང་གི་གཞི་བཟུང་ནས། ། རིམ་གཉིས་ཡན་ལག་བཅས་པ་ཡིས། ། སྤངས་རྟོགས་བདེ་ཆེན་བཅུ་གསུམ་པ། །
བསྒྲུབ་པ་སྔགས་ཀྱི་རྣམ་གཞག་ཡིན། ། ཞེས་པ་འདི་བྱུང་། དྲི་བ་བཞི་པ་ནི། སྐལ་བཟང་སངས་རྒྱས་ཐམས་ཅད་ཀྱིས། ། སྔགས་ཀྱི་ཐེག་པ་གསུངས་ལགས་སམ། ། ཞེས་ཞུས་པའི་ལན་དེ་སྟོན་པར་བྱེད་པ་ལ། སྐལ་བཟང་སངས་རྒྱས་ཐམས་ཅད་ཀྱིས། ། གདུལ་བྱ་མཆོག་ལ་གསང་སྔགས་གསུངས། ། མཚན་བརྗོད་དགོངས་པ་དེ་ཉིད་ཡིན། ། ཐུན་མོང་བ་ཡི་འཁོར་རྣམས་ལ། །
ཤཱཀྱ་ཐུབ་པ་ཁོ་ནས་གསུངས། ། གསང་འདུས་དགོངས་པའང་འདི་ཡིན་ནོ། ། ཞེས་པ་འདི་བྱུང་། དྲི་བ་ལྔ་པ་ནི། རྒྱུད་སྡེ་མི་ཡི་ཡུལ་འདིར་ནི། ། དར་ལུགས་མདོར་ན་ཇི་ལྟར་ལགས། ། ཞེས་ཞུས་པའི་ལན་དེ་སྟོན་པར་བྱེད་པ་ལ། གདུལ་བྱའི་སྐལ་བའི་དབང་བཞིན་དུ། ། སྔོན་ཚེ་ཐུབ་པས་སྤྲུལ་པ་ཡི། ། དཀྱིལ་འཁོར་མངོན་པར་སྤྲུལ་མཛད་ནས། །
ལྷ་དང་གྲུབ་པ་རིག་འཛིན་དང་། ། མཁའ་འགྲོ་སོགས་ལ་གསང་བ་བཤད། ། དེ་དག་རྣམས་ཀྱི་སྐལ་ལྡན་ལ། ། མི་རྣམས་ལ་ནི་སོ་སོ་ཡིས། ། སྐལ་བ་ཇི་བཞིན་སྨིན་བྱས་ནས། ། རྒྱུད་དང་མན་ངག་སོ་སོར་གསུངས། ། དེ་དག་རྣམས་ལ་རབ་བརྒྱུད་ནས། ། མི་ཡི་ཡུལ་དུ་གསལ་བར་གྱུར། ། འདི་ཡི་དབྱེ་བ་དཔག་མེད་ཕྱིར། ། འདི་སྙེད་དོ་ཞེས་སུས་བརྗོད་སྤོབས། །
དེ་ལྟ་མོད་ཀྱི་བླ་མེད་ཀྱི། ། ཕལ་ཆེར་ནུབ་ཕྱོགས་ཨུ་རྒྱན་དུ། ། ཨིནྡྲ་བོ་ཏིས་གསལ་བར་བྱས། ། རྒྱུད་སྡེ་འོག་མ་ཕལ་ཆེ་བ། ། འཕགས་པའི་ཡུལ་གྱི་ཤར་ལྷོ་རུ། ། རབ་གསལ་ཟླ་བ་ཞེས་བྱ་བའི། ། རྒྱལ་པོ་མཆོག་གིས་གསལ་བར་བྱས། ། རྩེ་ལོ་པ་ལ་སོགས་པ་ཡིས། ། ཤམྦྷ་ལ་ལ་སོགས་པ་རུ། ། འཕགས་པ་རྣམས་ལ་ཐོས་པའི་ཚུལ། །
ཀུན་ཏུ་གསལ་བར་བྱས་པའང་ཡོད། ། ཅེས་པ་འདི་བྱུང་། དྲི་བ་དྲུག་པ་ནི། སེམས་ཅན་གྲངས་མེད་གྲོལ་གྱུར་ཀྱང་། ། འཁོར་བ་འཕེལ་འགྲིབ་མེད་པ་ཅི། ། ཞེས་ཞུས་པའི་ལན་དེ་སྟོན་པར་བྱེད་པ་ལ། འཕྲི་དང་བསྣན་པས་འཕེལ་འགྲིབ་བཅས། ། ཚད་ལྡན་པ་ལ་འཐད་པ་སྟེ། ། སེམས་ཅན་གྲངས་ལ་ཚད་མེད་ཕྱིར། ། གྲོལ་བས་ཉུང་བར་ག་ལ་འགྱུར། །
ཞེས་པ་འདི་བྱུང་། དྲི་བ་བདུན་པ་ནི། བར་དོར་གནས་པའི་ཚུལ་ལུགས་དང་། ། ཡུལ་ལ་ཚད་ཅིག་བདོག་ལགས་སམ། ། ཞེས་ཞུས་པའི་ལན་དེ་སྟོན་པར་བྱེད་པ་ལ། སྲིད་པ་བར་དོར་བརྫུས་ཏེ་སྐྱེ། ། སྐྱེ་འགྱུར་ལས་ཀྱི་གཞན་དབང་སྟེ། ། དེ་ཡི་བག་ཆགས་སྔར་སད་ཕྱིར། ། གང་དུ་སྐྱེ་འགྱུར་བྱད་གཟུགས་ཅན། ། གལ་ཏེ་གང་ཟག་གཞན་གྱི་མཐུས། །
སྐྱེ་བ་ཡོངས་སུ་སྒྱུར་བྱེད་ན། ། གང་དུ་བསྒྱུར་བ་དེ་གཟུགས་སུ། ། དེའང་ཡོངས་སུ་འགྱུར་བ་ཅན། ། དུས་ནི་ཕལ་ཆེར་ཞག་བདུན་ནོ། ། བདུན་ཕྲག་བདུན་པའང་ཡོད་ཅེས་གྲགས། ། ལས་ཀྱི་འཕེན་པ་དྲག་ཞན་གྱིས། ། མཚམས་མེད་པའང་འབྱུང་འགྱུར་ཞིང་། ། ལོའམ་བསྐལ་པར་གནས་པའང་བཤད། ། དེ་ཕྱིར་གཅིག་ཏུ་ངེས་པ་མེད། ། ཅེས་པ་འདི་བྱུང་།
དྲི་བ་བརྒྱད་པ་ནི། ཚེ་འདིའི་འཁྲི་བ་གཅོད་པའི་ཐབས། ། ཉམས་ལེན་ཇི་ལྟར་བྱས་ན་བདེ། ། ཞེས་ཞུས་པའི་ལན་དེ་སྟོན་པར་བྱེད་པ་ལ། སྡུག་བསྔལ་བ་དང་སྡུག་བསྔལ་དང་། ། སྟོང་པ་ཉིད་ལ་སྟོང་ཉིད་དང་། ། བདེ་བའི་ཐབས་ལ་བདེ་བའི་རྒྱུ། ། ཤེས་ན་ཚེ་འདིའི་འཁྲི་བ་ཅི། ། ཞེས་པ་འདི་བྱུང་། དྲི་བ་དགུ་པ་ནི།
བཀའ་བརྒྱུད་བླ་མའི་ཞབས་ཏོག་ཏུ། ། ཚུལ་ལུགས་ཇི་ལྟར་སྤྱད་ན་འགྱུར། ། ཞེས་ཞུས་པའི་ལན་དེ་སྟོན་པར་བྱེད་པ་ལ། ནུས་པ་ཡོད་ན་ཆོས་བཞིན་དུ། ། གཞན་དོན་བརྩོན་པས་བསྟན་པའི་རྒྱུན། ། གནས་པར་བྱེད་པ་བླ་མ་དང་། ། རྒྱལ་བ་མཉེས་བྱེད་དང་པོ་ཡིན། ། གཞན་དོན་བསྒྲུབ་པའི་མཐུ་དམན་ན། ། བསྒྲུབ་ལ་བརྩོན་པས་རང་དོན་ལ། ། གཞོལ་བ་མཉེས་བྱེད་གཉིས་པ་ཡིན། །
ཟང་ཟིང་གིས་མཆོད་གསུམ་པ་ཡིན། ། ཞེས་པ་འདི་བྱུང་། དྲི་བ་བཅུ་པ་ནི། དབེན་པར་ཉམས་ལེན་བྱེད་པ་དང་། ། བཤད་ཉན་བྱེད་པ་གང་ཁྱད་འཕགས། ། ཞེས་ཞུས་པའི་ལན་དེ་སྟོན་པར་བྱེད་པ་ལ། དང་པོ་སྒྲོ་འདོགས་གཅོད་པ་དང་། ། གཞན་དོན་བསྒྲུབ་ན་བཤད་ཉན་བྱ། ། ཕྱི་ནས་རྟོགས་པ་བསྐྱེད་པ་དང་། ། རང་གི་དོན་ལ་བསྒྲུབ་པ་མཆོག །
ཁྱོད་དང་ཁྱོད་འདྲ་གང་ཡིན་པས། ། བསྒྲུབ་ལ་ནན་ཏན་བྱ་བར་རིགས། ། ཞེས་པ་འདི་བྱུང་། དྲི་བ་བཅུ་གཅིག་པ་ནི། བསམ་གཏན་བརྗོད་པར་བྱེད་པ་དང་། ། གཞུང་ལུགས་བལྟ་བ་བོགས་གང་ཆེ། ། ཞེས་ཞུས་པའི་ལན་དེ་སྟོན་པར་བྱེད་པ་ལ། དངོས་གཞི་བསམ་གཏན་བཟླས་བརྗོད་བརྩོན། ། སྐྱོ་དང་ཐེ་ཚོམ་བསལ་བ་དང་། ། དད་དང་ངེས་ཤེས་བསྐྱེད་པའི་ཕྱིར། །
བར་སྐབས་དག་ཏུ་གཞུང་ལུགས་བལྟ། ། ཞེས་པ་འདི་བྱུང་། དྲི་བ་བཅུ་གཉིས་པ་ནི། མདོ་སོགས་ཁ་དོན་བྱེད་པ་དང་། ། སྔགས་ཀྱི་བཟླས་པའི་ཁྱད་པར་གང་། ། ཞེས་ཞུས་པའི་ལན་དེ་སྟོན་པར་བྱེད་པ་ལ། ཀློག་པ་དང་ནི་ཁ་དོན་པས། ། བཟླས་བརྗོད་ཕན་ཡོན་ཆེ་བར་གསུངས། ། ཞེས་པ་འདི་བྱུང་། དྲི་བ་བཅུ་གསུམ་པ་ནི།
རྩེ་ཅིག་བསྒྲུབ་པ་བྱེད་པ་ལ། ། ལམ་གྱི་བགྲོད་ཚུལ་གང་གི་བདེ། ། ཞེས་ཞུས་པའི་ལན་དེ་སྟོན་པར་བྱེད་པ་ལ། དམ་ཚིག་སྡོམ་པའི་གཞི་བརྟན་ཅིང་། ། བསྐྱེད་པའི་རིམ་པ་མཉམ་གཞག་ནས། ། རྗེས་ཐོབ་བདག་གཞན་ལྷར་རིག་པས། ། ལོངས་སྤྱོད་པ་ཡི་མཆོད་པས་མཆོད། ། སྔགས་ཀྱིས་རྒྱལ་བའི་ཐུགས་བསྐུལ་ཞིང་། ། དགེ་ཀུན་གཞན་གྱི་དོན་དམིགས་ནས། ། སྨོན་ལམ་བཟང་པོས་ཡོངས་བསྒྱུར་བ། །
རྒྱ་ཆེན་བསྒྲུབ་པའི་རིམ་པ་སྟེ། ། རང་སེམས་གདོད་ནས་རྣམ་དག་པ། ། བླ་མའི་ཐུགས་དང་གཉིས་མེད་པར། ། ཤེས་ནས་རྟག་ཏུ་མཉམ་འཇོག་པ། ། ཟབ་མོ་བསྒྲུབ་པའི་རིམ་པ་ཡིན། ། ལུས་ལ་གནད་དུ་བསྣུན་པའི་ཐབས། ། ཤིན་ཏུ་ཟབ་མོ་ཡོད་མོད་ཀྱིས། ། བསྒྲུབ་པ་དཀའ་ཞིང་གེགས་མང་བས། ། རེས་ཅིག་མོས་པ་ཙམ་དུ་བྱ། ། ཞེས་པ་འདི་བྱུང་།
དྲི་བ་བཅུ་བཞི་པ་ནི། ལམ་ལ་འབད་པར་བྱེད་པའི་ཚེ། ། དགེ་སྦྱོར་ཁྲིགས་ཆར་ཇི་ལྟར་བགྱི། ། ཞེས་ཞུས་པའི་ལན་དེ་སྟོན་པར་བྱེད་པ་ལ། ཐོ་རངས་རླུང་སེམས་དྭངས་པའི་ཕྱིར། ། ཟབ་མོའི་ཏིང་འཛིན་བསྒོམ་པར་བྱ། ། ལངས་ནས་ཁྲུས་སོགས་སྔོན་འགྲོ་བས། ། ཡན་ལག་བདུན་པས་བདག་རྒྱུད་སྦྱངས། ། ཆོས་བཞིན་ཁ་ཟས་ལེགས་སྤྱད་དེ། ། ཉིན་པར་ཁ་དོན་བཟླས་བརྗོད་དང་། །
གཏོར་མ་ཆུ་སྦྱིན་ལ་སོགས་པས། ། གཙོ་བོར་ལུས་ངག་དགེ་སྦྱོར་བྱ། ། སྲོད་ལ་ཐུབ་པས་བདུད་བཏུལ་ཕྱིར། ། སྲུང་བའི་འཁོར་ལོ་བརྟན་བསྒོམས་ནས། ། རིམ་གཉིས་བཟླས་བཅས་སྔོན་འགྲོ་བས། ། མདུན་གྱི་ཏིང་འཛིན་དཀྱིལ་འཁོར་ལ། ། དབང་བསྐུར་རིན་ཆེན་བླང་བར་བྱ། ། ཉལ་བའི་རྣལ་འབྱོར་དང་འབྲེལ་བའི། ། འཆི་ཁ་མ་ཡི་གདམས་ངག་ནི། ། གཉིད་ལོག་ཚེ་ནའང་བསྒོམ་བྱ་ཞིང་། །
འདུན་པ་སྔོན་དུ་འགྲོ་བ་ཡིས། ། རྨི་ལམ་ན་ཡང་ཆོས་རྣམས་ཀུན། ། རྨི་ལམ་ཉིད་དུ་ཤེས་བྱ་ཞིང་། ། དེར་ཡང་ལྷ་དང་བླ་མ་དང་། ། བདག་ཉིད་རྗེས་སུ་དྲན་པར་བྱ། ། གསད་པའི་ཚེ་ན་འོད་གསལ་ལས། ། ཟུང་འཇུག་ཆེན་པོར་ལྡང་བར་བྱ། ། དུས་རྣམས་ཀུན་ཏུ་བླ་མ་དང་། ། འབྲལ་མེད་ལམ་གྱི་སྙིང་པོ་ཡིན། ། ཉམས་སུ་བླང་བའི་རིམ་པ་འདིས། །
རྣལ་འབྱོར་དུས་ཀུན་འདའ་བར་བྱ། ། ཞེས་པ་འདི་བྱུང་། དྲི་བ་བཅོ་ལྔ་པ་ནི། བསྐྱེད་རིམ་རྟོག་པ་ཡིན་པས་ན། ། འཆིང་འགྱུར་བྱ་བ་ཇི་ལྟར་ལགས། ། ཞེས་ཞུས་པའི་ལན་དེ་སྟོན་པར་བྱེད་པ་ལ། བསྐྱེད་རིམ་རྟོག་པ་ཡིན་མོད་ཀྱི། ། ཁྱིའུས་ཁྱིའུ་འབྱིན་པ་བཞིན། ། རྟོག་པས་རྟོག་པ་སེལ་བར་བྱེད། ། གྲོལ་བའི་ཐབས་ཀྱི་མཆོག་ཡིན་ནོ། །
ཞེས་པ་འདི་བྱུང་། དྲི་བ་བཅུ་དྲུག་པ་ནི། རིག་པའི་དབང་ལྔ་བསྐུར་བའི་རྫས། ། མཚོན་བྱེད་སོ་སོར་ཇི་ལྟར་སྦྱོར། ། ཞེས་ཞུས་པའི་ལན་དེ་སྟོན་པར་བྱེད་པ་ལ། རིག་པའི་དབང་ལྔ་བསྐུར་བའི་རྫས། ། ཡེ་ཤེས་ལྔ་ཡི་མཚོན་བྱེད་ཡིན། ། འདི་ཡི་རྒྱུ་མཚན་མང་མོད་ཀྱིས། ། མདོར་བསྡུས་དེ་ཙམ་ཤེས་པར་གྱིས། ། ཞེས་པ་འདི་བྱུང་།
དྲི་བ་བཅུ་བདུན་པ་ནི། རྒྱལ་བ་རིགས་ལྔ་གསུངས་པ་ནི། ། ལོངས་སྐུའམ་སྤྲུལ་སྐུ་གང་དུ་བཞེད། ། ཅེས་ཞུས་པའི་ལན་དེ་སྟོན་པར་བྱེད་པ་ལ། ཡེ་ཤེས་ལྔ་ནི་མཚོན་པའི་ཕྱིར། ། རིགས་ལྔ་མཆོག་གི་སྤྲུལ་པ་སྟེ། ། གདུལ་བྱ་མཆོག་ལ་དེ་ལྟར་སྣང་། ། ལོངས་སྐུར་བཤད་པ་མཆོག་ལ་དགོངས། ། ཞེས་པ་འདི་བྱུང་། དྲི་བ་བཅོ་བརྒྱད་པ་ནི།
རིགས་ལྔ་ཆོས་གོས་གཙུག་ཏོར་ཅན། ། ལོངས་སྐུའམ་སྤྲུལ་སྐུ་གང་དུ་བཞེད། ། ཅེས་ཞུས་པའི་ལན་དེ་སྟོན་པར་བྱེད་པ་ལ། རིགས་ལྔ་དགེ་སྦྱོང་ཆ་ལུགས་སུ། ། དམ་པའི་གསུང་ལས་བྱུང་བ་ཐོས། ། ལུང་ལས་བཤད་པ་ངས་མ་མཐོང་། ། འོན་ཀྱང་དེ་ཉིད་བསྡུས་པ་ལས། ། སངས་རྒྱས་བྱང་ཆུབ་སེམས་དཔའ་རྣམས། ། ཇི་ལྟར་དགའ་བའི་སྐུ་དང་ནི། ། ཆ་ལུགས་ཅན་ཞེས་གསུངས་པའི་ཕྱིར། །
དགེ་སྦྱོང་ཚུལ་ལའང་འགལ་བ་མེད། ། ཅེས་པ་འདི་བྱུང་། དྲི་བ་བཅུ་དགུ་པ་ནི། དམ་པ་རིགས་བརྒྱའི་དབྱེ་བ་འདི། ། མདོར་བསྡུས་དབྱེ་ལུགས་གང་གིས་བྱེད། ། ཅེས་ཞུས་པའི་ལན་དེ་སྟོན་པར་བྱེད་པ་ལ། སངས་རྒྱས་རིགས་ལྔ་རེ་རེའང་། ། ཡེ་ཤེས་ལྔ་ལྔའི་བདག་ཉིད་ཅན། ། ཡེ་ཤེས་རེ་རེས་གཞན་དོན་གྱིས། ། དབྱེ་ན་ཚད་མེད་བཞི་བཞིའོ། །
དེ་ཕྱིར་དེ་དག་རིགས་རྣམས་བརྒྱ། ། འདི་ནི་འབྲས་བུའི་དབྱེ་བ་སྟེ། ། རྒྱུ་དང་ལམ་ཡང་འདིས་དཔྱད་བྱ། ། ཞི་བའི་ལྷ་ནི་བཞི་བཅུ་གཉིས། ། ཁྲོ་བོ་ལྔ་བཅུ་རྩ་བརྒྱད་ལ། ། དམ་པ་རིགས་བརྒྱ་ཡིན་ནོ་ཞེས། ། རྙིང་མ་པ་རྣམས་སྨྲ་མོད་ཀྱི། ། འཕགས་པའི་ཡུལ་ལས་བྱུང་བ་ཡི། ། རྒྱུད་སྡེ་རྣམས་ལས་དེ་མ་གྲགས། ། ཞེས་པ་འདི་བྱུང་།
དྲི་བ་ཉི་ཤུ་པ་ནི། རྒྱལ་བའི་རྣམ་འཕྲུལ་གཅིག་ཉིད་ལ། ། ལྷ་རྣམས་དངོས་གྲུབ་ཉེ་རིང་ཅི། ། ཞེས་ཞུས་པའི་ལན་དེ་སྟོན་པར་བྱེད་པ་ལ། རྒྱལ་བའི་རྣམ་འཕྲུལ་གཅིག་ཉིད་ལས། ། རྣམ་པ་རྟེན་ཅིང་འབྲེལ་འབྱུང་དང་། ། བསྒྲུབ་པའི་ལས་ཀྱི་དངོས་གྲུབ་ལས། ། ཉེ་རིང་འབྱུང་ཞིང་དེའང་ནི། ། ཐུན་མོང་མིན་ལ་སྒྲོལ་མ་དང་། ། ཐུན་མོང་ལ་བདེ་བའི་མཆོག །
ཤིན་ཏུ་བསྒྲུབ་ཐག་ཉེ་འོ་ཞེས། ། བླ་མ་མཆོག་གི་གསུང་ལས་འབྱུང་། ། ཞེས་པ་འདི་བྱུང་། དྲི་བ་ཉེར་གཅིག་པ་ནི། སྒྲོལ་མ་ལྟ་བུའི་བསྒོམ་བཟླས་དང་། ། བདེ་དགྱེས་དངོས་གྲུབ་ཁྱད་པར་ཅི། ། ཞེས་ཞུས་པའི་ལན་དེ་སྟོན་པར་བྱེད་པ་ལ། སྒྲོལ་མ་ལ་སོགས་ཐུན་མོང་གི ། དངོས་གྲུབ་བསྒྲུབ་པའི་ལྷ་རུ་གསུངས། ། དགེས་རྡོར་བདེ་མཆོག་ལ་སོགས་པ། །
མཆོག་གི་དངོས་གྲུབ་ཐོབ་བྱེད་ཡིན། ། ཞེས་པ་འདི་བྱུང་། དྲི་བ་ཉེར་གཉིས་པ་ནི། ཕྱག་མཚན་བརྒྱད་ཀྱི་དབང་ཕྱུག་བརྒྱད། ། དེ་བརྒྱད་ངོས་འཛིན་ཇི་ལྟར་ལགས། ། ཞེས་ཞུས་པའི་ལན་དེ་སྟོན་པར་བྱེད་པ་ལ། དབང་ཕྱུག་བརྒྱད་ནི་ཟླ་གྲགས་ཀྱི། ། རྣམ་གཞག་གཞན་དུ་བཤད་མོད་ཀྱིས། ། ཕྱག་མཚན་བརྒྱད་ཀྱི་དག་པ་ནི། ། མི་ཐུབ་ཟླ་བའི་ཞལ་སྔ་ནས། །
ས་ནི་དང་པོར་ནོར་སྦྱིན་མཐའ། ། ཞེས་གསུངས་དོན་ནི་འབྱུང་བཞི་དང་། ། ཉི་ཟླ་ཚེ་དང་ནོར་རྣམས་ལ། ། དབང་བསྒྱུར་བརྒྱད་ནི་དབང་ཕྱུག་བརྒྱད། ། ཅེས་པ་འདི་བྱུང་། དྲི་བ་ཉེར་གསུམ་པ་ནི། བདག་གནས་རྣལ་འབྱོར་ཁྱད་པར་གང་། ། ཞེས་ཞུས་པའི་ལན་དེ་སྟོན་པར་བྱེད་པ་ལ། བདག་གནས་རྣལ་འབྱོར་གསུམ་གསུངས་པ། ། བདག་ནི་བསྒྲུབ་པ་ཉིད་ཡིན་ཏེ། །
རྣལ་འབྱོར་ཏིང་ངེ་འཛིན་དུ་འདོད། ། ཏིང་འཛིན་སྐྱེ་བའི་གེགས་བསལ་ཕྱིར། ། རྣལ་འབྱོར་བསྲུང་བར་གསུངས་པ་ཡིན། ། གནས་ནི་གང་དུ་བསྒྲུབ་པའི་ཡུལ། ། ཞེས་པ་འདི་བྱུང་། དྲི་བ་ཉེར་བཞི་པ་ནི། བསྐྱེད་རིམ་དམིགས་པ་མི་གསལ་ན། ། ཐབས་ཚུལ་གང་གིས་གསལ་བར་མཆིས། ། ཞེས་ཞུས་པའི་ལན་དེ་སྟོན་པར་བྱེད་པ་ལ། ལྷ་ཡི་དམིགས་པ་གསལ་བའི་ཐབས། །
སྤྱན་སོགས་སྐུ་ཡི་ཆ་ཤས་ལ། ། གོམས་པར་བྱས་ནས་སློབ་པ་དང་། ། བྲིས་པ་ལ་སོགས་མེ་ལོང་ལ། ། ཤར་བའི་གཟུགས་བརྙན་ལ་དམིགས་ཏེ། ། དེ་དང་འདྲ་བ་བསྒོམ་པ་ཡིས། ། རིམ་ཀྱིས་དམིགས་པ་གསལ་བར་འགྱུར། ། རྒྱས་པར་གཞན་ལས་ཤེས་པར་གྱིས། ། ཞེས་པ་འདི་བྱུང་། དྲི་བ་ཉེར་ལྔ་པ་ནི། དབེན་པར་སྐྱོ་བ་སྐྱེས་པ་ན། །
ཚུལ་ལུགས་ཇི་ལྟར་སྤྱད་པར་བགྱི། ། ཞེས་ཞུས་པའི་ལན་དེ་སྟོན་པར་བྱེད་པ་ལ། སྙིང་རྗེ་བདེ་བ་བསྒོམ་པ་དང་། ། ཁ་ན་མ་ཐོ་མེད་པ་ཡི། ། འདོད་པའི་ཡོན་ཏན་སྤྱོད་པ་དང་། ། ཆོས་ཀྱི་གཏམ་དང་མདོ་སོགས་ལ། ། བལྟ་བས་སྐྱོ་བ་བསལ་བར་བྱ། ། ཇི་ལྟར་འོས་པའང་རང་གིས་སྤྱད། ། ཅེས་པ་འདི་བྱུང་། དྲི་བ་ཉེར་དྲུག་པ་ནི།
ནད་དང་ཟུག་རྔུས་ཉེན་པ་ན། ། གཉེན་པོ་ཉམས་ལེན་ཇི་ལྟར་ཡིན། ། ཞེས་ཞུས་པའི་ལན་དེ་སྟོན་པར་བྱེད་པ་ལ། ནད་དང་ཟུག་རྔུ་གློ་བུར་གྱི། ། ཉོན་མོངས་རྣམས་ཀྱི་གཉེན་པོར་ནི། ། སྟོང་ཉིད་ཏིང་འཛིན་མཆོག་ཡིན་ཞེས། ། ལྷག་བསམ་བསྟན་པའི་མདོ་ལས་གསུངས། ། ཞེས་པ་འདི་བྱུང་། དྲི་བ་ཉེར་བདུན་པ་ནི། འཆི་བའི་འཇིགས་པས་གཏུགས་པ་ན། །
ཉམས་ལེན་ཚུལ་ལུགས་གང་གིས་བདེ། ། ཞེས་ཞུས་པའི་ལན་དེ་སྟོན་པར་བྱེད་པ་ལ། རང་ལུས་ལྷ་ཡི་གྲོང་ཁྱེར་ནས། ། བླ་མ་རིགས་ཀྱི་བདག་པོ་ཡི། ། སྐུ་ཡི་གཞལ་མེད་ཡིད་འོང་པར། ། སྙིང་པོ་ཆུ་སྐྱེས་གདན་སྟེང་དུ། ། གློག་གི་ཚུལ་གྱིས་རབ་འཇུག་ཅིང་། ། དབྱིངས་ལས་ཡེ་ཤེས་ཇི་བཞིན་དུ། ། སྐར་མདའི་ཚུལ་གྱིས་འདྲེས་གྱུར་ནས། ། མི་རྟོག་པ་ལ་མཉམ་འཇོག་པ། །
དུས་རྣམས་ཀུན་ཏུ་བསྒོམ་པར་བྱ། ། གོམས་ནས་ཉིང་མཚམས་སྦྱར་ཚེ་བརྩམ། ། འདི་ཤེས་པ་ལ་འཆི་བ་དང་། ། གཤིན་རྗེའི་འཇིགས་པ་གྱི་ན་ཡིན། ། ཞེས་པ་འདི་བྱུང་། དྲི་བ་ཉེར་བརྒྱད་པ་ནི། ཐེག་པ་དམན་ལ་ཞུགས་པ་ཡིས། ། སངས་རྒྱས་གནས་སུ་གཏན་འགྱུར་རམ། ། ཞེས་ཞུས་པའི་ལན་དེ་སྟོན་པར་བྱེད་པ་ལ། ཐེག་པ་ཆེ་ལ་བློ་ལོག་ནས། །
ཐེག་དམན་ཁོ་ནར་ཞུགས་གྱུར་ན། ། ཇི་སྲིད་དེ་ལས་མ་ལོག་ན། ། དེ་སྲིད་དེ་ཡི་གེགས་སུ་འགྱུར། ། མཐར་ཐུག་འཕགས་པ་གཉིས་ཀ་ཡང་། ། སངས་རྒྱས་ཉིད་དུ་འགྱུར་རོ་ཞེས། ། དམ་ཆོས་པདྨ་དཀར་ལ་སོགས། ། ངེས་པའི་དོན་གྱི་མདོ་ལས་གསུངས། ། སོ་སོ་ཐར་པའི་སྡོམ་པ་སོགས། ། ཐེག་ཆེན་ལམ་གྱི་ཡན་ལག་ཏུ། ། བྱེད་ན་དེ་ཡི་གྲོགས་སུ་འགྱུར། །
ཕལ་ཆེར་ཀུན་སློང་དབང་ཡིན་ནོ། ། ཞེས་པ་འདི་བྱུང་། དྲི་བ་ཉེར་དགུ་པ་ནི། དམིགས་མེད་སྙིང་རྗེ་ཆེན་པོ་དེ། ། དུས་ཚོད་གང་དུ་སྐྱེ་བར་འགྱུར། ། ཞེས་ཞུས་པའི་ལན་དེ་སྟོན་པར་བྱེད་པ་ལ། དམིགས་མེད་སྙིང་རྗེ་མཚན་ཉིད་པ། ། རབ་དགའི་ས་ལ་སྐྱེ་བར་བཤད། ། ཆ་མཐུན་ད་ལྟའང་འབྱུང་བ་སྲིད། ། མཐར་ཕྱིན་སངས་རྒྱས་འབའ་ཞིག་ལ། །
ཞེས་པ་འདི་བྱུང་། དྲི་བ་སུམ་ཅུ་པ་ནི། རྒྱལ་བའི་སྐུ་གསུམ་རྣམ་དག་དེ། ། མདོར་བསྡུས་ཇི་ལྟར་བཞེད་པ་ལགས། ། ཞེས་ཞུས་པའི་ལན་དེ་སྟོན་པར་བྱེད་པ་ལ། ཆོས་སྐུ་རྒྱལ་བའི་རང་བཞིན་ཏེ། ། ལོངས་སྐུ་ཚོགས་གཉིས་རྫོགས་པའི་རྟགས། ། སྤྲུལ་སྐུ་དེ་ཡི་རྣམ་སྤྲུལ་ཡིན། ། མི་འདྲའི་རྣམ་གཞག་བཤད་པ་མང་། ། ཞེས་པ་འདི་བྱུང་།
དེ་ཡན་གྱིས་གཉིས་པ་གཞུང་གི་དོན་ལ་དྲི་བ་ཁྱད་པར་ཅན་སུམ་ཅུ་ཞུས་པ་ལ་དེ་དང་མཐུན་པའི་དྲི་ལན་ངོ་མཚར་རྨད་དུ་བྱུང་བ་སུམ་ཅུ་གནང་བའི་ཚུལ་རྣམས་ལེགས་པར་བཤད་ཟིན་ནས། ད་ནི་གསུམ་པ་མཇུག་གི་དོན་ལ་གསུམ། ཆོས་ཀྱི་ཟབ་གནད་གསུམ་ཚན་ལྔ་རུ་བསྡུས་ཏེ་བསྟན་པ་དང་། དྲིས་ལན་མཛད་པའི་དགེ་བ་སངས་རྒྱས་ཀྱི་སར་བསྔོ་བ་དང་། དྲིས་ལན་མཛད་པ་པོའི་གང་ཟག་གནས་བཅས་ལ་འཕྲོས་དོན་ཞལ་གདམས་དང་བཅས་ཏེ་བསྟན་པ་རྣམས་སུ་ཡོད་པ་ལས། དང་པོ་ཆོས་ཀྱི་ཟབ་གནད་གསུམ་ཚན་ལྔ་རུ་བསྡུས་ཏེ་བསྟན་པ་དེ་ཉིད་སྟོན་པར་བྱེད་པ་ལ། ཚུལ་ཁྲིམས་བྱང་སེམས་དམ་ཚིག་གསུམ། ། གཞི་ཡིན་ཕྱིར་ན་བརྟན་པར་བྱ། ། དད་དང་སྙིང་རྗེ་འདུན་པ་གསུམ། ། སྔོན་འགྲོ་ཡིན་ཕྱིར་སྔོན་དུ་བསྒོམ། །
ལྷ་དང་བླ་མ་རང་རིག་གསུམ། ། དངོས་གཞི་ཡིན་ཕྱིར་མཉམ་པར་གཞག ། བསྔོ་བ་སྨོན་ལམ་རྗེས་དྲན་གསུམ། ། མཇུག་བསྡུ་ཡིན་ཕྱིར་མཇུག་ཏུ་བྱ། ། སྒྱུ་མ་སྟོང་ཉིད་ཟུང་འཇུག་གསུམ། ། ཁྱབ་བྱེད་ཡིན་ཕྱིར་ཀུན་རྒྱས་གདབ། ། གསུམ་ཚན་ལྔ་རུ་སྤེལ་བ་ཡི། ། ཆོས་ཚུལ་བཅུ་དང་ལྔ་ཕྲག་གཅིག ། རྗེས་སུ་སློབ་མའི་གང་ཟག་ལ། ། ནོར་གྱི་སྙིང་པོ་བྱིན་པ་ཡིན། །
ཞེས་པ་འདི་བྱུང་། གཉིས་པ་དྲིས་ལན་མཛད་པའི་དགེ་བ་སངས་རྒྱས་ཀྱི་སར་བསྔོ་བ་དེ་ཉིད་སྟོན་པར་བྱེད་པ་ལ། དེ་ལྟར་ཁྱོད་ཀྱིས་ང་ལ་དྲིས་པའི་ལན། ། དྲིས་ལན་ལུང་གི་ཚུལ་བཞིན་བཤད་པ་ཡི། ། དགེ་བ་གང་དེས་འགྲོ་བ་མ་ལུས་ཀུན། ། ཆོས་ཀྱི་རྒྱལ་པོའི་གོ་འཕང་ཐོབ་པར་ཤོག ། ཅེས་པ་འདི་བྱུང་། གསུམ་པ་དྲིས་ལན་མཛད་པའི་གང་ཟག་གནས་བཅས་འཕྲོས་དོན་ཞལ་གདམས་དང་བཅས་ཏེ་སྟོན་པ་ལ། ལྡན་གྱི་ཡུལ་དུ་སྐྱེས་པའི་བློ་གསལ་བའི་དགེ་སྦྱོང་དབང་ཕྱུག་འབུམ་ཞེས་བྱ་བས་དྲིས་པ་ལས། འཕགས་པས་ལན་དུ་བཏབ་པའི་རབ་ཏུ་བྱེད་པ་ཤིང་ཕོ་བྱི་བའི་ལོ་སྟོན་ཟླ་ར་བའི་ཚེས་ཉི་ཤུ་ལ་ཚལ་མདོར་སྦྱར་བའོ། །
འདིར་གསང་སྔགས་ཀྱི་ཚུལ་གཙོ་ཆེར་འབྱུང་བས་དབང་བསྐུར་མ་ཐོབ་པ་རྣམས་ལ་བསྟན་པར་མི་བྱའོ། ། ཞེས་པ་འདི་བྱུང་། དེ་རྣམས་ཀྱིས་ས་གསུམ་གྱི་བླ་མ་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་ལྡན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའ་ཞེས་བྱ་བ་མ་ལུས་པ་བཤད་ཟིན་ཏོ། ། འདིར་སྨྲས་པ། འཛམ་གླིང་བྱང་ཕྱོགས་ཆོས་སྲིད་དཔལ་འབྱོར་གྱིས། ། རྫོགས་ལྡན་བདེ་ལ་བཀོད་པའི་བཀའ་དྲིན་ཅན། ། ཆོས་ཀྱི་རྒྱལ་པོ་འཕགས་པའི་གསུང་རབ་ཀྱི། ། དོན་འགྲེལ་འདི་ནི་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། ། རྗེ་བཙུན་གོང་མའི་གསུང་རབ་རྒྱ་མཚོ་ལ། །
ཤེས་ནས་དད་པ་ཐོབ་པ་གང་དེས་སྦྱར། ། བསོད་ནམས་འདི་ཡིས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་ཀུན། ། སྔར་བཞིན་འབད་སྩོལ་མེད་པར་ལྷུན་གྲུབ་སྟེ། ། ས་སྐྱ་པ་ཡི་བསྟན་པ་རབ་རྒྱས་ཤིང་། ། ཕྱི་མ་ཐོགས་མེད་བདེ་བ་ཅན་བགྲོད་ཤོག ། ཅེས་པ་འདི་ཡང་ཤིང་མོ་གླང་གི་ལོ་ཟླ་བ་གཉིས་པའི་ཡར་ངོའི་ཚེས་ལ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱའི་བཞི་ཐོག་བླ་བྲང་དུ་སྦྱར་བ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 8 ཨ་མྱེས་ཞབས།
འཕགས་པ་རིན་པོ་ཆེ་ལ་ལྡན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་གྱི་དོན་འགྲེལ། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
