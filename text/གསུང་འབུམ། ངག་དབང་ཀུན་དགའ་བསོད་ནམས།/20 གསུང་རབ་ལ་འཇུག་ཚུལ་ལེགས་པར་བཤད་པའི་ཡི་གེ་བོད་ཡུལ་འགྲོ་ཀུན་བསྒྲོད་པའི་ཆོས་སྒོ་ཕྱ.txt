གསུང་འབུམ། ངག་དབང་ཀུན་དགའ་བསོད་ནམས།
པོད ༢༠
གསུང་རབ་ལ་འཇུག་ཚུལ་ལེགས་པར་བཤད་པའི་ཡི་གེ་བོད་ཡུལ་འགྲོ་ཀུན་བསྒྲོད་པའི་ཆོས་སྒོ་ཕྱོགས་བརྒྱར་རིང་དུ་ཕྱེ།
༄༅། །རྗེ་བཙུན་ས་སྐྱ་པའི་གསུང་རབ་ལ་འཇུག་ཚུལ་ལེགས་པར་བཤད་པའི་ཡི་གེ་བོད་ཡུལ་འགྲོ་ཀུན་བསྒྲོད་པའི་ཆོས་སྒོ་ཕྱོགས་བརྒྱར་རིང་དུ་ཕྱེ་བ་ཞེས་བྱ་བ་བཞུགས།། ན་མོ་གུ་རུ་ཙཀྲ་ནཱ་ཐ་བུདྡྷ་དྷྭ་ཛ་ཡེ། དཔལ་ལྡན་བླ་མ་མཆོག་ལ་རབ་བཏུད་ནས། ། ས་སྐྱའི་རྗེ་བཙུན་རྣམས་ཀྱི་གསུང་རབ་ལ། ། འཇུག་ཚུལ་ཆོས་སྒོ་ཕྱོགས་བརྒྱར་བསྐལ་བའི་བར། ། རིང་དུ་ཕྱེ་བའི་ལེགས་བཤད་འདིར་སྤེལ་ལོ། ། དེ་ལ་འདིར་དཔལ་ལྡན་ས་སྐྱ་པའི་གསུང་རབ་ལ་འཇུག་པའི་ཚུལ་ལ། ཐོག་མར་སྒོ་དང་འདྲ་བའམ་སྒོའི་མཚན་དང་ལྡན་པའི་བསྟན་བཅོས་ཆེན་པོ་བཞི་ལ་བསླབས་ནས། བཀའ་བབ་ཆེན་པོ་བཞི་ལ་གནས་ཏེ། སྡོམ་རིག་གཉིས་ཀྱིས་བྱི་དོར་བྱས་ནས་ཐོས་བསམ་སྒོམ་གསུམ་གྱིས་མཁས་པའི་བྱ་བ་གསུམ་ལ་བརྩོན་པར་བྱེད་པ་ནི་ལམ་ལ་འཇུག་པའི་རིམ་པའོ། །
དེའི་དང་པོ་བསྟན་བཅོས་ཆེན་པོ་བཞི་ནི། རྩ་བ་རྗེ་རྩེ་མོས་མཛད་པའི་འགྲེལ་པ། ཆོས་རྗེ་ས་པཎ་གྱིས་མཛད་པའི་བྱིས་པ་འཇུག་པའི་སྒོ་ཞེས་བྱ་བ་ཡི་གེའི་རིང་ཐུང་དང་སྒྲའི་སྡེབ་སྦྱོར་སོགས་གཙོ་བོར་སྟོན་པར་བྱེད་པའི་བསྟན་བཅོས་དེ་ཉིད་ལ་བསླབ་པར་བྱའོ། ། དེའི་རྗེས་སུ་རྩེ་མོ་ཉིད་ཀྱིས་མཛད་པའི་ཆོས་ལ་འཇུག་པའི་སྒོ་ཞེས་བྱ་བ་དང་པོར་སྟོན་པའི་བྱོན་ཚུལ། དེའི་བསྟན་པ་བྱུང་ཚུལ། དེ་ལ་འཇུག་པའི་ཚུལ་ལ་སོགས་པ་སྟོན་པར་བྱེད་པའི་བསྟན་བཅོས་དེ་ལ་བསླབ་པར་བྱའོ། ། དེའི་རྗེས་སུ་ཡང་རྩེ་མོ་ཉིད་ཀྱིས་མཛད་པའི་རྒྱུད་ལ་འཇུག་པའི་སྒོ་ཞེས་བྱ་བ་མདོ་རྒྱུད་མཐའ་དག་གི་གནས་ལུགས་སོ་སོར་ཤེས་པར་བྱེད་པའི་བསྟན་བཅོས་རྒྱུད་སྡེ་སྤྱིའི་རྣམ་པར་གཞག་པ་ལ་བསླབ་པར་བྱའོ། ། དེའི་རྗེས་སུ་ཆོས་རྗེ་ས་པཎ་གྱིས་མཛད་པའི་མཁས་པ་འཇུག་སྒོ་ཞེས་བྱ་བ་འཆད་རྩོད་རྩོམ་གསུམ་གྱི་རྣམ་གཞག་སྟོན་པར་བྱེད་པའི་བསྟན་བཅོས་ཆེན་པོ་དེ་ལ་བསླབ་པར་བྱའོ། ། དེ་ལྟར་བསླབས་ནས། དེའི་རྗེས་སུ་བཀའ་བབ་ཆེན་པོ་བཞི་ལ་གནས་པར་བྱ་བ་ནི།
དཔལ་ས་སྐྱ་པ་ཆེན་པོ་ཉིད་ལ་འབྲོག་མི་ལོ་ཙཱ་བ་ནས་ལམ་འབྲས་ལ་སོགས་ལམ་སྐོར་དགུ་ཀྱཻ་རྡོར་རྒྱུད་གསུམ་གྱི་བཤད་བཀའ་དང་བཅས་པ་བསམ་གྱིས་མི་ཁྱབ་པའི་གདམས་ངག་གི་བཀའ་བབས་པ་དང་། མལ་ལོ་ཙཱ་བ་བློ་གྲོས་གྲགས་པ་ནས་བདེ་མཆོག་ལཱུ་ནག་དྲིལ་གསུམ་དང་། གཤིན་རྗེ་གཤེད་ནག་པོ་སྐོར་གསུམ་ལ་སོགས་པའི་གདམས་ངག་དང་། མགོན་པོའི་སྐོར་ལ་སོགས་པ་བསམ་གྱིས་མི་ཁྱབ་པ་ཞིག་བབས་པ་དང་། དགུན་བློན་ལོ་ཙཱ་བ་རིན་ཆེན་བཟང་པོ་ནས་བརྒྱུད་པ། བླ་མ་ཡོན་ཏན་ཚུལ་ཁྲིམས་ནས། ཡོ་ག་ཆེ་ཆུང་དང་ཆོས་སྐྱོང་གི་སྐོར་ལ་སོགས་པ་བསམ་གྱིས་མི་ཁྱབ་པ་ཞིག་བབས་པ་དང་། བ་རི་ལོ་ཙཱ་བ་རིན་ཆེན་གྲགས་ནས་སྒྲུབ་ཐབས་བརྒྱ་རྩ་ལ་སོགས་པའི་བྱ་སྤྱོད་གཙོ་བོར་གྱུར་པའི་གདམས་ངག་བསམ་གྱིས་མི་ཁྱབ་པ་ཞིག་བབ་པ་རྣམས་ཡིན་ནོ། ། དེ་ལ་འདིར་དེ་རྣམས་ཀྱི་དང་པོ་འབྲོག་མི་ཆེན་པོ་ནས་བབས་པའི་ཀྱཻ་རྡོ་རྗེའི་ལམ་རིམ་གཙོ་བོར་གྱུར་པའི་དགྱེས་པ་རྡོ་རྗེ་ལྷ་དགུའི་ལམ་གྱི་རིམ་པ་འདི་གཏན་ལ་འབེབས་པ་ལ། འདི་མདོ་རྒྱུད་ཀྱི་ཐེག་པ་གང་དུ་གཏོགས་ངོས་བཟུང་བ་དང་།
ངོས་ཟིན་པ་དེ་ལ་ལམ་སྲོལ་ཅི་ཙམ་བྱུང་དཔྱད་པ་དང་། སྲོལ་དེ་དག་གི་ནང་ནས་རྨད་དུ་བྱུང་བའི་ལམ་སྲོལ་ངོས་བཟུང་བ་དང་། ངོས་ཟིན་པའི་ལམ་དེ་ཉིད་གཏན་ལ་འབེབས་པའི་ཚུལ་བཤད་པའོ། ། དང་པོ་ནི། གནད་ཀྱི་གསལ་བྱེད་ལས། བདེ་གཤེགས་གསུང་ལས་ཐེག་ཆེན་གསང་སྔགས་རྒྱུད། ། རྒྱུད་སྡེ་བཞི་ལ་བླ་མ་གཉིས་མེད་མཆོག ། ཅེས་གསུངས། དེ་ལ་བདེ་གཤེགས་གསུང་ཞེས་པས་ལམ་སྲོལ་འདི་ཉིད་བསྟན་པ་ལ་ཕྱི་ནང་གཉིས་སུ་ཡོད་པ་ལས། ནང་གི་ཁོངས་སུ་གཏོགས་པར་བསྟན།
ཐེག་ཆེན་ཞེས་པས་ཐེག་པ་ཆེ་ཆུང་གཉིས་ལས་ཆེན་པོར་བསྟན། གསང་སྔགས་རྒྱུད་ཅེས་པས་ཆེན་པོ་ལའང་རྒྱུ་འབྲས་གཉིས་སུ་ཡོད་པ་ལས་འབྲས་བུ་སྔགས་ཀྱི་ཐེག་པར་བསྟན། རྒྱུད་སྡེ་བཞི་ལས་བླ་མ་ཞེས་པས་འབྲས་བུ་སྔགས་ཀྱི་ཐེག་པ། དེ་ལ་ཡང་རྒྱུད་སྡེ་ཆེན་པོ་བཞི་ཡོད་པ་ལས། རྣལ་འབྱོར་བླ་མའི་ཁོངས་སུ་གཏོགས་པར་བསྟན། གཉིས་མེད་མཆོག་ཅེས་པས། བླ་མེད་ལ་ཡང་ཕ་མ་གཉིས་མེད་དང་གསུམ་དུ་ཡོད་པ་ལས། གཉིས་མེད་ཀྱི་རྒྱུད་ཀྱཻ་རྡོ་རྗེའོ། ། དེ་ལྟ་བུའི་ལམ་སྲོལ་ལས། སྤྱིར་སངས་རྒྱས་ཀྱིས་གསུངས་པའི་རྒྱུད་དུ་ཡོད།
བོད་དུ་དུ་འགྱུར། སྐབས་སུ་བབས་པ་ངོས་ཇི་ལྟར་འཛིན་སྙམ་ན། སྤྱིར་སངས་རྒྱས་ཀྱིས་གསུངས་པའི་ཚུལ་ནི། རྩ་རྒྱུད་རྒྱས་པ་འབུམ་ཕྲག་བདུན་པ། བསྡུས་པ་འབུམ་ཕྲག་ལྔ་པ། རྒྱུད་ཕྱི་མ་ཕྱག་ཆེན་ཐིག་ལེ། ཕྱི་མའི་ཕྱི་མ་ཡེ་ཤེས་སྙིང་པོ་ཐིག་ལེ། ཐུན་མོང་མིན་པའི་བཤད་རྒྱུད་ཡེ་ཤེས་ཐིག་ལེ། ཐུན་མོང་གི་བཤད་རྒྱུད་དཔལ་སཾ་བྷུ་ཊི་འབུམ་ཕྲག་སུམ་ཅུ་རྩ་དྲུག་པ། སྙིང་པོའི་རྒྱུད་སྒྲུབ་པ་ངེས་བསྟན་ཐིག་ལེ།
འབྲས་བུའི་རྒྱུད་དེ་ཁོ་ན་ཉིད་སྒྲོལ་མ་ཐིག་ལེ། རྩ་རྒྱུད་འབུམ་ཕྲག་ལྔ་པ་ནས་ཕྱུང་བ་བརྟག་པ་གཉིས་པ་དང་། རྡོ་རྗེ་གུར། སྃ་བུ་ཊི་འབུམ་ཕྲག་སུམ་ཅུ་རྩ་དྲུག་པ་ནས་ཕྱུང་བ། དཔལ་ཁ་སྦྱོར་གྱི་རྒྱུད་དང་། རྡོ་རྗེ་ཨ་ར་ལི། རྙོག་པ་མེད་པའི་ཨ་ར་ལི། རིགས་ཀྱི་ཨ་ར་ལི་སྟེ་རྒྱུད་བཅུ་བཞི་ཙམ་གསུངས་སོ། ། དེ་རྣམས་ཀྱི་ནང་ནས་བོད་དུ་རྒྱུད་རྒྱས་པ་གུར་བརྟག་སམ་གསུམ། འབྲིང་ཐིག་ལེ་སྐོར་ལྔ།
བསྡུས་པ་ཨ་ར་ལི་སྐོར་གསུམ་རྣམས་འགྱུར་རོ། ། དེ་དག་གི་ནང་ནས་འདིར་སྐབས་སུ་བབས་པ་ནི་གཙོ་བོར་གུར་བརྟག་སྃ་གསུམ་མོ། ། གཉིས་པ་ལམ་སྲོལ་ཇི་ཙམ་བྱུང་དཔྱད་པ་ལ། སྤྱིར་རྒྱ་གར་འཕགས་པའི་ཡུལ་དུ་ལམ་གྱི་སྲོལ་བསམ་གྱིས་མི་ཁྱབ་པ་ཞིག་བྱུང་མོད་ཀྱང་། བོད་དུ་འགྱུར་བ་ལ་གཞུང་འགྲེལ་བསྟན་པའི་ཤིང་རྟའི་སྲོལ་ཆེན་པོ་དྲུག་གི་བཀའ་རིམ་གྱི་ལམ་རིམ་ཡོངས་སུ་རྫོགས་པ་དྲུག་དང་། མན་ངག་བརྒྱུད་པ་ལས་འབྱུང་བ་གཉིས་ཏེ་བརྒྱད་ཙམ་བྱུང་། དེ་རྣམས་ཀྱི་དང་པོ་དྲུག་ནི་ཌོམྦྷི་པའི་སྐོར། མཚོ་སྐྱེས་ཀྱི་སྐོར། ནག་པོ་དམ་ཚིག་རྡོ་རྗེའི་སྐོར། ཤནྟི་པའི་སྐོར།
སྙན་གྲགས་བཟང་པོའི་སྐོར། གཉིས་མེད་རྡོ་རྗེའམ་ཨ་ཝ་དྷུ་ཏི་པའི་སྐོར་རྣམས་སོ། ། དང་པོ་ལ་ལུས་དང་ཡན་ལག་ཏུ་གྱུར་པའི་ཡིག་ཆའི་ཚོགས་ཅི་ཙམ་ཡོད་སྙམ་ན། རྩ་རྒྱུད་ཀྱི་འགྲེལ་པ་ཀུ་མུ་ཏི། དཀྱིལ་འཁོར་གྱི་ཆོ་ག་བཟང་པོ་ཡོངས་བཟུང་། ལྷ་དགུའི་སྒྲུབ་ཐབས་ཡན་ལག་དྲུག་པ། ཡུམ་ལྷ་མོ་བཅོ་ལྔའི་སྒྲུབ་ཐབས། གུར་རིགས་བསྡུས་ཀྱི་སྒྲུབ་ཐབས། རྫོགས་རིམ་གཏུམ་མོའི་འགྲེལ་ཆུང་། འབྱུང་པོ་ཐམས་ཅད་པའི་གཏོར་མའི་ཆོ་ག་རྣམས་ལ་མི་ཐུབ་ཟླ་བའི་གཞུང་བདུན་ཟེར་རོ། །
སྒྲུབ་ཐབས་རིན་ཆེན་འབར་བ། དྲན་པ་གཅིག་པའི་སྒྲུབ་ཐབས། དཔའ་བོ་གཅིག་པའི་སྒྲུབ་ཐབས་གཉིས། སྒྲུབ་ཐབས་བདུད་རྩི་འོད། རྫོགས་རིམ་ལྷན་ཅིག་སྐྱེས་གྲུབ། ཡན་ལག་ཏུ་གྱུར་པའི་གཞུང་ནི། དེ་ཁོ་ན་ཉིད་བཅུ་པ། ཕྱག་མཚན་གྱི་དག་པ། ཚོགས་འཁོར་དང་ཚོགས་འཁོར་གྱི་བསླབ་བྱ་འདུ་བ་སྒྲག་པ། སྔགས་དོན་གྱི་གཞུང་གཉིས།
སྦྱིན་སྲེག་དང་མན་ངག་གི་རོ་སྲེག་སྟེ་གཞུང་ཉི་ཤུ་རྩ་གཅིག་ཡོད། གཉིས་པ་མཚོ་སྐྱེས་སྐོར་ལ། རྩ་རྒྱུད་ཀྱི་འགྲེལ་པ་པདྨ་ཅན། དཀྱིལ་འཁོར་གྱི་ཆོ་ག་ནས་གླིང་མ། སྒྲུབ་ཐབས་མཚོ་སྐྱེས། ཚོགས་འཁོར་དམ་ཚིག་ལྔ་པ། བསྟོད་པ་ཉི་ཤུ་པ་ལ་སོགས་པ་ཡོད། གསུམ་པ་ནག་པོ་པའི་སྐོར་ལ། རྩ་རྒྱུད་ཀྱི་འགྲེལ་བ་རིན་ཆེན་སྦྱོར་བའི་ཕྲེང་བ། དཀྱིལ་འཁོར་གྱི་ཆོ་ག་གཞུང་འགྲེལ་སྒྲུབ་ཐབས་དེ་ཉིད་གསལ་བ།
ཕྱག་བཅུ་དྲུག་པ་དཔའ་བོ་གཅིག་པའི་སྒྲུབ་ཐབས། ཕྱག་གཉིས་པ་དཔའ་བོ་གཅིག་པའི་སྒྲུབ་ཐབས། ཡུམ་གྱི་སྒྲུབ་ཐབས་གཉིས། རྫོགས་རིམ་གྱི་གཞུང་གཅིག རབ་གནས་ཚུལ་བཟང་མོ། ཚོགས་འཁོར་དང་བསྟོད་པ། སྦྱིན་སྲེག་དང་རོ་སྲེག་ལ་སོགས་པ་ཡོད་དོ། ། འདི་ཡན་ལ་གཙོ་ཆེའི་ཆོས་སུམ་ཅུ་དགུ་ཟེར་རོ། ། བཀའ་སྲོལ་འདི་གསུམ་གྱི་དབང་བཀའ་དང་བཤད་བཀའ་སོགས་དཔལ་ལྡན་ས་སྐྱ་པ་ལ་ཚང་ལ་མ་ནོར་བ་དེང་སང་གི་བར་བཞུགས་པ་ཡིན་གསུངས་སོ། ། བཞི་པ་ཤནྟི་པའི་སྐོར་ལ།
རྩ་རྒྱུད་ཀྱི་འགྲེལ་པ་མུ་ཏིག་ཕྲེང་བ། དཀྱིལ་འཁོར་གྱི་ཆོ་ག་ཧེ་རུ་ཀ་འབྱུང་བ། སྒྲུབ་ཐབས་འཁྲུལ་སྦྱོང་རྩ་འགྲེལ་གཉིས། ཡུམ་གྱི་སྒྲུབ་ཐབས་གཅིག རྫོགས་རིམ་ལྷན་ཅིག་སྐྱེས་པའི་དགའ་བ་ལ་སོགས་པ་ལ་ཡང་དག་པར་སྦྱོར་བ་རྩ་འགྲེལ་གཉིས་ལ་སོགས་པ་ཡོད་དོ། ། འདིའི་དབང་བཀའ་སོགས་དཔལ་ས་སྐྱ་པ་ལ་མི་བཞུགས་གསུངས། ལྔ་པ་སྙན་གྲགས་བཟང་པོའི་སྐོར་ལ། རྩ་རྒྱུད་ཀྱི་འགྲེལ་པ་ན་རོ་འགྲེལ་ཆེན་དུ་གྲགས་པ་ཡོད་གསུངས། འདི་ལ་ལམ་སྲོལ་ཡོངས་སུ་མ་རྫོགས་སམ་སྙམ་ན་རྫོགས་ཏེ། འགྲེལ་པ་འདིའི་ནང་ན་བསྐྱེད་རྫོགས་ཡན་ལག་དང་བཅས་པ་གཞུང་ནག་འབྱམས་ཀྱི་ཚུལ་དུ་བཞུགས་པ་ཡིན་ནོ་གསུངས།
ཁ་ཅིག་འགྲེལ་པ་འདི་ཇོ་བོ་ན་རོ་ཏ་པས་མཛད་པར་བཞེད་པ་ནི་མི་འཐད་དེ། འགྲེལ་པ་འདིའི་མཇུག་ཏུ། ཁ་ཆེའི་ཡུལ་དུ་སྐྱེས་པ་ཡི། ། དགེ་སློང་སྙན་གྲགས་བཟང་པོས་སྦྱར། ། ཞེས་འབྱུང་བ་དང་། འདི་གཉིས་དུས་ཀྱང་མི་མཚུངས་ཏེ། དགེ་སློང་འདིའི་ཞབས་ནི་དཔྱལ་ལོ་ཙཱ་བ་ཆོས་ཀྱི་བཟང་པོས་ཟིན་ལ། ལོ་ཙཱ་བ་དེ་ནི་ཆོས་རྗེ་ས་པཎ་དང་དུས་མཉམ་པས་སོ་གསུངས། བཀའ་སྲོལ་འདིའི་བཤད་བཀའ་སོགས་ས་སྐྱ་པ་ལ་བཞུགས་གསུངས་སོ། ། དྲུག་པ་ཨ་ཝ་དྷུ་ཏི་པའི་སྐོར་ལ།
དཀྱིལ་འཁོར་གྱི་ཆོ་ག་དབང་གི་རབ་བྱེད། སྒྲུབ་ཐབས་རྣམ་པར་དག་པའི་གཏེར། ཡུམ་གྱི་སྒྲུབ་ཐབས་གཅིག རྫོགས་རིམ་ལྟ་བ་ངན་སེལ་རྩ་འགྲེལ་གཉིས་ལ་སོགས་པ་ཨ་མ་ན་སེའི་གཞུང་ཉི་ཤུ་རྩ་བཞི་ཡོད་དོ། ། བཀའ་སྲོལ་འདིའི་དབང་བཀའ་སོགས་བོད་ན་དེང་སང་མི་བཞུགས་གསུངས། གཞན་ཡང་བརྟག་པ་གཉིས་པ་ལ་བྱང་ཆུབ་སེམས་དཔའ་རྡོ་རྗེ་སྙིང་པོས་མཛད་པའི་སྟོད་འགྲེལ། པཎྜི་ཏ་རྡོ་རྗེ་སྙིང་པོས་མཛད་པའི་སྨད་འགྲེལ། པདྨའི་མྱུ་གུ་ཅན་གྱིས་མཛད་པའི་འགྲེལ་པ། པཎྜི་ཏ་ནག་པོ་པས་མཛད་པའི་འགྲེལ་པ། ཀ་མ་དྷེ་ནུས་མཛད་པའི་འགྲེལ་པ།
བྷ་ཝ་བྷ་ཊས་མཛད་པའི་འགྲེལ་པ། ཊྃ་ཀ་ད་ཤས་མཛད་པའི་དེའི་འགྲེལ་བཤད་རྣམས་བཞུགས་སོ། ། གཞན་ཡང་འབྲོག་མིའི་སྐབས་ཀྱི་འགྲེལ་ཆུང་བརྒྱད་དུ་གྲགས་པ་ནི། གླེང་གཞིའི་འགྲེལ་པ། རྩ་བའི་མངོན་རྟོགས་ཆེ་ཆུང་གཉིས། དུར་ཁྲོད་ཀྱི་འགྲེལ་པ་ཆེ་ཆུང་གཉིས། བརྡའི་འགྲེལ་པ། རྡོ་རྗེ་གླུ་འགྲེལ་པ་ཆེ་ཆུང་རྣམས་ཡིན་ནོ། ། གཞན་ཡང་བྱང་ཆུབ་སྙིང་པོས་མཛད་པའི་སྒྲུབ་ཐབས་ལ་སོགས་པ་གཞུང་ཕྲན་བསམ་གྱིས་མི་ཁྱབ་པ་གཅིག་འགྱུར་ཀྱང་། ལམ་ཡོངས་སུ་རྫོགས་པ་ནི་གོང་དུ་སྨོས་པའི་ཤིང་རྟའི་སྲོལ་ཆེན་པོ་དྲུག་པོ་དེ་ཙམ་དུ་ཟད་དོ། །
མན་ངག་བརྒྱུད་པ་ལ་བརྟེན་པ་གཉིས་ཀྱི། དང་པོ་ནི། ཇོ་བོ་ན་རོ་ཏ་པ་ལ་མར་པ་ལྷོ་བྲག་པས། རྩ་རྒྱུད་བརྟག་པ་གཉིས་པ་དང་། མཁའ་འགྲོ་མ་རྡོ་རྗེ་གུར། རྡོ་རྗེ་གདན་བཞི། མཧཱ་མ་ཡ་རྣམས་ཞུས་ནས། མར་པའི་ཀ་ཆེན་བཞིར་གྲགས་པ་དང་། དེ་དག་གི་ནང་གསེས་ཀྱི་དཀྱིལ་འཁོར་བདུན་ལ་སོགས་པ་གསན་ནས་སླར་བོད་དུ་བྱོན་ཏེ་མེས་སྟོན་ཆེན་པོ་སོགས་ལ་གནང་། མེས་སྟོན་གྱིས་འཁོན་སྒྱི་ཆུ་བ་དགྲ་ལྷ་འབར་ལ་གནང་།
དེས་ས་སྐྱ་པ་ཆེན་པོ་ལ་གནང་སྟེ། དེའི་བརྒྱུད་པ་ནི་རྗེ་ས་ཆེན་ཉིད་ནས་ཆད་ནས་མེད་གསུངས། ཡང་མར་པ་ལྷོ་བྲག་པ་ཉིད་ཀྱིས་གཞུང་གི་རྔོག་སྟོན་ཆོས་ཀྱི་རྡོ་རྗེ་ལ་གནང་བའི་བརྒྱུད་པ་དེང་སང་གི་བར་དུ་མ་ཆད་པར་བཞུགས་པ་ཡིན་ཞིང་། དེའི་ཕྱོགས་ཀྱི་ཡིག་ཆ་ཡང་རྔོག་ཆོས་རྡོར་གྱིས་མཛད་པའི་འགྲེལ་པ་རིན་པོ་ཆེའི་རྒྱན་ཞེས་བྱ་བ་དང་། དེའི་སློབ་མས་མཛད་པའི་རིན་པོ་ཆེའི་རྒྱན་འདྲ་ཞེས་བྱ་བ། མེས་སྟོན་ཆེན་པོས་མཛད་པའི་འགྲེལ་པ། རམ་སྡིང་མ་བ་སངས་རྒྱས་འབྱུང་གནས་རྡོ་རྗེས་མཛད་པའི་འགྲེལ་པ། ལྕམ་སྟོན་བློ་གྲོས་གྲགས་ཀྱིས་མཛད་པའི་འགྲེལ་པ། རྔོག་ཐོགས་མེད་གྲགས་ཀྱིས་མཛད་པའི་འགྲེལ་པ། རུ་མཚམས་ཀྱི་སྐྱོབ་པ་ཨག་སྐྱོ་བྷྱ་ཞེས་བྱ་བས་མཛད་པའི་འགྲེལ་པ་སོགས་ཡོད།
གཞན་ཡང་སྨིན་བྱེད་དབང་གི་ཆོ་ག སྒྲུབ་ཐབས་ཡན་ལག་དྲུག་པ། རྫོགས་རིམ་སྡེ་འཕོའི་གདམས་ངག་སོགས་ཡིག་ཆའི་ཚོགས་བསམ་གྱིས་མི་ཁྱབ་པ་ཡོད་ཅིང་། ལམ་ཡོངས་སུ་རྫོགས་པའི་བཀའ་སྲོལ་ཡིན་ཞེས་གསུངས་སོ། ། གཞན་ཡང་ཀྱེ་རྡོ་རྗེ་དཔྱལ་ལུགས་སུ་གྲགས་པ་ཡོད་དེ། འདིས་བླ་མ་ཕམ་ཐིང་པ་སྐུ་མཆེད་ལ་གསན་པ་ཡིན་པས། ཇོ་བོ་ན་རོ་ཏ་པའི་ལུགས་སུ་འདུག་པས། བརྒྱུད་པའི་ངོས་ནས་མར་པ་ལས་ལོགས་སུ་མ་སྨོས་སོ། ། མན་ངག་བརྒྱུད་པ་གཉིས་པ་ནི་རྣལ་འབྱོར་གྱི་དབང་ཕྱུག་བིརྺ་པ་ནས་ཤར་ཕྱོགས་ཀྱི་ནག་པོ་པ་ལ་བརྒྱུད་འོངས་པ་འདི་ཡིན་ཞིང་། འདིའི་ཕྱོགས་ཀྱི་ཡིག་ཆ་ཇི་ཙམ་བྱུང་བ་ལ་སོགས་པ་འོག་ཏུ་སྟོན་པར་བྱེད་དོ། །
གསུམ་པ་དེ་རྣམས་ཀྱི་ནང་ནས་རྨད་དུ་བྱུང་བའི་ལམ་སྲོལ་ངོས་བཟུང་བ་ནི། བཀའ་སྲོལ་ཆེན་པོ་བརྒྱད་ཀྱི་ཕྱི་མར་གྱུར་པ་དེའོ། ། འོ་ན་བཀའ་སྲོལ་འདི་ཉིད་ལམ་གཞན་ལས་རྨད་དུ་བྱུང་བའམ་ཁྱད་པར་དུ་འཕགས་པའི་རྒྱུ་མཚན་ཅི་ཞེ་ན། གཞན་ལས་རྒྱུད་ལ་བརྟེན་ཚུལ་གྱི་སྒོ་ནས་ཁྱད་པར་འཕགས། རྒྱུད་འཆད་ཚུལ་གྱི་སྒོ་ནས་ཁྱད་པར་འཕགས། བཤད་ནས་ཐོན་པའི་མན་ངག་གི་སྒོ་ནས་ཁྱད་པར་འཕགས་པའོ། ། དང་པོ་རྒྱུད་ལ་བརྟེན་ཚུལ་གྱི་སྒོ་ནས་ཁྱད་པར་འཕགས་ཏེ། གོང་གི་ལམ་སྲོལ་འགའ་ཞིག་རྒྱུད་ལ་མ་བརྟེན་པས་ཉི་ཚེ་བ་ཙམ་དུ་སྣང་། འགའ་ཞིག་བརྟེན་ཀྱང་རྩ་བཤད་གང་རུང་ལས་ཡོངས་སུ་རྫོགས་པ་ལ་མ་བརྟེན་པར་སྣང་མོད། འདི་ནི་རྩ་བཤད་གསུམ་ཀ་ལ་བརྟེན་པས་སོ། །
གོང་གི་རྣམས་རྒྱུད་གསུམ་ཀ་ལ་རྫོགས་པར་མ་བརྟེན་པར་རྩ་བཤད་གང་རུང་ལ་བརྟེན་པ་ནི་བརྟེན་མི་དགོས་པས་མ་བརྟེན་པ་ཡིན་ནོ་སྙམ་ན། དེ་ནི་མ་ཡིན་པར་རྒྱུད་གསུམ་ཀ་ལ་བརྟེན་དགོས་ཏེ། རྒྱུ་མཚན་ནི་རྩ་བའི་རྒྱུད་དུ་བསྐྱེད་རྫོགས་མདོར་བསྟན་པ་ལས་མེད་པ་དེ་ཉིད་ཀྱི་བསྐྱེད་རིམ་རྒྱས་པར་རྡོ་རྗེ་གུར་ནས་སྟོན་ཞིང་། རྫོགས་རིམ་རྒྱས་པར་སྃ་བུ་ཊི་ནས་སྟོན་པས་ན་རྒྱུད་གསུམ་ཀ་ལ་བརྟེན་དགོས་པ་ཡིན་ནོ། ། གཉིས་པ་རྒྱུད་འཆད་ཚུལ་གྱི་སྒོ་ནས་ཁྱད་པར་འཕགས་པ་ནི། འགའ་ཞིག་རྒྱུད་སྒྲུབ་ཐབས་ལྟར་འཆད་པ། འགའ་ཞིག་སྒྲུབ་ཐབས་རྒྱུད་ལྟར་འཆད་པ་སོགས་ཡོད་མོད། འདིར་ནི་རྒྱུད་རྒྱུད་ལྟར་འཆད་པ་ཡིན་ནོ། ། དེ་ཡང་། གདམས་ངག་དྲུག་དང་རྒྱུད་གསུམ་དག་པ་གསུམ། །
བདག་ཉིད་ཅན་གསུམ་གསང་བདུན་གནས་པ་བཞིས། ། ཚིག་དང་དོན་རྟོགས་བཤད་ཐབས་མན་ངག་གི ། གསལ་བྱེད་འདི་ནི་གསང་རྒྱུད་འདིར་བཤད་བྱ། ། ཞེས་གསུངས་པའི་དོན་དང་ལྡན་པའི་སྒོ་ནས་འཆད་པས་སོ། ། གསུམ་པ་བཤད་ནས་ཐོན་པའི་མན་ངག་གི་སྒོ་ནས་ཁྱད་པར་འཕགས་ཏེ། འདིར་ནི་རྒྱུད་གསུམ་གྱི་དགོངས་པ་གཅིག་ཏུ་འདྲེས་པ་ལས་བྱུང་བའི་མངོན་པར་རྟོགས་པ་གསུམ་ལ་ཕྱེ་བའི་མངོན་པར་རྟོགས་པ་ལྔ་བཅུ་ང་བདུན་གྱི་རྣམ་གཞག་སྟོན་པར་བྱེད་པ་རིན་པོ་ཆེའི་ལྗོན་ཤིང་ཞེས་བྱ་བའི་བསྟན་བཅོས་འདི་ལྟ་བུ་ཡོད་པས་སོ། ། འདི་འདྲ་བའི་བསྟན་བཅོས་སྔ་རབས་པ་རྣམས་ཀྱིས་ཀྱང་མ་གསུངས། གསུངས་ཀྱང་ཐོན་པར་མི་འགྱུར་རོ་ཞེས་གསུངས། སྤྱི་དོན་བཞི་པ་ངོས་ཟིན་པ་དེ་ཉིད་གཏན་ལ་དབབ་པའི་ཚུལ་ལ་བཞི་སྟེ། གཞུང་ཚོགས་སམ་གྲུབ་མཐའ་སྤྱིའི་རྣམ་གཞག་ཤེས་པར་བྱ་བའི་ཕྱིར་ཐུན་མོང་གཞུང་གི་བཤད་པ་ལ་འཇུག་པ།
ཉམས་ལེན་དང་ཉམས་མྱོང་ངེས་པར་བྱ་བའི་ཕྱིར་ཐུན་མོང་མིན་པ་མན་ངག་གི་རིམ་པ་ལ་འཇུག་པ། དེ་དག་ལ་སྤྲོས་པ་སྤྱད་ཅིང་ལོག་རྟོག་བསལ་བའི་ཕྱིར་སྡོམ་པ་གསུམ་གྱི་རབ་ཏུ་དབྱེ་བ་ལ་འཇུག་པ། དེ་དག་གི་དགོངས་པ་གཅིག་ཏུ་དྲིལ་ནས་གསུམ་དཀྲུགས་སུ་སྦྱར་བའི་ལམ་རིམ་གཏན་ལ་དབབ་པའོ། ། དང་པོ་ཐུན་མོང་བ་གཞུང་གི་རིམ་པ་ལ་འཇུག་པ་ནི། གཞུང་གི་དཀར་ཆག་ལས་བྱུང་བ་ལྟར། དགོས་ཚན་བཞིས་བསྡུས་པའི་བསྟན་བཅོས་ཉི་ཤུ་རྩ་བརྒྱད་ཀྱི་རིགས་སུ་གཏོགས་པའི་གཞུང་གི་ཚོགས་རྣམས་ལ་ཐོས་བསམ་བྱེད་པའོ། ། དེ་ལ་དགོས་ཚན་བཞི་ནི། རྒྱུད་སྤྱི་ལ་དགོས་པ། རྒྱུད་གསུམ་སོ་སོ་ལ་དགོས་པ། གང་ཟག་སྤྱི་ལ་དགོས་པ།
སྦས་པའི་བརྟུལ་ཞུགས་ལ་དགོས་པ་དང་བཞིའོ། ། བསྟན་བཅོས་ཉི་ཤུ་རྩ་བརྒྱད་ནི། རྒྱུད་གསུམ་སྤྱི་ལ་དགོས་པའི་གཞུང་བདུན། རྒྱུད་གསུམ་སོ་སོ་ལ་དགོས་པའི་གཞུང་དྲུག གང་ཟག་སྤྱི་ལ་དགོས་པའི་གཞུང་བཅུ་བཞི། སྦས་པའི་བརྟུལ་ཞུགས་ལ་དགོས་པའི་གཞུང་གཅིག་རྣམས་ཡིན་ནོ། ། དེའི་དང་པོ་གཞུང་བདུན་ནི། རྒྱུད་སྡེའི་དུམ་བུ་རྣམ་དག་མངོན་རྟོགས་དང་། ། སྟོང་ཐུན་གཉིས་ཀྱི་བསྡུས་དོན་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པའི། །
ཀུན་ཏུ་དགོས་པའི་གཞུང་བདུན་འཐོར་མི་བྱ། ། ཞེས་གསུངས་པ་ལྟར་ཡིན་ཏེ། དེའི་དང་པོ་རྒྱུད་སྡེའི་དུམ་བུ་ནི། རྗེ་ས་སྐྱ་པ་ཆེན་པོས་མཛད་དེ། འདི་ལ་ཡང་ཚུལ་བཞི་གའི་རྩ་བར་གྱུར་པའི་རྒྱུད་སྡེའི་དུམ་བུ་བརྒྱ་ལྔ་བཅུ་བྱས་པ་གཅིག་དང་། མངོན་རྟོགས་ལྗོན་ཤིང་ཁོ་ནའི་རྩ་བར་བྱས་པའི་རྒྱུད་སྡེའི་དུམ་བུ་བརྒྱ་དང་བཅུ་གསུམ་ཙམ་བྱས་པ་གཅིག་སྟེ་གཉིས་སྣང་གསུངས། རྣམ་གཞག་ནི་ས་སྐྱ་པ་ཆེན་པོས་མཛད་པའི་རྒྱུད་སྡེ་སྤྱི་རྣམ་དང་། རྗེ་རྩེ་མོས་མཛད་པའི་སྤྱི་རྣམ་ཆེན་མོ་གཉིས་ཡིན་ནོ། ། མངོན་རྟོགས་ནི། རྗེ་བཙུན་ཆེན་པོས་མཛད་པའི་རིན་པོ་ཆེའི་ལྗོན་ཤིང་ཡིན་ནོ། །
སྟོང་ཐུན་གཉིས་ཀྱི་དོན་ནི་རྗེ་བཙུན་ཆེན་པོས་མཛད་དོ། ། བསྟོད་པ་གཉིས་ནི་ཡབ་ཀྱི་བསྟོད་པ་དཎྜ་ཀ་དང་། ཡུམ་གྱི་བསྟོད་པ་དྲི་མ་མེད་པའི་རྒྱན་གཉིས་ཏེ་རྗེ་བཙུན་ཆེན་པོས་མཛད་དོ། ། བདག་མེད་བསྟོད་པའི་རྣམ་འགྲེལ་ནི་ཆོས་རྗེ་ས་པཎ་གྱིས་མཛད་དོ། ། རྒྱུད་གསུམ་སོ་སོ་ལ་དགོས་པའི་གཞུང་དྲུག་ནི། རྒྱུད་གསུམ་སོ་སོའི་རྣམ་འགྲེལ་དོན་བསྡུས་བཅས། ། གང་ལ་གང་འདོད་དེ་དང་དེ་བླང་བྱ། ། དེ་ལྟར་བཅུ་གསུམ་ལེགས་པར་བལྟས་བྱས་ནས། ། རྣམ་པར་ཕྱེ་བས་རྒྱུད་གསུམ་ཤེས་པར་འགྱུར། ། ཞེས་གསུངས་པ་ལྟར་ཡིན་ཏེ།
དེ་ལ་རྩ་རྒྱུད་ཀྱི་རྣམ་འགྲེལ་ས་ཆེན་གྱིས་མཛད་པའི་དཀའ་འགྲེལ་མངོན་རྟོགས། རྗེ་རྩེ་མོས་མཛད་པའི་ཉི་མའི་འོད་ཟེར། རྗེ་བཙུན་ཆེན་པོས་མཛད་པ་རྣམ་བཤད་དག་ལྡན། ས་ཆེན་གྱི་བསྡུས་དོན། རྗེ་བཙུན་ཆེན་པོས་མཛད་པའི་བསྡུས་དོན། ཆོས་རྗེ་པཎ་ཆེན་གྱིས་ཁ་བསྐངས་པ་དང་བཅས་པ་ཡོད། མཁའ་འགྲོ་མ་རྡོ་རྗེའི་གུར་ལ་རྗེ་ས་ཆེན་གྱི་དོན་གྱི་ཆིངས། ཟིན་བྲིས་ཀྱི་ཡིག་སྣ་གཉིས། མཆན་བུ། རྗེ་བཙུན་ཆེན་པོའི་འགྲེལ་པ་གུར་རྒྱན།
ས་དཔྱད་རྣམས་ཡོད། སམ་བུ་ཊི་ལ་རྗེ་ས་ཆེན་གྱི་བརྟག་པ་ཕྱི་མ་ལ་ཡིག་སྣ་གཉིས་ཡོད། རྗེ་རྩེ་མོའི་འགྲེལ་པ་གནད་ཀྱི་གསལ་བྱེད། ས་དཔྱད། ཐབས་ཤེས་རབ་ཀྱི་ཟུར་བཀོལ་གྱི་ཡིག་སྣ་དང་གསུམ་ཡོད་དོ། ། གང་ཟག་སྤྱི་ལ་དགོས་པའི་གཞུང་བཅུ་བཞི་ནི། སྨིན་བྱེད་ལྟུང་བའི་རྣམ་གཞག་སྒྲུབ་ཐབས་བཞི། ། རབ་གནས་སྦྱིན་སྲེག་ཚོགས་ཀྱི་ཆོ་གར་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུགས་དང་། ། ཐ་མའི་ཆོ་ག་མཆོད་རྟེན་སྒྲུབ་པ་སྟེ། །
དེ་ལྟར་བཅུ་བཞི་དང་པོའི་ལས་ཅན་ནས། ། བརྩམས་ཏེ་གང་ཟག་ཀུན་གྱིས་བླང་བར་བྱ། ། ཞེས་གསུངས་པ་ལྟར་ཡིན་ཏེ། དེའི་དང་པོ་སྨིན་བྱེད་ནི། རྗེ་རྩེ་མོས་མཛད་པའི་དབང་གི་ཆུ་བོ་ཆེན་མོ། ལྟུང་བའི་རྣམ་གཞག་ནི་རྗེ་བཙུན་གྱིས་མཛད་པའི་རྩ་ལྟུང་འཁྲུལ་སྤོང་། སྒྲུབ་ཐབས་བཞི་ནི། ཡབ་ཀྱི་སྒྲུབ་ཐབས་རྒྱས་པ་ཡན་ལག་བཞི་པ་རྩེ་མོས་མཛད་པ། འབྲིང་པོ་ཡན་ལག་དྲུག་པ་རྗེ་བཙུན་གྱིས་མཛད་པ། བསྡུས་པ་སྐད་ཅིག་གི་བསྐྱེད་པ་རྗེ་བཙུན་གྱིས་མཛད་པ།
ཡུམ་གྱི་སྒྲུབ་ཐབས་རྗེ་བཙུན་གྱིས་མཛད་པ་རྣམས་སོ། ། རབ་གནས་ནི་རྗེ་བཙུན་སྐུ་མཆེད་ཀྱིས་མཛད་པའི་བཟང་དྲུག་གོ ། སྦྱིན་སྲེག་ཀྱང་། ལས་བཞིའི་སྦྱིན་སྲེག་སྐུ་མཆེད་གཉིས་ཀས་མཛད་དོ། ། ཚོགས་འཁོར་ནི་རྗེ་བཙུན་གྱིས་མཛད་པའི་ཚོགས་འཁོར་འབྲིང་པོ་དང་། ཆོས་རྗེ་ས་པཎ་གྱི་རྩོད་སྤོང་གཉིས་སོ། ། རྡོ་རྗེ་དྲིལ་བུའི་རྣམ་གཞག་གི་ཡིག་ཆ་གཅིག་ཡོད་པ་དེ་ནི་རྗེ་བཙུན་གྱིས་མཛད་པར་གྲགས་ཏེ། དེ་ནི་རྗེ་བཙུན་ཞེས་པའི་མིང་ལ་འཁྲུལ་པ་ཡིན་གྱི། དོན་རྗེ་བཙུན་མར་པས་མཛད་པར་སྣང་གསུངས། རང་ལུགས་ཀྱི་རྡོར་དྲིལ་གྱི་རྣམ་གཞག་གནད་ཀྱི་གསལ་བྱེད་ན་ཡོད་པ་དེ་བལྟའོ། །
དགང་བླུགས་ཀྱི་རྣམ་གཞག་ནི། ལས་བཞིའི་སྦྱིན་སྲེག་གི་ནང་དུ་བལྟའོ། ། ཐ་མའི་ཆོ་ག་མཆོད་རྟེན་སྒྲུབ་པ་ནི། རྗེ་བཙུན་གྱིས་མཛད་པའི་གཞན་ཕན་བདུད་རྩི་ཞེས་བྱ་བའི་ཡིག་ཆ་ཡོད་དོ། ། གཞན་ཡང་སྦས་པའི་བརྟུལ་ཞུགས་ལ་དགོས་པའི་གཞུང་གཅིག་ནི། ལུས་རྒྱན་བཏུང་བའི་སྣོད་དང་གཟུང་བྱའི་རྫས། ། རོལ་མོའི་ཆོ་ག་སྟན་དང་བགོ་བའི་གོས། ། འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་ཕྱེ་ན་བཅུ་བཞིར་འགྱུར་བ་ཡིན། ། ཞེས་གསུངས་པའི་དོན་དང་ལྡན་པའི་ཡི་གེ་རྗེ་བཙུན་གྱིས་མཛད་པ་ཧེ་རུ་ཀའི་ཆས་དྲུག་ཅེས་བྱ་བའི་གཞུང་ཡོད་དོ། །
དོན་གཉིས་པ་ཐུན་མོང་མ་ཡིན་པ་མན་ངག་གི་རིམ་པ་ལ་འཇུག་པ་ནི། མན་ངག་གི་དཀར་ཆག་ལས་འབྱུང་བ་ལྟར་ཚད་མ་བཞིས་བསྡུས་པའི་གཞུང་དྲུག་ཅུ་ཐམ་པ་ལ་ཐོས་བསམ་བྱེད་པ་སྟེ། དེ་ཡང་ཚད་མ་བཞི་ནི། བླ་མ་ཚད་མ། ཉམས་མྱོང་ཚད་མ། བསྟན་བཅོས་ཚད་མ། བདེ་བར་གཤེགས་པའི་བཀའ་ལུང་ཚད་མ་དང་བཞི་ཡིན་ལ། གཞུང་དྲུག་ཅུ་ནི། ཐོག་མར་བླ་མ་ཚད་མའི་སྐབས་སུ། བླ་མ་རྒྱ་གར་བ་དང་།
བོད་ཀྱི་རྣམ་ཐར་གྱི་ཡི་གེ་གཉིས། ཉམས་མྱོང་ཚད་མའི་སྐབས་སུ་ཁྲིད་ཀྱི་གཞུང་ཤིང་ཆེན་པོ་བཞི། རྟོགས་པ་བསྐྱེད་པའི་ཆོས་ལྔ། འཕྲོས་འགྱུར་གྱི་ཡི་གེ་བཅུ་བདུན། ལམ་ཟབ་འབྲིང་གསུམ་གྱི་ཡི་གེ་གསུམ་སྟེ་ཡི་གེ་ཉི་ཤུ་རྩ་དགུ་ཡོད་དེ། དེ་ཡང་གཞུང་ཤིང་བཞི་ནི། གཞུང་ཇི་ལྟ་བ་བཞིན་བཀྲི་བའི། དབང་པོ་རབ་འབྲིང་གསུམ་གྱི་བཀྲི་བའི། གདམས་ངག་གི་གནད་དྲུག་གིས་བཀྲི་བའི། གདམས་ངག་གི་གནད་བཅུ་གཅིག་གིས་བཀྲི་བའི་གཞུང་ཤིང་བཞིའོ། །
རྟོགས་པ་བསྐྱེད་པའི་ཆོས་ལྔ་ནི། ལམ་འཇུག་ལྡོག ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་མན་ངག་གི་གནད་བདུན། ཕྱི་ནང་གི་ལམ་བསྲེ་བ་འགྲོས་བཞི་དང་བཅས། ཕྱི་ནང་གི་མཛད་པ་བཅུ་གཉིས་རྣམས་ཡིན་ནོ། ། འཕྲོས་གྱུར་གྱི་ཡི་གེ་བཅུ་བདུན་གྱི་དང་པོ། གེགས་སེལ་ཡི་གེ་བཞི་ནི། བསམ་གཏན་འདོར་བའི་འཕྲང་བདུན། བྱུང་རྒྱལ་དུ་མི་གཏོང་བའི་གནད་བཞི།
འབྱུང་ལུས་འཁྲུགས་རླུང་དང་སྤྱོད་ལམ་གྱི་གསལ་བ། རྣལ་འབྱོར་གྱི་འཕྲིན་ལས་སུམ་ཅུ་རྩ་གཉིས་རྣམས་ཡིན་ནོ། ། སྨིན་བྱེད་ཀྱི་སྐབས་སུ་གདན་སོགས་ཀྱི་ཡི་གེ དབང་གི་ཆུ་བོ་ཆེན་མོ། མཆོག་དབང་གསུམ་གྲོལ་ལམ་ལ་བརྟེན་ཏེ་བསྐུར་བའི་ཡི་གེ དབང་གི་མན་ངག་གི་གནད་ཀྱི་ཡི་གེ ལྟ་བའི་སྐབས་སུ་འཁོར་འདས་དབྱེར་མེད་རྩ་འགྲེལ། དམ་ཚིག་གི་སྐབས་སུ་བསྲུང་བའི་དམ་ཚིག་རྩ་ལྟུང་འཁྲུལ་སྤོང་། བཟའ་བའི་དམ་ཚིག་ཚོགས་ཀྱི་འཁོར་ལོ། ། བསྐྱེད་རིམ་གྱི་སྐབས་སུ་ཡབ་ཀྱི་སྒྲུབ་ཐབས་རྒྱས་པ་ཡན་ལག་བཞི་པ།
འབྲིང་པོ་ཡན་ལག་དྲུག་པ། བསྡུས་པ་སྐད་ཅིག་བསྐྱེད་པ། ཡུམ་གྱི་སྒྲུབ་ཐབས། སྦྱིན་སྲེག་གི་ཡི་གེ གསང་དབང་གི་སྐབས་སུ་ཡུམ་གྱི་བྱིན་རླབས་རྣམས་ཡིན་ནོ། ། ལམ་ཟབ་འབྲིང་གསུམ་གྱི་ཡི་གེ་གསུམ་ནི། འབྲིང་པོ་རྩ་བ་མེད་པའི་ཡི་གེ བསྡུས་པ་སྒྲུབ་པའི་ལུང་སྦྱིན་པ། ཟབ་མོ་བླ་མའི་རྣལ་འབྱོར་གྱི་ཡི་གེ་སྟེ་གཞུང་ཉི་ཤུ་རྩ་དགུ་འདི་ཡན་ལ་ཡོད་དོ། ། བསྟན་བཅོས་ཚད་མའི་སྐབས་སུ་འགྲེལ་པ་གཉག་མ།
གསལ་བྱེད་ཉེར་གཉིས། རྡོ་རྗེ་ཚིག་རྐང་གི་བསྡུས་དོན་ཏེ་གཞུང་ཉི་ཤུ་རྩ་བཞི་ཡོད་དོ། ། ལུང་ཚད་མའི་སྐབས་སུ། ལུང་སྦྱར་ཆེན་པོ་བཞི་ཡོད་དེ། བཞི་ནི་ལུང་འདི་ཉིད་དང་ཞིབ་ཏུ་སྦྱར་བ་དང་། ལུང་འདི་ཉིད་མདོར་བསྡུས་ཏེ་སྦྱར་བ་དང་། ལུང་མཐའ་དག་དང་། མདོར་བསྡུས་ཏེ་སྦྱར་བ། མཐའ་དག་དང་ཞིབ་ཏུ་སྦྱར་བ་བཞི་ཡིན་ནོ། ། ཡི་གེ་གཅིག་ནི་དམར་ཆུང་གི་དཀར་ཆག་ཡིན་ནོ། །
གསུམ་པ་དེ་དག་ལ་སྤྲོས་པ་སྤྱད་པའི་ཕྱིར་སྡོམ་པ་གསུམ་གྱི་རབ་ཏུ་དབྱེ་བ་ལ་འཇུག་པ་ནི་རང་མཆན། ཕྱོགས་བཅུའི་སངས་རྒྱས་ལ་འཕྲིན་དུ་ཞུ་བ། སྐྱེས་བུ་དམ་པ་ལ་སྤྲིངས་ཡིག དཀར་ཕྱོགས་ཀྱི་ལྷ་རྣམས་ལ་སྤྲིངས་ཡིག་སྟེ་སྤྲིངས་ཡིག་གསུམ་དང་། ཆག་ལོའི་དྲིས་ལན། དོ་གོར་བའི་དྲིས་ལན། ནམ་མཁའ་འབུམ་གྱི་དྲིས་ལན་ཏེ་དྲིས་ལན་གསུམ་ལ་ཐོས་བསམ་བྱེད་པ་ཡིན་ནོ། ། དོན་བཞི་པ་དེ་དག་གསུམ་དཀྲུགས་སུ་སྦྱར་བའི་ལམ་ནི། སྤྱིར་གོང་དུ་སྨོས་པའི་ལམ་རིམ་གསུམ་པོ་རེ་རེས་ཀྱང་ལུང་རིགས་མན་ངག་གསུམ་གསུམ་གྱི་སྒོ་ནས་ལམ་ཡན་ལག་དང་བཅས་པ་ཡོངས་སུ་རྫོགས་པ་རེ་རེ་སྟོན་མོད་ཀྱང་། གཙོ་ཆེ་བའི་དབང་དུ་བྱས་ན་ལམ་རིམ་དང་པོས་ལུང་དང་བཅས་ཏེ་ལམ་གྱི་ཁོག་ཕུབ།
ལམ་རིམ་གཉིས་པས་མན་ངག་དང་བཅས་ཏེ་ལག་ལེན་གྱི་རིམ་པ་བསྟན། ལམ་རིམ་གསུམ་པས་རིག་པ་དང་བཅས་ཏེ་ལམ་གྱི་སྤྲོས་པ་གཅོད་པར་བྱེད་པས་ན་ལམ་གསུམ་གཅིག་ཏུ་བསྲེའོ། ། དེ་ལྟར་བསྲེས་པས་གང་ཟག་རིམ་གྱིས་པ་བཀྲི་བའི་ལམ་རྒྱས་པ་གཅིག་དང་། ཅིག་ཅར་བ་བཀྲི་བའི་ལམ་བསྡུས་པ་གཅིག་གཉིས་ཐོན་པ་ཡིན་ནོ། ། དང་པོ་ལམ་རྒྱས་པ་ལ་ཁོག་སྒྲིག་གི་ཡི་གེ་བཅུ་ཡོད་དེ། གང་ཞེ་ན། མངོན་རྟོགས་ལྗོན་ཤིང་། རྒྱུད་སྡེ་སྤྱི་རྣམ། ཞུས་ལན་གསལ་བ་རྣམས་ཀྱིས་ལམ་རྒྱས་པ་ཁོག་ཕུབ་པའི་ཚུལ་གྱིས་གཏན་ལ་འབེབས། དབང་གི་ཆུ་བོ་ཆེན་མོ།
གཞུང་ཇི་ལྟ་བ་བཞིན་བཀྲི་བའི་གཞུང་ཤིང་། དབང་པོ་རབ་འབྲིང་གསུམ་གྱི་བཀྲི་བའི་གཞུང་ཤིང་རྣམས་ཀྱིས་ལམ་རྒྱས་པ་དམིགས་པ་དང་བཅས་པའི་སྒོ་ནས་གཏན་ལ་འབེབས། འབར་སྲུང་ཐུན་མོང་མིན་པའི་གདམས་ངག་བརྡ་དོན་གསལ་བ་རྩ་སྔགས་བཞི་བཤད་རྣམས་ཀྱིས་མཚོན་བྱེད་བརྡའི་སྒོ་ནས་གཏན་ལ་འབེབས། སྡོམ་གསུམ་རབ་དབྱེས་ལམ་རྒྱས་པ་སྡོམ་པ་གསུམ་གྱི་རྣམ་གཞག་བསྡུས་ནས་གཏན་ལ་འབེབས་པ་ཡིན། གཉིས་པ་ལ་བསྡུས་པ་ཅིག་ཅར་བའི་ལམ་ལ་ཁོག་སྒྲིག་གི་ཡི་གེ གདམས་ངག་གི་གནད་དྲུག་གིས་བཀྲི་བ། བཅུ་གཅིག་གིས་བཀྲི་བ། ལམ་འབྲིང་པོ་རྩ་བ་མེད་པ། བསྡུས་པ་བསྒྲུབ་པ་ལུང་སྦྱིན། ཟབ་མོ་བླ་མའི་རྣལ་འབྱོར་ལ་སོགས་པ་བསམ་གྱིས་མི་ཁྱབ་པ་དང་།
དེ་ལྟར་ཕྱེ་བའི་ལམ་རིམ་བསྡུས་པ་དེ་དག་ཀྱང་ལམ་རྒྱས་པ་རྣམས་སུ་འདུ་ཞིང་། རྒྱས་པ་དེ་དག་ཀྱང་གཞུང་གི་ལམ་རྣམས་ལྗོན་ཤིང་དུ་འདུ། མན་ངག་གི་རྣམས་གཞུང་ཇི་ལྟ་བ་བཞིན་བཀྲི་བའི་གཞུང་ཤིང་དུ་འདུ། སྤྲོས་པ་གཅོད་བྱེད་ཀྱི་ཡི་གེ་རྣམས་སྡོམ་གསུམ་གྱི་རྣམ་གཞག་ཏུ་འདུ་གསུངས། དེ་ལྟར་འདུ་ཞིང་གཅིག་ཏུ་བསྲེས་པའི་ཚུལ་ཡང་། ལྗོན་ཤིང་གི་རྒྱུ་རྒྱུད་ཀྱི་གནས་སྐབས་ཀྱི་མངོན་རྟོགས་བཞི། ཐབས་རྒྱུད་ཀྱི་སྐབས་ནས་སྐྱབས་འགྲོ གསོ་སྦྱོང་། སོ་ཐར་བསྟན་ཁྲིམས་བདུན་ཏེ་མངོན་པར་རྟོགས་པ་བཅུ་གསུམ་གྱིས་ཁོག་ཕུབ། སྡོམ་གསུམ་རབ་དབྱེའི་སྐབས་དང་པོས་དེ་དག་གི་སྤྲོས་པ་བཅད། གཞུང་ཇི་ལྟ་བ་བཞིན་བཀྲི་བའི་གཞུང་ཤིང་མ་དག་པའི་སྣང་བའི་སྐབས་ཀྱིས་ཉམས་སུ་བླང་།
ཡང་ལྗོན་ཤིང་གི་དུས་ནམ་སྐྱེ་མེད་པའི་སེམས་བསྐྱེད་དང་། ལྟ་བའི་མངོན་རྟོགས་བཞི་རྣམས་ཀྱིས་ལྟ་བའི་ཁོག་ཕུབ། སྡོམ་གསུམ་གྱི་སྐབས་གཉིས་པས་སྤྲོས་པ་བཅད། གཞུང་ཤིང་ཐུན་མོང་བའི་ཉམས་རྣམ་སྣང་གི་སྐབས་ཀྱིས་ཉམས་སུ་བླང་། ཡང་ལྗོན་ཤིང་གི་རྒྱུད་སྡེ་བཞིའི་སྐབས། ཀྱེ་རྡོ་རྗེའི་སྨིན་བྱེད་དབང་གི་སྐབས་ཀྱི་མངོན་པར་རྟོགས་པ་བདུན། གྲོལ་བྱེད་ལམ་གྱི་སྐབས་ཀྱི་མངོན་པར་རྟོགས་པ་བཅུ་གཅིག་རྣམས་ཀྱིས་ལམ་གྱི་ཁོག་ཕུབ། སྡོམ་གསུམ་གྱི་སྐབས་གསུམ་པས་སྤྲོས་པ་བཅད། གཞུང་གི་ཐུན་མོང་མིན་པའི་ཉམས་སྣང་དང་། རྒྱུད་གསུམ་གྱི་ལམ་བསྒོམ་པའི་སྐབས་རྣམས་ཀྱིས་ཉམས་སུ་བླང་།
ཡང་ལྗོན་ཤིང་གི་འབྲས་བུའི་སྐབས་ཀྱི་མངོན་རྟོགས་བཅུ་བདུན་གྱིས་ཁོག་ཕུབ། སྡོམ་གསུམ་གྱི་འབྲས་བུའི་སྐབས་ལ་སྤྲོས་པ་སྤྱོད་བྱེད་རྣམས་ཀྱིས་སྤྲོས་པ་བཅད། གཞུང་ཤིང་གི་སྣང་བ་གསུམ་གྱི་འབྲས་བུའི་སྐབས་དང་། རྒྱུད་གསུམ་གྱི་འབྲས་བུའི་སྐབས་རྣམས་ཀྱིས་ཉམས་སུ་བླང་ངོ་། ། ཞེས་རྗེ་བཙུན་ས་སྐྱ་པའི་གསུང་རབ་ལ་འཇུག་ཚུལ་ལེགས་པར་བཤད་པའི་ཡི་གེ་བོད་ཡུལ་འགྲོ་ཀུན་བགྲོད་པའི་ཆོས་སྒོ་ཕྱོགས་བརྒྱར་རིང་དུ་ཕྱེ་བ་ཞེས་བྱ་བའི་བསྟན་བཅོས་འདི་ཡང་། དཔལ་ལྡན་ས་སྐྱ་པའི་བསྟན་འཛིན་ཀུན་གྱི་གཙུག་རྒྱན་དམ་པ་རྒྱལ་བའི་ལུང་བསྟན་གྱི་བདུད་རྩི་བརྙེས་པའི་རྗེ་བཙུན་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན། རྗེ་དེ་ཉིད་ཀྱི་དངོས་ཀྱི་སློབ་མ་ཆོས་རྗེ་ཆོས་དཔལ་བཟང་པོས་ཡི་གེར་བཏབ་པའི་གསུང་རབ་ཀྱི་དགོངས་པ་ཇི་ལྟ་བ་བཞིན་དུ་བཀོད་པ་འདི་ནི། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་སྔོན་བྱོན་པའི་ས་སྐྱ་པའི་བསྟན་འཛིན་དཔོན་སློབ་རྣམས་ལ་དང་འདོད་ཀྱི་དད་པ་ལྷག་པར་འཕེལ་བའི་ངང་ནས། ཕྱིན་ཆད་ཀྱང་སྐལ་བཟང་ལས་འཕྲོ་ཅན་གྱི་སྐྱེས་བུ་རྣམས་ལྟ་གྲུབ་རྣམ་པར་དག་པའི་ལམ་ལ་ཀུན་ཀྱང་རྒྱུན་ཆད་མེད་པར་འཁྲིད་པའི་སླད་དུ་བསམ་པ་དག་ཅིང་སྦྱོར་བ་གུས་པའི་སྒོ་ནས་མགྱོགས་པར་སྦྱར་བའོ། ། འདི་ལས་བྱུང་བའི་རྣམ་དཀར་དགེ་བ་དེས། །
བདག་ཅག་དཔོན་སློབ་དུས་འདིར་ཚེ་རིང་ཞིང་། ། མཐར་ཐུག་གྱུར་ནས་བསམ་དོན་ཀུན་འགྲུབ་སྟེ། ། དཔལ་ལྡན་ས་སྐྱའི་བསྟན་པ་རབ་རྒྱས་ཤོག ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། སྤྲུལ་པས་སྲིད་མཐར་བསྟན་པ་འཛིན་པ་སོགས། ། ལྷག་བསམ་རྣམ་དག་ཡིད་ལ་རེ་བའི་དོན། ། འདི་རྣམས་སྲུང་མས་འབད་མེད་བསྒྲུབ་གྱུར་ཅིག ། དེང་ནས་བཟུང་སྟེ་འཁོར་བ་ཇི་སྲིད་བར། ། སྣ་ཚོགས་ཐབས་ལ་མཁས་པའི་འཕྲིན་ལས་ཀྱིས། ། འགྲོ་ཀུན་ས་སྐྱའི་བཞེད་གཞུང་རྗེས་འཇུག་ཏུ། །
བྱེད་པའི་མཐུ་སྟོབས་ལྡན་པར་བདག་གྱུར་ཅིག ། ཀ་ལྱཱ་ན་ཝརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 12 ཨ་མྱེས་ཞབས། རྗེ་བཙུན་ས་སྐྱ་པའི་གསུང་རབ་ལ་འཇུག་ཚུལ་ལེགས་པར་བཤད་པའི་ཡི་གེ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
