གསུང་འབུམ། ངག་དབང་ཀུན་དགའ་བསོད་ནམས།
པོད ༩༡
ཆོ་གའི་དཀའ་གནད་རྣམས་དང་ལོག་རྟོག་སེལ་བར་བྱེད་པའི་བསྟན་བཅོས་ངོ་མཚར་ལེགས་བཤད་ཀུན་འདུས།
༄༅། །དཔལ་ཀུན་རིག་རྩ་བའི་དཀྱིལ་འཁོར་གྱི་ཆོ་གའི་དཀའ་གནད་རྣམས་དང་ལོག་རྟོག་སེལ་བར་བྱེད་པའི་བསྟན་བཅོས་ངོ་མཚར་ལེགས་བཤད་ཀུན་འདུས་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་སངྒུ་རུ་བྷ་ག་ཝན་བཻ་རོ་ཙ་ན་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་བཅོམ་ལྡན་འདས་རྣམ་པར་སྣང་མཛད་ལ་ཕྱག་འཚལ་ལོ། ། རིགས་བརྒྱའི་ཁྱབ་བདག་རྗེ་བཙུན་བླ་མ་དང་། ། དབྱེར་མེད་དཀྱིལ་འཁོར་གཙོ་བོ་ལ་བཏུད་ནས། ། ཀུན་རིག་རྩ་བའི་དཀྱིལ་འཁོར་ཆོ་ག་ཡི། ། དཀའ་གནད་གསལ་བྱེད་ལེགས་བཤད་འདི་སྤེལ་ལོ། ། དེ་ལ་འདིར་ཀུན་རིག་རྩ་བའི་དཀྱིལ་འཁོར་གྱི་ཆོ་གའི་དཀའ་བའི་གནད་རྣམས་དང་ལོག་རྟོག་སེལ་བར་བྱེད་པའི་བསྟན་བཅོས་ལེགས་བཤད་ཀུན་འདུས་ཞེས་བྱ་བ་འཆད་པ་ལ་དོན་གསུམ་ཏེ།
སྔོན་གྱི་མཁས་པ་ལོ་ཙཱ་བ་ངག་དབང་གྲགས་པའི་གསུང་ལྟར་བཤད་པ། ས་སྐྱའི་བསྟན་འཛིན་མཚུངས་མེད་དཔལ་ལྡན་ངོར་པའི་རྗེས་འབྲང་གི་ལུགས་ལྟར་བཤད་པ། ཆོས་རྗེ་རྫོང་པའི་བཀའ་སྲོལ་འཛིན་པའི་ལུགས་ལྟར་བཤད་པའོ། ། དང་པོ་ནི་མཁས་པ་ཆེན་པོ་སྡེ་སྣོད་གསུམ་པ་ལོ་ཙཱ་བ་ངག་དབང་གྲགས་པ་ལ་སློབ་དཔོན་མཉྫུ་ཤྲཱི་ལ་སོགས་པས་བསྐུལ་ནས་མཛད་པའི་ཀུན་རིག་རྩ་བའི་དཀྱིལ་འཁོར་གྱི་ཆོ་ག་སྒྲུབ་པ་ལ་ཉེ་བར་འཁོ་བའི་རབ་ཏུ་བྱེད་པ་ཞེས་བྱ་བའི་གསུང་རབས་ལས་འདི་ལྟར་འབྱུང་སྟེ། དེ་ལ་སྤྱིར་དཀྱིལ་འཁོར་ཞེས་པའི་སྒྲ་དུ་མ་ལ་འཇུག་སྟེ། རླུང་གི་དཀྱིལ་འཁོར་ཞེས་སོགས་ལྟར། རྟེན་འབྱུང་བ་བཞི་དང་། དེ་ཉིད་འདུས་པའི་དུམ་བུ་གཉིས་པའི། ངན་འགྲོ་དགུག་ཅིང་སྡིག་པ་བྲལ། ། ཅེས་སོགས་ནས།
འཕྲོས་པ་སྦྱོང་རྒྱུད་ཡིན་ལ། འདི་ལ་འདས་པའི་དཀྱིལ་འཁོར་དྲུག འཇིག་རྟེན་པའི་དྲུག་སྟེ། བཅུ་གཉིས་ཡོད་པའི་དང་པོ་འདས་པའི་དྲུག་ནི། ཀུན་རིག་རྩ་བའི་དཀྱིལ་འཁོར། ཤཱཀ་ཐུབ་སྐུའི། ཚེ་དཔག་མེད་གསུང་གི ཕྱག་ན་རྡོ་རྗེ་ཐུགས་ཀྱི། འཁོར་ལོ་བསྒྱུར་བ་ཡོན་ཏན་གྱི། ། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་རོ། །
འཇིག་རྟེན་པའི་དྲུག་ནི། ཐམས་ཅད་ཀྱི་གཙོ་བོ་ཕྱག་ན་རྡོ་རྗེ་ལ་རྒྱལ་ཆེན་བཞིས་བསྐོར་བ། ཕྱོགས་སྐྱོངས་བཅུ། ལྷ་ཆེན་བརྒྱད། ཀླུ་ཆེན་བརྒྱད། གཟའ་དང་རྒྱུ་སྐར་གྱིས་བསྐོར་བ། ཕྱག་ན་རྡོ་རྗེ་ལ་འཇིགས་བྱེད་དགུས་བསྐོར་བའི་དཀྱིལ་འཁོར་ཏེ་འཇིག་རྟེན་པའི་དཀྱིལ་འཁོར་དྲུག་གོ འཁོར་གྱི་དཀྱིལ་འཁོར་ཞེས་པ་ལྟར་ཚོགས་པ་དང་། ལྡེ་གུའི་དཀྱིལ་འཁོར་གྲུ་བཞི་པ་དང་། གཞན་དག་ཟླུམ་པོར་བྱ་ཞེས་པ་ལྟར།
དྲིའི་ཐིག་ལེ་དང་། འོད་ཀྱི་དཀྱིལ་འཁོར་ཞེས་པ་ལྟར་འོད་ཟེར་ཕྲེང་བ་དང་། རྟེན་གཞལ་ཡས་ཁང་དང་། དེ་ལ་བརྟེན་པའི་ལྷའི་ཚོགས་རྣམས་ལ་དཀྱིལ་འཁོར་གྱི་སྒྲ་འཇུག་པ་ལས། འདིར་ཕྱི་མ་བཟུང་ངོ་། ། འདིར་ངེས་པའི་ཚིག་ཏུ་ན། མཎྜལ་སྟེ། མཎྜལ་སྙིང་པོ་དང་ལེན་པ་སྟེ། རྣམ་སྣང་མངོན་བྱང་དུ། དཀྱིལ་ནི་སྙིང་པོ་འཁོར་ནི་ལེན་པའོ། །
ཞེས་དང་། དེས་ན་སྙིང་པོ་ལེན་པ་དཀྱིལ་འཁོར་ཞེས་ཀུན་སྙིང་གིས་བཤད་དོ། ། འདི་ལ་དབྱེ་ན་གཟུགས་ཅན་གཟུགས་མེད་ཀྱི་དཀྱིལ་འཁོར་གཉིས་ལས། དེའང་མངོན་བྱུང་གི་དབང་དུ་བྱས་ན་སངས་རྒྱས་ཀྱི་བྱང་ཆུབ་ཀྱི་སེམས་ཆེན་པོ་ནི། གཟུགས་མེད་ཀྱི་དཀྱིལ་འཁོར་ཡིན། ཡེ་ཤེས་དེས་གདུལ་བྱའི་དོན་དུ་རི་རབ་ཀྱི་རྩེ་མོར་གཙོ་འཁོར་དུ་མར་སྤྲུལ་པའི་དཀྱིལ་འཁོར་དང་དབྱིབས་ཀྱི་བདག་ཉིད་ཅན་གྱི་དཀྱིལ་འཁོར་ནི་གཟུགས་ཅན་ཏེ། སྦྱོང་རྒྱུད་ལས། སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པ་རྟོགས་གྱུར་པའི། ། རྒྱལ་བས་གསུངས་པའི་ཡེ་ཤེས་གང་། །
དེ་ནི་དཀྱིལ་འཁོར་སྙིང་པོ་གསུངས། ། ཞེས་དང་། དཔལ་མཆོག་བསྟོད་འགྲེལ་དུ། ཁ་དོག་དང་དབྱིབས་ཀྱི་བདག་ཉིད་ཅན་གྱི་གཟུགས་ཅན་གྱི་དཀྱིལ་འཁོར་དུ་གསུངས་པ་ཡིན་ཏེ་ཞེས་གསུངས་སོ། ། རྗེས་འཇུག་གི་དབང་དུ་བྱས་ནས། ཡིད་ཀྱིས་སྒོམ་པའི་དཀྱིལ་འཁོར་ནི། གཟུགས་ཅན་མ་ཡིན་པ་དང་། ས་དང་རས་སོགས་ལ་བྲིས་པ་ནི་ཕྱི་གཟུགས་ཅན་གྱི་དཀྱིལ་འཁོར་ཏེ། སྦྱོང་རྒྱུད་དུ། སྔར་གྱི་རྗེས་ལ་ཕྱིའི་དཀྱིལ་འཁོར་འདི་གསུངས་སོ་ཞེས་བཤད་དོ། །
དེ་འདྲའི་དཀྱིལ་འཁོར་དེ་སྒྲུབ་པ་ལ། བྱེད་པ་པོ་སློབ་དཔོན་གྱི་མཚན་ཉིད། སྒྲུབ་པ་པོ་གྲོགས་ཀྱི་མཚན་ཉིད། སྒྲུབ་པའི་གནས་ཀྱི་མཚན་ཉིད་སོགས་རྒྱས་པར་རྡོ་རྗེ་རྩེ་མོ་ན་ཡོད་དེ། འདིར་ཡི་གེ་མང་བ་ལ་འཇིགས་ཏེ་མ་བྲིས་སོ། ། དཀྱིལ་འཁོར་སྒྲུབ་པའི་བྱ་བ་ལ་འཇུག་པའི་ཐོག་མར། ཁྲུས་དང་སྲུང་འཁོར་གསུངས་ཏེ། རྩེ་མོར། དང་པོ་ཁོ་ནར་ཁྲུས་བྱ་ཞིང་། ། དེ་བཞིན་ཕྱོགས་དག་བཅིངས་པ་དང་། །
ལོག་འདྲེན་རྣམས་ཀྱང་བཅིངས་བྱས་ཏེ། ། གོས་དག་གཙང་མར་བགོ་བྱ་ཞིང་། ། ཞེས་སོ། ། ཁྲུས་འདི་ལ་ནང་གི་ཁྲུས། གསང་བའི་ཁྲུས། རྣལ་འབྱོར་གྱི་ཁྲུས། ཕྱི་ཁྲུས་དང་བཞི་ལས། རྩེ་མོར། སྡོམ་པ་གསུམ་ལ་རབ་ཏུ་གནས། ། དང་པོའི་ཁྲུས་སུ་བརྗོད་པ་ཡིན། །
གཉིས་པ་རྒྱུད་ལས་གསུངས་པ་ཡི། ། སྡིག་བཤད་གསོལ་བ་འདེབས་པ་སོགས། ། ཕྱག་རྒྱ་བཅིང་བ་གསུམ་པ་སྟེ། ། བཞི་པ་ཆུ་ཏེ་ཐ་མ་ཡིན། ། ཞེས་གསུངས་ལ། ཁྲུས་གསུམ་པ་ནི་ཕྱག་རྒྱ་འགྲོལ་བ་ལ་གཞན་དག་འཆད་ཀྱང་། ལྷའི་རྣལ་འབྱོར་བསྒོམ་པ་ཡིན་པ་ཁོ་བོ་སེམས་སོ། ། དང་པོ་ནང་གི་ཁྲུས་ལ་མཚན་བཅས་དང་། མཚན་མེད་གཉིས་ཏེ། དང་པོ་སྔར་བཤད་པའི་སྡོམ་པ་གསུམ་ལ་གནས་པ་སོགས་དང་།
གཉིས་པ་བདག་མེད་བསྒོམ་པའོ་ཞེས་གཉན་སྟོན་ཚུལ་འབར་གསུངས་པ་ལེགས་ཤིང་། འདིར་ནི་མཚན་མེད་སྟོན་ཏེ། གསང་བ་ནོར་བུའི་ཐིག་ལེའི་རྒྱུད་དུ། ཨོཾ་སྭ་བྷཱ་ཝ་ཤུདྡྷ་ཧཾཿཞེས་ཏེ་རང་བཞིན་གྱི་དག་པ་ང་ཡིན་ཞེས་པའོ། ། རྡོ་རྗེ་སེམས་དཔའི་སྒྲུབ་ཐབས་སུ་བི་ཤུདྡྷ་འབྱུང་བ་ལྟར་ན། རྣལ་འབྱོར་དག་པ་ཞེས་བསྣན་ནོ། ། པཎྜི་ཏ་ཐུབ་དབང་བཟང་པོ་ན་རེ། བདག་མེད་སྒོམ་པ་འདི་སེམས་ཀྱི་ཁྲུས། ལྕེ་བྱིན་གྱིས་བརླབས་པ་ངག་གི་ཁྲུས། ལག་པ་བྱིན་གྱིས་རླབས་པ་ལུས་ཀྱི་ཁྲུས་བསྟན་གསུང་ངོ་། །
གནུར་པ་སྭ་བྷཱ་བའི་སྔགས་མ་བཤད་གསུངས་བ་ནི་ཆེས་མི་འཐད་སྟེ། སློབ་དཔོན་ཀུན་སྙིང་གིས་རྣམ་སྣང་སྒྱུ་འཕྲུལ་དྲ་བའི་འགྲེལ་པར། རྒྱུ་མཚན་དང་བཅས་ཏེ་གསུངས་སོ། ། གོས་གཙང་མ་བགོ་བའི་དོན་ལ། རྩེ་མོར། སྡོམ་པ་ལ་ནི་ལེགས་གནས་པ། ། གོས་ནི་དང་པོར་བརྗོད་པ་དང་། ། གཉིས་པ་ཆོ་ག་སྒྲུབ་པ་དང་། ། གསུམ་པ་ངོ་ཚ་ཁྲེལ་ཡོད་པ། ། གཙང་མའི་གོས་ནི་གསུམ་པོ་དག །
ལན་གསུམ་དུ་ནི་བརྗེ་བར་བྱ། ། ཞེས་ཏེ། ཆོ་ག་སྒྲུབ་པ་འདི་ཕྱིའི་གོས་གཙང་མར། བསྟོད་འགྲེལ་དུ་བཤད་དོ། ། དེ་ནས་ཆོས་ཐམས་ཅད་བདག་མེད་ཅིང་དེ་མ་རྟོགས་པའི་སེམས་ཅན་ལ་སྙིང་རྗེ་བསྐྱེད་དེ། དེ་དག་སངས་རྒྱས་ལ་འགོད་སྙམ་པའི་བྱང་ཆུབ་ཀྱི་སེམས་བཟུང་། དེ་ན་སྒོ་གསུམ་ནུས་པ་དང་ལྡན་པར་བྱ་བའི་ཕྱིར། གནས་སྐབས་ཐམས་ཅད་དུ་ལྷའི་ང་རྒྱལ་དང་མ་བྲལ་བར་བྱེད་པར། དཔལ་མཆོག་ནས་བཤད་པ་དང་མཐུན་པར། སྟོང་པའི་ངང་ལས་རང་ཉིད་མེ་ཏོག་གང་ཕོག་གི་ལྷར་མོས་སྟེ།
འདིར་ནི་དེ་མཚོན་པར་ཕྱག་ན་རྡོ་རྗེ་བསྒོམ་མོ་ཞེས་བླ་མ་རྗེ་བཙུན་ཆེན་པོས་གསུང་ངོ་། ། སྲུང་འཁོར་ལ་རྒྱས་འབྲིང་བསྡུས་གསུམ་གྱི་བསྡུས་པ་ནི། སྦྱོང་རྒྱུད་ལས། འཇིག་རྟེན་གསུམ་ལ་རྣམ་རྒྱལ་གྱི། ། བདག་བསྲུངས་ལ་སོགས་བྱས་ནས་ནི། ། བདག་གིས་དེ་ཉིད་དྲན་བྱེད་ཅིང་། ། སོགས་ཀྱི་རང་དོན་ཉིད་ཕྱག་རྡོར་གྱི་ཐུགས་ཀར་ཉི་མའི་སྟེང་དུ་ཧཱུྃ་བསམ། ཧཱུྃ་གིས་སྒྲས་འཇིག་རྟེན་གཡོས། གདུག་པ་ཅན་ཐམས་ཅད་བཏུལ་ཚུར་འདུས་པས་བདག་ཉིད་ཁྲོ་བོ་ས་འོག་ས་སྟེང་ས་བླའི་འཇིག་རྟེན་གསུམ་ལས་རྣམ་པར་རྒྱལ་བ་དབུ་མཐའ་ཡས་པ། ཕྱག་མཐའ་ཡས་པ་ཞེས་སོགས་སུ་བསྐྱེད་དོ་ཞེས་རྗེ་བཙུན་ཆེན་པོ་གསུང་ངོ་། །
འདི་ལ་བི་བྷུ་ཏ་ཙནྟྲས་འཇིག་རྟེན་གསུམ་རྒྱལ་དང་མེ་ལྟར་འབར་བ་གཅིག་ཏུ་བྱས་ཏེ་ཞལ་བཞི་ཕྱག་བརྒྱད་པར་བསྐྱེད་པ་དང་། ལོ་ཆེན་གྱི་སྐུ་ཚེའི་སྟོད་གྱི་བཤད་པ་འཇིག་རྟེན་གསུམ་རྒྱལ་དང་མེ་ལྟར་འབར་བ་ཅིག་ཏུ་མཛད་ཏེ། རབ་ཞལ་གསུམ་ཕྱག་དྲུག འབྲིང་ཕྱག་བཞི། ཐ་མ་ཞལ་གཅིག་ཕྱག་གཉིས་པ་མཛད་ཞེས་གྲགས་པར་བཤད་དེ།་་་་་ དེ་ཡང་དཔལ་མཆོག་ཏུ་མེ་ལྟར་འབར་བ་ཞལ་གཅིག་ཕྱག་གཉིས་པ་དང་། རྩེ་མོར་ཧཱུྃ་མཛད་ཞལ་བཞི་ཕྱག་བརྒྱད་པ་དང་། སྦྱོང་རྒྱུད་དུ། ཁམས་སུ་རྣམ་རྒྱལ་དབུ་མཐའ་ཡས་པ། ཕྱག་མཐའ་ཡས་པ་རྣམས་བྱེད་པར་བཤད་པ་དང་འདྲའམ་སྙམ་མོ། །
དེ་ནས་ཨོཾ་བཛྲ་སཏྭ་ཀྲོ་དྷ་སོགས་ཏེ་རྩེ་མོར། ཨོཾ་ནི་ཅི་ཞིག་ཡིན་པར་བཤད། མཆོག་དང་ནོར་སྟེ་དཔལ་དང་དབྱངས། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་སོ། ། བཛྲ་སཏྭ་ཀྲོ་དྷ་ནི་རྡོ་རྗེ་སེམས་དཔའ་ཁྲོ་བོ། ཨ་ན་མེ། ལརྐཱ་ཤེལ་དང་།
ཉི་མ་དང་རླངས་གསུམ་ལ་འཇུག་ཀྱང་སྔོན་འབར་བར་བསྒྱུར། མཧཱ་བཛྲ་ཀྲོ་དྷ་རྡོ་རྗེ་ཁྲོ་བོ་ཆེན་པོ། དྲྭ་བ་དྲྭ་བ་གཉིས་དྲོས་ཤིག་བྲོས་ཤིག བི་དྲ་བ་བི་དྲ་བ། རྣལ་འབྱོར་བྲོས་ཤིག་གཉིས། སརྦ་ཨ་པ་ཡ་ངན་སོང་ཐམས་ཅད། ནཱ་ཤ་ཡ། ནཱ་ཤཱ་ཡ། གཞོམ་པར་མཛོད་གཉིས། ཧ་ར་ཧ་ར་པྲ་ནན་ཧཱུྃ་ཕཊ྄།
ཕྲོགས་ཕྲོགས་སྲོག་རྣམས། རྩེ་མོར། ཡི་གེ་ཧཱུྃ་ནི་ཅི་ཡིན་བརྗོད། སྡུག་བསྔལ་འཆོས་ཤིང་འཇོམས་པར་བྱེད། ། སྲིད་པའི་ཞགས་པ་གཤེད་བྱེད་ཅིང་། ། གདུག་པའང་དངས་ཤིང་གསོད་བྱེད་པའི། ། ཧཱུྃ་ནི་མཆོག་ཏུ་དྲན་པར་བྱ། ། ཞེས་དང་། ཡི་གེ་ཕཊ྄་ནི་ཅི་ཞིག་ཡིན། ། བདུད་དང་སྡུག་བསྔལ་འཇོམས་བྱེད་ཅིང་། །
བདེ་བ་དག་ནི་འགུགས་པར་བྱེད། ། ཕཊ྄་ནི་འཇོམས་བྱེད་སྒྲ་ཡིན་ཏེ། ། གྲོགས་དང་བཅས་པ་འཇོམས་པར་བྱེད། ། གསུམ་གསུམ་གྱིས་བདག་དང་གནས་དང་རྣལ་འབྱོར་བསྲུང་བ་འདི་ནི་སྦྱོང་རྒྱུད་ནས་གསུངས་ཏེ་བསྡུས་པའོ། ། དེའི་སྟེང་དུ་ཁྲོ་བོ་བསྟོད་པ་ནི་འབྲིང་ཡིན་ནོ་ཞེས་རྗེ་བཙུན་གསུང་ངོ་། ། རྒྱས་པར་བྱེད་ན་མེ་ཏོག་གང་ཕོག་གམ། ཕྱག་རྡོར་དུ་མོས་པའི་ལྐོག་མའི་ཕྱོགས་མགྲིན་པར་ཧྲིཿལས་པདྨ་འདབ་མ་བརྒྱད་པའི་ལྕེའི་ཐད་ཀའི་འདབ་མ་གཅིག་ལྕེར་གྱུར་པའི་སྟེང་དུ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཆུར་ཉལ། དེ་ཞུ་ཟླ་བ་ལ་ཐིམ།
ཟླ་བ་ཞུ་ལྕེ་ལ་ཐིམ། ལྕེ་རྡོ་རྗེའི་རང་བཞིན་དུ་བསམ་ལ། ཨོཾ་བཛྲ་ཛི་ཧཱ་ཞེས་ལན་གསུམ་བརྗོད། དེས་སྔགས་བཟློས་པས་ནུས་པ་དང་ལྡན་པར་གྱུར་རོ། ། རླན་སོགས་ཟླ་བ་མ་བཤད་ཅེས་དང་། ཟླ་བ་ཐིམ་པར་བཤད་པ་མེད་ཟེར་བ་མི་རིགས་ཏེ། གཙུག་དགུའི་གཞུང་དུ། ལྐོག་མར་པདྨ་རྣམ་པར་བསམ། ། མདུན་གྱི་པདྨར་ཨ་དང་ནི། ། ཧཱུྃ་ལ་ཟླ་བ་རྡོ་རྗེ་ནི། །
རྩེ་ལྔ་བསྐྱེད་དེ་དེ་ཡང་ནི། ། ལྕེ་དེ་ཉིད་ལ་ཐིམ་པར་བྱས། ། རྡོ་རྗེ་མེ་རུ་རབ་བསམ་པས། ། སྔགས་བཟློས་མཐུ་དང་ལྡན་པར་འགྱུར། ། ཞེས་གསུངས་པས། འབྱུང་བར། ལག་པ་གཉིས་སུ་ནི་ཨ་ལས་ཟླ་བའི་དཀྱིལ་འཁོར་བསམ་སྟེ། དེ་གཉིས་ཀྱི་སྟེང་དུ་ཧཱུྃ་གཉིས་ལས་རྡོ་རྗེ་རྩེ་ལྔ་དཀར་པོ་བསམ་ཞིང་ལག་པའི་སོར་མོ་རྣམས་ཀྱི་རྡོ་རྗེ་རྩེ་གཅིག་པར་གྱུར་པ་བསམ་ལ་བགེགས་བསལ་བ་སོགས་བྱ་ཞེས་དང་། དེ་ཞུ་བར་ཡང་ཀུན་སྙིང་གིས། ལག་པའི་དབུས་སུ་ཞུ་གྱུར་ནས། །
རྡོ་རྗེ་ཡི་ནི་ལག་པར་བསམ། ། ཞེས་སོ། ། འདིར་དར་མ་སྙིང་པོ་ན་རེ། སོར་མོ་རེ་རེའང་རྡོ་རྗེ་རྩེ་ལྔ་པར་བསམ་ལ། བཛྲ་ཧ་སྟ་བརྗོད་ཅེས་ཟེར་ཏེ། སོར་མོ་རེ་རེ་རྡོ་རྗེ་ལྔ་པར་སྒོམ་པ་སློབ་དཔོན་ཀུན་སྙིང་གིས་རྣམ་སྣང་སྒྱུ་འཕྲུལ་དྲ་བའི་འགྲེལ་པར། སོར་མོ་རྡོ་རྗེ་རྩེ་གཅིག་པར་དངོས་སུ་བཤད་པ་དང་འགལ་ལ། བཛྲ་ཧ་སྟ་བརྗོད་པ་མ་བཤད་ཀྱང་རྒྱུ་མཐུན་འོང་བར་ཁོ་བོ་སེམས་སོ། ། དེ་ནས་རྡོ་རྗེ་མེ་ལྟར་འབར་བར་བདག་ཉིད་བསམ་ཏེ། དཔལ་མཆོག་ཏུ།
སྔོན་པོ་འབར་བའི་གཟུགས་འཆང་བ། ། ཞལ་གྱི་མཆེ་བ་ཅུང་ཟད་གཟིགས། ། ཞལ་ནི་ཁྲོ་དང་བཅས་པས་བཞད། ། སེམས་དཔའི་སྐྱིལ་ཀྲུང་གིས་ལེགས་བཞུགས། ། སྙེམས་བཅས་ཤས་ཆེར་འབར་བ་ལ། ། འོད་ཟེར་འབར་བ་ཁྲུགས་པ་ཡི། ། རྡོ་རྗེ་གསོར་བར་མཛད་ལ་བརྩོན། ། ཞེས་ཏེ། གདུང་པ་ཅན་བསོད་ཅིང་ཚར་གཅོད་པ་དང་བསྐྲོད་པས་ཁྲོ་བོ། རྣམ་རྟོག་མི་ཕྱེད་པས་རྡོ་རྗེ།
ཉོན་མོངས་བསྲེག་པས་མེ་ལྟར་འབར་བའི་དོན་ཡིན་པར་རྩེ་མོར་བཤད་དོ། ། རང་ཁྲོ་་་་་་མེ་ལྟར་འབར་བ་བསྐྱེད་པ་འདི་བུ་སྟོན་གྱིས་འཆད་དོ། ། བོར་བསྐྱེད་པ་དེ་བརྟན་པར་བྱ་བའི་ཕྱིར་བྱིན་གྱིས་རློབས་པ་ནི། ཨོཾ་གྷྲིཧྣ་བཛྲ་ས་མ་ཡ་ཧཱུྃ་ཞེས་ཏེ། ཟུངས་ཤིག་རྡོ་རྗེའི་དམ་ཚིག་ཅེས་པ་སྟེ། ། ཁྲོ་བོ་རྣམས་ཀྱི་འདའ་བར་མི་བྱ་བའི་ཕྱག་རྒྱ་ནི་དམ་ཚིག་སྟེ་ཟུངས་ཤིག་པའོ། ། རྡོ་རྗེ་བསྡམས་པ། ནང་དུ་བཅིངས་པའི་སྟེང་མཐེ་བོས་མནན་པ་ཁྲོ་བོ་ཏི་རིན་ཏིའི་ཕྱག་རྒྱར་བཤད་དེ། རྡོ་རྗེའི་རིགས་ཐམས་ཅད་བསྡུས་པའི་ཕྱག་རྒྱ་ཞེས་པའི་དོན་ཡིན་གསུངས། འདི་དང་མེ་ལྟར་འབར་བ་གཅིག་ཡིན་ཏེ།
དཔལ་མཆོག་བསྟོད་འགྲེལ་དུ། ཁྲོ་བོ་ཏི་རིན་ཏི་རི་ཞེས་བྱ་བ་རྡོ་རྗེ་མེ་ལྟར་རབ་ཏུ་འབར་བའི་དམ་ཚིག་གིས་ཕྱག་རྒྱའོ་ཞེས་དང་། དེ་གཉིས་གཅིག་ཏུ་ཡང་ཡང་བཤད་དོ། ། ཕྱག་རྒྱ་དེ་གནས་ལྔར་གཏུག་ཅིང་། ཨོཾ་བཛྲ་ཛྭ་ལ་ཨ་ན་ལར་ཀ་ཧཱུྃ་ཨ་བྷི་ཥིཉྩ་མཾ་ཞེས་པ་སྟེ། རྡོ་རྗེ་མེ་དང་ཉི་མ་འབར་བ་བདག་ལ་མངོན་པར་དབང་བསྐུར་དུ་གསོལ་ཞེས་པས་ཏེ། སྤྱི་བོ་ལ་སོགས་པའི་གནས་ལྔར་རྡོ་རྗེ་རྩེ་ལྔ་པ་རེ་བསམ་ཞེས་རྗེ་བཙུན་གསུངས་པ་ལྟར་དུ་ཕྱི་མའི་འགྲེལ་པར་ཡང་འབྱུང་ངོ་། ། ཁ་ཅིག་རྡོ་རྗེ་རྩེ་གསུམ་པའི་ཕྲེང་བ་ལ་གནས་ལྔར་ཁྲོ་བོའི་རྡོ་རྗེ་ལྟེ་བ་ཡན་ཆད་པ་ལྔ་བསྐྱེད་ཟེར་ཡང་སྔ་མའོ་གསུངས་སོ། ། གོ་བགོ་བ་ནི། ཨོཾ་ཏྲུཾ་ཞེས་ཏེ།
རྩེ་མོར། དོན་ཀུན་རབ་ཏུ་བསྒྲུབ་བྱེད་པའི། ། ཡིད་གཉིས་གོ་ཆ་བཟང་པོ་ཡིན། ། ཞེས་སོ། ། ཀོ་ས་ལར། དར་དཀར་པོ་ཞེང་དུ་ཁྲུ་གང་པ་ཆུར་ཁྲུ་ཉི་ཤུ་རྩ་ལྔ་པ་ཞེས་བཤད་ཅིང་། རྗེ་བཙུན་ཁྲུ་ཉི་ཤུ་གཅིག་པའོ་ཞེས་གསུངས། ཀུན་སྙིང་ནི་ཁྲུ་ཉི་ཤུ་པ་གསུངས། ཐལ་མོའི་གཤམས་གདབས་ཅིང་། ཨོཾ་བཛྲ་ཏུཥྱ་ཧོ་རྡོ་རྗེ་དགེས་པ་ཞེས་སོ། །
འདི་དག་ལ་བླ་མ་གནུར་པ་དང་། བླ་མ་འཕགས་འོད་སོགས་ན་་་་་་སྨད་ལུགས་ཀུན། རེ། དཔའ་བོས་དགྲ་འཇོམས་པ་ལ། དཔའ་བོའི་རིགས་སུ་སྐྱེས་པ། མ་ལས་གསོ་ནམས་ཚང་དུ་ཕྱིན་པ། དཔའ་བོར་དབང་བསྐུར་བ། གོ་ཆ་བསྟན་པ་དང་བཅས་བཞི་ཚང་དགོས་པ་ལྟར། ཁྲོ་བོའི་རིགས་སུ་སྐྱེས་པ། སྔགས་དང་ཕྱག་རྒྱས་བྱིན་གྱིས་རླབས་པ།
དབང་བསྐུར་བ། གོ་ཆ་གོན་པ་དང་བཞི་ཚང་བ་ཞིག་བགེགས་དཔུང་འཇོམས་པ་ལ་དགོས་ཞེས་གསུངས་སོ། ། དེས་བདག་བསྲུང་བའི་འཁོར་ལོ་སྟེ། གནས་བསྲུང་བ་ལ། སྔར་ཡོད་ཀྱི་བགེགས་ཚར་བཅད་པ་དང་། སླར་མི་འཇུག་པའི་སྲུང་འཁོར་གཉིས་ལས། དང་པོ་ལ་བསྣུན་བསྲེག་བཅིང་གསུམ་གྱི་དང་པོ་ནི། ལག་པ་གཡོན་རྡོ་རྗེ་ཁུ་ཚུར་སྙིང་ཀར་བཞག་ནས་གཡས་པས་རྡོ་རྗེ་གསོར་ཞིང་བགེགས་ལ་བསྣུན་ཞེས་རྡོ་རྗེ་འབྱུང་བར་བཤད་ལ། སེམས་དཔའ་འབྱུང་ཆེན་དང་། དོན་འགྲུབ་ནག་འབྱམས་དུ།
རྡོ་རྗེ་ཁུ་ཚུར་གསོར་ཞེས་འབྱུང་ངོ་། ། སྔགས་ནི་ཨོཾ་བཛྲ་ཛྭ་ལ་སོགས་ཏེ། སྨད་ལུགས་པ་སྲན་ཕུང་ལ་རྡོ་རྒྱབ་པ་འདྲ་བ་ཡིན་གསུངས། བླ་མ་འཕགས་འོད་པ་དྲང་པོ་བ་ན་རེ། བརྡུང་བ་ལྟ་བུ་ཡིན་གསུངས། བསྣུན་ཀྱང་མ་ཤི་མི་འབྲོས་པའི་བགེགས་རྣམས་ལ་རྡོ་རྗེ་མེའི་སྔགས་རྒྱས་ཏེ། ཨོཾ་བཛྲ་ཛྭ་ལ་ཨ་ན་ལ་རྡོ་རྗེ་མེ་ལྟར་འབར་བ། ཧ་ན་རྒྱོབ། ད་ཧ་སྲེགས། པ་ཙ་ཚོས།
མ་ཐ་ཐུལ། བྷཉྩ་ཆོམ། ར་ཎཱ་འཐབ་ཅིག་གོ ། བསྲེགས་ཀྱང་མེ་ལྷའི་རིགས་ཀྱི་གདོན། ། མེས་མི་ཚུགས་པ་དག་བཅིངས་པའི་ཕྱིར། རྡོ་རྗེ་བསྡམས་པ་བཅིངས་ཏེ། མཐེ་བོང་གཤིབ་པ་ནི་སྤྱན་གྱི་ཕྱག་རྒྱས་ཏེ། བཛྲ་ནེ་ཏྲི་ཀྱཻ་རྡོ་རྗེ་སྤྱན་མ། བནྡྷ་ཆིངས། སརྦ་བིགྷྣན་བགེགས་ཐམས་ཅད་དོ། །
མ་རྟགས་ཡོད་པས་སྤྱན་མར་བསྒྱུར་བ་ལེགས་སོ། ། དེར་རྩེ་མོར། བགེགས་བཅིང་བ་ནི་ཇི་ལྟར་ལགས། ། རྡོ་རྗེ་ཁུ་ཚུར་འབར་བ་དང་། ། རྡོ་རྗེ་ཉི་མ་རབ་འབར་དང་། ། རྡོ་རྗེ་སྤྱན་གྱི་ཕྱག་རྒྱ་ཡིས། ། བགེགས་བཅིང་བ་ནི་བསྟན་པར་འགྱུར། ། ཅེས་སོགས། གཉིས་པ་བགེགས་ཤི་ནས་ཡང་བགེགས་སུ་སྐྱེས་ཏེ། གནོད་སྲིད་པས།
དེ་དག་མི་འཇུག་པའི་སྲུང་འཁོར་འདི་ལ་དར་མ་སྙིང་པོ་སོགས་བོད་སྔ་མ་རྣམས། རང་མེ་ལྟར་འབར་བར་གནས་པས་སྔགས་རྒྱ་བརྗོད་ཅིང་། འཇིགས་བྱེད་ཅན་གྱི་ལྕགས་ཀྱུ། རྡོ་རྗེ་གནོད་སྦྱིན་གྱི་ཕག་རྒོད་ཀྱི་མཆེ་བ། གཙུག་ཏོར་གྱི་གཙུག་ཏོར། ཞགས་པས་ཞགས་པ། བ་དན་གྱི་བ་དན། དུས་ཀྱི་མཆེ་བ། རྩེ་མོའི་རི་རབ། ཐམས་ཅད་སྔོན་པོ་གཡོན་བརྐྱང་གིས་གནས་པ།
གཡས་ཐུགས་ཁར་སྡིགས་མཛུབ། གཡོན་རང་གི་ཕྱག་མཚན་འཛིན་པའོ། ། ཁ་ཕྱིར་བལྟས་རང་རང་གི་ཕྱོགས་བལྟམས་པས་སྲིད་པའི་རླུང་གིས་ཀྱང་མི་མཐོ་བར་བསྒོམ་གསུང་ངོ་། ། འདི་ལ་བླ་མ་རྗེ་བཙུན་ཆེན་པོ་ཁྲོ་བོ་སྤྲོ་བ་པྲཛྙཱ་བ་ལ་ཏའི་གཞུང་འཆུགས་པ་ཡིན་གྱི། སྔགས་རྒྱའི་ནུས་པས་རྡོ་རྗེའི་སས་རྡོ་རྗེའི་ར་བ་བསྒོམ་པ་ཡིན་གསུངས་ཤིང་། དོན་འདི་རྣམ་སྣང་སྒྱུ་འཕྲུལ་དྲ་བའི་འགྲེལ་པར། དཀྱིལ་འཁོར་གྱི་མངོན་པར་འདོད་པའི་སཱི་ཆ་ཀུན་ནས་རབ་ཏུ་རྡོ་རྗེ་འབར་བས་བར་མཚམས་མེད་པར་ཁྱབ་པས་བདག་གིར་བྱས་པའི་ཚུལ་ལོ། ། ཞེས་པ་དང་མཐུན་པར་སྣང་ངོ་། ། གཉན་སྟོན་ན་རེ། མེ་ལྟར་འབར་བའི་རྣལ་འབྱོར་གྱི་ཐུགས་ཀ་ནས་རྡོ་རྗེ་སྤྲོས་ནས་བསྲུང་གསུངས་སོ། །
འདི་ལ་་་་་་བུ་སྟོན་རིན་པོ་ཆེ་མཁས་མཆོག་ན་རེ། སྤྱིར་ལྷ་ཅིག་ཕྱག་རྒྱ་ཞིག་བཅིངས་ཏེ་ཏིང་ངེ་འཛིན་ཐ་དད་ཀྱིས་ལས་ཐ་དད་འགྲུབ་པའང་ཡོད། ལྷ་དང་སྔགས་ཐ་དད་ཏིང་ངེ་འཛིན་གཅིག་གིས་ཐ་དད་འགྲུབ་པའང་ཡོད། ལྷའི་རྣལ་འབྱོར་གཅིག་གིས་སྔགས་དང་ཕྱག་རྒྱ་ཐ་དད་ཀྱི་ལས་ཐ་དད་འགྲུབ་པའང་ཡོད། ལྷ་སྔགས་ཕྱག་རྒྱ་ཐམས་ཅད་ཐ་དད་ཀྱིས་འགྲུབ་པར་གསུངས་པ་རྣམས་ལས། འདིར་ཕལ་ཆེར་ལྷ་སྔགས་སོ་སོར་མངོན་ཏེ། འོན་ཀྱང་བརྟག་གསུང་ངོ་། ། ཁོ་བོ་ནི་བླ་མ་རྗེ་བཙུན་གྱིས་རྗེས་སུ་འབྲངས་སོ། ། འཇིག་རྟེན་གསུམ་རྒྱལ་གྱི་རྒྱུད་དུ། རྡོ་རྗེ་བསྡམས་པ་ཁ་ཐུར་དུ་བསྟན་ཏེ།
བརྐྱང་པ་ས་ལ་བཞག་སྟེ། འདིར་རྡོ་རྗེའི་ས་གཞིར་འགྱུར་ཏེ། དེ་ལ་སུས་ཀྱང་གླགས་མི་རྙེད་དོ་ཞེས་ཏེ། ཨོཾ་བཛྲ་དྲི་ཌོ་མེ་བྷ་ཝ་རཀྵ་སརྦན་སྭཱཧཱ། ནི་རྡོ་རྗེ་བསྟན་པ་བདག་ལ་ཀུན་ཏུ་བསྲུང་བ་མཛད་དོ་ཞེས་ཟེར་བའོ། ། རྩེ་མོར་སྭཱཧཱ་ཞེས་པ་ཅི་ཡིན་བརྗོད། སྡིག་པ་ཐམས་ཅད་ཞི་བྱེད་ཅིང་། ། དགེ་བའི་ཚོགས་ནི་འཕེལ་བར་བྱེད། ། ཉེས་པར་སྤྱད་པ་འཕྲོག་བྱེད་ཅིང་། ། སྡུག་བསྔལ་ཐམས་ཅད་འཇོམས་པའི་མཆོག །
ཅེས་སོ། ། འབྱུང་བར། རྡོ་རྗེ་ཁུ་ཚུར་གཉིས་ལ་མགར་མེའི་འཁོར་ལོ་བཞིན་དུ་བསྐོར་ཏེ་མགོ་བོའི་སྟེང་མཛུབ་མོ་ལྕགས་ཀྱུའི་ཚུལ་དུ་བཞག་པ་ནི། རྡོ་རྗེ་འཇིགས་བྱེད་སྤྱན་གྱི་ཕྱག་རྒྱའོ་ཞེས་ཏེ། ཧུ་ལུ་ནི་མཉམ་སྦྱོར་གྱི་རྒྱུད་དུ་ཞུགས་ཤིག་པའོ་ཞེས་དང་། ཟླ་གྲགས་ཀྱིས་རིང་ཤིང་རིང་པ་ཅེས་དང་། ཤནྟི་པས་ཀྱེ་མ་འོང་ཞེས་བཤད་དོ། ། གཙུག་དགུར། རྡོ་རྗེ་ཐལ་མོའི་མཐེ་མོང་གཉིས་བརྐྱངས་ལ་མཛུབ་མོ་གཉིས་མཆེ་བ་ལྟར་བྱས་པ་ནི་རྡོ་རྗེ་གནོད་སྦྱིན་གྱིས་ཕྱག་རྒྱའོ་ཞེས་ཏེ། ཨོཾ་བཛྲ་ཡཀྵ་ཧཱུྃ་ཀྱཻ་རྡོ་རྗེ་གནོད་ཡིན་ཞེས་འབོད་པའོ། །
གཙུག་དགུར། རྡོ་རྗེ་ཁུ་ཚུར་གྱི་མཐེའུ་ཆུང་ལུ་གུ་རྒྱུད་དུ་སྦྲེལ་ལ། མཛུབ་མོ་གཉིས་ཀྱི་རྩེ་མོ་སྦྱར་བ་བཟློག་ནས་སྤྱི་བོར་བཞག་པ་ནི། རྡོ་རྗེ་གཙུག་ཏོར་གྱི་ཕྱག་རྒྱའོ་ཞེས་ཏེ། ཨོཾ་དྲུཾ་བནྡྷ་ཧཾ་ཞེས་ཏེ། དྲུཾ་ནི། ས་བོན་ནོ། ། བནྡྷ་ཆིངས། ཧཾ་བསྲུང་བའོ། ། གཙུག་དགུར།
རྡོ་རྗེ་ཁུ་ཚུར་གཉིས་ཀྱི་མཁྲིག་མ་མདུད་པ་བྱས་པ་ནི་རྡོ་རྗེ་ཞགས་པའི་ཕྱག་རྒྱའོ་ཞེས་ཏེ། ཨོཾ་ཧཱུྃ་བཛྲ་པ་ཤ་ཧྲཱིཿཞེས་ཏེ། རྒྱ་དཔེར་ཨོཾ་ཡོད། ཧཱུྃ་མེད་དོ། ། བསྟོད་འགྲེལ་དུ་ཨོཾ་མེད་ཧཱུྃ་ཡོད་དེ། རྡོ་རྗེ་འབྱུང་བ་བོད་དཔེ་རུ་ཨོཾ་དང་ཧཱུྃ་གཉིས་ཀ་ཡོད་དོ། ། ཀྱཻ་རྡོ་རྗེ་ཞགས་པ་ཞེས་བོད་པའོ། ། ཧྲི་ནི་གསལ་བར་གྱིས་ཤིག་པའོ། ། གཙུག་དགུར། རྡོ་རྗེ་བསྡམ་པ་ལས་མཐེ་བོང་གཡོན་པའི་སྟེང་དུ་གཡས་པ་བཞག་པ།
སེམས་དཔའི་སྐྱིལ་ཀྲུང་དུ་བྱས་པ་ལས་མཛུབ་མོ་གཉིས་གཤིབས་ཏེ་ཕྱེ་ལ། མཐེ་ཆུང་བ་དན་ལྟར་བྱས་པ་ནི། རྡོ་རྗེ་བ་དན་གྱི་རྒྱའོ། ། ཞེས་ཏེ། ཨོཾ་བཛྲ་པ་ཏངྐེ་ཀྱཻ་རྡོ་རྗེ་བ་དན་ཅེས་བོད་པའོ། ། པ་ཏངྐེ་བ་དན་ཅན་ནོ། ། ནི་ར་ཊ་ངེས་པར་མཆོད་ཅེས་པའོ། ། གཙུག་དགུར་རྡོ་རྗེ་གནོད་སྦྱིན་གྱི་ཕྱག་རྒྱ་སྙིང་གར་བསྟན་ཏེ། བཞག་པའི་དུས་ཀྱི་ཕྱག་རྒྱའོ། ། ཞེས་ཏེ།
ཧྲི་སོན་ནོ། ། བཛྲ་ཀ་ལི་ནི་ཀྱཻ་རྡོ་རྗེ་དུས་ཅན་ནག་མོ་ཞེས་བོད་པའོ། རུཊ་ཞེས་འབྱུང་སྟེ། ཆོད་ཅིག་གོ ། མཊ་ཆོམ་ཞེས། ཡང་རུཊ་དགའ་བ་དང་བྲལ་བའོ། ། ཞེས་རབ་ཞི་བཤེས་གཉེན་འཆད་དོ། ། རུཊ་འཇིགས་པར་གྱིས་ཞེས་ལན་གཉེར་འབྱུང་ལྟར་ན། རུ་ཛོ་འཇིགས་པ་ལའོ་ཞེས་པའི་དབྱིངས་དང་མཐུན་ནོ་གསུངས་ངོ་། ། གཙུག་དགུར།
རྡོ་རྗེ་ཁུ་ཚུར་གཉིས་ཀྱི་རི་བ་འདེགས་པའི་ཚུལ་དུ་བྱེད་པ་ནི། རྡོ་རྗེ་རྩེ་མོའི་ཕྱག་རྒྱའོ་ཞེས་ཏེ། ཨོཾ་བཛྲ་ཤི་ཁ་རེ། རྡོ་རྗེ་རྩེ་མོ་ཞེས་བོད་པའོ། ། རུ་ཊ་སོགས་སྔར་བཞིན་ནོ། ། འབྱུང་བར། རྡོ་རྗེ་ཁྲོ་གཉེར་གཉིས་བཅིངས་ལ། མཁྲིག་མ་གཉིས་བསྣོལ་ཏེ། མཐེའུ་ཆུང་གཉིས་ལུ་གུ་རྒྱུད་དུ་སྦྲེལ་བ། ཁམས་གསུམ་རྣམ་རྒྱལ་ཞེས་པའི་མཛུབ་མོ་གཉིས་སྡིགས་མཛུབ་ཏུ་བསྒྲེང་བ་ནི།
རྡོ་རྗེ་ཧཱུྃ་མཛད་ཀྱི་ཕྱག་རྒྱའོ་ཞེས་དང་། དེ་ཉིད་ལས་མཛུབ་མོ་གཉིས་རྡོ་རྗེར་བྱས་པ་ནི། རྡོ་རྗེ་ལས་ཀྱི་ཕྱག་རྒྱའོ་ཞེས་པ་ལྟར་བྱས་ཏེ། ཨོཾ་བཛྲ་ཀརྨ་ཞེས་ཏེ། རྡོ་རྗེ་ལས་ཞེས་བོད་པའོ། ། དོན་གྲུབ་ནག་འབྱམ་སོགས་ནས། ཧཱུྃ་བཛྲ་ཀརྨ་ཞེས་པ་བྱུང་གསུང་ངོ་། ། སྔར་བཤད་པའི་ཧཱུྃ་མཛད་ཀྱི་ཕྱག་རྒྱ་བཅས་ཏེ། ཧཱུྃ་ཞེས་ནང་དུ་ར་བ་བྱ། རྡོ་རྗེ་་་་་་ཀུན་བཟང་སྦྱིན་སྲེག་ཏུ།
བསྡམས་པ་བཅིངས་ལ། བཛྲ་བནྡྷ་ནི་བསྡམས་པ། བཾ་ནི་ཆིངས་ཤིག་པའོ། ། འདིས་སྟེང་དུ་རྡོ་རྗེ་དྲ་བ་སྟེ་ར་བའི་སྟེང་དུ་གུར་སྦྱིན་པར་བྱའོ། ། འབྱུང་བའི་འགྲེལ་པར། སྟེང་གཡོག་ཀྱི་གཟེབ་བྲིའོ། ། ཞེས་སོ། ། པཉྩ་རཾ་ཞེས་པ་གུར་དང་འདྲ་བ་གཉིས་ཀ་ལ་འཇུག་གོ ། དོན་གྲུབ་ནག་འབྱམ་དུ་འདི་རྡོ་རྗེའི་བླ་རེར་བསྒྱུར་བ་ཡོད་དེ་མ་དག་གོ ། ཨ་བྷ་ཡ་ནི།
ར་བའི་སྟེང་དུ་མདའི་དྲ་བ་ལ་བཞེད་དོ། ། རྡོ་རྗེ་ལས་ཀྱི་སྔགས་རྒྱས་ཕྱི་རོལ་ནས་སྣ་ཚོགས་རྡོ་རྗེའི་ར་བས་བསྐོར། ཧཱུྃ་མཛད་ཀྱི་སྔགས་རྒྱས་སྔར་གྱི་ར་བའི་ནང་དུ་ར་བ་བྱས་པས་ཕྱོགས་ཐམས་ཅད་ལ་ར་བ་གསུམ་རིམ། སྟེང་དང་ཤར་ལ་བཞི་རིམ། འོག་ལ་རྡོ་རྗེའི་ས་གཞི་རྐྱང་པ། དབྱིབས་ཟླུམ་པ་ཡིན་ཏེ། གཙུག་དགུ་ལས། ཀུན་ནས་ཡོངས་སུ་ཟླུམ་པོར་ནི། ། ར་བ་དྲ་བ་བྱས་ནས་ཀྱང་། ། ཞེས་རྗེ་བཙུན་གསུངས།
རྒྱ་ཁྱོན་བློས་ཁྱུད་ཚད་སྒོམ་མོ། ། འདི་ལ་པཎྜི་ཏ་ཁ་ཅིག ཕྱིའི་ར་བ་ནི་གྲུ་བཞི་ལྷམ་པ། སྟོང་གསུམ་དང་མཉམ་པ། ནང་གི་ར་བ་ནི་ཀུན་ནས་ཟླུམ་པོ་འཇིག་རྟེན་གྱི་ཁམས་འདིའི་ཚད་དུ་གྱུར་པའོ་ཟེར་ཏེ། ཤེས་བྱེད་བཙལ་ལོ། ། སྲུང་འཁོར་ནི་ཕལ་ཆེ་རྡུལ་མཚོན་གྱི་དཀྱིལ་འཁོར་དང་འབྲེལ། དེ་ཡང་ས་ལ་བགེགས་འབྱུང་བ་མང་སྟེ། ལྷ་མ་ཡིན་དང་ཀླུ་མ་རུང་པ་དང་། ཐ་ན་རྐང་གི་འགྲོ་བའི་སྲིན་བུས་ཀྱང་གནོད་པའི་ཕྱིར།
སྔོན་ལ་འོག་འཆིངས། སྟེང་ན་བདུད་སྡིག་ཅན་གྱི་དཔུངས་གནས་པ་དང་། དྲི་ཟ་དང་ལྷའི་གདོན་ཤར་དུ་གནས་ཤིང་གནོད་པས་སྟེང་དང་ཤར་ལན་གཉིས་འཆིང་། སྤྲིན་དང་སེར་བ་དང་། ཆར་ཆེས་པ་ཀླུས་བྱེད་ཅིང་ཀླུ་རྣམས་ནུབ་ན་གནས་པས་ནུབ་འཆིང་། གཏོར་མ་འདོད་པ་ལ་སོགས་པའི་ཕྱིར་གནོད་སྦྱིན་དག་བར་དུ་གཅོད་པས་བྱང་འཆིང་། ལྷོ་ན་གཤིན་རྗེ་རྣམས་གཤིན་རྗེ་ཆོས་ཀྱི་རྒྱལ་པོའི་ལུང་གིས་འཇུག་ལ། དེ་ནི་དགེ་བ་ལ་བར་ཆད་མི་བྱེད་པས་འཇུག་ཏུ་བསྟན་ཟེར་ལ། དར་མ་སྙིང་པོ་ན་རེ། ཤར་ནས་སློབ་མ་ལན་གཉིས་འཇུག་ཅིང་སློབ་དཔོན་ཡང་འཇུག་ལ།
སྟེང་ནས་ཚངས་པ་ལྷའི་བདུད་སྟོབས་ཆེ་བའི་ཕྱིར་དེ་ལན་གཉིས་བཅིངས་ཤིང་། རིམ་པས་མི་འཆིང་བ་ནི་དཀྱིལ་འཁོར་གྱི་ཐིག་དང་སྒོ་བསྟུན་པའོ་ཟེར། ཀླན་ན་རེ། མགོན་པོ་ཀུན་སྣང་གི་རྒྱུད་རང་དུ། ཚངས་པ་བརྒྱ་བྱིན་སྟོབས་ཆེ་བས། ། ཤར་དང་སྟེང་ནི་ལན་གཉིས་བཅིངས། ། ཞེས་པ་ལྟར་ཡིན་ཟེར་ཡང་། གཙུག་དགུར། ཀུན་གྱི་མཇུག་ཏུ་འོག་བཅིང་བར་བཞེད་པ་དང་། རྩེ་མོར་ཕྱོགས་རིམ་བཞིན་བཅིངས་པས་མཐའ་ཅིག་ཏུ་མ་ངེས་པར་སྣང་ངོ་། །
འདིར་མངའ་་་་་་སྟོད་ལུགས་པ་རྣམས། རིས་ཟླ་འོད་སོགས་ཀྱིས། ཁྲོ་བོ་བསྟོད། བགེགས་ལ་བཀའ་བསྒོ། ཧཱུྃ་བཞིས་བསྲུང་། ཡིག་བརྒྱས་བརྟན་པར། སེམས་དཔའ་བཞིས་བསྲུང་བ་རྣམས་ཀྱིས་ཁ་བསྐང་ངོ་། ། འདིར་ཁྲོ་བོ་་་་་་སྨད་ལུགས་པ་རྣམས། བསྟོད་པ་སོགས་མ་བཤད་ཅིང་མི་དགོས་ལ། བྱེད་ན་གོ་བགོས་པའི་རྗེས་བསྣུན་བསྲེག་བཅིངས་གསུམ་གྱི་གོང་དུ།
འཇིག་རྟེན་གསུམ་རྒྱལ་གྱི་དཀྱིལ་ཆོག་ལས་བཤད་པས་གོ་བར་བྱའོ། ། དེ་ལྟ་མིན་ན་སྔར་ཡོད་ཀྱི་བགེགས་བཅོམ་ཞིང་། ཕྱིན་ཆད་མི་འཇུག་པའི་སྲུང་འཁོར་བྱས་རྗེས་སུ། ཁྲོ་བོ་སྤྱན་དྲངས་པ་ལ་དགོས་པ་མེད་གསུངས་ཀྱང་། ར་བ་རྣམས་བསྲུང་བ་ལ་སྤྱན་དྲངས་པ་མི་འགལ་ཏེ། དཔལ་དུས་ཀྱི་འཁོར་ལོ་བཤད་པ་བཞིན་ནོ། ། ཡིག་བརྒྱ་དང་སེམས་དཔའ་བཞིའི་བསྲུང་བ་ཀུན་མེད་ཀྱང་ཆོག་པ་འདྲའོ། ། འདི་ཙམ་གྱི་སྤྲོས་པ་མི་དགོས་ཏེ། རྒྱུད་ཕྱི་མར། རྡོ་རྗེ་སེམས་དཔའི་མཚན་ཙམ་ཞིག །
ལན་ཅིག་ཙམ་ཡང་བརྗོད་གྱུར་ན། ། འདི་ནི་བསྲུང་བ་རྟག་ཆེན་པོ། ། སྐད་ཅིག་གིས་ནི་དངོས་གྲུབ་ཐོབ། ། ཅེས་བཛྲ་སཏྭ་ཞེས་བརྗོད་པ་ཙམ་གྱིས་ཆོག་པར་བཤད་པ་དང་འགལ་ལོ། ། ཞེ་ན་སྐྱོན་མེད་དེ། དེ་ནས་ནང་ལ་གཞོལ་བའི་རྣལ་འབྱོར་པའི་དབང་དུ་བྱས་ལ། འདི་དཀྱིལ་འཁོར་ཆེན་པོ་སློབ་མ་དང་བཅས་པའི་དབང་དུ་བྱས་གསུང་ངོ་། ། འདིར་ཁྲོ་བོ་སྤྱན་གྱི་ཚིགས་བཅད་རྣམས་སངས་རྒྱས་གསང་བས་མཛད་པའི་རྣམ་འཇོམས་ཆོ་ག་ན་ཡོད་ཅིང་། སྨྲྀ་ཏིའི་གསང་ལྡན་འགྲེལ་པར་ཡང་ཡོད་དོ། ། ཁམས་གསུམ་རྣམ་རྒྱལ་གྱི་དཀྱིལ་ཆོག་ཏུ།
ཁམས་གསུམ་རྣམ་རྒྱལ་གྱི་ཕྱག་རྒྱ་དང་། ཧཱུྃ་བཞིས་སྙིང་ཁ་དང་། དཔྲལ་བ་དང་། ལྐོག་མ་དང་། སྤྱི་བོར་བདག་ཉིད་བྱིན་གྱིས་རླབས་པར་བྱའོ་ཞེས་ཏེ། སྒྲོན་གསལ་དུ། སུམྦྷ་སོད་ཅིག ནི་སུམྦྷ་ངེས་པར་ཐུལ་ཅིག ཧཱུྃ་དེ་གསལ་བར་བྱེད་དོ། ། གྲིཧྣ་གནོད་བྱེད་འབྲོས་པ་རྣམས་ཟུངས་ཤིག
གྲིཧྣ་པ་ཡ་གཉིས། གནོད་བྱེད་ཀྱི་འཁོར་རྣམས་ཀྱང་ཟུངས་ཤིག་གོ ། ཧཱུྃ་གཉིས་ནི་འཛིན་པར་བསྐུལ་བའོ། ། ཨ་ན་ཡ་ཧོ། བྷ་ག་ཝན། རྡོ་རྗེ་ཞགས་པས་ཆིངས། རྡོ་རྗེ་ལྕགས་ཀྱུས་སྙིང་ཕུག་ལ་ཁུག་གཅིག་གོ ། ཧཱུྃ་ཕཊ྄། གསོད་པ་ལ་བསྐུལ་བའོ་ཞེས་བཤད་དོ། ། དེ་ནས་འབྱུང་བ་ནས་བཤད་པའི་སེམས་དཔའ་བཞིའི་བསྲུང་བ་སྟེ་གོ་སླའོ། །
དེ་ནས་གཙུག་དགུ་ནས་ཡི་གེ་བརྒྱ་པས་བརྟན་པར་བྱའོ་ཞེས་པ་ལྟར་ཡི་གེ་བརྒྱ་པས་བརྟན་པར་བརྗོད་ནས་དྲིལ་བུ་དཀྲོལ་ཏེ། འདི་རྣམས་བླ་མ་བརྒྱུད་པའི་ཕྱག་ལེན་ལས་ཁ་ཚར་བ་ཡིན་ནོ་ཞེས་རྗེ་བཙུན་གསུང་ངོ་། ། འདིར་གཟུགས་བརྙན་སྦྱོར་བ་སྔ་རབས་པ་ཕལ་ཆེས་རང་ཉིད་རྡོར་སེམས་སུ་བསྐྱེད་དེ་བསྒོམས་ཀྱང་། རྡོ་རྗེ་འབྱུང་བ་དང་མཁས་པ་དག་གསུང་བས་འདིར་བསྒོམ་པ་འཐད་དེ། སྦྱོང་རྒྱུད་ལས། ལག་པ་གཉིས་མདུན་དུ་བཞག་ལ་ཨ་ལས་ཟླ་བའི་དཀྱིལ་འཁོར་དུ་བྱིན་གྱིས་བརླབས་ཏེ། ཧཱུྃ་ཞེས་བྱ་བ་དང་། ཨ་ཞེས་བྱ་བའི་ཟླ་བའི་དཀྱིལ་འཁོར་དེ་ཉིད་བྱིན་གྱིས་བརླབས་ལ། ལག་པ་གཉིས་ཀྱི་ཐལ་མོ་གཉིས་ཀ་ལ། ། ཨ་ལ་སོགས་པའི་ཡི་གེ་བཅུ་དྲུག་ཀུན་དུ་གང་ཞིང་འཕྲོས་པར་བྱ་སྟེ།
མཐེ་བོང་གཉིས་ལ་ཨོཾ་ཞེས་བྱ་བ་བསམ། མཛུབ་མོ་གཉིས་ལ་ཧཱུྃ་ཞེས་བྱ་བ་བཞག གུང་མོ་གཉིས་ལ་ཏྲཾ་ཞེས་བྱ་བ་བསམ། སྲིན་ལག་གཉིས་ལ་ཧྲི་ཞེས་བྱ་བ་བཞག མཐེ་ཆུང་གཉིས་ལ་ཨ་ཞེས་བྱ་བ་བཞག དེ་ལྟར་ཡི་གེ་རྣམས་ཡིན་པར་མོས་པ་བསྐྱེད་དེ་ཞེས་སོ། ། མེ་ལོང་ལྟར་དངས་པའི་ནང་དུ་རིགས་ལྔ་ཡབ་ཡུམ་གཟུགས་བརྙན་ལྟར་གསལ་བར་བསྒོམ་པའོ། ། ཐལ་མོ་ཁོང་སྟོང་དུ་སྦྱར་ཏེ། ཨ་ནྱོ་ནྱ་ཨ་ནུ་ག་ཏཱ། སརྦ་དྷརྨཱ།
ཆོས་ཀུན་ཕན་ཚུན་རྗེས་སུ་སོང་བ་ཞེས་བྱའོ། ། དེ་ཉིད་སྣང་ཆེན་དུ། སོར་མོ་ཐམས་ཅད་ཀྱི་ཚིག་གསུམ་པ་ཕན་ཚུན་བསྣོལ་བ་ནི། རྡོ་རྗེ་ཐལ་མོ་སྟེ་ཞེས་པ་ལྟར་སྦྱར་བ། སྥ་ར་སྥ་ར་ཨ་ནུ་པྲ་བིཥྚ་སརྦ་དྷརྨ། བཛྲ་ཨ་ཛ་ལི་ཞེས་ཏེ། ཆོས་ཐམས་ཅད་ཕན་ཚུན་རྗེས་སུ་ཞུགས་པའི་ཐལ་མོ་ཞེས་སོ། ། རྡོ་རྗེ་བསྡམས་པ་བཅས་ལ། ཨ་དྱན་ཏ་ཨ་ནུ་པྲ་བིཥྚ་སརྦ་དྷརྨཱ། བཛྲ་བནྡྷ་ཞེས་ཆོས་ཐམས་ཅད་ཕན་ཚུན་རྗེས་སུ་ཞུགས་པའི་རྡོ་རྗེ་བསྡམས་པ་ཞེས་ཏེ།
འདི་གསུམ་གྱི་དྲོད་རྩེ་མོ་བཟོད་པའི་ཡེ་ཤེས་མཚོན་ཅེས་སློབ་དཔོན་ཀུན་སྙིང་གསུང་ངོ་།་་་་་ བུ་སྟོན་དམངས་སོ། བཛྲ་བནྡྷ་ཏྲཊ་ནི། བཛྲ་ནི། འོད་གསལ་སྟོང་ཉིད། བན་དྷ་འཆིང་བ། ཏྲཊ་བྲལ་བར་གྱིས་ཞེས་པ་སྟེ། སྙིང་གར་སྒྲ་དང་བཅས་པ་ལན་གསུམ་བཀྲོལ་བར་བྱ་སྟེ། ལན་གསུམ་བཀྲལ་བའི་དགོས་པ་ཀུན་སྙིང་ཁམས་གསུམ་གྱི་བག་ཆགས་བྲལ་བ་གྱིས་ཞེས་པ་དང་། ཤེས་རབ་གྲུབ།
དུས་གསུམ་གྱི་སྡིག་པ་བྲལ་བར་བཞེད། ཤཱཀྱ་བཤེས་གཉེན། གོ་ཆེ་དང་ལྕགས་པ་དང་ཤ་བྲལ་བར་བཞེད། སངས་རྒྱས་གསང་བ། སྒོ་གསུམ་གྱི་སྡིག་པ་བྲལ་བར་བཞེད་མོད། གང་ལ་སྦྱར་ཀྱང་རུང་བར་ངེས། ། དེ་ནས་ཕྱག་རྒྱ་འགྲུབ་པའི་དོན་གྱི་ཆོ་ག་ནི། བཛྲ་ཨ་བེ་ཤ རྡོ་རྗེ་འབེབས་པ་ཞེས་ཏེ། རྡོ་རྗེ་བསྡམས་པ་བཅིངས་པའི་སྲིན་ལག་གི་རྩ་བར་མཐེ་བོ་བཙུགས་ཏེ་སྙིང་ཀར་བསྐྱེད་ཅིང་།
ཨ་ཨཿཞེས་བྱ་བས་རང་གི་སྙིང་གི་ཟླ་བ་ལ་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་དང་པོའི་རྡོ་རྗེ་ཁ་དོག་དམར་པོ་འབར་བ་བྱུང་སྟེ་རང་གི་སྙིང་གར་ཞུགས་ནས་ལུས་ཀུན་དུ་གང་བར་བསམ་པར་བྱའོ། ། དེ་བབས་པས་སྒྲུབ་པ་པོ་གང་འདོད་པ་རྫོགས་པར་བྱའོ། ། དེ་བབས་པས་སྒྲུབ་པ་པོ། ཡེ་ཤེས་བབས་པ་དེ་བརྟན་པར་བྱེད་པ་དེ་ཏིཥྛ་བཛྲ་དྲི་ཌོ་མེ་བྷ་ཝ་ནི། བདག་ལ་རྡོ་རྗེ་བརྟན་པར་མཛོད། ཤ་ཤྭ་ཏོ་མེ་བྷ་ཝ་ནི། བདག་ལ་བརྟན་པར་མཛོད། ཧྲི་ད་ཡ་མེ་ཨ་ཏི་ཏིཥྛ་ནི། བདག་གི་སྙིང་ལ་ལྷག་པར་མནོས་ཤིག སརྦ་སིདྡྷི་མེ་པྲ་ཡཙྪ་ནི་བདག་ལ་དངོས་གྲུབ་ཐམས་ཅད་རབ་ཏུ་སྩོལ།
ཧཱུྃ་ནི་བཞུགས་པའི་ས་བོན། ཧ་བཞི་ནི་ཡེ་ཤེས་བཞི། ཧོ་ནི་མཉེས་ཤིང་དབང་དུ་བྱེད་པའོ། ། འདི་ལ་སྨད་ལུགས་པ་ཡི་གེ་བརྒྱ་བརྒྱ་ཕྱེད་ཟེར་རོ། ། འཇིག་རྟེན་གསུམ་རྒྱལ་གྱི་དཀྱིལ་ཆོག་ཏུ། ཧཱུྃ་གི་གོང་དུ་སརྦ་ཀརྨ་སུ་ཙ་མེ་ཙིཏྟྲ་ཤྲཱི་ཡཾ་ཀུ་རུ་ཞེས་བསྣན་ཏེ། དེ་ལྟར་ན་བརྒྱ་ཕྱེད་ཡོད་དོ། ། བཛྲ་མུཥྚི་ནི་རྡོ་རྗེ་ཁུ་ཚུར་མུཥྚི་བཾ་ཞེས་པས་སྒྲོལ་བར་བླ་མ་རྣམས་བཞེད་ཀྱང་སྔགས་དོན་མི་མཐུན་པར་སྣང་ངོ་། ། དགོས་པ་ནི། དེ་ཉིད་འདུས་པར།
རྡོ་རྗེ་ཁུ་ཚུར་དམ་བཅིངས་ལ། ། ཕྱག་རྒྱ་ཐམས་ཅད་དབང་དུ་འགྱུར། ། ཞེས་པ་ལྟར་ཕྱག་རྒྱ་ཐམས་ཅད་འགྲུབ་པའི་དགོས་པ་ཡོད་དོ། ། འདིར་ལྟུང་བ་སློང་བའི་ཕྱག་རྒྱ་དང་། ངན་འགྲོ་འགུགས་པ་དང་། སྡིག་པ་བསྲེག་པ་སོགས་རྡོ་རྗེ་འབྱུང་བར་ཡོད་དོ། ། དེ་དག་བྱས་པས་ཕྱག་རྒྱ་ཐམས་ཅད་འགྲུབ་པ་དང་། བསྐལ་པ་གྲངས་མེད་གསུམ་གྱི་ངེས་པར་འབྱུང་བའི་བྱང་སེམས་སྲིད་པ་ཐ་མ་པ་དང་འདྲ་བར་འགྱུར་རོ་ཞེས་ཀུན་སྙིང་གིས་བཤད་དོ། ། འདིར་ཨ་པེ་ཤས་ཡེ་ཤེས་འབེབས་པའི་ཡུན་ནི་རྒྱུད་དུས་སུ་བསྐྱེད་པའི་རྡོ་རྗེ་འབེབས་པ་ཀུན་སྨོན་གསུངས་པ་ལྟར་ལེགས་སོ། ། བདག་གི་རྣལ་འབྱོར་ལ་དཔའ་བོ་གཉིས་པ་དང་།
དཀྱིལ་འཁོར་གཉིས་ཀྱི་དང་པོ་ནི། སྦྱོང་རྒྱུད་དུ། རྡོ་རྗེ་སེམས་དཔའི་གནས་འདུག་སྟེ། ། ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེར་ལྡན་ལ་སྨོད་ཅི་དགོས། ། ཞེས་ཏེ། དཀྱིལ་འཁོར་ཐམས་ཅད་ཀྱི་འཇུག་པ་པོ་རྡོ་རྗེ་སེམས་དཔའ་ཡིན་པས་རྡོ་རྗེ་་་་་་འདིར་ཧཱུྃ་ལས་རྡོ་རྗེ་ཧཱུྃ་གིས་མཚན་པས་བྱ་བའི་རྡོ་རྗེ་དཀར་པོ་མི་བྱ་སྟེ། འདིར་སྤྱན་གྱི་རྡོ་རྗེ་ཡིན་ལ། དེ་དང་པོའི་རྡོ་རྗེ་དམར་པོ་ཡིན་པས་ཟེར་བ་ཡང་ཡིན་པས་མ་ངེས་སོ། །
སེམས་དཔར། སྤྲུལ་པ་ཡེ་ཤེས་པ་མ་བཅུག བསོད་དབང་འཇུག་གོ སྒོམ་གསུང་ངོ་། ། དེ་ནས་རང་རྡོར་སེམས་སུ་བསྒོམ་ལ། ཤཱཀ་ཐུབ་ཀྱི་སྐབས་ནས་འབྱུང་བ་ལྟར། ཐལ་མོ་སྦྱར་བ་དཔྲལ་བར་བཞག་ལ། ཨོཾ་བྷྲི་ཏ་བྷྲི་ཏ་སརྦ་ཨ་ཝ་ར་ཎ་ནི་ཧཱུྃ་ཕཊ྄། ཞེས་སྒྲིབ་པ་ཐམས་ཅད་ཟུངས་ཞེས་པའོ། ། མཉམ་པར་བཞག་པ་དཔྲལ་བར་ནི། །
ཕྱག་འཚལ་བའི་ཐལ་མོ་སྦྱར། ། སངས་རྒྱས་བདེ་གཤེགས་ཐམས་ཅད་ཀྱི། ། ཕྱག་འཚལ་བ་ཡི་ཕྱག་རྒྱར་བཤད། ། ཅེས་སོ། ། ཡང་ཐལ་མོ་ཁོང་སྟོང་མགྲིན་པར་བཞག་ལ། ཨོཾ་ཏྲ་ཊ་ཏྲ་ཊ་སརྦ་ཨ་ཝ་ར་ཎ་ནི་ཧཱུྃ་ཕཊ྄། ཞེས་པ་སྒྲིབ་པ་ཐམས་ཅད་བྲལ་བར་གྱིས་ཅེས་པའོ། ། དེ་ཉིད་དུ། རྣལ་འབྱོར་རིག་པས་མགྲིན་ཕྱོགས་སུ། ། ཐལ་མོ་སྙིམ་པ་སྦྱར་བ་ནི། །
རྟག་ཏུ་པདྨའི་རང་ཉིད་ཀྱི། ། པདྨའི་ཕྱག་རྒྱ་ཡིན་པར་བཤད། ། ཅེས་སོ། ། རྡོ་རྗེ་བསྡམས་པ་ལས་གུང་མོ་གཉིས་དང་། མཐའ་བཞི་བསྒྲེང་བ་སྙིང་གར་བཞག་ལ། ཨོཾ་ཚིནྡྷ་ཚིནྡྷ་སརྦ་ཨ་ཝ་ར་ཎ་ནི་ཧཱུྃ་ཕཊ྄། སྒྲིབ་པ་ཐམས་ཅད་ཆོད་ཆོད་ཅེས་པའོ། ། དེ་ཉིད་དུ། རྡོ་རྗེ་ཐལ་མོ་སྦྱར་ནས་ཀྱང་། ། སྙིང་གར་གུང་མོ་མཐའ་སྦྱར་བ། །
རྡོ་རྗེ་རིགས་ཀྱི་ཕྱག་རྒྱ་ནི། ། དམ་ཚིག་ཐམས་ཅད་འཛིན་པའོ། ། ཞེས་བཤད་དོ། ། དེ་དག་གི་སྒོ་གསུམ་གྱིས་སྒྲིབ་པ་སྦྱངས་ན། སྐུ་གསུང་ཐུགས་རྡོ་རྗེའི་རང་བཞིན་དུ་བྱིན་གྱིས་བརླབས་པའོ། ། ཨོཾ་བཛྲ་ཨ་བྷི་ཥིཉྩ་ཧཱུྃ་སོགས་ཀྱིས་དབང་ལེན་པ་གོ་སླ་ཞིང་། བདག་ཀུན་རིག་ཏུ་བསྐྱེད་ནས། སྤྱི་བོར་རྣམ་སྣང་དང་། དཔྲལ་བར་མི་བསྐྱོད་པ་སྒོམ། ཀུན་དགའ་སྨོན་ལམ་གསུངས་བ་ལེགས་སོ། །
ཚངས་པ་་་་་་སྤྲུལ་ལུང་པ་བུ་སྟོན་འོད་ཟེར། ཆེན་སོགས་ནི་མཁས་པ་མང་པོས་མཛད་ཀྱང་ད་ལྟ་མི་དགོས་པར་སེམས་སོ། ། གཞན་ཕན་འོད་ཟེར་དུ། མཆོད་བསྟོད་ཚར་ནས་བཟླས་པ་མཛད་་་་་་བུ་སྟོན་ཀུན་སྨོན་ཀྱང་། ད་ལྟ་ཕལ་ཆེར་འདིར་བཟླས་པ་མཛད་དོ། ། མཆོད་པ་འབུལ་བ་ཀུན་ལ་བསང་སྦྱངས་སྔོན་དུ་འགྲོ་བ་བྱེད་དགོས་ཏེ། དཔུང་བཟང་དུ་སུ། ཁྲུས་བྱེད་པ་ན་གཡོ་ཞིང་འགུལ་བ་དྲི་ཆབ་ལ་དྲི་ཟ། བདུག་སྤོས་ལ་ནག་པོ་ལུས་ཅན། མར་མེ་ལ་གཙུག་ཕུད་ཅིག་པ།
མེ་ཏོག་ལ་མེ་ཏོག་ཆེར་རྒྱས། ལྷ་བཤོས་ལ་གཙུག་གཏོར་གདུགས་དཀར་ནས་བཤད་པའི་ཟས་སུ་གཏོར་མ་ཟ་བ་སོགས་མཆོད་པ་ལ་གནས་ནས་སྒྲུབ་པ་ལ་བར་དུ་གཅོད་པའི་བགེགས་ཡོད་པར་རིག་པ་མཆོག་ཏུའང་བཤད་པས། དེ་རྣམས་བསྐྲད་པའི་ཕྱིར་མཆོད་པ་དེ་དག་ལ་ལུས་ཀྱིས་རྡོ་རྗེ་གནོད་སྦྱིན་བཟླས་པའི་སྤོས་ཆུ་འཐོར། ངག་ཏུ་བཛྲ་ཡཀྵ་ཧཱུྃ་ཞེས་བརྗོད། ཡིད་ཀྱིས་རྡོ་རྗེ་གནོད་སྦྱིན་གྱི་ཐུགས་ཀ་ནས་འཕྲོས་པའི་ཁྲོ་བོའི་ཚོགས་ཀྱི་བགེགས་བསྐྲད་པར་བསམ། རྡོ་རྗེ་མེའི་སྔགས་དང་ཕྱག་རྒྱས་ཐ་མལ་པའི་དངོས་པོ་ངན་པ་རྣམས་བསྲེགས་ནས་གཟི་བརྗིད་ཕུན་སུམ་ཚོགས་པར་བསྐྱེད། འདིས་བསྲེགས་པའི་སྦྱང་བ་ལྟར་མ་དག་པ་སྦྱངས་པའོ། ། འདི་ལ་རྗེ་བཙུན་གྱིས་ཕྱིའི་བགེགས་ཀྱིས་མི་ཚུགས་པའི་ཆེད་ཡིན་གསུངས། གཉན་ན་རེ། དངོས་པོར་ཞེན་པའི་རྣམ་རྟོག་བསྲེགས་པ་ཡིན་གསུང་ངོ་། །
ཨོཾ་སྭཱ་བྷཱ་ཝ་ཤུདྡྷ་སོགས་སམ། སརྦཱ་ཀ་རི་ཞེས་པས་་་་་་ཀུན་སྙིང་དང་བུ་སྟོན་མཐུན་ནོ། ། རང་བཞིན་གྱིས་དག་པའི་སྟོང་པར་སྒོམ་ཞེས་ཨ་ཝ་ཏ་རར་བཤད་དོ། ། རྣམ་སྣང་སྒྱུ་འཕྲུལ་དྲ་བའི་འགྲེལ་པར་འབྱུང་བ་ལྟར། ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བར་ཨོཾ་་་་་་ཨོཾ། ནམ་མཁའ་མཛོད་ཀྱི་ས་བོན་ཡིན་པས་དེ་ལ་དགོས་འདོད་འབྱུང་བའོ། ། ལས་སྐྱེས་པའི་མཆོད་རྫས་པའི་མཆོད་རྫས་སྤྲུལ་ཏེ། མིག་ཡོར་ལྟར་མངོན་པར་ཞེན་པ་མེད་པར་སྤྱན་དྲངས་ཏེ་སྒྱུ་མའི་སྐྱེས་བུ་བཞིན་དུ་སྤྱད་པར་བྱའོ་ཞེས་གསུང་ངོ་། ། རང་རང་གི་སྔགས་ཀྱིས་ཡེ་ཤེས་ལྔའི་རང་བཞིན་དུ་བྱིན་གྱིས་བརླབས། ཕྱག་རྒྱ་དེ་བསྟན་པར་བྱེད་དེ།
སྐད་ཅིག་ཙམ་མིན་པར་བྱེད་དོ། ། རྡོ་རྗེ་འབྱུང་བར། ཕྱག་ལྔ་གཅིག་ཏུ་སྡོམ་པའི་མཆོད་པ་ཉི་ཤུ་དང་། འོག་ལས་རྒྱལ་ཆོག་ཏུ། མེ་ཏོག་དང་། དྲི་དང་། བདུག་པ་དང་། ལྷ་བཤོས་དང་། སྣང་གསལ་དང་། མཆོད་ཡོན་དང་དྲུག་པོ་རིམ་པ་འདི་ལྟར་བཤད།
རོལ་མོ་ནི་མ་བཤད་ཀྱང་། ཕྱག་ལེན་ལ་ཁ་བསྐོང་བ་མཛད་ཅིང་། ཨརྒྷཾ་སོགས་སྤྱིའི་མཆོད་པ་དང་། སྒོ་བསྟུན་ནས་འཇིག་རྟེན་ཁམས་ནི་མ་འདི་བླ་མ་རྗེ་བཙུན་གྱིས་བསྡུས་ལ། རབ་འབྱམས་རྒྱ་མཚོ་མ་ནི་རྐྱང་པ་ཆོས་བློས་མཛད་དོ། ། ཞེས་བླ་མའི་ཞལ་ལས་ཐོས་སོ། ། ཨོཾ་སརྦ་ཏ་ཐ་ག་ཏ་ཨརྒྷཾ་པྲ་ཏིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་པ་དང་། སརྦ་ཏ་ཐཱ་ག་ཏ་སོགས་སླ་ལ། པུཥྤེ་སོགས་ཀྱིས་རྣམ་པ་མཆོད་རྫས། ངོ་བོ་ལྷ་རྫས།
དངས་ཤིང་ཐོགས་མེད་དུ་བསྐྱེད་དེ། འདིར་ཆུ་གཅིག བདེ་མཆོག་སོགས་ཆུ་གཉིས། འཁོར་ཆེན་ནས་ཆུ་གསུམ། ཀྱཻ་རྡོར་ཆུ་བཞི་བཤད་དེ། ཨརྒྷཾ་ནི་མཆོད་ཡོན་དང་རིན་གྱིས་ཉོས་པ་གཉིས་ལ་འཇུག་ཀྱང་། འདི་སྔ་མ། པུ་ཛ་ནི་མཆོད་པ་སྟེ། བསྙེན་བཀུར། མེ་གྷ་ནི་སྤྲིན་ཏེ་ཚོགས།
ས་མུ་དྲ་རྒྱ་མཚོ་སྟེ་གྲངས་ལས་འདས་པར་སྟོན་ནོ། ། ཤཱཀྱ་བཤེས་གཉེན་ཟེར། སྥ་ར་ཎ་འཕྲོ་བ་སྟེ། དཔག་ཏུ་མེད་པ་སྤྲོ་བ། ས་མ་ཡ་ནི། ཨ་མ་ཤོ་ཀར། མནའ་དང་། ཀུན་སྤྱོད། དུས། གྲུབ་མཐའ།
ཡང་དག་རིག་པ། ཉེས་རྒྱུ། མི་དགེ་བ། སྔོན་གྱི་ལས་རྣམས་ལ་འཇུག་པར་བཤད་ཀྱང་། འདིར་དམ་ཚིག་སྟེ། མཆོད་པའི་སྤྲིན་ད་པུངས་སྤྲོ་བའི་ཚུལ་ལས་མི་འདའོ། ། དེ་ལྟར་ན་མཆོད་ཡོན་སོགས་བཤམས་ལ་ཕྱི་རོལ་ཡོ་བྱད་ཀྱི་མཆོད་པ། སྔར་བརྗོད་པས་རིགས་སྔགས་འདས་པའི་མཆོད་པ། ཕྱག་བཅིང་བ་ཕྱག་རྒྱའི་མཆོད་པ། ལྷ་སྒོམ་པ་རྣལ་འབྱོར་སྒོམ་པའི་མཆོད་པ།
དེས་རང་གཞན་གྱི་དོན་སྒྲུབ་པ་བསྒྲུབ་པའི་མཆོད་པ་སྟེ། རེ་རེ་ལའང་ལྔ་ལྔ་ཚང་བ་རྩེ་མོ་ལས། མཆོད་པ་ཇི་ལྟར་ཡིན་ཞེ་ན། ། རིགས་ལྔ་མངོན་པར་བཟླས་བརྗོད་དང་། ། ཕྱག་རྒྱ་བཅིང་བ་ལྷུར་ལེན་དང་། ། རྣལ་འབྱོར་བསྒོམ་པའི་མཆོད་པ་དང་། ། སྒྲུབ་པ་རང་གི་མཆོད་པ་དང་། ། ཞེས་སོ། ། འདི་དག་ལ་ཇོ་བོ་རྗེ་ན་རེ། ཕར་ཕྱིན་པའི་ལུགས་ཀྱི་སྔགས་དང་ཕྱག་རྒྱ་མེད་པར་དོན་དམ་པར་རང་བཞིན་མེད་པར།
ཀུན་རྫོབ་རྒྱུ་མའི་རང་བཞིན་དུ་བསམ་མོ། ། ཀྲ་ཡཱི་ལུགས་ཀྱི། སོ་སོའི་རྣམ་པ་དང་འདྲ་བ་ལས། དོན་ལྷའི་རང་བཞིན་དུ་འདོད། རྣལ་འབྱོར་བརྒྱུད་པ། མཆོད་པའི་ལྷ་མོ་སོ་སོའི་ཕྱག་མཚན་གྱི་དོན་དང་འདྲ་བའི་མེ་ཏོག་ལ་སོགས་པའི་རྣམ་པར་བསྐྱེད། རྣལ་འབྱོར་ཆེན་པོ། མཆོད་པ་རྣམས་ལྷ་མོར་བསྐྱེད་གསུང་ངོ་། ། འདི་ལ་དཔྱད་རྒྱུ་ཡོད་དོ། ། གཙུག་དགུར།
ཐམས་ཅད་ལ་ལྕེ་བརྒྱ་པའི་ཁ་དུ་མས་བསྟོད་པ་ཉེ་བར་སྦྱོར་བར་མོས་ཏེ། རྡོ་རྗེ་དྲིལ་བུ་འཛིན་པས་བསྟོད་པར་བྱའོ། ། ཞེས་ཏེ། སྦྱོང་རྒྱུད་ལས་གསུངས་པའི། སངས་རྒྱས་ཀུན་པས་སྔར་སངས་རྒྱས། ། སོགས་ཀྱི་བསྟོད་དེ། འདིའི་འབྲུ་ནོན་བླ་མ་རྗེ་བཙུན་པས་མཛད་པའི་ལོགས་སུ་ཡོད་ཟེར་ཏེ་བརྟག་པར་བྱའོ། ། བསྟོད་པ་འདིའི་བསྟོད་པའི་ཕན་ཡོན་ནི། ། སྦྱོང་རྒྱུད་དུ། གང་གིས་འདི་བྲིས་བཀླགས་གྱུར་ཏེ། །
རྟག་ཏུ་དེ་དོན་འཆང་བྱེད་དམ། ། དྲན་ནམ་ཉན་པར་བྱེད་ཀྱང་རུང་། ། ཕྱག་ན་རྡོ་རྗེ་འདྲ་བར་འགྱུར། ། ཅེས་གསུངས་སོ། ། དཔའ་བོ་གཅིག་པའོ། ། བདག་གི་རྣལ་འབྱོར་ཡོངས་སུ་རྫོགས་པའི་དཀྱིལ་འཁོར་བསྒོམ་ན་འོག་ནས་འཆད་པ་ལྟར་བསྒོམ་མོ། ། དེ་ནས་སྐབས་སུ་བབས་པའི་བུམ་པའི་བཟླས་པ་ནི། བུམ་པ་རྒྱས་པར་ནི། མཆོད་པའི་བུམ་པ་བཅུ་དྲུག དབང་བསྐུར་བའི་བུམ་པ་ལྔ།
རྣམ་རྒྱལ་དང་ཉི་ཤུ་རྩ་གཉིས་དགོས་ཏེ། དེ་ཡང་སྦྱོང་རྒྱུད་དུ། གསེར་ལས་བྱས་པའི་བྱ་རྣམས་ནི། ། བརྒྱད་དམ་བཅུ་དྲུག་ལྷག་ཀྱང་རུང་། ། ཞེས་མཆོད་པའི་བུམ་པ་དང་། དབང་བསྐུར་རིན་ཆེན་ཆུས་གང་བའི། ། བུམ་པ་ལྔ་ནི་བཞག་པར་བྱ། ། ཞེས་པས་དབང་གི་ལྔ། རྣམ་རྒྱལ་བུམ་པ་དྲི་ཡི་ཆུས། ། རབ་ཏུ་བཀང་སྟེ་བཞག་པར་བྱ། །
ཞེས་པས་རྣམ་རྒྱལ་ལ། དེ་དག་ཀྱང་འཁོར་ལོའི་རྒྱུད་དུ། ནག་པོ་ར་རི་མེད་པ་ཡི། ། བུམ་པ་ལྟོ་ཆེ་བྲེ་ཚད་པ། ། མཆུ་འཕྱང་མགྲིན་རིང་གདན་ལྡན་པར། ། སྙིང་པོ་ལྡན་པའི་སྨན་སོགས་གཞུག ། མགྲིན་པར་རས་བཟང་དག་གིས་བཀྲིས། ། འདབ་མར་ལྡན་པའི་ལྕག་མ་ཡང་། ། དྲི་དང་ལྡན་པའི་ཁ་རྒྱན་ཅན། ། ཞེས་པ་ལྟར་གྱི་དོན།
རྡོ་རྗེ་འབྱུང་བར། རིན་པོ་ཆེ་འམ་ས་ལས་བྱས་པ་རྩ་བ་ནག་པོ་མེད་པ་སོགས་འབྱུང་བའི་རྩ་བ་དང་ནག་པོ་མེད་པ་སྟེ་ཞབས་སྟེགས་མེད་པའོ། ། འབྲས་ས་ལུའམ། ས་དཀར་གྱིས་བྱུག བགེགས་བསྐྲད་གུ་གུལ་གྱིས་བདུག ཡུངས་ཀར་གྱིས་བྲབ། རིན་ཆེན་ལྔ་ནི། བྱུ་རུ། གསེར། དུང་།་་་་་
དངུལ། མུ་ཏིག པདྨ་་་་་་མུ་མེན་ར་དགའམ། སངས་རྒྱས་ལྔ་ཐོབ་པའི་ཆེད་དོ། ། སྨན་ལྔ་ནི། ཧ་སྟི་སྟག་ཚེར། ཀན་དྷ་ཀ་རི། ཚེར་མ་བྱེད་པ། ཧ་ས་དེ་ཝ་བ། ལྷ་དང་བཅས་པ།
དཎྜོད་དཔལ་ལ་ལ། དབྱུག་པའི་ཨཏྤལ། ཤྭེ་ཏ་ཨ་པ་ར་ཛི་ཏ། གཞན་གྱི་མི་ཐུབ་པ་དཀར་བའོ། ། དེ་དག་ཉོན་མོངས་པ་དུག་ལྔ་སེལ་བའི་ཆེད་དོ། ། འབྲུ་ལྔ་ནི། འབྲས། ནས། གྲོ། ཏིལ།
སྲན་མ་སྟེ། འཇིག་རྟེན་འདས་པའི་ཡེ་ཤེས་སྐྱེ་བའི་ས་བོན་གྱི་དོན་དུའོ། ། འདི་དག་གསང་བ་སྤྱི་རྒྱུད་ན་ཡོད་པའི། གཙུག་དགུར། སྙིང་པོ་ལྔ་དང་ཡང་དག་ལྡན། ། ཅེས་པའི་དོན་ཆུའི་སྙིང་པོ་ལན་ཚྭ་མེ་ཏོག་སྙིང་པོ་སྦྲང་རྩི། ཤིང་ཐོག་གི་སྙིང་པོ་ཀ་ར། རྩི་ཐོག་གི་སྙིང་པོ་མར། འབྲུའི་སྙིང་པོ་ཏིལ་མར་ཞེས་བླ་མ་གསུང་ངོ་། ། དེས་ན་སྙིང་པོ་ལྔ་ནི་གཞུང་ཕལ་ཆེར་ལས་མི་འབྱུང་ངོ་། །
དྲི་ལྔ་པོ་འདི། རྡོ་རྗེ་སྙིང་པོ་རྒྱན་གྱི་རྒྱུད་ནས་བཤད་དོ། ། བུམ་པ་ཐམས་ཅད་ལ་སྨན་ལྔ་སོགས་བཞུག་པར་ནི་འདྲ་ལ། མཆོད་པའི་བུམ་པ་ལ་མཚན་མ་མེད། རྣམ་རྒྱལ་བུམ་པ་ལ་རིགས་ཀྱི་མཚན་མ་ཚང་བར་དགོད། དབང་གི་བུམ་པ་རེ་རེ་ལ་འཁོར་ལོ། རྡོ་རྗེ། རིན་པོ་ཆེ། པདྨ། སྣ་ཚོགས་རྡོ་རྗེའི་མཚན་པའོ། །
མགུལ་པར་རས་དཀར་པོ་ཁ་ཚར་མ་ཉམས་པས། ཡལ་འདབ་དང་ལྡན་པས་ཤིང་གི་ཁ་རྒྱན། རྣམ་རྒྱལ་དབུས་དང་། དབང་གི་བུམ་པ་ཕྱོགས་བཞི་དབུས་དང་ལྔར་བཀོད། མཆོད་པའི་བུམ་པ་རྣམས་ཁོར་ཡུག་ཏུ་བཀོད། མ་འབྱོར་ན་མཆོད་པའི་བུམ་པ་ཁམས་ཕོར་ལ་སོགས་པའི་མཆོད་ཡོན་གྱི་སྣོད་ལ་བཏུབ་རྗེ་བཙུན་གསུང་། རྣམ་རྒྱལ་དང་དབང་གི་ལྔའམ། དེ་མ་འབྱོར་ན་རྣམ་རྒྱལ་ཅིག་པུའོ། ། དེ་ཡིན་ཏེ། ལྷ་གནས་བུམ་པ་གང་ཡིན་པ། །
རྣམ་རྒྱལ་བུམ་པ་འདི་ལ་རྫོགས། ། ཞེས་བཤད་པས་སོ། ། སྦྱོང་རྒྱུད་ནས་ལས་བུམ་མ་བཤད་ཀྱང་། ཀུན་སྙིང་གིས། རྡོ་རྗེ་གནོད་དང་ལྡན་པས། བུམ་པ་གང་བ་བཞག་པར་བྱེད། ། ཅེས་དང་། རྡོ་རྗེ་འབྱུང་བར་ཡང་ལས་བུམ་ལ་སྣ་ཚོགས་རྡོ་རྗེའི་མཆེ་བ་གདགས་གསུང་ངོ་། ། རྣམ་རྒྱལ་དུ་རྡོ་རྗེ་གནོད་སྦྱིན་བསྐྱེད་པར་བཤད་པའང་ཡོད་པ་ལས་བུམ་དང་ཐུན་མོང་བ་བྱས་ཏེ། རྣམ་རྒྱལ་དུ་རྡོར་སེམས་བསྐྱེད་ན།
དེ་གཡོན་དུ་གནོད་སྦྱིན་བསྐྱེད་དེ། བུམ་པ་གཉིས་ཡོད་ན་ཅིག་ཏུ་རྡོ་རྗེ་གནོད་སྦྱིན་བསྐྱེད། རྣམ་རྒྱལ་དུ་དཀྱིལ་འཁོར་ཡོངས་རྫོགས་པའམ། རྡོར་སེམས་བསྐྱེད་པའམ། ལྷ་མ་བསྐྱེད་ཀྱང་རུང་། རྗེ་བཙུན་གསུང་། རྣམ་རྒྱལ་གྱི་སྟེང་དུ། དུང་ཕོར་རམ། ཉ་ཕྱིས་སོགས་མཆོད་ཡོན་གྱི་སྣོད་དུ་དྲི་བཟང་བླུག རྡོ་རྗེ་རྩེ་ལྔ་པ་ལ།
མེ་ཏོག་གི་ཕྲེང་བ་བཏགས་པའི་ལྕུག་མ་ནས་བཟུང་སྟེ། སྦྱོང་རྒྱུད་དུ། སྔ་མ་བཞིན་དུ་བུམ་པ་ལ། ། བརྒྱ་རྩ་བརྒྱད་དུ་བཟླས་ནས་ནི། ། ཞེས་པས་རྩ་རིག་དང་། ལྷ་སོ་སོའི་སྙིང་པོ་བཟླས་ཏེ། རྗེས་སུ་ལྷ་རྣམས་ཞུ་བའི་ཆུར་བསམ། རྗེ་བཙུན་གསུང་ངོ་། ། རྡོ་རྗེ་རྩེ་མོར། བཛྲ་ཨུ་ད་ཀ་སྟོང་རྩ་བརྒྱད་དུ་བཟླས་ནས་གསུངས་ཤིང་།
ཆུ་དེ་བདུད་རྩིར་འགྱུར་བར་བཤད་དོ། ། རབ་གནས་ཡིན་ན་ཁྲུས་ཀྱི་སྔགས་རྣམས་བཟླས་སོ། ། གཞན་རྣམས་སླའོ། ། དེ་ནི་རྟེན་དང་བརྟེན་པར་བཅས་པའི་ལྷ་བསྐྱེད་པ་ལ། སྔོན་རི་རབ་ཀྱི་སྟེ་དུ་དཀྱིལ་འཁོར་སྤྲུལ་ནས་དབང་བསྐུར་བ་ལྟར། རྗེས་འཇུག་རྣམས་ཀྱིས་ཀྱང་དེ་བཞིན་དུ་བྱ་བའི་ཕྱིར། རྒྱུད་དག་ལས་འབྱུང་བ་རིམ་བརྩེགས་རི་རབ་དང་བཅས་པ་གསུངས་ལ། ཤིན་ཏུ་བསྡུས་པ། ཅུང་ཟད་བསྡུས་པ། འབྲིང་པོ།
ཤིན་ཏུ་རྒྱས་པའི་ལུགས་རྣམས་ལས། སྦྱོང་རྒྱུད་ལྟར་ན་ཤས་མཚོན་ཏེ། ཤུ་ནྱཱ་ཏས་སྟོང་པར་སྒོམ། འབྱུང་བར་ཨ་ཀ་རས་སྟོང་པར་སྒོམ་པའི་ངང་ལས། སྦྱོང་རྒྱུད་ལྟར་ན། ཨོཾ་བྷ་ལས་སྐད་ཅིག་གི་འབྱུང་བ་རིམ་བརྩེགས་གཞལ་ཡས་ཁང་དང་བཅས་བསྐྱེད་དེ། བྷྲུཾ་ཡིག་སྣོད་དང་རྣམ་སྣང་དང་གཞལ་ཡས་ཁང་གི་ས་བོན་ཡིན་པར་དེར་བསྐྱེད་དེ། བྷ་ནིབྷྲུཾ་མཚན་པའོ། ། འདི་ནི་ཤིན་ཏུ་བསྡུས་ནས་བསྐྱེད་པའི་ལུགས་སོ། ། ཅུང་ཟད་བསྡུས་པ་ནི།
ཐམས་ཅད་གསང་བ། འགྲོ་འདུལ་རྣམས་ལས། ཡཾ་བཾ་ལཾ་བཾ་ལས་བསྐྱེད་དོ། ། འབྲིང་ནི་མཉམ་རྗེས་ཀྱི་ས་བོན་མཚོན་པའི་ཕྱིར། ཧཱུྃ་གཉིས་ཀྱི་བར་ལ་ས་བོན་བཅུག་པ་སྟེ། ཧཱུྃ་ཡཾ་ཧཱུྃ་ལས་བྱུང་བའི་རླུང་གི་དཀྱིལ་འཁོར། ཧཱུྃ་བཾ་ཧཱུྃ་ལས་འོ་མའི་རྒྱ་མཚོ། ཧཱུྃ་ལ་ཧཱུྃ་ལས་གསེར་གྱི་ས་གཞི། ཧཱུྃ་བཾ་ཧཱུྃ་ལས་རྒྱ་མཚོ་ཆེན་པོ། དེའི་དབུས་སུ་ཧཱུྃ་སུཾ་ཧཱུྃ་ལས་རི་རབ་ཤར་ཤེལ།
ལྷོ་བཻཌཱུརྻ། ནུབ་པདྨ་ར་ག བྱང་གསེར་ལས་གྲུབ་པ་བསྐྱེད་དོ། ། དེ་ཡང་གཙུག་དགུའི་གཞུང་དུ། རླུང་དང་ཆུ་གཉིས་དབུས་སུ་ནི། ། གསེར་གྱི་ས་གཞི་རྣམས་བསྒོམ་ལ། ། སུཾ་གྱི་ས་བོན་ལས་བྱུང་བའ། ི ། རི་རབ་ཆེན་པོ་བསམ་པར་བྱ། ། ཁམས་གསུམ་རྒྱལ་གྱི་དཀྱིལ་ཆོག་ཏུའང་། །
འདི་ལྟར་བཤད་པ། འདིའི་རྒྱ་གཞུང་མང་པོར་ཡང་ཆུ་དང་ས་བཤད་ལ། མེ་མ་བཤད་དོ། ། དེའི་རྒྱུ་མཚན་བླ་མ་དག མཁའ་ལ་རླུང་བརྟེན་དེ་ལ་ཆུའི་ཕུང་པོ་བརྟེན། སོགས་ཕྱི་རོལ་གྱི་སྣོད་ཆགས་པ་དང་སྒོ་བསྟུན་པས། རྣལ་འབྱོར་རྒྱུད་མན་ལ་མེ་མི་འབྱུང་ཞིང་། རྣལ་འབྱོར་ཆེན་པོར་ནང་ལུས་ལ་སྦྱོར་བས། མེ་བཤད་པ་ཡིན་གསུང་ངོ་། ། གཙུག་དགུའི་རྒྱུད་དུ་ནི།
ཡཾ་ལས་རླུང་། རཾ་ལས་མེ། བཾ་ལས་ཆུ། ཀཾ་ལས་གསེར་གྱི་ས་གཞི་ཞེས་དང་། ཡོ་ག་རྡོ་རྗེ་སྙིང་པོ་རྒྱན་གྱི་རྒྱུད་དུ་ཡང་། དེའི་དབུས་སུ་གཟི་བརྗིད་ཆེ། ། ཞེས་མེ་བཤད་པའང་སྣང་ངོ་། ། ཤིན་ཏུ་རྒྱས་པ་ནི། དཔལ་མཆོག་སྨད་འགྲེལ་དང་། དོན་འགྲུབ་ནག་འབྱམ་དུ།
མིག་གཡས་གཡོན་དུ་མ་དང་ཊ་དགོད། ཧཱུྃ་ལས་མིག་འབྲས་བསྐལ་པའི་མེ་ལྟར་འབར་བས་བལྟས་པ་རླུང་གི་དཀྱིལ་འཁོར་ལ། ཧཱུྃ་ལས་རྡོ་རྗེ་འབར་བ་རྡོ་རྗེའི་ལྟེ་བ་ལ་ཡི་གེ་ཝའི་ས་བོན་དང་བཅས་པ་འོད་ཟེར་འབར་བ་འཁྲུགས། འོད་ཟེར་དེས་སངས་རྒྱས་ཀྱི་ཞིང་ཐམས་ཅད་ཐལ་བར་བསྲེགས་དེ་ནས་སྟོང་གསུམ་དང་མཉམ་པའི་ཡི་གེ་ཁཾ་དཀར་པོ་ལས། བདུད་རྩིའི་རྒྱུན་འོ་མ་ལྟ་བུ་བབས་པས་ཞིང་བསྲེགས་པ་རྣམས་བཀྲུས། རྦ་རླབས་འཁྲུགས་པའི་རྒྱ་མཚོར་གྱུར་པའི་དབུས་སུ་རཾ་ཡིག་བྱུང་། དེས་སྐོལ་བ་ལས་པདྨ་འདབ་མ་བྱེ་བ་ཅན་བྱུང་། པདྨའི་རྩ་བར་པྲ་ཡིག་སེར་པོ་ལས་གསེར་གྱིས་རུས་སྦལ་ཚད་གཞལ་དུ་མེད་པ་ནི་པདྨའི་རྟེན་གཞིར་གྱུར་པ། པདྨའི་ལྟེ་བར་པྲ་ཡིག་དང་ཁཾ་ཡིག་བསམ་ཞིང་། དེ་ནས་པདྨ་དང་ཡི་གེ་པྲ་དང་།
ཁཾ་ཡིག་རྣམས་གཅིག་ཏུ་གྱུར་པ་ལས། ཧཱུྃ་སུཾ་ཧཱུྃ་ལས་རི་རབ་གྲུ་བཞི་པ་སོགས་བཤད་དོ། ། འདིར་ནི་སྦྱོང་རྒྱུད་ལས་གསུངས་པ་གཙོ་བོར་བཟུང་ཞིང་རྗེ་བཙུན་རིན་པོ་ཆེ་དང་། མཁས་པ་ཀུན་སྨོན་གྱིས་ཀྱང་བཤད་དོ། ། བསོད་དབང་གིས་རི་རབ་ཆད་དོ། ། ཡང་རྒྱས་འབྲིང་དུ་བྱེད་ན་ནི། རྡོ་རྗེ་འབྱུང་བ་ནས་བཤད་པའི། ཨོཾ་བཛྲ་ཌི་ཌོ་མེ་བྷ་ཝ་སོགས་དང་རྡོ་རྗེ་བསྡམས་པ་བརྐྱངས་པ་ས་ལ་རེག་པའི་ཕྱག་རྒྱས་ས་གཞི་སྣ་ཚོགས་རྡོ་རྗེའི་རང་བཞིན་དུ་བྱིན་གྱིས་བརླབས། རྡོ་རྗེ་རྒྱུའི་ལས་རྒྱ་དང་བྷྲཱུྃ་ཡིག་དཀར་པོ་ལས་བྱུང་བའི་གཞལ་ཡས་ཁང་པ་སྟེ། སྦྱོང་རྒྱུད་དུ།
གྲུ་བཞི་པ་ལ་སྒོ་བཞི་པ། རྟ་བབས་བཞི་དང་ལྡན་པ་དང་། ། ཐེམ་སྐས་བཞི་ཡི་ཕྲེང་བ་དང་། ། སེངྒེ་བ་གླང་རྣམས་ཀྱིས་བརྒྱན། ། ཅེས་པ་ལྟར་བསྒོམ་ཞིང་། དབུས་ཀྱི་དཀྱིལ་འཁོར་ཐིག་གདབ་པ། ། ཆོས་ཀྱི་འཁོར་ལོ་འདྲ་བ་ལ། ། ལྟེ་བར་བཅས་ཤིང་རྩིབས་བཅུ་དྲུག ། ཅེས་སོགས་རྒྱས་པར་འབྱུང་སྟེ། གཞལ་ཡས་ཁང་སྒོ་ཉིས་རིམ་རྟ་བབས་དང་བཅས་པའོ་ཞེས་གསུངས།
རྗེ་བཙུན་ནི། སྦྱོང་རྒྱལ་གྱི་དགོངས་པ་སྒོ་རྐྱང་ཡིན་ཏེ། བྱང་སེམས་བཅུ་དྲུག་སོགས་མང་པོ་བཤད་ནས། དེའི་རྗེས་ལ་སྒོ་བ་མ་བཤད་པ་སོགས་གསུང་ངོ་། ། དེའི་ནང་དུ་འཁོར་ལོ་རྩིབས་བཅུ་དྲུག་པ་ནི་དངོས་སུ་གསུངས་ཀྱང་། འདི་ཁ་དོག་སེར་པོར་ཆག་ལོས་བཤད་ཅིང་། ཕྱོགས་མདོག་གམ། ཁ་ཅིག་སྔོན་པོ་ཟེར་ཏེ། ཤེས་བྱེད་བཙལ་དགོས་སོ། ། འཁོར་ལོའི་ལྟེ་བར་ལེ་ཚེ་དགུའི་དབུས་སུ་ལ་སོགས་པར་སེངྒེ་ལ་སོགས་པའི་གདན་སྟེ།
དེའང་རྒྱས་པར་ན། དབུས་སུ། ཨ་སིང་ཨཿ ལས་སོ་སོའི་གདན། ཧཱུྃ་ག་ཧཱུྃ་ལས་གླང་པོ་ཆེ། ཏྲ་བཱ་ཏྲ། ཧྲི་མཱཾ་ཧྲི། ཨ་གཾ་ཨ་ལསམཁའ་ལྡིང་གི་གདན་ཏེ། རིམ་པ་བཞིན། སིང་ཧ།
ག་ཛོ་བཱི་ཛ། མ་པུ་ར། ག་རུ་ཌ་རྣམས་དེ་དག་གི་མིང་ཡིན་ཞིང་། མིང་ཡིག་དང་པོ་ལས་བསྐྱེད་པའོ། ། དེ་དག་གི་སྟེང་དུ་པདྨ་ཡོད་དེ། སྨད་འགྲེལ་དུ། སེངྒེ་དང་པདྨའི་གདན་ཞེས་བཤད་པས། ཀླན་པདྨ་མེད་པར་འདོད་པའང་དེ་ཁེགས་སོ། གཙུག་དགུར། ལྟེ་བར་སེངྒེའི་ཁྲིའོ། །
དེའི་སྟེང་དུ་ཟླ་བའི་དཀྱིལ་འཁོར་ཞེས་དང་། འབྱུང་བར། སེངྒེའི་གདན་སོགས་ལ་ཟླ་བའི་དཀྱིལ་འཁོར་ཡི་གེ་ཨ་ལས་སྐྱེས་པ་ཞེས་བཤད་དོ། ། རྩེ་མོར་རྣམ་པར་སྣང་མཛད་སེངྒེའི་གདན། མི་བསྐྱོད་པ་ནི་གླང་ཆེན་ཆིབས། ། རིན་ཆེན་དབང་ནི་རྟ་ལ་བཞོན། ། རྨ་བྱའི་ཁྲི་ལ་ཚེ་དཔག་མེད། ། དོན་འགྲུབ་མཁའ་ལྡིང་དབང་པོར་བཞུགས། ། ཞེས་དང་། གཉིས་མེད་རྡོ་རྗེས་མཚན་བརྗོད་སྒྲུབ་ཐབས་སུ།
དབུས་སུ་སེངྒེ་གཏི་མུག་བདག ། ཤར་དུ་གླང་ཆེན་ཞེ་སྡང་བདག ། ལྷོར་ནི་རྟ་སྟེ་ང་རྒྱལ་བདག ། ནུབ་ཏུ་རྨ་བྱ་ཆགས་པའི་བདག ། བྱང་དུ་ཤང་ཤང་ཕྲག་དོག་སྟེ། ། ལྔའི་བདག་ཉིད་བཅོམ་པའི་གདན། ། ཞེས་སོ། ། ལྷའི་གནས་གཞན་རྣམས་ཐམས་ཅད་དུ། པདྨ་དང་ཟླ་བའི་གདན་ཞེས་རྗེ་བཙུན་གསུང་བ་ལྟར། གཞན་ལས་ཀྱང་འབྱུང་བས་དེ་ལྟར་བསམ་ནས་བརྟེན་པ་ལྷ་བསྐྱེད་པ་ལ་གསུམ་ཡོད་པའི་དང་པོ་བསྡུས་པ་ནི།
ཐམས་ཅད་ས་བོན་ཙམ་ལ་བསྐྱེད་པ་སྟེ། ཨོཾ་ཧཱུྃ་ཏྲཾ་ཧྲིཿཨཿ ལས་རིགས་ལྔ་ལཾ་མཾ་པཾ་ཏཾ་ལས་ཡུམ་བཞི། ཧཱུྃ་ཛཿསོགས་བཅུ་དྲུག་ལ་སེམས་དཔའ་བཅུ་དྲུག་བསྐྱེད་ཅིང་། སྒོམ་པའི་བར་སོ་བདུན་པོ་ས་བོན་ལ་བསྐྱེད་པ་འདི་མཁས་པ་ལྡོང་སོགས་བཞེད་ཅིང་། རིགས་ལྔ་ཡུམ་བཞི་ས་བོན་ལས་བསྐྱེད་པར། ཨ་བྷ་ཡས་བྱང་ཆུབ་གཞུང་ལམ་ལས་ཀྱང་བཤད་དེ་འདི་ལ་མི་རིགས་པ་མེད་དོ། ། གཉིས་པ་འབྲིང་དུ་བསྐྱེད་ན། སྙིང་པོ་ཚིག་ཙམ་ལས་བསྐྱེད་པ་སྟེ། ཨོཾ་སརྦ་བིད་སརྦ་ཨ་ཝ་ར་ཎ་བི་ཤྭ་དྷ་ཡ་ཧ་ན་ཧཱུྃ་ཕཊ྄།
ཅེས་པས་དབུས་སུ་ཀུན་རིག་སྐུ་མདོག་དཀར་པོ་ཞལ་བཞི་པ། ཞལ་བཞི་ཀ་དཀར་པོ་ཡིན་ཏེ། སྦྱོང་རྒྱུད། དུང་དང་ཀུཉྩ་ཟླ་འདྲ་བ་ཞེས་སོ། ། ཤཱཀྱ་བཤེས་གཉེན། མི་བཞི་རྒྱབ་སྤྲོད་ལྟར་འདོད་པ་མི་རིགས་ཏེ། དེ་ན་ཕྱག་བརྒྱད་ཡོང་བར་རིགས་པ་ལས། ཕྱག་གཉིས་པར་དངོས་སུ་བཤད་པས་སོ། ། ཨོཾ་སརྦ་བིད་ཧཱུྃ་གིས་སྦྱོང་བའི་རྒྱལ་པོ་དཀར་ལ་ཅུང་ཟད་དམར་བ་གསུངས་་་་་་ཕྱོགས་བཞིའི་རིགས་བཞི་པོ་མི་བསྐྱོད་པ། རིན་འབྱུང་།
འོད་དཔག་མེད། དོན་གྲུབ་རྣམས་རྒྱུ་ཡིན་པ་ལ་སྐུ་མདོག་འདི་ལྟར་གྱུར་པ་ནི། རིགས་རེ་རེའང་ལྔ་ལྔར་ཕྱེ་སྟེ། སྦྱོང་རྒྱལ་རྣམ་སྣང་གི་ལུགས་མི་བསྐྱོད་པ། རྒྱལ་མཆོག་རིན་ཆེན་རིན་འབྱུང་གི ། མི་བསྐྱོད་པ་ཤཱཀྱ་རི་དབང་། རིན་འབྱུང་འོད་དཔག་མེད། དེས་ན་འདི་ནི་བླ་མའི་མན་ངག་གོ ། ཡང་། སྦྱོང་རྒྱུད་དུ།
དེའི་སྤྱན་སྔར་ངན་སོང་ཀུན། ། སྦྱོང་བའི་རྒྱལ་པོ་བྲི་བར་བྱ། ། ཕྱག་གཉིས་ཏིང་ངེ་འཛིན་དུ་བསྒོམ། ། ཟླ་བ་རྒྱས་དང་པདྨའི་་་་་་སྦྱོངས་རྒྱལ་མི་བསྐྱོད་པའི་ངོ་བོ་ཡིན་ལ། མི་བསྐྱོད་པ་སྔོན་པོར་འོང་བའི་ངེས་པ་མེད། ཟླ་བཟང་ཐིག་ལེར། རྟག་པའི་སྐུ་ནི་སེར་པོ་སྟེ། ། མི་བསྐྱོད་རྡོ་རྗེ་དཀར་པོ་ཡིན། ། ནམ་མཁའི་སྙིང་པོ་མཐིང་ཁ་ཆེ། ། ཚེ་དཔག་མེད་པའི་པདྨོ་དམར། །
སྦྱོང་རྒྱལ་ཁ་དོག་རྒྱ་ཆེན་མཆོག ། སོགས་བཤད་པ་ལྟར། མདོག ། ཅེས་སོ། ། ཨོཾ་སརྦ་བིད་ཕཊ྄་ཀྱིས་རྒྱལ་མཆོག ། བིད་ཨས་ཤཱཀྱ་རི་དབང་། བིད་ཏྲས་རིན་ཆེན་མེ་ཏོག་བསྐྱེད་དོ། ། མཚམས་སུ་ལྷ་མོ་བཞི་ནི། ཨོཾ་བུདྡྷ་ལོ་ཙ་ནིས་སྤྱན་མ། ཨོཾ་བཛྲ་མ་མ་ཀིས།
མ་མ་ཀི་སྔོན་མོ། ཨོཾ་བཛྲ་པཎྜི་རི་དེ་ཧི་དེ་ཧི་སིདྡྷི་བོ་དྷི་ལོ་ཀེ་ཏ་རིཾ་པ་སྭཱཧཱས་གོས་དཀར་མོ། ། ཨོཾ་བཛྲ་ཏཱ་རེ་ཏུཏྟ་རེ་ཏུ་རེ་ཧཱུྃ་ཧཱུྃ་ཧཱུྃ་སྭ་སྭ་སྭོཾ་སྭཱཧཱས་སྒྲོལ་མ་རྣམས་བསྐྱེད་དོ། ། དེའི་ཕྱི་རོལ་དུ་འཁོར་ལོ་རྩིབས་བཅུ་དྲུག་པའི་རྩིབས་སུ། བཛྲ་སཏྭ་ཧཱུྃ་ལས་རྡོ་རྗེ་སེམས་དཔའ་དང་། དེ་བཞིན་དུ་རིམ་པ་བཞིན། བཛྲ་སཏྭ་ཛ་སྭ་སྤྲུ་ལུང་པ་དང་། བསོད་དབང་གིས་སྦྱར་ཏེ། སྦྱོང་རྒྱུད་དུ། ས་བཅུ་དྲུག་པ་བཅུ་དྲུག
ཛ་བཅུ་དྲུག ཏྭ་བཅུ་དྲུག་འབྱུང་བའི་དོན་ཡིན་པས་ཤིན་ཏུ་ལེགས་པས་དེ་ཁོ་ན་ལྟར་བྱ་་་་་་སྟེ་འདི་བཞག་ནས་རྩ་རྒྱུད་ཀྱི་ར་ཛ་ཛ་སོགས་བྱེད་པ་མཚལ་རང་ལ་བྱས་ནས་བཙག་གཞན་ལ་འཚོལ་བ་བཞིན་ནོ། སྒེག་སོགས་བརྒྱད་དང་སྒོ་བ་རྣམས་ཀྱང་རང་རང་གི་སྙིང་པོས་བསྐྱེད་དོ། ། དེ་དག་ཀྱང་སྦྱོང་རྒྱུད་དུ། རྒྱན་རྣམས་ཀུན་གྱིས་ལེགས་རྫོགས་པ། ། རྒྱལ་མཆོག་སྐྱེས་བུ་གང་ལས་བྲི། ། རྒྱབ་ཏུ་ཤཱཀྱ་རི་དབང་པོ། ། གཙོ་བོ་ཐུབ་པ་བྲི་བར་བྱ། ། གཡོན་དང་གཡས་ཀྱི་ཕྱོགས་ཆར་ནི། ། རྒྱལ་མཆོག་རིན་ཆེན་མེ་ཏོག་གཉིས། །
ལོ་ཙཱ་ན་དང་མ་མ་ཀཱི། ། དེ་བཞིན་དཀར་མོ་སྒྲོལ་མ་རྣམས། ། རང་གི་རིགས་ཀྱི་མཚན་མ་བཞིན། ། གྲྭ་ཡི་ཕྱོགས་ནི་ཀུན་ཏུ་བྲི། ། རྩིབས་ཀྱི་ནང་ནི་ཐམས་ཅད་དུ། ། རྡོ་རྗེ་སེམས་སོགས་སེམས་དཔའ་མཆོག ། རྫུ་འཕྲུལ་ཆེ་བའི་སེམས་དཔའ་རྣམས། ། གོ་རིམ་བཞིན་དུ་བྲི་བར་བྱ། ། མཁས་པས་ལ་སེ་ལ་སོགས་པ། ། མཆོད་པའི་གྲྭ་ཡི་ཕྱོགས་སུ་བྲི། །
སྒོ་ཡི་ཕྱོགས་ནི་ཐམས་ཅད་དུ། ། སྒོ་བ་བཞི་པོ་བྲི་བར་བྱ། ། རྟ་བབས་ཁྱམས་ནི་ཐམས་ཅད་དུ། ། བྱམས་པ་ལ་སོགས་བྲི་བར་བྱ། ། ཉན་ཐོས་རྒྱལ་བ་ཐམས་ཅད་དང་། ། དེ་བཞིན་རང་རྒྱལ་གཙོ་བོ་རྣམས། ། ཁྲོ་བོ་སྔགས་པ་ཕོ་ཉ་སོགས། ། བྲི་བྱ་ཡང་ནི་མིང་ཡང་རུང་། ། ཞེས་སོགས་རྒྱ་ཆེར་འབྱུང་ལ། འདིར་གཙོ་བོ་དང་།
སྦྱོང་རྒྱལ་དཀར་པོ་ཏིང་ངེ་འཛིན་གྱི་ཕྱག་རྒྱ་ཅན་དུ་བཤད་ལ་གཞན་རྣམས་ཀྱི་སྐུ་མདོག་དང་ཕྱག་རྒྱའི་གསལ་ཁ་མ་བྱུང་བས། ཇོ་བོ་རྗེའི་བཞེད་པས། རྩ་བའི་ལྷ་སོ་བདུད་པོ་ཐམས་ཅད་དཀར་པོ་མཉམ་གཞག་བྱས་པར་བཞེད་ལ། སྐུུར་པ་ཡེ་ཤེས་རྒྱལ་མཚན་ནི། ། རིགས་བཞི་སྦྱོང་རྒྱལ་དང་འདྲ་བར་བཞེད། ཡང་ལ་ལ་ཕྱག་རྒྱ་སྦྱོང་རྒྱལ་དང་འདྲ་བ་ལ། རྒྱལ་མཆོག་སྔོན་པོ་རིན་ཆེན་འཛིན། ཤཱཀྱ་དམར་སེར་པདྨ་འཛིན། མེ་ཏོག་ལྗང་གུ་སྣ་ཚོགས་རྡོ་རྗེ་འཛིན་པར་བཞེད་མོད། རྗེ་བཙུན་གྱི་སེམས་དཔའ་བཅུ་དྲུག་སོགས་སྐུ་མདོག་ཕྱག་མཚན་རྣམས་ཀུན་དགའ་སྙིང་པོའི་གཞུང་དང་མཐུན་པར་མཛད་པས་ཡིད་ཆེས་པའི་གནས་ཡིན་ནོ། །
འདིར་གཙོ་བོ་ཞལ་བཞི་ནི། བྱང་ཆུབ་ཀྱི་སེམས་དང་། སྦྱིན་པ་དང་། ཤེས་རབ་དང་། བརྩོན་འགྲུས་ཀྱི་ངོ་བོ་མི་བསྐྱོད་པ་སོགས་པའོ། ། ཞེས་དེ་ཉིད་སྣང་བར་བཤད་དོ། ། ཁ་ཅིག་ཞལ་མཐའ་ཡས་པ་ཡིན་ཞེ་ན། རྩ་རྒྱུད་དུ་རྣམ་སྣང་ཞལ་བཞི་པར་བྲིའོ་ཞེས་པ་ལྟར་བྱའོ། ། རྩ་བའི་ལྷ་སོ་བདུན་ལས་མི་ཉུང་བའི་རྒྱུ་མཚན། ཁྱད་པར་དེ་དག་གི་བྱེད་ལས།
ཞར་ལ་ནང་གི་སྒོ་བ་བཞི་ལ་དཔྱད་པ་རྣམས་ལས་དང་པོ་ནི། ཅིའི་ཕྱིར་རྣམ་པར་སྣང་མཛད་འཁོར་ལོ་བསྒྱུར་བ་དང་ཚུལ་མཚུངས་ཞེ་ན། རྣམ་པར་སྣང་མཛད་ནི་འཁོར་ལོ་བསྒྱུར་བའི་རྒྱལ་པོ་ཡིན་ཏེ། རྩེ་མོར། ཆོས་འཛིན་རྒྱལ་པོ་ཆེན་པོ་སྟེ། ། རྣམ་པར་སྣང་མཛད་ཁྱབ་བདག་ཆེ། ། ཞེས་སོ། མི་བསྐྱོད་པ་སོགས་བཞི། རྒྱལ་པོ་རང་བཞིན་པ་ལྟ་བུ་ཡིན་ཏེ། རྩེ་མོར།
རྒྱལ་པོ་བཞི་ནི་ཕྱོགས་བཞི་རུ། ། ཞེས་སོ། ། བྱང་སེམས་བཅུ་དྲུག་ནི། དེ་རྣམས་ཀྱི་ཐུགས་ལས་སྐྱེས་པའི་སྲས་རྒྱལ་བུ་ཡིན་ཏེ། དེ་བཞིན་རྡོ་རྗེ་སེམས་དཔའ་སོགས། ། འཇིགས་པ་མི་མངའ་སེམས་དཔའ་བཞི། ། མགོན་པོ་ཡི་ནི་ཐུགས་ལས་བྱུང་། ། ལྷ་་་་་་དུམ་བུ་དང་པོའི་སྤྲུལ་བཤད་ཀྱི་སྐབས་སུ། སྤྱན་སོགས་ཡུམ་བཞི། དེ་བཞིན་གཤེགས་པ་བཞིས་སྤྲུལ་ནས་གཙོ་བོ་ལ་ཕུལ།
དེའི་ལན་དུ་རྣམ་སྣང་གི་ནང་སྒེག་བཞི་སྤྲུལ་ནས་དེ་བཞིན་གཤེགས་པ་ལ་གནང་། ཡང་དེ་བཞིན་གཤེགས་པ་བཞིས་ཕྱི་སྒེག་བཞི་སྤྲུལ་ནས་རྣམ་སྣང་ལ་ཕུལ་བར་བཤད། མོ་བཞི་ནི། རྒྱལ་པོའི་བཙན་མོ་ལྟ་བུ་སྟེ། ། རྒྱལ་མོ་ཕ་རོལ་ཕྱིན་བཞི་ནི། ། རྡོ་རྗེ་ཕ་རོལ་ཕྱིན་པ་མཆོག ། ཅེས་དང་། རྒྱུད་ཕྱི་མར། མུ་སྟེགས་དམོད་པ་སྤངས་པའི་ཕྱིར། ། སངས་རྒྱས་བཙུན་མོ་སྦས་པ་ཡིན། །
ཅེས་པས། རྡོར་དབྱིངས་པ་རྡོ་རྗེ་སོགས་མཚན་མ་ཙམ་འབྲི་ལ། སྦྱོང་རྒྱུད་དུ་ནི་དངོས་སུ་ཡུལ་རྣམས་འབྲི་བར་ཡང་གསུངས་སོ། ། ནང་སྒེག་བཞི་ནི། སེམས་དཔའ་རྣམས་ཀྱི་བཙུན་མོ་སྟེ། ། རྒྱུད་དུ། རིགས་ཀྱི་ལྷ་མོ་ཆེན་མོ་ཞེས་པའི་འགྲེལ་པར་རྡོ་རྗེ་སེམས་དཔའ་ལ་སོགས་པ་དེའི་ལྷ་མོ་ཡང་ཡིན་ལ་ཆེན་མོ་ཡང་ཡིན་པས་ལྷ་མོ་ཆེན་མོ་སྟེ། དེའི་བཙུན་མོ་ཞེས་པའི་དོན་ནོ་ཞེས་སོ། ། བདུག་པ་མ་གཡོག་མོའི་གཙོ། མེ་ཏོག་མ་གསོལ་ཁ།
མར་མེ་མ་ཕོ་ཉ་མ། བྱུག་པ་མ་བྲན་མོ་ལྟ་བུའོ། ། ཞེས་དེ་ཉིད་སྣང་ཆེན་དུ་བཤད་དོ། ། ཡང་ལྕགས་ཀྱུ་ནི་གཡོག་མོའི་གཙོ་བོ། ཞགས་པ་ནི་གསོལ་ཁ་བ། ལྕགས་སྒྲོག་ཕོ་ཉ་བ། འབེབས་པ་བྲན་ལྟ་བུའོ། ། ཞེས་ཀྱང་བཤད་དོ། ། དེ་ལྟར་ན་ལྷ་སོ་བདུན་དུ་གྲངས་ངེས་ཏེ། རྩེ་མོར།
མགོན་པོ་རྣམ་པར་སྣང་མཛད་ཆེ། ། འཁོར་ལོ་བསྒྱུར་བ་ཆེན་པོ་བཞི། ། སེམས་དཔའ་ཆེན་པོ་བཅུ་དྲུག་དང་། ། གསང་ཆེན་ལྷ་མོ་བཅུ་གཉིས་དང་། ། སྒོ་བསྲུང་བ་ནི་བཞི་དག་སྟེ། ། སུམ་ཅུ་རྩ་བདུན་ལས་མི་ཉུང་། ། ཞེས་བཤད་དོ། ། གཉིས་པ་བྱེད་ལས་ནི། དཀྱིལ་འཁོར་དུ་དེ་བཞིན་གཤེགས་པ་རྣམས། རྡོ་རྗེ་སེམས་དཔའ་བྱང་ཆུབ་ཀྱི་སེམས་ལ་རབ་ཏུ་བཞག
རྒྱལ་པོ་སྤྱན་དྲངས་་་་་་ཕྱི་རྣམ་བཞག་བཞི་ཕྱིའི་ཁྲོ་བོ་རྡོ་རྗེ་ཞགས་པ་སོགས་རྩ་བའི་ལྷ་མིན་ནམ་སྙམ་ན་ནང་ན་ཡོད་པས་རྩ་བའི་ལྷར་མི་འཇོག་གི་སྔོན་སྤྲུལ་བཤད་ཀྱི་དུས་ན་གཙོ་བོའི་ཐུགས་ཀ་ནས་སྤྱན་སོགས་ནས་འབེབས་པའི་བར་བསྐྱེད་ནས། གདན་སོ་སོ་མ་བཀོད་པ་རྩ་བའི་ལྷ་དང་། དེ་དང་འདྲ་བའི་ཡེ་ཤེས་པ་ཡང་ཐུགས་ཀའི་འོད་ཟེར་གྱིས་སྤྱན་དྲངས་རྗེས་ལ། སྐལ་བཟང་བྱང་ཆུབ་སེམས་དཔའ་ནས་དུས་ཀྱི་དྲིལ་བུའི་བར་བྱུང་ནས། དཀྱིལ་འཁོར་ཕྱི་མ་རྣམས་ལ་བཞུགས་པ་རྣམས་མགྲོན་ཐབས་ཡིན་མཁས་པ་འགའ་གསུངས། ཆགས་པས་མཉེས། ། ལེགས་པས་ལེགས་སོ་ཞེས་བྱ་བས་དགེས་པར་བྱས། རིན་ཆེན་གྱིས་དབང་བསྐུར། གཟི་བརྗིད་ཀྱིས་འོད་ཀྱིས་སྣང་བར་བྱས། རྒྱལ་མཚན་གྱིས་སྦྱིན་པའི་ཕར་ཕྱིན་ལ་སྦྱར།
བཞད་པས་འཛུམ་པ་པདྨ་འབྱུང་བ་ལ་བཞག ཆོས་ཀྱིས་ཏིང་ངེ་འཛིན་ལ་སྦྱར། ། རྣོན་པོས་ཉོན་མོངས་བཅད། རྒྱུས་དཀྱིལ་འཁོར་དུ་བཅུག སྨྲ་བས་སྤྲོས་མེད་ཀྱི་ཆོས་ལ་ངེས་པར་སྦྱར། ལས་ཀྱིས་མཆོད་པ་མ་ལུས་པས་མཆོད། སྲུང་བས་བསྲུངས། གནོད་སྦྱིན་གྱིས་བསྐྱངས། ཁུར་ཚུར་གྱིས་སྐུ་གསུང་ཐུགས་གཅིག་ཏུ་སྒྲུབ་པའི་རིགས་ལྔའི་རང་བཞིན་དུ་སངས་རྒྱས་པ་ལ། མི་བསྐྱོད་པས་རིགས་ཐམས་ཅད་བྱང་ཆུབ་ཀྱི་སེམས་སུ་བསྡུས་པ་སེམས་མ་རྡོ་རྗེ་མ།
རིན་འབྱུང་གིས་རིགས་ཐམས་ཅད་སྦྱིན་པར་བསྡུས་པ་རྡོ་རྗེ་རིན་ཆེན་མ། འོད་དཔག་མེད་ཀྱིས་རིགས་ཤེས་རབ་ཏུ་བསྡུས་པ། རྡོ་རྗེ་ཆོས་མས་ལས་ཀྱི་རིགས་ཐམས་ཅད་བརྩོན་འགྲུས་སུ་བསྡུས་པ་རྡོ་རྗེ་ལས་མ་རྣམས་ཀྱིས་རྒྱས་བཏབ། སྦྱིན་པ་ཚུལ་ཁྲིམས་བཟོད་པ་བརྩོན་འགྲུས་རྣམས་དག་པ་ནང་གི་ལྷ་མོ་བཞི་དང་། ཤེས་རབ། བསམ་བསྟན། སྨོན་ལམ། ཐབས་ཀྱི་ཕར་ཕྱིན་དག་པའི་ཕྱིའི་ལྷ་མོ་སྟེ་བརྒྱད་ཀྱིས་མཆོད། ལྕགས་ཀྱུས་ཐར་པའི་གྲོང་དུ་བཀུག ཞགས་པས་བཅུག
ལྕགས་སྒྲོགས་གིས་བཅིངས། དབབ་པས་དབང་དུ་མཛད་པའོ། ། གསུམ་པ་ནི། སྒོ་ནང་མའི་སྒོ་བའི་་་་་་འདི་དག་པ། མཁས་པ་མང་་་་་་བསོད་དབང་། སྤྲུ་ལུང་། བུ་སྟོན་པོ་ཁྲོ་བོ་སེམས་དཔའི་སྐྱིལ་ཀྲུང་བྱས་པར་བཤད་ལ། ཀོ་ས་ལར། གཡས་བརྐྱང་། གཡོན་བརྐྱང་།
ས་ག་ཟླུམ་པོའི་སྟབས་སུ་འདོད་པ་དང་། ། ཤཱཀྱ་ཐུབ་པའི་སྐབས་ནས། དཔའ་བོ་ལྕགས་ཀྱུ་ཞགས་པ་ལྕགས་སྒྲོག་དྲིལ་སྙན་རྣམས་བཞག ཅེས་དང་། འཇིགས་བྱེད་བརྒྱད་ཀྱི་སྐབས་ལས་ཀྱང་། ཁྲོ་བོར་བཤད་དོ། ། བླ་མ་རྗེ་བཙུན་ནི་འདི་དག་ལྷ་མོ་བཞེད་པས་གཞན་དག་བཞེངས་པ་ཁྲོ་བོའི་ཆ་ལུགས་ཅན་ཟེར་ཡང་། རྣལ་འབྱོར་གྱི་རྒྱུད་ཀུན་ནས་མ་བཤད་པས་མ་ཡིན་ནོ། ། ཞེས་དགག་པའང་མཛད་དོ། ། འོན་ཀྱང་འདི་དག་རྒྱ་དཔེར་ཕོ་རྟགས་ཀྱི་སྒྲས་གསུངས་སོ། །
དེ་ནས་སྒོ་ཕྱི་ནང་གི་བར་གྱི་ཁྱམས་ཀྱི་ལྷ་སྣམ་རིམ་པ་གཉིས་སམ་གསུམ་ལ། དང་པོ་ལ་བྱང་སེམས་བཅུ་དྲུག་རྩ་རིག་གམ། རྡོ་རྗེ་འབྱུང་བ་སོགས་ལྟར་ན། ཨོཾ་སརྦ་སཾ་ཀ་ར་པ་རི་ཤུདྡྷ་དྷརྨ་ཏེ་མཧཱ་ན་ཡ་པ་རི་ཝ་ར་སྭཱཧཱ། ཞེས་པ་འདི་བསྐྱེད་པར་བཤད་ལ། འདི་དག་གི་སྐུ་མདོག་ཕྱག་མཚན། ཇི་ལྟར་མངོན་པར་དགའ་བའི་རྒྱན་དང་ལྡན་པར་འབྱུང་བར་བཤད་ལ། མགྲོན་ཐབས་སྟོང་ཉིད་བཅུ་དྲུག་རྟོགས་པས་ཡེ་ཤེས་སྐལ་བཟང་གི་སེམས་དཔའ་བཅུ་དྲུག བདེན་པ་བཅུ་དྲུག་རྟོགས་པས་ཉན་ཐོས་བཅུ་དྲུག རྟེན་འབྲེལ་བཅུ་གཉིས་རྟོགས་པས་རང་རྒྱལ་བཅུ་གཉིས།
རྣམ་ཤེས་ཚོགས་བརྒྱད་དག་པའི་ཁྲོ་བོ་བརྒྱད་ཡིན། རིན་ཤེས་གསུང་ངོ་། ། ལྷ་འདི་དག་སྤྱན་དྲངས་ཀྱི་ལྷ་ཡིན་པས་བསྐྱེད་མི་དགོས་ཀྱང་ལ་ལ་ཟེར་རོ། ། རྒྱས་ན་གཙུག་དགུའི་གཞུང་དུ་བྱམས་པ་མདོག་སེར་འོད་བཟང་ལ། གཡས་ན་ཀླུ་ཤིང་མེ་ཏོག་བསྣམས། ། གཡོན་སྤྱི་བླུག་ལེགས་པར་འཛིན། ཅེས་པ་ནས། ཀུན་ཏུ་བཟང་པོ་ཞེས་བྱ་སྟེ། སྐུ་མདོག་སེར་ཞིང་འོད་འབར་བ། ། ཕྱག་རྒྱ་གཡས་པའི་ཕྱག་ན་ནི། །
རིན་ཆེན་སྙེ་མ་བསྣམས་པ་ལ། ། གཡོན་པའི་ཁུ་ཚུར་ཀུན་བརྟན་པའོ། ། ཞེས་བཤད་དོ། ། བསྡུ་ན། འགྲེལ་ཆེན་དུ། བྱམས་པ་ལ་སོགས་པ་ཡང་ཤར་གྱི་ཆར་ནི་རྡོ་རྗེ་སེམས་དཔའ་འདྲ་བར་རྡོ་རྗེ་བསྣམས་པའོ། ། ཞེས་དང་། དུམ་བུ་གཉིས་པའི་དཀྱིལ་ཆོག་ཏུའང་། ། སེམས་དང་པོ་བཞི་དང་འདྲ་བར་བཤད་དོ། ། ཟང་དཀར་ལོ་ཙཱ་བ་ན་རེ།
བྱང་སེམས་སྟོང་གི་ཕ་གཅིག་པའི་སྤུན་ཡིན། བཅུ་དྲུག་པོ་འདི་སེམས་ལྷན་ཅིག་ཏུ་བསྐྱེད་པའི་གྲོགས་མཆེད་ཡིན་གསུངས་ཏེ་དཔྱད་དོ། ། དེ་ན་རིགས་ལྔ་ནི་རྡོ་རྗེ་སྐྱིལ་ཀྲུང་ཅན་ཏེ། དེ་དག་ཀྱང་གོ་རིམ་བཞིན་དུ། ཐུགས་རྗེ་ཆེན་པོ་སྒྱུ་འཕྲུལ་དྲ་བར། གཡས་པའི་བྱིན་པ་དང་ནི་བརླ་དབུས་སུ། ། རྐང་པ་གཡོན་པ་མཉམ་པར་བཞག་པར་བྱ། ། དེའི་སྟེང་དུ་གཡས་པ་བཞག་པ་ནི། ། དེ་ནི་རྡོ་རྗེ་སྐྱིལ་ཀྲུང་ཡིན་ཞེས་་་་་་དེ་ཉིད་འདུས་པར་རྡོ་རྗེ་སེམས་དཔའ་རྣམས། རྡོ་རྗེ་ཕྱེད་པའི་གདན་ལ་བཞུགས་ཞེས་ཏེ།
ཐམས་ཅད་སེམས་དཔའི་སྐྱིལ་ཀྲུང་ཅན་ནོ། ། བྱ། ། ཞེས་དང་། དེ་ཉིད་དུ། རྐང་པ་གཡོན་པའི་བརླའི་སྟེང་དུ་ནི། ། རྐང་པ་གཡས་པ་ཅུང་ཟད་ཙམ་སྦྱར་ལ། ། གཡོན་པ་བསྐུམ་འོག་ཏུ་བཞག་པ་ནི། ། སེམས་དཔའི་སྐྱིལ་མོ་ཀྲུང་ཏུ་རབ་ཏུ་གྲགས། ། ཞེས་སོ། ། རྡོ་རྗེ་མཁའ་འགྲོར་སྒྲོལ་མ་སྔོ་ལྗང་གི་བཞུགས་སྟབས་ལྟ་བུ་ལ།
སེམས་སྐྱིལ་དུ་བཤད་པ་ཡོད་ཅེས་བླ་མ་་་་་་རྗེ་བཙུན་གསུང་ངོ་། ། གཞན་རྣམས་ནི་སླ་ལ། རྒྱས་པར་བསྐྱེད་པ་ལ་གཉིས་ཏེ། རྒྱས་པར་བརྩམས། སྤྲོ་བསྡུ་ལས་བསྐྱེད་པ་དང་། ཤིན་ཏུ་རྒྱས་པར་མངོན་བྱང་ལྔ་ལས་བསྐྱེད་པའི་དང་པོ་ནི། བླ་མ་རྗེ་བཙུན་གྱིས་གསུང་གིས། སྤྲོ་བསྡུས་བསྐྱེད་ན། གདན་གྱི་སྟེང་དུ་སྙིང་པོ་བློ་གྲོས་བསྐྱེད། མཐའ་སྐོར་དུ་རྩ་རིག་བསམ།
དེ་ལས་འོད་འཕྲོས་ནས་སེམས་ཅན་གྱི་དོན་མཛད་པ་བཅུ་གཉིས་ཀྱིས་ཚུལ་དུ་བྱས་ནས་འོད་བསྡུས་ཏེ། ཡི་གེ་ལ་བཞུགས་པ་ལས། ཀུན་རིག་ལ་སོགས་པར་བསྐྱེད་དེ། འོག་མ་རྣམས་ལ་ཡང་དེས་ཤེས་པར་བྱའོ། ། གསུངས་པ་ལྟར་རོ། ། གཉིས་པ་ནི། རྡོ་རྗེ་རྩེ་མོར། ཨཱ་ལི་ལས་ཟླ་བ་མེ་ལོང་ལྟ་བུའི་ཡེ་ཤེས། ཀཱ་ལི་ལས་ཟླ་བ་གཉིས་པ་མཉམ་ཉིད་ཡེ་ཤེས། དེ་གཉིས་ཀྱི་དབུས་སུ་བསྐྱེད་སྔགས་སོ་སོར་རྟོགས་པའི་ཡེ་ཤེས།
དེ་གསུམ་ལས་འོད་སྤྲོ་བསྡུ་གཅིག་ཏུ་འདྲེས་པ་བྱ་གྲུབ་ཡེ་ཤེས། དེ་ཡོངས་སུ་རྫོགས་པ་ཆོས་དབྱིངས་ཡེ་ཤེས། ཀུན་རིག་རྣམ་པར་སྣང་མཛད་སྐུ་མདོག་དཀར་པོ་ཞལ་བཞི་པར་བསྐྱེད་པ་སྟེ། ཡོ་ག་སྤྱི་སྐད་ལ་འདི་ལྟར་ཡིན་ནོ། ། དེ་ནས་ཡེ་ཤེས་པ་སྤྱན་འདྲེན་པ་ནི། དེ་ལྟར་མདུན་དུ་དམ་ཚིག་པ་བསྐྱེད་ནས་ཡེ་ཤེས་པ་འགུགས་པ་རྒྱས་པ། འབྲིང་པོ་ནི་རྡུལ་ཚོན་ལ་སྤྱན་འདྲེན། ཤིན་ཏུ་བསྡུས་པ་རས་རིས་དང་། ། ལུགས་མ་ལ་སྤྱན་འདྲེན་ནོ། གྲགས་འོད་མར་རྣམ་སྣང་གི་ཐུགས་ཀར་ལྷ་སོ་སོའི་བསྐྱེད་སྔགས་དང་རྩ་རིག་ལྷ་སོ་སོ་བསྐྱེད་ནས་ཐུགས་ཀ་ནས་བྱུང་།
སོ་སོའི་གདན་གྱི་སྟེང་དུ་འཁོད་པར་བཤད་པ་ནི་ཆེས་ནོར་ཏེ། གཙོ་བོའི་ཐུགས་ཁ་ནས་འཁོར་སྤྲོ་བ་སྔོན་བྱུང་སྤྲུལ་བཤད་ཀྱི་ལུགས་ཡིན་གྱི། དེ་རྡུལ་ཚོན་ལ་བྱེད་པ་བཞད་གད་ཀྱི་གནས་སོ་ཞེས་རྗེ་བཙུན་གསུངས་ཏེ་ལེགས་སོ། ། སྤྱན་འདྲེན་ཚུལ་ཡང་བསྡུས་པ་ནི། རིན་ཆེན་འབར་བ་ནས་འབྱུང་བ་ལྟར། མ་ལུས་སེམས་ཅན་སོགས་ཤླཽ་ཀ་གཅིག་གིས་སོ། ། འབྲིང་ནི། དེའི་སྟེང་དུ་བཅོམ་ལྡན་བསྐལ་པ་སོགས་ཤླཽ་ཀ་གཉིས་སོ། ། རྒྱས་པ་བྱེད་ན། དེའི་སྟེང་དུ་ཆོས་རྣམས་ཀུན་གྱི་དབང་ཕྱུག་སོགས་བརྗོད་དོ། །
དེ་ནས་དེ་ཉིད་སྣང་བར། རྡོ་རྗེ་གནོད་སྦྱིན་གྱི་སྔགས་རྒྱས། ཕྱི་འབྲངས་ཀྱི་བགེགས་བསལ་བར་བཤད་པ་ལྟར་བྱའི། སུ་བྷ་ནི་དང་རྡོ་དྲིལ་བཟུང་སྟེ་ཚམ་ངམ་བྱེད་པ་སོགས་ཡེ་ནས་མ་བཤད་དོ། ། དེ་ནས་མཆོད་པ་སོགས་བྱས། སྦྱོང་རྒྱུད་དུ། ལྕགས་ཀྱུ་ལ་སོགས་རྣལ་འབྱོར་གྱིས། ། གསང་བས་བཅིང་བས་བཅིངས་ནས་ནི། ། མཛུབ་གཉིས་ལྕགས་ཀྱུའི་ཚུལ་དུ་བྱ། ། ཞགས་པ་བཞིན་དུ་སྦྱར་ནས་ཀྱང་། །
དེ་ཉིད་ལྕགས་སྒྲོག་ཚུལ་དུ་བྱ། ། མཐེབ་གཉིས་ནང་དུ་བཅུག་ནས་ཀྱང་། ། སྐྱོད་པར་གྱུར་ན་དབང་དུ་འགྱུར། ། ཞེས་པ་ལྟར་གྱིས་དགུག་གཞུག་སོགས་བྱ། དེ་ནས་འདིའི་ཕྱག་རྒྱ་བཞིའི་རྒྱས་འདེབས་ནི་ཅིས་ཀྱང་དགོས་ཏེ། རྣལ་འབྱོར་རྒྱུད་ལ་ཕྱག་རྒྱ་བཞིའི་རྒྱས་འདེབས་མེད་ན། དམ་ཚིག་པ་ཡེ་ཤེས་པའི་རང་བཞིན་དུ་མི་འགྱུར། སྒྲུབ་པའི་ཡན་ལག་བཅུ་དྲུག་མི་ཚང་བའི་ཕྱིར་རོ། ། བཅུ་དྲུག་ནི་ཕྱག་རྒྱ་བཞི་དང་དགུག་སོགས་བཞི། བྱིན་རླབས་དབང་བསྐུར་ཏིང་འཛིན་མཆོད། །
སྙིང་པོ་ཕྱག་རྒྱ་སྔགས་རིག་པའོ། ། ཞེས་པ་རྣམས་སོ། ། རྒྱས་འདེབས་སོགས་ལོགས་སུ་ཤེས་པར་བྱའོ། ། རྗེ་བཙུན་གྱིས་ཀྱང་ཕྱག་རྒྱ་བཞི་རྒྱས་པ་ནི་རྒྱུད་འདིར་མི་གསུང་ཡང་ལེགས་པར་བརྟགས་ན་ཕྱག་རྒྱ་བཞི་མངོན་པར་ནི་ཁོ་བོས་མཐོང་སྟེ། དམ་ཚིག་ཕྱག་རྒྱ་ནི་དངོས་སུ་བཤད་ལ། ལས་ཀྱི་ཕྱག་རྒྱ་ནི་འཁོར་ལོ་བསྒྱུར་བའི་སྐབས་ནས་དམ་ཚིག་གི་ཕྱག་རྒྱའི་རྗེས་ལ། དེ་ཉིད་གཉིས་སུ་བྱས་ནས་གར་བྱས་ན་ལས་ཀྱིའོ་ཞེས་དང་། ཆོས་ཀྱི་ཕྱག་རྒྱ་དེ་ཉིད་ལས། སེམས་དཔའ་བཅུ་དྲུག་གི་ས་བོན་ལྟ་བུ་བཤད་ལ། ཕྱག་རྒྱ་ཆེན་པོ་ནི་ཤུགས་ལས་གྲུབ་པ་ཡིན་ནོ་གསུངས་བ་ལྟར་ལེགས་སོ། །
རྒྱས་བཏབ་ནས་རིགས་གསུམ་སྤྱིའི་སྔགས་རྒྱས་སྒོ་གསུམ་བྱིན་གྱིས་བརླབས་ཤིང་། རིགས་ལྔའི་དབང་བླང་། ཁ་་་་་་དེ་བཞིན་གཤེགས་པ་ལྔ་ལ་དང་བྱང་སེམས་བརྒྱད་ལ་རྡོ་རྗེ་རིན་ཆེན་གྱི་དམ་རྒྱ་དང་། བཛྭ་རཏྣཱ་ཨ་བྷ་ཥིཉྩའི་རྡོ་རྗེ་རིན་པོ་ཆེའི་ཅོད་པན། ཡུམ་ནས་འབེབས་པའི་བར་ལ་རིགས་ལྔའི་དབུ་རྒྱན། ཕྱིའི་ཁྲོ་བོ་དང་འཇིག་རྟེན་པ་རྣམས་ལ་ཏི་རིན་ཏི་རིའི་སྔགས་རྒྱས་རྡོ་རྗེ་ཕྲེང་བ་ཐམས་ཅད་ལ་ཐུན་མོང་དུ་ཏུ་ཤྱས་དར་དཔྱང་གི་དབང་བསྐུར་རོ། ཅིག་་་་་་བསོད་དབང་། དགུག་གཞུག་ཚར་རྗེས་དེ་མ་ཐག་འདི་གཉིས་བྱེད་པའང་ཡོད་དེ། དམ་ཡེ་མ་འདྲེས་པར་དབང་མི་བསྐུར་རོ། ། དེ་ནས་རྩ་རིག་སོགས་བཟླས་པ་ཅི་ནུས་བྱ།
དེ་རྗེས་འཕྲིན་ལས་གཞོལ་ཏེ། དམ་རྒྱའི་ཕྱག་་་་་་གསང་བའམ། དཀོན་སྙིང་ལྟར་ན་འཆོལ་ཚུལ། ཆེན་གྱིས་སོ། དེ་ནས་མཆོད་བསྟོད་བྱ་བ་ནི། སྦྱོང་རྒྱུད་དུ། ཨརྒྷཾ་མཆོག་རྟགས་གསང་བ་ལ་སོགས་པའི། ། བསྟོད་དབྱངས་སྙན་པས་བསྟོད་དང་ལྷ་རྫས་ཀྱི། ། མཆོག་གི་དམ་པ་རྣམས་ཀྱིས་ལེགས་པར་མཆོད། ། ཅེས་པའི་དོན་རྗེ་བཙུན་གྱི་ཞལ་ནས།
ཨརྒྷཾ་སོགས་་་་་་ཀུན་སྙིང་ལྟར་ན། ཀྱི་དངོས་སུ་འབྱོར་བའི་མཆོད་པ་དང་། གསང་བ་སྟེ་ལྷ་མོ་བརྒྱད་དང་། སོགས་པ་སྟེ་མཆོད་པ་ཉི་ཤུ་རྩ་བརྒྱད་དང་། ལྷ་རྫས་སྟེ་ཡིད་ལས་འབྱུང་བ་རིན་ཆེན་སྣ་བདུན་ལ་སོགས་པའོ་ཞེས་སོ། ། དངོས་ཀྱི་མཆོད་པ། རབ་འབྱམས་སོགས་ཏེ་སྔར་བཤད་དེ་སླའོ། ། བླ་མེད་རྡོ་རྗེ་ཐེག་པ་མ་ནི་འཁོར་ཆེན་གྱི་མཆོད་ཆོག་ལས་འབྱུང་ངོ་། ། ཨོཾ་བཛྲ་དྷརྨཱ་ར་ཎི་སོགས་ནི་རྣམ་སྣང་སྒྱུ་འཕྲུལ་དྲ་བ་ལས་སོ། ། སྦྱོང་རྒྱུད་ལས་བྱུང་བའི་མཆོད་པ་ཉེར་ལྔ་ནི།
རིན་ཆེན་མཛེས་པའི་དབུ་རྒྱན། སྙན་རྒྱན། མགུར་རྒྱན་སོགས་པ། རྐང་གྲངས་སུ་རྗེ་བཙུན་གྱིས་མཛད་པའོ། ། དེ་ནས་གསང་བའི་མཆོད་པ་ནི། ཨོཾ་བཛྲ་སཏྭ་སུ་སཾ་གྲ་ཧཱ་ཧྃ་བཛྲ་ལ་སྱེ་ཞེས་བརྗོད་པས་རང་གི་སྙིང་ག་ནས། སྒེག་མོ་དཔག་མེད་འཕྲོས། དཀྱིལ་འཁོར་གྱི་ལྷ་ལ་མཆོད་འདོད་པ་དང་། དགའ་བས་མཆོད་པ། སླར་སྙིང་གར་བསྡུས།
དེ་བཞིན་དུ། བཛྲ་རཏྣ་མ་ནུཏ་རི་བཛྲ་མ་ལེ་ཞེས་པས་ཕྲེང་བ་མ་དཔག་མེད་འཕྲོས། ཕྲེང་བ། གདུབ་བུ། རྣམ་རྒྱན། དབུ་རྒྱན་སོགས་ཀྱིས་མཆོད། བཛྲ་དྷརྨ་གཱ་ཡཱ་ནི། བཛྲ་གིརྟི་ཞེས་པས་གླུ་མས་གླུས་མཆོད། བཛྲ་ཀརྨ་ཀ་རོ་ད་བྷཱ་ཝེ་བཛྲ་ནྱི་རྟི་ཞེས་པས་གར་མར་གར་གྱིས་མཆོད། ཚུར་འདུས་སོ། །
འདི་ལ་སློབ་དཔོན་སངས་རྒྱས་གསང་བ་ནི། ལ་སྱེ་སོགས་རང་གི་སྙིང་པོས་ཐོག་དྲངས་ནས་རེ་རེ་ལ་གྲུ་རྫོགས་པར་ལེན་པར་བཞེད་དེ། ཤཱཀྱ་བཤེས་གཉེན་གླུའི་ཚིག་རེ་རེ་དང་སྙིང་པོ་སྤེལ་བར་འདོད། རྗེ་བཙུན་ནི་དེ་གཉིས་གང་བྱས་ཀྱང་ཆོག་གསུང་ངོ་། ། སྔགས་དོན་ནི་བྱང་ཆུབ་ཀྱི་སེམས་དང་མི་བསྐྱོད་པའི་རིགས་ནི་རྡོ་རྗེ་སེམས་དཔའ་བསྒོམ་པའི་སྟོབས་ཀྱིས་བསྡུས་པ་སྟེ་རྟོགས་པའོ། ། སྦྱིན་པའི་ཕར་ཕྱིན་དང་། དེའི་བྲུས་རིན་ཆེན་གྱི་རིགས་ནི་རྡོ་རྗེ་རིན་ཆེན་ཏེ་བླ་ན་མེད་པའོ། ། ཤེར་ཕྱིན་རང་པའི་རིགས་ནི་རྡོ་རྗེ་ཆོས་སོ། ། གླུར་བླངས་པ་ནི་ཆོས་ཀུན་རང་བཞིན་གྱིས་དག་གོ་ཞེས་པའོ། ། བརྩོན་འགྲུས་དང་ལས་ཀྱི་རིགས་ནི་རྡོ་རྗེ་སྟེ་དེ་ལ་བོད་པའོ། །
འགྲོ་དོན་བྱེད་པ་ནི་ལས་ཡིན་པས་དེ་རྫོགས་པར་བྱེད་པར་འགྱུར་ཞེས་གསོལ་བ་འདེབས་སོ། ། རྒྱུད་ཕྱི་མར། བདུག་པ་ལ་སོགས་མཆོད་བྱས་ལ། ། དེ་ནས་དངོས་གྲུབ་འདོད་པ་ཡིས། ། སྒྲུབ་ན་དངོས་གྲུབ་ཐོབ་པར་འགྱུར། ། ཞེས་སོ། ། དེ་ནས་ཡིད་འབྱུང་གི་མཆོད་པ་ནི། ནམ་མཁའ་མཛོད་ཀྱི་ཕྱག་རྒྱ་དང་། བྱང་ཆུབ་གཞུང་ལམ་དུ་བཤད་པའི་ཨོཾ་སརྦ་བིད་པུ་ར་པཱུ་ར་སོགས་ཀྱི་རིན་ཆེན་སྣ་བདུན་སྤྲུལ་ཏེ། འཁོར་ལོ་རིན་ཆེན་འདི་ཕུལ་བ་སོགས་ནི།
མདོ་རུ་འབྱུང་ཞིང་རྣམ་འཇོམས་རྡོ་རྗེ་གོ་ཆའི་དཀྱིལ་ཆོག་ན་ཡོད་དེ། དེ་ཡང་དགོངས་པ་རབ་གསལ་དུ། འཁོར་ལོ་རྩིབས་བརྒྱད་པ་སེར་པོ། གླང་པོ་ཆེ་མཆེ་བ་དྲུག་ལྡན་དཀར་པོ། རྟ་ལྗང་གུ བུད་མེད་ལོ་བཅུ་དྲུག་ལོན་པ་སྔོ་སང་།

ནོར་བུ་ཆ་བརྒྱད་པ་སེར་པོ། ཁྱིམ་བདག་དམར་པོ། དམག་དཔོན་སྨུག་གྲི་ཕུབ་འཛིན་པའོ། ། སྒྲོན་གསལ་དུ། དམག་མི་རལ་གྲི་བཤད་དེ། ཁ་དོག་དབྱིབས་ལེགས་སོགས་ནི། འཇམ་དཔལ་ཡོན་ཏན་འབྱུང་བའི་རྒྱུད་དང་། རྡོ་རྗེ་གོ་ཆའི་དཀྱིལ་ཆོག་ནས་འབྱུང་ངོ་། ། དེ་ནས་བསྟོད་པ་བྱ་སྟེ། ཆོས་དབྱིངས་ཡེ་ཤེས་སོགས་ཤླཽ་ཀ་བདུན་ནི། ཀུན་སྙིང་ལ་ཁ་འཕང་བྱས་པའི་སྨྲི་ཏིའི་དཀྱིལ་ཆོག་ལས་འབྱུང་ངོ་། །
རྡོ་རྗེ་སེམས་དཔའ་ཆེ་སོགས་བཅུ་དྲུག་ནི། དེ་ཉིད་འདུས་པའི་དུམ་བུ་དང་པོ་ན་བཞུགས་སོ། ། སྒེག་སོགས་བརྒྱད་དང་། བསྒོ་བ་རྣམས་སྨྲི་ཏིའི་དཀྱིལ་ཆོག་ལས་བྱུང་ངོ་། ། མགྲོན་ཐམས་ཅད་ཀྱི་ལྷ་རྣམས་བསྟོད་པ་སྨྲི་ཏི་ནས། རྗེ་བཙུན་གྱིས་བཏུས་པ་ཡིན་ནོ། ། འདི་དག་གི་འབྲུ་གནོན་ནི། ལོགས་ཤིག་ཏུ་བྱའོ། ། དེ་ནས་གཏོར་མ་ནི། སྦྱོང་རྒྱུད་དུ།
འབྱུང་པོ་ཀུན་གྱི་གཏོར་མ་བྱ། ། ཞེས་པ་འབྱུང་པོ་ཀུན་གྱི་གཏོར་མ་བྱ་ཞེས་པ་འབྱུང་པོ་ཕྱིའི་གཏོར་མ་གཅིག དེ་ནས་ཕྱོགས་ན་གནས་པ་རྣམས་ལ་རྣམ་པར་བརྟག ཅེས་པས་ཕྱོགས་སྐྱོང་རྣམས་ལ་རེ་རེའམ་ཐུན་མོང་དུ་གཅིག གནོད་སྦྱིན་སྲིན་པོའི་ཁ་ཟས་སུ། ། གཏོར་མ་རྣམ་པ་སྣ་ཚོགས་བཞག ། ཅེས་པས་བགེགས་གཏོར་ཏེ་གཏོར་མ་ཆ་གསུམ་དང་། སེམས་ཅན་བཀྲེས་ཤིང་སྐོམ་ལ་བཏུང་བ་དང་། ། ཞེས་པས་རིགས་དྲུག་དང་ཡི་དྭགས་ལ་གཏོར་མ་གཅིག་སྦྱིན་པར་བྱའོ། ། ཆོ་ག་ནི།
དེའི་གཏོར་མ་ཇི་ལྟར་མཐུན་པར་བྱ། ། ཞེས་པ་རྒྱས་བསྡུས་ཇི་ལྟར་རིགས་པ་བྱ་ཞིང་། ཤྲཱ་དྷས་མཛད་པའི་ཆ་གསུམ་གྱིས་བཏང་པ་ལ་ཡང་འགལ་བ་མེད་དོ། ། དཔལ་མཆོག་བསྟོད་འགྲེལ་དུ། ཨ་ཀ་རོས་ཕྱི་རོལ་དུ་གཏོར་མ་སྟེར་བ་ཤིན་ཏུ་བསྡུས་པའི་ཚུལ་ཡང་གསུངས་སོ། ། འདས་གཏོར་ནི། མ་བཤད་པས་བྱ་མི་དགོས་ལ། ཅིས་ཀྱང་ན། ཨ་ཀ་རོའམ། ཨོཾ་ཨཱཿཧཱུྃ་གི་དབུལ་ལོ། །
དེ་ནས་བདག་འཇུག་བྱེད་པ་ནི། ། འོག་ནས་འབྱུང་བ་ལྟར་དེ་སླའོ། ། དེ་ནས་གསོན་པོ་ཡིན་ན་དེའི་རྗེས་ལ་འཇུག་པ་ཡིན་ལ། གཤིན་པོ་ལ་ཡང་། རྩ་བའི་རྒྱུད་དུ། གཤིན་ལ་གསོན་བཞིན་དབང་བསྐུར་ན། ངན་སོང་གནས་སུ་སྐྱེས་ན་ཡང་། ། དེ་ཉིད་གྲོལ་བར་ཐེ་ཚོམ་མེད། ། ཅེས་པའི་ཐོག་མར་ཡང་རྟེན་བསྐྱེད་པ་ཡིན་ཏེ། དེ་ཡང་འདི་ལྟར་སྒེག་པ་རྡོ་རྗེ་ཎི་ལས་བསྐྱེད་པ་བཤད་ཅིང་།
ཁོ་རང་གི་མིང་ཡིག་དང་པོ་ཐིག་ལས་བརྒྱན་པ་ལས་ཐ་མལ་པའི་རྣམ་པ་ཇི་ལྟ་བ་བཞིན་བསྐྱེད་ནས། རྣམ་ཤེས་འགུགས་པ་ཇོ་བོ་རིན་ཆེན་བཟང་པོའི་མན་ངག་ཡིན་ལ། མན་སྙེར་བུད་མེད་སྤྱན་མ་དང་། སྐྱེས་པ་རྣམ་སྣང་དུ་བསྐྱེད་ནས་་་་་་རང་རང་གི་ས་བོན་ལས། ཡེ་ཤེས་སེམས་དཔའ་བཅུག་ནས་དེའི་ས་བོན་གྱི་འོད་ཟེར་དང་། རང་གི་སྙིང་གའི་ས་བོན་གྱིས་བར་དོའི་སྲིད་པ་བཀུག་ནས་བཞུགས་ཞེས་ལྷ་བསྐྱེད་ནས་རྣམ་ཤེས་འགུགས་ཟེར་ཡང་སྔ་ལེགས་སོ། ། ཡོ་ག་སྟོད་ལུགས་པ་རྣམས་དེའི་དོན་དུ་དམིགས་ནས་ཆོ་ག་བྱས་པས་ཆོག་གི རྣམ་ཤེས་དགུག་མི་དགོས། བཀུག་ཀྱང་མི་ཁུགས། ཁུགས་ན་གསོན་པོར་འགྱུར་རོ་ཟེར་རོ། །
དེ་ཡང་གསོན་པོར་འགྱུར་བར་སྲིད་པར་དུས་འཁོར་མཆོག་མི་འགྱུར་གྱི་སྐབས་ཀྱི་ཤི་ལོག་གི་དཔེར་བརྗོད་ན། སྨན་བླའི་མདོ་ལས། སླར་ལྡོག་ཅིང་དྲན་པ་རྙེད་ལ་བཤད་པས་སོ། ། བུ་སྟོན་གསུང་ངོ་། ། གལ་ཏེ་བླ་མཚེ་འང་། ཆོས་མངོན་པར། སྔོན་གྱི་ཕ་མ་དང་གྲོགས་ཤེས་ཀུན་བར་དོར་རྨི་ལམ་གྱི་ཚོད་ཙམ་དུ་མཐོང་བར་བཤད་པས་བར་དོ་ནས་དར་རྨི་ལམ་དུ་འཇུག་པ་མི་འགལ་བ་དང་། དེས་སྐྱེ་བ་གཞན་བླངས་པར་དེར་དངོས་སུ་འོང་བའི་སྐབས་མེད་པ་ཞིག་ཡིན་ནའང་། འགུགས་པའི་ཆོ་ག་བྱས་ནས་དེར་བསྒོམ་པས་ཕན་ཡོན་ཆེའི། དེ་ལྟ་མིན་ན་ཕན་ཆུང་སྟེ། །
དཔེར་ན་དགྲ་བོ་ལ་དྲག་ལས་བྱེད་པ་དག་གིས། ལིང་ག་ལ་དགྲ་བོའི་རྣམ་ཤེས་བཀུག་ནས། དྲག་ལས་བྱས་ན་དངོས་སུ་མ་ཁུགས་ཀྱང་རྟེན་འབྲེལ་གྱི་དབང་གིས། དེ་ལ་གནོད་པ་བཞིན། གལ་ཏེ་དངོས་སུ་མ་ཁུགས་ནས་དོན་མེད་ན། ལྷ་སྒོམ་པ་ལ་དངོས་སུ་ལྷར་མི་འགྱུར་བས་དོན་མེད་པར་འགྱུར་དུ་འོང་ངོ་། ། དེས་ན་ལུས་ཀྱི་དེ་ཉིད་འདུས་པ་ནས་བཤད་པའི་རྡོ་རྗེ་བསྡམས་པ་ནང་དུ་བཅིངས་པའི་མཛུབ་མོ་གཉིས་བརྐྱང་པ་ཅུང་ཟད་བསྐུམས་ནས་ལྕགས་ཀྱུ་ལྟར་བྱས་པ་གསང་བའི་ལྕགས་ཀྱུའི་ཕྱག་རྒྱ་ལས། མཐེ་ཆུང་གཉིས་ཁབ་ལྟར་བརྐྱངས་པ་རོའི་མགོ་བོར་བཞག་ལ། ཨོཾ་བཛྲ་སཏྭ་ཧཱུྃ་ཛ་ཛ་ཞེས་ངག་ཏུ་བརྗོད། བདེན་པ་བརྡར།
སེམས་ཀྱི་སྙིང་ཀའི་རྡོ་རྗེ་ལས་ཛ་ལས་སྐྱེས་པའི་རྡོ་རྗེ་ལྕགས་ཀྱུ་སྤྲོས་ནས་ཚེ་ལས་འདས་པའི་རྣམ་ཤེས་ཁ་དོག་དམར་ཞིང་གསལ་བ་ཨ་ཐུང་གཟུགས་བསམ། མར་མེ་ལྟ་བུ་བཀུག་ནས་་་་་་ཁམས་གསུམ་རྣམ་རྒྱལ་ཕྱག་རྒྱའི། ། སྲིད་པའི་ཕུང་པོ་དཀུག་པར་བྱ། ། ཞེས་སོ། ། སྤྱི་གཙུག་ནས་ཞུགས་ཏེ་སྙིང་གར་ཐིམ་པར་བསམ་ལ། ལྕགས་ཀྱུ་ལ་སོགས་པའི་ཕྱག་རྒྱ་དང་། ཨོཾ་བཛྲ་ཨཾ་གུ་ཤ་ཛ་ཛ་ལ་སོགས་པའི་སྔགས་རྒྱས་དགུག་གཞུག་བཅིང་མཉེས་པར་བྱའོ། ། དེ་ཡང་གསང་བ་འདུས་པའི་དུས་མཐའི་ཆོ་གར། སྙིང་ཁའི་ས་བོན་ལས་ནི་གྲུབ་པ་བཟང་། ། འཁོར་ལོས་མཚན་པའི་ལྕགས་ཀྱུ་སྤྲོ་བར་བྱ། །
དེ་ཡིས་གཤིན་པོ་འཇིག་རྟེན་ཕ་རོལ་སོང་། ། སེམས་ནི་མདོག་དམར་གསལ་བ་དགུགས་བྱ་སྟེ། ། ཆོས་ཀྱི་སྒོ་མོའི་གཟུགས་བསམ་ཡང་ན་ནི། ། རླུང་མེ་མར་མེ་མི་གཡོ་ལྟ་བུའོ། ། འོང་ནས་དེའི་ཤེས་པ་སྙིང་གར་ནི། ། རོའི་སྤྱི་བོ་ནས་ནི་གཞུག་པར་བྱ། ། དེ་ནི་ཤེས་པ་དང་ནི་ཡང་དག་ལྡན། ། དེ་རྗེས་ལངས་ནས་འདུག་པ་བལྟ་བར་བྱ། ། དེ་སྙིང་མོ་ཧ་ར་ཏི་བཀོད་ནས་ནི། ། དེ་ཡི་འོད་ཟེར་འབར་བའི་ཕྲེང་བ་ཡིས། །
དེ་ཡི་ལུས་ནི་སྟོང་པར་བྱས། ། ལྷག་མ་རིག་བྱེད་ཙམ་ཉིད་ནི། ། དེ་ཡི་རྗེས་ལ་མོ་ཧ་ར་ཏི་ཞེས། ། བརྗོད་པས་སྤྱན་གྱི་གཟུགས་སུ་བསྒོམ་ནས་ནི། ། དེ་ཡི་མིག་དང་སྐུ་ལ་སོགས་པ་དག ། ཐམས་ཅད་དུ་ནི་བྱིན་གྱིས་བརླབ་པར་བྱ། ། ཞེས་གསུངས་སོ། ། དེ་ནས་བགེགས་སྦྱངས་པའི་དོན། འཆི་འཕོ་བ་ཇི་ལྟར་འགྱུར་བ་ལུང་བསྟན་པའི་མདོ་ལས་དཔེར་ན་རླུང་ཆེན་པོས། ཐང་དང་རླུང་ཡང་པ་དག་དུས་གཅིག་རླུང་ལྡང་བ་བཞིན་དུ།
འཆི་འཕོ་བ་ཐམས་ཅད་ཀྱི་སེམས་ལ་ཁྱབ་པར་བྱེད་པའི་རིགས། དྲི་ཟ་པི་ཙ་ན་ཞེས་བྱ་བ་དང་། གནོད་སྦྱིན་སྨྲ་འདོད་ཀྱི་རིགས་དང་། འབྱུང་པོ་ཝ་ར་ཧ་ཏ་ཀུན་ཏུ་རྟོགས་འདོད་ཅེས་བྱ་བ་དག་གིས་སྒྲུབ་ནས། མ་མ་ཡིན་པ་དེ་དག་གིས་ཤི་བ་དེས་སྔོན་ཇི་ལྟར་གཏམ་བྱས་པ་དང་། ཆ་ལུགས་ཀྱི་ངན་རྟགས་དག འཇིག་རྟེན་བསླུ་བའི་ཕྱིར། སྟོན་ཅིང་སྨྲ་བ་དག་ཡིན་ནོ། ། ཞེས་ཚེ་འདས་པའི་ཆ་བྱད་བཟུང་ནས་ཉེ་འབྲེལ་སོགས་ལ་གནོད་པར་གསུངས་པ་དང་། ཚེ་འདས་སྐྱེ་བ་བླངས་པའི་གནས་སུ་དགེ་བ་དང་།
བདེ་བ་ལ་བར་དུ་གཅོད་པ་དག་ཚར་བཅད་པའི་ཆེད་དུ་དྲག་པོའི་སྦྱིན་བསྲེག་བྱ་བར་གསུངས་ལ། དེ་ཙམ་མ་གྲུབ་ན། ལེགས་གྲུབ་ཏུ། དང་པོར་འཇམ་དེ་ཉིད་ཀྱིས་བྱ། ། ལན་གཉིསལན་ཚེ་ན་དབྱེ་བར་བརྩོན། ། ཅེས་དང་། གཙུག་དགུར། ཡི་གེ་ཧཱུྃ་གི་སྒྲ་སྒྲོགས་པར། ། ཅུང་ཟད་གར་བྱེད་གོམས་སྟོབས་ཀྱིས། སོགས་བཤད་པས་གཏོར་མ་རྟེན་ལ་སྐོར་བ།
ཞི་བ། ཏིང་ལོ་ཆང་བུ་སྦགས་པ་སྐོར་བ་ཕྱེད་མ། ཁྲོ་བོ་སྤྱན་དྲངས་ཏེ་སྔགས་ཟློས་པ་དྲག་པོར་བཤད་པར་བྱ་སྟེ་བགེགས་སྦྱང་བའི། བསྲེགས་ཏེ་སྡིག་པ་སྦྱང་བ་ནི། རྡོ་རྗེ་མཁའ་འགྲོའི་རྒྱུད་དུ། སྒྲུབ་བྱའི་རྐང་པ་དག་ལ་ནི། ། གཞུ་ཡི་རྣམ་པའི་དཀྱིལ་འཁོར་ཏེ། ། ལྟེ་བར་ཡེ་ཤེས་ཡང་དག་འབར། ། དེ་ཡི་སྙིང་ཁར་འབར་བ་ཡིས། ། འོད་ཟེར་འབར་བ་ཀུན་ཏུ་འཁྲིགས། །
པཾ་གྱུར་སྡིག་པ་མི་ཟད་པ། ། སྣའི་སྒོ་ནས་ཕྱུང་ནས་ནི། ། དེ་ནས་ཁྲོ་བོའི་གཟུགས་བསྒོམས་ཏེ། ། ཀུན་ཏུ་ཟོས་པར་བསྒོམ་པར་བྱ། ། ཞེས་པའི་དོན་ནི། ཚེ་འདས་ཀྱི་རྐང་གཉིས་སུ་རླུང་གི་དཀྱིལ་འཁོར། ལྟེ་བར་གཏུམ་མོ་ཡེ་ཤེས་ཀྱི་མེ་འབར་བ། སྙིང་ཁར་སྡིག་པའི་ས་བོན་པཾ་ནག་སོགས་ལ་སྒོ་གསུམ་གྱི་སྡིག་པ་ཀུན་འདུས་པར་བསམ་ལ། ལྟེ་བའི་གཏུམ་མོ་འབར་བའི་འོད་ཀྱིས་སྙིང་ཁའི་པཾ་དོད་ནས་སྣ་སྒོ་ནས་འཐོན། སྡིག་པ་རྭ་ཅན་གྱི་རྣམ་པར་གྱུར་ནས་ཏིལ་གྱི་ཕུང་པོ་ལ་ཐིམ་པར་བསམ་ལ།
ཡེ་བསང་སྟེ། ཁྲོ་བོ་བསྐྱེད་ནས། ཨོཾ་བཛྲ་ཌ་སོགས་བརྗོད་དོ། ། དེ་ནས་ཕྱིར་ཟློག་གི་སྡིག་པ་སྦྱངས་བ་ནི། གཙུག་དགུའི་གཞུང་དུ། དེ་ནས་ཕྱིར་ཟློག་བྱ་བ་ནི། ། ཡུངས་ཀར་གྱིས་ནི་བྱ་བ་ཡིན། ། ཡུངས་ཀར་མེ་ཏོག་དང་ལྡན་པ། ། སྔགས་རྣམས་བཟློས་ཤིང་བརྡེག་པར་བྱ། ། བདེ་གཤེགས་རྒྱལ་བ་ཉིད་ཀྱིས་གསུངས། །
ཞེས་པ་ལྟར། ཤི་བའི་རུས་བུའམ། རེ་སོགས་ལ་བརྡེག་པར་གསུང་པའི་སྔགས། དུརྒ་ཏི་དང་། ལས་ཀྱི་སྒྲིབ་པ་རྒྱུན་གཅོད་ཀྱི་གཟུངས་བཟླས་པའམ། ཏིལ་ལམ་ཡུངས་ཀར་རམ། ཆུ་གང་ཡང་རུང་བ་ལ་བཟླས་བརྗོད་བྱས་ཏེ། རུས་པའམ། ཤི་བའི་རོ་ལ་གཏོར་རམ། ཁྲུས་བྱས་ནས་ངན་སོང་ལས་ཐར་བར་གསུངས་སོ། །
ཀཾ་ཀ་ནི་དང་། རྣམ་རྒྱལ་གྱི་རྟོག་པར། སྡིག་པ་བྱེད་པ་གང་དག་ཤི་བའི་དུས་བྱས་པ་དེ་དག་གི་དོན་དུ་གཟུངས་འདི་ཡུངས་ཀར་དག་ལ་ལན་གཅིག་ཡོངས་སུ་བརྗོད་དེ། དེ་དག་གིས་རུས་གོང་རྣམས་ཀྱི་སྟེང་དུ་གཏོར་ན་དེ་དག་སེམས་ཅན་དམྱལ་བའམ། དུད་འགྲོའི་སྐྱེ་གནས་སམ། གཤིན་རྗེའི་འཇིག་རྟེན། ཡི་དྭགས་སམ། དེ་ལས་གཞན་ངན་འགྲོ་རྣམས་སུ་སྐྱེས་པར་གྱུར་ཀྱང་རུང་སྟེ། དེ་དག་གཟུངས་འདིའི་མཐུས་ངན་འགྲོ་དེ་ལས་ཐར་བར་འགྱུར་རོ། ། དེ་དག་ལས་ཐར་ནས་ཀྱང་ལྷར་སྐྱེ་བར་འགྱུར་རོ་ཞེས་རྣམ་རྒྱལ་དང་།
དེ་དང་ཕན་ཡོན་འདྲ་བ་དྲི་མེད་དང་། ། ཆོ་ག་ཞིབ་མོ་ལས། ཨོཾ་པདྨོ་ཨུཥྞི་ཥ་བི་མ་ལེ་ཧཱུྃ་ཕཊ྄། སེམས་ཅན་གང་ལ་ལ་དམྱལ་བར་གཞོལ་བ་ཤི་བ་དང་། དགེ་སློང་ལ་ལ་བསླབ་པའི་སྡོམ་པ་དང་། ཚུལ་ཁྲིམས་ཀྱི་སྡོམ་པ་རལ་བ་དང་། མཁན་པོ་དང་སློབ་དཔོན་ལ་གུས་པར་མ་བྱས་པར་ཤི་བ་དེའི་དོན་དུ་བྱེ་མ་གཙང་མ་བླངས་ལ་སྔགས་ལན་བདུན་བཟླས་བརྗོད་བྱས་ནས་དུར་ཁྲོད་དམ། རོ་བསྲེག་པའམ། མཆོད་པ་དེར་བྱེ་མ་གཏོར་བས། གང་དང་གང་ན་སེམས་ཅན་གང་གི་རུས་པ་ཡོད་པ་དེར་བྱེ་མ་གཏོར་མ་ཐག་ཏུ།
དེ་དང་དེར་བྱེ་མ་བབས་པའི་སེམས་ཅན་དམྱལ་བའམ། ཡི་དྭགས་སམ། ཤ་ཟར་སྐྱེས་སམ། གནོད་སྦྱིན་ནམ། སྲིན་པོའི་སྐྱེ་གནས་སུ་སྐྱེས་ན་དེ་དེའི་མོད་ལ་ཚེ་བརྗེས་ནས་ཐམས་ཅད་མཐོ་རིས་སུ་གཞོལ་བར་འགྱུར་ཞིང་། ནམ་ཡང་སེམས་ཅན་དམྱལ་བར་གཞོལ་བར་མི་འགྱུར་རོ། ། ཞེས་པས་དངོས་སུ་རོ་ཡོད་ན་བརྡེག མེད་ན་མིང་བྱང་ལ་བྲབ། གཞན་ཡང་ཀུན་རིག་དང་། གཙུག་དགུ་ནས་བཤད་པའི་བྲབ་སྔགས་རྣམས་ཀྱིས་ཀྱང་བྲབ་བོ།
བཀྲུས་ཏེ་སྡིག་པ་སྦྱང་བ་ནི། ། གཙུག་དགུར། རུས་པའམ་གོས་སམ་མིང་ལ་ནི། ། དེ་རྗེས་ཆུ་ཡིས་བཀྲུ་བར་བྱ། ། སྡིག་པ་བཀྲུ་བའི་སྔགས་ཀྱིས་ནི། ། སྲིད་གསུམ་དྲི་མ་བཀྲུ་བར་བྱ། ། ཞེས་པས་རྟེན་རབ་གནས་ཅན་ལ་ཁྲུས་གསོལ་ནས་བྱེད་པ་ལ་ལག་ལེན་ཇོ་བོའི་མི་འཁྲུགས་པའི་གཞུང་ལས། འདི་ནི་སྦྱིན་པའི་རང་བཞིན་ཆུ། ། སོགས་དང་། དུརྒ་ཏི་སྤེལ་ཏེ་བཀྲུ།
ཀུན་སྙིང་གིས་བཀྲུ་སྔགས་དུརྒ་ཏི་ལ་མ་བཤད་དོ། ། གཙུག་དགུའི་རྒྱུད་བརྟག་པ་ཕྱོགས་གཅིག་པར་ནི། རིགས་ལྔའི་སྔགས་གསུངས་ཏེ། དེ་ལྟར་ན། བུམ་པ་ལྔར་རིགས་ལྔ་བསྐྱེད་དེ། སྔགས་འདི་དག་བཟླས་ཏེ་ཞུ་བ་ལས་བྱུང་བའི་ཆུར་བྱས་ལ་བཀྲུ་སྟེ། མི་འཁྲུགས་རྒྱལ་པོ་གཏི་མུག་རྣམ་སྦྱོང་བ། ། མགོན་པོ་ཡོན་ཏན་ཐམས་ཅད་རྫོགས་པའི་བཀྲ་ཤིས་གང་། ། དགེ་བ་མཉམ་མེད་རྫོགས་པའི་བཀྲ་ཤིས་གང་ལགས་པ། ། བཀྲ་ཤིས་དེས་ཀྱང་དེང་་་་་་སྡིག་སྒྲིབ་སྦྱོངས།
བར་དོའི་འཇིགས་སྐྲག་དང་ཡང་བྲལ་ནས་བདེ་བ་ཅན་དུ་པདྨོ་ལས་བརྫུས་ཏེ་སྐྱེས་ནས་དགེ་བར་གྱུར་ཅིག ཅེས་ཀྱང་བརྗོད་དོ། ། འདིར་ཞི་བྱེད་ལེགས་གྱུར་ཅིག ཨོཾ་ཀཾ་ཀ་ནི་བཟླས་ཏེ། ཁྱད་པར་ཉོན་མོངས་པ་ཞེ་སྡང་གི་དྲི་མ་དག་ནས། མེ་ལོང་ལྟ་བུའི་ཡེ་ཤེས་སུ་གྱུར་ཏེ། བཅོམ་ལྡན་འདས་མི་བསྐྱོད་པའི་སྐུར་མངོན་པར་རྫོགས་པར་འཚང་རྒྱ་བར་གྱུར་ཅིག་ཅེས་དང་། སངས་རྒྱས་ཡོན་ཏན་ཀུན་གྱི་རྒྱན་གྱིས་བརྒྱན་མཛད་ཅིང་། ། ཡང་དག་སྦྱིན་མཛད་འགྲོ་བའི་དོན་ལ་མི་བསླུ་བའི། ། རིན་ཆེན་འབྱུང་ལྡན་ཞེས་བྱའི་བཀྲ་ཤིས་གང་ལགས་པ། །
བཀྲ་ཤིས་དེས་ཀྱང་སོགས་འདྲའོ། ། ཨོཾ་རཏྣེ་རཏྣེ་མཧཱ་རཏྣེ་རཏྣ་སམྦྷ་ཝེ་རཏྣ་མ་ལ་བི་ཤུདྡྷེ་ཤྭ་དྷཱ་ཡ་སརྦ་པ་པཾ་ཧཱུྃ་ཕཊ྄། ཁྱད་པར་དུ་ཉོན་མོངས་པ་སེར་སྣའི་དྲི་མ་དག་ནས། མཉམ་པ་ཉིད་ཀྱི་ཡེ་ཤེས་སུ་གྱུར་ཏེ། བཅོམ་ལྡན་འདས་རིན་ཆེན་འབྱུང་ལྡན་གྱི་སྐུར་སོགས་འདྲེའོ། ། སེམས་ཅན་དོན་དུ་ཐུགས་ནི་རབ་ཏུ་དགོངས་མཛད་སྟེ། འགྲོ་བ་མཐའ་དག་འཆིང་བའི་བཅིངས་ལས་གྲོལ་མཛད་པ། ། ཐུབ་མཆོག་དོན་ཡོད་གྲུབ་པའི་བཀྲ་ཤིས་གང་། ། བཀྲ་ཤིས་དེས་ཀྱངྎ ཨོཾ་ཨ་མོ་གྷ་ཨ་པྲ་ཏཱི་ཧ་ཏ། སརྦ་ཨ་ཝ་ར་ཎ་ཎི་བི་ཤཱ་ནི་ཧ་ར་ཧ་ར་ཧཱུྃ་ཕཊ྄།
ཁྱད་པར་དུ་ཉོན་མོངས་པ་ཕྲག་དོག་གི་དྲི་མ་དག་ནས་བྱ་གྲུབ་ཡེ་ཤེས་སུ་གྱུར་ཏེ། བཅོམ་ལྡན་འདས་དོན་ཡོད་གྲུབ་པའི་སྐུར་སོགས་སོ། ། བསམ་གཏན་ཏིང་འཛིན་དམ་པ་ཕ་རོལ་ཕྱིན་པའི་གནས། ། ཡེ་ཤེས་པདྨའི་སྟེང་བཞུགས་དཔག་མེད་ཚེ་ལྡན་པ། ། ཚེ་གྲངས་མེད་པར་བྱིན་གྱི་རློབས་པའི་བཀྲ་ཤིས་གང་། ། བཀྲ་ཤིས་དེས་ཀྱངྎ ཨོཾ་ཨ་མི་ཏེ། ཨ་མི་ཏེ། ཨ་མི་ཏོད་བྷ་ཝེ། ཨ་མི་ཏ་སམྦྷ་ཝེ། ཨ་མི་ཏཱ་བིཀྲཱནྟེ།
ཨ་མི་ཏ་གཱ་མི་ནེ། སརྦ་ཀརྨཱ་ཀཱ་ལ་ཤ་ཀྵ་ཡཾ་ཀ་རཱི་སྭཱཧཱ། ཁྱད་པར་དུ་ཉོན་མོངས་པ་འདོད་ཆགས་ཀྱི་དྲི་མ་དག་ནས་སོ་སོར་རྟོགས་པའི་ཡེ་ཤེས་སུ་གྱུར་ཏེ། བཅོམ་ལྡན་འདས་འོད་དཔག་མེད་ཀྱི་སྐུ་སོགས་སོ། ། རྣམ་པར་སྣང་མཛད་ཡེ་ཤེས་དམ་པ་མཚོ་ཆེན་ལྡན། ། ཟླ་བ་ཉ་འདྲའི་སྐུ་མངའ་སྲིད་པ་མཐར་ཕྱིན་པ། ། དགོངས་པ་མཐའ་དག་རྫོགས་པའི་བཀྲ་ཤིས་གང་། ། བཀྲི་ཤེས་དེས་ཀྱངྎ ཨོཾ་པུཎྱ་པུཎྱ་མཧཱ་པུཎྱ་ཨ་པ་རི་མི་ཏ་ཨ་ཡུ་པུཎྱེ་སཾ་བྷ་ར་ཨུ་པ་ཛ་ཡ་ཀ་རི་ཎི་སྭཱཧཱ། ཁྱད་པར་དུ་ཉོན་མོངས་པ་གཏི་མུག་གི་དྲི་དག་ནས། ཆོས་ཀྱི་དབྱིངས་ཀྱི་ཡེ་ཤེས་སུ་གྱུར་ཏེ།
བཅོམ་ལྡན་འདས་རྣམ་པར་སྣང་མཛད་ཀྱི་ངོ་བོ་རྡོ་རྗེ་སེམས་དཔའི་སྐུར་མངོན་པར་རྫོགས་པར་འཚང་རྒྱ་བར་གྱུར་ཅིག ཅེས་བརྗོད་དོ། ། དེ་ནས་དུག་དབྱུང་བའི་ཕྱིར་བདེན་སྟོབས་བརྗོད་པར་བྱའོ། ། གཙུག་དགུའི་གཞུང་དུ། སླར་ཡང་བཀྲ་ཤིས་ཚིགས་བཅད་ཀྱིས། ། དུས་གསུམ་དུ་ནི་ཁྲུས་བྱའོ། ། ཞེས་པས། གང་ལ་སེར་སྣ་རྣམ་ཆགས་སོགས་བརྗོད་ཅིང་ཁྲུས་བྱ་འོ། ། དེ་ནས་སྐྱབས་འགྲོ་ནི། བསྡུ་ན་དེ་ཉིད་འདུས་པར།
ཚེ་འདས་དང་། ངན་སོང་གསུམ་པོ་ཐམས་ཅད་ཀྱིས། བཅོམ་ལྡན་འདས་བདག་སྡུག་བསྔལ་གྱིས་གཟིར་བ་འདི་ལ་སྐྱབས་ཏུ་གསོལ། བདག་རྣམས་སངས་རྒྱས་དང་། ཆོས་དང་། དགེ་འདུན་དང་། ཁྱོད་ལ་ཡང་སྐྱབས་སུ་མཆིའོ་ཞེས་པ་ཙམ་གྱིས་ཆོག་གོ ། རྒྱས་པ་ལ་སྤྲོ་ན། གཙོ་བོ་རྒྱལ་བ་འགྲོ་བའི་མགོན། ། ཅེས་སོགས་བརྗོད་ལ།
དེ་ལས་ཀྱང་རྒྱས་པ་ལ་སྤྲོ་ན། ཟླ་བ་གྲགས་པས་མཛད་པའི་ཐུགས་རྗེ་ཆེན་པོའི་སྨྲེ་སྔགས་ཀྱི་བསྟོད་པ་བྱའོ། ། ཞེས་བུ་སྟོན་གསུང་ངོ་། ། ཀུན་སྙིང་གི་བྲབ་པ་དང་བཀྲུ་པ་ཙམ་ལ་ཕྱིར་ཟློག་ཏུ་གསུངས་མོད་ཀྱི། བླ་མ་རྣམས་སྐྱབས་འགྲོ་དང་བཅས་པ་ཕྱིར་བཟློག་ཏུ་བཞེད་དོ། ། དེ་ནས་དངོས་གཞི་ལ་དབང་བསྐུར་བ་ནི། དཀྱིལ་ཆོག་ལས་འབྱུང་བ་ལྟར་བསྐུར་ཏེ། སྔར་དབང་བཞི་རྫོགས་པར་ཐོབ་ན་རྫོགས་པར་བསྐུར། མ་ཐོབ་ན་དབང་བསྐུར་ལན་གསུམ་བཞི་སོང་ནས་རྫོགས་པར་བསྐུར་རོ་ཞེས་གསུང་ངོ་། ། མཇུག་ཏུ་མཆོད་བསྟོད་བྱས་ལ་ལམ་སྟོན་པར་བྱ་སྟེ།
གཙུག་དགུར་དཀོན་མཆོག་རིན་ཆེན་དཔལ་ཞིང་དུ། ། ནས། འཕགས་པའི་ལམ་དེ་བགྲོད་པར་ཤོག ། ཨོཾ་རཏྣེ་སོགས་བརྗོད་པས་ལམ་བསྟན་ནས། ལམ་སྦྱང་བ་ནི། པདྨ་འདམ་གྱི་མ་གོས་ལྟར་ནས། བདེ་བ་ཅན་དུ་སྐྱེ་བར་ཤོག ། ཨོཾ་པདྨེ་སོགས་བརྗོད་ཅིང་། མེ་ཏོག་དོར་ཏེ། ཚེ་འདས་ཀྱི་རྣམ་ཤེས་དང་།
ཡེ་ཤེས་པའི་ལྷ་དབྱེར་མེད་དུ་འདྲེས་ནས། སྤྱི་གཙུག་ནས་འཐོན་ཏེ། བདེ་བ་ཅན་དུ་པདྨ་ལ་རྫུས་ཏེ་སྐྱེས་པ་ལ། དེའི་གཞིར་གནས་ཀྱི་བྱང་སེམས་རྣམས་ཀྱིས་མཆོད། སངས་རྒྱས་འོད་དཔག་མེད་ཀྱི་ཞལ་མཐོང་། གདམས་པ་ཐོབ་པ་ཆོ་ག་རྣམ་དག་གི་མཐུར་ཤེས་ཏེ། ལྷ་དེ་དག་གིས་བདག་ལ་མཆོད་ཅིང་། སངས་རྒྱས་འདྲ་བའི་སྟོན་པ་མེད། ། ཆོས་དང་འདྲ་བའི་དགེ་བ་མེད། ། དགེ་འདུན་འདྲ་བའི་སྣོད་མེད་སྟེ། །
སྔགས་དང་འདྲ་བའི་འདྲེན་པ་མེད། ། ཅེས་ཆེད་དུ་བརྗོད་པར་བསམ། དེ་དག་ཀྱང་སྐྱེ་བའི་རྒྱུ་བརྟགས་པས་ཆོ་གའི་མཐུར་ཤེས་ནས་སྐད་ཅིག་ལ་འདིར་འོངས་ཏེ། ཨཻ་མ་སངས་རྒྱས་ཨེ་སངས་རྒྱས། ། སོགས་ཀྱི་ཆེད་དུ་བརྗོད་དེ། མཆོད་པ་ཉེར་ལྔ་སོགས་མཆོད་པའི་ཁྱད་པར་དུ་མས་མཆོད། བསྟོད་ནས། སླར་བདེ་བ་ཅན་དུ་སོང་བར་བསམ་ཞིང་། བདག་གིས་ཀྱང་མཆོད་ལ། ཨོཾ་སརྦ་བུདྡྷ་ཀྵེ་ཏྲ་གཙྪ་ན་ཏུ་སྭཱཧཱ།
གོ་རིམ་འདི་བླ་མ་རྗེ་བཙུན་དང་། གཙུག་དགུར་བཤད་ལ། ནག་པོ་པ་དང་། སྟོང་ཉིད་ཏིང་ངེ་འཛིན་རྡོ་རྗེས། སྔོན་ལ་ལམ་སྦྱངས་ཏེ། དེ་ནས་ལམ་སྟོན་པར་མཛད་དོ། ། ནག་པོ་པས་ཚེ་འདས་ཀྱི་རྣམ་ཤེས་ཨ་ཐུང་གི་རྣམ་པ་ཡཾ་ལས་རླུང་བཏེག་ནས་ནམ་མཁར་བཞུགས་པའི་གཙོ་བོའི་ཐུགས་ཀར་ཐིམ་པའང་གསུངས་སོ། ། དེ་ནས་ལྷ་དང་རྣམ་ཤེས་གཤེགས་པའི་རོ་ལྟ་བུ་བྱང་བུ་དེ་བསྲེག་པར་བྱའོ། ། མ་བསྲེགས་ཀྱང་སྐྱོན་ཅུང་ཟད་མེད་དོ། ། དེ་ནས་དཀྱིལ་འཁོར་ཀྱི་ལྷ་ལ་མཆོད་བསྟོད་བྱས་ནས།
ལྷ་རང་རང་གི་དམ་རྒྱ་བཅས་ཏེ། རང་རང་གི་སྙིང་པོ་གསུམ་གསུམ་གྱི་མཐར་བཛྲ་མུཿཞེས་བརྗོད་ཅིང་སེ་གོལ་བྱས་ཏེ་བཀྲོལ་ལ། རྡོ་རྗེ་རིན་ཆེན་དམ་རྒྱ་དང་། བཛྲ་རཏྣ་ཨ་བྷི་ཥིཉྩས་དབང་བསྐུར། གཙུག་དགུའི་དཀྱིལ་ཆོག་ཏུ་ཕྱག་རྒྱ་གཉིས་གཅིག་ཏུ་བྱས་ཏེ་མཐེབ་མཛུབ་གཉིས་ཀྱི་གོ་བཀོན་སྙམ་པས་མཉེས་པར་བྱ།་་་་་ དབང་བསྐུར་ཏེ་སྡིག་པ་སྦྱངས་པའོ། ། རོ་བསྲེག་པའི་སྒོ་ནས་སྡིག་པ་སྦྱང་བ་ལ། ནག་པོ་པ། ཐབས་ཀྱི་ཁྱད་པར་རོ་བསྲེག་པ། གཉིས་སུ་་་་་་གསོན་ཅིག
དགོངས་ཤིག ཤེས་བྱ་སྟེ། སྒྲུབ་ཐབས་ལ་བསྲེག་པར་བྱ་བ་དང་། དུར་ཁྲོད་བསྲེག་པར་བྱའོ་ཞེས་གསུངས་པ་ལྟར་ལུགས་གཉིས་ཡོད་པའི། སྒྲུབ་ཐབས་ཏེ་བསྲེག་པར་བྱ་བ། ནང་གི་སྦྱིན་བསྲེག་བྱས་ཏེ། རོ་ལ་དངོས་སུ་རོལ་ཤིང་བཟའ་བར་བཤད་ལ། དུར་ཁྲོད་བསྲེག་པ་ནི། རོ་ལ་དབང་བསྐུར་བ་ཁྲུས་བྱ་བ་ལ་སོགས་པ་ཚར་ནས། ཐབ་ཁུང་དུ།
ཀུན་སྙིང་གིས་བཤད་པ་ལྟར། རས་སམ་ཤོག་བུ་ཁྲུ་གང་པ་ལ། པདྨ་འདབ་བརྒྱད་ཀྱི་ལྟེ་བར། པདྨ་འམ་འཁོར་ལོས་མཚན་པ་ལ། ཞུན་མར་གྱི་སྣོས་པས། རོའི་གདན་དུ་བཏིང་། རོལ་མོའི་སྒྲ་དང་བཅས་པས་བགེགས་བསྐྲད། སློབ་དཔོན་གྱི་གདན་གྱི་ཕྱོགས་སུ་ཁ་བསྟན་ལ་བཞག སྟེང་ནས་ངན་སོང་སྦྱོང་བའི་སྔགས་ཀྱིས་བཏབ་པའི་དར་རམ་རས་ཀྱི་གཡོགས་ཏེ། ཞི་བའི་སྦྱིན་སྲེག་ཇི་ལྟ་བ་བཞིན་བྱའོ། །
ཁྱད་པར་བླ་མ་་་་་་རྗེ་བཙུན་པ། ལ་སོགས་པ་གང་ཟག་མཆོག་གི་པུར་ལ་་་་་་སྐལ་བཟང་དགའ་བ། དབང་བསྐུར་བ་དང་། གདུང་བཞུ་བ་དང་། རྟེན་བཞེངས་པ་དང་གསུམ་ལས། དང་པོ་ནི་ཁྲུས་བྱས། ཡི་གེ་གདགས། ཆས་གོས་དང་རྒྱན་དྲུག་བཀོན་ཁྲི་ལ་བཞག པུར་སྟོང་པའི་ངང་ལས་སྔར་གྱི་བླ་མར་བསྐྱེད་སྔར་གྱི་རྣམ་ཤེས་འགུགས་པའི་སྔགས་རྒྱས། སངས་རྒྱས་ཀྱང་འགུགས་པས་དེ་དང་།
ཡེ་ཤེས་པ་སྤྱན་འདྲེན་པའི་ཚིགས་བཅད་དང་། སྔགས་ཀྱི་སྤྱན་དྲངས། དགུག་གཞུག་སོགས་བྱ། ཕྱི་འབྲང་གི་བགེགས་སྦྱངས། དེ་ནས་དཀྱིལ་འཁོར་གཙོ་བསྐྱེད། ཡེ་ཤེས་པ་དགུག རྒྱས་བཏབ། སྐུ་གསུང་ཐུགས་བྱིན་གྱིས་རླབས། དབང་བསྐུར། བྲབ་པ་དང་།
བྲབ་དང་དུག་བསལ་བ་བཞག་ནས། རབ་གནས་ཀྱི་སྐབས་ལྟར་ཕྱིན་དྲུག་དང་། བཀྲ་ཤིས་ཀྱི་ཚིགས་བཅད་བརྗོད་ལ། ཁྲུས་གསོལ། མཆོད་པ་རྒྱས་པར་དབུལ། བླ་མའི་བསྟོད་པ་མང་པོ་བྱ། བདུན་རྣམ་དག་སོགས་བྱ། དབང་བསྐུར་པའི་ཚེ། བླ་མའི་བྱ་བ་རྣམས་དཀྱིལ་འཁོར་གྱི་གཙོ་བོས་མཛད། སློབ་མའི་བྱ་བ་བླ་མ་དེ་ཉིད་ཀྱིས་མཛད།
བདག་དེའི་མཆོད་གཡོག་པའི་ཚུལ་གྱིས་དབང་བསྐུར་རོ། ། ཞེས་རྗེ་བཙུན་བསོད་ནམས་རྩེ་མོ་གསུང་བ་ལྟར། དེ་བཞིན་གཤེགས་པ་བསྲུང་པས་མཛད་པའི་གདུང་ཆོག་ལས་ཀྱང་འབྱུང་ངོ་། ། བླ་མ་དངོས་མིན་ཡང་གང་ཟག་དམ་པ་ཀུན་ལ་འདི་བྱའོ་ཞེས་་་་་་མཁས་མཆོག བུ་སྟོན་གསུང་། རྗེས་ལམ་སྦྱང་བསྟན་མི་དགོས། ཡེ་ཤེས་པ་གཤེགས་སུ་གསོལ། དབང་བསྐུར་བའོ། ། པུར་སྦྱང་བ་ནི། པུར་ཆས་སུ་བཞུག
ལྷར་བསྐྱེད། དེའི་ཐུགས་ཀར་ལྷ་དཔའ་བོ་གཅིག་པའམ། ཡོངས་སུ་རྫོགས་པ་བསྐྱེད་ནས། དེ་དང་པུར་གྱིས་ཡེ་ཤེས་པ་གཅིག་ཏུ་བསྲེས་པ་ལ་མཆོད་བསྟོད་སྔོན་དུ་འགྲོ་བས། ཨོཾ་ཁྱེད་ཀྱི་སེམས་ཅན་སོགས་ཀྱིས་ཡེ་ཤེས་པ་གཤེགས་སུ་གསོལ། ཆོས་འབྲེལ་མེད་པའི་མིའི་མེ་སྦོར་ཞེས་བླ་མ་འཕགས་འོད་གསུང་ངོ་། ། འགའ་ཞིག་ཏུ་སློབ་མས་བླ་མ་བསྲེགས་ན་ཉེ་བའི་མཚམས་མེད་དུ་འགྲོ་ཟེར་ཏེ། གུར་གྱི་འགྲེལ་པར་ཡང་། དེའི་སྙིང་ཀར་རྡོ་རྗེ་སེམས་དཔའ་འམ། ། རང་གི་ལྷག་པའི་ལྷ་དཀྱིལ་འཁོར་པ་དང་བཅས་པ་བསྐྱེད་ལ་ཡེ་ཤེས་ཀྱི་དཀྱིལ་འཁོར་དང་གཅིག་ཏུ་བསྲེས་ལ་མཉམ་པ་ཉིད་དུ་གཤེགས་སུ་གསོལ་བར་དམིགས་ཏེ་ཞི་བའི་སྦྱིན་སྲེག་གི་གནས་སུ་བསྲེག་ཅིང་སྦྱངས་པའོ། །
གལ་ཏེ་དེ་ལྟར་མ་བྱས་ན་མཆོད་རྟེན་བཤིག་པ་ཉིད་དུ་འགྱུར་རོ། ། ཞེས་གསུངས་སོ། ། འདི་ནི་བླ་མ་མ་ཡིན་ཡང་། ། སྔོན་ནས་ལྷ་སྒོམ་པ་ཀུན་ལ་བྱའོ་ཞེས་བུ་སྟོན་གསུང་། དེ་ནས་རོ་མཆོད་ཡུལ་དུ་བསྲེག་པའི་ཚུལ་ལྟར་བྱ་ཞིང་། དཔལ་ལྡན་བླ་མ་ཞིང་ཁམས་གང་ན་བཞུགས་པའི་སྐུ་གསུང་ཐུགས་ཀྱི་བར་ཆད་ཐམས་ཅད་ཤནྟིཾ་ཀུ་རུ་ཞེས་པའི་སྤེལ་ཚིག་བྱའོ། ། པུར་སྦྱང་བའོ། ། རྟེན་བཞེང་པ་ནི་དེ་ནས་ཉི་མ་གསུམ་པ་ལ། རུས་པའི་ཕྲེང་བ་བསྡུ་བར་བྱ། ། ཞེས་པ་ལྟར།
མེ་མ་ཤི་ན་འོ་མས་བཞིལ་ཏེ། སྣོད་གཙང་མར་གདུང་ཐལ་རྣམས་བསྡུས་ཏེ། རྟེན་གསུམ་ཇི་ལྟར་རིགས་པ་བཞེངས་པའོ། ། དེ་དག་གིས་ནི་སྔོན་གྱི་མཁས་པ་ལོ་ཙཱ་བ་ངག་དབང་གྲགས་པའི་གསུང་ལས་བྱུང་བ་ལྟར་བཤད་ཟིན་ནས།། ༈ །།གཉིས་པ་ས་སྐྱ་པའི་བསྟན་འཛིན་མཚུངས་མེད་དཔལ་ལྡན་ངོར་པའི་རྗེས་འབྲང་གི་ལུགས་ལྟར་བཤད་པ་ནི་རྒྱལ་བས་ལུང་བསྟན་བརྙེས་པ་ཀུན་དགའ་བཟང་པོ་དང་། དེའི་ཐུགས་སྲས་རྒྱལ་ཚབ་དམ་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ཡབ་སྲས་བརྒྱུད་པ་དང་བཅས་པའི་སྲོལ་འཛིན་མཁས་པའི་དབང་པོ་པཎ་ཆེན་ཉི་ཟླ་སེངྒེས་མཛད་པའི་གཞན་ཕན་རྩོད་འཇོམ་རྩ་འགྲེལ་ལྟར་བཤད་པ་ལ། ཐོག་མར་རྩ་བ་གཞུང་ཚིགས་སུ་བཅད་པ་ལ་འདི་ལྟར་འབྱུང་སྟེ། ཨོཾ་སྭསྟི་སིདྡྷཾ། བླ་མ་རྣམ་སྣང་སྟོན་པ་དང་། ། བསྡུད་བྱེད་བསྒྱུར་གསལ་མཛད་རྣམས་རྒྱལ། །
མཐའ་ཡས་རྩོད་འཕྲུལ་རགས་སྤོང་ཚུལ། ། ཤེས་ལེན་དེ་འབྲས་ཐོབ་ཕྱིར་བྲིས། ། སྦྱོར་དངོས་རྗེས་སྐབས་རྩོད་འཁྲུལ་རྣམས། ། འཁྲུལ་གནོད་འགལ་མེད་ཀྱིས་སུན་དབྱུང་། ། མ་ཚང་སྟེང་འོག་ཨ་མཚོན་སོགས། ། རྩིག་ངོས་བྲིས་བཀྲམ་ཕྱོགས་ལོག་རྣམས། ། མ་གསུངས་འགལ་གནོད་ཕྱིར་འཁྲུལ་སྤངས། ། འབྱུང་གཏོར་སྔོན་འགྲོ་ས་ཆོག་ཟེར། ། ལུང་མེད་ཐུག་མེད་དེར་དགག་བྱ། ། སྲུང་འཁོར་ལྷག་ཆད་ནོར་ལྡན་གྱི། །
འདིར་རྩོད་དེ་ཡང་དེས་སུན་བྱུང་། ། བདག་བསྐྱེད་གོ་རིམ་གླེང་གཞི་དང་། ། ལྷ་སྔགས་བསྟོད་པ་ཡེ་ཤེས་གཤེགས། ། དྲུག་པ་འཁྲུལ་ནས་འདིར་རྩོད་བྱེད། ། དེ་ཡང་ལམ་རིམ་སྒྲིབ་བྲལ་དང་། ། རྣམ་སྣང་དབྱེ་བ་རྩ་རིག་ནང་། ། མཚན་གྲངས་ཡེ་ཤེས་དབྱེ་བས་ལྡོག ། བུམ་གྲངས་ལྷའི་བསྐྱེད་ཆོག་དང་། ། བུམ་པའི་བཟླས་སྔགས་ལྷ་ཞུའི་ཚུལ། ། གཞི་ལ་འཁྲུལ་རྩོད་དེ་དག་ནི། །
ལུང་རིག་མན་ངག་གསུམ་གྱིས་དག ། རྟེན་དང་བརྟེན་པའི་བསྐྱེད་ཚུལ་དང་། ། དེ་དག་སོ་སོའི་གནས་ཚུལ་དང་། ། ཡེ་གཞུག་དབང་དང་རྒྱས་བཏབ་ཏེ། ། མདུན་བསྐྱེད་སྐབས་བདུན་པ་ལ་རྨོངས་འཁྲུལ། ། དེ་ཡང་རྒྱུད་གཞུང་མན་ངག་དང་། ། དངོས་སྟོབས་རིག་པས་འཁྲུལ་བསལ་བྱ། ། མཆོད་བསྟོད་རིམ་ལ་མ་དག་བྲིས། ། སྦགས་པའང་ལུང་རིག་ཆུས་བཀྲུས་བྱ། ། གཏོར་གཟུགས་སྐབས་ཡུལ་གོ་རིམ་སྟེ། །
གཞི་ལ་འཁྲུལ་རྩོད་ལུང་གིས་དག ། བདག་འཇུག་དགོས་པ་ལེན་ཚུལ་དང་། ། སྒྲུབ་བསྟན་ལ་འཕྲུལ་རྩད་མུན་ཚོགས། ། ལུང་རིགས་ཉི་འོད་ཀྱིས་གསལ་བྱ། ། ཡོན་སོགས་འཇུག་སྐབས་སྔགས་དབང་དང་། སློབ་མ་སློབ་དཔོན་མཐའ་རྟེན་ཏེ། ། དབང་སྐབས་འདི་དྲུག་ལ་འཁྲུལ་རྩོད། ། བརྩེ་བས་མན་ངག་བྱིན་ལ་བཟློག ། བྱང་གཟུགས་སྦྱིན་སྲེག་དུག་སྦྱངས་དང་། ། བསྲེག་ཚུལ་ལམ་གྱི་སྦྱངས་རྟེན་ཏེ། །
གཤིན་ཆོག་སྐབས་སུ་འདི་ལྔ་ལ། ། འཁྲུལ་རྣམས་མན་ངག་གིས་བསལ་བྱ། ། རྗེས་ཆོག་ངོ་བོ་གོ་རིམ་ལ། ། འཁྲུལ་རྩོད་ལུང་རིགས་ཀྱིས་སུན་ཕྱུང་། ། རགས་པ་ཙམ་ཡིན་འཁྲུལ་རྩོད་ཚོགས། ། དཔག་མེད་སྣང་འདོད་འདིས་མཚོན་དགག ། བླ་མའི་གསུང་རྟེན་རྒྱལ་ཁམས་པས། ། མང་བསྐུལ་ངོར་བྱས་རྩོད་འཇོམས་འདི། ། ས་སྤྲེའི་དབོ་ལ་ཞི་དགོན་དུ། ། ལེགས་སྦྱར་དགེ་བསྔོ་འདི་རྫོགས་སོ། །
དེ་ལྟར་རྩོད་འཇོམས་ཀྱི་རྩ་བ་ཚིགས་སུ་བཅད་པ་དེ་ཉིད་ཀྱི་རང་འགྲེལ་ལས་འབྱུང་ཚུལ་འདི་ལྟར། བླ་མ་དང་དཔལ་ལྡན་རྡོ་རྗེ་སེམས་དཔའ་ལ་ཕྱག་འཚལ་ལོ། ། འདིར་ཐོག་མར་རྣལ་འབྱོར་རྒྱུད་ཀྱི་རྒྱུད་སྡེ་དང་ལམ་སྲོལ་གྱི་བྱོན་ཚུལ་རབ་ཏུ་དབྱེ་བ་དང་བཅས་པ་མཛད་ནས། དེ་དག་གི་ནང་ནས་དཔལ་ངན་སོང་སྦྱོང་བའི་རྒྱུད། པཎྜི་ཏ་དྷརྨཱ་ཕ་ལའི་མན་ངག་གིས་གཏན་ལ་ཕབ་སྟེ། ཟབ་དོན་ཉམས་སུ་ལེན་པའི་ཚུལ་རྗེ་བཙུན་གོང་མ་རྣམས་ཀྱིས་ལེགས་པར་མཛད་པ་ལ། གསལ་བྱེད་དགོས་པ་རྣམས་བྱས་ཟིན་ནས། དེའི་རྩ་བའི་དཀྱིལ་འཁོར་ལ་མ་རྟོགས་པ་དང་ལོག་པར་རྟོགས་པ་ཐེ་ཚོམ་གྱི་དྲི་མ་སེལ་བར་བྱེད་པའི་བསྟན་བཅོས་ཀྱང་མཁས་པ་དུ་མས་མཛད་ཟིན་མོད། འདིར་དེ་དག་གི་གསལ་བྱེད་ཁ་སྐོང་དང་བཅས་པ་གཞན་ཕན་མཐའ་ཡས་ལ་སྦྱར་བའི་ཚིགས་བཅད་མདོར་བསྡུས་པ་ཞིག་བྱས་པ་ལ་སླར་ཡང་དེའི་རྣམ་པར་འགྲེལ་པ་ཅུང་ཟད་ཙམ་ཞིག་སྤེལ་བར་བྱ་བ་ལ་དོན་གསུམ་སྟེ། རྩོམ་པ་ལ་འཇུག་པ་སླད་ཀྱི་དོན།
བརྩམ་པར་བྱ་བ་གཞུང་གི་དོན། རྩོམ་པ་མཐར་ཕྱིན་པ་མཇུག་གི་དོན་ཏེ། དང་པོ་ལ་གཉིས། མཆོད་པར་བརྗོད་པ་དང་། བཤད་པར་དམ་བཅའ་བའོ། ། དང་པོ་ནི། བླ་མ་ཞེས་སོགས་ཚིག་རྐང་གཉིས་ཀྱིས་སྟོན་ཏེ། དེ་ལ་ཡང་ཡུལ་གང་ལ་མཆོད་པར་བརྗོད་ན། བླ་མ་ལ་སོགས་པ་སྟེ། རྡོ་རྗེ་རྩེ་མོར།
བླ་མ་སངས་རྒྱས་ཀུན་དང་མཉམ། ། ཞེས་འབྱུང་བ་ལྟར། རྣལ་འབྱོར་རྒྱུད་ཀྱི་དཀྱིལ་འཁོར་དུ་དབང་བསྐུར་བ་སོགས་པའི་བླ་མ་ནི། སངས་རྒྱས་ཐམས་ཅད་ཀྱི་ངོ་བོ་ཡིན་པས་ཐོག་མར་སྨོས་སོ། ། དེའི་རྗེས་སུ་རྣམ་སྣང་སྨོས་པ་ནི། རྒྱུད་འདིའི་ལམ་གྱི་ཐོབ་བྱ་མཐར་ཐུག་པ་སྐུ་གཉིས་ཀྱི་ངོ་བོ་རྣམ་སྣང་དང་རྣམ་སྣང་ཆེན་པོ་གཉིས་ཡིན་པས་སོ། ། དེའི་རྗེས་སུ་སྨོས་པའི་སྟོན་པ་ནི། སྤྲུལ་པའི་སྐུ་ཤཱཀྱ་ཐུབ་པ་སྟེ། སྤྱིར་འགྲོ་བ་ཐམས་ཅད་ཀྱི་དཔུང་གཉེན་ཡིན་པ་དང་། ཁྱད་པར་རྒྱུད་འདི་གསུངས་པའི་སྟོན་པ་ཡིན་པས་སོ།
དེའི་རྗེས་སུ་སྨོས་པའི་བསྡུད་པ་པོ་ནི། བྱང་ཆུབ་སེམས་དཔའི་རྣམ་པ་འཛིན་པའི་ཕྱག་ན་རྡོ་རྗེ་སྟེ། དེ་ནི་རྒྱུད་འདིའི་བརྟག་པ་ཕྱི་མ་གསུང་བ་པོ་ཡིན་ཅིང་། སྤྱིར་རྒྱུད་སྡེ་ཐམས་ཅད་དང་ཁྱད་པར་རྒྱུད་འདི་བསྡུད་པ་ཡིན་པས་སོ། ། དེའི་རྗེས་སུ་སྨོས་པའི་སྲོལ་འབྱེད་ནི་རབ་གསལ་ཟླ་བ་ལ་སོགས་པའི་རྒྱུད་པ་ཐ་དད་པ་གསུམ་འདུས་པའི་རང་བཞིན་ཅན་མཁས་ཤིང་གྲུབ་པ་བརྙེས་པའི་སློབ་དཔོན་ཀུན་དགའ་སྙིང་པོ་སྟེ། དེ་ནི་སྤྱིར་རྣལ་འབྱོར་རྒྱུད་མཐའ་དག་དང་ཁྱད་པར་དུ་རྒྱུད་འདིའི་བཤད་པའི་སྲོལ་འབྱེད་ཆེན་པོ་ཡིན་པས་སོ། ། དེའི་རྗེས་སུ་སྨོས་པའི་བསྒྱུར་བྱེད་ནི་བསྟན་པ་སྔ་དར་གྱི་དུས་སུ་བྱུང་བའི་པཎྜི་ཏ་ཤནྟི་ཀ་ར་དང་། ལོ་ཙཱ་བ་ཛ་ཡ་རཀྵི་ཏ་ལ་སོགས་པ་རྒྱུད་འདི་བསྒྱུར་བྱེད་ཡིན་པས་དེ་དག་གོ ། དེའི་རྗེས་སུ་གསལ་མཛད་ཅེས་སྨོས་པ་ནི། སྤྱིར་རྒྱ་གར་ཤར་ནུབ་ཀྱི་ཡོ་གའི་བཤད་སྲོལ་ཕལ་ཆེ་བ་དང་།
ཁྱད་པར་སྦྱོང་རྒྱུད་འདི་དྷརྨཱ་ཕ་ལའི་མན་ངག་གི་བཀའ་སྲོལ་བོད་དུ་གསལ་བར་མཛད་པ་པོ་ནི་ལོ་ཆེན་རིན་ཆེན་བཟང་པོ་ཡིན་ཅིང་། སྲོལ་དེ་ཉིད་ཡིག་ཆར་བགོད་པ་ལ་སོགས་པའི་སྒོ་ནས་ཆེས་གསལ་བར་མཛད་པ་པོ་ནི། ས་སྐྱ་པ་ཡབ་སྲས་རྣམས་ཡིན་ལ། དེ་ཡང་འཆད་རྩོད་རྩོམ་གསུམ་གྱིས་གཏན་ལ་ཕབ་སྟེ་ཕྱོགས་ཐམས་ཅད་དུ་ཁྱབ་ཅིང་གསལ་བར་མཛད་པ་པོ་ནི་རྗེ་བཙུན་རྡོ་རྗེ་འཆང་ཀུན་དགའ་བཟང་པོ་ཡབ་སྲས་རྣམས་ཡིན་པས་དེ་དག་གོ ། རྣམས་ཞེས་བྱ་བ་ནི་དེ་དག་ཐམས་ཅད་ཞེས་བྱ་བའི་དོན་ཏོ། ། ཡུལ་དེ་དག་ལ་གང་ཟག་གཞུང་འདི་རྩོམ་པ་པོས། ཚུལ་སྒོ་གསུམ་གུས་པའི་སྒོ་ནས་སྤྱི་བོའི་གཙུག་ཏུ་ཡུལ་དེ་དག་གི་ཞབས་འོག་གི་པདྨ་ལེན་ཅིང་ཕྱག་འཚལ་ཞིང་། ངག་ཏུ་མི་མཐུན་པའི་ཕྱོགས་ལས་རྒྱལ་བར་གྱུར་ཅིག་ཅེས་བྱ་བ་ལ་སོགས་པའི་སྒོ་ནས་མཆོད་པར་བརྗོད་དེ། དགོས་པ་ནི་བདག་ཉིད་དམ་པའི་ཁོངས་སུ་གཏོགས་པ་དང་། ཉིང་དགོས་དེའི་གཞུང་ལུགས་ལ་གཞན་འཇུག་པ་ལ་སོགས་པའོ། །
གཉིས་པ་བཤད་པར་དམ་བཅའ་བའི་མཐའ་ཡས་ཞེས་སོགས་རྐང་པ་གཉིས་སྟེ། དེའི་ཚིག་རྐང་དང་པོས་བསྟན་བཅོས་ཀྱི་བརྗོད་བྱ། ཤེས་ལེན་ཞེས་པས་དགོས་པ། དེ་འབྲས་ཐོབ་ཕྱིར་ཞེས་པས་ཉིང་དགོས། དེའི་སྔ་མ་དག་ལས་ཕྱི་མ་རྣམས་རིམ་བཞིན་འབྱུང་བ་ནི་འབྲེལ་པ་སྟེ་དགོས་སོགས་ཆོས་བཞི་དང་བྲི་ཞེས་པའི་ཤུགས་ལས་བཤད་པར་དམ་བཅའ་བ་སྟོན་ཏེ་བསྡུས་པའི་དོན་དོ། ། ཚིག་གི་དོན་ལ་ཚིག་རྐང་དངོས་ནི། ཀུན་རིག་གི་ཆོ་ག་གཞན་ཕན་མཐའ་ཡས་ལ་ལོག་པར་རྟོག་པའི་སྒོ་ནས་རྩོད་པ་དང་། མ་གཏོགས་པའི་དབང་གི་ནོར་ཞིང་འཁྲུལ་པ་དང་། སྒྲོ་འདོགས་མ་ཆོད་པའི་སྟོབས་ཀྱིས་ཐེ་ཚོམ་གྱི་དྲ་བ་མང་དུ་བྱུང་ནའང་། དེ་དག་གི་ནང་ནས་གཙོ་ཆེ་ཞིང་རགས་པ་འགའ་ཞིག་མ་དག་པའི་མཚོན་བྱེད་དུ་བྱས་ཏེ་ལུང་རིགས་མན་ངག་གིས་སྤོང་ཞིང་སུན་འབྱིན་པའི་ཚུལ་ཙམ་ཞིག་བཤད་པར་བྱ། །
ཞེས་བྱ་བར་སྟོན་ནོ། ། འོ་ན་གཞན་ཕན་འོད་ཟེར་ནི་འདིའི་སྐབས་ཀྱི་རྩ་བ་ཡིན་ཞིང་། དེ་ལ་ཡང་འཁྲུལ་རྩོད་ཀྱང་ཇི་སྙེད་ཅིག་བྱུང་ནའང་དེ་དག་མི་སེལ་བར་འདིར་མཐའ་ཡས་ཁོ་ནས་སེལ་བ་ཅི་ཡིན་སྙམ་ན། འདི་དེ་དག་ནི་བསལ་ཟིན་པའི་ཕྱིར་དང་། མཐའ་ཡས་ཉིད་དུའང་འདུས་པའི་ཕྱིར་མི་དགོས་སོ། ། ཇི་ལྟར་རྒྱུད་དོན་གསལ་བའི་རྣམ་བཤད་དུ། འོད་ཟེར་ལ་འཁྲུལ་རྩོད་ཅི་རིགས་པ་བྱུང་བ་རྣམས་ནི་བླ་མ་ཀུན་མཁྱེན་བསོད་ནམས་སེངྒེས་གཞན་ཕན་གནོད་འཇོམས་ཞེས་བྱ་བའི་བསྟན་བཅོས་མཛད་ནས་བསལ་ཟིན་ལ། འོད་ཟེར་དང་མཐའ་ཡས་གཉིས་ཀ་ལ་རྒྱུད་གསལ་མཁན་པོའི་སློབ་མ་དཔལ་ལྡན་སེངྒེ་ཞེས་བྱ་བས་འཁྲུལ་རྩོད་མང་དུ་བྱས་པ་ནི་མཁས་པ་ཆེན་པོ་ཤེས་རབ་རྒྱ་མཚོའི་ཞལ་སྔ་ནས་གནམ་ལྕགས་རིག་པའི་འཁོར་ལོ་ཞེས་བྱ་བའི་བསྟན་བཅོས་མཛད་ནས་ཚར་བཅད་ཟིན་ཅིང་། གཞན་ཡང་དགེ་བའི་བཤེས་གཉེན་དཔལ་གྱི་རྒྱལ་མཚན་དང་། བདག་གི་བླ་མ་མཁས་བཙུན་ཤེས་རབ་བཟང་པོས་ཀྱང་སློབ་དུས་མཛད་པའི་ཟིན་བྲིས་ཅི་རིགས་ཡོད་པས་ཀྱང་ལོག་རྟོག་མང་པོ་བསལ་བར་མཛད་པ་ཡིན་ནོ། །
ཡང་འདིར་དེ་དག་བཞིན་ཡོད་ན་འདི་ཡང་རྩོམ་མི་དགོས་སོ་སྙམ་ནའང་མ་ཡིན་ཏེ། འདི་ནི་སྔར་སྨོས་པ་ལྟར་དང་། དེ་དག་གི་གསལ་བྱེད་ཁ་སྐོང་དུ་ངེས་པར་དགོས་པ་རྣམས་གཙོ་བོར་མཐའ་ཡས་ཉིད་ལ་སྦྱར་བས་ཐམས་ཅད་ངེས་པར་འགྱུར་བའི་ཕྱིར། ངེས་པར་དགོས་སོ། ། ཤེས་ལེན་ཞེས་བྱ་བ་ནི། གཞུང་འདི་ལ་བརྗོད་བྱ་དེ་ལྟར་ཡོད་པ་ཤེས་ནས་དང་དུ་ལེན་ཅིང་ཐོས་པ་སོགས་ལ་ཞུགས་ནས་ཆོ་ག་དག་མ་དག་གི་རྣམ་པར་དབྱེ་བ་ཤེས་པར་བྱ་སྟེ། རྣམ་བཞག་ཉམས་སུ་ལེན་པའི་དགོས་པ་ཡོད་ཞེས་བྱ་བའི་དོན་ཏོ། ། དེ་འབྲས་ཐོབ་ཕྱིར་ཞེས་བྱ་བ་ནི། དེ་ལྟར་བྱས་ནས་ཉམས་སུ་བླང་ན་ཉིང་དགོས་དེའི་འབྲས་བུ་རྣམ་སྣང་དང་རྣམ་སྣང་ཆེན་པོ་ཐོབ་པར་འགྱུར་བ་དེའི་ཕྱིར་འདི་ཙམ་མོ་ཞེས་བྱ་བའི་དོན་ནོ། ། བྲི་ཞེས་པའི་ཤུགས་ལས་དམ་བཅའ་བ་ལས་མི་འདའ་བས་རྩོམ་པ་མཐར་ཕྱིན་པར་འགྱུར་བའི་དགོས་པ་ཡང་ཡོད་དོ་ཞེས་བྱ་བ་ཡང་འཐོན་ནོ། །
གཉིས་པ་བརྩམ་བྱ་གཞུང་དོན་ལ་གསུམ། ཆོ་གའི་རྩོད་འཕྲུལ་རྣམས་སྤྱིར་དགག་པ་དང་། སོ་སོར་དགག་པ་དང་། མཇུག་བསྡུས་ཏེ་དགག་པའོ། ། དང་པོ་ནི། སྦྱོར་དངོས་ཞེས་སོགས་རྐང་པ་གཉིས་སྨྲོས་པ་སྟེ། དེའི་དོན་ནི་གཞན་ཕན་མཐའ་ཡས་ཀྱི་སྦྱོར་དངོས་རྗེས་གསུམ་གྱི་སྐབས་སུ་རྩོད་འཕྲུལ་མང་དུ་འབྱུང་བ་རྣམས་ནི། རང་རང་གི་རྟོག་པས་བཏགས་པ་འབའ་ཞིག་ལས་ཡང་དག་པ་མ་ཡིན་ཏེ། རྒྱུད་གཞུང་ནས་བཤད་པའི་ཁུངས་མེད་པའི་ཕྱིར་དང་། ལུང་རྣམ་དག་དང་འགལ་བའི་ཕྱིར་དང་།
དངོས་སྟོབས་ཀྱི་རིགས་ཚོགས་ཀྱིས་གནོད་པའི་ཕྱིར། དེས་ན་བློ་ལྡན་རྣམས་ཀྱིས་དེ་དག་གི་ཚུལ་དེ་བཞིན་དུ་སུན་དབྱུང་བར་བྱའོ་ཞེས་གསུངས་སོ། ། གཉིས་པ་སོ་སོར་དགག་པ་ལ་གསུམ། ཆོ་གའི་སྦྱོར་བ་དང་། རྗེས་ཀྱི་རྩོད་འཁྲུལ་དགག་པའོ། ། དང་པོ་ལ་གསུམ། རྟེན་གྱི་བཀོད་པ་ལ་འཁྲུལ་པ་དགག་པ་དང་། སྔོན་འགྲོ་གཏོར་མའི་རྩོད་པ་སྤང་བའོ། ། དང་པོ་ནི། མ་ཚང་ཞེས་སོགས་རྐང་པ་གསུམ་གྱིས།
དངོས་གྲུབ་བཞི་ལ་འཁྲུལ་པ་གཉིས་པས་དེའི་འགོད་ཚུལ་ལ་འཁྲུལ་པ་སྟེ། ཕྱོགས་སྔ་མ་དང་གསུམ་ལས། དེ་དག་འགོག་ཚུལ་སྟོན། དེ་ཡང་དེ་དག་བསྡེབས་ནས་རིམ་པ་བཞིན་དགག་པར་བྱ་བ་ལ། འགའ་ཞིག་རས་བྲིས་ཀྱི་རྟེན་བརྟེན་པའི་རི་མོ་གསར་པ་མ་ཚང་བ་ལ། ཆད་པ་དང་། ། རྙིང་པ་ཡལ་བ་སོགས་མ་ཚང་བ་ལ་སྒྲུབ་གཞིར་བྱེད་པ་ནི་མི་འཐད་དེ། གསང་བ་སྤྱི་རྒྱུད་དུ། རྟེན་བརྟེན་པའི་རི་མོ་མ་ཚང་བ་ནི་བདུད་ལས་སུ་བཤད་ན། སྒྲུབ་གཞིར་རུང་བ་ལྟ་སྨོས་ཀྱང་ཅི་དགོས་ཕྱིར་རོ། །
ཁ་ཅིག་དཀྱིལ་འཁོར་གཉིས་རས་གཞིའི་ཕྱི་ནང་ལ་བྲིས་ནས་སྟེང་འོག་རེ་མོས་སུ་བྱེད་པ་ཡང་མི་འཐད་དེ། དེ་ལྟར་བྱས་ན་འོག་མ་དེ་འཇིག་རྟེན་པའི་ལྷ་ལྟར་ཁ་ཕུབ་ཏུ་བྱས་ནས་གདན་དུ་བཏིང་བར་འགྲོ་ལ། དེ་ལྟར་སོང་ན་དེ་བཞིན་གཤེགས་པ་ལ་མནན་གཏད་དེ་ལྟ་བུ་བྱས་པའི་ཉེས་པས་ཚེ་འདིར་གཟུངས་གཞུག་ཉེས་པ་ལྟར་འཇིག་རྟེན་དུ་བཀྲ་མི་ཤེས་པ་འབྱུང་ཞིང་། ཕྱི་མ་ངན་འགྲོར་སྡུག་བསྔལ་མྱོང་བའི་རྒྱུར་འགྱུར་བའི་ཕྱིར་རོ། ། གཞན་དག་རས་ལ་སྣག་ཚ་ཙམ་གྱི་ཁ་དོག་ཐ་དད་པ་མེད་པའི་གྲུ་བཞི་སྒོ་བཞིའི་རྣམ་པ་ཙམ་བྱས་ནས། ལྷ་གནས་སུ་ཡིག་འབྲུ་ཙམ་རེ་བཀོད་པས་ཚོན་དུ་མིང་བཏགས་པ་ལ་སྒྲུབ་གཞིར་བྱེད་པ་ལ་མི་འཐད་དེ། དེ་ལྟ་བུ་ནི་སྤྱིར་ཡོ་ག་དང་། ཁྱད་པར་སྦྱོང་རྒྱུད་འདི་ནས་མ་གསུངས་པའི་ཕྱིར་དང་། རྟེན་ལ་ཚོན་གྱི་དབྱེ་བ་མེད་པ་དེ་ལྟ་བུ་ལ་དཀྱིལ་འཁོར་གྱི་དོན་མི་ཚང་བའི་ཕྱིར་དང་། བརྟེན་པ་རྩ་བའི་ལྷ་ལ་ཡིག་འབྲུ་ཙམ་བཀོད་པ་དེས་སྦྱོང་རྒྱུད་ཀྱི་ཚེ་དཔག་མེད་ཀྱི་སྐབས་ཙམ་ཞིག་མ་གཏོགས།
སྤྱི་བོར་རྡུལ་ཚོན་དང་། ཁྱད་པར་རས་བྲིས་ཀྱི་སྐབས་སུ་མ་གསུངས་པའི་ཕྱིར། སོགས་ཞེས་པའི་ཁོངས་ནས། ཁ་ཅིག་དཀྱིལ་འཁོར་གྱི་དབུས་སུ་བླ་མའི་གཟུགས་བརྙན་དུ་འབྲི་བ་དང་། ཁ་ཅིག་གཙོ་བོ་ལ་འཁོར་གྱི་ལྷ་རྣམས་ཀྱི་དབུ་བསྟན་ནས་འབྲི་བ་དང་། ཁ་ཅིག་མེ་ཏོག་གི་ཚོམ་བུ་ཙམ་ལ་དབང་ལེན་ཡུལ་གྱི་སྒྲུབ་གཞི་བྱེད་པ་རྣམས་འདོད་ལ། དེ་དག་མི་འཐད་པའི་ཚུལ་ཡང་དེ་གསུམ་གྱི་དང་པོ་མི་འཐད་དེ་མིའི་གཟུགས་བརྙན་དེ་ལ་དེ་བཞིན་གཤེགས་པའི་སྐུ་གཟུགས་ལ་ཐབས་ལམ་ཟབ་མོའི་རྟེན་འབྲེལ་བསྒྲིག་པ་ལྟར་བྱར་མི་རུང་བའི་ཕྱིར་དང་། དེ་ལྟ་བུ་དེ་ཡུལ་ཁམས་སུ་མཐའ་དམག་འབྱུང་བའི་ལྟས་སུ་བཤད་པའི་ཕྱིར། དེ་བས་ན་ལྷ་དང་བླ་མ་དབྱེར་མེད་ལ་དངོས་གྲུབ་ལེན་ཚུལ། བླ་མའི་སྐུ་འདྲ་ལ་རབ་གནས་བྱེད་ཚུལ་སོགས་དང་བསྒྲིགས་ལ་ཤེས་པར་བྱའོ། །
གཉིས་པའང་མི་འཐད་དེ། དེ་ལྟར་བྱས་ན་ལྷ་རྣམས་བསྐྱེད་དུས་བློས་བླངས་པའི་ཚེ་འཁོར་རྣམས་ཀྱི་རྒྱབ་གཙོ་བོ་ལ་བསྟན་པ་ཞིག་འབྱུང་ལ། དེའི་ཚེ་ན་འཁོར་རྣམས་གཙོ་བོ་ཆོས་དབྱིངས་ཡེ་ཤེས་ཀྱི་རྣམ་སྤྲུལ་ཡིན་པས་འཁོར་གྱི་ལྷ་རྣམས་ཐམས་ཅད་གཙོ་བོ་ཉིད་ལ་གཟིགས་དགོས་པར་བཤད་པ་དང་འགལ་བའི་ཕྱིར་དང་། ཇི་སྐད་བཤད་པའི་དཀྱིལ་འཁོར་གྱི་ལྷ་རྣམས་ཀྱི་གཡས་གཡོན་གྱི་རྣམ་གཞག་དང་། ཕྱོགས་མཚམས་སྒྲིག་ཚུལ་ལ་སོགས་པ་ཐམས་ཅད་ཀྱང་འཇིག་པའི་ཕྱིར་རོ། ། གསུམ་པའང་མི་འཐད་དེ། ཚོམ་བུ་ནི་སྒྲུབ་མཆོད་ཙམ་གྱི་རྟེན་དུ་རུང་གི་དབང་ལེན་ཡུལ་གྱི་སྒྲུབ་རྟེན་དུ་མི་རུང་སྟེ། དབང་ལེན་བསྐུར་བྱེད་པའི་དཀྱིལ་འཁོར་ལ་ཐམས་ཅད་གསང་བ་ནས་བཤད་པ་ལྟར་གྱི་དཀྱིལ་འཁོར་གྱི་རྣམ་གཞག་སྦྱར་དུ་རུང་ཞིང་མཚོན་ནུས་པ་ཞིག་དགོས་པའི་ཕྱིར། དེའི་ཕྱིར། དེ་ལྟར་མ་ཡིན་པས་དཀྱིལ་འཁོར་ནི་དེར་མིང་བཏགས་ཙམ་དུ་ཟད་ཀྱི་སྨིན་བྱེད་ཀྱི་དབང་བསྐུར་བའི་དཀྱིལ་འཁོར་དུ་མི་རུང་བར་ཤེས་པར་བྱའོ། །
དེ་བས་ན་འདིར་དབང་ལེན་པའི་དཀྱིལ་འཁོར་གྱི་སྒྲུབ་གཞི་ནི་སྐྱོན་དེ་དག་དང་བྲལ་ཞིང་རྒྱུད་གཞུང་ནས་ཇི་སྐད་བཤད་པའི་མཚན་ཉིད་ཅན་གྱི་རས་བྲིས་སམ་རྡུལ་ཚོན་གྱི་དཀྱིལ་འཁོར་ཞིག་ལ་བྱའོ། ། དེ་ལྟ་བུའི་སྒྲུབ་གཞི་དེ་འགོད་ཚུལ་ལ་ཡང་ཁ་ཅིག རྩིག་ངོས་ལ་བྲིས་པའམ་རས་བྲིས་དེར་བཀྲམ་ནས་སྒྲུབ་པ་ནི། མི་འཐད་དེ། སྦྱོང་རྒྱུད་ལས། གསེར་ལས་བྱས་པའི་བྱ་རྣམས་ནི། ། བརྒྱད་དམ་བཅུ་དྲུག་ལྷག་ཀྱང་རུང་། ། ཞེས་དཀྱིལ་འཁོར་གྱི་ཕྱོགས་རེ་རེ་མཆོད་པའི་བྱ་མ་བུམ་གཉིས་གཉིས་བསམ། བཞི་བཞི་ལ་སོགས་པར་འགོད་པར་གསུངས་པས་མཚོན་ནས་མཆོད་པ་རྣམས་དཀྱིལ་འཁོར་གྱི་ཕྱོགས་དང་མཚམས་བཞིར་འགོད་པར་བཤད་པ་དང་འགལ་བའི་ཕྱིར། གཙུག་དགུར།
ཤིན་ཏུ་མཉམ་ཞིང་སྒུམ་པ་དང་། ། ཚད་ལྡན་ཚ་སྒོམ་མེད་པ་རུ། ། ཞེས་པའི་ཆ་མཉམ་ཞིང་མཐོ་དམན་དང་རྒྱ་ཚད་ལ་སོགས་པ་ཇི་སྐད་བཤད་པའི་ཚད་ལྡན་བྱས་པའི་སྟེང་དུ་གྲུ་བཞིར་འགོད་པར་བཤད་པ་དང་འགལ་བའི་ཕྱིར་རོ། ། རྒྱུད་སྡེ་ནས་གསུངས་པའི་དཀྱིལ་འཁོར་གྱི་ཕྱོགས་ཀྱི་མཐོ་དམན་གོ་མ་ལོག་ན་དངོས་གྲུབ་འབྱུང་ཞིང་ལོག་ན་ཉེས་སྐྱོན་མང་དུ་འབྱུང་བར་བཤད་པས་ཉེས་དམིགས་དེ་དག་ཁྱེད་ཀྱི་འདི་ལ་བབས་པ་དང་འགལ་བའི་ཕྱིར་རོ། ། རྒྱུད་སྡེ་ནས་གསུངས་པའི་དཀྱིལ་འཁོར་གྱི་ཕྱོགས་ཀྱི་མཐོ་དམན་གོ་མ་ལོག་ན་དངོས་གྲུབ་འབྱུང་ཞིང་ལོག་ན་ཉེས་དམིགས་དེ་དག་ཁྱེད་ཀྱི་འདི་ལ་བབས་པའི་ཕྱིར། དེ་ཡང་ཇི་སྐད་དུ་ཤར་དང་བྱང་གཉིས་གཞོལ་བས་ནི། སྔགས་པ་རྣམས་ཀྱི་དངོས་གྲུབ་འགྱུར། ། དབུས་སུ་མཐོ་བས་རྒྱལ་སྲིད་དང་། ། རིག་པ་འཛིན་པའི་གནས་དག་ཐོབ། ། བྱང་དུ་མཐོ་བས་འཆིང་གྱུར་བའི། །
ནོར་རྣམས་རབ་ཏུ་འཇིག་པར་བྱེད། ། ཇི་ལྟར་བཤད་པའི་ཤར་མཐོང་བས། ། མྱུར་དུ་རིགས་རྣམས་བཟང་པར་བྱེད། ། དབུས་སུ་དམའ་བའི་རང་བཞིན་གང་། ། སྒྲུབ་པ་པོ་ནི་འཇོམས་དང་ལྡན། ། ཞེས་གསུངས་པ་འདི་སྤྱི་ཁྱབ་ཏུ་སྒྲུབ་གཞི་རྡུལ་ཚོན་ནམ། རས་བྲིས་ཀྱི་དཀྱིལ་འཁོར་ཀུན་ལ་འགྲོ་བ་ཡིན་པའི་ཕྱིར་རོ། ། གཞན་ཡང་འདི་ལ་འོག་གི་བགེགས་ལ་ཕུར་གདབ་བྱེད་པར་བཤད་པ་དག་མི་འགྲུབ་པ་དང་། དཀྱིལ་འཁོར་ལ་བསྐོར་བ་བྱེད་དགོས་པ་རྣམས་བྱར་མི་ཉན་པ་དང་། སྒྲུབ་དུས་བློས་བླངས་བའི་ཚེ་དམིགས་རྣམས་མི་འགྲིག་པ་སོགས་སྐྱོན་མཐའ་ཡས་པ་ཡོད་དོ། །
ཡང་ཁ་ཅིག སྒྲུབ་གཞིར་འགོད་པའི་ཚེ། རྣལ་འབྱོར་ཁ་ནི་གང་བལྟས་ཤར། ། ཞེས་བི་བྷུ་ཏ་ཙནྟྲའི་ཚིག་འདི་ཁུངས་སུ་བྱས་ནས་དཀྱིལ་འཁོར་གྱི་ཞལ་སྟོན་ཕྱོགས་ལ་ངེས་པ་མེད་པར་བྱེད་པ་ཡང་མི་འཐད་དེ། ལུང་དེ་ནི་སྤྱིར་བདག་བསྐྱེད་ལ་དགོས་པ་ཡིན་ཞིང་། དེ་ཡང་རང་གི་ཁ་གང་དུ་བལྟས་པ་དེའི་ཕྱོགས་ན་མདུན་ཕྱོགས་སམ་ཤར་ཕྱོགས་ཀྱི་ལྷ་དེ་ཞེས་པ་ལྟ་བུ་སྟོན་པ་ཡིན་གྱི། རྣམ་པ་ཀུན་དུ་བདག་བསྐྱེད་ཀྱི་ཁ་ལྟ་ཕྱོགས་ངེས་མེད་དུ་སྟོན་པ་མ་ཡིན་ལ། གལ་ཏེ་ཡིན་ན་བདག་བསྐྱེད་ལ་བརྟེན་ནས་ལས་སོ་སོ་སྒྲུབ་པའི་སྐབས་སུ། ཁ་ཕྱོགས་བཞི་སོ་སོ་ལ་ལྟ་དགོས་པར་བཤད་པ་དང་འགལ་བའི་ཕྱིར། དེ་བས་ན།
དེ་མདུན་བསྐྱེད་ལྟ་ཕྱོགས་ཀྱི་ཁུང་དུ་མ་འབྲེལ་ཞིང་། གཞན་དེ་ལྟ་བུའི་བཤད་ཁུང་མེད་པའི་ཕྱིར་དང་། རྡུལ་ཚོན་གྱི་དཀྱིལ་འཁོར་ལྟ་བུ་ལ་ས་ཆོག་བྱེད་དུས་དབང་ལྡན་ནས་བགེགས་ལ་བཀའ་བསྒོ་དགོས་པ་དང་། སྟང་སྟབས་དང་། ཐིག་སྐོར་བྱེད་དུས་ལྟ་ཕྱོགས་ངེས་པ་ཅན་དུ་དགོས་པ་དང་། དབང་ལྡན་ནས་བརྩིག་པ་དངོས་པོ་འདྲི་དགོས་པར་ཡོ་ག་རྒྱས་པའི་རྒྱུད་ལས་གསལ་བར་བཤད་པ་རྣམས་དང་འགལ་བའི་ཕྱིར་དང་། ཁྱད་པར་འདིར་ཡང་དེ་རྣམས་ཇི་བཞིན་པ་ཡི་ཆོ་ག་ཡིས། ། ཞེས་པས་མཚོན་ནས་བྱེད་དགོས་པར་བཤད་ཅིང་། དེ་ལ་ཡང་བླ་མེད་ཀྱི་དཀོན་མཆོག་གི་ཁ་ཅིག་ཏུ་འབྱུང་བ་ལྟར་བྱ་བ་དེ་དག་འཇིག་རྟེན་པའི་དབང་ལྡན་སོགས་ནས་དཀྱིལ་འཁོར་གྱི་ཞལ་ལྷོ་ཕྱོགས་ལ་སྟོན་པ་ལ་སོགས་པའི་དམིགས་བསལ་ཡང་འདིར་མེད་པའི་ཕྱིར། དེ་ལ་ཁ་ཅིག
དེ་དག་ནི་རྡུལ་ཚོན་ལ་འཇུག་གི ། རས་བྲིས་མ་ངེས་སོ་ཞེ་ན། དེ་གཉིས་དོན་འདྲ་སྟེ་བྱ་བ་དེ་དག་གི་སྒྲུབ་པའི་རྡུལ་མཚོན་གྱི་དཀྱིལ་འཁོར་དང་། རས་བྲིས་གཉིས་ཞལ་ལྟ་ཕྱོགས་དགོས་པ་མཚུངས་པའི་ཕྱིར། གཞན་ཡང་འདི་ལ་གཙུག་དགུར་སློབ་དཔོན་ཀུན་སྙིང་གིས། གཤིན་ཆོག་བྱེད་པའི་སྐབས་སུ་དྲག་ལས་ཡིན་པ་ལ་དགོངས། འཇིག་རྟེན་པ་དང་དཀྱིལ་འཁོར་གཉིས་ཀའི་ལྷོ་ཕྱོགས་སུ་རྟེན་བཀོད་ནས་བྱེད་པར་བཤད་པ་ཡང་ངེས་མེད་དུ་འགྲོ་བ་སོགས་སྐྱོན་མཐའ་ཡས་པ་ཡོད་པས་དཀྱིལ་འཁོར་གྱི་ཞལ་ནི་འཇིག་རྟེན་པའི་ཤར་ཁོ་ན་ལ་སྟོན་པར་རིགས་སོ། ། དེ་བས་ན་ཁྱོད་ཀྱི་སྒྲུབ་གཞིའི་ངོ་བོ་དང་འགོད་ཚུལ་དེ་རྣམས་ནི་ཚུལ་དེ་བཞིན་དུ་རྒྱུད་གཞུང་རྣམ་དག་ལས་མ་གསུངས་ཤིང་། དེ་དག་དང་འགལ་བ་དང་རིགས་པས་གནོད་པ་ཁོ་ནར་སྣང་བས། ནོར་འཁྲུལ་དུ་ཤེས་པར་བྱས་ནས་སྤོང་བ་ལ་འབད་པར་བྱའོ། །
གཉིས་པ་སྔོན་འགྲོ་གཏོར་མའི་རྩོད་པ་སྤང་བ་ནི། འབྱུང་གཏོར་ཞེས་སོགས་རྐང་པ་གཉིས་ཀྱིས་བསྟན་ཏེ། དེ་ལ་བླ་མ་གཟུངས་ཀྱི་དཔལ་བ་དང་བྲག་ནག་པ་སོགས་ཁ་ཅིག་སྐབས་འདིར་སྔོན་འགྲོ་གཏོར་མ་གཏོང་བ་ཕྱག་ལེན་ཡིན་ཞིང་རྗེ་བཙུན་གྱི་ཨ་ར་པ་ཙ་ནའི་དཀྱིལ་འཁོར་དུ་བཤད་པའི་ཕྱིར་གསུངས་ནས་འབྱུང་བའི་གཏོར་མ་སྔོན་འགྲོར་མཛད་པ་ནི་མི་འཐད་དེ། སྤྱིར་ཡོ་གའི་རྒྱུད་རྒྱ་གཞུང་རྣམ་དག་དང་། ཁྱད་པར་རྗེ་བཙུན་གྱི་ཡོ་གའི་གསུང་རབ་རྣམས་སུ་དེ་ལྟ་བུ་བཤད་པ་མེད་པའི་ཕྱིར་དང་། རྒྱུད་གཞུང་མན་ངག་གི་ཁུངས་མེད་བཞིན་དུ་ཕྱག་ལེན་ཡིན་ཟེར་བ་ནི་རྫུན་རི་རབ་ཡིན་པའི་ཕྱིར་དང་། ཨ་ར་པ་ཙ་ན་འདིའི་ཁུང་འདྲེན་པ་ཡང་འབྲེལ་མེད་དེ། རྒྱུད་སྡེ་མི་གཅིག་པའི་ཕྱིར། མི་གཅིག་ཀྱང་དེར་བཤད་ཚད་བྱེད་ན་སྤྱོད་རྒྱུད་དུ་དབང་བསྐུར་གྱི་སློབ་ལ་གྲངས་ངེས་མེད་པར་བཤད་པ་ཡང་འདིར་བྱེད་དགོས་པར་འགྱུར་བའི་ཕྱིར། བརྒྱུད་པ་གཅིག་པ་ཙམ་ཆོ་ག་བསྲེ་བའི་ཁུངས་སུ་བྱེད་ན་ཧ་ཅང་ཐལ་བའི་ཕྱིར་རོ། །
ཡང་དེ་ལ་དེའི་རྗེས་འབྲང་དུ་རློམ་པ་ཁ་ཅིག་ན་རེ། ཆོ་གའི་སྔོན་དུ་གཏོར་མ་མཛད་པ་འདི་ས་ཆོག་བསྡུས་པ་ཡིན་ནོ། ། གཞན་ཕན་འོད་ཟེར་ལས། ས་ཆོག་བྱ་དགོས་པ་རྣམས་ཀྱི་ཕྱོགས་སུ་ཞེས་སོགས་ས་ཆོག་བསྡུས་པ་བྱེད་ཚུལ་དྲངས་ནས། ཞེས་གསུངས་པའི་ལག་ལེན་ཡིན་ལ་ཞེས་ཟེར་རོ། ། དེ་ལ་འདི་ལྟར་འདྲི་སྟེ། ཁྱེད་ཀྱི་ཆོ་གའི་སྔོན་གྱི་གཏོར་མ་ས་ཆོག་བསྡུས་པ་ཡིན་ཟེར་བ་དེ། ཁྱེད་རང་བྱེད་པའི་འབྱུང་གཏོར་གཅིག་པུ་དེ་ཙམ་ལ་ཟེར་བ་ཡིན་ནམ། འོད་ཟེར་གྱི་ས་ཆོག་བསྡུས་པ་དེ་ཐམས་ཅད་ལ་ཟེར་བ་ཡིན། དང་པོ་ལྟར་ན་མི་འཐད་དེ། །
དེ་ལྟར་བྱེད་ན་འོད་ཟེར་གྱི་ས་ཆོག་བསྡུས་པ་དྲངས་ནས་བྱེད་པར་ཁྱེད་རང་གི་བཤད་པ་དང་འགལ་བའི་ཕྱིར་དང་། གཏོར་ཀྱང་དེ་ཙམ་ས་ཆོག་བསྡུས་པའི་གོ་མི་ཆོད་པའི་ཕྱིར་དང་། གལ་ཏེ་ཆོད་དུ་ཆུག་ནའང་། ། སྣམ་བཅད་དང་པོ་ས་གཞི་བཟུང་། ། གཉིས་པ་ལ་ནི་སྟ་གོན་བྱ། ། ནུབ་གསུམ་པ་ལ་འཇུག་པ་ཤིས། ཞེས་པ་ལྟར་ནུབ་གསུམ་དུ་བྱེད་ན། དང་པོ་ལ་སྔོན་འགྲོ་གཏོར་མ་བཏང་ནས། ནུབ་གཉིས་པ་མན་ལ་དེ་མི་དགོས་པར་ཐལ་ཏེ། སྟ་གོན་མན་ལ་ས་ཆོག་མ་དགོས་པའི་ཕྱིར།
དེ་ལ་འདོད་ན་དེ་སྔོན་འགྲོ་གཏོར་མ་ཡིན་པ་འགལ་བའི་ཕྱིར་རོ། ། ནུབ་ཅིག་ཏུ་བྱེད་ན་ཡང་སྔོན་འགྲོ་གཏོར་མ་བཏང་བའི་རྗེས་སུ་དཀྱིལ་འཁོར་བྲིས་ཤིང་རྒྱན་བཀྲམས་པ་བྱས་ནས་ཆོ་ག་ལ་འཇུག་དགོས་པར་འགྱུར་ཏེ། དེ་ས་ཆོག་ཡིན་པ་གང་ཞིག དེ་ལྟར་བྱ་དགོས་པའི་ཕྱིར། འདོད་ན། དེ་ལྟ་བུའི་སྔོན་འགྲོ་གཏོར་མ་གཏོང་བའི་ལག་ལེན་གང་ནས་ཀྱང་མ་བཤད་པའི་ཕྱིར་མི་རིགས་སོ། ། དེ་བཞིན་དུ་ཆོ་ག་ཞག་མང་པོར་སྦྲེལ་ནས་བྱེད་པའི་ཚེ་ན་ཡང་། ཆོ་ག་དང་པོ་མ་གཏོགས་གཉིས་པ་མན་ལ་སྔོན་འགྲོ་གཏོར་མ་མི་དགོས་པར་འགྱུར་ཏེ། གཉིས་པ་མན་ལ་ས་ཆོག་མི་དགོས་པའི་ཕྱིར། འདོད་ན།
ཁྱེད་རང་རྒྱུན་དུ་བྱེད་པའི་ལག་ལེན་དང་འགལ་ལོ། ། ཡང་གལ་ཏེ་སྐབས་འདིར་འོད་ཟེར་གྱི་ས་ཆོག་བསྡུས་པ་ཐམས་ཅད་བྱེད་པས་སྐྱོན་དེ་དག་ལ་མི་འཇུག་གོ་ཞེ་ན། དེའི་མི་འཐད་དེ། དེ་ལྟར་ན་ས་ཆོག་བྱེད་བཞིན་དུ་གཏོར་མ་འདི་ས་ཆོག་བསྡུས་པ་ཡིན་ནོ་ཞེས་སྨོས་པ་དོན་མེད་པར་འགྱུར་བའི་ཕྱིར་དང་། ས་ཆོག་ལ་སྔོན་འགྲོ་གཏོར་མའི་ཐ་སྙད་མི་ཐོབ་པའི་ཕྱིར་དང་། ད་ལྟ་ཁྱེད་རང་སྔོན་འགྲོ་གཏོར་མ་བྱེད་པ་པོ་རྣམས་ཀྱང་གཏོར་མ་ཙམ་ལས་ས་ཆོག་གཞན་མི་བྱེད་པ་དང་འགལ་བའི་ཕྱིར་དང་། གལ་ཏེ་གཞན་བྱེད་ན། གོང་དུ་གཏོར་རྐྱང་ས་ཆོག་ཡིན་པར་འདོད་པ་ལ་བརྗོད་པའི་སྐྱོན་དང་པོ་གཉིས་མ་གཏོགས། ནུབ་གསུམ་དུ་བྱེད་པ་མན་ལ་རྐྱོན་བཏང་བ་ཐམས་ཅད་འདིར་ཡང་ཅི་རིགས་སུ་འཇུག་པའི་ཕྱིར་རོ། ། ཡང་ཁོ་ན་རེ།
སྔར་ས་ཆོག་མ་བྱས་པའི་སར་མེད་མི་རུང་གི་ཆོ་ག་ཡིན། མ་བྱས་པ་རྣམས་སུ་དེ་ལྟར་མ་ཡིན་ཀྱང་ཕུན་སུམ་ཚོགས་པའི་ཡན་ལག་ཏུ་འགྱུར་བས་འགལ་བ་མེད་ཅེས་དོན་ལ་ནུབ་གསུམ་མན་གྱི་སྐྱོན་དེ་དག་མི་འཇུག་པར་ཁས་ལེན་ནོ། ། དེ་ཡང་མི་འཐད་དེ། འོ་ན་སྔར་ས་ཆོག་བྱས་པའི་ས་ཕྱོགས་སུ། འདིའི་ཆོ་ག་བྱེད་པ་ཐམས་ཅད་ལ་སྔོན་འགྲོ་གཏོར་མ་མ་གཏང་ཡང་དེ་ཆད་པའི་སྐྱོན་མེད་པར་ཐལ། དེར་དེ་མེད་མི་རུང་གི་ཆོ་ག་མ་ཡིན་པའི་ཕྱིར། འདོད་ན། ཁྱེད་ཀྱི་མཐོང་རྒྱུད་རྣམ་གཞག་ཅན་གྱི་སྔོན་འགྲོ་གཏོར་མ་དེ་རེས་འཇོག་ཅན། རྒྱུད་སྡེ་ཐམས་ཅད་ཀྱི་ལག་ལེན་དང་མཐུན་པ་དེ་ལྟ་བུ་ཞིག་ལ་བྱེད་པ་ཡིན་ནམ་ཅི། ལེགས་པར་སོམས་ལ་སྨྲོས་ཤིག
ཡང་ཁོ་ན་རེ། ཐ་སྙད་ལ་སྔོན་འགྲོ་གཏོར་མ་ཞེས་སྐབས་འདིར་མ་གསུངས་ཀྱང་ཨ་ར་པ་ཙ་ནའི་དཀྱིལ་ཆོག་ལས་ཀྱང་། རྗེ་བཙུན་གྱིས་སྔོན་འགྲོ་གཏོར་མ་ཞེས་བཤད་པའི་ཕྱིར། ཞེས་དང་། ཐ་སྙད་དེ་ལྟར་བྱས་པ་ཡིན་གྱི། ཀུན་རིག་ལས་སྔོན་འགྲོ་གཏོར་མ་མེད་པར་ཨ་ར་པཱ་ཙ་ན་ལས་བླངས་པ་མ་ཡིན་ནོ། ། ཞེས་ཟེར་རོ། ། དེའང་མི་འཐད་དེ། འོ་ན་ཀུན་རིག་གི་སྐབས་འདིར་སྔོན་འགྲོ་གཏོར་མའི་ཐ་སྙད་སོགས་བྱེད་མི་རིགས་པར་ཐལ། དེའི་ཐ་སྙད་ཀྱང་སྐབས་འདིར་མ་གསུངས་ཤིང་།
ཨ་ར་པཱ་ཙ་ན་ལས་བླངས་པའང་མིན་ལ། གཞན་ནས་ནི་ཁྱེད་རང་ཡང་མི་ལེན་པའི་ཕྱིར། དེ་ལ་འདོད་པར་ཡང་ཁྱེད་རང་གི་ལུགས་ལ་མི་ནུས་ཤིང་ཚོགས་བསགས་བཅུ་གསུམ་གྱི་དོན་མཐུན་དཔེར་བྱས་ནས་བརྒྱུད་པ་གཅིག་པས་ཐ་སྙད་བླངས་པ་ཡིན་ཞེས་པའང་མཁས་པས་ཐོས་ན་བཞད་གད་ཀྱི་གནས་ཡིན་ནོ། ། དེ་བས་ཨ་ར་པཱ་ཙ་ནའི་ས་ཆོག་དང་སྔོན་འགྲོ་གཏོར་མ་གཉིས་ཕྱོགས་གཅིག་ཏུ་བྱས་ནས། དེ་གཉིས་ཀྱི་གོ་རིམ་གྱི་འཁྲུལ་འདི་ལྟར་ཡིན་ཞེས་འཆད་པ་ནི། ཨ་ར་པཱ་ཙ་ནའི་དཀྱིལ་ཆོག་དང་དངོས་སུ་འགལ་ཞིང་། རང་གི་སྔོན་འགྲོ་གཏོར་མ་ས་ཆོག་གི་གཏོར་མར་ཁས་བླངས་པ་དང་ནང་འགལ་བའི་ཕྱིར་རིགས་པ་མ་ཡིན་ཏེ། བླུན་པོའི་མགོ་སྐོར་བྱེད་ཙམ་དུ་སྣང་ངོ་། ། གཞན་ཡང་འདིར་ཆོས་འཆད་པའི་སྔོན་དུ་གཏོར་མ་འབུལ་བ་སོགས་ཀྱི་མཚུངས་པ་བྱེད་པ་སོགས་བླུན་པོའི་ཆོས་སྐད་མང་དུ་སྣང་མོད། གོང་ལྟར་ཁུངས་མེད་ཅིང་ཐུག་མེད་དུ་འགྱུར་བ་སོགས་ཀྱིས་སུན་དབྱུང་ངོ་། །
གཉིས་པ་ཆོ་གའི་དངོས་གཞི་ལ་རྩོད་འཁྲུལ་སྤང་བ་ལ། སློབ་དཔོན་གྱི་ལས་དང་སློབ་མའི་ཆོ་ག་ལ་རྩོད་འཁྲུལ་སྤང་བ་གཉིས་ཀྱི། དང་པོ་ལ་བདག་གི་རྣལ་འབྱོར། བུམ་པ་བཟླ་བ། མདུན་བསྐྱེད་མཆོད་པ་ལ་རྩོད་འཕྲུལ་སྤང་བ་དང་གསུམ་ནི། དང་པོ་ལ་ཡང་། སྔོན་འགྲོ་དང་། དངོས་གཞི་གཉིས་ཀྱི། སྔོན་འགྲོ་སྲུང་འཁོར་ལ་རྩོད་འཁྲུལ་སྤང་བ་ནི། བསྲུང་འཁོར་ཞེས་སོགས་ཚིག་རྐང་གཉིས་སྨོས་ཏེ།
འདི་ལ་བསྲུང་འཁོར་བསྡུས་པ་དང་། རྒྱས་པའི་སྐབས་ལ་རྩོད་འཁྲུལ་སྤང་བ་གཉིས་ལས། དང་པོ་ནི། རྒྱུད་འདིའི་དགོངས་པ་ཐུན་མོང་མ་ཡིན་པའི་གཞན་ཕན་འོད་ཟེར་གྱི་བསྙེན་པའི་སྐབས་དང་། རྗེ་རྡོ་རྗེ་འཆང་གི་འདི་བསྙེན་པ་རྒྱས་པའི་སྐབས་སུ་བཀོད་པ་ལྟར་ཡིན་པ་ལས། རྒྱུད་དོན་གསལ་བར་རྡོ་རྗེ་སེམས་དཔའི་ལྕེ་ལག་བྱིན་གྱིས་བརླབས་པའི་རྗེས་སུ་རང་ཉིད་ཧཱུྃ་ལས་འཇིག་རྟེན་གསུམ་རྒྱལ་དུ་བསྐྱེད་ནས་བདག་བསྲུང་བ་སོགས་མཛད་ཅིང་། དེའི་རྣམ་ངེས་སུ། ཁ་ཅིག་ན་རེ། ཕྱག་ན་རྡོ་རྗེ་སྐུ་མདོག་ལྗང་སྔོན་སྒོམ་མོ་ཞེས་ཟེར་རོ། ། དེ་ནི་མི་འཐད་དེ།
དེའི་སྒྲུབ་བྱེད་མེད་པའི་ཕྱིར་ཞེས་གསུངས་སོ། ། དེ་ནི་རང་གི་སྐབས་འདི་ཡི་སྲུང་འཁོར་ལྷག་ཆད་ནོར་པ་ཅན་དུ་མཛད་ནས། འདིར་རྒྱུད་དོན་རྣམ་གཞག་ལ་རྩོད་པར་སྣང་བ་མི་འཐད་དེ། དེ་ཡང་དེར་ལྕེ་ལག་བྱིན་རླབས་མཛད་པ་ནི། འདིར་ལྷག་པའི་སྐྱོན་དུ་འགྱུར་ཏེ། འདི་སྲུང་འཁོར་བསྡུས་པའི་སྔོན་དེ་ལྟ་བུའི་ཆོ་ག་བྱེད་པ་འདི་རྒྱུད་གཞུང་རྣམ་དག་གང་ནས་ཀྱང་མ་བཤད་པའི་ཕྱིར། ཡང་གལ་ཏེ་མ་བཤད་པ་མ་གྲུབ་སྟེ་ལུང་གི་རྣམ་ངེས་སུ་སྨྲོས་པ་ལྟར་ཡིན་པས་སོ་ཞེ་ན། དེ་ཡང་མི་འཐད་དེ། ལུང་དེ་ནི་སྲུང་འཁོར་རྒྱས་པ་དང་འབྲེལ་བའི་སྐབས་ཡིན་ཞིང་། ཁྱད་པར་དེར་ཧཱུྃ་ལས་བསྐྱེད་པའི་ཁྲོ་བོའི་རྟེན་ལ་ལྕེ་ལག་བྱིན་རླབས་བྱས་པ་སོགས་འདིར་མ་འབྲེལ་ཞིང་མི་འགྲིག་པའི་ཕྱིར་དང་།
ཁྱེད་རང་གི་གཞན་ལ་གཙུག་དགུ་ནས་འབྱུང་བ་འདིར་བྱེད་ན་ཧ་ཅང་ཐལ་བའི་ཕྱིར་ཞེས་བརྗོད་པ་དང་ནང་འགལ་བའི་ཕྱིར། ཡང་འཇིག་རྟེན་གསུམ་རྒྱལ་གྱི་སྔོན་དུ་ཕྱག་རྡོར་མི་བསྐྱེད་པ་ནི་ཆད་པའི་སྐྱོན་ཡིན་ཏེ། ཀུན་རིག་རས་བྲིས་ཀྱི་སྐབས་སུ་སྤྱན་རས་གཟིགས། ཕྱག་ན་རྡོ་རྗེའི་སྤྲུལ་པ་རྟ་མགྲིན་དང་ཁམས་གསུམ་རྣམ་རྒྱལ་ཡིན་པར་གསུངས་པ་དེའི་ཕྱི་མའི་ཉམས་ལེན་ཡིན་པའི་ཕྱིར། དེར་བརྒྱུད་ནས་བསྒོམ་པ་ཡང་མེ་ལྟར་འབར་བའི་སྐབས་ལས། དེ་ནས་བཅོམ་ལྡན་འདས་ཕྱག་ན་རྡོ་རྗེའི་རང་གི་སྐུ་བོར་ཏེ། རྡོ་རྗེ་སེམས་དཔའི་སྐུར་བཞུགས་ཏེ་ཞེས་སོགས་གསུངས་པ་འདི་ཡིས་བསྟན་པའི་ཕྱིར། དེའི་དགོས་པ་ཡང་སངས་རྒྱས་ཐམས་ཅད་ཀྱི་མཐུ་སྟོབས་ཀྱི་བདག་ཉིད་ཕྱག་ན་རྡོ་རྗེ་ལས་འབྱུང་བའི་ཁྲོ་བོ་འདིས་མི་མཐུན་ཕྱོགས་ཐམས་ཅད་ཚར་གཅོད་ཅེས་བྱར་དགོངས་པའི་ཕྱིར་དང་། ཕྱག་ན་རྡོ་རྗེ་སྐུ་མདོག་ལྗང་སྔོན་དུ་བྱེད་པ་ཡང་། འདི་བརྟག་པ་ཕྱི་མ་གསུངས་བ་པོའི་ཕྱག་ན་རྡོ་རྗེ་ཡིན་ཞིང་།
དེའི་སྐུ་མདོག་དེ་ལྟར་ཡིན་པ་འབྲུ་འགྲེལ་སོགས་ལས་བཤད་པའི་ཕྱིར། དེས་ན་འདིར་ཕྱག་ན་རྡོ་རྗེ་ལྗང་སྔོན་བསྒོམ་པ་ཤེས་བྱེད་མེད་གསུང་བ་ནི་ནོར་བ་ཁོ་ན་ཡིན་པས་མི་རིགས་སོ། ། ཡང་འདིར་དེ་ཉིད་ན་རེ། དེའི་སྐུ་བོར་ནས་རྡོ་རྗེ་སེམས་དཔའི་སྐུར་བཞུགས་པར་གསུངས་པ་ཀྱང་དེ་གཉིས་གཅིག་ཏུ་མི་བཞེད་པའི་ཕྱིར། ཞེས་རྡོར་སེམས་ཞི་བ་དང་སྦྱར་ནས་གསུངས་པའང་མི་འཐད་དེ། སྐུ་བོར་བཞུགས་དེ་ནི་ཕྱག་ན་རྡོ་རྗེའི་སྐུ་མི་སྣང་བར་བྱས་ནས་ཁྲོ་བོའི་དཀྱིལ་འཁོར་བཤད་པའི་དོན་དུ་བཛྲ་སཏྭ་ཀྲོ་དྷ་ཞེས་བྱ་བ་རྡོ་རྗེ་སེམས་དཔའི་ཁྲོ་བོ་ཁམས་གསུམ་རྣམ་རྒྱལ་གྱི་སྐུར་སྣང་བར་མཛད་པ་ཡིན་གྱིས། རྡོ་རྗེ་སེམས་དཔའ་ཞི་བའི་སྐུར་བསྒྱུར་བ་ལ་དགོས་པ་མེད་པས་དེ་མ་ཡིན་པའི་ཕྱིར་དང་། རྫུ་འཕྲུལ་གྱི་ལུས་བསྒྱུར་བ་དེ་རྒྱུད་ཐ་དད་པར་འགྱུར་བ་མི་འཐད་དེ། དེ་ལྟར་ན། བྱང་ཆུབ་སེམས་དཔའ་བུད་མེད་ཀྱི་ལུས་མི་སྣང་བར་བྱས་ནས་སྐྱེས་པའི་ལུས་སུ་བསྒྱུར་བ་དེ་དག་ཀྱང་རྒྱུད་ཐ་དད་པར་ཐལ་བར་འགྱུར་བའི་ཕྱིར།
དེ་བས་ན་འདིར་བྱང་སེམས་ཀྱི་རྣམ་པར་གནས་པའི་ཕྱག་ན་རྡོ་རྗེ་དེ་རྡོ་རྗེ་སེམས་དཔའ་ཁྲོ་བོ་ཁམས་གསུམ་རྣམ་རྒྱལ་དུ་བསྒྱུར་ནས་བདག་བསྲུང་བ་སོགས་བྱེད་པའི་ཚུལ་འདི་ནི་རྒྱུད་དོན་མན་ངག་གི་བཀྲལ་བ་ཁོ་ན་ཡིན་པས་རྒྱུད་ལ་རང་དགར་ཞུགས་པ་དག་གིས་ཆོས་བརྙེད་པར་དཀའ་བའི་གནས་སུ་རིག་པར་བྱའོ། ། གཉིས་པ་སྲུང་འཁོར་རྒྱས་པ་ལ་རྩོད་འཁྲུལ་སྤང་བ་ལ། སྲུང་འཁོར་རྒྱས་པ་ནི་འདིར་འདུས་པའི་ལུགས་ཙམ་ལ་བརྟེན་ནས་ཡོ་ག་རྒྱས་པ་དང་ཐུན་མོང་དུ་བྱས་ནས་རྡོ་རྗེ་འབྱུང་བ་ནས་གསུངས་བ་ལ་ལས་ཁ་ཚར་བ་སྦྱར་བ་དང་བཅས་པ་འོད་ཟེར་དང་མཐའ་ཡས་ཀྱི་མདུན་བསྐྱེད་ཀྱི་སྔོན་འགྲོའི་བདག་བསྐྱེད་ཀྱི་ཐོག་མར་བཀོད་པ་ལྟར་ཡིན་པ་ལས། འདི་ལ་རྒྱུད་གསལ་མཁན་པོ་ན་རེ། ཁ་ཅིག་འདིར་འཇིག་རྟེན་གསུམ་རྒྱལ་གྱི་བསྲུང་བ་དོར་ནས། རྡོ་རྗེ་འབྱུང་བ་ནས་འབྱུང་བའི་བསྲུང་བ་ཉིད་བྱེད་དོ། ། དེ་ནི་གྱི་ན་སྟེ། འདི་ནི་ཡོད་པའི་སྒོ་བོར་ནས་མེད་པའི་སྲང་འཆག་པ་ཞེས་བླུན་པོས་ཀྱང་གཞད་གད་ཀྱི་གནས་ཡིན་པའི་ཕྱིར་ཞེས་གསུངས་བ་ནི་མི་འཐད་དེ། འོ་ན་མཁས་པ་ཛྙཱ་ན་སྨྲྀ་ཏིས་ཀྱང་། བླུན་པོས་ཀྱང་གཞན་གད་ཀྱི་གནས་སུ་བྱེད་པའི་བསྟན་བཅོས་མཛད་པར་ཐལ།
པཎྜི་ཏ་དེས་མཛད་པའི་ཀུན་རིག་དཀྱིལ་ཆོག་ཏུ་ཡང་སྲུང་འཁོར་བསྡུས་པ་བཞག་ནས་ལྕེ་ལག་གི་བྱིན་རླབས་ཀྱི་རྗེས་སུ། དེ་ནས་རྡོ་རྗེ་འཇིགས་བྱེད་ནས། ། ཕྱོགས་དང་འདྲ་བ་ར་བ་དང་། ། སྲུང་བའི་འཁོར་ལོ་ཐམས་ཅད་ཀྱང་། ། མཁས་པར་འགྱུར་བས་རབ་ཏུ་སྒོམ། ། ཞེས་རྒྱས་པ་འདི་གསུང་བའི་ཕྱིར། དེ་བས་ན་བླ་མ་བརྒྱུད་པའི་མན་ངག་ལ་རྟོག་བཏགས་ཀྱི་ཐོ་འཚམ་པ་ནི་རིགས་པ་མ་ཡིན་ནོ། ། ཡང་གཞན་ཕན་སྙིང་པོར་ནི། ཧཱུྃ་ལས་ཕྱག་རྡོར་ལྗང་སྔོན་བསྐྱེད་པའི་ལྕེ་ལག་བྱིན་རླབས་ནས། བདག་ཉིད་ཁྲོ་བོ་མེ་ལྟར་འབར་བར་བསྐྱེད་པ་སོགས་མཛད་དོ། །
དེ་ནི་སྲུང་འཁོར་རྒྱས་བསྡུས་གང་གིས་ཀྱང་ལུང་མ་ཡིན་ཏེ། རྒྱས་པ་ཡིན་ན་ཕྱག་རྡོར་ལྗང་སྔོན་བསྐྱེད་པ་དང་འགལ་ཏེ། རྡོ་རྗེ་འབྱུང་བ་དཔལ་མཆོག་གཙུག་དགུར་སོགས་ནས་དེ་ལྟ་བུ་བྱེད་པར་མ་བཤད་པའི་ཕྱིར། བསྡུས་པ་ཡིན་ན་ལྕེ་ལག་བྱིན་རླབས་སོགས་བྱེད་པ་དང་འགལ་ཏེ། སྦྱོང་རྒྱུད་དང་འོད་ཟེར་དུ་སྲུང་འཁོར་བསྡུས་པ་ལ་དེ་ལྟ་བུ་བྱེད་པར་མ་གསུངས་པའི་ཕྱིར། ཡང་དེའི་རྗེས་སུ་རློམ་པ་ཁ་ཅིག་ན་རེ། རྒྱས་བསྡུས་གཉིས་ཀའི་ཐུན་མོང་བ་ཡིན་ཟེར་བ་ནི། ཁུངས་ཀྱི་འཕོངས་པའི་རྟོག་བཟོ་ཡིན་ནོ། ། དེའི་སྒྲུབ་བྱེད་མེད་པའི་ཕྱིར་གལ་ཏེ་ཕྱག་རྡོར་ལྗང་སྔོན་བསྐྱེད་པ་དེ་སྒྲུབ་བྱེད་ཡིན་ཞེ་ན། དེའང་མི་འཐད་དེ།
དེ་གང་བསྐྱེད་ཐམས་ཅད་སྲུང་འཁོར་བསྡུས་པའི་ཆར་སྒྲུབ་མི་ནུས་པའི་ཕྱིར་དང་། ཁྱད་པར་དེའི་ལྕེ་ལག་བྱིན་གྱིས་རློབས་པ་ནི་ཆེས་ནོར་བ་ཡིན་ཏེ། དེ་ནི་ཐུན་མཚམས་ཀྱི་ལྷ་མ་ཡིན་པའི་ཕྱིར་དང་། གཞན་ཡང་དེ་ལྟར་བྱེད་པའི་ཤེས་བྱེད་ཚད་མ་མེད་པའི་ཕྱིར། ཡང་རིན་ཆེན་ཕྲེང་མཛེས་སུ་ཧཱུྃ་ལས་རྡོ་རྗེ་སེམས་དཔའ་བསྐྱེད་པའི་ལྕེ་ལག་བྱིན་རླབས་ནས། རང་མེ་ལྟར་འབར་བ་ཕྱག་གཉིས་པའི་ཞལ་ཕྱག་མཐའ་ཅན་དུ་བསྐྱེད་དེ་དམ་ཚིག་བཟུང་བའི་རྗེས་སུ་ཨོཾ་བཛྲ་སཏྭ་ཀྲོ་དྷ་སོགས་ཀྱི་གཤམ་དུ་ཨ་དྷི་ཏིཥྛ་སྭ་མཾ་གྱིས་གནས་བཞི་བྱིན་གྱིས་བརླབས་ཏེ། དབང་བླངས་ཏེ་གོ་བགོས་པའི་རྗེས་སུ་ཁྲོ་བོ་སྤྱན་དྲངས་པ་སོགས་བྱས་པའི་མཐར་ཧཱུྃ་བཞི་པས་བདག་དང་གནས་བསྲུང་ནས་བསྣུན་བསྲེག་བཅིང་གསུམ་གྱི་རྗེས་སུ་ཁྲོ་བོ་རང་རང་གི་ང་རྒྱལ་གྱིས་ཐུགས་ཀ་ནས་རྡོ་རྗེ་སྤྲོས་ཏེ་འོག་བཅིང་བ་ནས་གུར་བསྒོམ་པའི་བར་བྱས་པའི་མཐར་སེམས་དཔའ་བཞིས་བསྲུང་བ་དང་། ཡི་གེ་བརྒྱ་པས་བརྟན་པར་བྱེད་དོ། ། འདི་ཡང་གཞུང་མང་པོའི་ཆ་བསྡུས་པ་ལས་རྒྱ་བོད་ཀྱི་གཞུང་ཚད་ལྡན་རང་རྐང་ཚུགས་པ་གཅིག་གི་ལུགས་སུ་མི་སྣང་བས་ཡང་དག་པ་མ་ཡིན་པར་མངོན་ནོ། ། དེ་ཡང་ཁྱེད་ཀྱི་སྲུང་འཁོར་བསྒོམ་ཚུལ་འདི་ཐོག་མར་སྦྱོང་རྒྱུད་ཀྱི་དགོངས་པ་ཐུན་མོང་མ་ཡིན་པ་མིན་ཏེ།
རྒྱུད་དེར་བསྲུང་འཁོར་བསྡུས་པ་ཙམ་ལས་རྒྱས་པ་དེ་ལྟ་བུ་མ་བཤད་པའི་ཕྱིར། དེ་བས་ན་དོན་འདི་ལ་དགོངས་ནས་འོད་ཟེར་རྒྱུད་འདིའི་དགོངས་པ་ནི་ཤིན་དུ་བསྡུས་པ་ཉིད་ཡིན་ནོ་ཞེས་གསུངས་པས་འགྲུབ་བོ། ། དེ་བཞིན་དུ་རྡོར་འབྱུང་། དཔལ་མཆོག་གསུམ་རྒྱལ། གཙུག་དགུ སྨྲྀ་ཏིའི་དཀྱིལ་ཆོག་རྣམས་ཀྱི་ལུགས་ཀྱང་མ་ཡིན་ཏེ། དེ་དག་ཏུ་མེ་ལྟར་འབར་བ་ཞལ་མང་ཕྱག་མང་དུ་བསྐྱེད་པ་དང་། སཏྭ་ཀྲོ་དྷའི་རྗེས་སུ་ཨ་བྷི་སོགས་ཀྱི་གནས་བཞི་བྱིན་རླབས་བྱེད་པ་མ་བཤད་པའི་ཕྱིར། དེ་བཞིན་དུ་གཞན་འོད་ཟེར་གྱི་དགོངས་པའང་མ་ཡིན་ཏེ། དེར་ཁྲོ་བོ་མང་དུ་བསྐྱེད་པ་སོགས་དང་། བསྣུན་བསྲེག་སོགས་ཀྱི་སྔོན་དུ་ཁྲོ་བོ་སྤྱན་འདྲེན་སོགས་བྱས་ནས།
དཔེ་གཞི་སྒྲིག་པ་མ་བཤད་པའི་ཕྱིར། གཞན་ཡང་ཁྱེད་རང་གི་ཆོས་རྗེ་བུའི་ལུགས་སུ་ཡང་མི་འགྲོ་སྟེ། དེས་སྐབས་འདིར་འཇིག་རྟེན་གསུམ་རྒྱལ་བསྐྱེད་པ་སོགས་མཛད་ཀྱི། མེ་ལྟར་འབར་བ་བསྐྱེད་པ་སོགས་མ་མཛད་པའི་ཕྱིར། དེ་ལ་དེ་གཉིས་ངོ་བོ་གཅིག་པས་མི་འགལ་ལོ་ཞེ་ན། དེའང་མི་འཐད་དེ། སྔ་རབས་དག་དེ་གཉིས་ངོ་བོ་ཅིག་པར་འདོད་པ་ལ་བུ་སྟོན་གྱིས་དགག་པ་མཛད་པའི་ཕྱིར། དེ་ལ་ཁོ་ན་རེ། ཆོས་རྗེ་བུའི་ཆོ་ག་ལས་སྒྲིབ་རྒྱུན་གཅོད་དུ། ངེད་ཀྱི་འདི་ལྟར་གསུངས་པ་དེའི་དགོངས་པ་ཡིན་ནོ་ཞེ་ན།
དེ་ནི་ཁྱེད་རང་གིས་མ་ངེས་སྟེ། དེའི་ཁྲོ་བོ་ཕྱག་མང་དེ་ནི་འཇིག་རྟེན་གསུམ་རྒྱལ་ལ་དགོངས་པ་ཡིན་གྱིས། གཞན་དུ་ན་གོང་དུ་སྨོས་པ་ལྟར་རང་གི་ཁས་བླངས་པ་དང་ནང་འགལ་བར་གྱུར་པའི་ཕྱིར་རོ། ། དེ་བས་ན་ཁྱེད་རང་གི་ཐུན་མཚམས་ཀྱི་ལྷ་ས་བོན་ལས་བསྐྱེད་པ་དང་། སྲུང་འཁོར་གྱི་རིགས་ཀྱི་ཁྲོ་བོའི་གཙོ་བོ་ལ་ངེས་པ་མེད་པར་རང་རང་གི་ང་རྒྱལ་གྱིས་རྡོ་རྗེ་སྤྲོ་བ་སོགས་དེ་དག་ཀྱང་རང་བཟོ་འབའ་ཞིག་ཏུ་སྣང་བས། རྒྱུད་སྡེ་ནས་བཤད་པའི་ཆོ་གར་མི་འགྱུར་རོ། ། ཡང་ཆོས་རྗེ་གཟུང་དཔལ་བ་སོགས་ཁ་ཅིག་ན་རེ། སྦྱོང་རྒྱུད་ཀྱི་ཁམས་གསུམ་རྣམ་རྒྱལ་གྱི་བསྲུང་བ་སྔོན་དུ་བཏང་ནས་དེ་དང་འབྲེལ་བར་རྡོ་རྗེ་འབྱུང་བ་སོགས་ནས་བཤད་པའི་སྲུང་འཁོར་རྒྱས་པ་བསྒོམ་པ་མཛད་ཅིང་། དེའི་སྔ་མ་ལ་རས་ཡུག་དང་། ཕྱི་མ་ལ་ཁ་ཚར་གྱི་དཔེ་མཛད་ནས།
སྲུང་འཁོར་རྒྱས་པ་ཐམས་ཅད་ལ་ལས་ཁ་ཚར་བ་ཞེས་གསུང་ངོ་། ། དེའང་མི་འཐད་དེ། དེ་ལྟར་སྲུང་འཁོར་རྒྱས་བསྡུས། སྦྱར་ཞིང་བསྲེས་ནས་བསྒོམ་པ་དེ་ལྟ་བུ་ནི་རྒྱ་བོད་དུ་སྤྱིར་ཡོ་ག་དང་། ཁྱད་པར་སྦྱོང་རྒྱུད་པ་སུས་ཀྱང་མ་བཤད་པའི་ཕྱིར་དང་། ཁྱད་པར་རྗེ་བཙུན་གྱིས་སྲུང་འཁོར་རྒྱས་བསྡུས་སོ་སོར་ཕྱེ་ནས་རྒྱུད་འདིའི་དགོས་པ་བསྡུས་པ་ཉིད་ཡིན་པར་བཤད་པ་དང་འགལ་བའི་ཕྱིར་དང་། ལས་ཁ་ཚར་བའི་དཔེ་དེ་ཡང་། རས་ཡུག་ལས་ཁ་ཚར་ཆེ་བར་འགྱུར་བ་སོགས་དཔེ་དོན་མི་འགྲིག་པའི་ཕྱིར་དང་། ཡང་ཁྱེད་རང་སྲུང་འཁོར་རྒྱས་པ་ཁོ་ནས་འདིས་སྲུང་འཁོར་གྱི་གོ་ཆོད་པར་ཡང་འདོད་པས། དེ་ལྟར་ཁ་ཚར་རྐྱང་པས་རས་ཡུག་གི་གོ་ཆོད་པར་འགྱུར་བ་སོགས་སྐྱོན་མཐའ་ཡས་སོ། །
ཡང་དེ་ལ་རྗེས་འབྲང་ཁ་ཅིག་དང་བཅས་པ་ན་རེ། འདི་དག་ནི་རྗེ་བཙུན་གྱི་དགོངས་པ་ཡིན་ཏེ། འོད་ཟེར་ལས། བདག་གི་རྣལ་འབྱོར་ལས་ཁ་ཚར་བ་དང་བཅས་པ་སྔོན་དུ་སོང་ཡང་རུང་མ་སོང་ཡང་རུང་སྟེ། དཔའ་བོ་གཅིག་པའི་རྣལ་འབྱོར་བྱས་ལ་བཟླས་པ་ཅི་རིགས་པ་བྱས་ཞེས་པ་འདིའི་བདག་རྣལ་འབྱོར་ཞེས་པས་འཇིག་རྟེན་གསུམ་རྒྱལ་བསྐྱེད་ལ། ལས་ཁ་ཚར་བ་ཞེས་པས་སྲུང་འཁོར་རྒྱས་པ་དཔའ་བོ་གཅིག་པ་ཞེས་པས་བདག་བསྐྱེད་དངོས་བསྟན་པས་སོ་ཟེར་རོ། ། དེ་ནི་རང་གི་གྲུབ་མཐའ་ངན་པའི་རྒྱབ་རྗེ་བཙུན་ལ་བཅོལ་བའི་ཆེད་དུ་གཞུང་དོན་བཅོས་ནས་སླར་ཡང་རྟོག་བཟོ་བྱེད་པར་སྣང་བས་ཆེས་མི་འཐད་དེ། གཞུང་དེ་ལ་དཔེ་དག་པ་འགའ་ཞིག་བདག་གི་རྣལ་འབྱོར་ཞེས་པ་དང་བཅས་པ་ཞེས་པ་དང་། བཅོས་འདི་མེད་པ་དང་། སོང་ཡང་རུང་མ་སོང་ཡང་རུང་ཞེས་པ་རྣམས་མེད་ལ།
འགའ་ཞིག་ཡོད་ན་ཡོད་པ་ལྟར་དག་ཏུ་ཆུག་ཀྱང་། བདག་གི་རྣལ་འབྱོར་ཞེས་པ་ནི་ས་བཅད་ལྟ་བུའི་དོན་ཚན་གྱི་མགོ་སྨོས་པ་ཡིན་གྱི། ཁྱེད་ཟེར་བ་ལྟར་མ་ཡིན་ཏེ། ཁམས་གསུམ་རྣམ་རྒྱལ་བསྒོམ་པ་ལ་བདག་གི་རྣལ་འབྱོར་གྱི་དོན་མི་ཐོབ་པའི་ཕྱིར། བཅས་པ་ཞེས་པ་ནི། སྲུང་འཁོར་རྒྱས་པ་ལས་ལས་ཁ་ཚར་བ་དང་བཅས་པ་ཞེས་པའི་དོན་ཡིན་གྱི། ཁྱེད་འདོད་པ་ལྟར་མ་ཡིན་ཏེ། འོད་ཟེར་ལས་འདིར་རྡོ་རྗེ་འབྱུང་བ་སོགས་ནས་འབྱུང་བའི་བསྲུང་བ་དང་། གཞན་ནས་འབྱུང་བའི་ཁྲོ་བོའི་བསྟོད་པ་ལ་སོགས་པ་མཛད་ལ། དེ་ལ་ལས་ཁ་ཚར་བ་ཞེས་བྱ་བའི་མིང་འདོགས་སོ་ཞེས་གསུངས་པ་དེ་ལ་ཞེས་པ་དེ་དོན་ཚན་གཉིས་པོ་དེའི་ཕྱི་མ་དེ་མ་དག་པ་ལ་འཇུག་པ་ཡིན་གྱིས།
གཉིས་ག་ལ་འཇུག་པ་ནི་བསྟན་བཅོས་འཆད་ཤེས་པ་རྣམས་ཀྱི་ལུགས་མ་ཡིན་པའི་ཕྱིར། དེའི་རྗེས་སུ་དེ་ལ་དྲུག་ཅེས་འབྱུང་བ་ནི་སྡོམ་པའི་དོན་ཚན་སྤྱོད་པའོ། ། དེ་སྔོན་དུ་མ་སོང་རུང་ཞེས་པ་ནི། སྲུང་འཁོར་བསྡུས་པ་བསྒོམ་ཡང་རུང་ཞེས་པ་ཡིན་གྱི། རྟེན་མེད་ལ་དགོངས་པ་མ་ཡིན་ནོ། ། ཡང་འདིར་རྗེས་སུ་འབྲང་བ་ཁ་ཅིག་འདི་སྐད་ཟེར་ཏེ། ཁ་ཅིག་རང་རྡོར་སེམས་སུ་སྐད་ཅིག་གིས་བསྐྱེད་ནས། མེ་ལྟར་འབར་བར་བསྒྱུར་ཏེ། རྡོ་རྗེ་འབྱུང་བ་ནས་གསུངས་པའི་སྲུང་འཁོར་སྒོམ་པར་བྱེད་ཅིང་། སྦྱོང་རྒྱུད་ཀྱི་ལག་ལེན་རྒྱས་པ་རྣམ་པར་དག་པར་བཞེད་དོ། །
དེ་ནི་མི་འཐད་དེ། འཇིག་རྟེན་གསུམ་རྒྱལ་གྱི་བསྲུང་བ་སྦྱོང་རྒྱུད་ཉིད་ནས་གསུངས་པ་ལ་མི་བྱེད་པར། ཁ་ཚར་བ་དེ་རྣམས་ཀྱང་བྱེད་པ་ནི་འདིར་རས་ཡུག་མེད་པའི་ཁ་ཚར་བཞིན་ནོ། ། ལག་ལེན་རྒྱས་པ་དེ་ནི་སྦྱོང་རྒྱུད་ཀྱི་ཡིན་པར་མི་འདོད་དོ་ཞེ་ན། འོ་ན་རྗེ་བཙུན་གྱི་རྒྱུད་ལས། འཇིག་རྟེན་གསུམ་ལས་རྣམ་རྒྱལ་གྱི། ། ཞེས་སོགས་ཀྱི་རྗེས་སུ་རྒྱས་པར་བྱེད་ན་གཞུང་དེ་ལ་བརྟེན་ནས་བླ་མ་བརྒྱུད་པ་རྣམས་འདིར་རྡོ་རྗེ་འབྱུང་བ་ལ་སོགས་པ་ནས་འབྱུང་བའི་བསྲུང་བ་དང་ཞེས་གསུངས་པ་འདི་ཅིའི་ཕྱིར་འོང་ཞེས་ཟེར་རོ། ། དེ་ལ་འདི་སྐད་བརྗོད་པར་བྱ་སྟེ། འོ་ན་རྡོ་རྗེ་འབྱུང་བ་ནས་བཤད་པའི་སྲུང་འཁོར་རྒྱས་པ་དེ་ཆོས་ཅན། སྦྱོང་རྒྱུད་ཀྱི་སྲུང་འཁོར་གྱི་ལག་ལེན་རྒྱས་པ་རྣམ་དག་མ་ཡིན་པར་ཐལ།
རས་ཡུག་མེད་པའི་ཁ་ཚར་ལྟར་རྣམ་དག་མ་ཡིན་པར་འདུག་པའི་ཕྱིར། དེ་ལྟ་བུའི་རྟགས་གསལ་དང་། སྲུང་འཁོར་དེ་སྦྱོང་རྒྱུད་ཀྱི་ལག་ལེན་རྣམ་གཞག་མིན་པས་ཁྱབ་པ་རྣམས་ཁྱེད་རང་གི་ཁས་བླངས་སོ། ། ཡང་འདི་ལྟར་དེ་ལྟ་བུའི་སྲུང་འཁོར་རྒྱས་པ་དེ་ཆོས་ཅན། སྦྱོང་རྒྱུད་ཀྱི་སྲུང་འཁོར་གྱི་ལག་ལེན་རྒྱས་པ་ཡིན་པར་མི་འདོད་པ་མི་རིགས་ཤིང་ཡིན་པར་ཐལ། དེའི་སྲུང་འཁོར་གྱི་ལག་ལེན་རྒྱས་པ་ཡིན་པར་རྗེ་བཙུན་གྱིས་གསུངས་པའི་ཕྱིར། དེ་ཡང་དེ་ལྟ་བུའི་རྟགས་གསལ་དང་རྡོར་འབྱུང་གི་སྲུང་འཁོར་རྒྱས་པ་དེ་སྦྱོང་རྒྱུད་ཀྱི་ལག་ལེན་རྒྱས་པ་ཡིན་པས། ཁྱབ་པ་དང་བཅས་པ་ཁྱེད་རང་གི་ཁས་བླངས་སོ། ། དེ་བས་ན་ཁྱེད་ཀྱི་སྔ་མ་དང་འདི་གཉིས་གཞི་གཅིག་གི་སྟེང་དུ་འཁོར་གསུམ་དངོས་འགལ་དུ་ཁས་བླངས་དགོས་པ་བྱུང་བ་ནི་སྦྱངས་པ་མེད་བཞིན་དུ་གྲུབ་མཐའ་ངན་པའི་ཁ་འཛིན་བྱས་པའི་ཕྱིར་འབྲས་བུ་ཡིན་པར་རིགས་པར་བྱའོ། ། གལ་ཏེ་དེ་ཁ་སྔ་མ་ལ་རྣམ་གཞག་འབྱར་བ་དང་།
ཕྱི་མ་ལ་རྣམ་གཞག་མ་འབྱར་བའི་བསྡུས་པ་སྔོན་དུ་སོང་མ་སོང་གི་ཁྱད་པར་འབྱེད་པས་དངོས་འགལ་དུ་མི་འགྲོའོ་ཞེ་ན། ། དེ་ཡིན་མིན་གྱི་དངོས་འགལ་མི་ཁེགས་མོད། ཡིན་དུ་ཆུག་ནའང་། འོ་ན་འོད་ཟེར་གྱི་སྲུང་འཁོར་རྒྱས་པ་དང་ཁྱེད་རང་གི་སྙིང་པོ་དང་། སྙེ་མའི་སྲུང་འཁོར་རྒྱས་པ་རྣམས་ཀྱང་སྦྱོང་རྒྱུད་ཀྱི་སྲུང་འཁོར་གྱི་ལག་ལེན་རྣམ་གཞག་མ་ཡིན་པར་ཐལ། སྲུང་འཁོར་དེ་དག་ཁམས་གསུམ་རྣམ་རྒྱལ་གྱི་བསྲུང་བ་སྔོན་དུ་འགྲོ་བ་དང་སྦྱར་བའི་སྲུང་འཁོར་མ་ཡིན་པའི་ཕྱིར་རོ། ། དེ་ལ་ཁོ་ན་རེ། དེ་དག་ན་དེ་ལྟ་བུ་དངོས་སུ་མེད་ཀྱང་། ཕྱག་ལེན་མཐོང་བ་བརྒྱུད་ལ་ཡོད་དོ། ། ཞེས་ཟེར་རོ། །
དེ་ཡང་མི་འཐད་དེ། དེ་ལྟར་ན་ཁྱེད་རང་གི་སྙིང་སྙེ་གཉིས་ཀྱི་སྲུང་འཁོར་དང་གཟུངས་པས་བཤད་པའི་སྲུང་འཁོར་གཉིས་མི་འདྲ་བར་བཤད་པ་དང་འགལ་བའི་ཕྱིར་དང་། སྔར་ཡན་གྱི་བླ་མ་རྣམས་ལ་མེད་པའི་མཐོང་བརྒྱུད་ཀྱི་ལག་ལེན་ཁྱེད་ལ་ཡོད་པ་བླུན་པོས་ཀྱང་བཞད་གད་ཀྱི་གནས་ཡིན་པའི་ཕྱིར། དེས་ན་ཁྱེད་ལ་གཞན་ན་མེད་པའི་མཐོང་བརྒྱུད་ཡོད་ཅེས་ཡང་ཡང་དུ་སྨོས་པ་དེ་དག་ནི། རང་བཟོ་བྱེད་པའི་བརྫུན་རྟེན་དུ་སྣང་བས་དམ་པའི་སྤྱོད་པ་ལས་འདས་པ་ཡིན་ནོ། ། གཞན་ཡང་འདིས་འདིར་མ་ཤེས་པའི་རྣམ་འགྱུར་སྟོན་པ་མང་དུ་སྣང་མོད། གཞན་དུ་ན་བཞན་དག་བཀོད་པར་འདུག་པས་འདིར་མ་སྨོས་སོ། ། དེ་ལྟར་སྲུང་འཁོར་རྒྱས་བསྡུས་ལ་ལྷག་ཆད་ནོར་བའི་སྐྱོན་དང་ལྡན་པར་བྱས་པ་དག་གིས་འདིར་རྩོད་པ་དེ་དག་ནི་སྐྱོན་དེ་ཉིད་ཀྱི་ཚུལ་དེ་བཞིན་དུ་སུན་དབྱུང་བར་བྱའོ། ། གཉིས་པ་དངོས་གཞི་བདག་བསྐྱེད་ལ་རྩོད་འཁྲུལ་སྤང་བ་ནི། བདག་བསྐྱེད་ཅེས་སོགས་ཚིག་རྐང་དྲུག་གིས་དང་པོ་གསུམ་གྱིས་ཕྱོགས་སྔ་དང་།
ཕྱི་མ་གསུམ་གྱིས་དེ་འགོག་ཚུལ་སྟོན་ལ། དེ་ཡང་དེ་དག་བསྡེབས་ནས་བརྗོད་པར་བྱེད་པ་ལ་དོན་དྲུག་སྟེ། ལམ་རིམ་གྱི་གོ་རིམ་ལ་འཁྲུལ་པ་དགག་པ། སྒྲིབ་བྲལ་གྱི་ཚངས་པ་ལ་འཁྲུལ་པ་དགག་པ། རྣམ་སྣང་གི་དབྱེ་བས་ལྷ་ལ་འཁྲུལ་པ་དགག་པ། རྣམ་སྣང་གི་དབྱེ་བས་ལྷ་ལ་འཁྲུལ་པ་དགག་པ། རྩ་རིག་དོན་གྱི་བཟླས་སྔགས་ལ་འཁྲུལ་པ་དགག་པ། མཚན་གྱི་རྣམ་གྲངས་ཀྱི་བསྟོད་པ་ལ་འཁྲུལ་པ་འགག་པ། ཡེ་ཤེས་དབབ་གཞུག་དབྱེ་བས་ཡེ་ཤེས་གཤེགས་གསོལ་ལ་འཁྲུལ་པ་དགག་པའོ། ། དང་པོ་ནི།
ཕྱིས་ཀྱི་ཀུན་རིག་པ་ཕལ་ཆེ་བ་དག སྦྱོང་རྒྱུད་ཀྱི་དེ་ནས་རང་གི་ས་བོན་དང་། ཞེས་དང་། གཟུགས་ཅན་སྦྱོར་བའི་ཡེ་ཤེས་དབབ་བརྟན་བྱེད་པའི་རྟེན་དང་། འོད་ཟེར་དང་ཉེར་འཁོའི་དཔེ་མ་དག་པ་རྣམས་ཀྱི་འཁྲུལ་གཞི་བྱས་ནས། ཀུན་རིག་བདག་བསྐྱེད་བསྡུས་པ་དང་རྒྱས་པའི་ཡང་དང་པོ་སྦྱོར་བའི་སྐབས་སུ། ཐོག་མར་འབྲས་བུ་ལྷ་བསྐྱེད་ནས། ། དེའི་རྗེས་སུ་དེའི་རྒྱུ་གཟུགས་རྐྱེན་གྱི་སྦྱོར་བ་བྱེད་དོ། ། དེ་ལྟ་བུའི་རྒྱུ་འབྲས་གོ་ལོག་ཉམས་ལེན་དེ་མི་འཐད་པར་བསྟན་པ་ལ་གསུམ་གྱི་དང་པོ་སྤྱིར་ཡོ་ག་རྒྱས་པའི་རྒྱུད་གཞུང་གི་དགོངས་པ་དང་འགལ་བར་བསྟན་པ་ནི། ཁྱེད་ཀྱི་དེ་ལྟ་བུའི་ཉམས་ལེན་དེ་ནི་ཡོ་ག་རྒྱས་པའི་རྒྱུད་གཞུང་མཐའ་དག་གི་དགོངས་པ་དང་འགལ་ཏེ།
རྩ་རྒྱུད་དེ་ཉིད་འདུས་པར། བསྐལ་པ་དཔག་ཏུ་མེད་པར་རྫོགས་སྨིན་སྦྱངས་གསུམ་མཛད་པའ། ི ས་བཅུ་པའི་བྱང་ཆུབ་སེམས་དཔའི་དོན་ཐམས་ཅད་གྲུབ་པ་ཞེས་བྱ་བ་འོག་མིན་དུ་མངོན་བྱང་ལྔ་ལས་འབྲས་བུ་སྐུ་གསུམ་རང་བཞིན་དུ་མངོན་པར་རྫོགས་པར་སངས་རྒྱས་པར་གསུངས་པ་དང་རྗེས་སུ་མཐུན་པར། སློབ་དཔོན་ཀུན་དགའ་སྙིང་པོས་དེ་ཉིད་སྣང་བ། རྡོ་རྗེ་འབྱུང་བ། ཤེར་ཕྱིན་དཀྱིལ་ཆོག་སོགས་སུ། སྲུང་འཁོར་ནས་གཟུགས་ཅན་སྦྱོར་བའི་བར་བསྐལ་པ་གྲངས་མེད་གསུམ་དུ་རྫོགས་སྨིན་སྦྱངས་གསུམ་མཛད་པ་དང་སྦྱར་ནས་མངོན་བྱང་ལྔའི་རིམ་པས་ལྷ་བསྐྱེད་པ་དང་། མངོན་བྱང་ལྔ་ལས་འབྲས་བུ་མངོན་དུ་བྱས་པ་སྦྱར་བ་དང་འགལ་བའི་ཕྱིར། དེས་མཚོན་ཏེ་ཡོ་གའི་རྒྱུད་འགྲེལ་གཞན་རྣམས་ཀྱི་དགོངས་པ་ཡང་། དེ་ཇི་ལྟ་བ་བཞིན་གནས་པ་ཡིན་པ་དེའི་ཕྱིར་དེ་དག་དང་འགལ་བར་ཤེས་པར་བྱའོ། །
གཉིས་པ་ཁྱད་པར་སྦྱོང་རྒྱུད་རྗེ་བཙུན་གྱི་དགོངས་པ་དང་བཅས་པ་དང་འགལ་བ་བསྟན་པ་ནི། ཐོག་མར་ཁྱེད་ཀྱི་དེ་སྦྱོང་རྒྱུད་ཀྱི་དགོངས་པ་དང་འགལ་ཏེ། རྒྱུད་དེར། འཇིག་རྟེན་གསུམ་ལས་རྣམ་རྒྱལ་གྱི། ། བདག་བསྲུང་ལ་སོགས་བྱས་ན་ནི། ། བདག་གི་དེ་ཉིད་དྲན་བྱས་ནས། ། ཞེས་སྲུང་འཁོར་གྱི་རྗེས་ཐོག་ཏུ་བདག་བསྐྱེད་བྱེད་པར་གསུངས་ལ། དེ་ཡང་འཁོར་ལོ་བསྒྱུར་བའི་སྐབས་ནས་འབྱུང་བའི་གཟུགས་བརྙན་སྦྱོར་བ་བྱས་པའི་རྗེས་སུ་ཚེ་དཔག་མེད་ཀྱི་སྐབས་ལས་འབྱུང་བ་ལྟར་གྱི་ལྷ་བསྐྱེད་པ་ལས་འོས་མེད་དེ། དེ་གཉིས་སྔར་སྨོས་པ་ལྟར་རྒྱུ་འབྲས་སུ་བཤད་པའི་ཕྱིར་དང་། ཚེ་དཔག་མེད་ཀྱི་ཚིགས་བཅད་དེར་ལྷ་བསྐྱེད་པའི་རྗེས་སུ་གནས་བྱིན་གྱིས་བརླབས་ནས་དབང་བསྐུར་བྱེད་པར་བཤད་པ་ལས།
བར་དུ་གཟུགས་བརྙན་སྦྱོར་སོགས་ཀྱི་ཆོ་ག་གཞན་མ་གསུངས་པའི་ཕྱིར། འདི་ལ་ཁ་ཅིག རང་གི་ས་བོན་དང་ཞེས་པ་འདི་གཟུགས་བརྙན་སྦྱོར་བ་བསྟན་པ་མིན་ནམ་ཞེ་ན། མིན་ཏེ། དེ་ལ་དེ་ལྟ་བུའི་བཤད་པ་སྔ་རབས་པ་སུས་ཀྱང་མ་མཛད་པའི་ཕྱིར་དང་། ཁྱད་པར་རྗེ་བཙུན་གྱི་མཆན་དུ། དེ་ནས་རང་གི་ས་བོན་དང་ཞེས་པ་ལ་གང་སྒོམ་གྱི་སྔགས་དང་། ཞེས་དང་། ཕྱག་རྒྱས་ཕྱག་རྒྱ་དེ་བྱིན་བརླབས། ཞེས་པ་ལ།
གང་སྒོམ་གྱི་མུ་ཏྲ་གནས་བཞིར། ཡང་ན་རིགས་གསུམ་སྤྱིའི་སྔགས་དང་མུ་ཏྲ་གནས་གསུམ་དུ། ཡང་ན་ཨོཾ་བཛྲ་ཨ་དྷི་ཏིཥྛ་ལ་སོགས་པ་དང་། རྡོ་རྗེ་ཁུ་ཚུར་གཉིས་ཀྱིས་གནས་བཅུ་གཉིས་སུ་ཞེས་ཚིག་རྐང་གཉིས་པོ་དེ་གནས་བྱིན་རླབས་ཁོ་ན་སྟོན་བྱེད་ལ་སྦྱར་བ་ལྟར་ཡིན་གྱི། མི་ཤེས་པ་དག་གིས་རྐང་པ་དང་པོས་གཟུགས་སྦྱོར་དང་། གཉིས་པས་གནས་བྱིན་རླབས་སྟོན་བྱེད་དུ་བྱས་པ་ནི། ཁྭ་ཏ་མི་གཙང་ཟོས་པའི་མཆུ་དེས་ས་གཙང་གཞན་ལ་འཕྱིད་པའི་དཔེ་ལྟར། རང་གི་བློ་ངན་གྱིས་སྦྱར་བས་གྲུབ་མཐའ་ངན་པས་རྒྱུད་དང་གོང་མ་ལ་སྐུར་བ་འདེབས་པ་ཙམ་དུ་ཟད་ཀྱི། ཤེས་བྱེད་ཚད་མ་མེད་པའི་ཕྱིར་དང་། གཟུགས་བརྙན་སྦྱོར་བ་འདིར་བསྟན་ན།
འཁོར་ལོ་བསྒྱུར་བའི་སྐབས་སུ་བསྟན་པ་དང་བཟློས་སྐྱོན་དུ་འགྱུར་བའི་ཕྱིར། གལ་ཏེ་ཚིགས་བཅད་འདི་མངོན་རྟོགས་བསྒྲིག་པའི་སྐབས་ཡིན་པས་དེའི་སྐྱོན་མེད་སྙམ་ན། དེ་ལྟར་འདིར་སྲུང་འཁོར་སོགས་ཀྱང་བསྟན་དགོས་པར་འགྱུར་བ་སོགས་ཧ་ཅང་ཐལ་བར་འགྱུར་རོ། ། དེ་ན་སྦྱོང་རྒྱུད་ཀྱི་དགོངས་པ་ཡང་གོང་དུ་སྨོས་པའི་ཡོ་ག་རྒྱས་པའི་གོ་རིམ་ཇི་ལྟ་བ་བཞིན་ལས་གཞན་དུ་བཟུང་བར་མི་བྱའོ། ། དེ་བཞིན་དུ་རྗེ་བཙུན་གྱི་དགོངས་པ་དང་ཡང་ཁྱེད་ཀྱི་དེ་འགལ་ཏེ། རྗེ་བཙུན་སྐུ་མཆེད་གཉིས་ཀའི་དགོངས་པ་ནི་ཡོ་ག་རྒྱས་བསྡུས་ཐམས་ཅད་ལ་ཆོ་ག་རྒྱས་བསྡུས་ཙམ་མ་གཏོགས་ལམ་གྱི་གོ་རིམ་བྱང་ཆུབ་སེམས་དཔའ་དོན་གྲུབ་དང་སྦྱོར་བར་མཚུངས་པ་ཡིན་ཏེ། རྒྱུད་སྡེ་སྤྱི་རྣམ་དང་། རྡོར་འབྱུང་གི་ཊིཀྐ་དང་། སྦྱོང་རྒྱུད་ཀྱི་མཆན་བུ་འོད་ཟེར་གྱི་དཔེ་དག་པ་རྣམས་བསྡེབས་ནས་འདི་དག་གི་ལམ་གྱི་རིམ་པ་ཉམས་སུ་ལེན་ཚུལ་ཇི་སྐད་བཤད་ཅིང་། འཆད་པར་འགྱུར་བ་ཇི་ལྟ་བ་བཞིན་འབྱུང་བའི་ཕྱིར།
འོ་ན་འོད་ཟེར་གྱི་དཔེ་ལ་ལར་ཐོག་མར་ལྷ་བསྐྱེད་ནས་རྗེས་སུ་གཟུགས་བརྙན་གྱི་སྦྱོར་བ་བྱས་པ་འབྱུང་བ་ཇི་ལྟར་འབྲང་སྙམ་ན། དེ་ནི་དཔེ་མ་དག་པ་ཁོ་ན་ཡིན་ཏེ། དེ་དག་པའི་ཕྱོགས་ཡིན་ན་སྔར་སྨོས་པ་ལྟར་ཡོ་ག་རྒྱས་བསྡུས་ཐམས་ཅད་རྒྱུད་འགྲེལ་དང་འགལ་བའི་ཕྱིར་དང་། ཁྱད་པར་འདིས་རྒྱུད་མཆན་འབྱུང་ཊིཀྐ་སོགས་དང་ནང་འགལ་བའི་ཕྱིར་དང་། ཚིག་ལ་ཡང་སྲུང་འཁོར་གྱི་རྗེས་ཐོག་ལ། ཚེ་དཔག་མེད་ཀྱི་ལུང་དྲངས་ནས་ཞེས་བྱ་བའི་དོན་བསྒོམ་པ་ནི། ཡེ་ཤེས་དབབ་ཅིང་བརྟན་པར་བྱས་པའི་རྗེས་ལ། ཨོཾ་སྭ་བྷཱ་ཝ་ཞེས་སོགས་ཀྱི་ལྷ་བསྐྱེད་པའི་གཟུགས་བརྙན་སྦྱོར་བའི་ཡེ་ཤེས་དབབ་བརྟན་བྱས་པ་སོགས་ནང་འགལ་བ་མང་དུ་འབྱུང་བའི་ཕྱིར། དེས་ན་འདི་ནི་ཡིག་མཁན་གྱིས་མ་ཕྱི་འཁྲུགས་པ་བྲིས་པ་ཡིན་ནོ་གསུང་མོད།

འདི་ནི་ལེགས་པར་བརྟགས་ན་མི་ཤེས་པ་དག་གིས་བསྟན་བཅོས་ངན་པ་བྱས་ནས་མཁས་པ་གཞན་ལ་ཁ་འཕངས་པ་ལྟར། ངན་རྟོག་ཅན་དག་གིས་རང་གི་ཞེ་འདོད་སྒྲུབ་པའི་ཕྱིར་དཔེ་དག་པ་ལས་མ་དག་པ་འདིར་བཅོས་པར་སྣང་སྟེ། འོད་ཟེར་དང་ཉེར་མཁོ་གཉིས་སུ་འབྱུང་བ་དང་། དེའི་ཚིག་རྣམས་འཁྲུགས་པར་ཤེས་པའི་ཕྱིར། ཡང་འདི་ཡང་རང་བཟོ་ལ་དགའ་བ་ཁ་ཅིག་ན་རེ། དཔེ་གཉིས་ཀ་དག་པ་ཡིན་ཏེ། སྔོན་ལ་གཟུགས་སྦྱོར་བྱེད་པ་འདི་ནི་རྣལ་འབྱོར་རྒྱུད་ཀྱི་སྤྱི་དང་ཐུན་མོང་བ་ཡིན་ཅིང་། ལྷ་བསྐྱེད་ནས་གཟུགས་སྦྱོར་བྱེད་པ་འདི་སྦྱོང་རྒྱུད་ཐུན་མོང་མ་ཡིན་པའི་ལུགས་ཡིན་པས་དེ་ལ་དགོངས་ནས་རྗེ་བཙུན་གྱིས་དཔེ་གཉིས་སོ་སོར་བཀོད་པའི་འོད་ཟེར་གཉིས་མཛད་པའོ་ཞེས་ཟེར་རོ། ། འདི་ནི་བསྟན་བཅོས་སྦྱངས་པ་ལྟ་ཞོག་ཤེས་པ་རང་བཞིན་དུ་གནས་པའི་ཚིག་ཙམ་དུའང་མི་སྣང་བས། དེ་མི་འཐད་པར་སྟོན་པ་ལ་གསུམ་གྱིས་དང་པོ་ཐུན་མོང་དང་ཐུན་མོང་མ་ཡིན་པ་ལ་བརྟགས་ན་ཡང་མི་འཐད་དེ། སྔོན་ལ་ལྷ་བསྐྱེད་པ་དེ་རྒྱུད་འདིའི་དགོངས་པ་ཐུན་མོང་མ་ཡིན་པ་ཡིན་ན།
ཅིག་ཤོས་འདིར་ཐུན་མོང་ཙམ་དུའང་ཁས་ལེན་དུ་མི་འདོད་དེ། དེ་རྒྱུད་འདིའི་དགོངས་པ་ཕྱིན་ཅི་ལོག་ཏུ་སོང་འདུག་པའི་ཕྱིར། གཉིས་པ་བསྟན་བཅོས་རྩི་ཚུལ་ཡང་བརྟགས་ན་མི་འཐད་དེ། བསྟན་བཅོས་རྩོམ་པ་པོ་རྣམས་ཀྱིས་བསྟན་བཅོས་ཀྱི་ལུགས་གཅིག་ཉིད་ལ་དོན་ཚན་གཅིག་གིས་ས་སྤྱད་ཀྱི་གོང་འོག་གཅིག་པ་གཉིས་བྱ་དགོས་ཡོད་ན། དེ་ལ་ན་ཡམ་མཛད་པ་མ་གཏོགས་དེ་ཁོ་ན་ལ་དམིགས་ནས་བསྟན་བཅོས་ཀྱི་ལུས་ཐམས་ཅད་སོ་སོར་རྩོམ་པ་མི་སྲིད་དེ། དེ་ལྟ་བུ་བཞད་གད་ཀྱི་གནས་ཡིན་པའི་ཕྱིར། གསུམ་པ་ལམ་རིམ་སྦྱོར་ཚུལ་ལ་བརྟགས་ནའང་མི་འཐད་དེ། དེ་ལྟར་གཉིས་ཀ་རྣམ་དག་ཏུ་ཁས་བླངས་ན། དེ་གཉིས་ལ་ལམ་རིམ་གཉིས་སོ་སོར་སྦྱར་དུ་མི་རུང་སྟེ། དེ་གཉིས་ཕན་ཚུན་འགལ་བའི་རང་བཞིན་ཅན་ཡིན་པའི་ཕྱིར།
དེ་ལ་ཁོ་ན་རེ། དེའི་སྐྱོན་མེད་དེ། དེ་གཉིས་ལ་ལམ་རིམ་རྒྱུད་གསལ་མཁན་པོས་སྦྱར་བ་ལྟར་སོ་སོར་སྦྱར་དུ་རུང་ངོ་ཞེ་ན། དེ་ནི་ཁྱོད་རང་གི་ལུགས་ལ་ཡང་མི་འཐད་དེ། སྦྱོར་ཚུལ་དེ་གཉིས་ནི་སྦྱོར་བ་པོ་དེ་དག་གིས་རང་བློས་སྦྱར་བ་ཡིན་པ་ཁྱེད་རང་གིས་བཤད་ཅིང་། རང་བཟོའི་ཆོ་གར་མི་འགྱུར་བའི་ཕྱིར། དེས་ན་ཁྱེད་རང་གི་བདག་བསྐྱེད་གཉིས་པོ་དེ་ལ་སྦྱོར་ལམ་ཙམ་ཞིག་མ་གཏོགས་ལམ་རིམ་གཞན་གང་ཡང་སྦྱར་དུ་མི་འཐད་པར་འགྱུར་ཏེ། སྦྱོར་ཚུལ་དེ་ཙམ་ཞིག་མ་གཏོགས་སློབ་དཔོན་ཀུན་སྙིང་གི་གཞན་དེ་ལྟར་སྦྱར་བ་མེད་པར་ཁྱེད་རང་གི་ཁས་བླངས་ཤིང་རྫོགས་པར་སྦྱར་ཚུལ་གཉིས་པོ་དེ་ནི་ཁྱེད་ཀྱི་ལུགས་ལ་སྦྱར་དུ་མི་རུང་བའི་ཕྱིར། དེས་ན་ཁྱེད་ཀྱིས་འདིར་ཡུན་རིང་དུ་འབད་པའི་འབྲས་བུ་ལ། འདི་སྐབས་དོན་གྱི་སྙིང་པོ་ལམ་རིམ་ཉམས་སུ་ལེན་ཚུལ་མེད་པར་སོང་བ་དེ་ནི།
ཤེས་རབ་བརྒྱ་པ་ལས། གཟུ་ལུམ་ཅན་གྱི་སྤྱོད་པ་རྣམས། ། དགོས་པ་མྱུར་དུ་ཉམས་པར་གྱུར། ། ཞེས་གསུངས་པ་ལྟར་རིག་པར་བྱའོ། ། གསུམ་པ་སྐབས་དོན་ལམ་རིམ་སྦྱོར་ཚུལ་དང་འགལ་བར་བསྟན་པ་ལ་གསུམ། ལམ་རིམ་གང་ལ་སྦྱོར་བའི་གཞི། ཇི་ལྟར་སྦྱོར་བའི་ཚུལ། དེ་དང་ཕྱོགས་སྔ་འགལ་ཚུལ་ལོ། ། དང་པོ་ནི། སྦྱོང་རྒྱུད་ཀྱི་དགོངས་པ་ཇི་ལྟ་བ་བཞིན།
འོད་ཟེར་དང་། མཐའ་ཡས་ན་བཞུགས་པའི་དཔའ་བོ་གཅིག་པའི་སྒྲུབ་ཐབས་འདི་ཡིན་ལ། འདི་ཡི་གོ་རིམ་ཇི་ལྟར་ངེས་པ་ཡང་། དེ་ཉིད་སྣང་བ་ལས། ཡང་བདག་བསྲུང་བ་དང་། གནས་བསྲུང་བ་ཡང་བྱས་ལ། རྡོ་རྗེ་ཐལ་མོ་དང་། རྡོ་རྗེ་བསྡམས་པ་ཡང་བཅིངས་ལ། རྡོ་རྗེ་ཐལ་མོ་སྙིང་ཀར་བྲལ་ལ། རྡོ་རྗེ་དབབ་པ་བསྐྱེད་དེ་བརྟན་པར་བྱས་ནས།
བདག་མེད་པ་བསྒོམ་པ་དང་། ཟླ་བའི་དཀྱིལ་འཁོར་ལ་སོགས་པ་ཡང་སྔ་མ་བཞིན་དུ་སྒོམ་སྟེ། རང་གི་ལྷའི་ཕྱག་རྒྱ་ཆེན་པོ་ཇི་ལྟ་བ་བཞིན་དུ་བཅིང་བར་བྱའོ། ། རིགས་ཀྱི་བདག་ཉིད་ཀྱིས་དམ་ཚིག་བྱིན་བརླབས་ཏེ། རང་གི་རིགས་ཀྱི་དབང་བསྐུར་ནས། ། ཞེས་པའི་རྗེས་སུ་མཆོད་བསྟོད་བྱས་ནས་བཟླས་པ་བྱེད་པར་གསུངས་པ་འདི་དང་མཐུན་པར་རིགས་པར་བྱའོ། ། དེར་སྲུང་འཁོར་གྱི་རྗེས་སུ་ཚོགས་ཞིང་སྤྲུལ་བ་སོགས་དང་། གནས་བྱིན་རླབས་ཀྱི་གོང་དུ་ཡེ་ཤེས་པ་གཞུག་པར་བཤད་པ་ནི་འདིར་མ་གསུངས་པས་མི་དགོངས་སོ། ། གཉིས་པ་དེ་ལ་ལམ་རིམ་སྦྱོར་ཚུལ་ལ། སྤྱི་དང་སོ་སོའི་སྦྱོར་ཚུལ་གཉིས་ལས། །
དང་པོ་ལ། ལམ་ལྔའི་དང་པོ་བཞི་སྦྱོར་ཚུལ་ནི། རྡོ་རྗེ་འབྱུང་བར་སྲུང་འཁོར་ནས་གཟུགས་བརྙན་སྦྱོར་བའི་བར་བྱས་པའི་རྗེས་སུ་འདི་བྱས་པས་རྣལ་འབྱོར་པ་བསྐལ་པ་གྲངས་མེད་པ་གསུམ་གྱི་ངེས་པར་འབྱུང་བའི་བྱང་ཆུབ་སེམས་དཔའ་ཆེན་པོ་དོན་ཐམས་ཅད་གྲུབ་པའི་གཟུགས་སུ་བདག་ཉིད་བསྐྱེད་པར་བསམ་ལ། ཞེས་འབྱུང་བ་འདི་དང་། རྗེ་བཙུན་གྱི་ལུང་སྔ་མ་དེ་སྐབས་གཞན་དུ་བགྲངས་ནས་གསལ་བར་གསུངས་པས་ཤེས། ཕྱི་མ་མི་སློབ་ལམ་ནི། དེ་དག་གི་རྗེས་སུ་མངོན་བྱང་ལྔ་ལས་ལྷ་བསྐྱེད་པ་སྟོན་སྟེ་འོག་ཏུ་ཤེས་སོ། གཉིས་པ་ལམ་ལྔ་སོ་སོར་སྦྱོར་ཚུལ་ནི། ཁམས་གསུམ་རྣམ་རྒྱལ་གྱི་དཀྱིལ་ཆོག་ཏུ། ཕན་ཚུན་རེག་པ་དང་།
རྗེས་སུ་ཞུགས་པ་དང་། རོ་གཅིག་ཏུ་འདྲེས་པ་ནི། མོས་པས་སྤྱོད་པ་དང་། ངེས་པར་བྱེད་པའི་ཆའི་རང་བཞིན་ནོ། ། ཞེས་སོར་མོ་ལྷ་བསྐྱེད་པ་ལ་སོགས་སྦྱོར་ལ་དྲོད་སོགས་བཞི་དང་སྦྱོར་བར་གསུངས་པའི་རྗེས་ལ། དེ་སྔོན་དུ་འགྲོ་བའི་ཆོ་ག་སྲུང་འཁོར་རྒྱས་བསྡུས་གང་ཡིན་ཡང་། ཚོགས་ལམ་དང་སྦྱར་བར་གྲུབ་པ་ཡིན་ནོ། ། དེ་ལྟར་ཚོགས་སྦྱོར་གྱི་རྗེས་སུ་མཐོང་ལམ་སྦྱོར་ཚུལ་ལ་ཐོག་མར་སྡིག་བྲལ་གྱི་སྔགས་རྒྱས་སྡིག་པ་བྲལ་བ་ནི། མཐོང་ལམ་གྱི་སྔོན་དུ་སེམས་ཀྱི་འཆིང་བ་མཐོང་སྤང་གི་སྒྲིབ་པ་བསལ་བ་དང་སྦྱོར་ཏེ། དེ་ཡང་སློབ་དཔོན་གྱིས་དུག་གསུམ་བྲལ་བྱེད་དུ་བཤད་པ་དང་།
རྗེ་བཙུན་གྱིས་འབྱུང་ཊིཀ་ཏུ། བཛྲ་ནི་སེམས་རང་བཞིན་གྱིས་འོད་གསལ་བ་འདུས་མ་བྱས་ཀྱི་རྡོ་རྗེ། བྷན་དྷ་ནི་འཆིང་བ་སྟེ་གློ་བུར་གྱི་དྲི་མས་བཅིང་བ། ཏྲ་ཐ་ནི་ཞིག་ཅིང་གཞོམ་པའོ་ཞེས་གསུངས་པ་འདིས་གྲུབ་སྟེ། སྒྲིབ་པ་དེའི་ངོ་བོ་དང་སྤོང་ཚུལ་ལ་བརྟགས་པར་ཤེས་སོ། ། དེ་ནས་ཡེ་ཤེས་དབབ་པའི་མཐོང་ལམ་གྱི་ཡེ་ཤེས་དངོས་དང་སྦྱོར་ཏེ། དེ་ཉིད་སྣང་བ་ལས། དེ་ནས་ཡེ་ཤེས་དབབ་པས། དེས་རབ་དགའ་ལ་སོགས་པའི་ས་ཐོབ་པར་འགྱུར་རོ་ཞེས་ཡེ་ཤེས་དབབ་པའི་ཕན་ཡོན་གསུངས་པ་འདིས་འགྲུབ་པ་ཡིན་ནོ། ། དེར་མ་ཟད་འདིའི་དབབ་བྱ་དང་པོའི་རྡོ་རྗེའི་མཚོན་དོན།
རྡོ་རྗེ་རྩེ་མོ་སོགས་སུ་ཟུང་འཇུག་དེ་ཁོ་ན་ཉིད་ཀྱི་ཡེ་ཤེས་སུ་གསུངས་པས་ཀྱང་འདི་མཐོང་ལམ་དང་སྦྱར་བ་ལེགས་པར་འགྲུབ་པ་ཡིན་ནོ། ། དེས་ནས་ཡི་གེ་བརྒྱ་ཕྱེད་ནས་མུཥྚི་བཾ་གྱི་བར་ནི་སྒོམ་ལམ་ས་དགུ་དང་སྦྱོར་ཏེ། དེ་ཡང་རྡོ་རྗེ་འབྱུང་བ་དང་། ཤེར་ཕྱིན་དཀྱིལ་མཆོག་ཏུ་ཡེ་ཤེས་དབབ་པའི་རྗེས་སུ་དབབ་པ་དེ་ཡང་། འདིས་བརྟན་པར་བྱ་སྟེ། ཏིཥྛ་བཛྲ་ཌི་དྷོ་ཞེས་སོགས་འབྱུང་བ་དང་། འོད་ཟེར་དུ་ཡང་འདི་དག་ཡེ་ཤེས་དབབ་པ་དེ་བརྟན་བྱེད་དུ་གསུངས་པ་གྲུབ་སྟེ། ཡི་གེ་བརྒྱ་ཕྱེད་སོགས་དེ་དག་དང་སྒོམ་ལམ་ས་དགུ་པ་ཡེ་ཤེས་ཀྱི་ནུས་པ་དང་མཐོང་ལམ་གྱི་སྤང་རྟོགས་བརྟན་བྱེད་དུ་མཚུངས་པའི་ཕྱིར། དེས་ན་སློབ་དཔོན་གྱི་ལག་པའི་སོར་མོ་ལྷར་བསྐྱེད་ཅིང་རེག་པ་སོགས་སྦྱོར་ལམ་དང་སྦྱར་བའི་ཤུགས་ཀྱིས་སྡིག་བྲལ་ཡེ་ཤེས་དབབ་པ་སོགས་ཀྱང་མཐོང་ལམ་སོགས་དང་སྦྱོར་བར་སྟོན་ཅིང་། དེས་ཡང་ཡེ་ཤེས་དབབ་པ་དང་ཡི་གེ་བརྒྱ་ཕྱེད་སོགས་དེ་དག་བརྟན་བྱ་བརྟན་བྱེད་དུ་བཤད་པ་ཉིད་ཀྱིས་དེ་གཉིས་མཐོང་སྒོམ་སྦྱོར་ཚུལ་དེ་ལྟར་དུ་འགྲུབ་པ་ཡིན་ནོ། །
དེ་ནས་འབྲས་བུ་ལྷ་བསྐྱེད་པ་ནི་སྒོམ་ལམ་མཐར་ཕྱིན་པའི་རྗེས་སུ་འབྲས་བུ་སྐུ་གསུམ་མངོན་དུ་བྱེད་པ་དང་སྦྱོར་ཏེ། དེ་ཡང་ཡོ་ག་རྒྱས་པར་ཆོ་ག་གསུམ་བསྐྱེད་དང་། མངོན་བྱང་ལྔ་ལས་བསྐྱེད་པ་གཉིས་ཀ་དང་སྦྱོར་བར་བཤད་ལ། འདིར་ཆོ་ག་གསུམ་བསྐྱེད་དང་སྦྱོར་བར་བཤད་ལ། འདིར་ཆོ་ག་གསུམ་བསྐྱེད་དང་སྦྱོར་བ་འདི་ཡིན་ཏེ། དེ་ཡང་སྔགས་ཀྱི་སྟོང་པར་བསྒོམ་པ་ཆོས་སྐུ། ས་བོན་ལས་ཕྱག་མཚན་ས་བོན་ཅན་ལོངས་སྐུ། དེ་ལས་ལྷ་བསྐྱེད་པ་སྤྲུལ་སྐུ་དང་སྦྱོར་ཏེ། འདི་ནི་རྣལ་འབྱོར་རྒྱུད་ཁོ་ནར་མ་ཟད་རྒྱུད་སྡེ་མཐའ་དག་གི་བཤད་པ་དང་ཡང་མཐུན་པ་ཡིན་ནོ། ། དེས་ན་གནས་གསུམ་བྱིན་རླབས་དང་དབང་བསྐུར་བ་ནི་སངས་རྒྱས་མ་ཐག་པ་དེའི་ཐུགས་སུ་དེ་བཞིན་གཤེགས་པ་ཐམས་ཅད་བཞུགས་པས་སངས་རྒྱས་ཐམས་ཅད་རོ་གཅིག་པར་གྱུར་པ་དང་།
རྡོ་རྗེ་སེམས་དཔའ་ལ་སོགས་པའི་དབང་བསྐུར་བས་སྐུ་གསུམ་པོ་དེ་བརྟན་པར་མཛད་པ་དང་སྦྱོར་རོ། ། དེ་ཡང་སྔར་སྨོས་པའི་ཡོ་ག་རྒྱས་པ་དང་། རྒྱུད་འགྲེལ་དཀྱིལ་ཆོག་རྣམས་དང་སྤྱི་རྣམ་གྱི་དགོངས་པ་དང་མཐུན་པར་འདིར་ཡང་མན་ངག་གིས་དེ་བཞིན་དུ་སྦྱོར་བར་ཤེས་པར་བྱའོ། ། དེས་ན་གླེང་གཞིའི་ཚིག་བརྗོད་པ་ལ་སོགས་མཛད་པ་འཕྲིན་ལས་དང་སྦྱར་བ་ནི་སྦྱོང་རྒྱུད་ཉིད་ལས་གསུངས་པའི་དགོངས་པ་ཡིན་ནོ། ། དེ་ལྟར་ལམ་རིམ་དེ་བཞིན་སྦྱར་བ་ལ་དགོས་པ་ཅི་ཡོད་སྙམ་ན། དེ་ཉིད་སྣང་བ་ལས། ཆོ་ག་མཆོག་ནི་བཤད་པར་གསོལ། ། ཞེས་བྱ་བ་ནི། མདོ་སྡེ་སྤྱོད་པའི་ཆོ་ག་ལ་ལྟོས་ན། སྔགས་ཀྱི་ཚུལ་གྱི་ཆོ་ག་ཁྱད་པར་དུ་འཕགས་པ་ཡིན་པས་ཆོ་གའི་མཆོག་ཅེས་བྱ་སྟེ།
གང་གི་ཕྱིར་མདོ་སྡེ་ལ་སྤྱོད་པ་རྣམས་བསྐལ་པ་གྲངས་མེད་པ་གསུམ་གྱིས་མངོན་པར་རྫོགས་པར་སངས་རྒྱས་པ་ཡིན་ལ། གསང་སྔགས་ཀྱི་སྒོ་ནས་སྤྱད་པ་སྤྱོད་པའི་བྱང་ཆུབ་སེམས་དཔའ་ནི་ཚེ་འདི་ཉིད་ལ་རབ་ཏུ་དགའ་བའི་ས་ཐོབ་ནས། མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་གསུངས་པ་ལྟར་ཐབས་ཁྱད་པར་ཅན་གྱུར་པས་ལམ་མྱུར་དུ་རྫོགས་པའི་དགོས་པ་ཡོད་དོ། ། གསུམ་པ་དེ་དང་ཕྱོགས་སྔ་འགལ་ཚུལ་ནི། ཇི་སྐད་བཤད་པའི་ལམ་རིམ་སྦྱོར་ཚུལ་དེ་དག་དང་། ཕྱོགས་སྔ་མ་ཐོག་མར་ལྷ་བསྐྱེད་ནས་དེ་དང་ཚོགས་ལམ་སྦྱོར་བ་སོགས་བྱེད་པ་ནི་ཤིན་ཏུ་འགལ་ཏེ། དེ་ཡང་དང་པོ་ལྷ་བསྐྱེད་པ་སོགས་བྱས་པས་ལམ་རིམ་གང་སྦྱོར་བའི་གཞི་ཕྱིན་ཅི་ལོག་སོང་བའི་སྟོབས་ཀྱིས་དེ་ལམ་རིམ་སྦྱོར་བའི་ཚུལ་ཡང་རྒྱུ་འབྲས་ཀྱི་རིམ་པ་ཕྱིན་ཅི་ལོག་ཁོ་ནར་སྦྱར་བར་གནང་བས། སྔར་སྨོས་པའི་རྒྱུད་འགྲེལ་རྣམས་དང་སྦྱར་ལ་བློས་ཞིབ་ཏུ་དཔྱད་དེ་ཤེས་པར་བྱའོ། ། མདོར་ན་ཁྱེད་ཀྱི་ལམ་རིམ་གོ་ལོག་འདི་ནི་ཡོ་གའི་རྒྱུད་འགྲེལ་རྣམས་དང་འགལ་བར་མ་ཟད་རྒྱུད་སྡེ་མཐའ་དག་དང་འགལ་ཏེ། རྒྱུད་སྡེ་རྣམས་སུ་ཐོག་མར་ལྷ་བསྐྱེད་ནས་དེའི་རྗེས་སུ་དེའི་སྔོན་དུ་འགྲོ་བའི་ལམ་རིམ་གྱི་ཆོ་ག་རྣམས་བྱེད་པར་མ་གསུངས་པའི་ཕྱིར།
གཉིས་པ་ནི་རྒྱུད་གསལ་མཁན་པོ་ན་རེ། བདག་བསྐྱེད་རྡོ་རྗེ་སེམས་དཔའ་སྒོམ་ནས་ཚངས་པ་ཆེན་པོ་ཞེས་སོགས་ཀྱི་གླེང་གཞི་བརྗོད་པ་མི་འཐད་དེ། འདིར་ནི་ཀུན་རིག་རྣམ་པར་སྣང་མཛད་ཉིད་ཚངས་པ་ཆེན་པོ་ཡིན་ཏེ། དེ་ནི་དཀར་པོ་དང་གདོང་བཞི་པ་ཡིན་པའི་ཕྱིར་ཞེས་གསུངས་ཤིང་། གཞན་སྙིང་མཁན་པོ་ཡང་འདི་དང་མཐུན་པར་སྣང་བ་རྣམས་ནི་མི་འཐད་དེ། དེ་ལྟར་གླེང་གཞི་སྔོན་བྱུང་ལ་སྦྱར་བའི་ཚེ། ཚངས་པ་ཆེན་པོ་སྟོན་པ་ཤཱཀྱ་ཐུབ་པ་ཡིན་པས་དེ་ཡང་དཀར་པོ་དང་གདོང་བཞི་པར་འགྱུར་བ་སོགས་ཧ་ཅང་ཐལ་ལོ། ། དེས་ན་འདིར་ཚངས་པ་ཆེན་པོ་ཞེས་པ་ནི་རྒྱུད་གཞན་ལས། ཚངས་པ་སྒྲིབ་བྲལ་སངས་རྒྱས་ཉིད། ། ཞེས་དང་།
འདི་ཉིད་ལ། མ་རིག་འཇོམས་པའི་ཚངས་པ་སྟེ། ། ཞེས་གསུངས་པ་ལྟར་མི་གཙང་བའི་དྲི་མ་མཐའ་དག་དང་བྲལ་བའི་ཚངས་པ་སྟེ་སངས་རྒྱས་ཀྱི་སྤངས་པ་ཕུན་སུམ་ཚོགས་པ་དང་། ཆེན་པོ་ནི་རྟོགས་པ་ཕུན་སུམ་ཚོགས་པ་སྟེ་སྤང་རྟོགས་མཐར་ཐུག་གི་སྒོ་ནས་སྨོས་པ་ཡིན་ནོ། གསུམ་པ་ནི་རྒྱུད་གསལ་མཁན་པོ་སོགས་མང་པོ་དག་ནི། འདིར་རྡོ་རྗེ་སེམས་དཔའ་འདི་དང་རྣམ་པར་སྣང་མཛད་གཉིས་རྒྱུད་ཐ་དད་པ་བཟུང་ནས། དེ་གཉིས་ཕན་ཚུན་གྱི་བྱ་བ་ཡང་འགལ་བར་བཞེད་ཅིང་། བདག་བསྐྱེད་ཀྱི་རྡོ་རྗེ་སེམས་དཔའ་འདི་རྣམ་སྣང་ཆེན་པོར་སྒོམ་པ་ཡིན་ཞེས་བརྗོད་པ་ལ་མ་རངས་པར་མཛད་དོ། ། དེ་ནི་མི་འཐད་དེ། རྣམ་སྣང་ལ་དེ་ཉིད་བསྡུས་པར་རྣམ་སྣང་དང་རྣམ་སྣང་ཆེན་པོ་ཞེས་པ་གཉིས་གསུངས་ལ།
དེའི་ཁྱད་པར་དེ་ཉིད་སྣང་བར། རྣམ་སྣང་ཆེན་པོ་ཆོས་ཀྱི་སྐུ་དང་། རྣམ་སྣང་གཟུགས་ཀྱི་སྐུ་ལ་མཛད་དོ། ། དེའི་ཆོས་སྐུ་ལ། མཚོན་བྱ་དོན་གྱི་སྐུ་གསུམ་དང་། གཟུགས་སྐུ་མཚོན་བྱེད་བརྡའི་སྐུ་གསུམ་དུ་བྱས་པའི་ཆོས་སྐུ་མཚོན་བྱེད་བརྡའི་སྐུ་ལ་ཁྱབ་བདག་རྡོ་རྗེ་སེམས་དཔའ་དང་། མཆོད་རྟེན་དང་ལྷའི་ཐུགས་ཀར་གནས་པའི་རྡོ་རྗེ་རྩེ་ལྔ་པ་དང་། དཔལ་བེའུའི་རྣམ་པ་ཅན་དུ་གསུངས་པའི་ནང་ཚན་དང་པོ་ནི། བདག་བསྐྱེད་ཀྱི་རྡོ་རྗེ་སེམས་དཔའ་འདི་ཡིན་པའི་ཕྱིར། དོན་དེའི་ཕྱིར་སྦྱོང་རྒྱུད་ཀྱི་ནང་གི་དཀྱིལ་འཁོར་གྱི་གཙོ་བོར་གྱུར་པའི་རྡོ་རྗེ་སེམས་དཔའ་འདི་ཕྱིའི་དཀྱིལ་འཁོར་བཅུ་གཉིས་པོ་ཐམས་ཅད་ལ་ཁྱབ་པར་འཇུག་ཅིང་དེ་དག་དང་བྱ་བ་མི་འགལ་བའི་རྒྱུ་མཚན་ཡང་དེ་ཡིན་ནོ། །
དེས་ན་འདིའི་རྡོ་རྗེ་སེམས་དཔའ་འདི་ནི་དཔལ་མཆོག་དང་། རྩེ་མོར་ཁྱབ་བདག་རྡོ་རྗེ་སེམས་དཔའ་གསུངས་པ་དང་། སློབ་དཔོན་སངས་རྒྱས་གསང་བས་བདག་པོའི་དབང་གི་སྐབས་སུ། རིགས་ལྔའི་བདག་པོ་ཡི་ནི་རང་བཞིན་གྱིས། ། སྐལ་ལྡན་སྐྱེས་བུ་ཁྱེད་ལ་དབང་བསྐུར་བས། ། རྡོ་རྗེ་སེམས་དཔའ་རིགས་རྣམས་ཀུན་གྱི་བདག ། རིགས་དང་དཀྱིལ་འཁོར་ཀུན་གྱི་བདག་པོར་ཤོག ། ཅེས་གསུངས་པ་དེ་ཡིན་ནོ། ། དེ་ཡང་དེ་དག་སླར་ཡང་རྒྱུད་སྡེ་སྤྱི་རྣམ་གྱི་རྣམ་སྣང་གི་དབྱེ་བ་དང་། ལྗོན་ཤིང་གི་སྐུ་གཉིས་ལ་གསུམ་གསུམ་དུ་བྱས་པའི་སྐབས་དེར་འདིར་བླ་མེད་དང་འབྱོར་ཚུལ་ལ་འདྲེས་པར་བྱས་ནས་སྦྱར་བས་འདི་ལ་ངེས་པ་ཡང་དག་པ་རྙེད་པར་འགྱུར་རོ། །
དེ་ལྟ་བུའི་རྡོ་རྗེ་སེམས་དཔའ་ཆོ་གའི་སྐབས་སོ་སོ་ལ་བལྟོས་ནས་སྐུ་གསུམ་སོ་སོའི་མཚོན་བྱེད་དུ་སྦྱོར་བ་ཡང་གསུང་ཞིང་། དེ་དག་རེ་རེ་ལ་ཡང་སྐུ་གསུམ་གྱི་མཚོན་བྱེད་ཚང་བར་སྦྱར་ཏེ། དེས་མཚོན་བྱེད་འདི་ལྟར་ཐུགས་ཀར་འཛིན་པའི་རྡོ་རྗེ་རྩེ་ལྔ་པ་ནི་ཆོས་སྐུ། དབང་རྟགས་ཀྱི་རིགས་ལྔ་ནི་ལོངས་སྐུ། རང་ཉིད་ཀྱི་སྐུ་ནི་སྤྲུལ་སྐུ་མཚོན་བྱེད་དོ། ། དོན་དེ་ལྟ་བུ་ལ་དགོངས་ནས་རྡོ་རྗེ་སེམས་དཔའ་འདི་ལ་སྐུ་གསུམ་གྱི་དབྱེ་བ་མཛད་པ་ལ། མི་ཤེས་པ་ཁ་ཅིག་ན་རེ། ཚིག་དོན་གཉིས་ཀ་ལ་རྨོངས་པ་ཡིན་ཞེས་རྣམ་འཇོམས་འགྲེལ་པའི་ལུང་འདྲེན་པ་སོགས་བྱེད་པ་ནི། རང་གི་ཅི་ཡང་མ་ཤེས་བཞིན་དུ་མཁས་པ་ལ་འཇིགས་པ་མེད་པར་རྒོལ་བ་གཅན་གཟན་ཁྲོ་བོ་གཏུམ་པོའི་བརྟུལ་བཞུགས་འཛིན་པར་སྣང་བས་དེ་ལ་སུ་ཞིག་རྩོད་པར་བྱེད། བཞི་པ་ནི།
རྒྱུད་གསལ་མཁན་པོ་ན་རེ། བདག་བསྐྱེད་རྡོ་རྗེ་སེམས་དཔའ་བསྒོམ་ནས་དེའི་བསྙེན་སྔགས་རྩ་རིག་བཟླ་བ་ནི་ཤཱཀྱ་ཐུབ་པའི་བསྙེན་སྔགས་སུ་གཤིན་རྗེ་གཤེད་གྱི་རྩ་སྔགས་བཟླས་པ་ལྟར་བཞད་གད་ཡིན་ཏེ། རྩ་རིག་ནི་ཀུན་རིག་གི་སྔགས་ཀྱི་རྣམ་གྲངས་ཙམ་དུ་གསུངས་ཀྱི་ལྷ་ཐམས་ཅད་ཀྱི་སྔགས་ཡིན་པའི་རྒྱུ་མཚན་མེད་པའི་ཕྱིར་ཞེས་གསུངས་པ་ནི་མི་འཐད་དེ། འོ་ན་ཁྱེད་རང་གིས་ཀྱང་ཤཱཀ་ཐུབ་དང་གཤིན་རྗེ་གཤེད་ཀྱི་ལྷ་སྔགས་ཀྱི་དཔེ་ལྟ་བུའི་སྡེབ་ཏུ་མི་རུང་བའི་ལྷ་སྔགས་སྡེབས་པར་ཐལ། རྒྱུད་དོན་གསལ་བར། བདག་བསྐྱེད་རྡོ་རྗེ་སེམས་དཔའ་བསྒོམ་ནས་སྙན་སྔགས་བཛྲ་སཏྭའི་རྗེས་ལ་རྩ་རིག་བདུན་ནམ་ཉེར་གཅིག་སོགས་བཟླ་བར་བཤད་པའི་ཕྱིར། གཞན་ཡང་ཁྱེད་རང་གི་རྣམ་ངེས་རྒྱས་བཏབ་བྱེད་དུས་རང་སྔགས་མ་བཤད་པ་རྣམས་ལ་ཐུན་མོང་རྩ་རིག་བརྗོད་པར་བཤད་པ་ཡང་མི་འཐད་པར་ཐལ། རྩ་རིག་ལྷ་ཐམས་ཅད་ཀྱི་རྩ་སྔགས་ཡིན་པའི་རྒྱུ་མཚན་མེད་པར་ཁྱེད་ཀྱི་བཤད་པའི་ཕྱིར། གལ་ཏེ་འདི་ནི་གཙོ་བོའི་སྔགས་ཡིན་པས་མི་འགལ་ལོ་ཞེ་ན། འོ་ན་རྩ་རིག་ཀྱང་རྡོ་རྗེ་སེམས་དཔའི་བསྙེན་སྔགས་མི་འགལ་བར་ཐལ།
རྣམ་སྣང་རྡོ་རྗེ་སེམས་དཔའ་འདི་གཙོ་འཁོར་དུ་ཁྱེད་རང་གི་བཤད་པའི་ཕྱིར། གཞན་ཡང་རྡོ་རྗེ་སེམས་དཔའ་འདི་ཐུན་མཚམས་ཀྱི་ལྷ་རུ་ཁྱེད་རང་གིས་བཤད་པ་དང་། དེས་རྩ་རིག་བཟླར་མི་རུང་བར་བཤད་པ་དང་། ཡང་ལྷ་དེ་རྣམ་སྣང་གི་འཁོར་དུ་བཤད་པ་སོགས་ནང་འགལ་མང་དུ་སྣང་ངོ་། ། དེས་ན་འདིར་ནི་ཁྱབ་བདག་རྡོ་རྗེ་སེམས་དཔའ་འདི་དང་རྩ་བའི་རིག་པ་སྟེ་སྔགས་འདི་ནི་དཀྱིལ་འཁོར་བཅུ་གཉིས་པོ་ཐམས་ཅད་ཀྱི་རྩ་བའི་ལྷ་དང་སྔགས་ཡིན་པར་སྔར་བཤད་པ་དག་གིས་ཤེས་ལ། དེ་ལྟར་ཤེས་པ་ཉིད་ཀྱིས་ལྷ་སྔགས་མི་འགྲིག་པ་སོགས་ཀྱི་ཐེ་ཚོམ་མེད་ཅིང་ཆོ་གའི་ལས་ཐམས་ཅད་བདེ་བར་འབྱུང་བ་ཡིན་ནོ། ། ལྔ་པ་ནི། རྒྱུད་གསལ་མཁན་པོ་ན་རེ། ལྷ་རྡོ་རྗེ་སེམས་དཔའ་ལ་བསྟོད་པ་ཕྱག་ན་རྡོ་རྗེའི་བསྟོད་པ་བྱེད་པ་མི་འཐད་དེ། རྒྱུད་འདི་ཉིད་ལས་དེ་གཉིས་གཙོ་འཁོར་ཐ་དད་དུ་གསུངས་པའི་ཕྱིར་ཞེས་གསུངས་སོ། །
དེ་ནི་བདག་བསྐྱེད་ཀྱི་རྡོ་རྗེ་སེམས་དཔའ་འདི་ཤར་རྩིབས་ཀྱི་རྡོ་རྗེ་སེམས་དཔའི་དེར་གཟུང་བར་སྣང་བས། དེའི་འཁྲུལ་པ་ནི། བདག་བསྐྱེད་ཀྱི་རྡོ་རྗེ་སེམས་དཔའ་འདི་ཁྱབ་བདག་རྡོ་རྗེ་སེམས་དཔའ་ཉིད་དུ་ཤེས་པས་སེལ་ཞིང་། དེའི་མཚན་གྱི་རྣམ་གྲངས་ལ། ། རྡོ་རྗེ་སེམས་དཔའ་དང་ཕྱག་ན་རྡོ་རྗེ་ལ་སོགས་པ་བརྒྱད་རྩ་བརྒྱད་དུ་ཡོད་པས། དེའི་ཕྱིར་ལྷ་འདི་ལ་མཚན་བརྒྱའི་བསྟོད་པ་འདི་འབྱུང་བ་རིགས་པ་ཡིན་ནོ། ། དྲུག་པ་ནི། རྒྱུད་གསལ་མཁན་པོ་ལ་སོགས་པ་མང་པོ་དག་བདག་བསྐྱེད་བསྡུས་པ་འདི་ལ་ཆོ་གའི་མཐར་ཡེ་ཤེས་པ་གཤེགས་གསོལ་གྱི་ཆོ་ག་མཛད་དོ། ། དེ་ནི་ཡང་དག་པ་མ་ཡིན་ཏེ། རྣལ་འབྱོར་རྒྱུད་ཀྱི་སྐབས་འདིར་ཡེ་ཤེས་དབབ་གཞུག་གཉིས་ཀྱི་དང་པོ་ནི།
རང་རྒྱུད་ལ་སངས་རྒྱས་ཀྱི་ཐུགས་རྒྱུད་ཀྱི་ཡེ་ཤེས་དང་པོའི་རྡོ་རྗེའམ། ཡི་གེ་ཧཱུྃ་ངམ། རྡོ་རྗེ་འོད་དམར་པོ་འབར་བའི་རྣམ་པ་ཅན་དུ་ཕབས་ནས་བྱང་ཆུབ་མ་ཐོབ་ཀྱི་བར་དུ་ཡི་གེ་བརྒྱ་པ་ལ་སོགས་པས་བརྟན་པར་བྱེད་པ་ཡིན་ཏེ། དབང་གི་འཇུག་པ་དང་། བདག་བསྐྱེད་རྒྱས་པའི་དང་པོ་སྦྱོར་བ་དང་། བསྡུས་པ་འདིར་བཤད་པ་ལྟ་བུའོ། ། གཉིས་པ་ནི་རང་ལྷ་དམ་ཚིག་པར་བསྐྱེད་པ་ལ་རང་འདྲའི་ཡེ་ཤེས་པ་བཅུག་ནས་ཕྱག་རྒྱ་བཞིས་རྒྱས་གདབ་པ་ལ་མཆོད་བསྟོད་སོགས་བྱས་པའི་མཐར་ཕྱག་རྒྱ་བཀྲོལ་ནས་ཡེ་ཤེས་པ་གཤེགས་སུ་གསོལ་བར་བྱེད་པ་ཡིན་ཏེ། དེ་ནི་བདག་བསྐྱེད་རྒྱས་པའི་དངོས་གཞིའི་སྐབས་སུ་བཤད་པ་ལྟ་བུའོ། ། དེ་ལྟར་ཚུལ་གཉིས་པོ་དེའི་དང་པོ་ལ་ཡེ་ཤེས་གཤེགས་གསོལ་བྱས་ན་དམ་ཚིག་ཉམས་པར་འགྱུར་ཏེ། དེའི་རྒྱུ་མཚན་འདི་དབང་དུས་སུ་ཐོབ་པའི་སྔགས་སྡོམ་ཀྱི་ངོ་བོ་ཡིན་པའི་ཕྱིར།
ཕྱི་མ་ཡེ་ཤེས་པ་གཤེགས་གསོལ་ངེས་པར་དགོས་ཏེ་མ་བྱས་ན་ཆོ་ག་མ་དག་པར་འགྱུར་བའི་ཕྱིར་རོ། ། དེས་ན་འདིར་དེ་ལྟ་བུའི་རྣམ་པར་དབྱེ་བ་ཤེས་པར་བྱས་ན། དེ་ཡོ་ག་རྒྱས་སྡུས་ཐམས་ཅད་ཀྱི་དགོངས་པ་ཡིན་པས་དེ་དག་གི་ཡིག་ཆ་འཆད་དུས་དེ་སྐབས་ལ་དཀའ་བ་མེད་ཅིང་། ཉམས་ལེན་རྣམས་ཤིན་དུ་བདེ་བར་འབྱུང་བ་ཡིན་ནོ། ། ཞིབ་ཏུ་ནི་ངག་ལས་ཤེས་པར་བྱའོ། ། གཉིས་པ་བུམ་བཟླས་ལ་རྩོད་འཁྲུལ་སྤང་བ་ནི། བུམ་གྲངས་ཞེས་སོགས་ཚིགས་བཅད་གཅིག་གི་བསྟན་ཏེ། དེ་ལ་བཞིའི་དང་པོ་བུམ་པའི་གྲངས་ལ་གཞན་མི་མཐུན་པ་ཆེར་མེད་ཀྱང་། ཕྱིས་ཀྱི་ཀུན་རིག་པ་མང་པོ་ལས་བུམ་བྱས་ན་འདིའི་ཁོངས་སུ། མར་མེ་གཏོར་མ་བུམ་པ་དང་། །
ཞེས་པའི་བུམ་པ་འདྲེན་ཅིང་། རབ་གནས་དོན་གསལ་གྱི་ལས་བུམ་དང་མཚུངས་པར་འདོད་པ་ནི་མི་འཐད་དེ། རྒྱུད་ཚིག་དེའི་སྣ་མཆན་དུ་བརྒྱད་དམ་བཅུ་དྲུག་ཞེས་འབྱུང་བ་ལྟར་དེ་སྒོས་མཆོད་ཀྱི་བུམ་པ་ཡིན་གྱི་ལས་བུམ་མིན་པའི་ཕྱིར་དང་། དོན་གསལ་གྱི་དེ་དེར་ཁྲུས་ལ་དགོས་པའི་དབང་གི་གཞན་དང་ཐུན་མོང་དུ་མཛད་པ་ཡིན་གྱི། འདིའི་སྒོས་མཆོད་ཀྱང་མིན་ལ་ཆོ་ག་རྐྱང་པ་ལ་དགོངས་པའང་མེད་པས་མི་མཚུངས་པའི་ཕྱིར། ཡང་གཟུ་ལུམ་ཅན་ཁ་ཅིག་ན་རེ། བླ་མ་རྣམས་ལས་བུམ་ཕྱག་ལེན་མ་མཛད་པ་ནི། སྦྱོང་རྒྱུད་དུ་སྦྱིན་སྲེག་གི་མེ་ལ་དྲི་ཆུས་གཏོར་བར་གསུངས་པའི་དོན། འོད་ཟེར་སོགས་སུ་བདུད་རྩི་འཁྱིལ་པའི་སྔགས་དང་ཀུ་ཤའི་རྩེ་མོས་ཐབ་སོགས་ལ་དྲི་ཆུས་གཏོར་བར་བཤད་ལ། དེ་ལ་ཀུ་ཤ་འཛུགས་བདེ་བའི་ཕྱིར་དུ་ལས་ཐམས་ཅད་ཀྱི་གསང་ཆུ་བུམ་པ་བྱས་པས་ལས་བུམ་དུ་འགྱུར་ཞིང་།
དེ་དོན་གསལ་གྱི་ལས་བུམ་དང་དགོངས་པ་ཅིག་ཡིན་ནོ་ཞེས་ཟེར་རོ། ། འདི་རང་གི་བླ་མ་ལ་སྐུར་པ་འདེབས་ཤིང་། སྦྱོང་རྒྱུད་དང་འོད་ཟེར་གྱི་དགོངས་པ་ཕྱིན་ཅི་ལོག་ཏུ་བསྒྱུར་ནས། རྗེ་བཙུན་གྱི་གསུང་ལ་ནང་འགལ་ཡོད་དོ་ཞེས་སྨྲ་བའི་བདུད་ཚིག་ཏུ་སྣང་བས་གང་སྨྲ་བ་ཙམ་གྱི་དུས་སུའང་རྣ་བ་དགབ་པའི་འོས་སུ་རིག་པར་བྱའོ། ། དེ་ཡང་དེ་ལ་འདི་ལྟར་བྱས་ཏེ། འོ་ན་ཁྱེད་རང་གི་བླ་མ་རྣམས་འདིར་མཛད་པའི་ལས་བུམ་དེ་ཁྱེད་རང་ལུགས་ལ་ཡང་འདིའི་རྒྱུད་གཞུང་གི་དགོངས་པ་མིན་པར་ཐལ། དེའི་བུམ་པ་དེ་ནི་རྡོ་རྗེ་གནོད་སྦྱིན་གྱི་བུམ་པ་ཡིན་ལ། འདིར་བསྟན་པའི་བུམ་པ་ནི་བདུད་རྩི་འཁྱིལ་པའི་བུམ་པར་འདུག་པའི་ཕྱིར། དེ་ལ་ཁྱབ་པ་ཡོད་དེ། དེ་གཉིས་ལྷ་སྔགས་ཐ་དད་པའི་རང་བཞིན་ཅན་ཡིན་པའི་ཕྱིར།
གཞན་ཡང་འདིའི་སྦྱིན་སྲེག་གི་སྐབས་ཀྱི་གསང་ཆུ་དེ་ངེས་པར་བུམ་བསྐྱེད་དུ་བྱེད་པ་འདིའི་རྒྱུད་རྒྱ་གཞུང་གི་དགོངས་པ་ཡིན་པར་ཐལ། དེ་དང་འདིའི་ལས་བུམ་ལ་དབྱེ་བའི་ཐ་དད་མི་འདུག་པའི་ཕྱིར། འདོད་པར་མི་ནུས་ཏེ་འདིར་དེ་ལྟ་བུའི་ཕྱག་ལེན་དང་བཤད་པ་ཁྱེད་རང་མ་གཏོགས་པའི་སྦྱོང་རྒྱུད་པ་སུ་ལ་ཡང་མེད་པའི་ཕྱིར། གཞན་ཡང་རྗེ་བཙུན་གྱི་གསུངས་ལ་ནང་འགལ་ཡོད་པར་ཐལ། འོད་ཟེར་དང་དོན་གསལ་དུ་བདུད་རྩི་འཁྱིལ་པ་དང་། རྡོ་རྗེ་གནོད་སྦྱིན་གཉིས་ཐ་དད་དུ་གསུངས་ཤིང་གཅིག་ཏུ་ཡང་གསུངས་འདུག་པའི་ཕྱིར། འདིའི་རྟགས་ཁྱོད་རང་གི་སྨྲས་པའི་དོན་ལ་ཡོད་པར་གྱིས་ཤིག གཞན་ཡང་ཁྱེད་ཀྱི་འདིར་དཔེ་རྫུན་མ་མང་པོ་རྗེ་ས་ཆེན་ཡབ་སྲས་ཀྱི་གསུང་དུ་བྱས་ནས་དྲངས་པ་སོགས། རིགས་པའི་དོན་དང་མི་ལྡན་པ་མང་དུ་སྨྲས་པ་སྣང་མོད། དེ་དག་ནི།
ཤེས་རབ་བརྒྱ་པར། རིག་པའི་དོན་དང་མི་ལྡན་པའི། ། གཞུང་ལུགས་གང་གིས་རྩོམ་བྱེད་པ། ། དེ་ཡི་དགོངས་པ་གྲུབ་མི་འགྱུར། ། སྔགས་དང་བྲལ་བའི་སྦྱིན་སྲེག་བཞིན། ། ཞེས་གསུངས་པ་ལྟར་ཡིན་པས། དེས་ན་ཁྱོད་ཀྱི་རང་བཞིན་གྱི་མགོ་བསྐོར་བའི་མི་ཤེས་པའི་རྩོམ་པའི་སྤྲོས་པ་དེ་བཞག་ན་ལེགས་པར་མངོན་ནོ། ། ཡང་ཁ་ཅིག་ན་རེ། ལས་བུམ་ནི་རྣམ་རྒྱལ་གྱི་གཡོག་འཁོར་རམ་ལས་མཁན་ལྟ་བུ་ཡིན་པས་དེ་གཉིས་བྲལ་དུ་མི་རུང་ངོ་ཞེས་ཟེར་རོ། ། དེ་ཡང་མི་འཐད་དེ།
དེ་ལྟར་ན་སྐབས་གཞན་གྱི་དཀྱིལ་ཆོག་གཅིག་ཉིད་ཀྱི་དབང་བསྐུར་རམ། བདག་འཇུག་དུས་སུ་བུམ་པ་དེ་གཉིས་ཀ་བཤོམ་པ་ལ། བསྙེན་པ་ཁ་གསོ་དང་བྱིན་རླབས་འགའ་ཞིག་གི་དུས་རྣམ་རྒྱལ་གཅིག་པུ་ལས་ལས་བུམ་མི་བྱེད་པ་དང་། ཁྲུས་ཆོག་འགའ་ཞིག་ལ་སོགས་པའི་དུས་ལས་བུམ་ཙམ་ལས་རྣམ་རྒྱལ་མི་བྱེད་པ་དེ་དག་ཀྱང་མི་འཐད་པ་སོགས་ཧ་ཅང་ཐལ་བར་འགྱུར་བའི་ཕྱིར། དེས་ན་དེ་བཞིན་དུ་འདིར་ཡང་དབང་བུམ་མམ། རྣམ་རྒྱལ་ཙམ་ལས། ལས་བུམ་གྱི་བྱ་བ་མི་འཇུག་པ་ལ་དགོངས་པ་ནས་སྦྱོང་རྒྱུད་དང་། རྗེ་བཙུན་གྱི་གསུང་རབས་རྣམས་དང་། སྨྲྀ་ཏིའི་དཀྱིལ་ཆོག་སོགས་འདིའི་གཞུང་ཚད་ལྡན་གང་ནས་ཀྱང་ལས་བུམ་སྟོན་པའི་ཚིག་ཟུར་ཙམ་ཡང་མ་གསུངས་པ་ཡིན་ནོ། ། གཉིས་པ་ལྷའི་བསྐྱེད་ཆོག་ལ།
རྒྱུད་གསལ་མཁན་པོ་ན་རེ། འདིར་ཁ་ཅིག་རྣམ་རྒྱལ་ལ་ལྷ་ཐམས་ཅད་སྐད་ཅིག་གིས་བསྐྱེད་པ་ནི་མི་འཐད་དེ། དེ་འདྲ་རྣལ་འབྱོར་རྒྱུད་ནས་བཤད་པ་མ་མཐོང་ཞིང་། སྒྲུབ་བྱེད་གཞན་ཡང་མེད་པའི་ཕྱིར་ཞེས་གསུངས་པ་ནི་མི་འཐད་དེ། གཙུག་དགུའི་དཀྱིལ་ཆོག་ཏུ། བུམ་པ་དང་དེའི་མཆོད་པ་རྣམས་བཤམས་པའི་རྗེས་ཐོག་ཏུ། སྔགས་དང་ཕྱག་རྒྱས་སྤྱན་དྲངས་སོ། ། ཛཿཧཱུྃ་བཾ་ཧོའི་སྔགས་དང་ནི། ། དེ་ཉིད་ཀྱི་ནི་ཕྱག་རྒྱ་བྱ། ། ཞེས་ཡེ་ཤེས་པ་སྤྱན་དྲངས་ནས་དགུག་གཞུག་བྱེད་པར་བཤད་པ་དང་།
ལྷའི་བསྐྱེད་ཆོག་རྒྱས་པའི་གསལ་ག་མ་གསུངས་པ་དང་། དེ་ཉིད་ཀྱིས་བུམ་བསྐྱེད་རྒྱས་པ་ལ་ལྷ་དམ་ཚིག་པ་བསྐྱེད་པ་དང་། དེའི་བསྐྱེད་ཆོག་སྐད་ཅིག་གིས་བྱེད་པར་འགྲུབ་པའི་ཕྱིར། དེ་སྐབས་འདི་དང་མཚུངས་པ་ཡང་སྨྲྀ་ཏིའི་དཀྱིལ་ཆོག་དང་། གཞན་ཕན་འོད་ཟེར་ལ་རྩི་ན་དེས་འགྲུབ་པ་ཡིན་ནོ། ། དེས་ན་ཁྱེད་རང་གི་བུམ་བསྐྱེད་རྒྱས་པ་ལ་ལྷ་བསྐྱེད་པ་དེ་གཙུག་དགུ་ནས་འབྱུང་བ་ལྟར་ཡིན་ཞེས་པ་ནི། གཙུག་དགུར་ཡེ་ཤེས་པ་གཞུག་པར་བཤད་པ་དང་དངོས་སུ་འགལ་བས་མི་འཐད་དོ། ། གསུམ་པ་བུམ་པའི་བཟླས་སྔགས་ལ་རྒྱུད་གསལ་མཁན་པོ་ན་རེ། མཆོད་བུམ་རྩ་རིག་བཟླ་བའི་རྒྱུ་མཚན་མེད་པའི་ཕྱིར། ཁྱད་པར་དབང་བུམ་ལ་བཛྲ་ཀ་ལ་སོགས་བུམ་པའི་དབང་སྔགས་མི་བརྗོད་པར་གཞན་བརྗོད་པ་མི་རིགས་པའི་ཕྱིར།
ཞེས་གསུངས་པ་ནི་མི་འཐད་དེ། སྤྱིར་མཆོད་བུམ་སོགས་མཆོད་པ་ཐམས་ཅད་ཀྱིས་བྱིན་གྱིས་བརླབས་ནས་འབུལ་བ་གསང་སྔགས་སྤྱིའི་ལུགས་ཡིན་པའི་ཕྱིར་དང་། ཁྱད་པར་མཆོད་སྔགས་ཟུར་པ་མེད་པ་རྣམས་རྩ་རིག་གིས་བྱིན་གྱིས་རློབས་པར་གསུངས་པ། དེའི་ཕྱིར་འདིའི་མཆོད་བུམ་ལ་ཡང་དེ་ལྟར་མཛད་པ་ཡིན་པའི་ཕྱིར། དེས་ན་ཁྱེད་རང་གི་མཆོད་བུམ་གྱི་བྱིན་རླབས་ཆད་པར་ཤེས་པར་བྱའོ། ། དབང་བུམ་ལྔ་ལ་བཛྲ་ཀ་ལ་སོགས་ལྔ་བཟླ་བ་མང་། དཀྱིལ་ཆོག་གཞན་གྱི་ཐུན་མོང་མ་ཡིན་པའི་ཁྱད་ཆོས་འདིར་སྦྱར་བ་ཡིན་གྱི། འདིར་དེ་འདྲའི་བཤད་པ་དང་ཕྱག་ལེན་མེད་པའི་ཕྱིར་དང་། ཁྱད་པར་རྣམ་རྒྱལ་ཡང་དབང་བུམ་དུ་འདུས་པ་ཡིན་ན་བཟླས་སྔགས་དེ་ཙམ་གྱི་དོན་མི་འགྲུབ་པའི་ཕྱིར། ། ཡང་ཐོས་རྒྱ་ཆུང་ལ་བཤད་རྒྱ་འདོད་པ་ཁ་ཅིག་ན་རེ།
རིགས་ལྔ་བཟླས་སྔགས་བསྐྱེད་སྔགས་བུམ་སྔགས་གསུམ་ཡོད་པའི་ནང་ནས། འདིར་བཟླས་སྔགས་བཟླ་དགོས་ཀྱི། ཁྱེད་ཀྱི་བསྐྱེད་སྔགས་ཡིན་པས་འདིར་བཟླས་སྔགས་སུ་མི་རུང་ངོ་། ། ཞེས་སྨྲ་ངན་མང་པོ་དང་བཅས་ཏེ་འཛེར་ཏོ། དེ་ནི་རང་ལ་མན་ངག་མེད་པའི་ནང་ཚན་སྟོན་པ་དང་། གཞན་ལ་ཕྲག་དོག་པའི་ཚིག་ཏུ་སྣང་ངོ་། ། དེ་བས་ན་འདིར་དེ་འདྲ་མང་པོའི་རྨོངས་པ་བསལ་བའི་ཕྱིར། མན་ངག་ཅུང་ཟད་བཤད་པར་བྱ་བ་ལ། སྦྱོང་རྒྱུད་ཀྱི་བརྟག་པ་དང་པོ་འདིར་རིགས་ལྔའི་སྔགས་མཚན་གསུམ་གསུངས་པའི་དང་པོ་བསྙེན་དུས་ཀྱི་བཟླས་སྔགས། གཉིས་པ་ལྷ་བསྐྱེད་འགོད་སོགས་ཀྱི་སྔགས་ཞེས་དང་།
གསུམ་པ་དབང་བུམ་ལྔའི་བཟླས་པའི་སྔགས་ཡིན་ཏེ། དེ་ཡང་རྗེ་བཙུན་གྱིས་རྒྱུད་མཆན་དུ་སྔགས་མཚན་དང་པོ་ལ། ལྔ་པ་དེ་བསྙེན་དུས་སུ་བཟློས་པའི་སྔགས་སོ། ། ཞེས་དང་། གཉིས་པ་ལྷ་བསྐྱེད་པ་དང་དཀྱིལ་འཁོར་ལ་འགོད་པའི་སྔགས། ཞེས་དང་། གསུམ་པ་ལ་བུམ་པ་ལ་བཟློས་པའི་སྔགས། ཞེས་གསུངས་པས་ཤེས་སོ། ། དེས་ན་སྔགས་ཚན་དང་པོ་དེ་བདག་བསྐྱེད་རྒྱས་པའི་དུས་རིགས་ལྔའི་བཟླས་སྔགས་སུ་བྱེད་པ་ཡིན་གྱི། ཁྱེད་ལྟར་བུམ་བཟླས་སུ་བྱེད་པ་མ་ཡིན་ནོ། །
སྔགས་ཚན་གཉིས་པ་དེ་ནི་བདག་མདུན་གྱི་དཀྱིལ་འཁོར་བསྒོམ། རིགས་ལྔ་བསྐྱེད་པ་དང་། དེ་དུས་ཀྱི་བསྙེན་པ་དང་རྟེན་བྱེད་སོགས་མང་པོ་ལ་འཇུག་པ་ཡིན་ཏེ་འོད་ཟེར་སོགས་སུ་གསལ་བར་གསུངས་པ་ལྟར་རོ། ། ཁྱད་པར་འདི་རྣམ་རྒྱལ་བུམ་པའི་རིགས་ལྔའི་བཟླས་སྔགས་སུ་ནི་ངེས་པར་འབྱུང་པའི་གནད་ཤེས་དགོས་ཏེ། དོན་དེ་ལ་དགོངས་ནས་འོད་ཟེར་དུ། རྣམ་རྒྱལ་ལ་ནི་ལྷ་རྣམས་སྐད་ཅིག་གིས་བསྐྱེད་པའམ། མ་བསྐྱེད་ཀྱང་རུང་སྟེ་ལྷ་ཐམས་ཅད་ཀྱི་བསྐྱེད་སྔགས་བཟླས་སོ། ཞེས་གསུངས་པ་ཡིན་ནོ། ། དེས་ན་ཁྱེད་ཀྱི་དགག་པ་དེ་ནི་འདི་ལ་བྱས་པ་ཡིན་པས་སེམས་མནལ་དུ་ཕེབས་ལ་སོམས་ཤིག སྔགས་ཚན་གསུམ་པ་དེ་ནི་དབང་བུམ་ལྔའི་བཟླས་སྔགས་ཡིན་ཏེ།
དབང་བསྐུར་རིན་ཆེན་ཆུས་གང་བའི། ། བུམ་པ་ལྔ་ནི་བཞག་པར་བྱ། ། ཞེས་པའི་མཆན་དུ་གོང་གི་སྔགས་ལྔ་ཞེས་འབྱུང་བ་དང་། དེའི་ལག་ལེན་འོད་ཟེར་དུ། ། དབང་གི་བུམ་པ་རྣམས་ལ་ནི་རིགས་ལྔ་བསྐྱེད་པའམ་མ་བསྐྱེད་ཀྱང་རུང་སྟེ་རྩ་རིག་དང་རིགས་ལྔའི་བཟླས་སྔགས་བཟླས་སོ་ཞེས་གསུངས་པའི་དགོངས་པ་ཡིན་ཏེ། གོང་དུ་སྔགས་ཚན་འདི་བུམ་བཟླས་སུ་མཆན་ལས་བཤད་པའི་ཕྱིར། དེ་ནི་ཁྱེད་ཀྱི་བསྙེན་དུས་ཀྱི་བཟླས་སྔགས་བུམ་བཟླས་སུ་སྦྱར་ནས་བུམ་བཟླས་ཀྱི་སྔགས་འདི་ལ་བུམ་སྔགས་ཞེས་པའི་མིང་ཙམ་ཞིག་བཏགས་ནས་བཏང་སྙོམས་སུ་གཞག་པ་ནི་མན་ངག་མེད་པའི་སྟོབས་ཀྱིས་འོད་ཟེར་གྱི་ཚིག་དེ་མ་ཐག་འདི་ལ་འཁྲུལ་པར་མངོན་ནོ། ། བཞི་པ་བུམ་ནང་གི་ལྷ་བཞུ་བའི་ཚུལ་ལ། མང་པོ་དག་བླ་མེད་ལྟར་ཡེ་ཤེས་པ་མི་གཤེགས་པར་ལྷ་བཞུགས་པར་བྱེད་པ་ན། དེ་ནི་རྒྱུད་འདིའི་ཁྱད་ཆོས་ཀྱི་གནད་མ་གོ་བའམ།
ཡང་ན་མདུན་བསྐྱེད་ཀྱི་སྐྱ་གབ་པ་འདྲ་བས། དེ་ནི་མ་ཡིན་ཏེ། སྔར་སྨོས་པ་ལྟར་རྒྱུད་སྡེ་འདིར་ཡེ་ཤེས་དབབ་གཞུག་གཉིས་ཀྱི་ནང་ནས་ཡེ་ཤེས་པ་སྤྱན་དྲངས་ནས་རང་རྒྱུད་ལ་གཞུག་པར་བྱས་པ་དེ་གཤེགས་སུ་གསོལ་བ་ཡིན་ལ། དེའི་རྒྱུན་གྱི། བུམ་ལྷ་ཡེ་ཤེས་པ་སྤྱན་དྲངས་པ་དེ་མ་གཤེགས་པར་བཞུ་ན། དེའི་ཆུ་ལ་བདག་གི་ལོངས་སྤྱད་ནས་མཐར་རང་གི་གཤེགས་པ་མེད་པས་ཡིན་ནོ། ། དེ་ཡང་དེ་ཉིད་སྣང་བར། དེ་ནས་མཆོད་ཡོན་ཕུལ་ལ་སླར་འབྱོན་པའི་ཕྱིར་བསྐུལ་ཏེ་གཤེགས་སུ་གསོལ་བར་བྱའོ་ཞེས་གསུངས་པ་དང་དོན་འདྲ་ཞིང་། ཆུ་ནུས་ལྡན་ཙམ་དུ་སྒྲུབ་པས་ཆོག་པའི་གནད་ཀྱང་དེ་ཡིན་ལ། འོད་ཟེར་གྱི་མཇུག་ཆོག་ཏུ་བུམ་ཆུ་ལ་གཤེགས་གསོལ་མ་གསུངས་པས་ཀྱང་།
གོང་དུ་གཤེགས་གསོལ་བྱེད་པ་འགྲུབ་པ་ཡིན་ནོ། ། གསུམ་པ་མདུན་བསྐྱེད་མཆོད་པ་རྩོད་འཁྲུལ་སྤང་བ་ལ་ཡང་། མདུན་སྐྱེད་སྒྲུབ་པ། མཆོད་པ་བདག་འཇུག་ཅིང་སྒྲུབ་པ། རྩོད་འཁྲུལ་སྤང་བ་གསུམ་གྱི། དང་པོ་ནི། རྟེན་དང་ཞེས་སོགས་ཚིག་རྐང་པ་དྲུག་གིས་བསྟན་ཏེ། དེ་ལ་བདུན་གྱི་དང་པོ་རྟེན་འབྱུང་བཞི་སོགས་བསྐྱེད་པ་ལ། མི་ཤེས་པ་ཁ་ཅིག་ན་རེ། ཨོཾ་བྷ་ཞེས་བརྗོད་པ་ཙམ་གྱིས་འབྱུང་བཞི་སོགས་བསྐྱེད་པ་སོགས་ཡིན་གྱི།
དེ་ཡོངས་སུ་གྱུར་པ་ལས་བསྐྱེད་པ་མིན་ཞེས་ཟེར་བ་ནི། བློ་གྲོས་མེད་ཅིང་མན་ངག་དང་བྲལ་བའི་འཁྲུལ་རྩོད་དུ་སྣང་བས་གྱི་ན་སྟེ། འོ་ཁྱེད་རང་གི་གཞན་ཕན་སྙིང་པོར། ཧཱུྃ་ཡཾ་ཧཱུྃ་སོགས་ནས་རླུང་སོགས་བསྐྱེད་པ་ཡང་མི་འཐད་པར་ཐལ། དེ་ནི་ཨོཾ་བྷ་ཞེས་པ་འདི་ལ་བརྟེན་པ་ཡིན་ཅིང་། སྔགས་དེ་ནི་འབྱུང་བཞི་སོགས་ཀྱི་ས་བོན་མིན་པར་འདུག་པའི་ཕྱིར། གལ་ཏེ་འདི་ལ་བརྟེན་པ་མིན་ནོ་ཞེ་ན། འོ་ན་ཁྱེད་རང་གི་འབྱུང་བཞི་སོགས་ཀྱི་བསྐྱེད་ཆོག་འདིར་བྱེད་པ་མི་རིགས་པར་ཐལ། དེ་བརྒྱུད་འདིའི་དགོངས་པ་མིན་པ་འདུག་པའི་ཕྱིར། དེ་ན་རྒྱུད་ཚིག་འདི་འོད་ཟེར་དང་མཆན་དུ་འབྱུང་བཞི་སོགས་ཀྱི་བསྐྱེད་སྔགས་སུ་གསུངས་པ་ནི།
ཡི་གེ་འདི་ཁ་ཕྲལ་ནས་སྒྲ་སོ་སོར་དྲངས་པས་འབྱུང་བཞི་གཞལ་ཡས་ཁང་དང་བཅས་པའི་ས་བོན་གནས་པ་ལ་དགོངས་པ་ཡིན་པས། འདི་དེ་དག་གི་རྒྱུར་བྱེད་པ་ནི་དོན་ལ་ཞུགས་པའི་ཉམས་ལེན་ཡིན་ནོ། ། ཡང་གཞན་ཕན་སྙིང་གཉིས་སུ། ། རྡོ་རྗེ་རྒྱུའི་ལས་རྒྱ་དང་། ། ཨོཾ་བཛྲ་ཙཀྲ་ཧཱུྃ་བྷྲུྃ་ལས་གཞལ་ཡས་ཁང་བསྐྱེད་ཅིང་། རིན་ཆེན་ཕྲེང་མཛེས་སོགས་ཁ་ཅིག་ཏུ། ཕྱག་རྒྱ་དེ་ཉིད་དང་། ཨོཾ་བཛྲ་ཧེ་ཏུ་ལཾ་ཞེས་པས་གཞལ་ཡས་ཁང་ཞིག་གིས་སྤྲུལ་པར་བཤད་པ་ནི་མི་འཐད་དེ། དེ་ལྟ་བུ་ནི་རྡོར་འབྱུང་སོགས་སུ། ཚོགས་ཞིང་གི་དཀྱིལ་འཁོར་སྙིང་གའི་དཀྱི་འཁོར་རི་རྩེ་ཆེའི་དཀྱིལ་འཁོར་རྣམས་སྤྲུལ་བ་དང་།
སྨྲྀ་ཏིས་སྦྱིན་སྲེག་གི་ཐབ་ནང་དུ་དཀྱིལ་འཁོར་སྤྲུལ་པའི་སྐབས་སུ་བཤད་ཀྱི། འདིར་དེ་ལྟ་བུ་བྱེད་པའི་ཤེས་བྱེད་ཀྱི་ལུང་ཚད་མ་མེད་པའི་ཕྱིར་དང་། གལ་ཏེ་དེ་ལྟར་ན་དེའི་བདག་བསྐྱེད་རྒྱས་པ་དང་། སྦྱིན་སྲེག་གི་སྐབས་སུའང་དེ་ལྟར་བྱེད་དགོས་པར་འགྱུར་བ་སོགས་ཧ་ཅང་ཐལ་བར་འགྱུར་བའི་ཕྱིར། གཉིས་པ་དེ་ལས་བསྐྱེད་པའི་འབྱུང་བཞི་དང་གཞལ་ཡས་ཁང་གི་གནས་ཚུལ་ལ་རྒྱུད་གསལ་མཁན་པོ་ན་རེ། འདི་མེའི་དཀྱིལ་འཁོར་བསྐྱེད་པ་རྣལ་འབྱོར་རྒྱུད་ཕལ་ཆེ་བ་ལས་མ་བཤད་པས་མི་རིགས་གསུང་བ་ནི་མི་འཐད་དེ། འགྲོ་འདུལ་གྱི་དཀྱིལ་ཆོག་སོགས་ཡོ་ག་རྒྱས་པའི་སྐབས་མང་པོར་བཤད་ཅིང་། ཁྱད་པར་སྨྲྀ་ཏིའི་དཀྱིལ་ཆོག་ལས། ། རླུང་དང་མེ་ཆུ་དེ་དཀྱིལ་དུ། ། གསེར་གྱི་ས་གཞི་སྒོམ་པར་བྱ། །
ཞེས་གསལ་བར་གསུངས་པའི་ཕྱིར་དང་། ཡང་རིན་ཕྲེང་མཁན་པོ་ནི། ། འོག་ནས་རིམ་པ་བཞིན་རླུང་དང་། ། འོ་མཚོ་དང་ས་གཞི་དང་མཚོ་ཆེན་རྣམས་བསྒོམ་པ་ནི་མི་འཐད་དེ། དེ་འདིའི་རྒྱུད་གཞུང་རྣམས་སུ་བཤད་པ་མེད་པའི་ཕྱིར་དང་། ཁྱད་པར་དུ་ཁྱེད་འོད་ཟེར་ལ་ཡང་རྟེན་པར་བཞེད་པས་དེ་དང་ཡང་དངོས་སུ་འགལ་བར་ཕྱིར། དེས་ན་འདི་ནི་གཞན་དུ་བཤད་པའི་ཆོ་གའི་སྐྱ་ཤོར་བར་མངོན་ནོ། ། གཞལ་ཡས་ཁང་ལ་རྒྱུད་གསལ་མཁན་པོ་ན་རེ། འདིར་སྒོ་ཉིས་སྦྲེག་འབྱུང་བའི་རྒྱུ་མཚན་མེད་པའི་ཕྱིར་མི་འཐད་ཅེས་གསུངས་པ་ནི་མི་རིགས་ཏེ། སྦྱོང་རྒྱུད་ལས།
སྲད་བུ་བརྒྱ་དང་ཡང་དག་ལྡན། ། ཕྱི་ཡི་སྒོ་ཁྱུད་རྣམས་ཀྱི་རྒྱན། ། ཞེས་དང་། རྟ་བབས་ཁྱམས་ནི་ཐམས་ཅད་དུ། ། བྱམས་པ་ལ་སོགས་འབྲི་བར་བྱ། ། ཞེས་དང་། ཕྱི་ཡི་དཀྱིལ་འཁོར་ཕྱི་རོལ་དུ། ། གླིང་བཞི་པོ་ནི་འབྲི་བར་བྱ། ། ཞེས་གསུངས་པ་རྣམས་ཀྱི་གསལ་བར་བསྟན་པའི་ཕྱིར། སྔགས་ལ་ཁྱེད་རང་གི་དཀྱིལ་འཁོར་གྱི་མདོག་དབྱིབས་སོགས་ལ་ཆད་ལྷག་ནོར་བའི་སྐྱོན་མང་དུ་སྣང་མོད།
གཞན་དུ་བཀག་ཟིན་ཅིང་འདིར་ཡི་གེ་མང་བས་མ་བྲིས་སོ། ཡང་ཁ་ཅིག་ནི། དཀྱིལ་འཁོར་ཕྱི་ནང་གི་ཚད་ལ་ཕྱིའི་རྒྱ་སྤང་གི་ལྔ་གསུམ་ནང་གི་རྒྱ་སྤང་ལ་བྱས་པ་སོགས། ཚད་ལས་འདས་པ་སོགས་མང་པོ་བྱས་པ་ན་མི་འཐད་དེ། རྡོ་རྗེ་འབྱུང་བ་ལས། ནང་གི་དཀྱིལ་འཁོར་ནི་ཕྱིའི་དཀྱིལ་འཁོར་གྱི་ཕྱེད་ལ་ཟུར་བཞི་པ་སྒོ་བཞི་པ་ཁ་ཁྱེར་གྱིས་ཡོངས་སུ་བསྐོར་བ་ཀ་བ་བརྒྱད་དང་ལྡན་པར་ཐིག་བཏབ་ལ། ཞེས་དང་། གཞན་ཕན་སྤྱི་ཆིངས་སུ་དེ་ལྟར་ན་ཕྱིའི་ཆ་ཆུང་གིས་ནང་གི་ཆ་ཆུང་གི་ནང་གི་ཆ་ཆེན་དུ་བྱས། ཕྱིའི་ཆ་ཕྲན་ནི་ནང་གི་ཆ་ཆུང་དུ་བྱ། ཕྱིའི་ཆ་ཕྲན་ཕྱེད་ནི་ནང་གི་ཆ་ཕྲན་དུ་བྱས་ལ།
ཞེས་དཀྱིལ་ཁོར་ཕྱི་མའི་ཕྱེད་ཀྱི་ཚད་ནང་མ་ལ་ཡོད་པར་གསུངས་པ་དང་འགལ་བའི་ཕྱིར། ཡང་འཕྲེང་མཛེས་མཁན་པོ་སོགས་ཁ་ཅིག་རྟ་བབས་སྣམ་བུ་བཅུ་གཅིག་ཏུ་བྱེད་པ་ནི་མི་འཐད་དེ། སྦྱོང་རྒྱུད་ལས། རྟ་བབས་བཞི་དང་ཡང་དག་ལྡན། ། ཐེམ་སྐས་བཞི་ཡིས་ཕྲེང་བ་ཅན། ། ཞེས་བང་རིམ་བཞིར་གསུངས་པ་དང་འགལ་བའི་ཕྱིར་ཚིག་འོག་མའི་མཆན་དུ་ཁྱམས་ཀྱི་སྟེགས་ལ་ཞེས་འབྱུང་བས་ཀྱང་གོང་གི་རྟ་བབས་ཁྱམས་ནི་ཐམས་ཅད་དུ་ཞེས་པ་དང་། གནས་གཅིག་པར་འབྱུང་བར་ཤེས་སོ། ། དེས་ན་འདིར། བསམ་གཏན་དག་པ་རྟ་བབས་ཉིད། ། ཞེས་བང་རིམ་གྱི་དག་པ་ལ་བསམ་གཏན་བཞི་སྦྱར་བ་ལྟར་སྒོ་ཚད་གསུམ་མ་ལའང་ཤེས་པར་བྱའོ། །
གཞན་ཡང་འདིར་ཁ་ཅིག་སྒོ་དང་རྟ་བབས་ཀྱི་སྤངས་གཞལ་ཡས་ཁང་ངོ་བོ་དང་མཉམ་པར་བྱས་པ་དང་། སྒོ་ནང་མ་ལ་རྟ་བབས་མེད་པར་བྱས་པ་དང་། བྲི་བྱ་ལྟར་བློས་བླངས་ཀྱི་རྟ་བབས་ལ་གླང་རྒྱབ་བྲེས་པ་དང་། ཕྱིའི་སྒོ་བཞིའི་མདུན་དུ་སྐས་ཐེམ་བཞི་པ་རེ་བཙུགས་པ་སོགས་མ་དག་པ་མང་དུ་སྣང་བ་ལས། རགས་པ་དེ་དག་གི་དང་པོ་མི་འཐད་དེ། རྟ་བབས་ཀྱི་སྣ་བུའི་སྤངས་ཆ་ཕྲན་རེ་རེ་དང་དེ་འདེགས་བྱེད་ཀ་བ་ལ་ཆ་ཕྲན་ལྔ་ལས་མ་བཤད་པའི་ཕྱིར་དང་། གཉིས་པ་མི་འཐད་དེ། སྤྱི་ཆིངས་སུ་རྟ་བབས་དང་བཅས་པ་ཡོངས་སུ་རྫོགས་པ་ཕྱིའི་དཀྱིལ་འཁོར་བཞིན་སྟབས་ལ། ཞེས་གསལ་བར་གསུངས་པ་དང་འགལ་བའི་ཕྱིར། གསུམ་པ་མི་འཐད་དེ།
དེ་ལྟར་བྱས་ན་སྣམ་བུ་བར་སྣང་ལ་མི་ཆགས་ཤིང་། དེ་ལ་ཀ་བ་བཙུགས་ན་བཤད་ཚོད་དང་འགལ་བའི་ཕྱིར། དེས་ན་འདི་ནི་ཤྲདྷའི་དགོངས་པ་ལྟར་མདུན་གྱི་སྣམ་བུ་འོག་མའི་འོག་མན་ལ། མུ་ཏིག་སོགས་རིན་པོ་ཆེའི་དྲ་བ་སོགས་ཅི་མཛེས་སུ་བྱེད་པ་ཡིན་ནོ། ། བཞི་པའང་མི་འཐད་དེ། འདིར་ཐེམ་སྐས་བཞི་དང་ཡང་དག་ལྡན། ཞེས་པ་དང་། རྩེ་མོར། འདབ་མ་བཞི་དང་ཡང་དག་ལྡན། ། ཞེས་པ་རྣམས་ནི་སྔར་ལྟར་རྟ་བབས་ཀྱི་བང་རིམ་སྟན་བྱེད་ཡིན་གྱི།
བཟང་མཁར་དང་ཁྱེད་འདོད་པ་ལྟར་ན་དཀྱིལ་འཁོར་གཞན་ལའང་སྟེགས་བུ་ཡོད་པས་དེ་ལྟར་བྱེད་དགོས་པར་འགྱུར་བའི་ཕྱིར་རོ། ། གལ་ཏེ་དེ་ལྟར་ན་ཐེམ་སྐས་ཀྱི་མིང་འབྱུང་བ་མི་རིགས་སོ་ཞེ་ན། རིགས་ཏེ། ཤྲདྷས། སྐས་ལ་སོགས་པ་ཇི་བཞིན་འགྱུར། ། ཞེས་བཤད་པའི་ཕྱིར། གསུམ་པ་བརྟན་པ་ལྷའི་བསྐྱེད་ཆོག་ལ་འོད་ཟེར་དུ་རྒྱས་བསྡུས་གཉིས་གསུངས་པའི་བསྡུས་པ་ལ་མཐའ་ཡས་སུ་སྔགས་རྣམས་ཀྱིས་རྗེས་སུ་ཡོངས་སུ་གྱུར་པ་ལས་ཞེས་པའི་གསལ་བྱེད་སྦྱར་བ་ལ། ཤེར་ཆུང་བློ་མ་ཚད་ཁ་ཅིག་ན་རེ། སྔགས་དེ་དག་ནི་བརྗོད་པ་ཙམ་གྱིས་བསྐྱེད་པ་ཡིན་གྱི་ཡོངས་སུ་གྱུར་པ་ལས་ལྷ་བསྐྱེད་པ་མ་ཡིན་ཏེ་རྒྱུ་མིན་ལས་འབྲས་བུ་མི་འབྱུང་བའི་ཕྱིར། ཞེས་སོགས་བླ་མ་གོང་མ་འགེགས་པའི་བདུད་ཚིག་ངན་སྨྲས་དང་བཅས་མང་དུ་སྨྲ་བར་བྱེད་དོ། །
དེ་ལ་འདི་ལྟར་བྱ་སྟེ། འོ་ན་འོད་ཟེར་གྱི་བདག་བསྐྱེད་རྒྱས་པ་དང་མདུན་བསྐྱེད་ཀྱི་བསྐྱེད་ཆོག་རྒྱས་པའི་སྐབས་སུ་སྔགས་དེ་དག་ཡོངས་སུ་གྱུར་པ་ལས་ལྷ་དེ་དག་བསྐྱེད་པར་བཤད་པ་ཡང་མི་འཐད་པར་ཐལ། སྔགས་དེ་རྣམས་ལྷ་དེ་རྣམས་ཀྱི་རང་རྒྱུ་མ་ཡིན་པར་འདུག་པའི་ཕྱིར། གལ་ཏེ་དེ་གཉིས་ལ་རྩ་བའི་ལྷ་ལ་རྩ་རིག་ཡོད་མོད་ཀྱི་ཁྱད་པར་ཡོད་པས་མི་འདྲའོ་ཞེ་ན་དེ་ཡང་མི་འཐད་དེ། རྩ་བའི་ལྷ་རྣམས་ཀྱི་སྔགས་ཐུན་མོང་བ་རང་རྒྱུད་ཡིན་ལ་རང་སྔགས་ཐུན་མོང་མ་ཡིན་པ་རང་རྒྱུད་མ་ཡིན་པ་མི་རིགས་པའི་ཕྱིར། དེ་ཡང་འདིར་སྔགས་ལས་ལྷ་བསྐྱེད་པའི་མན་ངག་འདི་ནི། མཁས་པ་སྨྲྀ་ཏིས་ཀྱང་། ཐབས་དང་ཤེས་རབ་གཉིས་མེད་ལས། ། འགྲོ་བདག་སེམས་ཅན་དོན་དུ་ནི། ། འབྱུང་བའི་རྒྱུ་ནི་སྔགས་ཀྱི་གཟུགས། །
ཀུན་རིག་རྒྱལ་པོར་སྤྲུལ་པར་བྱའོ། ། ཞེས་གསུངས་པ་ལྟར་ཡིན་ནོ། ། དེས་ན་གཡག་རྔ་དང་བོང་ཤའི་དཔེ་ལྟ་བུའི་བླ་མ་གོང་མ་རྣམས་འགེགས་པ་དང་། དེའི་ཆོས་ལུགས་ལ་གུས་པ་རྣམས་ཀྱི་མགོ་བོ་བསྐོར་བ་ལ་བརྩོན་པར་མ་བྱེད་ཅིག ཡང་སྙིང་པོ་དང་འཕྲེང་མཛེས་སོགས་སུ་སེམས་དཔའ་བཅུག་ནས་ནང་གི་བསྒོ་བ་བཞིའི་བར་རང་རང་གི་སྔགས་རྫོགས་པ་ལས་བསྐྱེད་པ་ནི་འོད་ཟེར་དང་དངོས་སུ་འགལ་ཏེ། དེའི་བདག་མདུན་གྱི་བསྐྱེད་ཆོག་རྒྱས་བསྡུས་ཐམས་ཅད་དུ་ལྷ་རང་རང་གི་ས་བོན་ཙམ་ལས་བསྐྱེད་པ་མ་གཏོགས། དེ་ལྟ་བུའི་བསྐྱེད་ཆོག་མ་བཤད་པའི་ཕྱིར། འདི་ལ་དེའི་རྗེས་འབྲང་དུ་རློམ་པ་ཁ་ཅིག་ན་རེ། འོད་ཟེར་དུ་དེ་ཙམ་ལས་མ་གསུངས་པ་ནི་རང་དགའ་དང་ཕྱོགས་ལྷུང་དག་པའི་ཕྱིར་ཡིན་ཞེས་ཟེར་བ་ནི་ཡི་གེ་འདི་དག་ལ་བརྟེན་ནས། འོད་ཟེར་དངོས་སུ་འགོག་པའི་ཟོལ་གྱིས་རྫུན་རི་རབ་ཏུ་སྣང་།
དཔེ་དོན་གོང་དུ་སྨོས་པ་ལྟར་རོ། ། ཡང་རྒྱུད་གསལ་མཁན་པོ་ན་རེ། རྒྱུད་འདིར་ས་བོན་དང་ཕྱག་རྒྱ་ལས་ལྷ་བསྐྱེད་ཁོ་ན་གསུངས་ཀྱི། འོད་ཟེར་གྱི་བསྐྱེད་ཆོག་རྒྱས་བསྡུས་གཉིས་པོ་དེ་ལྟར་བྱེད་པའི་རྒྱུ་མཚན་མེད་པའི་ཕྱིར་མི་འཐད་ཅེས་པ་དང་། བྱམས་པ་སོགས་རྩ་རིག་ལས་བསྐྱེད་པའི་རྒྱུ་མཚན་མེད་པས་མི་བསྐྱེད་ཅེས་གསུངས་པ་མི་འཐད་དེ། ཚེ་དཔག་མེད་ཀྱི་སྐབས་ཀྱི་ཆོ་ག་གསུམ་བསྐྱེད་དེ་ནི་བདག་བསྐྱེད་བསྡུས་པའི་བསྐྱེད་ཆོག་ཏུ་བཤད་ཀྱི། ལྷ་ཐམས་ཅད་ལ་དེ་སྦྱོར་བའི་ཤེས་བྱེད་མེད་པའི་ཕྱིར་དང་། འོད་ཟེར་དུ་བཤད་པའི་ལྷ་ཐམས་ཅད་ཀྱི་བསྐྱེད་ཆོག་བསྡུས་པ་དེ་བརྟག་པ་དང་པོ་དང་། འཁོར་ལོ་བསྒྱུར་བ་སོགས་ཀྱི་སྐབས་མང་པོ་ལས་གསུང་བའི་ཕྱིར་དང་། དེ་བཞིན་དུ་སངས་རྒྱས་པ་སྤྲོ་བསྡུས་བསྐྱེད་པ་དེ་ཡང་ཕྱག་ན་རྡོ་རྗེའི་སྐབས་ནས་བཟླས་དམིགས་དང་ཐུན་མོང་དུ་གསུངས་པའི་ཕྱིར་དང་།
བྱམས་པ་ལ་སོགས་རྩ་རིག་ལས་མི་བསྐྱེད་ན་སྔགས་རེས་ལྷ་དེ་དག་གི་ལས་འཆོལ་བྱེད་པའི་རྒྱུ་མཚན་མེད་པར་མཚུངས་པའི་ཕྱིར་དང་། གལ་ཏེ་གཙོ་བོའི་སྔགས་ཡིན་པས་དེ་དག་གི་ལས་འཆོལ་བྱར་རུང་ན་དེ་དག་བསྐྱེད་དུ་རུང་བ་མཚུངས་པའི་ཕྱིར། བཞི་པ་བསྐྱེད་པ་ལས་བྱུང་བའི་ལྷ་རྣམས་ཀྱི་གནས་ཚུལ་ལ་འཁྲུལ་རྩོད་སྤང་བ་ནི་སྤྱིར་མང་དུ་སྣང་མོད། འདིར་ཉེ་བའི་མཁོ་བ་རགས་རིམ་ཙམ་ཞིག་ལ་དཔྱད་པ་ནི། གཞན་ཕན་མཐའ་ཡས་ཀྱི་རྣམ་བཤད་བཅུད་ཀྱི་ཐིགས་པར་བྱས་ཟིན་པས་དེར་བལྟའོ། ། ལྔ་པ་ཡེ་ཤེས་པ་གཞུག་པ་ལ་ཁ་ཅིག་ན་རེ། གང་ལ་གཞུག་པའི་གཞི་རྡུལ་ཚོན་གྱི་དཀྱིལ་འཁོར་ལྷར་མ་བསྐྱེད་པ་ལ་བཅུག་ཀྱང་རུང་བ་འོད་ཟེར་གྱི་དགོངས་པ་ཡིན་པས་ལྷ་བསྐྱེད་མི་དགོས་ཟེར་བ་མི་རིགས་པ་ཡིན་ནོ་ཞེས་ཟེར་ཞིང་སྒྲུབ་ཚུལ་བསྡུས་པའི་ལུང་འདྲེན་ནོ། ། དེ་ནི་རེས་འགའ་དངོས་བསྟན་ཚིག་ཙམ་ཁོ་ན་ལ་བརྟེན་ནས་གཞན་གྱི་མན་ངག་གི་བཤད་སྲོལ་ལ་རང་བཟོ་ཡིན་ཞེས་སྐུར་པ་འདེབས། རེས་འགའ་དངོས་བསྟན་ལ་མ་བཤད་པས་མི་བྱ་ཞེས་རང་གི་འདོད་བློ་མ་གྲུབ་ཀྱི་བར་དུ་རང་བཟོ་ཁོ་ན་ལ་ལོངས་སྤྱོད་པའི་མ་རུང་པའི་སྤྱོད་པས་སྡང་སྨྲས་ཁོ་ན་བྱེད་པར་སྣང་བས་ཤིན་ཏུ་མི་འཐད་དེ། དེ་ལྟ་བུ་རྗེ་བཙུན་གྱི་དགོངས་པ་ཡིན་ན་སྤྱི་ཆིངས་སུ་སྦྱོང་རྒྱུད་འདི་ཁ་ཅིག་སྤྱོད་རྒྱུད་དུ་འདོད་པ་ལ།
དེ་ལ་མཆོག་ཏུ་གྱུར་པའི་རྣལ་འབྱོར་རྒྱུད་ཡིན་པའི་སྒྲུབ་བྱེད་སྨོས་པ་ལ་དགོས་པ་མེད་པར་འགྱུར་བའི་ཕྱིར། གཞན་ཡང་དེ་ལྟར་བྱས་ན་ཡེ་ཤེས་པ་དང་དམ་ཚིག་པ་བསྲེ་བའི་དོན་མི་ཚང་སྟེ། རྡུལ་མཚོན་རྐྱང་པ་ལ་དམ་ཚིག་པ་ཐ་སྙད་ཙམ་ཡང་མི་འཇུག་པའི་ཕྱིར། གཞན་ཡང་དེ་ལ་ཕྱག་རྒྱ་བཞིའི་རྒྱས་འདེབས་སུ་མི་རུང་བ་སོགས་སྐྱོན་མང་དུ་ཡོད་དེ། ཡང་གཞུག་བྱའི་ཡེ་ཤེས་པ་ལ། སྙིང་པ་འཕྲེང་མཛེས་རྒྱུད་གསལ་སོགས་སུ། སུམྦྷ་ནིའམ་བཛྲ་ཡཀྵས་ཕྱི་འབྲང་གི་བགེགས་སྐྲོད་མཛད་པ་ནི། གཙུག་དཀྱིལ་སོགས་ཀྱི་བདག་བསྐྱེད་ཀྱི་ཡེ་ཤེས་པ་ལ་དེ་འདྲ་ཞིག་བཤད་པ་དེའི་འགྲོས་ཤོས་བ་མ་གཏོགས་སྐབས་འདིར་རྒྱུད་གཞུང་མན་ངག་སྔ་རབས་པའི་ཕྱག་ལེན་དང་བཅས་པ་ལ་དེ་འདྲ་གཏན་མེད་པས་མི་རིགས་སོ། ། དྲུག་པ་དབང་གི་རྩོད་སྤོང་ལ་ཕྱིས་ཀྱི་བླ་མ་གོང་མ་མང་པོ་དག་མདུན་བསྐྱེད་ལ་དབང་བསྐུར་དགོས་ཟེར་ནས་བསྐུར་ཏེ། དེ་ཡང་འཕྲེང་མཛེས་མཁན་པོས་ནི།
ཕྱག་བཞིས་རྒྱས་འདེབས་བྱས་པའི་རྗེས་སུ་གནས་གསུམ་བྱིན་རླབས་དང་། རིན་པོ་ཆེའི་ཅོད་པཎ་དང་འཕྲེང་བ་དར་དཔྱང་གི་དབང་བསྐུར་ནས་བཟླས་པ་དང་། ལས་འཆོལ་རྣམས་མཛད་དོ། ། དེ་ལྟ་བུའི་དབང་དང་བཟླས་པ་ནི་དཀྱིལ་ཆོག་གཞན་གྱི་རྒྱས་བཀབ་པར་སྣང་གི འདིར་དེ་ལྟར་བྱེད་པའི་ཤེས་བྱེད་ཅི་ཡང་མེད་པས། དེས་ན་ཆོ་ག་སྣ་ཚོགས་དཀྲུགས་ཤིང་བསྲེས་པའི་རིགས་ཅན་དེ་འདྲ་ནི་རྒྱུད་སྡེ་གང་རུང་ཞིག་གི་ཆོ་ག་རྣམས་དག་ཏུ་མི་འགྱུར་བས་ཤིན་ཏུ་མི་རིགས་པ་ཡིན་ནོ། ། ཡང་གཞན་སྙིང་དང་རྒྱུད་གསལ་སོགས་སུ་ནི་ཡེ་ཤེས་པ་བཅུག་པའི་རྗེས་ཐོག་ཏུ་བྱིན་རླབས་དང་དབང་བསྐུར་བདག་བསྐྱེད་བསྡུས་པ་ལྟར་མཛད་དོ། ། དེ་ཡང་མི་འཐད། བདག་མདུན་གྱི་དཀྱིལ་འཁོར་ལ་གནས་གསུམ་བྱིན་རླབས་ཀྱི་རྗེས་སུ་ཕྱག་རྒྱ་བཞིའི་རྒྱས་འདེབས་པ་མ་གཏོགས། དེ་ལྟ་བུའི་དབང་བསྐུར་བྱེད་པ་འདིའི་སྦྱོང་རྒྱུད།
སྨྲྀ་ཏིའི་དཀྱིལ་ཆོག རྗེ་བཙུན་གྱི་གསུང་རབ་སོགས་ཚད་ལན་གང་ནས་ཀྱང་མ་བཤད་པའི་ཕྱིར། འདིར་སྙིང་པོའི་རྗེས་འབྲངས་སུ་རློམ་པ་ཁ་ཅིག་ན་རེ། འདི་རིགས་ཏེ། ལྟ་འོག་ཞེས་སོགས་ཀྱི་མཆན་དུ་དཀྱིལ་འཁོར་ལ་དབང་བསྐུར་བ་རེ་བྱེད་པས་སོ་ཞེས་ཟེར་རོ། ། དེ་ནི་མངོན་སུམ་གྱི་བརྫུན་ཁོ་ནར་སྣང་སྟེ། ཚིག་རྐང་གཉིས་པ་དེ་ལ་རྗེ་བཙུན་གྱི་མཆན་དུ་འདིའི་ཟླ་འདྲེས་མེད་ལ་དེ་ཡང་འོད་ཟེར་སོགས་སུ་བཤད་ཟིན་པ་ལ་དགོངས་པ་ཡིན་ནོ། ། གལ་ཏེ་དེ་ལ་དེ་ལྟ་བུའི་མཆན་ཡོད་ན་གཞན་གྱི་མཆན་འདྲེས་པ་ཡིན་པས་བློ་ཞིབ་པར་གྱིས་ལ་སོམས་ཤིག དེས་ན་འདིར་དཀྱིལ་འཁོར་ལ་རིགས་ལྔའི་དབང་བསྐུར་དགོས་མི་དགོས་ཐེ་ཚོམ་འབྱུང་བ་ནི། ཕྱག་རྒྱ་བཞིའི་རྒྱས་འདེབས་ཀྱི་དོན་མ་གོ་བ་ཡིན་པས་དེ་གོ་ན་གོང་དུ་སྨོས་པའི་རྒྱུད་གཞུང་དེ་དག་ཏུ་བདག་མདུན་གྱི་དཀྱིལ་འཁོར་ལ་དབང་བསྐུར་མ་གསུངས་པའི་དགོངས་པ་ཕྱིན་ཅི་མ་ལོག་པར་རྟོགས་པར་འགྱུར་རོ། །
བདུན་པ་ཕྱག་རྒྱ་རྒྱས་གདབ་ཀྱི་སྐབས་སུ་གཞན་སྙིང་དུ་ལྷ་སོ་སོའི་ཕྱག་རྒྱ་བསྟན་པའམ་མ་བསྟན་ཡང་རུང་སྟེ། ཞེས་གསུངས་པ་མི་འཐད་དེ། རང་གི་ཆོ་ག་དེ་ཉིད་དུ་རྒྱས་བཏབ་དང་ལས་སྦྱོར་རྒྱས་པ་བྱེད་བཞིན་དུ་ལྷ་སོ་སོའི་ཕྱག་རྒྱ་མ་བསྟན་ཡང་རུང་ཞེས་འཆད་པ་ནི་རང་ཚིག་ནང་འགལ་བར་མ་ཟད་འོད་ཟེར་དང་ཡང་འགལ་བའི་ཕྱིར། ཡང་དེའི་རྗེས་འབྲངས་སུ་རློམ་པ་ཁ་ཅིག་ན་རེ། བྱང་སེམས་ཉན་རང་མན་ལ་རྩ་རིག་ཚར་གཉིས་བརྗོད་མི་དགོས་ཏེ། རྩ་རིག་ནི་སྔགས་ཐམས་ཅད་པ་ཡིན་པས་སྔགས་གཞན་མ་བརྗོད་ཀྱང་ཆད་པའི་སྐྱོན་མེད་དེ་སྡུས་པའི་སྐབས་སུ་ལྷ་རང་རང་གི་སྔགས་མ་བརྗོད་ཀྱང་ཆོག་པར་བཤད་པས་སོ་ཞེས་འབྲེལ་མེད་པ་རྐྱང་བསྒྲིགས་ནས་མཁས་པ་ལ་རྩོད་པའི་འཛིན་སྟངས་བྱེད་པ་ནི་མི་འཐད་དེ། སྐབས་འདིར་རྩ་རིག་བརྗོད་པས་གཞན་རྣམས་བརྗོད་མི་དགོས་ན། མཁས་པ་སྨྲྀ་ཏིས། རྩ་རིག་གི་རྗེས་སུ་ལས་རྣམས་ཀུན་གྱི་སྔོན་དུ་ནི། སྔགས་དེ་ཤིན་ཏུ་བརྗོད་པར་བྱ། །
དེ་ནས་སྔགས་དང་ཕྱག་རྒྱ་རྣམས། ། གོ་རིམ་བཞིན་དུ་བཤད་པར་བྱ། ། ཞེས་པའི་དོན་ལྟར་མཛད་པ་དང་། རྗེ་བཙུན་གྱིས་ཀྱང་རྒྱས་པའི་སྐབས་སུ་ཇི་ལྟ་བ་བཞིན་དུ་མཛད་པ་རྣམས་ཀྱང་མི་དགོས་བཞིན་དུ་མཛད་པར་འགྱུར་བས་སྐྱོན་ཅན་དུ་ཐལ་བར་འགྱུར་བའི་ཕྱིར། དེར་རང་གི་སྔགས་བརྗོད་མི་དགོས་སུ་ཆུག་ཀྱང་། དེ་བརྗོད་མི་དགོས་པས་རྩ་རིག་ཚར་གཉིས་བརྗོད་མི་དགོས་པ་ཡིན་ན་བདག་བསྐྱེད་བསྡུས་པ་སོགས་ཀྱི་སྐབས་འགའ་ཞིག་ཏུ་རྩ་རིག་ཚར་གཅིག་ལས་བརྗོད་མི་དགོས་པའོ། ། བརྗོད་དུ་མི་འདོད་པ་སོགས་ཧ་ཅང་ཐལ་བའི་ཕྱིར། རྒྱས་པའི་སྐབས་འདིར་སྔགས་མ་དགོས་པའི་སྒྲུབ་བྱེད་བསྡུས་པའི་སྐབས་འདྲེན་པ་ནི། ཆོ་ག་རྒྱས་བསྡུས་ཀྱི་རྣམ་དབྱེ་མ་ཆགས་པའི་ནང་ཚན་སྟོན་པ་ཡིན་པའི་ཕྱིར། གཞན་ཡང་འདིར་ཁ་ཅིག་དམ་རྒྱ་འགའ་ཞིག་ལ་རྩོད་པ་དང་།
ཁ་ཅིག་འདིར་ཡང་ཡོ་ག་རྒྱས་པའི་ཕྱག་རྒྱ་བཞིའི་རྒྱས་འདེབས་དག་འབྱུང་བ་ནི་གཞན་དུ་བཀག་ཟིན་པས་དེ་དག་ཏུ་བལྟའོ། ། གཉིས་པ་མཆོད་པ་ལ་འཁྲུལ་རྩོད་སྤོང་བ་ལ་གཉིས། མཆོད་བསྟོད་ལ་སྤང་བ་དང་། གཏོར་མ་ལ་སྤང་བ་དང་། དང་པོ་ནི་མཆོད་བསྟོད་ཞེས་སོགས་རྐང་པ་གཉིས་ཏེ། དེའི་དོན་བཤད་པ་ལ། གཞན་སྙིང་མཁན་པོ་ན་རེ། འདིར་མཆོད་པ་ཉེར་ལྔ་པ་དང་། འདོད་ཡོན་ལྔའི་མཆོད་པ་མ་བྱས་ཀྱང་རུང་བར་བཞེད་དོ། ། དེ་ནི་ཡིན་ཏེ།
མཆོད་པ་ཉེར་ལྔ་པ་ནི། རྒྱུད་འདི་ནོར་བུ་དྲི་མ་མེད་པའི་གླེང་གཞི་ནས་འབྱུང་བའི་ཉམས་ལེན་ཡིན་པའི་ཕྱིར་དང་། འདོད་ཡོན་ལྔ་ནི་གཞི་མི་སྤོང་བའི་ཐེག་པའི་ཉམས་ལེན་ཟབ་མོ་ཡིན་པས་གསང་སྔགས་སྤྱིའི་མཆོད་པ་ཡིན་པའི་ཕྱིར། དེས་ན་འདི་དག་རྒྱུད་འདིའི་སྡོམས་ཀྱིས་ཀྱང་ཟིན་པའི་མཆོད་པ་ཡིན་པས་མ་བྱས་ཀྱང་རུང་བ་ཙམ་དུ་བཞག་ན་ཆད་པའི་སྐྱོན་དུ་ཡང་འགྱུར་བའི་ཕྱིར་རོ། ། ཡང་འདིར་མཆོད་སྔགས་ལ་ཨ་འཇུག་པ་ལ་ལ་དག་ཞེས་བརྗོད་པ་ལ། ཁ་ཅིག་ན་རེ། ཉེར་མཁོ་ནས་བཤད་པའི་མ་དག་པ་མིན་ཞེས་ཟེར་བ་ནི་རང་ལ་རྒྱུད་སྡེའི་རྣམ་དབྱེ་མ་ཕྱེད་པ་ལ་བརྟེན་ནས་དཔེ་དག་གི་ཁྱད་པར་ཙམ་ཡང་འབྱེད་མ་ནུས་པའི་ཚིག་ཏུ་སྣང་བས་མི་འཐད་དེ། མཆོད་སྔགས་ལ་ཨ་འཇུག་པ་ནི་རྣལ་འབྱོར་རྒྱུད་ཀྱི་རྒྱུད་རྒྱ་གཞུང་བོད་སྔ་རབས་པའི་ཡིག་ཆ་ཚད་ལྡན་གང་ནས་ཀྱང་མ་བཤད་པའི་ཕྱིར་དང་། ཉེ་འཁོར་འབྱུང་བ་དེ་ཡིག་མཁན་སོགས་ཀྱིས་བཅུག་པའི་མ་དག་པ་ཡིན་པར་ཤེས་པར་བྱའོ། ། ཕྱིས་ཀྱི་དཔེ་ཅི་རིགས་སུ་འབྱུང་བ་ནི་ཡོ་ག་སྨད་ལུགས་པའི་དབྱངས་ཀྱི་འདྲེན་ལ་ཤོར་བ་བྲིས་པ་ཡིན་པའི་ཕྱིར།
དེས་ན་རབ་གནས་ཀྱི་རྒྱུད་དུ་ཨ་གསུངས་པ་དེ་ཡང་། རྒྱུད་སྡེ་བླ་མེད་དང་ཐུན་མོང་བ་ཡིན་པས། དེ་འདྲའི་ཆོ་ག་བླ་མེད་དུ་བྱ་བ་མ་གཏོགས་འདིར་སྦྱོར་བ་དགོངས་པ་མ་ཡིན་ནོ། ། ཡང་རང་དགར་ཞུགས་པའི་མཆོད་མཁན་ཁ་ཅིག་མཆོད་པ་ཉེར་ལྔའི་ཕྱག་རྒྱ་ལ་རྡོ་རྗེ་ཁུ་ཚུར་བྱེད་པ་བཞག་ནས། སོར་མོ་སོ་སོའི་རྣམ་འགྱུར་སྣ་ཚོགས་པ་རང་བློས་བཏགས་ནས་བྱེད་པ་མི་འཐད་དེ། རང་བཟོ་ཆོ་གར་འགྱུར་བ་མི་སྲིད་པའི་ཕྱིར། གཞན་ཡང་འདིར་མང་པོ་དག་བསྟོད་པ་ཡང་རྒྱུད་གཞུང་ཚད་ལྡན་ནས་བཤད་པ་རྣམས་གཞག་ནས་རང་རང་གི་བྱས་པ་སོགས་བྱེད་པ་དང་། མཆོད་བསྟོད་ཀྱི་སྐབས་རྣམས་སུ་རྒྱུད་ནས་གསུངས་པའི་ཚིག་དབྱངས་བཞག་ནས། མ་གསུངས་པའི་ཚིག་མང་པོ་བཅུག་པའི་གྱེར་དབྱངས་སྣ་ཚོགས་བྱེད་པ་རྣམས་ཀྱང་རང་བཟོའི་དྲི་མས་ཆོ་ག་མ་དག་པར་བྱེད་པའི་བདུད་ལས་འབའ་ཞིག་ཡིན་པས་ཤེས་ལྡན་རྣམས་ཀྱིས་རྒྱང་དུ་དོར་བར་བྱའོ། ། ད་དུང་གླེང་བར་བྱ་བ་ནི་མ་ཡིན་ནོ། །
གཉིས་པ་ནི་གཏོར་གཟུགས་ཞེས་སོགས་ཚིག་རྐང་གཉིས་སྨོས་པ་སྟེ། དེ་ལ་བཞིའི་དང་པོ་གཏོར་མ་རྣམས་ཀྱི་དབྱིབས་གཟུགས་ཇི་ལྟར་བྱ་བ་ལ་གཞན་མི་འདྲ་བ་ཆེར་མེད་ཀྱི། བགེགས་གཏོར་ལ་ཁ་ཅིག་བགེགས་ཀྱི་གཏོར་མ་ཡིན་པས་ཞེས་ཆང་བུ་ཆེན་པོ་གཅིག་ཏུ་བྱེད་པ་དང་། འགའ་ཞིག་གཤིན་རྗེའི་ལྕགས་མཁར་མཚོན་བྱེད་ཡིན་པས་ཞེས་གྲུ་བཞི་པ་ཁང་པའི་དབྱིབས་ཅན་དུ་བྱེད་པ་ལ་སོགས་པ་ནི་ལུང་ཚད་ལྡན་གྱི་ཤེས་བྱེད་མེད་པས་ཡང་དག་པ་མ་ཡིན་ལ། འདིར་རང་ལུགས་ལ་བགེགས་གཏོར་གྱི་བཤད་འཆད་སྔ་མ་རྣམས་སུ་འབྱུང་བ་ལྟར། མཐེབ་ཀྱུ་སུམ་བརྩེགས་ཙམ་མམ། ཏིང་ལོ་ཆང་བུ་དང་བཅས་པ་མཛད་པ་ནི། བགེགས་སྦྱང་བའི་ཆོ་ག་རྣམས་ཀྱི་སྐབས་སུ་བགེགས་གཏོར་ཚང་མ་དང་། དེའི་དབྱིབས་གཟུགས་འདི་བཤད་པ་དང་དོན་གཅིག་ལ་དགོངས་པ་ཡིན་པས་ཆེས་ལེགས་སོ། ། དེས་ན་བློ་ལྡན་རྣམས་ཀྱི་བགེགས་གཏོར་ལ་དམིགས་བསལ་ཅན་རྣམས་མ་གཏོགས་འདི་བཞིན་དུ་ཤེས་པར་བྱའོ། །
གཉིས་པ་ཆ་གསུམ་སོགས་ཀྱི་གཏོར་མ་སྐབས་གང་དུ་གཏོང་བ་ལ། ཕྲེང་མཛེས་མཁན་པོ་ན་རེ། མཆོད་བསྟོད་ཀྱི་རྗེས་སུ་བདག་འཇུག་བླང་ནས་དེའི་རྗེས་སུ་གཏོར་མ་གཏོང་བར་འདོད་དེ། དེ་ནི་མ་ཡིན་ཏེ། སྦྱོང་རྒྱུད་ཀུན་རིག་གི་སྐབས་སུ། མཆོད་བསྟོད་ཀྱི་རྗེས་ཐོགས་སུ་གཏོར་མ་གཏོང་བར་བཤད་ནས། དེའི་རྗེས་སུ་བདག་འཇུག་དང་དབང་བསྐུར་ཆོ་ག་ཕྱོགས་གཅིག་ཏུ་གསུངས་ཤིང་། དེའི་དགོངས་པ་འགྲེལ་བའི་ཆོ་ག་འོད་ཟེར་སོགས་འདིའི་ཡིག་ཆ་ཚད་ལྡན་རྣམས་སུ་གོ་རིམ་དེ་ཇི་ལྟ་བ་བཞིན་བཤད་པ་དང་འགལ་བའི་ཕྱིར་དང་། གཏོར་མ་འདི་ནི་མཆོད་པའི་ཡན་ལག་ཡིན་གྱི་དབང་གི་སྔོན་འགྲོ་ལྟ་བུ་མ་ཡིན་པའི་ཕྱིར། གལ་ཏེ་དེ་ལྟར་ཡིན་ཏེ་འཇིག་རྟེན་གསུམ་རྒྱལ་འབྱུང་བར་ཕྱོགས་སྐྱོང་ལ་ཕྱི་རོལ་གཏོར་མ་བཏང་ནས་དབང་བསྐུར་བར་བཤད་པ་དང་འདྲའོ་ཞེ་ན།
དེ་ལྟར་ན་ཡང་བདག་འཇུག་གི་སྔོན་དུ་གཏོང་བ་རིགས་ཏེ་རྒྱུད་སྡེ་སྤྱི་དང་འདྲ་བའི་ཕྱིར་རོ། ། དེས་ན་མཆོད་བསྟོད་ཀྱི་རྗེས་ཁོ་ན་ལ་གཏོང་བ་འདི་རིགས་སོ། ། གསུམ་པ་གཏོར་མ་གང་ལ་འབུལ་བའི་ཡུལ་ལ་གཞན་རྙིང་མཁན་པོ་ནི། འཇིག་རྟེན་པར་མ་ཟད་ཀུན་རིག་ལྷ་ཚོགས་དང་ཆོས་སྐྱོང་ལ་ཡང་འབུལ་ཞེས་གསུངས་སོ། ། དེ་ནི་མི་འཐད་དེ། དེ་ལྟ་བུའི་བཤད་པ་དང་ལག་ལེན་སློབ་དཔོན་ཀུན་སྙིང་གི་གཞུང་རྣམས་དང་། བཤད་སྲོལ་འཛིན་པའི་སྔ་རབས་པ་འཛིམ་ལོ་ཙཱ་བ་མ་གཏོགས་པ་སུ་ལའང་མེད་པའི་ཕྱིར་དང་། ཁྱད་པར་འོད་ཟེར་དུ། དགུ་པ་མཆོད་པ་དང་གཏོར་མ་བྱ་བ་ལ་གཉིས། འདས་པའི་ལྷ་མཆོད་པ་དང་།
འཇིག་རྟེན་པ་ལ་གཏོར་མ་སྦྱིན་པའོ་ཞེས་གསུངས་ནས། དཀྱིལ་འཁོར་གྱི་ལྷ་ལ་མཆོད་བསྟོད་རྫོགས་པར་མཛད་པའི་རྗེས་སུ་འཇིག་རྟེན་པའི་གཏོར་མ་བཞི་རྒྱུད་དང་སྦྱར་ནས་གསུངས་པ་མ་གཏོགས་འདས་པའི་གཏོར་མ་ཟུར་ཙམ་ཡང་མ་གསུངས་པས་འདི་དང་འགལ་བའི་ཕྱིར། འདི་ལ་དེའི་རྗེས་སུ་འབྲང་བའི་ཁུར་བ་ཞེས་པ་ཁ་ཅིག་ན་རེ། འདིར་བླ་མ་རྣམས་འདས་གཏོར་མཛད་པ་ནི་རིགས་ཏེ། སྦྱོང་རྒྱུད་ཀྱི་མེ་ལྟར་འབར་བའི་རྒྱུད་ཆེན་དང་རབ་གནས་དོན་གསལ་དུ་བཤད་པའི་ཕྱིར་ཞེས་ཟེར་རོ། ། དེ་ལ་འདི་ལྟར་བྱ་སྟེ། ཁྱེད་ཀྱི་མེ་ལྟར་འབར་བའི་སྐབས་ཀྱི་མཆན་དུ་ལྷ་རེ་རེ་བཞིན་མཆོད་པ་དང་གཏོར་མ་འབུལ་བར་བཤད་པ་དེ་སྐབས་གང་དུ་ཅི་འདྲ་ཞིག་ཅིའི་ཕྱིར་འབུལ་བའི་འདིར་སྦྱོར་བ་རྒྱུ་མཚན་དང་བཅས་པ་སྟོན་པའི་ཤེས་བྱེད་སྒྲུབ་བྱེད་ཀྱི་ལུང་རིགས་ཚད་མ་ཅི་ཡོད་སེམས་རྣལ་དུ་ཕོབས་ལ་སོམས་ཤིག དེས་ན་མཐོང་བ་ཙམ་གྱི་མོད་ལ་ཚིག་ཙམ་སྙིང་པོར་བཟུང་ནས་མཁས་པ་རྣམས་ལ་རྒོལ་བའི་རློམ་སྟེང་གིས་བསྟན་པ་དཀྲུག་པ་ལ་བརྩོན་པར་མ་བྱེད་པར་ཁ་རོག་འདུག་ཅིག གལ་ཏེ་ཁྱེད་འདོད་པ་ལྟར་ཡིན་ན། སྤྱི་ཆིངས་དང་རྩ་རྐྱང་པ་སོགས་ཀྱི་ཡིག་ཆ་ཚད་ལྡན་རྣམས་སུ།
སྤྱིར་སྦྱོང་དཀྱིལ་བཅུ་གཉིས་དང་ཁྱད་པར་མེ་ལྟར་འབར་བའི་སྐབས་སུ་འདས་གཏོར་དགོས་པ་ལས། དེ་དག་ཏུ་དེ་མ་བྱུང་བ་ཉིད་ཀྱིས་དེ་རྣམས་ལ་དེ་མེད་པར་གྲུབ་པ་ཡིན་ནོ། ། དེ་བཞིན་དུ་རབ་གནས་དོན་གསལ་དུ་འདས་གཏོར་བསྟན་པ་དང་དེ་དང་འདི་མཚུངས་པར་འབྱུང་ཟེར་བ་དེ་ཡང་མ་བརྟགས་པའི་བབས་ཆོལ་ཁོ་ན་ཡིན་ཏེ། དེར་བསྟན་པའི་ཡི་དམ་དང་ཆོས་སྐྱོང་གི་གཏོར་མ་དེ་དག་ནི། དེའི་རྒྱབ་ཆོག་སྤྱིའི་ལུགས་སོ་སོ་དང་། དེ་ཉིད་ཀྱི་ཁྱད་པར་གྱི་ཆོ་ག་སྤྱི་རིགས་ལ་དགོངས་པ་ཡིན་གྱི། ཀུན་རིག་ཏུ་མཚུངས་པར་འབྱུང་བ་མ་ཡིན་ཏེ། དོན་གསལ་གྱི་སྟ་གོན་དུ་ཡི་དམ་གྱི་ལྷ་དང་ནག་པོ་ཆེན་པོ་ལ་སོགས་པའི་ཆོས་སྐྱོང་ལ་གཏོར་མ་གཏོང་བ་ནི་རང་རང་གི་གཞུང་གིས་ཤེས་ལ། དེའི་དཀྱིལ་འཁོར་སོ་སོའི་དབང་དུ་མཛད་པ་དང་དངོས་གཞི་མཇུག་ཆོག་ཏུ་ཆོས་སྐྱོང་ལ་གཏོར་མ་རིམ་པར་ཕུལ་ནས་བརྟེན་གྱི་བསྲུང་མར་བསྒོ་བ་མཛད་པ་ནི་དེ་ཉིད་ཀྱི་ཁྱད་ཆོས་ཡིན་པའི་ཕྱིར། བཞི་པ་གཏོར་མའི་གོ་རིམ་ལ།
བློ་ཆུང་ཁ་ཅིག་ན་རེ། ཁ་ཅིག་འབྱུང་གཏོར་དང་། བགེགས་གཏོར་གྱི་བར་དུ་གསིལ་གཏོར་བསྔོ་བ་ནི་རྗེ་བཙུན་གྱི་ལུགས་མ་ཡིན་ཏེ། འོད་ཟེར་དུ་ཆ་གསུམ་གྱི་རྗེས་སུ་གསིལ་གཏོར་བསྔོ་བའི་གོ་རིམ་ངེས་པ་ཅན་དུ་གསུངས་པའི་ཕྱིར་ཞེས་ཟེར་ཏེ། དེ་ནི་རྗེ་བཙུན་གྱི་གསུང་རབ་རྫོགས་པར་མ་མཐོང་བའམ། མཐོང་ཡང་དམ་པ་རྣམས་ལ་སྐུར་པ་འདེབས་པར་སྣང་བས་ཤིན་ཏུ་མི་འཐད་དེ། འོ་ན་ཁྱེད་རང་གི་སྙིང་པོ་སོགས་སུ། དང་པོར་ཆོས་སྐྱོང་། དེ་ནས་འབྱུང་པོ། དེ་ནས་བགེགས་ལ་བྱིན་པ་དེ་ཡང་།
རྗེ་བཙུན་གྱི་ལུགས་མིན་པར་ཐལ། དོན་གསལ་དུ་ལོག་འདྲེན་དང་། འབྱུང་པོ་དང་། ཕྱོགས་སྐྱོང་རྣམས་ལ་གཏོང་བའི་གཏོར་མ་སོགས་གོ་རིམ་ངེས་པ་ཅན་དུ་བཤད་འདུག་པའི་ཕྱིར། ཡང་ཁྱེད་ཀྱི་འདོད་པ་ལྟར་ན། རྗེ་བཙུན་གྱིས་ནང་འགལ་ཞལ་གྱི་བཞེས་པར་འགྱུར་རོ། ། དེ་བས་ན་དེ་ལྟར་མིན་གྱི། གཏོར་མ་ཆ་གསུམ་ཙམ་གྱི་གོ་རིམ་ལའང་རྒྱུད་སྡེ་ཐ་དད་པ་ནས་མི་འདྲ་བ་དུ་མ་གསུངས་པ་ཡོད་པས་མཐའ་ཅིག་ཏུ་ངེས་པ་མེད་ལ། འདིར་འདི་ལྟར་མཛད་པ་ནི། དེ་དག་ཀུན་གྱི་རྗེས་སུ་བགེགས་རྣམས་ཕྱིར་སྐྲོད་པ་ལ་དགོངས་པ་ཡིན་ནོ། །
གཞན་ཡང་ཁྱེད་ཀྱི་བསིལ་གཏོར་ཆ་གཉིས་སུ་བྱེད་པ་མི་འཐད་ཅེས་ཟེར་བ་དེ་ཡང་མི་རིགས་ཏེ། རྗེ་བཙུན་གྱིས་འདིའི་རོ་སྲེག་གི་སྐབས་དང་། བརྒྱ་རྩའི་སྐབས་སུ་དེ་གཉིས་སོ་སོར་བཤམས་ཤིང་། བསྔོ་བར་བཤད་པ་དང་དོན་གཅིག་པའི་ཕྱིར། དེས་ན་ཕྱོགས་རེ་མཐོང་བའི་ཞིབ་མདོག་དེ་འདྲ་བཞད་གད་ཀྱི་གནས་སུ་རིག་པར་བྱའོ། ། གསུམ་པ་བདག་འཇུག་སྒྲུབ་པ་ལ་འཁྲུལ་རྩོད་སྤང་བ་ནི། བདག་འཇུག་ཞེས་སོགས་ཚིག་རྐང་གསུམ་སྟེ། དེ་ལ་གསུམ་གྱི་དང་པོ་བདག་འཇུག་གི་དགོས་པ་ལ་འཁྲུལ་པ་སྤངས་པ་ནི། གཞན་སྙིང་དུ་ཡང་བདག་ཉིད་འཇུག་ཅིང་དབང་ལེན་པར་འདོད་ན་ཞེས་སློབ་མ་རྗེས་འཛིན་གྱི་ཆོ་ག་བྱེད་བཞིན་དུ་བདག་འཇུག་ལེན་མི་ལེན་འདམས་ཀ་བྱུང་བ་དང་། རྒྱུད་གསལ་མཁན་པོས་ཤིན་ཏུ་བསྡུས་ན་བདག་འཇུག་མ་བླངས་པར་སློབ་མ་ལ་དབང་བསྐུར་བ་འདོད་པ་རྣམས་ནི་མི་འཐད་དེ།
སློབ་མ་རྗེས་སུ་འཛིན་པའི་སྔོན་དུ་སློབ་མ་སྤྱི་ཙམ་བྱ་བའི་བདག་ཉིད་འཇུག་ཅིང་དབང་བླང་བ་ནི་ངེས་པར་བྱ་དགོས་ཏེ། གཞན་རྗེས་སུ་འཛིན་པ་ལ་རང་དམ་ཚིག་ཅན་དུ་སྒྲུབ་དགོས་པས་དེའི་ཐབས་སུ་གསུངས་པའི་ཕྱིར། གཉིས་པ་བདག་འཇུག་ལེན་ཚུལ་ལ་ཁ་ཅིག རིགས་ལྔའི་སྡོམ་བཟུང་ཙམ་གྱིས་དབང་གི་གོ་ཆོད་པར་རྗེ་བཙུན་གྱི་གསུངས་པས་བསྡུས་པར་དེ་ཙམ་གྱིས་ཀྱང་ཆོག་གོ་ཞེས་ཟེར་རོ། ། དེ་ནི་མ་ཡིན་ཏེ། རྗེ་བཙུན་གྱི་དེ་ནི་ཚེ་འདས་ཀྱི་སྡིག་པ་སྦྱོང་བའི་བྱེ་བྲག་ཙམ་ལ་དགོངས་པ་ཡིན་གྱི། བདག་འཇུག་ལ་ནི་དེ་ཙམ་གྱིས་གོང་དུ་སྨོས་པའི་དགོས་པ་མི་འགྲུབ་པའི་ཕྱིར། གསུམ་པ་བདག་སྒྲུབ་ཅིང་དཀྱིལ་འཁོར་བརྟན་བྱེད་བཟླས་པ་བྱ་བ་ལ། གཞན་སྙིང་དུ། རྡོ་རྗེ་འཛིན་མའི་ཕྱག་རྒྱ་དང་། །
བཛྲ་དྷ་ར་སོགས་ཀྱི་རིགས་ལྔའི་བདག་ཉིད་རྡོ་རྗེ་འཆང་གི་ང་རྒྱལ་དང་ལྡན་པར་བྱས་ནས་བདག་འཇུག་ལེན་ཞེས་འབྱུང་བ་ནི། ཚེ་དཔག་མེད་ཀྱི་འཇུག་པའི་སྐབས་སུ་སྔགས་དེ་སློབ་མ་རྣམས་རིགས་ལྔའི་ང་རྒྱལ་བསྐྱེད་དུ་འཇུག་པར་གསུངས་པ་དེས་འཁྲུལ་གཞི་བྱས་པར་སྣང་བས་ཡང་དག་པ་མ་ཡིན་ཏེ། འདིར་བདག་འཇུག་གི་གོང་དུ་དེ་ལྟ་བུ་བྱེད་པ་འདི་རྒྱུད་གཞུང་ཚད་ལྡན་གང་ནས་ཀྱང་མ་བཤད་པའི་ཕྱིར་དང་། ཁྱད་པར་བདག་འཇུག་ཀྱང་མ་བླངས། དཀྱིལ་འཁོར་དབུས་སུའང་མ་ཞུགས་པར་སྔགས་བརྒྱ་ཙམ་གྱིས་ལྷའི་ང་རྒྱལ་བསྐྱེད་པས་འདིའི་བདག་བསྒྲུབ་པའི་དགོས་པ་མི་འགྲུབ་པའི་ཕྱིར་དང་། དེ་ལས་གཞན་པའི་དགོས་པའང་དེས་སྒྲུབ་པར་བྱ་བ་འདིས་ལུང་དང་མཐུན་པ་མེད་པའི་ཕྱིར། ཡང་བློ་ཆུང་མན་ངག་དང་བྲལ་བ་ཁ་ཅིག་ན་རེ། མཐའ་ཡས་སུ་བཤད་པའི་བདག་འཇུག་གི་རྗེས་སུ་རང་དཀྱིལ་འཁོར་དུ་འཇུག་པ་དང་མདུན་བསྐྱེད་ཀྱི་སྦྱོང་རྒྱལ་སོགས་དང་བདག་ཐ་མི་དད་དུ་བསམ་པ་དང་། རང་ཉིད་རྡོ་རྗེ་སེམས་དཔའི་རྣམ་པས་གཙོ་བོའི་ཐུགས་ཀ་ནས་འཐོན་པ་དང་། དེ་ནས་ལྷ་སོ་སོའི་སྔགས་བརྒྱ་རྩ་བརྒྱད་བཟླས་ནས་གསོལ་བཏབ་བྱེད་པ་ནི།
རྒྱུད་གཞུང་དང་རྗེ་བཙུན་གྱིས་དགོངས་པ་མ་ཡིན་ནོ། ། ཞེས་རང་གི་མ་གོ་བའི་རྒྱུ་མཚན་དུ་བྱས་ནས་སྒྲ་ངན་སྣ་ཚོགས་དང་བཅས་ཏེ་ཅལ་བཅོལ་དུ་སྨྲ་བར་བྱེད་དོ། ། དེ་ལྟ་བུའི་དམོད་ཚིག་དེ་བསལ་བ་ལ་གསུམ། སྒྲུབ་རྟེན་གྱི་ཉམས་ལེན་ཟབ་མོ་འདི་ཡོ་ག་རྒྱས་པ་ནས་བསྟན་ཚུལ། སྦྱོང་རྒྱུད་ནས་བསྟན་ཚུལ། རྗེ་བཙུན་གྱི་སྦྱར་ཚུལ་ལོ། ། དང་པོ་ནི། དེ་ཉིད་སྣང་བ་དང་རྡོ་རྗེ་འབྱུང་བ་རྩ་འགྲེལ་དུ། རྡུལ་ཚོན་གྱི་དཀྱིལ་འཁོར་བྲིས་ཟིན་པའི་རྗེས་སུ། བུམ་པ་རྣམས་བཟླས་ཤིང་ཕུལ་ནས་དཀྱིལ་འཁོར་གྱི་ལྷ་རྣམས་མངོན་སུམ་ལྟ་བུར་ཡིད་ཀྱིས་དམིགས་པ་ལ་མཆོད་པའི་མཇུག་ཐོགས་སུ།
བདག་ཉིད་འཇུག་ཅིང་དབང་བླང་བར་བྱ་བའི་རྗེས་སུ་རྣམ་སྣང་གི་ཕྱག་ཆེན་བཅིངས་ནས་རྡོ་རྗེ་སྒྲུབ་པའི་རིམ་པ་ལ་འཇུག་པར་མཛད་པ་འདིས་བསྟན་པ་ཡིན་ཏེ། འདི་ནི་སྒྲུབ་པ་རྒྱས་པའི་དབང་དུ་མཛད་པ་ཡིན་ནོ། ཡང་སྒྲུབ་པ་བསྡུས་པའི་དབང་དུ་མཛད་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་དཀྱིལ་ཆོག་ཏུ་དཀྱིལ་འཁོར་བྲིས་པའི་རྗེས་སུ་སྒྲུབ་ནས་བུམ་པ་དབུལ་ཞིང་མཆོད་གཏོར་དང་སྦྱིན་སྲེག་བྱས་པའི་མཇུག་ཐོག་ཏུ། དེ་ནས་ཕྱག་འཚལ་བ་ལ་སོགས་པ་སྔོན་འགྲོ་བས་སྡོམ་པ་བཟུང་ལ་ཞེས་བྱ་བ་ནས་གཟུང་སྟེ། ཚིགས་སུ་བཅད་པ་ལྔ་པས་རྗེས་སུ་གནང་བ་དང་ལུང་བསྟན་པ་ཡང་བླངས་ལ་བདག་ལ་བྱིན་གྱིས་བརླབས་པར་བྱ་སྟེ། ཞེས་བྱ་བའི་བར་གྱིས་བདག་ཉིད་འཇུག་ཅིང་དབང་བླང་པའི་ཆོ་ག་རྒྱས་པར་བྱས་པའི་རྗེས་ཉིད་ལ་ཇི་ལྟར་མངོན་པར་འདོད་པའི་ཆོ་ག་བཅོམ་ལྡན་འདས་ལ་མངོན་པར་བསྟོད་ནས། རབ་ཏུ་སྒྲུབ་པ་ལ་ཕྱིར་འབྱུང་བར་བྱའོ་ཞེས་གསུངས་པའི་རྗེས་སུ་སློབ་མ་ལ་འཇུག་པའི་ཆོ་ག་མཛད་པ་འདིས་དེ་དག་གི་གོ་རིམ་ལ་སོགས་པ་གསལ་བར་བསྟན་པ་ཡིན་ནོ། ། དེ་ཡང་འདིའི་སྒྲུབ་རྟེན་གྱི་ངོ་བོ་ནི་རབ་ཏུ་ཞེས་སོགས་ཏེ། རབ་ཏུ་སྒྲུབ་པ་ལ་ཞེས་བྱ་བ་ནི་རང་གི་སྔགས་རྒྱས་དཀྱིལ་འཁོར་ནང་དུ་ཞུགས་ནས་རྡོ་རྗེ་སེམས་དཔའ་སོགས་དང་ཐ་མི་དད་དུ་སྒྲུབ་པའོ། །
ཕྱིར་འབྱུང་བར་བྱའོ་ཞེས་བྱ་བ་ནི་དེ་ལྟར་ཞུགས་ནས་སྒྲུབ་ཟིན་པའི་རྗེས་སུ་རང་ཉིད་རྡོ་རྗེ་སེམས་དཔའི་རྣམ་པས་གཙོ་བོའི་ཐུགས་ཁ་ནས་ཕྱིར་འབྱུང་བའོ། ། དེ་བས་ན་ཕྱིར་འབྱུང་ཞེས་བྱ་བས་ནི་ནང་དུ་འཇུག་པ་ཡང་སྟོན་པ་ཡིན་ནོ། ། དེ་ནས་དཀྱིལ་འཁོར་བསྟན་པ་ལ་སོགས་པའི་དོན་དུ་བཟླས་པ་བྱ་བ་ནི་དེ་ཉིད་སྣང་བར་དེའི་རྗེས་ལ་ཇི་སྲིད་དཀྱིལ་འཁོར་མངོན་སུམ་དུ་མཐོང་བར་འགྱུར་བའམ། སྒྲའམ་གཟུགས་ལ་སོགས་པའི་མཚན་མ་ཐོབ་པར་འགྱུར་བ་དེ་སྲིད་ཀྱིས་བར་དུ་བཟླས་བརྗོད་དང་བསྒོམ་པ་བྱའོ། ། དཀྱིལ་འཁོར་ཐམས་ཅད་དུ་རྡོ་རྗེ་སློབ་དཔོན་གྱི་དེ་བཞིན་དུ་ལས་ཇི་སྲིད་བགྱིའོ་ཞེས་སྦྱོང་རྒྱུད་ཚེ་དཔག་མེད་ཀྱི་སྐབས་དང་མཐུན་པར་འདི་དཀྱིལ་འཁོར་ཐམས་ཅད་དུ་སློབ་དཔོན་གྱི་བྱ་བར་གསུངས་པའི་རྗེས་སུ་སློབ་ལ་འཇུག་པའི་ཆོ་ག་འབྱུང་བ་འདིས་བསྟན་པ་ཡིན་ནོ། ། དེ་ན་ཡོ་ག་རྒྱས་པའི་ཉམས་ལེན་འདི་ལྟར་གསུངས་པའི་དེའི་དོན་དང་མཐུན་པར་སྦྱོར་ཚུལ་འོག་ཏུ་ཡང་ཤེས་པར་བྱའོ། ། གཉིས་པ་ནི་རྒྱུད་ཚེ་དཔག་མེད་ཀྱི་སྐབས་སུ་དཀྱིལ་འཁོར་བྲིས་ཤིང་རྒྱན་བཀྲམ་པའི་རྗེས་སུ་རང་ཉིད་དཀྱིལ་འཁོར་ཁང་པར་ཞུགས་ནས་ཡེ་ཤེས་པ་སྤྱན་འདྲེན་གྱི་མཚོན་པའི་སྒྲུབ་མཆོད་བསྟན་པའི་མཇུག་ཏུ། དེ་ནས་བདག་ཉིད་དུ་དབང་བསྐུར་ཏེ་ཞེས་བདག་འཇུག་བླང་བ་བསྟན་པའི་རྗེས་ཐོགས་སུ། སྐྱིལ་མོ་ཀྲུང་བཅས་ནས་འདུག་པ་སྟོང་ཕྲག་བརྒྱར་བཟླས་ན། དེ་བཞིན་གཤེགས་པའམ།
རྡོ་རྗེ་འཛིན་པའམ། འཕགས་པ་སྤྱན་རས་གཟིགས་དབང་ཕྱུག་ཀྱང་རུང་སྟེ། མངོན་སུམ་དུ་མཐོང་ནས་ཅི་འདོད་པའི་མཆོག་སོ་སོ་ཐོབ་པར་འགྱུར་རོ། ། ཅི་དེ་མཉམ་པར་མ་བཞག་ན་ནི། དེའི་ཚེ་ཡིད་ཀྱི་ལས་ཐམས་ཅད་ནུས་པར་འགྱུར་རོ། ། དེ་ནས་རྡོ་རྗེ་འཛིན་མའི་ཕྱག་རྒྱ་བཅས་ནས། ཨོཾ་བཛྲ་དྷ་ར་ཞེས་པ་ནས། ཨཏྨ་ཀོ྅ཧཾ་ཞེས་པའི་བར་གྱི་རྗེས་སུ་ང་རྒྱལ་བསྐྱེད་ལ་སློབ་མ་གཞུག་པར་བྱའོ་ཞེས་གསུངས་པ་འདིས་འདས་པའི་དཀྱིལ་འཁོར་སྤྱིའི་སྒྲུབ་རྟེན་དང་། ཚེ་དཔག་མེད་རང་གི་ཆོ་གའི་ཁྱད་ཆོས་འགའ་ཞིག་སྟོན་ཚུལ་གཉིས་ལས། དང་པོ་ནི།
སྐྱིལ་ཀྲུང་དུ་འདུག་པས་ལུས་ཀྱི་ཀུན་སྤྱོད་བསྟན། སྟོང་ཕྲག་བརྒྱད་བཟླས་ན་ཞེས་པས་ཐོག་མར་དཀྱིལ་འཁོར་གསལ་འདེབས་དང་། རྗེས་སུ་བརྟན་བྱེད་ཀྱི་བཟླས་པ་གཉིས་ཀ་བསྟན། དེ་ནས་རྡོ་རྗེ་འཛིན་མའི་ཞེས་པ་ནས། ང་རྒྱལ་བསྐྱེད་ལ་ཞེས་པའི་བར་གྱིས་བདག་ཉིད་དཀྱིལ་འཁོར་དུ་ཞུགས་ནས་སྔགས་དེ་དག་བརྗོད་ཅིང་རིགས་ལྔའི་ང་རྒྱལ་བཟུང་བ་བསྟན། བར་གྱི་དེ་བཞིན་གཤེགས་པ་སོགས་ཀྱིས་སྒྲུབ་བཟླས་ཀྱི་མཚན་མ་ཏིང་ངེ་འཛིན་གྱི་བྱེ་བྲག་གི་དངོས་གྲུབ་ཀྱི་དབྱེ་བ་དང་བཅས་པ་བསྟན་ལ། རང་ཉིད་གཙོ་བོའི་ཐུགས་ཀ་ནས་རྡོ་རྗེ་སེམས་དཔའི་རྣམ་པས་དཀྱིལ་འཁོར་གྱི་ཕྱིར་འབྱུང་བ་ནི། མེ་ལྟར་འབར་བ་འདིའི་སྐབས་ལས། དེ་ནས་མཆོད་དེ་ལངས་ནས་ཀྱང་། ཚོགས་སྤྱན་རྡོ་རྗེ་སེམས་དཔའ་ཡི། །
ཚུལ་དུ་གནས་པས་འབྱུང་བར་བྱ། ། ཞེས་གསུངས་པ་འདིས་བསྟན་ཏེ། དེ་དག་ཀྱང་གོང་གི་ཡོ་ག་རྒྱས་པའི་ཉམས་སུ་ལེན་ཚུལ་དེ་དག་དང་སྦྱར་བས་ངེས་པའི་ཤེས་པ་ཡང་དག་པར་བསྐྱེད་པར་འགྱུར་རོ། ། གཉིས་པ་ཚེ་དཔག་མེད་རང་གི་ཁྱད་ཆོས་རྣམས་སྟོན་ཚུལ་ནི། གཞུང་འདི་དག་གི་གོང་མཆན་དུ། ། ཚེ་སྒྲུབ་ཀྱི་དབང་དུ་བྱས་ཞེས་དང་། དཀྱིལ་འཁོར་གཞན་ལས་ཁྱད་པར་རོ། ། ཞེས་པ་དང་། སློབ་མ་རྣམས་རིགས་ལྔ་ལྟར་ཞེས་འབྱུང་བ་ལྟར་སློབ་མ་འཇུག་པའི་སྔགས་རྒྱ་ཏིང་ངེ་འཛིན་དང་ཚེ་སྒྲུབ་བྱེད་ཚུལ་དེའི་མཚན་མ་དང་བཅས་པ་སྟོན་པ་ཡིན་ཏེ། ཞིབ་ཏུ་སྦྱོང་དཀྱིལ་གྱི་ལག་ལེན་རྣམས་སུ་ཤེས་པར་བྱའོ། །
གསུམ་པ་ནི། རྗེ་བཙུན་གྱི་འོད་ཟེར་དུ་བདག་འཇུག་གི་རྗེས་ཐོགས་སུ། དེ་ནས་ཚེ་དཔག་མེད་ནས་བཤད་པའི་དཀྱིལ་འཁོར་ལ་དམིགས་པའི་བཟླས་པ་བག་ཙམ་གཅིག་བྱས། དེ་ནས་རྡོ་རྗེ་འཛིན་མའི་ཕྱག་རྒྱ་བཅིངས་ལ་རང་ཉིད་རིགས་ལྔ་སོ་སོའམ་རྡོ་རྗེའི་སེམས་དཔའི་ང་རྒྱལ་དྲན་པས། ཨོཾ་བཛྲ་དྷ་ར་ཞེས་པ་ནས་ཨཏྨ་ཀོ྅ཧཾ་གི་བར་དུ་བགྲང་ནས། ཞེས་པ་ང་རྒྱལ་དྲན་པར་བྱས་ལ་འདིར་སློབ་མའི་བྱ་བ་ལ་འཇུག་པར་བྱའོ་ཞེས་ཚེ་དཔག་མེད་ཀྱི་སྐབས་དེ་འདིར་སྦྱར་ནས་གསུངས་པ་དེས་ནི། གོང་དུ་གཞུང་དེ་དཀྱིལ་འཁོར་དྲུག་གི་སྒྲུབ་བརྟན་སྟོན་ཚུལ་ལ་སྦྱར་ནས་བཤད་པ་ཇི་ལྟ་བ་བཞིན་སྟོན་པ་ཡིན་ལ། དེ་ཡང་དཀྱིལ་འཁོར་ལ་དམིགས་ལ་བཟླས་པ་བག་ཙམ་བྱ་ཞེས་པས་དཀྱིལ་འཁོར་གསལ་འདེབས་ཀྱི་བཟླས་པ་བསྟན། དེ་ནས་རྡོ་རྗེ་འཛིན་མའི་ཕྱག་རྒྱ་བཅིངས་ལ་ཞེས་པས་དེའི་སྔགས་རྒྱས་རང་ཉིད་དཀྱིལ་འཁོར་ནང་དུ་འཇུག་པ་བསྟན། ང་རྒྱལ་དྲན་པས་ཞེས་དང་།
ང་རྒྱལ་དྲན་པར་བྱ་ཞེས་པས། གང་གིས་ན་རང་ཉིད་ཀྱིས། གང་གིས་ནི་རིགས་ལྔ་སོགས་ཀྱིས། ཇི་ལྟར་ན་ཨོཾ་བཛྲ་དྷ་ར་སོགས་བརྗོད་ནས་ཞེས་བསྟན་ནོ། ། སློབ་མའི་བྱ་བ་ལ་འཇུག་པར་བྱའོ་ཞེས་པས་རང་རྡོ་རྗེ་སེམས་དཔའི་རྣམ་པས་ཕྱིར་འཐོན་པ་བསྟན་ཏེ། སློབ་མའི་བྱ་བ་བྱེད་པ་ལ་དཀྱིལ་འཁོར་ནང་ནས་འཐོན་དགོས་ཤིང་། བྱ་བ་དེ་བདག་བསྐྱེད་ཀྱི་ལྷའི་ང་རྒྱལ་གྱིས་བྱེད་དགོས་པའི་ཕྱིར། དེ་ནས་སྒོར་འདུག་ནས་དཀྱིལ་འཁོར་བརྟན་བྱེད་སོགས་ཀྱི་དོན་དུ་ལྷ་སྔགས་ཚང་བར་བཟླ་བ་ནི་མེ་ལྟར་འབར་བའི་སྐབས་སུ། དེ་ནས་སྔགས་མཁན་སྒོ་སྒོར་ཡང་། ། དེ་ཉིད་སྲན་ལྡན་བསྙེན་པར་བྱ། །
ཞེས་པའི་གོང་མཆན་དུ་ལྷའི་རྣལ་འབྱོར་དང་ལྡན་པས་དཀྱིལ་འཁོར་གྱི་ནང་ནས་ཞུགས་ལྷ་ཚངས་པའི་བཟླས་སྒོམ་ཚང་བར་བྱ་ཞེས་འབྱུང་བས་བསྟན་ཏེ། དེ་ལ་དཀྱིལ་འཁོར་དེ་ཉིད་ཀྱིས་རང་ཆོས་སྐུར་འབྱོར་ཚུལ་ཅུང་ཟད་ཀྱང་ཡོད་དོ། ། དེའི་རྗེས་སུ་འདོད་དོན་ཞུ་བ་ནི། འོད་ཟེར་དུ་བདག་བསྐྱེད་བཟླས་པའི་མཇུག་ཏུ་སྨོན་ལམ་བཏབ་ལ་ཞེས་འབྱུང་བ་ལྟར། མཆོད་སྦྱིན་བསྲེག་སོགས་ཆོ་ག་ཐམས་ཅད་ཀྱི་མཇུག་ཏུ་དེ་དག་དང་མཐུན་པའི་འདོད་དོན་གསོལ་བཏབ་འབྱུང་བ་ནི་ངེས་པ་ཅན་ཡིན་པས་དེས་ཤེས་སོ། ། དེ་ལྟར་དེ་དག་གི་སྦྱོར་ཚུལ་ཡང་འདི་ལྟར་ཡིན་ཏེ། ཡོ་ག་རྒྱས་པར་བཤད་པ་དེ་དག་གི་དོན་བསྡུས་ཤིང་ཆ་མཐུན་པར་སྦྱོང་རྒྱུད་དུ་འབྱུང་བ་ཡིན་ཏེ། དེ་དེའི་ཆ་མཐུན་ངེས་པ་བསྐྱེད་པའི་བཤད་རྒྱུད་ཡིན་པའི་ཕྱིར། སྦྱོང་རྒྱུད་དུ་བཤད་པའི་དགོངས་པ་ཇི་ལྟ་བ་བཞིན་འོད་ཟེར་དུ་འབྱུང་བ་ཡིན་ཏེ། དེ་དེའི་དགོངས་པ་འགྲེལ་བྱེད་ཀྱི་བསྟན་བཅོས་ཡིན་པའི་ཕྱིར།
འོད་ཟེར་དུ་བཤད་པའི་ལག་ལེན་ཕྱིན་ཅི་མ་ལོག་པ་མཐའ་ཡས་སུ་འབྱུང་བ་ཡིན་ཏེ། དེ་དེའི་མཐོང་རྒྱུད་སོགས་ཀྱི་ཉམས་ལེན་སྟོན་བྱེད་ཀྱི་ཆོག་བསྒྲིགས་ཡིན་པའི་ཕྱིར། དེ་ན་དེ་དབང་དེ་ལྟར་ཤེས་ན་སྒྲུབ་པ་རྒྱས་བསྡུས་ཀྱི་དབྱེ་བ་ཤེས་པས་སྒྲུབ་པའི་སྐབས་ལ་མི་རྨོངས་ཤིང་དེའི་ཆོ་གའི་རབ་དབྱེ་ཤེས་པས་སྒྲུབ་པའི་ཆོ་ག་ལ་མི་རྨོངས་ལ། རྡོ་རྗེ་སྒྲུབ་པ་དང་བདག་སྒྲུབ་ངོ་བོ་ཤེས་པས་སྒྲུབ་པའི་མིང་དོན་ལ་མི་རྨོངས་པར་སྒྲུབ་པ་དོན་ཅན་དུ་འགྱུར་བ་ཡིན་ནོ། ། དེས་ན་འདིར་འདི་ལྟར་ཤེས་པར་གྱིས་ལ་ད་ཕྱིན་ཆད་རྟོག་ངན་གྱི་ཕྲེང་བས་བློ་ངན་གྱི་ལུས་མཛེས་པར་བྱས་ནས། མངོན་སུམ་གྱི་དཀྱིལ་འཁོར་ལ་བརྫུན་གྱི་མཆོད་པ་འབུལ་བ་བརྩོན་པར་མ་བྱེད་ཅིག གཞན་ཡང་ཀུན་རིག་གི་ཆོ་ག་རྩོམ་ཞིང་འཆད་པར་རློམ་པ་མང་པོས་ཀྱང་། བདག་སྒྲུབ་པའི་རིམ་པ་ཟབ་མོ་འདི་ལྟ་བུ་དོར་ནས་དཀྱིལ་འཁོར་གྱི་སྒོ་དྲུང་ཉིད་དུ་སྔར་བརྗོད་ཅིང་རིགས་ལྔ་སོགས་ཀྱི་ང་རྒྱལ་འཛིན་པ་ཙམ་ལ་སྙིང་པོར་བྱས་པར་སྣང་སྟེ། དེ་དག་ནི་ཆོས་རྗེ་ས་པཎ་གྱིས། དང་པོ་མཁས་པར་མི་སློབ་པར། །
ཕྱིས་ནས་སློབ་མ་བསྡུད་པར་མཐོང་། ། དེ་ཡི་དབང་གིས་གསང་སྔགས་ལ། ། འཁྲུལ་པའི་རྣམ་གཞག་དུ་མ་བྱུང་། ། ཞེས་གསུངས་པ་དང་མཐུན་པ་ཡིན་ནོ། ། གཉིས་པ་སློབ་མའི་ཆོ་ག་ལ་རྩོད་འཁྲུལ་སྤང་བ་ལ་གཉིས། ཚེ་ལྡན་དང་ཚེ་འདས་ཐུན་མོང་གི་དབང་བསྐུར་བ་ལ་སྤང་བ་དང་། ཁྱད་པར་ཚེ་འདས་ཀྱི་ཆོག་རིམ་སྤང་བའོ། ། དང་པོ་ནི། ཡོན་གསོལ་ཞེས་སོགས་ཤླཽ་ཀ་གཅིག་སྨོས་ཏེ། དེ་བཤད་པ་ལ་དོན་དྲུག་གི་དང་པོ།
ཐོག་མར་སློབ་མས་མཎྜལ་ཕུལ་ནས་གསོལ་བ་བཏབ་པ་འོད་ཟེར་སོགས་སུ་རྗེ་བཙུན་གྱིས་སྤྱི་འགྲོའི་ཆོས་ཡིན་པ་ལ་དགོངས་གསལ་བར་མ་གསུངས་ཏེ། མཐའ་ཡས་སུ་གསལ་བར་མཛད་པ་ཁ་ཅིག་ན་རེ། དེ་ལྟ་བུའི་ཡོན་གསོལ་དེ་འདིར་རྗེ་བཙུན་གྱིས་མ་བཤད་པས་བྱེད་པར་མི་རིགས་ལ་འདིར་བླ་མ་རྣམས་ནི་རྡོ་རྗེ་འཛིན་མའི་ཕྱག་རྒྱས་ཡོན་བཟུང་ནས། མཇུག་སྔགས་བརྗོད་པས་ཡོན་གསོལ་གྱི་དོན་འགྲུབ་པར་བཞེད་པ་ནི་སྤྱི་ཆིངས་སུ་ཕྱག་རྒྱ་དེ་འདིར་བསྟན་པའི་ཤུགས་ལ་སྔགས་དེ་རྟོགས་པས་དེའི་དགོངས་པ་ཡིན་ཅིང་ཕྱག་ལེན་ལ་མཛད་དོ། ། དེ་ཡང་བདག་འཇུག་དང་ཚེ་འདས་དུས་དེས་ཆོག་ཀྱང་། ཚེ་ལྡན་ལ་ངེས་པའི་ཕྱིར་དུ་མཎྜལ་གསོལ་བཏབ་མཛད་དོ་ཞེས་རང་བཟོའི་འཕྲེང་བ་བརྫུན་དང་། སྨྲ་ངན་གྱི་སྔགས་མང་དུ་འདྲེན་པར་བྱེད་དོ། ། དེ་ལ་འདི་ལྟར་བྱ་སྟེ། འོ་ན་ཁྱེད་རང་གི་ལག་ལེན་ལ་ཚེ་ལྡན་མཎྜལ་གསོལ་བཏབ་བྱེད་པ་དེ་ཡང་མི་འཐད་པར་ཐལ། དེ་ལྟ་བུ་རྗེ་བཙུན་གྱི་མ་བཤད་པའི་ཕྱིར།
ཁྱེད་རང་གི་ལུགས་ལ་དེའི་དགོངས་པ་ལས་གཞན་དུ་འགྱུར་བའི་ཆོ་ག་ལྷག་པོ་བྱས་འདུག་པའི་ཕྱིར། གཞན་ཡང་ཁྱེད་རང་སྙིང་པོར་ཚེ་འདས་ལ་མཎྜལ་ཕུལ་བར་བཤད་པ་དེ་ཡང་མི་འཐད་པར་ཐལ། དེ་ལ་དེ་མི་དགོས་བཞིན་དུ་བྱས་འདུག་པའི་ཕྱིར། གཞན་ཡང་རྡོ་རྗེ་འཛིན་མའི་ཕྱག་རྒྱ་གང་བཅའི་སྐབས་སུ་འཇུག་སྔགས་བརྗོད་པ་འབྱུང་ན་སེམས་བསྐྱེད་ཀྱི་སྐབས་སུའང་སྔགས་བརྗོད་དགོས་པར་ཐལ། དེས་ན་ཕྱག་རྒྱ་དེ་བཅའ་བ་ཡོད་པའི་ཕྱིར། དེས་ན་སྤྱི་ཆིངས་ཀྱི་དེ་ནི་ལུས་ཀྱི་བཀོད་པ་གསལ་འདེབས་ཙམ་ཡིན་གྱི། དེས་ཡོན་གསོལ་གྱི་དོན་གྲུབ་པའི་རྒྱུ་མཚན་དང་བཤད་ཁུང་གང་ཡང་མེད་ཅིང་དེར་འཇུག་སྔགས་བརྗོད་པའང་རང་བཟོ་ཁོ་ན་ཡིན་ཏེ། དེ་ལ་ཤེས་བྱེད་ཅི་ཡང་མེད་པའི་ཕྱིར། ། དེས་ན་སྔ་རབས་ཀྱི་མཁས་པ་རྣམས་ཀྱིས་སྦྱོང་རྒྱུད་ཀྱི་སྟོན་པ་ལ་འཁོར་རྣམས་ཀྱིས་མེ་ཏོག་སོགས་ཡོན་ཕུལ་ནས་གསོལ་བ་བཏབ་པ་མང་དུ་འབྱུང་བ་རྣམས་ཀྱི་དགོངས་པ་རྗེས་འཇུག་གི་ཉམས་ལེན་དུ་མཎྜལ་གསོལ་བཏབ་མཛད་པ་ནི་གསང་སྔགས་སྤྱིའི་བཤད་པ་དང་མཐུན་པ་ཡིན་པས་ཆེས་ལེགས་པའོ། ། གཉིས་པ་འཇུག་པའི་སྐབས་སུ་མང་པོ་དག་འོད་ཟེར་གྱི་དངོས་བསྟན་ལྟར་རིགས་ལྔའི་སྡོམ་བཟུང་གཏན་མེད་པ་ནི་གནད་མ་གོ་བ་ཡིན་པས་མི་འཐད་དེ།
རྗེ་བཙུན་གྱིས་འོག་ཏུ་སློབ་དཔོན་གྱི་དབང་བསྐུར་ན་འདིར་བྱེད་དགོས་པར་བཤད་པ་དང་འགལ་བའི་ཕྱིར། དེས་ན་འོད་ཟེར་དུ་མེད་པ་ནི་འཇུག་པའང་སློབ་མའི་དབང་ཙམ་ལས་མི་བསྐུར་ན་མི་དགོས་པ་ལ་དགོངས་པ་ཡིན་ཏེ། ། དེ་ཉིད་འཇུག་པ་དང་དབང་ཙམ་གྱིས་ཤེས་པའོ། ། ཡང་བྱིན་རླབས་སྐབས་སུ་རྒྱུད་གསལ་མཁན་པོ་ན་རེ། འདིར་གནས་གསུམ་པོ་ཙམ་ལས་ཉེར་གཉིས་བྱིན་གྱིས་རློབས་པ་ལ་ཤེས་བྱེད་མེད་གསུངས་པ་ནི་མི་འཐད་དེ། དེ་རྣམས་ཀྱིས་བྱིན་རླབས་ཞེས་པའི་མནའ་མཆན་དུ་གནས་ཉེར་གཉིས་སམ་བཅུ་གཉིས་བྱིན་གྱིས་རླབས་པ་འགལ་བའི་ཕྱིར། ཡང་དེ་ཉིད་ན་རེ། རྒྱུད་དུ་བསྲུང་བ་བྱས་ནས་བརྟུལ་ཞུགས་སྡོམ་པ་བྱིན་ཞེས་གསུངས་པས་ཁྲོ་བོའི་སྔགས་རྒྱས་བསྲུང་བ་བྱས་པའི་རྗེས་སུ་རིགས་ལྔའི་སྡོམ་བཟུང་བྱེད་དོ་ཞེས་གསུངས་སོ། །

དེའང་མི་འཐད་དེ། བསྲུང་བ་བྱས་ནས་ཞེས་པ་ནི། དེ་ཡན་གྱིས་སྟ་གོན་བསྟན་པ་ཡིན་པས་དེ་སྔོན་དུ་འགྲོ་བར་བྱས་ནས་ཞེས་པའི་དོན་ཡིན་ལ། བརྟུལ་བཞུགས་སྡོམ་པ་བྱིན་ཞེས་བྱ་བས་ནི་སྟ་གོན་དེའི་རྗེས་ལ་དངོས་གཞི་དབང་བསྐུར་ཏེ་བརྟུལ་ཞུགས་སྡོམ་པ་སྦྱིན་པར་བྱའོ་ཞེས་བྱ་བའི་དོན་ཡིན་པའི་ཕྱིར། ཡང་མི་ཤེས་བཞིན་དུ་རྩོད་པར་འདོད་པ་ཁ་ཅིག་ན་རེ། མཐའ་ཡས་སུ་གདོང་བཅིང་བ་དང་མེ་ཏོག་གཏད་པའི་སྔགས་ལ། ཨ་ཁཾ་ཝི་ར་ཧཱུྃ་ཞེས་བཤད་པ་དེ་རྗེ་བཙུན་གྱི་ལུགས་ཡིན་པ་མི་འཐད་ཟེར་རོ། ། དེ་ནི་མི་འཐད་དེ། འདིའི་སྐབས་དེ་གཉིས་སུ་རྗེ་བཙུན་གྱིས་སྔགས་དེ་དངོས་སུ་མ་གསུངས་པ་ནི་དམིགས་བསལ་ཡོད་པ་རྣམས་མ་གཏོགས་པའི་དཀྱིལ་འཁོར་ཀུན་ལ་སྤྱི་ཁྱབ་ཏུ་འགྲོ་བ་ལ་དགོངས་པ་ཡིན་གྱི། འདིར་མི་དགོས་པའི་མི་རུང་ནས་བཞག་པ་མ་ཡིན་པའི་ཕྱིར། གཞན་དུ་ན་འདིར་གདོང་བཅིང་བ་ལ་སྔགས་མེད་པ་དང་རྣམ་སྣང་མངོན་བྱང་གི་ཆོས་བཤད་ཀྱི་ཚིག་རྣམ་ཀྱང་མི་རུང་བ་ལ་ཐལ་བའི་སྐྱོན་དུ་འགྱུར་རོ། །
དེས་ན་དཔའ་བོའི་འབྲུ་ལྔ་འདི་དེ་གཉིས་ཀྱི་སྔགས་སུ་འབྱུང་བའི་རྒྱུ་མཚན་ཤེས་ན། དེ་ལྟ་བུའི་ལོག་རྟོག་མི་འབྱུང་བ་ཡིན་ནོ། ། ཡང་དེ་ན་རེ། བཛྲ་ཨ་དྷི་ཏིཥྛའི་སྔགས་ཀྱིས་སློབ་མ་རྡོར་སེམས་སུ་བསྒོམ་པར་བཤད་པའང་རྗེ་བཙུན་གྱི་ལུགས་མིན་ཏེ། སྔགས་དེས་དེ་ཕྱག་རྒྱ་བཅིང་བ་དང་། མེ་ཏོག་བཟུང་བའི་སྔགས་སུ་བཤད་པའི་ཕྱིར་རོ། ། ཞེས་ཟེར་རོ། ། དེ་ལྟར་དཀྱིལ་འཁོར་དུ་འཇུག་ཚུལ་གྱི་རྣམ་གཞག་ཙམ་ཡང་མ་ཆགས་པའི་ཚིག་ཏུ་སྣང་བས་མི་འཐད་དེ། དེ་ན་ཡོ་ག་རྒྱས་པར་སྒོ་བ་བཞིའི་ང་རྒྱལ་གྱིས་སྒོ་བཞི་ནས་འཇུག་པ་དང་། ཡེ་ཤེས་འབེབས་པའི་རྟེན་གསལ་འདེབ་པར་གསུངས་པ་དེ་བསྡུས་པའི་སྐབས་འདིར་རྡོ་རྗེ་སེམས་དཔའི་ང་རྒྱལ་གྱིས་འཇུག
དཀྱིལ་འཁོར་དུ་བཞུགས་པའི་རྟེན་དེ་ལ་ཡེ་ཤེས་དབབ་པར་བྱ་ཞེས་བྱ་བར་དགོངས་པ་ཡིན་པའི་ཕྱིར། གཞན་དུ་ན་ཡེ་ཤེས་དབབ་པའི་རྟེན་གསལ་གདབ་པའི་ཆོ་ག་ཡང་མེད་པར་འགྱུར་རོ། ། དེས་ན་ཁྱོད་ཀྱིས་རྗེ་བཙུན་གྱི་ལུགས་མིན་ཞེས་པའི་སྡོམ་ཚིག་དེ་འདྲ་ནི་ཚུལ་དེ་དག་རྗེ་བཙུན་གྱི་གསུང་རབ་ཀུན་ཏུ་འགེགས་པའི་ཐན་སྐད་དུ་འགྱུར་བས་བློ་ཞི་བར་གྱིས་ལ་སྨྲོས་ཤིག ཡང་ཆོས་རྗེ་བུས་འཇུག་པ་རྣམས་རྡོར་དབྱིངས་ལྟར་མཛད་པ་དང་། འཕྲེང་མཛེས་མཁན་པོ་སོགས་ཁ་ཅིག ཡེ་ཤེས་དབབ་པའི་སྐབས་སུ། ཡོ་ག་རྒྱས་པ་ལྟར་གསོལ་གདབ་བྱེད་པ་དང་། འདི་ནི་རྡོ་རྗེའི་དམ་ཚིག་སྟེ་ཞེས་སོགས་ཀྱི་ཚིག་བརྗོད་པ་ནི་མི་འཐད། འདིར་དེའི་ཆོ་ག་རྒྱས་པ་ཇི་ལྟ་བཞིན་བྱེད་པ་བསྡུས་པ་འདིའི་རྒྱུད་གཞུང་རྣམས་ཀྱི་དགོངས་པ་མ་ཡིན་པའི་ཕྱིར་དང་། རྒྱུད་འདིར་འདི་ཉིད་ཀྱི་འཇུག་པའི་ཆོས་རྣམས་ཚང་བར་གསུངས་པའི་ཕྱིར།
གསུམ་པ་སྔགས་དབང་ལ་རྒྱུད་གསལ་མཁན་པོ་ནི་རིགས་ལྔའི་སྔགས་ཚན་གཉིས་ཀྱིས་གནས་གསུམ་བྱིན་གྱིས་བརླབས་ཙམ་ལས། རྩ་རིག་དང་། ཤ་བྷ་གཉིས་ལས། སརྦ་བིད་ཀྱི་སྔགས་མེད་པས་སྔགས་དབང་གི་རྟེན་མེད་གསུངས་ཤིང་། འཕྲེང་མཛེས་མཁན་པོ་ཡང་སྔགས་དབང་ཀུན་མེད་ཀྱང་རུང་ལ། ཞེས་གསུངས་ལ་མི་མཛད་པ་རྣམས་ནི་ཡང་དག་པ་མ་ཡིན་ཏེ། སྦྱོང་རྒྱུད་དུ། མོས་པ་རྟེན་དང་ལྡན་པས་དམ་བཅས་ནས། ། སརྦཱ་བིད་ཀྱིས་ཇི་ལྟར་དབང་བསྐུར་ཏེ། ཞེས་འཇུག་པའི་རྗེས་སུ་དམ་ཚིག་དང་སྡོམ་པ་ལ་མོས་ཤིང་།
དེ་ལེན་པར་དམ་བཅས་པ་ལ་རིག་པ་ཐམས་ཅད་ཀྱི་དབང་བསྐུར་བར་གསུངས་པ་དང་འགལ་བའི་ཕྱིར་དང་། དབང་འདི། འདི་སྐབས་ཀྱི་རྟེན་དང་བརྟེན་པ་ཐམས་ཅད་ཀྱི་ས་བོན་འཇོག་བྱེད་ཡིན་པས་ཆད་ན་སྐྱོན་ཆེན་པོར་འགྱུར་བའི་ཕྱིར་དང་། སརྦ་བིད་ཀྱི་དོན་རིགས་ཐམས་ཅད་ཀྱི་བདག་ཉིད་སྔགས་བཅུ་གསུམ་པོ་འདི་ལ་བླ་མ་གོང་མ་རྣམས་ཀྱིས་བཤད་པ་ལྟར་ཡིན་གྱི། ཁྱེད་འདོད་པ་ལྟར་སརྦཱ་བིད་ཡོད་མེད་དང་། དེ་ནས་བྱིན་རླབས་བྱེད་པ་ཙམ་དང་། ཀུན་རིག་གི་དབང་བསྐུར་བའི་དམ་ཚིག་ཙམ་དུ་འཆད་པའི་ཤེས་བྱེད་ཚད་ལྡན་གང་ཡང་མེད་པའི་ཕྱིར་དང་། དེས་ན་ཁྱེད་རང་གི་དེ་ན་ས་སྐྱ་པའི་རྗེ་བཙུན་ཆེན་པོ་འཇམ་པའི་རྡོ་རྗེ་ལ་ཐེ་ཚོམ་མེད་པར་བརྒོལ་ནས་རྒྱུད་ལ་རང་དགར་ཞུགས་པའི་གཟུ་ལུམ་ཁོ་ནར་སྣང་བས་རྗེས་འབྲང་རྣམས་ཀྱིས་བླང་བ་བྱ་བར་རིགས་པ་མ་ཡིན་ནོ། ། བཞི་པ་སློབ་མའི་དབང་གི་སྐབས་སུ། འཕྲེང་མཛེས་མཁན་པོས་ཡོ་ག་རྒྱས་པ་ལྟར་སློབ་མ་ལྷར་བསྐྱེད་པ་ལ་མཆོད་ནས་བཀྲ་ཤིས་བྱེད་པ་དང་།
ཁྱད་པར་བུམ་པའི་དབང་གི་སྐབས་སུ་བཛྲ་ཀ་ལ་སོགས་རྗེས་སུ་ལྷ་ཐམས་ཅད་ཀྱི་སྙིང་པོའི་མཇུག་ཏུ་བཛྲ་ཨ་བྷི་ཥིཉྩ་བཏགས་པའི་རྗེས་སུ་ཆུ་དབང་རྒྱས་པ་བསྐུར་བ་ནི། ཆོ་ག་གཞན་མང་པོ་དང་འདྲེས་པའི་ལག་ལེན་ཡིན་གྱི་འདིར་འོད་ཟེར་སོགས་འདིའི་གཞུང་ཚད་ལྡན་གང་ནས་ཀྱང་དེ་ལྟ་བུ་བཤད་པ་མེད་ཅིང་དོན་ལ་ཐོབ་པའི་རྒྱུ་མཚན་ཡང་མེད་པས་ཡང་དག་པ་མ་ཡིན་ནོ། ། གལ་ཏེ་འདི་ནི་འཇིག་རྟེན་པའི་དཀྱིལ་འཁོར་རྣམས་སུ་ལྷ་སྔགས་ལ་བཛྲ་ཨ་བྷི་སོགས་བཏགས་པའི་ཆུ་དབང་དེ་འདིའི་ཤེས་བྱེད་དུ་འདྲེན་པ་ཡིན་ན་ནི་མི་འཐད་དེ། དེ་དང་འདིའི་བུམ་པའི་དབང་བསྐུར་ཚུལ་གྱི་དགོངས་པའང་མི་འདྲ་ཞིང་། དེ་རྣམས་བུདྡྷའམ་བཛྲ་ཀ་ལ་སོགས་ཀྱི་མེད་པས་འདྲ་ན་འདིར་ཡང་བུདྡྷ་ཀ་ལ་སོགས་བཞག་དགོས་པར་འགྱུར་བ་སོགས་ཧ་ཅང་ཐལ་ཆེས་པར་འགྱུར་རོ། ། དེས་ན་འདིར་ཡོད་པའི་སྒོ་སྔགས་དབང་བསྐུར་བ་བོར་ནས་མེད་པའི་ནང་སློབ་མ་ལྷར་བསྐྱེད་པ་སོགས་དང་། ཆུ་དབང་རྒྱས་པ་བསྐུར་བའི་ཆོ་ག་འདི་ནི། ས་སྐྱ་པའི་རྗེས་འབྲང་རྣམས་ཀྱི་བཞད་གད་ཀྱི་གནས་སུ་རིག་པར་བྱ་བ་ཡིན་གྱི། ལག་ཏུ་བླང་བ་མ་ཡིན་ནོ། ། ཡང་གལ་ཏེ་འདིར་བཀྲ་ཤིས་ཀྱི་ཚིགས་བཅད་བརྗོད་པ་ཙམ་ལ་འགལ་བ་མེད་དོ་ཞེ་ན།
འོ་ན་བཟང་སྤྱོད་སྨོན་ལམ་བརྗོད་ཀྱང་འགལ་བ་མེད་པར་ཐལ། བཀྲ་ཤིས་དང་སྨོན་ལམ་དེ་འདྲ་བ་ཆོས་རྗེ་ས་པཎ་གྱི་བཤད་པ་གང་ཞིག་འདིར་དབང་གི་སྔོན་དུ་དེ་བཞིན་བྱེད་པའི་ཤེས་བྱེད་མེད་པར་མཚུངས་པའི་ཕྱིར། ཡང་འདིར་རིགས་ལྔའི་ཕྱག་རྒྱས་དབང་བསྐུར་བའི་སྐབས་སུ་མཐའ་ཡས་སུ་དབང་བསྐུར་རིགས་ལྔའི་ཕྱག་མཚན་དང་། ཕྱག་མཚན་ལྔས་ཡུ་བ་བྱས་པའི་དྲིལ་བུ་བྱིན་ལ་ཞེས་གསུངས་པ་ལ་མི་ཤེས་པ་ཁ་ཅིག་ན་རེ། དེ་རྗེ་བཙུན་གྱི་ལུགས་མིན་ཏེ། འོད་ཟེར་དུ་རིགས་ལྔའི་ཕྱག་མཚན་ཙམ་ལས་དེས་ཡུ་བ་བྱས་པའི་དྲིལ་བུ་མ་གསུངས་པའི་ཕྱིར་ཞེས་ཟེར་རོ། ། དེ་ནི་རིག་དབང་ལྔའི་རྣམ་དབྱེ་ཙམ་ཡང་མ་ཆགས་པ་ཁོ་ནའི་ཚིག་ཏུ་སྣང་བས། དེ་ལ་འདི་སྐད་བརྡ་སྤྲད་པར་བྱ་སྟེ། དེ་ལ་སྤྱིར་རྣལ་འབྱོར་དང་རྣལ་འབྱོར་ཆེན་པོའི་རྒྱུད་དུ་རྡོ་རྗེའི་སློབ་མ་དང་སློབ་དཔོན་གྱི་དབང་སོ་སོར་གསུངས་ཞིང་། དེ་ལ་སློབ་མའི་དབང་ལ་གཙོ་ཆེ་བའི་དབང་དུ་བྱས་ན།
རིག་པའི་དབང་ལྔ་བརྟུལ་ཞུགས་དང་དྲུག་ཏུ་འབྱུང་བ་ཡིན་ལ། དེ་ཇི་ལྟ་བ་བཞིན་འདིར་ཡང་འབྱུང་བའི་དང་པོ་སློབ་མའི་དབང་དྲུག་ནི། བུམ་པ་ནི་ཆུའི་དབང་། དབུ་རྒྱན་དང་འཕྲེང་བ་དར་དཔྱང་གསུམ་ནི་ཅོད་པན་གྱི་དབང་། རིགས་ལྔའི་ཕྱག་མཚན་ནི་རྡོ་རྗེའི་དབང་། དེས་ཡུ་བ་བྱས་པ་ནི་དྲིལ་བུའི་དབང་། མིང་དབང་དེ་ཉིད་ཀྱི་དབང་སྟེ་རིག་པའི་དབང་ལྔ། སྣ་ཚོགས་རྡོ་རྗེ་ལས་བཞིའི་དབང་བསྐུར་བ་ནི་རྡོ་རྗེ་བརྟུལ་བཞུགས་ཀྱི་དབང་ཡིན་ཅིང་། དེའི་རིགས་ལྔ་ལ་བསྐུར་སྔགས་ལྔ་འབྱུང་བ་ནི་རིགས་བསྡུས་ཀྱི་དབང་དུ་བྱས་པ་ཡིན་ལ་དེ་དག་ཀྱང་ཡོ་ག་རྒྱས་པར་འབྱུང་བའི་དོན་ཇི་ལྟ་བ་བཞིན་དུ་བསྡུས་ནས་ཆ་མཐུན་པའི་ཚུལ་དུ་གསུངས་པ་ཡིན་ཏེ། དེ་ཡང་འདི་ལྟར་རྡོ་རྗེ་འབྱུང་བ་ལས་དང་པོ་རེ་ཞིག་ཆུས་དབང་བསྐུར་ཏེ།
དེ་ནས་ཕྱག་རྒྱས་དབང་བསྐུར་དང་། ཅོད་པན་དང་། དར་དཔྱང་དང་། རྡོ་རྗེ་དང་། བདག་པོ་དང་། མིང་གི་དབང་བསྐུར་ནས་ཞེས་སོགས་དང་། འཇིག་རྟེན་གསུམ་འབྱུང་དུ། ཆུ་དབང་གི་རྗེས་ལ། དེ་ནས་ཕྱག་རྒྱ་དང་། ཅོད་པན་དང་།
དར་དཔྱང་དང་། བདག་པོ་དང་། མིང་གི་དབང་བསྐུར་ལ་བྱིན་ཞེས་གསུངས་ལ། ཤེར་ཕྱིན་དཀྱིལ་ཆོག་ལས། རྡོ་རྗེ་ཁུ་ཚུར་གྱིས་རྣམ་པར་རྒྱལ་བའི་བུམ་པ་བླང་ལ་ཞེས་སོགས་ཀྱི་དབང་བསྐུར་བ་བཤད་པའི་རྗེས་སུ། དེ་ནས་རྡོ་རྗེ་དང་། བདག་པོ་དང་། མིང་གི་དབང་བསྐུར་བ་བླང་ལ་དངོས་གྲུབ་ཀྱི་རྡོ་རྗེ་བརྟུལ་ཞུགས་བླང་བར་བྱའོ་ཞེས་གསུངས། དེ་དག་གི་དོན་འདིར་གོང་དུ་སྨོས་པ་ལྟར་འབྱུང་བས་ཤེས་པས་སོ། ། དེ་དག་རིག་དབང་གི་མིང་འདོགས་པ་དང་།
རྡོ་རྗེ་དྲིལ་བུའི་དབང་གཉིས་ལ་བསྐུར་བྱེད་ཀྱི་ཆོ་ག་གཉིས་ཀྱི་བྱེད་པ་ཡང་། རྡོ་རྗེ་འབྱུང་བའི་ཊིཀྐའི་ཆོས་འབྱུང་ལོ་རྒྱུས་ཀྱི་ལོ་ཆེན་གྱི་སྐུ་ཚེའི་སྨད་ཀྱི་གྲུབ་མཐའ་དག་པའི་ལོ་རྒྱུས་འཆད་པའི་སྐབས་སུ། ཆུའི་ཅོད་པན་ཕྱག་མཚན་མིང་ལ་རིག་དབང་དུ་མིང་འདོགས་རྡོ་རྗེ་དྲིལ་བུ་ལ་ཆོ་ག་གཅིག་ལས་མེད་ཞེས་གསུངས་པ་དང་། དོན་གསལ་དུ་ཡང་རྣལ་འབྱོར་རྒྱུད་མ་རིག་པའི་དབང་ལྔའི་ཐ་སྙད་གསུངས་པ་འདིས་འགྲུབ་པ་ཡིན་ནོ། ། དེས་ན་དེ་ལྟ་བུའི་གནས་ཚུལ་དང་དོན་ཐ་སྙད་རྣམས་ཤེས་པར་གྱིས་ལ་ཕྱིན་ཆད་ཁྱེད་ཀྱི་བློ་གྲོས་དང་མཁྱེན་པའི་རྣམ་འགྱུར་དེས་རྒྱུད་སྡེ་རྒྱ་མཚོའི་ཕ་རོལ་དུ་སོན་པ་རྣམས་ལ་ཐོ་འཚམ་པར་མ་བྱེད་པར་སྔར་བྱས་པ་ལ་བཤགས་པ་གྱིས་ཤིག ཡང་སྣ་ཚོགས་རྡོ་རྗེའི་དབང་ལ་རྒྱུད་གསལ་མཁན་པོ་ན་རེ། དེ་དོན་གྲུབ་ཀྱི་དོན་ཡིན་གསུངས་པ་ནི་མི་འཐད་དེ། སྔར་བཤད་པ་ལྟར་དོན་འགྲུབ་ཀྱི་དབང་ནི་ཕྱག་མཚན་གྱི་སྐབས་སུ་བསྐུར་ཟིན་པའི་ཕྱིར་དང་། འཕྲིན་ལས་ཀྱི་དབང་འདི་རིགས་དབང་ལ་སྦྱར་ན་ཇི་སྐད་བཤད་པའི་རྡོ་རྗེ་བརྟུལ་ཞུགས་ཀྱི་དབང་འཆད་པའི་སྐྱོན་དུ་འགྱུར་བའི་ཕྱིར། ལྔ་པ་སློབ་དཔོན་གྱི་དབང་གི་སྐབས་སུ་རྒྱུད་གསལ་མཁན་པོ་ན་རེ།
བདག་པོའི་དབང་གི་དམ་ཚིག་གསུམ་བྱིན་པ་དང་གཟུང་དབང་གསང་དབང་གཉིས་ཀྱི་གསང་དབང་དང་། དེ་ནས་ཤེས་རབ་ཡེ་ཤེས་ཀྱི་བཞི་པ་ཐབས་ཤེས་ཀྱི་དབང་གིས་སྟོན་ཅིང་། དེ་དག་ཀྱང་ཕུང་པོ་ལྔ་རིགས་ལྔ་ཡབ་ཡུམ་དུ་གྱུར་པ་ལ་བསྐུར་རོ་ཞེས་གསུངས་སོ། ། དེ་ཡང་མི་འཐད་དེ། བདག་པོ་སོགས་དེ་དང་དེས་དབང་དེ་བསྟན་ནོ་ཞེས་པ་ཡོ་ག་རྒྱས་བསྡུས་ཀྱི་རྒྱུད་དང་རྒྱ་བོད་ཀྱི་འགྲེལ་བྱེད་ཆོ་ག་ཚད་ལྡན་གང་ནས་ཀྱང་བཤད་པ་མེད་པའི་ཕྱིར་དང་། ཁྱད་པར་རྒྱུད་སྡེ་འདིར་ཕུང་པོ་ལྔ་རིགས་ལྔ་ཡབ་ཡུམ་དུ་སྦྱར་བ་དང་། དབང་གོང་མ་གསུམ་གྱི་མཚོན་བྱེད་སྒྲིག་པ་ནི་རིགས་པ་མ་ཡིན་ཏེ་སྡོམ་གསུམ་རབ་དབྱེར། དེས་ན་རྣལ་འབྱོར་རྒྱུད་མན་ཆད། ། ཀུན་རྫོབ་ལྷ་རུ་གསུངས་པ་མེད། ། ཅེས་དང་།
དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། ། ཞེས་གསུངས་པ་ལྟར་ཡིན་པའི་ཕྱིར། ཡང་མི་ཤེས་བཞིན་དུ་མཁས་པའི་བྱ་བ་ལ་ནན་གྱི་འཇུག་པའི་རློམ་པ་ཅན་ཁ་ཅིག་ན་རེ། མཐའ་ཡས་སུ་འཁོར་ལོ་དབང་གི་རྣམ་སྣང་ཆེན་པོའི་ངོ་བོ་རྡོ་རྗེ་སེམས་དཔར་གྱུར་པ་ལ་བདག་པོ་དང་། གཟུང་དབང་དང་། གསང་བའི་དབང་གསུམ་རིམ་པ་བཞིན་ཡོ་ག་རང་ལུགས་ཀྱི་སྐུ་གསུང་ཐུགས་ཀྱི་དམ་ཚིག་གསུམ་གསུངས་པ་དེ་ལ་དེ་འདྲའི་ཐ་སྙད་དང་དོན་ཐོབ་གང་ཡང་མེད་དོ། ། ལྷ་སྐུ་ཞལ་སྦྱོར་སོགས་སུ་སྒོམ་པ་མེད་པས་དབང་རང་གི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་སུ་མཚོན་པའི་རྒྱུ་མཚན་མེད་པའི་ཕྱིར་ཞེས་ཟེར་རོ། ། དེ་ནི་རང་ལ་ཡོ་གའི་ཆོས་སྐད་མ་ཆགས་པའི་སྟོབས་ཀྱི་དམ་ཚིག་གསུམ་ལ་བླ་མེད་ཀྱི་དམ་ཚིག་གསུམ་གྱིས་ཁྱབ་པར་བཟུང་བའི་ཚིག་ཏུ་སྣང་བས་དེ་མི་འཐད་པར་བསྟན་པ་ལ། ཐོག་མར་རྣལ་འབྱོར་རྒྱུད་ལ་དམ་ཚིག་གསུམ་གྱི་ཐ་སྙད་མེད་ཅེས་ཟེར་བ་མི་འཐད་དེ་རྗེ་བཙུན་སྐུ་མཆེད་ཀྱི་རྣལ་འབྱོར་རྒྱུད་ཀྱི་རྡོ་རྗེ་སློབ་དཔོན་གྱི་དབང་ལ་བླ་མེད་དང་ཐུན་མོང་བར་འགྱུར་བའི་དམ་ཚིག་གསུམ་ཡོད་པར་གསུངས་པའི་ཕྱིར་དང་།
རྡོ་རྗེ་འབྱུང་བར་དམ་ཚིག་གསུམ་གྱི་དབང་གི་རྗེས་ཐོབ་དུ་དམ་ཚིག་གསུམ་གྱི་གླུའི་མཆོད་པ་བྱ་བ་ནི་ཞེས་ཐ་སྙད་གསལ་བར་གསུངས་པའི་ཕྱིར། དེ་བཞིན་དུ་རྒྱུད་སྡེ་འདི་ལ་དམ་ཚིག་གསུམ་དོན་ཐོབ་ལ་ཡང་མེད། ཅེས་པའི་རྨོངས་ཚིག་དེ་ཡང་མི་འཐད་དེ། རྡོ་རྗེ་རྩེ་མོར། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་གྱིས། ། ཞེས་གསུངས་པ་ཡང་། དེ་ཉིད་འདུས་པ་དང་དཔལ་མཆོག་སོགས་སུ་རྡོ་རྗེ་སློབ་དཔོན་གྱི་དབང་གི་སྐབས་སུ། སྲིད་པའི་བདེ་བ་ཤིན་ཏུ་ཆུང་། ། ཞེས་པ་ནས།
ཡིད་ཀྱི་ལུས་ནི་བསྟན་ཕྱིར་རོ། ། ཞེས་པའི་བར་གྱི་ཚིགས་བཅད་གསུམ་གྱིས་ཕྱག་རྒྱ་སྐུའི་དམ་ཚིག་དང་། སྲིད་པ་ངོ་བོ་ཉིད་ཀྱི་བདག ། ཞེས་སོགས་ཚིགས་བཅད་གཅིག་གིས་དྲིལ་བུ་གསུང་གི་དམ་ཚིག་དང་། ཐོག་མཐའ་མེད་པའི་སེམས་དཔའ་ནི། ། ཞེས་སོགས་ཚིགས་བཅད་གཅིག་གིས་རྡོ་རྗེ་ཐུགས་ཀྱི་དམ་ཚིག་སྟེར་བར་གསུངས་པའི་ཕྱིར་དང་། དེ་ཇི་ལྟ་བ་བཞིན་ལ་མཚམས་སྦྱོར་གྱི་ཚིག་དང་བཅས་པ་དེ་ཉིད་སྣང་བ་དང་དཔལ་མཆོག་འགྲེལ་ཆེན་དུ་ཡང་བཤད་པའི་ཕྱིར་དང་། ཁྱད་པར་དུ་རྡོ་རྗེ་འབྱུང་བ་ལས་སློབ་དཔོན་གྱི་དབང་བསྐུར་བ་ལ་ནི་ཇི་སྐད་བསྟན་པའི་གནས་སུ་དཔལ་རྡོ་རྗེ་སེམས་དཔའི་ཕྱག་རྒྱ་ཆེན་པོ་བཞག་ལ་ཞེས་གསུངས། དེའི་རྟེན་ལ་གོང་དུ་སྨོས་པ་ལྟར་གྱི་དམ་ཚིག་གསུམ་སྟེར་བར་བཤད་ཅིང་། དེས་རང་ངམ་སློབ་མ་སྒོ་གསུམ་སངས་རྒྱས་ཀྱི་སྐུ་གསུང་ཐུགས་སུ་མཚོན་ཅིང་བྱིན་གྱིས་བརླབ་པ་དེ་བཞིན་དུ།
དེ་ལྟར་བྱས་པས་ལུས་སེམས་ངག་རྡོ་རྗེ་སེམས་དཔའ་འདྲ་བར་འགྱུར་རོ་ཞེས་གསུངས་པའི་ཕྱིར་དང་། དེ་བཞིན་དུ་ཤེར་ཕྱིན་དཀྱིལ་ཆོག་ཏུ་ཡང་། དེ་ནས་ཁོ་ན་ཉིད་ཀྱི་རྡོ་རྗེ་བཟུང་ལ་ཆོས་ཀྱི་དྲིལ་བུ་དཀྲོལ་བར་བྱ་ཞིང་། དམ་ཚིག་གི་ཕྱག་རྒྱ་ཆེན་པོར་བྱིན་རླབས་ལ་ཞེས་གསལ་བར་བཤད་པའི་ཕྱིར་དང་། འཇིག་རྟེན་གསུམ་འབྱུང་དུ་ཡང་། རིག་དབང་ལྔའི་རྗེས་སུ་དེ་ཁོ་ན་ཉིད་དང་། ཆོས་དང་དམ་ཚིག་ཀྱང་བྱིན་ནས་ཞེས་འབྱུང་བའི་ཕྱིར། དེས་ན་སྔར་སྨོས་པ་ལྟར་ཡོ་ག་རྒྱས་པར་དེ་བཞིན་བཤད་པའི་དོན་འདིར་འཁོར་ལོ་བདག་པོ། གཟུངས་གསང་གི་དབང་རྣམས་ལ་བསྡུས་ནས་རྒྱས་པ་དང་ཆ་མཐུན་པར་ཉམས་སུ་ལེན་ཚུལ་སྦྱོང་རྒྱུད་ཀྱི། ཨོཾ་བཛྲ་ཙཀྲཱ་ཨ་བྷི་ཥིཉྩ་ཧཱུྃ་བྷྲཱུྃ་ཞེས་སོགས་ཀྱི་སྔགས་ལ་འོད་ཟེར་གྱི་མཚམས་སྦྱོར་དང་།
སློབ་དཔོན་སངས་རྒྱས་གསང་བས་འདི་དག་གི་ཚིགས་བཅད་རྣམས་ཀྱི་དོན་སྦྱར་བས་ལེགས་པར་བཤད་པ་ཡིན་ཏེ། དེ་ཡང་འཁོར་ལོས་རྣམ་སྣང་གི་སྐུ་སྒོམ་པ་མཚོན་པ་ལ་དགོངས་ནས། འཁོར་ལོའི་དབང་རྣམས་ཐོབ་ནས་ཆོས་འཁོར་སྐོར་བའི་རྒྱུར་སྦྱར་ནས་དམ་ཚིག་གསུམ་སྟེར་བའི་རྟེན་རྣམ་སྣང་སྒོམ་པ་བསྟན་ལ། དེ་ནས་རྡོ་རྗེ་དྲིལ་བུ་འཛིན་པའི་ཕྱག་ཆེན་གྱིས་རིགས་ལྔར་འཁོར་ལོ་བསྒྱུར་བའི་རིགས་དང་། དཀྱིལ་འཁོར་ཀུན་གྱི་བསྡུད་བྱེད་བདག་རྡོ་རྗེ་སེམས་དཔའ་མཚོན་པ་ལ་དགོངས་ནས། བདག་པོའི་དབང་དེ་ཐོབ་བྱེད་དུ་གསུངས་པས། དབང་དེ་ཕྱག་རྒྱ་སྐུའི་དམ་ཚིག་ཏུ་བསྟན་ཞིང་། དེ་བཞིན་དུ་ཡུམ་ལྔའི་ཕྱག་རྒྱའི་ཤེས་རབ་གསུང་དབྱངས་དག་པ་མཚོན་པ་ལ་དགོངས་ནས། གཟུངས་ཀྱི་དབང་གསང་རྒྱུད་མཐའ་དག་ཤེས་པས་འཆད་ཅིང་སྟོན་པའི་གསུང་དབྱངས་ལ་དབང་སྦྱོར་བྱེད་དུ་སྦྱར་བས། དབང་དེ་དྲིལ་བུ་གསུང་གི་དམ་ཚིག་སྟོན་ལ།
དེ་ནས་རིགས་ལྔའི་ཕྱག་རྒྱས་སེམས་ཡེ་ཤེས་ལྔའི་རང་བཞིན་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སུ་སྟོན་པ་ལ་དགོངས་ནས། གསང་བའི་དབང་རིགས་ལྔའི་ཐུགས་རྒྱུད་ཐོབ་བྱེད་དུ་གསུངས་པས་ནི་དབང་དེ་རྡོ་རྗེ་ཐུགས་ཀྱི་དམ་ཚིག་ཏུ་གྲུབ་པ་ཡིན། དེ་དག་གི་རིགས་ལྔ་ཡབ་ཡུམ་གྱི་ཕྱག་རྒྱ་ཞེས་པ་དེ་དག་ནི། རྒྱུད་དུ་དམ་ཚིག་གི་ཕྱག་རྒྱ་དག་བསམ་ཞིང་ཞེས་གསུངས་པ་ལྟར་ལྷ་སོ་སོའི་ཕྱག་མཚན་དུ་ཤེས་པར་བྱ་ཞིང་། དེ་རྣམས་ཀྱི་རྗེས་སུ་ཐབས་ཤེས་ཀྱི་དབང་བདག་གཞན་གྱི་དོན་སྤྱད་ཅིང་སྒྲུབ་པ་ལ་སྦྱར་བ་ནི་ཡོ་ག་རྒྱས་པར་སློབ་དཔོན་གྱི་དབང་དེའི་རྗེས་སུ་རྗེས་གནང་དང་ལུང་བསྟན་ལ་སོགས་པའི་མཐའ་རྟེན་རྒྱས་པར་འབྱུང་བ་རྣམས་འདིར་མདོར་བསྡུས་ནས་དོན་མཐུན་པར་ཉམས་སུ་ལེན་པའི་དབང་དུ་མཛད་པ་ཡིན་ནོ། ། དེ་ལྟར་འདིའི་རྡོ་རྗེ་སློབ་མ་དང་སློབ་དཔོན་གྱི་དབང་གི་སྒྲིགས་རིམ་དེ་ཡོ་ག་རྒྱས་པའི་དབང་དང་མཐུན་ཚུལ་དེ་སྦྱོང་རྒྱུད་དང་རྗེ་བཙུན་གྱི་དགོངས་པ་ཡིན་ཚུལ་རྣམས་དེ་བཞིན་ཤེས་ན་ཡོ་ག་རྒྱས་བསྡུས་ཀྱི་དབང་ལ་ཆེས་མཁས་པའི་མན་ངག་རྙེད་པར་འགྱུར་རོ། ། དེ་ལས་གཞན་དུ་ཁྱེད་འདོད་པ་ལྟར་ན་སྤྱིར་རྣལ་འབྱོར་རྒྱུད་དང་། ཁྱད་པར་སྦྱོང་རྒྱུད་ཀྱི་སློབ་དཔོན་གྱི་དབང་ལ་དམ་ཚིག་གསུམ་སྟེར་མེད་པར་འགྱུར་ཏེ། སྤྱིར་རྒྱུད་སྡེ་འདིར་ལྷ་སྐུ་ཞལ་སྦྱོར་སོགས་ལ། ཕྱག་རྒྱ་སྐུའི་དམ་ཚིག་སོགས་སུ་ངོ་སྤྲོད་པ་མེད་པའི་ཕྱིར་དང་།
ཁྱད་པར་སྦྱོང་རྒྱུད་འདིར་འཁོར་ལོ། ། བདག་པོ་གཟུངས་དབང་གི་དམ་ཚིག་གསུམ་སྟེར་བ་མི་སྟོན་ན་གཞན་དམ་ཚིག་གསུམ་སྟོན་བྱེད་ཀྱི་ཆོ་ག་མེད་པའི་ཕྱིར། དེས་ན་དེ་ལྟ་བུའི་རྣམ་དབྱེ་ཤེས་པར་གྱིས་ལ་ཐོས་ཆུང་གི་ལོག་སྨྲ་སྣ་ཚོགས་འདྲི་ཞིང་འཆད་པར་བརྩོན་པར་མ་བྱེད་ཅིག དྲུག་པ་དབང་གི་མཐའ་རྟེན་ལ་རིན་ཆེན་སྣ་བདུན་ལ་མི་མཐུན་པ་ཆེར་མེད་ཀྱང་། བཀའ་དབང་གི་སྐབས་སུ་ཁ་ཅིག་སྒྲ་བཤད་བྱས་ནས་ཡོ་ག་རྒྱས་པའི་རྗེས་གནང་སོགས་འདིར་བྱེད་པ་མི་འཐད་དེ། དེའི་ཆོ་ག་རྒྱས་པ་ཇི་ལྟ་བ་བཞིན་འདིར་བྱར་མི་རུང་བ་སྔར་སྨོས་པ་ལྟར་ཡིན་པའི་ཕྱིར་དང་། རྗེས་གནང་སོགས་མཐའ་རྟེན་ཐམས་ཅད་ཀྱི་དོན་བསྡུས་པ་གོང་དུ་བྱས་ཟིན་པའི་ཕྱིར། ཡང་རྒྱུད་གསལ་མཁན་པོ་ནི་འདིའི་སྔོན་དུ་ཡང་ཚེ་དཔག་མེད་ནས་བཤད་པའི་སྔགས་ཀྱི་བཀའ་དབང་ཚིག་ཙམ་གྱི་བསྐུར་ཞིང་། དེ་མེད་ན་ཆད་པའི་སྐྱོན་དུ་མཛད་པ་ནི་མི་འཐད་དེ། དེའི་སྔགས་དབང་དེ་ཙམ་གྱིས་མི་ཆོག་པར་སློབ་དཔོན་དང་སློབ་མའི་ཞལ་ནས་འཐོན་ཞུགས་ཀྱི་བཟླས་ལུང་གི་ཚུལ་གྱིས་བསྐུར་དགོས་པར་སྣ་མཆན་དུ་བཤད་པའི་ཕྱིར་དང་།
དབང་དེ་དཀྱིལ་འཁོར་དེ་གཉིས་ཀྱི་ཁྱད་ཆོས་སུ་གསུངས་ཀྱི། དཀྱིལ་འཁོར་ཐམས་ཅད་ལ་ངེས་པར་དགོས་པ་མིན་པས་མ་བྱས་ཀྱང་ཆད་པའི་སྐྱོན་དུ་མི་འགྱུར་བའི་ཕྱིར། ཡང་འཕྲེང་མཛེས་མཁན་པོའི་བཀའ་དབང་བསྐུར་ཚུལ་སྔ་མ་ལྟར་གྱི་རྗེས་སུ་དེ་ཉིད་ནས་བཤད་པའི་འཕྲིན་ལས་ཀྱི་དབང་བསྐུར་ནས་དེ་རྡོ་རྗེའི་བརྟུལ་བཞུགས་བྱིན་པ་ཡིན་ཞེས་གསུང་བ་ཡང་མི་འཐད་དེ། བཀའ་དབང་བསྐུར་ཚུལ་ལ་སྐྱོན་བརྗོད་པ་གོང་ལྟར་ཡིན་ཞིང་། འཕྲིན་ལས་ཀྱི་དབང་དེ་བརྟུལ་ཞུགས་ཡིན་ཟེར་བ་མི་རིགས་ཏེ་བརྟུལ་ཞུགས་ཀྱི་དབང་གོང་དུ་བསྐུར་ཟིན་པའི་ཕྱིར་དང་། གལ་ཏེ་འདི་བརྟུལ་ཞུགས་ཀྱི་དབང་ཡིན་ན་འདིར་མེད་མི་རུང་ཡིན་དགོས་པ་ལས་སྤྱི་ཆིངས་སུ་དབང་དེ་གཉིས་ཀ་དཀྱིལ་འཁོར་གཞན་ལ་སྦྱར་དུ་རུང་བཏུབ་མོད་ཀྱི་དེ་ཉིད་རང་གི་ཁྱད་ཆོས་ཡིན་ཞེས་འདིར་མེད་ཀྱང་ཆད་པའི་སྐྱོན་དུ་མི་འགྱུར་བར་གསུངས་པ་དང་འགལ་བའི་ཕྱིར། ཡང་འདི་ལ་མཐའ་ཡས་སུ་བཀའ་དབང་བསྐུར་ཏེ། ཚེ་འདིའི་ཞེས་སོགས་གསུངས་པ་ལ་ཆོ་གའི་རྣམ་པར་དབྱེ་བ་མི་ཤེས་པ་ཁ་ཅིག་ན་རེ། དེ་ནི་བཀའ་བསྒོ་བ་དང་བཀའི་དབང་བསྐུར་གྱི་ཁྱད་པར་ལ་ཕྱེད་པ་ཡིན་ཏེ། འདི་ནི་བཀའ་བསྒོ་བ་ཙམ་ཡིན་ལ་བཀའ་དབང་བསྐུར་ན་ཚེ་དཔག་མེད་སོགས་ནས་འབྱུང་བ་ལྟར་བྱེད་དགོས་པས་སོ་ཞེས་ཟེར་རོ། །
དེ་ཡང་མི་འཐད་དེ་ཚེ་དཔག་མེད་དང་འཁོར་ལོ་བསྒྱུར་བར་བཤད་པ་དེ་གཉིས་ཀ་བཀའ་དབང་ཡིན་པས་འདིར་བཀའ་དབང་མིན་བར་མི་འགྲུབ་པའི་ཕྱིར་དང་། དམ་ཚིག་བསྲུང་བར་གདམས་པའི་ཚིག་བརྗོད་པ་ལ་དབང་གི་མིང་གི་འཇུག་པ་ཡིན་ན་ནི་ཚེ་དཔག་མེད་ཀྱི་སྐབས་སུ་དེ་མཚུངས་ལ། དམ་ཚིག་གི་དབང་ཞེས་དབང་དུ་བཤད་པ་དང་འགལ་བའི་ཕྱིར་དང་། རྒྱུད་ཀྱིས་དབང་གི་སྡོམ་བསྒྲིགས་སུ་འདི་འབྱུང་བས་ཀྱང་དེ་དབང་ཡིན་པར་འགྲུབ་པའི་ཕྱིར། དེ་ནས་འདི་ལ་དགོངས་ནས་སྤྲོ་ལུང་པས་ཀྱང་དབང་སྡོམ་འཆད་པའི་སྐབས་སུ་རིན་ཆེན་སྣ་བདུན་བཀའ་དབང་ཞེས་མཐའ་རྟེན་དེ་ཐམས་ཅད་ལ་དབང་དུ་བཤད་པ་ལྟར་ཡིན་ནོ། ། གཉིས་པ་ཚེ་འདས་རྗེས་འཛིན་གྱི་ཆོ་ག་ལ་རྩོད་འཁྲུལ་སྤང་བ་ནི། བྱང་གཟུགས་ཞེས་སོགས་ཚིགས་གཅིག་གིས་སྟོན་ཏེ། དེ་ལ་འཁྲུལ་སྐབས་ལྔའི་དང་པོ་བྱང་བུ་འབྲི་ཚུལ་ལ། མ་ཤེས་པ་དག་གིས་མིའི་ས་བོན་ཡིན་པས་ཞེས་ཟེར་ཞིང་ཡི་གེ་ཎི་འབྲི་བ་དང་། ཁ་ཅིག་རིགས་དྲུག་གམ་ལྔའི་སྒྲིབ་པ་སྦྱོངས་དགོས་པས།
དེ་དག་གི་ས་བོན་ཐམས་ཅད་འབྲི་དགོས་ཟེར་བས་མི་འཐད་དེ། བྱང་བུ་འདི་ནི་གཙོ་བོར་ཚེ་འདས་པ་དེའི་རོའམ། རུས་པ་སོགས་སྡིག་པ་སྦྱོང་བའི་རྟེན་དངོས་སུ་མེད་པ་ལ་བྱ་བར་གསུངས་ཤིང་། དེ་ཡང་སྦྱོང་རྒྱུད་ཀུན་རིག་སྐབས་སུ། མིང་ཙམ་ལེགས་པར་བྲིས་ནས་ཀྱང་། ། ཞེས་དང་། ཡང་ན་གཟུགས་སུ་བྲིས་ཀྱང་རུང་། ། ཞེས་དང་། ཤཱཀ་ཐུབ་སྐབས་སུ་གཟུགས་བསྙན་ནམ་མིང་ལ་སོགས་པ་བྲིས་ཏེ། ཞེས་དང་།
ཚེ་དཔག་མེད་ཀྱི་སྐབས་སུ་ཀྱཻ་ལྷའི་བུ་རྣམས་ངན་སོང་དུ་སྐྱེས་ཟིན་པ་དེའི་མིང་ལ་ཡང་དབང་སྐུར་ཅིག གཟུགས་བརྙན་ལ་ཡང་དབང་བསྐུར་བར་བྱོས་ཤིག ཞེས་ཤི་བ་དེའི་མིང་ངམ་གཟུགས་བརྙན་འབྲི་བར་གསུངས་གྱི། ས་བོན་འབྲི་བར་མ་གསུངས་པའི་ཕྱིར་དང་། སོགས་ཁོང་ནས་ཎི་འདོན་ཟེར་བ་ཡང་རང་བཟོས་རང་འདོད་སྒྲུབ་པ་ཙམ་ལས་དེ་ལྟ་བུའི་ཤེས་བྱེད་ཚད་མ་མེད་པའི་ཕྱིར་དང་། འོད་ཟེར་སོགས་སུ་ཡང་མིང་བྱང་འབྲི་བར་བཤད་ཀྱི་ས་བོན་བྲིས་པ་ལ་མིང་བྱང་གི་ཐ་སྙད་དང་མིང་མི་འཇུག་པས་དེ་འབྲི་བར་མ་གསུངས་པའི་ཕྱིར་དང་། དེ་བཞིན་དུ་རིགས་དྲུག་གི་ས་བོན་འབྲི་བ་ཡང་། གསང་སྔགས་སྔ་འགྱུར་བ་འགའ་ཞིག་གི་ལག་ལེན་ཤོར་བ་ཡིན་གྱི། འདིར་དེ་ལྟ་བུའི་བཤད་པ་དང་ཕྱག་ལེན་མེད་པའི་ཕྱིར། གཉིས་པ་སྦྱིན་སྲེག་གི་སྐབས་སུ་རྩོད་རྒྱུའི་ཕོངས་པ་ཁ་ཅིག་ན་རེ།
མཐའ་ཡས་སུ་བཤད་པའི་སྦྱིན་སྲེག་བྱེད་ཚུལ་དེ་ཁྱེད་རང་གི་ལུགས་མ་ཡིན་ཏེ། འོད་ཟེར་དུ་མ་བཤད་པའི་ཕྱིར་ཞེས་ཟེར་བ་མི་འཐད་དེ། འོ་ན་ཁྱེད་རང་གི་སྙིང་པོར་བཤད་པའི་སྦྱིན་སྲེག་བྱེད་ཚུལ་དེ་ཡང་ཁྱེད་རང་གི་ལུགས་ལ་མི་འཐད་པར་ཐལ། དེ་འོད་ཟེར་དུ་མ་བཤད་པའི་ཕྱིར། ཡང་འདིར་ཁ་ཅིག་རྡོ་རྗེ་མཁའ་འགྲོ་ནས་གསུངས་པའི་སྦྱིན་སྲེག་བྱེད་པའང་མི་འཐད་དེ། རྣལ་འབྱོར་བླ་མེད་ཀྱི་མན་ངག་ཉམས་ལེན་ཡིན་པའི་ཕྱིར་མེ་རླུང་ལ་ཚེ་འདས་ཀྱི་དུག་གསུམ་སོགས་བསྟིམ་པའི་བཤད་པ་དང་རྣམ་འགྱུར་བྱེད་པ་ནི་མི་འཐད་དེ། དེའི་དོན་ཚེ་འདས་ཀྱི་འབྱུང་བཞི་ལ་བརྟེན་ནས་སྐྱེས་པའི་དུག་གསུམ་སོགས་མི་མཐུན་ཕྱོགས་རྣམས་འབྱུང་བཞི་ཆོས་ཉིད་དུ་བསྟིམས་ནས་ཕྱིས་མི་འབྱུང་བར་བྱེད་པ་ཡིན་གྱི་དེ་དག་ཕྱི་རོལ་གྱི་འབྱུང་བཞིར་སྣང་བ་ལ་བསྟིམ་པ་མི་འཐད་དེ། དེ་ན་གཞན་སྙིང་དུ་དུག་གསུམ་འབྱུང་བཞིའི་བག་ལ་ཞ་བར་གྱུར་ཅིག་ཅེས་པའང་རིགས་པ་མ་ཡིན་ནོ། ། བཞི་པ་མིང་བྱང་བསྲེག་ཚུལ་ལ། ། འོད་ཟེར་དང་ཉེར་མཁོ་ལས་མི་ཤེས་པ་དག་གིས་རིགས་མི་མཐུན་གྱི་མཆན་བྱས་པའི་ཚིག
ཡིག་མཁན་གྱི་དཀྱུས་སུ་བཅུག་པ་ལ། རྟོག་དཔྱོད་མ་བྱས་པར་ཚད་མར་བཟུང་བ་ལ་བརྟེན་ནས། གཞན་སྙིང་འཕྲེང་མཛེས་རྒྱུད་གསལ་སོགས་ཕྱིས་ཀུན་རིག་གི་ཆོ་ག་ཕལ་ཆེ་བར་མིང་བྱང་བསྲེག་དུས། གསོན་ཅིག་དགོངས་ཤིག་རིགས་ཀྱི་བུ། ། ཕུང་པོ་ལྔ་ཡིས་བུད་ཤིང་ལ། ། རྒྱལ་བ་ལྔ་ཡི་མེ་སྦར་རོ། ། ཞེས་སོགས་བརྗོད་པ་མི་འཐད་དེ། ། དེ་དག་ནི་རྣལ་འབྱོར་བླ་མེད་ཀྱི་སྦྱང་གཞི་སྦྱོང་བྱེད་ངོ་སྤྲོད་པའི་རྒྱུད་ཚིག་ཡིན་པར་གསུངས་པའི་ཕྱིར་དང་། དེ་ལྟ་བུའི་ཕུང་ཁམས་སྐྱེ་མཆེད་ཐམས་ཅད། རིགས་ལྔ་ཡུལ་བཞི་བྱང་སེམས་ལྷ་མོར་ངོ་སྤྲད་ནས་བསྒྱུར་བར་རྒྱུད་སྡེ་འདིར་མ་གསུངས་པའི་ཕྱིར་དང་།
དེའི་ཕྱིར་རྒྱུད་སྡེ་འོག་མ་གསུམ་དུ་དེ་ལྟར་བྱར་མི་རུང་བ་སྡོམ་གསུམ་རབ་དབྱེ་སོགས་གཞུང་ཚད་ལྡན་རྣམས་སུ་བཤད་པ་དང་འགལ་བའི་ཕྱིར་དང་། འོད་ཟེར་དང་ཉེར་མཁོ་དཔེ་དག་པ་རྣམས་སུ་ཚིག་དེ་དག་མི་འབྱུང་བའི་ཕྱིར་དང་། དེ་དག་ཉིད་ཀྱིས་འོད་ཟེར་སོགས་སུ་ཚིག་དེ་དག་འབྱུང་བ་གོང་དུ་སྨོས་པ་ལྟར་མ་དག་པར་གྲུབ་པའི་ཕྱིར་དང་། དེས་ན་མཐའ་ཡས་སུ་བཤད་པའི་མིང་བྱང་སྒྲོལ་ཆོག་འདི་ནི་རྣལ་འབྱོར་རྒྱུད་ཀྱི་སྦྱིན་སྲེག་གི་སྙིང་པོ་བསྡུས་པའི་མན་ངག་ཡིན་པས་སྐབས་དང་སྦྱར་ལ་ཆེས་ལེགས་པའི་གནས་སུ་རིག་པར་བྱའོ། ། ལྔ་པ་ལམ་སྦྱངས་བསྟན་གྱི་སྐབས་སུ་འཕྲེང་མཛེས་མཁན་པོ་ན་རེ། ལམ་སྦྱངས་བསྟན་བྱས་པའི་རྗེས་སུ་ཚེ་འདས་ཀྱི་རྣམ་ཤེས་ལྷ་ཡེ་ཤེས་པ་དང་འདྲེས་པའི་སྤྱི་གཙུག་ནས་འཐོན་ཏེ། བདེ་བ་ཅན་དུ་སྐྱེས་པ་ལ་དེར་བཞུགས་གྱི་བྱང་སེམས་རྣམས་ཀྱིས་མཆོད་པ་སོགས་བྱས་པའི་རྗེས་སུ་ལྷ་དང་རྣམ་ཤེས་གཤེགས་པའི་ཕུང་པོ་ལྷག་མ་རོ་ལྟ་བུའི་བྱང་བུ་དང་སྡིག་སྒྲིབ་ལྷན་ཅིག་ཏུ་ཡེ་ཤེས་ཀྱི་མེས་བསྲེག་པར་བསམ་ནས། གསོན་ཅིག་ཅེས་སོགས་བརྗོད་ལ་བྱང་བུ་བསྲེག་གི་ལྷ་མ་གཤེགས་པར་བྱང་བུ་བསྲེག་ཏུ་མི་བཏུབ་བོ་ཞེས་གསུངས་སོ། ། དེ་མི་འཐད་པར་བསྟན་པ་ལ་ལམ་སྦྱངས་བསྟན་གྱི་རྗེས་སུ་བྱང་བུ་བསྲེགས་པ་ནི་གཙུག་དཀྱིལ་དུ་ཚེ་འདས་ལ་ཕྱིར་ལྡོག་གི་ཆོ་ག་རྫོགས་པའི་རྗེས་སུ། དེ་ནས་དབང་བསྐུར་རྫོགས་པར་བྱས།
འགྲོ་བའི་ལམ་ཡང་དག་པར་བསྟན་པའི་སྔགས་གསུང་བ་ནི། ཨོཾ་རཏྣེ་སོགས་ལམ་སྦྱངས་བསྟན་དེ་དག་གི་མཇུག་ཏུ་གསུངས་པ་དང་འགལ་ཏེ། བྱང་བུ་བསྲེག་པ་ནི་གོང་གི་ཆོ་ག་དེ་དག་གི་ནང་ཚན་ཡིན་པའི་ཕྱིར། དེ་བཞིན་དུ་ཚེ་འདས་བདེ་བ་ཅན་དུ་སྐྱེས་པ་ལ་མཆོད་པ་སོགས་བྱས་པའི་རྗེས་སུ་བྱང་བུ་བསྲེག་པ་དང་། ཡང་སྦྱོང་རྒྱུད་དུ་སྟོན་པས་ལྷའི་བུ་དྲི་མ་མེད་པའི་དོན་དུ་སྡིག་པ་སྦྱོང་བའི་སྒོ་བདུན་ནམ་དགུ་གསུངས་པ་སྟེ་བརྒྱ་བྱིན་གྱིས་རྗེས་སུ་སྤྱད་པ་ལ་བརྟེན་ནས། དྲི་མེད་ངན་སོང་ལས་ཐར་ཏེ་དགའ་ལྡན་དུ་སྐྱེས་པའི་རྗེས་སུ། མཆོད་པའི་རིམ་པ་རྣམས་བྱུང་བར་གསུངས་པ་དང་འགལ་ཏེ། བྱང་བུ་བསྲེག་པ་ནི་སྡིག་སྦྱང་གི་ཆོ་ག་སྦྱིན་སྲེག་སོགས་ཀྱི་ནང་ཚན་ནམ་བྱེ་བྲག་ཡིན་པའི་ཕྱིར། གཞན་ཡང་ཁྱེད་ཀྱི་ཚེ་འདས་ཀྱི་རྣམ་ཤེས་ལྷ་དང་འདྲེས་པར་གཤེགས་པའི་རྗེས་སུ་གསོན་གཅིག་ཅེས་སོགས་བརྗོད་ཟེར་བ་ཡང་འགལ་བ་ཡིན་ཏེ། དེ་གསན་མཁན་གྱི་རྣམ་ཤེས་དང་བསྲེག་བྱའི་ཕུང་ཁམས་སྐྱེད་མཆེད་ཚང་བར་མེད་པའི་ཕྱིར།
གཞན་ཡང་དེ་ལྟར་བྱས་ནས་རྟེན་བསྐྱེད་ཅིང་རྣམ་ཤེས་ལ་དགུག་གཞུག་པ་དོན་མེད་པར་འགྱུར་བའི་ཕྱིར་དང་། རིགས་ལྔ་སོགས་ཀྱི་མེས་ལྷ་དང་རྣམ་ཤེས་འདྲེས་པ་བསྲེག་དགོས་པ་དང་། དེའི་རྒྱུད་ཀྱི་སྡིག་སྒྲིབ་མེ་དེ་དང་འཕྲད་ནས་བསྲེགས་པར་འདོད་པ་ལ་ནང་འགལ་བ་འབའ་ཞིག་ཡིན་པའི་ཕྱིར་རིགས་པ་མ་ཡིན་ནོ། ། དེ་ན་མིང་བྱང་བསྲེག་པ་ཡན་གྱི་སྡིག་སྦྱོང་ཐམས་ཅད་ཀྱི་རྗེས་སུ་ལམ་སྦྱངས་བསྟན་བྱེད་པ་ནི་ཐབས་དེ་དག་ལ་བརྟེན་ནས་ལམ་གྱི་རིམ་པ་འདི་ལྟར་བགྲོད་ནས་འབྲས་བུ་མངོན་དུ་བྱེད་པར་ཤོག་ཅིག་ཅེས་སྨོན་ལམ་འདེབས་པ་སོགས་ཀྱི་ཚུལ་དུ་བརྗོད་པ་ཡིན་ནོ། ། གསུམ་པ་རྗེས་ཆོག་ལ་རྩོད་འཁྲུལ་སྤངས་བ་ནི། རྗེས་ཆོག་ཅེས་སོགས་རྐང་པ་གཉིས་ཀྱི་སྟོན་ཏེ། དེ་ལ་འདིར་འོད་ཟེར་དུ་རང་ལ་གནས་གསུམ་བྱིན་རླབས་དང་རིགས་ལྔའི་དབང་དང་ཁམས་གསུམ་རྣམ་རྒྱལ་གྱི་སྔགས་རྒྱས་བདག་བསྲུང་བ་རྣམས་བྱ་བར་གསུངས་པ་ལ། རྒྱུད་གསལ་མཁན་པོ་ན་རེ། དེ་ནི་མ་ཡིན་ཏེ་རྒྱུད་ཀྱི། དེ་ཡི་ལུགས་ལ་དབང་བསྐུར་ཞིང་ཞེས་གསུངས་པ་ནི་སྦྱིན་སྲེག་གི་སྐབས་སུ་སློབ་མ་ལ་བྱ་བའི་རིམ་པ་ལ་དགོངས་པ་ཡིན་གྱི།
རང་ལ་དེ་ལྟར་བྱེད་པ་ནི་དགོངས་པ་མ་ཡིན་པས་ཆོ་ག་ལྷག་པའི་སྐྱོན་དུ་འགྱུར་རོ་ཞེས་གསུངས་ངོ་། ། དེ་ནི་བླ་མ་བརྒྱུད་པའི་མན་ངག་ལ་རས་ཆོད་བྱས་ནས་རྒྱུད་ཀྱི་དངོས་བསྟན་ལ་རང་ཞུགས་བྱེད་པའི་རྣམ་པར་སྣང་བས་ཡང་དག་པ་མ་ཡིན་ཏེ། འོད་ཟེར་དུ་དྲངས་པའི་རྒྱུད་ཚིག་དེ་དག་ནི་འདིའི་ལས་རིམ་གྱི་ཆོ་ག་ཐམས་ཅད་ཀྱི་མཇུག་ཆོག་སྟོན་བྱེད་ཡིན་པའི་ཕྱིར་དང་། རང་ལ་བྱིན་རླབས་དབང་བསྐུར་བསྲུང་བ་གསུམ་བྱེད་པ་ནི་སྔར་གྱི་བདག་བསྐྱེད་ཀྱི་ལྷ་གསལ་ཞིང་བརྟན་པར་བྱེད་པའི་ཆོ་ག་ཚང་བསྡུས་ཡིན་པའི་ཕྱིར་དང་། ཁྱེད་ཀྱི་ལྟར་ན་མཇུག་འདིར་བསྲུང་བ་ཙམ་ལས་ཆོ་ག་འདི་གསུམ་ཚང་བར་མ་བྱས་ན་ཆད་པའི་སྐྱོན་དུ་འགྱུར་ཞིང་། བསྲུང་བ་ཙམ་དེ་ལའང་ཤེས་བྱེད་མེད་པར་འགྱུར་བའི་ཕྱིར། ཡང་འཕྲེང་མཛེས་མཁན་པོ་ནི། མདུན་བསྐྱེད་ལ་མཆོད་བསྟོད་བྱ་བ་སོགས་དང་གཤེགས་གསོལ་བརྟན་བཞུགས་བྱས་པའི་རྗེས་སུ་བདག་ལ་ཆོ་ག་གསུམ་པོ་བྱེད་པ་ནི་མི་འཐད་དེ། སྦྱོངས་རྒྱུད་དུ། དེ་ཡི་ལུགས་ལ་དབང་བསྐུར་ཞིང་། །
མཉམ་པར་བཞག་པས་བསྲུངས་ནས་ཀྱང་། ། མཇུག་ཏུ་མངོན་པར་མཆོད་ནས་ནི། ། ལྷ་རྣམས་ཐམས་ཅད་གཤེགས་པར་གསོལ། ། ཞེས་བདག་དང་སློབ་མ་དབང་བསྐུར་སོགས། དེ་དག་བྱས་པའི་རྗེས་སུ་མདུན་གྱི་ལྷ་རྣམས་མཆོད་ནས་གཤེགས་གསོལ་བྱེད་པར་གསུངས་པ་དེ་ནི་ཇི་ལྟ་བ་བཞིན་འོད་ཟེར་དུ་གསུངས་པ་རྣམས་དང་འགལ་བའི་ཕྱིར། ཡང་འདི་ལ་འདིའི་རྗེས་སུ་འབྲང་བར་འདོད་པ་ཁ་ཅིག་ན་རེ། དེ་ལ་མི་འཐད་པ་མེད་དེ། སྤྱི་ཆིངས་སུ་མདུན་བསྐྱེད་ལ་གཤེགས་གསོལ་བྱས་པའི་རྗེས་སུ་འཇིག་རྟེན་གསུམ་རྒྱལ་གྱིས་བདག་ཉིད་བསྲུང་བར་བཤད་པས་སོ། ། དེས་ན་འདི་ལ་གོ་རིམ་ངེས་པ་ཅན་མེད་དོ། ། ཞེས་ཟེར་རོ། །
དེ་ཡང་མི་འཐད་དེ། སྤྱི་ཆིངས་གི་དེ་ནི་མཇུག་གི་རྐང་གྲངས་རགས་པ་ཙམ་ཞིག་སྨོས་པའི་དབང་དུ་མཛད་པ་ཡིན་གྱི། དེའི་ཉམས་ལེན་གྱི་གོ་རིམ་ཞིབ་ཏུ་བསྒྲིགས་པའི་དབང་དུ་མཛད་པ་མ་ཡིན་པའི་ཕྱིར། གལ་ཏེ་དེ་ཉམས་ལེན་གྱི་རིམ་པར་བསྒྲིགས་པ་ཡིན་ན། མཇུག་ཆོག་གི་སྐབས་སུ་སློབ་མ་དང་རང་ལ་གནས་གསུམ་བྱིན་རླབས་དང་། རིགས་ལྔའི་དབང་བསྐུར་བྱ་མི་དགོས་པར་འགྱུར་ཏེ། དེའི་སྐབས་སུ་དེ་གཉིས་མ་བཤད་པའི་ཕྱིར་དང་། གཞན་ཡང་དེ་ལྟར་ན་འོད་ཟེར་དུ་མཇུག་ཆོག་རྣམས་ཀྱི་གོ་རིམ་ཐོག་མར་བདག་ཉིད་ལ་དབང་བསྐུར་དང་བྱིན་རླབས་བྱ་བ་སོགས་སུ་གསུངས་པ་དང་འགལ་བར་བྱུང་བའི་ཕྱིར། དེས་ན་སྤྱི་ཆིངས་རང་ཉིད་དུ་དེ་དག་གི་རྗེས་སུ། དེ་ལ་སོགས་པ་ཞིབ་ཏུ་བློས་དཔྱད་ལ་བརྟག་པར་བྱའོ། །
ཞེས་དང་། ཉེས་དང་། ཉམས་སུ་བླང་བའི་ཆོ་ག་ཞིབ་ཏུ་ཁོ་བོས་བྱས་པའི་དཀྱིལ་འཁོར་གྱི་ཆོ་གའི་ཡི་གེ་གཞན་ལ་ཕན་པའི་འོད་ཟེར་གྱི་སྟེང་དུ་རྟོགས་པར་བྱའོ། ། ཞེས་གསུངས་པ་ལྟར་ཡིན་ཏེ། དེ་ཡང་ངན་སོང་སྦྱོང་རྒྱུད་འདི་ནི་ཡོ་ག་རྒྱས་པའི་བརྗོད་བྱ་མཐའ་དག་གིས་སྙིང་པོ་བསྡུས་ནས་དོན་མཐུན་པར་ཉམས་སུ་ལེན་ཚུལ་སྟོན་པའི་བཤད་རྒྱུད་ཡིན་ཞིང་། དེའི་རྩ་བའི་དཀྱིལ་འཁོར་གྱི་ཉམས་ལེན་ཡན་ལག་དང་བཅས་པ་བླ་མ་བརྒྱུད་པའི་མན་ངག་བཞིན་དུ་སྟོན་པའི་བསྟན་བཅོས་ནི་གཞན་ཕན་འོད་ཟེར་ཉིད་ཡིན་པས། དེ་དག་གི་གནས་ཚུལ་དེ་བཞིན་ཤེས་པར་བྱས་ནས་རྒྱུད་གཞུང་དེ་དག་རྣམས་ལ་དེ་ལྟར་བརྟེན་ཏེ། ཆོ་གའི་ཉམས་ལེན་ཇི་ལྟ་བ་བཞིན་དུ་བྱས་ན་ཆེས་ཁྱད་པར་དུ་འཕགས་པའི་དོན་དང་མཇལ་བར་འགྱུར་རོ། ། གསུམ་པ་མཇུག་བསྡུས་ཏེ་དགག་པ་ནི། རགས་པ་ཞེས་སོགས་ཚིག་རྐང་གཉིས་ཏེ།
དེའི་དོན་ནི་སྔར་གོང་དུ་ཇི་སྐད་བཀག་པའི་མཐའ་ཡས་ལ་འཁྲུལ་ཞིང་རྩོད་པའི་རིམ་པ་དེ་དག་ནི་གཙོ་ཆེ་བའི་དབང་དུ་བྱས་པའི་ཡི་གེ་དང་གྲུབ་མཐའ་རགས་རིམ་ཙམ་ཞིག་སྨོས་པ་ཡིན་གྱིས། གཞན་ཡང་འདིར་འཁྲུལ་ཞིང་རྩོད་པའི་ཚོགས་ཕྲ་མོའི་དབང་དུ་བྱས་ན་ཡི་གེ་དང་གྲུབ་མཐའ་དཔག་ཏུ་མེད་པ་སྣང་མོད། རགས་པ་འདི་དག་གི་མཚོན་ཏེ་ཡང་དག་མ་ཡིན་པའི་གནས་ཚུལ་ཤེས་པར་བྱས་ནས་ལུང་རིགས་མན་ངག་དང་བཅས་པས་དགག་པར་བྱའོ་ཞེས་བྱ་བར་སྟོན་པའོ། ། དེ་ལ་འདིར་ཁ་ཅིག་འོ་ན་མཐའ་ཡས་འདི་ལ་དེ་ཙམ་གྱི་རྩོད་པ་འབྱུང་བ་ཅི་ཞེ་ན། དེ་ནི་ཆོ་རྗེ་ས་པཎ་གྱིས། ། ཆོ་ག་ཉམས་པ་བྱེད་པ་རྣམས། ། ཆོ་ག་ཚང་བར་བྱེད་ལ་བརྙས། ། ཞེས་དང་། ཆོ་ག་ལོག་པར་སྒྲུབ་པ་འགའ། ། ཡང་དག་ཆོ་ག་བྱེད་ལ་གཤེ། །
ཞེས་གསུངས་པ་ལྟར་ཤེས་བྱའོ། ། གསུམ་པ་རྩོམ་པ་མཐར་ཕྱིན་པ་མཇུག་གི་དོན་ནི། བླ་མའི་ཞེས་སོགས་ཚིགས་བཅད་གཅིག་སྟེ། དེ་ལ་དོན་བདུན་ཏེ་བསྟན་བཅོས་ཀྱི་ཁུང་བསྟན་པ། རྩོམ་པ་པོ་བསྟན་པ། རྒྱུ་རྐྱེན་བསྟན་པ། མཚན་བསྟན་པ། དུས་བསྟན་པ། གནས་བསྟན་པ། དགེ་བ་བསྔོ་བའོ། །
དང་པོ་ནི། བླ་མའི་གསུང་བརྟེན་ཅེས་པ་སྟེ། བསྟན་བཅོས་འདི་ནི་མཁས་ཤིང་གྲུབ་པ་བརྙེས་པའི་བླ་མ་རྗེ་བཙུན་མུས་པ་ཆེན་པོ་ཡབ་སྲས་རྣམས་ཀྱི་གསུང་མང་དུ་ཐོས་ཤིང་བསམ་པ་ལ་བརྟེན་ནས་བརྩམས་པ་ཡིན་པས། རང་བཟོ་དང་འཁྲུལ་པ་མེད་དོ་ཞེས་བྱ་བའོ། ། གཉིས་པ་ནི། རྒྱལ་ཁམས་པ་ཞེས་པ་སྟེ། ཡུལ་ཕྱོགས་དང་སྡེ་རིགས་རུས་ལ་སོགས་པའི་ཕྱོགས་ཞེན་སྤངས་པའི་རྒྱལ་ཁམས་ཡོངས་ཀྱི་བྱ་བྲལ་བ་ཉི་ཟླ་སེངྒེ་ཞེས་བྱ་བས་བློ་གཟུ་བོར་གནས་པའི་སྒོ་ནས་བརྩམས་པ་ཡིན་པས་ཕྱོགས་ལྷུང་མེད་དོ་ཞེས་བྱ་བའོ། ། གསུམ་པ་ནི་མང་བསྐུལ་ངོར་བྱས་ཞེས་པ་སྟེ། བསྟན་བཅོས་འདི་ནི་ཆོས་ལུགས་འདི་ལ་མོས་པའི་དགེ་བའི་བཤེས་གཉེན་མང་པོ་དག་གིས། ཆོས་འདི་ལ་འདོད་ཚུལ་མང་དུ་སྣང་བས་འདིའི་དག་མ་དག་གི་རྣམ་པར་དབྱེ་བ་གསལ་བར་སྟོན་པའི་བསྟན་བཅོས་ཤིག་སྩོལ་ཅིག་ཅེས་བསྐུལ་བའི་རྐྱེན་བྱས་ནས་དེ་དག་གི་འདོད་པ་ལྟར་བརྩམས་སོ་ཞེས་བྱ་བའི་དོན་ཏོ། །
བཞི་པ་ནི་རྩོད་འཇོམས་འདི་ཞེས་པ་སྟེ། བསྟན་བཅོས་འདི་ནི་གཞན་ཕན་མཐའ་ཡས་ལ་འཁྲུལ་ཞིང་རྩོད་པའི་ཚོགས་མང་དུ་བྱུང་བ་རྣམས་ལུང་རིགས་མན་ངག་གིས་སྒོ་ནས་འཇོམས་པར་བྱེད་པ་ཡིན་པས་འདིའི་མཚན་ལ་གཞན་ཕན་རྩོད་འཇོམས་ཞེས་བྱའོ། ། ཅེས་པའི་དོན་ནོ། ། ལྔ་པ་ནི་ས་སྤྲོའི་དབོ་ལ་ཞེས་པ་སྟེ་མཚན་དེ་ལྡན་གྱི་བསྟན་བཅོས་འདི་ནི་དུས་ས་ཕོ་སྤྲེའུའི་ཕུར་བུའི་ལོ་དབོ་ཟླ་བའི་ཡར་ངོའི་ཚེས་བརྒྱད་ཀྱི་ཉིན་སྦྱར་རོ་ཞེས་བྱ་བའོ། ། དྲུག་པ་ནི་ཞེ་དགོན་དུ་ཞེས་ཏེ་བསྟན་བཅོས་འདི་དམ་པ་རིམ་པར་བྱོན་པའི་དབེན་གནས་དེར་སྦྱར་ཞེས་བྱའོ། ། བདུན་པ་ནི། ལེགས་སྦྱར་དགེ་བ་བསྔོ་ཞེས་པ་སྟེ། དེ་ལྟར་བསྟན་བཅོས་འདི་ལེགས་པར་སྦྱར་བ་ལས་བྱུང་བའི་དགེ་བའི་རྩ་བ་ནི་སེམས་ཅན་ཐམས་ཅད་ཀྱི་ཁྱབ་བདག་རྣམ་སྣང་ཆེན་པོ་ཐོབ་པའི་རྒྱུར་གྱུར་ཅིག་ཅེས་བྱ་བའི་ཚུལ་གྱི་གཞན་དོན་དུ་བསྔོ་བར་བྱའོ་ཞེས་བྱ་བའི་དོན་ཏོ། ། འདི་རྫོགས་སོ་ཞེས་བྱ་བས་བསྟན་བཅོས་རྩོམ་པ་མཐར་ཕྱིན་པར་བྱའོ་ཞེས་བྱ་བར་རྟོགས་པར་བྱའོ། ། དེ་དག་གི་ནི་ས་སྐྱ་པའི་བསྟན་འཛིན་མཚུངས་མེད་དཔལ་ལྡན་ངོར་པའི་རྗེས་འབྲང་གི་ལུགས་ལྟར་བཤད་པ་བསྟན་ཟིན་ནས།།
༈ །།གསུམ་པ་ཆོས་རྗེ་རྫོང་པའི་སྲོལ་འཛིན་གྱི་ལུགས་ལྟར་བཤད་པ་ནི། དཔལ་ལྡན་ས་སྐྱ་པའི་བཀའ་སྲོལ་འཛིན་པ་རྫོང་ལུགས་ཀྱི་བསྟན་འཛིན་མཁས་པ་ཆེན་པོ་ཆོས་རྗེ་ལོ་ཕུ་བ་སྨོན་ལམ་པས་མཛད་པའི་ཀུན་རིག་གི་ཆོ་གའི་དྲིས་ལན་ཡིད་བཞིན་ནོར་བུ་ཞེས་བྱ་བ། རྗེ་ནམ་མཁའ་དབང་ཕྱུག་པས་བསྐུལ་ནས་མཛད་པ་དེ་ཉིད་ལས་ཇི་ལྟར་འབྱུང་བ་བཞིན་བཤད་པར་བྱ་སྟེ། དེ་ཡང་ཇི་སྐད་དུ། འདིར་ཡང་དག་པ་ཡོངས་ཀྱི་དགེ་བའི་བཤེས་གཉེན་ཆེན་པོ་བཀའ་ལུང་རབ་འབྱམས་དུ་མའི་བདག་པོ་བིཀྵུ་གངྒ་ཤྭ་རའི་མཚན་ཅན་གྱིས། སྤྱིར་རྣལ་འབྱོར་གྱི་རྒྱུད་ལ་དཀའ་གནད་བསམ་གྱིས་མི་ཁྱབ་པ་ཡོད་མོད། དེའི་ནང་ནས་དྲི་བའི་གསུང་ལས། བདེ་བར་གཤེགས་གསུང་ཐེག་མཆོག་རྒྱུད་སྡེ་བཞི། ། རྣལ་འབྱོར་རྒྱུད་ཀྱི་རྩ་བའི་རྒྱུད་ཆེན་ལས། ། འཕྲོས་པའི་སྦྱོང་རྒྱུད་རྣམ་པ་གཉིས་ཀྱི་དོན། །
ཉམས་ལེན་ཆོ་གའི་སྐབས་སུ་ཉེར་མཁོའི་ཚིག ། གནད་འགའ་ཞུ་བའི་ཚུལ་གྱིས་ཁྱེད་ལ་འདྲི། ། ཞེས་འབྱུང་བ་ལྟར། རྣལ་འབྱོར་གྱི་རྒྱུད་ལས། རྩ་རྒྱུད་དེ་ཉིད་འདུས་པའི་དུམ་བུ་གཉིས་པ། ཁམས་གསུམ་རྣམ་རྒྱལ་ལས། ངན་འགྲོ་དགུག་ཅིང་སྡིག་པ་བྲལ། ། ཞེས་པ་ལ་འཕྲོས་པའི་སྦྱོང་རྒྱུད་རྣམ་གཉིས་ལས་གསུངས་ཉམས་ལེན་གྱི་སྐབས་སུ་སྤྱིར་སྦྱོང་རྒྱུད་རྣམ་གཉིས་ཀྱི་དོན་ཉམས་སུ་ལེན་པའི་མཁས་པ་རྣམས་དང་། ཁྱད་པར་བསྟན་པའི་བདག་པོ་དཔལ་ལྡན་ས་སྐྱ་པའི་རྗེས་སུ་འབྲང་བ་རྣམས་ལ། ངེས་པར་དགོས་པའི་དྲི་བ་དུ་མ་མཛད་ཅིང་དེའི་ལན་ལ་ཡང་།
དྲི་བའི་གསུངས་ལས། འདི་ལ་མཁས་པ་ཀུན་གྱི་གཟུར་གནས་བློས། ། རྒྱུད་གཞུང་གོང་མའི་གསུང་བཞིན་གསལ་པོར་སྨྲོས། ། ཞེས་གསུངས་ཏེ། རྒྱུད་རྒྱ་གར་གྱི་པཎ་གྲུབ་རྣམས་ཀྱི་གཞུང་དང་། བླ་མ་གོང་མ་རྣམས་ཀྱི་གསུང་རབ་དང་མཐུན་པ་ཞིག་དགོང་གསུངས་པ་འདུག་ལགས་ནའང་། འཇམ་དཔལ་མཚན་བརྗོད་ལས། བསམ་པའི་ཁྱད་པར་ཇི་བཞིན་དུ། ། སེམས་ཅན་རྣམས་ལ་བཤད་པར་འཚལ། ། ཞེས་གསུངས་པ་དང་།
སློབ་དཔོན་ཉི་མ་སྦས་པས། སེམས་ཅན་རྣམས་ཀྱི་བསམ་པ་དང་། ། བློ་ཡི་བྱེ་བྲག་ཇི་སྙེད་པ། ། ཞེས་གསུངས་པ་ལྟར། སྤྱིར་གང་ཟག་རྣམས་ཀྱི་བསམ་པ་སོ་སོར་ངེས་པའི་ཕྱིར། བསམ་དགོངས་ཇི་བཞིན་ཁེངས་པ་དཀའ་མོད། འོན་ཀྱང་རང་དགའ་ནི་མ་ཡིན་ཏེ། སློབ་དཔོན་གཞོན་ནུ་ཟླ་བའི་གཤིན་རྗེ་གཤེད་དགྲ་ནག་པོའི་འགྲེལ་པ་དང་། སློབ་དཔོན་ཀ་མ་སྡེ་ནུའི་སྦྱོང་རྒྱུད་ཀྱི་འགྲེལ་པར་ལུང་དྲངས་པར། ཡིད་ཆེས་ལུང་དང་མི་ལྡན་པར། །
ཆོས་རྣམས་སྟོན་པར་བྱེད་པ་ན། ། མཚན་ཉིད་རྣམ་པར་རྟོག་པ་ཡིས། ། བདག་ཀྱང་ཆུད་གསོན་གཞན་ཆུད་གསོན། ཞེས་གསུངས་པ་ལྟར་རོ། ། དེའི་ཕྱིར་དཔལ་མགོན་འཕགས་པ་ཀླུ་སྒྲུབ་ཀྱི་ཞལ་སྔ་ནས། བཤེས་བའི་སྤྲིང་ཡིག་ལས། ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང་། ། བགྱིས་པ་ཅི་འདྲའང་རུང་སྟེ་མཁས་རྣམས་མཆོད། ། དེ་བཞིན་བདག་གི་སྙན་ངག་འདི་ངན་ཡང་། ། དམ་ཆོས་བརྗོད་ལ་བརྟེན་སླད་སྨད་མི་བགྱི། །
ཞེས་གསུངས་པ་དང་། བྱང་ཆུབ་སེམས་དཔའ་ཆེན་པོ་ཞི་བ་ལྷས། ། སྔོན་ཆད་མ་བྱུང་བ་ཡང་འདིར་བརྗོད་མེད། ། སྡེབ་སྦྱོར་མཁས་པའང་བདག་ལ་ཡོད་མིན་ཏེ། ། དེ་ཕྱིར་གཞན་དོན་བསམ་པའང་བདག་ལ་མེད། ། ཅེས་གསུངས་པའི་ཚུལ་གྱིས། རྒྱུད་དང་། འཕགས་ཡུལ་གྱི་སློབ་དཔོན་ཆེན་པོ་རྣམས་ཀྱི་དགོངས་འགྲེལ་དང་། བོད་ཀྱི་བླ་མ་གོང་མ་འཁྲུལ་པའི་དྲི་མ་དང་བྲལ་བ་རྣམས་ཀྱི་གསུང་རབ་ལ་བརྟེན་ནས་དྲིས་ལན་འབུལ་བ་ནི། འདི་ལྟ་སྟེ།
དེ་ལ་དྲི་བ་དང་པོ། མཆོད་པའི་ཡོ་བྱད་བྱིན་རློབ་པ། སྦྱོང་རྒྱུད་དགོངས་པ་ཡིན་ལགས་སམ། ། ཞེས་གསུངས་པ་ནི། སྦྱོང་རྒྱུད་ཀྱི་དགོངས་པ་ཤིན་ཏུ་ཡང་ཡིན་ཏེ། དེ་ཉིད་ལས། སྔགས་དང་ཕྱག་རྒྱས་བྱིན་བརླབས་ནས། ། ཅི་ཏོག་པས་ནི་མཆོད་པར་བྱ། ། ཞེས་དང་། བདུག་པ་ལ་སོགས་པ་ལ་ལས་ཐམས་ཅད་པའི་ཁྲོ་བོའི་སྔགས་ཀྱི་བཏབ་པ་དང་།
མཆོད་པ་ལ་སོགས་པ་བཞག་སྟེ་ཞེས་གསུངས་ཤིང་། དེའི་དོན་ལ། སློབ་དཔོན་སངས་རྒྱས་གསང་བས། དང་པོར་མཆོད་པ་བཤམས་པར་བྱ། ། དེ་ནས་གཉིས་པས་བསང་བ་དང་། ། གསུམ་པས་གཟི་བྱིན་བསྐྱེད་པ་དང་། ། བཞི་པས་ལྷ་རུ་བསྐྱེད་པ་དང་། ། ལྔ་པས་མང་པོར་སྤྲུལ་པ་དང་། ། དྲུག་པས་བྱིན་རླབས་པ་བྱ་འོ། ། ཞེས་བཤད་དོ། །
མཆོད་པ་བསང་སྦྱངས་བྱིན་རླབས་དགོས་པའི་རྒྱུ་མཚན་ཡང་། རིག་པ་མཆོག་གི་རྒྱུད་སོགས་ལས་བཤད་པའི་ལོག་འདྲེན་ཆུ་ལྟར་གཡོ་བ་ལ་སོགས་པ་བསྲུང་བའི་ཆེད་ཡིན་གསུངས་པར་གདའ་ལགས། དྲི་བ་གཉིས་པ། འོག་ནས་བདག་མདུན་བུམ་བསྐྱེད་སོགས། ། མཆོད་པ་བྱིན་རླབས་དགོས་ལགས་སམ། ། དགོས་ན་འདི་ལ་དོན་མ་མཆིས། ། མི་དགོས་རྡོ་རྗེ་རྩེ་མོ་ཡིས། ། ངོ་མཚར་མཆོད་པ་བཅོ་བརྒྱད་སོགས། ། བྱིན་རླབས་འབུལ་ཞེས་མཁས་རྣམས་གསུང་། ། དེ་རྣམས་རྫུན་པ་ཡིན་ལགས་སམ། །
ཅེས་གསུངས་པ་ནི། འོག་བདག་བསྐྱེད་ཀྱི་མཆོད་པ་ཕྱི་མ་དང་། བུམ་པ་དང་། མདུན་བསྐྱེད་ཀྱི་མཆོད་པ་རྣམས་ལ་བྱིན་རླབས་ཤིན་ཏུ་དགོས་པར་གསུངས་ཏེ། ཀུན་སྙིང་གི་རྣམ་སྣང་སྒྱུ་དྲའི་འགྲེལ་པར། ཡི་གེ་ཨོཾ་ལས་མངོན་པར་བསྐྱེད་ལ། རྡོ་རྗེའི་རྩེ་མོས་བཟླས་པའི་ཆུས་བསང་གཏོར་བྱ་ཞིང་། རྡོ་རྗེ་མེའི་ཕྱག་རྒྱ་དང་སྔགས་ཀྱིས་བཏབ་པ་དང་། རྡོ་རྗེ་མེ་ཏོག་ལ་སོགས་པའི་ཕྱག་རྒྱ་དང་སྔགས་ཡོངས་སུ་བཟླས་པའི་མེ་ཏོག་དང་། སྤོས་དང་།
མར་མེ་དང་། བྱུག་པ་སོ་སོའི་གསང་སྔགས་བརྗོད་ཅིང་། དཀྱིལ་འཁོར་གྱི་ལྷ་ཐམས་ཅད་ལ་མཆོད་པར་བྱའོ་ཞེས་དང་། གཙུག་དགུའི་དཀྱིལ་ཆོག་ལས། ། དེ་ནས་མཆོད་པའི་ཡན་ལག་ཀུན། ། སྤོས་ཆབ་ཀྱི་ནི་གསང་གཏོར་བྱ། ། ཞེས་དང་། རྡོ་རྗེ་འབྱུང་བར། དེ་ནས་རྡོ་རྗེ་གནོད་སྦྱིན་བཟླས་པའི་སྤོས་ཆུས་མཆོད་པའི་ཡན་ལག་རྣམས་བསང་། རྡོ་རྗེ་མེའི་ཕྱག་རྒྱ་དང་བཅས་པ་ཡོངས་སུ་བཟླས་ལ་ཞེས་སོགས་རྒྱས་པར་བཤད་པའི་ཕྱིར་རོ། །
འོ་ན་འདི་དག་ཏུ་མཆོད་པ་བྱིན་རླབས་དགོས་ན། གོང་དུ་བྱིན་གྱིས་བརླབས་པ་དགོས་པ་མེད་པར་འགྱུར་རོ་སྙམ་ན། གོང་དུ་མཆོད་པ་བྱིན་གྱིས་བརླབས་པ་དེ། གཙོ་བོར་བདག་བསྐྱེད་ཀྱི་མཆོད་པ་སྔ་མ་ལ་བསམ་པ་ཡིན་པས་འགལ་བ་མེད་དོ། ། གོང་དུ་བྱིན་རླབས་དག་བྱས་ན། འོག་མཆོད་པའི་ཐད་དུ་བྱིན་རླབས་དགོས་ཏེ། གཞན་ཕན་འོད་ཟེར་གྱི་བསྙེན་པ་རྒྱས་པའི་སྐབས་སུ། དེ་ནས་དངོས་སུ་འབྱོར་པའི་མཆོད་པ་རྣམས། ། བསང་ཤིང་བྱིན་གྱིས་བརླབས་པ་ལ་ཞེས་སོགས་དང་། འོག་ཆོ་གའི་སྐབས་སུ་ཡང་།
ཆེད་དུ་བརྗོད་པའི་རྗེས་ལ། དངོས་སུ་འབྱོར་པའི་མཆོད་པ་རྣམས། ། ཨོཾ་བཛྲ་ཡཀྵ་ཧཱུྃ་ཞེས་བྱ་བས་བསང་། རྡོ་རྗེ་མེའི་ཕྱག་རྒྱ་དང་སྔགས་ཀྱི་གཟི་བརྗིད་བསྐྱེད། ། མཆོད་ཡོན་ལ་སོགས་པ་རང་རང་གི་སྔགས་བརྗོད་ཅིང་དངས་ཤིང་ཐོགས་པ་མེད་པ་ནམ་མཁའི་ཁམས་གང་བར་བསམ་ལ་དབུལ་ཞེས་གསུངས་སོ། ། དེས་ན་གོང་འོག་གང་དུ་བྱིན་གྱིས་བརླབས་ཀྱང་མི་འགལ་ཞིང་། ལྷག་ཆད་ཀྱི་སྐྱོན་དུ་མི་འགྱུར་བ་འདུག་ལགས། དྲི་བ་གསུམ་པ། སྔོན་འགྲོ་སྒོ་གསུམ་བྱིན་བརླབས་པ། ། ལྕེ་ལག་བྱིན་རླབས་གསལ་ལགས་ཀྱང་། །
ཡིད་ལ་བྱིན་རླབས་ཇི་ལྟར་མཛད། ། ཅེས་གསུངས་ནི། འདི་ལ་ལན་དངོས་དང་། འཕྲོས་དོན་གཉིས་ཀྱི་དང་པོ་ནི། ། འདི་ལ་ཡང་བུ་སྟོན་རིན་པོ་ཆེ་ལ་སོགས་པའི་མཁས་པ་དུ་མ་ནི། ཆོས་ཐམས་ཅད་བདག་མེད་པའི་ངང་ནས་སྭ་བྷ་ཝའི་སྔགས་བརྗོད་པ་ནང་གི་ཁྲུས་དང་། ཡིད་བྱིན་གྱིས་བརླབས་པ་ཡིན་གསུང་པར་གདའ། རང་ལུགས་ནི་སློབ་དཔོན་ཀུན་སྙིང་གི་རྒྱུ་དྲའི་འགྲེལ་པར། ཇི་སྐད་དུ་བཤད་པའི་ཕྱིའི་ཁྲུས་བྱ་བའི་ཆོ་གས་ཁྲུས་བྱ་བའམ། ནང་གི་ཁྲུས་བྱས་ནས།
ལྷའི་ཁང་པར་ཇི་ལྟ་བ་བཞིན་དུ་བཞུགས་པ་འདུག་སྟེ། དེ་ནས་ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷ྅ཧཾ། ཞེས་བརྗོད་ལ་ཞེས་བཤད་པས། ནང་གི་ཁྲུས་དང་། སྭ་བྷཱ་ཝའི་སྔགས་གཉིས་ཐ་དད་གསུངས་པས། འདིར་ཆོ་གའི་སྐབས་ཀྱི། ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ་ཞེས་པ་འདི་ནང་གི་ཁྲུས་དང་། དོན་དམ་སེམས་བསྐྱེད་དང་། ཡིད་བྱིན་གྱིས་བརླབས་པ་ཡིན་ཏེ། གཙུག་དགུ་ལས།
ཆོས་ཐམས་ཅད་བདག་མེད་པར་བསྒོམས་ནས་ཞེས་དང་། སྦྱོང་རྒྱུད་ལས། སངས་རྒྱས་ཀུན་གྱི་བྱང་ཆུབ་སེམས། ། བླ་ན་མེད་པར་རྟོགས་གྱུར་པའི། ། རྒྱལ་བས་གསུངས་པའི་ཡེ་ཤེས་གང་། ། དེ་ནི་དཀྱིལ་འཁོར་སྙིང་པོར་གསུངས། ། ཞེས་དང་། ཀུན་དགའ་སྙིང་པོས། བདེ་བའི་སྟན་ལ་འདུག་ནས་ནི། ། བདག་མེད་པར་ནི་ལྷག་མོས་པས། །
ཞེས་དང་། འོད་ཟེར་ལས། ཆོས་ཐམས་ཅད་བདག་མེད་པའི་ནང་གི་ཁྲུས་བྱས་ལ། ། ཞེས་དང་། ཆོས་ཐམས་ཅད་བདག་མེད་པས་དོན་དམ་བྱང་ཆུབ་ཀྱི་སེམས་དང་། ཞེས་གསུངས་པ་དང་། བདག་མེད་བསྒོམ་པ་འདི་སེམས་ཀྱི་ཁྲུས་ཡིན་གསུངས་པར་གདའ་ལགས། གཉིས་པ་འཕྲོས་དོན་ནི། ལྕེ་ལག་བྱིན་གྱིས་བརླབས་པ་འདི། ། སྔོན་འགྲོ་འབྲིང་བསྡུས་གཉིས་པོ་ལ། །
དགོས་ན་སྦྱོང་རྒྱུད་རྒྱས་པ་དང་། ། གཞན་ཕན་སྐོར་གསུམ་ལ་སོགས་ལས། ། མི་འབྱུང་བ་ཡིས་རྒྱུ་མཚན་ཅི། ། མི་དགོས་ཞེས་ན་དྲི་བ་ལས། ། སྔོན་འགྲོ་སྒོ་གསུམ་བྱིན་བརླབས་པ། ། ལྕེ་ལག་བྱིན་རླབས་གསལ་ཅེས་པའི། ། གསུང་དེ་ཧ་ཅང་མ་ཐལ་ལམ། ། དེ་ཕྱིར་འདི་ལྟར་དྲི་དགོས་ཏེ། ། སྔོན་འགྲོ་རྒྱས་པའི་གནས་སྐབས་སུ། ། ལྕེ་ལག་བྱིན་རླབས་གསལ་ལགས་ཀྱང་། །
ཡིད་ལ་བྱིན་རླབས་གང་གིས་སྟོན། ། ཞེས་པའི་ཚུལ་གྱིས་དྲི་བར་བགྱི། ། ཁྱད་པར་སྔོན་འགྲོ་འབྲིང་བསྡུས་ལ། ། ལྕེ་ལག་བྱིན་རླབས་མ་བྱས་ན། ། འོག་གི་སྔགས་དང་ཕྱག་རྒྱ་རྣམས། ། མཐུ་དང་ལྡན་པར་མི་འགྱུར་ཕྱིར། ། ངེས་པར་དགོས་པ་མ་ཡིན་ནམ། ། ཡིན་ན་སྐབས་འདིར་མི་མཛད་པའི། ། རྒྱུ་མཚན་གང་ཡིན་བསྟན་དགོས་པའི། ། ཞེས་སྤྲོས་པས་ཆོག་གོ །
དྲི་བ་བཞི་པ། སྦྱོང་རྒྱུད་དགོངས་པའི་སྲུང་འཁོར་ལ། ། ཏིང་འཛིན་བསམ་ཚུལ་ཇི་ལྟར་ལགས། ། ཞེས་གསུངས་པ་ནི། སྦྱོང་རྒྱུད་ཀྱི་དགོངས་པ་ནི་བསྲུང་འཁོར་བསྡུས་པ་ཡིན་ནོ། ། དེ་ཉིད་ལས། འཇིག་རྟེན་གསུམ་ལས་རྣམ་རྒྱལ་གྱི། ། བདག་བསྲུང་ལ་སོགས་བྱས་ནས་ནི། ། ཞེས་གསུངས་པ་དང་། འོད་ཟེར་ལས།
རྒྱུད་འདིའི་དགོངས་པ་ནི་ཤིན་ཏུ་བསྡུས་པ་ཉིད་ཡིན་ནོ་ཞེས་གསུངས་སོ། ། དེའི་ཏིང་ངེ་འཛིན་ནམ་དམིགས་པ་ལ། ། གཞན་ཕན་འོད་ཟེར་དུ། སྔགས་ལན་གསུམ་གྱིས་བདག་བསྲུངས་གསུམ་གྱིས་གནས་བསྲུངས། གསུམ་གྱིས་རྣལ་འབྱོར་བསྲུངས་ལ་ཞེས་པ་ཙམ་ལས་གསལ་བར་མ་གསུངས་སོ། ། དེའི་དོན་ལ་བྲག་ནག་པ་བསམ་གཏན་དཔལ་སོགས་ཁ་ཅིག སཏྭོ་ཀྲོ་དྷ་ལན་གསུམ་གྱིས་བསྒོ་བའི་བའི་དོད་ཡིན། ལན་གསུམ་གྱིས་བསྣུན་བསྲེག་བཅིངས་གསུམ་གྱི་དོད་ཡིན། ལན་གསུམ་གྱིས་སྲུང་འཁོར་གྱི་དོད་ཡིན་གསུངས་ལ། པཎ་ཆེན་ཕྱོགས་ལས་རྣམ་རྒྱལ་རྗེས་འབྲངས་དང་བཅས་པ།
སྔགས་ཀྱི་འོད་ཟེར་རྡོ་རྗེའི་རང་བཞིན་གྱིས་སྤྱི་བོ་ནས་གོ་མཚམས་མེད་པར་བལྟམས་པས་བདག་བསྲུངས། རྡོ་རྗེའི་ར་བ་དང་དྲ་བ་ལ་སོགས་པའི་སྲུང་བའི་འཁོར་ལོས་གནས་བསྲུངས། རྡོ་རྗེ་སེམས་དཔའི་ཡེ་ཤེས་ཀྱི་མེ་ཉི་མ་ལྟར་འབར་བས་སྡིག་སྒྲིབ་རྣམས་བསྲེགས་ཤིང་སྐམ་པར་བྱས་པས་རྣལ་འབྱོར་བསྲུངས་ཞེས་གསུངས་ནའང་། རང་ལུགས་ནི། སྔགས་ལན་དང་པོ་གསུམ་བརྗོད་དུས། ། ཁམས་གསུམ་རྣམ་རྒྱལ་གྱི་ཕྱག་རྒྱ། ། རང་གི་དཔྲལ་བ། མགྲིན་པ། སྙིང་ཁ་གསུམ་དུ་རིམ་གྱིས་རེག་པ། ཏིང་ངེ་འཛིན་རང་གི་ལུས་ངག་ཡིད་གསུམ་ཁྲོ་བོ་ཁམས་གསུམ་རྒྱལ་གྱིས་སྐུ་གསུང་ཐུགས་སུ་བྱིན་གྱིས་བརླབས་པས་བདག་བསྲུང་།
ལན་བར་པ་གསུམ་གྱི་ཚེ། ཕྱག་རྒྱ་སྟེང་འོག་བར་གསུམ་དུ་བཅས་ལ། ཏིང་ངེ་འཛིན་སྟེང་རྡོ་རྗེའི་གུར་དང་བླ་རེ། འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་ར་བ་དང་འདྲ་བ་ཕྱི་རོལ་ཐམས་ཅད་ཡེ་ཤེས་ཀྱི་མེ་རི་འབར་བས་བསྐོར་བས་གནས་བསྲུངས། ལན་ཐ་མ་གསུམ་གྱི་ཚེ། ཕྱག་རྒྱ་ཕྱི་ནང་བར་གསུམ་བཅས་ལ། ཏིང་ངེ་འཛིན་ཆོ་གའི་སྦྱོར་དངོས་རྗེ་གསུམ་གྱི་ཐབས་ཤེས་གཉིས་མེད་ཀྱི་སྔགས་ཕྱག་རྒྱ་ཏིང་ངེ་འཛིན་ལ་བར་དུ་གཅོད་པ་ཐམས་ཅད་བསྲུང་བར་བསམ་པ་རྣལ་འབྱོར་བསྲུང་བ་ཡིན་ཞེས་བླ་མ་འཇམ་དབྱངས་ཆེན་པོའི་གསུངས་ལས་འབྱུང་བ་ལྟར་ལགས། ཡང་ཁ་ཅིག བདག་བསྲུངས་ལ་སོགས་བྱས་ནས་ནི། །
ཞེས་གསུངས་པའི་སོགས་ཁོངས་ནས། གནས་དང་སློབ་མ་བསྲུང་བ་སྡུད་ཏེ། གསང་བ་སྤྱི་རྒྱུད་ལས། དེ་ནས་མཁས་པས་གནས་དང་ནི། ། བདག་དང་སློབ་མ་བསྟན་བསྲུང་ནས། ། ཞེས་བཤད་པས། སྔགས་ལན་ཐ་མ་གསུམ་གྱིས་སློབ་མ་བསྲུང་པ་ཡིན་གསུངས་པར་གདའ་ལགས། དྲི་བ་ལྔ་པ། སྲུང་འཁོར་རྒྱས་པའི་རྗེས་ཐོགས་སུ། ། སྤྱན་དྲངས་ཁྲོ་བོ་གང་དུ་བཞུགས། །
ཞལ་ཕྱག་རྣམ་པ་ཇི་ལྟར་ལགས། ། ཞེས་གསུངས་པ་ནི། འདི་ལ་ལུགས་གཉིས་ཀྱི། དང་པོ་ནི། ཀུན་མཁྱེན་འཕགས་འོད། བུ་སྟོན་རིན་པོ་ཆེ་ལ་སོགས་པའི་མཁས་པ་མང་པོའི་གསུང་གིས། བདག་ཉིད་ཁྲོ་བོར་བསྒོམ། གོ་བསྒོ་བའི་རྗེས་སུ་ཁྲོ་བོ་སྤྱན་དྲངས། བགེགས་ལ་བཀའ་བསྒོས། བསྣུན་བསྲེགས་བཅིངས་གསུམ་སོགས་བྱེད་པ་ཡིན་ལ།
དེ་ལྟར་མ་ཡིན་ན། སྔར་གྱི་བགེགས་ལ་བསྣུན་བསྲེག་བཅིངས་གསུམ་བྱས་ཏེ་ཚར་བཅད། དེ་ཕྱིན་མི་འཇུག་པར་བྱ་བའི་ཕྱིར་སྲུང་འཁོར་བསྒོམ་ཚར་བའི་རྗེས་སུ་ཁྲོ་བོ་སྤྱན་འདྲེན་པ་ནི། དབུས་པའི་རོགས་པོ་བོས་པ་ལྟ་བུའམ། ཨ་ཕོ་སྐར་ཆེན་གྱི་བང་ཆེན་ལྟ་བུ་གཅིག་ལས་མི་ཡོངས་གསུངས་ཤིང་། འདི་དག་གི་ལུགས་ལ། ཁྲོ་བོ་རྣམས་མདུན་གྱི་ནམ་མཁའ་ལ་བཞུགས་པར་བཞེད་པ་གདའ་ཞིང་། རྗེ་བཙུན་ཆེན་པོས་གཞན་ཕན་འོད་ཟེར་དུ། ། སྲུང་འཁོར་རྒྱས་པར་བསྒོམ་ཚར་བའི་རྗེས་སུ་ཁྲོ་བོ་སྤྱན་འདྲེན་པར་གསུངས། འདིའི་ལུགས་ཀྱི་བདག་ཉིད་ཁྲོ་བོར་བསྐྱེད་ནས་དབང་བསྐུར་གོ་བསྒོ་བ་དམག་དཔུང་བསྐྱེད་པ་དང་འདྲ།
བསྣུན་བསྲེག་བཅིངས་གསུམ་གྱི་རྫོང་གི་ས་འཕྲོག་པ་དང་འདྲ། སྲུང་འཁོར་བསྒོམ་པ་རྫོང་བརྩིག་པ་དང་འདྲ། ཁྲོ་བོ་སྤྱན་འདྲེན་པ་རྫོང་སྲུང་འཇུག་པ་དང་འདྲ་བར། སྲུང་འཁོར་བསྲུང་བྱེད་དུ་སྤྱན་འདྲེན་པ་ཡིན་པས་འགལ་མེད་ཅིང་། གནས་ཀྱང་བཛྲ་བནྡྷ་བཾ་གྱིས་སྒྲུབ་པའི་རྡོ་རྗེ་ར་བའི་ཁ་ཁྱེར་ལ་བཞུགས་པར་བཞེད། ཁྲོ་བོ་གོང་འོག་གང་དུ་སྤྱན་འདྲེན་ཀྱང་། ཞལ་ཕྱག་གི་རྣམ་པ་ནི། སྤྱིར་ཁམས་གསུམ་རྣམ་རྒྱལ་དུ། ཁྲོ་བོ་ཞལ་གཅིག་ཕྱག་གཉིས་པ་དང་། རྡོ་རྗེ་རྩེ་མོར།
ཞལ་གཅིག་ཕྱག་བརྒྱད་པ་དང་། སྦྱོང་རྒྱུད་རྒྱས་པར། དབུ་དང་ཕྱག་མཐའ་གཡས་པའི་རྣམ་པ་ཅན་དུ་གསུངས་པ་རྣམས་གང་སྤྱན་དྲངས་ཀྱང་འགལ་མེད་མོད། འདིར་ནི་ཁམས་གསུམ་རྣམ་རྒྱལ་གྱི་དཀྱིལ་ཆོག་ཏུ། ཁྲོ་བོ་རྡོ་རྗེ་སེམས་དཔའ་ལ་སོགས་པ་དཔག་ཏུ་མེད་པ་ནམ་མཁའ་ནས་འབབ་པར་གསུངས་པ་དང་། འོད་ཟེར་ལས་ཀྱང་། ཁྲོ་བོ་མང་པོ་སྤྱན་དྲངས་ལ་ཞེས་གསུངས་པས་ཁྲོ་བོ་རྣམས་ཞལ་ཕྱག་དང་རྣམ་པ་གཅིག་འདྲ་བ་ཁོ་ན་མ་ཡིན་པར། ཞལ་གཅིག་ཕྱག་གཉིས་པ། ཞལ་གསུམ་ཕྱག་དྲུག་པ། ཞལ་བཞི་ཕྱག་བརྒྱད་པ་ནས་བརྩམས་ཏེ།
དབུ་སྟོང་ཕྱག་བྱེ་བ་དབུ་དང་ཕྱག་མཐའ་ཡས་པའི་བར། བསམ་གྱིས་མི་ཁྱབ་པ་ཡིན་ལགས། དེའི་འཐད་པ་ཡང་། སྐབས་འདིའི་ཁྲོ་བོའི་བསྟོད་པ་ཉིད་ལས་ཤེས་ཏེ། ཁྲོ་ཆེན་འབར་བའི་ཚོགས་ལ་ཕྱག་འཚལ་ལོ། ། ཞེས་ཁྲོ་བོའི་ཚོགས་མང་པོ་ལ་སྤྱིར་བསྟོད་པ་དང་། སྐུའི་ཆ་ལུགས་ཟ་བྱེད་རྔམ་སྟབས་ཅན། ། ཞེས་པས་ཆ་ལུགས་མ་ངེས་པ་དང་། སྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། ཞེས་པས་ཕྱག་མཚན་མ་ངེས་པ་སྣ་ཚོགས་པ་དང་།
དཔའ་བོའི་སྟང་སྟབས་བརྐྱང་བསྐུམས་ཚུལ་དུ་བཞུགས། ཞེས་པས་ཞབས་ཀྱི་སྟང་སྟབས་ཀྱང་། བརྐྱང་བསྐུམ་ཞེས་པ་ཙམ་སྤྱིར་སྨོས་པ་དང་། སྟང་སྟབས་ལ་ཡང་གཡས་བརྐྱང་གཡོན་བསྐུམ་དང་། གཡོན་བརྐྱང་གཡས་བསྐུམ་དང་། ས་ག་དང་། ཟླུམ་པོ་ལ་སོགས་པ་མ་ངེས་པ་ཡོད་པ་དང་། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། ཞེས་པས། ཞལ་གྱི་ཆ་ལུགས་ཀྱང་མ་ངེས་པར་གསུངས་པ་དང་།
སྤྱན་ཡང་། ཉི་ཟླ་འབར་བའི་སྤྱན་གྱིས་སྡང་མིག་གིས། ཞེས་སྤྱིར་བསྟན་གྱི་གྲངས་ངེས་མ་གསུངས་པ་རྣམས་ཀྱིས་གསལ་བའི་ཕྱིར་རོ། ། ཉི་ཟླ་འབར་བའི་སྤྱན་ཅེས་པས། སྤྱན་གཉིས་པར་མ་བསྟན་ནམ་སྙམ་ན། སྤྱིར་ཁྲོ་བོ་རྣམས་ལ་སྤྱན་ལ་སྤྱན་གསུམ་པ་ནས་སྤྱན་མཐའ་ཡས་པ་ཡོད་པར་བཤད་ཀྱིས། གཉིས་པ་མ་བཤད་ལ། བྱེ་བྲག་འདིར་ཉི་མ་ཟླ་བ་ལྟ་བུའི་སྤྱན་རྣམས་ལས་འོད་ཟེར་འབར་བས་བགེགས་བསྲེག་ཅེས་པ་ཡིན་གྱི། གཉིས་ཀྱི་བརྡའ་མ་ཡིན་ནོ། ། སྐབས་འདིར་མ་ཟད།
འོག་ལྷོ་སྒོའི་དྲག་པོའི་སྦྱང་བའི་ཁྲོ་བོ་སྤྱན་འདྲེན་སོགས་ལ་ཡང་། ཞལ་ཕྱག་རྣམ་པ་མ་ངེས་པ་འདི་ལྟ་བུ་ཞིག་དགོས་པ་འདྲ་ལགས། དྲི་བ་དྲུག་པ། སྲུང་འཁོར་ཕྱི་ཡི་དབྱིབས་ཚུལ་ནི། ། གྲུ་བཞི་ཟླུམ་པོ་སྒོ་ངའི་དབྱིབས། ། གསུམ་དུ་དབྱེ་བའི་རང་ལུགས་གང་། ། འཐད་ལྡན་ལུང་ཟིན་ཇི་ལྟར་བདོག ། ཅེས་གསུངས་པ་ནི། སྤྱིར་རྡོ་རྗེ་ར་བ་ལ་སོགས་པའི་ཐུན་མོང་གི་སྲུང་འཁོར་གྱི་ཕྱིའི་དབྱིབས་རྣམས་གྲུ་བཞིར་སྒོམ་པ་དུས་འཁོར་བའི་ལུགས། སྒོང་ངའི་དབྱིབས་སུ་སྒོམ་པ་ཀྱཻ་རྡོ་རྗེ་ལ་སོགས་པའི་ལུགས་ས་ཁད་མཉམ་པའི་སྟེང་དུ་རྫ་མ་ཁ་ཕུབ་པ་ལྟ་བུའི་ཟླུམ་པོར་སྒོལ་པ་དཀྱིལ་ཆོག་ཕལ་མོ་ཆེའི་ལུགས་གདའ།
བྱེ་བྲག་རྣལ་འབྱོར་རྒྱུད་ཀྱི་སྲུང་འཁོར་གྱི་དབྱིབས་ལ་ཡང་། སློབ་དཔོན་རབ་འབྱོར་རྐང་གིས། ཕྱི་ནང་གི་ར་བ་ཐམས་ཅད་གྲུ་བཞིར་བཤད་པ་བཞིན་དུ། ཁ་ཅིག་ར་བ་ཐམས་ཅད་གྲུ་བཞིར་འདོད། ཡང་སློབ་དཔོན་མུ་ཏི་གོ་ཤས། ཕྱིའི་ར་བ་གྲུ་བཞི་པ་སྟོང་གསུམ་དང་མཉམ་པ། ནང་གི་ར་བ་ཟླུམ་པོ་འཇིག་རྟེན་གྱི་ཁམས་འདིའི་ཚད་དུ་གྱུར་པར་བཤད་པ་ལྟར་དུ། ཁ་ཅིག་དེ་ལྟར་དུ་འདོད། ཁ་ཅིག་སྔགས་དང་ཕྱག་རྒྱ་ཙམ་ཡིན་གསུངས་པ་དང་། ཁྲོ་བོ་ཡིན་གསུངས་པ་དང་།
རྣམ་པ་མ་ངེས་ཏེ་ལེབ་ལེབ་པོས་བཀབ་པའོ་གསུངས་པ་ལ་སོགས་པ། མཁས་པ་སྔ་མའི་བཞེད་པ་མང་དུ་གདའ་ནའང་། ཕྱི་ནང་གི་ར་བ་ཐམས་ཅད་ཟླུམ་པོར་བཞེད། འཐད་ལྡན་གྱི་ལུང་ཡང་། རྗེ་བཙུན་ཆེན་པོས་རྡོ་རྗེ་འབྱུང་བའི་ཊིཀྐ་ལས། སྲུང་བའི་འཁོར་ལོའི་སྐབས་སུ། སྔགས་དང་ཕྱག་རྒྱ་གཞུང་ན་གསལ། ། སེམས་ཀྱི་དམིགས་པ་རྡོ་རྗེའི་ར་བ་ཟླུམ་པོས་བསྐོར་བར་བསྒོམས་ཏེ། གཙུག་དགུ་ལས། ཀུན་ནས་ཡོངས་སུ་ཟླུམ་པོ་ནི། །
ར་བ་དྲ་བ་བྱས་ནས་ཀྱང་། ། ཞེས་སོ་ཞེས་ལུང་དང་བཅས་ཏེ་གསལ་བར་གསུངས་གདའ་ལགས། དྲི་བ་བདུན་པ། བདག་བསྐྱེད་རྡོར་སེམས་སྒོམ་པ་འདི། ། སྦྱོང་རྒྱུད་དགོངས་པ་ཡིན་ལགས་སམ། ། ཡིན་ན་རྒྱུ་ཚིག་གང་གིས་སྟོན། ། མིན་ན་རྩ་བཤད་གང་ནས་བཤད། ། ཅེས་གསུངས་པ་ནི། བདག་བསྐྱེད་ལ་རྡོར་སེམས་སྒོམ་པ་ནི། སྦྱོང་རྒྱུད་ཀྱི་དགོངས་པ་ཡིན།
དེ་ཉིད་ལས། རྡོ་རྗེ་སེམས་དཔའི་གནས་འདུག་ནས། ། ཐམས་ཅད་ཟོས་ཏེ་ཀུན་བྱས་ཀྱང་། ། འགྲུབ་འགྱུར་ཉེས་པས་མི་གོས་ན། ། སྙིང་རྗེ་ལྡན་པས་སྨོས་ཅི་དགོས། ། ཞེས་གསུངས་པས་བསྟན་པ་ཡིན། ཞེས་རྗེ་བཙུན་ཆེན་པོས་གཞན་ཕན་འོད་ཟེར་སོགས་ལས་གསུངས་གདའ། འདི་གཞན་ནས་བླངས་པ་མ་ཡིན་ནམ་སྙམ་ན་མ་ཡིན་ཏེ། རབ་གནས་དོན་གསལ་ལས། ངན་སོང་སྦྱོང་རྒྱུད་ནས་གསུངས་པའི་རྡོ་རྗེ་སེམས་དཔའི་སྒྲུབ་ཐབས་ཀྱང་རུང་སྟེ་ཞེས་གསུངས་པའི་ཕྱིར།
འདིར་མེད་པ་གཞན་ནས་ཁ་བསྐངས་པའམ་བླངས་པ་ནི་གཏན་མ་ཡིན་ནོ། ། འོ་ན་ཞལ་ཕྱག་གི་རྣམ་པ་འདི་ལྟ་བུ་བསྒོམ་པ་གང་ནས་བཤད་སྙམ་ན། འོད་ཟེར་ལས། ས་ཆོག་བསྡུས་པ་འདི་ནི་བླ་མའི་གསུང་ངོ་། ། ཞེས་གསུངས་པ་ལྟར། བླ་མ་གོང་མའི་གསུང་བཀོད་པ་ཡིན་པ་དང་། ཕྱག་རྡོར་གྱི་སྐབས་ནས། ཕྱག་ན་རྡོ་རྗེ་དྲིལ་བསྣམས་ཤིང་། ཞེས་གསུངས་པའི་ཚུལ་དང་མཚུངས་པ་ཡང་ཡིན་པ་གདའ་ལགས། དྲི་བ་བརྒྱད་པ།
དཀྱིལ་འཁོར་ཆོ་ག་ཕལ་མོ་ཆེར། ། སྔོན་བྱུང་རྒྱུད་སྡེ་གསུང་བ་པོ། ། བདག་བསྐྱེད་བསྒོམ་པར་མཛད་པ་ལ། ། སྐབས་འདིར་རྡོར་སེམས་བསྒོམ་པ་ཅི། ། ཞེས་གསུངས་པ་ནི། སྤྱིར་སྦྱོང་རྒྱུད་བརྟག་པ་གཉིས་པའི་ཆོ་གའི་སྐབས་འདིར། ངེས་པ་ཁོ་ནར་རྡོར་སེམས་སྒོམ་དགོས་པ་མ་ཡིན་མོད། འོན་ཀྱང་། བདག་བསྐྱེད་ལ་དཔའ་བོ་གཅིག་པ་བསྒོམ་པ་དང་། དཀྱིལ་འཁོར་ཡོངས་རྫོགས་སྒོམ་པར་བཤད་པ་གཉིས་ལས།
འདི་དང་པོ་ཡིན། དེ་ལ་ཡང་། སྦྱོང་རྒྱུད་དཀྱིལ་འཁོར་བཅུ་གཉིས་པ་ཀུན་ལ་འཇུག་པ་རྡོ་རྗེ་སེམས་དཔའ་སྒོམ་པ་དང་། དཀྱིལ་འཁོར་རང་གི་གཙོ་བོ་བསྒོམ་པར་བཤད་པ་གཉིས་ལས་འདི་དང་པོའི་དབང་དུ་མཛད་པ་ཡིན། དཀྱིལ་འཁོར་ཀུན་ལ་འཇུག་པའི་རྒྱུ་མཚན་ཡང་། དེ་ཉིད་འདུས་པ་སོགས་ལས། རྡོ་རྗེ་སེམས་དཔའ་རིགས་རྣམས་ཀུན་གྱི་བདག ། རིགས་དང་དཀྱིལ་འཁོར་ཀུན་གྱི་བདག་པོ་སྟེ། ། ཞེས་གསུངས་པ་ལྟར། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་བདག་པོ་ཡིན་པ་ལ་དགོངས་སོ། །
བདག་བསྐྱེད་ལ་རང་རང་གི་གཙོ་བོའམ། དཀྱིལ་འཁོར་ཡོངས་རྫོགས་བསྒོམ་པའི་ཚེ། རྒྱུད་གསུང་བ་པོའི་སྟོན་པ་དེ་བདག་བསྐྱེད་པ་སྒོམ་པ་ཤིན་ཏུ་ཡང་ཡོད་དོ། ། དེ་ལྟར་མ་ཡིན་པ་རྒྱུད་གསུང་བ་པོའི་སྟོན་པ་དེ་བདག་བསྐྱེད་ལ་ངེས་པར་སྒོམ་དགོས་ན། སྦྱོང་རྒྱུད་དཀྱིལ་འཁོར་ཕྱི་མ་བཅུ་གཅིག་གསུང་བ་པོ་ཕྱག་ན་རྡོ་རྗེ་ཡིན་པའི་ཕྱིར། ཤཱཀ་ཐུབ་དང་། ཚེ་དཔག་མེད་དང་། འཁོར་ལོའི་བསྒྱུར་བ་དང་། མེ་ལྟར་འབར་བ་རྣམས་ཀྱི་བདག་བསྐྱེད་ལ་ཡང་ཕྱག་རྡོར་སྒོམ་དགོས་པར་འགྱུར་རོ། ། དེ་ནས་རྡོ་རྗེ་སེམས་དཔའ་དཀྱིལ་འཁོར་ཀུན་གྱི་བདག་པོ་ཡིན་པ་ལ་དགོངས་ནས།
བདག་བསྐྱེད་ལ་བསྒོམ་པ་གཙོ་བོར་མཛད་པ་ཡིན་པ་གདའ་ལགས། དྲི་བ་དགུ་པ། བདག་བསྐྱེད་རྣམ་སྣང་སྒོམ་བྱས་ནས། ། བསྟོད་པ་མཚན་བརྒྱས་བསྟོད་བྱས་ན། ། དོན་དང་ཚིག་ལ་འགལ་བ་ཅི། ། ཞེས་གསུངས་པ་ནི། རྣམ་སྣང་སྒོམ་ནས་ཕྱག་ན་རྡོ་རྗེའི་མཚན་བརྒྱས་བསྟོད་ན། དོན་ལ་ནི་འགལ་བ་མི་ཡོང་སྟེ། གཉིས་ཀའང་ཐུགས་རྒྱུད་ཡེ་ཤེས་སུ་སྣང་བའི་ལྷ་ཡིན་པའི་ཕྱིར་རོ། ། ཚིག་ལ་ནི་འགལ་བ་ལྟར་སྣང་སྟེ།
རྣམ་སྣང་ལྷ་ཞི་བ་བསྒོམ་ནས། བསྟོད་པར་རྡོ་རྗེ་ཁྲོ་བོའི་མ་རུང་ཆེ། ། ཞེས་པ་དང་། འཇིགས་བྱེད་དགྲ་བྱེད་དྲག་པོ་ཆེ། ། རྡོ་རྗེ་འཇིགས་བྱེད་རྔམ་བྱེད་པ། ། ཞེས་སོགས་དྲག་པོའི་སྒོ་ནས་བསྟོད་པ་རྣམ་པར་མི་མཛེས་པའི་ཕྱིར་རོ། ཞེས་ཚིག་དང་འགལ་བའི་ཕྱིར་བསྟོད་པར་མི་རུང་ངོ་སྙམ་ན། ཕྱག་ན་རྡོ་རྗེ་ལ་ཡང་མཚན་བརྒྱས་བསྟོད་པར་མི་རུང་སྟེ། བསྟོད་པའི་ཚིག་ནང་འགལ་བར་སྣང་བའི་ཕྱིར་རོ། ། ཅི་ཞེ་ན།
གོང་དུ། རྡོ་རྗེ་འཇིགས་བྱེད་རྔམ་བྱེད་པ། ། ཞེས་སོགས་དྲག་པོ་དང་ཤིན་དུ་དྲག་པོའི་སྒོ་ནས་བསྟོད་ལ། འོག་ནས། ཞི་ཞིང་དུལ་ལ་དགའ་བས་ཏེ། ། ཞེས་སོགས་ཞི་བ་དང་ཤིན་ཏུ་ཞི་བའི་སྒོ་ནས་བསྟོད་པའི་ཕྱིར། འོན་ཀྱང་། དུ་མའི་ཞལ་ཏེ་སྐུ་ཡང་སྟོན། ། ཞེས་པ་ལྟར། སྐུའི་རྣམ་འཕྲུལ་དུ་མ་སྟོན་པའི་སྒོ་ནས་བསྟོད་པ་འགལ་བ་མེད་དོ་སྙམ་ན།
དེ་ལྟར་ན་རྣམ་སྣང་ལ་ཡང་མཚུངས་སོ། ། དེས་ན། མདོ་ལས། དོན་ལ་སྟོན་པར་བྱའི། ཚིག་ལ་སྟོན་པར་མི་བྱའོ། ། ཞེས་གསུངས་པ་ལྟར། དོན་ལ་མི་འགལ་བའི་ཕྱིར་བསྟོད་པར་རུང་ངམ་སྙམ་ལགས། ཡང་ན་འདི་ལྟར། སྦྱོང་རྒྱུད་ཐུགས་དཀྱིལ་གནས་སྐབས་སུ། བདག་བསྐྱེད་ཕྱག་རྡོར་སྒོམ་བྱས་ཏེ། །
དེ་ཉིད་འདུས་པ་ལས་བཤད་པའི། ། རྣམ་སྣང་མཚན་བརྒྱས་བསྟོད་བྱས་ན། ། དོན་དང་ཚིག་ལ་འགལ་བ་ཅི། ། ཞེས་གསུངས་པ་ནི། འདི་ལ་ལན་ནི་གང་བརྗོད་པ། ། དེ་ཡང་འདིའི་ལན་བཏབ་ཡིན། ། ཞེས་སྤྲོའོ། ། དྲི་བ་བཅུ་པ། ཚངས་པ་ཆེན་པོའི་གླེང་གཞི་ལ། ། འོད་ཟེར་སྤྲོ་བའི་གནས་མང་ཡང་། །
ཀུན་རིག་སྐབས་སུ་མཛོད་སྤུ་ནས། ། ངེས་པར་སྤྲོ་བའི་རྒྱུ་མཚན་གང་། ། ཞེས་གསུངས་པ་ནི། སྤྱིར་འོད་ཟེར་སྤྲོ་བའི་གནས་བསམ་གྱིས་མི་ཁྱབ་ཀྱང་། དེ་དག་ཀྱང་བསྡུ་ན་སྐུའི་སྒོ་དགུ། གསུང་གི་སྒོ་བཞི། ཐུགས་ཀྱི་སྒོ་གཉིས་རྣམས་སུ་འདུ་ལ། དེའི་ནང་ནས་སྐབས་འདིར་ཐུགས་ཀྱི་སྒོ་ཡིན་ཞིང་། དེ་ལ་ཡང་། སྨིན་མཚམས་གནད་ཀྱི་སྒོ་དང་།
སྤྱི་གཙུག་གསེར་གྱི་སྒོ་གཉིས་ལས། སྐབས་འདིའི་གནས་དང་པོ་ཡིན། ངེས་པར་མཛོད་པུ་ནས་སྤྲོ་བའི་དགོས་པ་ཡང་། རྒྱུའི་ཏིང་ངེ་འཛིན་གྱི་གནད་ཀྱི་ཡིན་སྟེ། ཏིང་ངེ་འཛིན་ནི་ཐུགས་ཀྱི་ཏིང་ངེ་འཛིན་ཡིན་ལ། མཛོད་པུའམ་སྨིན་མཚམས་ནི་ཐུགས་ཀྱི་མཛོད་དམ་སྒོ་ཡིན་པའི་གནད་ཀྱི་ཡིན་པ་གདའ་ལགས། ཡང་འབྲུ་འགྲེལ་ལས། དཔྲལ་བ་ནི་ཐུགས་རྣམ་པར་དག་པས་དཔྲལ་བའི་དཀྱིལ་འཁོར་དུ་བསྟན་ལ། མཛོད་སྤུ་ནི་ཏིང་ངེ་འཛིན་གྱི་ཆོ་འཕྲུལ་གཞན་ལ་འབྱུང་བའི་མཛོད་སྤུ་བསྟན་ལ། ཕྱུང་བ་ནི་གོང་གི་འོད་ཟེར་བསྡུད་པའི་འཕྲེང་བ་ཕྱུང་པའི་དོན་ཏེ།
བདེ་བ་སོ་སོར་ཐོབ་ནས་ཞེས་པ་ནི། ཐུགས་རྗེ་ཆོ་འཕྲུལ་གྱི་བྱིན་རླབས་ཀྱི་འོད་ཟེར་དེས་ཞེས་ཀྱང་བཤད། ཡང་པཎ་ཆེན་ཕྱོགས་ལས་རྣམ་རྒྱལ་གྱིས། དཔྲལ་བའི་མཛོད་སྤུ་ནས་ཕྱུང་ན་ནི། མཛོད་པུ་བྱང་ཆུབ་ཀྱི་གཏེར་མཛོད་ཡིན་པས་སོ་ཞེས་གསུངས་པའང་གདའ་ལགས། དྲི་བ་བཅུ་གཅིག་པ། བཟླས་པའི་སྐབས་སུ་སྦྱོང་རྒྱུད་ལ། ། འོད་ཟེར་སྤྲོས་པས་འཇིག་རྟེན་ཁམས། ། སྣང་བར་བྱས་ཤིང་སངས་རྒྱས་ཀྱིས། ། མཛད་པ་བཅུ་གཉིས་ཚུལ་ལ་བཀོད། །
ཞེས་གསུངས་དོན་དེ་ཇི་ལྟར་སྦྱར། ཞེས་གསུངས་པ་ནི། སྦྱོང་རྒྱུད་ཐུགས་དཀྱིལ་ལས། སེམས་ཅན་དམྱལ་བ་དང་། བྱོལ་སོང་དང་། ཡི་དྭགས་རྣམས་སུ་སྐྱེ་བའི་སེམས་ཅན་ཐམས་ཅད་གྲོལ་བར་བདག་ཉིད་ཀྱིས་རབ་ཏུ་ཤེས་སོ། ། འཇིག་རྟེན་གྱི་ཁམས་ཐམས་ཅད་དུ་ཡང་སྣང་བར་བྱས་ཏེ། སྣང་བར་བྱས་ནས་ཀྱང་། སངས་རྒྱས་ཀྱིས་མཛད་པ་བཅུ་གཉིས་ཚུལ་དུ་བྱས་ནས། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཡི་གེ་འདི་ཉིད་ལ་ཞུགས་པར་གྱུར་ཏོ། །
ཞེས་གསུངས་པའི་དོན་ཡིན་ཏེ། དེ་ཡང་མཛད་པ་བཅུ་གཉིས་ལས།་་་་་ རྒྱ་ཆེར་རོལ་པ། མདོ་སྡེ་དང་།་་་་་ མངོན་པར་འབྱུང་བ་སོགས། རྒྱུད་སྡེ་དང་།་་་་་ རྡོ་རྗེ་གུར་སམྦུ་ཊི། སངས་རྒྱས་མཉམ་སྦྱོར། བསྟན་བཅོས་ཆེན་པོ་རྣམས་ལས།་་་་་ དབུ་མ་རིན་ཆེན་འཕྲེང་བ།
ཐེག་བསྡུས་རྩ་འགྲེལ། རྒྱུད་བླ་མ་སོགས། གྲངས་དང་གོ་རིམ་མི་མཐུན་པ་སྣ་ཚོགས་པ་གསུངས་ནའང་། ཡོངས་སུ་གྲགས་པ་མདོ། རྒྱ་ཆེ་རོལ་པའི་དགོངས་པ། རྒྱུད་བླ་མ་ལས། དགའ་ལྡན་གནས་ནས་འཕོ་བ་དང་། ། ལྷུམས་སུ་འཇུག་དང་བལྟམས་པ་དང་། ། བཟོ་ཡི་གནས་ལ་མཁས་པ་དང་། ། བཙུན་མོའི་འཁོར་དགྱེས་རོལ་པ་དང་། །
ངེས་འབྱུང་དཀའ་བ་སྤྱད་པ་དང་། ། བྱང་ཆུབ་སྙིང་པོར་གཤེགས་པ་དང་། ། བདུད་སྡེ་འཇོམས་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་དང་། ། མྱ་ངན་འདས་པར་གཤེགས་མཛད་རྣམས། ། ཞེས་གསུངས་པ་ལྟར་ཡིན་ལ། དེ་ལྟ་བུའི་མཛད་པ་བཅུ་གཉིས་ཀྱིས་འགྲོ་བའི་དོན་བྱེད་ཚུལ་ཡང་། སྔགས་ཀྱི་འོད་ཟེར་དེས་འཇིག་རྟེན་གྱི་ཁམས་ཐམས་ཅད་དུ་སྣང་བར་བྱས། སྣང་བར་བྱས་ནས་ཀྱང་། འཇིག་རྟེན་གྱི་ཁམས་ལ་ལར།
དགའ་ལྡན་གྱི་གནས་ནས་འཕོ་བའི་ཚུལ་དང་། ཁ་ཅིག་ཏུ་ལྷུམས་སུ་འཇུག་པ་དང་། འགའ་ཞིག་ཏུ་བལྟམས་པའི་མཛད་པ་ལ་སོགས་པ་ནས། འཇིག་རྟེན་གྱི་ཁམས་ལ་ལར་མྱ་ངན་ལས་འདས་པར་སྟོན་པའི་བར་གྱི་མཛད་པས་འགྲོ་བའི་དོན་བྱས། སམྦུ་ཊི་ལས། ཁ་ཅིག་ཏུ་ནི་བྱང་ཆུབ་ཆེན་པོའི་སེམས། ། ཁ་ཅིག་ཏུ་ནི་ཇི་ལྟར་སྤྱོད་རྗེས་འབྲངས། ། ཁ་ཅིག་ཏུ་ནི་དགའ་ལྡན་ལྷ་རྣམས་ལས། ། ཁ་ཅིག་ཏུ་ནི་འབབས་པར་འགྱུར་བ་དང་། ། ཁ་ཅིག་ཏུ་ནི་བལྟམས་པ་རྣམ་དག་ཅིང་། །
ཁ་ཅིག་ཏུ་ནི་ཁབ་ནས་གསལ་འབྱུང་དང་། ། ཁ་ཅིག་ཏུ་ནི་བྱང་ཆུབ་ཆེན་པོར་མཆོད། ། ཁ་ཅིག་ཏུ་ནི་བདུད་ལས་མཆོག་ཏུ་རྒྱལ། ། ཁ་ཅིག་ཏུ་ནི་བྱང་ཆུབ་མངོན་བྱང་ཆུབ། ། ཁ་ཅིག་ཏུ་ནི་འཁོར་ལོ་རབ་ཏུ་བསྐོར། ། ཁ་ཅིག་ཏུ་ནི་ཕས་ཀྱི་རྒོལ་བ་དང་། ། ལྷན་ཅིག་ཆོས་ཀྱིས་ཚར་ནི་གཅོད་པའོ། ། ཞེས་གསུངས་པ་ལྟར་རམ། ཡང་ན། མདོ་དགོངས་པ་ངེས་འགྲེལ་གྱི་འགྲེལ་པར།
འཇིག་རྟེན་གྱི་ཁམས་ཐམས་ཅད་དུ་སྤྲུལ་པའི་སྐུས། དགའ་ལྡན་གྱི་གནས་ནས་བབས་ནས་ཐ་མ་ཡོངས་སུ་མྱ་ངན་ལས་འདས་པ་ཆེན་པོ་སྟོན་པའི་བར་གྱིས་སངས་རྒྱས་མཛད་པ་བཅུ་གཉིས་ལ་སོགས་པ་ཅིག་ཅར་སྟོན་ཞེས་གསུངས་པ་ལྟར། འཇིག་རྟེན་གྱི་ཁམས་ཐམས་ཅད་དུ་མཛད་པ་བཅུ་གཉིས་ཅིག་ཅར་སྟོན་པའི་ཚུལ་གྱིས་འགྲོ་བའི་དོན་བྱས་པར་བསམ་ནས། སླར་འོད་ཟེར་དེ་ཉིད་རང་གི་སྙིང་གིའི་ཆོས་ཀྱི་ཡི་གེ་ལ་ཞུགས་པར་བསམ་ནས་བཟླས་བྱེད་པ་ནི། སྤྲོ་བསྡུ་དང་བཀོད་པའི་བཟླས་པའི་དམིགས་པ་ཡིན་ལ། མཛད་པ་བཅུ་གཉིས་ཀྱི་ཚུལ་དུ་ཞེས་པའི། ཚུལ་གྱི་སྒྲ་འདི་ཡང་རྣམ་གྲངས་དུ་མ་ལ་འཇུག་སྟེ། རྣམ་བཤད་རིག་པར། ཚུལ་གྱི་སྒྲ་ནི་བདེན་པ་དང་། ། ལམ་དང་འགྲེལ་འབྱུང་རིག་པ་དང་། །
ངེས་འབྱེད་ཆ་དང་མྱ་ངན་འདའ། ། ཐབས་དང་རིགས་པ་ཉིད་ཡིན་ནོ། ། ཞེས་དང་། སྨྲ་སྒོའི་བསྟན་བཅོས་ལས། ཚུལ་འདི་འདྲ་དང་སྨད་པ་དང་། ། སྒོ་དང་སྡོམ་པ་མཚན་ཉིད་དང་། ། ཐབས་དང་རིགས་དང་དོན་དང་འདོད། ། ལེགས་པ་དག་ལ་འཇུག་པ་ལས། ། ཞེས་གསུངས་པ་ལྟར། དོན་བཅུ་ལ་འཇུག་པ་ལས།
སྐབས་འདིར་ལམ་དང་ཐབས་ལ་འཇུག་པ་ཡིན་པར་གདའ་ལགས། དྲི་བ་བཅུ་གཉིས་པ། བུམ་བསྐྱེད་རྒྱས་འབྲིང་བསྡུས་གསུམ་དུ། ། དབྱེ་བ་སྐབས་འདིར་བཞེད་ལགས་སམ། ། བཞེད་ན་གཞན་ཕན་འོད་ཟེར་ལས། ། རྒྱས་བསྡུས་གཉིས་གསུངས་འབྲིང་པ་ལ། ། གསལ་ཁ་མི་སྣང་རྒྱུ་མཚན་གང་། ། ཞེས་གསུངས་པ་ནི། བུམ་བསྐྱེད་རྒྱས་འབྲིང་བསྡུས་གསུམ་དུ་ཤིན་ཏུ་ཡང་བཞེད་དེ། དབང་བུམ་ལྔ་ལ་རིགས་ལྔ།
རྣམ་རྒྱལ་ལྷ་ཡོངས་རྫོགས་བསྐྱེད་པ་རྒྱས་པ་དང་། ལྷ་མ་བསྐྱེད་པ་བསྡུས་པ་སྟེ་རྒྱས་བསྡུས་གཉིས་གཞན་ཕན་འོད་ཟེར་དུ་གསལ་བ་དེ་ཡིན་མོད། འབྲིང་པ་འོད་ཟེར་དུ་མི་གསལ་ཡང་། རབ་གནས་དོན་གསལ་དུ་གསུངས་ལ། གཞན་ཕན་སྙིང་པོ། སྙེ་མ་སོགས་ལས་གསལ་བར་གསུངས་པ་ལྟར། རྣམ་རྒྱལ་བུམ་པར་རྡོ་རྗེ་སེམས་དཔའ་དང་། ། ལས་བུམ་དུ་རྡོ་རྗེ་གནོད་སྦྱིན་བསྐྱེད་པར་གསུངས་པ་དེ་བཞིན་ཡིན་ལགས་ཤིང་། ཡང་གཞན་ཕན་འོད་ཟེར་གྱིས་དངོས་བསྟན། དབང་བུམ་ལྔ་རིགས་ལྔ།
རྣམ་རྒྱལ་དུ་ལྷ་ཡོངས་རྫོགས་བསྐྱེད་པ་རྒྱས་པ། རྣམ་རྒྱལ་གཅིག་པུར་ལྷ་རྣམས་བསྐྱེད་པ་འབྲིང་པོ། ལྷ་དངོས་སུ་མི་བསྐྱེད་པ་བསྡུས་པ་ཡིན་བྱས་ཀྱང་འགལ་བ་མི་ཡོང་བ་གདའ་ལགས། དྲི་བ་བཅུ་གསུམ་པ། བུམ་བསྐྱེད་བསྡུས་པའི་གནས་སྐབས་སུ། ། བུམ་ནང་ལྷ་རྣམས་མི་བསྐྱེད་པར། ། སྔགས་བཟླས་པ་ལ་དགོས་པ་ཅི། ། ཞེས་གསུངས་པ་ནི། འདི་ལ་ལུགས་གསུམ་གྱི། དང་པོ་ནི།
ཁ་ཅིག་གཞན་ཕན་འོད་ཟེར་ལས་མ་བསྐྱེད་ཀྱང་རུང་སྟེ། ཞེས་དང་། ལྷ་མ་བསྐྱེད་ན་མ་མཆོད་པས་བཏུབ་བོ། ཞེས་གསུངས་པ་ལ་བརྟེན་ནས། བུམ་པ་བསྡུས་པ་ལྷ་དང་བསྐྱེད་ཆོག་གང་ཡང་མི་བྱེད། སྔགས་ཁོ་ན་བཟླས་པ་མཛད། དགོས་པ་ནི་འོད་ཟེར་ལས། ཆུ་ནུས་པ་དང་ལྡན་པར་བསམ་པ་ལས་མེད་དོ། ། ཞེས་གསུངས་པ་དེ་ཡིན་མོད། དེ་ལྟར་ན་བུམ་བསྐྱེད་རྒྱས་པ་ལ་ལྷ་ཙམ་ལས་བུམ་པའི་བསྐྱེད་ཆོག་མི་དགོས་པར་འགྱུར་ཏེ།
འོད་ཟེར་ལས་དངོས་སུ་མ་བཤད་པའི་ཕྱིར་རོ། ། གཞན་ཡང་བུམ་པ་བསྡུས་པ་ལ་ཡང་དུང་ཆོས་བུམ་སྟེང་དུ་འཇོག་གིན་འདུག་པ་དེའི་དགོས་པ་ཡང་གསལ་བར་སྨྲ་དགོས་སོ། ། ལུགས་གཉིས་པ་ནི། བུམ་པའི་བསྐྱེད་ཆོག་རྒྱས་པ་དང་ཁྱད་པར་མེད་པ་ལ་བུམ་ནང་ལྷ་དམ་ཚིག་པ་དངོས་སུ་མི་བསྐྱེད་པར། རྡོ་རྗེ་རྩེ་མོར། བུམ་པ་འོག་མིན་སྤྱན་དྲངས་ལ། ། ཞེས་གསུངས་པ་ལྟར། ཡིད་ཀྱིས་འོག་མིན་ནས་ལྷ་རྣམས་བུམ་ནང་དུ་སྤྱན་དྲངས་བར་བསམ་ནས་སྔགས་བཟླས། མཐར་དུང་ཆོས་ཀྱི་ཆུ་བུམ་ནང་གི་ལྷ་ལ་མཆོད་ཡོན་དུ་ཕུལ་བས་དགེས། ཞུ་བ་ལས་བུམ་ཆུ་ནུས་ལྡན་དུ་བསམ་པར་བཞེད།
ལུགས་གསུམ་པ་ནི། བུམ་པའི་སྟེང་དུ་ཟླ་བའི་དཀྱིལ་འཁོར་བསམ། ། དེའི་སྟེང་དུ་སྔགས་རྣམས་བཀོད། ། དེའི་འོད་ཀྱིས་འཇིག་རྟེན་གྱི་ཁམས་ཐམས་ཅད་ནས་ལྷའི་བདུད་རྩིའི་རྒྱུན་བཀུག སྔགས་ལ་ཐིམ་པའི་རྒྱུན་བབས་པས། ། བུམ་ཆུ་དང་བདུད་རྩི་དང་སྔགས་ཀྱི་འོད་ཟེར་དང་བཅས་པ་རོ་གཅིག་ཏུ་གྱུར་པས་གང་བར་བསམ་ལ་བཟླ་བར་བཞེད། དཔལ་སུ་མ་ཏིས་མཛད་པའི་རབ་གནས་ཐུན་མོང་བ་ལས། དེ་ནས་བུམ་པའི་སྟེང་དུ་ཟླ་བ་ལ་སྔགས་ཀྱི་ཕྲེང་བ་དཀར་པོ་འོད་དང་བཅས་པ་སྐད་ཅིག་གིས་བསམ་ལ། དེའི་འོད་ཀྱིས་འཇིག་རྟེན་གྱི་ཁམས་ཐམས་ཅད་ནས། ལྷའི་བདུད་རྩིའི་རྒྱུན་རྣམས་བཀུག་ལ།
མཐར་བུམ་པའི་ཆུ་དང་སྔགས་ཀྱི་ཕྲེང་བ་ཞུ་བ་དང་། ལྷན་ཅིག་རོ་གཅིག་ཏུ་གྱུར་པས་བུམ་པ་གང་བར་དམིགས་ནས། དེ་ལ་ལག་པ་བཀབ་སྟེ། བརྒྱ་རྩ་བརྒྱད་བཟླས་པར་བྱའོ། ཞེས་གསུངས་པ་བཞིན་ཡིན་གསུང་བ་གདའ་ལགས། དྲི་བ་བཅུ་གཉིས་པ། སྒྲ་གཅན་འཛིན་དཔལ་བཤེས་གཉེན་གྱིས། ། བུག་ག་རྣམ་པར་སྤངས་པའོ། ། ཞེས་གསུངས་དམིགས་གསལ་མ་གསུངས་ཀྱང་། དིང་སང་བུམ་མཆུ་སྒོར་བ་འདི། །
སྦྱོངས་རྒྱུད་དགོངས་པ་ཡིན་ལགས་བསམ། ། ཞེས་གསུངས་པ་ནི། སྦྱོང་རྒྱུད་ལས། གསེར་ལས་བྱས་པའི་བུམ་པ་ནི། ། ཞེས་པས་རྒྱུ་གང་ལས་བྱས་པ་དང་། དབང་བསྐུར་རིན་ཆེན་ཆུས་བཀང་བ། ། ཞེས་དང་། རྣམ་རྒྱལ་བུམ་པ་དྲི་ཡི་ཆུ། ། ཞེས་དང་། དྲི་རྣམས་ལྔ་ཡི་ཆུས་བཀང་བའི། །
གསེར་གྱི་བུམ་པ་འོད་ཅན་དང་། ། ཞེས་སོགས་ཀྱིས་བུམ་རྫས་དང་། ཁ་རྒྱན་ཡལ་ག་མེ་ཏོག་ཅན། ། ཞེས་པས་ཁ་རྒྱན་དང་། དཀྲི་བའི་རས་ནི་སེར་པོ་ལ། ། ཞེས་དང་། དཀར་པོས་ཤིན་ཏུ་དཀྲིས་པའི་བུམ་པ་བརྒྱད། ། ཅེས་པས་མགུལ་ཆིངས་རྣམས་གསལ་བར་བཤད་ཀྱང་། གཞན་བུམ་པའི་མཚན་ཉིད་རྒྱས་པར་མ་བཤད། ཁྱད་པར་སྒྲ་གཅན་འཛིན་དཔལ་བཤེས་གཉེན་གྱི་ཟུང་འཇུག་གསལ་བར།
བུམ་པ་དེ་དག་ནང་ནས་ཀྱང་། ། རྣམ་རྒྱལ་མཚན་ཉིད་ལྡན་པར་བྱ། ། སེར་མོ་བརྒྱད་ཀྱི་ཚད་ཀྱིས་ནི། ། མགྲིན་པ་མཐོ་ཞིང་རྣམ་པར་མཛེས། ། སོར་མོ་གཉིས་ཀྱི་མཆུ་འཕྱང་བ། ། ལྟེ་བའི་རྒྱར་ནི་མཐོ་ལྔ་པའོ། ། གལ་ཏེ་དེ་ལས་ཚད་གཞན་ན། ། ཡོན་བདག་དགེ་བར་འགྱུར་བ་མིན། ། ནག་པོ་རྣམ་པར་སྤང་བ་དང་། ། རྩ་བ་མེད་ཅིང་མ་འབྱར་བ། །
བུག་ག་རྣམ་པར་སྤང་བ་དང་། ། དེ་བཞིན་གས་པ་མེད་པར་བཟུང་། ། ཞེས་བུམ་པའི་ཚད་དང་མཚན་ཉིད་གསལ་བར་གསུང་བ་དང་། དེ་བཞིན་དུ་རྒྱུད་གཞུང་རྣམས་ལས། བུམ་པའི་མཚན་ཉིད་གསལ་བར་གསུངས་པ་རྣམས་སུ། བུམ་པ་ལ་མཆུ་བུག་པ་ཅན་སྒོར་བ་འདི་གསལ་བར་གསུངས་པ་མི་སྣང་བ་མེད་ཀྱང་རུང་ཞིང་། ཡང་ཆོས་རྗེ་ས་པཎྜི་ཏས་མཛད་པའི་བུམ་པའི་ཆོ་གར། མཆུ་འཕྱང་བ་ནི་ཐུགས་རྗེས་སེམས་ཅན་གྱི་དོན་སྒྲུབ་པ་མཚོན། མཆུས་ནི་སེམས་ཅན་གྱི་དོན་རྒྱུན་མི་འཆད་པར་མཚོན་ཞེས་མཆུ་འཕྱང་བ་དང་། མཆུ་བུག་པ་ཅན་གཉིས་ཀྱི་དག་པ་སོ་སོར་གསུངས་པ་དང་།
འཕགས་པ་རིན་པོ་ཆེས། མཆུ་ཡོད་ན་སོར་བརྒྱད། ཞེས་མཆུ་བུག་པ་ཅན་གྱི་ཚད་གསུངས་པ། མཆུ་བུག་པ་ཅན་འདི་སྒོར་བ་ལ་འགལ་བ་ནི་མི་གདའ་ལགས། དྲི་བ་བཅོ་ལྔ་པ། བུམ་བསྐྱེད་རྒྱས་པར་ཕྱག་རྒྱ་བཞི། ། རྒྱས་འདེབས་བྱེད་པར་འཐད་ལགས་སམ། ། འཐད་ན་གོང་མའི་ལུང་ཟིན་གང་། ། མི་འཐད་ཇོ་བོ་སྨྲྀ་ཏི་ཡིས། ། བཤད་པའི་དགོངས་པ་གསལ་པོར་སྨྲོས། །
ཞེས་གསུངས་པ་ནི། བུམ་བསྐྱེད་རྒྱས་པ་ལ་ཕྱག་རྒྱ་བཞིས་རྒྱས་འདེབས་པ་ནི། སྦྱོང་རྒྱུད་རྣམ་གཉིས་གཞན་ཕན་སྐོར་གསུམ་སོགས་ལས་གསལ་བར་གསུངས་པ་མེད་པའི་ཕྱིར། མ་བྱས་ཀྱང་འགལ་བ་མེད་ཅིང་། ཡང་ཇོ་བོ་སྨྲྀ་ཏིས་མཛད་ཟེར་བའི་དཀྱིལ་ཆོག་ལས། བུམ་པ་སྟ་གོན་གནས་པར་བྱ། ། ཞེས་པ་ནས། སྔགས་དང་ཕྱག་རྒྱས་བསྟན་པར་བྱ། ། རང་རང་སྔགས་ཀྱིས་བཏབ་པ་ཡི། ། དེ་ཁོ་ན་ཡི་ཕྱག་རྒྱ་བྱ། །
རྒྱས་འདེབས་བཞི་དང་ལྡན་པ་ལ། ། ཉེ་རེག་འཐོར་འཐུང་མཆོད་ཆབ་དབུལ། ། སྔགས་པ་རྡོ་རྗེ་དྲིལ་ལྡན་པའི། ། ལག་པ་གཡས་པ་རེག་ནས་སུ། ། ཆུ་ལ་བརྒྱ་རྩ་བརྒྱད་དུ་གདབ། ། དེ་ནས་ལྷ་དེ་ཞུ་བྱས་ཏེ། ། བྱང་ཆུབ་ཡེ་ཤེས་ཆུ་རུ་གྱུར། ། ཞེས་བཤད་པ་ལྟར། ཉམས་ལེན་སྤྲོས་པ་ལ་དགའ་བའི་དབང་དུ་བྱེད་ན། བྱས་ཀྱང་འགལ་བ་མི་གདའ་ལེགས་ཤིང་།
དཀྱིལ་ཆོག་འདི་བཞིན་བྱེད་ན། བདག་བསྐྱེད་ལ་ཡང་། དེ་ཉིད་ལས། ཉིན་རེ་ཏིང་འཛིན་གསུམ་པོ་ནི། ། བདག་དང་ལྷ་སྦྱོར་བསྒོམ་པར་བྱ། ། དེ་ནས་བདག་ཉིད་དེར་གསལ་ནས། ། རྒྱས་འདེབས་བཞི་དང་ལྡན་པ་ལ། ། ཞེས་གསུངས་པས། ཏིང་ངེ་འཛིན་གསུམ་གྱི་ཆིངས་ཀྱིས་འཆིངས་བ་དང་། ཕྱག་རྒྱ་བཞིའི་རྒྱས་འདེབས་པ་དང་།
གཞན་ཡང་། མཁའ་ལ་དཀྱིལ་འཁོར་བསྒོམ་པར་བྱ། ། དེ་ལྟར་བྱས་འོག་ཕྱག་ལྔ་ཡང་། ། ཞེས་སོགས་ཚོགས་ཤིང་མཆོད་པར་བཤད་པ་སོགས་ལག་ལེན་སྤྲོས་པའི་ཚོགས་མང་དུ་འབྱུང་བ་དང་། བུ་སྟོན་རིན་པོ་ཆེ་སོགས་ཀྱང་། བུམ་པ་སྟ་གོན་གྱི་སྐབས་སུ། ཕྱག་རྒྱ་བཞིའི་རྒྱས་འདེབས་མཛད་པ་གདའ་ནའང་། སྦྱོང་རྒྱུད་ཀྱི་ལུགས་མ་ཡིན་པས། མ་བྱས་ཀྱང་ཆོག ཆད་པའི་སྐྱོན་དུ་མི་འགྱུར་བ་འདུག་ལགས།
དྲི་བ་བཅུ་དྲུག་པ། དཀྱིལ་འཁོར་གཙོ་བོ་རྣམ་སྣང་དེ། ཞལ་བཞི་ཁོ་ནར་ངེས་ལགས་སམ། དེས་ན་ལོ་ཙཱ་རིན་ཆེན་མཆོག ། འཇམ་དབྱངས་རལ་གྲི་ལ་སོགས་པའི། ། ཞལ་བཞི་པ་རུ་བསྒྱུར་བ་ཅི། ། མ་ངེས་ཡིད་ཆེས་ལུང་ཟིན་ནམ། ། དངོས་སྟོབས་རིགས་པ་ཇི་ལྟར་ཡོད། ། ཅེས་གསུངས་པ་ནི། གཙོ་བོ་རྣམ་སྣང་ཞལ་བཞི་པ་ཁོ་ནར་མ་ངེས་མོད།
རྩ་རྒྱུད་དེ་ཉིད་འདུས་པ་དཔང་པོར་བྱ་ན།

ཞལ་བཞི་པའི་ཕྱོགས་འདི་ཉིད་ཡིན་པར་གསལ་ཏེ། དེ་ཉིད་འདུས་པར། རྣམ་པར་སྣང་མཛད་ཞལ་བཞིར་བྲིའོ་ཞེས་དང་། དེ་ཉིད་སྣང་ཆེན་དུ་ཡང་། གཙོ་བོའི་ཞལ་བཞི་ནི། བྱང་ཆུབ་ཀྱི་སེམས་དང་། སྦྱིན་པ་དང་། ཤེས་རབ་དང་། བརྩོན་འགྲུས་ཀྱི་ངོ་བོ་མི་བསྐྱོད་པ་ལ་སོགས་པའོ་ཞེས་གསུངས་པ་དང་། སྦྱོང་རྒྱུད་ལོ་ཙཱ་བ་བནྡེ་ཛ་ཡ་རཀྵི་ཏ་དང་། རིན་ཆེན་མཆོག་གིས་བསྒྱུར་བ་ལས།
དབུས་ཀྱི་ཕྱོགས་སུ་ཀུན་རིག་ནི། ། དུང་དང་ཀུནྡ་ཟླ་འདྲ་ལ། ། ཞལ་བཞི་པ་ལ་རྡོ་རྗེ་ཡི། ། སེངྒེའི་གདན་ལ་བཞུགས་པ་ནི། ། ཏིང་འཛིན་ཕྱག་རྒྱར་ལྡན་པ་དང་། ། ཞེས་འབྱུང་བ་དང་། འབྲུ་འགྲེལ་ལས་ཀྱང་། ཞལ་བཞི་པ་ལ་རྡོ་རྗེ་ནི། ། ཞེས་པ་ནི། ཕྱོགས་དང་རིགས་མེད་པ་དང་།
བདག་མེད་པས་ཐམས་ཅད་མཉམ་པའི་རང་བཞིན་ཡིན་པས་ན་ཞལ་བཞི་སྨོས་ཏེ། ཅིའི་ཕྱིར་ན། དེ་ནི་ཡེ་ཤེས་བཞི་རྟོགས་པའི་རང་བཞིན་ཡིན་པས་སྨོས་སོ། ཞེས་བཤད་པ་དང་། གཞན་ཕན་འོད་ཟེར་སོགས་ལས་ཀྱང་། རྣམ་སྣང་ཞལ་བཞིར་གསུངས་པའི་ཕྱིར་རོ། ། ལོ་ཙཱ་བ་རིན་ཆེན་མཆོག་གིས་བསྒྱུར་བའི་དཔེ་དུ་མ་མཐོང་བ་ན། ཞལ་བཞི་པར་བསྒྱུར་བ་ལས། ཞལ་གཅིག་པ་རུ་བསྒྱུར་བ་ཡེ་མ་མཐོང་། རྒྱ་གར་བ་འགའ་ཞིག་ཞལ་མཐའ་ཡས་པ་ཡོད་པའང་སྣང་།
ཡང་འཇམ་དབྱངས་རལ་གྲིས་བསྒྱུར་བའི་སྦྱོང་རྒྱུད་དུ། དབུས་སུ་མགོན་པོ་ཀུན་རིག་ནི། ། དུང་དང་ཀུནྡ་ཟླ་འདྲ་བ། ། ཞལ་གཅིག་པ་སྟེ་སེངྒེ་ཡི། ། ཁྲི་ལ་རྡོ་རྗེ་སྐྱིལ་ཀྲུང་བཞུགས། ། ཏིང་ངེ་འཛིན་གྱི་ཕྱག་རྒྱ་ཅན། ། ཞེས་འབྱུང་བ་འདི་ཙམ་མ་གཏོགས། གཞན་ཞལ་གཅིག་ཏུ་བཤད་པའི་གཞུང་མི་སྣང་ཞིང་། འཇམ་དབྱངས་རལ་གྲི་ཉིད་ཀྱིས་སྦྱར་བའི་ཀུན་རིག་གི་རྣམ་བཤད་དུ་ཡང་། ཞལ་བཞི་པ་ཡིན་པ་དག་པ་དང་བཅས་པ་བཤད་པས།
ཞལ་བཞིར་འཇམ་རལ་རང་ཡང་འདོད། དེས་ན་ཞལ་བཞི་པ་དང་། ཞལ་གཅིག་པ་བཞེད་པའི་ཕྱོགས་གཉིས་ལས། སྔ་མ་ལེགས་པར་མངོན། རྒྱུ་མཚན་མང་དེ་མ་སྤྲོས་ལགས། ། དྲི་བ་བཅུ་བདུན་པ། རྣམ་སྣང་ལ་སོགས་རིགས་ལྔ་ལ། ། བསྙེན་སྔགས་བསྐྱེད་སྔགས་བུམ་སྔགས་གསུམ། ། སོ་སོར་དབྱེ་བ་བཞེད་ལགས་སམ། ། བཞེད་ན་སྐབས་འདིར་བུམ་པ་ལ། །
བསྐྱེད་སྔགས་བཟླས་པའི་རྒྱུ་མཚན་ཅི། ། མི་བཞེད་ངན་སོང་སྦྱོང་རྒྱུད་ལས། ། གསུངས་པའི་དགོངས་པ་ཇི་ལྟར་འགྲེལ། ། ཞེས་གསུངས་པ་ནི། འདི་ལ་རྗེ་བཙུན་ཆེན་པོ་གྲགས་པ་རྒྱལ་མཚན་གྱི་དགོངས་པ། རིགས་ལྔ་ལ་བསྙེན་སྔགས་སོགས་གསུམ་དུ་བཞེད་དེ། དེ་ཡང་སྦྱོང་རྒྱུད་དུ་བཤད་པའི། ཨོཾ་ཤོ་དྷ་ནི་ཤོ་དྷ་ནི་སོགས་སྔགས་ཚན་དང་པོ་ལྔའི། ཨོཾ་ཧཱུྃ་ཞེས་པའི་རྗེ་བཙུན་གྱི་མཆན་ལས། ལྔ་པོ་འདི་བསྙེན་དུས་སུ་བཟློས་པའི་སྔགས་སོ་ཞེས་པས་བསྙེན་སྔགས་དང་།
ཨོཾ་སརྦ་བིད་སརྦ་ཨ་ཝ་ར་ན་ཞེས་སོགས་སྔགས་ཚན་བར་པ་ལྔའི་མཆན། ་་་་་ ཨོཾ་སརྦ་པ་པཾ་བི་ཤོ་དྷ་ནི། ཤུདྷེ་བི་ཤུ་དྷེ། སརྦ་ཀརྨ་ཨ་ཝ་ར་ཎ་བི་ཤོ་དྷ་་་་་་ཀུན་རིག ནི་སྭཱཧཱ། ཨོཾ་ཤྭ་དྷ་ནི་ཤྭ་དྷ་ནི། སརྦ་ཨ་པ་ཡ། སརྦ་སཏྭ་བྷྱ་ཧཱུྃ།་་་་་ མེ་ཏོག་ཆེར་རྒྱས། ཨོཾ་སརྦ་ཨ་བྷ་ཡ་བི་ཤོདྷ་ནི།་་་་་
ཤཱཀྱ་ཐུབ ཧཱུྃ་ཕཊ྄། ཨོཾ་ཊ་ཋ།་་་་་ རྒྱལ་མཆོག ཨོཾ་ཧཱུྃ།་་་་་ སྦྱོངས་རྒྱལ། ལྔ་པོ་འདི་བསྙེན་སྔགས། ལས། ལྷ་བསྐྱེད་པ་དང་། དཀྱིལ་འཁོར་ལ་འགོད་པའི་སྔགས་སོ། ། ཞེས་དང་།
འོད་ཟེར་ལས། ཀུན་རིག་གི་བསྐྱེད་སྔགས། ཨོཾ་སརྦ་བིད་སརྦ་ཨ་ཝ་རཏྣ་་་་་་བི་ཤོ་དྷ་ཡ་ཧ། ན་ཧཱུྃ་ཕཊ྄།་་་་་ ཀུན་རིག ཨོཾ་སརྦ་བིད་ཧཱུྃ།་་་་་ སྦྱོངས་རྒྱལ། ཨོཾ་སརྦ་བིད་ཕཊ྄།་་་་་ རིན་ཆེན། ཨོཾ་སརྦ་བིད་ཨཱཿ་་་་་ཤཱཀ་ཐུབ།
ཨོཾ་སརྦ་བིད་ཏྲ་ཐཱ།་་་་་ ཆེར་རྒྱས། ལྔ་པོ་འདི་བསྐྱེད་སྔགས་སོ། ཞེས་སོགས་དང་། ཏིང་ངེ་འཛིན་གྱི་དཀྱིལ་འཁོར་འབྱིན་པ་དང་། རྡུལ་མཚོན་གྱི་དཀྱིལ་འཁོར་ལ་འགོད་པ་དང་གཉིས་ཀའི་སྔགས་ལ་ནང་གི་ལྷ་ནི་ཀུན་རིག་ལས་འབྱུང་བ་ནི། ཨོཾ་སརྦ་བིད་ཧཱུྃ་ཞེས་སོགས་ཀྱིས་བསྐྱེད་སྔགས་སམ། འབྱིན་སྔགས་སམ། འགོད་སྔགས་རྣམ་གྲངས་སུ་བཤད། ཡང་འོད་ཟེར་ལས་དབང་བུམ་ལྔ་ལ་རིགས་ལྔའི་སྔགས་བཟླས་པར་བཤད་པ་དང་།
ཨོཾ་སརྦ་བིད་ཨོཾ་ཀུན་རིག་སོགས་སྔགས་ཚན་ཕྱི་མ་ལྔའི་མཆན་ལས། བུམ་པ་བཟློས་པའི་སྔགས་སོ། ཞེས་གསུངས་པས་བུམ་སྔགས། ཨོཾ་སརྦ་བིད་སྭ།་་་་་ སྦྱོངས་རྒྱལ། ཨོཾ་སརྦ་བིད་ཨཱཿ་་་་་རིན་ཆེན། ཨོཾ་སརྦ་བིད་ཧཱུྃ།་་་་་ ཤཱཀ་ཐུབ། ཨོཾ་སརྦ་བིད་ཏྲ་ཐ།་་་་་ ཆེར་རྒྱས།
ལྔ་པོ་འདི་བུམ་སྔགས་སོ། རིགས་ལྔ་མ་གཏོགས་རྩ་ལྷ་གཞན་རྣམས་ལ་སྔགས་གསུམ་དབྱེ་བ་མེད། འོན་ཀྱང་སེམས་དཔའ་བཅུ་དྲུག་ལ་སྦྱོང་རྒྱུད་ལས་གསུངས་པའི་སྔགས་བཞིན་བྱས་ན་ལེགས་སྙམ་མོ། ། དིང་སང་སྙིགས་དུས་འདིར། སྐྱོ་མ་སྔ་བཙན་རྣ་བར་བཅུག་ནས་ལེགས་བཤད་ཀྱི་སྒྲོན་མེ་བསྟན་ཀྱང་། གསུང་རབ་ཀྱི་དོན་ལ་མིག་མདོངས་ནས། ངེས་དོན་གྱི་སྙིང་པོ་མི་མཐོང་བ་རང་མང་བར་གདའ་སྟེ། དུས་ཀྱིས་བསླད་པས་ལན་སྙམ་མོ། ཀྱེ་ཧུད། རྣམས་གསལ་བར་བཤད།
འདི་བཞིན་འཇམ་ཊིཀ་ན་ཡང་བཤད། ། དེ་ནས་རིགས་ལྔ་ལ་བསྙེན་བསྔགས། བསྐྱེད་སྔགས། བུམ་སྔགས་རྣམས་སོ་སོར་གསུངས་པའི་ཕྱིར། བུམ་བཟླས་ལ་བུམ་སྔགས་བཟློས་དགོས་པ་རྗེ་བཙུན་ཆེན་པོའི་དགོངས་པར་གདའ། ཡང་བླ་མ་ཁ་ཅིག་གསུང་ལས། ཡང་བུམ་ལྔ་ལ་རིགས་ལྔའི་བུམ་སྔགས་དང་། རྣམ་རྒྱལ་ལ་རིགས་ལྔའི་བསྐྱེད་སྔགས་བཟླས་དགོས་པ་ལས། དིང་སང་བསྐྱེད་སྔགས་བཟླས་པ། དབང་བུམ་ལྔ་མ་བཤམ་པར།
རྣམ་རྒྱལ་བུམ་པ་ཁོ་ནའི་དབང་དུ་བྱས་ཏེ། འོད་ཟེར་ལས། ལྷ་ཐམས་ཅད་ཀྱི་སྔགས་བཟླས་སོ་ཞེས་གསུངས་པའི་དགོངས་པ་ཡིན་གསུངས། ཡང་བུམ་བསྙེན་བསྐྱེད་སྔགས་གསུམ་སོ་སོར་མ་བཞེད་པའི་ལུགས་ཀྱིས། སྦྱོང་རྒྱུད་ལས་གསུངས་པའི། ཨོཾ་ཤོ་དྷ་ནི་སོགས་སྔགས་ཚན་བཅོ་བརྒྱད་པོ་དེ། དཔྲལ་བར་མཛོད་སྤུ་རྣམ་པ་གཉིས། ། ཞེས་པ་ནས། མིག་གཉིས་དང་ནི་གསང་བ་ཡི། ། ཞེས་པའི་བར་གྱི་གནས་བཅོ་བརྒྱད་པོ་བྱིན་གྱིས་རློབས་པའི་སྔགས་སུ་འདོད་པར་འདའ་ཞིང་།
རྗེ་བཙུན་ཆེན་པོས་ཀྱང་། མཆན་དང་འོད་ཟེར་དུའང་གསལ་བར་བཤད་གདའ་ལགས། དྲི་བ་བཅོ་བརྒྱད་པ། རྡོར་སེམས་ལ་སོགས་བསྐྱེད་པའི་སྔགས། ། སཏྭ་ཧཱུྃ་ཛ་ལ་སོགས་པ། སྦྱོང་རྒྱུད་གསུང་ལས་མི་བསྐྱེད་པ། ། ཧཱུྃ་ཛ་སོགས་ལས་བསྐྱེད་པ་ཅི། ། ཞེས་གསུངས་པ་ནི། སྤྱིར་སྦྱོང་རྒྱུད་རྣམ་གཉིས་དང་། གཞན་ཕན་འོད་ཟེར་གྱི་དགོངས་པ།
རྡོ་རྗེ་སེམས་དཔའ་སོགས་ལ་བསྐྱེད་ཆོག་གི་རྣམ་གྲངས། འོད་ཟེར་སྤྲོ་བསྡུ་ལས་བསྐྱེད་པ། སྙིང་པོ་ཚིག་ཙམ་ལས་བསྐྱེད་པ། རྡོ་རྗེ་ཆོ་ག་ལས་བསྐྱེད་པ་དང་། ས་བོན་ལས་བསྐྱེད་པ་དང་བཞི། དང་པོ་ནི། སྦྱོང་རྒྱུད་ལས། དེས་ནི་སྙིང་གར་ཉི་མ་སྒོམ། ། རང་གི་ཆོས་ཀྱི་ཡི་གེ་ལས། ། འཕྲོས་ནས་ཡང་དང་ཡང་སྤྲོ་ཞིང་། །
དེ་གཉིས་གཅིག་ཏུ་བསྒོམ་པར་བྱ། ། ཞེས་དང་། འཇིག་རྟེན་གྱི་ཁམས་ཐམས་ཅད་དུ་ཡང་སྣང་བར་བྱས་ཏེ། ཞེས་སོགས་དང་། ངན་སོང་ཐམས་ཅད་རྣམ་པར་སྦྱོང་བ་ཞེས་བྱ་བ་ནི་རང་ཉིད་ཀྱི་ཐུགས་ཀ་ནས་མངོན་པར་ཕྱུང་ངོ་ཞེས་དང་། སྦྱོང་རྒྱུད་གཙུག་དགུ་ལས། སེངྒེའི་ཁྲིའི་སྟེང་གི་ཟླ་བའི་དཀྱིལ་འཁོར་ལ་ཞེས་སོགས་ནས། བཅོམ་ལྡན་འདས་ཀུན་རིག་རྫོགས་པར་གྱུར་ཏེ། ཞེས་པའི་བར་དང་། སྔགས་རྣམས་ཁ་ནས་བྱུང་ནས་ནི། །
ཀུན་ནས་འོད་ཟེར་ལྔ་པར་འཐོན། ། ཀུན་ནས་ཕྱོགས་བཅུར་སྣང་བྱས་ནས། ། སེམས་ཅན་རྣམས་ནི་ཐམས་ཅད་ཀྱི། ། སྡུག་བསྔལ་རྣམས་ནས་ཐར་མཛད་དེ། ། འོད་ཟེར་རྣམས་ནི་སླར་བཟློག་ནས། ། ཐུགས་ཀར་ཞུགས་ཏེ་དེ་རྗེས་ལ། ། སྔགས་དང་འོད་ཟེར་གཉིས་འདྲེས་པ། ། ལས་བྱུང་སྐུ་ནི་ཡོངས་རྫོགས་པ། ། རྡོ་རྗེ་གཙུག་ཏོར་དེ་བཞིན་གཤེགས། ། ཐུགས་ཀ་ལས་བྱུང་འཁོར་ལོ་ཡི། །
ཤར་ཕྱོགས་རྩིབས་ཀྱི་པད་ཟླར་བཞུགས། ། ཞེས་དང་། གཙུག་དགུའི་དཀྱིལ་ཆོག་ལས། དེ་ནས་ཐུགས་ཀར་ཟླ་བ་ལ། ། བཀོད་པའི་སྔགས་རྣམས་བརྗོད་ནས་ནི། ། རྡོ་རྗེ་གཙུག་ཏོར་ནས་བརྩམས་ཏེ། ། རྡོ་རྗེ་དྲིལ་བུའི་བར་དུ་བསྐྱེད། ། ཞེས་དང་། འོད་ཟེར་ལས། སྤྲོ་བསྡུ་ལས་བསྐྱེད་པ་གང་རུང་བྱའོ། །
ཞེས་དང་། སྤྲོ་བསྡུ་ལས་བསྐྱེད་ན། གདན་གྱི་སྟེང་དུ་སྙིང་པོ་ལ་སོགས་བསྐྱེད་སྔགས་ཀྱི་མཐའ་སྐོར་དུ་རྩ་རིག་བསམ་པས། དེ་ལ་འོད་འཕྲོས་ནས། སེམས་ཅན་གྱི་དོན་མཛད་པ་བཅུ་གཉིས་ལ་སོགས་པ་གང་རུང་གི་ཚུལ་དུ་བྱས་ནས། འོད་བསྡུས་ཏེ་ཡི་གེ་ལ་ཞུགས་པ་ལས་ཀུན་རིག་ཏུ་བསྐྱེད་དེ། འོག་མ་རྣམས་ལ་ཡང་ཆོ་ག་དེ་ཉིད་ཀྱི་རིགས་འགྲེ་ལ་ཤེས་པར་བྱའོ། ། ཞེས་གསུངས་སོ། ། ཕྱོགས་འདི་ལ་མཁས་པ་ཕལ་ཆེར་ཞལ་མཐུན་ནོ། ། གཉིས་པ་ནི།
འོད་ཟེར་ལས། དེ་ནས་སྙིང་པོ་ཚིག་ཙམ་གྱི་ལྷ་རྣམས་བསྐྱེད་པའམ། ཞེས་གསུངས་ལ། དེ་ལ་སེམས་དཔའ་བཅུ་དྲུག་སྙིང་པོ་ལ། རྩ་རྒྱུད་དེ་ཉིད་འདུས་པ་ལས་འབྱུང་བ་བཞིན་མཛད་པ་དང་། སྦྱོང་རྒྱུད་འདི་ཉིད་ལས་འབྱུང་བ་བཞིན་མཛད་པ་གཉིས་ལས། དང་པོ་ནི། སྦྱོང་རྒྱུད་ལས། གོ་རིམ་བཞིན་དུ་བྲི་བར་བྱ། ། ཞེས་པའི་སྐབས་སུ།
རྗེ་བཙུན་ཆེན་པོའི་མཆན་ལས། སེམས་དཔའ་བཅུ་དྲུག་ཕྱི་ནང་གི་ལྷ་མོ་བརྒྱད། སྒོ་བ་བཞི་དེ་ཉིད་འདུས་པ་བཞིན་དུ་འགོད་པར་བྱའོ། ། ཞེས་གསུངས་པའི་དོན་ཡིན་ལ། སྔགས་ནི་རྡོ་རྗེ་འབྱུང་བར། ཨོཾ་བཛྲ་སཏྭ་ཧཱུྃ། ཨོཾ་བཛྲ་ར་ཛཱ་ཛ། ཨོཾ་བཛྲ་རཱ་ག་ཧོ་སོགས་སོ། ། ཕྱོགས་འདི་ཉིད་གཞན་ཕན་སྙིང་པོ། སྙེ་མ།
ཤར་པ་རྡོ་རྗེ་འོད་ཟེར་གྱི་ཉི་མའི་འོད་ཟེར་སོགས་སུ་གསལ་བར་བཀོད་དོ། ། གཉིས་པ་རྒྱུད་འདི་ཉིད་ལས་གསུངས་པ་ནི། སྦྱོང་རྒྱུད་ལས། རྡོ་རྗེ་སེམས་དཔའ་མཆོག ཅེས་གསུངས་པའི་སྐབས་སུ། རྗེ་བཙུན་ཆེན་པོའི་མཆན་ལས། སྔགས་དང་ཕྱག་རྒྱ་འོག་ནས་བསྟེན། ། ཞེས་གསུངས་ཤིང་། སྔགས་ནི་འོག་འཁོར་ལོ་བསྒྱུར་བའི་སྐབས་སུ། ས་བཅུ་དྲུག
ཏྭ་བཅུ་དྲུག བ་བཅུ་དྲུག ཛ་བཅུ་དྲུག ཧཱུྃ་ཛ་ཧོ་དྷུ་སོགས་བཅུ་དྲུག་བཤད་པའི་སྐབས་སུ། རྗེ་བཙུན་ཆེན་པོའི་མཆན་ལས། དྲུག་སྒྲེལ་དུ་གོ་བར་བྱ། ཕྲིན་ལས་མི་བྱེད་ན་ལྔས་ཆོག ཕྲིན་ལས་མི་བྱེད་ན་སེམས་དཔའ་བཅུ་དྲུག་པོའི་སྔགས་ཀྱི་མཐའ་རྟེན་དུ་བརྟགས་ལ། ཞེས་སོགས་གསུངས་པ་བཞིན། སྐབས་འདིའི་བླ་མའི་མན་ངག་གིས་ལྔ་བསྒྲེལ་ཉིད་སྐབས་སུ་བབས་པས།
བཛྲ་སཏྭ་ཧཱུྃ། བཛྲ་སཏྭ་ཛ། བཛྲ་སཏྭ་ཧོ། བཛྲ་སཏྭ་དྷུ་ཞེས་སོགས་ལས་བསྐྱེད་པ་སྟེ། ཕྱོགས་འདི་ཉིད་བསྲུ་ལུང་པ་ཀུན་སྨོན། ཕུག་སྟོན་བསོད་དབང་། བུ་སྟོན་རིན་པོ་ཆེ་རྗེས་འབྲང་སོགས་མཁས་པ་དུ་མའི་བཞེད་པའོ། ། གསུམ་པ་ནི། སྦྱོང་རྒྱུད་ལས། ཨ་ལས་ཟླ་བའི་དཀྱིལ་འཁོར་བསམ།
རང་གི་ས་བོན་དེ་དབུས་སུ། ། བསམ་ནས་དམ་ཚིག་ཕྱག་རྒྱ་དང་། ། བསམ་ཞིང་དེ་བཞིན་དེ་ཉིད་དུ། ། བསྒྱུར་ཞིང་སྒྲུབ་པ་པོ་ཡིས་ནི། ། ལྷ་ཡི་རྣལ་འབྱོར་ཚུལ་དུ་བྱ། ། ཞེས་གསུངས་པ་འདི། བདག་བསྐྱེད་དང་མདུན་བསྐྱེད་གཉིས་ཀ་ལ་སྦྱོར་བར་མཛད་དེ། རྡོ་རྗེ་ཆོ་ག་ལས་བསྐྱེད་པ་བསྟན་ཕྱོགས་འདི་ཉིད་པཎ་ཆེན་འཇིགས་མེད་གྲགས་པ་རྗེས་འབྲང་དང་བཅས་པའང་བཞེད། བཞི་པ་ནི། སྦྱོང་རྒྱུད་ལས།
ཧཱུྃ་ཛ་ཧོ་དྷུ། ཏྲཾ་རྻ་བྷྲི་ཧཱ། ཧྲི་དྷི་ཀྲུཾ་བྷ། ཀཾ་རཾ་ཀྵཾ་སཾ་ཞེས་གསུངས་ཏེ། སེམས་དཔའ་བཅུ་དྲུག་གི་ས་བོན་དངོས་སུ་བཤད་པ་དང་། འོད་ཟེར་ལས། ཆོས་ཀྱི་ཕྱག་རྒྱའང་དེ་ཉིད་ལས། ། སེམས་དཔའ་བཅུ་དྲུག་གི་ས་བོན་ལྟ་བ་བཤད་ལ་ཞེས་དང་། ཧཱུྃ་ལས་རྡོ་རྗེ་སེམས་དཔའ་དཀར་པོ་ཞེས་སོགས་གསུངས་པས། འདིའི་མཚོན་ནས།
རིགས་ལྔ་ཡབ་ཡུམ་བཞི་ཡང་ས་བོན་ལས་བསྐྱེད་པ་སྟེ། ཕྱོགས་འདི་ཉིད། ལྡོང་སྟོན་ཤེས་རབ་དཔལ་སོགས་མཁས་པ་དུ་མའི་བཞེད་་་་་་རྒྱུ་དོན་གསལ་བ་ཡང་བཞེད། པའོ། ། དེ་ནས་ཧཱུྃ་ཛ་སོགས་ས་བོན་ལས་བསྐྱེད་པ་འདི་ཡང་སྦྱོང་རྒྱུད་ཀྱི་དགོངས་པ་ཕྱོགས་གཅིག་ཡིན་པའི་ཕྱིར། སྙིང་པོ་ཚིག་ཙམ་ལས་ངེས་པར་བསྐྱེད་དགོས་པ་མ་ཡིན་ནོ། ། འོན་ཀྱང་འོད་ཟེར་ལས། རིགས་ལྔ་ཡུམ་བཞི་སྙིང་པོ་ཚིག་ཙམ་ལས་བསྐྱེད། རྩ་ལྷ་གཞན་རྣམས་ས་བོན་ལས་བསྐྱེད་པར་གསུངས་པ་ནི། ལག་ལེན་ཕྱོགས་སུ་ལྷུང་པ་དགག་པའི་ཕྱིར། །
དེ་ལྟར་གསུངས་པ་ཡིན་གྱི། ལག་ཏུ་བླང་བའི་རིམ་པ་ནི། གོང་དུ་བཤད་པ་བཞིན་བསྐྱེད་ཆོག་གང་རུང་བ་ཅིག་གིས་ལྷ་རྣམས་བསྐྱེད་དགོས་པ་ཡིན་པ་གདའ་ལགས། གང་དག་འོད་ཟེར་གྱི་ཚིག་ཟིན་བཞིན་མཛད་པ་འདི་དག་ལ། ཅུང་ཟད་དཔྱད་རྒྱུ་གདའ་ནའང་། འཕོག་ཐུག་དུམ་ཙམ་ཡོང་པ་གདའ་བས་གསལ་བར་མ་བརྗོད། ཕྱོགས་གང་ལེགས་ཁྱེད་རང་གི་དཔྱོད་པ་ཞུ། དྲི་བ་བཅུ་དགུ་པ་སྒོ་བ་བཞི་པ་སྦྱོང་རྒྱུད་དང་། འོད་ཟེར་མི་མཐུན་རྒྱུ་མཚན་གང་། ། ཞེས་གསུངས་པ་ནི།
འདི་ལ་མཁས་པ་མང་པོ་ཞལ་མཐུན་པར། ། སྒོ་བ་བཞི་པོ་འདི་ཁྲོ་བོ་ཁོ་ན་ཡིན་གྱིས། ཁྲོ་མ་མ་ཡིན་ཏེ། སྦྱོང་རྒྱུད་ལས། དཔའ་བོ་ལྕགས་ཀྱུ་ཞགས་པ་དང་། ། ལྕགས་སྒྲོག་དྲིལ་བུ་སྙན་རྣམས་བཞག ། ཞེས་དང་། སྒོ་བཞིར་དེ་བཞིན་སྒོ་བ་རྣམས། ། ཁྲོས་པའི་ཡིད་དུ་བྲི་བར་བྱ། ། ཞེས་དང་།
སྒོ་བ་དག་ཀྱང་ཁྲོས་པ་ལ། ། ཁྲོ་བོའི་དབང་དུ་གྱུར་པ་བྲི། ། ཞེས་གསུངས་པ་དང་། དེ་ཉིད་འདུས་པར་ཡང་། བྱང་ཆུབ་སེམས་དཔའ་ཆེན་པོ་རྡོ་རྗེ་ལྕགས་ཀྱུ་དང་། བྱང་ཆུབ་སེམས་དཔའ་ཆེན་པོ་རྡོ་རྗེ་ཞགས་པ་དང་། བྱང་ཆུབ་སེམས་དཔའ་ཆེན་པོ་རྡོ་རྗེ་ལྕགས་སྒྲོག་དང་། བྱང་ཆུབ་སེམས་དཔའ་ཆེན་པོ་རྡོ་རྗེ་འབེབས་པ་དང་ཞེས་གསུངས་པ་དང་། འཇམ་དཔལ་རྩ་རྒྱུད་ལས། རྡོ་རྗེ་ལྕགས་ཀྱུ་ལ་སོགས་ནི། །
ཁྲོ་བོའི་ཆ་ལུགས་ཁོ་ནར་ངེས། ། ཞེས་གསུངས་པ་ལྟར་བཞེད་ལ། ཡང་མཁས་པ་དུ་མ་ནི། འདི་དག་ཡུལ་སྐད་ཀྱི་དབང་གིས། ཕོ་ལ་མོར་བཏགས་པ་དང་། མོ་ལ་ཕོར་བཏགས་པ་མང་པོ་མཐོང་མོད། འོན་ཀྱང་འདི་དག་རྒྱ་དཔེར། ཕོ་རྟགས་ཀྱི་སྒྲས་གསུངས་ལ། དེ་དང་མཐུན་པ་རྒྱུད་རྣམས་སུ་ཡང་། ཕོའི་མིང་གི་སྨོས་པ་ཡིན་གྱིས།
དོན་ལ་ཁྲོ་མོ་ཉིད་ཡིན་པར་འཐད་དེ། འོད་ཟེར་ལས། ལྕགས་ཀྱུ་མ་དཀར་མོ་ཞེས་སོགས་གསུངས་པ་ཡིན་ནོ་གསུངས་པར་གདའ། ཕྱོགས་འདི་གཉིས་ལས། བཤད་རྒྱུད་རྡོ་རྗེ་རྩེ་མོ་དཔང་པོར་བྱས་ན། སྒོ་བ་བཞི་ཁྲོ་བོ་ཡིན་པར་གསལ་ཏེ། དེ་ཉིད་ལས། མགོན་པོ་རྣམ་པར་སྣང་མཛད་ཆེ། ། འཁོར་ལོ་བསྒྱུར་བ་ཆེན་པོ་བཞི། ། སེམས་དཔའ་ཆེན་པོ་བཅུ་དྲུག་དང་། །
གསང་ཆེན་ལྷ་མོ་བཅུ་གཉིས་དང་། ། སྒོ་སྲུང་བ་ནི་བཞི་དག་སྟེ། ། སུམ་ཅུ་རྩ་བདུན་ལས་མི་ཉུང་། ། ཞེས་རྩ་ལྷ་སོ་བདུན་དུ་བཤད་པའི་སྐབས་སུ། ཡུམ་བཞི་དང་། ཕྱི་ནང་གི་སྒེག་སོགས་བརྒྱད་ལ། གསང་ཆེན་ལྷ་མོ་བཅུ་གཉིས་ཞེས་གསུངས་ལ། སྒོ་བ་བཞི་ཁྲོ་མོ་ཡིན་ན། གསང་ཆེན་ལྷ་མོ་བཅུ་དྲུག་ཏུ་འགྱུར་དགོས་པ་ལས། དེ་ལྟར་མ་གསུངས་པའི་ཕྱིར་རོ་སྙམ་ལགས།
དྲི་བ་ཉི་ཤུ་པ། ཕྲིན་ལས་རྒྱས་འབྲིང་བསྡུས་པ་དང་། ཤིན་ཏུ་བསྡུས་པ་རྣམ་བཞི་རུ། ། དབྱེ་བ་སྐབས་འདིར་བཞེད་ལགས་སམ། ། བཞེད་ན་རྗེ་བཙུན་གསུང་ཟིན་གང་། ། ཞེས་གསུངས་པ་ནི། རྗེ་བཙུན་ཆེན་པོའི་དགོངས་པ་ནི། ། ཕྲིན་ལས་རྒྱས་འབྲིང་བསྡུས་བཞིར་མཛད་པ་གསལ་ཏེ། དེ་ལ་རྒྱས་པ་ནི། འོད་ཟེར་ལས།
དེ་ནས་རང་རང་གི་ཕྱག་རྒྱ་བསྟན་ཏེ། རྩ་རིག་དང་རང་རང་གི་སྔགས་བརྗོད་ཅེས་གསུངས་པས། ལྷ་རེ་རེ་ལ་རྩ་རིག་རེ་དང་རང་རང་གི་སྔགས་བརྗོད་ཅིང་དམ་རྒྱ་བསྟན་ནས་ཕྲིན་ལས་འཆོལ་བ་ཡིན་ལ། འབྲིང་པོ་ནི། འོད་ཟེར་ལས། རྩ་རིག་ཐམས་ཅད་ལ་མ་བརྗོད་ཀྱང་རུང་སྟེ། རང་རང་གི་ཕྱག་རྒྱ་བཅིངས་སྔགས་བརྗོད་ལ་ཞེས་གསུངས་པས། རྩ་རིག་ལྷ་ཐམས་ཅད་ལ་མ་བརྗོད་ཀྱང་རུང་བས། ཐོག་མཐའ་བར་གསུམ་སྟེ། རྩ་ལྷ་རྣམས་ལ་གཅིག
མགྲོན་ཐབ་ལ་གཅིག འཇིག་རྟེན་པའི་འཁོར་ཡུག་ལ་གཅིག་དང་། རང་རང་གི་སྔགས་དང་ཕྱག་རྒྱ་བསྟན་ནས་ལས་འཆོལ་ལོ། ། བསྡུས་པ་ནི། འོད་ཟེར་ལས། རང་རང་གི་སྔགས་སམ། རྩ་རིག་བརྗོད་པའི་རྗེས་ཕྲིན་ལས་གཞོལ་བར་བྱའོ་ཞེས་གསུངས་པས། རྩ་རིག་གམ་རང་རང་གི་སྔགས་བརྗོད་ཕྱག་རྒྱ་བསྟན་ནས་ལས་འཆོལ་ལོ། ། འདི་ལ་རང་རང་གི་སྔགས་བརྗོད་པ་ཉིད་གཙོ་བོར་མཛད། ཤིན་ཏུ་བསྡུས་པ་ནི།
འོད་ཟེར་ལས། ཤིན་ཏུ་བསྡུས་པ་ལ་དགའ་བ་ལ་ནི་ཕྱག་རྒྱ་བསྟན་མི་དགོས་ཞེས་གསུངས་པས། ཕྱག་རྒྱ་མི་སྟོན་པར་རང་རང་གི་སྔགས་སམ་རྩ་རིག་གང་རུང་བརྗོད་པའི་སྒོ་ནས་འཕྲིན་ལས་འཆོལ་བས། རྗེ་བཙུན་ཆེན་པོའི་དགོངས་པ་ལ། ཕྲིན་ལས་རྒྱས་འབྲིང་བསྡུས་བཞིར་དབྱེ་བ་ཤིན་ཏུ་ཡང་བཞེད་པར་གདའ་ལགས། དྲི་བ་ཉེར་གཅིག་པ། ཀུན་སྙིང་དཔལ་མཆོག་སྟོད་འགྲེལ་དུ། ། སྒྲུབ་པའི་ཡན་ལག་བཅུ་དྲུག་གསུངས། ། སྐབས་འདིར་སྦྱོར་བ་ཇི་ལྟར་མཛད། ། ཅེས་གསུངས་པ་ལ།
འདི་ལ་བླ་མ་གོང་མའི་བཞེད་པ་ལུགས་གཉིས་ཀྱི། དང་པོ་ནི། རྗེ་བཙུན་ཆེན་པོའི་གཞན་ཕན་སྐོར་གསུམ་རྗེས་འབྲང་དང་བཅས་པའི་དགོངས་པ་ནི། སློབ་དཔོན་ཀུན་དགའ་སྙིང་པོས་མཛད་པའི། དེ་ཉིད་འདུས་པའི་འགྲེལ་པ་དེ་ཉིད་སྣང་ཆེན་དང་། དཔལ་མཆོག་གི་སྟོད་འགྲེལ་དང་གཉིས་ལ། དེ་ལ་སྒྲུབ་པའི་ཡན་ལག་བཅུ་དྲུག་ཏུ་བསྟན་པ་ནི། ཕྱག་རྒྱ་ཆེན་པོ་དང་། དམ་ཚིག་དང་། ཆོས་དང་།
ལས་ཀྱི་ཕྱག་རྒྱ་དང་། དགུག་པ་དང་། གཞུག་པ་དང་། བཅིངས་བ་དང་། དབང་དུ་བྱ་བ་དང་། བྱིན་གྱིས་བརླབས་པ་དང་། དབང་བསྐུར་བ་དང་། ཏིང་ངེ་འཛིན་དང་། སྙིང་པོ་དང་། ཕྱག་རྒྱ་དང་།
སྔགས་དང་། རིག་པའོ་ཞེས་གསུངས་པའི། སྒྲུབ་པའི་ཡན་ལག་བཅུ་དྲུག་པོ་འདི་དག དེ་ཉིད་འདུས་པ་དང་། དཔལ་མཆོག་ལ་སོགས་པའི་རྣལ་འབྱོར་གྱི་རྒྱུད་རྒྱས་པ་རྣམས་ཀྱི་ལུགས་ཡིན་ལ། སྦྱོང་རྒྱུད་ཀྱི་ལུགས་ནི་རྣལ་འབྱོར་གྱི་རྒྱུད་བསྡུས་པའི་དབང་དུ་བྱས་པ་ཡིན་པས། ཡན་ལག་བཅུ་དྲུག་པོ་ངེས་པར་སྦྱོར་མི་དགོས་ལ། དགོས་ན། དེ་ཉིད་འདུས་པའི་སྙིང་ཁའི་བདག་འཇུག་ལེན་པ་སོགས་ཆོ་ག་རྒྱས་པ་གཞན་རྣམས་ཀྱང་འདིར་སྦྱོར་དགོས་པར་འགྱུར་གསུངས་པར་གདའ། གཞན་ཕན་འོད་ཟེར་གྱི་དངོས་བསྟན་ལྟར་བྱས་ན་ཡང་།
ཕྱག་རྒྱ་བཞིའི་རྒྱས་འདེབས་རྒྱས་པ་མི་མཛད་པ་དང་། དབང་བསྐུར་བ་དང་། ཕྱག་རྒྱ་རྣམས་དངོས་སུ་མི་གསལ་ལ། གཞན་རྣམས་འདོད་མཚུངས་ཙམ་ལས་མེད་དེ། འོད་ཟེར་ལས་ཡེ་ཤེས་པ་དགུག་པ་དང་གཞུག་པ་དང་། བཅིངས་བ་དང་། དབང་དུ་བྱས་ལ། ཞེས་གསུངས་པས། དགུག་སོགས་བཞི་དང་། ཕྱག་རྒྱ་བཞིའི་རྒྱས་འདེབས་པ་ཡང་།
བསྡུས་པ་ནི། འཕྲིན་ལས་འཆོལ་བའི་སྐབས་སུ་ཚང་སྟེ། རྩ་རིག་བརྗོད་དུས་པད་སྐོར་བྱས་ཏེ་དེ་ཉིད་གཉིས་སུ་བྱས་ནས་གར་བྱ་བ་ལས་རྒྱས་དང་། རང་རང་གི་སྔགས་བརྗོད་པ་ཆོས་རྒྱ་དང་། རང་རང་གི་དམ་ཚིག་གི་ཕྱག་རྒྱ་བསྟན་པ་དམ་རྒྱ་དང་། དེའི་ཚེ་རང་རང་གི་སྐུ་དེ་ལ་ཡིད་ཀྱི་རྟོག་པ་ཕྱག་ཆེན་སྟེ། འོད་ཟེར་ལས། དེ་ནས་རང་རང་གི་ཕྱག་རྒྱ་བསྟན་ཏེ། རྩ་རིག་རང་རང་གི་སྔགས་བརྗོད་ཅེས་སོགས་ཀྱི་གསལ་བར་བསྟན། ཏིང་ངེ་འཛིན་ཡང་།
མདུན་བསྐྱེད་ཀྱི་ལྷ་སྒོམ་པའི་ཏིང་ངེ་འཛིན་ནམ། ཡང་དེ་ཉིད་འདུས་པར། དེ་ནས་རྡོ་རྗེ་ཀུན་དངོས་ནི། ། སྙིང་གར་ཡོངས་སུ་སྒོམ་པར་བྱ། ། ཞེས་དང་། ལྕེ་ལ་རྡོ་རྗེ་དགེ་སྒོམ་ནས། ། ལས་རྣམས་ཐམས་ཅད་བྱེད་པར་འགྱུར། ། ཞེས་སོགས་གསུངས་པ་ལྟར། ལས་རྒྱ་ལྷ་ཐམས་ཅད་ཀྱི་ཐུགས་ཀར་ཟླ་བའི་སྟེང་དུ་སྣ་ཚོགས་དུ་རྩེ་བཅུ་གཉིས་པ་རེ་རེ། ཆོས་རྒྱ་ལ་ལྐོག་མའི་ཕྱོགས་སུ་པད་འདབ་ལ་ཟླ་བའི་སྟེང་དུ་རྡོ་རྗེ་དཀར་པོ་རྩེ་ལྔ་པ་ཆུར་ཉལ་བའི་ལྟེ་བ་ལ་ལྷ་རང་རང་གི་སྔགས་བཀོད།
དམ་རྒྱ་དང་ཕྱག་ཆེན་དུས་ལྷ་ཐམས་ཅད་ཀྱི་ཐུགས་ཀར་ཟླ་བའི་སྟེང་དུ་དང་པོའི་རྡོ་རྗེ་རྩེ་ལྔ་པ་རེ་རེ་བསམ་པ་སྟེ། འོད་ཟེར་ལས་དངོས་སུ་མ་བཤད། སྙིང་པོ་དང་སྔགས་ནི་འོད་ཟེར་གྱི་དགོངས་པ། ལྷ་རང་རང་གི་སྔགས་བརྗོད་ཅེས་གསུངས་པ་ལྟར་སོ་སོར་མི་བཞེད། བྱིན་གྱིས་བརླབས་པ་དང་། འོད་ཟེར་ལས། ལག་པ་བྱིན་གྱིས་བརླབས་ལ། རིགས་གསུམ་སྤྱིའི་སྔགས་དང་ཕྱག་རྒྱ་བསྟན་ཞེས་གསུངས་པས། ལག་པ་དང་སྒོ་གསུམ་བྱིན་གྱིས་བརླབས་པས་བསྟན། དབང་བསྐུར་བ།
འོད་ཟེར་ལས་དངོས་སུ་མ་བཤད་ཀྱང་། སྦྱོང་རྒྱུད་ཚེ་དཔག་མེད་ཀྱི་སྐབས་ནས། ལྟག་འོག་གོ་རིམ་ཇི་བཞིན་དུ། ། སངས་རྒྱས་རྣམས་ཀྱི་དབང་བསྐུར་རོ། ། ཞེས་གསུངས་པའི་ཐད་དུ། རྗེ་བཙུན་ཆེན་པོའི་མཆན་ལས། རང་གི་ལྷ་དང་དཀྱིལ་འཁོར་གྱི་འཁོར་ལོ་དང་། རས་བྲིས་ལ་བརྟེན་པའི་དངོས་གྲུབ་སྒྲུབ་པ་སྦྱིན་སྲེག་གི་སྡིག་པ་སྦྱང་བའི་ཐབས་ཀྱི་བྱེ་བྲག་ལ་སོགས་པ་སྔར་བསྟན་པ་དང་། ཕྱིས་སྟོན་པའི་ལྟག་འོག་གོ་རིམ་ཇི་བཞིན་དུ། ཞེས་གསུངས་པས།
དཀྱིལ་འཁོར་གྱི་འཁོར་ལོ་དང་ཞེས་པས། མདུན་བསྐྱེད་ལ་དབང་བསྐུར་བ་བསྟན་ཅིང་། སྙིང་པོ་དང་སྙེ་མ་སོགས་ལས་གསལ་བར་གསུངས། རིགས་པ་ནི་སྔགས་བཟླས་པ་སྟེ། འོག་བདག་འཇུག་ཚར་རྗེས། འོད་ཟེར་ལས། དཀྱིལ་འཁོར་ལ་དམིགས་པའི་བཟླས་པ་བག་ཙམ་གཅིག་བྱས་ཞེས་གསུངས་པས་ཁ་བསྐང་། མཆོད་པ་ནི་དངོས་སུ་བཤད། དེས་ན་ཕྱག་རྒྱ་མ་གཏོགས་སྒྲུབ་པའི་ཡན་ལག་གཞན་རྣམས་སྐབས་འདིར་དོད་ཙམ་ཚང་བ་འདུག་ལགས་ཀྱང་། ངེས་པར་སྐབས་འདིར་ཡན་ལག་བཅུ་དྲུག་ཚང་དགོས་པ་ནི།
ཅི་ནས་ཀྱང་མ་ཡིན་གསུངས་པ་གདའ་ལགས་ཤིང་། སློབ་དཔོན་ཀུན་སྙིང་གིས་དེ་ཉིད་སྣང་ཆེན་ལས་ཀྱང་། རྣམ་སྣང་སོགས་ལྷ་རེ་རེ་ཞིང་སོ་སོར་སྒྲུབ་ན། བསྒྲུབ་པའི་ཡན་ལག་བཅུ་དྲུག་དགོས་ལ། དཀྱིལ་འཁོར་གྱི་ལྷ་རྣམས་སྒྲུབ་ནས་ཕྱག་རྒྱ་བཞིས་རྒྱས་གདབ་པས་ཆོག་པར་གསུངས་ཏེ། དེ་ཉིད་ལས། སྙིང་པོ་དང་། ཕྱག་རྒྱ་དང་། སྔགས་དང་རིག་པའོ། ། འདི་དག་ནི་རྣམ་པར་སྣང་མཛད་ལ་སོགས་པ་རེ་རེ་ཞིང་སོ་སོར་སྒྲུབ་པར་བྱ་བའི་ཕྱིར་གསུངས་ལ།
དཀྱིལ་འཁོར་གྱི་ལྷ་རྣམས་སྒྲུབ་པ་ན་ཕྱག་རྒྱ་བཞི་བཞིར་བསྟན་པ་ཉིད་ནི་དཀྱིལ་འཁོར་གྱི་ཕྱག་རྒྱ་ཞེས་བྱའོ། ཞེས་གསུངས་པའི་ཕྱིར་ན་ཡང་། ངེས་པར་སྦྱོར་དགོས་པ་ཡིན་ནོ། ། ལུགས་གཉིས་པ་ནི་མཁས་མཆོག་བུ་སྟོན་རིན་པོ་ཆེ་ལ་སོགས་པའི་དམ་པ་དུ་མ་ཞལ་མཐུན་པར། མདུན་བསྐྱེད་ཀྱི་སྐབས་འདིར་སྒྲུབ་པའི་ཡན་ལག་བཅུ་དྲུག་པ་འདི་དག་ངེས་པར་ཚང་དགོས་ཤིང་། ཕྱག་རྒྱ་བཞིའི་རྒྱས་འདེབས་ཀྱང་་་་་་ཕྱག་རྒྱ་བཞིས་རྒྱས་གདབ་རྒྱས་པ་ལ། ལྷ་རེ་ལ་ཡང་ཕྱག་རྒྱ་བཞི་བཞིས་རྒྱས་འདེབས་ཤིང་། བཞི་སོ་སོ་རེ་རེ་ལ་ཡང་། ལུས་ཀྱི་བཅའ་བ། ངག་གི་བརྗོད་པ།
ཡིད་ཀྱི་བསམ་པ་སྟེ། བཅུ་གཉིས་བཅུ་གཉིས་ཡོད་དོ། རྒྱས་པ་དགོས་ཀྱི། བསྡུས་པས་གོ་མི་ཆོད་གསུངས་ཤིང་། ། རྒྱས་པར་བུ་སྟོན་རིན་པོ་ཆེའི་ཀུན་རིག་གི་ཆོ་ག་དང་། རིན་ཆེན་འཕྲེང་མཛེས་སོགས་ན་གསལ་བས་འདིར་བྲི་མི་དགོས་པ་འདུག་ལགས། དྲི་བ་ཉེར་གཉིས་པ། ཀུན་རིག་གཞུང་རྐྱང་སྒྲུབ་མཆོད་ལ། ། རས་བྲིས་ངེས་པར་དགོས་ལགས་སམ། ། དགོས་ན་རྗེ་བཙུན་ཆེན་པོ་ཡིས། །
དཀྱིལ་འཁོར་དབྱེ་བ་སོ་དྲུག་སོགས། ། གསུངས་པའི་དགོངས་པ་ཇི་ལྟར་ཡིན། ། མི་དགོས་དེ་ཉིད་རས་བྲིས་ལ། ། མེད་མི་རུང་དུ་བྱེད་པ་ཅི། ། ཞེས་གསུངས་པ་ནི། སྤྱིར་དཀྱིལ་འཁོར་ལ་དབྱེ་ན། འཇམ་དཔལ་གྱི་བཤད་རྒྱུད་རྡོ་རྗེ་ཕྲེང་བ་ལས། དཀྱིལ་འཁོར་དོན་ལ་རྣམ་གཉིས་ཏེ། ། ཆོས་ཉིད་དོན་གྱི་དཀྱིལ་འཁོར་དང་། ། རྒྱ་ཆེན་རྟགས་ཀྱི་དཀྱིལ་འཁོར་རོ། །
ཞེས་གསུངས་པ་ལྟར་གཉིས་ལས། དང་པོའི་དབང་དུ་བྱས་ན། ཟླ་གསང་ཐིག་ལེ་ལས། ཡན་ལག་ཐམས་ཅད་སྒོམ་ལས་འདས། ། རྟོག་དང་མི་རྟོག་ཀུན་སྤངས་པ། ། བདེན་དང་ཚིག་ལས་ཡང་དག་འདས། ། འདི་ནི་དཀྱིལ་འཁོར་མཆོག་ཅེས་བྱ། ། ཞེས་དང་། སྦྱོང་རྒྱུད་ལས། སངས་རྒྱས་ཀུན་གྱི་བྱང་ཆུབ་སེམས། །
བླ་ན་མེད་པ་རྟོགས་གྱུར་པའི། ། རྒྱལ་བས་གསུངས་པའི་ཡེ་ཤེས་གང་། ། དེ་ནི་དཀྱིལ་འཁོར་སྙིང་པོར་གསུངས། ། ཞེས་གསུངས་པས། ཆོས་ཉིད་སྐྱེ་འགག་མེད་པ་སྤྲོས་པའི་མཐའ་ཐམས་ཅད་དང་བྲལ་བ་དཀྱིལ་འཁོར་དུ་བཤད་པ་འདི་གང་ཟག་དབང་པོ་ཡང་རབ་ལ་དགོངས་སོ། ། གཉིས་པ་རྒྱ་ཆེན་རྟགས་ཀྱི་དཀྱིལ་འཁོར་ལ་དབྱེ་ན། སློབ་དཔོན་ཀླུ་ཡི་བྱང་ཆུབ་ཀྱིས། ། སློབ་མའི་དོན་དུ་གྲུབ་བྱའི་ཕྱིར། ། འཁོར་ལོ་རྣམ་བརྒྱད་བྲི་བར་བྱ། ། རིན་ཆེན་དེ་བཞིན་ས་བོན་དང་། །
མེ་ཏོག་ཚོན་དང་དེ་བཞིན་དུ། ། བྱེ་མ་གཡོ་དང་ཕྱེ་མ་སྟེ། ། དེ་བཞིན་ཡིད་ཀྱི་དཀྱིལ་འཁོར་བདེན། ། ཞེས་དཀྱིལ་འཁོར་བརྒྱད་དུ་དབྱེ་བ་ལ་སོགས་པ་བསམ་གྱིས་མི་ཁྱབ་པ་བཤད་པས། མཐའ་གཅིག་ཏུ་ངེས་པ་མེད་ཅིང་། ཡང་གང་ཟག་དབང་པོ་རབ་འབྲིང་ཐ་གསུམ་གྱི་དབང་དུ་བྱས་ཏེ། བཤད་རྒྱུད་རྡོ་རྗེ་ཕྲེང་བ་ལས། ། དབྱེ་བ་གཟུགས་ཀྱི་དཀྱིལ་འཁོར་དང་། ། ཏིང་འཛིན་རང་བཞིན་དཀྱིལ་འཁོར་གསུམ། ། ཞེས་དང་།
ཆོས་སྤྱོད་བཅུའི་མདོར་ཡང་། གཟུགས་བརྙན་དཀྱིལ་འཁོར་བཞེངས་སུ་གསོལ་བ་དང་། ཏིང་འཛིན་དཀྱིལ་འཁོར་ཡིད་ཀྱིས་སྒོམ་པ་དང་། རང་བཞིན་དཀྱིལ་འཁོར་གནས་ནས་སྤྱན་འདྲེན་པ་ཞེས་གསུངས་པ་ལྟར། ། དབང་པོ་རབ་ལ་སྒོམ་པ་ཏིང་ངེ་འཛིན་གྱི་དཀྱིལ་འཁོར། འབྲིང་རང་བཞིན་གྱི་གནས་ནས་སྤྱན་འདྲེན་པའི་དཀྱིལ་འཁོར། ཐ་མ་གཟུགས་བརྙན་གྱི་དཀྱིལ་འཁོར་གསུམ་ལས། དིང་སང་དབང་པོ་ཐ་མའི་དབང་དུ་བྱས་ཏེ། ངེས་པར་བྲིས་མི་དགོས་ཀྱང་། ཀུན་རིག་སྒྲུབ་མཆོད་གཞུང་རྐྱང་ལ་དམིགས་པའི་རྟེན་རས་བྲིས་སམ།
ལུགས་མའམ་མེ་ཏོག་ཚོམ་བུ་ལྟ་བུ་ཅིག་བྱས་ན་ལེགས་ཏེ། སྦྱོང་རྒྱུད་ལས། གཙོ་རི་མོ་ལུགས་མངའ་འང་རུང་། རྡོ་རྗེ་ཅན་དང་ལྷན་ཅིག་བཞག ། ཅེས་དང་། འོད་ཟེར་ལས། བྲིས་སྐུའམ། ལུགས་མའི་དྲུང་དུ་མཆོད་པ་དང་གཏོར་མ་རྒྱས་པར་བཤམས། ཞེས་དང་། ཤིན་ཏུ་བསྡུས་པ་ལ་དགའ་བས་ནི་རས་བྲིས་དང་ལུགས་མ་ལ་ཡེ་ཤེས་པ་སྤྱན་དྲངས་ནས།
ཞེས་གསུངས་སོ། ། དེས་ན་རྗེ་བཙུན་ཆེན་པོས་གཞན་ཕན་སྤྱི་ཆིངས་སུ། སྦྱོང་རྒྱུད་དཀྱིལ་འཁོར་བཅུ་གཉིས། ཏིང་ངེ་འཛིན་གྱི་དཀྱིལ་འཁོར་བཅུ་གཉིས་ལ། ། རྡུལ་ཚོན་གྱི་་་་་་རྡུལ་ཚོན་བྱེད་ན་ཆེ་ཆུང་གི་ཆད། གཙུག་དགུའི་རྒྱུད་ལས། རྒྱལ་པོ་ཁྲུ་ནི་བརྒྱ་ཉིད་དང་། ། དེ་བཞིན་ཁྲུ་ནི་ལྔ་བཅུ་ཉིད། ། སློབ་དཔོན་ཚོང་དཔོན་དེད་དཔོན་གྱི། ། ཉི་ཤུ་རྩ་ལྔའམ་དེ་ཡི་ཕྱེད། །
ཁྲུ་ནི་དེ་དག་མ་ནུས་ན། ། ཅི་ནུས་པར་ནི་བྲི་བར་བྱ། ། ཞེས་བཤད། དཀྱིལ་འཁོར་བཅུ་གཉིས། རས་བྲིས་ཀྱི་དཀྱིལ་འཁོར་བཅུ་གཉིས་ཏེ། ། དཀྱིལ་འཁོར་སོ་དྲུག་ཏུ་ཕྱེ་ཏེ་གསུངས་པ་ཡང་། ། དབང་པོ་རབ་ལ་ཏིང་ངེ་འཛིན་གྱི་དཀྱིལ་འཁོར། ། འབྲིང་ལ་རྡུལ་ཚོན། ཐ་མ་རས་བྲིས་ཀྱི་དཀྱིལ་འཁོར་ལ་བརྟེན་པ་དེ་ལྟ་བུ་ལ་དགོངས་སོ། ། སྤྱིར་ཡང་ཆོ་ག་འདི་དག་གང་ཟག་དམིགས་པ་ཅན་གྱི་ངོར་གསུངས་པ་སྟེ།
རྣམ་སྣང་མངོན་བྱང་ལས། ཡུལ་དུས་མཚན་མ་ལ་སོགས་པ། ། མུན་པའི་སྒྲིབ་པ་རྣམས་འདོད་དེ། ། དེ་དག་བཟུང་བར་བྱ་བའི་ཕྱིར། ། ཆོ་ག་འདི་ཡང་བརྗོད་པ་ཡིན། ། ཞེས་དང་། སེམས་ཅན་དག་གི་བློ་གཞན་ཅིང་། ། བྱ་བ་ཙུབ་གྱིས་རྨོངས་པ་དག ། དངོས་པོའི་དོན་ལ་ཆགས་པ་རྣམས། ། མ་འོང་དུས་ན་འབྱུང་འགྱུར་ཏེ། །
འདི་ལྟའི་ཚུལ་ནི་མི་ཤེས་པས། ། ཡུལ་དང་དུས་དང་བྱ་བ་ལས། ། དགེ་དང་མི་དགེའི་མཚན་མ་ཡིས། ། རྨོངས་པ་འབྲས་བུ་འདོད་བྱེད་དེ། ། སེམས་དཔའ་ཆེན་པོ་དེ་དག་ཕྱིར། ། ཆོ་ག་འདི་ནི་བརྗོད་པ་ཡིན། ། ཞེས་གསུངས་སོ། ། དེ་ལྟར་ན། གང་ཟག་དམིགས་པ་ཅན་རྗེས་སུ་བཟུང་བའི་ཕྱིར། དམིགས་གཏད་དང་བྲལ་བའི་དབང་པོ་དང་རྟོགས་པ་རབ་ཀྱི་གང་ཟག་རྣམས་ཀྱིས་ཀྱང་།
དམིགས་རྟེན་ཙམ་རེ་བཅས་ནས་ཆོ་ག་བྱས་ན་རང་གཞན་བསོད་ནམས་འཕེལ་བ་ཞིག་ཡོད་པ་འདྲ་ལགས། དྲི་བ་ཉེར་གསུམ་པ། བསྟོད་རིང་ཕྱག་ཆེན་འཆའ་བ་འདི། ། སྦྱོང་རྒྱུད་དགོངས་པ་ཡིན་ལགས་སམ། ། ཡིན་ན་རྒྱུད་ཚིག་གང་གིས་བསྟན། ། མིན་ན་རྩ་བཤད་གང་ནས་བཤད། ། ཅེས་གསུངས་པ་ནི། སྦྱོང་རྒྱུད་དུ་དབྱངས་སྙན་པའི་བསྟོད་དང་། ཞེས་པ་ཙམ་ལས་བསྟོད་པའི་ཚིག་གང་གིས་བསྟོད་ཀྱང་གསལ་བར་བཤད་པ་མེད་པས། ཕྱག་ཆེན་འཆའ་བ་ནི་སྦྱོང་རྒྱུད་ཀྱི་དགོངས་པ་མ་ཡིན་ནོ། །
དིང་སང་བསྟོད་རིང་ལ་ཕྱག་ཆེན་མཛད་པ་འདི། རྩ་རྒྱུད་དེ་ཉིད་འདུས་པར། སེམས་དཔའ་བཅུ་དྲུག་གི་མཚན་བརྒྱ་རྩ་བརྒྱད་པ་ལ་ཕྱག་ཆེན་དང་བཅས་ཏེ་བསྟོད་པར་གསུངས་ཏེ། དེ་ཉིད་ལས། དེ་ནས་རྡོ་རྗེ་སེམས་དཔའ་ཡིས། ། ཕྱག་རྒྱ་ཆེན་པོ་སྒོམ་བྱེད་ཅིང་། ། མཚན་བརྒྱ་རྩ་བརྒྱད་དམ་པ་ནི། ། ལན་ཅིག་ཏུ་ནི་བརྗོད་པར་བྱ། ། ཞེས་གསུངས་ལ། དེའི་རིགས་པས།
རིགས་ལྔ་ཡུམ་བཞི་སྒེག་སོགས་རྣམས་ལ་ཡང་སྦྱར་ཏེ་མཛད་པར་གདའ། ཡང་རྣམ་པ་གཅིག་ཏུ་ན། སྦྱོང་རྒྱུད་ལས། དབྱངས་སྙན་པའི་བསྟོད་དང་ལྷ་རྫས་ཀྱི། ། མཆོག་གི་དམ་པ་རྣམས་ཀྱིས་ལེགས་པར་མཆོད། ། ཅེས་བསྟོད་པ་ཡང་མཆོད་པའི་ཁོངས་སུ་བསྡུས་ལ། རིན་ཆེན་འབར་བ་ལས། བཅོམ་ལྡན་ཡོན་ཏན་རབ་བརྗོད་པ། ། འདི་ཡང་མཆོད་པའི་ཡན་ལག་ཡིན། ། ཞེས་པས།
བསྟེན་པ་ཡང་མཆོད་པའི་ཡན་ལག་ཏུ་བཤད་ལ། མཆོད་པ་དེ་ལ་ཡང་། རྡོ་རྗེ་རྩེ་མོ་ལས། མཆོད་པ་ཇི་ལྟར་ཡིན་ཞེ་ན། ། རིགས་སྔགས་མངོན་པར་བཟླས་བརྗོད་དང་། ། ཕྱག་རྒྱ་བཅིངས་བ་ལྷུར་ལེན་དང་། ། རྣལ་འབྱོར་སྒོམ་པའི་མཆོད་པ་དང་། ། སྒྲུབ་པ་དག་གིས་མཆོད་པ་འོ། ། ཞེས་གསུངས་པས། བསྟོད་པའི་ཚིག་བརྗོད་པ་རིགས་སྔགས་བཟླས་པའི་མཆོད་པ།
ཕྱག་ཆེན་འཆའ་བ་ཕྱག་རྒྱའི་མཆོད་པ། དེའི་ཚེ་ལྷ་རང་རང་གི་སྐུ་གསལ་འདེབས་པ་རྣལ་འབྱོར་སྒོམ་པའི་མཆོད་པ། དེ་ལས་རང་གཞན་གྱིས་དོན་འགྲུབ་པར་བསམ་པ་སྒྲུབ་པའི་མཆོད་པ་སྟེ། བཞི་པོ་ཚང་དགོས་པའི་ཕྱིར་ཡང་། ཕྱག་ཆེན་འཆའ་བ་མཛད་པ་ཡིན་པ་གདའ་ལགས། དྲི་བ་ཉེར་བཞི་པ། ཆ་གསུམ་ཕྱོགས་སྐྱོང་བཅུ་ལ་སོགས། ། འཁོར་ཡུག་ལྷ་རུ་མི་འདུས་སམ། ། འདུས་ན་སྐབས་འདིར་སྤྱན་འདྲེན་ཅི། ། མི་འདུས་ཡིད་ཆེས་ལུང་ཟིན་གང་། །
ཞེས་གསུངས་པ། འདི་ལ་བཞེད་ལུགས་གཉིས་ཀྱིས། དང་པོ་ནི། བུ་སྟོན་རིན་པོ་ཆེ་ལ་སོགས་པའི་མཁས་པ་དུ་མའི་བཞེད་པས། ཕྱོགས་སྐྱོང་ལ་སོགས་པའི་གཏོར་མགྲོན་གྱི་ཡུལ་འདི་རྣམས། དཀྱིལ་འཁོར་གྱི་འཇིག་རྟེན་པའི་འཁོར་ཡུག་གི་ལྷ་རུ་མི་འདུས་པར་བཞེད། ལེགས་གྲུབ་ཀྱི་རྒྱུད་ལས། ཁང་པའི་ཕྱི་རོལ་འཁོར་ཡུག་ཏུ། ། ལྷ་རྣམས་ཀུན་དང་འབྱུང་པོ་ཡི། ། གཏོར་མ་གུས་པས་དབུལ་བར་བྱ། །
ཞེས་གསུངས་པ་དང་། ཀུན་སྙིང་གི་སྒྱུ་དྲའི་འགྲེལ་པར། ཧཱུྃ་མཛད་ཀྱི་རྣལ་འབྱོར་དང་ལྡན་པས་ཕྱི་རོལ་དུ་ཕྱུང་ལ། བཅོམ་ལྡན་འདས་དང་ལྷན་ཅིག་ཕྱོགས་བཅུ་ནས་འོང་བའི་སེམས་ཅན་མི་སྣང་བ་ཐམས་ཅད་ལ། ཕྱོགས་ཀྱི་གཏོར་མ་ཇི་ལྟ་བ་བཞིན་དུ་འབྱིན་ཏེ། ཞེས་གསུངས་པ་དང་། རྡོ་རྗེ་འབྱུང་བར། ཕྱི་རོལ་དུ་གཏོར་མ་སྦྱིན་པར་བྱའོ། ། ཞེས་གསུངས་དང་། དཔལ་མཆོག་སྟོད་འགྲེལ་ལས།
ཕྱི་རོལ་དུ་གཏོར་མ་སྦྱིན་པར་བྱའོ། ། ཞེས་གསུངས་པ་རྣམས་ཀྱིས་གཏོར་མ་དཀྱིལ་འཁོར་ཁང་པའི་ཕྱི་རོལ་དུ་གཏོང་བར་གསུངས་ལ། འཁོར་ཡུག་གི་ལྷ་ནི་དཀྱིལ་འཁོར་གྱི་ནང་ན་ཡོད་པའི་ཕྱིར་རོ། ། འོ་ན་གཏོར་མ་འབུལ་བའི་མགྲོན་གང་ཡིན་སྙམ་ན། རྣམ་སྣང་སྒྱུ་དྲའི་འགྲེལ་པར། བཅོམ་ལྡན་འདས་དང་ལྷན་ཅིག་ཕྱོགས་བཅུ་ནས་འོང་པའི་སེམས་ཅན་མི་སྣང་བ་ཐམས་ཅད་ལ་ཕྱོགས་ཀྱི་གཏོར་མ་ཡིན་ཞེས་གསུངས་པ་དང་། མཁའ་འགྲོ་རྒྱ་མཚོའི་དཀྱིལ་ཆོག་ལས། ། གང་དུ་བཅོམ་ལྡན་དང་ལྷན་ཅིག ། འོངས་པའི་ཕྱོགས་ཀྱི་བདག་པོ་རྣམས། ། གང་ཡང་རྗེས་སུ་འབྲང་ལས་འདིར། །
གནས་པ་དེ་དག་ཐམས་ཅད་རྣམས། ། ཞེས་སོགས་གསུངས་པ་ལྟར། ཡེ་ཤེས་པའི་ཕྱི་འབྲེང་གི་བགེགས་རྣམས་ལ་འབུལ་བ་ཡིན་ལགས། འཇིག་རྟེན་པའི་འཁོར་ཡུག་གི་ལྷ་རྣམས་ནི། ངོ་བོ་འདས་པ་ཡིན་ཀྱང་། གདུལ་བྱའི་དབང་གིས་རྣམ་པ་འཇིག་རྟེན་པའི་ཚུལ་བཟུང་བ་ཡིན་ཏེ། སློབ་དཔོན་ཀ་མ་ལ་དྷ་ནུའི་སྦྱོང་རྒྱུད་ཀྱི་འགྲེལ་པར། འཇིག་རྟེན་པའི་དཀྱིལ་འཁོར་དྲུག་གི་སྐབས་སུ། འདིར་ནི་བཅོམ་ལྡན་འདས་ཉིད་ཀྱིས་བྱིན་རླབས་པས་ཅུང་ཟད་དམན་པར་བརྗོད་པའམ། ཡང་ན་འདི་དག་ནི་གདུལ་བྱའི་དབང་ལས་འཇིག་རྟེན་པར་གནང་ཡང་འཇིག་རྟེན་ལས་འདས་པ་ཉིད་དོ། །
འཕགས་པ་དེ་ཁོ་ན་ཉིད་འདུས་པར། ཨེ་མ་ཧོ་སངས་རྒྱས་ཐམས་ཅད་ཀྱི། ། ཐབས་ནི་སྙིང་རྗེའི་བདག་ཉིད་དེ། ། གང་དུ་ཐབས་ཀྱིས་འདུལ་མཛད་ན། ། ལྷ་རྣམས་སུ་ཡང་འགྱུར་བ་ཡིན། ། ཞེས་འབྱུང་བ་དང་། རྒྱུད་གཞན་ལས་ཀྱང་། གང་དང་གང་གི་གཟུགས་ཀྱིས་ནི། ། ལུས་ཅན་རྣམ་པར་འདུལ་གྱུར་པ། ། ཐུགས་རྗེ་ནོན་པ་དེ་དང་དེར། །
བརྩེ་བའི་བདག་ཉིད་སྟོན་པར་མཛད། ། ཅེས་གསུངས་སོ། ། ཞེས་བཤད་པའི་ཕྱི་རོལ་གསུངས་ལགས། བཞེད་ལུགས་གཉིས་པ་ནི། ཀུན་ཏིང་ནམ་མཁའ་བཟང་པོ། རོང་སྟོན་ཤེས་བྱ་ཀུན་རིག་ལ་སོགས་པའི་མཁས་པ་རྣམས་ཀྱི་བཞེད་པས། ཆ་གསུམ་གྱི་ཕྱོགས་སྐྱོང་ལ་སོགས་པའི་གཏོར་མགྲོན་འདི་རྣམས། འཇིག་རྟེན་འཁོར་ཡུག་གི་ལྷ་ཚོགས་འདི་དག་ལ་ཀ་འབུལ་བ་ཡིན་གྱི། ཀུན་རིག་གི་སྐབས་འདིར། གཏོར་མགྲོན་གཞན་མི་དགོས་གསུངས།
དེའི་རྒྱུ་མཚན། སྦྱོང་རྒྱུད་ལས། གླིང་བཞི་པོ་ན་གང་གནས་པ། ཛམ་བུ་གླིང་དུ་ཚངས་པ་ཆེ། ། ཞེས་སོགས་ནས། ཤིང་དང་ཀུན་དགའ་ནགས་ཚལ་སོགས། ། དུར་ཁྲོད་གྲོང་ཁྱེར་གནས་པ་རྣམས། ། ཞེས་པའི་བར་དུ་འཛིན་པ་ཁོ་ནར་བཤད་པ་དང་། འོད་ཟེར་ལས་ཀྱང་། འདས་པའི་ལྷ་ལ་མཆོད་པ་དང་། །
འཇིག་རྟེན་པ་ལ་གཏོར་མ་སྦྱིན་པའོ། ། ཞེས་གསུངས་པའི། འཇིག་རྟེན་པ་ཡང་འཁོར་ཡུག་གི་ལྷ་ཚོགས་ལ་དགོངས་པ་ཡིན་ནོ། ། གལ་ཏེ་འཇིག་རྟེན་པའི་ལྷ་ཚོགས་ནི། རྣམ་པ་འཇིག་རྟེན་པ་ཡིན་ཀྱང་ངོ་བོ་འདས་པ་ཡིན་ནོ་སྙམ་ན། དེ་ལྟར་ན། སྦྱོང་རྒྱུད་ལས། ཁྲོ་བོ་མ་རུང་ཚེ་བ་ཡི། ། བགེགས་ཆེན་བི་ན་ཡ་ཀ་རྣམས། ། ཞེས་གསུངས་པས།
སེམས་ཅན་ལ་འཚེ་བའི་བགེགས་མ་རུང་པ་རྣམས་ཀྱང་། འཇིག་རྟེན་ལས་འདས་པར་འདོད་ན་ཧ་ཅང་ཐལ་བ་དང་། སེམས་ཅན་བཀྲེས་ཤིང་སྐོམས་པས་གདུངས་པ་དང་། ། ཞེས་གསུངས་པས། རིགས་དྲུག་དང་ཁྱད་པར་ཡིད་དྭགས་ཀྱི་གཏོར་མ་བསྟན་ལ། དེ་དག་སྟེར་བའི་མགྲོན་ཀྱང་། བརྒྱ་བྱིན་གཏོགས་འདོད་ཐམས་ཅད་ཀྱང་། ། འཁོར་དང་བཅས་ཏེ་བྲི་བར་བྱ། ། ཞེས་པས་ལྷ་དང་། ལྷ་མིན།
ཞེས་པས་ལྷ་མ་ཡིན་དང་། འབྱུང་པོ་ཡིད་དྭགས་འདྲེ་རྣམས་དང་། ། ཞེས་པས་ཡིད་དྭགས། ཀླུ་དང་། ཞེས་སོགས་ཀྱིས་དུད་འགྲོ་དང་། འབྲུ་འགྲེལ་ལས། ཀླུ་ནི་བྱོལ་སོང་གི་རིགས་ཏེ། ། ཞེས་གསུངས་ལ། ཁྲོ་བ་མ་རུང་། ཞེས་པས་དམྱལ་བ་སྟེ།
འབྲུ་འགྲེལ་དུ། ཁྲོ་བོ་མ་རུང་པ་དམྱལ་བ་སྟེ་ཞེས་སོགས་གསུངས་པས། མི་མ་གཏོགས་རིགས་དྲུག་གཞན་རྣམས་འཇིག་རྟེན་འཁོར་ཡུག་གི་ལྷ་ཚོགས་ལ་ཡོད་ཅིང་། དེ་དག་ཀྱང་ངོ་བོ་འདས་པར་འགྱུར་ལ། འདོད་ན་སངས་རྒྱས་བཀྲེས་སྐོམ་གྱིས་གདུས་པས་འདོད་དགོས་པས་ཧ་ཅང་ཐལ་ལོ། ། འོ་ན་གཏོར་མ་འཇིག་རྟེན་འཁོར་ཡུག་ལ་སྟེར་དགོས་ན། སྐབས་འདིར་སྤྱན་འདྲེན་མི་དགོས་ཏེ། སྔར་དུ་སྤྱན་དྲངས་ཟིན་པའི་ཕྱིར་རོ། ། སྙམ་ན་བདེན་མོད། སྤྱིར་ཆ་གསུམ་གྱི་གཏོར་མ་འདི་དག
ཀུན་རིག་གི་ཆོ་གའི་སྐབས་སུ་བྱ་བ་དང་། ཆོ་གའི་སྐབས་གཞན་དུ་བྱེད་པ་གཉིས་ལས། སྔ་མ་ལྟར་ན་སྤྱན་འདྲེན་མི་དགོས་ཀྱང་། ཕྱི་མ་ལྟར་ན་སྤྱན་འདྲེན་དགོས་པས། དིང་སང་སྤྱན་འདྲེན་བྱེད་པ་ནི། ཆོས་འདི་ཉིད་ཀྱི་སྐབས་གཞན་དུ་བྱེད་པ་ལ་དགོངས་ནས། སྤྱན་འདྲེན་གྱི་ཚིག་འདི་དག་དཀྱུས་སུ་བཅུག་པ་མཛད་ལ། དེའི་ལག་ལེན་ཀུན་རིག་གི་ཆོ་གའི་སྐབས་སུ་འཆུག་པ་ཡིན་གྱིས་མ་བྱས་ཀྱང་འདིར་ཆོ་ག་ཆད་པར་མི་འགྱུར་ལ། གཞན་དུ་མ་བྱས་ན་ཆོ་ག་ཆད་པའི་སྐྱོན་དུ་འགྱུར་གསུངས་པར་གདའ་ལགས། དེ་ལྟར་བཞེད་པ་དེ་གཉིས་ལས།
ཀུན་རིག་གི་ཆོ་གའི་སྐབས་སུ་ཕྱི་མ་ཉིད་འཐད་པར་ངེས་ཤིང་། གཞན་ཡང་འདི་དག་ལ་དཔྱད་པ་དང་རྣམ་པར་དཔྱད་པ་མང་དུ་འདུག་ནའང་། མངས་སུ་དོགས་ནས་མ་བྲིས་པ་ཡིན་ལགས། དྲི་བ་ཉེར་ལྔ་པ། འཇུག་པའི་སྐབས་སུ་སྦྱོང་རྒྱུད་ལས། ། འདི་ཡི་མེ་ཏོག་ལ་སོགས་དོར། ། ཞེས་གསུངས་པ་སོགས་ཁོང་ཇི་ལྟར་ཡིན། ཞེས་གསུངས་པ་ལ། རྒྱུད་ཀྱི་དགོངས་པའི་སོགས་ཁོང་ནི། ། རིན་པོ་ཆེ་དོར་བ་འདོན་པ་ཡིན་ཏེ།
སྦྱོང་རྒྱུད་ཀུན་རིག་ལས། མེ་ཏོག་རིན་ཆེན་ལ་སོགས་དེས་བརྒྱན་ལ། ། གཡོན་གྱི་ལག་པ་བཀང་ཏེ་བཞུགས་པར་བྱ། ། ཞེས་དང་། མེ་ཏོག་རིན་ཆེན་ལ་སོགས་པ། ། གང་ལ་བབས་པ་རིགས་ཀྱི་ལྷ། ། ཞེས་དང་། ཕྱག་རྡོར་སྐབས་ལས། ལག་ན་རིན་ཆེན་ཐོགས་ཏེ་བཞུག ། ཡང་ན་མེ་ཏོག་ཕྲེང་བ་སྟེ། །
དེ་ནི་དཀྱིལ་འཁོར་ཉིད་དུ་དོར། ། ཞེས་དང་། རྒྱལ་ཆེན་བཞིའི་སྐབས་ལས། མེ་ཏོག་རིན་ཆེན་ཐོགས་ཏེ་བཞུགས། ཞེས་དང་། དེ་ནས་མེ་ཏོག་གི་རིན་ཆེན་འདི་དོར་བར་བྱའོ། ། ཞེས་དང་། མེ་ལྟར་འབར་བའི་སྐབས་ལས། ལག་ན་རིན་ཆེན་ཐོགས་ཏེ་བཞུགས། ཞེས་གསུངས་གདའ་ལགས།
ཡང་བླ་མ་གོང་མ་ལ་ལ། སོགས་ཁོང་ནས་དར་སྔོན་དམར་མེ་ཏོག་གི་ཕྲེང་བ་ལྔ་དང་བཅས་པ་ཡིན་གསུངས་པའང་གདའ་ལགས། དྲི་བ་ཉེར་དྲུག་པ། འཇུག་པ་སྤངས་ནས་དབང་བསྐུར་ན། ། དོན་དང་ཚིག་ལ་འགལ་བ་ཅི། ། ཞེས་གསུངས་པ་ནི། སྤྱིར་རྒྱུད་ཀྱིས་དགོངས་པ། སྔར་དབང་ཡེ་མ་བསྐུར་བ་ཞིག་གི་དབང་དུ་མཛད་ནས། སྦྱོང་རྒྱུད་དཀྱིལ་འཁོར་བཅུ་གཉིས་པོ་ཐམས་ཅད་ལ་འཇུག་པ་མཛད་ནས་དབང་བསྐུར་བ་ཁོ་ན་གསུངས་ལ། གཞན་ཕན་འོད་ཟེར་དུ།
སྔར་དབང་མ་ཐོབ་པའི་དབང་དུ་མཛད་ནས་འཇུག་པ་དང་བཅས་ཏེ་དབང་བསྐུར་གསུངས། ཡང་སྔར་དབང་བསྐུར་ལན་གཅིག་གམ་གཉིས་ཙམ་སོང་བའི་དབང་དུ་མཛད་དེ། འོད་ཟེར་ལས། འོག་ནས་འཆད་པར་འགྱུར་བའི་བདག་འཇུག་ནི། ། རིགས་ལྔའི་སྡོམ་པ་བླངས་པ་ལ་བསྡུས་ལ། ། སློབ་མ་ལ་བྱ་བ་དབང་བསྐུར་བས་སྡིག་པ་སྦྱངས་བ་ནས་བཟུང་སྟེ། ཞེས་གསུངས་པས། འཇུག་པའི་ཆོས་རྣམས་རིགས་ལྔའི་སྡོམ་པ་བཟུང་བ་ལ་བསྡུས་ཏེ་དབང་བསྐུར་བར་གསུངས་ཤིང་། ཡང་སྔར་དབང་བསྐུར་ཡང་ཡང་སོང་བའི་དབང་དུ་མཛད་དེ། འོད་ཟེར་ལས།
འཇུག་པ་ཅི་གྲུབ་དང་དབང་ངམ། འཇུག་པ་མ་གྲུབ་ཀྱང་དབང་ཙམ་གྲུབ་ཀྱང་བཟང་དེར་འདི་ལྟར་བྱའོ། ། འདི་ནི་ལེགས་པར་བྲིས་པའོ། ། ཞེས་གསུངས་པས། འཇུག་པའི་ཆོས་རྣམས་སྤངས་ཏེ། དབང་ཁོ་ན་བསྐུར་བས་རུང་བར་གསུངས་གདའ་ལགས། དྲི་བ་ཉེར་བདུན་པ། བདུན་བརྒྱུད་རིགས་ཀྱི་གྲངས་ངེས་ལ། ། འཕགས་པ་བརྒྱད་སྟོང་བཀའ་གདམ་དང་། ། རྣམ་འབྱེད་མེ་ཏོག་ཕྲེང་རྒྱུད་སོགས། །
དགོངས་པ་མི་མཐུན་རང་ལུགས་གང་། ། ཞེས་གསུངས་པ་ནི། འདི་དག་ཀྱང་། དཔུང་བཟང་ལས། རང་གི་བུ་མེད་མཛའ་བཤེས་གཉེན་བདུན་དང་། ། ཞེས་དང་། ཁྱད་པར་འཕགས་བསྟོད་ལས། ཐུབ་པ་ཁྱོད་ཀྱི་གཉེན་འདུན་དགེ ། ཞེས་འབྱུང་བ་ལྟར། ཉེ་དུ་བདུན་རྒྱུད་ཀྱི་ངོས་འཛིན་ཡིན་ཏེ།
འཕགས་པ་བརྒྱད་སྟོང་པར། ཁྱོད་ཀྱི་མིང་འདི་ཞེས་བྱ། ཁྱོད་ཀྱི་མའི་མིང་འདི་ཞེས་བྱ། ཁྱོད་ཀྱི་ཕའི་མིང་འདི་ཞེས་བྱ། དེ་བཞིན་དུ་གྲོགས་པོ་དང་། བློན་པོ་དང་། གཉེན་བཤེས་དང་། སྣག་གི་གཉེན་ཚན་གྱི་མིང་འདི་ཞེས་བྱའོ། ཞེས་མ་མེས་དང་། ཕ་མེས་གཉིས་ཀའི་བདུན་བརྒྱུད་ཚུན་ཆད་ཀྱི་མིང་བརྗོད་ཅིང་།
ཞེས་གསུངས་ཏེ། ཕའི་ཕྱོགས་ཀྱི་བདུན་བརྒྱུད་དང་། ། མའི་ཕྱོགས་ཀྱི་བདུན་བརྒྱུད་གཉིས་སུ་ཕྱེ་ལ། བཀའ་གདམ་ཕ་ཆོས་ཀྱི་ལེའུ་ཉེར་གཅིག་པར། ཡང་ཡུམ་མ་དང་། སྲིང་མོ་དང་། མའི་མ་དང་། མའི་སྤུན་ཟླ་སོགས་པ་ཉེ་བར་བདུན་ཚུན་ཆད་དང་། དེ་བཞིན་དུ་ཕའི་མ་དང་། ཉེ་དུ་བདུན་ཚུན་ཆད་ལ་མི་བྱ་བ་དང་།
དེ་བཞིན་དུ་བུད་མེད་ཀྱི་རིགས་དེ་དག་གིས་ཀྱང་། ཕ་དང་མིང་པོ་དང་ཁུ་བོ་དང་། མེས་པོ་ལ་སོགས་པ་དང་། བདུན་བརྒྱུད་ལས་ལྷག་པ་ལ་འདོད་པའི་ཡུལ་དང་ཆགས་སེམས་ཀྱི་ཡུལ་མི་བྱ་ཞེས་གསུངས་ཏེ། འདིར་ཡང་མའི་ཕྱོགས་ཀྱི་བདུན་བརྒྱུད་དང་། ཕའི་ཕྱོགས་ལ་ཕོ་དང་མོའི་བདུན་བརྒྱུད་གཉིས་སུ་ཕྱེའོ། ། འདུལ་བ་ཐུན་མོང་བ་ཕའི་རྣམ་འབྱེད་ལས། ཕྱི་མོ་དང་། མེས་པོ་དང་། ཕྲུགས་ལས་བརྟེན་པའི་བདུན་བརྒྱུད་ཚུན་ཆད་ཉེ་དུ་ཡིན་ལ།
དེ་ཕན་ཆད་ནི་ཉེ་དུ་མ་ཡིན་ནོ་ཞེས་གསུངས་ཏེ། ཕྱི་མོ་ནི་མའི་མ་ཡིན་ལ། མེས་པོ་ནི་ཕའི་ཕ་དང་། ཕྲུགས་ལས་བརྟེན་པ་ནི་ཕ་དང་མ་ཡིན་ལ། དེ་ལ་བརྟེན་པའི་བདུན་པ་ཚུན་ཆད་ནི་ཉེ་དུ་ཡིན་ནོ། ། དགྲ་བཅོམ་པ་ས་ག་ལྷས་མཛད་པའི་འདུལ་བ་མེ་ཏོག་ཕྲེང་རྒྱུད་ལས། མ་དང་ཕ་དང་མའི་ཕ། ། ཉེ་བར་བཟུང་ནས་བདུན་བརྒྱུད་ནི། ། མཁྱེན་བརྩེ་ཁྱེད་ཀྱིས་ཉེ་དུར་གསུངས། ། དེ་ལས་གཞན་ནི་གཉེན་མིན་ཉིད། །
ཞེས་གསུངས་ཏེ། རང་དང་། མ་དང་། ཕ་དང་། མའི་ཕ་དང་། ཕའི་ཕ་དང་། བུ་དང་། ཚ་བོ་ལ་སོགས་པ་ཉེ་དུ་ཡིན་ལ། དེ་ཕན་ཆད་ཉེ་དུ་མིན་ཞེས་པ་སྟེ། དེ་ལྟར་བདུན་བརྒྱུད་ལ་ངོས་འཛིན་ལུགས་མང་དུ་གདའ་ནའང་འདིར་ནི།
རྒྱུད་ལས། རྡོ་རྗེ་འཛིན་རྒྱལ་ཁྲོས་ནས་ཀྱང་། ། བདུན་བརྒྱུད་རིགས་ནི་བརླག་པར་མཛད། ། ཅེས་གསུངས་ཏེ། སྒྲུབ་པ་པོའི་དམ་ཚིག་མ་བསྲུང་ན་ཁྲོ་བོའི་རྒྱལ་པོ་རྡོ་རྗེ་འཛིན་པ་ཕྱག་ན་རྡོ་རྗེ་ཁྲོས་ནས་གང་ཟག་སྒྲུབ་པ་པོ་དམ་ཚིག་ཉམས་པ་དེ་ཉིད། སྐྱེ་བ་བདུན་གྱི་བར་དུ་རིགས་དང་བྲལ་ཏེ་ངན་སོང་གསུམ་པ་སོགས་བརླག་པར་མཛད། ཅེས་པ་སྒྲུབ་པ་པོ་དེ་ཉིད་ཀྱི་སྐྱེ་བ་བདུན་ལ་བདུན་བརྒྱུད་ཅེས་གསུངས་པ་ཡིན་ལ། འཇམ་ཊིཀ་ཏུ། རང་གི་སློབ་བུའི་རུས་མར་ལ་དེད་པའི་བདུན་བརྒྱུད་ཚུན་ཆད་ཞེས་བཤད་ཀྱང་། མ་ངེས་ཏེ།
སློབ་མ་མེད་པ་དང་། རུས་ཆད་པའི་གང་ཟག་དམ་ཚིག་ཉམས་པ་སྲིད་པའི་ཕྱིར་རོ། ། ཡང་སྣུར་པ། རང་མ་གཏོགས་ཡར་གྱི་བདུན་བརྒྱུད་ལ་འདོད་དེ། གོང་མ་གཅིག་གྲོལ་བའང་སྲིད་པས་མི་འཐད། ཅེས་རྗེ་བཙུན་ཆེན་པོ་གསུང་། གལ་ཏེ་བདུན་བརྒྱུད་རིགས་ཞེས་གསུངས་པས་ཉེ་དུ་བདུན་བརྒྱུད་ཡིན་ནོ་སྙམ་ན་ཡིན་ཏེ། སྒྲུབ་པ་པོའི་དམ་ཚིག་ཉམས་པའི་ཉེས་དམིགས་རང་ལ་འབྱུང་བ་རིགས་ཀྱི། ཉེ་དུ་ལ་འབྱུང་བ་མི་རིགས་པ་དང་། ཁྱད་པར་འཕགས་བསྟོད་ལས།
བྲམ་ཟེ་རྣམས་ནི་དགེ་སྡིག་དག ། སྦྱིན་པ་ལེན་བཞིན་ཕོ་བར་སྨྲ། ། ཁྱོད་ཀྱི་བྱས་ཆུད་མི་འཛའ་དང་། ། མ་བྱས་པ་དང་འཕྲད་མེད་གསུངས། ། ཅེས་གསུངས་པས་རང་གི་བྱས་པའི་དགེ་སྡིག་གི་འབྲས་བུ་གཞན་ལས་འཕོ་བར་འདོད་པ་མུ་སྟེགས་ཀྱི་ལུགས་ཡིན་ལ། སངས་རྒྱས་ཀྱི་ནི་རང་གི་ལས་བྱས་པ་ཆུད་མི་འཛའ་བ་དང་། ལས་མ་བྱས་པ་གཞན་ལ་སྨིན་པར་མ་གསུངས་ཏེ། མདོ་ལས། དགེ་སློང་མཽའུ་འགལ་གྱིས་བུས་ལས་བྱས་པ་ནི། ས་ལ་ཡང་མི་སྨིན།
ཆུ་ལ་ཡང་མི་སྨིན། མཽའུ་འགལ་གྱི་བུ་ཉིད་ལ་སྨིན་ནོ་ཞེས་གསུངས་པ་དང་། རྣལ་འབྱོར་མ་ནེ་གུ་མས། རྒུར་ཆུང་ཚེ་སྟོད་ཚེ་སྨད་དང་། ། ཅེས་གསུངས་པའི་དགྲམ་བཅོམ་པ། རྒུར་ཆུང་གི་གཏམ་རྒྱུད་ཀྱང་ངེས་པར་བྱའོ། ། དེ་ལྟར་མ་ཡིན་ན། སྒྲུབ་པ་པོ་རྒྱུད་གྲོལ་བའི་ཚེ། ཉེ་དུ་བདུན་ཚུན་ཆད་ཀྱང་རྒྱུད་གྲོལ་བར་འགྱུར་རོ། ། གཞན་ཡང་དམ་ཚིག་ཉམས་པ་ལས།
ཉམས་གྲིབ་ཉེ་དུ་མ་ཟད་གཞན་ལ་ཡང་འབྱུང་བར་གསུངས་ཀྱི། དམ་ཚིག་ཉམས་པའི་ཉེས་དམིགས་ཉེ་དུ་ལ་འབྱུང་བར་གསུངས་པ་བདག་གིས་མ་མཐོང་། ཉེ་དུ་སོགས་ཀྱིདོན་དུ་སྡིག་པ་བྱས་པའི་རྣམ་སྨིན་གྱི་འབྲས་བུ་ཡང་རང་ཉིད་ལ་བྱུང་བར་གསུངས་ཀྱི། ཉེ་དུ་རྣམས་ལ་འབྱུང་བར་མ་གསུངས་ཏེ། བཤེས་སྤྲིངས་ལས། ཁྱོད་ཀྱི་བྲམ་ཟེ་དགེ་སློང་ལྷ་དང་ནི། ། མགྲོན་དང་ཡབ་ཡུམ་དག་དང་བཙུན་མོ་དང་། ། འཁོར་གྱི་སླད་དུ་སྡིག་པ་མི་བགྱིད་སྟེ། ། དམྱལ་བའི་རྣམ་སྨིན་སྐལ་ནོད་འགའ་མ་མཆིས། ། ཞེས་གསུངས་པས།
སྡིག་པའི་རྣམ་སྨིན་གྱི་འབྲས་བུ་རང་ཉིད་ལ་འབྱུང་གི གཞན་གྱིས་སྐལ་བ་འཁུར་བ་མ་གསུངས་པའི་ཕྱིར་རོ། ། དེ་ན་བདུན་བརྒྱུད་རིགས་བརླག་པར་གསུངས་པ་ཡང་། དམ་ཚིག་ཉམས་པའི་སྐྱེ་བོ་དེ་ཉིད་ཀྱིས་སྐྱེ་བ་བདུན་བརྒྱད་ཚུན་ཆད་ཡིན་གྱི། ཉེ་དུ་བདུན་བརྒྱུད་ལ་དེའི་ཉེས་པ་འབྱུང་བར་འདོད་པ་ནི། རྒྱུད་ཀྱི་དགོངས་པ་མ་ཡིན་པ་འདྲ་ལགས། དྲི་བ་ཉེར་བརྒྱད་པ། བུམ་པ་ལ་སོགས་དབང་བཅུ་ལ། ། རེ་རེའང་ལྔ་ལྔར་འབྱེད་པ་ཡི། ། ཁྱད་ཆོས་ཟབ་ཁྱད་ཇི་ལྟར་ཡོད། །
ཅེས་གསུངས་པ། སྦྱོང་རྒྱུད་ལས། བུམ་པ་ལ་སོགས་ཇི་སྙེད་མང་ཐོགས་ནས། ། བཅུ་པོ་རྣམས་ཀྱི་དབང་ནི་ཅི་དགར་བསྐུར། ། ཞེས་གསུངས་ཏེ། བུམ་པའི་དབང་ཡང་། མི་བསྐྱོད་པའི་མི་བསྐྱོད་པ། མི་བསྐྱོད་པའི་རྣམ་སྣང་། མི་བསྐྱོད་པའི་རིན་འབྱུང་སོགས་དང་། ཅོད་པཎ་དང་།
རིན་པོ་ཆེའི་འཕྲེང་བ་དང་། དར་དཔྱང་རྣམས། རིན་ཆེན་འབྱུང་ལྡན་གྱི་རིན་ཆེན་འབྱུང་ལྡན་སོགས་ལྔ་དང་། ཕྱག་རྒྱའི་དབང་འོད་དཔག་མེད་རིགས་ལྔ་དང་། མིང་གི་དབང་རྣམ་པར་སྣང་མཛད་རིགས་ལྔ་དང་། འཕྲིན་ལས་ཀྱི་དབང་དོན་གྲུབ་རིགས་ལྔ་དང་། ཆོས་ཀྱི་འཁོར་ལོ་བསྐོར་བའི་དབང་རྡོ་རྗེ་སེམས་དཔའི་རིགས་ལྔས་བསྐུར་བ་ཡིན་ལ། དེ་དག་ཀྱང་། སྦྱང་གཞི་ཉོན་མོངས་པ་ཞེ་སྡང་གི་ཞེ་སྡང་སོགས་ལྔ། སེར་སྣའི་སེར་སྣ་སོགས་ལྔ།
འདོད་ཆགས་ཀྱི་འདོད་ཆགས་སོགས་ལྔ། གཏི་མུག་གི་གཏི་མུག་སོགས་ལྔ། ཕྲག་དོག་གི་ཕྲག་དོག་སོགས་ལྔ། ཉོན་མོངས་པ་ལྔ་སྤྱིར་སྦྱངས་པ་དང་། གསང་བའི་དབང་ལ་ཡུམ་དང་ཡབ་ཀྱི་གསང་བའི་དབང་གཉིས། དང་པོ་ལ་ཡུམ་ལྔ་དང་། གཉིས་པ་ལ་ཡབ་ལྔ་ཡོད་པའི་དབང་གི་ཕྱེ་བ་ཡིན་ནམ་སྙམ་ཞིང་། གཞན་དབང་བཅུ་པོ་རེ་རེ་ལ་དབང་ལྔ་ལྔར་ཕྱེ་བའི་ཁྱད་ཆོས་འདི་ཡིན་ཞེས་པ། རྒྱུད་གཞུང་གོང་མའི་གསུང་རབ་ལས་གསལ་བར་གསུངས་པ་མ་མཐོང་ལགས། དྲི་བ་ཉེར་དགུ་པ།
བཛྲ་དྷ་རའི་ང་རྒྱལ་ལ། ། ང་རྒྱལ་བསྐྱེད་ལ་སློབ་མ་གཞུག ། ཅེས་སོགས་ཐུབ་པའི་རྒྱུད་ལས་གསུངས། ། སྒྲུབ་མཆོད་གཞུང་ཡང་བྱེད་པའི་ཚེ། ། ང་རྒྱལ་འཛིན་པ་མི་དགོས་སམ། ། ཞེས་གསུངས་པ་ནི། འདི་ལ་རྒྱུད་དང་རྗེ་བཙུན་ཆེན་པོའི་དགོངས་པ་ལུགས་གསུམ་གྱིས། དང་པོ་ནི། སྦྱོང་རྒྱུད་ལས། ཨོཾ་བཛྲ་དྷ་ར་སོགས་ཀྱི་སྔགས་འདི།
ཚེ་དཔག་མེད་གསུང་དཀྱིལ་གྱི་སྐབས་ནས་གསུངས་ལ། གཞན་ཕན་སྤྱི་ཆིངས་སུ། འཇུག་པའི་སྐབས་སུ་རིགས་ལྔའི་ང་རྒྱལ་བསྐྱེད་པ་གཅིག་ཚེ་དཔག་མེད་ལས་འབྱུང་སྟེ། དེ་ཉིད་ཀྱི་ཆོ་ག་ཁྱད་པར་བ་ཡིན་ནོ། ཞེས་གསུངས་པས། འཇུག་པའི་སྐབས་སུ་རིགས་ལྔའི་ང་རྒྱལ་འཛིན་པ། ཚེ་དཔག་གསུང་དཀྱིལ་གྱི་ཁྱད་ཆོས་ཡིན་པར་གསུངས་པས། ང་རྒྱལ་འཛིན་པ་འདི་ཀུན་རིག་སོགས་དཀྱིལ་འཁོར་གཞན་བཅུ་ག་ལ་མི་དགོས་པ་འདུག་ལགས། ལུགས་གཉིས་པ། རྒྱུད་ལས།
སྔགས་མཁན་བདག་ཉིད་ཞུགས་ལ། ཞེས་པ་ནས། དེ་ནས་བདག་ཉིད་དབང་བསྐུར་ཏེ། ། ཞེས་གསུངས་པས། སློབ་དཔོན་བདག་འཇུག་ཚར་བའི་རྗེས་སུ། རྒྱུད་ལས། དེ་ནས་རྡོ་རྗེ་འཛིན་མའི་ཕྱག་རྒྱ་བཅིངས་ནས། ཨོཾ་བཛྲ་དྷ་ར། རཏྣ་དྷ་ར་སོགས་ནས། ཨཏྨ་ཀོ྅ཧཾ་ཞེས་པས་ང་རྒྱལ་བསྐྱེད་ལ།
སློབ་མ་རྣམས་གཞུག་པར་བྱའོ། ། ཞེས་སློབ་དཔོན་རིགས་ལྔའི་ང་རྒྱལ་བསྐྱེད་ནས་སློབ་མ་རྣམས་འཇུག་ཅིང་དབང་བསྐུར་བར་གསུངས་པ་དང་། གཞན་ཕན་འོད་ཟེར་ལས་ཀྱང་། དེ་ནས་རྡོ་རྗེ་འཛིན་མའི་ཕྱག་རྒྱ་བཅིངས་ལ། རང་ཉིད་རིགས་ལྔ་སོ་སོའམ། གཙོ་བོའམ། རྡོ་རྗེ་སེམས་དཔའི་ང་རྒྱལ་དྲན་པས། ཨོཾ་བཛྲ་དྷ་ར་ནས། ཀོ྅ཧཾ་ཞེས་ང་རྒྱལ་བརྟན་པར་བྱས་ལ། ད་གདོད་སློབ་མའི་བྱ་བ་ལ་འཇུག་པར་བྱའོ། །
ཞེས་གསུངས་པས། སློབ་དཔོན་རིགས་ལྔའི་ང་རྒྱལ་འཛིན་པ་སྟེ། ། དེ་ཡང་སློབ་མ་ལ་དབང་བསྐུར་ན་སྔོན་དུ་ང་རྒྱལ་འཛིན་དགོས་ཀྱི། དབང་མི་བསྐུར་ན། སྒྲུབ་མཆོད་གཞུང་རྐྱང་གི་བདག་གི་ཚེ་ཡང་ང་རྒྱལ་འཛིན་མི་དགོས་སོ། ། འགའ་ཞིག་སློབ་མ་ལ་དབང་མི་བསྐུར་ཀྱང་། བདག་འཇུག་ཚར་རྗེས་སྔགས་འདི་བརྗོད་ནས་ང་རྒྱལ་འཛིན་པར་བྱེད་པ་ནི། རྒྱུད་དང་རྗེ་བཙུན་གྱི་དགོངས་པ་མ་ཡིན་པས་མ་འཐད་དོ། ། ང་རྒྱལ་འཛིན་པའི་སྔགས་འདི་ལ་ཡང་། ཤར་པ་རྡོ་རྗེ་འོད་ཟེར་གྱི་ཀུན་རིག་གི་ཆོ་ག་ཉི་མའི་འོད་ཟེར་དུ།
ཨོཾ་བཛྲ་དྷ་ར་ས་མ་ཡ་མ་ཏི་ཀྲ་མ། བཛྲ་ས་མ་ཡ་དྷ་ར་ཨཏྨ་ཀོ྅ཧཾ། ཨོཾ་རཏྣ་དྷ་ར་ས་མ་ཡ་མ་ཏི་ཀྲ་མ། རཏྣ་ས་མ་ཡ་དྷ་ར་ཨཏྨ་ཀོ྅ཧཾ། དེ་བཞིན་དུ། པདྨ་དྷ་ར། བི་ཤོ་དྷ་ར། ཨོཾ་ཏ་ཐཱ་ག་ཏ་དྷ་ར་གསུམ་ཀ་ལ། ས་མ་ཡ་མན་ཆད་བཏགས་ལ། རིགས་ལྔའི་ང་རྒྱལ་གྱི་སློབ་མ་གཞུག་ཅེས་འབྱུང་ལ།
འདི་རྗེ་བཙུན་ཆེན་པོས། རིགས་ལྔ་སོ་སོའི་ང་རྒྱལ་འཛིན་པར་གསུངས་པས། སྔགས་འདི་བཞིན་གྱིས་རིགས་ལྔའི་ང་རྒྱལ་འཛིན་པ་ལེགས་པ་འདྲ་ཞིང་། སློབ་མ་དབང་བསྐུར་བའི་སྔོན་དུ། སློབ་དཔོན་རིགས་ལྔའི་ང་རྒྱལ་འཛིན་པ་འདི། ། མཁས་གྲུབ་དུ་མའི་བཞེད་པར་གདའ། ། ལུགས་གསུམ་པ་ནི། སློབ་མ་རིགས་ལྔའི་ང་རྒྱལ་འཛིན་པ་སྟེ། རྒྱུད་ལས། ཞེས་ང་རྒྱལ་བསྐྱེད་ལ་ཞེས་པའི་མཆན་དུ།
རྗེ་བཙུན་ཆེན་པོས། སློབ་མ་རྣམས་རིགས་ལྔའི་ངོ་བོར་ང་རྒྱལ་བསྐྱེད་ལ། ཞེས་གསུངས་ཤིང་། དེའི་ལག་ལེན་ནི། གཞན་ཕན་སྙིང་པོ་སོགས་ལས་བདག་འཇུག་གི་རྒྱུན་བཤགས་ཀྱི་སྔོན་དུ། སྔགས་འདི་བརྗོད་ནས་རིགས་ལྔའི་ང་རྒྱལ་འཛིན་པ་མཛད་ལ། ལུགས་འདི་ཉིད་ལྟར་ན་ཀུན་རིག་གི་ཆོ་ག་གཞུང་རྐྱང་ལ་ཡང་། བདག་འཇུག་དུས་ང་རྒྱལ་འཛིན་དགོས་པ་འདུག་ལགས། དེས་ན་ལུགས་དེ་གསུམ་གང་རུང་གཅིག་བྱས་པས་འགལ་བ་མི་ཡོང་པ་གདའ་ལགས། དྲི་བ་སུམ་ཅུ་པ།
ལྷོ་སྒོའི་སྐབས་སུ་མིང་བྱང་ལ། ། འཕན་གདུགས་པདྨ་འབྲི་བ་ལ། ། ལུང་རིག་ཡིད་ཆེས་ཇི་ལྟར་ཡོད། ། ཅེས་གསུངས་པ། འདི་ལ་མཁས་པ་འགའ་ཞིག་གསུངས་པས། གཙུག་དགུའི་གཞུང་ལས། ལྷོ་སྒོ་ཡི་ནི་ས་ཡི་ཆར། ། ཁྲུ་གང་པ་ལ་གྲུ་བཞི་པ། ། སྟེགས་བུ་ལེགས་པར་བརྩིགས་ནས་ནི། ། ཞེས་གསུངས་པས།
སྟེགས་བུ་ཁྲུ་གང་པ་དེ་དབང་སྟེགས་ཡིན། ཡང་དེ་ཉིད་ལས། དེ་ནས་དེ་ཡི་ཆ་རུ་ནི། ། སྔར་བཤད་པ་ཡིས་རིམ་པ་ཡི། ། པདྨ་དཀར་པོ་ལ་གནས་པའི། ། འཁོར་ལོ་རྩིབས་བརྒྱད་མཛེས་པ་བྲིས། ། དེ་ལ་སློབ་མ་བཞག་ནས་ནི། ། ཞེས་གསུངས་པས། གདན་པདྨ་དང་འཁོར་ལོ་ཡིན་པས། པདྨ་འབྲི་བ་གདན་ཡིན།
གསང་བ་རྒྱན་བཀོད་ཀྱི་རྒྱུད་ལས། བཟང་པོའི་སེངྒེའི་ཁྲི་བཞག་དང་། ། དབང་བསྐུར་བ་ཡི་སྦྱོར་བ་བྱ། ། གདུགས་དང་རྒྱལ་མཚན་བ་དན་དང་། ། མཛེས་པའི་རྔ་ཡབ་གཡོབ་པ་བཞག ། ཞེས་དང་། རྡོ་རྗེ་སྙིང་པོ་རྒྱན་གྱི་རྒྱུད་ལས། སོ་སོའི་ཁྲི་འི་སྟེང་དུ་ནི། ། དར་དང་མེ་ཏོག་ཆུན་པོས་སྤྲས། ། དཀར་པོ་གདུགས་དང་རིན་པོ་ཆེ། །
བླ་བྲེ་རྒྱ་ཆེ་འབར་བ་དང་། ། ཞེས་གསུངས་པས། འཕན་གདུགས་རྣམས་འབྲི་བ་དེ་ལ་མཆོད་པ་མཚོན་པའི་ཕྱིར་ཡིན་གསུངས་ལ། ཡང་མཁས་པ་ལ་ལ་དག་གསུངས་བས། ། སློབ་དཔོན་སངས་རྒྱས་གསང་བས། ལྷོ་སྒོའི་ཆོ་ག་བྱ་བ་ནི། ། སྟེགས་བུ་ཁྲུ་གང་རྣམས་ལྔས་བྱུག ། ཙནྡན་དཀར་པོའི་མཎྜལ་ལ། ། བུམ་པ་རྫས་བཅས་མེ་ཏོག་དགྲམ། ། མཚོན་བྱ་གདུག་དང་སྨྱུག་མ་དང་། །
ཐུགས་ཀྱི་མདའ་ལྔ་འཕྲོས་པ་ཡིས། ། ཞེས་གསུངས་པས། སྟེགས་བུ་ནི་སྦྱང་སྟེགས་ཡིན། མེ་ཏོག་ནི་གདན། མཚོན་བྱ་ནི་མིང་བྱང་། གདུགས་ནི་དེ་ལ་མཆོད་པ་མཚོན། ། མདོར་ན་སྦྱོང་བའི་རྟེན་མིང་བྱང་དེ་ལ་བར་དོའི་ཤེས་པ་ཆགས་ཤིང་འཇུག་པའི་དགོས་པ་ཡོད། སྨྱུག་མ་གཞན་དུ་ལོངས་མ་སྤྱད་པ་ཞིག་ལ་མིང་བྱང་འཛུགས་ཏེ། རྣམ་ཤེས་བག་ཆགས་ཀྱི་ཉེར་ལེན་དེ་སྐྱོན་མེད་སྨྱུག་མ་ཡེ་ཤེས་ཀྱི་དོན་རྟོགས་པའི་དགོས་པ་ཡོད། གདུགས་དང་དར་དཔྱངས་ལ་སོགས་པས་མིང་བྱང་མཛེས་པར་བརྒྱན་པ་དེ།
སྐྱབས་དང་བརྟེན་པ་ལྟ་བུར་མཐོང་ནས། ཉམས་དགའ་བ་དང་ཤེས་པ་ཆགས་པའི་དགོས་པ་ཡོད་གསུངས་པ་གདའ་ལགས། དྲི་བ་སོ་གཅིག་པ། རྣམ་ཤེས་དགུག་གཞུག་ཕྱག་རྒྱ་སྔགས། ། སྦྱོང་རྒྱུད་ནང་ན་གསལ་ལགས་སམ། ། ཞེས་གསུངས་པ་ནི། རྣམ་ཤེས་དགུག་པའི་ཕྱག་རྒྱ་དང་སྔགས་འདི་རྣམས། སྦྱོང་རྒྱུད་རྒྱས་པ་ན་མི་གསལ་ཞིང་། གཞན་ཕན་སྤྱི་ཆིངས་སུ། རྒྱུད་འདི་ན་མེད་པ་རྣམ་པར་ཤེས་པ་དགུག་པ་ལ་སོགས་པའི་ཕྱག་ལེན་མཛད་པ་ནི།
དེ་ཉིད་འདུས་པ་དང་། ཁམས་གསུམ་རྣམ་རྒྱལ་ལ་སོགས་པའི་གཞུང་གིས་དཔང་པོ་བྱས་ནས་བསྟན་པ་ཡིན་ནོ་ཞེས་གསུངས་པ་ལྟར་ཡིན་པ་གདའ་ལགས་ཤིང་། གཞན་ཕན་འོད་ཟེར་ལས། ཕྱག་རྒྱ་ཁམས་གསུམ་རྣམ་རྒྱལ་གྱི་ཕྱག་རྒྱ་དང་། སྔགས་ཨོཾ་ཏྲག་ཀི་ཧཱུྃ་ཛཿཞེས་པས་མཛད། གཙུག་དགུའི་རྒྱུད་ལས། ཁམས་གསུམ་རྣམ་རྒྱལ་ཕྱག་རྒྱ་ཡིས། ། སྡིག་པའི་ཕུང་པོ་དགུག་པར་བྱ། ། ཞེས་གསུངས་པའི་དགོངས་པ་ཡིན་ཞིང་། བུ་སྟོན་རིན་པོ་ཆེས་ཕྱག་རྒྱ་གསང་བའི་ལྕགས་ཀྱུའི་ཕྱག་རྒྱ་དང་།
སྔགས་ཨོཾ་བཛྲ་སཏྭ་ཧཱུྃ་ཛཿ ཞེས་པས་མཛད། དེ་ཉིད་འདུས་པར། ཤི་བའི་རྣམ་པར་ཤེས་པ་འགུགས་སྙིང་པོ་འདི་ཉིད་ཐུགས་ཀ་ནས་བྱུང་ངོ་། ། ཨོཾ་བཛྲ་སཏྭ་ཧཱུྃ་ཛཿ དེ་ནས་དེའི་ཕྱག་རྒྱ་བཅིངས་བ་བཤད་དོ། ། གསང་བའི་ལྕགས་ཀྱུ་གདམས་བྱས་ཏེ། ། མཐའ་མ་མཉམ་དུ་བརྐྱངས་བྱས་ལ། ། ཤི་བའི་མགོ་བོར་བཞག་ནས་ནི། ། སྲོག་ནི་སླར་ཡང་ཐོབ་པར་འགྱུར། །
ཞེས་གསུངས་པའི་དགོངས་པར་གདའ། དེའི་དུས་ཀྱི་དམིགས་པ་ཡང་། ། མཚན་བརྗོད་ཀྱི་རོ་བསྲེག་ལས། དེ་ཡི་ཤེས་པ་རླུང་ལྟ་བུ། ། སྲིན་བུ་མེ་ཁྱེར་ལྟར་བཀུག་སྟེ། ། ཁ་དོག་དབྱིབས་སུ་གསལ་བ་ལས། ། བར་དུ་གཅོད་པའི་བགེགས་བསལ་ཏེ། ། རྟེན་དེ་ཉིད་ལ་གཞུག་པར་བྱ། ། ཞེས་དང་། གསང་འདུས་དུས་ཐ་མའི་ཆོ་གར་ཏིང་ངེ་འཛིན་རྡོ་རྗེས།
སྙིང་ཁའི་ས་བོན་ལས་ནི་གྲུབ་པ་བཟང་། ། འཁོར་ལོས་མཚན་པའི་ལྕགས་ཀྱུ་སྤྲོ་བར་བྱ། ། དེ་ཡི་གཤིན་པོ་འཇིག་རྟེན་ཕ་རོལ་སོང་། ། སེམས་ནི་མདོག་དམར་གསལ་བ་དགུག་བྱ་སྟེ། ། ཆོས་ཀྱི་སྒོ་མོའི་གཟུགས་སམ་ཡང་ན་ནི། ། རླུང་མེད་མེ་མི་གཡོ་བ་ལྟ་བུ་འོ། ། འོང་ནས་དེ་ཡི་ཤེས་པ་སྙིང་ཀར་ནི། ། རོ་ཡི་སྤྱི་བོ་ནས་ནི་གཞུག་པར་བྱ། ། ཞེས་དང་། གཙུག་དགུ་ལས།
དེ་ནས་འོད་ཀྱི་སྣང་བ་ཡིས། ། ངན་འགྲོར་གནས་པའི་སེམས་ཅན་རྣམས། ། སྔགས་ཀྱི་འོད་ཀྱིས་བཀུག་ནས་ནི། ། སྔགས་དང་ཕྱག་རྒྱས་བྲལ་བར་བྱ། ། ཞེས་གསུངས་པ་ལྟར་ཡིན་པ་གདའ་ལགས། དྲི་བ་སོ་གཉིས་པ། རྫས་གཅིག་ཏིལ་གྱི་སྦྱིན་སྲེག་འདི། ། རྩ་བཤད་རྒྱུད་སྡེ་གང་ལས་བཤད། ། ཅེས་གསུངས་པ་ནི། སྤྱིར་སྦྱོང་རྒྱུད་དང་།
གཞན་ཕན་འོད་ཟེར་ལས། སྦྱིན་སྲེག་གི་སྒོ་ནས་སྡིག་པ་སྦྱང་བ་ལ། ཞི་རྒྱས་དབང་དྲག་གི་སྒོ་ནས་སྡིག་པ་སྦྱངས་ལྟར། རྫས་གཅིག་པོ་ཏིལ་གྱི་སྦྱིན་སྲེག་འདི་མ་བཤད། དུས་ཐ་མའི་ཆོ་ག་གཞན་ཕན་བདུད་རྩིར་ཡང་འདི་མ་གསུངས་པས། མ་བྱས་ཀྱང་འགལ་བ་མེད་ཅིང་། ཡང་བླ་མ་རྣམས་ཕྱག་ལེན་ལ་མཛད་གྱིན་གདའ་བ། ཞེས་ཀྱང་མཛད་ན་ལུགས་གསུམ་གྱི། དང་པོ་ནི། རབ་གནས་ཀྱི་རྒྱུད་ལས།
དེ་ནས་དེ་ལ་སྔགས་འདི་ཡིས། ། མེ་དང་དེ་ནས་ཆུ་ལ་སྟེ། ། ཨོཾ་སརྦ་པ་པཾ་ད་ཧ་ན་བཛྲ་ཡེ་སྭཱཧཱ། ཞེས་གསུངས་་་་་་སློབ་དཔོན་སངས་རྒྱས་གསང་བས། དེའི་སེམས་ཀྱི་རྟེན་ལ་ནི། ། སྡིག་པའི་གཟུགས་ཀྱིས་ཕྱུང་ནས་ནི། ། རྣ་བའི་བུ་གར་འཐོན་ནས་ནི། ། ཏིལ་ལ་ཐིམ་ཞིང་བསྲེག་པར་བསམ། ། ཞེས་གསུངས། པ་ལ་བརྟེན་ནས།
ཏིལ་ལ་སྡིག་པའི་ཕུང་པོར་གྱུར་པ། ཆུ་དང་མེ་ལ་དོར་བར་མཛད་དེ། ཕྱག་ལེན་ཕལ་ཆེར་འདི་ལ་་་་་་སློབ་དཔོན་བསོད་ནམས་རྩེ་མོས། བདེ་མཆོག་དྲིལ་བུ་པའི་དུས་མཐའ་མར་ཡང་བཤད། མཛད། ལུགས་གཉིས་པ་ནི། བདེ་མཆོག་རྡོ་རྗེ་མཁའ་འགྲོ་ལས། ། སྒྲུབ་བྱའི་རྐང་པ་དག་པ་ནི། ། གཞུ་ཡི་རྣམ་འདྲའི་དཀྱིལ་འཁོར་ཏེ། ། ལྟེ་བར་ཡེ་ཤེས་ཡང་དག་འབར། །
དེ་ཡིས་སྙིང་ཁར་འབར་བ་ཡི། ། འོད་ཟེར་འབར་བ་ཀུན་དུ་འཁྲིགས། ། བསམ་བྱུང་སྡིག་པ་མི་ཟད་པ། ། སྣ་ཡི་སྒོ་ནས་ཕྱུང་ནས་ནི། ། དེ་ནས་ཁྲོ་བོའི་གཟུགས་སྒོམ་སྟེ། ། ཀུན་ཏུ་ཟོས་པ་བསྒོམ་པར་བྱ། ། ཞེས་གསུངས་པ་ལ་བརྟེན་ནས། བུ་སྟོན་རིན་པོ་ཆེ་ལ་སོགས་པ། མེ་ནང་དུ་ཁྲོ་བོ་རྡོ་རྗེ་མཁའ་འགྲོ་བསྐྱེད་ནས། ཏིལ་ལ་སྡིག་པ་བསྟིམ་པ་དེ་ཁྲོ་བོའི་ཞལ་དུ་གསོལ་བར་བསམ་ནས་སྦྱིན་སྲེག་མཛད།
ལུགས་གསུམ་པ་ནི། དེ་ཉིད་འདུས་པ་ལས། བུད་ཤིང་དང་པོ་རྣམས་ཀྱི་མེས། ། རབ་སྦར་རྡོ་རྗེ་མཁའ་འགྲོ་ཡིས། ། མཉམ་པར་བཞག་པ་སྙོམས་ཞུགས་ལ། ། ཏིལ་བསྲེགས་པས་ནི་སྡིག་བསྲེགས་ཤིང་། ། ཞེས་གསུངས་པ་ལ་བརྟེན་ནས། ཐབ་ནང་དུ་རྡོ་རྗེ་གནོད་སྦྱིན་བསྐྱེད་ནས། ཏིལ་འབུལ་བ་སོགས་ཀྱི་ཕྱག་ལེན་འདི། ཉི་ཐོག་པ་ཀུན་དགའ་ཟླ་བ་དང་།
རྫོང་བུ་ལོ་ཙཱ་བ་ལ་སོགས་པས་མཛད་པར་གདའ་ལགས། དྲི་བ་སོ་གསུམ་པ། ཕྱིིར་བཟློག་ཆོས་པའི་དངོས་ཚིག་གང་། ། ཞེས་གསུངས་པ་འདི་ལ་ཡང་། མཁས་པ་རྣམས་ཀྱི་བཞེད་པ་ལུགས་གསུམ་གྱི། དང་པོ་ནི། ལས་དང་ཉོན་མོངས་པ་ལས་ཕྱིར། ། ཕྱིར་བཟློག་ཆོ་ག་ཞེས་པ་སྟེ། སློབ་དཔོན་སངས་རྒྱས་གསང་བས། ལས་དང་ཉོན་མོངས་ཕྱིར་བཟློག་པའི། །
ཡུངས་ཀར་སྔགས་ཀྱིས་བརྟེན་པར་བྱ། ། མིང་ངམ་རུས་བུ་རུས་ལ་བྲབས། ། ཞེས་གསུངས་འདུག་ལགས། ལུགས་གཉིས་པ་ནི། མཁས་པ་འགའ་ཞིག་གསུངས་པས། ངན་འགྲོ་ནས་བདེ་འགྲོར་བཟློག་པར་བྱེད་པའི་ཆོ་ག་ཡིན་པས། ཕྱིར་བཟློག་ཅེས་བྱ་སྟེ། སྦྱོང་རྒྱུད་ལས། དེ་ལྟར་བྱས་ན་སྡིག་ཅན་ཡང་། ། ངན་སོང་གནས་ནས་ཐར་འགྱུར་ཞེས། །
ཞེས་གསུངས་པ་དང་། དེ་ཉིད་འདུས་པར། ངན་འགྲོ་དགུག་ཅིང་སྡིག་པ་བྲལ། ། ཞེས་གསུངས་པའི་དགོངས་པར་བཞེད། ལུགས་གསུམ་པ་ནི། སྦྱོང་རྒྱུད་ཀུན་རིག་གི་སྐབས་ལས། སྡིག་པ་སྦྱོང་བའི་སྒོ་བདུན་དུ་གསུངས། གོ་རིམ་ཀྱང་། དབང་བསྐུར་ཏེ་སྡིག་པ་སྦྱོང་བ། བཟླས་པའིྎ སྦྱིན་སྲེག་གིྎ རོ་སྲེག་ཏེྎ མཆོད་རྟེན་གདབ་པའིྎ རོ་སོགས་རྟེན་མེད་ན་ཇི་ལྟར་བྱ་བའིྎ ཕྱིར་བཟློག་གི་སྒོ་ནས་སྡིག་པ་སྦྱངས་བ་རྣམས་རིམ་གྱིས་བསྟན་ལ།
ལག་ལེན་ལ། དབང་བསྐུར་ཏེ་སྡིག་པ་སྦྱང་བ་ལས་གོ་རིམ་ཕྱིར་བཟློག་པས་ན་ཕྱིར་བཟློག་གི་ཆོ་ག་ཞེས་པ་སྟེ། འོད་ཟེར་ལས། ལག་ལེན་ནི། སྔོན་ལ་རྟེན་བསྐྱེད། བསྐྱེད་པ་ནས་བཟླས་པ་དང་། ཕྱིར་བཟློག་གི་སྦྱངས་ནས། འདོད་དབང་བསྐུར་བར་བྱེད་ལ། འདིར་ཀུན་རིག་གི་གཞུང་མ་འཁྲུགས་པར་བྱེད་ན་སྔོན་ལ་འཇུག་པ་དང་དབང་རྫོགས་པར་བྱའོ། ། ཞེས་གསུངས་པའི་དགོངས་པར།
དམ་པ་ཁ་ཅིག་བཞེད་པར་གདའ་ལགས། དྲི་བ་སོ་བཞི་པ། ཕྱིར་བཟློག་སྐབས་སུ་ཆུ་གཙང་ལ། ། སྔགས་བཏབ་གཏོར་ན་རུང་ལགས་སམ། ཞེས་གསུངས་པ་ནི། འདིར་བྱེ་མའམ། ཡུངས་ཀར་རམ། ཐལ་བའམ། མེ་ཏོག་གམ། འབྲས་བུ་རྣམས་ལ་སྔགས་བཏབ་ནས་བྲབ་པ་དང་།
ཆུའི་བཀྲུ་བར་གསུངས་པ་ལས། ། ཆུ་ལ་སྔགས་བཏབ་ནས་བཏོར་བར་གསུངས་པ་མ་མཐོང་ལགས། དེ་ཡང་སྦྱོང་རྒྱུད་ལས། ཐལ་བ་ཡུངས་ཀར་བྱེ་མ་སོགས། ། རང་གི་མིང་སྨོས་སྔགས་བཏབ་ནས། ། བཟླས་པ་བྱས་ཏེ་བྲབས་ནས་ཀྱང་། ། ཞེས་གསུངས་ལ། དེའི་སོགས་ཁོང་ནས། རྗེ་བཙུན་ཆེན་པོའི་མཆན་ལས། འབྲུ་སྣ་ཞེས་གསུངས།
ཡང་དེ་ཉིད་ལས། ཆུ་མཆོག་གིས་ནི་བཀྲུས་ནས་ནི། ། བཟླས་པ་དྲི་ཡིས་བྱུག་པར་བྱ། ། ཞེས་དང་། གཙུག་དགུའི་དཀྱིལ་ཆོག་ལས། དེ་ནས་ཕྱིར་བཟློག་བྱ་བ་ནི། ། ཡུངས་ཀར་གྱིས་ནི་བྱ་བ་ཡིན། ། ཡུང་དཀར་མེ་ཏོག་དང་ལྡན་པས། ། སྔགས་རྣམས་བཟླས་ཤིང་བརྡེག་པར་བྱ། ། རུས་པའམ་གོས་སམ་མིང་ལ་ནི། །
དེ་རྗེས་ཆུ་ཡིས་བཀྲུ་བར་བྱ། ། ཞེས་དང་། སློབ་དཔོན་སངས་རྒྱས་གསང་བས། ཡུངས་ཀར་སྔགས་ཀྱིས་བརྡེག་པར་བྱ། ། མིང་ངམ་རུས་བུ་རུས་ལ་བྲབས། ། ཞེས་གསུངས་པ་དང་། སློབ་དཔོན་སྐལ་བཟང་དགའ་བས། ཐལ་བའམ། ཡུངས་ཀར་རམ། བྱེ་མའམ།
དྲི་ལ་ཤི་བའི་མིང་དང་ཞེས་གསུངས་པ་རྣམས་ཀྱིས། ཡུངས་ཀར་སོགས་ཀྱིས་བྲབ་པ་དང་། ། ཆུ་ཡིས་བཀྲུ་བར་གསུངས། གཞན་ཡང་། རྣམ་རྒྱལ་གྱི་གཟུངས་ལས། སེམས་ཅན་སྡིག་པ་བྱེད་པ་གང་དག་ཤི་བའི་དུས་བྱས་པ་དེ་དག་གི་དོན་དུ། གཟུངས་འདི་ཡུངས་ཀར་དག་ལ་ལན་ཉི་ཤུ་རྩ་གཅིག་ཡོངས་སུ་བརྗོད་དེ། དེ་དག་གི་རུས་གོང་རྣམས་ཀྱི་སྟེང་དུ་གཏོར་ན། དེ་དག་སེམས་ཅན་དམྱལ་བའམ། ། དུད་འགྲོའི་སྐྱེ་གནས་སམ་ཞེས་སོགས་དང་།
གཙུག་ཏོར་དྲི་མེད་ཀྱི་གཟུངས་ལས། གཟུངས་འདི་བྱེ་མ་ལ་ལན་ཉི་ཤུ་རྩ་ཅིག་བཟླས་བརྗོད་བྱས་ཏེ། དུར་ཁྲོད་དུ་གཏོར་ན་གང་གི་རུས་པ་ལ་ཕོག་པ་དེ་དག་ཞེས་སོགས་དང་། དོན་ཞགས་ཀྱི་ཆོ་ག་ཞིབ་མོ་ལས་སེམས་ཅན་གང་ལ་ལ་དམྱལ་བར་གཞོལ་བ་ཤི་བ་དང་། དགེ་སློང་གང་ལ་བསླབ་པའི་སྡོམ་པ་དང་ཚུལ་ཁྲིམས་ཀྱི་སྡོམ་པ་རལ་བ་དང་། མཁན་པོ་དང་སློབ་དཔོན་ལ་གུས་པ་མ་བྱས་པ་ཤི་བ་དེའི་དོན་དུ། བྱེ་མ་གཙང་མ་བླངས་ལ་ལན་བདུན་བཟླས་བརྗོད་བྱས་ནས་དུར་ཁྲོད་དམ། རོ་བསྲེགས་པའམ། འཆད་པ་དེར་བྱེ་མ་གཏོར་བར་བྱའོ་ཞེས་སོགས་ཀྱང་། ཡུངས་ཀར་རམ་བྱེ་མ་ལ་སྔགས་བཟླས་ནས་གཏོར་བར་གསུངས་སོ། །
འོ་ན་ལས་ཀྱི་སྒྲིབ་པ་རྣམ་པར་འཇོམས་པའི་གཟུངས་ལས། སའམ། ཏིལ་ལམ། ཡུངས་ཀར། རམ་ཆུ་གང་ཡང་རུང་བ་ལ་བཟླས་བརྗོད་བྱས་ཏེ། རུས་པའམ། ཤི་བའི་ལུས་ལ་གཏོར་རམ། ཁྲུས་བྱས་ནས་དེའི་འོག་ཏུ་བསྲེགས་པའམ། འཆད་པའི་ནང་དུ་བཅུག་སྟེ་བཞག་ལ་ཞེས་སོགས་གསུངས། ཆུ་གང་ཡང་རུང་བ་ལ་བཟླས་བརྗོད་བྱས་ཏེ་ཞེས་པས་ཆུ་གཙང་ལ་སྔགས་བཏབ་ནས་གཏོར་བ་བསྟན་ནོ་སྙམ་ན་མ་ཡིན་ཏེ།
ཤི་བའི་ལུས་ལ་གཏོར་རམ་ཞེས་པས། ས་ཏིལ་ཡུངས་གསུམ་གཏོར་བ་བསྟན། ཁྲུས་བྱས་ནས་ཞེས་པས། ཆུས་ཁྲུས་བྱེད་པ་བསྟན་པ་ཡིན་ལ། དེ་ན་ཆུ་གཙང་ལ་སྔགས་བཏབ་ནས་མིང་བྱང་ངམ་རོ་སོགས་ལ་འཐོར་བར་བཤད་པ་མ་མཐོང་ལགས། དྲི་བ་སོ་ལྔ་པ། ཕར་ཕྱིན་དྲུག་གི་སྡིག་སྦྱངས་ལ། ། བཀྲུ་སྔགས་བཛྲ་སཏྭ་ཧཱུྃ། ། བཟླས་པ་རྒྱུད་སྡེ་གང་ལས་བཤད། ། ཅེས་གསུངས་པ་ནི།
སྐབས་འདིར། གཙུག་དགུའི་གཞུང་ལས། སྡིག་པ་བཀྲུ་བའི་སྔགས་ཀྱིས་ནི། ། སྲིད་གསུམ་དྲི་མ་བཀྲུ་བར་བྱ། ། བཀྲུ་བའི་སྔགས་ནི། ཨོཾ་ན་མོ་བྷ་ག་ཝ་ཏེ་སརྦཱ་དུར་ག་ཏི་ཞེས་སོགས་རྩ་རིག་ཡིན་པར་གསུངས་པ་དང་། གཞན་པས་འོད་ཟེར་དུ་ཡང་བཀྲུ་སྔགས་རྩ་རིག་ཏུ་གསུངས་འདུག་ལགས། ཡང་བུ་སྟོན་རིན་པོ་ཆེ་ལ་སོགས་པ་བཀྲུ་སྔགས་བསྡུས་པ་རྩ་རིག་ལ་མཛད། རྒྱས་པར་ན་གཙུག་དགུའི་རྒྱུད་ལས། ཤི་བའི་རུས་པ་གོས་ལ་རབ་བཀྲུ་བ། །
ཨོཾ་ཤྭ་དྷ་ནི་ཞེས་སོགས་སྔགས་ཀྱིས་ནི། སྲིད་གསུམ་དྲི་མ་ཆུ་ཡིས་བཀྲུ་བར་བྱ། ། ཨོཾ་ཀཾ་ཀ་ནི་ཞེས་སོགས་སྔགས་ཀྱིས་ནི། བ་ཡི་རྣམ་པ་ལྔ་ཡིས་བཀྲུ་བར་བྱ། ། ཨོཾ་རཏྣེ་རཏྣེ་ཞེས་སོགས་སྔགས་ཀྱིས་ནི། ། དྲི་བཟང་རྣམས་ནི་ཀུན་གྱིས་བཀྲུ་བར་བྱ། ། ཨོཾ་ཨ་མོ་གྷ་ཨ་པ་ར་ན་སོགས། སྔགས་ཀྱིས་བ་ཡི་འོ་མས་བཀྲུ་བར་བྱ། ། ཨོཾ་ཨ་མི་ཏེ་ཨ་མི་ཏེ་ཞེས་སོགས། སྔགས་ཀྱིས་ཆུ་མཆོག་གིས་ཀྱང་བཀྲུ་བར་བྱ། །
ཨོཾ་པུཎྱེ་པུཎྱེ་སོགས་ཀྱིས་ནི། ། བར་དང་བར་དུ་ཆུ་ཡིས་བཀྲུ་བར་བྱ། ། ཞེས་གསུངས་པ་ལྟར་མཛད། སྔགས་འདི་དྲུག་གི་དང་པོ། ཀུན་རིག་གི་སྐབས་དང་། ཕྱི་མ་ལྔ། ཕྱག་རྡོར་ཐུགས་དཀྱིལ་གྱི་སྐབས་ནས་བཤད། ཡང་ཕྱག་ལེན་འགའ་ཞིག་ལ་བཀྲུ་སྔགས་རྒྱས་ན་རྩ་རིག་དང་། བསྡུས་ན་ཨོཾ་བཛྲ་སཏྭ་ཧཱུྃ་ཞེས་པས་མཛད་པ་འདི། རྒྱུད་ལས་བཤད་པ་མི་སྣང་ཡང་།
འདིར་བདག་བསྐྱེད་ལ་རྡོ་རྗེ་སེམས་དཔའ་བསྒོམ་ཞིང་། དེའི་ང་རྒྱལ་གྱིས་བྱ་དགོས་པས། ཨོཾ་བཛྲ་སཏྭ་ཧཱུྃ་ཞེས་པ་རྡོ་རྗེ་སེམས་དཔའི་སྙིང་པོ་ཡིན་པ་ལ་ཐུགས་རྩེ་གཏད་པ་འདྲ་ལགས་ཤིང་། རྣལ་འབྱོར་བླ་མེད་ཀྱི་སྐབས་འགའ་ཞིག་ཏུ། བཀྲུ་སྔགས་ཡི་དམ་གང་བྱེད་ཀྱི་སྔགས་དང་ཡི་གེ་བརྒྱ་པས་བྱེད་པར་གསུངས་པས། དེའི་ཚུལ་མཚུངས་ཡང་ཡིན་པ་གདའ་ལགས། དེས་ན་བཀྲུ་སྔགས་རྒྱས་པ། ཨོཾ་ཤོ་དྷ་ནི་སོགས་སྔགས་དྲུག འབྲིང་ན་རྩ་རིག བསྡུ་ན་རྡོ་རྗེ་སེམས་དཔའི་སྙིང་པོ་བྱས་པས་ཡོང་བ་གདའ་ལགས།
དྲི་བ་སོ་དྲུག་པ། བར་དོའི་སྐབས་སུ་མཛོད་འགྲེལ་ལས། བྱང་ཆུབ་སེམས་དཔའ་གོས་དང་བཅས། ། དགེ་སློང་དཀར་མོ་གོས་དང་བཅས། ། ཞེས་གསུངས་བྱང་སེམས་མཚན་ཉིད་པ། ། ཡིན་ན་བར་དོར་ཡོང་བ་ཅི། ། དཀར་མོ་ཞེས་པའང་རྒྱུ་མཚན་གང་། ། ཞེས་གསུངས་པ། འདིས་བྱང་ཆུབ་སེམས་དཔའ་འདི་གཉིས་ཀྱི། དང་པོ་ནི།
མཛོད་འགྲེལ་ལས། བྱང་ཆུབ་སེམས་དཔའ་ནི་དཔེར་ན་གཞོན་ནུ་ཐོར་གཙུག་མཚན་དང་དཔེ་བྱད་དང་བཅས་པ་ཡིན་ནོ། ། དེ་ཉིད་ཀྱི་ཕྱིར་སྲིད་པ་མ་ལ་གནས་པ་ཡུམ་གྱི་ལྷུམས་སུ་འཇུག་པ་གླིང་བཞི་བྱེ་བ་ཕྲག་བརྒྱར་སྣང་བར་མཛད་དོ། ། ཞེས་གསུངས་པ་འདི་སྐྱེ་མཐའི་བྱང་ཆུབ་སེམས་དཔའ་ལ་དགོངས་པ། གླིང་བཞི་བྱེ་བ་ཕྲག་བརྒྱ་ཡང་སྤྲུལ་སྐུའི་ཞིང་ཁམས་ཡིན་པ་ལ་དགོངས་སོ། ། གཉིས་པ་ནི་མཛོད་འགྲེལ་ལས། བྱང་ཆུབ་སེམས་དཔའ་ཡང་གོས་དང་བཅས་ཡིན་ནོ། ། ཞེས་གསུངས་པ་འདིའི་སྐྱབས་ཀྱི་བྱང་ཆུབ་སེམས་དཔའ་དང་། བར་དོར་ཡོང་བ་སྐྱེ་བ་ལན་གཉིས་གསུམ་ལ་སོགས་པ་ལེན་དགོས་པ་འདྲ་ལགས། ཡང་མཛོད་འགྲེལ་ལས།
དགེ་སློང་མ་དཀར་མོ་ཡང་གོས་དང་བཅས་པ་ཡིན་ནོ། ། སྨོན་ལམ་གྱི་དབང་གིས་དེ་ཉིད་ཀྱི་བཀྲ་ཤིས་ནས་བསྲེག་པའི་བར་དུ་ཡིན་ནོ། ། ཞེས་གསུངས་པ་འདི་ལ། སྤྱིར་དཀར་མོ་ཞེས་པ་ཁ་དོག་ལ་བཞག་པ་དང་། མིང་ལ་བཞག་པ་དང་། གོས་དང་བཅས་པ་ལ་བཞག་པ་དང་། དྲི་མ་དང་བྲལ་བ་ལ་བཞག་པ་དང་བཞི་ལས། སྐབས་འདིར་ཕྱི་མ་ཡིན་པར་མངོན། ། དེ་ཡང་ཉེས་ལྟུང་གི་དྲི་མ་དང་བྲལ་བས་རང་བཞིན་གྱིས་དཀར་མོ་ཞེས་བཏགས་པ་ཡིན་སྙམ་ལགས། འོན་ཀྱང་།
མཛོད་་་་་་སློབ་དཔོན་དབྱིག་གཉེན་གྱིས། ཀྱི་འགྲེལ་པ། འགྲེལ་བཤད་་་་་་སློབ་དཔོན་གང་སྤེལ་དང་རྒྱལ་སྲས་མ་དང་། གཉིས་སོགས་ལས་མི་གསལ་བས། རྒྱུ་མཚན་ངེས་དག་རང་འབུལ་དུ་མ་བྱུང་བས། ཕྱིས་ངེས་པར་བརྟག་འཚལ་ལགས། དྲི་བ་སོ་བདུན་པ། ཟས་ཀྱི་ཆེད་དུ་བསུར་བསྔོ་པ། ཡིད་ཆེས་ལུང་ཟིན་ཇི་ལྟར་ཡོད། ། ཅེས་གསུངས་པ།
འདི་ལ་སྔགས་ཕྱག་རྒྱ་ཏིང་ངེ་འཛིན་དང་མི་ལྡན་པའི། ཟས་དང་། གོས་དང་། བཏུང་བ་དང་། བཞོན་པ་དང་། རྒྱན་དང་། བསུར་བསྔོད་པ་ལ་སོགས་པ་ལ་དགོས་པ་མ་མཆིས་ཏེ། ཚེ་འཕོས་པ་ཇི་ལྟར་འགྱུར་བ་ལུང་བསྟན་པའི་མདོ་ལས། ཀྱེ་རྒྱལ་པོ་ཆེན་པོ། རྒྱལ་པོ་ཆེན་པོས་འདི་ནས་ཤི་འཕོས་པ་ལ།
ཕ་མའམ། སྤུན་ནམ་བུ་ལ་སོགས་པའི་ཉེ་རིས་རྣམས་ཀྱིས་བཟའ་བ་དང་། བཏུང་བ་ཉུང་ངུ་ཉུང་ངུར་གཏད་པ་དང་། བསྔོས་པ་ཡང་བསྐལ་པ་མང་པོར་ཟད་པར་མི་འགྱུར་བར་ཟ་ཞིང་འཐུང་ངོ་ཞེས་འཇིག་རྟེན་པ་དག་འཆི་ན་དེ་ལེགས་སམ་ཞེས་གསུངས་པ་ནི། ཀྱེ་རྒྱལ་པོ་ཆེན་པོ། གླིང་བཞི་པ་ནས་སྟོང་གི་འཇིག་རྟེན་གྱི་ཁམས་དང་། སྟོང་གཉིས་དང་། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱིས་ཁམས་དང་། འཇིག་རྟེན་གྱི་ཁམས་མཐའ་ཡས་པ་དཔག་ཏུ་མེད་པ་བསམ་གྱིས་མི་ཁྱབ་པ་ཐམས་ཅད་ན། བཟའ་བ་དང་།
བཏུང་བ་ཉུང་ངུ་ཉུང་ངུས་དུས་ཐམས་ཅད་དུ་བསྐལ་པ་མང་པོར་ཟ་བའི་སེམས་ཅན་གཟིགས་སམ། གསན་ནམ། ཀྱེ་རྒྱལ་པོ་ཆེན་པོ། ཡིད་བཞིན་གྱི་ནོར་བུ་རིན་པོ་ཆེ་ལ་ཅི་བསམ་པའི་འདོད་པ་འབྱུང་བ་འཁོར་ལོ་བསྒྱུར་བའི་རྒྱལ་པོ་ལ་ཡོད་པའང་། སྔོན་བསྐལ་པ་མང་པོར་བསོད་ནམས་ཀྱི་ཚོགས་ཚད་མེད་པ་བསགས་པ་ལས་བྱུང་བ་ཡིན་ནོ། ། གནམ་ནས་བབས་སམ། གློ་བུར་དུ་བྱུང་ནི་མ་ཡིན་ན། བཟའ་བ་དང་བཏུང་བ་ཉུང་ངུ་དེ་བསྐལ་པའི་མཐའི་བར་དུ་མི་ཟད་པ་དེ་རིགས་ལགས་སམ། ཀྱེ་རྒྱལ་པོ་ཆེན་པོ། ཚེ་མ་འཕོས་པའི་ཕའུ་དང་། །
སྤུན་ཅིག་འགྲེལ་པར་འཛིན་པ་ཕན་པར་འདོད་པ་རྣམས་དང་། ད་ལྟར་མ་ཤི་བ་ལུས་དང་ལྡན་པ་དག ཅིག་ཡུལ་གཞན་དུ་སོང་ན། དེ་ལ་ཕ་མའམ། བུའམ། སྤུན་གང་ཡང་རུང་བས་ཟས་སྐོམ་མང་པོ་སྦྱིན་ནོ། ། གསོལ་ལོ་ཞེས་བསྔོས་པ་ཡང་། ཡུལ་གཞན་དུ་སོང་བའི་རྨི་ལམ་དུ་ཡང་མི་འབྱུང་ན། དངོས་པོར་ཟ་ཞིང་འཐུང་བ་ལྟ་ག་ལ་ཡོད། ཚེ་འཕོས་ནས་སེམས་ཅན་ལུས་དང་བྲལ་བ་དེས།
བུ་དང་སྤུན་ལ་སོགས་པས་གཏད་པའི་ཟས་དང་སྐོམ་དངོས་པོ་ཅན་འདི་དག སེམས་ཅན་དངོས་པོ་མེད་པ་གཟུགས་མེད་པས་ཇི་ལྟར་བདག་པོ་བྱེད་པར་འགྱུར། དེ་ཅིའི་ཕྱིར་ཞེ་ན། བཟའ་བ་དང་བཅའ་བ་ནི་ལུས་ཡོད་པའི་ཡན་ལག་གི་རྩོལ་བ་ལ་རག་ལས་ན། སེམས་ལ་ལུས་ཀྱི་ཡན་ལག་དེ་རྩོལ་བ་ཡོད་དམ། རྒྱལ་པོ་ཆེན་པོས་གསོལ་པ། བཅོམ་ལྡན་འདས་དེ་ལྟར་ན་ཚེ་འཕོས་པ་ལས་འདི་ནས་ཕན་འདོགས་པའི་བཟའ་བཏུང་དང་བཞོན་པ་དང་གོས་དང་རྒྱན་གཏོད་པ་འདི་ལ་དོན་མ་མཆིས་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། ཚེ་འཕོས་པ་དེས་ལས་གང་སྤྱད་པའི་རྣམ་པར་སྨིན་པས་འགྲོ་བ་རིགས་ཐ་དད་པ་གང་དུ་སྐྱེ་བ་ལེན་པ་དེ་ལ།
མི་དགེ་བ་དང་མ་འབྲེལ་བའི་བསོད་ནམས་ཀྱི་ཚོགས་སུ་གྱུར་པའི་ལས་དགེ་བ་སྣ་ཚོགས་པས་བཏང་ན་མཐོ་རིས་དང་ཐར་པར་ཡང་སྐྱེ་ལ། གལ་ཏེ་སྐྱེ་བ་བླངས་པ་ཞིག་ལ་བསོད་ནམས་སུ་འགྱུར་བའི་ལས་དགེ་བ་ཞིག་གི་བཏང་ན། སྐྱེ་བ་བླང་པ་དེར་ནོར་རྙེད་པ་དང་། ལོ་ལེགས་པ་དང་། འདོད་པའི་ལོང་སྤྱོད་འཕེལ་བ་དང་། འགྲོ་བ་གཞན་ཐམས་ཅད་ཀྱིས་མཆོད་ཅིང་བསྐུར་བའི་ཕན་པ་ཡོད་ཀྱི། ཚེ་འཕོས་པ་སྐྱེ་བ་མི་ལེན་པས་གཤིན་རྗེའི་འཇིག་རྟེན་ན་ཡོད་ན། བཟའ་བཏུང་དང་། བཞོན་པ་དང་། གོས་དང་།
རྒྱན་བདག་པོར་བྱེད་པ་ནི་མ་ཡིན་ནོ། ། ཞེས་གསུངས་སོ། ། མདོ་འདི་བསྡུས་པའི་དོན་ལ་གཉིས། ། འཇིག་རྟེན་པ་དག་ཚེ་འཕོས་པ་ལ་བཟའ་གཏད་བྱེད་པ་ལ་ལོངས་སྤྱོད་པར་འདོད་པའི་ཚུལ་དང་། དེ་ལ་དགོས་པ་ཡོད་མེད་ཞུས་པའོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། ཀྱེ་རྒྱལ་པོ་ཆེན་པོ།
རྒྱལ་པོ་ཆེན་པོས། ཞེས་པ་ནས། ལགས་སམ་ཞེས་པའི་བར་རོ། ། ལན་ལ་གཉིས་ཏེ། མི་རིགས་པའི་དཔེ་བསྟན་པ་དང་། དོན་བཤད་པའོ། ། དང་པོ་ལ་གསུམ། མཐོང་ཚེར་མེད་པའི་དཔེ། འཁོར་ལོ་བསྒྱུར་རྒྱལ་ལ་ཡིད་བཞིན་གྱི་ནོར་བུ་ཡོད་པའི་དཔེ། མཐོང་ཆོས་ལ་སྦྱར་བའི་དཔེའོ། །
དང་པོ་ནི། ཀྱེ་རྒྱལ་པོ་ཆེན་པོ། གླིང་བཞི་པ་ནས། ཞེས་པ་ནས། གཟིགས་སམ། གསན་ནམ་ཞེས་པའི་བར་རོ། ། གཉིས་པ་ནི། ཀྱེ་རྒྱལ་པོ་ཆེན་པོ། ཡིད་བཞིན་གྱིས་ཞེས་པ་ནས། དེ་རིགས་ལ་ལགས་སམ་ཞེས་པའི་བར་རོ། །
གསུམ་པ་ནི། རྒྱལ་པོ་ཆེན་པོ། ཚེ་མ་འཕོས་པའི་ཕའུ་ཞེས་པ་ནས། དངོས་པོར་བཟའ་ཞིང་བཏུང་བ་ལྟ་ག་ལ་ཡོད་ཞེས་པའི་བར་རོ། ། གཉིས་པ་དོན་བཤད་པ་ལ་གཉིས། ཚེ་འཕོས་པ་ལ་གཏད་ཅིང་བསྔོས་པའི་བཟའ་བཏུང་མི་འབྱུང་བར་བསྟན་པ་དང་། དེའི་རྒྱུ་མཚན་བཤད་པའོ། ། དང་པོ་ནི། ཚེ་འཕོས་ནས་ཞེས་པ་ནས། ལྟ་ག་ལ་ཡོད་ཞེས་པའི་བར་རོ། །
གཉིས་པ་ལ་གཉིས་ཏེ། ཚེ་འཕོས་པའི་སེམས་ཅན་དངོས་མེད་ཡིན་ཅིང་ཟས་སྐོམ་དངོས་ཅན་ཡིན་པར་བསྟན་པ་དང་། བཟའ་བཏུང་ལུས་དང་ཡན་ལག་གི་རྩོལ་བ་ལ་རག་ཅིང་སེམས་ལ་རྩོལ་བ་མེད་པར་བསྟན་པའོ། ། དང་པོ་ནི། ཀྱེ་རྒྱལ་པོ་ཆེན་པོ། ཚེ་འཕོས་ནས་སེམས་ཅན་ཞེས་པ་ནས། ཇི་ལྟར་བདག་པོ་མེད་པར་འགྱུར། ། ཞེས་པའི་བར་རོ། ། གཉིས་པ་ནི་དེ་ཅིའི་ཕྱིར་ཞེས་པ་ནས། རྩོལ་བ་ཡོད་དམ་ཞེས་པའི་བར་རོ། །
གཉིས་པ་དེ་ལ་དོན་ཡོད་མེད་ཞུས་པ་གཉིས། ཞུས་པ་དང་། ལན་ནོ། ། དང་པོ་ནི། རྒྱལ་པོ་ཆེན་པོས་གསོལ་པ། ཞེས་པ་ནས། དོན་མ་མཆིས་ལགས་སམ། ཞེས་པའི་བར་རོ། ། ལན་ལ་གསུམ། ཚེ་འཕོས་པ་བར་དོ་ན་ཡོད་པ་ལ་དགེ་བའི་སེམས་ཀྱི་བསམ་པས་དགེ་བ་བྱས་པའི་ཕན་ཡོན་དང་།
སྐྱེ་བ་བླངས་ལ་དགེ་བ་བྱས་པའི་ཕན་ཡོན་དང་། དེའི་ཕྱིར་བར་དོ་ན་གནས་པ་དེ་ཟས་གོས་ཀྱི་བདག་པོ་མི་བྱེད་པར་བསྟན་པའོ། ། དང་པོ་ནི། བཅོམ་ལྡན་འདས་ཀྱི་ཞེས་པ་ནས། ཐར་པ་ཡང་སྐྱེ་ལ། ཞེས་པའི་བར་རོ། ། གཉིས་པ་ནི། གལ་ཏེ་སྐྱེ་བ་བླངས་པ་ཞེས་པ་ནས། ཕན་པ་ཡོད་ཀྱིས་ཞེས་པའི་བར་རོ། ། གསུམ་པ་ནི།
ཚེ་འཕོས་པ་ཞེས་སོགས་མན་ངག་དོ། ། འོ་ན་བཟའ་གཏད་དང་བསུར་བསྔོ་བ་བསྟན་པ་མེད་དམ་སྙམ་ན། ཆོ་ག་དང་འབྲེལ་བའི་ཟས་གཏད་གོས་ལྷམ་གཏོད་པ་དང་། བསུར་བསྔོས་ན་ཕན་ཡོན་ཡོད་པར་གསུངས་ཏེ། གསང་བ་སྤྱི་རྒྱུད་ལས། ལས་ཀྱི་ཐ་མར་གྱུར་པ་ན། ། ཞེན་ཅིང་ཆགས་པ་སྤངས་པའི་ཕྱིར། ། ཟས་གཏད་པ་ཡི་ཆོ་ག་བྱ། ། ཞེས་གསུངས་ཤིང་། དེའི་ཆོ་ག་ནི།
འོད་ཟེར་ལས། ཡུལ་ཁ་ཅིག་ན། ནུབ་ཐ་མ་ལ། གོས་ལྷམ་གཏོད་པ་ཞེས་བྱ་བའི་ལག་ལེན་བྱེད་པ་ཡོད་དེ། དེ་བྱེད་ན་ཚེ་འདས་ལྷར་བསམ་པ་དེ་ལ། འདོད་ཡོན་ལྔའི་མཆོད་པ་དང་། ། གོས་དང་ལྷམ་དང་ཟན་དང་གཏོར་མ་ལ་སོགས་པ་བྱིན་གྱིས་བརླབས་ལ་འབུལ་ལོ་ཞེས་གསུངས་ལ། འདིའི་སོགས་ཁོང་ནས། བཞོན་པ་དང་། རྒྱན་དང་།
བསུར་བསྔོད་པ་རྣམས་བསྡུའོ། ། དེས་ན་ཆོ་ག་དང་མ་འབྲེལ་བའི་གཤིན་པོ་ལ་ཆེད་དུ་བསུར་བསྔོད་པའི་ཁུངས་མ་མཐོང་ཞིང་། རྒྱས་པར་གོང་གི་མདོ་འདི་ལ་དཔྱད་པས་གསལ་བར་གདའ་ལགས། དྲི་བ་སོ་བརྒྱད་པ། སྤོར་ཆོག་རང་བཞིན་རྣམ་དག་དང་། ། ཆོས་ཀྱི་དབྱིངས་དང་རྟེན་གྱི་གནས། ། གསུམ་དུ་འཆད་པ་ས་སྐྱ་པའི། ། གོང་མའི་གསུངས་ན་གསལ་ལགས་སམ། ། ཞེས་གསུངས་པ་ནི།

སྤྱིར་སྤོར་ཆོག་ལ། ཆོས་ཀྱི་དབྱིངས་སུ་གནས་སྤོར་བ་འདི། རྗེ་བཙུན་གོང་མའི་གསུང་རབ་ཏུ་མ་ཟད། རྒྱུད་སྡེ་བཞི་ཆར་གྱི་དགོངས་པར་གསུངས་ཏེ། རྣམ་ཤེས་ཆོས་ཀྱི་དབྱིངས་སུ་བསྒྲལ། ། ཞེས་རྒྱུད་དུ་མ་ནས་གསུངས། འདི་བཞིན་རྗེ་བཙུན་གོང་མའི་གསུང་རབ་དུ་མར་འབྱུང་ལགས། རང་བཞིན་རྣམ་དག་ཏུ་གནས་པར་བྱ་བའི། སློབ་དཔོན་བསོད་ནམས་རྩེ་མོས་བདེ་མཆོག་དྲིལ་བུ་པའི་དུས་མཐའ་མའི་ཆོ་ག་དང་། རྗེ་བཙུན་ཆེན་པོས་གཞན་ཕན་བདུད་རྩི་དང་། གཞན་ཕན་ཉེར་མཁོ་གཉིས་སུ།
ཕུང་པོ་ལྔ་ཡི་བུད་ཤིང་ལ། ། རྒྱལ་བ་ལྔ་ཡི་མེ་སྦོར་རོ། ། ཞེས་སོགས་གསུངས་ཏེ། སྦྱང་གཞི་སྦྱོང་བྱེད་ངོ་སྤྲད་དེ་འཕྲོད་པ་དེ་ལ། རང་བཞིན་རྣམ་དག་ཏུ་གནས་སྤོར་བ་ཞེས་པའི་མིང་བཏགས་འདི་ལ་གོ་དོན་རྒྱ་ཆེ་སྟེ། མ་སྤྲོས་ལགས་ཤིང་། དམིགས་པ་རྟེན་གྱི་གནས་སུ་གནས་སྤོར་བ་འདི་ལ། སློབ་དཔོན་སངས་རྒྱས་གསང་བས། ནུབ་ཕྱོགས་བདེ་གནས་ལམ་བསྟན་བྱ། ། ལམ་ནི་བར་ཆད་བསལ་ཏེ་སྦྱངས། །
ཞེས་དང་། སློབ་དཔོན་སྟོང་ཉིད་ཏིང་འཛིན་རྡོ་རྗེས། ཡང་ན་རྣམ་དག་སངས་རྒྱས་ཞིང་དུ་འོ། ། ཞེས་དང་། འོད་ཟེར་ལས། དེ་ནས་ཚེ་འདས་བདེ་བ་ཅན་དུ་སྐྱེས་པར་བསམ་ཞེས་དང་། གཙུག་དགུ་ལས་ཀྱང་བདེ་བ་ཅན་དུ་སྐྱེ་བར་ཤོག་ཞེས་གསུངས་པ་ལྟར། བདེ་བ་ཅན་ནམ། མངོན་དགའི་ཞིང་སོགས་རང་གང་འདོད་པའི་ཞིང་དམིགས་རྟེན་དུ་བྱས་ཏེ་གནས་སྤོར་བར་གདའ། དེ་ལྟར་གང་ཟག་དང་རྣལ་འབྱོར་པ་དབང་པོ་རབ་དང་རྟོགས་པ་རབ་ཀྱི་ཆོས་ཀྱི་དབྱིངས་དང་།
དབང་གི་རང་བཞིན་རྣམ་དག་དང་། ཐ་མས་རྟེན་གྱི་གནས་སུ་གནས་སྤོར་བའི་ལུགས་བྱས་ན་ལེགས་ཤིང་། འོན་ཀྱང་རང་བཞིན་རྣམ་དག་ལ་གྱ་ནོམ་ལྷར་ཞེན་དང་། དམིགས་པ་རྟེན་གྱི་གནས་ལ་མཚན་འཛིན་གྱི་རྟོག་པ་ཡོད་པས། དེ་ལ་འཁོར་གསུམ་མི་རྟོག་པས་རྒྱས་ཐེབ་པ་གལ་ཆེ་བ་རང་ཡིན་པ་གདའ་ལགས། དེ་ལྟར་ན་བདག་བསྐྱེད་ལ་འཕྲོས་པའི་དྲི་བ་བཅུ་གཅིག བུམ་བསྐྱེད་ལ་འཕྲོས་པའི་དྲི་བ་བཞི། མདུན་བསྐྱེད་ལ་འཕྲོས་པའི་དྲི་བ་དགུ། དབང་དང་བདག་འཇུག་ལ་འཕྲོས་པའི་དྲི་བ་ལྔ། ལྷོ་སྒོའི་ཆོ་ག་ལ་འཕྲོས་པའི་དྲི་བ་དགུ་སྟེ།
དྲི་བ་སོ་བརྒྱད་མཛད་པ་ལ་ལན་མདོར་བསྡུས་པ་ཙམ་གྱ་ཚོམས་སུ་སྨྲས་ཟིན་ཏོ། ། དེ་དག་གིས་ནི་ཆོས་རྗེ་རྫོང་པའི་སྲོལ་འཛིན་གྱི་ལུགས་ལྟར་བཤད་པ་བསྟན་ཟིན་ཏེ། དེ་ལྟར་དེ་དག་གི་ནི་དཔལ་ཀུན་རིག་རྩ་བའི་དཀྱིལ་འཁོར་གྱི་ཆོ་གའི་དཀའ་གནད་རྣམས་དང་ལོག་རྟོག་སེལ་བར་བྱེད་པའི་བསྟན་བཅོས་ངོ་མཚར་ལེགས་བཤད་ཀུན་འདུས་ཞེས་བྱ་བ་མ་ལུས་བཤད་ཟིན་ཏོ།། ༈ །།འདིར་སྨྲས་པ། འདིར་བཤད་ངོ་མཚར་རྨད་དུ་བྱུང་བའི་གཏམ། ། འདི་འདྲ་མཁས་མང་འདུས་པའི་དོ་ར་རུ། ། འདི་ཞེས་བློ་གསལ་རྣམས་ཀྱིས་བཤད་བྱས་ནས། ། འདི་ཕྱིར་རང་གཞན་ཕན་བདེ་དཔག་མེད་ཐོབ། ། ད་ལྟར་ཀུན་རིག་ཆོ་གའི་དཀའ་གནད་དང་། ། ལོག་རྟོག་སེལ་བྱེད་ལེགས་བཤད་ཀུན་འདུས་ཀྱི། །
བསྟན་བཅོས་འདི་ནི་སྔོན་བྱོན་མཁས་པ་ཡི། ། གསུང་རབ་རྣམས་ལས་ཇི་ལྟར་འབྱུང་བཞིན་བཀོད། ། མཚམས་སྦྱོར་ཙམ་ཞིག་ཁོ་བོས་བགྱིས་པ་ལ། ། ནོངས་པ་མཆིས་ན་བདག་གཞན་དུས་གསུམ་གྱི། ། སྡིག་དང་ལྷན་ཅིག་འགྱོད་པ་ཆེན་པོས་བཤགས། ། ཕྱིན་ཆད་རྣམ་སྨིན་འབྱུང་བར་མ་གྱུར་ཅིག ། ལྷག་བསམ་དག་པས་སྡེབས་ལེགས་རྣམ་དཀར་གྱི། ། དགེ་བ་དྲི་མེད་གངས་རི་ལྟར་དཀར་དེས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་ཆེར་རྒྱས་ཞིང་། །
ཕྱི་མ་ལྷན་ཅིག་བདེ་བ་ཅན་ཉིད་དུ། ། སྐྱེས་ནས་ས་ལམ་རྟོགས་པ་མྱུར་བསྒྲོད་དེ། ། གང་ལ་གང་འདུལ་སྤྲུལ་པ་སྲིད་མཐའི་བར། ། སྤྱི་དང་བྱེ་བྲག་བསྟན་པ་རྒྱས་བྱེད་ཤོག ། ཅེས་དཔལ་ཀུན་རིག་གི་ཆོ་གའི་དཀའ་གནད་རྣམས་དང་ལོག་རྟོག་སེལ་བར་བྱེད་པའི་བསྟན་བཅོས་ངོ་མཚར་ལེགས་བཤད་ཀུན་འདུས་ཞེས་བྱ་བ་འདི་ཡང་ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། རིགས་དང་དཀྱིལ་འཁོར་ཀུན་གྱི་ཁྱབ་བདག་དཔལ་ལྡན་རྡོ་རྗེ་སེམས་དཔའ་དང་གཉིས་སུ་མ་མཆིས་པ་རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི། ཡོངས་འཛིན་འབྲེལ་ཚད་དོན་ལྡན་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་བཙུན་ས་སྐྱ་པའི་བཞེད་སྲོལ་དྲི་མ་མེད་པ་ཡོ་ག་རྣལ་འབྱོར་རྒྱུད་ཀྱི་བསྟན་པའི་རྒྱུན་ལ་ཕན་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་རྣམ་པར་དག་པ་ཁོ་ནའི་དབང་བྱས་ཏེ། ན་ཚོད་ལྡན་གྱི་ལོ་ས་ག་ཟླ་བའི་དམར་ཆ་རྫོགས་པ་གསུམ་པའི་ཚེས་ལ།
དཔལ་ས་སྐྱའི་བཞི་ཐོག་བླ་བྲང་གི་ཆོས་རྒྱལ་འཕགས་པའི་བཞུགས་ཁྲི་པདྨ་ཅན་གྱི་དྲུང་ཚོམས་དམར་ཉིད་འོད་འཁྱིལ་པར་སྦྱར་བའི་ཡི་གེ་པ་ནི་ཉང་སྟོད་བཀྲས་སྒང་པ་དགེ་བསྙེན་ལྷས་སྦྱིན་གྱིས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་ལ་ཇི་ལྟར་རེ་བ་བཞིན་འབད་མེད་ལྷུན་གྲུབ་ཏུ་འབྱུང་བའི་རྒྱུར་གྱུར་ཅིག བཟང་ལྡན་པ་ཡིག་མཁན་རྒན་བུ་ནོར་བུ་བཀྲ་ཤིས་ཀྱི་གུས་པས་བགྱིས་ལགས། ། དགེའོ། ། དགེའོ། ། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 146 ཨ་མྱེས་ཞབས། དཔལ་ཀུན་རིག་རྩ་བའི་དཀྱིལ་འཁོར་གྱི་ཆོ་གའི་དཀའ་གནད་རྣམས་དང་ལོག་རྟོག་སེལ་བྱེད། PAGE * MERGEFORMAT 145
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
