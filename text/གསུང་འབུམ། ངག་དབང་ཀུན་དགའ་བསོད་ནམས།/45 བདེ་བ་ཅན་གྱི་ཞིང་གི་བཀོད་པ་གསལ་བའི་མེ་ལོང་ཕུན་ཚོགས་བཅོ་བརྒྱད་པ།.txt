གསུང་འབུམ། ངག་དབང་ཀུན་དགའ་བསོད་ནམས།
པོད ༤༥
བདེ་བ་ཅན་གྱི་ཞིང་གི་བཀོད་པ་གསལ་བའི་མེ་ལོང་ཕུན་ཚོགས་བཅོ་བརྒྱད་པ།
༄༅། །སུ་ཁཱ་བ་ཏི་ཀྵེ་ཏྲ་བྷུ་ཧ་པྲ་ཀཱ་ཤཱ་དརྵ་ཨཥྚ་ད་ཤ་བྷ་མ་བི་ཧ་ར་ཏིསྨ།། ༄༅། །བདེ་བ་ཅན་གྱི་ཞིང་གི་བཀོད་པ་གསལ་བའི་མེ་ལོང་ཕུན་ཚོགས་བཅོ་བརྒྱད་པ་ཞེས་བྱ་བ་བཞུགས།། ༄༅། །རྒྱ་གར་སྐད་དུ། སུ་ཁཱ་བ་ཏི་ཀྵེ་ཏྲ་བྷུ་ཧ་པྲ་ཀཱ་ཤཱ་དརྴ་ཨཥྚ་ད་ཤ་ན་མཿ བོད་སྐད་དུ། བདེ་བ་ཅན་གྱི་ཞིང་གི་བཀོད་པ་གསལ་པའི་མེ་ལོང་ཕུན་ཚོགས་བཅོ་བརྒྱད་པ་ཞེས་བྱ་བ། རྗེ་བཙུན་མཁྱེན་པའི་གཏེར་ལ་ཕྱག་འཚལ་ལོ། ། ཕུན་ཚོགས་བྱ་རྒོད་ཕུང་པོའི་ས་འཛིན་རྩེར། ། རྒྱལ་ཚབ་མ་ཕམ་ལ་སོགས་རྒྱལ་སྲས་དང་། ། ཀུན་དགའ་བོ་སོགས་དགེ་འདུན་རྒྱ་མཚོའི་དབུས། །
རྨད་བྱུང་མདོ་འདི་འདོམ་མཛད་ལ་ཕྱག་འཚལ། ། ལི་ཁྲིའི་མཚམས་སྤྲིན་གཞོན་ནུས་འཁྱུད་པ་ཡི། ། འཛམ་བུ་ཆུ་བོའི་གསེར་གྱི་ས་འཛིན་ངོགས། ། དམར་སེར་འོད་ཀྱི་དྲ་བས་ཁེབས་པ་ལྟར། ། རབ་མཛེས་མཁྱེན་པའི་གཏེར་གྱིས་བདག་སྐྱོངས་ཤིག ། མི་བརྗེད་འཇིག་རྟེན་འདི་ནས་ནུབ་ཕྱོགས་སུ། ། ཞིང་ཁམས་བྱེ་བ་ཕྲག་ཁྲིག་བརྒྱ་སྟོང་ན། ། དཔག་ཡས་སྨོན་ལམ་མཐུ་ལས་གྲུབ་པ་ཡི། ། བདེ་བ་ཅན་དུ་རོལ་དེ་ཕྱག་གི་གནས། ། ལྟ་བས་མི་ངོམ་པདྨ་ར་གའི་མདོག །
མདངས་གསལ་ལི་ཁྲིའི་རྒྱ་མཚོར་ཁྲུས་བྱས་བཞིན། ། ཉི་མ་འབུམ་གྱི་གཟི་འོད་ལྷམ་མེ་བ། ། འོད་ཆགས་འབར་བའི་སྐུ་ལ་ཕྱག་འཚལ་ལོ། ། མཁྱེན་པའི་མཁའ་ལ་ཐུགས་རྗེའི་སྤྲིན་ཆེན་འཁྲིགས། ། འཕྲིན་ལས་ཆར་འབེབས་ཡོན་ཏན་གློག་ཕྲེང་གསལ། ། ཟབ་ཡངས་ལེགས་བཤད་འབྲུག་སྒྲ་སྟོང་སྒྲོགས་པས། ། འགྲོ་ཀུན་མ་རིག་གཉིད་སློང་ལ་ཕྱག་འཚལ། ། ཕུན་ཚོགས་བསྐལ་པ་ཆེན་པོ་འཛིན་པ་ལ། ། ཞིང་ཁམས་ཡང་དག་གྲོལ་བ་ཞེས་བྱ་བར། ། གླིང་བཞི་འཛིན་མ་ཀུན་ལ་དབང་བསྒྱུར་བའི། །
རྩིབས་ཀྱི་མུ་ཁྱུད་གྱུར་ལ་ཕྱག་འཚལ་ལོ། ། གང་གི་མདུན་ན་འདོན་གཙོ་གཉིས་སྐྱེས་དབང་། ། རྒྱ་མཚོའི་རྡུལ་གྱིས་ཡོངས་འཛིན་མཛད་པའི་མཐུས། ། ཀུན་བཟང་རིན་ཆེན་སྙིང་པོའི་ཞབས་དྲུང་དུ། ། རྨད་བྱུང་ཐུགས་མཆོག་བསྐྱེད་ལ་ཕྱག་འཚལ་ལོ། ། དགེ་སློང་ཆོས་ཀྱི་འབྱུང་གནས་གྱུར་པའི་ཚེ། ། ཐུབ་དབང་འཇིག་རྟེན་དབང་ཕྱུག་རྒྱལ་པོའི་ཞབས། ། འཁོར་ཚོགས་རྒྱ་མཚོས་བསྐོར་བའི་མདུན་ས་རུ། ། སེང་གེའི་ང་རོ་སྒྲོག་ལ་ཕྱག་འཚལ་ལོ། ། ཉི་ཟླ་བྱེ་བ་ཕྲག་བརྒྱའི་འོད་ཀྱིས་ཀྱང་། །
ཆ་ཡི་ཆར་ཡང་བསྐྲུན་པར་མི་ནུས་པའི། ། རབ་གསལ་འོད་ཀྱི་དྲ་བས་ཕྱོགས་བཅུ་ཡི། ། མཐའ་ཡས་ཞིང་ཀུན་ཁྱབ་མཛད་ལ་ཕྱག་འཚལ། ། བསྐལ་ཆེན་བྱེ་བ་ཕྲག་ཁྲིག་བརྒྱ་སྟོང་ཕྲག ། གངྒཱའི་ཀླུང་གི་བྱེ་མའི་གྲངས་བརྙེད་ཀྱིས། ། གྲངས་དང་དཔེ་དང་རྒྱུར་ཡང་མི་བཟོད་པའི། ། དཔག་མེད་ཚེ་ཡི་མཆོག་བརྙེས་ལ་ཕྱག་འཚལ། ། གང་གི་ཐུགས་རྗེ་མཐུ་སྟོབས་མཚུངས་མེད་དག ། སྲས་ཀྱི་ཐུ་བོའི་རྣམ་པར་ཤར་གྱུར་པ། ། བརྩེ་ཆེན་སྤྱན་རས་གཟིགས་དང་མཐུ་ཆེན་གྱིས། །
རབ་གུས་རིམ་གྲོ་མཛད་ལ་ཕྱག་འཚལ་ལོ། ། མངོན་རྟོགས་ལུས་བརྟས་ལེགས་བཤད་སྒྲ་དབྱངས་ཅན། ། རྒྱལ་སྲས་རྐང་དྲུག་ལྡན་པ་བགྲང་ཡས་ཀྱིས། ། དྲི་མེད་ཞལ་གྱི་འདབ་སྟོང་རྒྱས་པ་ཡི། ། བདུན་རྩི་ངོམ་པར་འཐུང་ལ་ཕྱག་འཚལ་ལོ། ། རབ་ཡང་སྣོད་ཀྱི་འཇིག་རྟེན་མཛེས་པའི་དབུས། ། མཚན་དཔེའི་དཔལ་འབར་སྐུ་ཡི་སྙིང་པོ་བརྗིད། ། ཡེ་ཤེས་ལེགས་ཤར་བྱེ་བའི་འོད་ཟེར་གྱིས། ། འགྲོ་མུན་དཔྱིས་འབྱིན་མཛད་ལ་ཕྱག་འཚལ་ལོ། ། ཨིནྜ་ནི་ལ་ཀརྐེ་ཏ་ན་དང་། །
ཟླ་བ་ཆུ་ཤེལ་པདྨ་ར་ག་སོགས། ། འོད་ཀྱི་དཔག་མེད་ཞིང་ཁམས་རྒྱས་འགེངས་པའི། ། ཁ་དོག་ཕུན་ཚོགས་ཞིང་ཁམས་བདེ་བ་ཅན། ། བརྒྱད་ཕྱེད་ཞལ་རས་བཞད་པས་བཀོད་པ་བཞིན། ། དག་ཅིང་གསལ་ལ་མ་འདྲེས་ཡོངས་རྫོགས་པའི། ། བཀོད་པ་བསམ་ཡས་ངོ་མཚར་ལྷུན་གྲུབ་པ། ། དབྱིབས་ལེགས་ཕུན་ཚོགས་ཞིང་ཁམས་བདེ་བ་ཅན། ། དམན་པར་མོས་པ་སོ་སོ་སྐྱེ་བོ་དང་། ། ཐོས་སྒྲོགས་རྒྱལ་བ་འབྲིང་པོའི་ཡུལ་ལས་འདས། ། ཡོངས་སུ་མ་ཆད་མཐའ་ཡས་མུ་མེད་པའི། །
རྒྱ་ཚད་ཕུན་ཚོགས་ཞིང་ཁམས་བདེ་བ་ཅན། ། ཟག་བཅས་ལས་ཉོན་རྙོག་པ་རིང་དུ་བསལ། ། ཚུ་རོལ་མཐོང་བས་མོས་རྟོགས་དཀའ་ན་ཡང་། ། རྣམ་ཀུན་འཕགས་པའི་མངོན་སུམ་སྤྱོད་ཡུལ་བ། ། ཡུལ་ཅན་ཕུན་ཚོགས་ཞིང་ཁམས་བདེ་བ་ཅན། ། རྣམ་པར་མི་རྟོག་མཉམ་བཞག་ཡེ་ཤེས་འབྲས། ། འབྲས་བུ་ཕུན་ཚོགས་དག་པ་མེ་ལོང་ལ། ། གསལ་རྫོགས་ཕུན་སུམ་ཚོགས་པར་གང་འཆར་བ། ། བསྐྱེད་རྒྱུ་ཕུན་ཚོགས་ཞིང་ཁམས་བདེ་བ་ཅན། ། ཤིན་ཏུ་རྣམ་དག་རྣམ་པར་རིག་པའི་མཚན། །
ཆེས་ཟབ་རྟེན་ཅིང་འབྲེལ་ལེགས་གཟིགས་པ་ཡི། ། ཏིང་འཛིན་གཟུགས་བརྙན་དབང་འབྱོར་པ་ཡི་གཟུགས། ། འབྲས་བུ་ཕུན་ཚོགས་ཞིང་ཁམས་བདེ་བ་ཅན། ། དཔག་མེད་འོད་དང་དཔག་མེད་སྐུ་ཚེ་དང་། ། དཔག་མེད་འཁོར་དང་དཔག་མེད་ཆོས་འཁོར་བསྐོར། ། དཔག་མེད་མགོན་པོ་རྒྱལ་དབང་རོལ་པའི་གནས། ། ཞིང་བདག་ཕུན་ཚོགས་ཞིང་ཁམས་བདེ་བ་ཅན། ། ཐུགས་རྗེའི་ཉི་མ་དཔལ་ལྡན་འཇིག་རྟེན་དབང་། ། སྟོབས་ཀྱི་གདུང་སེལ་འོད་གཟུགས་མཐུ་ཆེན་ཐོབ། ། དཔག་ཡས་རྒྱལ་སྲས་རྒྱུ་སྐར་བྱེ་བས་བསྐོར། །
འཁོར་ཚོགས་ཕུན་ཚོགས་ཞིང་ཁམས་བདེ་བ་ཅན། ། སྐབས་གསུམ་པ་དང་གདེང་ཅན་དབྱངས་ལྡེམ་དང་། ། དཱ་ནུའི་བུ་དང་རྣམ་པར་འདུལ་སྐྱེས་དང་། ། གྲུབ་པ་རིགས་འཛིན་ཚོགས་ཀྱི་སྲིད་ཞུ་མཛད། ། ཞབས་འབྲིང་ཕུན་ཚོགས་ཞིང་ཁམས་བདེ་བ་ཅན། ། དབང་འབྱོར་གཟུགས་མཛེས་གཟིགས་དང་བདེ་གཤེགས་གསུང་། ། གཏམ་བཟང་གསལ་དང་འཕགས་ཆེན་དམ་ཆོས་རོ། ། མྱོས་དང་ཏིང་འཛིན་རེག་བདེ་ཉམས་མྱོང་བ། ། སྟོན་པ་ཕུན་ཚོགས་ཞིང་ཁམས་བདེ་བ་ཅན། ། གང་གི་མཚན་ཐོས་དགེ་བའི་རྩ་བ་རྣམས། །
བདེ་བ་ཅན་དུ་སྐྱེ་བའི་རྒྱུར་བསྔོས་ན། ། མཚམས་མེད་ཆོས་སྤོང་མ་གཏོགས་དོན་གྲུབ་པ། ། འཕྲིན་ལས་ཕུན་ཚོགས་ཞིང་ཁམས་བདེ་བ་ཅན། ། སྤྲུལ་པའི་གཉིས་སྐྱེས་རིན་ཆེན་ལྗོན་པ་ལས། ། ལེགས་པར་བཤད་པའི་སྒྲ་དབྱངས་སྟོང་བསྒྲགས་པས། ། མངོན་པར་རྟོགས་པའི་ཡོན་ཏན་ཆེར་འཕེལ་བ། ། ཕན་འདོགས་ཕུན་ཚོགས་ཞིང་ཁམས་བདེ་བ་ཅན། ། ཉོན་མོངས་ཉེ་བའི་ཉོན་མོངས་ཀུན་སྤངས་པས། ། ཆུ་སྲིན་རྒྱལ་མཚན་གཡུལ་ལས་རྣམ་པར་རྒྱལ། ། བརྒྱད་དང་བཅུ་དྲུག་འཇིགས་པ་ཀུན་བྲལ་བ། །
འཇིགས་མེད་ཕུན་ཚོགས་ཞིང་ཁམས་བདེ་བ་ཅན། ། ནོར་འཛིན་དབང་པོ་རྩིབས་ཀྱི་མུ་ཁྱུད་དང་། ། སྡོམ་བརྩོན་རྒྱལ་སྲས་ཆོས་ཀྱི་འབྱུང་གནས་ཀྱི། ། དཔག་ཡས་སྨོན་ལམ་མཐུ་ལས་ལེགས་གྲུབ་པ། ། རྟེན་བཟང་ཕུན་ཚོགས་ཞིང་ཁམས་བདེ་བ་ཅན། ། ཚིག་དོན་མི་བརྗེད་འཛིན་པའི་དྲན་པ་དང་། ། ཆོས་རབས་རྣམ་པར་འབྱེད་པའི་བློ་གྲོས་དང་། ། ཟབ་ཡང་མངོན་པར་རྟོགས་པའི་ལམ་པོ་ཆེ། ། བགྲོད་ལམ་ཕུན་ཚོགས་ཞིང་ཁམས་བདེ་བ་ཅན། ། སེམས་གནས་དགུ་ཡི་སྒྲུབ་པའི་ཞི་གནས་དང་། །
ཡིད་བྱེད་བདུན་གྱི་སྒྲུབ་པའི་ལྷག་མཐོང་གཉིས། ། ཟུང་འཇུག་ཤིང་རྟ་འཁོར་ལོ་ཕུན་ཚོགས་པ། ། བཞོན་པ་ཕུན་ཚོགས་ཞིང་ཁམས་བདེ་བ་ཅན། ། སྟོང་ཉིད་མཚན་མ་མེད་དང་སྨོན་པ་དང་། ། མངོན་པར་འདུ་མི་བྱེད་པའི་སྒོ་རྣམས་ཀྱིས། ། ཐར་པའི་གྲོང་ཁྱེར་ཉམས་དགར་སྐབས་འབྱེད་པ། ། འཇུག་སྒོ་ཕུན་ཚོགས་ཞིང་ཁམས་བདེ་བ་ཅན། ། རིན་ཆེན་སྣ་བདུན་ལས་གྲུབ་སྡོང་པོ་དང་། ། འདབ་སྟོང་ཟེའུ་འབྲུ་གེ་སར་ལྟེ་བར་བཅས། ། བརྗི་ཕྱོགས་མིན་པ་རྣམས་སུའང་དྲི་བསུང་འཕྲོ། །
གཞི་རྟེན་ཕུན་ཚོགས་ཞིང་ཁམས་བདེ་བ་ཅན། ། མངོན་དགའ་དགའ་ལྡན་མཁའ་སྤྱོད་སྐྱེས་རྣམས་ཀྱང་། ། བརྟན་ཐོབ་མ་ངེས་ཞིང་འདིར་གང་སྐྱེས་པ། ། སྐྱེ་བ་གཅིག་གིས་བྱང་ཆུབ་མངོན་མཛད་ཕྱིར། ། དག་པའི་ཞིང་གི་རྒྱལ་པོ་བདེ་བ་ཅན། ། དེ་ལྟར་ཕྱག་འཚལ་ཞིང་གི་ཡོན་ཏན་རྣམས། ། ཕུན་ཚོགས་བཅོ་བརྒྱད་སྒོ་ནས་བསྔགས་པ་ཡིས། ། རབ་དཀར་སྐལ་པ་བཟང་པོ་གང་བསྐྲུན་དེས། ། ཕྱི་མ་བདག་ཅག་དཔོན་སློབ་ལྷན་ཅིག་པར། ། བདེ་བ་ཅན་དུ་པདྨའི་སྙིང་པོ་ལ། །
གོས་དང་བཅས་པས་རྫུས་སྐྱེས་གསེར་མདོག་ལྡན། ། བསམ་གཏན་གསུམ་པའི་བདེ་ལྡན་མཚན་དཔེས་བརྒྱན། ། མངོན་པར་ཤེས་པ་ལྔ་དང་ལྡན་པར་ཤོག ། ཁ་ཁྱེར་ཏཱ་ལའི་ཕྲེང་བ་རིམ་བདུན་ལྡན། ། རིན་ཆེན་རང་བཞིན་ལག་མཐིལ་ལྟར་མཉམ་ཞིང་། ། དྲི་ཞིམ་མེ་ཏོག་གསར་པ་བཅལ་བཀྲམ་པར། ། སྤྱོད་ལམ་རྣམ་བཞིའི་དགའ་བདེའི་དཔལ་ཐོབ་ཤོག ། ཡན་ལག་བརྒྱད་ལྡན་ཆུས་གང་དྲི་མེད་རྫིང་། ། གསེར་གྱི་བྱེ་མ་བརྡལ་ཞིང་པདྨས་ཁེངས། ། བལྟ་རེག་ཁྲུས་དང་བཏུང་བའི་ཚུལ་གྱིས་ནི། །
ལུས་བདེ་སེམས་ལ་དགའ་བ་མཆོག་ཐོབ་ཤོག ། རྫིང་བུ་དེ་དག་རེ་རེའི་ཕྱོགས་བཞི་ན། ། གསེར་དངུལ་བཻ་ཌཱུརྻ་དང་ཤེལ་རང་བཞིན། ། རབ་བཀྲ་ལྟ་ན་སྡུག་པའི་ཐེམ་སྐས་ལ། ། འབེབས་འཛེག་ཚུལ་གྱིས་དགའ་བདེའི་དཔལ་ཐོབ་ཤོག ། རིན་ཆེན་རང་བཞིན་ལྗོན་པའི་ཡལ་འདབ་ལ། ། དྲིལ་བུ་གཡེར་ཁ་རླུང་གི་བསྐྱོད་པ་ལས། ། དཀོན་མཆོག་གསུམ་དང་རྣམ་ཐར་གསུམ་ལ་སོགས། ། དམ་པ་ཆོས་ཀྱི་སྒྲ་སྙན་ཐོབ་པར་ཤོག ། མགྲིན་སྔོན་ངང་པ་ཁྲུང་ཁྲུང་ལ་སོགས་པ། །
སྤྲུལ་པའི་འདབ་ཆགས་ཆོས་སྒྲ་སྒྲོག་པ་ལས། ། སྐྱབས་གསུམ་ཡིད་ལ་བྱེད་པ་སྔོན་འགྲོ་བའི། ། རྟོགས་པ་གོང་ནས་གོང་དུ་འཕེལ་བར་ཤོག ། དྲི་ཞིམ་ཡན་ལག་བརྒྱད་ལྡན་པདྨའི་མཚོ། ། རབ་མཛེས་སྤྲུལ་པའི་བྱ་ཚོགས་འཕུར་ལྡིང་གཡོ། ། ཕུན་ཚོགས་ཐམས་ཅད་འདོད་དགུར་འབྱུང་བ་ཡིས། ། ཕན་བདེ་རབ་འབྱམས་ཚད་བཟུང་མེད་པར་ཤོག ། སྟེང་འོག་དཔག་ཚད་དྲུག་བརྒྱའི་དཔང་དང་ནི། ། སྦོམ་དུ་དཔག་ཚད་ལྔ་བརྒྱའི་བྱང་ཆུབ་ཤིང་། ། མཐོང་ཐོས་དྲན་རེག་བགྱིས་པ་དེ་དག་རྣམས། །
ཟག་མེད་དག་པའི་སྣང་བ་ཐོབ་པར་ཤོག ། འཁོར་ཚོགས་རྒྱུ་སྐར་བྱེ་བས་ཡོངས་བསྐོར་བས། ། འོད་དཀར་བདག་པོ་འདྲེན་པ་འོད་དཔག་མེད། ། དྲི་མེད་ཞལ་གྱི་དཀྱིལ་འཁོར་གསལ་མཐོང་ནས། ། གསུང་གི་བདུད་རྩི་ངོམ་མེད་འཐུང་བར་ཤོག ། སྔ་དྲོ་རེ་ཞིང་སངས་རྒྱས་ཞིང་གཞན་དུ། ། རྒྱལ་བ་བྱེ་བ་ཕྲག་འབུམ་ལ་འདུད་ཅིང་། ། མེ་ཏོག་བྱེ་བ་ཕྲག་འབུམ་སྔོན་གཏོར་ནས། ། ཉིན་ཕྱེད་རེ་ཞིང་སླར་ཡང་འོངས་བར་ཤོག ། ནང་དུ་ཡང་དག་འཇོག་དང་སེམས་ཅན་དོན། །
རྒྱལ་བ་དགེས་པའི་སྤྱོད་པ་གོམས་པ་ལས། ། ཚེ་མཐར་ས་བཅུའི་རྟོགས་པ་མངོན་གྱུར་ཏེ། ། བླ་མེད་བྱང་ཆུབ་མྱུར་དུ་ཐོབ་པར་ཤོག ། ཚེ་འདི་ཉིད་ལའང་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཞིང་འགལ་རྐྱེན་ཀུན་ཞི་ནས། ། ཚེ་རབས་གཏན་དུ་ལེགས་རྒྱུ་ལྷག་བསམ་མཆོག ། ཚེ་གང་སྤྱོད་ལ་དོན་གཉིས་ལྷུན་གྲུབ་ཤོག ། ཕྱི་མ་ཞིང་མཆོག་བདེ་བ་ཅན་ཉིད་དུ། ། བདག་ཅག་འཁོར་བཅས་སྤངས་རྟོགས་ཡོན་ཏན་རྣམས། ། རིམ་གྱིས་རྫོགས་ནས་གང་འདུལ་སྤྲུལ་པ་ཡིས། །
མཁའ་ཁྱབ་འགྲོ་བའི་དོན་མང་བསྒྲུབ་པར་ཤོག ། དེ་ལ་རྟེན་ནས་སྤྱི་དང་བྱེ་བྲག་གི ། བསྟན་པ་ཡར་ངོའི་ཟླ་ལྟར་རབ་རྒྱས་ཤིང་། ། ཕ་མར་གྱུར་པའི་རིགས་དྲུག་སེམས་ཅན་ཀུན། ། ཞིང་མཆོག་བདེ་བ་ཅན་དུ་འདྲེན་གྱུར་ཅིག ། ཅེས་བདེ་བ་ཅན་གྱི་ཞིང་གི་བཀོད་པ་གསལ་བའི་མེ་ལོང་ཕུན་ཚོགས་བཅོ་བརྒྱད་པ་ཞེས་བྱ་བ་འདི་ཡང་དཔལ་ས་སྐྱ་པ་ཤཱཀྱའི་དགེ་གཉེན་པཎྜི་ཏ་་་་་་མཁས་པ། སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཞིང་མཆོག་བདེ་བ་ཅན་དུ་རང་གཞན་ཐམས་ཅད་སྐྱེ་བར་འདུན་པའི་དད་པ་རྩེ་གཅིག་པའི་ཡིད་ཀྱིས་ཀུན་ནས་བླངས་ཏེ། པཎ་ཆེན་མི་ཉག་གྲགས་པ་རྡོ་རྗེའི་གསུང་རབ་ནས་ཇི་ལྟར་འབྱུང་བ་བཞིན་བཀོད་པ་ལ་ཁ་སྐོང་དུ་འོས་པའི་ཚིགས་བཅད་འགའ་ཞིག་བསྣན་ཏེ། རང་ལོ་བཞི་བཅུ་ལོན་པ་བྱི་ལོ་གྲོ་བཞིན་ཟླ་བའི་དཀར་པོའི་ཕྱོགས་ཀྱི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་ཚོམ་དམར་གྱི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་དུ་ལེགས་པར་སྦྱར་བ་འདིས་བདག་ཅག་དཔོན་སློབ་རྣམས་ཀྱི་འདི་དང་ཕྱི་མའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་ཏུ་འབྱུང་བའི་རྒྱུར་གྱུར་ཅིག །
འདིར་སྨྲས་པ། དཔལ་ལྡན་བྱང་ཆུབ་སེམས་དཔའི་སྡེ་སྣོད་ཆེ། ། སྟོང་ཕྲག་བརྒྱ་པའི་གླེང་གཞིའི་ལེ་འུའི་དོན། ། འཕགས་མཆོག་ཐོགས་མེད་ཞབས་ཀྱིས་བཀྲལ་བ་དང་། ། གངས་ཅན་དཔལ་མགོན་ཤནྟ་རཀྵི་ཏས། ། བཤད་དང་ཞིང་བཀོད་མདོ་གཉིས་དགོངས་པ་བཞིན། ། ལེགས་པར་སྦྱར་འདིས་བསོད་ནམས་གང་ཐོབ་དེས། ། བདག་ཅག་འཁོར་བཅས་བདེ་བ་ཅན་སྐྱེས་ནས། ། ཕྱིན་ཆད་ལས་ཉོན་སྐྱེ་སྒོ་ཆོད་པར་ཤོག ། དེ་དེ་བཞིན་དུ་གྱུར་ཅིག །
དེ་ལས་གཞན་དུ་ནམ་ཡང་མ་གྱུར་ཅིག ། འདིའི་ཡི་གེ་པ་ནི་གསོ་བ་རིག་པ་དང་ཡི་གེ་ལ་མཁས་པའི་ཕུལ་དུ་ཕྱིན་པ་བསམ་པ་དོན་ཆེན་གྱིས་བགྱིས་སོ།། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། བདེ་བ་ཅན་གྱི་ཞིང་གི་བཀོད་པ་གསལ་བའི་མེ་ལོང་ཕུན་ཚོགས་བཅོ་བརྒྱད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
