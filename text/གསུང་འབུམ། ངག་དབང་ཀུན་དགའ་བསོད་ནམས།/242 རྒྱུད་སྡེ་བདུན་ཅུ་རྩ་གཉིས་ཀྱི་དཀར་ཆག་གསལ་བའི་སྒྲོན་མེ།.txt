གསུང་འབུམ། ངག་དབང་ཀུན་དགའ་བསོད་ནམས།
པོད ༢༤༢
རྒྱུད་སྡེ་བདུན་ཅུ་རྩ་གཉིས་ཀྱི་དཀར་ཆག་གསལ་བའི་སྒྲོན་མེ།
༄༅། །རྒྱུད་སྡེ་བདུན་ཅུ་རྩ་གཉིས་ཀྱི་དཀར་ཆག་གསལ་བའི་སྒྲོན་མེ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། འདིར་ལེགས་པར་སྨྲ་བར་བྱ་བ་འདི་ལྟ་སྟེ། རང་རེ་ས་སྐྱ་པའི་བསྟན་འཛིན་དུ་ཁས་འཆེ་བ་རྣམས་ལ་རྒྱུད་སྡེ་བདུན་ཅུ་རྩ་གཉིས་ཀྱི་ངོས་འཛིན་གསལ་ཁ་ཅན་ཞིག་དགོས་རྒྱུར་འདུག་ནའང་། བླ་མ་གོང་མའི་གསུང་རབ་གསར་རྙིང་ཐམས་ཅད་ན་སྤོམ་ཡོར་བ་ལས་མི་འདུག་མོད། འོན་ཀྱང་དུས་ཕྱིས་ཆོས་རྗེ་གློ་བོ་མཁན་ཆེན་པས་རྒྱུད་སྡེ་བདུན་ཅུ་རྩ་གཉིས་ཀྱི་ངོས་འཛིན། བླ་མ་གོང་མ་རྣམས་ཀྱི་རྒྱུད་ཀྱི་དཀར་ཆག་སོ་སོ་ནས་བསྡུས་ཏེ་འདྲ་ཕྱོགས་རྣམས་བསྒྲིག་པར་མཛད་པའི་རྒྱུད་སྡེ་བདུན་ཅུ་རྩ་གཉིས་ཀྱི་དཀར་ཆག་ཅིག་མཛད་འདུག་པ་དེ་ཉིད་འདིར་བཤད་པར་བྱའོ། ། དེ་ཡང་གསུང་རབ་དེ་ཉིད་ལས་འདི་ལྟར་འབྱུང་སྟེ། རྗེ་བཙུན་ས་སྐྱ་པ་ཆེན་པོ་ལ་ཕྱག་འཚལ་ལོ། ། བླ་མ་ཆེན་པོ་འདིས་རྣལ་འབྱོར་དབང་ཕྱུག་ལ་རྣལ་འབྱོར་བླ་ན་མེད་པའི་རྒྱུད་གཙོ་བོར་གྱུར་པའི་རྒྱུད་སྡེ་བདུན་ཅུ་རྩ་གཉིས་གསན་ནོ་ཞེས་གསུངས་པ་ཡོད་ཀྱང་།
རེ་རེ་ནས་འདི་དང་འདི་ཡིན་ནོ་ཞེས་དངོས་སུ་བགྲངས་པ་མ་མཐོང་ཞིང་། བླ་མ་རྣམས་ཀྱི་གསུང་བགྲོས་ལས་མ་ཐོས་མོད་ཀྱི། འོན་ཀྱང་རྣལ་འབྱོར་དབང་ཕྱུག་ནས་བརྒྱུད་པའི་རྒྱུད་བཤད་ལུགས་ཀྱི་བབས། སམྦུ་ཊིའི་ཊིཀྐ་ཆེན་པོ་དང་། བླ་མ་གོང་མ་རྣམས་ཀྱི་རྒྱུད་འདིའི་དཀར་ཆག་རྗེ་བཙུན་དང་ཕྱ་པས་མཛད་པ་དང་། ཆོས་རྗེ་ས་སྐྱ་པཎྜི་ཏའི་གསུང་བགྲོས་ཀྱི་ཟུར་ལས་རྗེས་སུ་དཔག་ན། གྲངས་སུ་འདྲེན་རྒྱུ་འདི་ལྟར་ཡིན་ནམ་སྙམ་སྟེ། རྣལ་འབྱོར་ཆེན་པོ་ཐབས་ཀྱི་རྒྱུད་ལས། རྗེ་བཙུན་ཆེན་པོའི་དཀར་ཆག་ཏུ། གསང་འདུས་རྩ་རྒྱུད།
དེའི་རྒྱུད་ཕྱི་མ། བཤད་རྒྱུད་རྡོ་རྗེ་ཕྲེང་བ། དགོངས་པ་ལུང་སྟོན། ལྷ་མོ་བཞིས་ཞུས་པ། ཡེ་ཤེས་རྡོ་རྗེ་ཀུན་ལས་བཏུས་པ། གཤིན་རྗེ་དགྲ་ནག གཞོན་ནུ་གདོང་དྲུག རྡོ་རྗེ་འཇིགས་བྱེད། རྣམ་སྣང་སྒྱུ་འཕྲུལ་དྲ་བ་སྟེ་བཅུའོ། ། ཤེས་རབ་ཀྱི་རྒྱུད་ལ།
སངས་རྒྱས་མཉམ་སྦྱོར་རྩ་རྒྱུད། རྒྱུད་ཕྱི་མ། ཕྱི་མའི་ཕྱི་མ། ཟླ་བཟང་ཐིག་ལེ། རྡོ་རྗེ་གདན་བཞི། དེའི་བཤད་རྒྱུད། མནྟྲ་ཨྃ་པ། བཤད་རྒྱུད་ཆེན་པོ། མཧཱ་མ་ཡ། སངས་རྒྱས་ཐོད་པ།
རྡོ་རྗེ་བདུད་རྩི། བདེ་མཆོག་རྩ་རྒྱུད། ཨ་བྷི་དྷ་ན། རྡོ་རྗེ་མཁའ་འགྲོ། མཁའ་འགྲོ་རྒྱ་མཚོ། ཀུན་ཏུ་སྤྱོད་པ། ཧེ་རུ་ཀ་མངོན་འབྱུང་། ཕག་མོ་མངོན་བྱུང་། རྣལ་འབྱོར་མ་བཞི་ཁ་སྦྱོར་གྱི་རྒྱུད། བདེ་མཆོག་སྡོམ་འབྱུང་སྟེ་བཅུ་དགུའོ། །
འདིར་རྗེ་བཙུན་དང་ཕྱ་པས་མཛད་པའི་དཀར་ཆག་གཉིས་ཆར་དུ། མཻ་ཏྲི་མཁའ་སྤྱོད་ཀྱི་རྒྱུད་ཀྱི་དུམ་བུ་བགྲངས་མོད་ཀྱང་། དེ་ནི་རྗེ་བཙུན་གྱི་དུས་སུ་བསྒྱུར་བ་ཡིན་གྱིས། ས་ཆེན་གྱི་དུས་སུ་མི་བཞུགས་པས་མ་བགྲང་བསམ་མོ། ། གཉིས་སུ་མེད་པའི་རྒྱུད་ལས། ཀྱེ་རྡོར་རྩ་རྒྱུད། ཕྱག་རྒྱ་ཆེན་པོ་ཐིག་ལེ། རྡོ་རྗེ་གུར། ཡེ་ཤེས་ཐིག་ལེ། དེ་ཁོ་ན་ཉིད་ཀྱི་སྒྲོན་མེ།
གསང་བའི་སྒྲོན་མ། དེ་ཁོ་ན་ཉིད་ཀྱི་མན་ངག སྙོག་མེད་ཨ་ར་ལི། རྡོ་རྗེ་ཨ་ར་ལི། རིགས་ཀྱི་ཨ་ར་ལི། མགོན་པོ་མངོན་འབྱུང་། ཇི་བཞིན་སྙེད་པ་ནམ་མཁའ་དང་མཉམ་པའི་རྒྱུད། ཐོད་པ་བརྟག་པ། མཚན་ཡང་དག་པར་བརྗོད་པ། དུས་འཁོར་རྩ་རྒྱུད།
དེའི་བསྡུས་རྒྱུད། དབང་གི་དོན། རྒྱུད་ཀྱི་དུམ་བུ། མི་གཡོ་བའི་རྒྱུད་ལེའུ་བཞི་པ། བཤད་རྒྱུད་སམྦུ་ཊི། དེའི་རྒྱུད་ཕྱི་མ་སྟེ་ཉི་ཤུའོ། ། འདི་གཉིས་སོ་སོར་བགྲངས་ཤིང་རྣམ་བཤད་ཀྱང་སོ་སོར་མཛད་པ་ཡོད། འདིའི་ནང་གི་སམྦུ་ཊིའི་རྒྱུད་གཉིས་དང་། ཇི་བཞིན་སྙེད་པ་ནམ་མཁའ་དང་མཉམ་པའི་རྒྱུད་མ་གཏོགས་པའི་བཅུ་བདུན་པོ་རྣམས་ནི། རྒྱུད་སྡེ་སྤྱི་རྣམ་དུ།
སམྦུ་ཊིའི་ད་ལྟ་དངོས་སུ་བསལ་བར་བྱེད་པའི་སྙིང་པོའི་རྒྱུད་བཅུ་བདུན་ཡོད་ཅེས་གསུངས་པ་ཡིན་ནོ། ། དེ་ལྟར་དུ་རྗེ་བཙུན་གྱི་དཀར་ཆག་ཏུ། གཉིས་མེད་རྒྱུད་ཀྱི་ནང་དུ་ཡེ་ཤེས་སྙིང་པོ་རྣལ་འབྱོར་མའི་རྒྱུད་ཀྱང་བཤད་པས་བླ་མེད་ཀྱི་རྒྱུད་ལྔ་བཅུར་བྱས་པ་ཉིད་རིགས་ཏེ། ཆོས་རྗེ་ས་སྐྱ་པཎྜི་ཏས། རྡོ་རྗེ་རྣམ་པར་འཇོམས་པའི་རྒྱུད་བླ་མེད་ལྟར་འགྲེལ་བའི་ཚེ། བརྒྱ་ཕྲག་ཕྱེད་ཀྱི་བླ་མ་དབྱེ། ། ཞེས་གསུངས་པའི་ཕྱིར་རོ། ། དེ་ལྟར་རྣལ་འབྱོར་བླ་ན་མེད་པའི་རྒྱུད་སྡེའི་གྲངས་ལྔ་བཅུ་དེའི་དུས་སུ་འགྱུར་ནས་ཡོད་ཅིང་། དེ་ཐམས་ཅད་རྣལ་འབྱོར་དབང་ཕྱུག་ཉིད་ལ་དངོས་སུ་གསན་ལ། དེ་ཉིད་ཀྱི་ནང་ནས་ཀྱང་བཤད་རྒྱུད་ཀྱི་གཙོ་བོར་གྱུར་པ།
སམྦུ་ཊི་གསན་པའི་ཚེ། དེ་གསལ་བར་བྱེད་པའི་རྒྱུད་སྡེ་འོག་མ་དགུ་ཡང་གསན་ནོ། ། དགུ་ནི། རྣལ་འབྱོར་རྒྱུད་ལ་དེ་ཉིད་འདུས་པ། རྡོ་རྗེ་རྩེ་མོ། དཔལ་མཆོག་དང་པོ། སྒྲོལ་མ་རྒྱ་མཚོའི་རྒྱུད་ཆུང་ངུ་སྟེ་བཞིའོ། ། སྤྱོད་རྒྱུད་ལས་རྟ་མགྲིན་གྱི་རྟོགས་པ་ཆུང་ངུ་། སྟོབས་པོ་ཆེའི་རྟོགས་པ། རྣམ་སྣང་མངོན་བྱང་སྟེ་གསུམ་མོ། །
བྱ་རྒྱུད་ལ་འོད་ཟེར་ཅན་གྱི་རྟོགས་པ། རིག་པ་མཆོག་གི་རྒྱུད་གཉིས་པོ་ནི་སམྦུ་ཊིའི་སྐབས་སུ་ཕན་འདོགས་པའི་རྒྱུད་ཡིན་པས་སམྦུ་ཊིའི་ཆར་གཏོགས་ཀྱིས། རྒྱུད་སྡེ་འོག་མ་དགུ་ནི། དེ་དགོངས་ཀྱང་རྡོ་རྗེ་རྣམ་པར་འཇོམས་པའི་གཟུངས་ཉིད་བླ་མེད་ཀྱི་ལུགས་ལྟར་དུ་བཀྲལ་ཏེ་བཤད་པའི་ཚེ། དེ་དང་འབྲེལ་བའི་རྒྱུད་ནི། རྡོ་རྗེ་རྣམ་པར་འཇོམས་པའི་གཟུངས། དེའི་རྒྱུད་རི་རབ་ཆེན་པོའི་ཁང་བུ་བརྩེགས་པ། རྡོ་རྗེ་མི་ཕམ་མེ་ལྟར་རྨོངས་བྱེད། རྡོ་རྗེ་སྙིང་པོའི་གཟུངས། རྡོ་རྗེ་ཕྲ་མོ་ཐོགས་པ་མེད་པའི་གཟུངས།
འཕགས་པ་སྟོབས་པོ་ཆེའི་གཟུངས། ལག་ན་རྡོ་རྗེ་བཅུའི་སྙིང་པོའི་གཟུངས། རྡོ་རྗེ་འཇིགས་བྱེད་ཀྱི་གཟུངས། འཕགས་པ་རྡོ་རྗེའི་མཆུ། གནམ་ལྕགས་མཆུ། ལྕགས་ཀྱི་མཆུ་ནག་པོ། དྲང་སྲོང་ཀླུ་ལ་དམོད་བོར་བའི་གཟུངས། སོག་མ་མེད་པའི་རྟོག་པ་བརྒྱད་པ་སྟེ་བཅུ་གསུམ་མོ། ། འདི་དག་ནི་རང་གི་ངོ་བོ་བྱ་རྒྱུད་ཡིན་ཡང་། འགྲེལ་ལུགས་ཀྱི་དབང་གིས་བླ་མེད་ལྟར་དུ་བཤད་པའི་ཁོངས་སུ་འདུའོ། །
གོང་དུ་རྡོ་རྗེ་རྣམ་པར་འཇོམས་པས་གསལ་བར་བྱེད་པའི་བླ་མེད་ཀྱི་རྒྱུད་ལྔ་བཅུ། ཞེས་གསུངས་པ་ནི་རྒྱུད་སྡེ་བཞིའི་ཟླས་ཕྱེ་བའི་དབང་དུ་བྱས་པའོ། ། དེ་ལྟར་བླ་མེད་ཀྱི་རྒྱུད་སྡེའི་ངོ་བོ་ལྔ་བཅུ། སམྦུ་ཊིའི་ཆར་གཏོགས་ཀྱི་རྒྱུད་སྡེ་འོག་མ་དགུ། རྣམ་འཇོམས་བིར་ལུགས་ཀྱི་ཆར་གཏོགས་ཀྱི་རྒྱུད་བཅུ་གསུམ་སྟེ་བདུན་ཅུ་རྩ་གཉིས་སོ། ། འདི་དག་ཀྱང་སྤྱིར་སྤྲུལ་པའི་གང་ཟག་གིས་ཆོས་གསན་པའི་རྣམ་འཕྲུལ་བསམ་གྱིས་མི་ཁྱབ་པས། ལུང་གི་ཟིན་སོ་མེད་པར་སོ་སོ་སྐྱེ་བོའི་བློས་འདིའོ་ཞེས་ངེས་པར་དཀའ་ན་ཡང་གོང་དུ་བཤད་པ་ལྟར་ཅུང་ཟད་ཙམ་རྗེས་སུ་དཔགས་ཏེ། གཞན་གྱི་རྩད་གཅོད་པའི་བློ་འཇུག་པ་ལ་ཕན་པར་བསམ་ནས་དགེ་སློང་པུཎྱ་བས་བྲིས་པའོ། ། དོན་དུ་མ་གྱུར་བློ་ཡིས་བསླད་པ་དང་། ། རྗེས་སུ་དཔགས་ཏེ་ཚད་བཟུང་བགྱིས་པ་ཡི། །
དྲི་མེད་ཚོགས་ཆེན་དེ་དག་བླ་མ་དང་། ། མཁའ་འགྲོའི་ཚོགས་ཀྱིས་མྱུར་དུ་སྦྱང་དུ་གསོལ། ། ཡང་སྨྲས་པ། འདིའི་སྐབས་སུ་བརྒྱུད་པ་རྣལ་འབྱོར་དབང་ཕྱུག་ལ་བསྙགས་པ། བརྒྱུད་རིམ་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བར་དུ་ཡོད་པ། བཤད་སྲོལ་རྣལ་འབྱོར་བླ་མེད་ཁོངས་སུ་གཏོགས་པ་གཅིག་ནི་བདུན་ཅུ་རྩ་གཉིས་པོ་ཡོངས་རྫོགས་ལ་འཕགས་པ་རིན་པོ་ཆེ་ཡན་ཆད་ལ་ཡོད་དམ་སྙམ་སྟེ། སྤྱིའི་གོ་ཡུལ་འདིའི་འགོ་ནས་གྲངས་ཀྱི་བསྡུ་ལུགས་བྱས་པ་ཡིན་པར་གོ་བར་བྱའོ། ། རྡོ་རྗེ་ཕུར་པའི་རྒྱུད་ལ་སོགས་པ་རྙིང་མའི་རྒྱུད་འགའ་ཡར་དང་། ཐུན་མོང་མ་ཡིན་པའི་གསང་བ་ལ་སོགས་པ་གསར་མའི་རྒྱུད་དག་པ་འགའ་ཡར་ཡོད་ཀྱང་། ལ་ལ་བརྒྱུད་པ་མི་མཐུན།
ལ་ལ་བཤད་སྲོལ་མི་གཅིག་པ་སོགས་ཀྱི་ཕྱིར་མ་བགྲངས་སོ། ། སམྦུ་ཊིའི་ཊཱིཀ་ཆེན་དུ་རྒྱུད་འདི་ཉིད་རྒྱུད་སྡེ་བཞི་ཆར་གྱི་བཤད་རྒྱུད་དུ་སྦྱར་བ་དང་། བྱེ་བྲག་ཏུ་བླ་མེད་ཀྱི་བཤད་རྒྱུད་དུ་སྦྱར་བ་ནི་བཤད་ལུགས་ཀྱི་བབས་སོ། ། ཞེས་འབྱུང་བ་ཡིན་ལ། འདི་ལྟ་བུའི་རྒྱུད་སྡེ་བདུན་ཅུ་རྩ་གཉིས་ཀྱི་ངོས་འཛིན་ནི་ཆོས་རྗེ་གློ་བོ་མཁན་ཆེན་པའི་འདི་ཁོ་ན་ལས་མ་མཐོང་བས། དེས་ན་ལུགས་འདི་ལ་དང་འདོད་ཡིད་ཆེས་ཀྱི་དད་པ་ཅན་རྣམས་གསུང་རབ་འདི་ཉིད་གཞིར་བྱས་ཏེ་སླར་ཡང་ལེགས་བཤད་ཀྱི་དགའ་སྟོན་སྤེལ་བར་བྱའོ། ། ཞེས་པ་འདི་ནི་ཁམས་གསུམ་ཆོས་ཀྱི་རྒྱལ་པོ་པུཎྱ་ཨནྟྲི་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་གྲགས་པའི་མཚན་ཅན་དང་། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའི་ངོ་བོ་མུས་ཆེན་སངས་རྒྱས་རྒྱལ་མཚན་རྣམས་ཀྱི་ཞབས་རྡུལ་སྤྱི་བོས་ལེན་པ། ཡོན་ཏན་དང་བརྩོན་འགྲུས་ཀྱིས་རྒྱང་རིང་དུ་དབེན་ཞིང་ཟ་ཉལ་འཆག་གིས་ཉིན་མཚན་དུས་འདའ་བ་ས་སྐྱ་པ་ངག་དབང་ཀུན་དགའ་བསོད་ནམས་ཞེས་བྱ་བ་རྣལ་འབྱོར་དབང་ཕྱུག་ངན་པས་བྱིན་གྱིས་བརླབས་པའི་གང་ཟག་དེ་ཉིད་ཀྱིས་སྦྱར་བ་འདིས་བསྟན་འགྲོ་ལ་ཕན་པར་གྱུར་ཅིག
ཡི་གེ་པ་ནི་གདོང་དགའ་བ་ཨརྠའི་མིང་ཅན་གྱིས་བྲིས་པ་འདི་རེ་ཞིག་རྫོགས་སོ། ། མངྒ་ལཾ།། ༈ །།རྒྱུད་སྡེ་བདུན་ཅུ་རྩ་གཉིས་ཀྱི་དཀར་ཆག་གསལ་བའི་སྒྲོན་མེ་བཞུགས། ། ན་མོ་གུ་རུ་བུདྡྷ་དྷྭ་ཛ་ཡེ། འདིར་ལེགས་པར་སྨྲ་བར་བྱ་བ་ནི་འདི་ལྟ་སྟེ། རང་རེ་ས་སྐྱ་པའི་བསྟན་འཛིན་དུ་ཁས་འཆེ་བ་རྣམས་ལ་རྒྱུད་སྡེ་བདུན་ཅུ་རྩ་གཉིས་ཀྱི་ངོས་འཛིན་གསལ་ཁ་ཅན་ཞིག་དགོས་རྒྱུར་འདུག་ནའང་། བླ་མ་གོང་མའི་གསུང་རབ་གསར་རྙིང་ཐམས་ཅད་ན་སྤོམ་ཡོར་བ་ལས་མི་འདུག་མོད། འོན་ཀྱང་དུས་ཕྱིས་ཆོས་རྗེ་གློ་བོ་མཁན་ཆེན་པས་རྒྱུད་སྡེ་བདུན་ཅུ་རྩ་གཉིས་ཀྱི་ངོས་འཛིན། བླ་མ་གོང་མ་རྣམས་ཀྱི་རྒྱུད་ཀྱི་དཀར་ཆག་སོ་སོ་ནས་བཏུས་ཏེ་འདྲ་ཕྱོགས་རྣམས་བསྒྲིག་པར་མཛད་པའི་རྒྱུད་སྡེ་བདུན་ཅུ་རྩ་གཉིས་ཀྱི་དཀར་ཆག་ཅིག་མཛད་འདུག་པ་དེ་ཉིད་འདིར་བཤད་པར་བྱའོ། ། དེ་ཡང་གསུང་རབ་དེ་ཉིད་ལས་འདི་ལྟར་འབྱུང་སྟེ།
རྗེ་བཙུན་ས་སྐྱ་པ་ཆེན་པོ་ལ་ཕྱག་འཚལ་ལོ། ། བླ་མ་ཆེན་པོ་འདིས་རྣལ་འབྱོར་དབང་ཕྱུག་ལ་ལམ་འབྲས་གནང་བའི་ཐོག་མར་འབྲེལ་བརྟག་པའི་ཚེ། དང་པོ་རྗེ་ག་ཡ་དྷ་རའི་གཟིམ་ཁང་སྐར་མ་ཕུག གཉིས་པ་དེའི་འོག་རྗེ་འབྲོག་མིའི་གཟིམ་ཕུག་བདེ་གསལ་མི་རྟོག་ཕུག གསུམ་པ་གསང་བདག་ཕྱག་ན་རྡོ་རྗེས་འབྲོག་མི་ལ་ཞལ་དངོས་སུ་བསྟན་ནས་གསང་སྔགས་ཀྱི་བདག་པོར་བྱིན་གྱིས་བརླབས་པའི་གནས་ཕྱག་ན་རྡོ་རྗེ་ཕུག བཞི་པ་སློབ་དཔོན་དཔའ་བོ་རྡོ་རྗེས་རྒྱ་གར་ནས་ཉི་ཟེར་ལ་ཆིབས་ནས་བྱོན་ཏེ་ལོ་གསུམ་བཞུགས་ནས་རིན་ཆེན་འབར་བ་བརྩམས་པའི་གནས་དཔའ་བོ་རྡོ་རྗེ་ཕུག ལྔ་པ་རྣམ་སྲས་ཕྱག་མཛོད་ཕུག དྲུག་པ་བཙུན་མོ་རྒྱུ་ལམ་ཕུག བདུན་པ་ཆང་ར་བདུད་རྩི་ཕུག བརྒྱད་པ་གཡོས་ར་ནག་ཚང་ཕུག
དགུ་པ་གུར་བརྟག་གསང་གསུམ་སོགས་རྒྱུད་ཀྱི་རྒྱལ་པོ་དུ་མ་དང་། བསྟན་བཅོས་རྣམ་པར་དག་པ་བསམ་གྱིས་མི་ཁྱབ་པའི་འགྱུར་མཛད་པའི་གནས་ཏེ་སྒྲ་བསྒྱུར་ལོ་ཙཱ་ཕུག བཅུ་པ་པཎ་ཆེན་ག་ཡ་དྷ་ར་དང་། འབྲོག་མི་ལོ་ཙཱ་བ་གཉིས་ཀྱིས་གསང་སྔགས་ཀྱི་ཁྱད་ཆོས་སྨིན་བྱེད་ཀྱི་དབང་ལམ་ཐམས་ཅད་ཀྱི་གཙོ་བོར་མཛད་ནས་དབང་བཞི་ཡོངས་སུ་རྫོགས་པར་བསྐུར་བའི་གནས་ཏེ་དབང་བསྐུར་བྱིན་རླབས་ཕུག ཕུག་པ་རྣམས་ཀྱི་ནང་ནས་འདི་མཆོག་ཏུ་འཛིན་ནོ། ། བཅུ་གཅིག་པ་རྒྱུད་མན་ངག་རྣམས་ཀྱི་སྐལ་ལྡན་གྱི་གདུལ་བྱ་སྨིན་གྲོལ་ལ་འགོད་པའི་འཆད་ཉན་མཛད་པའི་གནས་ཏེ་ཆོས་སྒྲ་སྒྲོག་པ་ཕུག བཅུ་གཉིས་པ་མཁའ་སྤྱོད་བདེ་ལྡན་ཕུག བཅུ་གསུམ་པ་ཕྱག་ཆེན་བཀྲ་ཤིས་ཕུག་གོ ། འདི་ལ་དབུས་པ་གྲོད་པ་ཕུག་ཀྱང་ཟེར། དེ་ལྟར་ཕུག་པ་བཅུ་གསུམ་ཀྱི་ངོས་འཛིན་འདི།
འཇམ་དབྱངས་ས་ལོའི་གསུངས་བཞིན་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་མུ་ཁུ་ལུང་ཞིག་གསོས་མཛད་དུས་ཕུག་པ་རྣམས་ལ་ཁ་བྱང་དུ་གནས་དེ་ཉིད་དུ་འདེབས་པར་མཛད་པ་ལས། སླར་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བར་སྐབས་སུ་དཔེ་མ་དག་པ་རྒྱ་འབྱམས་དུ་སོང་འདུག་པ་ལ་ཞུས་དག་ལེགས་པར་བགྱིས་པ་ལགས། དགེའོ།། ༈ །།སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་གསུང་འབུམ་གྱི་དཀར་ཆག་རིན་པོ་ཆེའི་ཕྲེང་བ་ཞེས་བྱ་བ་བཞུགས་སོ། ། ཨོཾ་སྭསྟི་སིདྡྷཾ། སྐྱེས་ཆེན་གང་གི་ངོ་མཚར་རྣམ་ཐར་ཆ། ། གང་ལ་བསམ་ཡང་དཔྱོད་ལྡན་ཡིད་འཕྲོག་པའི། ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། ངག་དབང་ཀུན་དགའ་རིན་ཆེན་རྒྱལ་གྱུར་ཅིག ། འདིར་སྙིགས་དུས་ཀྱི་རྒྱལ་བ་གཉིས་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་མཛད་པའི་གསུང་རབ་དྲི་མ་མེད་པ་རྣམས།
དེའི་བཀའ་འབངས་བརྒྱུད་འཛིན་གྱི་གྲངས་མར་གཏོགས་པ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་འབད་པ་ཆེར་བྱས་ནས་ལུང་རྒྱུན་ཞུས་ཤིང་ཕྱོགས་གཅིག་ཏུ་བསྒྲིགས་པའི་མཚན་གྱི་རྣམ་གྲངས་ལ། ཐོག་མར་བཀའ་འབུམ་པོ་ཏི་དང་པོ་ལ། ས་ལོ་ཐམས་ཅད་མཁྱེན་པ་ལ་བསྟོད་པ་རྒྱལ་བའི་མཁྱེན་བརྩེ་མ། རྗེ་དཀོན་མཆོག་ལྷུན་གྲུབ་ལ་བསྟོད་པ་དཀོན་མཆོག་གདུང་འཛིན་མ། སྔགས་འཆང་ཉིད་ཀྱི་བདག་བསྟོད་ཤླཽ་ཀ་གཅིག གུར་མགོན་ལྷ་བརྒྱད་ཀྱི་བླ་མ་བརྒྱུད་པའི་གསོལ་འདེབས། དགེ་སྡིངས་མགོན་ཁང་དུ་ཕུལ་བའི་མདའ་དར་ཁ་ཡིག ལམ་ཟབ་རྒྱུན་གྱི་ཉམས་ལེན། ལམ་ཟབ་བླ་མའི་རྣལ་འབྱོར་གྱི་ཁྲིད་བྱིན་རླབས་བྱ་ཚུལ།
རྣལ་འབྱོར་དབང་ཕྱུག་བིརྺ་པའི་སྒྲུབ་ཐབས། རྣལ་འབྱོར་དབང་ཕྱུག་གི་ལུང་བྱིན་རླབས་བྱ་ཚུལ། དཔལ་འཁོར་ལོ་སྡོམ་པ་ནག་པོ་པའི་ལུགས་ཀྱི་དཀྱིལ་འཁོར་སྒྲུབ་མཆོད་ཀྱི་ཆོ་གའི་གསལ་བྱེད་གསར་བུའི་བློ་ཅན་རྟོགས་པར་སླ་བ། འཁོར་ལོ་བདེ་མཆོག་གི་སྔགས་ཕྲེང་ཕྱག་བྲིས་མ་ལས་འབྲུ་ལེན་བྱས་པ་ཤིན་ཏུ་དག་པ། སློབ་དཔོན་སྤྱོད་པའི་རྡོ་རྗེའི་ལུགས་ཀྱི་སློབ་མ་དབང་བསྐུར་གྱི་མཚམས་སྦྱོར་སློབ་དཔོན་ལས་དང་པོ་ལ་ཉེ་བར་མཁོ་བའི་ཕྱག་ལེན་གྱི་རིམ་པ་གསལ་བ། རྡོ་རྗེ་རྣལ་འབྱོར་མའི་རྒྱུན་གྱི་ཉམས་ལེན། རྗེ་བཙུན་རྡོ་རྗེ་རྣལ་འབྱོར་མའི་སྒྲུབ་ཐབས་རྒྱས་པ་མ་རིག་མུན་སེལ། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་དུ་སློབ་མ་རྗེས་སུ་འཛིན་པའི་ཆོ་ག་ཤིན་ཏུ་གསལ་བ། ནཱ་རོ་མཁའ་སྤྱོད་ཀྱི་སྒྲུབ་ཐབས་ཀྱི་བཤད་པ་ཟིན་བྲིས། གྲིབ་མ་ཆུང་ངུ་ཁྲུས་ཀྱིས་སེལ་བའི་ཆོ་ག
ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་བསྒོམ་ཚུལ་བླ་མའི་རྣལ་འབྱོར་ལ་སྦྱར་བ། བདུད་རྩི་རིལ་བུ་བསྒྲུབ་ཚུལ་བ་ས་དང་པོ་ལ་མཁོ་བ་བདུད་རྩི་འབྱུང་བ། མན་ངག་ལུགས་ཀྱི་དབང་གི་མཚམས་སྦྱོར། ཀྱཻ་རྡོ་རྗེ་རྒྱུ་དུས་ཀྱི་དབང་གི་རྟོགས་བསྐྱེད། ལམ་དུས་ཀྱི་དབང་བསྐུར་ཚུལ་ཀུན་མཁྱེན་ཆེན་པོས་མཛད་པ་ལ་མཆན་གནང་བ། ལམ་དུས་ཉམས་སུ་ལེན་པའི་རིམ་པ། རྗེ་བཙུན་རྡོ་རྗེ་བདག་མེད་མའི་བྱིན་རླབས་བྱ་ཚུལ། སྒྲུབ་པ་ལུང་སྦྱིན་གྱི་གསལ་བྱེད་སྙིང་གི་ཟེའུ་འབྲུ། གཤེད་དམར་དཔའ་གཅིག་གི་སྒྲུབ་ཐབས་གཏོར་བསྔོ་དང་བཅས་པ། དཔལ་གསང་བ་འདུས་པ་མི་བསྐྱོད་རྡོ་རྗེའི་སྒྲུབ་ཐབས་གཞན་ཕན་དོན་ཡོད།
དཔལ་གསང་བ་འདུས་པ་མི་བསྐྱོད་རྡོ་རྗེའི་སྒྲུབ་མཆོད་ཀྱི་ཕྱག་ལེན་གཞན་ཕན་རྒྱས་བྱེད། དཔལ་གསང་བ་འདུས་པ་འཕགས་ལུགས་ཀྱི་དཀྱིལ་འཁོར་དུ་སློབ་མ་དབང་བསྐུར་བའི་མཚམས་སྦྱོར་གཞན་ཕན་ལྷུན་གྲུབ། གདན་ས་ཆེན་པོ་དཔལ་ལྡན་ས་སྐྱའི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་བཅའ་ཡིག་བསླབ་པ་ཀུན་བཏུས། མཁན་ཆེན་དཔལ་ལྡན་བཟང་པོ་མདོ་ཁམས་ལ་འབུལ་བསྐུལ་ལ་གནང་སྐབས་ཀྱི་སྤྱི་འགྲོ། ཡང་བླ་མ་ཀུན་དགའ་དཔལ་བཟང་མདོ་ཁམས་ལ་འབུལ་བསྐུལ་ལ་གནང་བའི་སྤྱི་འགྲོ། དེབ་ཆེན་རིན་ཆེན་གཏེར་མཛོད། དུས་མདོས་ཆེན་མོའི་དེབ་བྲིས་རྣམས་བཞུགས། བཀའ་བུམ་པོ་ཏི་གཉིས་པ་ལ། འཇམ་དཔལ་ཨ་ར་པ་ཙ་ནའི་སྒྲུབ་པ་བྱེད་ཚུལ། མོལ་གཏམ་ཡིད་བཞིན་གྱི་ནོར་བུ།
སྔགས་འཆང་ངག་གི་དབང་པོ་དེ་ཉིད་ཀྱིས་སྲས་མཆོག་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལས་རིམ་པར་འཕེལ་ཏེ་དཔལ་ས་སྐྱའི་གདུང་བརྒྱུད་དྲི་མ་མེད་པ་རྒྱུན་མ་ཆད་པ་འབྱུང་བའི་རྟེན་འབྲེལ་དུ། དུས་མཆོད་པ་དགེར་གྱི་གདུང་རབས་བསྒྲིག་པར་མཛད་པའི་ཡི་གེ་ཉུང་ངུ་། རབ་གནས་དོན་གསལ་གྱི་གསལ་བྱེད་དངོས་གྲུབ་འབྱུང་བ། དཔལ་ཡང་དག་མར་མེ་དགུ་པའི་སྒྲུབ་ཐབས་རིམ་པ་གསལ་བ། ཡང་དག་མེ་དགུའི་དཀྱིལ་འཁོར་གྱི་ཆོ་ག་བློ་དམན་དགའ་བ་སྐྱེད་བྱེད། ཡང་དག་མེ་དགུའི་རྡུལ་ཚོན་ལ་བརྟེན་པའི་དཀྱིལ་འཁོར་སྒྲུབ་མཆོད་བྱེད་ཚུལ་ངག་འདོན་གྱི་ཐོ། རྡོ་རྗེ་ཕུར་པའི་རྔ་བྱིན་དབབ་ཀྱི་བརྡ་སྤྲོད་མཐོང་བ་རང་གྲོལ། དཔལ་རྡོ་རྗེ་ཕུར་པའི་བསྙེན་སྒྲུབ་ཀྱི་གསལ་བྱེད་བདུད་རྩི་འོད་ཅན་ཞེས་བྱ་བ་ས་ལོས་མཛད་པ་ལ་སྔགས་འཆང་ཆེན་པོས་མཆན་གནང་བ། རྡོ་རྗེ་ཕུར་པའི་སྟོད་ལས་བྱང་ཆུབ་བསྒྲུབ་པའི་དཀྱིལ་འཁོར་གྱི་ཆོ་གས་རང་གཞན་སྨིན་བྱེད་ཀྱི་ཕྱག་ལེན་ཤིན་ཏུ་གསལ་བ་ཡིད་འོང་བློ་གྲོས་ཁ་འབྱེད། རྡོ་རྗེ་ཕུར་པའི་དབང་གི་མཚམས་སྦྱོར་བློ་གསལ་དགའ་བ་སྐྱེད་བྱེད།
དྲག་པོ་སྒྲོལ་བའི་རྗེས་གནང་གི་གསལ་བྱེད་རིན་ཆེན་ཕྲེང་བ། རྡོ་རྗེ་ཕུར་བུ་དངོས་གྲུབ་ཆར་འབེབས་ཀྱི་མཚམས་ཀྱི་བརྗེད་བྱང་སྣང་བ་འགྱུར་ཐུབ། སྟོང་ར་ཆོས་རྗེ་ཀུན་དགའ་ལེགས་གྲུབ་པའི་དྲིས་ལན། དམ་ཅན་བསྟན་མ་བཅུ་གཉིས་ཀྱི་སྐུ་མདོག་ཕྱག་མཚན་རྒྱན་ཆ་བཞོན་པ་རྣམས་བསྟན་པ། དཔལ་རྡོ་རྗེ་ནག་པོ་ཆེན་པོའི་སྐུ་བཞེངས་ཚུལ་ཡིད་བཞིན་ནོར་བུ་མཐོང་བ་རང་གྲོལ། སྒྲུབ་རྔའི་ནང་གཟུངས་འབྲི་ཚུལ། གུར་གྱི་མགོན་པོ་ཁྲོ་བཅུའི་སྲུང་འཁོར་རྡོ་རྗེ་བྲག་རྫོང་མ་བར་ཆད་ཀུན་སེལ། དཔལ་རྡོ་རྗེ་ནག་པོ་ཆེན་པོའི་བསྙེན་སྒྲུབ་གསལ་བྱེད་གདམས་པ་རིན་ཆེན་འབར་བ། མགོན་པོའི་ལུས་དཀྱིལ་རྫོགས་རིམ་བསྒོམ་ཚུལ་གྱི་ཁྲིད་ཁ་གསལ་གཞན་ཕན་རྒྱས་བྱེད། ས་ལོ་ཐམས་ཅད་མཁྱེན་པའི་ཕྱག་ལེན་གྱི་རིམ་པ་ཇི་ལྟ་བའི་གཏོར་ཆོག
དཔལ་ས་སྐྱའི་བཀའ་སྲུང་རྣམས་ཀྱི་གཏོར་ཆོག་རྒྱུན་གྱི་ཉམས་ལེན་ཤིན་ཏུ་གསལ་བའི་ཕྱག་ལེན་མ་འབྲིང་པོ། གཏོར་ཆོག་བསྡུས་པ་ཤིན་ཏུ་ཉམས་ལེན་བདེ་བ་བར་ཆད་ཀུན་བཅོམ་དངོས་གྲུབ་མཆོག་སྩོལ། རང་སྲུང་རྒྱས་པ་འབྲི་ཚུལ་ཤིན་ཏུ་གསལ་བ། དཔལ་ལྡན་ས་སྐྱའི་ཆོས་སྐྱོང་ཁྱད་པར་ཅན་རྣམས་ཀྱི་དུས་གཏོར་གྱི་ཕྱག་ལེན་རོལ་ཡིག གསོན་པོའི་སྐྲ་དང་སེན་མོ་ལ་ཚ་ཚ་བཏབ་པའི་ཡིག་ཆུང་། བདག་ཆེན་ཀུན་ལེགས་པ་ལ་གནང་བའི་བཀའ་ཤོག་རྣམས་བཞུགས། བཀའ་འབུམ་པོ་ཏི་གསུམ་པ་ལ། ཀ་མད་སུམ་ཅུ་ལ་གྲས་པའི་གསུང་མགུར། དངུལ་ཆུ་ཆོས་རྫོང་གི་རྒྱལ་སྲས་ཐོགས་མེད་པའི་སྐུ་འདྲ་ལ་སྙན་དར་ཕུལ་པའི་ཁ་ཡིག ཀ་མད་སུམ་ཅུ་ལ་གྲས་པའི་ས་ལོ་ལ་གསོལ་འདེབས།
བྱས་འགྱུར་གནས་བསྟོད། དབུས་ཕྱོགས་སུ་མཛད་པའི་ཉམས་མགུར་མཁྱེན་བརྩེ་མ། བྱས་འགྱུར་སྒྲུབ་ཆེན་དགེ་སློང་ཀུན་དགའ་ལ་གདམས་པའི་ཉམས་མགུར་ཆེ་ཆུང་གཉིས། ཡང་བྱས་འགྱུར་དུ་གནང་བའི་མགུར་མ་ཞིག བསོད་ནམས་ཆོས་ཀྱི་དཔལ་འཛོམ་ལ་གནང་བའི་ཉམས་མགུར། སྐྱིད་སྡུག་མེད་པའི་ཉམས་དབྱངས། ཡེ་ཤེས་མཁའ་འགྲོ་ལ་གདམས་པའི་ཞལ་གདམས། ཆོས་ཀྱི་རྒྱལ་པོ་ལ་གདམས་པའི་ཞལ་གདམས། གོང་དཀར་དབོན་པོ་མཁྱེན་རབ་ལ་གནང་བའི་བཀའ་ཤོག གདོང་དགའ་ཆོས་རྗེ་ལ་གནང་བའི་བཀའ་ཤོག
གུ་རུ་དྲག་པོའི་དབང་ཆོག་མཐོང་བ་རང་གྲོལ། གུ་རུ་དྲག་པོའི་ལས་མཐའ་གསལ་བྱེད་དགྲ་བགེགས་ཚར་གཅོད་ཀྱི་དཔེ། མགོན་པོ་ཚེ་དཔག་ཏུ་མེད་པ་ཛཱེ་ཏ་རི་ལྷ་དགུའི་དཀྱིལ་འཁོར་སྒྲུབ་ཅིང་མཆོད་པ་དང་འཇུག་ཅིང་དབང་བླངས་ཏེ་སློབ་མ་ལ་དབང་བསྐུར་བའི་མཚམས་སྦྱོར་དང་བཅས་པ། ཚེ་སྒྲུབ་ཟབ་མོ་ས་སྐྱ་པའི་གདམས་པ་ཐུན་མོང་མ་ཡིན་པ། མ་ཅིག་གྲུབ་པའི་རྒྱལ་མོ་ལུགས་ཀྱི་ཚེ་དཔག་མེད་ཀྱི་དབང་ཆོག རྗེ་བཙུན་མ་སྒྲོལ་མ་ཡིད་བཞིན་འཁོར་ལོའི་སྒྲུབ་ཐབས། རྗེ་བཙུན་མ་སྒྲོལ་མ་ཡིད་བཞིན་འཁོར་ལོའི་ཚེ་ཁྲིད་བཀླགས་ཆོག་མ། རྗེ་བཙུན་མ་འཕགས་མའི་རྗེས་གནང་བྱ་ཚུལ་ཤིན་ཏུ་ཟབ་པ། ཐུབ་པ་གནས་བརྟན་ཆེན་པོ་བཅུ་དྲུག་དང་བཅས་པའི་རྗེས་གནང་བྱ་ཚུལ། མགོན་པོ་ལྷ་བརྒྱད་ཀྱི་རྗེས་གནང་བྱ་ཚུལ་ཤིན་ཏུ་གསལ་བ།
ཙ་ཏུརྨུ་ཁའི་རྗེས་གནང་བྱ་ཚུལ་བཀླགས་ཆོག་མ། སྒྲུབ་ཐབས་རྗེས་གནང་བྱེད་དུས་ལུང་བྱེད་པའི་ཡི་གེ དམག་ཟོར་རྒྱལ་མོའི་རྗེས་གནང་བྱ་ཚུལ། དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་རྗེས་གནང་བྱ་ཚུལ་ས་ལོའི་གསུང་བཞིན་བཀོད་པ། པུ་ཏྲ་མིང་སྲིང་གསུམ་གྱི་རྗེས་གནང་བྱ་ཚུལ། པུ་ཏྲའི་རྗེས་གནང་ཟུར་བཀའ་བྱེད་ཚུལ། བྲན་བདུད་གཤིན་རྗེ་ནག་པོ་ཡབ་ཡུམ་གྱི་རྗེས་གནང་བཀའ་གཏད་བྱ་ཚུལ། དཀར་བདུད་ལྕམ་དྲལ་གྱི་རྗེས་གནང་བྱ་ཚུལ་ཤིན་ཏུ་གསལ་བ། མགོན་པོ་ལྷོ་ནུབ་པའི་རྗེས་གནང་བྱ་ཚུལ། ཛམ་དམར་ཡིད་བཞིན་འཁོར་ལོའི་རྗེས་གནང་བྱེད་ཚུལ་བཀླགས་ཆོག་མ།
གྲུབ་ཆེན་བརྒྱད་ཅུ་རྩ་བཞིའི་རྗེས་གནང་བྱ་ཚུལ། གྲུབ་ཐོབ་བརྒྱད་ཅུ་རྩ་བཞིའི་རྣམ་ཐར། གུར་གྱི་མགོན་པོའི་ལས་མཁན་རུ་འདྲེན་དང་བཅས་པའི་འཆམ་དཔེ། དཔལ་ས་སྐྱའི་ཆོས་སྐྱོང་གུར་གྱི་མགོན་པོའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲི་ཞེས་བྱ་བ་ས་ལོས་མཛད་པ་ལ་སྔགས་འཆང་ཆེན་པོས་མཆན་བུ་གནང་བ། གཏོར་མ་བརྒྱ་རྩའི་ངག་འདོན། བུམ་གཏེར་གྱི་ལག་ལེན། ཆུ་གཏོར་གཏོང་བའི་རིམ་པ་བློ་གསར་དགའ་བ་སྐྱེད་བྱེད། ཀླུ་གཏོར་གཏོང་ཚུལ་གསལ་བྱེད་སྒྲོན་མེ། དཀར་བདུད་ཀྱི་བསྐང་གསོ། དམག་ཟོར་རྒྱལ་མོའི་བསྐང་གསོའི་ཡི་གེ་རྣམས་བཞུགས་སོ།
སྔགས་འཆང་གསུང་རབ་གླེགས་བམ་རྣམ་གསུམ་འདི། ། ཤཱཀྱའི་དགེ་བསྙེན་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། ། དད་དང་བརྩོན་པ་ཆེན་པོས་ལྷན་ཅིག་བསྡེབས། ། བསོད་ནམས་འདི་ཡིས་བདག་ཅག་དཔོན་སློབ་ཀྱི། ། ཚེ་འདིའི་བསམ་དོན་མཐར་ཕྱིན་བསྟན་པ་རྒྱས། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། སྤྲུལ་པས་ས་སྐྱའི་བསྟན་པ་རྒྱས་བྱེད་ཤོག། །། སརྦ་མངྒ་ལཾ།། ༈ །།གྲུབ་པའི་འཁོར་ལོས་བསྒྱུར་བ་འཇམ་པའི་དབྱངས་བསོད་ནམས་དབང་པོའི་གསུང་འབུམ་དཀར་ཆག་ནོར་བུའི་ཕྲེང་བ་བཞུགས། །
ན་མོ་གུ་རུ་པུ་ཎྱ་ཨིནྡྲ་ཡེ། མཐུ་སྟོབས་དབང་ཕྱུག་པདྨ་འབྱུང་གནས་དང་། ། གང་ཐུགས་ཡེ་ཤེས་ངོ་བོར་རོ་གཅིག་པའི། ། གྲུབ་མཆོག་དེད་དཔོན་འཇམ་དཔལ་དབང་པོའི་ཞབས། ། གུས་པས་འདུད་དོ་བརྩེ་བས་གཟུང་དུ་གསོལ། ། ཞེས་མཆོད་པར་བརྗོད་ནས། འདིར་སྙིགས་དུས་ཀྱི་གྲུབ་པའི་དབང་ཕྱུག་མཐུ་སྟོབས་ཀྱི་མངའ་བདག་ཆེན་པོ་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་པའི་གསུང་རབ་རྣམས། དེའི་སློབ་བུའི་ཐ་ཆུང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཕྱོགས་གཅིག་ཏུ་བསྒྲིགས་པ་ལ་གསུང་འབུམ་པོ་ཏི་གཉིས་བྱུང་བའི་གླེགས་བམ་དང་པོའི་ནང་དུ་བཞུགས་པའི་རིམ་པ་ལ། ལམ་འབྲས་བརྒྱུད་པའི་གསོལ་འདེབས་དངོས་གྲུབ་བསམ་འཕེལ། ཡང་ལམ་འབྲས་བརྒྱུད་པའི་གསོལ་འདེབས་བསྡུས་པ་བྱིན་རླབས་མྱུར་འཇུག
དཔལ་འཁོར་ལོ་སྡོམ་པའི་བླ་མ་བརྒྱུད་པ་ལ་གསོལ་བ་འདེབས་པ་དད་པའི་ཕོ་ཉ། འཁོར་ལོ་སྡོམ་པའི་བླ་མ་བརྒྱུད་པའི་གསོལ་འདེབས་བསྡུས་པ། གུར་དྲག་བླ་མ་བརྒྱུད་པའི་གསོལ་འདེབས། བརྒྱུད་འདེབས་བསྡུས་པ་འདོད་དོན་མྱུར་འགྲུབ། ཞལ་བཞི་པའི་བླ་མ་བརྒྱུད་པའི་གསོལ་འདེབས་བར་ཆད་ཀུན་སེལ། མཐུ་སྟོབས་ཀྱི་དབང་ཕྱུག་སྔགས་འཆང་ཆེན་པོ་ལ་བསྟོད་པ་བྱིན་རླབས་དངོས་གྲུབ་ཀྱི་ཆར་འབེབས། རང་རིག་བླ་མའི་གསོལ་འདེབས་མཐོང་བ་རང་གྲོལ། བླ་མའི་བསྟོད་པ་ཕུན་ཚོགས་དགེ་ལེགས་ཀུན་གྱི་འབྱུང་གནས། འདྲེན་མཆོག་དམ་པ་གཞོན་ནུ་བློ་གྲོས་ཀྱི་སྐུ་བསྟོད་བྱིན་རླབས་མྱུར་འཇུག གདམས་པ་ཟབ་མོ་ཁྱད་པར་ཅན།
བླ་མ་མཆོད་པའི་ཆོ་ག་བསྡུས་པ་འཕྲིན་ལས་བསམ་འཕེལ། མོན་བུ་པུ་ཏྲའི་དྲག་བསྐུལ་དམ་ཉམས་ཚར་གཅོད་དཔའ་བོའི་འབྲུག་སྒྲ། སྲུང་མ་སྤྱིའི་དམོད་བཅོལ་གྱི་བསྐུལ་དམ་ཉམས་ཚར་གཅོད་རྡོ་རྗེའི་མེ་དབལ། རྟེན་རྡོ་རང་འབྱོན་ལུང་བསྟན། རོལ་མོའི་བསྟན་བཅོས་མྱོང་གྲུབ་ཀྱི་ལག་ལེན་འཁྲུལ་མེད་གཅིག་ཤེས་ཀུན་གྲོལ། ཇ་མཆོད་ཕུན་ཚོགས་དགེ་ལེགས་མ། སྐྱབས་འགྲོའི་རྣམ་བཤད་བློ་གསལ་དང་བ་སྐྱེད་བྱེད། རྡོ་རྗེ་ཕུར་པའི་སྒྲུབ་ཐབས་བསྡུས་པ་ཤིན་ཏུ་བདེ་བ། བཤེས་གཉེན་རྣམས་ཀྱི་དྲི་བའི་ལན་བསྟན་པ་རྒྱས་བྱེད། དམ་ཚིག་རྡོ་རྗེའི་སྒྲུབ་ཐབས་དམ་ཚིག་གོང་འཕེལ།
ཚེ་སྒྲུབ་འཆི་མེད་ལྷུན་གྲུབ། རིག་འཛིན་ཚེའི་སྒྲུབ་པ་ཡིད་བཞིན་ནོར་བུ། ཚེ་སྒྲུབ་འཆི་མེད་རྡོ་རྗེ། རྡོ་རྗེ་སེམས་དཔའི་སྒྲུབ་ཐབས་སྡིག་སྒྲིབ་ཀུན་འཇོམས། སྒྲོལ་དཀར་ཡིད་བཞིན་འཁོར་ལོའི་སྒྲུབ་ཐབས་ཤིན་ཏུ་བདེ་བ། གཉན་སྒྲོལ་ཡན་ལག་དྲུག་པའི་སྒྲུབ་ཐབས་རྗེས་གནང་གི་ཆོ་ག་དང་བཅས་པ་འཕྲིན་ལས་ལྷུན་གྲུབ། ཁྲོ་བོའི་རྒྱལ་པོ་རྨེ་བ་བརྩེགས་པའི་སྒྲུབ་ཐབས་བར་ཆད་ཀུན་སེལ། འཕགས་པ་སེང་གེ་སྒྲའི་སྒྲུབ་ཐབས་ནད་ཀུན་སེལ་བྱེད། གསུང་ངག་རིན་པོ་ཆེའི་དམིགས་རིམ་ཉམས་སུ་ལེན་ཚུལ་ཤིན་ཏུ་བདེ་བ། ལམ་འབྲས་བུ་དང་བཅས་པའི་ཁྲིད་ཀྱི་ཡང་སྙིང་བསྡུས་པ་ཚིག་ཉུང་དོན་རྒྱས།
ལམ་བསྡུས་ཀྱི་དབང་རྒྱས་པར་བསྐུར་བའི་ཆོ་ག་གྲོལ་ལམ་མཐར་ཕྱིན། དཔལ་ཀྱཻ་རྡོ་རྗེ་མན་ངག་ལུགས་ཀྱི་མངོན་པར་རྟོགས་པ་ཡན་ལག་དྲུག་གི་རྣལ་འབྱོར་ཉམས་སུ་ལེན་ཚུལ་གྱི་བསྒོམ་དོན་རྣམས་ཕྱོགས་གཅིག་ཏུ་དྲིལ་བ་ཉམས་རྟོགས་གོང་འཕེལ། རྗེ་བཙུན་རྡོ་རྗེ་བདག་མེད་མའི་སྒྲུབ་དཀྱིལ་གྱི་ཐོ་ཡིག་ཡིད་བཞིན་ནོར་བུ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་ཡིག་ཤིན་ཏུ་གོ་བདེ་བ་གསུང་རྒྱུན་གྱི་རིམ་པ་གསལ་བ་དངོས་གྲུབ་རྒྱ་མཚོ་་་་་་འདི་འཕྲོ་ཅན་ཡིན། རྣམས་བཞུགས། དེ་རྣམས་ཀྱིས་གླེགས་བམ་དང་པོའི་དཀར་ཆག་བསྟན་ཟིན་ནས། གསུང་འབུམ་པོ་ཏི་གཉིས་པར་བཞུགས་པའི་ཆོས་ཀྱི་རྣམ་གྲངས་ལ། ནང་གི་བླ་མའི་རྣལ་འབྱོར་གྱི་བྱིན་རླབས་བྱ་ཚུལ་གསང་བ་ཡིད་བཞིན་ནོར་བུ། མཧཱ་ཀཱ་ལ་འཁོར་བཅས་ཀྱི་བསྟོད་པ་ཁམས་གསུམ་ཟིལ་གནོན། བསྟན་སྲུང་འཁོར་བཅས་ཀྱི་བསྟོད་པ་བར་ཆད་ཀུན་སེལ།
དབེན་གནས་བྱས་འགྱུར་རྡོ་རྗེའི་བྲག་རྫོང་གི་གནས་བཤད་དངོས་གྲུབ་རྒྱ་མཚོ། བྱ་བཏང་ཀུ་ས་ལའི་བརྟུལ་ཞུགས་ལ་གནས་པ་རི་ཁྲོད་དབང་པོའི་ཉམས་མགུར་བདེ་ཆེན་ཕུན་ཚོགས། དབེན་གནས་ངོ་མཚར་ཅན་ཕུར་རི་རྡོ་རྗེའི་བྲག་རྫོང་གི་གནས་བཤད་ངོ་མཚར་རྒྱ་མཚོ་དགོས་འདོད་ཀུན་འབྱུང་། ཉམས་དགའ་བློ་བདེའི་མགུར། ངེད་རང་ལ་གནང་བའི་ཞལ་གདམས་དགོས་འདོད་ཀུན་འབྱུང་། བླ་མ་རྒྱང་འབོད་ཀྱི་ཚིགས་བཅད་དགོས་འདོད་ཀུན་འབྱུང་། བྱ་བཏང་རི་ཁྲོད་པ་པུ་ཎྱ་ཨིནྡྲས་རང་ལ་རང་གིས་གྲོས་འདེབས་ཀྱི་ཚིགས་སུ་བཅད་པ་སྙིང་གཏམ་ཡིད་བཞིན་ནོར་བུ། མཆོག་དམན་གྱི་གང་ཟག་ཀུན་ལ་ཞུ་བའི་འཕྲིན་ཡིག་དོན་གཉིས་ལྷུན་གྲུབ། སྨོན་ལམ་གྱི་ཚིགས་བཅད་ཅི་བསམ་ཆོས་བཞིན་འགྲུབ་པ་དང་། བཀྲ་ཤིས་ཀྱི་ཚིགས་བཅད་བཀྲ་ཤིས་དོན་འགྲུབ་གཉིས།
རིག་འཛིན་གྲུབ་པའི་དབང་ཕྱུག་ཆེན་པོ་པདྨ་འབྱུང་གནས་ཀྱི་རྣམ་པར་ཐར་པ་ངོ་མཚར་ཕུན་སུམ་ཚོགས་པའི་རྒྱ་མཚོ། རང་རིག་དབང་བསྐུར་གྱི་བསྒོམ་ཚུལ་གཅིག་ཤེས་ཀུན་གྲོལ། སློབ་དཔོན་རིན་པོ་ཆེ་པདྨ་འབྱུང་གནས་དང་རྗེ་འབངས་ཉེར་ལྔ་ལ་གསོལ་བ་འདེབས་པའི་ཚིགས་སུ་བཅད་པ་དངོས་གྲུབ་ཀུན་སྩོལ། གྲུབ་ཆེན་ཤྲཱི་སིངྷ་དང་མཇལ་ཚུལ་ཕྱག་བྲིས་མ་ལས་ཞལ་བཤུས་པ། སློབ་དཔོན་རིན་པོ་ཆེ་པདྨ་འབྱུང་གནས་ཀྱི་བླ་མའི་རྣལ་འབྱོར་ཉམས་སུ་བླང་ཚུལ་གྲུབ་གཉིས་བསམ་འཕེལ། རྡོ་རྗེ་ཕུར་པའི་ལས་ཐིག་གདབ་ཚུལ་མ་རིག་མུན་སེལ་རྣམས་བཞུགས་སོ། ། དེ་ལྟར་གྲུབ་མཆོག་དབང་པོའི་མཚན་ཅན་གྱི། ། གསུང་འབུམ་བསྡེབས་དང་དཀར་ཆག་འདིར་བྲིས་པས། ། དགེ་བས་བདག་ཅག་དཔོན་སློབ་འཁོར་བཅས་ཀྱི། ། དུས་གསུམ་སྡིག་པ་མ་ལུས་བྱང་གྱུར་ཅིག །
དེ་ལ་བརྟེན་ནས་འདི་དང་ཕྱི་མའི་དོན། ། ཀུན་ཀྱང་འབད་མེད་སྔར་བཞིན་ལྷུན་གྲུབ་ནས། ། རྣམ་པ་ཀུན་ཏུ་རྗེ་བཙུན་པ་སྐྱ་པའི། ། བསྟན་པའི་གསལ་བྱེད་མཆོག་ཏུ་བདག་གྱུར་ཅིག ། ཅེས་འཇམ་པའི་དབྱངས་དབང་པོའི་མཚན་ཅན་གྱི་གསུང་འབུམ་དཀར་ཆག་ནོར་བུའི་ཕྲེང་བ་ཞེས་བྱ་བ་འདི་ཡང་། རྗེ་དེ་ཉིད་ཀྱི་བཀའ་འབངས་སུ་གཏོགས་པའི་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བཞི་ཐོག་བླ་བྲང་གི་ཡངས་རྩེ་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་མཆོག་ཏུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ།། །། སརྦ་མངྒ་ལཾ།། ༈ །།སྔགས་འཆང་གྲགས་པ་བློ་གྲོས་ཀྱི་གསུང་འབུམ་དཀར་ཆག་པདྨོའི་ཕྲེང་བ་བཞུགས། ། ཨོཾ་སྭསྟི་སིདྡྷཾ། ཐམས་ཅད་མཁྱེན་པ་བསོད་ནམས་རྒྱལ་མཚན་གྱི། །
རྣམ་པར་སྤྲུལ་པ་སྔགས་འཆང་གྲགས་པའི་མཚན། ། གང་གི་གསུང་རབ་ཡིད་འོང་པདྨའི་ཚོགས། ། ལྷན་ཅིག་བཞུགས་པའི་རྣམ་གྲངས་འདི་ལྟར་རོ། ། དེ་ལ་འདིར་བཀའ་དྲིན་གཞལ་དུ་མེད་པའི་སྔགས་འཆང་བླ་མ་སྦས་པའི་སངས་རྒྱས་གྲགས་པ་བློ་གྲོས་རྒྱལ་མཚན་དཔལ་བཟང་པོ་དེ་ཉིད་ཀྱི་གསུང་རབ་དྲི་མ་མེད་པ་རྣམས་མགོན་པོ་དེའི་སློབ་བུའི་ཐ་ཤལ་ཟ་ཉལ་འཆག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཕྱོགས་གཅིག་ཏུ་བསྒྲིགས་པའི་མཚན་གྱི་རྣམ་གྲངས་ལ་ཐོག་མར་སྔགས་འཆང་ཆེན་པོ་ལ་མཚན་བསྟོད་ཀྱི་སྒོ་ནས་གསོལ་བ་འདེབས་པ་ཚིགས་སུ་བཅད་པ། བར་དོའི་གདམས་པ་ཟབ་མོ། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་རྣམ་ཐར་འཇའ་ས་དྲུག་པ་ཚིགས་བཅད་དུ་མཛད་པའི་གསུང་རྩོམ་འཕྲོ་ཅན། ཆོས་དུང་དཀར་པོ་རྒྱང་གྲགས་ཀྱི་ལོ་རྒྱུས་སྔགས་འཆང་ཆེན་པོའི་གསུང་རྒྱུན་བཞིན་བཀོད་པ། བསེ་འབག་ནག་པོ་འཕུར་ཤེས་ཀྱི་ལོ་རྒྱུས་སྙན་བརྒྱུད་མ། གུར་གྱི་མགོན་པོའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་གི་སྐབས་སུ་མེད་ཐབས་མེད་པའི་མན་ངག་དམ་པ། གསུང་མགུར་བླ་མ་རྒྱང་འབོད།
དཔལ་འཁོར་ལོ་བདེ་མཆོག་ནག་པོ་པའི་སྦྱིན་སྲེག་གི་ངག་དོན་དང་ཕྱག་ལེན་གསལ་བར་བཀོད་པ་ལས་དང་པོ་པ་ལ་ཉེ་བར་མཁོ་བ་དངོས་གྲུབ་མྱུར་སྩོལ། རྡོ་རྗེ་ཕུར་པ་དང་ཀྱེ་རྡོར་གྱི་སྦྱིན་སྲེག་གི་ཕྱག་ལེན་ཞལ་ཤེས་མཁས་པའི་ཡིད་འཕྲོག གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་ཡིག་དང་པོའི་བློ་ཅན་གྱིས་རྟོགས་པར་སླ་བ་གསུང་རྒྱུན་གྱི་རིམ་པ་གསལ་བ། དུག་སྲུང་ཟབ་མོ། རྗེ་རྒྱལ་བ་མུས་པ་ཆེན་པོ་དང་ངེད་རང་ལ་ལུང་བསྟན་གྱི་ཚུལ་དུ་གནང་བའི་བཀའ་ཤོག་ཚན་པ་གསུམ། ངེད་རང་སྐུ་མཆེད་ལ་གནང་བའི་གསང་གཏོར་བྱེད་ཚུལ་གྱི་ཡི་གེ དཔལ་རྡོ་རྗེ་གཞོན་ནུའི་སྒྲུབ་ཐབས་འབྲིང་པོ་གཞན་ཕན་བདུད་རྩིའི་ཆུ་རྒྱུན་རྣམས་བཞུགས། དེ་ལྟར་ཡབ་རྗེ་ཆོས་ཀྱི་རྒྱལ་པོ་ཡི། ། གསུང་རབ་དྲི་མེད་ལྷན་ཅིག་བསྡེབས་པའི་མཐུས། ། བདག་ཅག་དཔོན་སློབ་འདི་ཕྱི་ཐམས་ཅད་དུ། །
འབྲལ་བ་མེད་ཅིང་བསམ་དོན་ཀུན་འགྲུབ་ཤོག། །། སརྦ་མངྒ་ལཾ།། ༈ །།དྲིན་ཅན་རྩ་བའི་བླ་མ་འཇམ་པའི་དབྱངས་སྐུ་མཆེད་དང་རྗེ་བཙུན་མུས་པ་ཆེན་པོ། རྒྱལ་ཡུམ་ལྷ་སྲས་བསོད་ནམས་རྒྱལ་མོ་རྣམས་ཀྱི་དགོངས་པ་རྫོགས་ཐབས་དངུལ་གདུང་རིན་པོ་ཆེ་གསུམ་སོགས་རྟེན་བཞེངས་གསར་དུ་བགྱིས་པ་རྣམས་ལ་གཟུངས་རྫོངས་བཞུགས་ཚུལ་གྱི་དཀར་ཆག་དད་པ་སྐྱེད་བྱེད་ཅེས་བྱ་བ་བཞུགས་སོ། ། སརྦ་མངྒ་ལཾ། ། ཨོཾ་སྭསྟི་སིདྡྷྃ། གངས་ཅན་ལྗོངས་འདིར་རྡོ་རྗེ་ཐེག་པའི་རིགས་སྔགས་འཆང་བ་ཡོངས་ཀྱི་གཙོ། ། ངག་གི་དབང་པོ་ཀུན་དགའི་ཉིན་བྱེད་ཐུབ་བསྟན་རིན་ཆེན་གསལ་བ་ཅན། ། བཀྲ་ཤིས་ཕན་བདེ་གྲགས་པའི་རྒྱལ་མཚན་ཀུན་ཏུ་འཛིན་པའི་འོད་འབར་བ། ། ཆོས་དང་སྲིད་ཀྱི་དཔལ་ཡོན་བཟང་པོ་བསྟན་པའི་ཉི་མ་ཆེ་དེ་རྒྱལ། །
མཐུ་སྟོབས་འགྲན་བྲལ་པདྨ་འབྱུང་གནས་ཉིད། ། གཞན་ངོར་དགེ་སློང་རྡོ་རྗེ་འཛིན་པའི་ཟོལ། ། བདག་གི་བླ་མ་གྲུབ་མཆོག་དབང་པོའི་ཞབས། ། ལན་གཅིག་མིན་པར་རྟག་ཏུ་ཕྱག་གི་གནས། ། ཕན་བདེའི་འབྱུང་གནས་བསྟན་པའི་ཉིན་བྱེད་གང་། ། དུས་སྐབས་ནུབ་རིའི་སྤོ་ལ་ཉེ་བ་ན། ། ཞི་དུལ་བྱམས་པའི་འཕྲིན་ལས་སྣ་ཚོགས་ཀྱིས། ། དཔལ་ལྡན་ས་སྐྱའི་འཛིན་མར་ཡུན་རིང་དུ། ། འཛིན་མཛད་སྔགས་འཆང་རྒྱལ་བའི་རྒྱལ་ཚབ་མཆོག ། ཡང་སྲིད་དུ་མར་སྐྱེས་ཆེན་བགྲང་ཡས་སུ། །
སྤྲུལ་ནས་བསྟན་དང་འགྲོ་བའི་དོན་མཛད་པའི། ། དུས་གསུམ་རྒྱལ་བའི་ཡབ་གཅིག་ཕྱག་གི་གནས། ། སངས་རྒྱས་བསྟན་འཛིན་ཉིད་དུ་ཞལ་འཆེ་བའི། ། མཁས་བཙུན་བཟང་གསུམ་ལྡན་པ་མང་བྱོན་ཡང་། ། ཀུན་གྱིས་འགྲན་བྲལ་དུས་གསུམ་སྒྲིབ་མེད་དུ། ། གསལ་ལེར་གཟིགས་པའི་རྗེ་བཙུན་མུས་པ་རྒྱལ། ། ཞེས་མཆོད་པར་བརྗོད་ནས། ཁམས་གསུམ་འགྲོ་བའི་མགོན་པོ། དུས་གསུམ་སངས་རྒྱས་ཐམས་ཅད་གཅིག་ཏུ་བསྡུས་པའི་ངོ་བོ། སྲིད་པ་གསུམ་གྱི་འདྲེན་པར་གྱུར་པ།
མཐོང་ཐོས་དྲན་རེག་ཙམ་གྱིས་བླ་ན་མེད་པའི་ཡེ་ཤེས་ཀྱི་མཆོག་སྩོལ་བར་ངེས་པའི་བདག་ཉིད། དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པའི་བཀའ་དྲིན་ཅན་གྱི་རྩ་བའི་བླ་མ་དམ་པ་འཇམ་མགོན་གྲུབ་པའི་འཁོར་ལོ་བསྒྱུར་བ་འཇམ་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་དང་། དེའི་གཅུང་སྔགས་འཆང་ཆོས་ཀྱི་རྒྱལ་པོའི་ཐུགས་སྲས་རྒྱལ་ཚབ་དམ་པར་གྱུར་པ། སྐྱེས་མཆོག་སྦས་པའི་སངས་རྒྱས། སྙིགས་དུས་ཀྱི་སྐྱེ་བོ་དམུ་རྒོད་གདུག་པ་ཅན་རྣམས་འདུལ་བ་ལ་བསམ་བཞིན་དུ་བྱོན་པའི་ཅི་མཛད་བསྟན་འགྲོའི་དོན་དུ་གྱུར་པའི་དུས་མཐར་བསྟན་འཛིན་ཀུན་གྱི་གཙུག་རྒྱན་དམ་པར་གྱུར་ཅིང་། བདག་ལ་བཀའ་དྲིན་མཆོག་ཏུ་ཆེ་བའི་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་པ་སྟེ། འཇམ་པའི་དབྱངས་སྐུ་མཆེད་ཞལ་རྣམ་པ་གཉིས་དང་། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བའི་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་སྤྲོ་བསྡུའི་བྱེད་པོར་གྱུར་པ། སྐལ་ལྡན་དག་པའི་གདུལ་བྱ་རྣམས་ཀྱི་སྣང་ངོར་མཁས་བཙུན་བཟང་གསུམ་གྱི་ཡོན་ཏན་མ་ལུས་ཤིང་ལུས་པ་མེད་པར་རྫོགས་པའི་བདག་ཉིད་ཆེན་པོ། ཁྱད་པར་ཁོ་བོ་ཅག་ལ་བུ་གཅིག་པ་ལྟར་དགོངས་པའི་བཀའ་དྲིན་ཆེ་བ་ལས་ཀྱང་ཆེས་ཆེ་བའི་སྐྱབས་གནས་ཀུན་འདུས་ཀྱི་རྩ་བའི་བླ་མ་གཅིག་ཆོག་རྒྱལ་པོ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་རྣམས་ཀྱི་དགོངས་པ་ཆོས་དབྱིངས་སུ་རྫོགས་པའི་ཕྱིར་དང་།
གཞན་ཡང་རང་ལ་བཀའ་དྲིན་ཆེ་བའི་རྒྱལ་ཡུམ་དམ་པ་ལྷ་སྲས་བསོད་ནམས་རྒྱལ་མོ་དང་། རང་གི་གཅེན་འཇམ་དབྱངས་ཀུན་དགའ་དབང་རྒྱལ་སོགས་ཀྱི་དགོངས་པ་རྫོགས་སླད་དུ། བློ་ངན་ཞེས་པ་ལྕགས་མོ་བྱའི་ལོ་ཧོར་ཟླ་དྲུག་པའི་གཟའ་ཚེས་བཟང་པོ་ནས་རྟེན་བཞེངས་རྣམས་ཀྱི་དབུ་བཙུགས། རྔ་ཆེན་ཞེས་པ་ཆུ་ཕོ་ཁྱིའི་ལོའི་ནག་པ་ཟླ་བའི་ཁོངས་སུ་གེགས་མེད་དུ་ལེགས་པར་གྲུབ་ནས། ས་ག་ཟླ་བའི་དཀར་པོ་ཕྱོགས་ཀྱི་གཟའ་སྐར་འགྲུབ་སྦྱོར་འཛོམས་པའི་ཉིན་རབ་གནས་བགྱིས་པའི་དངུལ་གདུང་རིན་པོ་ཆེ་ངོ་མཚར་ཅན་ཆེ་ཆུང་གསུམ་དང་། སྐུ་འདྲ་རིན་པོ་ཆེ་སྐུ་ཚབ་རྣམས་བཞེངས་པའི་བཟོ་བོ་ནི། འཕགས་པ་ཤིང་ཀུན་གྱི་གཙུག་ལག་ཁང་དང་ཉེ་བའི་གནས་སུ་སྐྱེས་པའི། རྩ་བའི་བླ་མ་རྣམས་གསུམ་གྱི་ཐུགས་རྗེ་ལས་བྱུང་བའི་བལ་པོའི་ལྷ་བཟོ་བ། རཏྣ་ཤིང་། ཛྙཱ་ན་ཤིང་།
དྷ་ལམ་ཤིང་། ཀྱི་ན་ཤིང་། མ་བྲན། གྷ་ཤིང་སྤུན་གསུམ། བྱང་ནས་སྤྲུལ་སྐུ་རེ་ས་རྣམས་ཀྱིས་གུས་སྤྲོའི་སྒོ་ནས་ལེགས་པར་བསྒྲུབས་ཤིང་། ཞལ་གསེར་སྤྱན་འབྱེད་བཞུགས་ཁྲི་མཆོད་ཅོག་སོགས་ཀྱི་མཚོན་རྣམས་རང་ཞབས་སུ་སྐྱེས་པའི་ལྷ་བཟོ་མཁས་པ་ངག་དབང་ཆོས་བཟང་། ཡི་གེ་དང་གཟུངས་རྒྱག་སྒྲིལ་བྱེད་མི་ས་སྐྱ་གཞིར་སྡོད་ཀྱི་ཡི་གེ་པ་ཀུན་དགའ་དོན་འགྲུབ། དངུལ་གདུང་རིན་པོ་ཆེ་རྣམས་ཀྱི་ཤིང་སྒྲིགས་བཞུགས་ཁྲི་མཆོད་སྟེགས་སོགས་ཀྱི་ཤིང་བཟོ་བ་ཆོས་བཟང་གྲོགས་མཆེད། གོས་དར་གྱི་ཚེམ་བུ་མགོན་པོ་དོན་འགྲུབ་གྲོགས་དང་བཅས་པས་དད་གུས་ཀྱི་སྒོ་ནས་ལེགས་པར་བགྱིས་པའི་རྟེན་རྣམས་ཀྱི་སྐུ་རྒྱུ་སོང་ཚུལ་ལ་ཟངས་ཁལ་བརྒྱ་དང་བདུན་ཅུ་དོན་གཅིག དངུལ་གདུང་རྣམས་ཀྱི་བུམ་ལྡིར་སོགས་ལ་དངུལ་ཁལ་བདུན།
དངུལ་ཆུ་ཞོ་བདུན་ཅུ་དོན་གཅིག གསེར་ཞོ་སུམ་བརྒྱ་དང་ལྔ་བཅུ་ང་གཅིག གདུང་རྟེན་རྣམས་ཀྱི་བུམ་ལྡིར་སོགས་ཀྱི་ཕྲ་རྒྱན་ལ་གཡུའི་རྡོ་རྗེ་རྒྱ་གྲམ་གཉིས། གཡུའི་ནོར་བུ་འབར་བ་གཅིག་དང་པདྨ་གཅིག གཡུའི་པད་སྐོར་ཆེ་ཆུང་འདྲེས་པ་དགུ་བཅུ་གོ་གཅིག མུ་ཏིག་ཤིན་ཏུ་དངོས་གཙང་བ་ཁྱད་པར་ཅན་སྟོང་ཕྲག་གཅིག་དང་། བརྒྱ་ཕྲག་དགུ་དང་བཅུ་དྲུག གཡུའི་རྡོ་རྗེ་གཉིས་དང་། རྡོ་རྗེ་ཕྱེད་པ་གཉིས། རྡོར་འདྲ་བཞི།
གཞན་མ་གཡུ་ཆེ་ཆུང་འདྲེས་པ་བརྒྱ་དང་དྲུག་ཅུ་རེ་བཞི་རྣམས་སོང་། དེ་ལྟ་བུའི་རྟེན་གསར་བཞེངས་འདི་རྣམས་ལ་གཟུངས་རྫོངས་བཞུགས་པའི་རིམ་པ་ལ། ཁྱད་པར་བ་སོ་སོར་བཞུགས་པའི་རིམ་པ་དང་། ཐམས་ཅད་ལ་མཐུན་པར་བཞུགས་པའི་རིམ་པ་གཉིས་ལས། དང་པོ་ནི། ཐོག་མར་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་གྱི་ནང་རྟེན་དངུལ་གདུང་ཡིད་བཞིན་ནོར་བུའི་གཟུངས་བཞུགས་ཀྱི་གཙོ་བོ་ལ་རྗེ་བཙུན་མཐུ་སྟོབས་དང་ནུས་པའི་མངའ་བདག་འགྲན་བྲལ་གྱི་སྐྱེས་བུ་དེ་ཉིད་ཀྱི་སྐུ་གདུང་རིལ་པོ་དགོས་འདོད་འབྱུང་བའི་ཡིད་བཞིན་གྱི་ནོར་བུ་དེ་ཉིད་གཙོ་བོར་བཞུགས་ཤིང་། གཞན་ཡང་རྗེ་དེ་ཉིད་ཀྱི་དབུ་ལོ་སྟོབས་ཆེ་བ་དང་། སྔགས་འཆང་ངག་གི་དབང་པོ། སྔགས་འཆང་གྲགས་པའི་མཚན་ཅན་རྗེ་བཙུན་མུས་ཆེན་སངས་རྒྱས་རྒྱལ་མཚན་རྣམས་ཀྱི་སྐུ་གདུང་བུང་ཆེ་བ་རེ་རེ་བཞུགས། རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་གྱི་ནང་རྟེན་དངུལ་གདུང་ཡིད་བཞིན་གྱི་ནོར་བུ་རིན་པོ་ཆེའི་གཟུངས་བཞུགས་ཀྱི་གཙོ་བོ་ལ།
སྔགས་འཆང་བསྟན་པའི་ཉི་མ་ཆེན་པོ་དེ་ཉིད་ཀྱི་ཐུགས་སྲས་རྒྱལ་ཚབ་ཀུན་གྱི་གཙུག་རྒྱན་དམ་པ་སྔགས་འཆང་མཚུངས་མེད་གྲགས་པ་བློ་གྲོས་རྒྱལ་མཚན་དཔལ་བཟང་པོ་དེ་ཉིད་ཀྱི་སྨན་སྐུ་ཕྱག་ནས་སྟོང་རྩ་མ་བྱིན་རླབས་ཀྱི་གཟི་འོད་འབར་བ། རྗེ་ཉིད་ཞལ་བཞུགས་དུས་ངེད་རང་ལ་གནང་བའི་ཚེམས་ལ་རིང་བསྲེལ་གསར་དུ་བྱོན་པ་ངོ་མཚར་ཅན། རྡོ་རྗེ་ཕུར་པའི་གསུང་བསྙེན་ཁ་གསོ་མཛད་དུས་ཀྱི་ཞལ་རྒྱན་བུབས་མ་ཉམས་པ། ཉིད་ཀྱིས་གཞི་བསྙེན་མཛད་དུས་ཀྱི་དབུ་ལོའི་ཟེགས་མ་ལ་སྔགས་འཆང་ཆེན་པོའི་ཕྱག་རིས་མའི་འཇམ་དབྱངས་བསོད་ནམས་རྒྱལ་མཚན་གྱིས་གཞི་བསྙེན་བྱས་དུས་ཀྱི་སྐྲ་ཡིན་ཞེས་པའི་ཁ་ཡིག་འབྱར་མ། སྔགས་འཆང་ཉིད་ཀྱི་སྐུ་གདུང་ལས་འཁྲུངས་པའི་རིང་བསྲེལ་སྔོན་པོ་ཆེ་བ་བདུན། ཉིད་ཀྱི་སྐུ་ཆོས་བུབ་མ་ཉམས་པ་སྐུ་དྲེག་ཅན་གཅིག རྗེ་ཉིད་ཀྱི་དགོངས་པ་ཆོས་དབྱིངས་སུ་ཐིམ་པའི་ཚུལ་བསྟན་སྐབས་སྐུ་ལ་བཞེས་པའི་གསོལ་གློ་བུབས་མ་ཉམས་པ་སྐུ་མདུན་རྣམས་ལ་ཤངས་ནས་བྱང་སེམས་ཀྱི་རྒྱུན་བཟང་པོ་བབས་པའི་ཡོངས་སུ་ཁྱབ་པའི་དྲི་བསུང་ཁྱད་པར་ཅན་དང་ལྡན་པ་བྱིན་རླབས་ཡིད་ཆེས་ཅན་དེ་ཉིད། ཡང་ཉིད་ཀྱི་སྐུ་ལ་ཡུན་རིང་བཞེས་པའི་གོས་ཆེན་དམར་པོ་སྤྲིན་རིས་མའི་སྐུ་བེམ་ཤིན་ཏུ་རྙིང་པ་རྣམས་བཞུགས་ཤིང་། སྔགས་འཆང་ཉིད་དང་། མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན།
སྔགས་འཆང་ངག་གི་དབང་པོ་ཀུན་དགའ་རིན་ཆེན་རྣམས་ཀྱི་སྐུ་གདུང་སྟོབས་ཆེ་བའི་ཐུམ་བུ་རེ་རེ། རྗེ་བཙུན་མུས་ཆེན་ཉིད་ཀྱི་སྨན་སྐུ་ཕྱག་ནས་བརྒྱ་ཚར་མ། དེ་ཉིད་ཀྱི་སྐུ་ཆོས་བུབ་མ་ཉམས་པ་ཚུལ་ཁྲིམས་ཀྱི་དྲི་བསུང་ཁྱད་པར་ཅན་འཐུལ་བ། རྗེ་ཉིད་ཀྱི་དབུ་ལོ་དང་གདུང་ཚ་སྟོབས་ཆེ་བ། སྔགས་འཆང་ཆེན་པོའི་སྐུ་འགག་ཐེར་སྟོད་མ་བུབ། ཡང་སྔགས་འཆང་ཉིད་ཀྱི་སྐུ་གཟན་སྦྱར་མ་བུབ་ཅུང་མ་ཚང་བ་རྣམས་བཞུགས་ཤིང་། ཡང་བྲིས་འབུར་གྱི་སྐུ་བྱིན་རླབས་ཅན་བཞུགས་པ་ལ། སྔགས་འཆང་ཆེན་པོས་སྐུ་ཚེ་རིལ་པོར་འབྲལ་སྤངས་མཛད་པའི་ས་ལོ་ཐམས་ཅད་མཁྱེན་པའི་སྐུ་འདྲ་རིན་པོ་ཆེ་སྐུ་དངོས་དང་བྱིན་རླབས་ཁྱད་པར་མེད་པའི་སྔགས་འཆང་ཉིད་བཞུགས་སྐབས་ཐན་པ་བྱུང་ན་སྐུ་འདྲ་ཉིད་དང་འཕེལ་གདུང་ལ་ཁྲུས་གསོལ་མཛད་པས་ཆར་ཕབ་པ་སོགས་བྱིན་རླབས་ཡིད་ཆེས་ཅན་དེ་ཉིད་དང་། ངེད་རང་ལ་བྱང་ངམ་རིང་ནས་བྱུང་བའི་ཐེག་ཆེན་རིན་པོ་ཆེའི་སྐུ་འདྲ་ཕྱག་ནས་མ། སྤྱན་འགུག་གཡས་ན་རིང་བསྲེལ་གསར་དུ་བྱོན་པའི་བྱིན་རླབས་མངོན་གྱུར་ཅན།
ཡང་བྲིས་སྐུ་ལ་ཐོག་མར་རྗེ་བཙུན་གྱི་ཕྱག་རིས་འཁྲུལ་མེད་བྲིས་ཐང་ཆུང་ངུ་ལ་ལམ་འབྲས་བརྒྱུད་པ་ཚང་མར་བཞུགས་པའི་སྟེང་སྟར་ལ། གཡས་ཟུར་ནས་རིམ་པ་བཞིན་བདག་མེད་མ། བིརྺ་པ། ཌཱ་མ་རུ་པ། ཨ་ཝ་དྷུ་ཏི་པ། ག་ཡ་དྷ་ར་རྣམས་དང་། འོག་སྟར་ལ། འབྲོག་མི། སེ་མཁར་ཆུང་པ། ཞང་སྟོན།
དཔལ་ཆེན་འོད་པོ། ས་པཎ། ཟང་ཚ་གཉིས་ཆར་སྐུ་སྐྱ་བོའི་ཚུལ་དང་། དབུས་སུ་རྗེ་བཙུན་སྐུ་མཆེད་རང་གི་སྐུ་ཆེ་བ་ཞལ་སྤྲོད། དེའི་དབུས་སུ་ས་སྐྱ་པ་ཆེན་པོའི་སྐུ་ཆེ་བ་དང་བཅས་པ་བཞུགས་པ་ལ། སྔགས་འཆང་ཆེན་པོས་གསར་དུ་ཕུལ་བའི་གོང་བཤམས་འཇའ་རིས་ཉིས་བརྩེགས། ཞལ་ཁེབས་བཞི་བརྩེགས་རྒྱབ་དར་དང་བཅས་པ། སྔགས་འཆང་ཆེན་པོས་བཞེངས་པའི་ས་ལོ་ཐམས་ཅད་མཁྱེན་པའི་སྐུ་འདྲ་བརྒྱ་ཚར་མ་ཕྱག་ནས་གྲངས་མེད་བཞུགས་པ་ལ། ས་ལོའི་སྐུ་འདྲ་བརྒྱ་དང་བཅུ་གསུམ། དེ་དག་གི་དྲུང་དུ་སྔགས་འཆང་ཉིད་ཀྱི་སྐུ་བརྒྱ་དང་བཅུ་གཅིག
གཙོ་བོའི་སྐུ་དཔུང་གཡས་གཡོན་ན་འཇམ་དཔལ་དང་མི་གཡོ་བ། དབུ་གཙུག་ན་རྗེ་བཙུན་གོང་མ་ལྔ་དང་བཅས་པའི་བྲིས་སྐུ། ཡང་སྔགས་འཆང་ཆེན་པོས་བཞེངས་པའི་ཐེག་ཆེན་སྤུར་ཐལ་ལས་གྲུབ་པའི་ས་ལོའི་བྲིས་སྐུ་ཆུང་ངུའི་གཡས་སྟེང་ན་རྗེ་བཙུན་རིན་པོ་ཆེ། གཡས་འོག་ན་སྔགས་འཆང་ཆེན་པོ། དབུ་གཙུག་ན་མི་དཀྱུས་མའི་སེན་གང་གི་རྒྱ་ཁྱོན་ལ། ཐུབ་དབང་གནས་བརྟན་བཅུ་དྲུག་དང་བཅས་པ་ཡོངས་རྫོགས་ཚང་བའི་བཟོ་ཁྱད་དང་བྱིན་རླབས་ངོ་མཚར་ཆེ་བ། ཡང་རྡོ་རྗེ་འཆང་ཀུན་དགའ་བཟང་པོའི་སྤུར་རས་ལ་སྔགས་འཆང་ཆེན་པོའི། གཙོ་བོ་ས་ལོ་དང་ངོར་ཆེན་དཀོན་མཆོག་ལྷུན་གྲུབ་ཞལ་སྤྲོད་ལ་ལམ་འབྲས་ཉེ་བརྒྱུད་མ་ཚང་བ་མེད་པས་བསྐོར་བའི་འོག་ལྟར་གྱི་ཁྲོད་ན་རྡོ་རྗེ་རྣལ་འབྱོར་མ། སེང་ལྡིང་ནགས་སྒྲོལ། ཚེ་དཔག་མེད།
གུར་མགོན་རྣམས་དང་བཅས་པའི་རྒྱབ་གཟུངས་སྔགས་འཆང་རང་གི་ཕྱག་བྲིས་མ་རྒྱས་པར་བཞུགས་པ། ཡང་ངོར་ཆེན་དཀོན་མཆོག་ལྷུན་གྲུབ་ཀྱི་བྲིས་སྐུ་ངོར་ཆེན་རང་གིས་ཕྱག་ནས་སྨིན་རྒྱས་ལན་གསུམ་མཛད་པའི་བྱིན་རླབས་ཅན་གྱི་དབུས་ནས་ངོར་ཆེན་རང་གི་སྐུ་ཆེ་བ། སྟེང་ཕྱོགས་ན་བིརྺ་པ་དང་རྗེ་བཙུན་དཀར་པོ་རྣམ་གསུམ། ས་པཎ་གཡས་ཕྱོགས་ན་རྣལ་འབྱོར་མ་དང་དཀོན་མཆོག་འཕེལ་བ། གཡོན་ཕྱོགས་ན་བདག་མེད་མ་དང་འཇམ་དབྱངས་སངས་རིན། འོག་ན་གུར་མགོན་དང་བཅས་པའི་རྒྱབ་གཟུངས་ཤིན་ཏུ་རྒྱས་པ་དང་བཅས་པ། ཡང་ས་ལོ་ཐམས་ཅད་མཁྱེན་པའི་སྤུར་རས་ལ་སྔགས་འཆང་ཆེན་པོས་བཞེངས་པའི་ལམ་འབྲས་བརྒྱུད་པ་ཆུང་ངུ་བཞུགས་པའི་དབུས་ན་བིརྺ་པ། གཡས་ཟུར་སྟེང་ན་རྡོ་རྗེ་འཆང་། གཡོན་ན་བདག་མེད་མ། གཡོན་ཟུར་གཡོན་ན་ནག་པོ་པ།
གཡས་ན་ས་ལོ་དང་སྔགས་འཆང་། གཙོ་ཐང་གི་གཡས་དང་པོའི་དབུས་ན་རྗེ་ས་ཆེན། སྟེང་ཟུར་གཡས་ན་ཌཱ་མ་རུ་པ། གཡོན་ན་ཨ་ཝ་དྷུ་ཏི་པ། འོག་ཟུར་གཡོན་ན་ག་ཡ་དྷ་ར། གཡས་ན་ས་ལོ་དང་སྔགས་འཆང་། གཡས་གཉིས་པའི་དབུས་ན་ས་པཎ། སྟེང་ཟུར་གཡས་པར་གྲུབ་ཆེན་བུདྡྷ་ཤྲཱི། གཡོན་ཟུར་ན་རྡོ་རྗེ་འཆང་ཀུན་དགའ་བཟང་པོ། འོག་ཟུར་གཡས་ན་ས་ལོ་དང་སྔགས་འཆང་།
གཡོན་ན་རྗེ་སེམས་དཔའ་ཆེན་པོ། གཡས་གསུམ་པར་དབུས་སུ་དཔལ་ལྡན་བླ་མ་དམ་པ། སྟེང་ཟུར་གཡས་ན་མཁན་ཆེན་བསོད་ནམས་ལྷུན་གྲུབ། གཡོན་ན་འཇམ་དབྱངས་སངས་རིན། འོག་ཟུར་གཡས་ན་ས་ལོ་དང་སྔགས་འཆང་། གཡོན་ན་ངོར་ཆེན་དཀོན་མཆོག་ལྷུན་གྲུབ། གཡས་བཞི་པར་རྗེ་ས་ཆེན་ལ་འཇམ་དབྱངས་བདུན་བརྒྱུད་ཀྱིས་བསྐོར་བའི་དབུས་ན་ས་ཆེན། གཡས་ངོས་ན་གཅེན་ཀུན་དགའ་འབར། བསོད་རྩེ། རྗེ་བཙུན།
གཅུང་དཔལ་ཆེན་འོད་པོ། གཡོན་ངོས་ན་ས་པཎ། ཟང་ཚ། འཕགས་པ། འགྲོ་མགོན་ཕྱག་ན། འོག་ཕྱོགས་ན་ས་ལོ་དང་སྔགས་འཆང་། གཙོ་ཐང་བིརྺ་པའི་གཡོན་དང་པོ་ལ། དབུས་ན་སློབ་དཔོན་བསོད་ནམས་རྩེ་མོ། སྟེང་ཟུར་གཡས་ན་འབྲོག་མི་ལོ་ཙཱ་བ། གཡོན་ན་སེ་མཁར་ཆུང་བ།
འོག་ཟུར་གཡས་ན་ས་ལོ་དང་སྔགས་འཆང་། གཡོན་ན་ཞང་སྟོན་ཆོས་འབར། གཡོན་གཉིས་པ་ན་དབུས་ན་རྗེ་བཙུན་ཆེན་པོ། སྟེང་ཟུར་གཡས་ན་ཞང་དཀོན་མཆོག་དཔལ། གཡོན་ན་ནམ་ཟ་བྲག་ཕུག་པ། འོག་ཟུར་གཡས་ན་ས་ལོ་དང་སྔགས་འཆང་། གཡོན་ན་བླ་མ་དཔལ་ལྡན་ཚུལ་ཁྲིམས། གཡོན་གསུམ་པའི་དབུས་ན་ཆོས་རྒྱལ་འཕགས་པ། སྟེང་ཟུར་གཡས་ན་རྒྱལ་ཚབ་དམ་པ་ཀུན་དགའ་དབང་ཕྱུག གཡོན་ན་ཀུན་མཁྱེན་བསོད་ནམས་སེང་གེ
འོག་ཟུར་གཡས་ན་ས་ལོ་དང་སྔགས་འཆང་། གཡོན་ན་ཡོངས་འཛིན་དཀོན་མཆོག་འཕེལ། གཡོན་བཞི་པ་ན་སྔགས་འཆང་ཆེན་པོ་དེ་ཉིད་ཀྱི་མཚན་ལྟས་གཟིགས་སྣང་ལ་ཤར་བའི་བདེ་བ་ཅན་གྱི་ཞིང་བཀོད་འབྲི་བར་མཛད་པ་ལ་དབུས་ན་ས་ལོ་ཐམས་ཅད་མཁྱེན་པ་མཚོ་ལས་སྐྱེས་པའི་པད་སྡོང་ལ་ཉི་ཟླའི་གདན་གྱི་སྟེང་དུ་ས་ལོ་འཇམ་པའི་རྡོ་རྗེ་ཉིད་རྡོ་རྗེ་སྐྱིལ་ཀྲུང་ཆོས་འཆད་སྤོས་རལ་གྱིས་མཛེས་པའི་དབུ་འོད་ལྗང་ཁུ། རྒྱབ་ཡོལ་སྔོན་པོའི་དར་དམར་སེར་གྱི་སྟེང་གསེར་གྱི་དྲ་བས་སྤྲས་པའི་སྐུ་རྒྱབ་ངོས་ནས་དཔག་བསམ་གྱི་སྡོང་པོ་ལ་རིན་པོ་ཆེའི་དྲ་བ་དྲ་ཕྱེད་ཀྱིས་མཛེས་པ་དེའི་རྒྱབ་སྤྲིན་གྱིས་བརྒྱན་ཞིང་། དབུ་གཙུག་ན་རྒྱལ་བ་འོད་དཔག་མེད་ཀྱི་གཡས་གཡོན་གྱི་སྤྲིན་གསེབ་ན་ལྷའི་བུ་མང་པོས་མཆོད་པ་བྱེད་པ། ས་ལོའི་སྐུའི་གཡས་གཡོན་གྱི་སྤྲིན་གསེབ་ན། ཁང་བཟང་རྒྱ་ཕིབས་སོགས་མྱུག་གེ་བ་མང་པོ་དང་། གཙོ་བོའི་སྐུའི་གཡས་ངོས་ཀྱི་ཁང་བཟང་གི་འོག་གི་སྤྲིན་གསེབ་ལ། བཀྲས་པ་སེན་བདུན་མ་ཞིག་བཙུགས་པ་ལ་སྔགས་འཆང་ཉིད་དང་གཞན་གྲྭ་པ་ཞིག་འབྱོན་བཞིན་པའི་བཀོད་པ་དང་བཅས་པ། ས་ལོའི་སྐུ་གདོང་ན་པད་སྡོང་ལ་ཁྱེའུ་གཉིས་བརྫུས་ཏེ་སྐྱེས་པའི་ཚུལ་དང་།
སྐུ་རྒྱབ་ན་ཁྱེའུ་ཞིག་རྫིང་བུར་ཁྲུས་བྱེད་པའི་ཚུལ་དང་བཅས་པའི་བདེ་བ་ཅན་གྱི་ཞིང་བཀོད་ལ་ངག་གི་དབང་པོའི་རྨི་ལམ་ཡིན་ཞེས་པའི་ཁ་བྱང་འབྱར་བ་དང་བཅས་པའི་སྟེང་ཟུར་གཡས་ན་འཇམ་དབྱངས་ངག་གི་དབང་ཕྱུག གཡོན་ན་བདག་ཆེན་ཚ་ནས། འོག་ཟུར་གཡས་ན་འཕགས་ཆེན་དཔལ་ལྡན་བཀྲ་ཤིས། གཡོན་ན་གུར་གྱི་མགོན་པོ་སྟེ་ཡེ་ཤེས་པ་བཞུགས་ངེས་པའི་བྲིས་ཐང་ཁྱད་པར་ཅན་དེ་རྣམས་དང་། ཡང་ཁྱབ་བདག་འཁོར་ལོའི་མགོན་པོ་རྗེ་བཙུན་མུས་པ་ཆེན་པོའི་བྲིས་སྐུ་རྗེ་ཉིད་ཀྱི་ཕྱག་ནས་བརྒྱ་ཚར་བཞུགས་ངེས་པའི་བྱིན་རླབས་ཀྱི་གཟི་འོད་འབར་པའི་དབུས་ན་རྗེ་མུས་ཆེན། དབུ་གཙུག་ན་ཤཱཀྱ་ཐུབ་པ། སྟེང་ཟུར་གཡས་ན་སྒྲོལ་མ་དཀར་མོ། གཡོན་ན་རྒྱལ་བ་ཚེ་དཔག་མེད་བཞེངས་སྐུ། འོག་ཟུར་གཡས་ན་ནོར་རྒྱུན་མ། གཡོན་ན་དུར་ཁྲོད་བདག་པོ་ཡབ་ཡུམ་རྣམས་བཞུགས་པའི་ངེད་རང་གིས་བྲིས་པའི་རྒྱབ་གཟུངས་རྒྱས་པ་དང་བཅས་པ།
ཡང་རྡོ་རྗེ་རྣལ་འབྱོར་མའི་བྲིས་ཐང་ལ་བདེ་མཆོག་བརྒྱུད་པས་བསྐོར་བ། དཔལ་ལྡན་བླ་མ་དམ་པའི་ཕྱག་ནས་མ་བྱིན་རླབས་ཅན་ངེད་རང་ལ་སྨོན་འགྲོ་ནས་འབྱུང་བའི་གཙོ་བོར་རྡོ་རྗེ་རྣལ་འབྱོར་མ་བཞུགས་པའི་དབུ་ཐོག་ཏུ་རྡོ་རྗེ་འཆང་། རྡོ་རྗེ་འཆང་གི་གཡས་སུ་དཔའ་བོ་རྡོ་རྗེ། གཡོན་དུ་དྲིལ་བུ་པ། སྟེང་ཟུར་གཡས་སུ་མཻ་ཏྲི་མཁའ་སྤྱོད། གཡོན་དུ་ཕག་མོ་ཞལ་གཉིས་མ། གཙོ་བོའི་གཡས་སྟེང་ཟུར་དང་པོ་ན་རུས་སྦལ་ཞབས། ནག་པོ་པ། རྣམ་རྒྱལ་ཞབས། གཡས་ཟུར་གཉིས་པ་ན་ནཱ་རོ་པ།
ཀློཀྱ་པ། གཡས་ཟུར་གསུམ་པ་ན་ས་ཆེན། རྗེ་བཙུན་རིན་པོ་ཆེ། གཡས་ཟུར་བཞི་པ་ན། འཕགས་པ་རིན་པོ་ཆེ། ནམ་བཟའ་བྲག་ཕུག་པ། གཡས་ཟུར་ལྔ་པ་ན་སྔགས་འཆང་གཟུང་པ་བ། བླ་ཆེན། གཡས་དྲུག་པ་ན་མི་ཉག་ཆོས་གྲགས། འོག་ཟུར་གཡས་ན་རྡོ་རྗེ་བདག་མེད་མ།
གཙོ་བོའི་གཡོན་དང་པོ་ན། ཛ་ལན་དྷ་ར། གུ་ཧྱ་པ། ཏི་ལོ་པ། གཡོན་གཉིས་པ་ན་ཕམ་ཐིང་པ་སྐུ་མཆེད། གཡོན་གསུམ་པ་ན་མཧཱ་ལོ་ཙཱ་བ་སློབ་དཔོན་རིན་པོ་ཆེ། གཡོན་བཞི་པ་ན་སྐྱ་པ་པཎྜི་ཏ། དཀོན་མཆོག་དཔལ་བ། གཡོན་ལྔ་པ་ན། བླ་མ་དམ་པ།
དགེ་བཟང་པ། གཡོན་དྲུག་པ་ན། དཀོན་མཆོག་དཔལ་བ། རྡོ་རྗེ་རྒྱལ་མཚན་པ། འོག་ཟུར་གཡོན་ན་རྗེ་བཙུན་སྒྲོལ་མ། གུར་ལྕམ་དྲལ་ཏེ་བྲིས་ཐང་ཡེ་ཤེས་སེམས་དཔའ་བཞུགས་ངེས་པ་དེ་ཉིད་དང་། ཡང་ས་ལོ་ཐམས་ཅད་མཁྱེན་པས་རྡོ་རྗེ་ཕུར་པའི་གསུང་བསྙེན་མཛད་པའི་ཐུགས་དམ་རྟེན་བྱིན་རླབས་ཀྱི་གཟི་འོད་འབར་བ་འདི་ཉིད་ལ། སྔགས་འཆང་ཡབ་སྲས་རྣམས་ཀྱིས་ཀྱང་གསུང་བསྙེན་མཛད་དུས་ཀྱི་རྡོ་རྗེ་ཕུར་པའི་བྲིས་སྐུ་ལ་གཙོ་བོ་རྡོ་རྗེ་ཕུར་པ། སྟེང་ཟུར་གཡས་ན་སློབ་དཔོན་རིན་པོ་ཆེ་པདྨ་འབྱུང་གནས། སྟེང་ཟུར་གཡོན་ན་གུ་རུ་དྲག་དམར།
འོག་ཟུར་གཡས་ན་དཀར་མོ་ཉི་ཟླ། གཡོན་ན་བདུད་རྒྱལ། ཡང་ས་ལོ་དང་སྔགས་འཆང་ཡབ་སྲས་རྣམས་ཀྱིས་བདེ་མཆོག་གསུང་བསྙེན་མཛད་དུས་ཀྱི་ཐུགས་དམ་རྟེན་འཁོར་ལོ་བདེ་མཆོག་གི་བྲིས་སྐུ་ཆུང་ངུ་བྱིན་རླབས་ཅན། ཡང་འཇམ་དབྱངས་སྐུ་མཆེད་ཀྱི་ཕྱག་ནས་མའི་ཀྱཻ་རྡོར་དང་གསང་འདུས་ཀྱི་བྲིས་སྐུ་རེ་རེ། ཡང་སློབ་དཔོན་རིན་པོ་ཆེའི་གཏེར་སྐུ་འཁྲུལ་མེད་གྲངས་གསེར་རྫིབ་གཏོང་བྱས་པ་གཅིག་རྣམས་བཞུགས་ཤིང་། བྲིས་སྐུ་བྱིན་རླབས་ཁྱད་པར་ཅན་འདི་རྣམས་བཞུགས་པ་ནི། ས་ལོས་མཛད་པའི་འཇམ་དབྱངས་སངས་རིན་གྱི་རྣམ་ཐར་དུ། རྗེ་སངས་རིན་པའི་ཕྱི་རྟེན་གླིང་ཁ་དགོན་པ་ན་བཞུགས་པའི་བྱང་ཆུབ་མཆོད་རྟེན་གྱི་གཟུངས་བཞུགས་ལ། རྗེ་བཙུན་གྱི་ཕྱག་ནས་བཞུགས་པའི་རིགས་ལྔའི་བྲིས་སྐུ་ཞིག་བཞུགས་ཡོད་པར་གསུངས་འདུག་པ་དང་། གདན་ས་ཆེན་པོའི་ངོ་མཚར་བའི་རྟེན་བཞིའི་ནང་ཚན་སྒྲོལ་མ་ལྷ་ཁང་གི་སྒྲོལ་མའི་སྐུ་གསར་བཞེངས་ལ་ཡང་བྲིས་སྐུ་ཞིག་བཞུགས་ཡོད་པར་གསུངས་འདུག་པ་དང་།
གཞན་ཡང་ཡིག་ཆ་མང་པོ་ན་རྟེན་ངོ་མཚར་ཅན་དུ་མའི་གཟུངས་བཞུགས་ལ་བྲིས་སྐུ་བྱིན་རླབས་ཅན་མང་པོ་བཞུགས་པའི་ལོ་རྒྱུས་འདུག་པ་ནས། འདི་བཞིན་ཤིན་ཏུ་ཕན་ཡོན་ཆེ་བར་རྟོགས་ནས་བཞུགས་སུ་གསོལ་བ་ལགས། ཡང་གསང་སྔགས་ཟབ་མོའི་བཟླས་བརྗོད་བྱེ་བའི་མཐར་སོན་མཐུ་སྟོབས་ནུས་པའི་གཏེར་ཆེན། འཇམ་པའི་དབྱངས་གྲུབ་མཆོག་བསོད་ནམས་དབང་པོའི་སྐུ་ཚད་སྐུ་འདྲ་རིན་པོ་ཆེའི་གཟུངས་བཞུགས་ཀྱི་གཙོ་བོ་ལ། རྗེ་ཉིད་ཀྱི་སྐུ་འདྲ་ཕྱག་ནས་བརྒྱ་ཚར་མ། ལམ་འབྲས་བརྒྱུད་པ། སྔགས་འཆང་གྲགས་པའི་མཚན་ཅན་གྱི་ནང་རྟེན་དབུ་རྩེ་ན་བཞུགས་པ་འདི་ཉིད་ཀྱི་བཟོ་ཕུད་ལ་བཞེངས་པ་དེ་ཉིད་དང་། སྔགས་འཆང་ངག་གི་དབང་པོ་ཀུན་དགའ་རིན་ཆེན། སྔགས་འཆང་གྲགས་པའི་མཚན་ཅན། རྗེ་བཙུན་མུས་ཆེན་རྣམས་ཀྱི་སྐུ་གདུང་སྟོབས་ཆེ་བའི་ཐུམ་བུ་རེ་རེ།
རྗེ་ཉིད་ཀྱི་དབུ་ལོ་བུབ་དང་། སྐུ་ཤམ་སྐུ་རགས་སོགས་མནབས་ཟ་བུབ་མ་ཉམས་པ་གྲངས་མང་བ། ལྷག་པར་རྒྱུན་རིང་སྐུ་ལ་བཞེས་པའི་འཛང་དམར་གྱི་སྐུ་གཟན་སྐུ་དྲེག་ཤིན་ཏུ་ཆེ་བ་གཅིག་རྣམས་བཞུགས་ཤིང་། ཡང་བདག་ལ་བཀའ་དྲིན་གཞལ་དུ་མེད་པའི་ཡུམ་ལྷ་སྲས་རྒྱལ་མོའི་དངུལ་གདུང་ངོ་མཚར་ཅན་གྱི་གཟུངས་བཞུགས་ཀྱི་གཙོ་བོ་ལ། རྒྱལ་ཡུམ་ཉིད་ཀྱི་སྐུ་གདུང་ལ་ཡབ་རྗེ་ཆོས་ཀྱི་རྒྱལ་པོས་གནང་བའི་ཕྱག་ཚ་གྲངས་མང་བ་དང་། ངེད་རང་གིས་ཆེད་གཉེར་ཞུས་པའི། རྗེ་བཙུན་མུས་ཆེན་གྱི་ཕྱག་ཚ་བརྒྱད་རྣམས་བཞུགས་ཤིང་། འདི་ཉིད་སྔ་མོར་གླིང་དགའ་ཆོས་རྭ་ཟུར་དུ་རྗེ་མུས་ཆེན་ཉིད་བཞུགས་པ་ལ། ངེད་རང་གིས་ཡུམ་གྱི་སྐུ་གདུང་དང་འཇིམ་པ་བསྲེས་པ་ཁྱེར་ནས་ཕྱག་ཞུ་རུ་ཕྱིན་སྐབས། རྗེའི་གསུང་ལས།
ད་ལམ་སྤུར་ཚ་བརྒྱད་རང་འདེབས་པ་ཡིན་ནོ་གསུངས་ནས་དེ་བཞིན་གནང་སོང་བ་ལ། དེ་དུས་རང་གི་བསམ་པ་ལ་ཕྱག་ཚ་དེ་ལས་མང་བ་ཞིག་གནང་ན་ལེགས་པ་འདྲ་སྙམ་པ་ཤར་ཡང་གང་ཡང་ཞུ་མ་སྤོབས་ཤིང་། ཕྱིས་བསམ་པས་མ་འོངས་པ་མཁྱེན་པའི་ཐུགས་མཁྱེན་དུ་སྣང་སྟེ། དུས་ཕྱིས་རྒྱལ་ཡུམ་དམ་པའི་དངུལ་གདུང་ལ་གཟུངས་རྫོངས་ཕུལ་དུས། སྔགས་འཆང་གྲགས་པའི་མཚན་ཅན་གྱི་ཕྱག་ཚ་རྣམས་བཞུགས་སུ་གསོལ་ནས། རྗེ་མུས་ཆེན་གྱི་ཕྱག་ཚ་རྣམས་གཟུངས་རྫོངས་སུ་ཕུལ་བ་ན། ཕྱག་ཚ་བརྒྱད་ལས་མང་དུ་མི་ཤོང་ཞིང་། ཉུང་ན་གདུང་ཁ་མི་ཁེངས་པའི་སྐྱོན་ཡོང་བ་འདུག་པ་ལ། དེ་ལྟ་བུའི་སྐྱོན་ལས་གྲོལ་བའི་མ་བསྒྲིགས་རང་འགྲིག་ཏུ་གྱུར་པའི་ཚེ། རྗེ་བླ་མ་བཀའ་དྲིན་ཅན་དེ་ཉིད་ཀྱི་མ་འོངས་པ་མཁྱེན་པའི་ཐུགས་མཁྱེན་ལ།
ཡིད་ཆེས་ཀྱི་དད་པ་སླར་ཡང་གོང་འཕེལ་དུ་གྱུར་པ་ཡིན་ནོ། ། རང་གི་གཅེན་འཇམ་དབྱངས་ངག་དབང་ཀུན་དགའ་དབང་རྒྱལ་གྱི་ནང་རྟེན་ཉིད་ཀྱི་སྐུ་འདྲ་སྐུ་ཚད་མ་ཆེ་བ་དང་། རྗེས་སུ་གདུང་ཚ་བཞུགས་པའི་སླད་དུ་བསྒྲུབས་པའི་ཡབ་རྗེ་ཆོས་ཀྱི་རྒྱལ་པོའི་སྐུ་འདྲ་གཉིས་ཀྱི་གཟུངས་བཞུགས་ཀྱི་གཙོ་བོ་ལ་སྐུ་ཆེ་བ་ལ། སྔགས་འཆང་ཡབ་སྲས་གསུམ་དང་། རྗེ་མུས་ཆེན་རྣམས་ཀྱི་སྐུ་གདུང་། དབུ་ལོ། མནབས་ཟ་སོགས་ཀྱི་བྱིན་རླབས་སྟོབས་ཆེ་བ་དང་། ཉིད་ཀྱི་གཞི་བསྙེན་མཛད་དུས་ཀྱི་དབུ་ལོ་སོགས་བཞུགས་ཤིང་། སྐུ་ཆུང་བ་ལ་འཇམ་དབྱངས་ངག་དབང་ཀུན་དགའ་དབང་རྒྱལ་རང་ཉིད་ཀྱི་གདུང་ཚ་སྟོབས་ཆེ་བས་གར་བུ་ལུགས་ཀྱི་ཚུལ་དུ་བཞུགས་སུ་གསོལ་བའི་སྨན་སྐུ་ཁྱད་པར་ཅན་སྐུ་ཚད་མ་འདི་ཉིད་ཀྱི་གཟུངས་བཞུགས་ཀྱི་གཙོ་བོ་ལ། སྔགས་འཆང་ཆེན་པོ་ཉིད་ཀྱི་དབུ་ལོ་དང་།
སྤུར་རུས་སྟོབས་ཆེ་བ། ལྷག་པར་སྐུ་གདུང་ལ་ཐོག་མར་ཕུལ་བའི་སྒོམ་ཐག་ཀ་ཤི་ཀའི་རས་ཡུག་ལ་ཆབ་སེར་དང་། སྐུའི་ལྤགས་མེ་སྟོབས་ཆེ་བ་བྱོན་པ་རྣམས་ཕྱོགས་གཅིག་ཏུ་ཞུས་པས། སྐུ་ལྤགས་པ་བྲེ་གང་ཙམ་བྱུང་བ་དང་། དེ་དུས་རས་ཡུག་གི་ལོགས་ལ་བྱོན་པའི་སྐུ་གདུང་གི་གསང་སྤུ་བུབས་མ་ཉམས་པ། སྤུར་ཚྭ། སྤུར་སྤོས། སྤུར་གསོལ་རྣམས་དང་། སྐུ་གདུང་གི་ཆབ་སེར་གྱི་སྣོད་བཟང་སྒོར་ཏེ། དེ་ལྟར་སྐུ་གདུང་གི་སྒོམ་ཐག་རས་ཡུག་ནས།
ཆབ་སེར་སྣོད་ཀྱི་བར་རྣམས་ཅུང་ཟད་ཀྱང་མ་ཉམས་པ་ཡོངས་རྫོགས་སུ་བཞུགས་ཤིང་། ཡང་སྔགས་འཆང་ཉིད་ཀྱི་སྐུ་སྟོད་དང་། སྐུའི་སྨད་གཡོགས་བུབས་མ་ཉམས་པ་ཞིག་ཀྱང་བཞུགས་སོ། ། ཡང་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞལ་སྔ་ནས་ཀྱི་སྐུ་འདྲ་རིན་པོ་ཆེ་དངུལ་སྐུ་གཅིག་དང་། སྨན་སྐུ་ཆེ་ཆུང་གཉིས་བཞེངས་པའི་དངུལ་སྐུའི་གཟུངས་བཞུགས་ཀྱི་གཙོ་བོ་ལ། རྗེ་བཙུན་འཁོར་ལོ་སྡོམ་པ་དེ་ཉིད་རང་གི་དབུ་ཐོད་ཀྱི་དུམ་བུ་སོགས་སྐུ་གདུང་སྟོབས་ཆེ་བ། རྗེ་ཉིད་ཞལ་བཞུགས་དུས་ངེད་རང་ལ་གནང་བའི་དབུ་ལོ་བུབས། ཡང་བདེ་མཆོག་བསྙེན་ཆེན་སྔ་མ་མཛད་དུས་སོགས་ཀྱི་དབུ་ལོ་སྟོབས་ཆེ་བ། རྗེ་དེ་ཉིད་ཀྱིས་རྒྱུན་པར་དབུ་ལ་བཞེས་པའི་སྒོམ་ཞྭ་ཕྱི་གོས་ཆེན་གྱིས་བྱས་པ་སྐུ་དྲེག་ཤིན་ཏུ་ཆེ་བ་ངེད་རང་ལ་བྱིན་རླབས་རྟེན་དུ་གནང་བ་དེ་ཉིད་བུབས་མ་ཉམས་པ། སློབ་དཔོན་པདྨའི་སྐུ་ཚབ་གཏེར་ལྔའི་ནང་ཚན་བྱེ་མ་ཨ་ཀྲོང་ལས་གྲུབ་པའི་སྐུ་ལས་བྱོན་པའི་རིང་བསྲེལ།
ཆོས་རྗེ་ས་པཎ་གྱི་རིང་བསྲེལ། ཀུན་མཁྱེན་བསོད་ནམས་སེང་གེའི་རིང་བསྲེལ། བུ་སྟོན་རིན་པོ་ཆེའི་རིང་བསྲེལ། སྔགས་འཆང་གྲགས་པ་བློ་གྲོས་ཀྱི་རིང་བསྲེལ་བཞུགས་ཤིང་། ཡང་རྗེ་བཙུན་མུས་པ་ཆེན་པོ་དེ་ཉིད་ཀྱི་སྨན་སྐུ་ཆུང་བའི་གཟུངས་བཞུགས་ཀྱི་གཙོ་བོ་ལ། རྗེ་ཉིད་ཀྱི་སྐུ་འདྲ་ཕྱག་ནས་བརྒྱ་ཚར་ལན་མང་དུ་བཞུགས་པ་ཞིག་རྗེའི་ཞབས་འབྲིང་པ་ཆེན་པོ། དགེ་སློང་བྱམས་པ་དཔལ་གྱི་ལག་ནས་ངེད་རང་ལ་བྱུང་བ་དེ་ཉིད་དང་། རྗེ་བཙུན་ཉིད་ཀྱི་དབུ་ལོ་དང་། སྐུ་གདུང་ནམ་བཟའ་སོགས་སྟོབས་ཆེ་བ་བཞུགས་ལ། ཡང་རིགས་ཀུན་ཁྱབ་བདག་དཔལ་ལྡན་འཁོར་ལོ་སྡོམ་པ་དང་དབྱེར་མེད་པའི་རྗེ་བཙུན་བུདྡྷའི་མཚན་ཅན་གྱི་སྨན་སྐུ་ཆེ་བ་སྐུ་ཚད་མ་རྗེ་ཉིད་ཀྱི་སྐུ་དངོས་དང་ཁྱད་པར་མེད་པའི་བྱིན་རླབས་ཀྱི་གཟི་འོད་འབར་བ།
དཔལ་ས་སྐྱའི་བཞི་ཐོག་བླ་བྲང་གི་གཙུག་ལག་ཁང་གསར་པར་བཞུགས་པའི་རིག་འཛིན་བླ་མ་བརྒྱུད་པའི་ཁ་སྐོང་དུ་བཞེངས་ཏེ། ད་ལྟ་གཙུག་ལག་ཁང་ཁྱད་པར་ཅན་དེ་ཉིད་ཀྱི་སྔགས་འཆང་ཆེན་པོའི་ནང་རྟེན་དངུལ་གདུང་རིན་པོ་ཆེའི་དྲུང་ན་བཞུགས་སུ་གསོལ་བ་འདི་ཉིད་ཀྱི་གཟུངས་བཞུགས་ཀྱི་གཙོ་བོ་ལ། རྗེ་མུས་པ་ཆེན་པོ་ཉིད་ཀྱི་སྐུ་གདུང་དང་དབུ་ལོ་སྟོབས་ཆེ་བ་སྐུ་ཤག་བུབ་ཅུང་མ་ཚང་བ། རྗེ་ཉིད་ཀྱི་རྒྱུན་པའི་ཕྱག་ཕྲེང་བྱིན་རླབས་ཅན། རྗེ་རྡོ་རྗེ་འཆང་གི་གདུང་ཚ་ཐུམ་བཅུ་གཅིག རྗེ་ཡོངས་འཛིན་པ་དང་ངོར་ཆེན་དཀོན་མཆོག་ལྷུན་གྲུབ་ཀྱི་གདུང་ཚ་ཐུམ་བཅུ་གཅིག་རེ། རྗེ་རྡོ་རྗེ་འཆང་གི་བཞུགས་གདན་གྱི་དུམ་བུ་ཆེ་བ། སྔགས་འཆང་ཆེན་པོའི་སྐུ་བེམ་གླེགས་བམ་གྱི་ནང་སྣམ་བུ་རྒྱ་ཚོས་ལས་བྱས་པ་བུབ་ཅུང་མ་ཚང་བ། འཇམ་དབྱངས་སངས་རྒྱས་རིན་ཆེན་གྱི་ཕྱག་ནས་བཞུགས་པའི་ཀྱཻ་རྡོར་ལྷ་དགུའི་བྲིས་ཐང་ཞིང་ཁམས་མ་ལ་ལམ་འབྲས་བརྒྱུད་པ་དང་། འདོད་ལྷ་ཚེ་དཔག་མེད།
རྣམ་རྒྱལ། ནོར་རྒྱུན་མ། འཛམ་བྷ་ལ། གུར་ལྕམ་དྲལ། མི་གཡོ་བ་དཀར་པོ། རྣམ་འཇོམས། འབྱུང་འདུལ། སྒྲོལ་དཀར། སྒྲོལ་ལྗང་རྣམས་ཀྱིས་བསྐོར་བ་བྱིན་རླབས་ཀྱི་གཟི་འོད་འབར་བ། རྗེ་དཀོན་མཆོག་ལྷུན་གྲུབ་ལ་རྒྱུད་གསུམ་བླ་མ་བརྒྱུད་པས་བསྐོར་བའི་བྲིས་ཐང་ངོར་ཆེན་ཉིད་ཀྱི་ཕྱག་ནས་མ།
སྔགས་འཆང་ཆོས་ཀྱི་རྒྱལ་པོའི་ཕྱག་ནས་ཐུགས་དམ་རྟེན་ཡུན་རིང་མཛད་ཅིང་། རྒྱབ་གཟུངས་ཀྱང་ཕྱག་རིས་འཁྲུལ་མེད་རྒྱས་པར་བཞུགས་པའི་གུར་གྱི་མགོན་པོའི་བྲིས་ཐང་ལ། རྗེ་གོང་མ་ལྔ། ཀྱཻ་རྡོར། བདེ་མཆོག ཕུར་པ། འབྱུང་འདུལ། གཤེད་དམར། གུར་དྲག གུར་ལྷ་བརྒྱད།
ཞལ་བཞི་པ། དུར་ཁྲོད་བདག་པོ། དཀར་བདུད། བེར་ནག བྲན་བདུད། ཕུར་སྲུང་དམ་ཅན་བཅུ་གཉིས་རྣམས་ཡོད་པ་བདག་གི་བླ་མ་སྔགས་འཆང་གྲགས་པའི་མཚན་ཉིད་ཀྱི་བྱེས་ཁྱེར་གྱི་ཐུགས་དམ་རྟེན་དང་། ཐུགས་རྩིས་ཤིན་ཏུ་ཆེ་བར་མཛད་པ་དེ་ཉིད་དང་། ཡང་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་སྐུ་ཚེ་ཧྲིལ་པོར་འབྲལ་སྤངས་མཛད་པའི། དེའི་རྒྱལ་ཚབ་དམ་པ་སྔགས་འཆང་གྲགས་པའི་མཚན་ཅན་གྱིས་ཀྱང་རྒྱུན་རིང་སྐུ་དང་འབྲལ་མེད་དུ་མཛད་པའི་ཀྱཻ་རྡོ་རྗེའི་དམ་ཚིག་བྲིས་སྐུ། དམ་ཚིག་གླེགས་བམ།
དམ་ཚིག་རྡོར་དྲིལ་རྣམས་དྲིལ་ལྐོག་ཚུན་ཆད་སྔགས་འཆང་ཆེན་པོའི་ཕྱག་དྲེག་འབྱར་བའི་དྲི་བསུང་ཁྱད་པར་ཅན་དང་ལྡན་པ་ཡོངས་རྫོགས་སུ་བཞུགས་པའི་དམ་ཚིག་གླེགས་བམ་རྩ་རྒྱུད་བརྟག་གཉིས་འདི། སྔགས་འཆང་ཆེན་པོའི་ཡབ་བདག་ཆེན་ཚེ་ནས་ཀྱི་ཐུགས་དམ་གསུང་སྒྲོག་གནང་བའི་ཕྱག་དཔེ་འཁྲུལ་མེད་ཡིན་ཞིང་། དམ་ཚིག་རྡོར་དྲིལ་འདི་ནི་སྔགས་འཆང་ཆེན་པོའི་མགུལ་གྱི་དམ་འཕྲུག་འབྱར་བ་འདིའི་དཀར་ཆག་ཡིག་ཆུང་ལས་འདི་ལྟར་འབྱུང་སྟེ། རྗེ་རྡོ་རྗེ་འཆང་གིས་སེམས་དཔའ་ཆེན་པོ་གདན་ས་ལ་བཀོད། རྗེ་ས་ཆེན་གྱི་སྐུ་གཉེན་ཡིན་ཐང་ཞལ་བཤུས་ཀྱི་སྐུ་ཐང་། དམ་ཚིག་དྲིལ་བུ་ཕྱག་དྲིལ་རྩེ་ལྔ་འདི། བླ་གོས་རྔ་ཐེར་གྱི་སྐུ་ཆོས་རྣམས་གནང་བ་ཡིན་ཐང་ཞལ་བཤུས། རྗེ་དཀོན་མཆོག་ལྷུན་གྲུབ་ཀྱི་ཕྱག་ཏུ་བབ་ནས་ད་ལྟ་ངོར་ན་ཡོད། སྐུ་ཆོས་འཕན་ཡུལ་ལྷུན་པོ་རྩེར། རྡོ་རྗེ་འཆང་ཀུན་དགའ་བཟང་པོའི་གསེར་སྐུ་བཞེངས་པའི་རྟེན་རྫོངས་སུ།
རྗེ་སངས་རྒྱས་རིན་ཆེན་གྱིས་འཇུག་པ་གནང་། ཕྱིས་དགའ་ལྡན་པས་སྐུ་གཤམ་ནས་བཏོན་པ། སྟོང་ར་ཆོས་རྗེ་ཀུན་དགའ་ལེགས་གྲུབ་པའི་ཕྱག་ཏུ་བྱུང་ནས་རྟེན་རྫོངས་སོགས་འགྲོ་ཕན་གང་ཆེ་གནང་། ངེད་ལ་ཡང་ཚལ་བུ་གཅིག་བྱུང་ནས། ལམ་འབྲས་བརྒྱུད་པ་གསར་བཞེངས་འདིའི་རྟེན་རྫོངས་ལའང་བཞུགས། གོང་གི་ཕྱག་དྲིལ་འདི་རྗེ་སེམས་དཔའ་ཆེན་པོ་རང་གིས་བྱང་པ་རྟ་སི་ལ་གནང་བ་རིམ་པས་ངེད་རང་གི་ལག་ཏུ་བྱུང་ནས། སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱི་དམ་ཚིག་དྲིལ་བུ་བྱས་པ་ལགས། བཀྲ་ཤིས་ཞེས་འབྱུང་བ་ཡིན་ལ། ཡང་གྲུབ་ཆེན་ནག་པོ་སྤྱོད་པའི་སྐུའི་སྐྱེ་བ་རྗེ་བཙུན་ཀུན་དགའ་གྲོལ་མཆོག་ཞབས་ཀྱི་ཐུགས་དམ་མ་བྱིན་རླབས་ཅན་ན་རོ་མཁའ་སྤྱོད་ཀྱི་བྲིས་སྐུ་ངོ་མཚར་ཅན་བཞུགས་པའི་སྟེང་ཕྱོགས་ན་འཁོར་ལོ་བདེ་མཆོག་གི་ཉེ་བརྒྱུད། མུས་ཆེན་སེམས་དཔའ་ཆེན་པོ་ཡན་སྤྱི་དང་འདྲ་བའི་བླ་མ་བརྒྱུད་པའི་སྐུ་དང་།
དེའི་རྗེས་སུ་བསོད་ནམས་དབང་ཕྱུག སློབ་དཔོན་བསོད་ནམས་རྒྱལ་མཚན། སྦྱིན་བདག་རྗེ་རྡོ་རིང་པ་ལ་སློབ་མ་བཅུ་གཅིག་གིས་བསྐོར་བ། དམར་པོ་སྐོར་གསུམ་དང་བཅས་པ་ཡོད་པའི་བྲིས་ཐང་གི་གོང་བཤམས་ལ། རྗེ་གྲོལ་མཆོག་ཞབས་ཀྱི་བྲིས་ཐང་འདི་དཔོན་དྲུང་འཕན་ལ་གནང་དུས་ཕྱག་བྲིས་ཡིག་ཆུང་ཞལ་བཤུས་བྱས་པ་ལས་འདི་ལྟར་འབྱུང་སྟེ། རྣལ་འབྱོར་མའི་ཞལ་ཐང་འདི་ན་ནིང་རྒྱལ་མཆོག་རྒྱ་གར་དུ་རྐང་གཏད་བཏང་ནས་མ་ཁུགས་པ་དེ་ཡིན་པས། སྦྱིན་བདག་ནི་རྡོ་རིང་ཀུན་སྤངས་རིན་པོ་ཆེའི་སྐུ་འདྲ་ཡིན། ཆོས་ཉན་འདི་རྣམས་དེ་དུས་རྩ་དབུ་མ་ཉན་མི་རྣམས་ཡིན། མི་ནག་པ་ཕྲུག་གུ་འདི་རྒྱ་གར་བའི་དབོན་པོ་དྲུང་པ་དབུས་ན་ཡོད་པ་དེ་ཡིན་པས། ཞིབ་ཞིབ་རང་མིག་ཡུལ་དུ་ཕེབས་པ་དང་།
གྲྭ་པའི་གྲངས་བཤད་རྒྱུ་ཡོད་པ་གལ་ཆེ། རྒྱ་བོ་འདི་སློབ་དཔོན་དོན་ཡོད་པ། ག་པ་འདི་སློབ་དཔོན་ལུ་གུ་གདོང་པ་ཡིན། འདི་ངས་རྣལ་འབྱོར་མའི་ཐང་ག་འབྲིང་བ་མཐོང་བའི་སྔོན་མ་རང་ཡིན་པས། མཁའ་སྤྱོད་རྩེ་མོའི་དཔོན་ས་རྡོར་མོའི་གནང་བའི་ཐང་ཁའི་འོག་ཏུ། ཁྲོམ་ཞེས་པའི་ཡི་གེ་རྣམས་མཚལ་གྱི་བྲིས་པ་དང་བཅས་པ་རྣམས་བཞུགས་ཤིང་། དེ་དག་གི་གཟུངས་རྫོངས་བཞུགས་པའི་རིམ་པ་ལ། ཁྱད་པར་སོ་སོར་བཞུགས་པའི་རིམ་པ་བསྟན་ཟིན་ནས། ད་ནི་ཐམས་ཅད་ལ་ཐུན་མོང་དུ་བཞུགས་པའི་རིམ་པ་བརྗོད་པར་བྱ་སྟེ། དེ་ལ་ཡང་བླ་མ་གོང་མའི་བྱིན་རླབས་རྟེན་བཞུགས་པའི་རིམ་པ་དང་།
གཟུངས་སྔགས་བསམ་གྱིས་མི་ཁྱབ་པ་བཞུགས་པའི་རིམ་པ་གཉིས་ལས། དང་པོ་ནི་གོང་མའི་རྟེན་ཐམས་ཅད་ལ་ཡང་དག་པ་རྫོགས་པའི་སངས་རྒྱས་ཀྱི་འཕེལ་གདུང་དགའ་ལྡན་ནས་བྱོན་པ་རེ་རེ། ས་ཆེན་གྱི་དབུ་ལོ། སློབ་དཔོན་རྩེ་མོའི་དབུ་ལོ། རྗེ་བཙུན་རིན་པོ་ཆེའི་དབུ་ལོ། སྐུ་གདུང་། གདུང་ཐལ། དབུ་ཐོད་ལ་འཇམ་དབྱངས་འཁྲུངས་པའི་དུམ་བུ། ཚེམས་ཀྱི་དུམ་བུ། མནབས་བཟའི་དུམ་བུ།
ཕྱག་ཕྲེང་ཁུག་མའི་དུམ་བུ་རྣམས་དང་། རྗེ་བཙུན་ས་པཎ་གྱི་སྐུ་གདུང་། གདུང་ཐལ། བླ་མ་གནམ་ཁ་འུབ་པའི་དབུ་ཐོད་ལ་ཕྱག་རྡོར་དང་། ཨ་ཡིག་འཁྲུངས་པའི་དུམ་བུ། ཐེག་ཆེན་ཆོས་རྗེའི་སྐུ་གདུང་། གདུང་ཐལ། སྔགས་འཆང་ཆེན་པོའི་སྐུ་གདུང་། མུས་ཆེན་སངས་རྒྱས་རྒྱལ་མཚན་གྱི་དབུ་ཐོད་ཀྱི་དུམ་བུ། རྒྱལ་ཚབ་དམ་པའི་སྐུ་གདུང་།
སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་སྐུ་གདུང་། བྲམ་ཟེ་མཆེད་བདུན་གྱི་སྐུ་གདུང་། འཇམ་དབྱངས་ནམ་མཁའ་རྒྱལ་མཚན་གྱི་དབུ་ཐོད་ཀྱི་དུམ་བུ། བྱང་ཆུབ་སེམས་དཔའ་ཛྙཱ་ནའི་སྐུ་གདུང་། ས་ལོ་ཐམས་ཅད་མཁྱེན་པ། ཐེག་ཆེན་ཆོས་རྒྱལ། བདག་ཆེན་གྲགས་བློ་བ། འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་རྒྱལ་མཚན། འཁོན་བློ་གྲོས་རྒྱལ་མཚན་རྣམས་ཀྱི་སྐུ་གདུང་བཏུལ་མ་བྱིན་རླབས་ཀྱི་གཟི་འོད་འབར་བ།
རྟེན་འདམ་དཔེ་གྲགས་མ་ནི། ཡང་དག་པར་རྫོགས་པའི་སངས་རྒྱས་ཀྱི་སྐུ་གདུང་། བྲམ་ཟེ་ཆེན་པོ་ས་ར་ཧ། འཕགས་པ་ཀླུ་སྒྲུབ་སོགས་ནས་ཁ་ཆེ་པཎ་ཆེན་གྱི་བར་གྱི་རྒྱ་གར་གྱི་མཁས་གྲུབ་ཐམས་ཅད་ཀྱི་སྐུ་གདུང་། རྡོ་རྗེ་གདན། བྱ་རྒོད་ཕུང་པོ། དུར་ཁྲོད་ཆེན་པོ་བརྒྱད། ཡུལ་ཆེན་ཉེར་བཞི། གནས་ཆེན་སོ་གཉིས་ཀྱི་ས། གཞན་ཡང་འཕགས་ཡུལ་གྱི་བྱིན་རླབས་རྟེན་ཚང་མ་བསྡུད་པར་མཛད་ཅིང་།
བོད་ཀྱི་མཁས་གྲུབ་ཀྱང་། བདག་ཉིད་ཆེན་པོ་ས་པཎ་ཡན་ཆོད་ཀྱི་བླ་མ་གོང་མ། རྒྱལ་པོ་སྲོང་བཙན་སྒམ་པོ། ཆོས་རྒྱལ་ཁྲི་སྲོང་ལྡེ་བཙན། སད་མི་མི་བདུན་སོགས་ནས་བདག་ཉིད་ཆེན་པོ་ཡན་ཆོད་ཀྱི་སྐུ་གདུང་དང་བྱིན་རླབས་རྟེན་ཚང་མ་བསྲེ་བར་མཛད་པའི་རྟེན་འདམ། དེའི་སྟེང་དུ་རྗེ་ས་པཎ། ཆོས་རྒྱལ་འཕགས་པ་སོགས་ནས། ས་ལོ་ཐམས་ཅད་མཁྱེན་པའི་བར་གྱི་དཔལ་ས་སྐྱ་པའི་གདུང་བརྒྱུད་རིམ་པར་བྱོན་པ་རྣམས་ཀྱི་སྐུ་གདུང་། ཤངས་མཚལ། གདུང་ཐལ།
སྤུར་ཚ་སོགས་དང་བྱང་སེམས་ཟླ་བ་རྒྱལ་མཚན། དབོན་སྟོན་སྐྱེར་སྒང་པ། ཚོགས་བསྒོམ་པ། ཉན་ཆེན་པ། རྗེ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན། ལོ་ཙཱ་བ་མཆོག་ལྡན། མུས་ཆེན་ནམ་མཁའི་རྣལ་འབྱོར། བུ་སྟོན་རིན་པོ་ཆེ། ལོ་ཆེན་བྱང་རྩེ།
ས་བཟང་མ་ཏི། ས་བཟང་འཕགས་པ། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། རྗེ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ། འཇམ་དབྱངས་སངས་རྒྱས་རིན་ཆེན། མཁན་ཆེན་བསོད་ནམས་ལྷུན་གྲུབ། ལོ་ཆེན་ཆོས་སྐྱོང་བཟང་པོ།
ངོར་ཆེན་དཀོན་མཆོག་ལྷུན་གྲུབ་རྣམས་ཀྱི་སྐུ་གདུང་། གདུང་ཐལ། ཞུན། སྤུར་ཚ་རྣམས་བསྲེས་པའི་བྱིན་རླབས་ཀྱི་གཟི་འོད་འབར་བའི་རྟེན་འདམ། སྔགས་འཆང་གྲགས་པ་བློ་གྲོས་རྒྱལ་མཚན་གྱི་སྐུ་གདུང་། སྔགས་འཆང་ཆེན་པོའི་ཆབ་སེར་རིལ་བུ། འཇམ་དབྱངས་བསོད་ནམས་དབང་པོའི་ཤངས་མཚལ། སྤྱན་སྔ་རིན་པོ་ཆེའི་སྐུ་མཚལ་རྣམས། གཞན་ཡང་ཁ་ཆེ་པཎ་ཆེན་གྱི་དབུ་ལོ། ས་ལོ་ཆེན་པོའི་དབུ་ལོ།
སྤྱན་སྔ་ངག་དབང་ཆོས་གྲགས་ཀྱི་དབུ་ལོ། གྲུབ་ཆེན་དཔལ་ལྡན་བཀྲ་ཤིས་ཀྱི་དབུ་ལོ། རྗེ་དཀོན་མཆོག་ལྷུན་གྲུབ་ཀྱི་དབུ་ལོ། ཤར་ཆེན་ཡེ་ཤེས་རྒྱལ་མཚན་གྱི་དབུ་ལོ། རྡོ་རྗེ་འཆང་ཀུན་དགའ་བཟང་པོའི་དབུ་ལོ། འཇམ་དབྱངས་ཤེས་རབ་རྒྱ་མཚོའི་དབུ་ལོ། སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་དབུ་ལོ། ཞ་ལུ་ལོ་ཆེན་ཆོས་སྐྱོང་བཟང་པོའི་དབུ་ལོ། མཁས་གྲུབ་ཐམས་ཅད་ཀྱི་དབུ་ལོ་ཀུན་འདུས། ཡོངས་འཛིན་དཀོན་མཆོག་འཕེལ་བའི་དབུ་ལོ།
འཇམ་དབྱངས་སངས་རྒྱས་རིན་ཆེན་གྱི་དབུ་ལོ། གློ་བོ་མཁན་ཆེན་གྱི་དབུ་ལོ། སྔགས་འཆང་ཆེན་པོས་སྒོ་རུམ་བསེ་འབག་གི་དྲུང་དུ་ཤ་ས་ནའི་གསུང་བཟླས་གནང་དུས་ཀྱི་དབུ་ལོ། ཡང་སྔགས་འཆང་ཆེན་པོས་བྱས་འགྱུར་དུ་ལོ་གསུམ་གནང་དུས་ཀྱི་དབུ་ལོ། ལམ་ཟབ་དང་ལམ་གྱི་ཐུན་བཞི་ལ་དབང་བཞི་ལེན་པ་གཙོ་བོར་མཛད་དེ། ཨཥྚ་འབུམ་ཕྲག་སོ་གཉིས་གནང་དུས་ཀྱི་དབུ་ལོ། སྔགས་འཆང་དེ་ཉིད་ཀྱི་སྐུ་གདུང་རིལ་པོ་ལས་ཞུས་པའི་དབུ་ལོ། གཞན་ཡང་རྒྱལ་པོ་འོད་ཟེར་གོ་ཆའི་དབུ་ལོ། འུ་ཡུག་པ་རིག་པའི་སེང་གེའི་དབུ་ལོ། དུས་ཕྱིས་སྔགས་འཆང་ཆེན་པོས་རྒྱ་བོད་ཀྱི་མཁས་གྲུབ་ཐམས་ཅད་ཀྱི་དབུ་སྐྲ་རྣམས་ཕྱོགས་གཅིག་ཏུ་བསྡུ་བར་མཛད་པའི་དབུ་སྐྲ་ཀུན་འདུས།
གཏེར་སྟོན་ཤེས་རབ་འོད་ཟེར་གྱི་དབུ་ལོ། མུས་ཆེན་སངས་རྒྱས་རྒྱལ་མཚན་གྱི་དབུ་ལོ། ངག་དབང་ཀུན་དགའ་དབང་རྒྱལ་གྱི་དབུ་ལོ། འཇམ་པའི་དབྱངས་བསོད་ནམས་དབང་པོས་རྡོ་རྗེ་གཞོན་ནུའི་བསྙེན་བསྒྲུབ་གསལ་བྱེད་ལ་བརྟེན་ནས་ཀི་ལ་ཡ་འབུམ་ཕྲག་ལྔ་བཅུ་རྩ་ལྔ་སོང་བའི་དབུ་ལོ། གཞན་ཡང་ཡི་དམ་ཞི་ཁྲོ་རབ་འབྱམས་བགྲང་བ་ལས་འདས་པ་རྣམས་དང་། ཆོས་སྐྱོང་སོ་སོའི་གསུང་བསྙེན་གནང་དུས་ཀྱི་དབུ་ལོ། རྡོ་རྗེ་གདན་པ་ཀུན་དགའ་རྣམ་རྒྱལ་གྱི་ན་བཟའི་དུམ་བུ། རྡོ་རྗེ་འཆང་ཀུན་དགའ་བཟང་པོའི་སྐུ་ཆོས་ཀྱི་དུམ་བུ། སྐུ་རགས་ཀྱི་དུམ་བུ། སྔགས་འཆང་ཆོས་ཀྱི་རྒྱལ་པོའི་སྐུ་རགས་ཀྱི་དུམ་བུ།
སྐུ་འདབས་ཀྱི་དུམ་བུ། བཞུགས་འདིང་གི་དུམ་བུ། སྐུ་སྲུང་གི་ལྐོག ཞབས་སེན་གྱི་དུམ་བུ། འཁོན་དཀོན་མཆོག་རྒྱལ་པོ་དང་ས་ཆེན་ཐུན་མོང་བའི་སྐུ་བེམ་གྱི་དུམ་བུ། དཔལ་ལྡན་བླ་མ་དམ་པའི་ན་བཟའི་དུམ་བུ། རྡོ་རྗེ་འཆང་ཀུན་དགའ་བཟང་པོའི་སྐུ་ཆས་ཚང་མ་མུས་ཆེན་སངས་རྒྱས་རིན་ཆེན་གྱིས་འཕན་ཡུལ་ལྷུན་པོ་རྩེར། གསེར་སྐུ་སྐུ་ཚད་ཀྱི་གཟུངས་བཞུགས་ལ་གནང་བ་དགེ་ལྡན་པའི་དམག་གིས་བཤིགས་ནས་སྟོན་པ་ཆོས་རྗེ་ཀུན་དགའ་ལེགས་གྲུབ་ཀྱི་ཕྱག་ཏུ་བྱུང་བ། སྔགས་འཆང་ཆེན་པོའི་ཕྱག་ཏུ་ཕུལ་པའི་སྐུ་ཆས་ཀྱི་དུམ་བུ། ངོར་ཆེན་དཀོན་མཆོག་ལྷུན་གྲུབ་ཀྱི་སྤུར་རས་ཀྱི་དུམ་བུ།
ཀུན་མཁྱེན་ཆེན་པོའི་སྐུ་གཟན་གྱི་དུམ་བུ། རྡོ་རྗེ་འཆང་གི་གསོལ་འཆིང་གི་དུམ་བུ། རྗེ་ཀུན་དགའ་དབང་ཕྱུག་གི་གདུང་རས། ཡོངས་འཛིན་དཀོན་མཆོག་འཕེལ་བའི་སྐུ་ཆས་ཀྱི་དུམ་བུ། རྒྱལ་སྲས་ཐོགས་མེད་པ། ཀུན་མཁྱེན་སངས་རྒྱས་འཕེལ། རྗེ་སངས་རྒྱས་རིན་ཆེན་རྣམས་ཀྱི་ན་བཟའི་དུམ་བུ། རྗེ་ཀུན་དགའ་གྲོལ་མཆོག་གི་དབུ་ཞྭའི་དུམ་བུ། རྡོ་རྗེ་གདན་པ་ཀུན་དགའ་རྣམ་རྒྱལ་གྱི་སྐུ་བེམ། སྐུ་གཟན།
སྐུ་ཤམ་རྣམས་ཀྱི་དུམ་བུ། ངོར་ཆེན་དཀོན་མཆོག་ལྷུན་གྲུབ་ཀྱི་དབུ་ཞྭའི་དུམ་བུ། ས་ལོ་ཐམས་ཅད་མཁྱེན་པའི་ཤངས་མཚལ། ཤངས་སྣབས། དབུ་ཞྭའི་ནང་དར། ཤངས་ཕྱིས། སྤུར་རས། སྐུ་འདབས། སྐུ་རགས་ཀྱི་ཁ་ཚར། ཕུར་པའི་སྲུང་འཁོར་དབུ་ཐོག་ཏུ་ཕུབས་པ་དབུའི་དྲེག་པ་ཡོད་པ་རྣམས་ཀྱི་དུམ་བུ།
མུས་ཆེན་སངས་རྒྱས་རྒྱལ་མཚན་གྱི་སྐུ་རགས་ཀྱི་དུམ་བུ། སྐུ་གཟན་གྱི་དུམ་བུ། སྐུ་ཤམ་ཀྱི་དུམ་བུ། འཇམ་དབྱངས་བསོད་ནམས་དབང་པོའི་ཤངས་ཕྱིས་ཀྱི་དུམ་བུ། སྐུ་རགས་ཀྱི་དུམ་བུ། སྐུ་འཚལ་གནང་དུས་སྐུ་ལ་མཆོད་རས་ཀྱི་དུམ་བུ། བསེ་འབག་ནག་པོ་འཕུར་ཤེས་ཀྱི་ན་བཟའི་དུམ་བུ། སྙན་དར་གྱི་དུམ་བུ། དམ་རྫས་རིལ་བུ། འཆི་མེད་རིལ་བུ་ངེད་རང་ས་སྐྱ་པའི་ཞལ་ངོ་ན་རིམ་བཞིན་གྱིས་ཕྱག་ལེན་རྣམ་པར་དག་པའི་སྒོ་ནས་ཚུལ་བཞིན་བསྒྲུབས་པའི་ཁྲི་རྡོ་སིལ་མ་སོགས་བགྲང་བ་ལས་འདས་པ་བཞུགས་སོ། །
དེ་རྣམས་ཀྱིས་བླ་མ་གོང་མའི་བྱིན་རླབས་རྟེན་བཞུགས་པའི་ཚུལ་བསྟན་ཟིན་ནས། ད་ནི་གཟུངས་སྔགས་ཀྱི་རིམ་པ་བསམ་གྱིས་མི་ཁྱབ་པ་བཞུགས་པའི་ཚུལ་བརྗོད་པར་བྱ་སྟེ། དེ་ཡང་ཐོག་མར་དབུ་གཟུངས་བཞུགས་པའི་རྣམ་གྲངས་ལ། ལམ་ཟབ་མོ་བླ་མའི་རྣལ་འབྱོར་གྱི་བརྒྱུད་པ། བླ་མའི་ཕྱག་འཚལ་རྒྱས་པའི་སྤེལ་ཚིག རིག་པ་ཆེན་པོའི་སྔགས། ཀྱེ་རྡོ་རྗེ་མན་ངག་ལུགས་ཀྱི་བརྒྱུད་པ། ཕྱག་འཚལ་སྤེལ་ཚིག་དང་བཅས་པ་སོགས་འོག་མ་ཀུན་ལ་འགྲེ་སྟེ། ཀྱཻ་རྡོར་འགྲེལ་པ་ལུགས་ཀྱི་དབང་གི་བརྒྱུད་པ། སྤེལ་ཚིག་དང་བཅས་པ།
ཀྱཻ་རྡོར་འགྲེལ་པ་ལུགས་ཀྱི་དབང་གི་བརྒྱུད་པ། ཕྱག་འཚལ་སྤེལ་ཚིག་དང་རིག་པ་ཆེན་པོ་དང་བཅས་པ། ནག་པོ་ལུགས་ཀྱི་དབང་གི་བརྒྱུད་པ། དཔལ་དུས་ཀྱི་འཁོར་ལོ་ས་ལུགས་ཀྱི་དབང་གི་བརྒྱུད་པ། འཁོར་ལོ་བདེ་མཆོག་ལཱུ་ཧི་པའི་དབང་གི་བརྒྱུད་པ། བདེ་མཆོག་དྲིལ་བུ་པའི་དབང་གི་བརྒྱུད་པ། བདེ་མཆོག་ནག་པོ་པའི་དབང་གི་བརྒྱུད་པ། ཕུར་པ་ས་ལུགས་ཀྱི་དབང་གི་བརྒྱུད་པ། གསང་འདུས་མི་བསྐྱོད་རྡོ་རྗེའི་དབང་གི་བརྒྱུད་པ་རྒྱས་པའི་སྤེལ་ཚིག འཇིགས་བྱེད་ས་ལུགས་ཀྱི་དབང་གི་བརྒྱུད་པ།
ཀུན་རིག་ས་ལུགས་ཀྱི་དབང་གི་བརྒྱུད་པ། འཇམ་དབྱངས་ཨ་ར་པ་ཙ་ན་ལྷ་ལྔའི་དབང་གི་བརྒྱུད་པ།

ཚེ་དཔག་མེད་ཛེ་ཏཱ་རིའི་ལུགས་ཀྱི་དབང་གི་བརྒྱུད་པ། དབུ་མ་ལུགས་ཀྱི་སེམས་བསྐྱེད་ཀྱི་བརྒྱུད་པ། སོ་སོར་ཐར་པའི་སྡོམ་བརྒྱུད་ཕྱག་འཚལ་སྤེལ་ཚིག་དང་བཅས་པ། གུར་མགོན་ལྷ་བརྒྱད། ཞལ་བཞི་པའི་བརྒྱུད་པ་ཕྱག་འཚལ་སྤེལ་ཚིག་དང་བཅས་པ་སྟེ། ཀུན་དྲིལ་བརྒྱུད་པའི་སྡེ་ཚན་ཉེར་བཞི་བཞུགས་ཤིང་། དེ་ནས་སྐུ་གཟུངས་བཞུགས་པའི་རྣམ་གྲངས་ལ། ཐོག་མར་ཀྱཻ་རྡོ་རྗེ་གཙོ་འཁོར་གྱི་སྔགས། ཕྱག་གཉིས་པའི་སྙིང་པོ། ཕྱག་བཞི་པའི་སྙིང་པོ། ཕྱག་དྲུག་པའི་སྙིང་པོ།
བདག་མེད་ལྷ་མོ་བཅོ་ལྔའི་སྙིང་པོ། གུར་རིགས་བསྡུས་གཙོ་འཁོར་གྱི་སྔགས། སྃ་བུ་ཊི་རྡོ་རྗེ་དབྱིངས་གཙོ་འཁོར་གྱི་སྔགས། ཨ་བྷི་དྷཱ་ནར་གསུངས་པའི་ཧེ་རུ་ཀའི་ཡིག་བརྒྱ། རིག་བྱེད་མའི་སྙིང་པོ་སྤེལ་ཚིག་དང་བཅས་པ། དུས་འཁོར་གྱི་སྙིང་པོ་དང་ཉེ་སྙིང་། འཁོར་ལོ་བདེ་མཆོག་གི་དཀྱིལ་འཁོར་གྱི་སྔགས། ནཱ་རོ་མཁའ་སྤྱོད་ཀྱི་སྔགས། བདེ་མཆོག་རིགས་དྲུག་འཁོར་ལོ་བསྒྱུར་བ་དྲུག་གི་སྔགས། སངས་རྒྱས་ཐོད་པའི་སྙིང་པོ།
མ་ཧཱ་མ་ཡ་གཙོ་འཁོར་གྱི་སྔགས། མཁའ་འགྲོ་རྒྱ་མཚོའི་སྙིང་པོ་རྩ་སྔགས་རྐང་པ་བརྒྱད་པ། སྲོག་ཤིང་བརྟེན་པའི་སྔགས། ཕུར་པ་རྩ་དུམ་གྱི་སྔགས། གསང་འདུས་མི་བསྐྱོད་རྡོ་རྗེའི་གཙོ་འཁོར་གྱི་སྔགས། འཇམ་པའི་རྡོ་རྗེའི་སྙིང་པོ། གསང་འདུས་ཀྱི་སྙིང་པོ། དེ་གཉིས་ཀྱི་འཁོར་གྱི་སྔགས། གཤེད་དམར་ལྷ་ལྔ་གཙོ་འཁོར། དགྲ་ནག་གཙོ་འཁོར་གྱི་སྔགས།
གདོང་དྲུག་གཙོ་འཁོར་གྱི་སྔགས། འཇིགས་བྱེད་རྩ་སྔགས། སྙིང་པོ་ཉེ་སྙིང་། རྣམ་སྣང་སྒྱུ་དྲ་རིགས་ལྔའི་སྙིང་པོ། འཁོར་ཆེན་གྱི་སྙིང་པོ། ཕྱག་རྡོར་གཏུམ་པོའི་སྙིང་པོ། ཡོ་ག་རྡོ་རྗེ་དབྱིངས་གཙོ་འཁོར་གྱི་སྔགས། ཀུན་རིག་གཙོ་འཁོར་གྱི་སྔགས། ཤཱཀ་ཐུབ་སྐུའི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར།
ཕྱག་རྡོར་ཐུགས་ཀྱི་དཀྱིལ་འཁོར་རྣམས་ཀྱི་སྔགས། དེ་གསུམ་ཐུན་མོང་འཁོར་གྱི་སྔགས། འཁོར་ལོ་བསྒྱུར་བ་ཡོན་ཏན་གྱི་དཀྱིལ་འཁོར་གྱི་སྔགས། མེ་ལྷ་འབར་བ་འཕྲིན་ལས་ཀྱི་དཀྱིལ་འཁོར་གྱི་སྔགས། ཆོས་དབྱིངས་གསུང་དབང་གི་སྙིང་པོ། ཁམས་གསུམ་རྣམ་རྒྱལ་གྱི་གཙོ་བོའི་སྔགས། དཔལ་མཆོག་གཙོ་བོའི་སྔགས། དེ་ཉིད་འདུས་པར་གསུངས་པའི་ཡི་གེ་བརྒྱ་པ། གཙུག་ཏོར་གདུགས་དཀར་གྱི་སྙིང་པོ་སྤེལ་ཚིག་དང་བཅས་པ། རྣམ་སྣང་མངོན་བྱང་གཙོ་བོའི་སྔགས།
འཇམ་དབྱངས་ཨ་ར་པ་ཙ་ན་ལྷ་ལྔའི་སྔགས། རྒྱལ་པོ་རོལ་པའི་སྔགས། ཡན་ལག་མེད་པའི་སྔགས། ངག་གི་རྒྱལ་པོའི་སྔགས། ཤེས་རབ་འཁོར་ལོ་རྣམས་ཀྱི་སྔགས། དཔའ་བོ་གཅིག་སྒྲུབ་ནས་བཤད་པའི་ཚེ་སྒྲུབ་ཀྱི་སྔགས། བཅུ་གཅིག་ཞལ་གྱི་གཟུངས། སེང་གེ་སྒྲའི་སྔགས། སྤྱན་རས་གཟིགས་ས་བཅུ་པའི་གཟུངས། བྱང་སེམས་གཟི་བརྗིད་ཆེན་པོའི་སྔགས།
འོད་ཟེར་ཅན་གྱི་གཟུངས། སྨན་བླའི་གཟུངས། མི་བསྐྱོད་པའི་གཟུངས། སྟོབས་པོ་ཆེའི་སྔགས། ཕྱག་ན་རྡོ་རྗེའི་གཟུངས་རིང་། མི་གཡོ་བའི་སྔགས། རྡོ་རྗེ་རྣམ་འཇོམས་ཀྱི་གཟུངས་རིང་། རྟེན་འབྲེལ་སྙིང་པོ། བརྟན་བཞུགས་ཀྱི་སྔགས་རྣམས་ཏེ་ཡོངས་དྲིལ་གཟུངས་ཚན་དྲུག་ཅུ་རེ་བཞུགས་ཤིང་། ཡང་གཙུག་ཏོར་རྣམ་རྒྱལ་གྱི་གཟུངས་རིང་རྒྱས་པའི་སྤེལ་ཚིག་དང་བཅས་པ།
གཙུག་ཏོར་དྲི་མེད་ཀྱི་གཟུངས་རིང་སྤེལ་ཚིག་དང་བཅས་པ། གསང་བ་རིང་བསྲེལ། རྟེན་འབྲེལ་སྙིང་པོ། རབ་གནས་བརྒྱུད་གཟུངས། ཚུལ་ཁྲིམས་རྣམ་དག་གི་གཟུངས། སྲོག་ཤིང་བརྟེན་པའི་གཟུངས། རྡོ་རྗེ་དབྱིངས་ཀྱི་སྙིང་པོ། ཆོས་དབྱིངས་སྙིང་པོ། སྔགས་དབྱིངས་སྙིང་པོ་སྤེལ་ཚིག་དང་བཅས་པ། བྱང་ཆུབ་རྒྱན་འབུམ།
ཚེ་གཟུངས། འཕགས་པ་བྱམས་པའི་དམ་བཅས་པའི་གཟུངས། སྐལ་བཟང་སངས་རྒྱས་སྟོང་གི་སྙིང་པོ་སྤེལ་ཚིག་དང་བཅས་པ། རྟེན་འབྲེལ་སྙིང་པོ། མཛོད་སྤུ་ནོར་བུ། དེ་བཞིན་གཤེགས་པའི་ཡི་གེ་བརྒྱ་པ། མཚམས་མེད་ཀྱི་སྒྲིབ་པ་སྦྱོང་བའི་གཟུངས། དོན་ཡོད་གྲུབ་པའི་གཟུངས། ཤེས་རབ་ཕ་རོལ་ཏུ་ཕྱིན་པའི་སྙིང་པོ། ཤེར་སྙིང་གི་སྔགས།
ནམ་མཁའ་མཛོད་ཀྱི་གཟུངས་སྤེལ་ཚིག་དང་བཅས་པ་སྟེ་ཡོངས་དྲིལ་གཟུངས་རིགས་ཉེར་གཅིག་བཞུགས་ཤིང་། ཡང་པད་གཟུངས་བཞུགས་པའི་རྣམ་གྲངས་ལ། གུར་མགོན་ལྕམ་དྲལ་གྱི་སྔགས། གདོང་བཞི་པའི་སྔགས་རིང་ཐུང་འདོད་དོན་སྤེལ་ཚིག་དང་བཅས་པ། རྣམ་སྲས་འཁོར་བཅས་ཀྱི་སྔགས། ནོར་བུ་བཟང་པོའི་སྔགས་འདོད་དོན་སྤེལ་ཚིག་དང་བཅས་པ། བརྟན་བཞུགས་ཀྱི་སྔགས། གནོད་སྦྱིན་ཕོ་དགུ་མོ་དགུའི་སྔགས། ཛམ་བྷ་ལྷ་ནག་པོའི་སྔགས། ཚོགས་བདག་གི་ཉེ་སྙིང་།
སྙིང་པོ། མིང་གི་སྙིང་པོ། ཚངས་པའི་གཟུངས། བརྒྱ་བྱིན་གྱི་གཟུངས། དབང་ཕྱུག་ཆེན་པོའི་གཟུངས། མཆོད་པའི་སྤྲིན་གྱི་གཟུངས། རྟེན་འབྲེལ་སྙིང་པོ་འདོད་དོན་སྤེལ་ཚིག་དང་བཅས་པ། དཔལ་མགོན་བདུན་ཅུ་རྩ་ལྔའི་སྔགས། མཆོག་ཐོབ་པའི་སྔགས། ལས་འགྲུབ་པའི་སྔགས།
དོན་ཐམས་ཅད་འགྲུབ་པའི་སྔགས་སྤེལ་ཚིག་དང་བཅས་པ། ཕུན་སུམ་ཚོགས་པའི་བཀྲ་ཤིས་དང་། ཕ་རོལ་ཕྱིན་དྲུག་གི་སྨོན་ལམ། འབྱུང་པོ་གང་དག་འདིར་ནི་ལྷགས་གྱུར་གྱི་བཀྲ་ཤིས་རྣམས་རྒྱ་སྐད་དུ་བྲིས་པ། བརྟན་བཞུགས་ཀྱི་སྔགས། ཁྱིམ་བདག་དེས་པ་ལ་གསུངས་པའི་དཀོན་མཆོག་གསུམ་གྱི་བཀྲ་ཤིས་ཀྱི་ཚིགས་སུ་བཅད་པ། རྟེན་འབྲེལ་སྙིང་པོ་རྣམས་ཏེ། ཡོངས་དྲིལ་གཟུངས་སྡེ་ཚན་ཉེར་ལྔ་བཞུགས་ཤིང་། གཞན་ཡང་རྟེན་ཐམས་ཅད་ལ་ངེད་རང་གིས་ཚུལ་བཞིན་བསྒྲུབས་པའི་གནོད་སྦྱིན་འཁོར་ལོ་རེ་རེ་ཡང་བཞུགས་སོ། ། དེ་ལྟ་བུའི་རྟེན་ངོ་མཚར་ཅན་དེ་དག་ནི་བྱིན་རླབས་ཀྱི་གར་བུ་ལུགས་སུ་བཞུགས་པ་ལ།
རབ་ཏུ་གནས་པ་ཚུལ་བཞིན་དུ་བགྱིས་པ་ཡིན་པས། སུ་ཞིག་གིས་གསོལ་བ་བཏབ་ཀྱང་མཆོག་དང་ཐུན་མོང་གི་དངོས་གྲུབ་བདེ་བླག་ཏུ་སྩོལ་བ་ལ་ཡིད་གཉིས་དང་བྲལ་བར་ཤེས་པར་བྱའོ། ། དེ་ལྟར་འགྲོ་བ་ཀུན་གྱི་བསོད་ནམས་ཞིང་། ། ངོ་མཚར་རྟེན་མཆོག་གསར་དུ་བཞེངས་པ་ཡི། ། ལེགས་བྱས་འདིས་མཚོན་དུས་གསུམ་དགེ་བའི་མཐུས། ། བདག་གི་སྨོན་ལམ་འདི་དག་འགྲུབ་གྱུར་ཅིག ། བསྟན་པ་འཕེལ་ཞིང་ཡུན་དུ་གནས་པའི་ཕྱིར། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཐམས་ཅད་སྔར་བཞིན་འབད་མེད་དུ། ། ལྷུན་གྱིས་གྲུབ་ནས་བསྟན་པ་རབ་རྒྱས་ཤོག །
དེ་ལྟའི་བསྟན་པའི་རྒྱུན་བཟང་སྐྱོང་བ་ལ། ། རྣམ་དཔྱོད་བློ་ལྡན་བསམ་པ་རབ་དགེ་ཞིང་། ། བསོད་ནམས་སྟོབས་ལྡན་རིགས་བརྒྱུད་གཙང་མ་འགའ། ། མྱུར་དུ་འབྱུང་ཞིང་བསྟན་པ་འཛིན་པར་ཤོག ། གཞན་ཡང་ཐུབ་དབང་རྒྱལ་ཚབ་ས་སྐྱ་པའི། ། གདུང་བརྒྱུད་བསྐལ་བརྒྱར་རྒྱུན་ཆད་མེད་པ་དང་། ། བདག་ཅག་དཔོན་སློབ་ཚེ་འདི་འཕོས་མ་ཐག ། ལྷན་ཅིག་བདེ་བ་ཅན་དུ་སྐྱེ་བར་ཤོག ། དེར་ཡང་སྤངས་རྟོགས་ཡོན་ཏན་མྱུར་རྫོགས་ནས། ། གང་ལ་གང་འདུལ་སྤྲུལ་པ་སྣ་ཚོགས་ཀྱིས། །
སྤྱི་དང་བྱེ་བྲག་བསྟན་པ་རིན་ཆེན་འདི། ། རབ་ཏུ་འཕེལ་ཞིང་ཡུན་དུ་གནས་བྱེད་ཤོག ། ཅེས་དྲིན་ཅན་རྩ་བའི་བླ་མ་འཇམ་པའི་དབྱངས་སྐུ་མཆེད་དང་། རྗེ་བཙུན་མུས་པ་ཆེན་པོ། རྒྱལ་ཡུམ་ལྷ་སྲས་བསོད་ནམས་རྒྱལ་མོ་རྣམས་ཀྱི་དགོངས་པ་རྫོགས་ཐབས་དངུལ་གདུང་རིན་པོ་ཆེ་གསུམ་སོགས་རྟེན་བཞེངས་གསར་དུ་བགྱིས་པ་རྣམས་ལ་གཟུངས་རྫོངས་བཞུགས་ཚུལ་གྱི་དཀར་ཆག་དད་པ་སྐྱེད་བྱེད་ཅེས་བྱ་བ་འདི་ཡང་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཡོན་ཏན་རིན་པོ་ཆེ་དུ་མའི་འབྱུང་གནས་གདན་ས་ཆེན་པོ་དཔལ་ལྡན་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཡང་རྩེར་སྔར་མེད་གསར་དུ་བསྐྲུན་པའི་གཙུག་ལག་ཁང་ངོ་མཚར་ཅན། ལི་མ་ལྷ་ཁང་རྡོ་རྗེ་གདན་ཞེས་བྱ་བ་དང་། རྒྱ་ནག་ལྷ་ཁང་རི་བོ་རྩེ་ལྔའི་བྱ་འདབས། དཔེ་ཁང་ཆོས་མཛོད་ཆེན་མོར་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསམ་གཏན་རྒྱ་མཚོ་ཞེས་བྱ་བའི་རྣམ་དཔྱོད་ཀྱི་བློ་གྲོས་རབ་ཏུ་གསལ་བ་དེ་ཉིད་ཀྱིས་བགྱིས་སོ། ། སརྦ་མངྒ་ལཾ།།
༈ །།སངས་རྒྱས་ཀྱི་བསྟན་པ་སྤྱི་དང་བྱེ་བྲག་དཔལ་ལྡན་ས་སྐྱའི་ལྟ་གྲུབ་ལ་བཀའ་དྲིན་ཆེ་བའི་སྐྱེས་མཆོག་དམ་པ་རྣམས་ཀྱི་བྲིས་སྐུ་གཙོ་བསྡུས་ཆེན་མོའི་དཀར་ཆག་ཡིད་བཞིན་རིན་པོ་ཆེའི་འཕྲེང་མཛེས་ཞེས་བྱ་བ་བཞུགས་སོ། ། ན་མོ་གུ་རུ་བུདྡྷ་དྷྭ་ཛ་ཡེ། དོན་གཉིས་མཐར་ཕྱིན་སྟོན་པ་རྫོགས་སངས་རྒྱས། ། དེས་གསུང་ལུང་རྟོགས་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་ཚོགས་མཆོག་དགེ་འདུན་ཏེ། ། རྣམ་གསུམ་བྱང་ཆུབ་བར་དུ་ཕྱག་གི་གནས། ། ཕན་བདེའི་འབྱུང་གནས་བསྟན་པ་རིན་པོ་ཆེ། ། འཕགས་པའི་ཡུལ་དང་བོད་འདིར་གསལ་མཛད་པའི། ། མཁས་གྲུབ་ལོ་པཎ་རིམ་པར་བྱོན་རྣམས་ལ། ། བཀའ་དྲིན་དྲན་པས་ལན་བརྒྱར་ཕྱག་བགྱིའོ། །
ཁྱད་པར་གངས་རིའི་ཁྲོད་འདིར་སངས་རྒྱས་ཀྱི། ། ཡོངས་རྫོགས་བསྟན་པའི་བདག་པོ་ས་སྐྱ་པ། ། ཡབ་སྲས་ཁུ་དབོན་བརྒྱུད་པར་བཅས་པ་ལ། ། དང་འདོད་ཡིད་ཆེས་དད་པ་ཆེན་པོས་འདུད། ། གང་གི་བསྟན་པའི་རྒྱུན་བཟང་སྐྱོང་བ་ལ། ། ངོ་མཚར་རྣམ་ཐར་ཕན་ཚུན་འགྲན་པ་བཞིན། ། རིམ་པར་བྱོན་པའི་དཔལ་ལྡན་ས་སྐྱ་པའི། ། བསྟན་འཛིན་ཀུན་ལ་བདག་ཅག་སྙིང་ནས་དད། ། ལྷག་པར་སྙིགས་དུས་བསྟན་པའི་གསལ་བྱེད་མཆོག ། སྔགས་འཆང་བླ་མ་ཀུན་དགའ་རིན་ཆེན་དང་། །
གང་གི་རིགས་སྲས་གྲུབ་མཆོག་དབང་པོའི་ཞབས། ། འཛམ་གླིང་མཛེས་རྒྱན་གྲགས་པའི་མཚན་རྣམས་རྒྱལ། ། དུས་གསུམ་རྒྱལ་བའི་སྲོལ་བསྡུའི་བྱེད་པོ་གང་། ། ཡབ་གཅིག་ཧེ་རུ་ཀ་དཔལ་མུས་པ་རྗེ། ། མཆོག་དང་ཐུན་མོང་དངོས་གྲུབ་ཀུན་སྩོལ་བའི། ། སྐྱབས་གནས་བསླུ་མེད་ཞབས་ལ་གུས་བཏུད་ནས། ། སྤྱི་དང་བྱེ་བྲག་བསྟན་པ་རིན་ཆེན་ལ། ། བཀའ་དྲིན་ཆེ་བའི་སྐྱེས་བུ་མཆོག་རྣམས་ཀྱི། ། བྲིས་སྐུ་ངོ་མཚར་གཙོ་བསྡུས་ཆེན་མོ་ཡི། ། དཀར་ཆག་ཡིད་བཞིན་རིན་ཆེན་འཕྲེང་མཛེས་སྤེལ། །
དེ་ལ་འདིར་རྒྱ་གར་ལུགས་ལ་ཤྲཱི་མུ་ཁ་སྟེ་དཔལ་གདོང་ཞེས་གྲགས་ཤིང་། རྒྱ་ནག་ལུགས་ལ་ཆུ་མོ་བྱའི་ལོ་ཆུ་སྟོད་ཟླ་བའི་དཀར་པོའི་ཕྱོགས་ཀྱི་ཚེས་ལ་གཟའ་སྐར་བཟང་པོ་འཛོམས་པའི་ཉིན་རབ་ཏུ་གནས་པ་ལེགས་པར་བགྱིས་པའི་བྲིས་སྐུ་ངོ་མཚར་ཅན་གཙོ་བསྡུས་ཆེན་མོ་འདི་ཉིད་ནི། སྤྱིར་ས་སྐྱ་པའི་རྗེ་བཙུན་གོང་མ་རྡོ་རྗེ་འཆང་དང་དབྱེར་མ་མཆིས་པ་བླ་ཆེན་ཀུན་དགའ་སྙིང་པོ་ཡབ་སྲས་སོགས་ནས་བཟུང་། སྐྱེས་ཆེན་རིམ་པར་བྱོན་པ་ཐམས་ཅད་དང་། ཁྱད་པར་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་པ་དང་། དེའི་ཐུགས་སྲས་དམ་པ་བདག་གི་བླ་མ་གྲུབ་པ་མཆོག་གི་དེད་དཔོན་འཇམ་པའི་དབྱངས་བསོད་ནམས་དབང་པོའི་ཞལ་སྔ་ནས་དང་། སྔགས་འཆང་རྒྱལ་བའི་རྒྱལ་ཚབ་རྒྱལ་སྲས་སྦས་པའི་སངས་རྒྱས་ཅི་མཛད་བསྟན་འགྲོའི་དོན་དུ་གྱུར་པའི་སྐྱེས་ཆེན་མཚུངས་མེད་སྔགས་འཆང་གྲགས་པ་བློ་གྲོས་དང་། དུས་གསུམ་རྒྱལ་བ་ཀུན་གྱི་སྤྲོ་བ་དང་བསྡུ་བའི་བྱེད་པ་པོ་རིགས་ཀུན་གྱི་ཁྱབ་བདག་དཔལ་ལྡན་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ལ་སོགས་ཏེ་བདག་ལ་བཀའ་དྲིན་གཞལ་དུ་མེད་པའི་རྩ་བའི་བླ་མ་རྣམས་ཀྱིས་གཙོ་མཛད་འབྲེལ་ཚད་དོན་དང་ལྡན་ངེས་པའི་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་དགོངས་པ་ཆོས་དབྱིངས་སུ་རྫོགས་པའི་ཕྱིར་དང་། གཞན་ཡང་བཀའ་དྲིན་ཅན་གྱི་མ་གཅིག་ལྷ་སྲས་བསོད་ནམས་རྒྱལ་མོ་དེ་ཉིད་ཀྱི་དགོངས་པ་རྫོགས་ཐབས་སུ་ཡང་དམིགས་ཤིང་། བསྟན་པ་སྤྱི་དང་བྱེ་བྲག་དཔལ་ལྡན་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པ་ཡར་ངོའི་ཟླ་བ་ལྟར་འཕེལ་ཞིང་རྒྱས་ལ་ཡུན་རིང་དུ་གནས་པའི་ཕྱིར་དང་།
བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་སྟེ་མཐོང་ཐོས་དྲན་རེག་གི་འགྲོ་བ་མ་ལུས་པ་དག་པའི་ཞིང་མཆོག་བདེ་བ་ཅན་དུ་དྲངས་ནས་རྣམ་གྲོལ་གྱི་ལམ་ལ་བཀོད་པའི་ཕྱིར་འབད་པ་ཆེན་པོའི་སྒོ་ནས་ཉེ་བར་བསྒྲུབས་པའི་བྲིས་སྐུ་ངོ་མཚར་ཅན་གཙོ་བསྡུས་ཆེན་མོ་འདི་ཉིད་ཀྱི་བྲིས་ཐང་སོ་སོའི་གཙོ་འཁོར་རྣམས་ཀྱི་བཞུགས་ཚུལ་སོགས་དཀར་ཆག་ཏུ་འགོད་པ་ལ། དེ་ཡང་རྒྱ་གར་འཕགས་པའི་ཡུལ་དང་བོད་གངས་རིའི་ཁྲོད་འདིར་རྒྱལ་བའི་བསྟན་པ་སྤྱི་དང་། བྱེ་བྲག་དཔལ་ལྡན་ས་སྐྱ་པའི་བསྟན་པ་རིན་པོ་ཆེ་ལ་བཀའ་དྲིན་མཆོག་ཏུ་ཆེ་བའི་སྐྱེས་ཆེན་དམ་པ་རྣམས་ཀྱི་སྐུ་བརྙན་མཐའ་དག་བྲིས་ཐང་སོ་སོའི་གཙོ་བོར་བཞུགས་པ་ལ། དེ་རྣམས་ཀྱི་མཐའ་སྐོར་དུ་ཁོ་བོ་ཅག་རང་ཉིད་ཀྱིས་རྩ་བའི་བླ་མ་བཀའ་དྲིན་ཅན་རྣམས་ལས་ཐོབ་པའི་མདོ་རྒྱུད་མན་ངག་གིས་བསྡུས་པའི་ཆོས་ཚུལ་རྒྱ་མཚོ་ལྟ་བུའི་ནང་ནས། དབང་། ཁྲིད། མན་ངག་སོགས་ཆོས་བཀའ་གཙོ་ཆེ་བ་དག་གི་བླ་མ་བརྒྱུད་རིམ་རྣམས་དང་། སངས་རྒྱས་བྱང་སེམས་ཡི་དམ་ཞི་ཁྲོ་ཆོས་སྐྱོང་ནོར་ལྷ་སོགས་ཀྱི་སྐུ་རྣམས་ལྷ་མགྲོན་གྱི་ཚུལ་དུ་བཀོད་པ་མཛེས་པར་བཞུགས་སུ་གསོལ་བའི་བྲིས་ཐང་ཐོག་ཚད་མ་གྲས་མཐུན་བཅུ་ཕྲག་གསུམ་དང་ལྔ་ཡིས་ལྷག་པའི་གྲངས་བ་དང་ལྡན་པའི་བྲིས་སྐུ་ངོ་མཚར་ཅན་རྨད་དུ་བྱུང་བ་ཡོངས་སུ་རྫོགས་པ་རྣམས་ལ་མཚན་ཡང་གཙོ་བསྡུས་ཆེན་མོར་གསོལ་བ་འདི་ཉིད་ཀྱི་བྲིས་ཐང་རེ་རེ་ལ་ཡང་གཙོ་འཁོར་ཇི་ལྟར་བཞུགས་པའི་ཚུལ་མདོ་ཙམ་བརྗོད་ན། ཐོག་མར་གཙོ་བསྡུས་ཆེན་མོའི་གཙོ་ཐང་རྡོ་རྗེ་འཆང་ལ་དུས་གསུམ་སངས་རྒྱས་སྔགས་འཆང་ཡབ་སྲས་རྣམ་གསུམ། རྒྱལ་བ་མུས་པ་ཆེན་པོ།
སྤྱན་རས་གཟིགས། བྱམས་པ་སོགས་ཀྱིས་བསྐོར་བ། གཙོ་བསྡུས་ཆེན་མོའི་གཡས་དང་པོ་བསྟན་པའི་གཙོ་བོ་ལ་གནས་བརྟན་བཅུ་དྲུག རྒྱལ་ཆེན་བཞི་སོགས་ཀྱིས་བསྐོར་བ། གཙོ་བསྡུས་ཆེན་མོའི་གཡོན་དང་པོ་བདེ་བ་ཅན་གྱི་ཞིང་བཀོད་ཀྱི་འོད་དཔག་མེད་ལ་ཉེ་བའི་སྲས་བརྒྱད་སོགས་ཀྱིས་བསྐོར་བ། གཙོ་བསྡུས་གཡས་གཉིས་པ་འཕགས་པ་ཀླུ་སྒྲུབ་ལ་རྒྱན་དྲུག་མཆོག་གཉིས་སོགས་ཀྱིས་བསྐོར་བ། གཙོ་བསྡུས་གཡོན་གཉིས་པ་སློབ་དཔོན་པདྨ་འབྱུང་གནས་ལ་གུ་རུ་མཚན་བརྒྱད་སོགས་ཀྱིས་བསྐོར་བ། གཙོ་བསྡུས་གཡས་གསུམ་པ་རྣལ་འབྱོར་དབང་ཕྱུག་ལ་བིརྺ་པའི་སྐུའི་རྣམ་འགྱུར་དྲུག་སོགས་ཀྱིས་བསྐོར་བ། གཙོ་བསྡུས་གཡོན་གསུམ་པ་ཇོ་བོ་རྗེ་ལ་བཀའ་གདམས་ལྷ་བཞི་དང་། མཁན་པོ་བྷུ་ཏི་སཏྭ་དང་།
བོད་ཀྱི་སད་མི་མི་བདུན་སོགས་ཀྱིས་བསྐོར་བ། གཙོ་བསྡུས་གཡས་བཞི་པ་འཁོན་དཀོན་མཆོག་རྒྱལ་པོ་ལ་ལྷ་ཐོ་ཐོ་རི། ཆོས་རྒྱལ་མེས་དབོན་རྣམ་གསུམ། འཁོན་དཔལ་པོ་ཆེ། ཐོན་མི་སམྦྷོ་ཊ། རྒྱལ་པོ་ཁྲི་རལ་པ་ཅན་སོགས་ཀྱིས་བསྐོར་བ། གཙོ་བསྡུས་གཡོན་བཞི་པ་རྗེ་ས་ཆེན་ལ་ཀྱེ་རྡོར་མན་ངག་ལུགས་ཀྱི་རྒྱུ་དབང་ངེད་རང་ས་སྐྱ་པའི་ཞལ་ངོ་ནང་བརྒྱུད་སོགས་ཀྱིས་བསྐོར་བ། གཙོ་བསྡུས་གཡས་ལྔ་པ་སློབ་དཔོན་བསོད་ནམས་རྩེ་མོ་ལ་གསུང་ངག་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་ལྔ་པ་རྗེ་བཙུན་རིན་པོ་ཆེ་ལ་བདེ་མཆོག་ལཱུ་ནག་དྲིལ་གསུམ་གྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་དྲུག་པ་རྗེ་ས་པཎ་ལ་དབུ་མ་ལུགས་ཀྱི་སེམས་བསྐྱེད་ཀྱི་བླ་མ་བརྒྱུད་པ་སོགས་ཀྱིས་བསྐོར་བ།
གཙོ་བསྡུས་གཡོན་དྲུག་པ་འཕགས་པ་རིན་པོ་ཆེ་ལ་གསང་འདུས་མི་བསྐྱོད་པའི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བདུན་པ་བླ་མ་བདག་ཉིད་ཆེན་པོ་ལ་དུས་མཆོད་གདུང་རབས་ཀྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བདུན་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ལ་ཀུན་རིག་ས་ལུགས་ཀྱི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བརྒྱད་པ་ཐེག་ཆེན་རིན་པོ་ཆེ་ལ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་དབང་དང་རྗེས་གནང་ཁྲིད་མན་ངག་རྣམས་ཀྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བརྒྱད་པ་མཁན་ཆེན་གཡག་པ་སངས་རྒྱས་དཔལ་བ་ལ་ས་སྐྱ་པའི་བློ་སྦྱོང་ཞེན་པ་བཞི་བྲལ་གྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་དགུ་པ་རྡོ་རྗེ་འཆང་ཀུན་དགའ་བཟང་པོ་ལ་ཀྱཻ་རྡོར་རྒྱུད་གསུམ་གྱི་བཤད་བཀའི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་དགུ་པ་རོང་སྟོན་ཤེས་བྱ་ཀུན་རིག་ལ་ཤིན་ཏུ་ཟབ་པའི་ཚེ་སྒྲུབ་ཞག་བདུན་མའི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅུ་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ལ་རིམ་ལྔའི་ཁྲིད་སོགས་གསང་འདུས་མི་བསྐྱོད་པའི་ཆོས་སྐོར་གྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བཅུ་པ་བདག་ཆེན་རྒྱ་གར་བ་ལ་གུ་རུ་དྲག་དམར་གྱི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅུ་གཅིག་པ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་ལ་གཤེད་དམར་གྱི་དབང་ཁྲིད་དང་ཆོས་སྐོར་གྱི་བླ་མ་བརྒྱུད་པ་སོགས་ཀྱིས་བསྐོར་བ།
གཙོ་བསྡུས་གཡོན་བཅུ་གཅིག་པ་ཀུན་མཁྱེན་བསོད་ནམས་སེང་གེ་ལ་གསང་འདུས་འཇམ་པའི་རྡོ་རྗེའི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅུ་གཉིས་པ་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་ལ་འཇིགས་བྱེད་ས་ལུགས་ཀྱི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བཅུ་གཉིས་པ་གློ་བོ་མཁན་ཆེན་བསོད་ནམས་ལྷུན་གྲུབ་ལ་འཇིགས་བྱེད་ར་ལུགས་ཀྱི་དབང་ཁྲིད་ཆོས་སྐོར་གྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅུ་གསུམ་པ་འཇམ་དབྱངས་སངས་རྒྱས་རིན་ཆེན་ལ་རྡོ་རྗེ་འཕྲེང་བ་ཊི་ཡ་དང་བཅས་པའི་དཀྱིལ་འཁོར་རྣམས་ཀྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བཅུ་གསུམ་པ་ས་ལོ་ཐམས་ཅད་མཁྱེན་པ་ལ་དཔལ་དུས་ཀྱི་འཁོར་ལོའི་དབང་ཁྲིད་ཆོས་སྐོར་གྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅུ་བཞི་པ། མཁས་པའི་དབང་པོ་དཀོན་མཆོག་ལྷུན་གྲུབ་ལ་རྡོ་རྗེ་གུར་རིགས་བསྡུས་དང་། སམྤུ་ཊི་རྡོ་རྗེ་དབྱིངས་ཀྱི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བཅུ་བཞི་པ་སྙིགས་དུས་ཀྱི་བསྟན་པའི་གསལ་བྱེད་དམ་པ་སྔགས་འཆང་ཆེན་པོ་ལ་རྡོ་རྗེ་ཕུར་པའི་དབང་དང་ལམ་གྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅོ་ལྔ་པ་ཚར་ཆེན་ཆོས་ཀྱི་རྒྱལ་པོ་ལ་ཐེག་ཆེན་བློ་སྦྱོང་གི་ཁྲིད་དང་ཆོས་སྐོར་གྱི་བླ་མ་བརྒྱུད་པ་སོགས་ཀྱིས་བསྐོར་བ།
གཙོ་བསྡུས་གཡོན་བཅོ་ལྔ་པ་སྤྱན་སྔ་འཇམ་དབྱངས་དཀོན་མཆོག་རྒྱ་མཚོ་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅུ་དྲུག་པ་གྲུབ་ཐོབ་ཀྱི་འཁོར་ལོ་བསྒྱུར་བ་འཇམ་དབྱངས་བསོད་ནམས་དབང་པོ་ལ་དཔལ་ཧེ་རུ་ཀ་ཡང་དག་གི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བཅུ་དྲུག་པ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་ལ་དཔལ་མགོན་ཞལ་བཞི་པའི་རྗེས་གནང་ཁྲིད་མན་ངག་གི་ཆོས་སྐོར་ཟབ་མོ་ཡོངས་རྫོགས་ཀྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡས་བཅུ་བདུན་པ་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ལ་རྡོ་རྗེ་རྣལ་འབྱོར་མའི་བྱིན་རླབས་ཁྲིད་དང་ཆོས་སྐོར་རྣམས་ཀྱི་བླ་མ་བརྒྱུད་པ་སོགས་ཀྱིས་བསྐོར་བ། གཙོ་བསྡུས་གཡོན་བཅུ་བདུན་པ་སྦྱིན་བདག་ལ་གྲུབ་ཆེན་ཛེ་ཏ་རི་ལུགས་ཀྱི་ཚེ་དཔག་མེད་ལྷ་དགུའི་དབང་གི་བླ་མ་བརྒྱུད་པ་སོགས་ཀྱིས་བསྐོར་བ། དེ་ལྟ་བུའི་བྲིས་ཐང་རེ་རེ་ལ་ཡང་སྙིགས་དུས་ཀྱི་བསྟན་པའི་གསལ་བྱེད་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་སྐུ་བརྙན་རེ་རེ་དང་། ཁོ་བོ་ཅག་གི་ཡོངས་སུ་འཛིན་པ་རྣམས་ཀྱི་གཙུག་རྒྱན་དམ་པར་གྱུར་པ་འཇམ་པའི་དབྱངས་བསོད་ནམས་དབང་པོ། སྔགས་འཆང་གྲགས་པ་བློ་གྲོས། རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཏེ་བཀའ་དྲིན་ཆེ་བའི་བླ་མ་རྣམ་གསུམ་གྱིས་རང་ཉིད་བྱང་ཆུབ་བར་དུ་ཐུགས་རྗེས་སྐྱོང་བ་མཚོན་བྱེད་ཀྱི་བཀོད་པ་ངོ་མཚར་ཅན་དང་བཅས་པའི་སྐུ་བརྙན་རེ་རེ། གཞན་ཡང་འོ་སྐོལ་གྱི་སྟོན་པ་ཐམས་ཅད་མཁྱེན་པའི་སྐུ་བརྙན་བཞེངས་པ་དང་བཞུགས་པའི་བཀོད་པ་སྣ་ཚོགས་ལ་ས་གནོན་དང་ཆོས་འཆད་སོགས་ཕྱག་རྒྱ་ཐ་དད་པ་དུ་མས་མཛེས་པའི་སངས་རྒྱས་ཀྱི་སྐུ་ཡོངས་བསྡོམས་བརྒྱད་ཅུ་གྱ་དགུ་ཙམ་དང་།
བདེ་ཀྱེ་གསང་གསུམ། འཇིགས་བྱེད། གཤེད་དམར། དུས་འཁོར། ཡང་ཕུར། གུར་དྲག་སོགས་ཡི་དམ་གྱི་ལྷ་ཉི་ཤུ་རྩ་གཉིས། རྣམ་རྒྱལ། ཚེ་དཔག་མེད། སྒྲོལ་དཀར་སོགས་འཆི་མེད་ཀྱི་ཚེ་སྦྱིན་པར་བྱེད་པའི་ལྷ་ཚོགས་ཀྱི་སྐུ་བརྙན་སུམ་ཅུ་སོ་དགུ་ལྷག་པ་ཙམ་དང་། བྱང་སེམས་ཀྱི་སྐུ་ལྔ་ཕྲག་གཉིས་དང་གཉིས་ཀྱིས་ལྷག་པ།
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད། དཔལ་མགོན་བྲམ་ཟེའི་གཟུགས་ཅན། དཔལ་ལྡན་དཀར་མོ་ཉི་ཟླ་ལྕམ་དྲལ་སོགས་ཆོས་སྐྱོང་གི་སྐུ་བཅོ་ལྔ་ཙམ་དང་། དམར་པོ་སྐོར་གསུམ། དབྱུག་གུ་མ་མཆེད་གསུམ། འཛམ་བྷ་ལ་སོགས་ནོར་ལྷའི་རིགས་ཀྱི་སྐུ་ལྔ་ཕྲག་གཅིག་དང་གཉིས་ཀྱིས་ལྷག་པ་སོགས་དང་། རྩ་བརྒྱུད་ཀྱི་བླ་མ་རྣམས་ཀྱི་སྐུ་ཆེ་ཆུང་ཡོངས་བསྡོམས་སྟོང་ཕྲག་གཅིག་དང་བརྒྱ་ཕྲག་གཅིག་བཅུ་ཕྲག་ལྔ་དང་གཅིག་གིས་ལྷག་པ་སྟེ་སྟོང་རྭ་ཅན་ལ་ཉེ་བ་ཙམ་བཞུགས་པའི་བྲིས་སྐུ་ངོ་མཚར་ཅན་དེ་ཐམས་ཅད་ལ། བོད་ཆེན་པོའི་ཡུལ་ནས་འོངས་པའི་རིན་ཐང་གཞལ་དུ་མེད་པའི་གོས་བཟང་། རིན་པོ་ཆེ་ཨིནྡྲ་ནི་ལ་དང་། བཙོ་མའི་གསེར་དང་།
པདྨ་ར་ཀའི་ཁ་དོག་འཛིན་པ་དག་ལ་རིན་ཆེན་གསེར་གྱིས་ལེབ་ཐགས་སུ་བྱས་པའི་རི་མོ། ལན་ཚའི་མ་ཎི་དང་། འབྲུག་རིས་འཁོར་འབྲུག་དང་། པདྨའི་སྡོང་བུ་དང་། བཀྲ་ཤིས་རྟགས་བརྒྱད་དང་། འབྲུག་རྒྱབ་རིས་སོགས་རི་མོ་ངོ་མཚར་ཅན་དུ་མས་གོ་མཚམས་མེད་པ་མཛེས་པར་སྤྲས་པའི་ཁྱད་ཆོས་འབའ་ཞིག་ལས་གྲུབ་པའི་གོང་གཤམ་འཇའ་རིས་གསུམ་སྦྲགས་དང་བཅས་པ། དེ་ཐམས་ཅད་ཀྱི་སྒྲིལ་ཤིང་གི་ཏོག་དང་། གོང་ཤིང་འགེལ་ལུང་གི་འཛིན་བྱེད་ཀྱི་བཟུང་ང་དང་ཨ་ལོང་ཐམས་ཅད་དངུལ་དཀར་ལྗང་བརྡུངས་འབའ་ཞིག་ལས་བྱས་ཤིང་། ཁ་དོག་སྣ་ཚོགས་པ་བཀྲ་བའི་སྨན་ཚེའི་རིགས་མང་པོ་དང་། དར་ཆེན་ཁ་དོག་སྣ་ཚོགས་པ་ལྷ་རྫས་ཀྱི་དཔལ་ལ་ཞུམ་པ་སྟེར་བ་དག་གིས་གཙོ་ཐང་ཉིད་ལ་ན་བཟའ་ཞལ་ཁེབ་ལྔ་སྦྲགས་དང་།
གཞན་ཐམས་ཅད་ལ་བཞི་སྦྲགས་རེ་རེ་དང་བཅས་པའི་གོང་གཤམ་འཇའ་རིས་དེ་རྣམས་ལ་ཡོངས་བསྡོམས་གོས་ཆེན་ཡུག་ལྔ་ཕྲག་གཉིས་དང་གཅིག་གིས་ལྷག་པ་སྟེ་དར་ཡུག་བཞི་བཅུ་ཞེ་བཞི་ལྷག་ཙམ་སོང་ཞིང་། བྲིས་ཐང་རྣམས་ཀྱི་ཞལ་གསེར་གསེར་རིས་སོགས་ལ་གསེར་བཏུལ་མ་ཞོ་བཅོ་ལྔ་ལྷག་ཙམ་དང་། སྒྲིལ་ཤིང་རྣམས་ཀྱི་ཏོག་སོགས་ཀྱི་རྒྱུ་ལ་དངུལ་དཀར་ཉག་བཅོ་བརྒྱད་ལྷག་ཙམ་རྣམས་གུས་སྤྲོའི་སྒོ་ནས་ཕུལ་བ་ལགས། དེ་ལྟར་སྐྱེས་བུ་རྣམ་དཔྱོད་དང་ལྡན་ཞིང་བློ་གཟུ་བོར་གནས་པ་སུ་ཞིག་གིས་མཐོང་ཡང་དང་འདོད་ཀྱི་དད་པ་ཁྱད་པར་ཅན་དབང་མེད་དུ་བསྐྱེད་པར་ནུས་པའི་བྲིས་སྐུ་ངོ་མཚར་ཅན་གཙོ་བསྡུས་ཆེན་མོ་འདི་ཉིད་ལེགས་པར་བཞེངས་པའི་དགེ་བ་འདིའི་མཐུས། བདག་ཅག་དཔོན་སློབ་རྣམས་ཀྱི་འདི་དང་ཕྱི་མའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་ཏུ་གྱུར་ནས་རྗེ་བཙུན་ས་སྐྱ་པའི་བསྟན་པ་ཕྱོགས་དུས་གནས་སྐབས་ཐམས་ཅད་དུ་དཀར་འབྱམས་སུ་བྱེད་ནུས་པའི་མཐུ་དང་ལྡན་པར་གྱུར་ཅིག ལེགས་བྱས་འདིས་མཚོན་དུས་གསུམ་དགེ་བའི་མཐུས། ། རྡོ་རྗེ་འཆང་དང་རྣམ་དབྱེར་མ་མཆིས་པའི། ། རྩ་བརྒྱུད་བླ་མའི་ཐུགས་དགོངས་རབ་རྫོགས་ཏེ། ། བདག་ཅག་རྣམས་ལ་བྱིན་རླབས་འཇུག་གྱུར་ཅིག ། དེ་ལ་བརྟེན་ནས་བདག་དང་གདུལ་བྱ་ཡི། །
དུས་གསུམ་སྡིག་པའི་དྲི་མ་ཀུན་བྱང་ནས། ། ཚེ་མཐར་ཕྱིན་ཅིང་བསམ་དོན་ཀུན་འགྲུབ་སྟེ། ། ས་སྐྱའི་ཆོས་སྲིད་དཔལ་འབྱོར་རབ་རྒྱས་ཤོག ། དེ་རྒྱུན་བསྐལ་བར་རིགས་བརྒྱུད་དྲི་མེད་ཀྱིས། ། རྒྱུན་དུ་སྐྱོང་ཞིང་གོང་ནས་གོང་འཕེལ་ཏེ། ། ས་སྐྱ་པ་ཡི་ལྟ་གྲུབ་དྲི་མེད་ཀྱིས། ། གངས་ཅན་ལྗོངས་འདི་ཀུན་ཀྱང་ཁྱབ་གྱུར་ཅིག ། བདག་ཅག་དཔོན་སློབ་ཚེ་འདི་འཕོས་མ་ཐག ། འབྲལ་མེད་ལྷན་ཅིག་བདེ་བ་ཅན་སྐྱེས་ནས། ། སླར་ཡང་གང་འདུལ་སྤྲུལ་པ་སྣ་ཚོགས་ཀྱིས། །
སྲིད་མཐའི་བར་དུ་བསྟན་པ་འཛིན་པར་ཤོག ། རྩ་བརྒྱུད་བླ་མ་རྣམས་ཀྱི་ཐུགས་རྗེ་དང་། ། ཡི་དམ་ཞི་ཁྲོ་རྣམས་ཀྱི་བྱིན་རླབས་དང་། ། དམ་ཅན་བཀའ་སྲུང་རྣམས་ཀྱི་མཐུ་རྩལ་གྱིས། ། བསམ་པའི་དོན་ཀུན་འགྲུབ་པའི་བཀྲ་ཤིས་ཤོག ། ཅེས་སངས་རྒྱས་ཀྱི་བསྟན་པ་སྤྱི་དང་བྱེ་བྲག་དཔལ་ལྡན་ས་སྐྱ་པའི་ལྟ་གྲུབ་ལ་བཀའ་དྲིན་ཆེ་བའི་སྐྱེས་མཆོག་དམ་པ་རྣམས་ཀྱི་བྲིས་སྐུ་གཙོ་བསྡུས་ཆེན་མོའི་དཀར་ཆག་ཡིད་བཞིན་རིན་པོ་ཆེའི་འཕྲེང་མཛེས་ཞེས་བྱ་བ་འདི་ཡང་། དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་་་་་་མཁས་པ། ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་གི་བགྲང་གཞི་བཅུ་ཕྲག་གསུམ་དང་བདུན་གྱིས་ལྷག་པ་ལོན་པའི་དཔལ་གདོང་ཞེས་བྱ་བ་ཆུ་མོ་བྱའི་ལོ། དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་སྤྱི་ཐེས་སུ་ཕན་པར་དམིགས་ནས་བཞེངས་པའི་བྲིས་སྐུ་ངོ་མཚར་ཅན་གཙོ་བསྡུས་ཆེན་མོ་བཞེངས་པ་གེགས་མེད་དུ་མཐར་ཕྱིན་པའི་དགེ་མཚན་གྱི་དཔལ་ལ་ལོངས་སྤྱོད་པའི་ཚེ་སྣྲོན་གྱི་ཟླ་བའི་དམར་ཆ་དགའ་བ་གསུམ་པའི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་རྣམ་དཔྱོད་ཀྱི་བློ་མིག་རབ་ཏུ་གསལ་ཞིང་ཨཱ་ཀྵ་རའི་འདུ་བྱེད་ལ་ཕུལ་དུ་ཕྱིན་པའི་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། །
འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ། མ་མཱ་ཨུ་པུཥྱ་ཛྙཱ་ན་ཤྲཱི་བྷུ་ཏི་པུཥྚིཾ་ཀུ་རུ།་་་་་ བདག་གི་ཚེ་དང་བསོད་ནམས་ཡེ་ཤེས་དཔལ་འབྱོར་རྒྱས་པར་མཛོད། མ་ཧཱ་མུ་ཏྲ་པ་ར་མ་སིདྡྷི་པྲསྟཱ་ཀུ་རུ་སྭཱཧཱ།་་་་་ ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་མཛོད། གཞི་ཚུགས། ། སརྦ་སུ་ཁ་བྷ་ཝནྟུ།་་་་་ ཐམས་ཅད་དགེ་ལེགས་སུ་གྱུར་ཅིག།
༈ །།རྗེ་མུས་ཆེན་གྱི་དངུལ་སྐུ་ཁྱད་པར་གྱི་གཟུངས་བཞུགས་ཀྱི་ཐོ་བཞུགས་སོ། ། ན་མོ་གུ་རུ་བུདྡྷ་དྷྭ་ཛ་ཡེ། དུས་གསུམ་རྒྱལ་བ་རབ་འབྱམས་མ་ལུས་པ། ། ཀུན་གྱི་སྤྲོ་དང་བསྡུ་བའི་བྱེད་པོ་གང་། ། ཡབ་གཅིག་ཧེ་རུ་ཀ་དཔལ་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་སྙིང་ནས་འདུད། ། ཅེས་མཆོད་པར་བརྗོད་ནས། བདག་ཅག་གི་ཡོངས་སུ་འཛིན་པ་རྡོ་རྗེ་སློབ་དཔོན་ཆེན་པོ་འགྲན་ཟླ་དང་བྲལ་བ་དེ་ཉིད་ཀྱི་འདྲ་སྐུ་དངུལ་གར་བུ་ལུགས་ལས་གྲུབ་པ། བཟོ་ཁྱད་ངོ་མཚར་ཅན། ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་བཞེངས་པ་འདི་ཉིད་ལ།
གཟུངས་བཞུགས་ཁྱད་པར་ཅན་རྣམས་བཞུགས་པའི་ཐོ་ལ། དབུ་གཟུངས་ལ་བདེ་ཀྱེ་གཙོ་བོར་གྱུར་པའི་བླ་གཟུངས་ཆ་ཚང་། སྐུ་གཟུངས་དང་བར་གཟུངས་ལ་བདེ་ཀྱེ་གཉིས་ཀྱི་དཀྱིལ་འཁོར་གྱི་ལྷ་ཚོགས་ཀྱི་གསང་སྔགས་ཟབ་མོ་རྣམས་དང་། གཟུངས་ཆེན་ལྔ་སོགས་ཟབ་ལ་མང་བ། པད་གཟུངས། ཆོས་སྐྱོང་ནོར་ལྷ་དཔལ་མཆོག་བདུན་ཅུ་རྩ་གཉིས། གནོད་སྦྱིན་ཕོ་མོ་སོགས་ཀྱི་གཟུངས་སྔགས་རྣམས་དང་། ལྷག་པར་ངེད་རང་གིས་ཚུལ་བཞིན་བསྒྲུབས་པའི་བཤད་ཚོད་དང་མཐུན་པའི་གནོད་སྦྱིན་འཁོར་ལོ་རྣམས་བཞུགས་ཤིང་། གཞན་ཡང་བྱིན་རླབས་རྟེན་བཞུགས་པ་ལ། ཡང་དག་པ་རྫོགས་པའི་སངས་རྒྱས་ཀྱི་འཕེལ་གདུང་།
དགའ་ལྡན་ནས་བྱོན་པའི་སློབ་དཔོན་པདྨའི་སྐུ་ཚབ་གཏེར་ལྔའི་ནང་ཚན་བྱེ་མ་ཨ་ཀྲོང་ལས་གྲུབ་པའི་སྐུ་ལས་བྱོན་པའི་རིང་བསྲེལ། རྗེ་བཙུན་ཆེན་པོའི་དབུ་ཐོད་ལས་འཇམ་དབྱངས་ཀྱི་སྐུ་རང་བྱོན་དུ་འཁྲུངས་པའི་དུམ་བུ། རྗེ་བཙུན་གྱི་ཚེམས་ཀྱི་དུམ་བུ། གནམ་ཁ་འུབ་པའི་དབུ་ཐོད་ལ་ཕྱག་རྡོར་དང་ཨ་ཡིག་རང་བྱོན་དུ་འཁྲུངས་པའི་དུམ་བུ། ཆོས་རྗེ་ས་པཎ་གྱི་རིང་བསྲེལ། ཀུན་མཁྱེན་བུ་སྟོན་གྱི་རིང་བསྲེལ། བཀའ་དྲིན་མཉམ་མེད་སྔགས་འཆང་གྲགས་པ་བློ་གྲོས་རྒྱལ་མཚན་གྱི་རིང་བསྲེལ། མུས་ཆེན་འཁོར་ལོ་སྡོམ་པ་དེ་ཉིད་རང་གི་དབུ་ཐོད་གྱི་དུམ་བུ་སོགས་སྐུ་གདུང་སྟོབས་ཆེ་བ་དང་། རྗེ་དེ་ཉིད་ཞལ་བཞུགས་དུས་ངེད་རང་ལ་གནང་བའི་དབུ་ལོ་བུབས། ཡང་བདེ་མཆོག་བསྙེན་ཆེན་མཛད་དུས་སོགས་ཀྱི་དབུ་ལོ་སྟོབས་ཆེ་བ།
རྗེ་ཉིད་ཀྱི་བརྒྱུད་པའི་སྒོམ་ཞྭ་ཕྱི་གོས་ཆེན་གྱིས་བྱས་པ་སྐུ་དྲེག་ཤིན་ཏུ་ཆེ་བ་ངེད་རང་ལ་བྱིན་རླབས་རྟེན་དུ་གནང་བ་དེ་ཉིད་བུབས་མ་ཉམས་པ། ཡང་འཕེལ་གདུང་གི་བྱེ་མ། ས་ལོ་ཆེན་པོ། ཐེག་ཆེན་རིན་པོ་ཆེ། བདག་ཆེན་གྲགས་བློ་བ། འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་རྒྱལ་མཚན། རྒྱ་གར་ཤེས་བཟང་། བདག་ཆེན་བློ་གྲོས་པ་རྣམས་ཀྱི་གདུང་རུས་བཏུལ་མ་སྦྱར་བའི་རིལ་བུ། རྒྱ་བོད་ཀྱི་མཁས་གྲུབ་ཕལ་ཆེར་གྱི་གདུང་དང་དབུ་ལོ་སྦྱར་བའི་རིལ་བུ།
སེམས་དཔའ་ཆེན་པོའི་གདུང་། རྒྱལ་ཚབ་དམ་པའི་གདུང་། བདག་ཆེན་གྲགས་བློའི་གདུང་། འཇམ་དབྱངས་ཤེས་རབ་རྒྱ་མཚོ་བའི་གདུང་། བདག་ཆེན་ནམ་མཁའ་རྒྱལ་མཚན་གྱི་གདུང་། དགྲ་བཅོམ་པ་ཉི་མ་གུང་པའི་གདུང་། བྲམ་ཟེ་མཆེད་བདུན་གྱི་གདུང་དང་རིང་བསྲེལ་གྱི་དུམ་བུ། བསེ་མཁར་པའི་གདུང་། ཉན་ཆེན་པའི་གདུང་། ཆོས་རྗེ་ས་པཎ་གྱི་གདུང་།
བླ་མ་དཔལ་ལྡན་སེང་གེའི་གདུང་། རྗེ་མུས་ཆེན་གྱི་སྐུ་གཟན་དང་སྐུ་རགས་ཀྱི་དུམ་བུ། སྔགས་འཆང་ཆེན་པོའི་སྐུ་སྒོམ་དང་སྐུའི་ཨང་རག་གི་དུམ་བུ། སྔགས་འཆང་ཆེན་པོ་དང་སྔགས་འཆང་གྲགས་པ་བློ་གྲོས་རྒྱལ་མཚན་གཉིས་ཀྱི་གདུང་སྟོབས་ཆེ་བ། རྗེ་ས་པཎ་གྱི་གདུང་ཐལ་རིང་བསྲེལ་མ། རྗེ་བཙུན་གྲགས་པའི་ཕྱག་འཕྲེང་འཕྲེང་ཁུག་གི་དུམ་བུ། རྗེ་ཀུན་དགའ་གྲོལ་མཆོག་གི་དབུ་ཞྭའི་དུམ་བུ། རྗེ་དཀོན་མཆོག་རྒྱ་མཚོའི་གདུང་། རྗེ་སངས་རྒྱས་རིན་ཆེན་གྱི་ཤངས་མཚལ་དང་ཆབ་སེར་རིལ་བུ། རྗེ་སངས་རྒྱས་སེང་གེའི་གདུང་།
རྗེ་རིན་ཆེན་ཆོས་འཕེལ་བའི་གདུང་། འཇམ་དབྱངས་སངས་རྒྱས་རིན་ཆེན་གྱི་གདུང་། རྗེ་རྡོ་རྗེ་འཆང་གི་གདུང་། འཇམ་དབྱངས་ནམ་མཁའ་སངས་རྒྱས་ཀྱི་གདུང་། རྗེ་ཡོངས་འཛིན་ཚེམས་ཀྱི་དུམ་བུ། འཇམ་དབྱངས་ཤེས་རབ་རྒྱ་མཚོའི་དབུ་ཐོད་ཀྱི་དུམ་བུ། འདྲེན་མཆོག་དམ་པའི་ཕྱག་སེན། བྲམ་ཟེ་དྲི་མེད་སྙིང་པོའི་ཕྱག་མཛུབ་ཀྱི་རྐང་འོམ་བུ་གླང་མར་ན་གཏེར་དུ་བཞུགས་པ་གཏེར་སྟོན་ཤེས་རབ་འོད་ཟེར་གྱིས་གཏེར་ནས་སྤྱན་དྲངས་པའི་དུམ་བུ། ཐེག་ཆེན་པའི་གདུང་ཐལ། ཤར་པ་ཡེ་ཤེས་རྒྱལ་མཚན་པའི་གདུང་།
ཐེག་ཆེན་ཆོས་རྗེའི་སྐུ་ཤ་སྟོབས་ཆེ་བ། མ་གཅིག་སངས་རྒྱས་རི་མའི་སྐུ་ཤ ཆོས་རྗེ་གཡག་པའི་གདུང་། སློབ་དཔོན་པདྨའི་ཚེ་རིལ། འཇམ་དབྱངས་སངས་རིན། རྗེ་ལྷ་མཆོག་སེང་གེ ས་ལོ་ཐམས་ཅད་མཁྱེན་པ། སྔགས་འཆང་ཆེན་པོ། སྔགས་འཆང་གྲགས་པ་བློ་གྲོས་རྣམས་ཀྱི་བདུད་རྩི་རིལ་བུ་སྟོབས་ཆེ་བ། དབོན་སྟོན་སྐྱེར་སྒང་པའི་གདུང་།
ཞྭ་ལུ་མཁྱེན་རབ་ཆོས་རྗེའི་གདུང་། བླ་མ་མཉམ་མེད་ཆེན་པོའི་གདུང་། པཎྜི་ཏ་གྲགས་པ་རྡོ་རྗེའི་གདུང་། པཎ་ཆེན་ཤཱཀྱ་ཤྲཱིའི་དབུ་ལོ། ས་ལོའི་དབུ་ལོ། སྔགས་འཆང་ཆེན་པོས་བདེ་ཀྱེ་གཉིས་ཀྱི་གསུང་བསྙེན་གནང་དུས་ཀྱི་དབུ་ལོ། ཡང་སྔགས་འཆང་ཆེན་པོས་སྒོ་རུམ་བསེ་འབག་གི་དྲུང་དུ་ཤ་ས་ནའི་གསུང་བཟླས་གནང་དུས་ཀྱི་དབུ་ལོ། ཡང་སྔགས་འཆང་ཆེན་པོས་བྱས་འགྱུར་དུ་ལོ་གསུམ་གནང་དུས་ཀྱི་དབུ་ལོ་དང་། ལམ་ཟབ་དང་ལམ་གྱི་ཐུན་བཞི་ལ་དབང་བཞི་ལེན་པ་གཙོ་བོར་མཛད་དེ་ཨཥྚ་འབུམ་ཕྲག་སོ་གཉིས་གནང་དུས་ཀྱི་དབུ་ལོ། སྔགས་འཆང་དེ་ཉིད་ཀྱི་སྐུ་གདུང་རིལ་བུ་ལས་ཞུས་པའི་དབུ་ལོ།
རྗེ་བཙུན་གྲགས་པའི་དབུ་ལོ། རྗེ་དཀོན་མཆོག་ལྷུན་གྲུབ་ཀྱི་དབུ་ལོ། ལོ་ནས་སྤྱན་སྔ་རིན་པོ་ཆེའི་དབུ་ལོ། ངག་དབང་ཆོས་གྲགས་ཀྱི་དབུ་ལོ། རྡོ་རྗེ་འཆང་གི་དབུ་ལོ། སེམས་དཔའ་ཆེན་པོའི་དབུ་ལོ། གྲུབ་ཆེན་དཔལ་ལྡན་བཀྲ་ཤིས་ཀྱི་དབུ་ལོ། རྗེ་སངས་རྒྱས་སེང་གེའི་དབུ་ལོ། ཀུན་མཁྱེན་རིན་པོ་ཆེའི་དབུ་ལོ། ཤར་ཆེན་ཡེ་ཤེས་རྒྱལ་མཚན་གྱི་དབུ་ལོ།
གློ་བོ་མཁན་ཆེན་གྱི་དབུ་ལོ། རྒྱལ་པོ་འོད་ཟེར་གོ་ཆའི་དབུ་ལོ། འུ་ཡུག་པ་རིག་པའི་སེང་གེའི་དབུ་ལོ། གཞན་ཡང་དུས་ཕྱིས་སྔགས་འཆང་ཆེན་པོས་རྒྱ་བོད་ཀྱི་མཁས་གྲུབ་ཐམས་ཅད་ཀྱི་དབུ་ལོ་རྣམས་ཕྱོགས་གཅིག་ཏུ་བསྡུ་བར་མཛད་པའི་དབུ་སྐྲ་ཀུན་འདུས་ལྟོས་ཆེ་བ། འཁོན་དཀོན་མཆོག་རྒྱལ་པོ་དང་ས་ཆེན་ཐུན་མོང་བའི་སྐུ་བེམ་དུམ་བུ། དཔལ་ལྡན་བླ་མ་དམ་པའི་ན་བཟའི་དུམ་བུ། རྡོ་རྗེ་འཆང་ཀུན་དགའ་བཟང་པོའི་སྐུ་ཆོས་ཚང་མ། མུས་ཆེན་སངས་རྒྱས་རིན་ཆེན་གྱིས་འཕན་ཡུལ་ལྷུན་པོ་རྩེར། གསེར་སྐུ་སྐུ་ཚད་ཀྱི་གཟུངས་བཞུགས་ལ་གནང་བ་དགའ་ལྡན་པའི་དམག་གི ཆོས་རྗེ་ཀུན་དགའ་ལེགས་གྲུབ་ཀྱི་ཕྱག་ཏུ་བྱུང་བ་སྔགས་འཆང་ཆེན་པོར་ཕུལ་བའི་སྐུ་ཆོས་ཀྱི་དུམ་བུ།
ཡང་རྡོ་རྗེ་འཆང་གི་སྐུ་རགས་ཀྱི་དུམ་བུ། བྱང་སེམས་ཟླ་བ་རྒྱལ་མཚན་གྱི་སྐུ་ཆོས་ཀྱི་དུམ་བུ། ངོར་ཆེན་དཀོན་མཆོག་ལྷུན་གྲུབ་ཀྱི་སྤུར་རས། ཀུན་མཁྱེན་ཆེན་པོའི་སྐུ་གཟན་དུམ་བུ། རྗེ་རྡོ་རྗེ་འཆང་གི་སྐུ་ཆིངས་དུམ་བུ། རྗེ་ཀུན་དགའ་དབང་ཕྱུག་གི་གདུང་རས། ཡོངས་འཛིན་དཀོན་མཆོག་འཕེལ་བའི་སྐུ་ཆོས་ཀྱི་དུམ་བུ། རྒྱལ་སྲས་ཐོགས་མེད་པ་དང་། ཀུན་མཁྱེན་སངས་རྒྱས་འཕེལ། རྗེ་སངས་རྒྱས་རིན་ཆེན་རྣམས་ཀྱི་ན་བཟའི་དུམ་བུ།
ངོར་ཆེན་དཀོན་མཆོག་ལྷུན་གྲུབ་ཀྱི་དབུ་ཞྭའི་དུམ་བུ། རྡོ་རྗེ་གདན་པ་ཀུན་དགའ་རྣམ་རྒྱལ་གྱི་སྐུ་བེམ། སྐུ་གཟན་སྐུ་ཤམ་རྣམས་ཀྱི་དུམ་བུ། ས་ལོ་ཐམས་ཅད་མཁྱེན་པའི་ཤངས་མཚལ། ཤངས་སྣབས། དབུ་ཞྭའི་ནང་དར། ཤངས་ཕྱིས། སྤུར་རས། སྐུ་རགས་ཁ་ཚར། ཕུར་པའི་སྲུང་འཁོར་དབུ་ཐོག་ཏུ་ཕུབ་པ་དབུའི་སྐུ་དྲག་ཡོད་པ་རྣམས་ཀྱི་དུམ་བུ་རྣམས་བཞུགས་སོ། །
འདིར་སྨྲས་པ། འབྲེལ་ཚད་དོན་ལྡན་མུས་པ་ཆེན་པོ་ཡི། ། སྐུ་བརྙན་དངོས་དང་འདྲ་བའི་ངོ་མཚར་ཅན། ། གྲངས་མེད་བྱིན་རླབས་རིན་ཆེན་གཏེར་གྱུར་འདི། ། ངག་དབང་ཀུན་དགས་དད་པའི་མཐུ་ལས་བསྐྲུན། ། སྐྱོན་མེད་བླ་མ་དམ་པས་རྗེས་བཟུང་སྟེ། ། ཟབ་རྒྱས་གདམས་པ་རྒྱ་མཚོའི་མཛོད་བཟུང་ནས། ། དངོས་གྲུབ་ཐམས་ཅད་བླ་མ་ཁོ་ན་ལས། ། གཞན་དུ་མི་རེ་དམ་པའི་རྣམ་ཐར་ཡིན། ། ཚུལ་འདི་སྔོན་ཚེ་དཔྱོད་ལྡན་ཡོངས་ལ་གྲགས། །
དེང་དུས་ཁོ་བོའི་སྤྱོད་ཡུལ་ལས་གཞན་གང་། ། དེ་ཕྱིར་དམ་པའི་མགོན་གྱིས་ཉེར་བཟུང་ནས། ། ཤེས་ནས་དད་པ་ཐོབ་འདི་སྐལ་བ་བཟང་། ། ཞེས་པ་འདི་ནི། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་བཙུན་བླ་མ་མུས་པ་ཆེན་པོ་དེ་ཉིད་ཟབ་མོ་ཆོས་དབྱིངས་སུ་མཉམ་པར་བཞག་པའི་ཚུལ་བསྟན་ནས་ལོ་ལྔ་ལོན་པ་ཆུ་ཁྱི་ཟླ་བ་ལྔ་པའི་རྗེ་བླ་མ་དེ་ཉིད་ཀྱི་དུས་དྲན་གྱི་མཆོད་པ་འབུལ་བ་ལ་ཁད་ཉེ་བའི་དཀར་པོའི་ཕྱོགས་ཀྱི་ཚེས་ལ། ཁྱབ་བདག་འཁོར་ལོའི་མགོན་པོ་དེ་ཉིད་ཀྱི་དངུལ་སྐུ་གསར་བཞེངས་ལ་གཟུངས་བཞུགས་དང་རབ་གནས་བགྱིས་པའི་ཉིན་ཡི་གེ་འདི་ཡང་བོད་ཀྱི་རྡོ་རྗེ་གདན་དཔལ་ས་སྐྱའི་བཞི་ཐོག་བླ་བྲང་དུ་སྦྱར་བའོ། ། ཡི་གེ་པ་ནི་གདོང་དགའ་བ་གསོ་བ་རིག་པ་དང་ཡི་གེའི་འདུ་བྱེད་ལ་མཁས་པ་བསམ་པ་དོན་འགྲུབ་ཀྱིས་བགྱིས་སོ། ། ལེགས་པར་བྱས་པའི་བསོད་ནམས་འདི་ཡི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། །
བསམ་དོན་ཀུན་འགྲུབ་བསྟན་པ་རྒྱས་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། མངྒ་ལཾ།། ༈ །།དཔལ་ས་སྐྱ་པ་སྔགས་འཆང་ངག་དབང་ཀུན་དགའ་དབང་རྒྱལ་དང་། ཆོས་རྒྱལ་མཐུ་སྟོབས་དབང་པོ་སྐུ་མཆེད་ཀྱི་དགོངས་རྫོགས་དངུལ་གདུང་གསར་བཞེངས་ཀྱི་གཟུངས་བཞུགས་དཀར་ཆག་བཞུགས། ། བླ་མ་དམ་པ་ཐམས་ཅད་ཀྱིས་དངོས་གྲུབ་ཐམས་ཅད་སྩལ་དུ་གསོལ།་་་་་ སརྦ་སངྒུ་ར་ཝཿསརྦ་སིདྡྷིམྨེ་པྲ་ཡཙྪ། བསྟན་པའི་གསལ་བྱེད་སྔགས་འཆང་ཆོས་རྗེ་དང་། ། གང་གི་རྒྱལ་ཚབ་འཇམ་དབྱངས་སྐུ་མཆེད་ཞབས། ། རྒྱལ་བ་མུས་པ་ཆེན་པོར་གུས་བཏུད་ནས། །
རྟེན་མཆོག་གསར་བཞེངས་གཟུངས་བཞུགས་དཀར་ཆག་བྲི། ། དེ་ལ་འདིར་མྱོས་ལྡན་ཞེས་གྲགས་ས་མོ་ཡོས་ཀྱི་ལོ། ལྷ་མིའི་འདྲེན་པ་དཔལ་ལྡན་ས་སྐྱ་པ་སྔགས་འཆང་ངག་དབང་ཀུན་དགའ་དབང་རྒྱལ་གྱི་ནང་རྟེན་དུ་དངུལ་གདུང་རིན་པོ་ཆེ་ཕལ་ཐོག་ལྷག་ཙམ་དང་། བསྟན་པའི་སྦྱིན་བདག་ཆེན་པོ་ཆོས་རྒྱལ་བསོད་ནམས་མཐུ་སྟོབས་དབང་པོ་སྡེའི་དགོངས་རྫོགས་སུ་གོང་གི་དངུལ་གདུང་ལས་ཅུང་ཆུང་བའི་གདུང་རྟེན་ངོ་མཚར་ཅན། ཡང་བདག་པོ་ཕུན་ཚོགས་བསོད་ནམས་ལྷུན་གྲུབ་སྐུ་མཆེད་ཀྱི་དགོངས་རྫོགས་སུ་དམིགས་པའི་གདུང་རྟེན་ཁྱད་པར་ཅན་གཅིག་རྣམས་གསར་དུ་བཞེངས་པའི་སོ་སོའི་གཟུངས་བཞུགས་ཀྱི་བཞུགས་ཚུལ་ལ། སེམས་དཔའ་ཆེན་པོ་སྔགས་འཆང་ངག་དབང་ཀུན་དགའ་དབང་རྒྱལ་གྱི་ནང་རྟེན་དངུལ་གདུང་རིན་པོ་ཆེའི་གཟུངས་བཞུགས་ཀྱི་གཙོ་བོ་ལ་གཙོ་གཅེན་རིན་པོ་ཆེ་དེ་ཉིད་ཀྱི་གདུང་རུས་ཐམས་ཅད་མཆོད་རྟེན་བརྒྱ་རྩ་མ་དང་། སློབ་དཔོན་པདྨ་འབྱུང་གནས་ཀྱི་སྐུ་དང་། འཇམ་པའི་དབྱངས་ཀྱི་སྐུ། ཚེ་དཔག་མེད་ཀྱི་སྐུ་འབའ་ཞིག་སྤར་དུ་བཏབ་པ་ལ་ན་བཟའ་གསེར་དངུལ་གསོལ་བ་དང་། གཟུངས་གཞན་ཚ་ཚང་དང་བཅས་པས་སྐུའི་ནང་ཐམས་ཅད་གོ་མཚམས་མེད་པར་གཏམས་ནས་བཞུགས་པའི་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་གྱི་གསེར་སྐུ་རྐང་གང་ལྷག་ཙམ་པ་ཞིག་དངུལ་གྱི་སྒོ་ཁྱིམ་དུ་ཀུན་གྱི་མངོན་གྱུར་དུ་བཞུགས་ཤིང་།
ཆོས་རྒྱལ་ཆེན་པོ་བསོད་ནམས་མཐུ་སྟོབས་དབང་པོ་སྡེའི་ནང་རྟེན་གྱི་སྒོ་ཁྱིམ་དུ་སྔོན་སྔགས་འཆང་ཆེན་པོའི་དགོངས་རྫོགས་ཀྱི་རྟེན་བཞེངས་སྐབས་སུ་བཟོ་ཕུད་དུ་བཞེངས་པའི་སྔགས་འཆང་ཉིད་ཀྱི་སྐུ་རྐང་གང་ཙམ་པ་འཇམ་པའི་དབྱངས་དབང་པོའི་མཚན་ཅན་སྐུ་མཆེད་ཀྱིས་གཟུངས་བཞུགས་ཕྱག་ནས་མཛད་པའི་བྱིན་རླབས་ཀྱི་གཟི་འོད་འབར་བ་ཉིད་བཞུགས་སུ་གསོལ་ཞིང་། བདག་པོ་ཕུན་ཚོགས་བསོད་ནམས་ལྷུན་གྲུབ་སྐུ་མཆེད་ཀྱི་གདུང་རྟེན་གྱི་སྒོ་ཁྱིམ་དུ་རྒྱལ་བ་བྱམས་པའི་སྐུ་བོད་ལི་རྙིང་མ་སྔགས་འཆང་ཆེན་པོ་ཡབ་སྲས་ཀྱི་གཟིམ་ཆུང་མཆོད་བཤོམ་གྱི་རྟེན་གྲལ་ལ་བཞུགས་པའི་བྱིན་རླབས་ཅན་དེ་ཉིད་བཞུགས་ཤིང་། གཞན་ཡང་ཀྱེ་རྡོར་ལྷ་དགུའི་བུམ་སྐུ་རྒྱ་གར་མ་ངོ་མཚར་བཟོ་ཁྱད་ཅན་གཅིག སློབ་དཔོན་པདྨ། སྔགས་འཆང་ཆེན་པོ། བླ་མ་དཔལ་ལྡན་ཚུལ་ཁྲིམས་སོགས་བླ་མའི་སྐུ་དུ་མ་དང་། ཐུབ་པ། སྨན་བླ། སྤྱན་རས་གཟིགས། ཕྱག་རྡོར།
བྱམས་པ། ཛམྦྷ་ལ། མཆོད་རྟེན་རྒྱ་གར་མ་མང་བ། རྣམ་རྒྱལ་སྐུ་སོགས་གསེར་སྐུ་དང་ལི་མའི་རིགས་ཆེ་ཆུང་འདྲེས་པ་བཞི་བཅུ་ཞེ་གསུམ། ཀྱེ་རྡོར་རྩ་རྒྱུད། བདེ་མཆོག་རྩ་བཤད། དུས་འཁོར་བསྡུས་རྒྱུད། རིག་པ་མཆོག་གི་རྒྱུད། དཔལ་མཆོག་དང་པོ། མཁའ་འགྲོ་རྒྱ་མཚོ།
དེ་ཁོ་ན་ཉིད་བསྡུས་པ། ཐམས་ཅད་གསང་བ། རྡོ་རྗེ་རྣམ་འཇོམས་སོགས་གཟུངས་བསྡུས་པོ་ཏི་ཆེ་བ། དོན་ཞགས་ཆོ་ག་ཞིབ་མོ། སྤྱན་རས་གཟིགས་ཀྱི་རྒྱུད། གཤིན་རྗེ་གཤེད་ཀྱི་འཁོར་ལོ་ལས་ཐམས་ཅད་གྲུབ་པ། ཁམས་གསུམ་རྣམ་རྒྱལ་གྱི་རྒྱུད། སངས་རྒྱས་ཀྱི་མཚན་ལྔ་སྟོང་བཞི་བརྒྱ་པ། ཤེར་ཕྱིན་ཚུལ་བརྒྱ་ལྔ་བཅུ་པ། བརྒྱད་སྟོང་པ།
མདོ་སྡུད་པ། གསེར་འོད་དམ་ཆེན། བདེ་མཆོག་སྐོར་གྱི་རྒྱ་གཞུང་མང་པོ་སོགས་མདོ་སྔགས་ཀྱི་གསུང་རབ་པོ་ཏི་ཉི་ཤུ་རྩ་གྲངས་ཤིག་བཞུགས་ཤིང་། བྲིས་ཐང་བྱིན་རླབས་ཅན་བཞུགས་པ་ལ། རྗེ་ས་ཆེན་ཡབ་སྲས་ཞལ་སྤྲོད་ལ་ལམ་འབྲས་བརྒྱུད་པ། གུར་མགོན་སོགས་འདོད་ལྷས་བསྐོར་བ། སྒོ་རུམ་སྒམ་ནག་ནས་སྤྱན་དྲངས་པ་རྗེ་བཙུན་སྐུ་མཆེད་ཀྱི་ཕྱག་ནས་བཞུགས་ངེས་པ་ན་བཟའ་དུ་མ་དང་བཅས་པ་གཅིག་དང་། སློབ་དཔོན་བསོད་ནམས་རྩེ་མོའི་ཐུགས་དམ་འཁྲུལ་མེད་བདེ་མཆོག་གི་བྲིས་ཐང་ཆེ་བ་གཅིག་བཞུགས་ཤིང་། གཞན་ཡང་སངས་རྒྱས་ཀྱི་འཕེལ་གདུང་རེ་རེ། བླ་མ་གོང་མའི་གདུང་རུས།
གདུང་ཚ། ན་བཟའ། དབུ་ལོ་སོགས་ཀྱི་བྱིན་རླབས་འཛོམ་པའི་ཐུམ་བུ། དབུ་གཟུངས། བར་གཟུངས། པད་གཟུངས་རྣམས་བཞུགས་ཆེ་བ་ཆ་ཚང་རེ་གནོད་སྦྱིན་འཁོར་ལོའི་བར་དུ་བཞུགས་པ་ལ་ངེད་རང་རྡོ་རྗེ་འཛིན་པ་དཔོན་སློབ་བཅུ་ཕྲག་གཉིས་ལྷག་ཙམ་གྱིས་རབ་ཏུ་གནས་པ་ཚུལ་བཞིན་དུ་བགྱིས་པས། འགྲོ་བ་ལྷ་མི་ཀུན་གྱི་བསོད་ནམས་ཀྱི་ཞིང་དམ་པར་བཀྲ་ཤིས་དང་དགེ་ལེགས་ཀྱི་དཔལ་འབར་བར་བཞུགས་པ་ལགས། འདིར་སྨྲས་པ། ལེགས་བྱས་འདིའི་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་རྣམས་ཀྱི་འདི་ཕྱིའི་དོན། །
ཡིད་བཞིན་འགྲུབ་ནས་སྲིད་པ་ཇི་སྲིད་པར། ། སྔགས་འཆང་ཡབ་སྲས་བསྟན་པ་རྒྱས་བྱེད་ཤོག ། ཧིསྟ་སུ་ཁཤྩ་ཀཱ་ར་བུདྡྷ་དེ་ཤ་བིསྟ་ར་བྷ་ཝ་སརྦ་སིདྡྷ་མྨེ་པྲ་ཡཙྪནྟུ།་་་་་ ཕན་པ་ཡང་དག་པའི་འབྱུང་གནས་སངས་རྒྱས་ཀྱི་བསྟན་པ་རྣམ་པར་རྒྱས་པར་མཛོད། དངོས་གྲུབ་ཐམས་ཅད་བདག་ལ་རབ་ཏུ་སྩལ་དུ་གསོལ། སརྦ་མངྒ་ལཾ།།་་་་་ ཐམས་ཅད་བཀྲ་ཤིས།། ༈ །།དངོས་གྲུབ་གླིང་གི་མགོན་ཁང་གི་འཕྲིན་བཅོལ་གྱི་ཡི་གེ་བཞུགས་པས་ཕྲིན་ལས་རྒྱས་པར་གྱུར་ཅིག ། ཨོཾ་སྭསྟི་སིདྡྷྃ། མགོན་ཁང་དངོས་གྲུབ་གླིང་འདི་ཉིད་དཔལ་ལྡན་ས་སྐྱ་པའི་ཡབ་ཆོས་ལྷད་མེད་ཡང་ཕུར་གཉིས་ཀྱི་སྲུང་མ་ཆོས་སྐྱོང་དཀར་མོ་ཉི་ཟླ་དང་།
བདུད་རྒྱལ་ཐོད་འཕྲེང་ཅན་མངོན་སུམ་དུ་བཞུགས་པའི་གནས་མཆོག་ཁྱད་པར་ཅན་ཡིན་པས་ན། བླ་མ་གོང་མ་རྣམས་ཀྱི་སྐུ་རིང་ལ་འཁོན་རོག་གི་ཐུགས་དམ་འཁྲུལ་མེད་དཀར་མོ་ཉི་ཟླའི་བྲིས་འབུར་གྱི་སྐུ། སྤྱན་གཟིགས་གཏོར་ཚོགས་དང་བཅས་བཞུགས་པ་ལ། དུས་ཕྱིས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དབང་རིན་ཆེན་གྱིས་དཀར་མོ་ཉི་ཟླའི་བྲིས་ཐང་གསར་བཞེངས་མཛད་དེ། དེ་དང་དུས་མཉམ་དུ་ཁོ་བོ་ཅག་གི་ཡབ་རྗེ་ཆོས་ཀྱི་རྒྱལ་པོ་དེ་སྐུ་གཞོན་ནུའི་དུས་སུ་སྔགས་འཆང་ཆོས་ཀྱི་རྒྱལ་པོའི་བཀའ་བཞིན་ཕྱག་བཟོ་འདྲེས་མེད་གནང་བའི་ཐུགས་དམ་གཏོར་མ་ངོ་མཚར་ཅན་གྱི་གཟི་འོད་འབར་བ་འདི་ཉིད་འཛུགས་པར་མཛད་ཅིང་། དེ་རྗེས་སྔགས་འཆང་གྲགས་པའི་མཚན་ཅན་དེ་ཉིད་ཀྱིས་ཀྱང་མགོན་ཁང་གི་ལོགས་བྲིས་སོགས་ཞལ་བཀོད་ཕུལ་དུ་ཕྱིན་པ་མཛད་པ་དེ་དག་གི་ཞབས་འདེགས་དམིགས་ནས། དཀར་མོ་ཉི་ཟླའི་བྲིས་ཐང་རྙིང་མ་ཚོན་འཚོགས་མ་འཁོན་རོག་གི་ཐུགས་དམ་འཁྲུལ་མེད་རི་མོ་ངོ་མཚར་ཅན་བྱིན་རླབས་ཤིན་ཏུ་ཆེ་བ་འདི་ཉིད་དང་། གཞན་ཡང་ཕུར་སྲུང་བཅུ་གཉིས། རྡོ་རྗེ་ཕུར་པའི་དཀྱིལ་འཁོར་གྱི་སྒོ་མ་བཞི་དང་བཅས་པའི་བྲིས་ཐང་ལྔ་པོ་འདི། འཁོན་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས།
བསྟན་པ་ཇི་སྲིད་གནས་ཀྱི་བར་དུ་མགོན་ཁང་དངོས་གྲུབ་གླིང་འདིར་བཞུགས་སུ་གསོལ་བ་ཡིན་པས། དོན་མ་གོ་འདྲས་བྲིས་ཐང་འདི་རྣམས་ཕྱི་འཁྱར་བྱས་པ་བྱུང་ན། དཀར་བདུད་ལྕམ་དྲལ་ཕུར་སྲུང་བཅུ་གཉིས་དང་བཅས་པས་ཚར་གཅོད་པའི་འཕྲིན་ལས་མཛོད་ཅིག ། སརྦ་མངྒ་ལཾ། ཀལྱཱ་ན་ཝརྡྷནྟུ།། ༈ །དབུ་རྩེར་གསེར་འཕན་ཕུལ་བའི་དཀར་ཆག་བཞུགས། ཨོཾ་སྭསྟི་སིདྡྷྃ། བོད་ཀྱི་རྡོ་རྗེ་གདན་དཔལ་ས་སྐྱའི་གཙུག་ལག་ཁང་གི་གཙོ་བོ་དབུ་རྩེ་གསར་རྙིང་ན་བཞུགས་པའི་གསོལ་བ་བཏབ་ན་མཆོག་ཐུན་མོང་གི་དངོས་གྲུབ་བདེ་བླག་ཏུ་སྩོལ་བ་གདོན་མི་ཟ་བའི་ཡིད་ཆེས་ཅན་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་མཆོག་བགྲང་བ་ལས་འདས་པའི་དྲུང་དུ་མཆོད་རྫས་ཡིད་འཕྲོག་རིན་ཆེན་གསེར་གྱི་ལྷེབ་མོ་ལེབ་ཐགས་སུ་བྱས་པ་ལྟ་བུའི་གོས་འཕན་ངོ་མཚར་ཅན་བཅུ་ཕྲག་གསུམ་དང་། ལྔ་ཕྲག་གཅིག་གིས་ལྷག་པ་འདིས་གཙོས་པའི་མཆོད་རྫས་ཀྱི་བྱེ་བྲག་བསམ་གྱིས་མི་ཁྱབ་པ་འདི་དག དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དད་གུས་ཆེན་པོས་ཀུན་ནས་བསླངས་ཏེ་འབུལ་ལ།
བདག་གི་དུས་གསུམ་དགེ་བ་འདི་ཡི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཐམས་ཅད་ཡིད་བཞིན་འགྲུབ་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། བསམ་དོན་ཐམས་ཅད་ཡིད་བཞིན་འགྲུབ་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་མ་གྱུར་ཅིག ། སརྦ་མངྒ་ལཾ།། ༈ །།བདེ་མཆོག་ཕོ་བྲང་གི་གཙུག་ལག་ཁང་མགོན་ཁང་དང་བཅས་པ་ཞིག་གསོ་བྱས་པའི་དཀར་ཆག་བཞུགས། ན་མོ་གུ་རུ་བཛྲ་དྷ་ར་ཤྲཱི་དྷརྨ་སྭ་མི་ཡེ་ན་མཿ
རྡོ་རྗེ་འཆང་དངོས་མི་ཡི་གཟུགས་འཛིན་པའི། ། ས་སྐྱའི་བླ་ཆེན་ཀུན་དགའ་སྙིང་པོ་དང་། ། དེ་སྲས་མཁའ་སྤྱོད་དབང་པོ་བསོད་ནམས་རྩེ། ། དཔལ་ལྡན་གྲགས་པའི་མཚན་རྣམས་ཕྱག་གི་གནས། ། ཐུབ་དབང་གཉིས་པ་ས་སྐྱ་པཎ་ཆེན་དང་། ། འཛམ་གླིང་བསྟན་པའི་མངའ་བདག་འཕགས་པའི་ཞབས། ། ཁྱད་པར་བསྟན་པའི་ཉི་མ་སྔགས་འཆང་རྗེ། ། ཀུན་དགའ་རིན་ཆེན་རྣམ་ཐར་བསམ་བཞིན་དད། ། གང་གི་ཐུགས་སྲས་བསོད་ནམས་དབང་པོ་དང་། ། སྔགས་འཆང་རྒྱལ་བའི་རྒྱལ་ཚབ་གྲགས་པའི་མཚན། །
རིགས་ཀུན་ཁྱབ་བདག་མུས་པ་ཆེན་པོ་ལ། ། གསོལ་བ་འདེབས་སོ་བྱང་ཆུབ་བར་དུ་སྐྱོབས། ། ཞེས་མཆོད་པར་བརྗོད་ནས། འདིར་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་འདི་ཉིད་སྔོན་སློབ་དཔོན་རིན་པོ་ཆེ་བསོད་ནམས་རྩེ་མོ་བདེ་བ་ཅན་དུ་གཤེགས་པའི་གཟིམ་ཁང་གི་ཤུལ་དུ། ས་ལོ་འཇམ་པའི་རྡོ་རྗེའི་བཀའ་བཞིན། སྔགས་འཆང་བསྟན་པའི་གསལ་བྱེད་ཆེན་པོ་ངག་དབང་ཀུན་དགའ་རིན་ཆེན་གྱིས་ཐུགས་དགོངས་རྣམ་པར་དག་པའི་སྒོ་ནས་གཙུག་ལག་ཁང་སྐྱེད་མོས་ཚལ་དང་བཅས་པ་སྔོན་མེད་གསར་དུ་བསྐྲུན་པར་མཛད་དེ། ལྷ་མིའི་བསོད་ནམས་ཀྱི་ཞིང་གཞན་ལས་ངོ་མཚར་ཆེ་བར་བཞུགས་པ་ལས། དུས་ཕྱིས་ལོ་མང་ལོན་པ་དང་། མེ་ཏོག་ར་བའི་ཉེར་མཁོའི་ཆུ་རྣམས་བཞུ་འཁྱགས་ཀྱི་དབང་ལས། ལྷ་ཁང་མགོན་ཁང་སོགས་ཤིན་ཏུ་ཉེན་པས་ཉམས་གསོའི་ཞབས་ཏོག་མི་བྱེད་ཀ་མེད་ཤར་བ་ནས།
ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྩ་བརྒྱུད་ཀྱི་བླ་མ་སྤྱི་དང་། ཁྱད་པར་སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱི་དགོངས་པ་རྫོགས་པའི་ཕྱིར་ལྷག་བསམ་རྣམ་པར་དག་པས་ཀུན་ནས་བླང་སྟེ། ལྷ་ཁང་སྟེང་འོག་གི་ལོགས་ཀྱི་བྲིས་སྐུ་རྣམས་ལ་ཨརྒའི་ཆོ་ག་བླ་མའི་གསུང་རབ་ནས་འབྱུང་བ་བཞིན་བགྱིས་ཏེ། གཙུག་ལག་ཁང་གི་འགྲམ་རྩ་བ་ནས་བསླངས་ཏེ། བརྟན་ཞིང་བརྗིད་ཆགས་པ། ལྷུན་པོ་ལྟ་བུར་བགྱིས་པའི་བླ་མ་ལྷ་ཁང་དུ་བྲིས་སྐུ་སྔར་ཡོད་རྣམས་མ་ཉམས་པའི་སྟེང་། ཁ་སྐོང་གི་བླ་མའི་སྐུ་མང་པོ་དང་། བདེ་བ་ཅན་གྱི་ཞིང་བཀོད་སོགས་གསར་དུ་བཞེངས་ཏེ། བླ་མའི་སྐུ་བྲིས་འབུར་སྡོམ་པའི།
ས་སྐྱ་པའི་ཡབ་ཆོས་བདེ་ཀྱཻ་གཉིས་ཀྱི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པ་ཆ་ཚང་བ་བར་མ་ཆད་པ་བཞུགས་པར་བྱས་ཤིང་། མགོན་ཁང་དུ་ཡང་སྔར་ཀྱི་ལོགས་བྲིས་ཀྱི་སྐུ་རགས་བསྡུས་ཡོད་པ་རྣམས་ཉམས་མེད་ཀྱི་སྟེང་དུ། གུར་གྱི་མགོན་པོ། འདོད་ཁམས་ལྷ་མོ་གཙོ་འཁོར་ཡོངས་རྫོགས། ཞིང་སྐྱོང་བྲམ་ཟེའི་གཟུགས་ཅན་ཡུམ་ཆེན་བཞི་དང་བཅས་པ་དང་། མགོན་པོ་རང་གི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པ་ཐམས་ཅད་ཀྱི་བྲིས་སྐུ་གསར་དུ་བཞེངས་ཏེ། ངེད་རང་རྡོ་རྗེ་འཛིན་པ་དཔོན་སློབ་རྣམས་ཀྱིས་རབ་ཏུ་གནས་པའི་ཆོ་ག་ཚུལ་བཞིན་དུ་བགྱིས་ཏེ། འགྲོ་བ་ལྷ་མི་ཀུན་གྱི་བསོད་ནམས་ཀྱི་ཞིང་མཆོག་ཏུ་གྱུར་པ་འདི་ནི། རྒྱ་གར་ལུགས་ལ་ཡུ་བཱ་ཞེས་བྱ་ཞིང་། རྒྱ་ནག་ལུགས་ལ་ཤིང་མོ་ཕག་གི་ལོ་གཙུག་ལག་ཁང་གི་འགྲམས་བཏིང་པ་ནས་བཟུང་འཕགས་པའི་ཡུལ་དུ་དྷཱ་རཿཞེས་གྲགས་ཤིང་།
རྒྱ་ནག་པའི་མེ་ཕོ་བྱི་བའི་ལོའི་སྨིན་དྲུག་གི་ཟླ་བའི་དཀར་པོའི་ཕྱོགས་ཀྱི་ཚེས་བཅུ་ལ་གེགས་མེད་དུ་གྲུབ་པ་འདིས་འཕྲལ་དང་ཡུན་དུ་བདེ་ལེགས་སུ་གྱུར་ཅིག ལེགས་བྱས་འདིས་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། ཤིན་ཏུ་ལུས་བརྟས་དབང་པོ་རབ་གསལ་བས། ། སྔར་བཞིན་ས་སྐྱའི་ཆོས་སྲིད་རྒྱས་བྱེད་ཤོག ། རིགས་བརྒྱུད་གཙང་མ་ལོ་ཟླ་མ་འགྱངས་པར། ། མྱུར་དུ་འབྱུང་ཞིང་དེ་དག་བརྒྱུད་བཅས་ཀྱིས། ། སྔགས་འཆང་ཡབ་སྲས་བསྟན་པའི་རྒྱུན་འདི་ཉིད། ། ལེགས་པར་འཛིན་ཞིང་གོང་ནས་གོང་འཕེལ་ཤོག ། ཆོས་མེད་བདག་དང་བདག་ལ་ཡིད་གཏད་པའི། །
གདུལ་བྱར་བཅས་རྣམས་ཕྱི་མ་ལྷན་ཅིག་པར། ། ཞིང་མཆོག་བདེ་བ་ཅན་དུ་ལེགས་སྐྱེ་ཞིང་། ། བསམ་ཡས་སྤྲུལ་པས་སྲིད་མཐར་བསྟན་འཛིན་ཤོག ། ཤུ་བྷྃ་མསྟུ་སརྦ་ཛ་ག་ཏྃ།། ༈ །།བཞི་ཐོག་བླ་བྲང་གི་རིག་འཛིན་ལྷ་ཁང་དུ་མཁན་ཆེན་ཐམས་ཅད་མཁྱེན་པའི་སྐུ་འདྲ་རིན་པོ་ཆེ་སོགས་བཞེངས་པའི་གཟུངས་བཞུགས་ཀྱི་དཀར་ཆག་བཞུགས། ཨོཾ་སྭསྟི་སིདྡྷཾ། འདིར་སྣ་ཚོགས་ཞེས་པ་ཆུ་ཕོ་རྟའི་ལོ། དཔལ་ས་སྐྱའི་བཞི་ཐོག་བླ་བྲང་གི་རིག་འཛིན་བླ་མ་བརྒྱུད་པའི་ཁ་སྐོང་དུ། ངེད་རང་གི་འདྲ་འབག་ཅིག་དང་། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་དགོངས་པ་རྫོགས་ཐབས་སུ་རྗེ་ཉིད་ཀྱི་འདྲ་སྐུ་ཞིག་བཞེངས་པའི།
རྟེན་དེ་གཉིས་ཀྱི་གཟུངས་བཞུགས་ཐོར་བཀོད་པ་ལ། གཉིས་ཀ་ལ་སངས་རྒྱས་ཀྱི་འཕེལ་གདུང་གཉིས་རེ། དབུ་གཟུངས། ཐུགས་གཟུངས། བར་གཟུངས། པད་གཟུངས་སོགས་གནོད་སྦྱིན་འཁོར་ལོའི་བར་གྱི་གཟུངས་རྣམས་ཆ་ཚང་བ་རེ་རེ། ཡབ་རྗེ་ཆོས་ཀྱི་རྒྱལ་པོའི་དམ་རྫས་རིལ་བུ་ཁྲི་རྡོ་རེ། སྔགས་འཆང་ཆེན་པོ་དང་། འཇམ་དབྱངས་བསོད་ནམས་དབང་པོའི་དམ་རྫས་རིལ་བུ་སིལ་མ་ཐུམ་རེ། བླ་མ་གོང་མའི་དབུ་སྐྲ་ཀུན་འདུས་དང་།
ན་བཟའ་ཀུན་འདུས། ཁྱད་པར་སྔགས་འཆང་ཆེན་པོ་དང་། ཡབ་རྗེ་ཆོས་ཀྱི་རྒྱལ་པོའི་གདུང་རུས་དང་། གྲུབ་མཆོག་བསོད་ནམས་དབང་པོའི་དབུ་ལོ། ཡབ་སྲས་དེ་གསུམ་གྱི་ན་བཟའ་སྟོབས་ཆེ་བ། རྗེ་མུས་ཆེན་གྱི་ཕྱག་ཕྲེང་བརྒྱ་རྩ་མ་ནས་ཕྱག་སྐོར་རེ་ཙམ་རེ་དང་། ན་བཟའི་དུམ་བུ་ཚན་ཆེ་བ། ངོར་ཆེན་རྡོ་རྗེ་འཆང་། ཡོངས་འཛིན་དཀོན་མཆོག་འཕེལ། རྗེ་ལྷ་མཆོག་སེང་གེ་སོགས་ངོར་པ་མཁན་རབས་ཕལ་ཆེར་གྱི་གདུང་ཚ་འཁྲུལ་མེད་བཅུ་གཅིག་རེ་སྐུ་གཉིས་ཆར་ལ་བཞུགས་ཤིང་།
མཁན་ཆེན་ཐམས་ཅད་མཁྱེན་པའི་སྐུ་འདྲ་རིན་པོ་ཆེའི་ཐུགས་ཀར་རྗེ་དེ་ཉིད་ཀྱི་ཐུགས་རིལ་པོ་བྱོན་པ་མ་ཉམས་པ་དང་། སྐུ་ཤ་ལྟོས་ཆེ་བ་བྱོན་པ་གདུང་རུས་དང་ལྷན་ཅིག་ན་བཟས་བཏུམ་པ་ས་བྲོའི་བཞི་ཆ་ཙམ་གྱི་ཚད་དང་མཉམ་པ་བཞུགས་ཤིང་། རྗེ་ཉིད་ཀྱི་གདུང་ཚ་འཇམ་དབྱངས་དང་། ཚེ་དཔག་མེད་ཀྱི་སྐུ་དངུལ་གྱི་ན་བཟའ་གསོལ་བ་ལྔ་བཅུ་ང་བདུན། རྗེ་བྱམས་ཆེན་རབ་འབྱམས་པའི་སྐུ་འཕྱར་གོས་ལུ་ཧྃ་ལས་གྲུབ་པ་སྐུ་དྲེག་ཅན། རྗེ་མཁན་ཆེན་ཉིད་ཀྱི་སྐུ་ཚེ་གཏན་གང་བླ་མེད་ཀྱི་དབང་གནང་ཚད་དང་། ལས་གྲལ་མཛད་དུས་ཐམས་ཅད་སྐུ་ལ་རྒྱུན་བཞེས་མཛད་ཅིང་། མཐར་ཞིང་བརྗེས་དུས་སྐུ་གདུང་གི་ན་བཟར་ཕུལ་འདུག་པར། ཐུགས་དམ་གྲོལ་དུས་དབུ་གཙུག་འཕགས་པ་དང་བསྟུན་ཤངས་ནས་བྱང་སེམས་མང་དུ་བབས་པའི་རྗེས་དང་བཅས་ཤིང་། དྲི་བཟང་ཁྱད་པར་ཅན་དང་ལྡན་པའི་བྱིན་རླབས་ཅན་དེ་ཉིད་བུབས་མ་ཉམས་པ་དང་།
རྗེ་ཉིད་ཀྱི་དབུ་ལོ་བུབས་དབུ་ཞྭ་པཎ་ཞྭ་གོས་ཆེན་ལས་བྱས་པ་སྐུ་དྲེག་ཅན་ཡོངས་རྫོགས། གདུང་རྟེན་རྒྱ་གར་མ་འགའ་ཤས་དང་བཅས་པ་བཞུགས་ཤིང་། ངེད་རང་གི་འདྲ་འབག་ལ་བྲིས་ཐང་བྱིན་རླབས་ཅན་འགའ་བཞུགས་པའི། ཐོག་མར་སྔགས་འཆང་ཆེན་པོའི་ཐུགས་དམ་ཕྱག་ནས་མ་རིག་འཛིན་བརྒྱུད་པའི་བྲིས་ཐང་བདུན་བཞུགས་པའི་གཙོ་ཐང་ལ་རྡོ་རྗེ་འཆང་། རྡོ་རྗེ་སེམས་དཔའ། པདྨ་འབྱུང་གནས། འཁོན་ཀླུའི་དབང་པོ། གཅུང་རྡོ་རྗེ་རིན་ཆེན། ཡི་དམ་རྡོ་རྗེ་གཞོན་ནུ། ས་ལོ་པད་སྡོང་ལ་སྐུ་ཁྱེལ་མཛད་པ་དང་།
སེང་གེ་ལ་ཆིབས་པ་གཉིས། སྔགས་འཆང་ཉིད་རབ་བྱུང་གི་ཆ་ལུགས། ཉེ་གནས་ཀུན་ཚེ་དང་བཅས་པ། གཡས་དང་པོ་ལ་སྤྲིན་གསེབ་ནས་ས་ལོ་གཉིས། ཡི་དམ་ཀྱེ་རྡོར། འཁོན་ཤེས་རབ་ཡོན་ཏན། འཁོན་ཚུལ་ཁྲིམས་རྒྱལ་པོ། འཁོན་རྡོ་རྗེ་གཙུག་ཏོར། འཁོན་དགེ་སྐྱབས། རྗེ་ས་ཆེན།
སྔགས་འཆང་ཆེན་པོ་སྔགས་ཆས་བཞེས་པ། ཉེ་གནས་ཀུན་ཚེ་དང་བཅས་པ། གཡོན་དང་པོ་ལ་རི་བྲག་གི་གསེབ་ན་ས་ལོ་གཉིས། ཡི་དམ་བདེ་མཆོག འཁོན་དགེ་མཐོང་། འཁོན་བལ་པོ། འཁོན་ཤཱཀྱ་བློ་གྲོས། འཁོན་ཤེས་རབ་ཚུལ་ཁྲིམས། སློབ་དཔོན་རྩེ་མོ། སྔགས་འཆང་ཉིད་སྔགས་ཆས་བཞེས་པ།
ཉེ་གནས་ཀུན་ཚེ་དང་བཅས་པ། གཡས་གཉིས་པ་ལ། ས་ལོ་གཉིས། གཅིག་སྤྲིན་གསེབ་ཀྱི་ཁང་བཟང་ན་བཞུགས་ཤིང་། གཅིག་བྱས་འགྱུར་ན་བཞུགས་དུས་བར་སྣང་ལ་འཕུར་ནས་བྱོན་པའི་བཀོད་པ། ཡི་དམ་ཚེ་དཔག་མེད། ཆོས་རྗེ་ས་པཎ། བུ་ལུང་པ་ཀུན་རྡོར། ལོ་ཙཱ་བ་མཆོག་ལྡན། དགའ་ལྡན་པ་ཀུན་བསོད།
གན་པ་རིན་རྒྱལ། སྔགས་འཆང་ཉིད་རབ་བྱུང་གི་ཆ་ལུགས། ཉེ་གནས་ཀུན་ཚེ་དང་བཅས། གཡོན་གཉིས་པ་ལ། ས་ལོ་གཉིས་ནམ་མཁའ་ན་པད་ཟླའི་གདན་ལ་བཞུགས་པ། ཡི་དམ་གཤེད་དམར། འཁོན་དཀོན་མཆོག་རྒྱལ་པོ། རྗེ་བཙུན་ཆེན་པོ། གཅུང་དཔལ་ཆེན་འོད་པོ། ཟངས་ཚ་བསོད་རྒྱལ།
ཁའུ་པ་འོད་ལྡན་དཔལ། སྔགས་འཆང་ཉིད་རབ་བྱུང་གི་ཆ་ལུགས། ཉེ་གནས་ཀུན་ཚེ་དང་བཅས་པ། གཡས་གསུམ་པ་ལ། སྤང་དང་གཡའ་རིའི་ངོས་ལ་ས་ལོ་གཉིས། ཡི་དམ་རྡོ་རྗེ་རྣལ་འབྱོར་མ། ཆོས་རྒྱལ་འཕགས་པ། དཔལ་ལྡན་བླ་མ་དམ་པ། བླ་ཆེན་ཀུན་དགའ་རྒྱལ་མཚན། ཐེག་ཆེན་ཆོས་ཀྱི་རྒྱལ་པོ།
བླ་མ་དཔལ་ལྡན་ཚུལ་ཁྲིམས། ངོར་ཆེན་རྡོ་རྗེ་འཆང་། ཆོས་སྐྱོང་དཀར་བདུད་ལྕམ་དྲལ། སྔགས་འཆང་ཉིད་རབ་བྱུང་གི་ཆ་ལུགས། ཉེ་གནས་ཀུན་ཚེ་དང་བཅས་པ། གཡོན་གསུམ་པ་ལ། ས་ལོ་ཆུང་བ་གཉིས་བྲག་སྟེང་དུ་བཞུགས་པ། གཙོ་བོ་ཆེ་བ་སེང་གེའི་ཁྲི་ལ་བཞུགས་པ། འཇམ་དབྱངས་ནམ་མཁའ་རྒྱལ་མཚན། པཎ་ཆེན་གྲགས་རྒྱལ།
གློ་བོ་མཁན་ཆེན། བདག་ཆེན་རྒྱ་དཀར་བ། འཁོན་ནམ་མཁའ་བཀྲ་ཤིས། སྔགས་འཆང་ཉིད་རབ་བྱུང་གི་ཆ་ལུགས། བདག་ཆེན་ཀུན་དགའ་བསམ་འགྲུབ་དང་བསྒྲིགས་ནས་བཞུགས་པ། ཉེ་གནས་ཀུན་ཚེ་སོགས་འཁོར་སྐྱ་སེར་མང་པོ། རྟ་དྲེའུ། ཇ་གོས་དར་སོགས་ཀྱི་བཟོ་རྩེད་དུ་མ་དང་བཅས་པ་བྲིས་སྐུ་དེ་ཐམས་ཅད་ལ་རྒྱབ་གཟུངས་རྒྱས་པ། སྔགས་འཆང་ཉིད་ཀྱིས་ཕྱག་བྲིས་སུ་མཛད་པའི་ཝར་ཏུའི་ཡི་གེ་ཆུང་ལེགས་གྲས་ཤིག་དང་། ཐམས་ཅད་ཀྱི་མཇུག་ན་ཕྱག་བྲིས་དངོས་ཀྱི།
ཐེག་ཆེན་ཆོས་ཀྱི་རྒྱལ་པོའི་སྐུ་གདུང་རིན་པོ་ཆེའི་སྒོམ་ཐག་གི་དར་ལ། པིར་འཛིན་རྒྱལ་པོ་ཆ་ཕྱི་བ་དཔལ་ལྡན་དང་། དབོན་རིན་ཆེན་བཀྲ་ཤིས། ཨ་འོ་ཆོས་འཕེལ་ཏེ་ཁུ་ཚན་གསུམ་གྱིས་བྲིས་བཀྲ་ཤིས། ཞེས་པ་རེ་རེ་ཡང་ཕྱག་བྲིས་སུ་མཛད་པའི་བྲིས་ཐང་དེ་རྣམས་དང་། ཡང་གཙོ་བོ་ན་རོ་མཁའ་སྤྱོད་ལ། ཨིནྡྲ་མཁའ་སྤྱོད། མཻ་ཏྲི་མཁའ་སྤྱོད། ཕག་མོ་དཀར་མོ། གྲུབ་ཆེན་ན་རོ་པ།
རྗེ་རིན་ཆེན་ཆོས་འཕེལ་དཔོན་སློབ། པདྨའི་སྦུབ་ནས་ཁྱེའུ་ཞིག་སྟོད་ཉང་ངེ་བ་དང་བཅས་པ་ཡོད་པའི་བྲི་ཐང་། རྗེ་རིན་ཆེན་ཆོས་འཕེལ་གྱིས་བཞེངས་ནས་ཐུགས་དམ་རྟེན་རྒྱུན་རིང་མཛད་པ། ཕྱིས་རྗེ་ཆོས་དབང་ཕྱུག་དང་། རྗེ་ལོང་ར་བ་བརྒྱུད་པའི་མུས་ཆེན་འཁོར་ལོ་སྡོམ་པ་སངས་རྒྱལ་མཚན་དེ་ཉིད་ཀྱི་ཕྱག་ཏུ་བྱུང་བ་བདག་གི་ལག་ཏུ་བབས་པ་དེ་དང་། ཡང་མུས་ཆེན་སེམས་དཔའ་ཆེན་པོ་ཡན་ཆད་ཀྱི་ནཱ་རོ་མཁའ་སྤྱོད་ཀྱི་ཆོས་སྐོར་གྱི་བླ་མ་བརྒྱུད་པ་ཡོངས་རྫོགས་ཡོད་པའི་བྲིས་ཐང་བྱིན་རླབས་ཅན་གཅིག གཤེད་དམར་གྱི་བྲིས་སྐུ་རྒྱ་གར་མ་ཡིན་ངེས་ཤིག བདེ་བ་ཅན་གྱི་ཞིང་བཀོད་ཆེ་ཆུང་གཉིས་ལ། གཙོ་བོ་རྒྱལ་བ་འོད་དཔག་མེད་ལ། འཁོར་སྤྱན་རས་གཟིགས་དང་།
ཕྱག་ན་རྡོ་རྗེ་གཉིས་ལྡེམ་གྱི་ཚུལ་དང་། གཞན་ཡང་སངས་རྒྱས་བྱང་སེམས། ཉན་ཐོས་སོགས་ཀྱི་སྐུ་བགྲང་བ་ལས་འདས་པ་བཞུགས་པའི་སྔོན་དུས་ཀྱི་བྲིས་ཐང་བྱིན་རླབས་ཅན་གཉིས་དང་། སྒོ་རུམ་སྒམ་ནག་གི་རྗེ་བཙུན་གོང་མའི་ཐུགས་དམ་མའི་གྲས་གཙོ་བོ་རྣམ་རྒྱལ་ལྷ་དགུ་ལ། གཞན་ཐུགས་རྗེ་ཆེན་པོ། ཐུབ་དབང་། ཁྱུང་ཁྲ་སོགས་ལྷ་ཞེ་གསུམ་ཙམ་ཡོད་པའི་སྦྱིན་བདག་ལ་རྗེ་ས་ཆེན་དང་། སློབ་དཔོན་རྩེ་མོ་གཉིས་མཚན་འཆང་འབྱར་བ་བཞུགས་པ་དེ་སོགས་བྲིས་ཐང་བྱིན་རླབས་ཀྱི་གཟི་འོད་འབར་བ་དེ་རྣམས་དང་། ཆོས་རྗེ་ས་པཎ་གྱི་གདུང་ཚྭ་ཐུབ་དབང་གི་སྐུ་ཇུ་ཚེ་མ། ཆོས་རྗེ་གློ་བོ་མཁན་ཆེན་གྱི་སྐུ་འདྲ་གསེར་སྐུ་ཕྱག་ནས་མ།
སྔགས་འཆང་ཆེན་པོ་དབུ་སིལ་གནང་སྐབས། ཆོས་རྗེ་ཀུན་བཀྲས་ཀྱིས་ཕྱག་ཕྱི་ཞུས་པའི་ཞལ་རྒྱན་བུབས་མང་པོ་གཟུངས་རྫོངས་ལ་བཞུགས་པའི་སྔགས་འཆང་ཉིད་ཀྱི་སྐུ་ཕྱག་ནས་བརྒྱ་ཚར་བཞུགས་ངེས་ཤིག་དང་། གཞན་ཡང་མཆོད་རྟེན་རྒྱ་གར་མ། འོད་དཔག་མེད་དང་། ཚེ་དཔག་མེད་ཀྱི་གསེར་སྐུ་མང་པོ། སྔགས་འཆང་ཆེན་པོའི་རྣམ་ཐར་ཆེན་མོ་རྩོམ་དུས་ཀྱི་ཤོག་རིལ་ཡོངས་རྫོགས་རྣམས་བཞུགས་སོ། ། སྐུ་བརྙན་འདི་དག་བཞེངས་པའི་ལེགས་བྱས་ཀྱིས། ། མཚོན་པའི་བདག་གཞན་འགྲོ་བའི་བསོད་ནམས་མཐུས། ། ལུས་ཅན་ཀུན་གྱི་ཉེས་ལྟུང་སྡིག་སྒྲིབ་ཀུན། ། བྱང་ནས་ཤེས་རྒྱུད་ཁ་བ་དུང་འདྲར་ཤོག །
དེ་ལ་བརྟེན་ནས་བདག་ཅག་དཔོན་སློབ་རྣམས། ། ཚེ་རིང་ནད་མེད་དབང་པོ་གསལ་བ་སོགས། ། བསམ་དོན་ཀུན་འགྲུབ་བསྟན་འགྲོའི་དོན་མཐའ་དག ། མཐའ་རུ་ཕྱིན་ཅིང་རེ་སྨོན་ཀུན་འགྲུབ་ཤོག ། ཕྱི་མ་ལྷན་ཅིག་བདེ་བ་ཅན་སྐྱེས་ནས། ། ཕན་ཚུན་ངོ་ཤེས་བསམ་སྦྱོར་ཀུན་མཐུན་པས། ། ས་ལམ་མྱུར་བགྲོད་རང་དོན་མཐར་ཕྱིན་ནས། ། སྤྲུལ་པས་སྲིད་མཐར་བསྟན་པ་རྒྱས་བྱེད་ཤོག ། ཅེས་པའི་དཀར་ཆག་སྨོན་ལམ་དང་བཅས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱི་བློ་མཚོ་ལས་སོ། ། འདིའི་ཡི་གེ་པ་ནི་ས་སྐྱར་སྐྱེས་པའི་བསམ་འགྲུབ་ལྷས་སྦྱིན་གྱིས་མགྱོགས་པར་བགྱིས་པ་འདིས་འཕྲལ་དང་ཡུན་དུ་དགེ་བར་གྱུར་ཅིག །
ཀ་ལྱ་ན་ཝརྡྷནྟུ།། ༈ །།འཇམ་དབྱངས་མཐུ་སྟོབས་དབང་ཕྱུག་གི་དགོངས་རྫོགས་ཀྱི་རྟེན་བཞེངས་དུས་ཀྱི་རྟེན་གྱི་གཟུངས་བཞུགས་དཀར་ཆག་བཞུགས། ། ཨོཾ་སྭསྟི་སིདྡྷྃ། ཐམས་ཅད་འདུལ་ཞེས་པ་མེ་མོ་ཕག་གི་ལོ་དཔལ་ས་སྐྱ་པ་ཆེན་པོ་གྲུབ་པའི་འཁོར་ལོ་བསྒྱུར་བ་འཇམ་པའི་དབྱངས་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོའི་དགོངས་པ་རྫོགས་ཐབས་སུ་སྐྱེས་ཆེན་དམ་པ་དེ་ཉིད་ཀྱི་ནང་རྟེན་དུ་རྒྱུ་རིན་པོ་ཆེ་དངུལ་ལས་གྲུབ་པའི་གདུང་རྟེན་ཕལ་ཐོག་གཉིས་ལྷག་ཙམ་ཡོད་པ་དང་། སྐུ་ཚབ་ལམ་འབྲས་བརྒྱུད་པའི་ཁ་སྐོང་དུ་གང་སྐུ་མདའ་གང་ལྷག་ཙམ། གཞན་ཡང་ལམ་འབྲས་བརྒྱུད་པའི་སྐུ་ཆུང་ངུ་ཡོངས་རྫོགས་ཞལ་གྲངས་ལྔ་བཅུ་རྩ་གྲངས་ཤིག་དང་། ཚེ་ལས་འདས་པ་ཨོ་རྒྱན་བསོད་ནམས་རྒྱལ་མོའི་དོན་དུ་འོད་དཔག་མེད་ཀྱི་གསེར་སྐུ་རྐང་གང་ལྷག་ཙམ་ཡོད་པ་རྣམས་ཆུ་སྟོད་ཟླ་བའི་དཀར་ཕྱོགས་ཀྱི་ཚེས་གཅིག་ཚུན་ལ་གེགས་མེད་དུ་གྲུབ་པའི་རྟེན་སོ་སོ་ལ་ནང་བཞུགས་པའི་ཐོ་ལ། ཐོག་མར་གདུང་རྟེན་རིན་པོ་ཆེ་ལ་སྟེང་གཟུངས། བར་གཟུངས། སྨད་གཟུངས་རྣམས་ཆ་ཚང་བཞུགས་ཆེ་བ་དང་།
གདུང་ཚྭ་ལ་སྤྱན་སྔ་ཆོས་ཀྱི་སྤྱན་ལྡན་གྱི་སྐུ་གདུང་ལ་མཆོད་དགུ་མ་ཆེ་ཆུང་འདྲེས་པ་སུམ་ཅུ་སྐོར་དང་། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་གདུང་ཚྭ་སྟོབས་ཆེ་བ། འཇམ་མགོན་གྲུབ་པའི་ཁྱུ་མཆོག་འཇམ་དབྱངས་མཐུ་སྟོབས་དབང་ཕྱུག་ཉིད་ཀྱི་གདུང་ཚ་ལ། སློབ་དཔོན་པདྨའི་སྐུ་སོ་གཅིག་འཇམ་དབྱངས་ཀྱི་སྐུ་བཅུ་དགུ། མཆོད་རྟེན་མཆོད་དགུ་མ་ཆེ་བ་དྲུག་ཅུ་རེ་བདུན། ཆུང་བ་བརྒྱ་དང་གཅིག ཚེ་དཔག་མེད་སོ་གཅིག་རྣམས་བཞུགས་ཤིང་། འཇམ་པའི་དབྱངས་དེ་ཉིད་ཀྱིས་སྐུ་ལ་རྒྱུན་རིང་བཞེས་པའི་གསོལ་སློག་བུབས་མ་ཉམས་པ། བདག་ཆེན་རིན་ཆེན་རྒྱལ་མཚན་གྱི་གསོལ་ཕོད་བུབས་མ་ཉམས་པ། ཡང་དག་པར་རྫོགས་པའི་སངས་རྒྱས་ཀྱི་འཕེལ་གདུང་།
རྗེ་བཙུན་གོང་མ་ལྔ་སོགས་རྩ་བརྒྱུད་ཀྱི་བླ་མ་རྣམས་ཀྱི་གདུང་རུས། གདུང་ཐལ། ན་བཟའ་དུམ་བུ། དབུ་ལོ་སོགས་སྟོབས་ཆེ་བ། བྱིན་རླབས་ཀུན་འདུས་ཀྱི་ཚ་ཚ་བརྒྱ་རྩ་མ་གྲངས་མང་བ། འཇམ་པའི་དབྱངས་མཐུ་སྟོབས་དབང་ཕྱུག་དེ་ཉིད་ཀྱི་སྐུ་ཆོས་བུབས་མ་ཉམས་པ། སྤུར་སོལ། སྤུར་སྤོས། སྤུར་ཚྭ། སྤུར་རས་སོགས་སྟོབས་ཆེ་བ།
བྲིས་ཐང་བྱིན་རླབས་ཅན་བཞུགས་པ་ལ། ཐེག་ཆེན་རིན་པོ་ཆེའི་བྲིས་སྐུ་ཏ་མིང་རྒྱལ་པོས་བཞེངས་པ་ཕྱག་ནས་མ། གཙོ་བོ་བིརྺ་པ་ལ། གྲུབ་ཐོབ་བརྒྱད་ཅུ་ཡོངས་རྫོགས་དང་། ཛམྦྷ་ལ། མི་གཡོ་བ། མགོན་པོ་ལྕམ་དྲལ་རྣམས་ཀྱིས་བསྐོར་བའི་དབུ་སྟེང་ན་རྡོ་རྗེ་འཆང་གཙོ་འཁོར་གསུམ། གཤེད་དམར་ཡབ་ཡུམ། ཕྱག་རྡོར། ཡི་དམ་ཁྲོ་བོའི་སྐུ་དང་བཅས་པ་སྦྱིན་བདག་ཆོས་རྒྱལ་འཕགས་པ་བཞུགས་པའི་འཕགས་པ་ཉིད་ཀྱི་ཕྱག་ནས་མ་བྱིན་རླབས་ཀྱི་གཟི་འོད་འབར་བ།
ཀྱེ་རྡོར་འགྲེལ་པ་ལུགས་ཀྱི་དཀྱིལ་ཐང་རྒྱ་གར་མ་བསེ་སྟོན་ཀུན་རིག་གི་ཐུགས་དམ་མ་སྒོ་རུམ་སྒམ་ནག་ནས་སྤྱན་དྲངས་པའི་བྱིན་རླབས་ཅན་གཅིག ས་ལོ་ལ་བཀའ་དྲིན་ཆེ་བའི་བླ་མ་པཎ་ཆེན་མི་ཉག་རྡོ་རྗེའི་བྲིས་ཐང་སྨན་བླ་དོན་གྲུབ་པའི་ཕྱག་བྲིས་མ་ས་ལོ་ཡབ་སྲས་ཀྱི་ཕྱག་ནས་བཞུགས་པའི་གཙོ་བོ་ལ་མི་ཉག་རྡོ་རྗེ། སྟེང་དུ་རྗེ་བཙུན་གཡས་སུ་ཀྱེ་རྡོར། གཡོན་དུ་བདེ་མཆོག་ལཱུ་ཧི་པ། གཡས་འོག་ཏུ་མི་གཡོ་བ་དཀར་པོ། གཡོན་དུ་མི་གཡོ་བ་སྔོན་པོ། འོག་གཡས་གཡོན་དུ་གུར་མགོན་ལྕམ་དྲལ་རྣམས་ཀྱི་སྐུ་ཡོད་པའི་བྱིན་རླབས་ཅན་གཅིག ཡང་མཁས་གྲུབ་ཆོས་རིན་གྱི་ཐུགས་དམ་མ་འཇིགས་བྱེད་ལྷ་བཅུ་གསུམ་མའི་བྲིས་ཐང་གཙོ་འཁོར་ཡོངས་རྫོགས་བླ་མ་བརྒྱུད་པ་དང་བཅས་པའི་ལྷ་ཕྲན་ལ། གསང་འདུས། གུར་མགོན་ལྕམ་དྲལ།
ཕྱག་དྲུག་ལྕམ་དྲལ། གཤེད་དམར། འཛམ་སེར་ནག འཇམ་དབྱངས། ཚེ་དཔག་མེད་སོགས་མང་དུ་ཡོད་པའི་བྱིན་རླབས་ཅན་གཅིག ཡང་འཇམ་དབྱངས་སང་རིན་དང་། བདག་ཆེན་རིན་ཆེན་རྒྱལ་མཚན་གྱི་ཕྱག་ནས་བཞུགས་པའི་གསེར་ཐང་། གཙོ་བོ་བདག་ཆེན་རིན་རྒྱལ་བ། དབུ་སྟེང་དུ་རྗེ་བཙུན་སངས་རྒྱས་རིན་ཆེན། དེའི་གཡས་སུ་འཇམ་དབྱངས་བསོད་ནམས་རྒྱལ་མཚན།
གཡོན་དུ་འཇམ་དབྱངས་ཀུན་དགའ་བཀྲ་ཤིས། དཔུང་ཟུར་གཡས་སུ་འཇམ་དབྱངས། གཡོན་དུ་སྤྱན་རས་གཟིགས། འོག་ཟུར་གཡས་སུ་འཇམ་དབྱངས་ཀུན་དགའ་རྒྱལ་མཚན། གཡོན་དུ་འཇམ་དབྱངས་ཀུན་དགའ་བློ་གྲོས་དང་། རྗེ་ཡོན་ཏན་དཔལ་འབྱོར་རྣམས་ཡོད་པའི་བྱིན་རླབས་ཅན་གཅིག ཡང་སྔགས་འཆང་ཆེན་པོའི་བླ་མ་ཀུན་འདུས་ཀྱི་བྲིས་ཐང་སྔགས་འཆང་ཉིད་ཀྱི་ཕྱག་ནས་མང་དུ་བཞུགས་པའི་གཙོ་བོ་ལ་འཇམ་དབྱངས་ས་ལོ་ཆེན་པོ། དབུ་གཙུག་ན་འཇམ་དབྱངས་སངས་རིན། བིརྺ་པ། རྗེ་བཙུན།
དེ་འོག་ན་ཡི་དམ་བདེ་ཀྱེ། ཕུར་པ། གུར་དྲག གཤེད་དམར་རྣམས་དང་། ས་ལོའི་གཡས་ན་བདག་ཆེན་ངག་པ། སྤྱན་སྔ་ངག་དབང་ཆོས་གྲགས། འཕགས་ཆེན་དཔལ་ལྡན་བཀྲ་ཤིས་གསུམ། གཡོན་དུ་འཇམ་དབྱངས་ནམ་མཁའ་སངས་རྒྱས། རྗེ་གྲོལ་མཆོག་ཞབས། མཁན་ཆེན་ལེགས་བློ་བ་གསུམ།
ས་ལོའི་འོག་ན་ངོར་ཆེན་དཀོན་མཆོག་ལྷུན་གྲུབ། ངོར་པ་སངས་རྒྱས་སེང་གེ བདག་ཆེན་ཀུན་དགའ་བསམ་འགྲུབ། གཏེར་སྟོན་སྤྲུལ་སྐུ་གར་དབང་གནང་ཚེ་བ་དང་། འཕྲང་སྒོ་གཏེར་སྟོན་ཤེས་རབ་འོད་ཟེར་གཉིས། དེ་རྣམས་ཀྱི་འོག་ཏུ་སྦྱིན་བདག་སྔགས་འཆང་ཆོས་ཀྱི་རྒྱལ་པོ། འཇམ་དབྱངས་བསོད་ནམས་དབང་པོ། སྔགས་འཆང་གྲགས་པ་བློ་གྲོས་ཏེ་ཡབ་སྲས་གསུམ་རྒྱལ་ཡུམ་སྐུ་མཆེད་གཉིས་དང་བཅས་པ་ལ་སྐུ་འཁོར་མང་པོས་བསྐོར་བ་དང་། ཆོས་སྐྱོང་གུར་ལྕམ་དྲལ། བྲམ་གཟུགས།
པུ་ཏྲ་དང་བཅས་པ་ཡོད་པའི་བྱིན་རླབས་ཅན་གཅིག འཇམ་དབྱངས་བསོད་ནམས་དབང་པོ་མཆེད་སྐུ་གཞོན་ནུའི་དུས་ཐུགས་དམ་གཏོར་བསྔོ་ཐོག་མ་རང་གནང་དུས་སྔགས་འཆང་ཆེན་པོས་གཞལ་བཀོད་ཕྱག་ནས་སོགས་མཛད་ནས་གནང་བའི་མགོན་པོའི་བྲིས་ཐང་བྱིན་རླབས་ཅན་གྱི་གཙོ་བོ་ལ་གུར་མགོན་ལྷ་བརྒྱད། བྲམ་གཟུགས། རྒྱུད་མགོན། འབྱུང་འདུལ། ཡི་དམ་བདེ་ཀྱེ། ཡང་ཕུར། གུར་དྲག གཞན་ཡང་དཀར་བདུད་ལྕམ་དྲལ། དུར་ཁྲོད་བདག་པོ།
བྲན་བདུན་རྣམས་ཀྱིས་བསྐོར་བའི་དབུ་སྟེང་ན། ས་ལོ་དང་སྔགས་འཆང་ཆེན་པོ་རང་ཉིད་ཞལ་སྤྲོད་དུ་བཞུགས་པ་དང་། འོག་ཏུ་འཇམ་དབྱངས་སྐུ་མཆེད་སྐུ་འཁོར་དང་བཅས་པ་ཡོད་པའི་ཡེ་ཤེས་པ་བཞུགས་ངེས་གཅིག་རྣམས་བཞུགས་ཤིང་། འབུར་སྐུའི་རིགས་བཞུགས་པ་ལ། རྗེ་བཙུན་གྱི་སྐུ་འདྲ་ཕྱག་ནས་མ་རྐང་གང་ཙམ་རྗེ་བཙུན་གྱི་ཡུམ་གྱི་ཕྱི་རྟེན་ནས་བྱོན་པའི་བཟོ་རྒྱུན་རྙིང་མ་བྱིན་རླབས་ཅན་གཅིག ཆོས་རྗེ་གློ་བོ་མཁན་ཆེན་གྱི་སྐུ་འདྲ་རྗེ་དེ་ཉིད་ཀྱི་ཚེམས་བཞུགས་པའི་ངོ་མཚར་ཅན་གཅིག ཇོ་བོ་རྗེའི་སྐུ་འདྲ་ཤིང་སྐུ་རྒྱ་གར་མ་ཕྱག་ནས་འཁྲུལ་མེད་གཅིག ཐུབ་དབང་ཐོག་ཐུབ་མ་དང་། སློབ་དཔོན་གྱི་རྫ་སྐུ་གཏེར་མ་སློབ་དཔོན་ཉིད་ཀྱི་ཕྱག་ནས་བཞུགས་པ། ཐུགས་རྗེ་ཆེན་པོའི་སྐུ་ཧོར་སྐུ་དངུལ་ལས་གྲུབ་པ།
སྒྲོལ་དཀར་ཚེ་བྱིན་མའི་དངུལ་སྐུ་བྱིན་རླབས་ཆེ་བ། ངོར་ཆེན་དཀོན་མཆོག་ལྷུན་གྲུབ་ཀྱི་སྐུ་འདྲ་ངོར་བྱང་འདྲེན་པས་བཞེངས་པ་ཕྱག་ནས་བརྒྱ་ཚར་བཞུགས་ངེས་གཅིག ཡང་ངོར་ཆེན་དེ་ཉིད་ཀྱི་ཕྱག་ནས་བཞུགས་པའི་གུར་གྱི་མགོན་པོའི་བསེ་འབག་གི་ཞལ་གདོང་ལ་དཔེ་བྱས་པའི་བྱིན་རླབས་ཅན་གཅིག ཡང་ངོར་ཆེན་དཀོན་མཆོག་ལྷུན་གྲུབ་ཀྱི་དངོས་སློབ་ཤྲཱི་བ་བློ་གྲོས་རྒྱལ་མཚན་གྱི་ཐུགས་དམ་མ་སྤུངས་སྐུ་ངོ་མཚར་ཅན་གྱི་གཙོ་བོ་སངས་རྒྱས་ཆོས་འཁོར་གྱི་ཕྱག་རྒྱ་མཛད་པ་ལ། སངས་རྒྱས་མི་འཁྲུགས་པ། འོད་དཔག་མེད། སྨན་བླ། ཀླུ་སྒྲུབ། སློབ་དཔོན་པདྨ། ཇོ་བོ་རྗེ།
འཛམ་སེར་རྣམས་ཀྱིས་བསྐོར་བའི་དབུ་གཙུག་ཏུ་རིགས་བདག་རྡོ་རྗེ་སེམས་དཔས་མཚན་པ་དང་བཅས་པ་བཞུགས་ཤིང་། ཡང་གསུང་རབ་བཞུགས་པ་ལ། རྗེ་བཙུན་དང་འཕགས་པ་རིན་པོ་ཆེའི་བཀའ་འབུམ་ཐོར་བུ་བ་སྔོ་སྤོད་གསེར་མ་པོ་ཏི་གཅིག་དང་སྐྱ་སྤོད་གཅིག་རྣམས་བཞུགས་ཤིང་། ཡང་བརྒྱད་སྟོང་པ་སྔོ་སྤོད་གསེར་མ་བྱིན་རླབས་ཆེ་བ། ཡང་འཇམ་པའི་དབྱངས་མཐུ་སྟོབས་དབང་ཕྱུག་དེ་ཉིད་ཀྱི་སྐུ་འདྲ་ཆེ་བ་ལ། འཇམ་པའི་དབྱངས་དེ་ཉིད་ཞལ་བཞུགས་དུས་ངེད་རང་ལ་གནང་བའི་སྐུ་ཆོས་བུབས་མ་ཉམས་པ། རྒྱུན་པའི་ཕྱག་ཕྲེང་རག་ཤ་འཁྲུལ་མེད་རྗེ་རྡོ་རྗེ་འཆང་ཀུན་དགའ་བཟང་པོའི་སྤུར་རས་ལ་བཞེངས། རྡོ་རྗེ་འཆང་ཉིད་ཀྱི་བྲིས་སྐུ་སེམས་དཔའ་ཆེན་པོའི་ཕྱག་ནས་མའི་གོང་གཤམ་བསྒྲིལ་ཤིང་སོགས་གླིང་ཁ་མཁན་པོ་ན་རིམ་བཞིན་གྱི་སྐུ་དྲེག་འབྱར་མ། འཇམ་དབྱངས་བསོད་ནམས་དབང་པོའི་དབུ་ཞྭ་སྒོམ་ཞྭ་བུབས་མ་ཉམས་པ་རྣམས་བཞུགས་ཤིང་། སྐུ་དེ་ཉིད་དང་།
འོད་དཔག་མེད། ལམ་འབྲས་བརྒྱུད་པའི་སྐུ་ཆུང་གྲ་སོགས་ཐམས་ཅད་ལ་སྟོད་གཟུངས། བར་གཟུངས། པད་གཟུངས་རྣམས་ཆ་ཚང་རེ་རེ། སངས་རྒྱས་ཀྱི་འཕེལ་གདུང་། བླ་མ་གོང་མའི་གདུང་ཚྭ། གདུང་རུས། དབུ་ལོ། ན་བཟའ། བདུད་རྩི་རིལ་བུ་ཁྲི་རྡོ།
སྟོང་རྡོ། བརྒྱ་རྡོ་སོགས་གྲངས་མང་བ། རྟེན་འདམ་དཔེ་བྲལ་མའི་དུམ་བུ་སོགས་མདོར་ན་གདུང་རྟེན་དང་། སྐུ་ཆེ་ཆུང་དེ་ཐམས་ཅད་བྱིན་རླབས་ཀྱི་གར་བུ་ལུགས་སུ་བཞུགས་པ་ལ། ངེད་རང་བསྙེན་སོང་དཔོན་སློབ་རྡོ་རྗེ་འཛིན་པ་བཅུ་ཕྲག་གཉིས་ལྷག་ཙམ་གྱིས་ཡི་དམ་ཀྱེ་རྡོ་རྗེ་ལ་བརྟེན་པའི་རབ་ཏུ་གནས་པའི་ཆོ་ག་ཉིན་གང་ལ་སྨིན་རྒྱས་སུ་བགྱིས་ཏེ་བྱིན་རླབས་ཀྱི་གཟི་འོད་ཀྱི་དཔལ་འབར་བར་བསྟན་འགྲོའི་དོན་དུ་ཇི་སྲིད་བསྐལ་པ་གནས་ཀྱི་བར་དུ་བཞུགས་སུ་གསོལ་བ་འདི་ལ་བརྟེན་ནས་རྩ་བརྒྱུད་ཀྱི་བླ་མ་རྣམས་ཀྱི་དགོངས་པ་ཆོས་དབྱིངས་སུ་རྫོགས་ཤིང་། བདག་ཅག་རྣམས་ཀྱི་རྒྱུད་ལ་བྱིན་རླབས་ཞུགས་ནས་འདིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག འདིར་འབད་དགེ་བས་བདག་གཞན་འགྲོ་ཀུན་གྱིས། ། དུས་གསུམ་བསགས་པའི་སྡིག་སྒྲིབ་ཀུན་བྱང་ནས། ། དུས་འདིར་ཚེ་རིང་ནད་མེད་བསམ་དོན་ཀུན། ། འགྲུབ་ནས་ས་སྐྱའི་བསྟན་པ་ཆེར་རྒྱས་ཤིང་། །
ཕྱི་མ་དཔོན་སློབ་ལྷན་ཅིག་དག་པའི་ཞིང་། ། བདེ་བ་ཅན་དུ་སྐྱེས་ནས་གང་འདུལ་གྱི། ། སྤྲུལ་པས་སྲིད་མཐའི་བར་དུ་བསྟན་པའི་རྒྱུན། ། སྤྱི་དང་བྱེ་བྲག་ཐམས་ཅད་རྒྱས་བྱེད་ཤོག ། དེ་ལ་བརྟེན་ནས་དཔལ་ལྡན་ས་སྐྱ་པའི། ། ཆོས་དང་སྲིད་ཀྱི་འཕྲིན་ལས་རྒྱ་ཆེན་པོ། ། འཛིན་མའི་ཁྱོན་འདི་མ་ལུས་ཁྱབ་གྱུར་ནས། ། འགྲོ་ཀུན་བདེ་སྐྱིད་དཔལ་ལ་སྤྱོད་གྱུར་ཅིག ། ཅེས་པའི་རྟེན་གྱི་གཟུང་བཞུགས་ཀྱི་དཀར་ཆག་ཉུང་ངུ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཡུད་ཙམ་ཞིག་ལ་བྲིས་པའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། ། སརྦ་མངྒ་ལཾ།།
༈ །།གདན་ས་ཆེན་པོའི་བླ་མ་གོང་མ་རྣམས་ཀྱི་དུས་ཆེན་དཀྱིལ་འཁོར་སྒྲུབ་མཆོད་ཀྱི་སྐབས་བཤད་ལས་པ་རྣམས་ཀྱིས་ལེགས་བཤད་ཀྱི་ཡིག་ཆ་གང་གི་སྟེང་ནས་བཤད་པ་འབུལ་བའི་བསྟན་བཅོས་ཀྱི་ཐོ་ཡིག་མུན་སེལ་ཡར་ངོའི་ཟླ་བ་ཞེས་བྱ་བ་བཞུགས། ཨོཾ་སྭསྟི་སིདྡྷཾ། གདན་ས་ཆེན་པོ་འདི་ཉིད་ཀྱི་བླ་མ་གོང་མའི་དུས་ཆེན་དཀྱིལ་འཁོར་སྒྲུབ་མཆོད་རྣམས་ཀྱི་སྐབས། དཔོན་སློབ་རྣམས་གསོལ་བ་བཞེས་པའི་བར་ལ་བཤད་ལས་བྱེད་མི་རྣམས་ཀྱིས་བཤད་པ་གང་གི་སྟེང་ནས་འབུལ་བའི་ཡིག་ཆ་ཐོར་བཏབ་པ་ལ། ཐོག་མར་ཆོ་འཕྲུལ་ཟླ་བའི་སྒྲུབ་མཆོད་ཀྱི་དུས། ངེད་རང་གིས་བྱས་པའི་གསུང་ངག་ཆོས་འབྱུང་ཆེན་མོ་ལེགས་བཤད་འདུས་པའི་རྒྱ་མཚོ། ལམ་འབྲས་ཆོས་འབྱུང་ཚིགས་བཅད་མ། ཀྱཻ་རྡོར་ཡབ་ཡུམ་གྱི་སྒྲུབ་ཐབས་ཀྱི་རྣམ་བཤད་ཆེན་མོ་དགྱེས་རྡོར་ཆོས་ཀུན་གསལ་བའི་ཉིན་བྱེད། བདག་མེད་བསྟོད་པའི་གཞིབ་མཆན་ཁོག་ཕུབ་དང་བཅས་པ། ཡབ་རྐྱང་གི་སྒྲུབ་ཐབས་རྣམ་བཤད་འཇམ་དབྱངས་དགོངས་རྒྱན།
གྲུབ་མཆོག་བསོད་ནམས་དབང་པོའི་རྣམ་ཐར་དགོས་འདོད་འབྱུང་བའི་ཆུ་གཏེར་རྣམས་ལ་དབུ་ཞབས་རྫོགས་པ་རིམ་པ་བཞིན་བཤད་པ་འབུལ་བ་ཁོར་ཡུག་ཏུ་བྱེད། ཧོར་ཟླ་གཉིས་པའི་སྒྲུབ་མཆོད་ཀྱི་དུས། ངེད་རང་གིས་བྱས་པའི་ངོར་རྫོང་གི་གྲུབ་མཐའི་ཤན་འབྱེད་ལུགས་གཉིས་གསལ་བའི་ཉིན་བྱེད། ཀྱཻ་རྡོར་རྩ་སྔགས་ཀྱི་རྣམ་བཤད་ཟབ་དོན་རྒྱས་པའི་ཉིན་བྱེད། ཚུལ་གསུམ་མཛེས་རྒྱན་དང་། ལྗོན་ཤིང་མཛེས་རྒྱན་གྱི་ཁོག་ཕུབ་གཉིས། རྩ་རྒྱུད་བརྟག་གཉིས་ཀྱི་ཁོག་ཕུབ་རྒྱུད་འགྲེལ་སྒོ་བརྒྱའི་ལྡེ་མིག ཀྱཻ་རྡོར་རྒྱུད་གསུམ་གྱི་དོན་འགྲེལ་ཟིན་བྲིས་རིན་ཆེན་གཏེར་མཛོད། དམ་ཚིག་གི་རྣམ་བཤད་རིག་སྔགས་ཀྱི་འདུལ་བ་རྣམ་པར་འབྱེད་པ་འཁྲུལ་སྤོང་མཛེས་རྒྱན། ས་སྐྱ་པའི་གསུང་རབ་ལ་འཇུག་ཚུལ་ཆོས་སྒོ་ཕྱོགས་བརྒྱར་རིང་དུ་ཕྱེ་བ་རྣམས་ལ་དབུ་ཞབས་རྫོགས་པ་རིམ་པ་བཞིན་བཤད་པ་འབུལ་བ་ཁོར་ཡུག་ཏུ་བྱེད།
ཟླ་བ་གཉིས་པའི་མཇུག་གི་ཕུར་བཟློག་སྐབས། ངེད་རང་གིས་བྱས་པའི་བཟློག་གཞུང་གི་རྣམ་བཤད་བདུད་སྡེ་འཇོམས་པའི་ཡེ་ཤེས་ཀྱི་མེ་ཆེན་དང་། བསམ་ཡས་ཀྱི་གཙུག་ལག་ཁང་དང་བཀའ་སྲུང་གི་བྱོན་ཚུལ་ཆོས་སྐྱོང་དགྱེས་པའི་ཡིད་འཕྲོག་ལྷའི་རོལ་མོ་གཉིས་ཀྱི་སྟེང་ནས་ཟོར་ལས་པ་རྣམས་ཀྱིས་རིམ་པ་བཞིན་བཤད་པ་ཁོར་ཡུག་ཏུ་འབུལ། ཧོར་ཟླ་བཞི་པའི་སྒྲུབ་མཆོད་ཀྱི་སྐབས། ངེད་རང་གིས་བྱས་པའི་བདེ་མཆོག་གི་ཆོས་འབྱུང་བདེ་མཆོག་ཆོས་ཀུན་གསལ་བའི་ཉིན་བྱེད།

འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་སྒྲུབ་ཐབས་ཀྱི་རྣམ་བཤད་རྣལ་འབྱོར་གསང་མཐའི་བསྟན་པ་རྒྱས་པའི་ཉིན་བྱེད། དུས་འཁོར་ཆོས་འབྱུང་ཆེན་མོ་ངོ་མཚར་དད་པའི་ཤིང་རྟ། དཔལ་དུས་ཀྱི་འཁོར་ལོའི་རྒྱུད་མན་ངག་འཆད་པ་ལ་ཉེ་བར་མཁོ་བའི་བསྟན་བཅོས་ཆེན་པོ་དུས་འཁོར་བསྟན་པའི་མཛེས་རྒྱན། ཡབ་རྗེ་ཆོས་ཀྱི་རྒྱལ་པོའི་རྣམ་ཐར་བྱིན་རླབས་ཆར་འབེབས་རྣམས་ལ་དབུ་ཞབས་རྫོགས་པ་རིམ་པ་བཞིན་བཤད་པ་འབུལ་བ་ཁོར་ཡུག་ཏུ་བྱེད། ཧོར་ཟླ་ལྔ་པའི་སྒྲུབ་མཆོད་དུས། རྗེ་མུས་ཆེན་གྱི་རྣམ་ཐར་ཆེན་མོ་སརྒ་གསུམ་པ། རྣལ་འབྱོར་མའི་བསྐྱེད་རིམ་གྱི་རྣམ་བཤད་མཁའ་སྤྱོད་ལམ་བཟང་གསལ་བའི་ཉིན་བྱེད། རྒྱལ་བའི་རྟོགས་བརྗོད་དཔག་བསམ་འཁྲི་ཤིང་གི་དོན་འགྲེལ་ཚོགས་གཉིས་བསམ་འཕེལ་ནོར་བུའི་ཕྲེང་མཛེས། རྣལ་འབྱོར་རྒྱུད་ཀྱི་ཆོས་འབྱུང་ཡོ་ག་ཆོས་ཀུན་གསལ་བའི་ཉིན་བྱེད། ཀུན་རིག་གི་ཆོ་གའི་རྣམ་བཤད་གཞན་ཕན་མཐའ་ཡས་ཀྱི་གཞུང་དོན་གསལ་བའི་སྒྲོན་མེ། གཞན་ཕན་མཐའ་ཡས་ཀྱི་ལུང་སྦྱོར་རིན་ཆེན་ཕྲེང་བ་སྟེ་ངེད་རང་གིས་བརྩམས་པའི་བསྟན་བཅོས་དེ་རྣམས་ལ་དབུ་ཞབས་རྫོགས་པ་རིམ་པ་བཞིན་བཤད་པ་འབུལ་བ་ཁོར་ཡུག་ཏུ་བྱེད།
ཧོར་ཟླ་དྲུག་པའི་ཚེས་བཞིའི་དགེ་ཚའི་སྐབས་དང་། སྒྲུབ་མཆོད་ཀྱི་དུས། སྔགས་འཆང་ཆེན་པོས་མཛད་པའི་རབ་གནས་དངོས་གྲུབ་འབྱུང་བའི་རྣམ་བཤད་རབ་གནས་བསྟན་པ་རྒྱས་པའི་ཉིན་བྱེད། སྤྱི་རྣམ་ཆེན་མོ་མདོ་སྔགས་བསྟན་པ་རྒྱ་མཚོའི་སྒོ་འབྱེད། ངེད་རང་གིས་བརྩམས་པའི་བསྟན་བཅོས་དེ་གཉིས་ལ་དབུ་ཞབས་རྫོགས་པ་རིམ་པ་བཞིན་བཤད་པ་འབུལ་བ་ཁོར་ཡུག་ཏུ་བྱེད། ཧོར་ཟླ་བདུན་པའི་སྒྲུབ་མཆོད་སྐབས། ངེད་རང་གིས་བརྩམས་པའི་རྡོ་རྗེ་ཕུར་པའི་སྒྲུབ་ཐབས་ཀྱི་རྣམ་བཤད་ཆེན་མོ་འཕྲིན་ལས་ཀྱི་པདྨོ་རབ་ཏུ་རྒྱས་པའི་ཉིན་བྱེད། རོལ་མོའི་བསྟན་བཅོས་ཀྱི་རྣམ་བཤད་སྙན་པའི་སྒྲ་དབྱངས་བློ་གསལ་ཡིད་འཕྲོག སྔགས་འཆང་ཆོས་ཀྱི་རྒྱལ་པོའི་རྣམ་ཐར་ཆེན་མོ་ངོ་མཚར་རྒྱ་མཚོ། མགོན་པོའི་ཆོས་འབྱུང་ཆེན་མོ་བསྟན་སྲུང་ཆོས་ཀུན་གསལ་བའི་ཉིན་བྱེད།
ས་སྐྱ་པའི་གདུང་རབས་ཆེན་མོ་ངོ་མཚར་རིན་པོ་ཆེའི་བང་མཛོད་དགོས་འདོད་ཀུན་འབྱུང་རྣམས་ལ་དབུ་ཞབས་རྫོགས་པ་རིམ་པ་བཞིན་བཤད་པ་འབུལ་བ་ཁོར་ཡུག་ཏུ་བྱེད། ཧོར་ཟླ་དགུ་པའི་སྒྲུབ་མཆོད་ཀྱི་དུས། ངེད་རང་གིས་བརྩམས་པའི་གསང་འདུས་ཆོས་འབྱུང་གསང་འདུས་ཆོས་ཀུན་གསལ་བའི་ཉིན་བྱེད། སྔགས་འཆང་ཆེན་པོས་མཛད་པའི་གསང་འདུས་མི་བསྐྱོད་པའི་སྒྲུབ་ཐབས་ཀྱི་རྣམ་བཤད་ངེས་དོན་འཕྲིན་ལས་རྒྱ་མཚོའི་འབྱུང་གནས། གཤིན་རྗེ་གཤེད་སྐོར་གྱི་ཆོས་འབྱུང་འཇམ་དཔལ་ཆོས་ཀུན་གསལ་བའི་ཉིན་བྱེད། རྡོ་རྗེ་འཇིགས་བྱེད་ཀྱི་སྒྲུབ་ཐབས་རྣམ་བཤད་བདུད་སྡེ་འཇོམས་པའི་རྡོ་རྗེའི་མེ་འོད་རྣམས་ལ་དབུ་ཞབས་རྫོགས་པ་རིམ་པ་བཞིན་བཤད་པ་འབུལ་བ་ཁོར་ཡུག་ཏུ་བྱེད། ཧོར་ཟླ་བཅུ་པའི་མགོན་པོ་དྲུག་ཅུ་པའི་གཏོར་བཟློག་སྐབས་ཟོར་ལས་པ་སུ་ཡིན་དེས། ངེད་རང་གིས་བརྩམས་པའི་དྲུག་ཅུ་པའི་དྲིས་ལན་ལོག་རྟོག་འཇོམས་པའི་ལྷ་དབང་རྡོ་རྗེའི་སྟེང་ནས་རིམ་པ་བཞིན་དབུ་ཞབས་རྫོགས་པའི་བཤད་པ་ཁོར་ཡུག་ཏུ་འབུལ། ཧོར་ཟླ་བཅུ་གཅིག་པའི་དུས་མདོས་ཆེན་མོའི་མདོས་རྒྱག་གྲུབ་པའི་བཞུགས་གྲལ་སྐབས་དང་། བཀྲ་ཤིས་ལོ་གསར་ཆེན་མོའི་སྐབས་རྣམས་སུ།
མགོན་པོའི་ཆོས་འབྱུང་། ས་སྐྱ་པའི་གདུང་རབས་སོགས་སྔར་སྨོས་པའི་ལེགས་བཤད་དེ་རྣམས་གང་རིགས་དང་། བྲིས་ཐང་གཙོ་བསྡུས་ཆེན་མོ། རྡོ་རྗེ་ཕྲེང་བ་ནས་བཤད་པ་སོགས་ཀྱི་དཀྱིལ་འཁོར་བདུན་ཅུ་རྩ་གསུམ་བཞུགས་པའི་བྲིས་ཐང་། རིག་འཛིན་བླ་མ་བརྒྱུད་པའི་ཁ་སྐོང་གི་བླ་མའི་སྐུ་བརྙན་སོགས་ངོ་མཚར་གསར་དུ་སྤེལ་བའི་དཀར་ཆག་སོ་སོ་ལ་ཡང་དཔྱོད་ལྡན་རྣམས་ཀྱིས་ལེགས་བཤད་ཀྱི་དགའ་སྟོན་དུ་སྤེལ་ན་རང་གཞན་ཀུན་ལ་བསོད་ནམས་ཀྱི་ཚོགས་དཔག་ཏུ་མེད་པ་བསྐྱེད་ཅིང་། བསྟན་པ་རིན་པོ་ཆེའི་ཞབས་འདེགས་སུ་འགྱུར་ཏེ་འཇིག་རྟེན་གྱི་ཁམས་འདིར་བཀྲ་ཤིས་དང་བདེ་ལེགས་ཀྱི་དཔལ་འབར་བར་འགྱུར་རོ། ། ཞེས་པ་འདི་ཡང་རང་གིས་གསར་དུ་བརྩམས་པའི་ས་སྐྱ་པའི་ཡབ་ཆོས་རྡོ་རྗེ་ཕུར་པ། བདེ་ཀྱཻ་གསང་གསུམ། ཡོ་ག་ཆོས་སྐྱོང་དང་བཅས་པའི་བསྟན་པའི་རྒྱུན་ལ་ཕན་ངེས་ཀྱི་ལུགས་ཀྱི་བསྟན་བཅོས་ཆེན་པོ་དེ་རྣམས་ལ་བཤད་པའི་རྣམ་དབྱེ་ཤེས་པའི་ཕྱིར་དང་། བླ་མ་གོང་མ་རྣམས་ཀྱི་རྣམ་ཐར་ཐོས་པས་བཀའ་དྲིན་རྗེས་སུ་དྲན་པའི་དད་པ་དང་བྱིན་རླབས་འབྱུང་བའི་སླད་དུ།
ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རིགས་ཀྱི་བུ་ངག་དབང་བསོད་ནམས་དབང་ཕྱུག་སོགས་རང་དང་སྐལ་བ་མཉམ་པ་རྣམས་ལ་ཕན་པར་བསམས་ནས། བྱ་ལོ་ས་ག་ཟླ་བའི་དཀར་པོའི་ཕྱོགས་ཀྱི་ཚེས་ལ་བཞི་ཐོག་བླ་བྲང་དུ་སྦྱར་བ་འདིས་ཀྱང་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ཅེས་པའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་བོ།། །། སརྦ་མངྒ་ལཾ།། ༈ །།དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རང་ལོ་སོ་བརྒྱད་ཡན་ལ་མགོན་པོའི་བསྙེན་པ་སོང་ཐོ་བཞུགས། ཀྱེ་རྡོ་རྗེའི་གཞི་བསྙེན་དུས་ཡི་གེ་བདུན་མ་འབྲུ་འབུམ་ཁ་སྐོང་དང་བཅས་པ་དང་། བཞི་ཐོག་བླ་བྲང་གི་མཁའ་སྤྱོད་དུ་ཡི་གེ་བདུན་མ་འབྲུ་འབུམ་ཁ་སྐོང་དང་བཅས་པ། གླིང་དགའ་བདེ་བ་ཅན་གྱི་བླ་མ་གོང་མ་ན་རིམ་གྱིས་གཟིམ་ཆུང་མཛད་པའི་གཟིམ་ཁང་དེ་ཉིད་དུ་འབུམ་ཕྲག་བཞི་ཁ་སྐོང་དང་བཅས་པ། བདེ་མཆོག་ཕོ་བྲང་གི་སྔགས་འཆང་ཆེན་པོའི་གཟིམ་ཆུང་བདེ་བ་ཅན་དུ་ཡི་གེ་བདུན་མ་ཁྲི་ཕྲག་བདུན་ཁ་སྐོང་དང་བཅས་པ། ཡང་བདེ་མཆོག་ཕོ་བྲང་གི་གཙུག་ལག་ཁང་དུ་ཡི་གེ་བདུན་མ་འབྲུ་འབུམ་ཁ་སྐོང་དང་བཅས་པ།
ཡང་བདེ་མཆོག་ཕོ་བྲང་གི་གསང་བའི་མགོན་ཁང་དུ་ཡི་གེ་བདུན་མ་ཁྲི་ཕྲག་བཞི་དང་། ཡང་དེ་ཉིད་དུ་ཁྲི་ཕྲག་བདུན་ཁ་སྐོང་དང་བཅས་པ། ཡང་བདེ་མཆོག་ཕོ་བྲང་གི་མགོན་ཁང་ཆེན་མོར་ཡི་གེ་བདུན་མ་འབུམ་ཕྲག་བཅུ་བཞི་ཁ་སྐོང་དང་བཅས་པ། མགོན་པོའི་སྦྱིན་སྲེག་བྱས་དུས་ཁྲི་ཕྲག་བདུན་ཁ་སྐོང་དང་བཅས་པ་རྣམས་སོ། །་་་་་ འདི་ཡན་ལ་ཡི་གེ་བདུན་མ་འབུམ་ཕྲག་བཞི་བཅུ་དང་ཁྲི་ཚོ་ལྔ་སོང་འདུག ལུག་མོ་ཤིང་མགོན་རྡོ་མགོན་སོགས་ཀྱི་དྲུང་དུ་ཤ་ས་ན་བཞི་ཁྲི་ཁ་སྐོང་དང་བཅས་པ་སོང་། ཡང་རིག་འཛིན་ཕོ་བྲང་དུ་ཡི་གེ་བདུན་མ་འབུམ་ཕྲག་གཅིག་དང་ཁྲི་ཚོ་གཅིག་ཁ་སྐོང་དང་བཅས་པ་དང་། ཡང་གནས་དེ་ཉིད་དུ་ཡི་གེ་བདུན་མ་འབུམ་ཕྲག་བརྒྱད་དང་ཁྲི་ཚོ་བཞི་ཁ་སྐོང་དང་བཅས་པ་སོང་། གཞི་བསྙེན་བྱས་དུས་ཀྱི་མགོན་པོའི་བསྙེན་པ་ནས་བཟུང་སྟེ། རང་ལོ་སུམ་ཅུ་ཡན་ལ་མགོན་པོའི་ཡི་གེ་བདུན་མ་ས་ཡ་ལྔ་སྟེ།
འབུམ་ཕྲག་ལྔ་བཅུ་ཐམས་པ་ཁ་་་་་་མགོན་པོའི་བསྙེན་ཚད་ལ། རབ་འབུམ་ཕྲག་བརྒྱའམ་ལྔ་བཅུ། འབྲིང་ཉི་ཤུ་རྩ་གཅིག་གམ་རྩ་བཞི། ཐ་མ་བདུན་དང་ཁ་སྐོང་བ་དང་བརྒྱད་བཟླས་པར་གསུངས་པའི་བསྙེན་ཚད་རབ་ཚད་གཅིག་ཡིན་ནོ། ། ཡང་རིག་འཛིན་ཕོ་བྲང་དང་མགོན་ཁང་གོང་འོག་ཏུ་ཤ་ས་ན་བཞི་ཁྲི་ཁ་སྐོང་དང་བཅས་པ་སོང་། ཡང་ཤིང་མགོན་རྡོ་མགོན་དྲུང་རིག་འཛིན་ཕོ་བྲང་དུ་འབུམ་ཕྲག་གཅིག་ཁ་སྐོང་དང་བཅས་པ་སོང་། སྐོང་དང་བཅས་པ་སོང་། ཡང་བཞི་ཐོག་བླ་བྲང་གི་ཡང་རྩེར་ཡི་གེ་བདུན་མ་འབུམ་ཕྲག་གཅིག་་་་་་ད་ལྟ་ཡན་ལ་འབུམ་ཕྲག་ལྔ་བཅུ་ང་གཅིག་སོང་། ཁ་སྐོང་དང་བཅས་པ་སོང་། ཡང་སྒོ་རུམ་དུ་འབུམ་ཕྲག་གཅིག་དང་།
རིག་འཛིན་ཕོ་བྲང་དུ་འབུམ་ཕྲག་གཅིག་སོང་། ཡང་བཞི་ཐོག་རྩེར་འབུམ་ཕྲག་བཅུ་སྟེ་བརྒྱད་ཅུ་གྱ་གཅིག་སོང་། ཡང་འབུམ་ཕྲག་བཅུ་སྟེ་དགུ་བཅུ་གོ་གཅིག་སོང་། ཡང་འབུམ་ཕྲག་བཅུ་སྟེ་བརྒྱ་སོང་བས། མགོན་པོའི་ཡི་གེ་བདུན་མ་ལ་རང་ལོ་སོ་བརྒྱད་ཡན་ལ་བྱེ་བསྙེན་ཐེངས་གཅིག་སོང་ཞིང་། ད་དུང་བྱེ་བསྙེན་ལག་ཏུ་ལོང་པར་ཤོག འདིར་སྨྲས་པ། སྤྲང་པོ་ཆོས་མེད་ངག་དབང་ཀུན་བསོད་ངས། ། རྟག་ཏུ་རྟོག་འགྱུ་ངན་པའི་རྒྱུན་བཅད་དེ། ། འཁྲུལ་ངོ་སྣང་བའི་སྣོད་བཅུད་སྣ་ཚོགས་འདི། །
དཔལ་ལྡན་གུར་གྱི་མགོན་པོ་ནག་པོ་ཆེའི། ། སྲུང་འཁོར་རྟེན་དང་བརྟེན་པར་གསལ་བཏབ་སྟེ། ། ངོ་བོ་ཉིད་གསུམ་མན་ངག་ལ་བརྟེན་ནས། ། སེམས་ཀྱི་རང་ཞལ་བལྟས་པའི་འཆར་སྒོ་ལ། ། ཤིས་བརྗོད་ཡུལ་ལས་འདས་པའི་རང་རིག་འདི། ། བཟུང་ན་མི་སྡོད་གྱ་གྱུ་རྒྱུག་རྒྱུག་པ། ། བཏང་ཚེ་མི་འགྲོ་ལམ་ལམ་ཁོར་ཁོར་པ། ། བཞག་ན་མི་སྡོད་བུན་བུན་ལོང་ལོང་ཅན། ། བརྟགས་ན་མི་རྙེད་སྲིབ་སྲིབ་ཡལ་མ་ཡུལ། ། ཚུལ་འདི་དང་པོའི་ལས་ཅན་འཆར་སྒོར་གདའ། །
ཡུན་དུ་བསྒོམས་པས་སྣང་ཕྱོགས་སྟོང་ཕྱོགས་གཉིས། ། མཐའ་རུ་ཕྱིན་ནས་ཟུང་འཇུག་ཉམས་མྱོང་སྟེ། ། སྔོན་དུས་གྲུབ་ཆེན་བུདྡྷ་ཤྲཱི་དང་། ། དེང་དུས་ཁོ་བོའི་བླ་མ་མུས་པ་རྗེ། ། འབྲེལ་ཚད་དོན་ལྡན་སངས་རྒྱས་རྒྱལ་མཚན་ལྟར། ། དཔེ་ཡི་ཡེ་ཤེས་མྱུར་དུ་སྐྱེ་བར་སྨོན། ། སརྦ་མངྒ་ལཾ།། ༈ །།ངམ་རིང་ཆོས་སྡེར་མང་ཇ་གསེར་འགྱེད་གནང་དུས་ཀྱི་བསྔོ་ཡིག ཨོཾ་སྭསྟི་སིདྡྷྃ། ཐུབ་པའི་བསྟན་འཛིན་རྒྱ་བོད་མཛེས་བྱེད་པའི། །
མཁས་གྲུབ་དབང་པོ་རིམ་པར་བྱོན་རྣམས་དང་། ། ཁྱད་པར་གངས་ལྗོངས་ཡོངས་རྫོགས་བསྟན་པའི་བདག ། ས་སྐྱའི་བླ་ཆེན་བརྒྱུད་པར་བཅས་རྣམས་རྒྱལ། ། གཞན་ཡང་སྙིགས་དུས་བསྟན་པའི་ཉི་མ་ཆེ། ། སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། ། མཆོག་དང་ཐུན་མོང་དངོས་གྲུབ་ཀུན་སྩོལ་བའི། ། མུས་ཆེན་འཁོར་ལོ་སྡོམ་པས་བདག་སྐྱོངས་ཤིག ། ཅེས་མཆོད་པར་བརྗོད་ནས། དཔལ་ངམ་རིང་དགའ་ལྡན་བྱམས་པའི་གླིང་གི་ཆོས་སྡེ་ཆེན་པོ་འདི་ཉིད་དུ། ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མང་ཇ་ཟུང་འབྲེལ་ཉུང་ཇ་དང་བཅས་པ་དགེ་འདུན་ཉི་ཤུ་རྩ་བཞི་རེ་ལ་གསེར་ཞོ་རེ།
རྣམ་གཞག་སོ་སོ་དང་བཅས་པ་སྒྲུབ་པའི་དགོས་པ། སྤྱིར་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་དུ་གནས་པ་དང་། སྐྱེ་འགྲོ་མཐའ་དག་བདེ་སྐྱིད་ཀྱི་དཔལ་ཕུན་སུམ་ཚོགས་པ་ལ་ལོངས་སྤྱོད་པའི་ཕྱིར་དང་། ཕན་བདེའི་རྩ་ལག་བླ་མ་དགེ་བའི་བཤེས་གཉེན་སྤྱི་དང་བྱེ་བྲག་རྣམས་ཞབས་པད་བསྐལ་བརྒྱའི་བར་དུ་བརྟན་ཞིང་། ཁྱད་པར་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་དཔོན་སློབ་རྣམས་ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། སྤྱི་དང་བྱེ་བྲག་གི་བསྟན་པ་ཡར་ངོའི་ཟླ་བ་ལྟར་འཕེལ་ཞིང་རྒྱས་པ་དང་། ཕྱི་མ་དཔོན་སློབ་ལྷན་ཅིག་བདེ་བ་ཅན་དུ་སྐྱེས་ནས། སླར་ཡང་གང་ལ་གང་འདུལ་གྱི་སྤྲུལ་པས་བསྟན་པ་སྲིད་མཐའི་བར་དུ་སྤེལ་བ་སོགས་བསམ་པའི་དོན་ཡིད་ལ་རེ་བ་ཐམས་ཅད་དེ་ཁོ་ན་ལྟར་འགྲུབ་བྱེད་བསྔོ་སྨོན་ཤིས་བརྗོད་ཀྱིས་བརྒྱན་པ་ཞུ། བསྔོ་ཡིག་འདི་ནང་གི་དོན་རྣམས་ཡིད་བཞིན་དུ་འགྲུབ་པར་གྱུར་ཅིག དེ་དེ་བཞིན་དུ་གྱུར་ཅིག
དེ་ལས་གཞན་དུ་ནམ་ཡང་མ་གྱུར་ཅིག ཕྱོགས་དུས་ཀུན་ཏུ་དགེ་བར་གྱུར་ཅིག། ༈ །།རྡོ་ཕྲེང་སོགས་དཀྱིལ་ཐང་ཉེར་གཅིག་བཞེངས་པའི་དཀར་ཆག་བཞུགས། ཨོཾ་སྭསྟི་སིདྡྷྃ། ཤིང་མོ་བྱ་ལོ་དཔལ་ས་སྐྱར་རྡོ་རྗེ་ཕྲེང་བ་ཀྲི་ཡའི་ཁ་སྐོང་དང་བཅས་པ། སྦྱོང་དཀྱིལ་བཅུ་གཉིས་ཀྱཻ་རྡོར་བཀའ་བབས་བཞི། གུར་མགོན་སོགས་ཀྱི་དཀྱིལ་ཐང་ཉི་ཤུ་རྩ་གཅིག་གི་དཀྱིལ་འཁོར་ཆེན་པོ་བདུན་ཅུ་དོན་གསུམ་ལ་སོ་སོའི་བླ་མ་བརྒྱུད་པས་བསྐོར་བ་དང་། དེ་དག་གི་ལྷ་མགྲོན་དུ་གོང་མ་ལྔ། སྔགས་འཆང་ཡབ་སྲས་གསུམ། རྗེ་མུས་ཆེན།
མཁན་ཆེན་ངག་དབང་ཆོས་གྲགས་རྣམས་ཉེར་གཅིག ཐུབ་པའི་སྐུ་ཉིས་བརྒྱ་དང་བདུན་ཅུ་དོན་གཅིག འོད་དཔག་མེད་ཀྱི་སྐུ་ཉེས་བརྒྱ་དང་སུམ་ཅུ་སོ་བདུན། གནས་བཅུ་ཚར་བཅུ་གཅིག རྣལ་འབྱོར་མ་དགུ་བཅུ་གོ་བདུན། བདེ་བ་ཅན་གྱི་ཞིང་བཀོད་བརྒྱ་དང་དྲུག་ཅུ་རེ་བདུན། ཚེ་དཔག་མེད་དམར་པོ་ཉི་ཤུ་རྩ་ལྔ། གཞན་ཚེ་ལྷའི་རིགས་བཅུ་བཞི་སྟེ་སུམ་ཅུ་སོ་དགུ་སོགས་ཡོད་པའི་བྲིས་ཐང་ཁྱད་པར་ཅན་འདི་ཐམས་ཅད་ལ་གོང་གཤམ་འཇའ་རིས་རྣམས་ཇུས་གསེར་མ་དམར་སེར་སྔོ་གསུམ། སྨན་ཚེ། ཚོན་སི་སོགས་ཀྱི་ཞལ་ཁེབ་སུམ་བརྩེགས།
བསྒྲིལ་ཤིང་གི་ཏོག་ཐམས་ཅད་ཙནྡན་དམར་པོ་འབའ་ཞིག་ལ་བྱས་པའི་དཀྱིལ་ཐང་ཉི་ཤུ་རྩ་གཅིག་པོ་འདི་རྣམས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བསམ་པ་དག་ཅིང་སྦྱོར་བ་གུས་པའི་སྒོ་ནས་བཞེངས་པ་འདིའི་མཐུས། བདག་ཅག་དཔོན་སློབ་དུས་འདིར་ཚེ་རིང་། ནད་མེད། དབང་པོ་གསལ་བ་སོགས་བསམ་དོན་ཐམས་ཅད་ཡིད་བཞིན་དུ་འགྲུབ་པ་དང་། ཕྱི་མ་དཔོན་སློབ་ཐམས་ཅད་ལྷན་ཅིག་དག་པའི་ཞིང་མཆོག་བདེ་བ་ཅན་དུ་པདྨོ་ལས་བརྫུས་ཏེ་སྐྱེས་ནས། རྒྱལ་བ་འོད་དཔག་མེད་ལ་ཆོས་ཉན་ཏེ་ས་ལམ་རྣམས་སྐད་ཅིག་གིས་བགྲོད་ནས། སླར་ཡང་གང་འདུལ་གྱི་སྤྲུལ་པས་སྤྱི་བྱེ་བྲག་གི་བསྟན་པ་དཀར་འབྱམས་སུ་བྱ་ནུས་པའི་མཐུ་དང་ལྡན་པའི་རྒྱུར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག སརྦ་མངྒ་ལཾ།།
༈ །།དཔལ་རྡོ་རྗེ་ནག་པོ་ཆེན་པོ་ཞལ་བཞི་པའི་མན་ངག་ཟབ་མོ་རྣམས་ཀྱི་སྙན་བརྒྱུད་ཕྱག་བཞེས་མ་རྣམས་མ་སྦས་གསལ་བར་བསྟན་པའི་ཡང་གསང་ཧ་ལ་ནག་པོའི་བེའུ་བུམ་གྱི་དཀར་ཆག་བླ་མ་དང་ཞིང་སྐྱོང་དགྱེས་པའི་མཆོད་རྫས་ཞེས་བྱ་བ་བཞུགས། ན་མོ་གུ་རུ་བཛྲ་དྷ་ར་ཡེ། བཱ་ལ་ཧ་རནྟྲ་ན་མཿཤྲཱི་མཧཱ་ཀཱ་ལ་ཙ་ཏུརྨུ་ཁ་ཡེ་ཨ་བྷིཀྵ་པྲ་ཎ་ན་མཿ དངོས་གྲུབ་ཀུན་འབྱུང་རྩ་བརྒྱུད་བླ་མ་དང་། ། ཡི་དམ་ཞི་ཁྲོ་རྡོ་རྗེའི་ཆོས་སྐྱོང་ཚོགས། ། ཁྱད་པར་སྟོབས་འཕྲོག་ནག་པོ་ཞལ་བཞི་པར། ། གུས་པས་འདུད་དོ་བདག་ཅག་དཔོན་སློབ་རྣམས། ། ལུས་དང་གྲིབ་མའི་ཚུལ་གྱིས་འགྲོགས་མཛོད་ལ། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་བསམ་པ་མཐར་ཕྱིན་ནས། །
ཕྱི་མ་ཐོགས་མེད་བདེ་བ་ཅན་བགྲོད་མཛོད། ། ཅེས་མཆོད་པར་བརྗོད་ཅིང་འཕྲིན་ལས་འཆོལ་བའི་ཚིག་སྔོན་དུ་བཏང་ནས། འདིར་ཞིང་སྐྱོང་གཟི་ལྡན་དབང་ཕྱུག་དཔལ་སྟོབས་འཕྲོག་ནག་པོ་ཞལ་བཞི་པའི་མན་ངག་ཟབ་མོ་རྣམས་ཀྱི་ཉིང་ཁུ་ཡང་གསང་ཧ་ལ་ནག་པོའི་བེའུ་བུམ་གྱི་དཀར་ཆག་བྲི་བར་བྱའོ། ། དེ་ལ་ཡང་སྤྱིར་ཆོས་སྐྱོང་འདི་ཉིད་ཀྱི་རྗེས་གནང་དང་། ཁྲིད་དང་། མན་ངག་ཟབ་མོའི་ཚོགས་རྒྱ་གར་ནས་བོད་དུ་འགྱུར་ཞིང་རྒྱུན་མ་ཆད་པ་ཡོད་དོ་ཅོག་ཕལ་ཆེ་བ་ཞིག ཀུན་སྤངས་ཆོས་ཀྱི་ཉི་མ་གཙོ་བོར་གྱུར་པའི་མཁས་གྲུབ་ཀྱི་བླ་མ་ལྔ་ཕྲག་གཅིག་དང་གཉིས་ཀྱིས་ལྷག་པའི་དྲུང་དུ། མཁས་པའི་དབང་པོ་རྡོ་རྗེ་འཆང་ཆེན་པོ་ཚར་པ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པའི་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་སྙན་བརྒྱུད་གསེར་ཆོས་ཟབ་མོ་རྣམས་ཀྱི་བཀའ་བསྡུ་བ་པོ་ཉིད་ཀྱིས་ལེགས་པར་གསན་ཞིང་། དེ་དག་གི་ཆོས་སྐོར་རྣམས་ཕྱོགས་གཅིག་ཏུ་བསྒྲིགས་པར་མཛད་པའི་དཀར་ཆག་གསུང་རྒྱུན་པདྨའི་སྲད་བུར་བརྒྱུས་པའི་ཟབ་དོན་ནོར་བུའི་དོ་ཤལ་ཞེས་བྱ་བ་མཛད་མོད་ཀྱང་། དེ་དག་ནི་ཆོས་སྣའི་རྐང་གྲངས་ཙམ་བཀོད་པར་མཛད་པ་ཡིན་པས་ལག་ལེན་གྱི་གནད་རྣམས་བརྒྱུད་ལྡན་བླ་མའི་སྙན་བརྒྱུད་ཁོ་ན་ལ་ལྟོས་དགོས་པར་གསུངས་པ་ཡིན་ཏེ།
དཀར་ཆག་དེ་ཉིད་ལས། འདི་དག་ནི་ཆ་ཤས་སམ་རྐང་གྲངས་ཙམ་ཡི་གེར་བཀོད་པ་ཡིན་གྱི། ཐུན་མོང་མ་ཡིན་པའི་གནད་ཕལ་ཆེར་བརྒྱུད་པའི་མན་ངག་དང་ལྡན་པའི་བླ་མའི་སྙན་བརྒྱུད་ལ་ལྟོས་པ་ཁོ་ནར་སྣང་བས། མན་ངག་དང་བྲལ་བ་དང་ལུང་མེད་ཀྱང་དཔེ་ཙམ་ལ་བརྟེན་ནས་གཟུ་ལུམ་དུ་སྤྱོད་པ་རྣམས་ནི་མུན་ཁུང་ན་མདའ་འཕེན་པ་དང་། བྱིས་པ་གྲི་ཁར་རྩེ་བ་དང་མཚུངས་པས་ཤེས་ལྡན་དག་བག་ཡོད་པར་བྱོས་ཤིག ཅེས་གསུངས་པས་སོ། ། དེས་ན་ཟབ་པ་ལས་ཀྱང་ཆེས་ཟབ་ཅིང་། དཀོན་པ་ལས་ཀྱང་ཆེས་དཀོན་པའི་མན་ངག་ཟབ་མོའི་ལག་ལེན་རྣམས་བསྟན་པ་དང་རྗེས་འཇུག་གི་བུ་སློབ་སྐལ་ལྡན་རྣམས་ལ་དགོངས་ནས་སྙན་བརྒྱུད་རྣམས་བཀླགས་ཆོག་གི་ཚུལ་གྱིས་གསལ་བར་བསྟན་པའི་ཧ་ལ་ནག་པོའི་བེའུ་བུམ་ཞེས་བྱ་བའི་རབ་ཏུ་ཟབ་པའི་མན་ངག་གི་མ་ཡིག་བུ་ཡིག་འདི་རྣམས། རྡོ་རྗེ་འཆང་ཆེན་པོ་ཚར་པ་ཆོས་རྗེ་ཉིད་ཀྱིས་མཛད་ནས་སྐལ་ལྡན་རྣམས་ལ་སྤེལ་བར་དགོངས་ཀྱང་། འདིའི་ཆོས་སྐོར་རྣམས་ལ་ཤིན་ཏུ་དམ་པར་མཛད་པ་ནས།
མན་ངག་འདིའི་མ་ཡིག་གི་ལུང་ཙམ་ཞལ་སློབ་འགའ་ཞིག་གིས་གསན་མོད་ཀྱང་། བེའུ་བུམ་ཡོངས་སུ་རྫོགས་པའི་ལུང་ནི་ཚར་ཆེན་ཆོས་ཀྱི་རྒྱལ་པོ་རང་ཉིད་ཀྱི་ཡིག་མཁན་སྦས་པའི་རྣལ་འབྱོར་བྱམས་པ་དོན་འགྲུབ་རྒྱལ་མཚན་ཁོ་ན་ལས། གཞན་ཞལ་སློབ་སུས་ཀྱང་མ་གསན་པར་བརྟེན། དུས་ཕྱིས་བདག་ཅག་གི་འདྲེན་པ་དམ་པ་ཉམས་དང་རྟོགས་པའི་མངའ་བདག་གྲུབ་པ་མཆོག་གི་དེད་དཔོན་ཆོས་ཀྱི་རྗེ་དབང་ཕྱུག་རབ་བརྟན་ཉིད་ཀྱིས་དཀའ་བ་ཆེར་མཛད་དེ། མང་མཁར་ཐུབ་བསྟན་དགེ་འཕེལ་གྱི་དགོན་པར་གསེར་སོགས་ཟང་ཟིང་གི་དངོས་པོ་བསམ་གྱིས་མི་ཁྱབ་པ་ཡོན་དུ་འབུལ་བར་མཛད་ནས། སྦས་པའི་རྣལ་འབྱོར་དེ་ཉིད་ཀྱི་དྲུང་དུ་བེའུ་བུམ་ཡོངས་སུ་རྫོགས་པ་གསན་པར་མཛད་ནས། རྗེ་དེ་ཉིད་ཀྱི་ཞལ་སློབ་དོན་གཉེར་ཅན་འགའ་ལ་མན་ངག་འདིའི་མ་ཡིག་ཙམ་གྱི་ལུང་གནང་བ་སོགས་ཤིན་ཏུ་དམ་པར་མཛད་ཅེས་གསུངས་ནའང་། ཁོ་བོ་ཅག་གིས་འདིའི་ཆོས་སྐོར་རྣམས་ཡོངས་སུ་རྫོགས་པ་སྩོལ་དགོས་པའི་གསོལ་བ་བཏབ་པའི་ཚེ། རྗེ་ཉིད་ཀྱི་གསུང་ལས། སྔོན་ཆོས་རྒྱལ་འཕགས་པས་དམ་པ་ཀུན་དགའ་གྲགས་ལ་མགོན་པོའི་ཆོས་སྐོར་གནང་བའི་ཚེ།
ངེད་རང་གི་རིགས་བརྒྱུད་གཅིག་ལ་འཕྲོད་པར་གྱིས་ཤིག ཅེས་གསུངས་པ་དང་། བདག་ཆེན་རྡོ་རྗེ་འཆང་གིས་རྗེ་རྡོ་རིང་པ་ལ་ཡང་དེ་དང་འདྲ་བ་གསུངས་འདུག་པ་སོགས། བླ་མ་གོང་མ་རྣམས་ཀྱི་དགོངས་པའི་གཏད་མཚམས་དེ་བཞིན་ཡིན་འདུག་ཀྱང་། བར་སྐབས་ཀྱི་གདུང་བརྒྱུད་རྣམས་ལ་ཆོས་སྐྱོང་གི་མན་ངག་ཐུན་མོང་དང་ཐུན་མོང་མ་ཡིན་པ་རྣམས་ཡོངས་སུ་རྫོགས་པ་ཞིག་བཞུགས་པ་དཀའ་བར་འདུག་ཀྱང་། ཁྱེད་རང་ལ་ཆོས་སྐྱོང་གི་ཆོས་སྐོར་ཡོངས་སུ་རྫོགས་པ་མ་ལུས་པའི་བཀའ་བབ་ཅིང་གསན་ཐུབ་འདུག་པ་དང་། ལྷག་པར་ད་ལན་གྱི་མན་ངག་ཟབ་མོའི་བེའུ་བུམ་གྱི་ལུང་འདི་ཉིད་ཡོངས་སུ་རྫོགས་པར་ཐོབ་པ་ངེད་རང་མ་གཏོགས་དེང་སང་གི་དུས་ན་གཞན་སུ་ཡང་མེད་ཅིང་། སློབ་མ་གཞན་རྣམས་ལ་འདིའི་སྐོར་རགས་རིམ་མ་གཏོགས་སྦྱིན་པ་མེད་ཀྱང་། ད་ལམ་ནི་ཆོས་བདག་པོའི་དཔེར་འདུག་པས་ཡོངས་སུ་རྫོགས་པ་ཞིག་ཅིས་ཀྱང་འབུལ་བས། མན་ངག་ཧ་ལ་ནག་པོའི་བེའུ་བུམ་འདི་ལ་དཀར་ཆག་ཅིག་ཀྱང་གྱིས་ཤིག་ཅེས་དགྱེས་པའི་གསུང་དུ་མ་དང་བཅས་ཐུགས་རྗེ་ཆེན་པོས་ལེགས་པར་སྩལ་བའི་ཚེ།
རྟེན་འབྲེལ་ལེགས་ཆ་ཡིད་ཆེས་ཅན་བྱུང་བ་ཡིན་པས། དེས་ན་ཡོངས་འཛིན་མཆོག་གི་བཀའ་དྲིན་བསབ་པའི་ཕྱིར་འདིའི་དཀར་ཆག་འབྲི་བ་ལ་དོན་གསུམ་སྟེ། ཐོག་མར་ཧ་ལ་ནག་པོའི་མ་ཡིག་བུ་ཡིག་གི་སྐོར། ཚར་ཆེན་ཆོས་ཀྱི་རྒྱལ་པོས་མཛད་པའི་ཆོས་སྐྱོང་འདིའི་ཆོས་སྐོར་གྱི་དཀར་ཆག་ཟབ་དོན་ནོར་བུའི་དོ་ཤལ་ནས་ཡང་ཟབ་སྙིང་པོ་བསྡུས་པའི་སྐོར། དེ་ལས་འཕྲོས་པའི་མན་ངག་གི་སྐོར་དང་གསུམ་ལས། ཐོག་མར་ཧ་ལ་ནག་པོའི་སྐོར་ལ་བེའུ་བུམ་གྱི་མ་ཡིག་དཔལ་མགོན་ཞིང་སྐྱོང་ནག་པོ་ཆེན་པོ་དགྲ་བོའི་སྟོབས་འཕྲོག་གདོང་བཞི་པའི་ཐུན་མོང་མ་ཡིན་པའི་སྒྲུབ་ཐབས་ཧ་ལ་ནག་པོའི་བེའུ་བུམ་ཞེས་བྱ་བའི་རྩ་བའི་ཡི་གེ་ཆེན་མོ། དེའི་བུ་ཡིག་གི་སྐོར་ལ། རང་བསྲུང་ཕྲ་མོ་ཡིད་བཞིན་གྱི་འཁོར་ལོའི་མན་ངག་གི་ཡི་གེ འཁོར་ལོ་བྲི་བའི་མན་ངག་གི་ཡི་གེ སྲུང་བའི་འཁོར་ལོའི་མན་ངག་གི་ཡི་གེ
བསྙེན་པའི་སྔོན་འགྲོ་རྣམ་གསུམ་གྱི་མན་ངག་གི་ཡི་གེ ཞལ་གདམས་སྤུ་གྲི་སོ་འདེབས་ཀྱི་མན་ངག་གི་ཡི་གེ གནད་ལ་དབབ་པ་རྣམ་པ་བཞིའི་ཡི་གེ རིག་སྔགས་གོ་ལྡོག་གི་མན་ངག་གི་ཡི་གེ སྔགས་དག་པར་བྱ་བའི་མན་ངག་གི་ཡི་གེ ཤི་ས་བསྟན་པའི་གནད་ལྔའི་མན་ངག་གི་ཡི་གེ་རྣམས་བཞུགས་སོ། ། འདིར་སྨྲས་པ། བརྒྱུད་ལྡན་བླ་མའི་སྙན་བརྒྱུད་ཡིད་བཞིན་ནོར། ། རྩོད་བྲལ་གསུང་གི་སྲད་བུར་བརྒྱུས་པ་ཡི། ། ཧ་ལ་ནག་པོའི་བེའུ་བུམ་ཞེས་བྱ་བའི། །
ནོར་བུའི་ཕྲེང་འདི་ཁོ་བོའི་སྐལ་བས་རྙེད། ། བར་སྐབས་ཀྱི་ཚིགས་སུ་བཅད་པའོ། ། གཉིས་པ་ཚར་ཆེན་ཆོས་ཀྱི་རྒྱལ་པོས་མཛད་པའི་ཆོས་སྐྱོང་འདིའི་ཆོས་སྐོར་གྱི་དཀར་ཆག་ཟབ་དོན་ནོར་བུའི་དོ་ཤལ་ནས་ཡང་ཟབ་སྙིང་པོ་བསྡུས་པའི་སྐོར་ལ། དཔལ་མགོན་གདོང་བཞི་པའི་གསང་སྒྲུབ་ཀྱི་བརྒྱུད་པའི་གསོལ་འདེབས་ཀྱི་ཡི་གེ དཔལ་མགོན་གདོང་བཞི་པའི་གསང་སྒྲུབ་ཀྱི་ཁྲིད་ཡིག་ཟུང་འཇུག་རྣམ་པར་རོལ་པ་བདུད་སྡེ་འཇོམས་པའི་ཤན་པ་ཆེན་པོ་ཞེས་བྱ་བའི་ཡི་གེ་གཉིས་བཞུགས་སོ། ། འདིར་སྨྲས་པ། ཐོག་མར་རྗེས་སུ་གནང་བས་རྒྱུད་སྦྱངས་ནས། ། ཟབ་ཁྲིད་བསྒོམ་ལ་བརྩོན་པས་གསང་རྟེན་མཆོག ། ཡང་ཡང་དྲན་པས་སྟོབས་འཕྲོག་དབང་པོ་ཡིས། ། འབྲལ་མེད་སྐྱོང་བའི་གནད་ཟབ་འདི་ངོ་མཚར། །
བར་སྐབས་ཀྱི་ཚིགས་སུ་བཅད་པའོ། ། གསུམ་པ་དེ་ལས་འཕྲོས་པའི་མན་ངག་གི་སྐོར་ལ། གསང་སྒྲུབ་ཀྱི་རྗེས་གནང་གི་ཡི་གེ གསང་ཁྲིད་ཀྱི་སྔོན་འགྲོའི་ཡི་གེ གསང་སྒྲུབ་ཀྱི་ལས་སྦྱོར་གྱི་ཡི་གེ ཆེས་ཟབ་ཡང་གསང་སྙིང་ཁ་ཆོས་ཀྱི་འཁོར་ལོའི་ལས་སྦྱོར་གྱི་ཡི་གེ དཔལ་ཙ་ཏུརྨུ་ཁའི་གསང་སྒྲུབ་ཀྱི་རིམ་པ་གསལ་བར་བྱེད་པ་སྙིང་གི་ཡང་ཐིག ལྷ་མོ་ནག་མོའི་གནད་དབབ་ཀྱི་ཡི་གེ ཆོས་སྐྱོང་འདིའི་མན་ངག་ཟབ་མོ་ཉམས་སུ་ལེན་པ་ལ་ཉེ་བར་མཁོ་བའི་དཔལ་མགོན་གདོང་བཞི་པའི་བླ་རྡོའི་མན་ངག་ཅེས་བྱ་བའི་ཡི་གེ ཞིང་སྐྱོང་དབང་པོའི་རྣལ་འབྱོར་པ་ལ་ཉེ་བར་མཁོ་བའི་མན་ངག་ཟབ་མོ་སྲུང་འཁོར་ཚེ་སྒྲུབ་ཀྱི་ཡི་གེ་ཚན་པ་ལྔ།
ཆོས་སྐྱོང་འདིའི་སྒོ་ནས་ཤྭ་ལྡོག་གངྒཱ་ཡང་གྱེན་ལ་ལྡོག་ངེས་པར་གསུངས་པའི་དཔལ་མགོན་གདོང་བཞི་པའི་ཤྭ་ལྡོག་གི་མན་ངག་གི་ཡི་གེ དཔལ་མགོན་ཞལ་བཞི་པའི་ཐེབ་བཟློག་རྩི་ཚུལ་གྱི་ཡི་གེ་ཁྱད་པར་ཅན་རྣམས་བཞུགས་སོ། ། དེ་ལྟར་གོང་དུ་བསྟན་པའི་མན་ངག་གི་ཡི་གེའི་རིགས་གཞན་ཐམས་ཅད་ནི་ཚར་ཆེན་ཆོས་ཀྱི་རྒྱལ་པོས་མཛད་པ་ཡིན་ལ། ཐེབ་བཟློག་རྩི་ཚུལ་གྱི་མན་ངག་གི་ཡི་གེ་འདི་ནི་བདག་ཅག་གི་འདྲེན་པ་དམ་པ་ཆོས་ཀྱི་རྗེ་དབང་ཕྱུག་རབ་བརྟན་གྱི་ཞལ་སྔ་ནས་མཛད་པ་ཡིན་ནོ། ། འདིར་སྨྲས་པ། ཞིང་སྐྱོང་ཟིལ་ལྡན་དབང་ཕྱུག་བསྒྲུབ་པ་ལ། ། ཉེ་བར་མཁོ་བའི་བླ་རྡོའི་མན་ངག་དང་། ། མཐུ་རྩལ་ངོམ་བྱེད་ཤྭ་བཟློག་ལག་ལེན་དང་། ། མེད་ཐབས་མེད་པའི་ཐེབ་བཟློག་རྩི་ཚུལ་གྱི། ། ཟབ་གནད་འདི་རྣམས་ཤེས་པ་བླ་མའི་དྲིན། །
བར་སྐབས་ཀྱི་ཚིགས་སུ་བཅད་པའོ། ། དེ་རྣམས་ཀྱིས་དཔལ་ནག་པོ་ཆེན་པོ་ཞལ་བཞི་པའི་མན་ངག་ཟབ་མོ་རྣམས་ཀྱི་སྙན་བརྒྱུད་ཕྱག་བཞེས་མ་རྣམས་མ་སྦས་པ་གསལ་བར་བསྟན་པའི་ཡང་གསང་ཧ་ལ་ནག་པོའི་བེའུ་བུམ་གྱི་དཀར་ཆག་བླ་མ་དང་ཞིང་སྐྱོང་དགྱེས་པའི་མཆོད་རྫས་ཞེས་བྱ་བ་ཡོངས་སུ་རྫོགས་པ་མ་ལུས་པ་བསྟན་ཟིན་ཏོ། ། འདིར་སྨྲས་པ། འཁྲུལ་ཟད་ས་སྐྱའི་རྗེ་བཙུན་མཆོག་རྣམས་ལ། ། བསྟན་བསྲུང་དབང་པོ་དུ་མའི་བཀའ་བབས་ཀྱང་། ། དེ་རྣམས་ཀུན་གྱི་ནང་ནས་རབ་གཉན་པ། ། སྟོབས་འཕྲོག་ཟིལ་ལྡན་དབང་ཕྱུག་འདི་ཉིད་ཡིན། ། གང་དེའི་མན་ངག་སྙིང་ཐིག་དཀར་ཆག་འདི། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་ཞེས་བྱ་བས། །
བསམ་པ་དག་ཅིང་སྦྱོར་བ་གུས་པས་སྦྱར། ། སྔོན་ཚེ་བསྐལ་བཟང་དུས་ཀྱི་སྐྱེ་བོ་རྣམས། ། ཆོས་དང་བླ་མ་འཚོལ་བས་རྟག་ཏུ་བྲེལ། ། དེང་སང་དུས་ཀྱི་སྐྱེ་བོ་ཕལ་ཆེ་བ། ། ཟས་ནོར་ལོངས་སྤྱོད་བསྒྲུབ་པས་ཆེར་གཡེངས་ནས། ། གལ་ཆུང་དམ་པ་ཆོས་ཀྱི་བྱ་བ་ལ། ། བབས་ཕྱིར་ཆོས་དང་བླ་མའི་དོན་གཉེར་བྲལ། ། འདི་འདྲ་མཐོང་ཚེ་བསྟན་པ་རིན་ཆེན་འདི། ། ད་ནི་འཕེལ་བའི་ཐབས་ཤིག་ཇི་ལྟར་བྱ། ། འོན་ཀྱང་རང་ཉིད་སྐྱེས་སྦྱངས་བློ་གསལ་ཞིང་། །
རྡོ་རྗེ་འཆང་དངོས་བླ་མས་རྗེས་བཟུང་བས། ། བདེ་སྐྱིད་རྩ་བ་སངས་རྒྱས་བསྟན་པ་འདི། ། འཕེལ་བར་བྱེད་པའི་ནུས་པ་ཅུང་ཟད་ཐོབ། ། དེ་ཕྱིར་བདག་ཅག་དཔོན་སློབ་འཁོར་ཚོགས་ཀྱི། ། ལྷག་བསམ་རྣམ་དག་མ་ལུས་མཐར་ཕྱིན་ནས། ། སྤྱི་དང་བྱེ་བྲག་བསྟན་པ་རིན་ཆེན་འདི། ། ཡར་ངོའི་ཟླ་བ་བཞིན་དུ་སྤེལ་བར་སེམས། ། ཚུལ་འདི་དགོངས་ལ་ས་སྐྱའི་རྗེ་བཙུན་གྱིས། ། བཀའ་བསྒོ་དམ་བཞག་མཛད་པའི་བསྟན་བསྲུང་རྣམས། ། བདག་ཅག་དཔོན་སློབ་བུ་སྡུག་ལྟར་སྐྱོངས་ལ། །
སྔར་བཞིན་ཡིད་ལ་རེ་བ་ཀུན་འགྲུབ་མཛོད། ། འདི་སྦྱར་དགེ་བས་གྲུབ་མཆོག་བླ་མ་དང་། ། མཐུ་ལྡན་གདོང་བཞི་གཉན་པོ་རབ་མཉེས་ནས། ། ས་སྐྱའི་སྡེ་དང་བསྟན་པ་གདུང་བརྒྱུད་སོགས། ། ཡིད་ལ་རེ་བ་བཞིན་དུ་རྒྱས་གྱུར་ཅིག ། རང་སེམས་བླ་མ་ཆོས་སྐྱོང་དབྱེར་མེད་ཀྱི། ། གནས་ལུགས་ངང་དེ་ཡང་ཡང་དྲན་པའི་མཐུས། ། བདག་དང་སློབ་མ་རྒྱུ་སྦྱོར་སྦྱིན་བདག་སོགས། ། གཏན་དུ་བར་ཆད་གཡུལ་ལས་རྒྱལ་བར་ཤོག ། ཅེས་སྟོབས་འཕྲོག་ཟིལ་ལྡན་དབང་ཕྱུག་ཞལ་བཞི་པའི་མན་ངག་ཟབ་མོ་ཧ་ལ་ནག་པོའི་བེའུ་བུམ་གྱི་དཀར་ཆག་འདི་ཡང་།
རིགས་ལྡན་ཆོས་ཀྱི་རྒྱལ་པོ་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ལ་སོགས་ཏེ་ཡོངས་འཛིན་བསླུ་བ་མེད་པ་དུ་མའི་གསུང་གི་བདུད་རྩིས་ཤེས་རྒྱུད་ཚིམ་པའི་སྐལ་བ་བཟང་པོ་ཅན། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྙན་བརྒྱུད་གདམས་པའི་རྒྱ་མཚོ་ཉམས་དང་རྟོགས་པའི་མངའ་བདག་གྲུབ་པ་མཆོག་གི་དེད་དཔོན་ཆོས་ཀྱི་དབང་ཕྱུག་རབ་བརྟན་གྱི་ཞལ་སྔ་ནས་མན་ངག་ཟབ་མོའི་བེའུ་བུམ་འདི་ཉིད་ཡོངས་རྫོགས་ཀྱི་བཀའ་དྲིན་མནོས་པའི་ཚེ། བེའུ་བུམ་འདི་ལ་དཀར་ཆག་ཅིག་གྱིས་ཤིག་པའི་བཀའ་སྩལ་སྤྱི་བོའི་རྒྱན་དུ་བླངས་ཏེ། མེ་ཕོ་སྟག་གི་ལོ་གསར་དུ་ཤར་བའི་དཀར་ཕྱོགས་གཟའ་སྐར་བཟང་པོ་འཛོམས་པའི་ཚེས་བཅུ་གཅིག་གི་ཉིན་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་བཞི་ཐོག་བླ་བྲང་དུ་ལེགས་པར་སྦྱར་བའི་ཡི་གེ་པ་ནི་གདོང་དགའ་བ་གསོ་བ་རིག་པ་དང་ཡི་གེའི་འདུ་བྱེད་ལ་མཁས་པ་བསམ་པ་དོན་ཆེན་གྱིས་བགྱིས་སོ། ། འདི་བགྱིས་དགེ་བས་བདག་ཅག་དཔོན་སློབ་རྣམས་ཀྱི་འདི་དང་ཕྱི་མའི་བསམ་དོན་ཡིད་ལ་རེ་བ་འདི་རྣམས་དཔལ་སྟོབས་འཕྲོག་དབང་པོ་བྲམ་ཟེའི་གཟུགས་ཅན་གྱིས་ཐོགས་མེད་བདེ་བླག་ཏུ་བསྒྲུབ་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག བཀྲ་ཤིས་དང་བདེ་ལེགས་ཀྱི་དཔལ་འབར་བར་གྱུར་ཅིག། །། སརྦ་མངྒ་ལཾ།།
༈ །།རབ་འབྱམས་སྨྲ་བ་བསོད་ནམས་འོད་ཟེར་གྱི་རུས་པ་ལ་ས་ཚྭ་བཏབ་པའི་ཐོ་བཞུགས། ཨོཾ་སྭསྟི་སིདྡྷྃ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་དང་ཉེ་བར་གནས་པ་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསོད་ནམས་འོད་ཟེར་གྱི་རུས་བུ་ལ་ས་ཚྭ་བཏབ་པའི་གྲངས་ལ། འཇམ་དབྱངས་བཅུ་བདུན། ཚེ་དཔག་མེད་བརྒྱ་དང་བདུན། གོང་མ་ལྔ་ཚར་ལྔ སྔགས་འཆང་ཡབ་སྲས་གསུམ་རྗེ་མུས་ཆེན་དང་བཅས་པ་ཚར་ལྔ། མི་འཁྲུགས་པ་ལྔ་བཅུ། འོད་དཔག་མེད་བརྒྱ་དང་བཅུ་རྣམས་གཟུངས་དང་བཅས་པ། ངེད་རང་གི་ལག་བསྟར་ནས་བཏབ་པའི་དགེ་བས། བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་ནས།
ས་སྐྱ་པའི་བསྟན་པ་དཀར་འབྱམས་སུ་བྱ་ནུས་པའི་མཐུ་དང་ལྡན་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག། ༈ །།སྔགས་འཆང་ཆོས་ཀྱི་རྒྱལ་པོའི་སྐུ་འདྲ་དགོས་འདོད་ཀུན་འབྱུང་ལ་གཟུངས་བཞུགས་ཕུལ་བའི་དཀར་ཆག་དོན་གཉིས་ལྷུན་གྲུབ་བཞུགས། ཨོཾ་སྭསྟི་སིདྡྷྃ། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་རང་ལོ་ལྔ་བཅུ་ང་བརྒྱད་པ་རྒྱལ་བ་ཞེས་པ་ཤིང་ཕོ་རྟ་ལོ་བླ་མ་ལྷ་ཁང་གསར་དུ་བཞེངས་པའི་རྟེན་གྱི་གཙོ་བོ་ལ། རིག་འཛིན་ལྷ་ཁང་ནས་སྔགས་འཆང་ཆོས་ཀྱི་རྒྱལ་པོའི་སྐུ་འདྲ་ཡིད་བཞིན་ནོར་བུ་སྤྱན་དྲངས་པའི་ཚབ་ཏུ་ལེགས་པར་བཞེངས་པའི་སྔགས་འཆང་ཆེན་པོའི་སྐུ་འདྲ་དགོས་འདོད་ཀུན་འབྱུང་གི་གཟུངས་རྫོངས་བཞུགས་པ་ལ། ཐོག་མར་ཡང་དག་པར་རྫོགས་པའི་སངས་རྒྱས་ཀྱི་འཕེལ་གདུང་། བླ་མ་གོང་མ་རྣམས་ཀྱི་དམ་རྫས་ཀུན་འདུས་ཀྱི་ཐུམ་ཆེ་བ། སྔགས་འཆང་ཆོས་ཀྱི་རྒྱལ་པོའི་དམ་རྫས་སྟོང་རྡོ།
སིལ་མའི་ཐུམ། འཇམ་དབྱངས་བསོད་ནམས་དབང་པོའི་དམ་རྫས་འབུམ་རྡོ། བརྒྱ་རྡོ། སིལ་མའི་ཐུམ། ཡབ་རྗེ་ཆོས་ཀྱི་རྒྱལ་པོའི་དམ་རྫས་འབུམ་རྡོ། སྟོང་རྡོ། བརྒྱ་རྡོ་གསུམ། བཅུ་རྡོ་ལྔ། ངེད་རང་གི་དམ་རྫས་ཁྲི་རྡོ། སྟོང་རྡོ།
བརྒྱ་རྡོ། བཅུ་རྡོ་སོགས་སྟོབས་ཆེ་བ། བླ་མ་གོང་མའི་དབུ་ལོ་ཀུན་འདུས། ན་བཟའ་ཀུན་འདུས། སྤུར་རུས་ཀུན་འདུས་རྣམས་ཐུམ་ཆེ་བ་རེ་རེ། སྔགས་འཆང་ཆོས་ཀྱི་རྒྱལ་པོའི་རྒྱུན་བཞེས་ཀྱི་སྦུགས་ར་དྲི་བཟང་ཅན། ས་ལོ་ཆེན་པོ་དང་། སྔགས་འཆང་ཉིད་ཐུན་མོང་གི་དབུ་དོམ། སྔགས་འཆང་ཆེན་པོ་ཟུག་རྒྱབ་མཛད་སྐབས་སྐུ་ལ་བཞེས་པའི་སྐུ་བེམ་རྡོ་བེམ་དུ་གྲགས་པ་བུབས་ལ་ཉེ་བ། ཡང་སྔགས་འཆང་ཉིད་ཀྱི་སྐུ་གཟན་སྔོན་པོ་བུབས་ལ་ཉེ་བ་ཞིག་དང་།
ཞབས་རྒྱན། ཨང་ཐུང་། རྒྱུན་གྱི་བླ་མཆོད་སྐབས་གནང་བའི་གོས་ཟུང་དྲི་བཟང་ཅན། ཡང་སྔགས་འཆང་ཆེན་པོ་གཙོ་བོར་གྱུར་པ་དང་། གྲུབ་མཆོག་བསོད་ནམས་དབང་པོ་ཐུན་མོང་གི་སྐུ་བེམ་སྐྱེར་ཁ་ཕྱི་ནང་སྦྲགས་པ་བཅད་སྐུད་དང་བཅས་པ་བུབས་མ་ཉམས་པ། འཇམ་དབྱངས་བསོད་ནམས་དབང་པོའི་གསོལ་ཕྱིས་དམར་པོ་བུབས་མ་ཉམས་པ། རྗེ་མུས་ཆེན་གྱི་སྐུ་བེམ་ཕྱི་ནང་སྦྲགས་པ་བུབས་མ་ཉམས་པ། སྔགས་འཆང་ཆེན་པོའི་སྐུ་འདྲ་རྒྱལ་རྩེ་ནས་བདག་པོ་མ་ཆེན་གྱིས་བཞེངས་པའི་ཤངས་མཚལ་མར་གྲགས་པ། སྔགས་འཆང་ཉིད་ཀྱི་ཕྱག་ནས་སྟོང་ཚར་བཞུགས་ངེས་པ། བླ་མ་གོང་མ་རྣམས་ཀྱི་བྱིན་རླབས་ཀྱི་རིགས་ཡོད་དོ་ཅོག
རྟེན་འདམ་དཔེ་བྲལ་མ་སོགས་ཐམས་ཅད་འདུས་པའི་འཇིམ་པ་ལ་ངེད་རང་ནས་ས་ཚ་བཏབ་པ་བརྒྱ་རྩ་མ་གཅིག ངོར་པ་རྡོ་རྗེ་འཆང་། སེམས་དཔའ་ཆེན་པོ། དཀོན་མཆོག་འཕེལ་བ། ལྷ་མཆོག་སེང་གེ ཚར་ཆེན། ཏ་ར་བ་བསོད་ནམས་ཆོས་འཕེལ་སོགས་ཀྱི་གདུང་ཚ་སྟོབས་ཆེ་བ་བཞུགས་ཤིང་། བྲིས་ཐང་བཞུགས་པ་ལ། ཉེ་གནས་ཀུན་ཚེ་བས་བཞེངས་པའི་ས་ལོ་ཆེན་པོ་གཙོ་བོ་ལ་སྔགས་འཆང་ཆེན་པོ་སྐུ་ཆོས་གནང་སྐབས། འཕགས་ཆེན་དཔལ་ལྡན་བཀྲ་ཤིས།
སྔགས་འཆང་ཆེན་པོ་དང་། ཉེ་གནས་ཀུན་ཚེ་བ་གཉིས་སྒྲུབ་ཁང་གཅིག་ཏུ་བཞུགས་ནས་ཐུགས་དམ་གཏོར་མ་ལྷན་དུ་གནང་བའི་ཚུལ་སོགས་ངོ་མཚར་ཅན་གྱི་བཀོད་པ་དང་བཅས་པ་ཚན་པ་གཉིས། རྗེ་བཙུན་རིན་པོ་ཆེ། འོད་དཔག་མེད། རྣལ་འབྱོར་མ། འཇམ་དབྱངས། སྤྱན་རས་གཟིགས་ཁར་ས་པ་ཎི། གུར་གྱི་མགོན་པོ་སོགས་ཀྱི་ལྷ་ཕྲན་གྱིས་བསྐོར་བ་སྔགས་འཆང་ཉིད་ཀྱི་ཕྱག་ནས་བརྒྱ་ཚར་བཞུགས་པ། དགེ་སློང་རིན་ཆེན་རྣམ་གྲོལ་གྱིས་བཞེངས་པའི་སྔགས་འཆང་ཆེན་པོ་དང་། བདག་ཆེན་ཀུན་དགའ་བསམ་འགྲུབ་པ་གཙོ་བོར་བཞུགས་པ་ལ།
སྟེང་གི་ཆ་ལ་བདེ་བ་ཅན་གྱི་ཞིང་བཀོད་ལྷ་ཚོགས་དང་བཅས་པ། སྟོན་པ་ཐུབ་པའི་དབང་པོ། ཚེ་དཔག་མེད། བྱམས་པ། ལམ་འབྲས་ཉེ་བརྒྱུད། གུར་གྱི་མགོན་པོ། ལྷ་མོ། ཞལ་རྣམས་ཀྱིས་བསྐོར་བ་སྔགས་འཆང་ཉིད་ཀྱི་ཕྱག་ནས་བརྒྱ་ཚར་བཞུགས་པ། ཡང་སྔགས་འཆང་ཆེན་པོའི་ཞལ་བཀོད་མའི་སྐུ་ཐང་དགུའི་གཅིག་གི་གཙོ་བོ་ལ། འཁོན་དཀོན་མཆོག་རྒྱལ་པོ།
སྟེང་གི་ཆ་ལ་ས་ལོ་ཆེན་པོ་དང་། སྔགས་འཆང་ཆེན་པོ་འབྲལ་མེད་ཀྱི་ཚུལ་དུ་བཞུགས་པ། འོག་ན་གུར་གྱི་མགོན་པོ། ལྷ་མོ། གཅིག་གི་གཙོ་བོ་ལ་ས་ཆེན། སྒྲོལ་དཀར། ས་ལོ་ཆེན་པོ་དང་སྔགས་འཆང་ཉིད་འབྲལ་མེད་ཀྱི་ཚུལ། གཅིག་གི་གཙོ་བོ་ལ་སློབ་དཔོན་རིན་པོ་ཆེ། ས་ལོ་སྔགས་འཆང་འབྲལ་མེད་ཚུལ། གཅིག་གི་གཙོ་བོ་ལ་རྗེ་བཙུན་རིན་པོ་ཆེ།
ས་ལོ་དང་སྔགས་འཆང་ཉིད་འབྲལ་མེད་ཚུལ། གཅིག་གི་གཙོ་བོ་ལ་ས་པཎྜི་ཏ་ཀུན་དགའ་རྒྱལ་མཚན། ས་ལོ་ཙཱ་བ་དང་སྔགས་འཆང་ཆེན་པོ་འབྲལ་མེད་ཚུལ། གཅིག་གི་གཙོ་བོ་ལ་ཆོས་ཀྱི་རྒྱལ་པོ་འཕགས་པ་རིན་པོ་ཆེ། ས་ལོ་ཆེན་པོ་དང་སྔགས་འཆང་ཉིད་འབྲལ་མེད་ཚུལ། གཅིག་གི་གཙོ་བོ་ལ་བླ་མ་དམ་པ། སྟེང་ན་ས་ལོ། དེའི་འོག་ཐད་ན་སྔགས་འཆང་ཆེན་པོ། གུར་མགོན། ལྷ་མོ།
གཅིག་གི་གཙོ་བོ་ལ་ཐེག་ཆེན་རིན་པོ་ཆེ། ས་ལོ་ཆེན་པོ་དང་སྔགས་འཆང་ཉིད་འབྲལ་མེད་ཀྱི་ཚུལ་དུ་བཞུགས་པ་དང་། གཤེད་དམར། གཅིག་གི་གཙོ་བོ་ལ་ས་ལོ་ཐམས་ཅད་མཁྱེན་པ། སྐུ་མདུན་ན་སྔགས་འཆང་ཆེན་པོ། དམར་པོ་སྐོར་གསུམ་རྣམས་ཀྱིས་བསྐོར་བ་སྔགས་འཆང་ཆེན་པོའི་ཕྱག་ནས་བརྒྱ་ཚར་མ། འཇམ་དབྱངས་བསོད་ནམས་དབང་པོ་ལ་དབུ་ཐོག་ན་སྔགས་འཆང་ཆེན་པོ། དེའི་འོག་ཐད་ན་རྗེ་བཙུན་རིན་པོ་ཆེ། འོག་ཕྱོགས་ན་པུ་ཏྲ་ཆེན་པོ་རྣམས་བཞུགས་པ་རྗེ་དེ་ཉིད་རང་གི་ཕྱག་ནས་བརྒྱ་ཚར་མ། ཡང་སྔགས་འཆང་ཆེན་པོའི་སྤུར་གྱི་ཞལ་གདོང་གི་དར་ལ་ཡབ་རྗེ་ཉིད་ཀྱིས་ཞལ་བཀོད་མཛད་པའི་སྔགས་འཆང་ཆེན་པོའི་འདྲ་སྐུ་སྒྲེས་ཤ་ཅན་སྦུགས་ར་བསྣམས་པའི་སྟེང་ན་ས་ལོ་ཆེན་པོ།
སྐུ་མདུན་ན་ཡབ་རྗེ་ཉིད་དང་བཅས་པའི་བྲིས་ཐང་ལ་ཡབ་རྗེ་ཉིད་ཀྱི་ཕྱག་ནས་བརྒྱ་ཚར་བཞུགས་པ། སྒོ་རུམ་སྒམ་ནག་ནས་སྤྱན་དྲངས་པའི་ཀྱེ་རྡོ་རྗེ་མན་ངག་ལུགས་དུར་ཁྲོད་བརྒྱད་ཀྱིས་བསྐོར་བའི་སྟེང་ན་འཁོན་དཀོན་མཆོག་རྒྱལ་པོ་དང་། ས་སྐྱ་པ་ཆེན་པོ། འོག་ན་གུར་གྱི་མགོན་པོ་དང་ལྷ་མོ་རྣམས་བཞུགས་པའི་རྗེ་བཙུན་སྐུ་མཆེད་ཀྱི་ཕྱག་ནས་མ་འཁྲུལ་མེད། བལ་རིས་ཀྱི་བདེ་མཆོག་གཙོ་བོ་ལ། སྟེང་གི་ཆ་ལ་རྒྱལ་བ་རིགས་ལྔ། མཐའ་སྐོར་ལ་བདེ་མཆོག་ལྷ་ཚོགས་དུ་མས་བསྐོར་བ་ཇོ་བོ་ནཱ་རོ་ཏ་པའི་ཐུགས་དམ་མ་ཡིན་སྙམ་པའི་ངོ་མཚར་ཅན། རྒྱལ་རྩེ་དཔལ་འཁོར་ཆོས་སྡེའི་མཁན་པོའི་ལག་ནས་ངེད་རང་དུ་བྱུང་བ། གུར་གྱི་མགོན་པོ་ལྷ་བརྒྱད་བྲམ་གཟུགས་དང་བཅས་པའི་སྟེང་གི་ཆ་ལ་མགོན་པོ་བརྒྱུད་པ་བཞུགས་པའི་བྲིས་ཐང་ལ། སྔགས་འཆང་ཆེན་པོའི་ཕྱག་ནས་བཞུགས་པ།
ངེད་རང་དབུས་ལ་ཕྱིན་སྐབས་ཞལ་བཞི་པའི་སྐུ་ཐང་ལྔ་ཙམ་བྱུང་བའི་ནང་གི་དཔལ་ལྡན་བླ་མ་དམ་པའི་གཟིགས་སྣང་ཐུགས་དམ་མ་རས་གཞི་ལ་ཆོས་རྗེ་ཉིད་ཀྱི་ཤངས་མཚལ་བྱུགས་པར་མཛད་པའི་གཉན་མགོན་དངོས་དང་ཁྱད་པར་མ་མཆིས་པའི་ཞལ་བཞི་པ་གཙོ་འཁོར་ལྔའི་བྲིས་ཐང་བྱིན་རླབས་ཅན་སྙེ་ཐང་ཆོས་རྫོང་ནས་ངེད་རང་གི་ལག་ཏུ་བྱུང་བ། སྤྱན་སྔ་ངག་དབང་ཆོས་གྲགས་ལ་ཇོ་བོ་རྗེ་ཡབ་སྲས། བཀའ་གདམས་ལྷ་བཞི། ས་ཆེན་དང་སྔགས་འཆང་ཆེན་པོ། བཀའ་གདམས་པའི་བླ་མ་དྲུག་རྣམས་ཀྱིས་བསྐོར་བ་རྗེ་དེ་ཉིད་རང་གི་ཕྱག་ནས་མ། གློ་བོ་མཁན་ཆེན་གཙོ་བོ་ལ། དཀར་པོ་རྣམ་གསུམ། རྣལ་འབྱོར་དབང་ཕྱུག རྡོ་རྗེ་འཆང་། སྟོན་པ་ཐུབ་པའི་དབང་པོ།
འོད་དཔག་མེད། རྡོ་རྗེ་སེམས་དཔའ་རྣམས་ཀྱིས་བསྐོར་བ་རྗེ་དེ་ཉིད་རང་གི་ཕྱག་ནས་མ། ཚར་ཆེན་ཆོས་ཀྱི་རྒྱལ་པོ་ལ། སྟེང་ན་རྡོ་རིང་ཀུན་སྤངས་པ། ལམ་འབྲས་ཉེ་བརྒྱུད། ཀྱེ་རྡོ་རྗེ། རྣལ་འབྱོར་མ། འཇིགས་བྱེད། ཚེ་དཔག་མེད། ཀུ་རུ་ཀུལླེ།
ཛམ་དམར། བག་གདོང་ལྕམ་དྲལ་སོགས་ཀྱིས་བསྐོར་བ་རྗེ་བཙུན་ཚར་ཆེན་རང་གི་ཕྱག་ནས་མ། རྡོ་རིང་ཀུན་སྤངས་པའི་དབོན་པོ་ཀུན་དགའ་རྒྱལ་མཚན་ལ། སྟོན་པ་ཐུབ་པའི་དབང་པོ། འོད་དཔག་མེད། ཀྱེ་རྡོར། བདེ་མཆོག རྗེ་བཙུན་གོང་མ་ལྔ། ལམ་ཟབ་བརྒྱུད་པ། ཚེ་དཔག་མེད།
དམར་པོ་སྐོར་གསུམ་སོགས་ཀྱིས་བསྐོར་བ་རྗེ་དེ་ཉིད་རང་གི་ཕྱག་ནས་མ། རྗེ་འགྱུར་མེད་བདེ་ཆེན་ལ་ཚེ་དཔག་མེད་གྲུབ་རྒྱལ་ལུགས་ཀྱི་བརྒྱུད་པས་བསྐོར་བ་རྗེ་དེ་ཉིད་རང་གི་ཕྱག་ནས་མ། ཆོས་རྗེ་ས་སྐྱ་པཎྜྀ་ཏ་ཆེན་པོ་ལ་བླ་མ་དུ་མ། ཀྱེ་རྡོར། གཤེད་དམར། འཇིགས་བྱེད། ལས་གཤིན། འཇམ་དབྱངས་དཀར་པོ། མི་གཡོ་བ་དཀར་པོ། དམར་པོ་སྐོར་གསུམ།
གུར་ཞལ་གཉིས། འདོད་ཁམས་དབང་ཕྱུག རྣམ་ཐོས་སྲས། འཇམ་སེར་རྣམས་ཀྱིས་བསྐོར་བ་དངོས་གྲུབ་དཔལ་འབར་བའི་ཕྱག་ནས་མ། ཚེ་དཔག་མེད་ཀྱི་སྐུ་ཆེ་བ་ལ་ཆུང་བ་བཅུས་བསྐོར་བ། ཡང་ཚེ་དཔག་མེད་བརྒྱ་ཚར་བཞུགས་པའི་བྲིས་ཐང་སོགས་བཞུགས་ཤིང་། གསུང་རབ་བཞུགས་པ་ལ་འཕགས་པ་འོད་དཔག་མེད་ཀྱི་བཀོད་པ་ཐེག་པ་ཆེན་པོའི་མདོ། རྡོ་རྗེ་གཅོད་པ་ཕན་ཡོན་དང་བཅས་པའི་མདོ། ཡང་རྡོ་རྗེ་གཅོད་པའི་མདོ་སོགས་མདོ་སྣ་མང་བ། ས་ལོ་ཆེན་པོའི་ཕྱག་རིས་འཁྲུལ་མེད་ཀྱི་བདེ་མཆོག་ནག་པོ་ལུགས་ཀྱི་མངོན་རྟོགས་དང་དབང་ཆོག་གཉིས།
གུར་དྲག་གི་གཞུང་། སྔགས་འཆང་ཆེན་པོའི་གསུང་རྩོམ་བདེ་མཆོག་དབང་ཆོག་དང་། གུར་དྲག་དབང་ཆོག་སོགས་ཕྱག་རིས་མའི་དཔེ་ཆེ་ཆུང་འདྲེས་པ་སྤོད་ཁ་ལོང་བ། སྔགས་འཆང་ཆེན་པོའི་རྣམ་ཐར་ཆེན་མོའི་རྩོམ་གཞི་ངེད་རང་གིས་ལག་བྲིས་མང་དུ་བགྱིས་པའི་གླེགས་བམ། སྔགས་འཆང་ཆེན་པོ། འཇམ་དབྱངས་བསོད་ནམས་དབང་པོ། སྔགས་འཆང་གྲགས་པ་བློ་གྲོས་ཡབ་སྲས་གསུམ་ཞལ་ངོ་ནང་ཕན་ཚུན་དུ་ཐུགས་དམ་བཀའ་ཤོག་གནང་བ་དང་། ཞུ་ཡིག་ཕུལ་བ་སོགས་ཕྱག་བྲིས་མ་འཁྲུལ་མེད་སྒམ་ཆུང་གང་ལྷག་ཙམ། འཇམ་དབྱངས་བསོད་ནམས་དབང་པོ་དང་། ཡབ་རྗེ་ཆོས་ཀྱི་རྒྱལ་པོས་ངེད་རང་དུ་གནང་བའི་གསུང་ཤོག་ཕྱག་བྲིས་མ་དྲིལ་ཆེ་བ་གཉིས།
གྲུབ་མཆོག་བསོད་ནམས་དབང་པོས། ཡུམ་དཀར་མོ་ལགས་ལ་གནང་བའི་གསུང་ཤོག་ཕྱག་བྲིས་མ་དྲིལ་ཆེ་བ་གཅིག ཡང་རྗེ་མུས་ཆེན་དང་། མཁན་ཆེན་ཐམས་ཅད་མཁྱེན་པས་ངེད་རང་དུ་གནང་བའི་གསུང་ཤོག་གི་རིགས་གྲངས་མང་བ། གཞན་ཡང་རྒྱུད་སྡེ་ནས་ཇི་ལྟར་བཤད་པ་ལྟར་གྱི་དབུ་གཟུངས། བར་གཟུངས། པད་གཟུངས་རྣམས་བཞུགས་ཆེ་བ། གནོད་སྦྱིན་འཁོར་ལོའི་མཐའ་རྟེན་དང་བཅས་པའི་བྱིན་རླབས་ཀྱི་གར་བུ་ལུགས་སུ་བཞུགས་པ་ལ་ངེད་རང་བསྙེན་སོང་རྡོ་རྗེ་འཛིན་པ་དཔོན་སློབ་བཅུ་ཕྲག་གསུམ་ཙམ་གྱིས་རབ་ཏུ་གནས་པ་སྨིན་རྒྱས་སུ་བགྱིས་ཏེ་སྔགས་འཆང་ཆོས་ཀྱི་རྒྱལ་པོའི་དངུལ་གདུང་ཆེན་མོའི་དྲུང་དུ་བཞུགས་སུ་གསོལ་བ་འདི་འཕྲལ་དང་ཡུན་དུ་དགེ་ལེགས་སུ་གྱུར་ཅིག རྣམ་དཀར་ལས་འདིས་མཚོན་པའི་དུས་གསུམ་དུ། ། བསགས་པའི་དགེ་བས་བདག་ཅག་དཔོན་སློབ་རྣམས། །
དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་བླ་མ་ཡི་དམ་བཀའ་སྲུང་གིས། ། ཐོགས་མེད་དག་པའི་ཞིང་དུ་སྐྱེལ་མཛད་ནས། ། ཞིང་དེར་རང་དོན་སྤངས་རྟོགས་མཐར་ཕྱིན་ཏེ། ། སྤྲུལ་པས་སྤྱི་དང་བྱེ་བྲག་ས་སྐྱ་པའི། ། བསྟན་པ་དཀར་འབྱམས་བྱེད་པའི་མཐུ་ལྡན་ཤོག ། སརྦ་མངྒ་ལཾ།། ༈ །།སྔགས་འཆང་ཆོས་ཀྱི་རྒྱལ་པོའི་སྐུ་འདྲ་དགོས་འདོད་ཀུན་འབྱུང་ལ་གཟུངས་གཞུག་ཕུལ་བའི་དཀར་ཆག་དོན་གཉིས་ལྷུན་གྲུབ་བཞུགས། ། ཨོཾ་སྭསྟི་སིདྡྷཾ། དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་རང་ལོ་ལྔ་བཅུ་ང་བརྒྱད་པ་རྒྱལ་བ་ཞེས་པ་ཤིང་ཕོ་རྟ་ལོ་བླ་མ་ལྷ་ཁང་གསར་དུ་བཞེངས་པའི་རྟེན་གྱི་གཙོ་བོ་ལ་རིག་འཛིན་ལྷ་ཁང་ནས་སྔགས་འཆང་ཆོས་ཀྱི་རྒྱལ་པོའི་སྐུ་འདྲ་ཡིད་བཞིན་ནོར་བུ་སྤྱན་དྲངས་པའི་སྐུ་ཚབ་ཏུ་ལེགས་པར་བཞེངས་པའི་སྔགས་འཆང་ཆེན་པོའི་སྐུ་འདྲ་དགོས་འདོད་ཀུན་འབྱུང་གི་གཟུངས་རྫོངས་བཞུགས་པ་ལ།
ཐོག་མར་ཡང་དག་པར་རྫོགས་པའི་སངས་རྒྱས་ཀྱི་འཕེལ་གདུང་། བླ་མ་གོང་མ་རྣམས་ཀྱི་དམ་རྫས་ཀུན་འདུས་ཀྱི་ཐུམ་ཆེ་བ། སྔགས་འཆང་ཆོས་ཀྱི་རྒྱལ་པོའི་དམ་རྫས་སྟོང་རྡོ། སིལ་མའི་ཐུམ། འཇམ་དབྱངས་བསོད་ནམས་དབང་པོའི་དམ་རྫས་འབུམ་རྡོ། བརྒྱ་རྡོ། སིལ་མའི་ཐུམ། ཡབ་རྗེ་ཆོས་ཀྱི་རྒྱལ་པོའི་དམ་རྫས་འབུམ་རྡོ། སྟོང་རྡོ། བརྒྱ་རྡོ་གསུམ།
བཅུ་རྡོ་ལྔ། ངེད་རང་གི་དམ་རྫས་ཁྲི་རྡོ། སྟོང་རྡོ། བརྒྱ་རྡོ། བཅུ་རྡོ་སོགས་སྟོབས་ཆེ་བ། བླ་མ་གོང་མའི་དབུ་ལོ་ཀུན་འདུས། ན་བཟའ་ཀུན་འདུས། སྤུར་རུས་ཀུན་འདུས་རྣམས་ཀྱི་ཐུམ་ཆེ་བ་རེ་རེ། སྔགས་འཆང་ཆོས་ཀྱི་རྒྱལ་པོའི་རྒྱུན་བཞེས་ཀྱི་སྦུག་ར་དྲི་བཟང་ཅན། ས་ལོ་ཆེན་པོ་དང་སྔགས་འཆང་ཉིད་ཐུན་མོང་གི་དབུ་དོམ།
སྔགས་འཆང་ཆེན་པོ་ཟུག་རྒྱབ་མཛད་སྐབས་སྐུ་ལ་བཞེས་པའི་སྐུ་བེམ་རྡོ་བེམ་དུ་གྲགས་པ་བུབ་ལ་ཉེ་བ། ཡང་སྔགས་འཆང་ཉིད་ཀྱི་སྐུ་གཟན་སྔོན་པོ་བུབ་ལ་ཉེ་བ་ཞིག་དང་། ཞབས་རྒྱན། ཨང་ཐུང་། རྒྱུན་གྱི་བླ་མཆོད་སྐབས་གནང་བའི་གོས་ཟུང་དྲི་བཟང་ཅན། ཡང་སྔགས་འཆང་ཆེན་པོ་གཙོ་བོར་གྱུར་པ་དང་། གྲུབ་མཆོག་བསོད་ནམས་དབང་པོ་ཐུན་མོང་གི་སྐུ་བེམ་སྐྱེར་ཁ་ཕྱི་ནང་སྦྲགས་པ་བཅད་སྐུད་དང་བཅས་པ་བུབ་མ་ཉམས་པ། འཇམ་དབྱངས་བསོད་ནམས་དབང་པོའི་གསོལ་ཕྱིང་དམར་པོ་བུབ་མ་ཉམས་པ། རྗེ་མུས་ཆེན་གྱི་སྐུ་བེམ་ཕྱི་ནང་སྦྲགས་པ་བུབ་མ་ཉམས་པ། སྔགས་འཆང་ཆེན་པོའི་སྐུ་འདྲ་རྒྱལ་རྩེ་ནས་བདག་པོ་མ་ཆེན་གྱིས་བཞེངས་པའི་ཤངས་མཚལ་མར་གྲགས་པ།
སྔགས་འཆང་ཉིད་ཀྱི་ཕྱག་ནས་སྟོང་ཚར་བཞུགས་ངེས་པ། བླ་མ་གོང་མ་རྣམས་ཀྱི་བྱིན་རླབས་ཀྱི་རིགས་ཡོད་དོ་ཅོག རྟེན་འདམ་དཔེ་བྲལ་མ་སོགས་ཐམས་ཅད་འདུས་པའི་འཇིམ་པ་ལ་ངེད་རང་ནས་ཚ་ཚ་བཏབ་པ་བརྒྱ་རྩ་མ་གཅིག ངོར་པ་རྡོ་རྗེ་འཆང་། སེམས་དཔའ་ཆེན་པོ། དཀོན་མཆོག་འཕེལ་བ། ལྷ་མཆོག་སེང་གེ ཚར་ཆེན། རྟ་ར་བ་བསོད་ནམས་ཆོས་འཕེལ་སོགས་ཀྱི་གདུང་ཚ་སྟོབས་ཆེ་བ་བཞུགས་ཤིང་། བྲིས་ཐང་བཞུགས་པ་ལ།
ཉེ་གནས་ཀུན་ཚེ་བས་བཞེངས་པའི་ས་ལོ་ཆེན་པོ་གཙོ་བོ་ལ། སྔགས་འཆང་ཆེན་པོ་སྐུ་ཆོས་གནང་སྐབས། འཕགས་ཆེན་དཔལ་ལྡན་བཀྲ་ཤིས། སྔགས་འཆང་ཆེན་པོ་དང་། ཉེ་གནས་ཀུན་ཚེ་བ་གཉིས་སྒྲུབ་ཁང་གཅིག་ཏུ་བཞུགས་ནས་ཐུགས་དམ་གཏོར་མ་ལྷན་དུ་གནང་བའི་ཚུལ་སོགས་ངོ་མཚར་ཅན་གྱི་བཀོད་པ་དང་བཅས་པ་ཚན་པ་གཉིས། རྗེ་བཙུན་རིན་པོ་ཆེ། འོད་དཔག་མེད། རྣལ་འབྱོར་མ། འཇམ་དབྱངས། སྤྱན་རས་གཟིགས་ཁར་ས་པ་ཎི།
གུར་གྱི་མགོན་པོ་སོགས་ཀྱི་ལྷ་ཕྲན་གྱིས་བསྐོར་བ་སྔགས་འཆང་ཉིད་ཀྱི་ཕྱག་ནས་བརྒྱ་ཚར་བཞུགས་པ། དགེ་སློང་རིན་ཆེན་རྣམ་གྲོལ་གྱིས་བཞེངས་པའི་སྔགས་འཆང་ཆེན་པོ་དང་། བདག་ཆེན་ཀུན་དགའ་བསམ་འགྲུབ་པ་གཙོ་བོར་བཞུགས་པ་ལ་སྟེང་གི་ཆ་ལ་བདེ་བ་ཅན་གྱི་ཞིང་བཀོད་ལྷ་ཚོགས་དང་བཅས་པ། སྟོན་པ་ཐུབ་པའི་དབང་པོ། ཚེ་དཔག་མེད། བྱམས་པ། ལམ་འབྲས་ཉེ་བརྒྱུད། གུར་གྱི་མགོན་པོ། ལྷ་མོ། ཞལ་རྣམས་ཀྱིས་བསྐོར་བ་སྔགས་འཆང་ཉིད་ཀྱི་ཕྱག་ནས་བརྒྱ་ཚར་བཞུགས་པ།
ཡང་སྔགས་འཆང་ཆེན་པོའི་ཞལ་བཀོད་མའི་སྐུ་ཐང་དགུའི་གཅིག་གི་གཙོ་བོ་ལ་འཁོན་དཀོན་མཆོག་རྒྱལ་པོ། སྟེང་གི་ཆ་ལ་ས་ལོ་ཆེན་པོ་དང་སྔགས་འཆང་ཆེན་པོ་འབྲལ་མེད་ཀྱི་ཚུལ་དུ་བཞུགས་པ། འོག་ན་གུར་གྱི་མགོན་པོ། ལྷ་མོ། གཅིག་གི་གཙོ་བོ་ལ་ས་ཆེན། སྒྲོལ་དཀར། ས་ལོ་ཆེན་པོ་དང་སྔགས་འཆང་ཉིད་འབྲལ་མེད་ཀྱི་ཚུལ། གཅིག་གི་གཙོ་བོ་ལ་སློབ་དཔོན་རིན་པོ་ཆེ། ས་ལོ་སྔགས་འཆང་འབྲལ་མེད་ཚུལ། གཅིག་གི་གཙོ་བོ་ལ་རྗེ་བཙུན་རིན་པོ་ཆེ།
ས་ལོ་དང་སྔགས་འཆང་ཉིད་འབྲལ་མེད་ཚུལ། གཅིག་གི་གཙོ་བོ་ལ་ས་པཎྜི་ཏ་ཀུན་དགའ་རྒྱལ་མཚན། ས་ལོ་ཙཱ་བ་དང་སྔགས་འཆང་ཆེན་པོ་འབྲལ་མེད་ཚུལ། གཅིག་གི་གཙོ་བོ་ལ་ཆོས་ཀྱི་རྒྱལ་པོ་འཕགས་པ་རིན་པོ་ཆེ། ས་ལོ་ཆེན་པོ་དང་སྔགས་འཆང་ཉིད་འབྲལ་མེད་ཚུལ། གཅིག་གི་གཙོ་བོ་ལ་བླ་མ་དམ་པ། སྟེང་ན་ས་ལོ། དེའི་འོག་ཐད་ན་སྔགས་འཆང་ཆེན་པོ། གུར་མགོན། ལྷ་མོ།
གཅིག་གི་གཙོ་བོ་ལ་ཐེག་ཆེན་རིན་པོ་ཆེ། ས་ལོ་ཆེན་པོ་དང་སྔགས་འཆང་ཉིད་འབྲལ་མེད་ཀྱི་ཚུལ་དུ་བཞུགས་པ་དང་། གཤེད་དམར། གཅིག་གི་གཙོ་བོ་ལ་ས་ལོ་ཐམས་ཅད་མཁྱེན་པ། སྐུ་མདུན་ན་སྔགས་འཆང་ཆེན་པོ། དམར་པོ་སྐོར་གསུམ་རྣམས་ཀྱིས་བསྐོར་བ་སྔགས་འཆང་ཆེན་པོའི་ཕྱག་ནས་བརྒྱ་ཚར་མ། འཇམ་དབྱངས་བསོད་ནམས་དབང་པོ་ལ་དབུ་ཐོག་ན་སྔགས་འཆང་ཆེན་པོ། དེའི་འོག་ཐད་ན་རྗེ་བཙུན་རིན་པོ་ཆེ། འོག་ཕྱོགས་ན་པུ་ཏྲ་ཆེན་པོ་རྣམས་བཞུགས་པ་རྗེ་དེ་ཉིད་རང་གི་ཕྱག་ནས་བརྒྱ་ཚར་མ། ཡང་སྔགས་འཆང་ཆེན་པོའི་སྤུར་གྱི་ཞལ་གདོང་གི་དར་ལ་ཡབ་རྗེ་ཉིད་ཀྱིས་ཞལ་བཀོད་མཛད་པའི་སྔགས་འཆང་ཆེན་པོའི་འདྲ་སྐུ་བགྲེས་ཤ་ཅན་སྦུག་ར་བསྣམས་པའི་སྟེང་ན་ས་ལོ་ཆེན་པོ།
སྐུ་མདུན་ན་ཡབ་རྗེ་ཉིད་དང་བཅས་པའི་བྲིས་ཐང་ལ་ཡབ་རྗེ་ཉིད་ཀྱི་ཕྱག་ནས་བརྒྱ་ཚར་བཞུགས་པ། སྒོ་རུམ་སྒམ་ནག་ནས་སྤྱན་དྲངས་པའི་ཀྱཻ་རྡོ་རྗེ་མན་ངག་ལུགས་དུར་ཁྲོད་བརྒྱད་ཀྱིས་བསྐོར་བའི་སྟེང་ན་འཁོན་དཀོན་མཆོག་རྒྱལ་པོ་དང་ས་སྐྱ་པ་ཆེན་པོ། འོག་ན་གུར་གྱི་མགོན་པོ་དང་ལྷ་མོ་རྣམས་བཞུགས་པ་རྗེ་བཙུན་སྐུ་མཆེད་ཀྱི་ཕྱག་ནས་མ་འཁྲུལ་མེད། བལ་རིས་ཀྱི་བདེ་མཆོག་གཙོ་བོ་ལ་སྟེང་གི་ཆ་ལ་རྒྱལ་བ་རིགས་ལྔ། མཐའ་སྐོར་ལ་བདེ་མཆོག་ལྷ་ཚོགས་དུ་མས་བསྐོར་བ་ཇོ་བོ་ནཱ་རོ་ཏ་པའི་ཐུགས་དམ་མ་ཡིན་སྙམ་པའི་ངོ་མཚར་ཅན། རྒྱལ་རྩེ་དཔལ་འཁོར་ཆོས་སྡེའི་མཁན་པོའི་ལག་ནས་ངེད་རང་དུ་བྱུང་བ་གུར་གྱི་མགོན་པོ་ལྷ་བརྒྱ་བྲམ་གཟུགས་དང་བཅས་པའི་སྟེང་གི་ཆ་ལ་མགོན་པོ་བརྒྱུད་པ་བཞུགས་པའི་བྲིས་ཐང་ལ་སྔགས་འཆང་ཆེན་པོའི་ཕྱག་ནས་བཞུགས་པ། ངེད་རང་དབུས་ལ་ཕྱིན་སྐབས་ཞལ་བཞི་པའི་སྐུ་ཐང་ལྔ་ཙམ་བྱུང་བའི་ནང་གི་དཔལ་ལྡན་བླ་མ་དམ་པའི་གཟིགས་སྣང་ཐུགས་དམ་མ་རས་གཞི་ལ་ཆོས་རྗེ་ཉིད་ཀྱི་ཤངས་མཚལ་བྱུགས་པར་མཛད་པའི་གཉན་མགོན་དངོས་དང་ཁྱད་པར་མ་མཆིས་པའི་ཞལ་བཞི་པ་གཙོ་འཁོར་ལྔའི་བྲིས་ཐང་བྱིན་རླབས་ཅན་སྙེ་ཐང་ཆོས་རྫོང་ནས་ངེད་རང་གི་ལག་ཏུ་བྱུང་བ། སྤྱན་སྔ་ངག་དབང་ཆོས་གྲགས་ལ་ཇོ་བོ་རྗེ་ཡབ་སྲས་བཀའ་གདམས་ལྷ་བཞི། ས་ཆེན་དང་སྔགས་འཆང་ཆེན་པོ། བཀའ་གདམས་པའི་བླ་མ་དྲུག་རྣམས་ཀྱིས་བསྐོར་བ་རྗེ་དེ་ཉིད་རང་གི་ཕྱག་ནས་མ།
གློ་བོ་མཁན་ཆེན་གཙོ་བོ་ལ། དཀར་པོ་རྣམ་གསུམ། རྣལ་འབྱོར་དབང་ཕྱུག རྡོ་རྗེ་འཆང་། སྟོན་པ་ཐུབ་པའི་དབང་པོ། འོད་དཔག་མེད། རྡོ་རྗེ་སེམས་དཔའ་རྣམས་ཀྱིས་བསྐོར་བ་རྗེ་དེ་ཉིད་རང་གི་ཕྱག་ནས་མ། ཚར་ཆེན་ཆོས་ཀྱི་རྒྱལ་པོ་ལ། སྟེང་ན་རྡོ་རིང་ཀུན་སྤངས་པ། ལམ་འབྲས་ཉེ་བརྒྱུད་ཀྱཻ་རྡོ་རྗེ།
རྣལ་འབྱོར་མ། འཇིགས་བྱེད། ཚེ་དཔག་མེད། ཀུ་རུ་ཀུལླེ། ཛམ་དམར། བེག་གདོང་ལྕམ་དྲལ་སོགས་ཀྱིས་བསྐོར་བ་རྗེ་ཚར་ཆེན་རང་གི་ཕྱག་ནས་མ། རྡོ་རིང་ཀུན་སྤངས་པའི་དབོན་པོ་ཀུན་དགའ་རྒྱལ་མཚན་ལ་སྟོན་པ་ཐུབ་པའི་དབང་པོ། འོག་དཔག་མེད། ཀྱཻ་རྡོར། བདེ་མཆོག
རྗེ་བཙུན་གོང་མ་ལྔ། ལམ་ཟབ་བརྒྱུད་པ། ཚེ་དཔག་མེད། དམར་པོ་སྐོར་གསུམ་སོགས་ཀྱིས་བསྐོར་བ་རྗེ་དེ་རང་གི་ཕྱག་ནས་མ། རྗེ་འགྱུར་མེད་བདེ་ཆེན་ལ་ཚེ་དཔག་མེད་གྲུབ་རྒྱལ་ལུགས་ཀྱི་བརྒྱུད་པས་བསྐོར་བ་རྗེ་དེ་ཉིད་རང་གི་ཕྱག་ནས་མ། ཆོས་རྗེ་ས་སྐྱ་པཎྜི་ཏ་ཆེན་པོ་ལ་བླ་མ་དུ་མ། ཀྱཻ་རྡོར། གཤེད་དམར། འཇིགས་བྱེད། ལས་གཤིན།
འཇམ་དབྱངས་དཀར་པོ། མི་གཡོ་བ། དཀར་པོ། དམར་པོ་སྐོར་གསུམ། གུར་ཞལ་གཉིས། འདོད་ཁམས་དབང་ཕྱུག རྣམ་ཐོས་སྲས། ཛམ་སེར་རྣམས་ཀྱིས་བསྐོར་བ་དངོས་གྲུབ་དཔལ་འབར་བའི་ཕྱག་ནས་མ། ཚེ་དཔག་མེད་ཀྱི་སྐུ་ཆེ་བ་ལ་ཆུང་ངུ་བཅུས་བསྐོར་བ། ཡང་ཚེ་དཔག་མེད་བརྒྱ་ཚར་བཞུགས་པའི་བྲིས་ཐང་སོགས་བཞུགས་ཤིང་།
གསུང་རབ་བཞུགས་པ་ལ། འཕགས་པ་འོད་དཔག་མེད་ཀྱི་བཀོད་པ་ཐེག་པ་ཆེན་པོའི་མདོ། རྡོ་རྗེ་གཅོད་པ་ཕན་ཡོན་དང་བཅས་པའི་མདོ། ཡང་རྡོ་རྗེ་གཅོད་པའི་མདོ་སོགས་མདོ་སྣ་མང་བ། ས་ལོ་ཆེན་པོའི་ཕྱག་བྲིས་འཁྲུལ་མེད་ཀྱི་བདེ་མཆོག་ནག་པོ་ལུགས་ཀྱི་མངོན་རྟོགས་དང་། དབང་ཆོག་གཉིས། གུར་དྲག་གི་གཞུང་། སྔགས་འཆང་ཆེན་པོའི་གསུང་རྩོམ་བདེ་མཆོག་དབང་ཆོག་དང་། གུར་དྲག་དབང་ཆོག་སོགས་ཕྱག་བྲིས་མའི་དཔེ་ཆེ་ཆུང་འདྲེས་པ་པོད་ཁ་ལོང་བ། སྔགས་འཆང་ཆེན་པོའི་རྣམ་ཐར་ཆེན་མོའི་རྩོམ་གཞི་ངེད་རང་གི་ལག་བྲིས་མང་དུ་བགྱིས་པའི་གླེགས་བམ།
སྔགས་འཆང་ཆེན་པོ། འཇམ་དབྱངས་བསོད་ནམས་དབང་པོ། སྔགས་འཆང་གྲགས་པ་བློ་གྲོས་ཏེ་ཡབ་སྲས་གསུམ་ཞལ་ངོ་ནང་ཕན་ཚུན་དུ་ཐུགས་དམ་བཀའ་ཤོག་གནང་བ་དང་ཞུ་ཡིག་ཕུལ་བ་སོགས་ཕྱག་བྲིས་མ་འཁྲུལ་མེད་སྒམ་ཆུང་གང་ལྷག་ཙམ། འཇམ་དབྱངས་བསོད་ནམས་དབང་པོ་དང་། ཡབ་རྗེ་ཆོས་ཀྱི་རྒྱལ་པོས་ངེད་རང་དུ་གནང་བའི་གསུང་ཤོག་ཕྱག་བྲིས་མ་དྲིལ་ཆེ་བ་གཉིས། གྲུབ་མཆོག་བསོད་ནམས་དབང་པོས། ཡུམ་དཀར་མོ་ལགས་ལ་གནང་བའི་གསུང་ཤོག་ཕྱག་བྲིས་མ་དྲིལ་ཆེ་བ་གཅིག ཡང་རྗེ་མུས་ཆེན་དང་། མཁན་ཆེན་ཐམས་ཅད་མཁྱེན་པས་ངེད་རང་དུ་གནང་བའི་གསུང་ཤོག་གི་རིགས་གྲངས་མང་བ། གཞན་ཡང་རྒྱུད་སྡེ་ནས་ཇི་ལྟར་བཤད་པ་ལྟར་གྱི་དབུ་གཟུངས།
བར་གཟུངས། པད་གཟུངས་རྣམས་བཞུགས་ཆེ་བ། གནོད་སྦྱིན་འཁོར་ལོའི་མཐའ་རྟེན་དང་བཅས་པའི་བྱིན་རླབས་ཀྱི་གར་བུ་ལུགས་སུ་བཞུགས་པ་ལ། ངེད་རང་བསྙེན་སོང་རྡོ་རྗེ་འཛིན་པ་དཔོན་སློབ་བཅུ་ཕྲག་གསུམ་ཙམ་གྱིས་རབ་ཏུ་གནས་པ་སྨིན་རྒྱས་སུ་བགྱིས་ཏེ་སྔགས་འཆང་ཆོས་ཀྱི་རྒྱལ་པོའི་དངུལ་གདུང་ཆེན་མོའི་དྲུང་དུ་བཞུགས་སུ་གསོལ་བ་འདི་ཕྲལ་དང་ཡུན་དུ་དགེ་ལེགས་སུ་གྱུར་ཅིག རྣམ་དཀར་ལས་འདིས་མཚོན་པའི་དུས་གསུམ་དུ། ། བསགས་པའི་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་བླ་མ་ཡི་དམ་བཀའ་བསྲུང་གིས། ། ཐོགས་མེད་དག་པའི་ཞིང་དུ་བསྐྱེལ་མཛད་ནས། ། ཞིང་དེར་རང་དོན་སྤངས་རྟོགས་མཐར་ཕྱིན་ཏེ། །
སྤྲུལ་པས་སྤྱི་དང་བྱེ་བྲག་ས་སྐྱ་པའི། ། བསྟན་པ་དཀར་འཇམ་བྱེད་པའི་མཐུ་ལྡན་ཤོག། །། སརྦ་མངྒ་ལཾ།། །། གསང་སྔགས་བདེ་ཆེན་གླིང་དུ་བྲིས་ཐང་བྲབ་མང་བ་དགེ་རྒྱུན་ལ་སྦྱར་བའི་ཐོ་བཞུགས། ། ཨོཾ་བདེ་ལེགས་སུ་གྱུར་ཅིག གསང་སྔགས་བདེ་ཆེན་གླིང་གི་དགེ་འདུན་པ་རྣམས་ཀྱིས་ངེས་དགོས། ངེད་རང་གིས་སྨན་བླའི་སྐབས་དགེ་རྒྱུན་དུ་སྦྱར་བའི་སྐུ་ཐང་དེ་རྣམས་ཀྱི་ཁ་སྐོང་དུ། མགོན་པོའི་བྲིས་ཐང་ཆེ་ལེགས། ཚོགས་བདག་དཀར་པོའི་བྲིས་ཐང་ཆེ་ལེགས། དཔལ་མགོན་བྲམ་ཟེའི་གཟུགས་ཅན་གྱི་བྲིས་ཐང་བྱིན་རླབས་ཅན་ཆེ་ལེགས་རྣམས་དང་།
གཞན་ཡང་ཡི་དམ་ཆོས་སྐྱོང་སོགས་ཀྱི་བྲིས་ཐང་ཚོན་ཁྲ་མ་བཅུ་བྲབས་འདི་རྣམས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྱིས་དགེ་བ་རྒྱུན་ཆགས་ཀྱི་ཐེབས་སུ་བསྟན་པ་ནམ་གནས་ཀྱི་བར་དུ་སྦྱར་བའི་དགོས་པ། ཟླ་རེ་བཞིན་དགུ་གཏོར་གྱི་སྐབས་སུ། ས་སྐྱའི་རྗེ་བཙུན་བསླུ་མེད་མཆོག་རྣམས་དང་། ། ཞེས་སོགས་ཀྱི་ཕྲིན་བཅོལ་ཚར་གསུམ་རེ་དང་། བཟང་པོ་སྤྱོད་པ། བདག་གི་དུས་གསུམ་མ། ས་སྐྱའི་རྗེ་བཙུན་མ་རྣམས་ཚར་རེ་ཆག་མེད་མཛད་དགོས་རྒྱུ་ཡིན་པའི་དོ་དམ་རྐང་ལེན་དབུ་བྱེད་དང་། ཆོས་ཁྲིམས་སུ་བྱེད་ཀྱིས་བྱེད་དགོས་ཡིན་པ་སོ་སོ་ནས་ངེས་པའི་སྤང་བླང་འཚལ། ཞེས་དཔལ་ས་སྐྱའི་བཞི་ཐོག་བླ་བྲང་ནས་བྲིས།། ༈ །།དངོས་གྲུབ་གླིང་གི་མགོན་ཁང་གི་འཕྲིན་བཅོལ་གྱི་ཡི་གེ་བཞུགས་པས་ཕྲིན་ལས་རྒྱས་པར་གྱུར་ཅིག །
ཨོཾ་སྭསྟི་སིདྡྷྃ། མགོན་ཁང་དངོས་གྲུབ་གླིང་འདི་ཉིད་དཔལ་ལྡན་ས་སྐྱ་པའི་ཡབ་ཆོས་ལྷད་མེད་ཡང་ཕུར་གཉིས་ཀྱི་སྲུང་མ་ཆོས་སྐྱོང་དཀར་མོ་ཉི་ཟླ་དང་། བདུད་རྒྱལ་ཐོད་འཕྲེང་ཅན་མངོན་སུམ་དུ་བཞུགས་པའི་གནས་མཆོག་ཁྱད་པར་ཅན་ཡིན་པས་ན། བླ་མ་གོང་མ་རྣམས་ཀྱི་སྐུ་རིང་ལ་འཁོན་རོག་གི་ཐུགས་དམ་འཁྲུལ་མེད་དཀར་མོ་ཉི་ཟླའི་བྲིས་འབུར་གྱི་སྐུ། སྤྱན་གཟིགས་གཏོར་ཚོགས་དང་བཅས་བཞུགས་པ་ལ། དུས་ཕྱིས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དབང་རིན་ཆེན་གྱིས་དཀར་མོ་ཉི་ཟླའི་བྲིས་ཐང་གསར་བཞེངས་མཛད་དེ། དེ་དང་དུས་མཉམ་དུ་ཁོ་བོ་ཅག་གི་ཡབ་རྗེ་ཆོས་ཀྱི་རྒྱལ་པོ་དེ་སྐུ་གཞོན་ནུའི་དུས་སུ་སྔགས་འཆང་ཆོས་ཀྱི་རྒྱལ་པོའི་བཀའ་བཞིན་ཕྱག་བཟོ་འདྲེས་མེད་གནང་བའི་ཐུགས་དམ་གཏོར་མ་ངོ་མཚར་ཅན་གྱི་གཟི་འོད་འབར་བ་འདི་ཉིད་འཛུགས་པར་མཛད་ཅིང་། དེ་རྗེས་སྔགས་འཆང་གྲགས་པའི་མཚན་ཅན་དེ་ཉིད་ཀྱིས་ཀྱང་མགོན་ཁང་གི་ལོགས་བྲིས་སོགས་ཞལ་བཀོད་ཕུལ་དུ་ཕྱིན་པ་མཛད་པ་དེ་དག་གི་ཞབས་འདེགས་དམིགས་ནས། དཀར་མོ་ཉི་ཟླའི་བྲིས་ཐང་རྙིང་མ་ཚོན་འཚོགས་མ་འཁོན་རོག་གི་ཐུགས་དམ་འཁྲུལ་མེད་རི་མོ་ངོ་མཚར་ཅན་བྱིན་རླབས་ཤིན་ཏུ་ཆེ་བ་འདི་ཉིད་དང་། གཞན་ཡང་ཕུར་སྲུང་བཅུ་གཉིས།
རྡོ་རྗེ་ཕུར་པའི་དཀྱིལ་འཁོར་གྱི་སྒོ་མ་བཞི་དང་བཅས་པའི་བྲིས་ཐང་ལྔ་པོ་འདི། འཁོན་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། བསྟན་པ་ཇི་སྲིད་གནས་ཀྱི་བར་དུ་མགོན་ཁང་དངོས་གྲུབ་གླིང་འདིར་བཞུགས་སུ་གསོལ་བ་ཡིན་པས། དོན་མ་གོ་འདྲས་བྲིས་ཐང་འདི་རྣམས་ཕྱི་འཁྱར་བྱས་པ་བྱུང་ན། དཀར་བདུད་ལྕམ་དྲལ་ཕུར་སྲུང་བཅུ་གཉིས་དང་བཅས་པས་ཚར་གཅོད་པའི་འཕྲིན་ལས་མཛོད་ཅིག ། སརྦ་མངྒ་ལཾ། ཀལྱཱ་ན་ཝརྡྷནྟུ།། ༈ །དབུ་རྩེར་གསེར་འཕན་ཕུལ་བའི་དཀར་ཆག་བཞུགས། ཨོཾ་སྭསྟི་སིདྡྷྃ། བོད་ཀྱི་རྡོ་རྗེ་གདན་དཔལ་ས་སྐྱའི་གཙུག་ལག་ཁང་གི་གཙོ་བོ་དབུ་རྩེ་གསར་རྙིང་ན་བཞུགས་པའི་གསོལ་བ་བཏབ་ན་མཆོག་ཐུན་མོང་གི་དངོས་གྲུབ་བདེ་བླག་ཏུ་སྩོལ་བ་གདོན་མི་ཟ་བའི་ཡིད་ཆེས་ཅན་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་མཆོག་བགྲང་བ་ལས་འདས་པའི་དྲུང་དུ་མཆོད་རྫས་ཡིད་འཕྲོག་རིན་ཆེན་གསེར་གྱི་ལྷེབ་མོ་ལེབ་ཐགས་སུ་བྱས་པ་ལྟ་བུའི་གོས་འཕན་ངོ་མཚར་ཅན་བཅུ་ཕྲག་གསུམ་དང་།
ལྔ་ཕྲག་གཅིག་གིས་ལྷག་པ་འདིས་གཙོས་པའི་མཆོད་རྫས་ཀྱི་བྱེ་བྲག་བསམ་གྱིས་མི་ཁྱབ་པ་འདི་དག དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དད་གུས་ཆེན་པོས་ཀུན་ནས་བསླངས་ཏེ་འབུལ་ལ། བདག་གི་དུས་གསུམ་དགེ་བ་འདི་ཡི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཐམས་ཅད་ཡིད་བཞིན་འགྲུབ་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། བསམ་དོན་ཐམས་ཅད་ཡིད་བཞིན་འགྲུབ་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་མ་གྱུར་ཅིག ། སརྦ་མངྒ་ལཾ།།
༈ བདེ་མཆོག་ཕོ་བྲང་གི་གཙུག་ལག་ཁང་མགོན་ཁང་དང་བཅས་པ་ཞིག་གསོ་བྱས་པའི་དཀར་ཆག་བཞུགས། ན་མོ་གུ་རུ་བཛྲ་དྷ་ར་ཤྲཱི་དྷརྨ་སྭ་མི་ཡེ་ན་མཿ རྡོ་རྗེ་འཆང་དངོས་མི་ཡི་གཟུགས་འཛིན་པའི། ། ས་སྐྱའི་བླ་ཆེན་ཀུན་དགའ་སྙིང་པོ་དང་། ། དེ་སྲས་མཁའ་སྤྱོད་དབང་པོ་བསོད་ནམས་རྩེ། ། དཔལ་ལྡན་གྲགས་པའི་མཚན་རྣམས་ཕྱག་གི་གནས། ། ཐུབ་དབང་གཉིས་པ་ས་སྐྱ་པཎ་ཆེན་དང་། ། འཛམ་གླིང་བསྟན་པའི་མངའ་བདག་འཕགས་པའི་ཞབས། ། ཁྱད་པར་བསྟན་པའི་ཉི་མ་སྔགས་འཆང་རྗེ། ། ཀུན་དགའ་རིན་ཆེན་རྣམ་ཐར་བསམ་བཞིན་དད། །
གང་གི་ཐུགས་སྲས་བསོད་ནམས་དབང་པོ་དང་། ། སྔགས་འཆང་རྒྱལ་བའི་རྒྱལ་ཚབ་གྲགས་པའི་མཚན། ། རིགས་ཀུན་ཁྱབ་བདག་མུས་པ་ཆེན་པོ་ལ། ། གསོལ་བ་འདེབས་སོ་བྱང་ཆུབ་བར་དུ་སྐྱོབས། ། ཞེས་མཆོད་པར་བརྗོད་ནས། འདིར་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་འདི་ཉིད་སྔོན་སློབ་དཔོན་རིན་པོ་ཆེ་བསོད་ནམས་རྩེ་མོ་བདེ་བ་ཅན་དུ་གཤེགས་པའི་གཟིམ་ཁང་གི་ཤུལ་དུ། ས་ལོ་འཇམ་པའི་རྡོ་རྗེའི་བཀའ་བཞིན། སྔགས་འཆང་བསྟན་པའི་གསལ་བྱེད་ཆེན་པོ་ངག་དབང་ཀུན་དགའ་རིན་ཆེན་གྱིས་ཐུགས་དགོངས་རྣམ་པར་དག་པའི་སྒོ་ནས་གཙུག་ལག་ཁང་སྐྱེད་མོས་ཚལ་དང་བཅས་པ་སྔོན་མེད་གསར་དུ་བསྐྲུན་པར་མཛད་དེ། ལྷ་མིའི་བསོད་ནམས་ཀྱི་ཞིང་གཞན་ལས་ངོ་མཚར་ཆེ་བར་བཞུགས་པ་ལས། དུས་ཕྱིས་ལོ་མང་ལོན་པ་དང་།
མེ་ཏོག་ར་བའི་ཉེར་མཁོའི་ཆུ་རྣམས་བཞུ་འཁྱགས་ཀྱི་དབང་ལས། ལྷ་ཁང་མགོན་ཁང་སོགས་ཤིན་ཏུ་ཉེན་པས་ཉམས་གསོའི་ཞབས་ཏོག་མི་བྱེད་ཀ་མེད་ཤར་བ་ནས། ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྩ་བརྒྱུད་ཀྱི་བླ་མ་སྤྱི་དང་། ཁྱད་པར་སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱི་དགོངས་པ་རྫོགས་པའི་ཕྱིར་ལྷག་བསམ་རྣམ་པར་དག་པས་ཀུན་ནས་བླང་སྟེ། ལྷ་ཁང་སྟེང་འོག་གི་ལོགས་ཀྱི་བྲིས་སྐུ་རྣམས་ལ་ཨརྒའི་ཆོ་ག་བླ་མའི་གསུང་རབ་ནས་འབྱུང་བ་བཞིན་བགྱིས་ཏེ། གཙུག་ལག་ཁང་གི་འགྲམ་རྩ་བ་ནས་བསླངས་ཏེ། བརྟན་ཞིང་བརྗིད་ཆགས་པ། ལྷུན་པོ་ལྟ་བུར་བགྱིས་པའི་བླ་མ་ལྷ་ཁང་དུ་བྲིས་སྐུ་སྔར་ཡོད་རྣམས་མ་ཉམས་པའི་སྟེང་། ཁ་སྐོང་གི་བླ་མའི་སྐུ་མང་པོ་དང་།
བདེ་བ་ཅན་གྱི་ཞིང་བཀོད་སོགས་གསར་དུ་བཞེངས་ཏེ། བླ་མའི་སྐུ་བྲིས་འབུར་སྡོམ་པའི། ས་སྐྱ་པའི་ཡབ་ཆོས་བདེ་ཀྱཻ་གཉིས་ཀྱི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པ་ཆ་ཚང་བ་བར་མ་ཆད་པ་བཞུགས་པར་བྱས་ཤིང་། མགོན་ཁང་དུ་ཡང་སྔར་ཀྱི་ལོགས་བྲིས་ཀྱི་སྐུ་རགས་བསྡུས་ཡོད་པ་རྣམས་ཉམས་མེད་ཀྱི་སྟེང་དུ། གུར་གྱི་མགོན་པོ། འདོད་ཁམས་ལྷ་མོ་གཙོ་འཁོར་ཡོངས་རྫོགས། ཞིང་སྐྱོང་བྲམ་ཟེའི་གཟུགས་ཅན་ཡུམ་ཆེན་བཞི་དང་བཅས་པ་དང་། མགོན་པོ་རང་གི་ཆོས་སྐོར་ཡོངས་རྫོགས་ཀྱི་བླ་མ་བརྒྱུད་པ་ཐམས་ཅད་ཀྱི་བྲིས་སྐུ་གསར་དུ་བཞེངས་ཏེ། ངེད་རང་རྡོ་རྗེ་འཛིན་པ་དཔོན་སློབ་རྣམས་ཀྱིས་རབ་ཏུ་གནས་པའི་ཆོ་ག་ཚུལ་བཞིན་དུ་བགྱིས་ཏེ། འགྲོ་བ་ལྷ་མི་ཀུན་གྱི་བསོད་ནམས་ཀྱི་ཞིང་མཆོག་ཏུ་གྱུར་པ་འདི་ནི།
རྒྱ་གར་ལུགས་ལ་ཡུ་བཱ་ཞེས་བྱ་ཞིང་། རྒྱ་ནག་ལུགས་ལ་ཤིང་མོ་ཕག་གི་ལོ་གཙུག་ལག་ཁང་གི་འགྲམས་བཏིང་པ་ནས་བཟུང་འཕགས་པའི་ཡུལ་དུ་དྷཱ་རཿཞེས་གྲགས་ཤིང་། རྒྱ་ནག་པའི་མེ་ཕོ་བྱི་བའི་ལོའི་སྨིན་དྲུག་གི་ཟླ་བའི་དཀར་པོའི་ཕྱོགས་ཀྱི་ཚེས་བཅུ་ལ་གེགས་མེད་དུ་གྲུབ་པ་འདིས་འཕྲལ་དང་ཡུན་དུ་བདེ་ལེགས་སུ་གྱུར་ཅིག ལེགས་བྱས་འདིས་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། ཤིན་ཏུ་ལུས་བརྟས་དབང་པོ་རབ་གསལ་བས། ། སྔར་བཞིན་ས་སྐྱའི་ཆོས་སྲིད་རྒྱས་བྱེད་ཤོག ། རིགས་བརྒྱུད་གཙང་མ་ལོ་ཟླ་མ་འགྱངས་པར། ། མྱུར་དུ་འབྱུང་ཞིང་དེ་དག་བརྒྱུད་བཅས་ཀྱིས། ། སྔགས་འཆང་ཡབ་སྲས་བསྟན་པའི་རྒྱུན་འདི་ཉིད། །
ལེགས་པར་འཛིན་ཞིང་གོང་ནས་གོང་འཕེལ་ཤོག ། ཆོས་མེད་བདག་དང་བདག་ལ་ཡིད་གཏད་པའི། ། གདུལ་བྱར་བཅས་རྣམས་ཕྱི་མ་ལྷན་ཅིག་པར། ། ཞིང་མཆོག་བདེ་བ་ཅན་དུ་ལེགས་སྐྱེ་ཞིང་། ། བསམ་ཡས་སྤྲུལ་པས་སྲིད་མཐར་བསྟན་འཛིན་ཤོག ། ཤུ་བྷྃ་མསྟུ་སརྦ་ཛ་ག་ཏྃ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། རྒྱུད་སྡེ་བདུན་ཅུ་རྩ་གཉིས་ཀྱི་དཀར་ཆག་གསལ་བའི་སྒྲོན་མེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
