གསུང་འབུམ། ངག་དབང་ཀུན་དགའ་བསོད་ནམས།
པོད ༨༦
ཀུན་དགའ་རིན་ཆེན་གྱི་ཀུན་རིག་གི་ཆོག་ཁྲིགས་ཆེན་མོ་གསུང་རྩོམ་གནང་འཕྲོ་ལས་ལོགས་སུ་བཀོད་པའི་དབང་ཆོག
༄༅། །སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱི་ཀུན་རིག་གི་ཆོག་ཁྲིགས་ཆེན་མོ་གསུང་རྩོམ་གནང་འཕྲོ་ལས་ལོགས་སུ་བཀོད་པའི་དབང་ཆོག་བཞུགས།། ན་མོ་གུ་རུ་ཨ་ནནྡ་རཏྣ་ཡ། འདིར་ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྩ་བའི་དཀྱིལ་འཁོར་དུ་སློབ་མ་དབང་བསྐུར་བྱ་བ་ནི། སློབ་མ་འོས་སུ་གྱུར་པ་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་ཁྲུས་ཀྱི་དོན་དུ་ཆབ་བཏང་སྟེ་གྲལ་ལ་འཁོད་པ་ལ། ལས་ཀྱི་སློབ་མས་མེ་ཏོག་བཀྱེ་བསྡུ་ཚར་བ་དང་། སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཁྱབ་བདག་རྣམ་སྣང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་གསན་སྙམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དང་། ཆོས་གསན་པའི་ཀུན་ཏུ་སྤྱོད་པ་རྣམས་ཀྱང་རྡོ་རྗེ་ཐེག་པའི་གཞུང་ལུགས་དྲི་མ་མེད་པ་ནས་ཇི་ལྟར་འབྱུང་བ་བཞིན་གསལ་བཏབ་སྟེ་གསན་པར་ཞུ། དེ་ལ་འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་གདུལ་བྱ་སོ་སོའི་བསམ་པ་དང་།
ཁམས་དང་། བག་ལ་ཉལ་དང་རྗེས་སུ་མཐུན་པར་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་ཞིག་གསུངས་ཀྱང་། དེ་རྣམས་ཀྱི་ནང་ནས་མཆོག་ཏུ་གྱུར་པ་རྡོ་རྗེ་ཐེག་པ་ཡིན་ཞིང་། དེ་ལ་རྒྱུད་སྡེ་གསུམ་དང་། བཞི་དང་ལྔ་དང་། དྲུག་ཏུ་འདོད་པ་ལ་སོགས་མང་དུ་ཡོད་པ་ལས། རྒྱུད་སྡེ་གསུམ་པ་རྣལ་འབྱོར་གྱི་རྒྱུད་ཡིན། དེ་ལ་ཡང་རྩ་རྒྱུད། བཤད་རྒྱུད། ཆ་མཐུན་གྱི་རྒྱུད་སྡེ་རྣམ་པ་གསུམ་ལས།
ད་ལན་འདིར་སྐབས་སུ་བབ་པ་ཆ་མཐུན་ཀྱི་རྒྱུད་ཀྱི་ཁོངས་སུ་གཏོགས་པ་ངན་སོང་ཐམས་ཅད་ཡོངས་སུ་སྦྱོངས་བའི་རྒྱུད་ཀྱི་རྒྱལ་པོ་ཆེན་པོ། གྲུབ་ཆེན་ཀུན་སྙིང་གིས་བཀྲལ་བའི་རྗེས་སུ་འབྲངས་ནས། རྒྱུད་དེའི་བརྟག་པ་དང་པོའི་དངོས་བསྟན། བསྟན་བྱའི་གཙོ་བོར་གྱུར་པ་ཀུན་རིག་རྩ་བའི་དཀྱིལ་འཁོར་དུ་མངོན་པར་དབང་བསྐུར་བ་སྒྲུབ་པར་བྱེད་པ་ལ། གང་གི་དབང་བསྐུར་སློབ་དཔོན་ནི། ། སྔགས་དང་རྒྱུད་དང་མན་ངག་ཤེས། ། ཆོ་གའི་ལས་ལ་རབ་ཏུ་མཁས། ། སྙིང་རྗེས་སློབ་མ་རབ་འཛིན་པ། ། དབང་བསྐུར་བ་ཡི་སློབ་དཔོན་མཆོག ། ཅེས་གསུངས་པ་ལྟར་གྱི་མཚན་ཉིད་ཅི་རིགས་དང་ལྡན་པ་ཞིག་དགོས་ཤིང་།
གང་ལ་དབང་བསྐུར་བའི་སློབ་མ་ཡང་། དད་དང་སྙིང་རྗེས་སེམས་རབ་དུལ། ། རྣམ་རྟོག་ཉུང་ཞིང་བློ་དང་ལྡན། ། སྔགས་ཀྱི་ལམ་མཆོག་དོན་གཉེར་བ། ། མཐུན་ཞིང་གྲངས་དང་ལྡན་པར་བཟུང་། ། ཞེས་པ་ལྟར་གྱི་མཚན་ཉིད་ཅི་རིགས་དང་ལྡན་པ་ཉི་ཤུ་རྩ་ལྔ་མན་ཆད་ངེས་པར་དགོས་པ་ཡིན། ཇི་ལྟར་བསྐུར་བའི་ཆོ་ག་ལ་སློབ་དཔོན་གྱི་བྱ་བ་དང་། སློབ་མའི་བྱ་བ་གཉིས་ཀྱི། དང་པོ་སློབ་དཔོན་གྱི་བྱ་བ་ནི། མཆོད་པ་བྱིན་རླབས་སྔོན་དུ་འགྲོ་བས་བདག་བསྐྱེད་བཟླས་པ་དང་བཅས་པ།
བུམ་པ་བསྒྲུབ་པ། མདུན་བསྐྱེད་བསྒྲུབ་ཅིང་མཆོད་པ། འཇིག་རྟེན་པ་ལ་གཏོར་མ་བཏང་བ། བདག་ཉིད་འཇུག་ཅིང་དབང་བླང་བ། བདག་བསྒྲུབ་ཅིང་བཟླས་པ་བྱ་བ་རྣམས་སྔོན་དུ་ལེགས་པར་སོང་ནས། ད་ཁྱེད་རང་རྣམས་ཀྱི་ངོ་སྐལ་དུ་གྱུར་པ། གཉིས་པ་སློབ་མའི་བྱ་བ་ལ། སློབ་མ་སྟ་གོན་འཇུག་པ་དང་བཅས་པ་དང་། དངོས་གཞི་དབང་བསྐུར་བ་གཉིས་ལས། དང་པོ་སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བ་ཞུ།
དེ་ལྟར་མཎྜལ་ཕུལ་ནས་མེ་ཏོག་དང་བཅས་པས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། དགའ་ཆེན་ཁྱོད་བདག་སྟོན་པ་སྟེ། ། སོགས་ལན་གསུམ། སྟ་གོན་འཇུག་པ་དང་བཅས་པ་རྣམས་ལ་ཆོས་བཅུ་བདུན་ཡོད་པ་ལས། ཐོག་མར་རྒྱུན་བཤགས་སྔོན་དུ་འགྲོ་བ་ཅན་གྱི་སེམས་བསྐྱེད་པའི་དོན་དུ་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་ཀུན་རིག་རྩ་བའི་དཀྱིལ་འཁོར་གྱི་ལྷ་སུམ་ཅུ་རྩ་བདུན་མགྲོན་ཐབས་ཀྱི་ལྷ་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་སྤྱན་སྔར་ཁྱེད་རང་རྣམས་འཁོད་ནས་སྡིག་པ་བཤགས་པ་ལ་སོགས་པའི་ཡན་ལག་བདུན་པ་བགྱིད་སྙམ་པས་འདིའི་རྗེས་ཟློས་མཛོད། དབང་མེད་བདག་གིས་མི་དགེ་བགྱིས་པ་དང་། ། སོགས་ལན་གསུམ། དེ་ལྟར་རྒྱུད་དག་པར་བྱས་ནས། ནང་གི་སེམས་བསྐྱེད་པའི་དོན་དུ་སློབ་དཔོན་གྱིས།
ས་མ་ཡ་ཨཱཿ ཞེས་བརྗོད་པས་ཁྱེད་རང་རྣམས་ཀྱི་སྙིང་ཀར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བ་ལྟ་བུའི་སྟེང་དུ། དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པ་འོད་ཟེར་རབ་ཏུ་འཕྲོ་བ་དང་བཅས་པ་རེ་གསལ་ལམ་སྟེ་བྱུང་བའི་མོས་པ་མཛོད། དེ་ཉིད་སློབ་དཔོན་གྱི་སྙིང་ཁར་རྡོ་རྗེ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། ཅེས་བརྗོད་ཅིང་སློབ་མའི་སྙིང་ཁར་རྡོ་རྗེ་བཞག་ལ། ཨོཾ་སུ་ར་ཏེ་སོགས་བརྗོད། དེ་ནས་དམ་ཚིག་དང་སྡོམ་པ་འཛིན་པ་ལ་རིགས་ལྔ་སྤྱི་དང་སོ་སོའི་དམ་ཚིག་གཉིས་སུ་འདུས་པ་ལས། སྤྱིའི་དམ་ཚིག་ནི་གཞན་དོན་རྫོགས་པའི་བྱང་ཆུབ་ཐོབ་པར་བྱའོ་སྙམ་པའི་སྨོན་པ་དང་། དེའི་ཆེད་དུ་ཉེས་སྤྱོད་ཐམས་ཅད་སྡོམ་པ་དང་། དགེ་བ་ཆོས་བསྡུད་དང་།
སེམས་ཅན་དོན་བྱེད་རྣམས་བསྒྲུབ་པར་བྱ་སྙམ་པ་འཇུག་པ་སེམས་བསྐྱེད་པ་རྣམས་ཡིན་ཞིང་། སོ་སོའི་དམ་ཚིག་ནི་རྣམ་སྣང་གི་དམ་ཚིག་ཏུ། དཀོན་མཆོག་གསུམ་མི་འབྲལ་བར་འཛིན་པ་དང་། མི་བསྐྱོད་པའི་དམ་ཚིག་ཏུ་རྡོ་རྗེ་དྲིལ་བུ་ཕྱག་རྒྱའི་དེ་ཁོ་ན་ཉིད་དང་། བླ་མ་དང་བཞི་འཛིན་པ། རིན་ཆེན་འབྱུང་ལྡན་གྱི་དམ་ཚིག་ཏུ་ཆོས་ཀྱི་སྦྱིན་པ། ཟང་ཟིང་གི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པ། བྱམས་པའི་སྦྱིན་པ་སྟེ་ཉིན་ལན་གསུམ། མཚན་ལན་གསུམ་དུ་གཏོང་བ།
འོད་དཔག་མེད་ཀྱི་དམ་ཚིག་ཏུ་ཕྱི་བྱ་སྤྱོད། གསང་བ་རྣལ་འབྱོར་རྒྱུད། ཉན་ཐོས། རང་རྒྱལ། བྱང་ཆུབ་སེམས་དཔའི་ཐེག་པ་རྣམས་འཛིན་པ། དོན་ཡོད་གྲུབ་པའི་དམ་ཚིག་ཏུ་གོང་གི་དམ་ཚིག་སྡོམ་པ་རྣམས་ལ་ནན་ཏན་གྱི་སྒོ་ནས། བླ་མ་དཀོན་མཆོག་ལ་མཆོད་པའི་ལས་ཅི་ནུས་སུ་བྱ་བ་རྣམས་ཡིན། དེ་ལྟར་ཤེས་པར་བྱས་ནས་རིགས་ལྔ་སྤྱི་དང་བྱེ་བྲག་གིས་བསྡུས་པའི་དམ་ཚིག་དང་སྡོམ་པ་རྣམས་འཛིན་སྙམ་པས་འདིའི་རྗེས་ཟློས་མཛོད། ཇི་ལྟར་དུས་གསུམ་མགོན་པོ་རྣམས། ། སོགས་ལན་གསུམ།
དེ་ལྟར་སེམས་བསྐྱེད་ནས། སྔགས་དང་ཕྱག་རྒྱས་བྱིན་གྱིས་རླབས་པའི་དོན་དུ་སློབ་དཔོན་གྱིས་རིགས་གསུམ་སྤྱིའི་སྔགས་རྒྱས་ཁྱེད་རང་རྣམས་ཀྱི་གནས་གསུམ་དུ་གཏུགས་པ་ལ་བརྟེན་ནས། ལུས་ངག་ཡིད་གསུམ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་བྱིན་གྱིས་བརླབས་པའི་མོས་པ་མཛོད། ཅེས་བརྗོད་ཅིང་སློབ་དཔོན་གྱི་ཐལ་མོ་སློབ་མའི་དཔྲལ་བར་རེག་ལ། ཨོཾ་བྷྲི་ཏ་སོགས་དང་། ཐལ་མོ་སྙིང་ཁར་སྦྱར་བ་མགྲིན་པར་བཞག་ལ། ཨོཾ་ཏྲཊ་ཏྲཊ་སོགས་དང་། རྡོ་རྗེ་བསྡམས་པ་ལས་གུང་མོ་གཉིས་དང་མཐེ་བོང་ཆེ་ཆུང་རྣམས་བརྐྱངས་ཏེ་རྩེ་སྦྱར་བ་སྙིང་ཁར་བཞག ཨོཾ་ཚིནྡྷ་ཚིནྡྷ་སོགས་བརྗོད། དེ་ལྟར་སྒོ་གསུམ་གྱི་བྱིན་གྱིས་བརླབས་ནས།
སྙིང་ཁ་ལྐོག་མ་ཁ་ཕྱོགས་དང་། ། དཔྲལ་བ་མཛོད་སྤུ་རྣ་བ་གཉིས། ། མགོ་བོ་གཙུག་ཕུད་དཔུང་བ་གཉིས། ། སྣ་དང་སྐེད་པ་པུས་མོ་བོལ། ། ལོང་བུ་སྣ་ཡི་རྩེ་མོ་དང་། ། མིག་གཉིས་དང་ནི་གསང་བའི་གནས། ། ཞེས་པ་ལྟར་གྱི་དཔྲལ་བ་མཛོད་སྤུ་གཅིག་ཏུ་བྱས་པའི་གནས་ཉི་ཤུ་རྩ་གཉིས་སུ་སློབ་དཔོན་གྱི་ཁུ་ཚུར་སྟེང་འོག་ཏུ་རེ་མོས་ཀྱིས་ཁ་སྦྱར་ཏེ་གནས་དེ་དག་ཏུ་རེག་ཅིང་། ཨོཾ་བཛྲ་ཨ་དྷི་ཏིཥྛ་ཛྙཱ་ན་ས་མ་ཡེ་ཧཱུྃ་ཞེས་བརྗོད་པ་ལ་བརྟེན་ནས། སྙིང་ཁ་ལ་སོགས་པའི་གནས་དེ་དང་དེ་དག་རྡོ་རྗེའི་རང་བཞིན་དུ་བྱིན་གྱིས་བརླབས་པའི་མོས་པ་མཛོད། དེ་ནས་ཁྱེད་རང་རྣམས་རྡོ་རྗེ་སེམས་དཔར་གྱུར་པའི་མོས་པ་མཛད་ནས་ང་རྒྱལ་འཛིན་པ་འདིའི་རྗེས་ཟློས་མཛོད།
ཨོཾ་བཛྲ་སཏྭ་ཧྃ། ཞེས་བརྗོད་པ་ལ་བརྟེན་ནས་རང་ཉིད་རྡོ་རྗེ་སེམས་དཔའི་ང་རྒྱལ་འཛིན་པ་སྟེ་དེ་རྣམས་ནི་བྱིན་གྱིས་བརླབས་པ་ཡིན། སྨོན་ལམ་གདབ་པ་ནི། རང་གི་འདས་མ་འོངས་ད་ལྟ་དུས་གསུམ་དུ་བསགས་པའི་དགེ་བའི་རྩ་བ་རྣམས་ཀྱི་མཐུ་དང་ནུས་པ་ལ་བརྟེན་ནས་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་སྙམ་པས་ཐལ་མོ་སྦྱར་ཏེ་འདིའི་རྗེས་ཟློས་མཛོད། བདག་གི་དགེ་བའི་རྩ་བ་འདིས་སོགས་བརྗོད། དེ་ལྟར་བརྗོད་ནས་ཟབ་མོའི་ཆོས་བཤད་པའི་སྒོ་ནས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ། འཇིག་རྟེན་དུ་ནི་ཀུན་མཁྱེན་དག ། སོགས་བརྗོད། དེའི་དོན་འདི་ཡིན་ཏེ་འཇིག་རྟེན་ན་གང་དཀོན་ན་ཨུ་དུམ་ཝ་རའི་མེ་ཏོག་དཀོན། དཀོན་པ་ལྟར་སངས་རྒྱས་འཇིག་རྟེན་དུ་འབྱོན་པ་དཀོན།
དེ་ལས་ཀྱང་ཆོས་གསུང་བ་དཀོན། ཆོས་ཀྱི་ནང་ནས་ཀྱང་གསང་སྔགས་རྡོ་རྗེ་ཐེག་པ་གསུང་བ་དཀོན། དེ་ལྟར་དཀོན་པ་ལྟར་ཕན་ཡོན་ཆེན་པོ་དང་ལྡན་པ་ཡིན་ཏེ། དཀྱིལ་འཁོར་ཆེན་པོ་མཐོང་བ་ཙམ་གྱི་མོད་ལ། བསྐལ་པ་བྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་ཐམས་ཅད་འདག་པར་འགྱུར་ན། དབང་བླངས་ཏེ་དམ་ཚིག་དང་སྡོམ་པ་ལ་ནན་ཏན་དུ་བྱས་ནས་ལམ་སྒོམ་པ་ལ་བརྩོན་པ་བསྐྱེད་ན་འཁོར་བའི་སྡུག་བསྔལ་ལས་ཐར་པ་ལྟ་ཅི་སྨོས། དེ་བས་ན་ཁྱེད་རང་རྣམས་ཀྱིས་རྙེད་པའི་མཆོག་ལེགས་པར་རྙེད་ཅིང་། རྒྱལ་བ་སྲས་དང་བཅས་པ་རྣམས་ཀྱི་མཁྱེན་བརྩེ་ནུས་གསུམ་གྱིས་ཡོངས་སུ་བཟུང་སྟེ། དེ་རིགས་སུ་སྐྱེ་བཞིན་པར་གྱུར་པས་ཐེག་པ་ཆེན་པོའི་ལམ་མཆོག་འདི་ལ་བརྟེན་ནས་སངས་རྒྱས་ཀྱི་གོ་འཕང་མྱུར་དུ་ཐོབ་པར་འགྱུར་བས་བློ་འདི་ལས་གཞན་དུ་མ་འགྱུར་བར་དགའ་བ་དང་སྤྲོ་བ་རྒྱ་ཆེན་པོ་སྒོམ་པར་མཛོད་ཅིག དེ་ལྟར་སྤྲོ་བ་བསྐྱེད་ནས་བསྲུང་བ་བྱ་བའི་སླད་དུ་སློབ་དཔོན་གྱིས།
འཇིག་རྟེན་གསུམ་རྒྱལ་གྱི་སྔགས་རྒྱ་ཁྱེད་རང་རྣམས་ཀྱི་གནས་གསུམ་དུ་གཏུགས་ཤིང་། ཨོཾ་བཛྲ་སཏྭ་ཀྲོ་དྷ་སོགས་ལན་གསུམ་བརྗོད། དེ་ལྟར་གནས་གསུམ་དུ་གཏུགས་པ་ལ་བརྟེན་ནས། ཁྱེད་རང་རྣམས་ཀྱི་ལུས་ངག་ཡིད་གསུམ་དང་། དབང་ལེན་པ་ལ་བར་དུ་གཅོད་པ་ཐམས་ཅད་ཉེ་བར་ཞི་བར་བྱིན་གྱིས་བརླབས་པའི་མོས་པ་མཛོད། དེ་ལྟར་བར་ཆད་བསྲུང་བ་རྣམས་ཀྱིས་སློབ་མ་སྟ་གོན་གྱི་ཆོ་ག་སོང་ནས། འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས། ཁྱེད་རང་རྣམས་སྔོན་ཆད་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་མ་ཞུགས་པའམ། ཞུགས་ཀྱང་བསྐྱར་ནས་འཇུག་པའི་མཚོན་བྱེད་དུ་དར་ཡུག་དམར་པོ་རེས་གདོངས་བཅིངས་པའི་མོས་པ་མཛོད།
ཨཱ་ཁྃ་ཝི་ར་ཧཱུྃ་ཞེས་པས་གདོང་བཅིངས་ནས་དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་དུ་མི་རུང་བས་ན། ཨུ་དུམ་ཝ་ར་ལ་སོགས་པའི་མེ་ཏོག་ཕྲེང་བ་རེ་ཕྱག་བརྟེན་གྱིས་སླད་དུ་བྱིན་པའི་མོས་པ་མཛོད། ཨཱ་ཁྃ་ཝི་ར་ཧཱུྃ། དེ་ལྟར་བྱིན་ཏེ་འདིའི་རྗེས་ཟློས་མཛོད། ཨོཾ་བཛྲ་ཨ་དྷི་ཏིཥྛ་ཧཱུྃ། ཞེས་བརྗོད་པས་ཁྱེད་རང་རྣམས་རྡོ་རྗེ་སེམས་དཔར་ལམ་སྟེ་གྱུར་པར་མོས་ནས། ཁྱེད་རྣམས་ཀྱི་ལག་པ་རྡོ་རྗེ་བསྡམས་པ་ལས་གུང་མོ་གཉིས་མཉམ་དུ་བརྐྱངས་པ་རྡོ་རྗེ་འཛིན་མའི་ཕྱག་རྒྱས་རྡོ་རྗེ་མེ་ཏོག་བཟུང་ནས་དཀྱིལ་འཁོར་གྱི་ཕྱོགས་ལ་དབུ་དུད་པ་ཙམ་དང་བཅས་པས་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཧཱུྃ། ཞེས་བརྗོད་པས་དཀྱིལ་འཁོར་གྱི་ཤར་སྒོའི་ནང་དུ་འཁོད་པའི་མོས་པ་མཛོད། དེ་ནས་ཡེ་ཤེས་དབབ་པའི་དོན་དུ་དམིགས་པ་འདི་བཞིན་དུ་མཛོད།
དཀྱིལ་འཁོར་གྱི་ལྷ་ཚོགས་ལ་གུས་འདུད་དྲག་པོ་ཞིག་བྱས་པས། གཙོ་བོ་ལ་སོགས་པ་ལྷ་རྣམས་ཀྱི་ཐུགས་ཀ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་ཡེ་ཤེས་ལྔའི་རང་བཞིན་ཧཱུྃ་གི་རྣམ་པ་ཚད་མེད་གྲངས་མེད་བསམ་གྱིས་མི་ཁྱབ་པ་བྱོན་ནས། ཁྱེད་རང་རྣམས་ཀྱི་ལུས་ལ་ཆར་ཆེན་པོ་བབས་པ་བཞིན་སིབ་སིབ་ཐིམ་པ་ལ་བརྟེན་ནས་ཁྱེད་རང་རྣམས་ཀྱི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཡི་གེ་ཧཱུྃ་གི་རྣམ་པས་ཞུགས་པ་ལ་བརྟེན་ནས་རྒྱུད་བྱིན་གྱིས་བརླབས་པའི་མོས་པ་མཛོད། སློབ་དཔོན་གྱི་རྡོ་རྗེ་བསྡམས་པའི་ཕྱག་རྒྱ་ཁྱེད་རང་རྣམས་ཀྱི་སྙིང་ཁར་རེག་སྟེ། ཨོཾ་བཛྲ་པྲ་བེ་ཤ་ཡ་ཧཱུྃ། ཞེས་མང་དུ་བརྗོད། ཡེ་ཤེས་ཕབ་པའི་ཉམས་མྱོང་རྒྱུད་ལ་སྐྱེས་པ་དེ་སྤྱི་བོར་རྡོ་རྗེ་རྒྱ་གྲམ་དུ་བཞག་པའི་སྒོ་ནས་བརྟན་པར་བྱས་ཤིང་ཉམས་མྱོང་སྐྱེས་པ་དེ་སུ་ལ་ཡང་མ་སྨྲ་ཞིག ཅེས་དམ་ལ་བཞག་པའི་མོས་པ་མཛོད། ཨོཾ་ཨ་ས་མེ་ཏྲི་ས་མེ་མ་ཧཱ་ས་མ་ཡེ་ཧཱུྃ། ཞེས་བརྗོད་དེ་བརྟན་པར་བྱ་བ་དང་དམ་ལ་བཞག་པར་བྱ་བ་ཡིན།
ཞེས་ཐམས་ཅད་ཀྱི་སྤྱི་བོར་རྡོ་རྗེ་རྒྱ་གྲམ་དུ་བཞག དེ་ནས་ཁྱེད་རང་རྣམས་གྲལ་རིམ་བཞིན་བཞེངས་ཏེ། འདི་ན་བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་འཁོར་དང་བཅས་པའི་དཀྱིལ་འཁོར་བཞུགས་པ་ཡིན་ཏེ། དེའང་གདུལ་བྱ་འདུལ་བའི་ཕྱིར་དུ་གཙོ་བོ་དང་འཁོར་གྱི་རྣམ་པ་ཅན་དུ་བསྟན་པ་ཙམ་མ་གཏོགས་སངས་རྒྱས་ཀྱི་ཡེ་ཤེས་གཅིག་ཉིད་ལས་གྲུབ་པ་ཡིན་པས་བཟང་ངན་ནམ། མཆོག་དམན་གྱི་རྣམ་པ་ཅུང་ཟད་ཙམ་ཡང་མེད་མོད། འོན་ཀྱང་རང་གི་ལས་འབྲེལ་བསགས་པའི་ལྷ་ཞིག་ལ་འབབ་པར་ཤོག་སྙམ་པའི་སྒོ་ནས་འདིའི་རྗེས་ཟློས་མཛོད། སངས་རྒྱས་དངོས་གྲུབ་ཐོབ་བྱའི་ཕྱིར། ། བདག་ལ་ཐུགས་བརྩེར་དགོངས་ནས་ནི། ། འགྲོ་ལ་ཕན་ཕྱིར་གཙོ་ཆེན་གྱིས། ། དམན་པར་དགོངས་ཏེ་བཞེས་སུ་གསོལ། །
ཨོཾ་བཛྲ་པྲ་ཏི་གྲིཧྞ་ཧཱུྃ་ཞེས་གཙོ་བོ་ལ་འབུལ་བའི་སྟངས་ཀ་རེ་མཛོད། སློབ་དཔོན་གྱིས་མེ་ཏོག་གི་ཕྲེང་བ་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས། ཁྱེད་རང་རྣམས་ཀྱི་སྤྱི་བོར་བཞག་སྟེ་བྱིན་གྱིས་བརླབས་པའི་མོས་པ་མཛོད། ཨོཾ་པྲ་ཏིཙྪ་བཛྲ་ས་མ་ཡ་སཏྭྃ། དེ་ནས་སློབ་དཔོན་གྱིས་ཨོཾ་བཛྲ་ཧ་སྱ་ཨུ་གྷ་ཊ་ཡ་ཧཱུྃ། ཞེས་གདོང་རས་བཀྲོལ་ཏེ། དེ་ལྟར་མི་ཤེས་པའི་མིག་གི་རབ་རིབ་དག་ནས་ཡེ་ཤེས་ཀྱི་མིག་ཐོབ་སྟེ་ཐར་པ་ཆེན་པོའི་དཀྱིལ་འཁོར་མངོན་སུམ་དུ་གཟིགས་པའི་མོས་པ་མཛོད། ཨོཾ་བཛྲ་པཱ་ཤྱ་ཧོཿཞེས་པས་དཀྱིལ་འཁོར་བལྟ་བར་བསྐུལ་ཏེ་གང་ལ་བལྟ་བའི་དཀྱིལ་འཁོར་ནི། ཀུན་རིག་རྩ་བའི་དཀྱིལ་འཁོར་གྱི་ལྷ་ཚོགས་ཡིན་ཏེ། དེ་ཡང་སློབ་དཔོན་གྱིས་ངག་ཏུ་བརྗོད་པ་བཞིན།
ཁྱེད་རང་རྣམས་སེམས་མ་ཡེངས་པར་གསན་ཏེ་གསལ་ལམ་སྟེ་གཟིགས་པའི་མོས་པ་མཛོད། དེ་ལ་འབྱུང་བ་རིམ་བརྩེགས་རི་རབ་དང་བཅས་པའི་སྟེང་དུ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་པ། སྒོ་བཞི་པ། ཕྱི་ནས་རིམ་པ་བཞིན་སྔོ། སེར། དམར། ལྗང་། དཀར་བའི་རྩིག་པ་རིམ་པ་ལྔ་དང་ལྡན་པའི་སྟེང་རིན་པོ་ཆེའི་ཕ་གུས་བསྐོར་བའི་སྟེང་ནས་དྲ་བ་དང་དྲ་བ་ཕྱེད་པ་འཕྱང་ཞིང་། མདའ་ཡབ་དང་སྤུ་ཤུས་མཛེས་པར་བྱས་པ། སྒོ་བཞིའི་སྟེང་གི་ཐད་སོར་ཀ་བ་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་།
གདུགས་དང་། གཡས་གཡོན་དུ་རི་དྭགས་ཕོ་མོ་དང་། སྣམ་བུ་སོ་སོ་ལ་རྒྱལ་མཚན་དང་། འཕན་ལ་སོགས་པའི་རྒྱན་དུ་མས་བརྒྱན་པ། རྩིག་པའི་ཕྱི་རོལ་འདོད་སྣམ་གྱི་སྣམ་བུ་དམར་པོ་ལ་མཆོད་པའི་ལྷ་མོ་སྣ་ཚོགས་པ་མཆོད་རྫས་དུ་མ་ཐོགས་ནས་འཁོད་ནས། དེའི་ཕྱི་རོལ་འཁྱམས་ཁ་དོག་སྣ་ཚོགས་པའི་ཕྱི་རོལ་ཏུ་འཇིག་རྟེན་པའི་ཁོར་ཡུག་སྔོན་པོ། ཕྱི་རོལ་རྡོ་རྗེའི་རྭ་བ་དང་འོད་ཟེར་འཕྲེང་བས་ཡོངས་སུ་བསྐོར་བའོ། ། དེའི་ནང་དུ་རྩ་བའི་དཀྱིལ་འཁོར་གྲུ་བཞི། སྒོ་བཞི། རྟ་བབས་བཞི་དང་བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཆོས་ཀྱི་འཁོར་ལོ་སྔོན་པོ་རྩིབས་བཅུ་དྲུག་པ།
ལྟེ་བ་ལེ་ཚེ་དགུ་པའི་ཕྱོགས་བཞི་ནས་ཀ་བ་གཉིས་གཉིས་ཏེ་བརྒྱད་ཀྱིས་བཏེགས་པའི་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེ་གདུང་བཞིས་མིག་མངས་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་དང་རིན་པོ་ཆེའི་ཏོག་གིས་བརྒྱན་པ། ཁང་བཟང་གཉིས་ཀའི་ནང་གི་གཞི་ཐམས་ཅད་ཤར་སྔོ། ལྷོ་སེར། ནུབ་དམར། བྱང་ལྗང་། དབུས་ཀྱི་རེ་མིག་དཀར་པོའི་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི།
ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིང་རྣམས་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དང་། ལྷ་ཐམས་ཅད་ཀྱི་གནས་སུ་པདྨ་དང་ཟླ་བའི་གདན་དང་། ཕྱི་སྒོ་ཁྲོ་བོ་རྣམས་ལ་ཉི་མའི་གདན། འཇིག་རྟེན་པའི་ཁོར་ཡུག་ལ་སྲོག་ཆགས་ལ་སོགས་པ་སོ་སོའི་གདན་རྣམས་ཡོངས་སུ་རྫོགས་པར་གྱུར་པ་ནི། རྟེན་གཞལ་ཡས་ཁང་པ་ཡིན་ལ། བརྟེན་པ་ལྷ་ནི་དབུས་ཀྱི་གདན་གྱི་སྟེང་དུ་བཅོམ་ལྡན་འདས་ཀུན་རིག་རྣམ་པར་སྣང་མཛད། ཤར་དུ་སྦྱོང་བའི་རྒྱལ་པོ། ལྷོར་རྒྱལ་མཆོག་རིན་ཆེན། ནུབ་ཏུ་ཤཱཀྱ་རི་དབང་།
བྱང་དུ་མེ་ཏོག་ཆེར་རྒྱས་ཏེ་རིགས་ལྔ། ཤར་ལྷོར་སྤྱན་མ། ལྷོ་ནུབ་ཏུ་མཱ་མ་ཀི ནུབ་བྱང་དུ་གོས་དཀར་མོ། བྱང་ཤར་དུ་སྒྲོལ་མ་སྟེ་ཡུམ་བཞི་དང་། འཁོར་ལོའི་ཤར་རྩིབས་ལ་སོགས་པ་རྩིབས་བཅུ་དྲུག་ཏུ་རྡོ་རྗེ་སེམས་དཔའ་ལ་སོགས་པའི་སེམས་དཔའ་བཅུ་དྲུག ནང་གི་གྲྭ་བཞིར་སྒེག་མོ་ལ་སོགས་པའི་ནང་གི་ལྷ་མོ་བཞི། ཕྱིའི་གྲྭ་བཞིར་བདུག་སྤོས་མ་ལ་སོགས་ཕྱིའི་ལྷ་མོ་བཞི། ནང་གི་སྒོ་བཞིར་ལྕགས་ཀྱུ་མ་ལ་སོགས་པའི་ནང་གི་སྒོ་མ་བཞི་སྟེ་རྩ་བའི་ལྷ་སུམ་ཅུ་རྩ་བདུན་དང་། གཞལ་ཡས་ཁང་ཕྱི་མའི་ལྷ་སྣམ་དང་པོ་ལ་ཕྱོགས་བཞིར་བྱམས་པ་ལ་སོགས་པ་བྱང་ཆུབ་སེམས་དཔའ་བཞི་བཞི་སྟེ་བཅུ་དྲུག
དེའི་ཕྱི་རོལ་གྱི་ལྷ་སྣམ་གྱི་ཕྱོགས་བཞིར་འཕགས་པ་དགའ་བོ་ལ་སོགས་པའི་ཉན་ཐོས་བཅུ་དྲུག སྣམ་བུ་དེ་ཉིད་ཀྱི་མཚམས་བཞི་དང་། ཕྱོགས་བཞིའི་གཡས་གཡོན་གཉིས་ཏེ་གནས་བཅུ་གཉིས་སུ་གདུང་བ་སེལ་བ་ལ་སོགས་པའི་རང་རྒྱལ་བཅུ་གཉིས། སྒོ་ཕྱི་མ་བཞིའི་དབུས་དང་གཡས་གཡོན་གཉིས་རྒྱབ་རྣམས་སུ་ཁྲོ་བོ་བཞི། ཕོ་ཉ་བཞི། མངགས་པ་བཞི། བྲན་བཞི་སྟེ་སྒོ་བ་བཅུ་དྲུག་དང་། ཕྱིའི་ཁོར་ཡུག་གི་གདན་རྣམས་ལ་ཚངས་པ་ལ་སོགས་པའི་ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད།
གཟའ་ཆེན་བརྒྱད། རྒྱུ་སྐར་ཉི་ཤུ་རྩ་བརྒྱད། རྒྱལ་ཆེན་བཞི། འཇིགས་བྱེད་དགུ གཙང་རིགས་ཀྱི་མགོན་པོ་བདུན་ཅུ་རྩ་ལྔ། གནོད་སྦྱིན། སྲིན་པོ། བུད་མེད། ཕྲ་མེན་མ། རྡོ་རྗེ་གནོད་སྦྱིན་མའི་ཚོགས་རྣམས་དང་། གཞན་ཡང་རིའི་ལྷ།
ཤིང་གི་ལྷ། གྲོང་གི་ལྷ། འབྱུང་བཞིའི་ལྷ་ལ་སོགས་པ་འཇིག་རྟེན་པ་རྣམས་ཀྱང་རང་གི་རྒྱན་ཆ་ལུགས་དང་ལྡན་ཞིང་སོ་སོའི་གཡོག་འཁོར་བསམ་གྱིས་མི་ཁྱབ་པ་དང་ལྡན་པ་སྟེ། མདོར་ན་བཅོམ་ལྡན་འདས་ཀུན་རིག་རྣམ་པར་སྣང་མཛད་འཁོར་དང་བཅས་པའི་རྟེན་དང་བརྟེན་པའི་དཀྱིལ་འཁོར་ཐམས་ཅད་མངོན་སུམ་ལྟ་བུར་མཐོང་བ་ཡིན་སྙམ་དུ་དགའ་སྤྲོ་དང་ལྡན་པའི་སྒོ་ནས་དཀྱིལ་འཁོར་གྱི་གཙོ་བོ་རང་གི་མེ་ཏོག་འཕོག་པའི་ལྷ་ཡིན་སྙམ་པའི་མོས་པ་མཛོད། དེ་ནས་དམ་ཚིག་འཛིན་པའི་དོན་དུ་འདིའི་རྗེས་ཟློས་མཛོད། ཨོཾ་བཛྲ་ས་མ་ཡ་ཧཱུྃ་ཕཊ྄། ཞེས་བརྗོད་པས་ལྷ་ཐམས་ཅད་ཀྱི་དམ་ཚིག་ལུས་ལ་ཞུགས་པའི་མོས་པ་མཛོད། དེ་ཉིད་བརྟན་པའི་དོན་དུ་སློབ་དཔོན་གྱི་རྡོ་རྗེའི་ཕྱག་རྒྱ་ཁྱེད་རང་རྣམས་ཀྱི་སྙིང་ཁར་གཏུགས་པས་ཀུན་རིག་སྙིང་ལ་ཞུགས་པའི་མོས་པ་མཛོད། ཅེས་བརྗོད་ཅིང་ཕྱག་རྒྱ་རེག ཡང་སློབ་དཔོན་གྱིས་རྡོ་རྗེ་འཛིན་མའི་ཕྱག་རྒྱས་སློབ་མའི་སྙིང་ཁར་གཏུགས་ཏེ།
ཨོཾ་བཛྲ་ས་མ་ཡ་ཧྲི་ད་ཡ་མེ་པྲ་བེ་ཤ་ཡ་དྲི་ཌོ་ཏིཥྛ་ཧཱུྃ་ཕཊ྄། དེ་ནས་བུམ་ཆུ་སྦྱིན་ཏེ། དམ་ཚིག་བསྒྲགས་པའི་དོན་དུ་མནའ་ཆུ་བླུད་པའི་མོས་པ་མཛོད། འདི་ནི་ཁྱོད་ཀྱི་དམྱལ་བའི་ཆུ། ། ཞེས་པ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་པའི་བར་བརྗོད་ཅིང་བུམ་ཆུ་བླུད་ཚར་བ་དང་། དེའི་དོན་ནི་འདི་ཡིན་ཏེ། འདི་ནི་ཁྱོད་ཀྱི་དམྱལ་བའི་ཆུ། ། ཞེས་པ་ནས།
ཤིན་ཏུ་མོས་པས་བསྲུང་བར་བྱ། ཞེས་དམ་ཚིག་བསྒྲགས་ཏེ། ཁྱོད་ཀྱིས་སྲོག་ཆགས་གསོད་མི་བྱ། ། ཞེས་པ་ནས། བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་པའི་བར་གྱིས་སྡོམ་པ་བྱིན་པ་ཡིན་ཏེ། དེའི་དོན་སྲོག་གཅོད་པ། མ་བྱིན་པར་ལེན་པ། བརྫུན་དུ་སྨྲ་བ། འདོད་པས་ལོག་པར་གཡེམ་པ་སྟེ་རྩ་བ་བཞི།
ཆང་དང་ལྔ་ནི་དབང་ཐོབ་ཅིང་ཕྱིན་ཆད་ཁྱིམ་པས་ཀྱང་བསྲུང་དགོས་ན། རབ་ཏུ་བྱུང་བས་ལྟ་ཅི་སྨོས་ཏེ། དེ་རྣམས་དམ་ཚིག་གཙོ་བོ་ལྟ་བུ་ཡིན་པས་སྲོག་དང་བསྡོས་ནས་བསྲུང་དགོས་སོ། ། དེའི་སྟེང་དུ་བསད་ཤ་ཟ་བ་ལ་སོགས་པ་སེམས་ཅན་ལ་གནོད་པར་འགྱུར་བ་ལ་སོགས་པའི་བསམ་པ་ཐམས་ཅད་སྤངས་ནས། དཀོན་མཆོག་རྣམ་པ་གསུམ་དང་། དུས་རྟག་ཏུ་བྱང་ཆུབ་ཀྱི་སེམས་དང་། སྔགས་དང་། ཕྱག་རྒྱ་དང་། ལྷ་དང་བླ་མ་རྣམས་ནམ་ཡང་སྤང་བར་མི་བྱ་ཞིང་། མི་དགེ་བ་བཅུ་ལ་སོགས་པ་སྡིག་པའི་ལས་ཐམས་ཅད་བླ་མའི་བཀའ་བཞིན་ལས་མི་འདའ་བ་དང་།
ལྷ་ལ་ཕུལ་བའི་མཆོད་པའི་རོ་མ། སྙིགས་མ་དང་། སྐུ་གཟུགས་ཀྱི་གྲིབ་མ་དང་། ཕྱག་མཚན་གྱི་གཟུགས་བརྙན་རྣམས་ལའང་འགོམ་པར་མི་བྱ་ཞིང་། སྔགས་དང་ལྷ་ལ་མི་སྨད་པ་དང་། གཞན་ལ་ཕན་པའི་བྱང་ཆུབ་ཀྱི་སེམས་དང་མི་ལྡན་པར་གདོན་བགེགས་བསྐྲད་པ་དང་། གཟིར་བ་ལ་སོགས་པའི་ལས་མི་བྱེད། གྲུབ་མཐའ་བློ་བསྒྱུར་བ་ཡིན་པས་མུ་སྟེགས་ལའང་མི་སྨད། མདོར་ན་སངས་རྒྱས་ཀྱིས་གསུངས་པའི་དམ་ཚིག་ལ་སོགས་པའི་ཆོས་ཐམས་ཅད་ལ་ཡིད་གཉིས་དང་ཐེ་ཚོམ་མི་བྱ་བར་ཤིན་ཏུ་དད་ཅིང་གུས་པའི་སྒོ་ནས་བསྲུང་སྡོམ་ཚུལ་བཞིན་དུ་བྱ་དགོས་སོ། ། དེ་རྣམས་ཀྱིས་དཀྱིལ་འཁོར་དུ་འཇུག་པའི་ཆོས་སོང་ནས།
དངོས་གཞི་དབང་བསྐུར་བ་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། ཞེས་མཎྜལ་བདུན་མ་ཕུལ་ལ། མ་ཚང་བ་མེད་པ་འདི་ཉིད་ནི་རྡོ་རྗེ་སློབ་མའི་དབང་བསྐུར་ཞུ་བའི་ཡོན་དུ་སོགས་གོང་བཞིན་དང་། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་མཛོད། བྱང་ཆུབ་རྡོ་རྗེ་སོགས་ལན་གསུམ། དེ་ལྟར་གསོལ་བ་བཏབ་ནས་ཐོག་མར་སྔགས་ཀྱི་དབང་བསྐུར་བའི་དོན་དུ་དམིགས་པ་འདི་བཞིན་དུ་མཛོད། མདུན་བསྐྱེད་ཀྱི་རྟེན་དང་བརྟེན་པར་བཅས་པ་ལས་སངས་རྒྱས་ཐམས་ཅད་ཀྱི་བྱིན་རླབས་སྔགས་ཀྱི་རྣམ་པའི་ཡིག་འབྲུ་གསེར་བཙོ་མ་ལྟ་བུའི་མདོག་ཅན་དཔག་ཏུ་མེད་པ་བྱུང་སྟེ་ཁྱེད་རང་རྣམས་རྡོ་རྗེ་སེམས་དཔར་གསལ་བའི་སྤྱི་བོ་ནས་ཞུགས་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་ཐམས་ཅད་བྱང་ཞིང་དག་པར་བྱིན་གྱིས་བརླབས་པ་ཡིན་སྙམ་དུ་མོས་པ་མཛོད། དེ་ཉིད་བརྟན་པའི་ཕྱིར་དུ་སློབ་དཔོན་གྱིས་སྤྱི་བོར་རྡོ་རྗེ་བཞག་སྟེ། ཨོཾ་ན་མོ་སོགས་རྩ་རིག་དང་། ཨོཾ་སརྦ་བིད་ཅེས་པ་ནས།
ཨོཾ་བྷ་ཞེས་པའི་བར་བརྗོད་པས་སྔགས་ཀྱི་བྱིན་རླབས་རྒྱུད་ལ་ཞུགས་པའི་མོས་པ་མཛོད། དེ་ནས་བུམ་པའི་དབང་བསྐུར་བའི་དོན་དུ་དམིགས་པ་འདི་བཞིན་དུ་མཛོད། མདུན་བསྐྱེད་ཀྱི་ལྷ་རྣམས་ཀྱི་ཐུགས་ཀ་ནས་དཀྱིལ་འཁོར་གྱི་ལྷ་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁར་སྤྲུལ་ཏེ། དེ་རྣམས་སློབ་དཔོན་ལྷན་ཅིག་པས་འོག་ནས་འབྱུང་བའི་དབང་རྣམས་རིམ་པ་བཞིན་བསྐུར་བའི་མོས་པ་བྱ་དགོས་པ་ལས། ཐོག་མར་རིགས་ལྔའི་རང་བཞིན་ཅན་གྱི་བུམ་པ་བདུད་རྩིས་གང་བ་ཐོགས་ནས་ཁྱེད་རང་རྣམས་རྡོ་རྗེ་སེམས་དཔར་གསལ་བའི་སྤྱི་བོ་ལ་སོགས་པའི་གནས་ལྔར་བཞག་སྟེ་དབང་བསྐུར་བའི་མོས་པ་མཛོད། ཨོཾ་བུདྡྷ་ཀ་ལ་ཤ་སོགས་ལྔ་བརྗོད། བུམ་ཆུ་སྦྱིན་ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག་པའི་མོས་པ་མཛོད། དེ་ནས་རིགས་ལྔའི་རང་བཞིན་ཅན་གྱི་དབུ་རྒྱན་སྤྱི་བོར་བཅིངས་ཏེ། ཨོཾ་བུདྡྷ་ཨ་དྷི་སོགས་ལྔ་བརྗོད་ཅིང་བྱིན་ལ།
དེ་ཉིད་བརྟན་པའི་དོན་དུ་ཕྱག་རྒྱ་ལྔས་དབང་བསྐུར་བའི་མོས་པ་མཛོད། ཨོཾ་བུདྡྷ་སོགས་གོང་བཞིན་བསྐྱར་ནས་བརྗོད་པ་དང་བསྟུན་སློབ་མའི་སྤྱི་བོ་ལ་སོགས་པའི་གནས་ལྔར་རིགས་ལྔའི་ཕྱག་རྒྱ་བཅའ་བ་ཐམས་ཅད་ལ་ཚར་བ་དང་། ཕྱག་རྒྱ་ལྔས་ཀྱང་དབང་བསྐུར་བས་རིགས་ལྔའི་སྐུ་གསུང་ཐུགས་ཀྱི་དངོས་གྲུབ་ཐོབ་པར་བྱས་པ་ཡིན་སྙམ་དུ་མོས་པ་མཛོད། དེ་ལྟར་ཕྱག་རྒྱས་དབང་བསྐུར་ནས། ཅོད་པན་གྱི་དབང་ལ་ཡང་གཉིས་ཡོད་པའི་དང་པོ་རིན་པོ་ཆེའི་ཕྲེང་བ་དབུ་རྒྱན་གྱི་རྩ་ཆིངས་སུ་བྱིན་པའི་མོས་པ་མཛོད། ཨོཾ་རཏྣ་མ་ལ་ཨ་བྷི་ཥིཉྩ་ཏྲྃ་ཏྲྃ་ཏྲྃ་ཏྲྃ་ཏྲྃ། ཞེས་གསུངས་ཤིང་དབང་བསྐུར་བས་གཞན་དོན་བྱེད་པའི་ནུས་པ་དང་། དབང་བསྐུར་བས་གཞན་དོན་བྱེད་པ་ལ་མཐུ་དང་ལྡན་པར་བྱས་པའི་མོས་པ་མཛོད། དེ་གསུམ་ནི་ཅོད་པན་གྱི་དབང་ངོ་། ། དེ་ནས་ཕྱག་རྒྱ་ལྔའི་དབང་གི་དོན་དུ།
ཙ་ཀ་ལི་ལ་རིགས་ལྔའི་ཕྱག་མཚན་དང་ཕྱག་མཚན་ལྔས་ཡུ་བ་བྱས་པའི་དྲིལ་བུ་ལག་ཏུ་བྱིན་ཏེ། ཨོཾ་བུདྡྷ་མུ་དྲ་སོགས་ལྔ་བརྗོད་ཅིང་ལག་པ་གཡས་གཡོན་དུ་སྦྱིན་ཚར་བ་དང་། ཞེས་གསུང་ཞིང་དབང་བསྐུར་བས་རིགས་ལྔ་དང་ཡེ་ཤེས་ལྔའི་དབང་ཐོབ་པའི་མོས་པ་མཛོད། དེ་ནི་རྡོ་རྗེ་དྲིལ་བུའི་དབང་ངོ་། ། མིང་གི་དབང་གི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་དང་ནམ་མཁར་བཞུགས་པའི་ལྷ་རྣམས་ཀྱིས་རིགས་ལྔའི་མིང་བཏགས་པའི་མོས་པ་མཛོད། ཅེས་བརྗོད་ཅིང་། སློབ་དཔོན་གྱིས་རྡོ་རྗེ་དྲིལ་བུ་ལྷན་ཅིག་ཏུ་སློབ་མའི་སྤྱི་བོ་ལ་སོགས་པའི་གནས་ལྔར་དཀྲོལ་ཞིང་། ཨོཾ་བུདྡྷ་ན་མ་སོགས་ལྔ་བརྗོད་དེ་རྡོ་རྗེ་སེམས་དཔའ་ཞེས་པའི་དེ་བཞིན་གཤེགས་པའོ། ། ཞེས་གསུང་ཞིང་མིང་གི་དབང་བསྐུར་བས་མ་འོངས་པ་ན་སངས་རྒྱས་ཀྱི་མཚན་ངེས་པ་ཅན་ཐོབ་པར་བྱས་པ་ཡིན་ནོ། །
དེ་དག་ནི་ཡེ་ཤེས་ལྔའི་རང་བཞིན་རིགས་ལྔའི་དབང་ངོ་། ། དེ་དག་བརྟན་པའི་ཕྱིར་དང་། འཕྲིན་ལས་ཀྱི་དབང་གི་དོན་དུ་རྡོ་རྗེ་དྲིལ་བུ་མཉམ་དུ་སློབ་མའི་ལག་པར་རེག་ཙམ་བྱིན་ཏེ། ཨོཾ་བཛྲ་ཀརྨ་ཨ་བྷི་ཥིཉྩ་ཧཱུྃ་ཨཱཿ ཞེས་གསུང་ཞིང་དབང་བསྐུར་བས་འཕྲིན་ལས་བཞིའི་སྒོ་ནས་གཞན་དོན་འབད་མེད་དུ་བྱེད་ནུས་པ་ཡིན་ནོ། ། དེ་ནི་རྡོ་རྗེའི་བརྟུལ་ཞུགས་སོ། ། དེ་རྣམས་ཀྱིས་རྡོ་རྗེ་སློབ་མའི་དབང་སོང་ནས། རྡོ་རྗེ་སློབ་དཔོན་གྱི་དབང་གི་དོན་དུ་འཁོར་ལོ་རེ་ཕྱག་ཏུ་གཏད་ཅིང་དབང་བསྐུར་བའི་མོས་པ་མཛོད། ཅེས་དང་། འཁོར་ལོ་བྲིས་པའི་ཙ་ཀ་ལི་ལག་ཏུ་གཏད་ཅིང་སློབ་མའི་སྙིང་ཀར་གཏུགས་པ་རེ་བྱས་པའི་མོས་པ་མཛོད།
ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྃ་བྷྲུྃ། ཞེས་གསུངས་ཤིང་དབང་བསྐུར་བའི་རྐྱེན་གྱིས་ཁྱེད་རང་རྣམས་སེང་གེས་བཏེགས་པའི་ཁྲི་སྣ་ཚོགས་པདྨ་ཟླ་བའི་གདན་གྱི་སྟེང་དུ་རྣམ་སྣང་ཆེན་པོའི་རང་བཞིན་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ་རེ་རེར་གསལ་ལམ་སྟེ་གྱུར་པའི་མོས་པ་མཛོད། དེ་ནས་བདག་པོའི་དབང་ངམ། སྐུ་དམ་ཚིག་གི་དོན་དུ་རྡོ་དྲིལ་ལག་པ་གཡས་ཀྱིས་ལྷན་ཅིག་ཏུ་སློབ་མའི་སྤྱི་བོ་ལ་སོགས་པའི་གནས་ལྔར་དཀྲོལ་ཏེ། ཨོཾ་བུདྡྷ་ཙཀྲ་སོགས་ལྔ་བརྗོད། ཞེས་གསུང་ཞིང་དབང་བསྐུར་བས་ཁྱེད་རང་རྣམས་རིགས་ཐམས་ཅད་ཀྱི་བདག་པོར་དབང་ཐོབ་པའི་མོས་པ་མཛོད། དེ་ནས་གར་བསྐོར་དང་བཅས་པའི་ཕྱག་ཆེན་ལྔ་དཔོན་སློབ་གཉིས་ཀས་མཛད་པ་ཞུ། ཞེས་ཕྱག་རྒྱ་དང་བཅས་ལ། ཨོཾ་བུདྡྷ་ཙཀྲ་སོགས་གོང་བཞིན་ལྔ་བརྗོད།
ཞེས་དབང་བསྐུར་བས་ཁྱེད་རང་རྣམས་རིགས་ལྔ་སྤྲོ་བ་པོ་རྣམ་སྣང་རྡོར་སེམས་སུ་གྱུར་པའི་མོས་པ་མཛད་དེ། ཕྱག་རྒྱ་སྐུའི་དམ་ཚིག་གོ ། དེ་ནས་རྡོ་རྗེ། ཆོས་འབྱུང་། པདྨ། སྤྱན། ཨུཏྤལ་ཏེ་ཡུམ་ལྔའི་ཕྱག་མཚན་བྲིས་པའི་ཙ་ཀ་ལི་སློབ་མའི་སྤྱི་བོ་ལ་སོགས་པའི་གནས་ལྔར་བཞག་ཅིང་། ཨོཾ་བུདྡྷ་དྷ་ར་ལ་སོགས་ལྔ་བརྗོད་ཅིང་། མཐར་ལག་པ་གཡོན་དུ་སྦྱིན་པས། དྲན་པ་དང་ཤེས་རབ་ལྡན་པར་གྱིས་ཤིག
ཅེས་གསུངས་ཏེ་དབང་བསྐུར་བའི་མོས་པ་མཛོད། དེ་ནི་གསུང་གི་དམ་ཚིག་ཡིན། དེ་ནས་རིགས་ལྔའི་ཕྱག་མཚན་བྲིས་པའི་ཙ་ཀ་ལི་སློབ་མའི་སྤྱི་བོ་ལ་སོགས་པའི་གནས་ལྔར་གཏུགས་ཏེ། མཐར་ལག་པ་གཡས་སུ་བྱིན་ཏེ། ཨོཾ་བུདྡྷ་གུ་ཧྱ་སོགས་ལྔ་བརྗོད། དེ་ལྟར་ན་ཐབས་ཡེ་ཤེས་ལྔའི་རྟོགས་པ་སྐྱེས་པར་གྱིས་ཤིག ཅེས་གསུངས་ཏེ་ཐུགས་ཀྱི་དམ་ཚིག་གི་དོན་ཏོ། ། རྡོ་རྗེ་དང་དྲིལ་བུ་ཐུགས་ཁར་བསྣོལ་ཏེ། ཨོཾ་པྲཉྫཱ་ཨུ་པ་སོགས་བརྗོད། དེ་ལྟར་ཁྱེད་ལ་རྡོ་རྗེ་དྲིལ་བུ་བྱིན་ཏེ་དབང་བསྐུར་བས་ཁྱེད་རྡོ་རྗེ་སློབ་དཔོན་དུ་གྱུར་པ་ཡིན་པས་ཐབས་ཤེས་རབ་སྟོང་པ་དང་།
སྙིང་རྗེ་ཆེན་པོ་དང་མི་འབྲལ་བའི་སྒོ་ནས་སེམས་ཅན་གྱི་དོན་གྱིས་ཤིག དེ་ནས། དེ་རིང་ཕྱིན་ཆད་བུ་ཁྱོད་ཀྱིས། ། སོགས་ཤླཽ་ཀ་གཅིག་དང་། ཨོཾ་ཙཀྲ་རཏྣ་ཨ་བྷི་ཥིཉྩ་མཾ། སོགས་རིན་ཆེན་སྣ་བདུན་གྱི་ཙ་ཀ་ལི་རིམ་པ་བཞིན་སྦྱིན་ཚར་བ་དང་། དེ་ལྟར་སྦྱིན་པའི་གནས་སྐབས་སུ་འཁོར་ལོས་བསྒྱུར་བའི་རྒྱལ་སྲིད་དང་། མཐར་ཐུག་ཀུན་རིག་རྣམ་པར་སྣང་མཛད་ཀྱི་གོ་འཕང་ཐོབ་པར་འགྱུར་བ་ཡིན་ནོ། ། དེ་ལྟར་མཐའ་བརྟེན་རྣམས་གྲུབ་ནས་བཀའ་བསྒོ་བ་འདི་ལ་གསན་པས་ཁྱབ་པར་གདའ། ཚེ་འདིའི་བདེ་བ་མ་ལུས་དང་། །
སོགས་བརྗོད། དེའི་དོན་ནི་འདི་ཡིན་ཏེ། དབང་ཐོབ་ནས་དམ་ཚིག་ལ་བསྲུང་སྡོམ་ཚུལ་བཞིན་དུ་བྱས་ན་སངས་རྒྱས་ཀྱི་གོ་འཕང་མྱུར་དུ་འགྲུབ་པར་འགྱུར་བས་བླ་མ་མཉེས་པར་བྱ་དགོས། བླ་མ་མ་མཉེས་ན་སྡུག་བསྔལ་ཐམས་ཅད་ཐོབ་པར་འགྱུར་བས། བླ་མ་མཉེས་པའི་སྒོ་ནས་རྡོ་རྗེ་སྤུན་སོགས་རང་གི་གྲོགས་སུ་ཤེས་པར་བྱས་ནས། ཚེ་འདི་ཕྱིའི་བདེ་སྐྱིད་ཙམ་ལ་མ་ལྟོས། དངོས་གྲུབ་ཐམས་ཅད་ཐོབ་པས། བརྙས་པ་དང་འཁོན་འཛིན་མི་བྱེད་པར་ཕན་སེམས་དང་ལྡན་པའི་སྒོ་ནས་དམ་ཚིག་རྣམས་ལ་ནན་ཏན་དུ་བྱ་དགོས་སོ། ། དེ་རྣམས་ཀྱིས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་དུ་དབང་བསྐུར་བ་ཟབ་མོ་ཐོབ་པ་ཡིན་པས། དེ་དག་གི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་རྣམས་ལ་བསྲུང་སྡོམ་ཚུལ་བཞིན་དུ་བགྱི་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད།
གཙོ་བོས་ཇི་ལྟར་སོགས་དང་། དེ་ནས་དབང་ཡོངས་སུ་རྫོགས་པའི་གཏང་རག་ཏུ་མཎྜལ་འབུལ་བ་ཞུ། ཞེས་མཎྜལ་བདུན་མ་རྒྱས་པ་ཕུལ་ལ། མ་ཚང་བ་མེད་པ་འདི་ཉིད་ནི་བླ་མ་དང་དཀྱིལ་འཁོར་གྱི་གཙོ་བོ་ཐ་དད་མེད་པ་ལ་དབང་བསྐུར་ཟབ་མོ་ཐོབ་པའི་གཏང་རག་ཏུ་དབུལ་བར་བགྱིའོ། ། སོགས་བརྗོད། དེ་ལྟར་མཎྜལ་ཕུལ་ནས་ལུས་ལོངས་སྤྱོད་ཐམས་ཅད་བླ་མ་ལ་ཕུལ་ནས། ཆ་ཤས་ཀྱིས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་ལན་གསུམ་དུ་བརྗོད། དེང་ནས་བརྩམས་ཏེ་སོགས་བརྗོད། དེ་རྣམས་ཀྱིས་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་ཐོབ་པས་རང་གཞན་གྱི་དོན་རྒྱ་ཆེན་པོ་མཛོད། བསོད་ནམས་འདི་ཡིས་སོགས་བརྗོད་ལ་སློབ་མ་རྣམས་རང་གནས་སུ་བཏང་བ་ནི་ཚེ་ལྡན་དབང་གིས་རྗེས་སུ་བཟུང་བའོ། །
ཞེས་པ་འདི་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱི་གསུང་རབ་འདི་དག་ཆེས་ཆེར་འཕེལ་ཞིང་རྒྱས་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། སྔགས་འཆང་དེ་ཉིད་ཀྱིས་མཛད་པའི་ཀུན་རིག་གི་ཆོག་བསྒྲིགས་ཆེན་མོ་ལས། དབང་ཆོག་འདི་ཉིད་ལོགས་སུ་བཀོད་པ་ཡིན་ནོ། ། སརྦ་མངྒ་ལཾ།། །། གཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 12 ཨ་མྱེས་ཞབས། ངག་དབང་ཀུན་དགའ་རིན་ཆེན་གྱི་ཀུན་རིག་གི་ཆོག་ཁྲིགས་ཆེན་མོ་ལས་ལོགས་སུ་བཀོད་པའི་དབང་ཆོག PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
