གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༠
༄༅། །གསུང་ངག་རིན་པོ་ཆེའི་ཆ་ལག་བརྡ་དོན་གསལ་བ།
༄༅། །གསུང་ངག་རིན་པོ་ཆེའི་ཆ་ལག་བརྡ་དོན་གསལ་བ། བརྡ་ཆིག་བརྒྱུད། མགོན་རྐྱང་གི་རྗེས་གནང་། སྒྲུབ་པ་ལུང་སྦྱིན་རྣམས་ཀྱི་ཕྱག་ལེན་གསལ་བར་བཤད་པའི་ཡི་གེ་དོན་གཉིས་ལྷུན་གྲུབ་ཅེས་བྱ་བ་བཞུགས།། ན་མོ་གུ་རུ་བཛྲ་དྷ་ར་བུདྡྷ་དྷྭ་ཛ་ཡེ། འདིར་རྣལ་འབྱོར་གྱི་དབང་ཕྱུག་དཔལ་ལྡན་ས་སྐྱ་པ་ཆེན་པོ་ཀུན་དགའ་སྙིང་པོས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་ལམ་འབྲས་བུ་དང་བཅས་པའི་གདམ་ངག་བརྡའི་ཚུལ་གྱིས་གནང་བ་འདིའི་བྱིན་རླབས་བྱ་བ་ལ་གཉིས་ཏེ་སློབ་དཔོན་གྱི་བྱ་བ་དང་། སློབ་མ་ལ་བྱ་བའོ། ། དང་པོ་ནི་ཀྱཻ་རྡོ་རྗེ་ལྷ་དགུའམ་བདག་མེད་ལྷ་མོ་བཅོ་ལྔ་གང་རུང་གི་བདག་བསྐྱེད་བཟླས་པ་བསྡུ་བ་དང་བཅས་པ་བྱས་ཏེ། མདུན་དུ་མཎྜལ་མཆོད་ཆོག་ཚུལ་བཞིན་བྱའོ། ། གཉིས་པ་ནི་སློབ་མ་ལམ་འབྲས་ཀྱི་ཁྲིད་རྫོགས་པར་ཐོབ་ཅིང་འདིའི་བྱིན་རླབས་དོན་དུ་གཉེར་བ་ལ་གྲངས་ངེས་མི་མཛད་ཉེར་ལྔ་སོགས་ཅི་ཙམ་ཡོད་པ་རྣམས་ཁྲུས་བྱས་ཡོན་ཕུལ་གྲལ་དུ་འཁོད་པ་ལ།
འོ་འདིའི་དོན་ཉམས་སུ་ལེན་པར་བྱེད་པ་ལ་མན་ངག་གི་གླེང་གཞི་དང་། བྱིན་རླབས་ཀྱི་རིམ་པ་གཉིས་ལས། དང་པོ་ནི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་ཐུན་མོང་བ་དང་། ཐུན་མོང་མ་ཡིན་པ་དང་། མཐར་ས་ཆེན་གྱིས་རྗེ་བཙུན་ལ་ཇི་ལྟར་གདམས་པའི་ཚུལ་དང་གསུམ་མོ། ། དང་པོ་ནི་འབྲོག་མི་ནས་བརྒྱུད་པ་རྣམས་ཡིན་ཏེ། འབྲོམ་དང་ཞ་མ་ལ་སོགས་པ་དང་གདམས་པ་ཐུན་མོང་བ་ཡིན་པས་སོ། ། གཉིས་པ་ནི་རྣལ་འབྱོར་དབང་ཕྱུག་བིརྺ་པ་ས་དཀར་ལོགས་ལ་རྒྱབ་ཡོལ་བྱས། འབལ་གྲོག་དང་མོན་གྲོག་གི་བར་སྐྱིལ་ཀྲུང་གཅིག་གིས་ཁེབས་པར་མཛད་པའི་དུས་སུ་དཔལ་ལྡན་ས་སྐྱར་ཟླ་བ་གཅིག་གི་བར་དུ་བཞུགས་ཏེ་ས་ཆེན་ཀུན་དགའ་སྙིང་པོ་ལ་བླ་མེད་དང་མཐུན་པར་བཀྲལ་བའི་རྒྱུད་སྡེ་བདུན་བཅུ་རྩ་གཉིས་ཀྱི་བཤད་པ་དང་། གསུང་ངག་ལམ་འབྲས་ཡོངས་སུ་རྫོགས་པར་གནང་ཞིང་།
གཞན་ཡང་ལྕགས་རིའི་ཁོངས་ཀྱི་ཆོས་བཞིར་གྲགས་པའི་ཕྱི་ནང་གི་ལམ་ཟབ་ཐུན་མོང་མ་ཡིན་པ་རྣམས་དང་། བིརྺ་པའི་བསྲུང་བ་ཐུན་མོང་དང་། ཐུན་མོང་མ་ཡིན་པ་དང་། ལམ་སྦས་བཤད། རྣམ་འཇོམས་བིར་ལུགས་དང་བཞི་དང་། ཡང་གྲུབ་ཆེན་བཅུ་ཕྲ་མོ་བརྒྱད་ལ་སོགས་པ་གདམ་ངག་མཐའ་ཡས་པ་གནང་ནས་གསུང་རབ་མ་ལུས་པའི་མཛོད་དུ་གྱུར་པ་ཡིན་ནོ། ། དེ་དག་ལ་དགོངས་ནས་རྗེ་བཙུན་རྩེ་མོས་ལམ་འབྲས་ཀྱི་ཕྱག་དཔེར། ཡེ་ཤེས་ཟླ་བ་དྲི་མེད་མིག་ལ་ཤར། ། སྡེ་སྣོད་གསུམ་གྱིས་དེ་ཉིད་གསལ་བར་བྱས། ། རྒྱ་མཚོའི་ནང་ན་ནོར་བུ་བཞིན་དུ་མཛེས། །
བློ་ལྡན་རྣམས་ཀྱིས་རྟོགས་འགྱུར་གཞན་གྱིས་མིན། ། ཞེས་གསུངས་སོ། ། རྗེ་བཙུན་གྲགས་པས་ཀྱང་། བླ་མེད་ཕྱོགས་ནི་རིས་བསྒྱུར་མིག་བཅས་པ། ། ཞེས་སོགས་ཤླཽ་ཀ་བཞི་གསུངས་སོ། ། གསུམ་པ་ནི་རྗེ་བཙུན་ཆེན་པོ་དགུང་ལོ་ཉེར་དྲུག་བཞེས་པའི་དུས་སུ་རུ་མཚམས་གཞུའི་གཙུག་ལག་ཁང་དུ་ཆོས་དབར་མཛད་པའི་ཚེ་རྗེ་བཙུན་ཆེན་པོའི་མནལ་ལམ་དུ་ས་སྐྱ་པ་ཆེན་པོ་བྱོན་ནས་རིགས་ཀྱི་བུ་ཁྱོད་ལ་སྔོན་ངས་བསྟན་པའི་ལམ་འབྲས་བུ་དང་བཅས་པའི་གདམ་ངག་ཐམས་ཅད་ཀྱི་བརྗེད་བྱང་འདི་ཡིན་ནོ་གསུངས་ནས། རྡོ་དཀར་ལ་འཇམ་པ་ཡིད་དུ་འོང་བ་གྲུ་བཞི་པ་གཅིག་ལ་པདྨ་འདབ་བརྒྱད་བྲིས་པའི་ཕྱོགས་བཞི་སྟོང་པ། དབུས་སུ་ཧཱུྃ་ཨྃ། རླུང་མཚམས་ནས་གཡོན་སྐོར་གྱི་ཡ་ར་ལ་ཝ་རྣམས་ཀུནྡ་ལྟར་ཁ་དོག་དཀར་པོས་བྲིས་པ་གཅིག་དང་། དང་པོ་ཆོས་ཉིད་གདན་དུ་བྱས། །
གཉིས་པ་རླུང་ལ་སྤར་ཟིན་བྱ། ། གཏུམ་མོའི་མེ་དྲོད་རབ་ཏུ་སྦར། ། བྱང་ཆུབ་ཆུ་རྒྱུན་དབུ་མར་གཞུག ། ས་སོགས་འབྱུང་བ་དབང་དུ་བསྡུ། ། ཡེ་ཤེས་ལྔ་ནི་ཐོབ་པར་འགྱུར། ། ཞེས་པ་འདི་རྣམས་སྣང་ཞིང་བྱིན་གྱིས་བརླབས་པས་གསུང་རབ་ཐམས་ཅད་ཀྱི་བདག་པོར་གྱུར་པ་ཡིན་ནོ། ། དེས་ས་སྐྱ་པཎྜི་ཏ་ལ་གདམས་སོ། ། གླེང་བཞི་བསྟན་ཟིན་ཏོ། ། གཉིས་པ་བྱིན་གྱིས་རླབས་པའི་རིམ་པ་ལ་སྔོན་འགྲོ། དངོས་གཞི།
རྗེས་དང་གསུམ་མོ། ། དང་པོ་ནི་མཎྜལ་ཕུལ་ནས། གང་གིས་དྲིན་གྱིས་བདེ་ཆེན་ཉིད་ཅེས་སོགས་དང་། སངས་རྒྱས་ཐམས་ཅད་འདུས་པའི་སྐུ། ། དཔལ་ལྡན་བླ་མ་རྡོ་རྗེ་འཆང་། ། ཁྱོད་ཀྱི་ཞབས་ཀྱི་བཀའ་དྲིན་གྱིས། ། བདག་ལ་བྱིན་གྱིས་བརླབས་ཏུ་གསོལ། ། ཡང་། ཀུན་མཁྱེན་ཡེ་ཤེས་ཕུང་པོ་ཅན། ། ཞེས་སོགས་ལན་གསུམ་གྱིས་གསོལ་བ་གདབ་བོ། །
དངོས་གཞི་ནི་སློབ་དཔོན་ཀྱཻ་རྡོ་རྗེ་དངོས་ཡིན་སྙམ་པའི་གུས་འདུད་དྲག་པོ་བྱའོ། ། སློབ་དཔོན་གྱིས་སྔར་བཤད་པ་ལྟ་བུའི་རྡོ་གྲུ་བཞི་པ་དེ་གོས་དར་རམ་རས་དཀར་པོའི་སྟེང་དུ་བཞག་སྟེ། སློབ་མ་རྣམས་ཀྱི་ལག་པ་གཉིས་སུ་བྱིན་ནས། སྔོན་རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོ་ཀུན་དགའ་སྙིང་པོས་གསུང་ངག་རིན་པོ་ཆེའི་ལམ་འབྲས་བུ་དང་བཅས་པའི་གདམ་ངག་བརྡའི་ཚུལ་གྱིས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་གནང་ཞིང་བྱིན་གྱིས་བརླབས་པས། ལམ་འབྲས་བུ་དང་བཅས་པའི་གདམ་ངག་རྟོགས་ཤིང་ཁོང་དུ་ཆུད་པ་བཞིན་དུ། བདག་གིས་ཀྱང་སློབ་མ་འདི་རྣམས་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་བརྡའི་ཚུལ་གྱིས་སྦྱིན་ཞིང་བྱིན་གྱིས་བརླབས་པས། སློབ་མ་འདི་རྣམས་ཀྱིས་ལམ་འབྲས་བུ་དང་བཅས་པའི་གདམ་ངག་རྟོགས་ཤིང་ཁོང་དུ་ཆུད་པར་བྱིན་གྱིས་བརླབས་ཏུ་གསོལ་ཞེས་བརྗོད་དེ། ཡང་དེ་ཉིད་མགོ་བོར་བཞག་ནས་ཧཱུྃ་ཨྃ་ཡ་ར་ལ་ཝ། དང་པོ་ཆོས་ཉིད་གདན་དུ་བྱ། ། ཞེས་སོགས་བརྗོད་པས་དེའི་དོན་ཁོང་དུ་ཆུད་པར་བསམ་མོ། །
བྱིན་རླབས་དེ་དག་བརྟན་པར་བྱ་བའི་ཕྱིར་མགོ་བོར་རྡོ་རྗེ་བཞག་སྟེ་ཏིཥྛ་བཛྲ་ཞེས་བརྗོད་དོ། ། དེ་ནས་སྨོན་ལམ་གདབ་ཅིང་མེ་ཏོག་གཏོར་ལ་ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ་ཞེས་བརྗོད། དེ་ནས་སྔར་གྱི་རྡོ་རྗེའི་ཚིག་བརྡ་ཙམ་གྱིས་བསྟན་པར་བྱས་པའི་དོན་གསལ་བར་བཤད་པ་ལ་གསུམ་སྟེ། རྩ་བའི་ཚིག་གི་འབྲུ་གཉེར་བ་དང་། དེའི་དོན་ཉམས་སུ་བླང་བ་དང་། ཞར་ལ་བྱུང་བ་དང་བཅས་པའོ། ། དང་པོ་ནི་རྡོ་དཀར་ལ་འཇམ་པ་ཡིད་དུ་འོང་བ་ནི་ཀུན་གཞི་གཉུག་མ་རང་བཞིན་གྱིས་དག་པ་སེམས་ཅན་ཀུན་ལ་ཁྱབ་ཅིང་མི་མཉམ་པ་མེད་པའི་བརྡའོ། ། དེ་ལ་པདྨ་འདབ་བརྒྱད་བྲིས་པ་ནི། ཀུན་གཞི་དེ་གདོད་མ་ནས་ཉོན་མོངས་པ་དང་རྣམ་རྟོག་གི་དྲི་མས་མ་གོས་པའི་བརྡའོ། ། དེའི་ཕྱོགས་བཞིའི་འདབ་མ་སྟོང་པ་བཞི་ནི་རྒྱུ་འབྲས་ངོ་བོ་ཉིད་མེད་པས་ཏེ་རྣམ་པར་ཐར་པའི་སྒོ་སྟོང་པ་ཉིད་དང་།
མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུ་མི་བྱེད་པ་བཞིས་སྟོང་པའི་བརྡའོ། ། དེ་དག་གིས་ཤེས་རབ་ལྟ་བས་ཐག་བཅད་པ་བསྟན་ཏེ་གདན་དེའི་དབུས་སུ་ཨྃ་ཧཱུྃ་གཉིས་ཡབ་ཡུམ་གྱི་ས་བོན་ཏེ་བུམ་དབང་དང་། བུམ་དབང་གི་ལམ་བསྐྱེད་རིམ་ཡན་ལག་དང་བཅས་པ་སྟོན་པའི་བརྡའོ། ། དང་པོ་ཆོས་ཉིད་གདན་དུ་བྱ། ། ཞེས་པའི་དོན་ཏོ། ། ཡ་ཡིས་ནི་རླུང་གི་སྦྱོར་བ་བདུན་དང་། ར་ཡིས་ནི་གཏུམ་མོའི་དམིགས་པ་བཅོ་བརྒྱད་བསྟན་ཏེ་གསང་དབང་དང་། གསང་དབང་གི་ལམ་གྱི་བརྡའོ། །
ཝ་ཡིས་ནི་ཞུ་བདེའི་ལམ་བསྟན་ཏེ་ཤེས་རབ་ཡེ་ཤེས་ཀྱི་དབང་དང་། ཤེས་རབ་ཡེ་ཤེས་ཀྱི་ལམ་གྱི་བརྡའོ། ། ལ་ཡིས་ནི་ས་སོགས་བྱང་ཆུབ་ཀྱི་སེམས་ཀྱི་རྦ་རླབས་རེངས་པ་བསྟན་ཏེ་དབང་བཞི་པ་དང་། བཞི་པའི་དབང་གི་ལམ་གྱི་བརྡའོ། ། དེ་དག་གིས་ནི་ཐབས་ཉམས་སུ་བླང་བའི་ཚུལ་བསྟན་ཏོ། ། གཉིས་པ་རླུང་ལ་སྤར་ཟིན་བྱ། ། གཏུམ་མོའི་མེ་དྲོད་རབ་ཏུ་སྦར། ། བྱང་སེམས་ཆུ་རྒྱུན་དབུ་མར་གཞུག ། ས་སོགས་འབྱུང་བ་དབང་དུ་སྡུད། ། ཞེས་པའི་དོན་ཏོ། །
ལམ་དེ་དག་བསྒོམས་པའི་འབྲས་བུ་སྐུ་བཞི་ཡེ་ཤེས་ལྔ་འབྱུང་བ་ནི་འབྲས་བུའི་བརྡའི་སྟེ། ཡེ་ཤེས་ལྔ་ནི་ཐོབ་པར་འགྱུར། ། ཞེས་པའི་དོན་ཏོ། ། རྩ་བའི་ཚིག་གི་འབྲུ་གཉེར་བའོ། ། གཉིས་པ་དེའི་དོན་ཉམས་སུ་བླང་བའི་ཚུལ་རྒྱས་པ་ནི་ཆོས་རྗེ་ས་པཎ་དང་ལྷོ་པ་རིན་ཆེན་དཔལ་གྱི་གཞུང་ལས་ཤེས་པར་བྱ་ཞིང་། དེའི་ངག་འདོན་མདོར་བསྡུས་ཏེ་བརྡ་ཚིག་གི་ཚུལ་གྱིས་བསྟན་པ་ནི། གཉིས་ལས་གསུམ་འབྱུང་གདམས་ངག་ནི། ། བརྡ་དོན་གསལ་བའི་འགྲེལ་པ་དང་། ། ལྷོ་པའི་ཟིན་བྲིས་གཉིས་པོ་ལས། ། དམིགས་ཐུན་རྒྱས་འབྲིང་བསྡུས་གསུམ་འབྱུང་། །
རེ་རེའང་སྔོན་འགྲོ་དངོས་གཞི་རྗེས། ། དང་པོ་ཡོན་ཏན་ལྟ་རི་མེ། ། བསྐྱེད་རིམ་རེས་བཟའ་རླུང་ཐུབ་པ། ། གཏུམ་མོ་ཉེས་པ་ཞུ་བདེ་ཀླུ། ། རྦ་རླབས་བུག་སྟེ་བུག་ཀླུ་འོ། ། ལྟ་མཚོ་བསྐྱེད་རྩེ་རླུང་རི་འོ། ། གཏུམ་མོ་ཐུབ་པ་ཞུ་བདེ་ཆུ། ། རྦ་རླབས་འབྱུང་བ་མེ་རྩེའོ། ། བསྡུས་པ་སྔོན་འགྲོ་སྔར་བཞིན་ཏེ། ། ལྟ་བ་བསྐྱེད་རིམ་རླུང་གཏུམ་མོ། །
ཞུ་བདེ་རྦ་རླབས་བུག་པའོ། ། ལྟ་བ་བཞིན་དུ་བྱང་སེམས་ཀྱང་། ། ལམ་གྱི་ཉམས་ལེན་ཇི་སྙེད་པ། ། སངས་རྒྱས་རྒྱུར་འགྱུར་བྱ་ཕྱིར་དང་། ། ལྷ་སྒོམ་པ་ནི་ཐ་མལ་གྱི། ། རྣམ་རྟོག་བཟློག་ཕྱིར་བསྐྱེད་རིམ་བཞིན། ། བླ་མ་བསྒོམས་ནས་བསྟིམ་པ་ནི། ། རྫོགས་རིམ་ཡེ་ཤེས་རང་རྒྱུད་ལ། ། བསྐྱེད་ཕྱིར་ཡིན་ཏེ་གསང་སྔགས་དང་། ། ཁྱད་པར་རྫོགས་རིམ་རྟོགས་པ་ཡང་། །
བླ་མ་མཆོག་ལ་རག་ལས་ཕྱིར། ། འདི་གསུམ་ལྟ་བ་བསྐྱེད་རྫོགས་ཀྱི། ། དོན་རྣམས་མདོར་བསྡུས་བསྟན་པ་ཡིན། ། རྗེས་ཀྱི་བྱ་བ་སྤྱི་དང་འདྲ། ། ཤིན་ཏུ་བསྡུས་ན་དམིགས་ཐུན་གཅིག ། དབང་བཞི་གདན་ཐོག་གཅིག་མ་ཞེས། ། རྩ་ཚིག་བསྡུས་པའི་ཉམས་ལེན་འདི། ། སྒྲུབ་པ་ལུང་སྦྱིན་གཞུང་བཞིན་སྒོམ། ། དཀྱིལ་འཁོར་ལྔ་ལ་བཏུད་དེ་བསྐྲུན། ། ཞེས་སོགས་རྩ་ཚིག་བསྡུས་པ་ཡིན། །
དེས་ན་ཁྲིད་ཚུལ་རྣམ་པ་བཞི། ། བླ་མའི་ཞལ་ལས་ཤེས་པར་བྱ། ། ཞེས་པ་བསྡུ་བའི་ཚིགས་སུ་བཅད་པའོ། ། གསུམ་པ་ཞར་ལས་བྱུང་བ་ནི་འཕོ་བ་གྲོང་འཇུག བར་དོ། ལམ་གྱི་ཚོད་འཛིན་རྨི་ལམ་དང་བཞི་པོ་ནི་རྡོ་རྗེ་ཚིག་རྐང་གི་འགྲེལ་པ་གཞུང་བཤད་གཉག་མ། དམར་མ། མན་ངག་མཛོད་ལ་སོགས་པའི་གཞུང་བཤད་རྒྱས་པ་རྣམས་ལས་ཤེས་པར་བྱ་སྟེ་བགྲོས་བཞིན་བྱའོ། ། ཞེས་གསུངས་པའི་དོན་ཡང་འདི་ཡིན་ནོ། ། དེ་ལྟར་རང་གཞན་གྱི་བློ་དང་བསྟུན་པའི་བཤད་པ་ཚར་ནས།
ཆོས་རྗེ་ས་པཎ་གྱིས་མཛད་འི་བརྡ་དོན་གསལ་བ་རྩ་འགྲེལ་དང་། ལྷོ་པ་རིན་ཆེན་དཔལ་གྱིས་མཛད་པའི་གཞུང་རྣམས་ཀྱི་ལུང་རྫོགས་པར་བྱའོ། ། རྗེས་ནི་གཙོ་བོས་ཇི་ལྟར་བཀའ་སྩལ་པ་སོགས་དང་། བསྔོ་བ་བྱས་ཏེ་སློབ་མ་རང་གནས་སུ་གཏོང་ངོ་། ། སློབ་དཔོན་གྱིས་རྗེས་ཀྱི་བྱ་བ་མཎྜལ་མཆོད་ཆོག་བཞིན་བྱའོ།། ༈ །།ན་མོ་གུ་རུ་བུདྡྷ་དྷྭ་ཛ་ཡེ། འདིར་རྗེ་བཙུན་རྣལ་འབྱོར་གྱི་དབང་ཕྱུག་དཔལ་བིརྺ་པའི་ལམ་འབྲས་བུ་དང་བཅས་པའི་གདམ་ངག་གི་ནང་ཚན་བརྡ་ཆིག་བརྒྱུད་ཀྱི་མན་ངག་སྟོན་པར་བྱེད་པ་ལ་གཉིས་ཏེ་སློབ་དཔོན་གྱི་བྱ་བ་དང་། སློབ་མ་ལ་བྱ་བའོ། ། དང་པོ་ནི་གནས་དབེན་པར་གད་དར་ལེགས་པར་བྱས་ཏེ་དཀོན་མཆོག་གི་རྟེན་དང་མཁའ་འགྲོ་ཆོས་སྐྱོང་གི་མདུན་དུ། ཆུ་བཞི་སྔོན་འགྲོའི་ཉེར་སྤྱོད་ལྔ་དང་གཏོར་མ་ལྔ་ཚར་བཤམས།
སློབ་དཔོན་གྱི་མདུན་དུ་རྡོ་རྗེ་དྲིལ་བུ་ནང་མཆོད་རྣམས་བཤམས་ནས། རིམ་གཉིས་ཀྱི་རྣལ་འབྱོར་རྫོགས་པར་བསྒོམས་ཏེ། འདས་གཏོར་ནས་མཁའ་འགྲོ་སྤྱི་གཏོར་གྱི་བར་ཕུལ་ལ་འདོད་པའི་དོན་ལ་གསོལ་བ་གདབ་བོ། ། གཉིས་པ་ལ་བཞི་སྟེ། སློབ་མའི་མཚན་ཉིད་གྲངས་དང་བཅས་པ་དང་། སློབ་དཔོན་དང་སློབ་མའི་བར་དུ་ཡོལ་བ་བརྐྱངས་ནས་སྲུང་འཁོར་སྒོམ་པ་སོགས་འདི་ལྟར་བྱེད་ཀྱི་བརྡ་སྤྲད་པ་དང་། སློབ་མ་ཡོལ་བའི་ནང་དུ་འོངས་ནས་བརྡ་བསྟན་པ་དངོས་དང་། རྗེས་སྲུང་འཁོར་གྱི་བྱ་བ་རྫོགས་ནས་མཇུག་གི་བྱ་བ་དང་བཞིའི། དང་པོ་ནི། ། སློབ་མ་རང་ཉིད་ལ་ལམ་འབྲས་བུ་དང་བཅས་པའི་ཁྲིད་ཀྱི་དམིགས་རིམ་རྫོགས་པར་ཐོབ་ཅིང་།
འདིའི་སྐབས་སུ་བབ་པའི་དབང་དང་བྱིན་རླབས་རྣམས་དང་། བརྡ་དོན་གསལ་བའི་མན་ངག་དང་། གཞུང་བཤད་གང་རུང་གི་ལུང་རྫོགས་པར་ཐོབ་ནས། སྔར་ཉམས་ལེན་ལ་བརྩོན་པར་བྱས་པའམ་ཕྱིན་ཆད་བརྩོན་པར་བྱེད་འདོད་པའི་གང་ཟག་སྟེ། ལམ་འདིའི་སྒོ་ནས་བར་ཆད་སེལ་ཞིང་དངོས་གྲུབ་ཐོབ་པར་འདོད་པས། རྣམ་གསུམ་རིགས་དབྱེའི་སྒོ་ནས་བླང་དོར་ཤེས་ནས་ཉམས་སུ་ལེན་པར་འདོད་པའི་དད་ལྡན་གྱི་སློབ་མ་ལྔ་ལས་མི་མང་བ་ལ་མཛད་པ་ཕྱག་ལེན་ཡིན་ནོ། ། གཉིས་པ་ནི་སློབ་མ་ལྔ་ལས་མི་མང་བ་ཁྲུས་བྱས། ཕྱག་དང་འཇུག་པའི་ཡོན་དང་མཎྜལ་ཕུལ་ཏེ། ཀུན་མཁྱེན་ཡེ་ཤེས་ཕུང་པོ་ཅན་སོགས་ལན་གསུམ་གྱིས་གསོལ་བ་བཏབ་ནས། འོ་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ།
དེའི་ཆེད་དུ་བརྡ་ཆིག་བརྒྱུད་ཀྱི་གདམ་ངག་ཟབ་མོ་ཞུས་ནས་ཚུལ་བཞིན་དུ་ཉམས་སུ་བླང་སྙམ་པའི་བྱང་ཆུབ་ཀྱི་མཆོག་ཏུ་སེམས་སྐྱེད་པ་གསལ་བཏབ་ནས་གསན་པར་ཞུ། གདམ་ངག་འདི་ཤིན་ཏུ་ཟབ་ཅིང་གཅེས་སྤྲས་སུ་བྱས་ནས་གསང་བའི་ཚུལ་གྱིས་ཉམས་སུ་ལེན་པར་བྱེད་དགོས་པས། དེའང་འདིར་རྗེ་བཙུན་བིརྺ་པའི་མན་ངག་གི་ནང་ཚན་གེགས་སེལ་གྱི་གདམ་ངག་ཡིན་ནོ། ། དེའང་བདུད་སྟོབས་འཕེལ་བའི་བདུད་བྱུང་ན་ནང་གི་བདུད་ལ་བསད་པ་བཞིས་བསྲུང་བའང་འཇུག་ཅིང་། གཙོ་ཆེར་དབང་བཞིའི་བརྡ་ཤེས་པས་བསྲུང་སྟེ། ལུས་ཀྱི་སྒོའི་བརྡས་བསྲུང་བ། ངག་གིས་གསང་མཚན་གསང་བ་ལ་སོགས་པས་བསྲུང་ཞིང་། སེམས་ཀྱིས་སྲུང་འཁོར་སྒོམ་པ་ལ་སོགས་པས་བསྲུང་ངོ་། ། བརྡའི་སྒོ་ནས་བསྲུང་བ་ནི་ལུང་དང་སྦྱར་ན་བརྟག་གཉིས་ལས། གང་གིས་སོར་མོ་གཅིག་སྟོན་པ། །
གཉིས་ཀྱིས་ལེགས་པར་འོང་བ་ཡིན། ། ཞེས་སོགས་ལུས་ཀྱི་བརྡའ་དང་། བདེ་མཆོག་ཉུང་ངུ་ལས། སྐྱེས་པ་ལ་ཌ་དང་བུད་མེད་ལ་ཌི་སོགས་ངག་གི་བརྡ་དང་། རྡོ་རྗེའི་ཚིག་རྐང་ལས་ཤེས་རབ་ལ་ཕྱིའི་བདུད་ལམ་གཉིས་ལྟ་གྲུབ་བརྒྱད་སྒྱུར་བ་འོང་། ནང་ལམ་སོགས་བཅུ་དང་བརྡ་མ་ཤེས་ན་འོང་། ཤེས་པས་བསྲུང་ཞེས་སོགས་དང་། ཤེས་རབ་ཀྱི་ཕྱོགས་སུ་ལྷུང་བའི་ལམ་ལ་ལྷའི་བུའི་བདུད་འོང་བས་བསད་པ་བཞིས་བསྲུང་། ཞེས་གསུངས་ཤིང་། གཞུང་བཤད་ཨ་སེང་མ་ལས་ཀྱང་།
ཐབས་དང་ཤེས་རབ་ཟུང་འཇུག་རྣལ་འབྱོར་པའི། ། གཉིས་ལ་བར་ཆད་འཇུག་ཅིང་གཅིག་ལ་མིན། ། བསྲུང་བ་བརྒྱད་བརྒྱད་བཅུ་དྲུག་དག་ཏུ་སྟེ། ། ཐབས་ལ་དད་པ་ལ་སོགས་རྣམ་པ་བརྒྱད། ། ཤེས་རབ་བསད་པ་རྣམ་པ་བཞི་ཡིས་བསྲུང་། ། ནང་གི་བདུད་ལ་དབང་བཞིའི་བརྡ་ཡིས་བཟློག ། གཉིས་པ་ཐུན་མོང་བསྲུང་བ་བཅུ་བཞི་སྟེ། ། དང་པོ་ལམ་དུ་འཇུག་དང་ཞུགས་པ་དང་། ། སེམས་འཛིན་ཅུང་ཟད་བརྟན་དང་ཆེར་བརྟན་པས། ། བར་ཆད་རིམ་གྱིས་སེལ་བ་ཤེས་པར་བྱ། །
ཞེས་གསུངས་པའི་དོན་སྐབས་འདིར་ཤེས་རབ་ཀྱི་ཕྱོགས་སུ་ལྷུངས་པའི་གང་ཟག་ལ་གཟུགས་སྟོན་པའི་མཐོང་སྣང་དང་། སྒྲ་བརྗོད་པའི་ཉམས་སྣང་སོགས་གང་བྱུང་ཡང་ཡི་དམ་གྱི་ལྷ་ཡིན་ནམ། བདུད་ཡིན་ནམ། ཉམས་སྣང་ཡིན་བརྟག་དཔྱད་དགོས་པས་རྣམ་གསུམ་རིགས་དབྱེ་བྱས་ཏེ། དེ་ལ་ཡང་སད་པ་བཞིས་བསྲུང་བ་དང་། དབང་བཞིའི་བརྡས་བསྲུང་བ་གཉིས་ལས། དང་པོ་ལ་ཉམས་ཀྱི་སད་པ། ཏིང་ངེ་འཛིན་གྱི་སད་པ། སྔགས་ཀྱི་སད་པ། ལྟ་གྲུབ་ཀྱི་སད་པ་དང་བཞིའི་སྒོ་ནས་བསྲུང་ངོ་། །
གཉིས་པ་དབང་བཞིའི་བརྡས་བསྲུང་བ་ལ་ལུས་བརྡ་ལ་རྩའི་བརྡ་བཞི་དང་། ཡན་ལག་གི་བརྡ་བཞི་སྟེ་བརྒྱད། ངག་བརྡ་ལ་ཡི་གེ་བཞི་ཚན་བཞི་སྟེ་འོག་ནས་འཆད་པར་འགྱུར་རོ། ། ཞེས་སོགས་གསུངས་པའི་བཤད་པ་ཇི་ལྟར་རིགས་པར་བྱ་ཞིང་། གཞུང་བཤད་ཀྱི་སྐབས་སུ་ཡང་འདིའི་ཐད་ཀ་ལ་བཀླགས་ལུང་འཆད་པ་ཙམ་བྱེད་ལ། བཤད་པ་དང་ལག་པའི་བརྡ་སྤྲོད་སོགས་མི་བྱ། འདིའི་མན་ངག་ཟུར་དུ་སྟོན་པའི་ཕྱག་ལེན་མཛད་པ་ཡིན་པས། དཔོན་སློབ་རྣམས་ཀྱིས་སྲུང་འཁོར་བསྒོམས་ཏེ་ཨུཥྞི་ཥ་གསུམ་ཡན་ཆད་བཟླས་ཚར་བ་དང་། སློབ་དཔོན་གྱིས་སེ་གོལ་གྱི་བརྡ་བྱས་ལ། སློབ་མ་དང་པོ་དེས་ཨུཥྞི་ཥ་བཟླ་བཞིན་དུ་ཡོལ་བའི་ནང་དུ་སློབ་དཔོན་གྱི་དྲུང་དུ་འོང་།
གཞན་རྣམས་ཀྱིས་གསུང་མི་ཆག་པར་འདོན། བརྡབ་སྟན་ཚར་བ་དང་ཚུར་འོང་མཁན་དང་ཕར་འགྲོ་མཁན་གཉིས་ཀས་བཟླས་ཤིང་། མཇུག་ཏུ་ཐམས་ཅད་ལ་བསྟན་ཚར་བ་དང་སྲུང་འཁོར་གྱི་གཤམ་ཚར་བར་བྱེད་པ་ཡིན་པས་ཞེས་སློབ་དཔོན་གྱིས་བརྡ་སྤྲད་ཅིང་མ་ཚར་བར་ངག་བཅད་དེ་བྱའོ། ། གསུམ་པ་ནི་དེ་ནས་ཨོཾ་ཤུ་ནྱཱ་ཏ་ཛྙཱ་ན་ནས་སྔགས་ལན་གསུམ་འདོན་པའི་བར་སྲུང་འཁོར་སྒོམ་མོ། ། དེ་ནས་སློབ་མ་རྣམས་རེ་རེ་ནས་དྲུང་དུ་ཕྱིན་པ་ལ། སློབ་དཔོན་གྱིས་རང་ལ་རིམ་གྱི་རྟོགས་པ་བཟང་པོ་བྱུང་བ་ན་ཡི་དམ་གྱི་ལྷས་ཞལ་བསྟན་ཏེ་དངོས་གྲུབ་སྟེར་བའང་སྲིད། ནང་སྟོབས་འཕེལ་ཏེ་ཡི་དམ་གྱི་ལྷའི་རྣམ་པར་བསྟན་ཏེ་བར་ཆད་བྱེད་པའང་སྲིད། ཉམས་ཀྱི་སྣང་བ་ལ་ཡི་དམ་ལྷའི་རྣམ་པར་འཆར་བའང་སྲིད། དེ་གསུམ་གང་བྱུང་ཡང་གཟུགས་སྟོན་པ་རང་གིས་བསྒོམས་པའི་ཡིད་དམ་གྱི་ལྷའི་རྣམ་པར་སྣང་བ་དང་། སྒྲ་བརྗོད་པ་ནི་རང་བཟླ་བའི་སྔགས་དེ་བརྗོད་པ་སོགས་ལ་རྣམ་གསུམ་རིགས་དབྱེ་དགོས་ཏེ།
དེ་ཡང་ཡི་དམ་གྱི་ལྷ་ཡིན་ན་བརྡ་བསྟན་པས་གསང་མཚན་ནས་ལུང་སྟོན་ཅིང་དངོས་གྲུབ་སྟེར་བར་བྱེད་ལ། བདུད་ཀྱི་བར་ཆད་ཡིན་ན་བརྡ་བསྟན་པས་སྐྱེངས་ཏེ་ལོག་འགྲོ་ཞིང་། ཉམས་སྣང་ཡིན་ན་བརྡ་བསྟན་པས་མི་འགྱུར་བ་ཡིན་པས། དེ་ལྟ་བུ་ནམ་བྱུང་བའི་ཚེ་བརྡ་བསྟན་པར་བྱ་སྟེ། དེ་ཡང་བར་ཆད་དང་པོ་ངག་ལ་འཇུག་པ་ཡིན་པས། དེ་ལྟ་བུ་བྱུང་ན་ལབ་ཤོར་ཉེན་ཡོད་པས་སོ་བསྡམས་མཆུ་བཙུམ་སྟེ་ལབ་མི་བྱ་ཞིང་། ཆོས་གོས་ལ་སོགས་པའི་ཕག་ཏུ་བརྡའ་བཅས་ཏེ། འདི་ཅིའི་བརྡ་ཡིན་ཡིད་ཀྱིས་དྲིས་ཏེ། ལྔ་བསྡུས་རྩེ་མོ་མནན་པ་དང་། ། མཐེབ་སྲིན་ཨེ་ལ་རེག་བྱེད་གཅིག །
བྱང་ཆུབ་མཆོག་གི་ཕྱག་རྒྱ་དང་། ། མཛུབ་མོ་ནམ་མཁའ་མཚོན་པ་འོ། ། ཞེས་པ་རྩ་བའི་བརྡ་ཚིག་གོ ། ཡན་ལག་གི་བརྡ་ནི་བདུད་ཀྱིས་བསླད་པས་རྩ་བའི་བརྡ་བརྗེད་ཉེན་ཡོད་པས་བརྡ་ཐེབ་ལྟ་བུར་དགོས་ཏེ། སོར་མོ་ལྔ་ནི་ཕུལ་ཏེ་བསྟན། ། རྡོ་རྗེ་ཁུ་ཚུར་མི་ཕྱེད་འགྱུར། ། རྡོ་རྗེ་རྩེ་གསུམ་འཕྱར་ཏེ་བསྟན། ། མཛུབ་མོས་ནམ་མཁའ་མཚོན་པ་འོ། ། ཞེས་ཡན་ལག་གི་བརྡ་བཞི་འམ། ངག་གི་བརྡ་བཞི་ནི་བུམ་དབང་གི་ཀ་ལ་ཤ་ཨ།
གསང་དབང་གི་ཡ་ར་ལ་ཝ། གསུམ་པའི་ཨེ་བྂ་མ་ཡ། བཞི་པའི་ཨོཾ་ཨཱཿཧཱུྃ་ཨོཾ་སྟེ་བཞི་ཚན་བཞིའོ། ། ལུས་བརྡ་དང་ངག་གི་བརྡ་འདི་རྣམས་གནས་གང་དུ་ཕྱག་རྒྱ་གང་འཆའ་ཞིང་། ཡི་གེ་གང་འགོད་པ་དང་། བརྡ་ཚིག་གི་གོ་དོན་གྱི་བཤད་པ་རྣམས་ནི་བླ་མ་དམ་པའི་གསུང་དང་། གཞུང་བཤད་ཆེན་མོ་རྣམས་ཀྱི་བསྲུང་བ་སུམ་ཅུའི་སྐབས་ལས་ཤེས་པར་བྱ་སྟེ། འདི་ཆེས་ཆེར་གསང་བ་ཡིན་པའི་ཕྱིར་སྐབས་འདིར་རྒྱས་པར་མ་བྲིས་སོ། ། དེ་ནས་སློབ་མ་རྣམས་རེ་རེ་ནས་བརྡ་བསྟན་ཅིང་བཤད་པ་ཚར་ནས་ཡོལ་བའི་ཕྱི་རོལ་ཏུ་རང་རང་གི་གདན་ལ་འཁོད་དོ། ། སྲུང་འཁོར་གྱི་མཇུག་གི་བྱ་བ་རྣམས་རྫོགས་པར་བྱའོ། །
བཞི་པ་མཇུག་གི་བྱ་བ་ནི། གཙོ་བོས་ཇི་ལྟར་བཀའ་སྩལ་པ་དང་། མཎྜལ། དེང་ནས་བརྩམས་ཏེ་སོགས་སྤྱི་དང་མཐུན་པར་བྱས་ལ། སློབ་མ་རྣམས་རང་གནས་སུ་གཏོང་ཞིང་། སློབ་དཔོན་གྱིས་གཏོར་མའི་མཇུག་གི་ཆོ་ག་རྣམས་རྫོགས་པར་བྱས་ལ་བསྔོ་བ་སྨོན་ལམ་བཀྲིས་རྣམས་རྒྱས་པར་བྱའོ།། ༈ །།ན་མོ་གུ་རུ་བུདྡྷ་དྷྭ་ཛ་ཡེ། འདིར་རྗེ་བཙུན་ག་ཡ་དྷ་ར་ནས་བརྒྱུད་པའི་གུར་གྱི་མགོན་པོའི་རྗེས་གནང་བྱ་ཚུལ་ནི་མདུན་དུ་མཎྜལ་དྲི་བཟང་གིས་བྱུགས་པའི་སྟེང་དུ་ནས་ནག་པོའི་ཚོམ་བུ་གཅིག་དགོད། དེའི་མདུན་དུ་ཆུ་བཞི་སྔོན་དུ་འགྲོ་བའི་ཉེར་སྤྱོད་དང་གཏོར་མ་རྒྱ་ཆེ་བ་རྒྱན་གྱིས་བརྒྱན་པ་གཅིག་བཤམ། རང་གི་མདུན་དུ་ནང་མཆོད་རྡོ་རྗེ་དྲིལ་བུ་ཡང་བཤམ།
མཆོད་པ་བྱིན་རླབས་ཀྱཻ་རྡོར་དང་འདྲ། བདག་བསྐྱེད་གུར་ནས་འབྱུང་བ་ལྟར་གྱི་ནག་པོ་ཆེན་པོ་ཡན་ལག་བཞི་རྫོགས་སུ་བསྐྱེད་ནས་བཟླས་པ་བྱ། མདུན་གྱི་མཎྜལ་བསངས་སྦྱངས། སྟོང་པའི་ངང་ལས་ནག་པོ་ཆེན་པོ་བདག་བསྐྱེད་ལྟར་ཡན་ལག་བཞི་རྫོགས་སུ་བསྐྱེད་ནས། ཆུ་བཞི་སྔོན་དུ་འགྲོ་བའི་ཉེར་སྤྱོད་དང་། ནང་བདུད་རྩིས་མཆོད། བསྟོད་པས་ཀྱང་བསྟོད། གཏོར་མ་ཀྱཻ་རྡོར་ལྟར་བྱིན་གྱིས་བརླབས་ནས་ནམ་མཁའ་མཛོད་ཀྱི་སྔགས་ལན་གསུམ་དང་། སྔགས་རིང་ལན་གསུམ་གྱིས་དབུལ། སླར་ཡང་ཕྱི་མཆོད་ནང་མཆོད་བསྟོད་པ་རྣམས་བྱའོ། །
དེ་ནས་སློབ་མ་གསུང་གི་ཁྲིད་ཀྱིས་སྨིན་པ་གཅིག་བོས་ལ་ཁྲུས་བྱས། ཡོན་དང་མཎྜལ་ཕུལ་ནས། གང་གི་དྲིན་གྱིས་བདེ་ཆེན་ཉིད་སོགས་ཚིག་རྐང་དྲུག་དང་། ཀུན་མཁྱེན་ཡེ་ཤེས་ཕུང་པོ་ཅན་སོགས་ལན་གསུམ་གྱིས་གསོལ་བ་གདབ། གུར་ནས་འབྱུང་བའི་རྒྱུན་བཤགས་ལན་གསུམ་བྱ། དེ་ནས་སློབ་མ་བསངས་སྦྱངས། སྟོང་པའི་ངང་ལས་པདྨ་ཉི་མ་རོའི་གདན་གྱི་སྟེང་དུ་ཧཱུྃ་ལས་གྲི་གུག་ཧཱུྃ་གིས་མཚན་པ་ནས། འོད་ཟེར་འཕྲོས་འདུས་ཡོངས་སུ་གྱུར་པ་ལས་ནག་པོ་ཆེན་པོར་བསྐྱེད་པའི་དམིགས་པ་དཔོན་སློབ་གཉིས་ཆར་གྱིས་བྱ། དེའི་སྐྱེ་མཆེད་དང་སྐུ་གསུང་ཐུགས་བྱིན་རླབས་ཀྱཻ་རྡོར་བཞིན། ཡེ་ཤེས་འཁོར་ལོ་དགུག་གཞུག་གི་རྗེས་གནང་སྤྱི་དང་མཐུན་པར་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས།
མདུན་བསྐྱེད་བསྐུལ། དེའི་ཐུགས་ཁ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་ནག་པོ་ཆེན་པོ་སྤྱན་དྲངས་ནས་སློབ་མ་ལ་ཐིམ་པར་དམིགས་ནས་རོལ་མོ་བྱ། སླར་ཡང་དབང་ལྷ་སྤྱན་དྲངས། དབང་བསྐུར་ནས་ཆུ་ལྷག་མ་ཡར་ལུད་པ་ལས་མི་བསྐྱོད་པས་རྒྱས་བཏབ་ནས་དབང་གི་ལྷ་རྣམས་བསྟིམ། སྤྱི་བོར་མེ་ཏོག་བཞག་ནས་རབ་ཏུ་གནས་པར་བྱ་སྟེ། དེ་ལྟར་སློབ་མ་ཡན་ལག་བཞི་རྫོགས་སུ་བྱ་བ་ནི་སྐུའི་རྗེས་གནང་ངོ་། ། དེ་ནས་སྔགས་ཐུང་དང་སྔགས་རིང་གཉིས་ཀྱི་བཟླས་པའི་ལུང་སྦྱིན་པ་ནི་སྤྱི་དང་མཐུན། ཐུགས་ཀྱི་རྗེས་གནང་ནི་ལྟ་བ་འཁོར་འདས་དབྱེར་མེད་ངོ་སྤྲད་ནས་དེའི་ངང་ལ་བཞག་པའོ། ། དེ་ནས་སློབ་མའི་མགོ་བོར་གཏོར་མ།
སློབ་དཔོན་གྱི་ཕྲེང་བ་སློབ་མའི་མགུལ་དུ་བསྐོན་པ་སློབ་དཔོན་གྱི་ཕྱག་གིས་འཇུས་ནས་བླ་མ་བརྒྱུད་པའི་མཚན་ནས་བརྗོད་དོ། ། དེ་དག་གི་བཀའ་དང་དམ་ལས་མི་འདའ་བར་ཞེས་སོགས་རྗེས་གནང་སྤྱིའི་བཀའ་སྒོ་དང་། ཁྱད་པར་གསུང་ངག་རིན་པོ་ཆེ་ཉམས་སུ་ལེན་པ་ལ་འཇིག་རྟེན་ཆོས་ཀྱི་བར་ཆད། ཕྱི་རོལ་བདུད་ཀྱི་བར་ཆད། བདུད་སྟོབས་འཕེལ་བའི་བར་ཆད་རྣམས་མི་འབྱུང་བ་དང་། ཁམས་འདུས་པ་གསུམ་མཐར་ཕྱིན་ནས་ཚེ་འདི་ཉིད་ལ་གྲུབ་མཐའ་སྙོགས་པའི་མཐུན་རྐྱེན་ཕུན་སུམ་ཚོགས་པ་བསྒྲུབ་ཏུ་གསོལ། རང་སྒྲུབ་པ་མཐར་ཕྱིན་ནས་སྣོད་ལྡན་གྱི་གདུལ་བྱ་ལ་དབང་གིས་སྨིན་པར་བྱས་ནས་ཁྲིད་དང་གདམ་ངག་ཚུལ་བཞིན་ཏུ་བསྟན་པའི་སྒོ་ནས་གསུང་ངག་རིན་པོ་ཆེའི་བསྟན་པ་དར་ཞིང་རྒྱས་པར་མཛད་དུ་གསོལ། ཞེས་པའི་བཀའ་བསྒོ་བྱ། རྗེས་ཀྱི་བྱ་བ་རྣམས་སྤྱི་དང་མཐུན། འདིའི་བསྒྲུབ་པ་དང་ལས་སྦྱོར་རྣམས་གུར་ནས་འབྱུང་བ་དེ་ཉིད་ཡིན་ཞིང་།
ཕྱག་མཚན་ལ་གཎྚེ་མེད་པར་གསུངས་ལ། ཞབས་ཀྱི་བཞུགས་ཚུལ་ཞི་བ་ལ་གཡས་བརྐྱངས། དྲག་པོ་ལ་གཡོན་བརྐྱངས། དབང་ལ་ས་ག རྒྱས་པ་ལ་ཟླུམ་པོར་བྱ་བ་གསུངས་སོ། ། བདག་མདུན་གང་ལའང་དམ་ཚིག་པ་བསྐྱེད་པའི་ཚེ་ས་བོན་ཙམ་ལས་བསྐྱེད་པའམ། རྡོ་རྗེ་ཆོ་ག་གསུམ་ལས་བསྐྱེད་པ་ནི་གང་བྱས་ཀྱང་འདྲའོ།། །། སརྦ་མངྒ་ལཾ།། ༈ །།ན་མོ་གུ་རུ་བུདྡྷ་དྷྭ་ཛ་ཡེ། འདིར་སྒྲུབ་པ་ལུང་སྦྱིན་གྱི་བྱིན་རླབས་ཀྱི་རིམ་པའི་ཕྱག་ལེན་ལ་གསུམ་སྟེ།
བསོད་ནམས་ཀྱི་ཚོགས་བསགས་པས་མཁའ་འགྲོ་མཉེས་པར་བྱ་བ་དང་། ཕྱི་ནང་གི་རྟེན་འབྲེལ་བསྒྲིགས་ཏེ་ལུང་སྦྱིན་པ་དང་། དམ་བཞག་བཞིས་རྡོ་རྗེ་འཆང་གི་བཀའ་བཞིན་བསྒྲུབ་པར་གདམས་པའོ། ། དང་པོ་ནི་སློབ་དཔོན་གྱིས་དུས་ཁྱད་པར་ཅན་ལ་གནས་དབེན་པར་རིམ་གཉིས་ཀྱི་རྣལ་འབྱོར་དང་། བརྡ་ཆིག་བརྒྱུད་ཀྱི་སྐབས་ལྟར་མཆོད་གཏོར་ཕུལ། གྲུབ་ན་ཚོགས་འཁོར་ཡང་བྱས་ལ་ཕྱི་ནང་གི་མཁའ་འགྲོ་མཉེས་པར་བྱའོ། ། གཉིས་པ་ནི་རང་ལ་ལམ་འབྲས་བུ་དང་བཅས་པའི་དབང་བྱིན་རླབས་ཁྲིད། གཞུང་གི་བཤད་པ་ལ་སོགས་པ་གདམས་ངག་རྫོགས་པར་ཐོབ་པའི་སློབ་མ་ལྔ་ཚུན་ཆད་བོས་ལ། བཤད་པ་ཅི་རིགས་པ་བྱས་ནས་བསྒྲུབ་པ་ལུང་སྦྱིན་གྱི་གདམ་ངག་ཟབ་མོ་ཞུ་བའི་ཡོན་དང་། མཎྜལ་ཕུལ་ནས།
གང་གི་དྲིན་གྱིས་བདེ་ཆེན་ཉིད་སོགས་དང་། སངས་རྒྱས་ཐམས་ཅད་འདུས་པའི་སྐུ། ། དཔལ་ལྡན་བླ་མ་རྡོ་རྗེ་འཆང་། ། ཁྱོད་ཀྱི་ཞབས་ཀྱི་བཀའ་དྲིན་གྱིས། ། བདག་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་གྱིས་གསོལ་བ་བཏབ་པས། དེ་ནས་སློབ་དཔོན་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་བདག་མེད་མ་དང་མཉམ་པར་སྦྱོར་བ་དངོས་ཡིན་མཉམ་པའི་མོས་གུས་དྲག་པོ་བྱས་ནས། དང་པོ་བྱིན་གྱིས་བརླབ་པ་དངོས་ཞུ་བའི་དོན་དུ་གསོལ་གདབ་པ་འདིའི་རྗེས་ཟློས་ལན་གསུམ་མཛོད། དཀྱིལ་འཁོར་ལྔ་ལ་བཏུད་དེ་བསྐྲུན། ། འབར་གཡོ་བརྟན་པའི་བྱེ་བྲག་གིས། །
སྲོག་རྩོལ་འགོག་པ་དེ་བཞིན་ནོ། ། བདེ་ཆེན་ཆོས་སྐུ་ནམ་མཁའ་བཞིན། ། ཞེས་ལན་གསུམ་གྱིས་གསོལ་བ་བཏབ། དེ་ནས་སློབ་དཔོན་གྱིས་བདག་མེད་མ་དང་བིརྺ་པ་ནས་རང་གི་རྩ་བའི་བླ་མའི་བར་གྱི་མཚན་བརྗོད་ནས། དེང་སླན་ཆད་ཁྱེད་ཀྱི་རྒྱུད་ལ་བླ་མ་སྔ་མ་སྔ་མས་སློབ་མ་ལ་བསྒྲུབ་པའི་ལུང་བྱིན་ཅིང་དེའི་བྱིན་རླབས་ཞུགས་པས། ངོ་བོ་ཟུང་འཇུག་རྩེ་གཅིག་པའི་ཏིང་ངེ་འཛིན་བསམ་གྱིས་མི་ཁྱབ་པ་གདོན་མི་ཟ་བར་སྐྱེ་བ་ཡིན་ཞིང་། དེ་ལྟར་བྱིན་གྱིས་བརླབས་པས་བསྒྲུབ་པ་མཐར་ཕྱིན་ཞིང་། གྲུབ་པའི་འབྲས་བུས་གདུལ་བྱ་དཔག་ཏུ་མེད་པ་ལ་ཕན་ཐོགས་པའི་རྟེན་འབྲེལ་འགྲིག་པ་ཡིན་ནོ། ། ཞེས་གསུངས་ཤིང་མེ་ཏོག་གཏོར། གཞུང་ལས་བར་ཆད་བསལ་བ་སྔོན་ལ་ཡོད་ཀྱང་།
བླ་མས་སྒྲུབ་པའི་ལུང་སྦྱིན་པ་སྔོན་ལ་མཛད་ཀྱིན་འདུག་པས་དེ་བཞིན་བྲིས་པ་ཡིན་ནོ། ། དཀྱིལ་འཁོར་ལྔ་ལ་བཏུད་དེ་སོགས་གཞུང་དུ་ལན་རེ་ལས་མ་བཤད་ཀྱང་། བླ་མས་ལན་གསུམ་གསུམ་མཛད་པས་དེ་བཞིན་བྲིས་པ་ཡིན་ནོ། ། གཉིས་པ་བར་ཆད་བསལ་བ་ནི་སློབ་དཔོན་གྱིས་དེ་ལྟར་བསྒྲུབ་པའི་ལུང་ཐོབ་ནས། དེ་ལ་གེགས་སམ་བར་ཆད་འབྱུང་སྲིད་པས་དེ་མི་འབྱུང་བར་བྱ་བའི་ཕྱིར་དུ་གསོལ་བ་གདབ་པ་འདིའི་རྗེས་ཟློས་ལན་གསུམ་མཛོད། དཀྱིལ་འཁོར་ལྔ་ལ་བཏུད་དེ་སོགས་སྔར་ལྟར་རོ། ། སློབ་དཔོན་གྱིས་རྡོ་རྗེ་སློབ་མ་འདི་ལམ་བསྒྲུབ་པ་ལ་ཕྱི་ནང་གི་བགེགས་དང་བར་ཆད་ཐམས་ཅད་མི་འབྱུང་བར་གྱུར་ཅིག ། དཔལ་མགོན་ཆོས་སྐྱོང་སྲུང་མ་རྣམས་ཀྱིས་སྐད་ཅིག་ཀྱང་གཡེལ་བ་མེད་པར་བསྲུང་བ་དང་། སྐྱོབ་པ་དང་། སྦ་བའི་གྲོགས་མཛད་དུ་གསོལ།
དེས་ནི་ཁྱེད་ཀྱི་ལམ་ཟབ་མོ་ཡན་ལག་དང་བཅས་པ་བརྩོན་འགྲུས་དང་བསྟུན་པའི་བྱེ་བྲག་གིས་ཇི་ལྟར་རིགས་པ་བསྒྲུབ་ཀྱང་དགོས་ལ། དེ་ལྟར་བསྒྲུབ་པ་ལ་ཕྱི་རོལ་བདུད་ལ་སོགས་པའི་བར་དུ་གཅོད་པ་རྣམས་ཀྱང་མི་འབྱུང་བའི་ལུང་ཐོབ་པ་ཡིན་ནོ། ། ཞེས་གསུངས་བཞིན་མེ་ཏོག་གཏོར་རོ། ། གསུམ་པ་གཞན་དོན་བྱ་བ་ལ་འཇུག་པ་ནི། ། དེ་ལྟར་བསྒྲུབ་པའི་ལུང་ཐོབ་ཅིང་བར་ཆད་དང་བྲལ་ནས་གཞན་དོན་བྱེད་དགོས་པས། གཞན་དོན་ཕྲིན་ལས་འབྱུང་བའི་ཕྱིར་དུ་གསོལ་གདབ་འདིའི་རྗེས་ཟློས་ལན་གསུམ་མཛོད། ། དཀྱིལ་འཁོར་ལྔ་ལ་སོགས་སྔར་ལྟར་རོ། ། དེ་ནས་སློབ་དཔོན་གྱིས་བླ་མ་བརྒྱུད་པ་དང་བཅས་པ་རྣམས་ཀྱི་ལམ་སྒྲུབ་པའི་བྱིན་རླབས་ཐོབ་ནས་ལམ་བསྒྲུབ་པའི་བར་ཆད་དང་བྲལ་ཞིང་ལམ་འདིའི་སྒོ་ནས་གདུལ་བྱ་དཔག་ཏུ་མེད་པའི་དོན་མཛད་པ་དེ་བཞིན་དུ། རྡོ་རྗེ་སློབ་མ་འདི་རྣམས་ཀྱིས་ལམ་བསྒྲུབ་པའི་ལུང་དང་བྱིན་རླབས་ཐོབ་ནས་ལམ་བསྒྲུབ་པའི་བར་ཆད་དང་བྲལ་ཞིང་ལམ་འདིའི་སྒོ་ནས་འདུལ་བྱ་དཔག་ཏུ་མེད་པའི་དོན་མཛད་པར་གྱུར་ཅིག དེང་སླན་ཆད་ཁྱོད་ལ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་གཞན་དོན་བྱེད་པའི་མཐུ་དང་ལྡན་པར་མཛད་པས།
ཡོངས་སུ་བརྟགས་པའི་སློབ་མ་ལ་ཆོ་ག་ཇི་ལྟ་བ་བཞིན་དུ་སྨིན་པར་བྱ་བ་ལ་སོགས་པའི་སྒོ་ནས་གཞན་དོན་བྱ་བ་ལ་མཐུ་དང་ལྡན་པའི་ལུང་ཐོབ་པ་ཡིན་ནོ་ཞེས་གསུང་ཞིང་མེ་ཏོག་གཏོར་རོ། ། གཉིས་པ་དམ་བཞག་བཞི་དབང་ཆུ་ཆེན་མོ་ནས་གསུངས་་་་་་སྐབས་འདིར་དགོས་པའི་ཕན་ཡོན་དང་ཉེས་དམིགས་གཉིས་ཀའི་དམ་བཞག་ལ་དགོས་པའི་ཆུ་ནི་སྔར་གྱི་བུམ་ཆུ་རྙིང་པའི་རྒྱུན་གྱིས་རུང་གསུངས། པ་བཞིན་མཛད་དོ། ། དེ་ནས་རྣལ་འབྱོར་དབང་ཕྱུག་གི་དགོངས་པས་དམ་དུ་སྦ་ཞིང་དམ་དུ་སྤེལ་ཞེས་སོགས་ཀྱི་བཤད་པ་ཅི་རིགས་པ་མཛད་ནས་ཆོས་རྗེ་ས་པཎ་གྱིས་མཛད་པའི་བསྒྲུབ་པ་ལུང་སྦྱིན་གྱི་དཔེ་ཆའི་ལུང་ཡང་མཛད་དོ། ། ཞང་སྤེ་དམར་བས་འདིའི་སྐབས་སུ་གཉའ་བར་མགོན་པོའི་སྐུ་བཞག སྐེ་ལ་ཕྲེང་བ་བསྐོན་ནས་དམ་བཞག་བྱ་གསུང་བའང་ཆོས་ལ་གཙིགས་སུ་བྱེད་པའི་གཏམ་ཡིན་གསུངས་སོ། ། རྗེས་ཀྱི་བྱ་བ་གཙོ་བོས་ཇི་ལྟར་སོགས་དང་། མཎྜལ་དང་། དེང་ནས་བརྩམས་ཏེ་སོགས་བརྗོད་དོ། ། དེ་ནས་དགེ་རྩ་བསྔོས་ལ་སློབ་མ་རང་གནས་སུ་གཏང་ངོ་། །
སློབ་དཔོན་གྱིས་མཎྜལ་སྒྲུབ་མཆོད་བྱས་ན་རྗེས་ཆོག་དགོས་ཀྱང་། འདིར་བདག་བསྐྱེད་རྐྱང་པ་ལ་བརྟེན་པའི་གཏོར་འབུལ་ཙམ་བྱས་པས་ཆོག་གསུངས་སོ། ། ཞེས་གསུང་ངག་རིན་པོ་ཆེའི་ཆ་ལག་བརྡ་དོན་གསལ་བ། བརྡ་ཆིག་བརྒྱུད། མགོན་རྐྱང་གི་རྗེས་གནང་། སྒྲུབ་པ་ལུང་སྦྱིན་རྣམས་ཀྱི་ཕྱག་ལེན་གསལ་བར་བཀོད་པའི་ཡི་གེ་དོན་གཉིས་ལྷུན་གྲུབ་ཅེས་བྱ་བ་འདི་ཡང་། ཁམས་གསུམ་ཆོས་ཀྱི་རྒྱལ་པོ་རིགས་ལྡན་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། དུས་གསུམ་སྒྲིབ་མེད་གཟིགས་པའི་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་སླུ་མེད་ཀྱི་བླ་མ་དུ་མའི་ཞབས་རྡུལ་སྤྱི་བོས་ལེན་པའི་ཆོས་མེད་ཀྱི་རྣལ་འབྱོར་བ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རྗེ་བཙུན་མུས་པ་ཆེན་པོའི་གསུང་རྒྱུན་དང་ཕྱག་ལེན་ཇི་ལྟ་བ་བཞིན་རང་གི་དྲན་པ་གསོ་བ་དང་དོན་གཉེར་གཞན་ལའང་ཕན་པའི་བསམ་པས་དཔལ་ས་སྐྱའི་བཞི་ཐོག་བླ་བྲང་གི་ཚོམས་དམར་དུ་སུག་བྲིས་བགྱིས་པ་འདིའི་དགེ་བས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 12 ཨ་མྱེས་ཞབས། ལམ་འབྲས་ཀྱི་ཆ་ལག་བརྡ་དོན་གསལ་བ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
