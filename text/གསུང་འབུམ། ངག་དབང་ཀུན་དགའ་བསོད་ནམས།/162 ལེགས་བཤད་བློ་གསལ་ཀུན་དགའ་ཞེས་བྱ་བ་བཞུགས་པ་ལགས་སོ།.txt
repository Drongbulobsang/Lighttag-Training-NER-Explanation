གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༢
ལེགས་བཤད་བློ་གསལ་ཀུན་དགའ་ཞེས་བྱ་བ་བཞུགས་པ་ལགས་སོ།
༄༅། །གསུང་ངག་རིན་པོ་ཆེ་སློབ་བཤད་དང་ཚོགས་བཤད་ཀྱི་དབྱེ་བ་རྗེ་ཀླུ་སྒྲུབ་རྒྱ་མཚོའི་གསུང་གི་ཟིན་བྲིས་ལ་སླར་ཡང་རྗེ་ཉིད་ཀྱིས་ཞུས་དག་མཛད་པའི་ཡིད་ཆེས་ཅན་གྱི་དཔེ་ལ་བར་སྐབས་སུ་ཡི་གེ་པས་མ་དག་པའི་སྐྱོན་རྣམས་ས་སྐྱ་པ་སྔགས་འཆང་ངག་དབང་ཀུན་དགའི་མིང་ཅན་གྱིས་ཞུས་དག་བགྱིས་པའི་ལེགས་བཤད་བློ་གསལ་ཀུན་དགའ་ཞེས་བྱ་བ་བཞུགས་པ་ལགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། ཇི་སྙེད་རྒྱུད་སྡེའི་ལྷ་ལམ་རབ་ཡངས་པར། ། ལུང་དང་རིགས་པའི་ཆུ་འཛིན་རབ་སྤྲོས་ནས། ། སྐལ་ལྡན་གདམས་པའི་ཟིམ་བུས་ཚིམ་མཛད་པ། ། ཀླུ་སྒྲུབ་རྒྱ་མཚོའི་རྒྱན་གྱུར་དེ་ལ་འདུད། ། རྒྱུད་གསུམ་བཅུད་ཀྱི་སྙིང་པོ་སློབ་ཚོགས་ཀྱི། ། རྣམ་གཞག་སོ་སོར་འབྱེད་པ་རྡོ་རྗེའི་ཚིག ། འདྲེན་མཆོག་བླ་མའི་གསུང་རྒྱུན་ཇི་ལྟ་བར། ། སྡེབ་ལེགས་ཡི་གེའི་འཕྲེང་བ་བཤད་ཀྱི་ཉོན། །
འདི་ལ་ལམ་འབྲས་གསུང་མདོ་བྲི་བར་བྱ། ། ཞེས་པ་ལ་འཕྲོས་ནས་གསུང་ངག་འདི་ལ་ཐུན་མོང་བ་ཚོགས་བཤད་དང་། ཐུན་མོང་མ་ཡིན་པ་སློབ་བཤད་གཉིས་ཡོད། འདི་གཉིས་རྒྱས་པར་འཆད་པ་ལ། སྤྱིར་རྒྱུད་ཀྱི་ཚོགས་བཤད་དང་སློབ་བཤད་ངོས་བཟུང་། བྱེ་བྲག་མན་ངག་གི་ཚོགས་བཤད་དང་སློབ་བཤད་ངོས་བཟུང་། ཁྱད་པར་གསུང་ངག་གི་ཚོགས་བཤད་དང་སློབ་བཤད་ངོས་བཟུང་། དེ་ལ་རྩོད་པ་སྤང་བ། འཆད་ཚུལ་དངོས་བཤད་པ་དང་ལྔ་ལས། དང་པོ་ནི།
རྒྱུད་གསང་བ་འདུས་པ་དང་། འགྲེལ་བྱེད་འཕགས་པ་ཀླུ་སྒྲུབ་དང་ཟླ་བ་གྲགས་པ་སོགས་ཀྱི་ཚོགས་བཤད་དང་སློབ་བཤད་ཀྱི་ཐ་སྙད་གསལ་བར་མཛད་ལ། དེ་ཡང་ཚུལ་ཇི་ལྟར་དུ་འཆད་ན། མཐའ་དྲུག་ཚུལ་བཞིའི་སྒོ་ནས་འཆད་པར་བཞེད་དེ། ས་པཎ་གྱིས། མཐའ་དྲུག་གང་གིས་ཤེས་པ་དེ། ། གཞུང་བཤད་པ་ལ་ཤིན་ཏུ་མཁས། ། ཞེས་གསུངས་པས་སོ། ། མཐའ་དྲུག་ནི། སྒྲ་ཇི་བཞིན་པ་དང་།
སྒྲ་ཇི་བཞིན་མ་ཡིན་པ་གཉིས། དགོངས་པ་ཅན་མིན་པ་དང་དགོངས་པ་ཅན་གཉིས། དྲང་དོན་དང་ངེས་དོན་གཉིས་ཏེ་དྲུག ཚུལ་བཞི་ནི་ཡི་གེའི་དོན་གྱི་བཤད་པ། སྤྱི་དོན་དུ་བཤད་པ། སྦས་དོན་དུ་བཤད་པ། མཐར་ཐུག་ཏུ་བཤད་དང་བཅུར་ཡོད་པའི། སྒྲ་ཇི་བཞིན་པ་དང་། དགོངས་པ་ཅན་མིན་པ་དང་། དྲང་དོན་དང་ཡི་གེའི་དོན་གྱི་བཤད་པ་དང་།
སྤྱི་དོན་དུ་བཤད་པ་དང་ལྔ་ནི་ཚོགས་བཤད་ཀྱི་འཆད་ཚུལ་དང་། ལྷག་མ་ལྔའི་སྒོ་ནས་འཆད་པ་ལ་སློབ་བཤད་དུ་འཇོག་སྟེ། གསང་འདུས་སྒྲོན་གསལ་ལས། ཇི་བཞིན་སྒྲ་དང་དགོངས་མིན་དང་། ། དྲང་བའི་དོན་དུ་གང་འགྱུར་དང་། ། ཡི་གེའི་དོན་དང་སྤྱི་ཡི་དོན། ། ཚོགས་པ་ལ་ནི་བཤད་པར་འདོད། ། ཇི་བཞིན་སྒྲ་མིན་ངེས་དོན་དང་། ། དེ་བཞིན་དགོངས་ཏེ་གསུངས་པ་ཉིད། ། སྦས་དང་མཐར་ཐུག་ཅེས་བྱ་བ། །
སློབ་མ་ལ་ནི་བཤད་པར་འདོད། ། ཅེས་གསུངས་པའི་ཕྱིར། ཡང་རྟེན་གྱི་གང་ཟག་གི་སྒོ་ནས་ཚོགས་བཤད་དང་སློབ་བཤད་ཀྱི་ཐ་སྙད་མཛད་དེ། རྟེན་གྱི་གང་ཟག་དེ་ལ་རིགས་གཉིས་སུ་དབྱེ་བའི། ཨུཏྤལ་ལྟ་བུའི་གང་ཟག པདྨ་དཀར་པོ་ལྟ་བུའི་གང་ཟག པདྨ་དམར་པོ་ལྟ་བུའི་གང་ཟག ཙནྡན་ལྟ་བུའི་གང་ཟག་དང་བཞི་ལ་འཆད་པ་ལ་ཚོགས་བཤད་དང་། རིན་པོ་ཆེ་ལྟ་བུའི་གང་ཟག་ལ་འཆད་པ་ལ་སློབ་བཤད་དུ་འཇོག་སྟེ། ཡང་དེ་ཉིད་ལས།
ཨུཏྤལ་དེ་བཞིན་པད་དཀར་དང་། ། པད་དམར་དེ་བཞིན་ཙནྡན་ཏེ། ། གང་ཟག་རྣམ་པ་བཞི་པོ་ནི། ། ཚོགས་པ་ལ་བཤད་གང་ཟག་གོ ། རྫོགས་པའི་རིམ་པའི་སྐལ་ལྡན་ཞིང་། ། ཀུན་ཏུ་སྤྱོད་པས་རྣམ་བརྒྱན་པ། ། དེ་ནི་རང་བཞིན་གང་ཟག་སྟེ། ། སློབ་མ་ལ་བཤད་སྣོད་ཡིན་ནོ། ། གང་ཟག་དབྱེ་བ་ཤེས་པ་ཡི། ། སྣོད་དང་སྣོད་མིན་ཡོངས་བརྟགས་ནས། །
རྡོ་རྗེ་སློབ་དཔོན་མཁས་པ་ཡིས། ། བཤད་པ་རྣམ་པ་གཉིས་བྱའོ། ། ཞེས་གསུངས་པའི་ཕྱིར། དེས་ན་འདི་ལ་ཉན་པ་པོའི་གང་ཟག་གི་སྒོ་ནས་བཞག་པ། བཤད་བྱའི་ཆོས་ཀྱི་སྒོ་ནས་བཞག་པ། འཆད་བྱེད་མན་ངག་གི་སྒོ་ནས་བཞག་པ་དང་གསུམ་ཡོད་དེ། ཉན་པ་པོའི་གང་ཟག་ཨུཏྤལ་སོགས་བཞིས་མཚོན་པའི་སློབ་མ་ལ་བཤད་པའི་ཆོས་ལ་ཚོགས་བཤད་དང་། རིན་པོ་ཆེས་མཚོན་པའི་སློབ་མ་ལ་བཤད་པའི་ཆོས་ལ་སློབ་བཤད་དུ་འཇོག བཤད་བྱའི་ཆོས་ཀྱི་སྒོ་ནས་བསྐྱེད་རིམ་གཙོ་བོར་སྟོན་པའི་རྒྱུད་ཀྱི་བཤད་པ་བྱེད་པ་ལ་ཚོགས་བཤད་དང་། རྫོགས་རིམ་གཙོ་བོར་སྟོན་པའི་རྒྱུད་ཀྱི་བཤད་པ་བྱེད་པ་ལ་སློབ་བཤད་དུ་འཇོག
འཆད་བྱེད་མན་ངག་གི་སྒོ་ནས་འཆད་བྱ་མན་ངག་དེ་ལ་མཐའ་དྲུག་དང་ཚུལ་བཞི་ཡོད་པའི་སྒྲ་ཇི་བཞིན་པ་སོགས་ལྔའི་སྒོ་ནས་འཆད་པ་ལ་ཚོགས་བཤད་དང་། སྒྲ་ཇི་བཞིན་པ་མ་ཡིན་པ་སོགས་ལྔའི་སྒོ་ནས་འཆད་པ་ལ་སློབ་བཤད་དུ་འཇོག་པའི་ཕྱིར་རོ། ། གཉིས་པ་བྱེ་བྲག་ཏུ་མན་ངག་གི་ཚོགས་བཤད་སློབ་བཤད་ངོས་བཟུང་བ་ནི། ཁ་ཅིག་རྒྱུད་ལ་དེ་ལྟར་འཐད་མོད། མན་ངག་ལ་དེ་འདྲའི་བཤད་པ་མེད་དོ་ཞེ་ན། དཔལ་གསང་བ་འདུས་པར་མན་ངག་ལ་ཡང་ཚོགས་བཤད་སློབ་བཤད་ཀྱི་ཐ་སྙད་མཛད་དེ། བུམ་པའི་དབང་བསྐུར་ནས་བསྐྱེད་རིམ་གྱི་ཁྲིད་དང་བཤད་པ་བྱེད་པ་ལ་ཚོགས་བཤད་དང་། དབང་གོང་མ་གསུམ་བསྐུར་ནས་རྫོགས་རིམ་གྱི་ཁྲིད་དང་བཤད་པ་བྱེད་པ་ལ་སློབ་བཤད་དུ་འཇོག་པའི་ཕྱིར། དེ་ལྟར་ཡང་ཀླུ་སྒྲུབ་ཀྱིས་གསང་འདུས་མངོན་པར་རྟོགས་པ་རྒྱན་གྱི་རྩ་བར། བུམ་པ་དང་འབྲེལ་མན་ངག་ནི། །
གང་ཟག་གཉིས་ཀའི་ཐུན་མོང་ངོ་། ། ཞེས་དང་། དེའི་འགྲེལ་པར་ཟླ་གྲགས་ཀྱིས། ཞེས་པའི་ཐུན་མོང་གི་དངོས་གྲུབ་སྒྲུབ་པའི་ཐབས་དང་། བསྐྱེད་རིམ་ནི་ཚོགས་དང་སློབ་མ་གཉིས་ཀའི་ཐུན་མོང་ངོ་། ། ད་ནི་སློབ་མའི་དབང་དུ་བྱས་ནས་གསང་བའི་དབང་བསྐུར་བ་བཤད་པར་བྱ་སྟེ། ཞེས་གསུངས་པའི་ཕྱིར། དེ་ལྟར་འཁོར་ལོ་སྡོམ་པ་ལ་ཡང་ཚོགས་བཤད་དང་སློབ་བཤད་ཀྱི་རྣམ་གཞག་རུང་སྟེ། ཇོ་བོ་ནཱ་རོ་ཏ་པས་རྡོ་རྗེ་རྣལ་འབྱོར་མ་ལ་དངོས་སུ་གསན་པའི་གདམས་པ་ཁྱད་པར་ཅན་རྣམས་ལ་སློབ་བཤད་དུ་བཞག་པའི་གནད་ཀྱིས། ལཱུ་ནག་དྲིལ་གསུམ་གྱི་བསྐྱེད་རྫོགས་ཀྱི་གདམས་ངག་ཁྱད་པར་ཅན་རྣམས་ལ་ཚོགས་བཤད་ཅེས་དོན་གྱིས་ཐོབ་པའི་ཕྱིར་རོ། །
གསུམ་པ་ཁྱད་པར་གསུང་ངག་གི་ཚོགས་བཤད་སློབ་བཤད་ངོས་བཟུང་བ་ནི། འདི་ལ་ཚོགས་བཤད་དང་སློབ་བཤད་ཀྱི་དོན་གནས་ཤིང་། དེ་ལྟར་ཐ་སྙད་ཀྱང་གདགས་སུ་རུང་སྟེ། གང་ཟག་དབང་པོ་རབ་འབྲིང་ཐ་གསུམ་ལ་ཐུན་མོང་དུ་བྱས་པའི་དབང་ཁྲིད་ཀྱི་བྱིན་རླབས་ཟིན་ཐུན་སོགས་རྣམས་ལམ་མེ་བ་གཅིག་སྟོན་པ་ལ་ཚོགས་བཤད་དང་། དབང་པོ་རབ་བསྙེན་སྒྲུབ་ལས་གསུམ་སོང་ཞིང་། ཚེ་འདིར་ཕྱག་རྒྱ་ཆེན་པོ་མཆོག་གི་དངོས་གྲུབ་བསྒྲུབ་པ་ལ་བརྩོན་པ། གཞན་དོན་དུ་སློབ་མ་རྗེས་སུ་འཛིན་ནུས་ཤིག་ལ་འོག་ནས་འབྱུང་བའི་དབང་ཁྲིད་བྱིན་རླབས་ཟིན་ཐུན་མཐོང་བ་བརྒྱུད་པའི་ལག་ལེན་སོགས་ལམ་གྱི་ཆ་ལག་ཡོངས་སུ་རྫོགས་པའི་སརྒ་མ་ལོག་པར་སྟོན་པ་ལ་སློབ་བཤད་དུ་འཇོག་པའི་ཕྱིར། དེ་ལྟར་ཡང་རྗེ་བཙུན་རིན་པོ་ཆེས། འགྲོ་ལ་བུ་གཅིག་ལྟར་བརྩེ་ཡང་། ། བྱེ་བྲག་བུ་ལ་བརྩེ་བ་ཡིས། །
ཡི་གེ་སྦས་པ་ཡོད་དོ་ཞེས། ། བླ་མ་མཆོག་ལ་སྐུར་མི་གདབ། ། དད་དང་བརྩོན་པའི་བྱེ་བྲག་གིས། ། ཅི་རིགས་དམ་ཆོས་སྟོན་པ་ལ། ། ཆོས་ལ་དཔེ་མཁྱུད་བྱེད་དོ་ཞེས། ། ཁོ་བོ་ལ་ཡང་སྐུར་མི་གདབ། ། ཅེས་དང་། ས་པཎ་གྱིས་ཀྱང་། དད་བརྩོན་མཆོག་དོན་གཉེར་བའི་སྐྱེས་བུ་འགས། ། ཁྱོད་ལ་ཟབ་དོན་སྦས་པའི་སྙིང་པོའི་དོན། །
ཡོད་ཀྱི་རྗེས་སུ་ཟུངས་ཞེས་བསྐུལ་བ་ལས། ། བརྩེ་བས་མ་བཟོད་ཁྲིད་རིམ་ཐོ་ཡིག་བགྱི། ། ཞེས་དང་། རྟེན་འབྲེལ་ལས་ཀྱང་། འོན་ཀྱང་རྟེན་འབྲེལ་ཟབ་མོའི་གནད། ། ད་དུང་གཞན་གྱིས་ཤེས་པ་མེད། ། གླེགས་བམ་ཙམ་ལ་བརྟེན་པ་ཡི། ། ལམ་འབྲས་པས་ཀྱང་འདི་མི་ཤེས། ། བླ་མའི་གསུང་ལ་གུས་པ་ཡི། ། ཉན་པོ་གོམས་པའི་སྦྱོར་བ་དང་། །
སྙན་བརྒྱུད་གཞན་དུ་མ་བཅོས་པར། ། ཁྲིད་རྣམས་ལེགས་པར་ཚར་བ་དང་། ། བླ་མ་ལེགས་པར་མཉེས་པ་ལས། ། བྱུང་བའི་བྱིན་རླབས་ཞུགས་པ་དང་། ། དབང་གི་ཆུ་བོ་མ་ནུབ་པར། ། ལེགས་པར་ཐོབ་ཅིང་ལམ་དུས་ཀྱི། ། དབང་བཞི་ཐུན་བཞིར་བསྒོམས་པ་ལས། ། དྲོད་གཤེར་འཛོམས་པའི་ས་ཕྱོགས་སུ། ། རྩི་ཤིང་མེ་ཏོག་སྐྱེ་བ་ལྟར། ། སྙན་བརྒྱུད་བཞི་པོ་འགྲིག་པ་ལས། །
རྟེན་འབྲེལ་ཟབ་མོ་ནང་ནས་འཆར། ། ཞེས་དང་། རྡོ་རྗེ་འཆང་ཀུན་དགའ་བཟང་པོས་ཀྱང་། གསུང་ངག་ཁྲིད་ཀྱི་སྙིང་པོ་ནི། ། གཉིས་ལས་གསུམ་འབྱུང་གདམས་ངག་ཡིན། ། ཀུན་གྱི་སྤྱོད་ཡུལ་མ་ཡིན་པའི། ། མན་ངག་ཤེས་པ་བླ་མའི་དྲིན། ། ཞེས་གསུངས་པའི་ཕྱིར། རྒྱུ་མཚན་དེས་ན་གཞུང་དེ་དག་གི་དངོས་ཤུགས་ཅི་རིགས་ལ་ཚོགས་བཤད་དང་སློབ་བཤད་ཀྱི་ཐ་སྙད་གསལ་བར་བསྟན་པས་ཡིད་ཆེས་པར་བྱོས་ཤིག བཞི་པ་རྩོད་པ་སྤོང་བ་ལ།
ཐ་སྙད་ལ་རྩོད་པ་སྤོང་བ་དང་། དོན་ལ་རྩོད་པ་སྤོང་བ་གཉིས་ལས། དང་པོ་ལ་ཁ་ཅིག་ལམ་འབྲས་ལ་ཚོགས་བཤད་དང་སློབ་བཤད་ཀྱི་ཐ་སྙད་བྱེད་པ་མི་འཐད་དེ། དེ་འདྲའི་ཐ་སྙད་ཁྱེད་རང་གི་བདག་ཆེན་བློ་གྲོས་རྒྱལ་མཚན་མན་ཆད་ལ་གྲགས་ཀྱི། དེ་འདྲ་སངས་རྒྱས་རྡོ་རྗེ་འཆང་ནས་མུས་ཆེན་ཡན་ཆད་ལ་མ་གྲགས་པའི་ཕྱིར་ཞེ་ན། འོ་ན་རང་རེའི་ཀྱཻ་རྡོར་རྒྱུད་ཀྱི་བཤད་ཚུལ་འདི་ལ་ཡང་ཚོགས་སློབ་ཀྱི་ཐ་སྙད་མེད་པར་ཐལ། དེ་འདྲའི་ཐ་སྙད་སངས་རྒྱས་རྡོ་རྗེ་འཆང་ནས་རྗེ་ས་ཆེན་ཡན་ཆད་ལ་མ་གྲགས་པའི་ཕྱིར། འདོད་པར་མི་ནུས་ཏེ། རྩེ་མོའི་སྤྱི་རྣམ་ལས། འཆད་ཐབས་ཀྱི་མན་ངག་ལ་རྩོད་པ་སྤང་བ་ལ་གསུམ།
བཤད་པ་མང་པོ་དོན་མེད་དུ་ཐལ་བ་སྤང་བ། བཤད་ཡམས་གཅིག་ཏུ་བཤད་པ་ཚོགས་བཤད་དུ་ཐལ་བ། བཤད་ཐབས་མང་པོ་གཞན་གྱི་བཤད་ཐབས་སུ་ཐལ་བ་སྤང་བའོ། ། ཞེས་དང་། གཉིས་པའི་སྐབས་སུ། དེ་ནི་ཡང་དག་པ་མ་ཡིན་ཏེ། གཉིས་ཀ་ལ་རྒྱུད་མཐའ་དག་འཆད་པར་ཡང་མི་འགྱུར་ལ། སློབ་མ་ལ་རྒྱུད་མཐའ་དག་འཆད་རུང་ཡང་། ཚོགས་པ་ལ་རྒྱུད་མཐའ་དག་འཆད་དུ་མི་རུང་བའི་ཕྱིར་རོ། ། འོ་ན་བཤད་པ་དེ་གཉིས་གང་ཡིན་ཞེ་ན།
སྤྱི་དོན་གཉིས་སུ་འཆད་ལུགས་ཀྱི་མན་ངག་གསུམ་གྱིས་རྒྱུད་མཐའ་དག་འཆད་པ་ནི་ཚོགས་པ་ལ་བཤད་པ་ཡིན་ལ། སློབ་མ་སློབ་དཔོན་དུ་གྱུར་པ་ཟབ་ཅིང་རྒྱ་ཆེ་བའི་བློ་དང་ལྡན་པ་ལ་བཤད་པ་མཐའ་དག་བྱེད་དོ་ཞེས་ཕ་རོལ་ཏུ་ཕྱིན་པ་སྤྱི་དང་། བསྐྱེད་རིམ་སྤྱིའི་ཆོས་རྣམས་སྟོན་པར་བྱེད་པའི་ཀྱཻ་རྡོར་གྱི་རྒྱུད་ཚིག ཡི་གེའི་དོན་གྱི་མན་ངག བསྡུས་པའི་དོན་གྱི་མན་ངག ཚིག་དོན་གྱི་མན་ངག་དང་གསུམ་གྱིས་འཆད་པ་ནི་ཚོགས་བཤད་ཡིན་ལ། དེའི་སྟེང་དུ་སྦས་དོན་དང་མཐར་ཐུག་གི་ཆོས་རྣམས་སྟོན་པར་བྱེད་པའི་ཀྱཻ་རྡོར་རྒྱུད་ཚིག་མན་ངག་དེ་གསུམ་གྱིས་འཆད་པ་ནི་སློབ་བཤད་ཡིན་ནོ་ཞེས་གསལ་བར་བཤད་པའི་ཕྱིར། བྱས་པ་ལ་ཁོ་ན་རེ། ཀྱཻ་རྡོར་རྒྱུད་གསུམ་ལ་ཚོགས་བཤད་སློབ་བཤད་ཀྱི་དོན་གནས་པས། རྩེ་མོས་གསལ་བར་མཛད་པ་ལ་སྐྱོན་མེད་དོ་ཞེ་ན།
གསུང་ངག་འདི་ལ་ཡང་ཚོགས་བཤད་དང་སློབ་བཤད་ཀྱི་དོན་གནས་པས། བདག་ཆེན་རིན་པོ་ཆེས་གསལ་བར་མཛད་པ་ལ་སྐྱོན་མེད་དོ་ཞེས་ཁོ་རང་གི་རིགས་པ་ལ་སྦྱར་ཏེ་འཕེན་པར་བྱའོ། ། གཉིས་པ་དོན་ལ་རྩོད་པ་སྤང་བ་ནི་འོག་ཏུ་འཆད་དོ། ། ལྔ་པ་འཆད་ཚུལ་དངོས་ལ། དིང་སང་གྲགས་ཚོད་ཀྱི་སྣང་གསུམ་གྱི་ཁྲིད་འཆད་ཚུལ་འདི་ནི་ཐུན་མོང་བ་ཡིན་ལ། ཐུན་མོང་མིན་པའི་ཚེ་འཁོར་བའི་ཉེས་དམིགས་བསྒོམ་པ་བློ་ཆོས་སུ་འགྲོ་བའི་ཁྲིད། དལ་འབྱོར་རྙེད་དཀའ་དང་ལས་རྒྱུ་འབྲས་བསམ་པ་ཆོས་ལམ་དུ་ལོང་པའི་ཁྲིད། བྱམས་སྙིང་རྗེ་སྨོན་འཇུག་བསླབ་བྱ་དང་བཅས་པ་བསམ་པ་ལམ་འཁྲུལ་པ་སེལ་བའི་ཁྲིད། དོན་དམ་སེམས་བསྒོམ་པ་ན་རྣལ་འབྱོར་དབང་ཕྱུག་འདིར། ཤིང་རྟའི་སྲོལ་འབྱེད་རྣམ་གཉིས་ཀྱི་ལྟ་བའི་ཆུ་བོ་གཉིས་འདུས་ཡིན་པའི་གནད་ཀྱི་སྲོལ་གཉིས་ལས་བྱུང་བའི་འཁྲུལ་སྣང་གཅོད་ཚུལ་གྱི་ལྟ་བའི་རིམ་པ་གཉིས་བསྒོམ་པ་འཁྲུལ་སྣང་ཡེ་ཤེས་སུ་འཆར་བའི་ཁྲིད་ཏེ།
ཕ་རོལ་ཏུ་ཕྱིན་པ་དང་ཐུན་མོང་བའི་ལམ་གྱི་གནད་ཕྱིན་ཅི་མ་ལོག་པར་སྟོན་པའི་ཁྲིད་རིམ་མོ། ། དེ་ནས་སྔགས་ལམ་གྱི་སྔོན་འགྲོ་བརྒྱུད་པ་གཉིས་ལྡན་གྱི་སེམས་བསྐྱེད། སློབ་མ་རྗེས་འཛིན་དང་བསག་སྦྱངས་ཕོག་རྗེས་རྡོ་རྗེ་སློབ་དཔོན་གྱི་ཁ་གསོའི་བསྙེན་པ། ཕྱི་རྡུལ་ཚོན་གྱི་དཀྱིལ་འཁོར་དུ་ཡབ་བཀའི་སྨིན་བྱེད་ཀྱི་དབང་། དམ་ཚིག་གི་ཆོས་སྐོར། ལྟ་བས་སྤྲོས་པ་གཅོད་པའི་ཚེ་ལྷན་ཅིག་སྐྱེས་པའི་ཆོས་གསུམ་དང་། རྒྱུད་གསུམ་རྒྱས་བཤད་ལ་ཐོས་བསམ་གྱིས་སྒྲོ་འདོགས་གང་ཆོད་བྱས། ཉམས་སུ་བླང་བའི་གནད་གསུམ་ལ་ཉམས་ལེན་གྱི་དམིགས་ཁྲིད་དང་། བསྒོམ་པས་ཉམས་སུ་བླང་བའི་ཚེ་དབང་བཞིའི་ལམ་གྱི་ཁྲིད་རིམ་དང་ལྟ་བས་ཉམས་སུ་མྱོང་ཙམ་བྱེད་པ་ཐུན་མོང་བ་ཚོགས་བཤད་ཡིན་ལ། ཐུན་མོང་མ་ཡིན་པའི་ཚེ་སྨིན་བྱེད་ཡན་ཆད་གོང་དང་འདྲ་བ་ལ།
སྔགས་ལམ་ཁྲིད་ཀྱི་དབུ་རུ། འབྲོག་མི་ལོ་ཙཱ་བས་གཱ་ཡ་དྷ་ར་ལ་ཆོས་འབྲེལ་གསན་པའི་རྟེན་འབྲེལ་འགྲིག་པའི་ཐོག་མ་ཚར་གསུམ་ཁུག་པ་ཡིན་པས། སྐབས་འདིར་དེའི་བྱིན་རླབས་མཛད། དེ་ནས་ལྟ་ཁྲིད་དང་བསྟུན་དམ་ཚིག དབང་ཆུ། ཚོགས་འཁོར། རབ་གནས། སྦྱིན་སྲེག དུས་ཐ་མ་སོགས་ཀྱི་རྣམ་བཤད་ཟིན་ཐུན་མཛད་ཅིང་། ལྟ་ཁྲིད་སྐབས་སུ་ལྷན་སྐྱེས་གསུམ་གྱི་སེམས་ཐག་བཅད་པ།
ཉམས་བླང་གསུམ་གྱིས་བརྟེན་ཞིང་བོགས་དབྱུང་བ། རྒྱུད་གསུམ་གྱིས་མཐར་ཐུག་པར་བྱ་བ་དང་གསུམ་དུ་མཛད་ནས། དང་པོ་ལ། རྒྱུ་ལམ་འབྲས་བུའི་ལྷན་སྐྱེས་གསུམ་ཡོད་པའི། དང་པོ་ལ་ཁྱད་གཞི་སེམས་འཚོལ་བ། བཙལ་ནས་རྙེད་པའི་སེམས་ངོ་སྤྲོད་ཚུལ་ཐུན་མོང་དང་ཐུན་མོང་མ་ཡིན་པ་གཉིས། ལྷག་མ་རྣམས་ཀྱིས་དེའི་རྒྱུན་སྐྱོང་ཚུལ་རྣམས་མཛད། ཉམས་བླངས་གནད་གསུམ་གྱི་ཚེ། སྣང་བ་སེམས་སུ་སྒྲུབ་པས་བཟུང་བ་ཕྱི་དོན་བདེན་མེད་དུ་གཏན་ལ་ཕབ། སེམས་སྒྱུ་མར་སྒྲུབ་པས་འཛིན་བྱེད་གཉིས་སྣང་འཁྲུལ་པ་བདེན་མེད་དུ་གཏན་ལ་ཕབ།
སྒྱུ་མ་རང་བཞིན་མེད་པར་སྒྲུབ་པའི་གནད་ཀྱིས་རྟེན་འབྲེལ་དང་བརྗོད་བྲལ་གྱི་སྒོ་ནས་གཟུང་འཛིན་གྱིས་དག་པའི་སེམས་རང་བཞིན་གྱི་འོད་གསལ་སོགས་ཆོས་ཐམས་ཅད་བདེན་མེད་དུ་གཏན་ལ་འབེབས་པར་མཛད་ཅིང་། དེ་ཡང་དང་པོའི་ཚེ་རྣམ་བདེན་དང་། གཉིས་པའི་ཚེ་རྣམ་རྫུན་དང་། གསུམ་པའི་ཚེ་རྣལ་འབྱོར་སྤྱོད་པ་དབུ་མ་དང་ན་མཉམ་པའི་ལྟ་བ་བསྐྱེད་དེ། དེ་གསུམ་གྱིས་རིམ་བཞིན་སེམས་གསལ་བ། སྟོང་པ། ཟུང་འཇུག་གི་ཆ་གསུམ་ལ་བརྟེན་ཞིང་བོགས་དབྱུང་བར་མཛད་པ་ཡིན་ལ། གསུམ་པ་རྒྱུད་གསུམ་རྒྱས་བཤད་ཀྱི་ཚེ། ཀུན་གཞི་རྒྱུ་རྒྱུད། ལུས་ཐབས་རྒྱུད།
ཕྱག་རྒྱ་ཆེན་པོ་འབྲས་བུའི་རྒྱུད་གསུམ་ཞིབ་ཏུ་བཤད་ནས། གཞི་ལམ་འབྲས་གསུམ་དབྱེར་མེད་ཀྱི་ལྟ་ཁྲིད་སྙིང་པོར་བསྒྲིལ་ནས་མཛད་པ་ཡིན་ནོ། ། མདོར་ན་ལྟ་བས་ཐོས་བསམ་གྱི་སྒྲོ་འདོགས་བཅད་ནས་བསྒོམ་པའི་ཉམས་མྱོང་ལྟ་བའི་སྟེང་དུ་སྐྱེ་ངེས་པར་བྱེད་པ་ནི་སློབ་བཤད་ཟབ་མོའི་ཐུན་མོང་མ་ཡིན་པའི་ལུགས་སོ། ། དེ་ལྟར་ལྟས་བ་སྤྲོས་པ་བཅད་ནས་རིམ་གཉིས་བསྒོམ་པ་ཉམས་སུ་མྱོང་བའི་ཚེ། དབང་བཞི་དང་རྗེས་སུ་འབྲེལ་བའི་ལམ་བཞི་བསྒོམ་པའི་ཐོག་མར། ཁྲིད་ཡིག་ཇོ་ལྕགས་མ་ལས། ཡང་བླ་མ་ལས་ལམ་དུས་ཀྱི་དབང་བླངས་ཏེ་དམ་ཚིག་གསོ། བླ་མ་མི་བཞུགས་ན་འདིར་སྒྲུབ་པའི་དཀྱིལ་འཁོར་བྲིས་ཏེ། བདག་འཇུག་རྒྱས་པར་བྱ། ཞེས་སོགས་ཀྱི་དོན་དུ་ལུས་དཀྱིལ་ལམ་དུས་ཀྱི་དབང་མིན་གྱི།
རྒྱུ་དབང་ལམ་བྱེད་ཀྱི་དབང་ཡིན་པས་ཡབ་དབང་ལྟ་བུ་གཅིག་སླར་བསྐུར་ཡང་རུང་མོད། འོན་ཀྱང་ཡུམ་བཀའི་ཕྱག་ལེན་མི་ནུབ་པར་བྱ་བའི་ཕྱིར། བརྒྱུད་པ་འདི་པས་ཕྱི་རྡུལ་ཚོན་གྱི་དཀྱིལ་འཁོར་དུ་ལྷ་མོ་བཅོ་ལྔའི་དབང་བསྐུར་བར་མཛད་ལ། ཁྲིད་ཀྱི་ཚེ་བུམ་དབང་དང་འབྲེལ་བ་བསྐྱེད་རིམ་གྱི་ཁྲིད། དབང་གོང་མ་གསུམ་དང་འབྲེལ་བ་རྫོགས་རིམ་གྱི་ཁྲིད་གཉིས་ལས། དང་པོ་ལ། བསྐྱེད་རིམ་སེམས་འཛིན་གྱི་ཁྲིད་དངོས། དེ་ལས་ལྟ་བ་ཉམས་སུ་མྱོང་ཚུལ་གྱི་ཁྲིད། ལྟ་བ་དེ་ལས་སྐྱོན་ཡོན་ཕྱེ་ནས། སྐྱོན་མེད་ལ་ཕྱག་རྒྱ་ཆེན་པོར་ངོ་སྤྲོད་པའི་ཁྲིད།
ངོ་སྤྲོད་པ་དེ་སྤྱོད་པ་གསུམ་གྱི་བོགས་དབྱུང་བའི་ཁྲིད། བོགས་དབྱུང་དེ་ལས་གྲུབ་མཐའ་འཁོར་འདས་དབྱེར་མེད་སྙོགས་ཚུལ། དེ་ལས་རྩའི་འགྲོས་ཐིམས་ཏེ་རྩ་གནས་གྱུར་སྤྲུལ་སྐུ་མངོན་དུ་བྱེད་ཚུལ། གལ་ཏེ་གྲུབ་མཐའ་མ་སྙོགས་ན་ལམ་གྱི་ཕྱག་འཐེབ་དབང་བཞི་ཐུན་མོང་བའི་འདའ་ཀ་མ་དང་། ཐུན་མོང་མ་ཡིན་པ་བུམ་དབང་གི་འདའ་ཀ་མ་གསུམ་གྱི་ཁྲིད་དང་། འཕོ་བ་མ་ཐེབས་ན་བར་དོ་སྦྱོང་བྱེད་བུམ་དབང་གི་བར་དོའི་ཁྲིད། ལམ་གྱི་ཚོད་འཛིན་རྨི་ལམ་དང་སྒྱུ་ལུས་ཀྱི་ཁྲིད་རྣམས་མཛད་པ་ཡིན་ལ། བསྐྱེད་རིམ་ཁྲིད་དངོས་ཀྱི་ཚེ་ཕྱི་ནང་བསྐྱེད་རིམ་གཉིས་སུ་ཕྱེ་ནས་ཕྱི་བསྐྱེད་རིམ་དམིགས་པ་རྒྱས་བསྡུས་ཅི་རིགས་པ་དང་བསྟུན་ནས་དེའི་རྣམ་བཤད་ཟིན་ཐུན་སོགས་དང་། དེ་རྗེས་ལམ་དབང་བསྐུར་ཏེ་ནང་བསྐྱེད་རིམ་གྱི་ཁྲིད། དེའི་ཟིན་ཐུན་དང་བཅས་པ་མཛད་པ་ཡིན་ནོ། །
གཉིས་པ་དབང་གོང་མ་དང་འབྲེལ་བ་རྫོགས་རིམ་ཀྱི་ཁྲིད་ཀྱི་ཚེ། ཁམས་འདུས་པ་དང་པོ་ལ་གསང་དབང་དང་འབྲེལ་བ་གཏུམ་མོ་དྲོད་རྟགས་ཀྱི་ལམ་ཁྲིད། བར་པ་ལ་ཤེར་དབང་དང་འབྲེལ་བ་ཐིག་ལེ་བདེ་སྟོང་གི་ཉམས་ཁྲིད། མཐའ་མ་ལ་དབང་བཞི་པ་དང་འབྲེལ་བ་སྐྱོན་མེད་གཉུག་མ་ཡེ་ཤེས་ཀྱི་ལམ་ཁྲིད་པ་དང་གསུམ་ལས། དང་པོ་དབུ་རུ་རྗེ་བཙུན་རྡོ་རྗེ་བདག་མེད་མའི་ཕྱི་དཀྱིལ་གསུམ་དང་། ནང་ལུས་དཀྱིལ་དུ་ལྷ་མོ་བཅོ་ལྔའི་དབང་བཞི་བྱིན་རླབས་ཀྱི་ཚུལ་དུ་བསྐུར་བར་མཛད་ལ། དེ་ནས་གསང་དབང་གི་ཁྲིད་ཀྱི་སྔོན་འགྲོ་ལ་བསག་སྦྱང་དང་། ཐུན་གྱི་སྔོན་འགྲོ་ལ་བསམ་གཏན་གྱི་ཡན་ལག་དགུ་ལ་བསླབ། དེ་ནས་དངོས་གཞི་ཁྱབ་བྱེད་རླུང་སྦྱོར་བདུན་དང་། ཁྱབ་བྱ་མན་ངག་གི་གནད་གཏུམ་མོའི་མེ་དམིགས་བཅོ་བརྒྱད་ཀྱི་ཁྲིད།
དེ་ལས་ལྟ་བ་རང་བྱུང་གི་ཡེ་ཤེས་བཞི་མྱོང་བའི་ཁྲིད། བཞི་པ་གསལ་ཞིང་ཡང་ལ་རང་བྱུང་གི་ཏིང་ངེ་འཛིན་ལ་ཕྱག་རྒྱ་ཆེན་པོར་ངོ་སྤྲོད་པའི་ཁྲིད། དེ་ཉིད་སྤྱོད་པ་ཐུན་མོང་བ་གསུམ་དང་ཐུན་མོང་མ་ཡིན་པ་གསུམ་གྱི་བོགས་དབྱུང་བའི་ཁྲིད། དེ་ལས་གྲུབ་མཐའ་མ་འདྲེས་པ་ཡོངས་སུ་རྫོགས་པ་སྙོག་ཚུལ། དེ་ལས་ཡི་གེའི་འགྲོས་ཐིམ་སྟེ་ཡི་གེ་གནས་གྱུར་ལོངས་སྐུ་མངོན་དུ་བྱེད་ཚུལ། གལ་ཏེ་གྲུབ་མཐའ་མ་བསྙོགས་ན་ལམ་གྱི་ཕྱག་འཐེབ་གསང་དབང་གི་འདའ་ཀ་མ་ཐུན་མོང་བ་དང་ཐུན་མོང་མ་ཡིན་པ་འོད་གསལ་ནས་འཕོ་བ་ལ་སྦྱང་གོམས་ལས་སྦྱར་གསུམ་གྱི་ཁྲིད། འཕོ་བ་མ་ཐེབ་ན་གསང་དབང་གི་བར་དོའི་ཁྲིད། ལམ་གྱི་ཚོད་འཛིན་རྨི་ལམ་དང་སྒྱུ་ལུས་ཀྱི་ཁྲིད་རྣམས་མཛད་པ་ཡིན་ནོ། ། གཉིས་པ་ཁམས་འདུས་པ་བར་པ་ལ། ཤེས་དབང་དང་འབྲེལ་བ་ཐིག་ལེ་བདེ་སྟོང་ཉམས་ཀྱི་ལམ་ཁྲིད་པའི་ཚེ།
ཁྲིད་དང་ཐུན་གྱི་སྔོན་འགྲོ་གོང་བཞིན། དངོས་གཞི་དངོས་སམ་ཡེ་ཤེས་ཀྱི་ཕྱག་རྒྱ་ལ་བརྟེན་པའི་སྦྱོར་བ་མཉམ་པ་གསུམ་དང་འདུ་ཤེས་གསུམ་ལྡན། དངོས་གཞི་མན་ངག་གི་གནད་ལ་བྱང་ཆུབ་ཀྱི་སེམས་དབབ། བཟུང་བཟློག་ཁྱབ་མི་ཉམས་པར་བསྲུང་བ་སྟེ་ལམ་རྒྱས་པའི་ཁྲིད། སྦྱོར་བ་ཐུར་སེལ་གྱི་རླུང་དབང་དུ་བྱ་བ། དངོས་གཞི་དབབ་ཟློག་སོགས་དུས་མཉམ་དུ་བྱ་བ། རྗེས་འདྲེན་དང་ཁྱབ་པར་བྱ་བ་སྟེ་ལམ་བསྡུས་པའི་ཁྲིད། དེ་ལས་ལྟ་བ་ཡས་འབབ་ཀྱི་དགའ་བཞི་ཉམས་སུ་མྱོང་ཚུལ། དེ་ལ་ཕྱག་ཆེན་ངོ་སྤྲོད་པའི་ཁྲིད། དེ་ཉིད་སྤྱོད་པ་ཐུན་མོང་དང་ཐུན་མོང་མིན་པས་བོགས་དབྱུང་བའི་ཁྲིད།
དེ་ལས་གྲུབ་མཐའ་བདེ་སྟོང་རྒྱ་ཆུང་བ་སྙོགས་ཚུལ་ཐིག་ལེ་འགྲོས་ཐིམ་ནས་ཐིག་ལེ་གནས་གྱུར་ཆོས་སྐུ་མངོན་དུ་བྱེད་ཚུལ། གལ་ཏེ་གྲུབ་མཐའ་མ་སྙོགས་ན་དབང་གསུམ་པའི་འདའ་ཀ་མ། ཐུན་མོང་བ་དང་ཐུན་མོང་མ་ཡིན་པ་ནམ་འཆི་བའི་ཚེ་རྡོ་རྗེ་སེམས་དཔའ་འབྱོན་པར་འགྱུར་བའི་གནད་ལ་སྦྱང་གོམས་ལས་སྦྱར་གྱི་ཁྲིད། འཕོ་བ་མ་ཐེབས་ན་དབང་གསུམ་པའི་བར་དོ་སྦྱོང་བྱེད་སྦྱང་གོམས་ལས་སྦྱར་གྱི་ཁྲིད། ལམ་གྱི་ཚོད་འཛིན་སྒྱུ་ལུས་རྨི་ལམ་གྱི་ཁྲིད་རྣམས་མཛད་པ་ཡིན་ནོ། ། གསུམ་པ་ཁམས་འདུས་པ་ཐ་མ་ལ་དབང་བཞི་པ་དང་འབྲེལ་བ་སྐྱོན་མེད་གཉུག་མ་ཡེ་ཤེས་ཀྱི་ལམ་ཁྲིད་པའི་ཚེ། སྔོན་འགྲོ་གོང་བཞིན་དང་། དངོས་གཞི་འོག་རླུང་བསྐྱོད་པ་ལུས་ཀྱི་རྦ་རླབས། ངག་འདྲེན་པ་ཞི་དྲག་གི་རྦ་རླབས། ཏིང་ངེ་འཛིན་སེམས་ཀྱི་རྦ་རླབས་ལ་ཐབས་ཀྱི་རྒྱུད་སྦྱོང་བ་གཡས་བཟུང་བ།
གཡོན་འཛིན་པ། དབུས་གཉིས་ཀའི་རྦ་རླབས་རེང་པ་ལ་སྐད་ཅིག་མ་གསུམ། ཤེས་རབ་ལའང་དེ་བཞིན་གསུམ། ཐབས་ཤེས་གཉིས་ཀའི་རྒྱུད་སོ་སོར་དག་པ་ལ་སྐད་ཅིག་མ་གཅིག་སྟེ་བདུན་རྣམས་ཉམས་སུ་ལེན་པའི་ཁྲིད། དེ་ལས་ལྟ་བ་མས་བརྟན་གྱི་དགའ་བ་བཞི་མྱོང་ཚུལ། མས་བརྟན་ལྷན་སྐྱེས་ལ་ཕྱག་ཆེན་ངོ་སྤྲོད་ཀྱི་ཁྲིད། དེ་ཉིད་སྤྱོད་པ་གསུམ་གྱིས་གོང་བཞིན་སྐྱོང་བའི་ཁྲིད། དེ་ལས་གྲུབ་མཐའ་བདེ་སྟོང་རྒྱ་ཆེ་བ་སྙོགས་ཚུལ། དེ་ལས་རླུང་གི་འགྲོས་ཐིམ་སྟེ་རླུང་གནས་འགྱུར་ངོ་བོ་ཉིད་སྐུ་མངོན་དུ་བྱེད་ཚུལ། གལ་ཏེ་གྲུབ་མཐའ་མ་སྙོགས་ན་བཞི་པའི་འདའ་ཀ་མ་དབང་བཞི་ཐུན་མོང་བ་དང་ཐུན་མོང་མ་ཡིན་པ་ཕྱག་རྒྱ་ཆེན་པོ་ནས་འཕོ་བའི་འདའ་ཀ་མ་ལ་སྦྱངས་གོམས་ལས་སྦྱར་གྱི་ཁྲིད།
འཕོ་བ་མ་ཐེབ་ན་དབང་བཞི་པའི་བར་དོ་སྦྱོང་བྱེད་སྦྱངས་གོམས་ལས་སྦྱར་སོགས་ཀྱི་ཁྲིད། ལམ་གྱི་ཚོད་འཛིན་རྨི་ལམ་དང་སྒྱུ་ལུས་ཀྱི་ཁྲིད་རྣམས་རྫོགས་ནས་སྙིང་པོ་བསྡུ་བའི་ཁྲིད་རྣམས་མཛད་ཅིང་། གསང་དབང་གི་ཁྲིད་མན་ཆད་རྡོ་རྗེ་ལུས་ཀྱི་དབང་བཞི་པའི་བར་དོ་སྦྱོང་བྱེད་སྦྱངས་གོམས་ལས་སྦྱར་སོགས་ཀྱི་ཁྲིད། ལམ་གྱི་ཚོད་འཛིན་རྨི་ལམ་དང་སྒྱུ་ལུས་ཀྱི་ཁྲིད་རྣམས་རྫོགས་ནས་སྙིང་པོ་བསྡུ་བའི་ཁྲིད་རྣམས་མཛད་ཅིང་། གསང་དབང་གི་ཁྲིད་མན་ཆད་རྡོ་རྗེ་ལུས་ཀྱི་རྣམ་བཤད་དང་རྫོགས་རིམ་ཀྱི་བཤད་པ་ཅི་རིགས་པ་དང་། ཁྲིད་རྫོགས་ནས་གཞུང་བཤད། དེ་དག་གི་སྐབས་སུ་ལམ་ཟབ་ཕྱི་ནང་གཉིས། བིར་སྲུང་ཐུན་མོང་བ་དང་ཐུན་མོང་མ་ཡིན་པ་གཉིས། བླ་མ་རིན་འབྱུང་སོགས་རིགས་ལྔ་བསྐྱེད་པའི་བྱིན་རླབས་སོ་སོ། རྣམ་འཇོམས་བིར་ལུགས་ཀྱི་བྱིན་རླབས།
ཉེ་བརྒྱུད་ལམ་སྦས་བཤད་ཀྱི་བྱིན་རླབས་དང་ཁྲིད། ཤིན་ཏུ་ཉེ་བརྒྱུད་བརྡ་དོན་གསལ་བའི་བྱིན་རླབས་དང་ཁྲིད། ལམ་ཟབ་བླ་མའི་ཁྲིད། བརྡ་ཆིག་བརྒྱུད་ཀྱི་བྱིན་རླབས། ག་ཡ་དྷ་རའི་མགོན་རྐྱང་གི་བྱིན་རླབས། སྒྲུབ་པ་ལུང་སྦྱིན་གྱི་བྱིན་རླབས། གསང་བཅུའི་རྒྱས་བཏབ་དང་བཅས་པ། དེ་དག་གི་སྐབས་སུ་བླ་མ་ལྔ་བཅུ་པ་རྩ་འགྲེལ། ལམ་འབྲས་ཀྱི་རྒྱ་བོད་བླ་མའི་ལོ་རྒྱུས། བླ་མ་སོ་སོའི་རྣམ་ཐར།
ཆོས་འབྱུང་ངོ་མཚར་སྣང་བ། ཞིབ་མོ་རྣམ་དག ཞིབ་མོ་རྡོ་རྗེ། བསྟན་པ་རྒྱས་པའི་ཉི་འོད། གནད་ཀྱི་སྒྲོན་མེ་རྣམས་ཀྱི་ལུང་དང་ཁོག་ཕུབ་ཀྱི་ཟིན་ཐུན་རྣམས་སྣང་གསུམ་གྱི་ཁྲིད་དང་ཆབ་གཅིག་ཏུ་མཛད། སྔགས་ལམ་གྱི་ཚེ་གླེགས་བམ་རྣམ་པ་གཉིས། གཞུང་བཤད་སྲས་དོན་མ། གསུང་སྒྲོས་མ། པོད་ནག་མ། པྲོ་ལུང་པ་ཀུན་སྨོན་གྱི་གཉག་མའི་གསལ་བྱེད་དང་གཞུང་བཤད་བརྟག་གཉིས།
དག་ལྗོན་སྤྱི་གསུམ་སོགས་ཀྱི་ལུང་མཐའ་ཡས་པ་ཞིག་སྐབས་དང་སྦྱར་ནས་མཛད་དོ། ། མདོར་ན་རྗེ་བཙུན་གོང་མས་འབྲེལ་བརྟགས་ནས་དབང་བསྐུར། དབང་བསྐུར་ནས་ཁྲིད་བཤད། ཁྲིད་བཤད་ནས་གདམས་ངག་བསྟན་པ་དེ་གཞུང་བཤད། གདམས་ངག་བསྟན་ནས་སྒྲུབ་པའི་ལུང་སྦྱིན། སྒྲུབ་པའི་ལུང་སྦྱིན་ནས་གསང་བཅུའི་རྒྱས་བཏབ། ཅེས་པ་ལྟར་འདི་ལ་ཉེ་བར་མཁོ་བའི་དབང་ཁྲིད་གཞུང་རྣམས་བཤད་ལུང་བྱིན་རླབས་སོགས་མ་ཚང་བ་མེད་པར་སྐལ་ལྡན་གྱི་གདུལ་བྱ་ཚིམ་པར་མཛད་པ་ནི་ལུགས་འདིའི་ཟབ་ཁྱད་དོ། ། གོང་གི་གཉིས་པ་དོན་ལ་རྩོད་པ་སྤོང་བ་ལ་ཁོ་ན་རེ། སྣང་གསུམ་དོན་དམ་སེམས་བསྐྱེད་ཀྱི་སྐབས་སུ་ཁྱེད་ཀྱི་ཁྲིད་རིམ་དེ་མི་འཐད་དེ། དེ་འདྲ་ཚད་ལྡན་གྱི་གཞུང་ལས་མ་བཤད་པའི་ཕྱིར་ཟེར་ན།
དེའི་ལན་ནི། རྗེ་བཙུན་གྱི་ཇོ་ལྕགས་མ་ལས། སེམས་བསྐྱེད་པ་ལ་གསུམ། སྨོན་པའི་སེམས་བསྐྱེད་པ་དང་། འཇུག་པའི་སེམས་བསྐྱེད་པ། དོན་དམ་པའི་སེམས་བསྐྱེད་པའོ། ། ཞེས་དང་། ཁྲིད་ཡིག་ཚིགས་བཅད་མར་ཡང་། བདག་གཞན་མཉམ་དང་བརྗེ་བའི་བྱང་ཆུབ་སེམས། ། དོན་དམ་བྱང་ཆུབ་སེམས་ཀྱང་བསྒོམ་པར་བྱ། །
ཞེས་པ་ཙམ་ལས་གཞན་དུ་དོན་དམ་སེམས་བསྐྱེད་ཀྱི་ཁྲིད་གསལ་པོར་མ་གསུངས་པས་དོན་དམ་སེམས་བསྐྱེད་ཀྱི་ཁྲིད་མི་དགོས་ཞེས་དང་། ཡང་སྦས་དོན་གསལ་བར་གསང་འདུས་ཀྱི་ལུང་དྲངས་པ་ལས་ཀྱང་། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པ་མཉམ་ཉིད་པས། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་ཆོས་ཐམས་ཅད་སེམས་དང་། སེམས་ཀྱི་རང་བཞིན་སྟོང་པ་ཉིད་ཡིན་ནོ། །
ཞེས་པ་ཙམ་ལས་མ་བཤད་པས་དོན་དམ་སེམས་བསྐྱེད་ཀྱི་ཁྲིད་མེད་དམ་སྙམ་འཁྲུལ། ཁ་ཅིག་ནི། གསལ་བ་རང་སོ་བཟུང་། སྟོང་པ་རང་སོ་བཟུང་། ལྷུག་པ་རང་སོ་བཟུང་ཞེས་སོགས་ཀྱི་སྒོ་ནས་འཆད་མོད། ཁོ་བོས་ནི་གོང་མའི་གསུང་གི་ཚིག་ཟིན་ལ་མ་བཤད་ཀྱང་། དོན་གྱིས་ཐོབ་པའི་སྙིང་པོ་བསྒྲིལ་ནས་བཤད་པ་སྟེ། རྗེ་བཙུན་གྱིས། ཕ་རོལ་ཕྱིན་པའི་གཞུང་ལུགས་མདོར་བསྡུས་ན། ། སྙིང་པོ་དོན་གྱི་མན་ངག་འདི་དག་ཡིན། །
ཞེས་སྣང་གསུམ་འདི་ཕ་རོལ་ཏུ་ཕྱིན་པའི་ལྟ་སྒོམ་སྤྱོད་གསུམ་གྱི་སྙིང་པོ་བསྡུས་པའི་ཉམས་ལེན་ཡིན་པར་བཤད་པས་ན། འདིར་ཕར་ཕྱིན་ལུགས་ཀྱི་ལྟ་བ་རྣམ་དག་ཅིག་སྟོན་པ་སྐབས་སུ་བབས། དེ་ཡང་རྣལ་འབྱོར་དབང་ཕྱུག་གིས་ཐོག་མར་ཐོགས་མེད་ཀྱི་ཤིང་རྟའི་སྲོལ་ལ་ཞུགས། དེ་རྗེས་ཀླུ་སྒྲུབ་ཀྱི་ཤིང་རྟའི་སྲོལ་ལ་ཞུགས་པའི་པཎྜི་ཏ་ཡིན་པའི་གནད་ཀྱིས། བཤད་སྲོལ་དེ་གཉིས་ལས་བྱུང་བའི་ལྟ་བ་རྣམ་དག་སྟོན་པར་འཐད་པས་ངེད་ཅག་བརྒྱུད་པ་འདི་པས་དེ་ལྟར་མཛད་པའི་ཕྱིར་རོ། ། ཡང་ཁ་ཅིག་ལྟ་ཁྲིད་ཀྱི་སྐབས་སུ་སེམས་འཚོལ་གྱི་ཐ་སྙད་མི་འཐད་དེ། དེ་འདྲ་གཞན་ལུགས་དང་བསྲེས་པའི་ཕྱིར། ཞེས་པ་ནི་རང་གི་ཆོས་ལུགས་ལ་གོམས་འདྲིས་མེད་པར་ཟད་དེ། འཁོར་འདས་དབྱེར་མེད་ཀྱི་འགྲེལ་པར། ཇི་ལྟར་སེམས་ཀྱི་གསལ་བ་མི་འདོར་བ་ཡིན་ཏེ།
གསལ་བ་སེམས་ཀྱི་མཚན་ཉིད་ཅེས་བྱ། གསལ་བ་དེ་ལེགས་པར་བརྟགས་ན་གནས་སམ་རིགས་སམ་ཁ་དོག་གམ་དབྱིབས་ལ་སོགས་པ་གང་ལྟར་བཙལ་ཡང་མི་རྙེད་ཅིང་མ་གྲུབ་སྟེ། སྟོང་པ་སེམས་ཀྱི་རང་བཞིན་ཞེས་བྱ། དེ་ལྟར་གསལ་བ་བཙལ་བས་མ་རྙེད་པ་ལ་སྟོང་པ་ཞེས་བྱ། སྟོང་པ་འཚོལ་མཁན་དེ་ཉིད་ལ་གསལ་བ་ཞེས་བྱ། ཞེས་སོགས་དང་། བླ་མ་དམ་པའི་ཁྲིད་ཡིག་སྦས་དོན་གསལ་བར། ཉམས་སུ་བླང་ཚུལ་དངོས་ནི་སྒོམ་པ་གསུམ་གྱི་སྐབས་དང་འདྲ་བར། བླ་མ་ལ་མོས་གུས་ཞག་འགའ་བྱེད་དུ་བཅུག་ལ། དེ་བར་དུ་ཤེས་པ་གློད་ནས་ངོ་འཛིན་དུ་གཞུག
ཅེས་དང་། རྒྱལ་ལྷ་ཁང་པ་བློ་གྲོས་སེང་གེས་བླ་མ་དམ་པའི་གསུང་ཟིན་བྲིས་བྱས་པ་ལས། སེམས་འཛིན་དུ་འཇུག་པའི་སྐབས་སུ། སེམས་གློད་ལ་རང་གི་སེམས་ངོ་བོ་ཅི་འདྲ་ཞིག་འདུག་ལྟོས་ཞེས་ཕྱག་ཆེན་པ་རྣམས་ཀྱི་སེམས་འཚོལ་དང་འདྲ་བར་ཡུན་ཅི་རིགས་པར་འཚོལ་དུ་བཅུག ཅེས་སེམས་ཚོལ་གསལ་བར་བཤད་པ་དེ་བརྒྱུད་པ་འདི་པས་ཕྱག་ལེན་ལ་ཐེབ་པར་མཛད་པའི་ཕྱིར་རོ། ། ཡང་ཁ་ཅིག སེམས་བཙལ་ནས་སེམས་ངོ་སྤྲོད་པའི་ཐ་སྙད་མི་འཐད་དེ། ལུགས་འདི་ལ་དེ་འདྲ་མ་བཤད་པའི་ཕྱིར་རོ། ། ཟེར་ན། དེ་ཡང་རང་མཚང་སྟོན་པ་སྟེ།
ལྟ་བའི་རང་འགྲེལ་ལས་དེ་ཉིད་བླ་མས་ཐོག་མར་སྟོན་པའི་དུས་སུ་ལེགས་པར་བསྟན་ལ་ངོ་སྤྲད་དོ། ། དེ་ལྟ་བུའི་རང་བཞིན་ལེགས་པར་ངོ་འཕྲོད་ན་ལྟ་བ་འཁོར་འདས་དབྱེར་མེད་ཅེས་བྱ་བ་ཡིན་ནོ། ། ཞེས་བཤད་པ་འདི་ཁྱེད་ཅག་གིས་མ་གཟིགས་འདུག་ཀྱང་བརྒྱུད་པ་འདི་པས་ཕྱག་ལེན་ལ་ཐེབས་པར་མཛད་པའི་ཕྱིར་རོ། ། ཡང་ཁ་ཅིག ལྟ་བའི་ངོ་སྤྲོད་ལ་ཐུན་མོང་དང་ཐུན་མོང་མ་ཡིན་པ་གཉིས་སུ་བྱེད་པ་འདི་མི་འཐད་དེ། དེ་འདྲ་རང་ལུགས་ལ་མི་བཞེད་པའི་ཕྱིར་ཞེ་ན། དེ་ཡང་གནད་མ་ཟིན་པ་སྟེ། སེམས་ལ་གཉིས་སྣང་འཁྲུལ་པའི་ཆ་དང་། གཉིས་མེད་གསལ་རིག་གི་ཆ་གཉིས་ཡོད་པའི་ཕྱི་མ་ངོ་འཕྲོད་པའི་ལྟ་བ་དེ་ལྟ་བ་རྣམ་དག་ཡིན་གྱི། སྔ་མ་དེ་ལྟ་བ་རྣམ་དག་མ་ཡིན་པའི་ཕྱིར་དང་།
རང་བཞིན་གསལ་དང་སྟོང་པ་ཟུང་འཇུག་ལས། ། ཞེས་པའི་གསལ་སྟོང་ཟུང་འཇུག་དེས། ལུས་ལ་ཡེ་ཤེས་ཆེན་པོ་གནས། ། ཞེས་པའི་ཡེ་ཤེས་དེ་དང་། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་པའི་ཡེ་ཤེས་དེ་ངོས་བཟུང་བའི་ཕྱིར་ཏེ། ལྟ་བའི་རང་འགྲེལ་ལས། དང་པོ་ནི་རྩ་རྒྱུད་ལས། ལྷན་ཅིག་སྐྱེས་པས་གང་སྐྱེས་པ། །
ལྷན་ཅིག་སྐྱེས་པར་དེ་བརྗོད་བྱ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་གསུངས་པའི་དོན་ཡིན་ཏེ། དེ་ལ་གསུམ། རྒྱུ་ལྷན་ཅིག་སྐྱེས་པའི་ཆོས་གསུམ། ལམ་ལྷན་ཅིག་སྐྱེས་པའི་ཆོས་གསུམ། འབྲས་བུ་ལྷན་ཅིག་སྐྱེས་པའི་ཆོས་གསུམ་མོ། ། ཞེས་སོགས་གསལ་བར་གསུངས་པའི་ཕྱིར་རོ། ། ཡང་ཁ་ཅིག
སྣང་བ་སེམས། སེམས་སྒྱུ་མ། སྒྱུ་མ་རང་བཞིན་མེད་པ་གསུམ་གྱིས་གསལ་སྟོང་ཟུང་འཇུག་གསུམ་ལ་བོགས་དབྱུང་ངོ་། ། ཞེས་པ་མི་འཐད་དེ། དེ་འདྲ་འབྲེལ་མེད་ཁོ་ནར་ཟད་པའི་ཕྱིར་ཞེ་ན། དེ་ཡང་དེ་གསུམ་གྱི་གནད་མ་རིག་པའི་བབ་ཅོལ་ཏེ། སྣང་བ་སེམས་སུ་བསྒྲུབ་པས་གཟུང་བྱ་ཕྱི་དོན་བདེན་མེད་དུ་གཏན་ལ་ཕབ། སེམས་ཙམ་རྣམ་བདེན་པའི་ལྟ་བ་དང་ན་མཉམ་པར་བྱས། སེམས་སྒྱུ་མར་བསྒྲུབ་པས་འཛིན་བྱེད་ཀྱི་སེམས་འཁྲུལ་པ་དེ་ཡང་བདེན་མེད་དུ་གཏན་ལ་ཕབ། རྣམ་རྫུན་པའི་ལྟ་བ་དང་ན་མཉམ་པར་བྱས།
སྒྱུ་མ་རང་བཞིན་མེད་པར་བསྒྲུབ་པས་གཟུང་འཛིན་གྱིས་དག་པའི་སེམས་རང་བཞིན་གྱི་འོད་གསལ་བ་དེ་ཡང་བདེན་མེད་དུ་གཏན་ལ་ཕབ་སྟེ། ཆོས་ཐམས་ཅད་བདེན་སྟོང་རྟོགས་པའི་དབུ་མའི་ལྟ་བ་དང་ན་མཉམ་པར་བྱས་པའི་ཕྱིར་རོ། ། དེས་ན་སྒྱུ་མ་རང་བཞིན་མེད་པར་བསྒྲུབ་ཅེས་པའི་དོན། སྔར་སྒྱུ་མ་ལྟ་བུར་གཏན་ལ་ཕབ་ཟིན་པ་དེ་རང་བཞིན་མེད་པར་སྒྲུབ་པ་ནི་མ་ཡིན་ཏེ། སྔར་ཁྱད་གཞི་འཛིན་བྱེད་ཀྱི་སེམས་འཁྲུལ་པ་སྒྱུ་མ་ལྟ་བུར་བསྒྲུབས་ཟིན་པས་དེ་འདིར་རང་བཞིན་མེད་པར་སྒྲུབ་མི་དགོས་པའི་ཕྱིར། དེས་ན་འདིར་གཟུང་འཛིན་གྱིས་སྟོང་པའི་ཆོས་ཉིད་རང་བཞིན་འོད་གསལ་དེ་རང་བཞིན་མེད་པར་སྒྲུབ་པ་ཡིན་ཏེ། དེའི་ཚེ་དེ་བདེན་མེད་དུ་གཏན་ལ་མ་ཕབ་པའི་ཕྱིར་ཏེ། སྔར་སེམས་སྒྱུ་མར་བསྒྲུབ་པའི་སྐབས་སུ་དབུ་མའི་ལྟ་བ་མ་སྐྱེས་པའི་ཕྱིར་ཏེ། དབང་པོ་རབ་འབྲིང་གསུམ་དུ་བཀྲི་བའི་གཞུང་ཤིང་ལས། འཁོར་འདས་དབྱེར་མེད་ལ་བསླབ་པ་གསུམ་ནི་ཆོས་ཐམས་ཅད་སེམས་སུ།
སེམས་སྒྱུ་མར། དེ་སྤྲོས་བྲལ་དུ་ཐག་བཅད་དེ་དབུ་མ་དང་མཐུན་ཞེས་པའི་གསུམ་པའི་སྐབས་ཀྱི་ལྟ་བ་དབུ་མ་དང་ན་མཉམ་པར་བཤད་པའི་གནད་ཀྱིས་གོང་མ་གཉིས་ཙམ་གྱི་ལྟ་བ་དེ་དབུ་མའི་ལྟ་བ་ཡིན་པར་སོང་འདུག་པའི་ཕྱིར་རོ། ། དེ་ལྟར་ན་ཉམས་བླངས་གསུམ་གྱི་ཚེ་ཉམས་ཁྲིད་མཛད་ལ། ཐོག་མཐའ་གཉིས་སུ་མི་མཛད་པ་ནི་ཐུན་མོང་བ་ཙམ་དང་། ལྷན་སྐྱེས་གསུམ་གྱིས་སེམས་འཚོལ་དང་ངོ་སྤྲད་མཐར་ཕྱིན་པར་བྱས་ཏེ། ལྟ་བ་རྟོགས་པའི་དབང་དུ་མི་འགྱུར་བར་ཉམས་མྱོང་སྐྱེས་ངེས་ཀྱི་ཁྲིད་ལ་སློབ་བཤད་ཅེས་འཇོག་གོ ། ཡང་ཁ་ཅིག ཁྱེད་ཀྱི་ལྟ་ཁྲིད་དང་བསྒོམ་པས་ཉམས་མྱོང་ཐོན་ངེས་བྱེད་ཅེས་པ་མི་རིགས་ཏེ་ལྟ་བ་འདི་ཕར་ཕྱིན་ཐེག་པ་དང་ན་མཉམ་པའི་ལྟ་བ་དང་། རྒྱུ་དུས་ཀྱི་ལྟ་བ་དུག་ཅན་ཡིན་པར་བཤད་པའི་ཕྱིར་ཟེར་ན། དེ་ཡང་སྤྱིར་བཏང་དམིགས་བསལ།
ཚོགས་སློབ་ཀྱི་ཁྱད་པར་མ་ཕྱེད་པ་སྟེ། ས་ཆེན་གྱིས་རྣམ་པར་རྟོག་པ་ཡེ་ཤེས་ཀྱི། ། དབང་དུ་སོང་ན་འཁོར་བ་མེད། ། ཡེ་ཤེས་རྣམ་པར་རྟོག་པ་ཡི། ། དབང་དུ་སོང་ན་གྲོལ་བ་མེད། ། ཅེས་པའི་དོན། རྣམ་རྟོག་ཡེ་ཤེས་ཀྱི་དབང་དུ་འགྲོ་བའི་ལྟ་བ་འདི་ལྟ་ཁྲིད་ཀྱི་སྐབས་སུ་སྐྱེས་དགོས་ལ་དེ་ལྟར་སྐྱེས་པའི་ལྟ་བ་ཐམས་ཅད་ལྟ་བ་དུག་མེད་སྒོམ་པའི་ཉམས་མྱོང་དང་འབྲེལ་བ་ཁོ་ན་ཡིན་པའི་ཕྱིར་རོ། ། དེ་ལྟར་ཡང་། དབང་བཞི་ངོ་སྤྲོད་ཀྱི་འགྲེལ་པར། དེ་ནི་ཐོག་མར་ལྟ་བ་བསྒོམ་ལ།
དེའི་ཡེ་ཤེས་ཅུང་ཟད་སྐྱེས་པ་ན། རྣམ་པར་རྟོག་པ་ཡེ་ཤེས་ཀྱི། ། དབང་དུ་གྱུར་ན་འཁོར་བ་མེད། ། ཡེ་ཤེས་རྣམ་པར་རྟོག་པ་ཡི། ། དབང་དུ་གྱུར་ན་གྲོལ་བ་མེད། ། རྣམ་རྟོག་ཆོས་ཉིད་ཀྱི་དབང་དུ་གྱུར་ན་འཁོར་བ་མེད་དེ། ཆབ་རོམ་ཆུར་ཞུ་བཞིན་ནོ། ། ཆོས་ཉིད་རྣམ་པར་རྟོག་པའི་དབང་དུ་གྱུར་ན་གྲོལ་བ་མི་སྲིད་དེ། ཆུ་འཁྱགས་པ་ཆབ་རོམ་དུ་གྱུར་ན་ཆུའི་བྱ་བ་མི་ནུས་པ་བཞིན་ནོ། ། དེ་ལྟར་ལྟ་བའི་ཁྲིད་ཀྱི་རྣམ་པར་རྟོག་པའི་དབང་དུ་མི་འཆོར་བ་བྱས་ནས་གཟོད་བསྐྱེད་རིམ་བསྒོམ་པར་བྱའོ། །
ཞེས་གསལ་བར་བཤད་པ་འདི་ལ་རྣམ་དཔྱོད་ཅེ་རེ་ལོང་དུ་མ་སོང་ན་དེས་འཐུས་པའི་ཕྱིར་རོ། ། ཡང་ཁ་ཅིག དབང་བཞིའི་ཁྲིད་ཀྱི་སྐབས་སུ་ལྟ་བའི་ཉམས་མྱོང་སྐྱོན་མེད་ལ་ཕྱག་ཆེན་དུ་ངོས་འཛིན་དང་། དེ་ལ་ཕྱག་ཆེན་དུ་ངོ་སྤྲོད་པའི་ཐ་སྙད་དང་། དེ་སྤྱོད་པ་རྣམ་གསུམ་གྱི་བོགས་དབྱུང་བའི་ཁྲིད་ལ་སོགས་པ་མི་འཐད་དེ། ལྟ་བའི་ཉམས་མྱོང་ཐམས་ཅད་དབང་གི་ཡེ་ཤེས་ཡིན་པས་ཕྱག་ཆེན་ཡིན་པའི་ཕྱིར་དང་། ཕྱག་ཆེན་ངོ་སྤྲོད་ཅེས་པའི་ཐ་སྙད་ས་ལུགས་ལ་མེད་པའི་ཕྱིར་དང་། སྤྱོད་པ་གསུམ་གྱི་ཐ་སྙད་རྒྱུད་ལུགས་ལ་ཡོད་ཀྱི་མན་ངག་ལུགས་ལ་མེད་པའི་ཕྱིར་རོ་ཟེར། དེ་ཡང་ཐུན་མོང་དང་ཐུན་མོང་མ་ཡིན་པའི་ཁྱད་པར་མ་ཕྱེད་པ་དང་། ཆོས་རྒྱུས་ཆུང་བའི་ཉེས་པ་ཁོ་ནར་སྣང་སྟེ།
སྤྱིར་བཏང་ལ་དབང་གི་ཉམས་མྱོང་ལྟ་བ་ཐམས་ཅད་ཕྱག་ཆེན་ལྟ་བུར་བཤད་ཀྱང་། སློབ་བཤད་ཐུན་མོང་མ་ཡིན་པའི་ཚེ་ཕྱག་ཆེན་མིག་ཐུར་ལྟར་ཉམས་མྱོང་སྐྱོན་མེད་ཁོ་ན་ཕྱག་ཆེན་ཡིན་གྱི། སྐྱོན་ཅན་དེ་དག་མ་ཡིན་པའི་ཕྱིར་ཏེ། དེའི་རྒྱུན་བསྐྱངས་པས་མཚོན་བྱ་དོན་གྱི་ཕྱག་ཆེན་འདྲེན་མི་ནུས་པའི་ཕྱིར་ཏེ། དེ་གནས་ལུགས་ཆོས་ཉིད་དོན་སྤྱིའི་ཚུལ་གྱིས་མཐོང་བའམ། དེ་ལ་གསལ་སྣང་ཐོབ་པ་ལྟ་བུའི་ལྟ་བ་མ་ཡིན་པའི་ཕྱིར་དང་། ལྟ་བའི་རྩ་བར། རྟོགས་པ་དཔེ་ཡི་ཡེ་ཤེས་ངོ་སྤྲོད་བྱ། ། ཞེས་དང་། འགྲེལ་པར་དེ་ལྟར་རྒྱས་བཏབ།
ལེགས་པར་གོ་བའི་ཚེ་རང་བཞིན་ལྷན་སྐྱེས་སམ། ཞུ་བདེ་ལྷན་སྐྱེས་ཞེས་བྱ་བ་མཐོང་བའི་ལམ་གྱིས་ཡེ་ཤེས་མཚོན་ནུས་པས། ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་པས་ན་དཔེའི་ཡེ་ཤེས་ཡིན་ནོ་ཞེས་ངོ་སྤྲོད་པར་བྱའོ། ། རྫོགས་པའི་རིམ་པ་འཁོར་འདས་དབྱེར་མེད་བསྟན་ཏེ། རིམ་པ་གཉིས་མདོར་བསྡུས་ཏེ་ཞིབ་ཏུ་བསྟན་པའོ་ཞེས། རྫོགས་རིམ་འཁོར་འདས་དབྱེར་མེད་ཀྱི་ལྟ་བ་ལ་མཚོན་བྱེད་དཔེའི་ཡེ་ཤེས་ཕྱག་ཆེན་ངོ་སྤྲོད་ཀྱི་ཐ་སྙད་གསལ་བར་མཛད་པ་འདི། ཐོག་མཐའ་བར་གསུམ་དུ་གསལ་བྱེད་དུ་སྦྱོར་བ་སློབ་བཤད་ཟབ་མོའི་མིག་གིས་མཐོང་བའི་ཕྱིར་དང་། མཁས་པ་ཆེན་པོ་གུང་རུའི་གསུང་ངག་ཁོག་སྒྲིགས་ལས་ཀྱང་། དབང་བཞིའི་ལམ་རྒྱས་པར་བསྟན་པ་དང་།
མཐར་དབང་གི་ཡེ་ཤེས་ངོ་སྤྲོད་ཚུལ་ལོ། ། ཞེས་གསལ་བར་བཤད་པའི་ཕྱིར་དང་། པཎ་ཆེན་ཉི་ཟླ་སེང་གེས་ཀྱང་། དེ་རྗེས་བཞི་པའི་རྦ་རླབས་གསུམ། ། མན་ངག་བཞིན་དུ་ཉམས་སུ་བླངས། ། དེ་དག་ལས་འབྱུང་ཡེ་ཤེས་ནི། ། ངོ་སྤྲོད་མན་ངག་བཞིན་དུ་བསྒོམ། ། ཞེས་སོགས་བཤད་པའི་ཕྱིར་དང་། སྤྱོད་པ་གསུམ་གྱི་བོགས་དབྱུང་དགོས་པ་ཡང་། ཁྲིད་ཡིག་ཚིགས་བཅད་མར།
དྲོད་ཐོབ་ནས་ནི་སྤྱོད་པས་བརྟན་བྱས་ཏེ། ། ས་ལམ་བགྲོད་ནས་ཉེ་རྒྱུས་མཚམས་སྦྱར་ནས། ། རྡོ་རྗེ་འཛིན་པ་མངོན་དུ་བྱེད་པར་འགྱུར། ། ཞེས་དྲོད་ཕྱག་ཆེན་གྱི་ཡེ་ཤེས་སྐྱེས་ནས་སྤྱོད་པ་པས་བརྟན་པར་བྱེད་ཅེས་པ་དེ། ཁྲིད་ཀྱི་ལག་ལེན་ལ་ཐེབ་པར་བྱས་པའི་ཕྱིར་དང་། པཎ་ཆེན་ཉི་ཟླས་ཀྱང་། འདུས་པ་གསུམ་གྱི་གནས་སྐབས་སུ། ། བར་ཆད་བྱུང་ན་གེགས་སེལ་བསྟན། ། དེ་ནས་ཆུང་འབྲིང་ཆེན་པོ་ཡི། ། དྲོད་ཀྱི་རིམ་པས་སྤྱོད་པ་བྱ། །
ཞེས་བཤད་པའི་ཕྱིར་རོ། ། ཡང་ཁ་ཅིག ཁྲིད་ཀྱི་ཚེ་འདའ་ཀ་མ་བཞི་དང་བར་དོ་བཞིའི་ཁྲིད་བྱེད་པ་མི་འཐད་དེ། དེ་འདྲ་ལུགས་འདི་ལ་མེད་པའི་ཕྱིར་དང་། གཞུང་བཤད་ལས་ཀྱང་ཁྲིད་ཀྱི་སྐབས་སུ་དེ་འདྲ་བ་མ་བཤད་པའི་ཕྱིར་ཞེ་ན། དེ་ནི་མན་ངག་གི་གནད་མ་གོ་བ་སྟེ། མན་ངག་གི་གནད་དྲུག་གི་དཀྲི་བའི་ཁྲིད་ཡིག་ལས། གྲུབ་མཐའ་མ་བསྙོག་པ་རྣམས་ལ་འདའ་ཀ་མ་བཞི་དང་། བར་དོ་རྣམ་པ་བཞི་བླ་མའི་ཞལ་ལས་ཇི་ལྟ་བ་བཞིན་ཤེས་པར་བྱའོ། ། ཞེས་དང་།
བརྡ་དོན་གསལ་བ་ལས། འདི་ལ་དོན་གསུམ་སྟེ། རྩ་བའི་ཚིག་འབྲུ་གཉེར་བ་དང་། ། དེའི་དོན་ཉམས་སུ་བླང་བ་དང་། ། ཞར་ལས་བྱུང་བ་དང་བཅས་པའོ། ། ཞེས་ས་བཅད་དེ་གསུམ་མཛད་ནས། གསུམ་པའི་ཚེ་དེ་ལྟར་ལམ་བཞིས་གྲུབ་མཐའ་མ་བསྙོག་ནས་གློ་བུར་དུ་འཆི་བའམ། ངེས་པའི་འཆི་ལྟས་བྱུང་ན་དེའི་དོན་གྱི་གདམས་པ་ནི་བཞི་རུ་འདུ་སྟེ། འཕོ་བ། གྲོང་འཇུག་བར་དོ།
དེ་རྣམས་ཀྱི་ཚོད་འཛིན་རྨི་ལམ་མོ། ། ཞེས་སོགས་ལག་ལེན་ཁྲིད་ཀྱི་སྐབས་སུ་གསལ་བར་བཤད་པའི་ཕྱིར་རོ། ། ཡང་ཁ་ཅིག རྨི་ལམ་དང་སྒྱུ་ལུས་ཀྱི་ཁྲིད་ཀྱང་མི་རིགས་སོ་ཞེ་ན། དེ་ཡང་བརྡ་དོན་གསལ་བར། ཞར་བྱུང་གདམས་ངག་འཕོ་བ་གྲོང་འཇུག བར་དོ། རྨི་ལམ་ཞེས་དང་། དེ་དག་གི་སྦྱང་བ་དང་། གོམས་པར་བྱེད་པ་ནི།
རྨི་ལམ་དུ་ཇི་ལྟར་འདོད་པ་བཞིན་ནུས་ན་ངེས་པར་འགྲུབ་པས་ལམ་གྱི་ཚོད་འཛིན་ནོ། ། ཞེས་བཤད་པ་མ་མཐོང་བར་ཟད་དོ། ། དེ་བཞིན་དུ་གནད་འདི་ལེགས་པར་དགོངས་པས་ན། ངོར་ཆེན་དཀོན་མཆོག་ལྷུན་གྲུབ་ཀྱིས་མཛེས་རྒྱན་ལས་ཀྱང་། དབང་བཞི་ལམ་གྱི་ཁྲིད་བཞི། ལྟ་བ་སྐྱོང་ཚུལ་བཞི། འདའ་ཀ་མ་བཞིའི་ཁྲིད། བར་དོ་བཞིའི་ཁྲིད་རྣམས་ཁྲིད་ཡིག་ཏུ་གསལ་བར་བཀོད་པ་ཡིན་ནོ། ། སྒྱུ་ལུས་ཀྱི་ཁྲིད་འདི་གོང་མའི་གསུང་ན་ཡོད་པ་མ་མཐོང་ཡང་། བདག་གི་ཡོངས་འཛིན་གོང་མས་གསལ་བར་གཟིགས་པའམ་དོན་གྱིས་ཐོབ་པ་གང་རུང་དུ་ངེས་སོ། །
མདོར་ན་བརྒྱུད་པ་འདི་པས་འཆད་ཚུལ་ནི་རང་གཞན་མ་ཕྱེད་པའམ་བརྒྱུད་པ་མེད་པར་རང་བློས་བསླད་པའམ། ཕྱོགས་གཅིག་ཁོ་ན་ལ་ཨ་འཐས་ཀྱི་སྐྱོན་ལྟ་བུ་གསུམ་དང་བྲལ་བའི་སྒོ་ནས་སྐལ་ལྡན་གྱི་སློབ་བུ་ལ་གཅེས་པར་གདམས་པས་སློབ་བཤད་ཅེས་བྱ་སྟེ། ས་སྐྱ་པཎྜི་ཏས། ཕྱོགས་གཅིག་ལ་ཨ་མ་འཐས་པར། རྒྱ་འབག་གི་མིག་ལྟར་འཁྲུལ་ཆགས་པར་བྱའོ། ། ཞེས་པ་ལྟར་ཡིན་པས་དྲང་པོའི་བློ་ལྡན་དག་ཡིད་ཆེས་པར་བྱོས་ཤིག་ཅེས་སོ། ། སྨྲས་པ། རྒྱུད་གསུམ་བཅུད་བསྡུས་སློབ་བཤད་དྭངས་པའི་མཚོ། ། གྱི་ནའི་ཀླན་ཀ་བརྟོལ་མེད་དྲག་ཆར་གྱིས། ། ཅུང་ཟད་བསྙོགས་པ་འདྲེན་མཆོག་བླ་མ་ཡིས། །
རྣམ་དཔྱོད་ཀེ་ཏ་ཀ་ཡིས་དྭངས་པར་མཛད། ། དེ་ལས་བྱུང་བའི་རྣམ་དཀར་ཉི་འོད་ཀྱིས། ། སློབ་བཤད་རྐང་དྲུག་བསྟི་གནས་རབ་བཞད་དེ། ། དད་བརྩོན་མཆོག་དོན་གཉེར་བའི་བུང་བ་ཀུན། ། ངེས་དོན་སྦྲང་རྩིའི་དཔལ་ལ་རོལ་བར་ཤོག ། འདི་ནི་ཡུལ་བྱང་ཕྱོགས་ཀྱི་པཎྜི་ཏ་ནཱ་གརྫུ་ནས་བསོད་ནམས་ཆེན་པོའི་དཔལ་གྱིས་མངོན་པར་མཐོ་བ་ཀུན་བཟང་རབ་བརྟན་སོགས་ཁྱིམ་པ་མཆོག་ཏུ་གྱུར་པ་རྣམས་དང་། དགེ་བའི་བཤེས་གཉེན་མང་པོ་ལ་གསུང་ངག་སློབ་བཤད་ཀྱི་དགའ་སྟོན་སྤྲོ་བར་མཛད་པའི་ཚེ། དྲང་ངེས་སོ་སོར་འབྱེད་པའི་གཞུང་གཞན་གྱི་ཀླན་ཀ་བཟློག་ནུས་པ་གཅིག་བཀའ་སྩལ་དུ་གསོལ་ཞེས་གསོལ་བ་བཏབ་པའི་ངོར། ཕོ་བྲང་བརྩེ་ཆེན་སྒྲོལ་མ་ལྷ་ཁང་དུ་ཟིན་ཐུན་དུ་གནང་བ་བསྐུལ་བ་པོ་ཡུལ་དབུས་ཀྱི་སའི་ཐིག་ལེ་ཆོས་ཀྱི་འབྱུང་གནས་གཡོར་པོ་གྲྭའི་ཕྱོགས་ཀྱི་ཆོས་གྲྭ་ཆེན་པོར་གྱུར་པ་བྱམས་པའི་གླིང་དུ་སྐྱེ་བ་བླངས་པ་བསོད་ནམས་རིན་ཆེན་གྱིས་ཟིན་བྲིས་སུ་བཏབ་པ་དགེ་ལེགས་སུ་གྱུར་ཅིག སླར་རྗེ་བླ་མས་ཞུས་དག་མཛད་པས་ཡིད་ཆེས་པར་མཛོད་ཅིག
ཡི་གེ་པ་ནི་གཉོས་ཀྱི་བནྡྷེ་བདག་གིས་ལེགས་པར་བྲིས་པ་དགེ་ཞིང་བཀྲ་ཤིས། ཞེས་གསུང་ངག་རིན་པོ་ཆེ་སློབ་བཤད་དང་ཚོགས་བཤད་ཀྱི་དབྱེ་བ་རྗེ་ཀླུ་སྒྲུབ་རྒྱ་མཚོའི་གསུང་གི་ཟིན་བྲིས་ལ། སླར་ཡང་རྗེ་ཉིད་ཀྱིས་ཞུས་དག་མཛད་པའི་ཡིད་ཆེས་ཅན་གྱི་དཔེ་ལ་བར་སྐབས་སུ་ཡི་གེ་པས་མ་དག་པའི་སྐྱོན་རྣམས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཞུས་དག་བགྱིས་པ་འདིའི་དགེ་བས་རྩ་བརྒྱུད་ཀྱི་བླ་མ་རྣམས་ཀྱི་དགོངས་པ་རྫོགས་ཤིང་། བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག། །། སརྦ་མངྒ་ལཾ།། །། གཅིག་ཞུས།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 16 ཨ་མྱེས་ཞབས། ལམ་འབྲས་ཚོགས་སློབ་གཉིས་ཀྱི་དབྱེ་བ་རྗེ་ཀླུ་སྒྲུབ་རྒྱ་མཚོའི་ཟིན་བྲིས། PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
