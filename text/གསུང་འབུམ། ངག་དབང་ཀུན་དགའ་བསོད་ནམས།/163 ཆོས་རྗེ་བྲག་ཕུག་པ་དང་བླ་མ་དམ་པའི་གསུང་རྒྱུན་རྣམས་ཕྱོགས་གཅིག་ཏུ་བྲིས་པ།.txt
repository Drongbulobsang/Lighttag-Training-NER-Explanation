གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༣
ཆོས་རྗེ་བྲག་ཕུག་པ་དང་བླ་མ་དམ་པའི་གསུང་རྒྱུན་རྣམས་ཕྱོགས་གཅིག་ཏུ་བྲིས་པ།
༄༅། །གསུང་ངག་རིན་པོ་ཆེ་ལ་ངེས་པར་མཁོ་བའི་ཆོས་རྗེ་བྲག་ཕུག་པ་དང་བླ་མ་དམ་པའི་གསུང་རྒྱུན་རྣམས་ཕྱོགས་གཅིག་ཏུ་བྲིས་པ་ཟབ་དོན་བདུད་རྩིའི་ཐིགས་པ་བཞུགས་སོ།། ན་མོ་གུ་རུ་བུདྡྷ་དྷྭ་ཛྭ་ཡེ། འདིར་རྗེ་བཙུན་ས་སྐྱ་པའི་གསུང་ངག་རིན་པོ་ཆེ་སོགས་ཡབ་ཆོས་དྲི་མ་མེད་པ་རྣམས་ཀྱི་བརྒྱུད་འཛིན་གྱི་གཙོ་བོ་ཉམས་དང་རྟོགས་པའི་མངའ་བདག་ཆོས་ཀྱི་རྗེ་ན་བཟའ་བྲག་ཕུག་པ་ཆེན་པོ་དང་། དེའི་སྲས་ཀྱི་ཐུ་བོ་བྱང་ཆུབ་སེམས་དཔའ་ཞི་བ་འཚོའི་སྤྲུལ་པ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གཉིས་ཀྱི་གསུང་ངག་ལམ་འབྲས་ཀྱི་སྐབས་ཀྱི་གསུང་རྒྱུན་དྲི་མ་མེད་པ་རྣམས། དངོས་སློབ་རྣམས་ཀྱིས་ཟིན་བྲིས་སུ་མཛད་པའི་རྗེ་བཙུན་གོང་མའི་གསུང་རབ་ལ་ཉན་བཤད་སྒོམ་སྒྲུབ་བྱེད་པ་ལ་ཤིན་ཏུ་མཁོ་བ་ཐོར་བུར་བཞུགས་པ་རྣམས་ལྷན་ཅིག་ཏུ་བྲི་བར་བྱའོ། ། དེ་ཡང་ཐོག་མར་ན་བཟའ་བྲག་ཕུག་པའི་གསུང་རྒྱུན་ཟིན་བྲིས་ལས་འདི་ལྟར་བྱུང་སྟེ། དཔལ་ལྡན་བླ་མ་དམ་པ་བསོད་ནམས་དཔལ་བ་ལ། བདག་གི་བློའི་མ་བདེ་བའི་གནས་རྣམས་སུ། ཞལ་ལས་ཞུས་པ་ཡི་གེར་བརྗེད་བྱང་དུ་བྱའོ། ། བསྐྱེད་རིམ་གྱི་སྐབས་སུ་འདི་གསུངས།
བླ་མ་འཕགས་པ་ཡན་ཆད་ཀྱི་ཕྱག་ལེན་ལ་མངོན་རྟོགས་རྒྱས་འབྲིང་གང་བྱེད་ཀྱང་། རྒྱུད་སྡེ་ནས་བཤད་པའི་བསྙེན་པ་འབུམ་ཕྲག་བཞི་སྦྱིན་སྲེག་དང་བཅས་པ་རྫོགས་པར་བྱེད་ཅིང་། བསྐྱེད་རིམ་མཐར་ཕྱིན་པ་ལག་ལེན་ཤེས་པར་བྱས་ནས། ད་གཟོད་རིམ་གྱིས་སྟོན་གསུངས། ལར་མི་རྟག་པ་དྲག་པོ་ཞིག་སྐྱེས། བྱམས་སྙིང་རྗེ་བཅོས་མིན་ཞིག་སྐྱེས། ལྟ་བ་ལྷད་མེད་ཅིག་རྟོགས། བསྐྱེད་རིམ་ལ་སེམས་རྩེ་གཅིག་གནས་པ་ཞིག་ཤིན་ཏུ་གལ་ཆེ་བས་ལས་དང་པོ་ནས་བློ་མ་དྲེད་པར་འབད་དགོས་གསུངས། བསྒྲུབ་པ་ལུང་སྦྱིན་གྱི་གནད་ཆེ་བ། གདན་ཐོག་གཅིག་ཏུ་དབང་བཞི་གཅིག་ཅར་དུ་ཉམས་སུ་ལེན་དུས་ཕོ་བྲང་དྲུག་གསལ་འདེབས་པ་རྣམས་ཡི་གེར་གསལ་ལ།
ཞལ་ལས་ཤེས་དགོས་པ་ནི། བླ་མ་ངོ་བོ་ཉིད་ཀྱི་སྤྱི་གཙུག་ན་ཧཾ་ཡིག་ཐིག་ལེས་གང་བ་ཡོད་པ་ལས། ལྟེ་བའི་ཨ་ཐུང་གི་མེས་ཕྱི་ནང་གི་ལྷ་གསལ་བར་བྱས་ནས། སྤྱི་བོའི་ཧཾ་བསྲོས་པས་བྱང་སེམས་ཀྱི་རྒྱུན་གསང་གནས་འཁོར་ལོའི་འོག་ན་ཕྱི་དབྱིབས་ཀྱི་ཨ་ཡོད་པ་ལས་ཡས་བབས་ཀྱི་དགའ་བ་བཞི་རིམ་པས་བབས། ཡང་རླུང་གི་ནུས་པས་མས་བརྟན་གྱི་དགའ་བ་བཞི་རིམ་པས་བླ་མ་ངོ་བོ་ཉིད་སྐུའི་གཙུག་ཏོར་མཆོག་ཏུ་ལྷུང་ལུད་པ་ལས་དབང་རྟགས་ཕོ་བྲང་ལྔའི་གཙོ་བོ་ལ་རྡོ་རྗེ་སེམས་དཔས་དབུར་བརྒྱན། འཁོར་རྣམས་ལ་རང་རང་གི་གཙོ་བོས་དབུར་བརྒྱན། བླ་མ་ངོ་བོ་ཉིད་སྐུ་དང་། ཕྲ་གཟུགས་མ་སོགས་ལྷ་མོ་བཞི་པོ་ནི་རིགས་ལྔའི་ངོ་བོ་ཡིན་པ་ལ་རྡོ་རྗེ་འཆང་གིས་དབུར་བརྒྱན། ལྷ་མོ་བཞི་པོ་རྩ་བཞིའི་ངོ་བོ་ལས་གྲུབ་པ་ཕྱག་མཚན་ཁ་དོག་རྡོ་རྗེ་དབྱིངས་མ་བཞིན་བསྒོམ་གསུངས། གསང་གནས་བདེ་བའི་ཐིག་ལེའི་དུས་སུ།
གསང་གནས་སུ་བདེ་བ་ཆེར་སྐྱེས་ནས་མི་བཟོད་པའམ། ནོར་བུ་འགས་པ་ལྟ་བུ་བྱུང་ན། ལག་པ་གཉིས་ཀྱི་པུས་མོ་མནན་ནས་སྐེད་པའི་འཁྲུལ་འཁོར་བྱ། ཚངས་ར་ས་ལ་བརྡབས། འདི་ངེས་པར་དགོས་ཤིང་ལུས་ཐམས་ཅད་ལ་བདེ་བས་ཁྱབ་པ་ཡོང་། ཙཎྜ་ལིའི་སྐབས་སུ་འཁོར་ལོ་བཞི་ལ་བརྟེན་པའི་དུས་སུ་ལྟེ་བའི་ཕྱི་སྐོར་གྱི་ཡི་གེ་དགོད་དུས་ཧ་དང་ཀྵ་སྤོང་བའི་རྒྱུ་མཚན་ནི། ཧ་ནི་སྤྱི་བོར་ཧཾ་ཡིག ཀྵ་ནི་གསང་གནས་སུ་ཡོང་བས་སོ་གསུངས། ཡང་རོ་མ་ནས་མེ་གྱེན་ལ་སོང་དུས་འཁོར་ལོ་རྣམས་ཡིག་འབྲུ་རྣམས་ཀྱི་ཡིག་འབྲུ་ཁམས་དང་བཅས་པ་བཅོམ་ཟེར་ཡང་མེས་བྱ་སྒྲོ་བཅོམ་པ་ལྟ་བུ་མ་ཡིན་པར། ཁམས་ཡིག་འབྲུ་དང་བཅས་པ་ལྕགས་སོལ་བས་བསྲེགས་པ་བཞིན་དམར་ལ་གསལ་བ་མེའི་རང་བཞིན་དུ་བསམ་མོ་གསུངས།
ཕ་ལས་ཐོབ་པའི་བྱང་སེམས་ཟླ་བ་ལྟར་དཀར་བ་དེ་རྐྱང་མའི་ཡས་སྣ་ལ་བརྟེན་ནས་སྨིན་མཚམས་ན་གནས། མ་ལས་ཐོབ་པའི་རཀྟ་རོ་མའི་མས་སྣ་ལ་བརྟེན་ནས་གསང་གནས་ན་གནས་སོ། ། ལམ་བསྡུས་པའི་ཧཱུྃ་རིང་ཧཱུྃ་ཐུང་གི་དང་། དུད་འགྲོའི་འགྱུར་བ་བཞིའི་སྐབས་ཀྱི་དམིགས་པ་སོག་སྦུབ་ཀྱི་ཆུ་འདྲེན་པ་བཞིན་སང་སང་འདྲོངས་པར་བསམ་མོ། ། ཚོགས་བསྒོམ་པ་དང་། ཉན་ཆེན་པའི་གསུང་ལས། འདི་ཕན་ཐོགས་ནུས་ངེས་ལ་མ་གཏོགས་ཀྱི་ཁྲིད་བཀའ་མེད་གསུངས་ནས་ཕལ་ཆེར་ཟུར་ཙམ་ལས་མི་སྟོན་གསུངས། དབང་བཞི་པའི་ལྟ་བའི་སྐབས་ཀྱི་འབྲས་བུ་འདི་རྣམས་ནི། ཚོགས་བསྒོམ་ནི་བྱང་སེམས་དང་རླུང་དབུ་མར་ཚུད་པ་ལས་འབྱུང་གསུངས་ཏེ། དབུ་མར་རླུང་དང་བྱང་སེམས་འཇིག་རྟེན་ལས་འདས་པའི་དུས་མིན་པར་མི་ཚུད།
པད་ཅན་མ་ལ་མ་བརྟེན་པར་དབུ་མའི་རྩ་ཁ་ཕྱེད་དམ། ཞུས་པས། དབུ་མའི་ཁ་ཡངས་སུ་སོང་བ་ཙམ་ཡིན་གསུངས་ཏེ། རྡོ་རྗེའི་ཚིག་རྐང་དང་འགལ་བ་འདྲ་བར་སྣང་ཞིང་རྩ་དབུ་མར་རླུང་དང་བྱང་སེམས་ཚུད་ནས་ཕྱིར་མི་ལྡོག་གསུངས། འདི་ལ་བླ་མ་ས་ཆེན་གྱི་གསུང་གིས། དབུ་མར་རླུང་དང་བྱང་སེམས་ཚུད་པར་མི་བཞེད། རྩ་རོ་རྐྱང་གཉིས་ཀྱི་ནང་དུ་ཞུགས་ནས་འཁོར་ལོ་བཞི་ལ་ཁྱབ་པར་བྱས་པ་ལ་སྐྱེས་བུའི་བྱེད་པ་ལ་སོགས་པའི་ཡོན་ཏན་འཆར་གྱི། འདི་དག་ཕྱིར་མི་ལྡོག་པར་བསྟན་པ་ནི་མ་ཡིན་ཅིང་། ཁྱད་པར་རྐྱང་མར་ཞུགས་པ་ལ་འབྱུང་གསུངས་པ་བཞིན་ངོས་འཛིན་ནོ། ། ལུས་ངག་ཡིད་རྡོ་རྗེ་སྐྱིལ་ཀྲུང་འཆའ།
རྩ་གསུམ་འདུས་པ་ཡི་གེ་ཆའི་དབྱིབས་སུ་འགྱུར་ཞེས་པ་ལ། བླ་མ་ས་ཆེན་གྱི་གསུང་གིས་རྩ་རོ་རྐྱང་གཉིས་ཀྱི་རྩེ་མོ་ལྟེ་བ་མར་ཆད་ལ་གཉིས་གཉིས་སུ་གྱེས་ནས་དྲི་ཆེན་དྲི་ཆུ་འཕེན་འཛིན་དང་། བྱང་སེམས་རཀྟ་འཕེན་འཛིན་གྱི་ལས་བྱེད་ལ། ཡི་གེ་ཆའི་དབྱིབས་སུ་གྱུར་པ་ནི་དྲི་ཆེན་དྲི་ཆུ་འཕེན་འཛིན་བྱེད་པ་གཉིས་རང་སར་གནས་ལ། བྱང་སེམས་རཀྟ་འཛིན་པའི་ཆ་གཉིས་པོ་སྣ་རྩེ་དབུ་མའི་མས་སྣར་ཚུད་པ་དང་ཆའི་དབྱིབས་སུ་འགྱུར་གསུངས། གཞན་རྣམས་ལ་བློ་རྩེ་གཏད་རྒྱུ་རིག་པ་དཀའ་གསུངས། རྩ་རོ་མའི་ཡས་སྣ་ནི་མགྲིན་པ་ནས་བཞིར་གྱེས་ནས་རྩ་སྣ་གཉིས་ལྕེ་ལ་ཟུག གཉིས་རྣ་བ་གཉིས་སུ་རེ་རེ་ཟུག་སྟེ་རྣ་བ་འོན་པ་དང་། ལྕེ་དིག་ནས་འགྲོ་བའང་དེའི་རྟེན་འབྲེལ་ལོ། ། རྐྱང་མ་མགྲིན་པ་ནས་གཉིས་སུ་གྱེས་ཏེ་མིག་གཉིས་སུ་ཟུག་ཅིང་།
ཐིག་ལེ་ཉམས་ན་མིག་ལ་གནོད་པའི་གནད་དེ་ཡིན་ནོ། ། མྱ་ངན་ལས་འདས་པའི་རྩ། ལ་དོར་བའི་སྐབས་སུ། སྦྱོར་བ་མགོ་རྩོམ། དངོས་གཞི་ལོངས་སྤྱོད། མཇུག་ཡོངས་སུ་རྫོགས་ཞེས་པ་ནི་དབུ་མའི་མདུད་པ་དང་པོ་གྲོལ་ནས་གསང་གནས་ཀྱི་འཁོར་ལོ་ཕྱེད་ཐིག་ལེས་བརྟན་དུས་སྦྱོར་བ་མགོ་རྩོམ་པ་ནི། དེའི་ཡོན་ཏན་སྐྱེ་བའི་མགོ་རྩོམ་པའོ། ། ལོངས་སྤྱོད་པ་ནི་དེའི་ནུས་པ་རྒྱས་པའོ། ། མཇུག་ཡོངས་སུ་རྫོགས་པ་ནི་དེའི་ནུས་མཐུ་ཐམས་ཅད་རྫོགས་ནས་བོགས་དབྱུང་རྒྱུ་མེད་པའོ། ། ས་མཚམས་དེ་ཁོ་རང་གིའོ། །
ནུས་པ་དང་བོགས་དབྱུང་རྒྱུ་མེད་པ་གཞན་ཐམས་ཅད་ཀྱི་ནི་མ་ཡིན་ནོ། ། དེའི་དུས་རླུང་སེམས་ཐིག་ལེ་ལ་སོགས་པའི་རྟགས་དཀྱིལ་འཁོར་བཞི་ལ་འཆར་རོ། ། ས་མཚམས་ལ་སོགས་པ་མིང་གི་མདུད་པ་གྲོལ་མ་གྲོལ་སོགས་མིང་དུ་བཏགས་པ་ཙམ་མ་གཏོགས་དོན་ལ་དབུ་མ་ལ་མདུད་པས་བཅར་ཏེ་དོག་པ་ལ་སོགས་མེད་ཅེས་ཀྱང་ས་ཆེན་པ་གསུངས་སོ། ། འཁོར་བའི་རྩ་ལ་དོར་བའི་སྐབས་སུ། བརྟན་པའི་འཁོར་ལོ་གཉིས། གོམས་པའི་འཁོར་ལོ་བཞི། ཚིགས་ཆེན་བཅུ་གཉིས་ཏེ་བཅོ་བརྒྱད་དུའང་འདོད། གསང་གནས་རླུང་གི་འཁོར་ལོ། སུམ་མདོ་མེའི་འཁོར་ལོ་གཉིས་ཏེ་ལས་བྱེད་པའི་འཁོར་ལོ་གཉིས་བསྣན་ནས་ཉི་ཤུར་འདོད་པའི་ལུགས་གཅིག་ཀྱང་ཡོད་གསུངས། མེ་དམར་སྐྱའི་དམིགས་དཔེའི་དུས་སུ་ཉན་ཆེན་པ་གཡས་སུ་གྲངས་ཅན་གྱི་རྡེའུ་ཉི་ཤུ་རྩ་བཞི།
གཡོན་དུའང་དེ་བཞིན་དུ་གྲངས་མེད་ཀྱི་ཉི་ཤུ་རྩ་བཞི་སྟེ། ཁ་སྦྱར་བཞི་བཅུ་ཞེ་བརྒྱད་ཚར་བ་དང་། ཐུན་ཚར་བར་བྱེད་དེ། ས་ཆེན་གྱིས་གཡས་སུ་གྲངས་ཅན་གྱིས་གཅིག་གཉིས་ལ་སོགས་པ་རླུང་ཐུབ་ཚད་ཀྱི་གྲངས་བྱས་པ་ལ་གཅིག་ཏུ་བྱས་པའི་རྡེའུ་བཅུ་གཉིས། གཡོན་དུའང་གྲངས་མེད་ཀྱིས་གྲངས་མི་འཛིན་པར་རླུང་ཐུབ་ཚད་དུ་བྱས་པའི་རྡེའུ་བཅུ་གཉིས་སུ་བྱེད་དེ། རྟེན་འབྲེལ་བཅུ་གཉིས་ལུགས་ལས་བྱུང་པ་དང་། ལུགས་ལས་བཟློག་པའི་རྟེན་འབྲེལ་ཡོད་གསུངས། བླ་མའི་དེ་ལུགས་ཉམས་སུ་ལེན། ས་ཆེན་གྱི་གསུང་གིས་གཏུམ་མོ་འདི་རྣམས་དམིགས་པའི་ཐོག་མར་བསྟན་ན་བར་ཆད་བསྲུང་བའི་མཆོག་ཏུའང་འགྱུར་བས་ལེགས་གསུངས། ཐུན་སྔ་མ་སྔ་མའི་སྟེང་དུ་ཕྱི་མ་ཕྱི་མ་བསྣོན་པ་ཡིན་པ་ལ།
དམིགས་པ་འཕོ་ཐེབས་རེ་ལ་གྲངས་ཅན་དང་གྲངས་མེད་བཅུ་གཉིས་བཅུ་གཉིས་ལས་མི་བསྣོན་གསུངས། ས་ཆེན་གྱི་གསུང་གིས། འཁོར་ལོ་རྩིབས་བཞི་པ་ལ་ཡི་གེ་མ་བཀོད་པར་བསྒོམ་པའང་ཡོད་པས་གང་བདེ་བྱ། དྲུག་པ་ཡར་སྤྱད་མ་གཏོགས་བདུན་ནས་རླུང་མི་བཟུང་བ་ཡིན་གསུང་ངོ་། ། འཕོ་བའི་སྐབས་སུ། ཆོས་རྗེ་པའི་ཞལ་ལས། གོང་དུ་འཕོ་བ་འདི་ཟབ་པར་འདུག ན་ཚ་དྲག་པོས་ཐེབས་ན་དམིགས་པ་གཞན་རྣམས་འཆུན་པ་དཀའ་བས། གོང་དུ་འཕོ་བ་འདི་སླ་ལ་ཟབ་པ་ཞིག་འདུག་གསུང་ངོ་། ། འོད་ཀྱི་གོང་བུ་བྱ་མ་གསར་གྱི་སྒོ་ང་ཙམ་བྱས་ན་དམིགས་པ་གསལ་གསུངས།
འོད་ཀྱི་སྒོ་དགག་པ་དང་། ཡི་གེས་དགག་པ་ངོ་བོ་འདྲ། གང་བདེ་བྱས་ཆོག་ཚོགས་བསྒོམ་གསུངས། ལུས་སྦྱོང་གི་སྐབས་སུ་འདི་གསུངས། སྤྱིར་རྒྱ་གར་ན་ཛྷོ་གི་ལུགས་གསུམ་གྱི་སྒོ་ནས་སངས་རྒྱས་ཐོབ་པར་འདོད་དེ། ཀརྞ་པ་ཞེས་བྱ་བ་འཁྲུལ་འཁོར་འབའ་ཞིག་གིས་ལུས་ལ་གནད་དུ་བསྣུན་པས་སངས་རྒྱས་ཐོབ་པར་འདོད་གསུངས། དྷརྨཱ་པ་ཞེས་བྱ་བ་རྣམས་ལུས་ཀྱི་བྱ་ཆ་ཆོས་སྤྱོད་ཀྱིས་སངས་རྒྱས་ཐོབ་པར་བྱེད། མུ་ཏྲ་པ་ཞེས་བྱ་བ་སེམས་ལ་གནད་དུ་བསྣུན་པས་སངས་རྒྱས་ཐོབ་པར་བྱེད་པ་ཡིན་གསུངས། བླ་མ་ས་ཆེན་གྱི་གསུང་གིས་ཁྲིད་ཀྱི་མིང་དོན་ནི། སྤང་བྱ་རྣམས་རིམ་གྱིས་སྤངས་ནས་འཐོབ་བྱའི་ཡོན་ཏན་རྣམས་གོང་ནས་གོང་དུ་ཁྲིད་པར་བྱེད་པས་ཁྲིད་ཅེས་སོ། །
འཁོར་ལོ་འཆམས་པ་འཇིག་རྟེན་པའི་ལམ་གྱི་སྐབས་ཀྱི་དབང་བཞི་གར་གྱི་ལམ་ལ། ཏིང་ངེ་འཛིན་སྐྱེ་བའི་རྒྱུ་རྐྱེན་ཚོགས་ཤིང་ཞུགས་པ་ཚོགས་ལམ། ཏིང་ངེ་འཛིན་སྐྱེས་པ་ན་སྦྱོར་ལམ་མོ། ། ངེས་ཤེས་ཐག་ཆོད་པས་འཕེལ་འགྲིབ་མེད་པ་སྒོམ་ལམ། གོམས་པ་མཐར་ཕྱིན་པ་མི་སློབ་ལམ་མོ། ། འཇིག་རྟེན་པའི་ལམ་དུ་འབྲས་བུ་བཞི་འཆད་ཅེས་པ་ནི། འབྲས་བུ་དེ་དག་ནི་ཏིང་ངེ་འཛིན་གྱི་ནུས་པ་ཙམ་ལ་འབྲས་བུར་བཏགས་པའོ། ། བླ་མ་འཕགས་པའི་གསུང་གིས། གྲིབ་མ་མི་འབྱུང་བར་བྱ་བའི་ཐབས་ཁྱད་པར་ཅན་ནི། དམ་ཚིག་གི་གྲིབ་ལ་ཉམས་པ་སོར་གཞུག
དབང་ཞུ་བར་བྱས་པས་ནི་མི་འབྱུང་བའི་མཆོག་གོ ། གྲོགས་གྲིབ་ལ་སེམས་ཅན་ཐམས་ཅད་ཕ་མ་མ་བྱས་པ་མེད་ཅིང་། ཁྱད་པར་བྱང་ཆུབ་བསྒྲུབ་པའི་གྲོགས་མཆོག་ཡིན་པས་གནས་སྐབས་སུ་ལས་དང་ཉོན་མོངས་པའི་དབང་གིས་ཉམས་གྲིབ་ཀྱིས་གོས་ནས་མཐའ་མེད་འཁྱམས་དགོས་པ་འདི་སྙིང་རེ་རྗེ་སྙམ་པའི་བྱམས་སྙིང་རྗེ་ཡང་ཡང་བསྒོམ་ཞིང་འདི་དག་འཁོར་བ་ལས་བསྐྱབ་པར་བྱ་སྙམ་པས་ཡི་དམ་ལྷར་བསྒོམ་ལ། དགུག་གཞུག་ལག་ལེན་ལྟར་ཡང་ཡང་བྱས་པས་མི་འབྱུང་བའི་མཆོག་གོ ། ཟས་གྲིབ་ལ་བདུད་རྩི་བྱིན་རླབས་བཞིན་བྱས་ནས་ཟོས་པས་མི་འབྱུང་ངོ་། ། གནས་གྲིབ་ལ་བསྲུང་འཁོར་དང་གཞལ་ཡས་ཁང་བསྐྱེད་བསྡད་པས་གྲིབ་མི་འབྱུང་ངོ་། ། རོ་གྲིབ་ལ་བསྐྱེད་རྫོགས་ཟབ་མོ་ཉམས་སུ་ལེན་པ་ལ། རབ་དུར་ཁྲོད་ལ་སོགས་པར་འགྲོ་དགོས་པར་བཤད་པ་ལ་བདག་གི་དེར་མ་ཕྱིན་ཀྱང་རྟེན་འབྲེལ་འདིར་འགྲིག་པ་རེ་དགའ་སྙམ་པ་དང་། གང་ཟག་དང་ཆོས་ཀྱི་བདག་མེད་པ་མཚོན་ཅིང་། མཆོག་གི་སི་དྷི་དང་ཉེ་བས་ཤིན་ཏུ་བཟང་སྙམ་པས་རྟོག་པ་སྤངས་པས་མི་འབྱུང་གསུངས།
ཐིག་ལེ་འཛག་པ་བསྲུང་བའི་སྐབས་སུ། སྐྱེས་པ་གཡུལ་དུ་བསད་པའི་རུས་པ་བརྡར་བ་བྱུགས་པས། ཞེས་པ་ལ་དེ་དག་ལ་ཡི་དམ་ལྷའི་གཟུངས་སྔགས་གདབ་དགོས་གསུངས་སོ། ། བུ་མོ་གྲོང་པའི་ཆོས་ཀྱིས་མ་གོས་པའི་བཀལ་བའི་སྐུད་པས་བསྲུང་བ་ནི་བལ་ནག་པོ་ལ་ཕྱིར་བཀལ་བ་བྱིས་པའི་སྐུད་པས་སོ། ། ཆོས་འཆད་པ། ལུང་ཀློག་པ། གསུང་སྒྲོགས་ལ་སོགས་གང་བྱེད་ཀྱི་སྔོན་དུ་མངོན་རྟོགས་སྲུང་འཁོར་དང་བཅས་པ་སྐད་ཅིག་གིས་བསྒོམ། སྣོད་གཞལ་ཡས་ཁང་། བཅུད་ལྷག་པའི་ལྷར་བསྒོམ། བར་ཆད་མི་འབྱུང་བར་བྱ་བའི་ཕྱིར།
སློབ་མ་རྣམས་ཀྱང་སྲུང་འཁོར་གྱི་ནང་དུ་ཚུད་པར་བསྒོམ། དེ་ནས་བཟླས་པའི་དུས་སུ་སླེབ་པ་དང་། བདག་གིས་འགྲོ་བ་མཐའ་དག་གི་སྐད་དུ་ཆོས་ཀྱི་འཁོར་ལོ་བསྐོར་ནས་སེམས་ཅན་སྨིན་གྲོལ་གྱི་ལམ་ལ་འགོད་སྙམ་པའི་ངང་ནས་ཆོས་བཤད་པས་བཟླས་པར་འགྲོ་ཞིང་བསོད་ནམས་ཀྱི་སྟོབས་བསམ་གྱིས་མི་ཁྱབ་རྗེ་བཙུན་ཆེན་པོའི་ཕྱག་ལེན་ཡིན་གསུངས། ཆོས་རྗེ་པཎྜི་ཏའི་གསུང་གིས་དིང་སང་གི་སྔགས་པ་འདི་རྣམས་དབང་དུས་སུ་རིག་པ་འཛིན་པའི་སྡོམ་པ་ནམ་གྱི་ཚེ་ཐོབ་དང་ངོས་བཟུང་དང་བློ་རྩེ་གཏད་རྒྱུ་མི་འདུག་པ། ལ་ལ་རིག་པའི་དབང་ལྔ་ཐོབ་པ་དང་ཐོབ་ཟེར། ལ་ལ་དབང་རྫོགས་ནས་ལས་མི་ཐོབ་ཟེར་ཏེ། རིག་པ་འཛིན་པའི་སྡོམ་པ་ནི། རིགས་ལྔའི་སྡོམ་བཟུང་ལན་གསུམ་བྱེད་པའི་རྟིང་མའི་དུས་སུ་ཐོབ་པ་ཡིན་གསུངས་པའོ། ། ཞེས་ན་བཟའ་བྲག་ཕུག་པའི་གསུང་རྒྱུན་ཟིན་བྲིས་ལས་དེ་ལྟར་འབྱུང་བ་ཡིན་ལ། ད་ནི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་པའི་གསུང་བགྲོས་ཀྱི་ཟིན་བྲིས་རྣམས་བཤད་པར་བྱ་སྟེ།
དེ་ཡང་སྲོག་རྩོལ་ལ་དམིགས་པ་འཛིན་དུས། སྲོག་གི་རླུང་ནང་དུ་རྒྱུ་བ་ལ་དམིགས་པ་མགོ་འཛིན། རྩོལ་བའི་རླུང་ཕྱིར་རྒྱུ་བ་ལ་མགོ་འཛིན། རླུང་རྔན་རྟགས་ཕྱི་སྟེར་ཞེས་པ་ལ་སྲོག་གི་རྔན་རྟགས་སྦྱིན་པ་ནི་ནང་དུ་རིང་དུ་གཏོང་བ་ཡིན། རྩོལ་བའི་རྔན་རྟགས་ཕྱིར་རིང་དུ་གཏོང་བ་ཡིན། ནང་ཐུང་དུ་རྒྱུ་བའོ། ། རླུང་རྔུབ་པ་རྣམས་ལ་མགོས་རྒུར་བར་དྲངས་ལ་འདྲོངས་པ་དང་ལུས་སྲོང་བ་མཉམ་པོར་ཡོང་བ་བྱའོ། ། ངག་འདྲེན་པ་དྲག་པོ་ནི། འདྲེན་ལུགས་ཞི་བ་དང་འདྲ་བ་ལ། ཧཱུྃ་གི་བར་ཆེ་བར་འདྲེན་ལ་ཨི་བས་རླུང་ཤུགས་ཆེ་བ་དང་སྐད་བསྟུན་ནོ། །
ངག་འདྲེན་པ་ཞི་བ་ནི། ལུས་སྐྱིལ་ཀྲུང་པུས་མོ་གཉིས་ལ་ལག་པ་གཉིས་བཀབ་སྟེ། སྐེད་པ་དྲང་པོར་བསྲངས་ནས་ཀོས་ཀོས་ཨོལ་མདུད་མནན་ཏེ། རླུང་ནང་དུ་འདྲེན་པ་དང་བསྟུན་ནས་རྒྱུ་སྨད་སྟོད་དུ་དྲིལ། ། ཨཱི་ཞེས་པ་རིང་ལ་བེར་དང་བཅས་པ་འདྲེན་ཅིང་། འདྲོང་ཁར་དལ་བུས་མགྲིན་པ་བསྲོང་བ་དང་བསྟུན་ཏེ་མིག་གྱེན་ལ་ཧུར་ཕྱུང་ལ། རླུང་མི་བདེ་བ་མ་བྱུང་བར་དུ་རང་སོར་འཇོག་གོ ། ཚངས་པའི་ཐོག་ནི། རྐང་པ་སྐྱིལ་ཀྲུང་། ལག་པ་གཉིས་པུས་མོ་གཉིས་ལ་དགབ།
རླུང་རོ་བུས། འོག་རླུང་གྱེན་ལ་འཐེན་པ་དང་བསྟུན་ནས་རྒྱུ་སྨད་ཚིགས་པ་ལ་བཞར་ཏེ་འགྲོ་བས་རླུང་སྟོད་དུ་འཐེན་ནས། མདུན་དུ་མགོས་སྒུར་བ་བྱས་ནས་རླུང་སྣ་ནས་དལ་བུས་རྔུབ་ཅིང་འདྲོངས་པ་དང་མིག་གྱེན་དུ་བལྟ། དཔུང་པ་གཉིས་མཐོ་བར་བྱས། རླུང་རྟ་མཆིལ་མ་གཅིག་སྒྲ་མེད་དུ་མིད་ལ་ལྟེ་བ་ཡན་འབུར་བ། མན་ཆད་ཚིགས་པ་ལ་འབྱར་བར་བྱས་ལ་རླུང་ཐུབ་ཚད་བཟུང་། མི་ཐུབ་པ་དང་སྟེང་རླུང་དང་རོ་སྟོད་དུས་གཅིག་ཏུ་བདག་འཛིན་མེད་པར་བཏང་། རླུང་དལ་བུས་སྣ་ནས་བཏང་དམིགས་པ་གཞུང་ན་གསལ། ཡང་ལུས་ཀྱི་འཁྲུལ་འཁོར་གཞན་ཡང་བཅའ་ཞེས་པ་ནི། སྟེང་རླུང་རྣམ་པར་འགོག་པའི་ཕྱག་ལེན་ནི།
རྐང་པ་སྐྱིལ་ཀྲུང་། ལག་པ་གཡོན་པའི་མཛུབ་མོས་སྣ་གཡས་བཀག གཡས་པ་རྡོ་རྗེ་ཁུ་ཚུར་ནུ་མ་གཡོན་གྱི་ཐོག་ཏུ་བཞག་མདུན་དུ་ཅུང་ཙམ་སྒུར་བས། རླུང་སྣ་གཡོན་ནས་འདྲེན་པ་དང་བསྟུན་ནས་ལུས་བསྲངས། རླུང་ཁ་སྦྱར་ནས་རོ་སྟོད་གཡས་སུ་བསྐོར་བ་ཐེབ་རེ་ལ་ཚངས་ར་བསྡེབས་པ་ཐེངས་རེ་དང་བསྟུན་ནས་རོ་སྟོད་སོར་ལྟར་བསྒྲིལ་ནས། དེ་ལྟ་བུ་ལན་གསུམ་བྱས་ལ་ལག་པ་གཡས་པས་སྣ་གཡོན་བཀག་ལ། གཡས་ནས་རླུང་དྲག་ཏུ་ཕྱིར་བུད་པའོ། ། མཛོད་སྤུ་སྐྲ་དཀར་ས་བོན་ནི། རྐང་པ་སྐྱིལ་ཀྲུང་ལག་གཉིས་པུས་མོ་ལ་དགབ། ཡང་ན་མཉམ་ཡང་རུང་།
ལུས་བསྲངས་ཏེ་ལྕེ་རྩེ་གྲེ་བར་ལོག་ལ་ལྕེ་རྩ་འཇིབས་ལ། མཆིལ་མ་དང་པོར་ཡང་། བར་མཐའ་གཉིས་སུ་འོ་མ་དང་ཞོ་བཞིན་འགྱུར་ཏེ། དམིགས་པ་དང་ཡོན་ཏན། གཞུང་དུ་གསལ། བགྲང་པའི་མཐས་སྲུངས་ཅེས་དང་། རྐང་པ་སྐྱིལ་ཀྲུང་། ལག་གཉིས་ཁུ་ཚུར་བསྣོལ་བ་སྙིང་ཁར་དྲག་ཏུ་བསྒྲིལ། སོ་བསྒྲིགས། ལྕེ་རྐན་ལ་སྦྱར།
མིག་སྟེང་དུ་བགྲད། གྲེ་མོ་གཉིས་གྲིམས་པར་ཕྱིར་གདེངས་པ་དང་རླུང་ཁ་སྦྱར་རོ། ། གླིང་བཞི་དབང་དུ་བསྡུ་བ་ནི། རྐང་པ་སྐྱིལ་ཀྲུང་། ལག་གཉིས་རྡོ་རྗེ་ཁུ་ཚུར་དྲག་ཏུ་སྒྲིམས་པ་སྙིང་ཁར་བསྣོལ་ཏེ་སོར་མོ་རྣམས་བསྡམས། རྐང་པའི་སོར་མོའང་དྲག་ཏུ་བསྐུམས་ལྕེ་རང་གནས། མིག་གྱེན་དུ་བལྟ། སོ་བསྒྲིགས། མཆུ་བགྲད། རླུང་ཁ་སྦྱར་རོ། །
ཧ་ཧལ་དྲག་ཏུ་སློང་ལ། ལུས་སྐྱིལ་ཀྲུང་། ལག་གཉིས་པུས་མོ་ལ་བཀབ། རྒལ་ཚིགས་དྲང་པོར་བསྲངས་ནས། མགྲིན་པ་ཅུང་ཞིག་སྒུར་བས་ཧཱ་ཞེས་པས་དྲངས་ལ་ཧལ་ཅེས་པས་ཤུགས་ནང་དུ་ཕྱུང་པས་སོ། ། བུམ་ལྷའི་སྤྱོད་པ་ནི། ཚང་རའི་དལ་མོ་ས་ལ་བཙུགས་རྐང་པ་བརྐྱངས། རོ་སྟོད་ཅུང་ཟད་བཏེག ལག་པ་བརྐྱངས་ཏེ་གྲིམ་ཤ་དང་བཅས་པས་སྙོངས། རླུང་ཁ་སྦྱོར།
རྡོ་རྗེ་གཏུན་དུ་སྤྲུལ་པ་ནི། རྡོ་རྗེ་སྐྱིལ་ཀྲུང་བཅས་ནས། ཁུ་ཚུར་ས་ལ་བཙུགས་ཏེ་ལུས་བར་སྣང་བཏེག་ནས་ས་ལ་བརྡེབས་པས་སོ། ། གསང་གནས་བདེ་བའི་ཐིག་ལེ་ནི། རླུང་ཅི་བདེར་བཞག་ཨ་ལོང་འབྱེད་འཛུམ་བྱས་ཏེ། འབྱེད་དུས་དལ་བུས་ཕྱིར་འགྲོ་ཚད་འཕུལ། འཚུམ་དུས་ནང་དུ་དྲག་ཏུ་བསྐུམས། དམིགས་པ། ཡོན་ཏན་གཞུང་དུ་གསལ། དུད་འགྲོའི་འགྱུར་བ་བཞི་པོའི་གླང་ཆེན་ཧིང་ནི།
ཧིང་ཞེས་པའི་སྒྲས་ནང་དུ་འདྲེན་པ་དང་བསྟུན་ནས་རྒྱུ་སྨད་ཚ་ཞལ་ཏེ་སྟོད་དུ་ཧྲིལ་ཡོང་གནད་ཡིན། དམིགས་པ་གསང་གནས་ཀྱི་ཐིག་ལེ་ལྟེ་བར་འདྲོང་བ་བསམ་མོ། ། སྟག་མོའི་ངུར་ནི། ལྕེ་ཡར་སྐན་ལ་མ་རེག་པ་གྲེ་བར་ཅུང་ཟད་ཟུག་ནས། ངུར་ཞེས་པ་དང་བསྟུན་ནས་རླུང་ནང་དུ་འདྲེན་ཅིང་ལྟེ་བ་ཚིགས་པ་ལ་བཞར་གྱིན་སྟོད་དུ་འཐེན། ལྟེ་བའི་ཐིག་ལེ་རྣམས་སྙིང་ཁར་འདྲོངས་པར་བསམ་མོ། ། གཅན་གཟན་སྐྱུགས་ནི། ཧཱ་ཞེས་པས་རླུང་ནང་དུ་ནར་དྲངས་ལ། ཧག་ཅེས་པས་དྲག་པོར་འོག་རླུང་སྟེང་དུ་དྲངས། དམིགས་པ་སྙིང་ཁའི་ཐིག་ལེ་མགྲིན་པར་འདྲོངས་པར་བསམ་མོ། །
ཝ་ལྟར་སྣོམ་པ་ནི། མགྲིན་པ་ཅུང་ཟད་སྒུར་བར་བྱས་ལ་རླུང་སྣ་ནས་དལ་བུས་རྔུབ་ཅིང་མགོ་དགྱེད་དགྱེད་པ་གཉིས་དང་རླུང་དྲག་ཏུ་དུས་གཅིག་ལ་རྔུབ་སྟེ། མགོ་ཤུགས་ཕྱུང་ལ་ལྟག་པ་དགྱེད་བྱའོ། ། དམིགས་པ་མགྲིན་པའི་ཐིག་ལེ་སྤྱི་གཙུག་ཏུ་འདྲོངས་པར་བསམ་མོ། ། བཞི་ཆར་ལ་རྐང་པ་སྐྱིལ་ཀྲུང་ལག་གཉིས་པུས་མོ་ལ་བཀབ། རྒལ་པ་བསྲངས་ཏེ་མགོ་མདུན་དུ་སྒུར་བར་དྲངས་ལ་འདྲོངས་ཁར་མགྲིན་པ་ཅུང་ཟད་སྒུར་བར་བྱས་ལ་དེ་ནས་འཇིང་པ་བསྲངས་ལ་མིག་སྟེང་དུ་བགྲད། འདི་རྣམས་གཅིག་རྟིང་ལ་གཅིག ལུས་གནད་གཅིག་ལ་བསྟུད་མར་དྲངས་པའི་རྗེས་སུ་སེངྒེ་རྣམ་གྲོལ་གྱིས་ཁྲོམས་པར་བྱའོ། ། འཕོ་བའི་ཧིཀ་ཀ་ཞས་པ་ནི། ལུས་སྐྱིལ་ཀྲུང་།
ལག་གཉིས་པུས་མོ་བཀབ། རྒལ་ཚིགས་བསྲངས། མགྲིན་པ་སྒུར་བར་བྱས་ལ་རླུང་ནང་དུ་འདྲེན་པ་དང་བསྟུན་ནས་ཧིག་ཅེས་དྲག་ཏུ་བྱས་ལ། ཚིགས་པ་ལྟོ་བར་བཅར་བཏང་། ཀ་ཞེས་པ་རླུང་ཕྱིར་འགྲོ་དུས་ཤུགས་ཀྱིས་འབྱུང་ངོ་། ། འདི་སྦྱོང་དུས་ཧིཀ྄་ཉི་ཤུ་ལས་མང་དུ་མི་གཞུག ལས་ལ་སྦྱོར་དུས་ཉི་ཤུ་རྩ་གཅིག་གིས་འཕོའོ། ། ཧཱུྃ་རིང་ཧཱུྃ་ཐུང་མདུན་དུ་སྒུར་བ་ནི། རྐང་པ་གཉིས་སྐྱིལ་ཀྲུང་། ལག་གཉིས་པུས་མོ་ལ་བཀབ།
ལག་པ་བསྣོལ་མར་བྱས། རླུང་རོ་བུས་ནས་རྒལ་ཚིགས་བསྲངས་ཏེ་མགྲིན་པ་སྒུར་བས་རླུང་སྣ་གཡས་ནས་རིང་པར་ནར་ནར་པ་ལན་གསུམ་བསྟུད་ནས་རྒྱུ་སྨད་སྟོད་དུ་འདྲེན་པ་དང་བསྟུན་ནས་རྔུབ་པ་དེ་ཧཱུྃ་རིང་། ཕྱིར་བུད་པ་སངས་སངས་པ་ལན་གསུམ་ནི་ཧཱུྃ་ཐུང་ངོ་། ། དེ་བཞིན་གཡོན་དང་དབུས་ལའང་ཤེས་པར་བྱའོ། ། དམིགས་པ། ཡོན་ཏན་གཞུང་ལས་གསལ་ལོ། ། ལུས་གཏུན་ཤིང་གི་འཁོར་ལོ་ལྟར་བསྐོར་བ་ནི། རྐང་པ་སྐྱིལ་ཀྲུང་ལག་གཉིས་པུས་མོ་ལ་བཀབ་སྟེ་ཁ་སྦྱར་ཏེ། སྟོད་སྨད་སྐེད་པ་དང་གསུམ་འཕྲུལ་ཆགས་པར་གཡས་དང་གཡོན་དུ་བསྐོར་བའོ། ། རྩ་དབུ་མ་འདི་ལ་འདོད་ལུགས་མང་དུ་ཡོད་ཅིང་།
ལ་ལས་མས་སྣ་གསང་གནས་སུ་ཟུག་པར་འདོད། ལམ་འབྲས་པའི་ལུགས་ཀྱིས་མས་སྣ་ལྟེ་བའི་འོག་སོར་བཞི་ཙམ་དུ་སླེབ་པར་འདོད། སྲོག་པ་རྩའི་མདུན་ན་ཡར་ཆོས་བཞི་ལྡན་དུ་གནས་ནས་ཚངས་བུག་ནས་འཐོན་ཏེ་འཚོགས་སྟེང་ན་མར་བརྒྱུད་ནས་སྨིན་མཚམས་སུ་ཡས་སྣ་སླེབ་པར་འདོད་ཅིང་། ཤི་བའི་དུས་སུ་འཇའ་ཡལ་བ་བཞིན་སོང་ནས་མི་མཐོང་བར་འདོད་ལ། འགའ་ཞིག་དབུ་མར་རླུང་ཚུད་ནས་ཕྱིར་མི་ལྡོག་པར་འདོད་དེ། འཇིག་རྟེན་པའི་ལམ་དང་། ཤི་བའི་དུས་སུའང་རླུང་དབུ་མར་ཚུད་དེ་ཕྱིར་ལྡོག་ལ། དེ་དག་གི་དུས་སུ་རླུང་ཚུད་པ་དེ་ནི་དབུ་མའི་མས་སྣར་ཚུད་པས་ཏིང་ངེ་འཛིན་མཆོག་སྐྱེ་སྟེ་བརྟན་པ་ནི་མ་ཡིན། མདུད་པ་དང་པོ་གྲོལ་བ་ཡན་ཚད་རླུང་དང་བྱང་སེམས་ཚུད་པས་མཐོང་ལམ་ཐོབ་སྟེ་ཕྱིར་མི་ལྡོག་པའོ་གསུངས། འཆི་ལྟས་ཀྱི་སྐབས་སུ་ནམ་མཁའི་མེ་ཏོག་ཡལ་བ་ནི།
མིག་ནམ་མཁའ་དྭངས་པ་ལ་མིག་འབྲས་མི་འགུལ་བར་བལྟས་པས་ནམ་མཁའ་ལ་སྐྱ་ལོང་བ་ཡོང་བ་ནི་མེ་ཏོག་གོ ། འཆི་བསླུའི་ནམ་མཁའ་ཟས་སུ་བཟའ་བའི་ལུས་གནད་ནི། སྐྱིལ་ཀྲུང་ཆུང་བ་ཞིག་བཅས། པུས་མོ་ལ་ལག་གཉིས་བཀབ། ཁ་གདངས་རླུང་སྒྲ་མེད་རྔུབ་པའོ། ། འཕོ་བའི་ལུས་གནད་ནི། ལག་གཉིས་ལྟག་པར་བཀབ། གྲུ་མོ་གཉིས་མདུན་དུ་འཕྲད་པར་བྱ། རོ་རྐྱང་གཉིས་བསྡམས་པའོ། ། སྤྱིར་རང་ཆོས་ཐམས་ཅད་ཀྱི་གནས་ལུགས་སྐྱེ་འགག་གནས་གསུམ་གྱིས་སྟོང་པ་སྤྲོས་པའི་མཐའ་ཐམས་ཅད་བྲལ་བ་བསྒོམ་པ་ལ་བྱིང་རྨུགས་གཉིས་འབྱུང་བས་དེ་མ་བསལ་ན་སྐལ་བར་བསྒོམས་ཀྱང་བོགས་མི་འབྱུང་བས་དེ་བསལ་པའི་ཐབས།
ལུས་གནད་ལྡན་པས་རིག་པ་ཧུར་ཕྱུང་། མིག་བར་སྣང་ལ་ཧྲིག་གེ་གང་ལའང་འཛིན་སྟངས་མེད་པར་འཇོག་ཅིང་གསལ་ཆ་མ་འགགས་པར་དྭངས་སིང་ངེ་སྤྲོས་པའི་མཐའ་ཐམས་ཅད་དང་བྲལ་བའོ། ། དེས་བྱིང་པའི་རྐྱེན་ཐམས་ཅད་སེལ་ལོ། ། གསལ་སྟོང་རིག་པ་ངར་དང་ལྡན་པ་དེའི་ངང་ལ་སེམས་མ་བཅོས་བློད་ནས་འཇོག་པ་ལ་ཞི་གནས་མཚན་ཉིད་པར་འཇོག་གི དེས་རྒོད་པའི་རྐྱེན་ཐམས་ཅད་སེལ་ལོ། ། རྣམ་རྟོག་མི་འཕྲོ་བ་ཙམ་གྱིས་མི་ཆོག གཉིད་དང་བསྲེས་ཡིན་མུན་སྒོམ་ཀྱིས་ལམ་སྣ་ཟིན་པ་ལ་མི་ཕན་གྱི་སྟེང་དུ་དུད་འགྲོར་སྐྱེ་བའི་ལས་བསོག་པ་རྩོད་མེད་ཡིན་གསུངས། ཡང་ལུས་དགོན་པ་ལ་སེམས་ཚོང་འདུས་བྱས་ན། དབེན་ཁྲོད་མལ་དུ་ལོ་དང་བསྐལ་པར་བསྡད་ཀྱང་འབྱུང་མེད་པས་ཕྱི་ནང་གི་དངོས་པོ་ཐམས་ཅད་བློས་ལེགས་པར་སྤྲོས་པ་བཅད་ལ། བྱིང་རྒོད་གཉིས་ཀྱི་སྐྱོན་གྱིས་མ་གོས་པའི་ངང་ནས་རྩེ་གཅིག་ཏུ་བསྒོམས་ན།
འཁོར་བ་ལ་རྒྱབ་ཀྱིས་ཕྱོགས་པ་ལ་དཀའ་བ་མེད་གསུངས། ཡང་སྒོམ་ཆེན་པ་འགའ་ཞིག་རླུང་སྐྱོན་གྱིས་རྣ་བ་འུར་བ་ལ་གྲིལ་ཅན་གྱི་སྒྲར་འཛིན་པ་མང་སྟེ། གྲིལ་ཅན་གྱི་སྒྲས་ཕྱི་རོལ་གྱི་སྒྲ་གྲགས་པ་འགག་མི་ནུས་ཤིང་། རླུང་སྐྱོན་གྱིས་ཕྱིའི་སྒྲ་ལ་གནོད་དོ། ། འཁོར་འདས་ཀྱི་ཆོས་ཐམས་ཅད་བཅོ་ལྔ་པོ་འདིའི་སྟེང་ནས་ལམ་དུ་འཁྱེར་ཤེས་ན་འདིའི་ཁོངས་སུ་མ་འདུས་པའི་ཏིང་ངེ་འཛིན་མེད་གསུངས། དེ་ལ་ལམ་གསུམ། རྟེན་འབྲེལ་གསུམ། དྲོད་གསུམ། ཉམས་གསུམ། ཏིང་ངེ་འཛིན་གསུམ་སྟེ་བཅོ་ལྔ་པོ་འདི་ཉམས་སྣང་བསམ་གྱིས་མི་ཁྱབ་པ་རིགས་བསྡུས་པའོ། །
སེམས་ཟིན་པའི་རྟགས་ནི་མཐོང་སྣང་ཐམས་ཅད་མིག་གཡས་ཀྱིས་མཐོང་། ཐོས་སྣང་ཐམས་ཅད་རྣ་བ་གཡོན་གྱིས་ཐོས་སོ། ། གདན་སོགས་ཀྱི་ལྷ་རྣམས་ལ་བཞུགས་ཚུལ་ཕྱེད་ཀྲུང་དང་སྐྱིལ་ཀྲུང་དུ་འདོད་པའང་ཡོད་དེ། སྦས་བཤད་དུ། ཧེ་རུ་ཀ་བཞེངས་པ་གཡས་བརྐྱངས་གཡོན་བསྐུམས་སུ་བཞུགས་པར་འདོད། བདག་མེད་མའི་བྱིན་རླབས་ལ་ལུས་དཀྱིལ་དང་མཐུན་པར་དབང་རྫས་མི་གཏོད། སྤྱན་དར། ཅོད་པན་གཏོད། སིནྡྷུ་རའི་འོག་གི་བདུད་རྩི་འཐུང་། སློབ་མ་དུ་ཡོད་ཀྱང་ཆོ་ག་སྤྱི་རུ་བྱེད།
བླ་མས་རྡོ་རྗེས་དྲིལ་བུ་གང་དགོས་སུ་དཀྲོལ། སློབ་མ་ལ་མི་གཏོད་འདུག བླ་མ་འཕགས་པའི་གསུང་གིས་ལམ་དུས་ཀྱི་དབང་ལ་མཐའ་བརྟེན་གཞན་རྣམས་མི་མཛད་ཀྱི། གསང་དབང་གི་ལུང་བསྟན་པ་ནི་ས་པཎ་མཛད་ཀྱི་འདུག་པས་དེའི་ལུགས་བཞིན་བྱེད་གསུངས་སོ། ། ཉན་ཆེན་པོའི་གསུང་གིས། འཇུག་པ་སེལ་བའི་ལམ་བྱ་བ་བསྐྱེད་རིམ་ལ་སེམས་འཛིན་རུང་། རླུང་བསྒོམ་རུང་། ལྟ་བ་སྐྱོང་རུང་། འཇུག་པ་སེལ་བའི་ལམ་དུ་འགྲོ་བ་ཞིག་ཅིས་ཀྱང་དགོས། རྣམ་རྟོག་གར་འགྲོ་བཏང་ནས་དགེ་སྦྱོར་བྱེད་པ་ལྟར་བྱས་ཀྱང་ཕན་གནོད་ཅི་ཡང་མེད་གསུང་ངོ་། །
ཞེས་གསུང་ངག་རིན་པོ་ཆེ་ལ་ཉེ་བར་མཁོ་བའི་ཆོས་རྗེ་བྲག་ཕུག་པ་དང་། བླ་མ་དམ་པའི་གསུང་རྒྱུན་རྣམས་ཕྱོགས་གཅིག་ཏུ་བྲིས་པ་ཟབ་དོན་བདུད་རྩིའི་ཐིགས་པ་ཞེས་བྱ་བ་འདི་ནི། ལྷར་བཅས་འགྲོ་བའི་འདྲེན་པ་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་སོགས་ཀྱིས་རྗེས་སུ་བཟུང་ཞིང་། རྣལ་འབྱོར་དབང་ཕྱུག་སྟོབས་ཀྱི་མགོན་པོས་བྱིན་གྱིས་བརླབས་པའི་མཚན་མ་ཅུང་ཟད་རྨི་ལམ་དུ་མཐོང་བ་ས་སྐྱ་པ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བྲིས་པ་འདི། ཞིང་སྐྱོང་སྟོབས་འཕྲོག་ནག་པོས་སྐལ་ལྡན་རྣམས་ལ་འཕེལ་ཞིང་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་འཕྲིན་ལས་མཛད་དུ་གསལ་ལོ། ། སརྦ་མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 10 ཨ་མྱེས་ཞབས། ཆོས་རྗེ་བྲག་ཕུག་པ་དང་བླ་མ་དམ་པའི་ལམ་འབྲས་གསུང་རྒྱུན་རྣམས་ཕྱོགས་གཅིག་ཏུ་བྲིས་པ།
PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
