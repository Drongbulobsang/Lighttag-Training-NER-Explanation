གསུང་འབུམ། ངག་དབང་ཀུན་དགའ་བསོད་ནམས།
པོད ༣༢
དད་པ་རྒྱ་མཚོ་སྤེལ་བའི་ཆུ་རྒྱུན་ངོ་མཚར་དོན་གཉིས་ཕུན་ཚོགས།
༄༅། །རིགས་ཐམས་ཅད་དང་དཀྱིལ་འཁོར་ཀུན་གྱི་ཁྱབ་བདག་དྲུག་པ་རྡོ་རྗེ་སེམས་དཔའི་ངོ་བོ་རྗེ་བཙུན་མུས་ཆེན་སངས་རྒྱས་རྒྱལ་མཚན་གྱི་རྣམ་པར་ཐར་པ་སརྒ་གསུམ་གྱི་བདག་ཉིད་ཅན་དད་པ་རྒྱ་མཚོ་སྤེལ་བའི་ཆུ་རྒྱུན་ངོ་མཚར་དོན་གཉིས་ཕུན་ཚོགས་ཞེས་བྱ་བ་བཞུགས་སོ།། ༄༅། །རྒྱ་གར་སྐད་དུ། ཛཱ་ཀྲི་པ་ཤཀྵེཿཔྲ་བྷུ་ཛ་ཡ་པུ་ཏྲ་ཙ་ཤིཥྱ་ས་སྱོཏྶརྐ་སད་དྷུ་ས་ཏྲཻ་ཡཱ་དྷྭི་ཀ་ན་བྲྀ་ཏཽ་པ་ཤྱ་སྱ་བྷ་ཊྚཥ་ཀཱ་ར་སདྱ་མ་ཧཱ་བུདྡྷ་དྷྭ་ཛ་སྱ་བི་མོཀྟ་དྷིཥྛ་ན་སྱ་བྲྀཥྚི་པྲ་ཡཱ་ཏ་ཨ་ཙརྻ་སརྒ་ཏྲཱི་ཏཱི་ཡ་ནཱ་མ་ཤྲཱི་དྷརྨྨ་སྭཱ་མི་ས་དེ་ཝ་ཛ་སངྒུ་རུ་ཏྲི་དྷཱ་ཏུ་དྷརྨ་རཱ་ཛ་བྷཊྚ་ར་ཀཱ་མ་ཧཱ་བཛྲ་དྷ་ར་ཡེ་ན་མཿ བོད་སྐད་དུ། མཁྱེན་བརྩེ་ནུས་པའི་མངའ་བདག་རྒྱལ་བ་སྲས་དང་སློབ་མར་བཅས་པའི་སྤྱི་གཟུགས་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་རྣམ་པར་ཐར་པ་བྱིན་རླབས་ཀྱི་ཆར་འབེབས་ངོ་མཚར་སརྒ་གསུམ་པ་ཞེས་བྱ་བ་དཔལ་ཆོས་ཀྱི་རྗེ་ལྷ་དང་བཅས་པའི་འགྲོ་བའི་བླ་མ་ཁམས་གསུམ་ཆོས་ཀྱི་རྒྱལ་པོ་རྗེ་བཙུན་རྡོ་རྗེ་འཆང་ཆེན་པོ་ལ་ཕྱག་འཚལ་ལོ། ། ཚོགས་གཉིས་ཤིང་རྟའི་བགྲོད་པ་གཅིག་གིས་མཐའ་དག་ས་གསུམ་ཡུད་ཀྱིས་མནན། ། གཡོ་མེད་རྡོ་རྗེའི་སྐྱིལ་ཀྲུང་གཅིག་གིས་བདུད་སྡེའི་སྙིང་དབུགས་ལྐོག་མར་དྲངས། ། བསམ་གཏན་ལ་ཆགས་ཟིམ་བུའི་སྤྱན་གྱིས་འགྲོ་བར་རྗེས་ཆགས་སྐྱེ་དགུའི་མགོན། ། ཤཱཀྱའི་གཙོ་བོ་ཆོས་དང་དགེ་འདུན་བཅས་པའི་ཞབས་རྡུལ་སྤྱི་བོས་མཆོད། ། འཁོར་འདས་བདག་པོ་ཧེ་རུ་ཀ་དཔལ་ཐུགས་རྗེའི་རང་གཟུགས་ནམ་ཡང་འགོག་མེད་རོལ་པའི་གར། །
སྣ་ཚོགས་སྒྱུ་འཕྲུལ་དྲ་བའི་ཁྱམས་སུ་རྣམ་པར་རྩེན་ཞེས་དུས་འདིར་རྣམ་འདྲེན་དམ་པའི་གཟུགས། ། སངས་རྒྱས་བསྟན་པའི་རྒྱལ་མཚན་འཛིན་མཛད་ཀུན་གྱི་གཙུག་རྒྱན་མཆོག་གི་རྣམ་པར་ལེགས་བསྟན་པའི། ། འབྲེལ་ཚད་དོན་ལྡན་སྐྱབས་གནས་བསླུ་མེད་རྗེ་བཙུན་གང་དེས་ཐུགས་རྗེའི་སྤྱན་ཟུར་རོལ་པས་སྐྱོངས། ། གང་གི་སྐུ་ནི་ཉིན་བྱེད་བྱེ་བའི་མདངས་ཀྱིས་ལན་བརྒྱར་བྱུགས་པའི་ཁ་བའི་ལྷུན་པོ་བཞིན། ། གང་གི་གསུང་ནི་ལེགས་བཤད་ཆར་གྱིས་དགེ་ལེགས་ལོ་ཏོག་ཅི་ཡང་བསྐྲུན་པའི་རྫོགས་ལྡན་སྤྲིན། ། གང་གི་ཐུགས་ནི་གཏིང་མཐའ་མི་མངོན་ལུང་རྟོགས་རིན་ཆེན་བྱེ་བས་ཡོངས་གང་ཡིད་བཞིན་མཚོ། ། གང་གི་མཚན་ཙམ་གྱིས་ཀྱང་སྲིད་ཞིའི་རྒུད་པ་ཀུན་ལས་ཉེ་བར་སྐྱོབས་དེར་བདག་ཡིད་རང་། ། སྙན་པའི་གྲགས་དཀར་ས་གསུམ་རྣ་བའི་རྒྱན་དུ་གྱུར་ཀྱང་དྲེགས་པའི་དྲི་མ་རིང་དུ་སྤངས། ། ཞབས་སེན་ཟླ་བ་གངས་ཅན་མཁས་གྲུབ་ཀུན་གྱི་གཙུག་ན་མཛེས་ཀྱང་ཀུན་གྱི་བྲན་བཞིན་རྒྱུ། ། ཤེས་བྱ་ཀུན་ལ་འཇམ་པའི་དབྱངས་ལྟར་རྣམ་དཔྱོད་དཀར་ཡངས་ཁེངས་པའི་སྐྱོན་བྲལ་དུལ་བར་གནས། །
འཁོར་བའི་མཚོ་ལས་རིང་ནས་བརྒལ་ཡང་དམིགས་མེད་ཐུགས་རྗེས་བསམ་བཞིན་སྲིད་པར་འཁོར་འདི་རྨད། ། སངས་རྒྱས་ཉི་མ་སྲིད་གསུམ་འོད་འབར་ཡང་། ། འོད་ཟེར་འབབ་སྟེགས་བླ་མའི་མེ་ཤེལ་ལ། ། བརྟེན་པ་མེད་པར་རྒྱལ་ཀུན་བྱིན་རླབས་ཀྱང་། ། འཇུག་པ་མེད་པའི་ཚུལ་ལ་ངེས་པ་རྙེད། ། སྟོང་གསུམ་མ་ལུས་རིན་ཆེན་གྱིས་བཀང་ནས། ། ཉིན་བཞིན་རྒྱལ་ལ་ཕུལ་བས་བླ་མ་ཡི། ། བ་སྤུར་སྣུམ་གྱིས་བྱུགས་པ་ལྷག་གོ་ཞེས། ། ཐུབ་དབང་བདེན་པའི་གཏམ་གྱིས་བདག་ཡིད་དྲངས། ། རྒྱལ་ཀུན་ཡོན་ཏན་བསྐལ་བརྒྱར་ལྕེ་སྟོང་གིས། །
བརྗོད་ལས་བླ་མའི་བ་སྤུའི་ཉག་གཅིག་ལ། ། བསྟོད་པ་མཆོག་ཅེས་རྒྱལ་བས་བདེན་གསུངས་པས། ། བདག་གི་ཡིད་ནི་རང་དབང་མེད་པར་ཕྲོགས། ། ཁྲོན་པར་གནས་པའི་རུས་པའི་གོས་ཅན་གྱིས། ། མཐའ་གྲུ་ཡངས་པའི་རྒྱ་མཚོའི་ཚད་འཇལ་ལྟར། ། དམ་པའི་སྤྱོད་ཚུལ་མཁའ་འདྲ་མཐའ་ཡས་པ། ། བྱིས་བློས་འཇལ་བའི་ཡུལ་དུ་ལྟ་ག་ལ། ། དེ་བཞིན་འདབ་བཟང་དབང་པོས་ཀུན་གསལ་མཐའ། ། བལྟ་བའི་གཤོག་རླབས་བརྩོན་ཡང་རང་གི་སྟོབས། ། ཟད་པས་ལྡོག་བཞིན་དམ་པའི་ཡོན་ཏན་ཀུན། །
བརྗོད་ལ་རྒྱལ་ཀུན་སྐྲག་ན་བདག་གིས་ཅི། ། དེ་ལྟ་ན་ཡང་དད་པའི་ཉི་བདུན་གྱིས། ། སྙིང་གི་ཆུ་གཏེར་ཁོལ་བའི་གདུང་སེལ་ཐབས། ། ཐུན་མོང་གདུལ་བྱར་སྣང་བ་ལས་བརྩམས་ཏེ། ། མདོ་ཙམ་འཆད་ཀྱིས་སྐལ་བཟང་ཀུན་དགར་བྱོས། ། འདིར་བདག་ཅག་རྣམས་ཀྱི་འདྲེན་པ་དམ་པ་ཁམས་གསུམ་གྱི་མགོན་པོ། དུས་གསུམ་གྱི་སངས་རྒྱས། སྲིད་པ་གསུམ་གྱི་བླ་མ། སྐུ་གསུམ་གྱི་བདག་ཉིད། དཀོན་མཆོག་གསུམ་གྱི་ངོ་བོ།
འཇིག་རྟེན་གསུམ་གྱི་མིག་གཅིག་པུ། ལྷ་དང་བཅས་པའི་འཇིག་རྟེན་ན་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་གྲགས་པ་འདི་ནི། ངེས་པ་ཁོ་ནར་བསྐལ་པ་དཔག་ཏུ་མེད་པའི་སྔོན་རོལ་ཏུ་རྣམ་པ་ཐམས་ཅད་པའི་མཆོག་དང་ལྡན་པའི་སྟོང་པ་ཉིད་དང་། མཆོག་ཏུ་མི་འགྱུར་བའི་བདེ་བ་ཆེན་པོ་རོ་མཉམ་པའི་ཡེ་ཤེས་ཀྱི་སྐུ་མངོན་དུ་མཛད་ཟིན་ཀྱང་། གདུལ་བྱ་གཞན་གྱི་ངོར་ནམ་ཡང་ཟབ་མོ་ཆོས་ཀྱི་སྐུ་ལས་གཡོ་བ་མེད་བཞིན་དུ་དེའི་གཟུགས་ཀྱི་སྐུ། ལོངས་སྤྱོད་རྫོགས་པའི་སྐུ་དང་། སྤྲུལ་པ་མཆོག་དང་མཆོག་མ་ཡིན་པའི་སྒོ་ནས་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དང་། དཔག་བསམ་གྱི་ཤིང་ལས་འདོད་དགུ་མཐའ་དག་འབྱུང་བའམ། ནོར་བུ་ཆུ་ཤེལ་དྲི་མ་མེད་པ་ཚོན་སྣ་ཚོགས་པ་དང་འཕྲད་ན་དེ་དང་དེའི་ཁ་དོག་མཛེས་པ་འཛིན་པ་ཇི་ལྟ་བ་བཞིན། གདུལ་བྱ་རྣམས་ཀྱི་ཁམས་དང་།
བསམ་པ་དང་། དབང་པོའི་རིམ་པ་དང་མཐུན་པར་སྤྲུལ་པའི་གཟུགས་ཀྱིས་འཁོར་བ་ཇི་སྲིད་པ་དེ་སྲིད་དུ་སེམས་ཅན་གྱི་དོན་མཛད་པའི་སྤྲུལ་པའི་སྐུའི་གང་ཟག་ཏུ་ངེས་པ་ལས། འདིར་ནི་སོ་སོ་སྐྱེ་བོའི་དགེ་བའི་བཤེས་གཉེན་གྱི་ཚུལ་བཟུང་བར་སྣང་སྟེ། དེ་ལྟར་ཡང་རྗེ་ས་པཎ་གྱིས། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཅེས་དང་། མདོ་ལས་ཀྱང་།
རྒྱལ་པོས་འདུལ་བ་ལ་རྒྱལ་པོར། དགེ་སྦྱོང་གིས་འདུལ་བ་ལ་དགེ་སྦྱོང་། བྲམ་ཟེས་འདུལ་བ་ལ་བྲམ་ཟེ། དྲི་ཟས་འདུལ་བ་ལ་དྲི་ཟ་རྒན་པོའི་གཟུགས་སུ་སྤྲུལ་ཏོ། ། ཞེས་དང་། སངས་རྒྱས་མཉམ་སྦྱོར་ལས། རེས་འགའ་ཞི་ལ་རེས་འགའ་ཁྲོ། ། རེས་འགའ་བགེགས་ཆེན་དོན་མཛད་ཅིང་། ། སྐྱེ་དང་རི་བོ་ཐམས་ཅད་དོ། ། ཞེས་དང་།
རྡོ་རྗེ་གུར་ལས། གང་དུ་སྣང་ནས་ཀྱང་སེམས་ཅན་གྱི་དོན་མཛད་དོ། ། སེང་གེར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཆང་ཚོང་མ་དང་སྨད་འཚོང་མར་སྣང་ཡང་སེམས་ཅན་གྱི་དོན་མཛད་དོ། ། ཞེས་གསུངས་པས་མཚོན་ནས་ཞིང་ཁམས་དག་པ་ལ་ལར་དཀྱིལ་འཁོར་གྱི་གཙོ་བོ། ལ་ལར་ནི་འཁོར། ལ་ལར་ནི་སྡུད་པ་པོ་ལ་སོགས་པའི་སྣང་བརྙན་དང་། ལ་ལར་མཛད་པ་བཅུ་གཉིས་ཀྱི་ཚུལ་སྟོན་པའི་སངས་རྒྱས་དང་། གཞན་ཡང་བྱང་ཆུབ་སེམས་དཔའ་དང་། ཉན་ཐོས་དང་།
རང་སངས་རྒྱས་དང་། མཁས་པ་པཎྜི་ཏ་དང་། གྲུབ་པ་དང་རིག་པ་འཛིན་པའི་ས་ལ་གནས་པ་དང་། ཨ་ཝ་དྷུ་ཏི་དང་། བྷུ་སུ་ཀུ་དང་། ཀུ་སཱ་ལི་དང་། འཁོར་ལོས་བསྒྱུར་བ་ལ་སོགས་པའི་རྒྱལ་པོ་དང་། ཁམས་ཀྱི་རྒྱལ་ཕྲན་དང་། བློན་པོ་དང་། བྲམ་ཟེ་དང་།
དགེ་སྦྱོང་དང་། ཁྱིམ་བདག་དང་། ཡིད་བཞིན་གྱི་ནོར་བུ་དང་། གྲུ་གཟིངས་དང་། ཟམ་པ་དང་། སྨན་དང་། ཟས་དང་། གོས་དང་། རི་བོ་དང་། བྱ་དང་།
རི་དྭགས་ལ་སོགས་པ་མདོར་ན་སྣོད་བཅུད་ཀྱི་རྣམ་པ་ཐམས་ཅད་པ་འདོད་དགུར་བསྒྱུར་བའི་གཟུགས་ཀྱི་རྣམ་རོལ་དུ་མས་འགྲོ་བ་རྣམས་རང་རང་གི་བསྐལ་བ་དང་འཚམས་པའི་སྤྱོད་པ་དང་གཏམ་གྱིས་མཚམས་སྦྱར་ཏེ། མཐར་ངེས་པར་ཟུང་འཇུག་རྡོ་རྗེ་འཛིན་པ་ཆེན་པོའི་སར་དཀྲི་བར་མཛད་པ་ཁོ་ན་ལས་མི་འདའ་བར་གསུངས་པས། དེ་དག་གི་ནང་ནས་ཀྱང་ཆེས་ཆེར་རབ་མཆོག་ཡུལ་དུ་བྱུང་བ་གཙོ་བོའི་དམ་པར་གྱུར་པ་ནི། ཐར་འདོད་རྣམས་ལ་མ་ནོར་བའི་ལམ་ཚུལ་བཞིན་དུ་འདོམ་པར་མཛད་པའི་དགེ་བའི་བཤེས་གཉེན་དམ་པ་དང་། དེ་ལས་ཀྱང་ཟབ་མོའི་སྨིན་གྲོལ་གྱི་བཀའ་དྲིན་སྩོལ་བའི་མཚན་ཉིད་དང་ལྡན་པའི་རྡོ་རྗེ་སློབ་དཔོན་གྱི་གཟུགས་ཀྱི་རྣམ་པར་སྤྲུལ་པ་དག་ཡིན་ཏེ། བ་ཚྭ་ཅན་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་འཛིན་ཏེ། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་སྐྱེད། །
ཅེས་དང་། མཁའ་འགྲོ་མ་རྡོ་རྗེ་གུར་གྱི་རྒྱུད་ལས། རྡོ་རྗེ་སེམས་དཔའ་ལྟ་བུ་ཡིས། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་བཟུང་དམིགས་ནས། ། ཕལ་པའི་གཟུགས་སུ་གནས་པའོ། ། ཞེས་སོ། ། དེ་ལྟ་བུའི་ཚུལ་གྱིས་བདག་ཅག་རྣམས་ལ་རྒྱལ་བ་ཐམས་ཅད་ཀྱི་འཕྲིན་ལས་མཛད་པ་པོ་རྡོ་རྗེ་སློབ་དཔོན་ཉིད་ཀྱི་ཡོན་ཏན་རྟོགས་པ་བརྗོད་པ་ལ་ཕན་ཡོན་གཞལ་དུ་མེད་དེ། དུས་གསུམ་གྱི་རྒྱལ་བ་ཐམས་ཅད་མཆོད་པ་བས། བླ་མའི་བ་སྤུའི་བུ་ག་གཅིག་མཆོད་པ་བསོད་ནམས་ཆེ་བ་དཔལ་རྡོ་རྗེ་སེམས་དཔའ་ཉིད་ཀྱིས་བདེན་པའི་ཚིག་གིས་དུས་གཅིག་མ་ཡིན་པར་ལན་གྲངས་དུ་མར་བཀའ་སྩལ་བའི་ཕྱིར་ཏེ།
དཔལ་གསང་བ་འདུས་པ་ལས། དུས་གསུམ་གྱི་རྒྱལ་བ་ཐམས་ཅད་མཆོད་པའི་བསོད་ནམས་ནི་བླ་མའི་བ་སྤུའི་བུ་ག་གཅིག་མ་མཐོང་བ་དེའི་ཕྱིར། བྱང་ཆུབ་སེམས་དཔའི་སློབ་དཔོན་ལ་དེ་བཞིན་གཤེགས་པ་རྣམས་མཆོད་པ་བྱེད་པ་མཐོང་ངོ་། ། ཞེས་དང་། ཨ་ཏི་བཀོད་པའི་རྒྱུད་ལས། རྡོ་རྗེ་འཆང་ལ་བསྐལ་པ་བརྒྱར། ། མཆོད་ཅིང་བསྙེན་བཀུར་བྱས་པ་བས། ། བླ་མའི་བ་སྤུའི་བུ་ག་ལ། ། སྣུམ་ཐིགས་གཅིག་བསྐུས་བསོད་ནམས་ནི། ། བརྒྱ་ཡི་ཆར་ཡང་མི་ཕོད་དོ། །
ཞེས་དང་། གཞན་ཡང་དམ་པ་དང་པོ་ལ་སོགས་པའི་རྒྱུད་སྡེ་རྣམས་ལས་དེ་ཁོ་ན་ལྟར་གསུངས་ལ། རྡོ་རྗེ་གུར་ལས་ཀྱང་། སློབ་དཔོན་སྟོན་པར་གྱུར་པ་ནི། ། སངས་རྒྱས་རྣམས་ཀྱིས་ཕྱག་མཛད་པ། ། བདག་ཅག་རྣམས་ཀྱི་ཕ་དང་མ། ། དེ་ཉིད་ཡིན་པར་བསམ་པར་བྱ། ། ཞེས་དང་། གང་ཕྱིར་ཡེ་ཤེས་རྡོ་རྗེ་ནི། ། མཉེས་པས་མྱུར་དུ་ཐོབ་པར་འགྱུར། །
དེ་ཕྱིར་སློབ་དཔོན་དྲུང་གཤེགས་ཏེ། ། དེ་བཞིན་གཤེགས་རྣམས་ཕྱག་མཛད་དོ། ། ཞེས་དང་། མགོན་པོ་ཀླུ་སྒྲུབ་ཀྱིས། མཆོད་པ་ཐམས་ཅད་སྤངས་ནས་ནི། ། བླ་མའི་མཆོད་པ་ཡང་དག་བརྩམས། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་དང་། བླ་མ་ལྔ་བཅུ་པ་ལས།
དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པས། ། དུས་གསུམ་དུ་ནི་མངོན་ཕྱག་འཚལ། ། ཞེས་དང་། སློབ་དཔོན་རྡོ་རྗེ་དྲིལ་བུ་ཡང་། བླ་མའི་བྱིན་རླབས་ཙམ་གྱིས་ནི། ། སྐད་ཅིག་ཉིད་ལ་འབྱུང་གང་ཡིན། ། འཁོར་ལོ་སྡོམ་པར་སྦས་པ་ཡི། ། བྱིན་རླབས་རིམ་པ་འདིར་བཤད་བྱ། །
ཞེས་དང་། རྣལ་འབྱོར་དབང་ཕྱུག་གི་ཞལ་སྔ་ནས། བླ་མ་དང་ནི་རྡོ་རྗེ་སེམས། ། ཐ་དད་པར་ནི་མི་སེམས་ཏེ། ། བླ་མ་སངས་རྒྱས་ཆོས་དང་ནི། ། དེ་བཞིན་བླ་མ་དགེ་འདུན་ཏེ། ། དངོས་གྲུབ་གོ་འཕང་མཆོག་འདོད་པས། ། ཀུན་ནས་བླ་མ་མཉེས་པར་བྱ། ། སངས་རྒྱས་ཀུན་དངོས་རྡོ་རྗེ་འཆང་། ། རྩོད་པའི་དུས་འདིར་བདག་དོན་དུ། །
ཀུན་དང་མཐུན་པར་སྟོན་མཛད་པ། ། དེ་ལྟར་ཤེས་ནས་དངོས་ཀུན་གྱིས། ། བརྟེན་བྱ་དུས་གསུམ་སངས་རྒྱས་ཀྱི། ། དངོས་གྲུབ་རྒྱ་ཆེའི་སྣོད་དུ་འགྱུར། ། ཞེས་དང་། གཞན་ཡང་སངས་རྒྱས་དང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལ་བསྐལ་པ་གངྒཱའི་ཀླུང་གི་བྱེ་མ་སྙེད་དུ་བསྙེན་བཀུར་བ་བས་ནི། རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པ་བསོད་ནམས་ཆེས་ཁྱད་པར་དུ་འཕགས་སོ། ། ཞེས་དང་། ལྷ་སྐུ་བྱེ་བ་སྟོང་བསྒོམས་པས། ། བླ་མ་དྲན་པ་བསོད་ནམས་ཆེ། །
ཞེས་གསུངས་པས་སོ། ། རྒྱུ་མཚན་དེ་དག་གི་ཕྱིར། དུས་གསུམ་གྱི་སངས་རྒྱས་ཐམས་ཅད་ཀྱི་ཡོན་ཏན་བརྗོད་པ་བས། རྡོ་རྗེ་སློབ་དཔོན་གྱི་ཡོན་ཏན་གྱི་ཆ་ཤས་ཙམ་བརྗོད་པའང་བསོད་ནམས་ཆེས་ཆེ་བར་གྲུབ་པ་ཡིན་ནོ། ། དེ་ལྟ་བུའི་ཕན་ཡོན་བསམ་གྱིས་མི་ཁྱབ་པ་དང་ལྡན་པའི་མཚན་ཉིད་དང་ལྡན་པའི་རྡོ་རྗེ་སློབ་དཔོན་གྱི་ངོ་མཚར་བའི་རྣམ་ཐར་བརྗོད་པ་ནི་གླེང་བར་བྱ་བའི་འོས་མཆོག་དམ་པ་ཡིན་པའི་ཚུལ་ནི། མདོ་ལས། འདི་ལྟར་འཇིག་རྟེན་ན་རིགས་ཐམས་ཅད་ཀྱི་བླ་མར་གྱུར་པ་ཤཱཀྱ་རྣམས་ཀྱི་སྐྱེས་པའི་རབས་བཟུང་ཞིང་ཀུན་ཆུབ་པར་བྱས་ནས་གཞན་ལ་ཡང་རྒྱ་ཆེར་བསྙད་ན། ཆོས་དང་མཐུན་པའི་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ལ། ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་པ་ཡིན་ནོ། ། ཞེས་གསུངས་ཤིང་།
རྒྱུད་ལས་ཀྱང་། སློབ་དཔོན་ཡོན་ཏན་གླེང་བྱ་ཡི། ། སྐྱོན་རྣམས་ནམ་ཡང་མ་ཡིན་ནོ། ། ཞེས་དང་། སྐྱོན་བརྗོད་པས་ནི་དངོས་གྲུབ་མེད། ། ཆུ་ལ་འོ་མར་རང་ཞུགས་པ། ། དེ་བཏོན་ནས་ནི་ངང་པས་བཏུང་། ། དེ་ལྟར་བླ་མའི་ཡོན་ཏན་བཟུང་། ། ཏིལ་དང་གསེག་མ་འདྲེས་པ་ལས། ། གསེག་མ་དག་མ་དྲོ་མེད་དང་། །
ཏིལ་བསྡུས་ནས་ནི་ཁུ་བྱུག་ཟ། ། དེ་ལྟར་བླ་མའི་ཡོན་ཏན་བཟུང་། ། ཇི་ལྟར་ཁ་མཁན་མཁས་པ་ཡིས། ། ཏིལ་སོགས་མར་ཁུར་འཇུར་བ་བཞིན། ། བླ་མའི་ཡོན་ཏན་གཞུང་ལ་བཟུང་། ། སྐྱར་མོས་མཚོ་ལས་ཉ་ལེན་བཞིན། ། བླ་མའི་ཡོན་ཏན་རྣམ་པར་བཟུང་། ། ཞེས་སོ། ། དེས་ན་ཕན་ཡོན་དཔག་ཏུ་མེད་ཅིང་གླེང་བ་དང་བརྗོད་པ་དོན་དང་ལྡན་པའི་དཔལ་ལྡན་བླ་མ་དམ་པ་དུས་གསུམ་མཁྱེན་པའི་བཤེས་གཉེན་ཡོངས་སུ་འཛིན་པ་ཆེན་པོ་འབྲེལ་ཚད་དོན་དང་ལྡན་པའི་རྗེ་བཙུན་མུས་པ་ཆེན་པོ་དེ་ཉིད་ཀྱི་ངོ་མཚར་བའི་རྣམ་པར་ཐར་བ་ཅུང་ཟད་ཙམ་བརྗོད་པ་འདི་ལ་དོན་གསུམ་སྟེ། དང་པོར་རིགས་ཅན་གསུམ་སོགས་ཀྱི་སྣང་ངོར་འོ་སྐོལ་གྱི་སྟོན་པ་མཆོག་གི་རྣམ་པར་བསྟན་ཚུལ།
བར་དུ་འོས་སུ་གྱུར་པའི་གདུལ་བྱ་རྣམས་ལ་ས་བཅུའི་བྱང་སེམས་ཆེན་པོའི་སྤྲུལ་སྐུར་སྣང་ཚུལ། ཐ་མར་བདག་སོགས་འགྲོ་བ་ཀུན་གྱི་སྐྱབས་མགོན་དམ་པར་སླར་ཡང་འདས་ཏེ་བྱོན་པའི་ཚུལ་གྱི་རྣམ་ཐར་བཤད་པ་དང་གསུམ་ལས། དང་པོ་ནི། བདག་ཅག་གི་ཡོངས་སུ་འཛིན་པ་ཆེན་པོ་འདི་ནི་འཁོར་འདས་བརྟན་གཡོ་ཀུན་གྱི་ཁྱབ་བདག་དྲུག་པ་རྡོ་རྗེ་སེམས་དཔའ་དང་གཉིས་སུ་མེད་པར་བཞུགས་པ་དེའི་ཕྱིར། རྒྱལ་བ་ཐམས་ཅད་ཀྱི་འདུས་སྐུ་དང་སྤྲུལ་གཞི་དམ་པར་གྱུར་པ་ཡིན་ཏེ། དཔལ་གསང་བ་འདུས་པ་ལས། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། འདི་ཡི་གཟུགས་ཀྱི་ཕུང་པོ་ནི། ། བཅོམ་ལྡན་སངས་རྒྱས་རྣམ་སྣང་མཛད། །
ཅེས་སོགས་གསུངས་པ་དང་། དཔལ་དམ་པ་དང་པོ་དུས་ཀྱི་འཁོར་ལོའི་རྒྱུད་ཆེན་པོ་ལས། སློབ་དཔོན་སངས་རྒྱས་ཉིད་དེ་རབ་མཆོག་ས་ཡི་གཞི་ལ་ཆོས་ནི་དེ་ཡིས་བསྟན་པའོ། ། ཞེས་དང་། དོན་དམ་བསྙེན་པ་ལས། དེ་ནི་དང་པོའི་སངས་རྒྱས་རྡོ་རྗེ་སེམས་དཔའ་དཔལ། ། དེ་ཉིད་འཇིག་རྟེན་མགོན་དང་དཔལ་ལྡན་འཇམ་པའི་དབྱངས། ། དེ་ནི་ཐུགས་ཀྱི་རྡོ་རྗེ་རྡོ་རྗེ་མཁའ་འགྲོ་དཔལ། ། དེ་ནི་མི་འགྱུར་འགྱུར་མེད་རྣལ་འབྱོར་གྱིས་ནི་བསྒྲོད། ། ཅེས་བྱ་བ་ལ་སོགས་པ་ནས་བརྩམས་ཏེ།
བླ་མ་དམ་པ་བསྟེན་པ་རྣམས་ལ་ཡིད་བཞིན་ནོར། ། ཞེས་བྱ་བའི་བར་དུ་གསུངས་པ་དང་། གཞན་ཡང་། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། དཔལ་ལྡན་བླ་མ་ཧེ་རུ་ཀ ། ཀུན་གྱི་བྱེད་པོ་བླ་མ་ཡིན། ། ཞེས་དང་། བླ་མ་ལྔ་བཅུ་པ་ལས། དེ་བྱིན་སངས་རྒྱས་ཐམས་ཅད་ལ། །
རྟག་ཏུ་བྱིན་པ་ཉིད་དུ་འགྱུར། ། དེ་བྱིན་བསོད་ནམས་ཚོགས་ཡིན་ཏེ། ། ཚོགས་ལས་དངོས་གྲུབ་མཆོག་ཏུ་འགྱུར། ། ཞེས་གསུངས་ཤིང་དེ་དག་གི་དོན་ཐུགས་ལ་བཞག་ནས། ཆོས་རྗེ་ས་སྐྱ་པཎྜི་ཏས། ཉི་མའི་འོད་ཟེར་རབ་ཚ་ཡང་། ། མེ་ཤེལ་མེད་པར་མེ་མི་འབྱུང་། ། དེ་བཞིན་སངས་རྒྱས་བྱིན་རླབས་ཀྱང་། ། བླ་མ་མེད་པར་འབྱུང་མི་ནུས། ། དེས་ན་ཁྱོད་ཉིད་མཉེས་པ་ཡིས། །
སངས་རྒྱས་ཐམས་ཅད་མཉེས་པར་འགྱུར། ། དཀོན་མཆོག་གསུམ་པོ་གཅིག་བསྡུས་པའི། ། བླ་མ་མཆོག་ལ་བདག་གསོལ་འདེབས། ། སངས་རྒྱས་ཀུན་གྱི་ངོ་བོ་ཉིད། ། ཆོས་རྣམས་ཀུན་གྱི་རིན་ཆེན་གཏེར། ། དགེ་འདུན་ཐམས་ཅད་འདུས་པའི་སྐུ། ། དཔལ་ལྡན་བླ་མ་ལ་ཕྱག་འཚལ། ། ཁྱོད་ནི་གདུལ་བྱ་སྨིན་བྱའི་ཕྱིར། ། དེ་བཞིན་གཤེགས་པ་རྣམ་པ་ལྔ། ། ཁྱོད་ཀྱི་ཕུང་པོ་རྣམ་ལྔར་སྟོན། །
སྤྱན་སོགས་ཁྱོད་ཀྱི་འབྱུང་བ་བཞི། ། ས་ཡི་སྙིང་པོ་རྡོ་རྗེ་འཆང་། ། ནམ་མཁའི་སྙིང་པོ་སྤྱན་རས་གཟིགས། ། འཇམ་དབྱངས་སྒྲིབ་པ་རྣམ་པར་སེལ། ། བྱམས་པ་ཀུན་ཏུ་བཟང་པོ་རྣམས། ། མགོན་པོ་ཁྱོད་ཀྱི་དབང་པོ་སོགས། ། གཤིན་རྗེ་གཤེད་སོགས་ཁྲོ་བོ་བཅུ། ། དཔལ་ལྡན་ཁྱོད་ཀྱི་སྐུ་ཡི་ཆ། ། གཟུགས་སོགས་རྡོ་རྗེ་ལྷ་མོར་སྟོན། ། ཉོན་མོངས་ཡེ་ཤེས་གནས་གྱུར་པ། །
བདག་ཉིད་ཆེན་པོ་ཁྱོད་ཀྱིས་མཁྱེན། ། ཐམས་ཅད་སྤྲོ་བའི་འཕྲིན་ལས་ཀྱིས། ། རྫོགས་པའི་སངས་རྒྱས་ཐམས་ཅད་སྤྲུལ། ། གཅིག་ཏུ་བསྡུས་པའི་སྦྱོར་བ་ཡིས། ། སངས་རྒྱས་ཀུན་བདག་རྡོ་རྗེ་འཆང་། ། བག་ཆགས་བཅས་པའི་སྒྲིབ་ཀུན་སྤངས། ། ཡོན་ཏན་ཐམས་ཅད་རབ་རྫོགས་པ། ། ཁྱོད་ཀྱི་འཕྲིན་ལས་ངོ་མཚར་རྨད། ། ཅེས་གསུངས་པ་ཡིན་ནོ། ། དེས་ན་བདག་ཅག་གི་རྣམ་འདྲེན་རྗེ་བཙུན་མུས་པ་ཆེན་པོ་འདིས་ཐོག་མར་རིགས་ཅན་གསུམ་སོགས་རྗེས་སུ་གཟུང་བའི་སླད་དུ་ལྷ་མིའི་སྟོན་པ་ཐམས་ཅད་མཁྱེན་པ་ཟས་གཙང་སྲས་པོའི་ཚུལ་བཟུང་ནས་མཛད་པ་བཅུ་གཉིས་སོགས་ཀྱི་སྒོ་ནས་སེམས་ཅན་དཔག་ཏུ་མེད་པའི་དོན་ཇི་ལྟར་མཛད་པའི་ཚུལ་ནི།
དེ་ཡང་རང་རེའི་སྟོན་པ་འདི་གང་དུ་བྱོན་པའི་ཞིང་ནི་མི་མཇེད་འཇིག་རྟེན་གྱི་ཁམས་ཡིན་ལ། མི་མཇེད་ཅེས་པ་ཡང་བཟོད་པ་དང་དོན་གཅིག་སྟེ། ཉོན་མོངས་པ་དུག་གསུམ་གྱི་མི་འཕྲོགས་ཤིང་བཟོད་པ་སྟེ་སེམས་སྲན་ཐུབ་པས་ན་མི་མཇེད་ཅེས་བྱ་སྟེ། སྙིང་རྗེ་པད་དཀར་ལས། ཅིའི་ཕྱིར་འཇིག་རྟེན་གྱི་ཁམས་དེ་ནི་མི་མཇེད་ཅེས་བྱ་ཞེ་ན། སེམས་ཅན་དེ་དག་འདོད་ཆགས་ལས་མི་མཇེད་པ་དང་། ཞེ་སྡང་ལ་མི་མཇེད་པ་དང་། གཏི་མུག་ལ་མི་མཇེད་པ་དང་། ཉོན་མོངས་པའི་འཆིང་བ་རྣམས་ལ་མི་མཇེད་པས་དེའི་ཕྱིར་འཇིག་རྟེན་གྱི་ཁམས་དེ་ནི་མི་མཇེད་ཅེས་བྱའོ། ། ཞེས་གསུངས་པས་སོ། །
དེ་ལྟ་བུའི་ཞིང་ཁམས་འདིར་སྟོན་པ་ཐུབ་པའི་དབང་པོ་ཇི་ལྟར་བྱོན་པའི་ཚུལ་ལ། ཀླུ་སྒྲུབ་ཀྱིས་མཆོད་རྟེན་བརྒྱད་ཀྱི་བསྟོད་པར། དང་པོ་བྱང་ཆུབ་མཆོག་ཏུ་ཐུགས་བསྐྱེད་དེ། ། བསྐལ་པ་གྲངས་མེད་གསུམ་དུ་ཚོགས་བསགས་ཤིང་། བར་དུ་གཅོད་པའི་བདུད་བཞི་འཇོམས་མཛད་པ། ། བཅོམ་ལྡན་སེང་གེ་དེ་ལ་ཕྱག་འཚལ་ལོ། ། ཞེས་གསུངས་པ་ལྟར། དང་པོ་བྱང་ཆུབ་ཀྱི་མཆོག་ཏུ་ཐུགས་བསྐྱེད་ཚུལ། ། བར་དུ་ཚོགས་གཉིས་ཇི་ལྟར་བསགས་པའི་ཚུལ། མཐར་མངོན་པར་སངས་རྒྱས་པའི་ཚུལ་དང་གསུམ་ལས།
དང་པོ་ནི། འདི་དག་ལ་ཐེག་པ་ཆེ་ཆུང་གི་བཤད་ཚུལ་མི་འདྲ་བ་མང་ན་ཡང་། འདིར་ཐེག་པ་ཆེན་པོའི་ལུགས་ལྟར་བཤད་ན་མདོ་དྲིན་ལན་བསབ་པ་ལས། སྟོན་པ་འདི་རིགས་ལ་གནས་ཀྱང་ལས་ཀྱི་ནུས་པས་ལྕགས་བསྲེགས་ཀྱི་ས་གཞི་ལ་མེའི་ཤིང་རྟ་འདྲེན་པའི་གྱད་དུ་འཁྲུངས་པའི་ཚེ། ཟླ་བོ་སྟོབས་ཆུང་པ་ལ་དམྱལ་བའི་བསྲུང་མ་ཨ་ཝང་བྱ་བས་ཡང་ཡང་བསྣུན་པས་ཤིན་ཏུ་བརྩེ་བ་སྐྱེས་ཏེ། དེའི་རྐྱེན་གྱིས་བྱང་ཆུབ་ཏུ་སེམས་བསྐྱེད་ཅིང་། འདི་ལ་སྙིང་རྗེའི་སེམས་ཅུང་ཟད་སྐྱེད་ཅིག ཅེས་སྨྲས་པས། དེ་ཉིད་རབ་ཏུ་ཁྲོས་ནས་མདུང་རྩེ་གསུམ་པ་བསྣུན་པས་ཚེའི་དུས་བྱས། མེའི་ཤིང་རྟའི་དམྱལ་བ་ལས་ཐར་ཏེ་བསྐལ་པ་བརྒྱད་ཀྱི་སྡིག་པ་བྱང་བར་གྱུར་ཏོ། །
ཞེས་འབྱུང་ལ། ཕུང་པོ་གསུམ་པ་ལས། སྟོན་པ་འདི་ཚོང་དཔོན་གྱི་བུ་མངོན་དགར་གྱུར་པ་ན། དེ་བཞིན་གཤེགས་པ་མཛེས་ཕྱིན་གྱི་དྲུང་དུ་དང་པོར་ཐུགས་བསྐྱེད་པར་བཤད་ཅིང་། བསྐལ་བཟང་དུ། ང་ནི་སྔོན་ཚེ་དམན་པར་གྱུར་པའི་ཚེ། ། དེ་བཞིན་གཤེགས་པ་ཤཱཀྱ་ཐུབ་པ་ལ། ། འཇམ་གང་ཞིག་གི་དབུལ་བ་བྱས་ནས་ཀྱང་། ། དང་པོར་བྱང་ཆུབ་ཏུ་ནི་ཐུགས་བསྐྱེད་དོ། ། ཞེས་གསུངས།
ཡང་སྙིང་རྗེ་པདྨ་དཀར་པོ་ལས། གོང་དུ་བཤད་པ་ལྟར་བསྐལ་པ་ཆེན་པོ་འཛིན་པ་ཞེས་པ་ལ། འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཀྱི་མདུན་ན་འདོན་གྱི་གཙོ་བོ་བྲམ་ཟེ་རྒྱ་མཚོའི་རྡུལ་དུ་གྱུར་པའི་ཚེ། ཞིང་ཁམས་འདིར་འགྲོ་བའི་དོན་མཛད་པར་སྨོན་ལམ་བཏབ་སྟེ་ཐུགས་ཀྱང་བསྐྱེད་པར་བཤད་དོ། ། ཡང་སྟོན་པ་འདི་རྫ་མཁན་གྱི་ཁྱེའུ་སྣང་བྱེད་དུ་གྱུར་པ་ན། དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་ལ་ཁམས་པའི་བུམ་པ་གཅིག མགྲོན་བུ་ལྔ། མཆིལ་ལྷམ་ཟུང་གཅིག གདུགས་གཅིག་རྣམས་ཕུལ་ཏེ། དེ་བཞིན་གཤེགས་པ་ཁྱེད་སྐུ་ཅི་འདྲ་དང་། །
འཁོར་དང་སྐུ་ཚེའི་ཚད་དང་ཞིང་ཁམས་དང་། ། དེ་བཞིན་མཚན་མཆོག་བཟང་པོ་ཅི་འདྲ་བ། ། དེ་འདྲ་ཁོ་ནར་བདག་ཀྱང་འགྱུར་བར་ཤོག ། ཅེས་སྨོན་ལམ་བཏབ་སྟེ་སེམས་བསྐྱེད་ཅིང་། ཤཱཀྱ་ཐུབ་པ་ཞེས་པའི་མཚན་ཅན་དུ་གྱུར་པ་ཡང་སྨོན་ལམ་དེའི་སྟོབས་ལས་བྱུང་བ་ཡིན་པར་བཤད་དོ། ། གཉིས་པ་བར་དུ་ཚོགས་གཉིས་ཇི་ལྟར་བསགས་པའི་ཚུལ་ལ། བསག་བྱའི་ཚོགས་ངོས་བཟུང་བ། ཇི་ཙམ་གསོག་པའི་དུས། ཇི་ལྟར་གསོག་པའི་ཚུལ་དང་གསུམ་ལས། དང་པོ་ནི།
མདོ་སྡེ་རྒྱན་ལས། བྱང་ཆུབ་སེམས་དཔའ་རྣམས་ཀྱི་ཚོགས། ། བསོད་ནམས་ཡེ་ཤེས་མཚུངས་པ་མེད། ། གཅིག་གིས་འཁོར་བར་མངོན་མཐོ་བྱེད། ། གཞན་གྱིས་ཉོན་མོངས་མེད་པར་འཁོར། ། ཞེས་གསུངས་པས། མངོན་མཐོ་དང་ངེས་ལེགས་ཀྱི་རྒྱུར་གྱུར་པའི་ཟག་བཅས་ཀྱི་དགེ་བས་དང་ཟག་མེད་ཀྱི་དགེ་བའི་བསྡུས་པའི་ལས་རྣམས་ལ་ཚོགས་ཞེས་བྱ་ལ། ཚོགས་ཞེས་པའི་ངེས་ཚིག་ཀྱང་། རྒྱུན་དུ་བསྒོམ་པ་ཐོབ་ནས་ནི། ། དགེ་བ་ཡང་དང་ཡང་དུ་སྒྲུབ། །
ཅེས་གསུངས་པ་ལྟར། སཾ་ཀྲྀ་ཏའི་སྐད་དུ་སཾ་བྷ་ར་ཞེས་འབྱུང་། དེ་བོད་སྐད་དུ་ཚོགས་ཡིན་ཞིང་། དེ་ཡང་ས་ཏ་ན་རྒྱུན་དུ། བྷ་ན་བསྒོམ་པ། ར་ཏི་ནི་ཡང་ཡང་སྟེ་རྒྱུན་མི་འཆད་པར་ཡང་ཡང་བསྒོམ་པས་ཐོབ་པས་ན་ཚོགས་ཞེས་བྱའོ། ། དེ་ལ་ཕྱེ་ན། མཚན་འཛིན་གཅོད་པས་ཤེས་རབ་དང་། ། དགེ་རྩ་བསྡུས་པས་ཐབས་ཏེ་ཐབས་ཤེས་གཉིས་སུ་དབྱེ་བ་དང་། ཐེག་ཆེན་གྱི་ལམ་ཐམས་ཅད་ཕྱིན་དྲུག་གིས་བསྡུས་པས་ཕ་རོལ་ཏུ་ཕྱིན་པ་དྲུག་ཏུ་དབྱེ་བ་དང་།
ས་བཅུ་པོ་རེ་རེར་རྒྱུའི་ཕ་རོལ་ཏུ་ཕྱིན་པ་བཅུ་ལ་རིམ་པ་བཞིན་གཙོ་བོར་སྤྱོད་པས་ཕར་ཕྱིན་བཅུའམ་ས་མཚན་ཉིད་པ་བཅུ་དང་། དད་པའི་ས་དང་། མོས་པས་སྤྱོད་པའི་ས་སྟེ་ས་ཕལ་པའམ་བཏགས་པ་བ་ཚོགས་སྦྱོར་གཉིས་རྣམས་སུ་དབྱེ་བ་དང་། མདོ་སྡེ་རྒྱན་ལས། སྦྱིན་མཚུངས་དེ་སྟོན་ལེགས་འཇུག་དང་། ། བདག་ཉིད་རྗེས་སུ་འཇུག་རྣམས་ཀྱིས། ། སྙན་པར་སྨྲ་དང་དོན་སྤྱོད་དང་། ། དོན་མཐུན་ཉིད་དུ་འདོད་པ་ཡིན། ། ཞེས་པ་ལྟར་སྦྱིན་པའི་ཕར་ཕྱིན་དང་མཚུངས་པའི་སྦྱིན་པ་དང་། གཞན་ལ་ཕར་ཕྱིན་དྲུག་སྟོན་པའི་སྙན་པར་སྨྲ་བ་དང་།
གཞན་དག་ཕྱིན་དྲུག་ཉམས་སུ་ལེན་དུ་འཇུག་པས་དོན་སྤྱོད་པ་དང་། རང་ཉིད་ཀྱང་ཕྱིན་དྲུག་ལ་འཇུག་པ་དོན་མཐུན་པ་སྟེ་བསྡུ་བའི་དངོས་པོ་བཞིར་དབྱེ་བ་དང་། བྱང་ས་ལས། བྱང་ཆུབ་སེམས་དཔའི་སྤྱོད་པ་འདི་བཞིས་ནི་བྱང་ཆུབ་སེམས་དཔའི་སྤྱོད་པ་ཐམས་ཅད་བསྡུས་པར་རིག་པར་བྱའོ། ། ཞེས་གསུངས་པའི་སྤྱོད་པ་བཞི་ནི། མདོ་སྡེ་རྒྱན་ལས། ལུས་ཅན་ཐེག་པ་ཆེན་པོ་དང་། ། ཐེག་པ་དམན་ལ་མོས་པ་དང་། ། གཉིས་ཀ་འདུན་པར་བྱ་བ་དང་། ། གདུལ་བྱའི་ཕྱིར་ན་བརྟན་རྣམས་ཀྱི། །
སྤྱོད་པ་བཞི་པོ་མདོ་བཞིན་དུ། ། རྗེས་སུ་འབྲངས་ནས་བཤད་པ་ཡིན། ། ཞེས་པ་ལྟར་ཏེ། ཐེག་ཆེན་ལ་མོས་པ་རྣམས་ཀྱི་ཕྱིར་ཕ་རོལ་ཏུ་ཕྱིན་པའི་སྤྱོད་པ། ཐེག་པ་དམན་ལ་མོས་པ་རྣམས་ཀྱི་ཕྱིར་བྱང་ཆུབ་ཕྱོགས་མཐུན་གྱི་སྤྱོད་པ། གཉིས་ཀ་འདུན་པར་བྱ་བའི་ཕྱིར་མངོན་ཤེས་ཀྱི་སྤྱོད་པ། ཐེག་པ་གསུམ་གའི་གདུལ་བྱ་སྨིན་པའི་ཕྱིར་སེམས་ཅན་ཡོངས་སུ་སྨིན་པའི་སྤྱོད་པ་སྟེ་སྤྱོད་པ་བཞིར་དབྱེ་བ་དང་། སློབ་དཔོན་ཤཱནྟི་པས་མཛད་པའི་ཉི་ཁྲིའི་འགྲེལ་པ་དག་ལྡན་ལས། སེམས་བསྐྱེད་བསམ་སྦྱོར་ལྷག་བསམ་དང་། ། ཕ་རོལ་ཕྱིན་དྲུག་ཚད་མེད་དག །
མངོན་པར་ཤེས་དང་བསྡུ་དངོས་བཞི། ། བྱང་ཆུབ་ཕྱོགས་མཐུན་ཞི་གནས་སོགས། ། གཟུངས་སོགས་ཆོས་ཀྱི་མདོ་བཤད་དང་། ། བགྲོད་ཅིག་ཐབས་ལ་མཁས་པའོ། ། ཞེས་གསུངས་པ་ལྟར། སེམས་བསྐྱེད་དང་། བསམ་པ། སྦྱོར་བ། ལྷག་པའི་བསམ་པ། ཕར་ཕྱིན་དྲུག
ཚད་མེད་བཞི། མངོན་ཤེས་ལྔ། བསྡུ་དངོས་བཞི། སོ་སོ་ཡང་དག་རིག་པ་བཞི། ཆོས་ལ་རྟོན་གྱི་གང་ཟག་ལ་མི་རྟོན། དོན་ལ་རྟོན་གྱི་ཚིག་ལ་མི་སྟོན། ངེས་དོན་ལ་རྟོན་གྱི་དྲང་དོན་ལ་མི་རྟོན། ཡེ་ཤེས་ལ་རྟོན་གྱི་རྣམ་ཤེས་ལ་མི་སྟོན་པ་སྟེ་རྟོན་པ་བཞི་དང་། ཚོགས་གཉིས་དང་། བྱང་ཕྱོགས་སོ་བདུན་དང་།
ཞི་ལྷག་གཉིས་དང་། གཟུངས་སྤོབས་གཉིས་དང་། ཆོས་ཀྱི་སྡོམ་བཞི་དང་། བགྲོད་པ་གཅིག་དང་། ཐབས་ལ་མཁས་པ་སྟེ་བརྒྱད་བཅུ་པོས་ཐེག་ཆེན་གྱི་ལམ་ཐམས་ཅད་བསྡུས་པས་མི་ཟད་པ་བརྒྱད་ཅུར་དབྱེ་བ་དང་། མངོན་རྟོགས་རྒྱན་ལས། དེ་ཡང་ས་གསེར་ཟླ་བ་མེ། ། གཏེར་དང་རིན་ཆེན་འབྱུང་གནས་མཚོ། ། རྡོ་རྗེ་རི་སྨན་བཤེས་གཉེན་དང་། ། ཡིད་བཞིན་ནོར་བུ་ཉི་མ་གླུ། །
རྒྱལ་པོ་མཛོད་དང་ལམ་པོ་ཆེ། ། བཞོན་པ་བཀོད་མའི་ཆུ་དང་ནི། ། སྒྲ་སྙན་ཆུ་བོ་སྤྲིན་རྣམས་ཀྱི། ། རྣམ་པ་ཉི་ཤུ་རྩ་གཉིས་སོ། ། ཞེས་པ་ལྟར། དཔེ་དེ་དག་གིས་མཚོན་པའི་དོན་ཉེར་གཉིས་ཀྱིས་ཐེག་ཆེན་གྱི་ལམ་ཐམས་ཅད་བསྡུས་པས་སེམས་བསྐྱེད་ཉེར་གཉིས་སུ་དབྱེ་བ་དང་། ཡུལ་ནི་རྣམ་པ་གསུམ་པོ་རྒྱུ། ། སྦྱོར་བ་བཞི་ཡིས་བདག་ཉིད་དང་། ། ཞེས་པ་ལྟར། རྣམ་རྫོགས་སྦྱོར་བ།
རྩེ་སྦྱོར། མཐར་བགྱིས་པའི་སྦྱོར་བ། སྐད་ཅིག་མའི་སྦྱོར་བ་སྟེ་སྦྱོར་བ་བཞིའམ། གོ་སྒྲུབ། འཇུག་སྒྲུབ། ཚོགས་སྒྲུབ། ངེས་འབྱུང་སྒྲུབ་པ་སྟེ་སྒྲུབ་པ་བཞིར་དབྱེ་བ་དང་། ཐེག་པ་ཐུན་མོང་བ་དང་སྒོ་བསྟུན་ནས་ཚོགས་ལམ། སྦྱོར་ལམ། མཐོང་ལམ།
སྒོམ་ལམ་སྟེ་སློབ་པའི་ལམ་བཞིར་དབྱེ་བ་དང་། མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག ། ཡང་དག་བཤད་དེ་དང་པོ་གསུམ། ། ཐ་མ་གཉིས་ཀྱི་རྣམ་པ་གཉིས། ། གཅིག་ནི་གསུམ་ཅར་ལ་ཡང་གཏོགས། ། ཞེས་གསུངས་པ་ལྟར། ལྷག་པ་ཚུལ་ཁྲིམས་ཀྱི་བསླབ་པ། ལྷག་པ་ཏིང་ངེ་འཛིན་གྱི་བསླབ་པ།
ལྷག་པ་ཤེས་རབ་ཀྱི་བསླབ་པ་སྟེ་བསླབ་པ་གསུམ་དུ་དབྱེ་བ་དང་། སྦྱིན་པའི་ཕ་རོལ་ཏུ་ཕྱིན་པ་ལྟ་བུའི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང་། ཚུལ་ཁྲིམས་ཀྱི་ཕར་ཕྱིན་ལྟ་བུ་ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང་། བཟོད་པ་བརྩོན་འགྲུས་བསམ་གཏན་ཤེས་རབ་ཀྱི་ཕར་ཕྱིན་ལྟ་བུ་བསྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་སྟེ་བསོད་ནམས་བྱ་བའི་དངོས་པོ་གསུམ་དུ་དབྱེ་བ་དང་། བྱང་ཕྱོགས་སོ་བདུན་དུ་དབྱེ་བ་ལ་སོགས་པ་དབྱེ་སྒོ་བཅུ་གཉིས་ཙམ་གསུངས་ཤིང་། འདི་དག་ཀྱང་རྣམ་གྲངས་དང་གཙོ་ཆེ་བ་སོགས་ཀྱི་སྒོ་ནས་དབྱེ་བ་ཡིན་གྱིས། གྲངས་ངེས་ཀྱི་དབྱེ་བ་ནི་མ་ཡིན་ཏེ། མི་ཟད་པ་བརྒྱད་ཅུར་དབྱེ་བ་ལྟ་བུ་མང་པོའི་དབྱེ་སྒོ་ནི་མི་དགོས་ཤིང་། བསྡུ་དངོས་བཞིར་དབྱེ་བ་ལྟ་བུ་ལ་མི་འདུ་བའི་སྐྱོན་ཡང་ཡོད་པས་སོ། ། དེ་ལྟར་བསག་བྱའི་ཚོགས་ལ་རྣམ་གྲངས་ཤིན་ཏུ་མང་བ་ཞིག་གསུངས་མོད་ཀྱང་།
སློབ་པ་ལམ་གྱི་གནས་སྐབས་ཀྱི་ཚོགས་ཐམས་ཅད་བསྡུ་ན་ཕ་རོལ་ཏུ་ཕྱིན་པ་བཅུར་འདུས། དེ་དག་ཕར་ཕྱིན་དྲུག་ཏུ་འདུས། དེ་དག་བསླབ་པ་གསུམ་མམ། བསོད་ནམས་བྱ་བའི་དངོས་པོ་གསུམ་དུ་འདུས། དེ་དག་བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་གཉིས་སམ་ཐབས་དང་ཤེས་རབ་གཉིས་སུ་འདུས། དེ་ཡང་སྟོང་ཉིད་སྙིང་རྗེའི་སྙིང་པོ་ཅན་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་ཏིང་ངེ་འཛིན་དུ་འདུས་པ་ཡིན་ལ། དེས་ན་ཉམས་སུ་ལེན་པའི་ཚེ་ཐབས་ཤེས་ཟུང་འཇུག་གམ་ཚོགས་གཉིས་ཟུང་འཇུག་ཏུ་ཉམས་སུ་ལེན་དགོས་ཤིང་། དེ་ལྟར་བླངས་པས་འཐོབ་བྱ་སྐུ་གཉིས་ཟུང་འཇུག་ཐོབ་པར་འགྱུར་བ་ཡིན་ཏེ། རིན་ཆེན་ཕྲེང་བར། སངས་རྒྱས་རྣམས་ཀྱི་གཟུགས་སྐུ་ནི། །
བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་ནི་མདོར་བསྡུ་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་དང་། རིགས་པ་དྲུག་ཅུ་པ་ལས། བསོད་ནམས་ཡེ་ཤེས་ལས་བྱུང་པའི། ། དམ་པ་གཉིས་པོ་ཐོབ་པར་ཤོག ། ཅེས་གསུངས་པས་སོ། ། གཉིས་པ་ཇི་ཙམ་གསོག་པའི་དུས་ནི། སེང་གེ་བཟང་པོའི་བརྒྱད་སྟོང་འགྲེལ་ཆེན་དང་།
དབྱིག་གཉེན་གྱི་མཛོད་རང་འགྲེལ་གཉིས་མཐུན་པར། གྲངས་མེད་གསུམ་ཞེས་པ་དྲང་དོན་ཡིན་གྱི། ངེས་དོན་དུ་གྲངས་མེད་སུམ་ཅུ་རྩ་གསུམ་གྱི་བར་དུ་ཚོགས་བསོག་དགོས་པར་གསུངས་ཤིང་། དེ་ཡང་ཚོགས་ལམ་ལ་གཅིག སྦྱོར་ལམ་ལ་གཉིས། ས་དང་པོ་ནས་བཅུ་པའི་བར་ལ་གསུམ་སྟེ། བྱང་ཆུབ་སེམས་དཔའི་ས་རྣམས་རྫོགས་ནས་ཀུན་ཏུ་འོད་སངས་རྒྱས་ཀྱི་ས་བསྒྲུབ་པར་བཞེད་དེ། སློབ་དཔོན་དུལ་བའི་ལྷས་སྡེ་པ་ཐ་དད་བཀླགས་པར་གྲངས་མེད་བཅུར་བཤད། འཕགས་པ་རྒྱ་ཆེན་རོལ་པར། བསྐལ་པ་གྲངས་མེད་བདུན་དུ་དགེ་བའི་རྩ་བ་ཐམས་ཅད་ཡང་དག་པར་སྒྲུབ་པ་ཞེས་གྲངས་མེད་བདུན་དུ་བཤད་ལ།
དབུ་མ་པ་ཆོས་ཀྱི་བཤེས་གཉེན་གྱིས་བྱང་ཆུབ་སེམས་དཔའི་སྨོན་ལམ་དང་བརྩོན་འགྲུས་ལ་སོགས་པའི་དབང་གིས་གྲངས་མེད་གསུམ་གྱི་ངེས་པ་མེད་ཅེས་གྲངས་མེད་གསུམ་ལས་ཉུང་བས་ཆོག་པ་དང་། གྲངས་མེད་མཐའ་ཡས་པ་དགོས་པ་ཡང་ཡོད་པར་བཞེད་པ་སོགས་ལུགས་སྲོལ་ཤིན་ཏུ་མང་ན་ཡང་། མཁས་པ་མང་པོས་བཞེད་ཅིང་ཐམས་ཅད་ལ་གྲགས་ཆེ་བ་དང་། བྱམས་པ་མགོན་པོས། ས་ནི་དང་པོ་ཡིན་པར་འདོད། ། འདི་དེ་བསྐལ་པ་དཔག་མེད་ཀྱི། ། ཞེས་པ་དང་། གྲངས་མེད་གསུམ་ནི་རྫོགས་པ་ཡི། སྒོམ་པའི་ལམ་ནི་མཐར་ཕྱིན་ཏོ། ། ཞེས་མཐོང་ལམ་ལ་གཅིག
སྒོམ་ལམ་མ་དག་ས་བདུན་ལ་གཅིག དག་པ་ས་གསུམ་ལ་གཅིག་སྟེ་གྲངས་མེད་གསུམ་གྱི་བར་དུ་ཚོགས་བསགས་པ་འདི་ཉིད་གཙོ་བོར་གཟུང་བར་བྱའོ། ། དེ་ལྟར་གྲངས་མེད་གསུམ་དུ་ཚོགས་བསགས་པ་ལས་འབྲས་བུ་རྫོགས་པའི་སངས་རྒྱས་ཐོབ་པར་གསུངས་པའི་གྲངས་མེད་ནི། མཛོད་རང་འགྲེལ་དང་། ཐུབ་པ་དགོངས་རྒྱན་སོགས་ལས་གྲངས་ཀྱིས་བགྲང་དུ་མེད་པའི་གྲངས་མེད་མ་ཡིན་པར། གྲངས་ཀྱི་གནས་གཞན་དྲུག་ཅུར་ཕྱིན་པའི་གྲངས་མེད་ལ་བཤད་པ་ལྟར་འཐད་པ་ཡིན་ཞིང་། དེ་གང་ཞེ་ན། མཛོད་རང་འགྲེལ་ལས། གཅིག་བཅུ་བརྒྱ་སྟོང་ཁྲི་འབུམ་དང་། ། ས་ཡ་བྱེ་བ་དུང་ཕྱུར་རྣམས། །
རྐྱང་པ་ཡིན་པ་ཤེས་པར་བྱ། ། ཐེར་འབུམ་ཕྲག་ཁྲིག་རབ་བཀྲམས་དང་། ། གཏམ་དཀྲིགས་མི་འཁྲུག་ཁྱད་ཕྱིན་དང་། ། སྤང་རྟེན་དེད་འདྲེན་མཐའ་སྣང་དང་། ། རྒྱུ་རིག་འོད་མཛེས་དབང་པོ་དང་། ། ལེགས་ཕྱིན་རྟོགས་འགྲོ་འབྱིང་རྡུལ་དང་། ། བརྒྱ་རྟགས་སྟོབས་འཁོར་བརྡ་ཤེས་དང་། ། རྣམ་འབྱུང་སྟོབས་མིག་ཉལ་ཉུལ་དང་། ། ཝལ་ཝོལ་ཁྱད་ཁྱུད་ཕྱན་ཕྱིན་རྣམས། ། ཆེན་པོར་བྱས་ཏེ་བགྲང་བར་བྱ། །
གྲངས་མེད་པ་ནི་ཐ་མ་ཡིན། ། གནས་གཞན་དྲུག་ཅུ་པར་ནི་གྲགས་པ་ལྟར། གཅིག་ནས་དུང་ཕྱུར་གྱི་བར་རྐྱང་པར་བགྲངས། དེ་ནས་ཐེར་འབུམ་ཐེར་འབུམ་ཆེན་པོ་ནས། ཕྱན་ཕྱིན་ཕྱན་ཕྱིན་ཆེན་པོའི་བར་བགྲངས་པས་ལྔ་བཅུ་ང་དགུ། དེ་ནས་གྲངས་མེད་པ་བསྣན་པས་དྲུག་ཅུར་བགྲངས་པའི་གྲངས་མེད་ཅེས་པ་དེ་ཡིན་ལ། དྲངས་མ་ཐག་པའི་གྲངས་ཀྱི་སྡོམ་དེ་མཛོད་འགྲེལ་ལས་འབྱུང་ཡང་། གྲངས་མེད་ཀྱི་གོང་གི་ཉལ་ཉུལ་ཉལ་ཉུལ་ཆེན་པོ་སོགས་བརྒྱད་ནི་མཛོད་འགྲེལ་ཉིད་དུ་མི་གསལ་བ། པཎ་ཆེན་ཤཱཀྱ་ཤྲཱིས་གསིལ་བུའི་མདོ་ནས་ཁ་བསྐངས་པ་ཡིན་པར་བཤད་དོ། ། འོ་ན་དེ་ལྟ་བུའི་གྲངས་མེད་ཀྱི་མགོ་གང་ནས་འཛིན་པ་ཡིན་སྙམ་ན།
དང་པོ་བྱང་ཆུབ་ཏུ་སེམས་བསྐྱེད་མ་ཐག་པ་ནས་མགོ་བརྩམས་པ་མ་ཡིན་ཏེ། དཀོན་མཆོག་སྤྲིན་ལས། ནམ་བྱང་ཆུབ་སེམས་དཔའ་ཆོས་མཉམ་པ་ཉིད་དུ་ཞུགས་པར་གྱུར་པ་དེའི་ཚེ་ནས་བརྩམས་ཏེ་བསྐལ་པ་རྣམས་བགྲང་བར་བྱ་ཡི། ཐོག་མའི་སེམས་ནས་བརྩམས་ཏེ་ནི་མ་ཡིན་ནོ། ། ཞེས་གསུངས་པས་སོ། ། དེས་ན་ཐེག་བསྡུས་ལས། བཟང་དང་སྨོན་པའི་སྟོབས་ཅན་དང་། ། སེམས་བརྟན་ཁྱད་པར་འགྲོ་བ་ཡི། ། བྱང་ཆུབ་སེམས་དཔའ་གྲངས་མེད་གསུམ། ། ཀུན་ཏུ་རྩོམ་པར་མཛད་པ་ཡིན། །
ཞེས་པའི་འགྲེལ་པར་གསུངས་པ་ལྟར་བཟང་ནི་དགེ་བ་དང་། སྨོན་པ་ནི་སྨོན་ལམ། དེ་གཉིས་ཀྱི་སྟོབས་ཅན་ཏེ་དགེ་བའི་སྟོབས་དང་ལྡན་པས་དགེ་བའི་མི་མཐུན་ཕྱོགས་ཟིལ་གྱི་གནོན་ནུས་པ། སྨོན་ལམ་གྱི་སྟོབས་ཅན་ཡིན་པས་རྟག་ཏུ་དགེ་བའི་བཤེས་གཉེན་དང་འཕྲད་པ། མི་དགེ་བའི་གྲོགས་པོས་མོས་པ་བཟློགས་ཀྱང་བྱང་ཆུབ་ཀྱི་སེམས་མི་གཏོང་བས་སེམས་བརྟན་པ། ཁྱད་པར་འགྲོ་བ་སྟེ་མཐོང་ཆོས་ཚེ་འདི་ནས། མ་མཐོང་བ་ཚེ་རབས་ཕྱི་མ་ལ་དགེ་བའི་ཆོས་འཕེལ་ཞིང་མི་ཉམས་པར་ཡོན་ཏན་ཅུང་ཟད་ཙམ་གྱིས་ཆོག་པར་མི་འཛིན་པ་སྟེ། མདོར་ན་ཚོགས་ལམ་དུ་དགེ་བའི་སྟོབས་ཅན་དང་། སྨོན་ལམ་གྱི་སྟོབས་ཅན་དང་། རྐྱེན་དབང་གིས་བྱང་སེམས་མི་གཏོང་བའི་སེམས་བརྟན་པ་དང་།
ཡོན་ཏན་ཅུང་ཟད་ཙམ་གྱིས་ཆོག་པར་མི་འཛིན་པ་སྟེ། ཡོན་ཏན་བཞི་པོ་དེ་དག་དང་ནམ་ལྡན་པ་ནས་གྲངས་མེད་གསུམ་དུ་ཚོགས་གསོག་པའི་མགོ་བརྩམས་པ་ཡིན་ནོ། ། གསུམ་པ་ཇི་ལྟར་གསོག་པའི་ཚུལ་ནི། གྲགས་མེད་དང་པོ་ནི། སྟོན་པ་འདི་རྒྱལ་པོའི་ཕོ་བྲང་རྣམ་པར་རྒྱལ་བའི་རྒྱལ་མཚན་དུ་རྒྱལ་པོ་ཚེ་རྣམ་པར་རྒྱལ་བའི་སྲས་གཞོན་ནུ་བརྩོན་འགྲུས་སྤྱོད་ཅེས་བྱ་བར་གྱུར་པའི་ཚེ། དེ་བཞིན་གཤེགས་པ་འོད་འཕྲོའི་ཕུང་པོ་ཆེན་པོ་འཇིག་རྟེན་དུ་བྱོན་པ་ལ་བསྙེན་བཀུར་ཅིང་དགེ་བའི་རྩ་བ་བསྐྲུན་པ་ནས་བརྩམས་ཏེ། བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་དང་པོ་ཐོབ་པར་གྱུར་ཏོ། ། གྲངས་མེད་གཉིས་པ་ནི། དེ་ནས་གྲོང་ཁྱེར་འཇམ་བུ་ཆུ་བོའི་གསེར་དུ་སྟོན་པ་འདི་རྒྱལ་པོ་མཛེས་པར་སྣང་བའི་གནང་ཆེན་པོ་ཚོང་དཔོན་ཤེས་རབ་བཟང་པོར་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་འཇིག་རྟེན་དུ་བྱོན་པ་ལ་བསྙེན་བཀུར་ཅིང་རྗེས་སུ་བསྟན་པ་ནོས་པ་ནས་བཟུང་སྟེ།
གྲངས་མེད་གཅིག་ཏུ་ཚོགས་བསགས་པས་ས་བདུན་པ་ནོན་པར་གྱུར་ཏོ། ། དེ་ནས་གྲངས་མེད་གསུམ་པ་ནི། སྟོན་པ་འདི་བྲམ་ཟེའི་ཁྱེའུ་གཞོན་ནུ་སྤྲིན་དུ་གྱུར་པ་ན། བྲམ་ཟེ་རིན་པོ་ཆེ་ལ་རིག་བྱེད་བསླབས་ནས། དེ་ལ་བསྙེན་བཀུར་གྱི་རྒྱུ་བཙལ་བའི་ཕྱིར་ཡུལ་དབུས་ཀྱི་གྲོང་ཁྱེར་དག་ཏུ་ལྗོངས་རྒྱུར་སོང་སྟེ། མཐར་གྱིས་རྒྱལ་པོ་དགྲ་འདུལ་གྱི་ཕོ་བྲང་པདྨོ་ཅན་ཞེས་བྱ་བའི་ཚོང་འདུས་ཀྱི་དབུས་སུ་ཕྱིན་ཏེ། དེའི་ཚེ་བྲམ་ཟེ་མར་མེའི་བདག་པོའི་སྲས་དེ་བཞིན་གཤེགས་པ་མར་མེ་མཛད་འཇིག་རྟེན་དུ་བྱོན་པ་ལ། ལྷ་རྣམས་ཀྱིས་མེ་ཏོག་དང་སིལ་སྙན་གླུ་དབྱངས་དང་བཅས་པས་མཆོད་པ་མཐོང་ནས། ཁྱེད་ཅི་ཞིག་བྱེད་དྲིས་པས། ཁྱེད་ཀྱིས་མི་ཤེས་སམ་འདི་ན་སངས་རྒྱས་མར་མེ་མཛད་བཞུགས་ཟེར་བ་ན།
བྲམ་ཟེ་དེ་སྐྱི་བུང་བྱེད་ཅིང་སངས་རྒྱས་འབྱུང་བ་ནི་རྙེད་པར་དཀའ་བས། བདག་གི་སློབ་དཔོན་གྱི་ཡོན་ཕྱིས་བཙལ་བར་བྱས་ལ། ཀར་ཤ་པ་ནི་ལྔ་བརྒྱ་པོ་འདི་སངས་རྒྱས་ལ་མཆོད་པའི་རྒྱུ་བྱའོ་སྙམ་དུ་དགོངས་ནས་བྱོན་པས་བྲམ་ཟེའི་བུ་མོ་བཟང་ལན་ལྡན་མ་མེ་ཏོག་ཨུཏྤལ་བདུན་ཁྱེར་ནས་འོངས་པ་དང་འཕྲད་དེ། བྲམ་ཟེའི་ཁྱེའུ་དེས་བུ་མོ་མེ་ཏོག་འདི་དག་ང་ལ་ཚོངས་ཞིག སངས་རྒྱས་ལ་མཆོད་པ་བྱའོ་གསུངས་པས། དེས་གལ་ཏེ་ཁྱེད་སྐྱེ་བ་ཐམས་ཅད་དུ་བདག་གི་ཁྱིམ་ཐབ་ཏུ་དམ་འཆའ་ན་སྦྱིན་ནོ་ཟེར་བ་ལ། ཁྱེའུས་བུ་མོ་ཁྱོད་དེ་སྐད་མ་ཟེར། ཁྱེད་ནི་གཡེང་ཞིང་རྒོད་ལ། ཁོ་བོ་སངས་རྒྱས་ཀྱི་ཆོས་དཀའ་བ་དཔག་ཏུ་མེད་པ་སྒྲུབ་པའི་བར་ཆད་མ་བྱེད་ཅིག་གསུངས་པས། དེས་གལ་ཏེ་ཁྱེད་ཀྱི་ལུས་ཀྱི་ཤ་ཡུངས་འབྲུ་ཙམ་དུ་བཅད་དེ་སྟེར་ཡང་སྦྱིན་པའི་བར་ཆད་མི་བྱེད་དོ་ཟེར་བས།
འོ་ན་དེ་ལྟར་བྱའོ་གསུངས་ཏེ། བྲམ་ཟེའི་བུ་མོ་བཟང་ལན་ལྡན་མས་མེ་ཏོག་བཙོངས་པའི་དྲིན་ལན་དུ་སྐྱེ་བ་ཐམས་ཅད་དུ་ཁྱིམ་ཐབ་དུ་ཁས་བླངས་ཤིང་། ཨུཏྤལ་ལྔ་ཉོས་ནས་སངས་རྒྱས་ལ་གཏོར་ཏེ། ཀྲྀཥྞ་ས་རའི་པགས་པ་བཏིངས་ནས། དེ་བཞིན་གཤེགས་པ་བདག་གི་ལྷག་པའི་བསམ་པ་མཁྱེན་པར་མཛོད་ལ། རི་དྭགས་ཀྱི་པགས་པ་འདི་ལ་ཞབས་བཞག་པར་མཛོད་ཅིག་ཅེས་བསྐུལ་བ་ན། སངས་རྒྱས་དེར་བྱོན་པས་དགེས་པར་བྱས་ཏེ། རལ་པ་གསེར་གྱི་མདོག་ཅན་གདན་དུ་བཏིང་ནས། མར་མེ་མཛད་ཀུན་མཁྱེན་ཡེ་ཤེས་སྤྱན་ལྡན་འདི་ལ་ཞབས་མི་འཇོག་གམ། ལུང་མི་སྟོན་ན།
འདི་ཉིད་དུ་ལུས་འགུམ་པར་བྱའོ་ཞེས་ཡིད་དམ་བརྟན་པོར་བཅས་པ་དང་། སྟོན་པས་ཞབས་བཞག་སྟེ། དགེ་སློང་དག་ཁྱེད་ཀྱིས་ཁྱེའུ་འདིའི་སྐྲ་ལ་རྡོག་པ་མ་འཇོག་ཅིག དེ་ཅིའི་ཕྱིར་ཞེ་ན། འདི་ནི་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མཆོད་གནས་ཡིན་ཏེ། མ་འོངས་པའི་དུས་སུ་ཤཱཀྱ་ཐུབ་པ་ཞེས་བྱ་བར་འགྱུར་རོ། ། ཞེས་ལུང་བསྟན་པ་དང་། བྲམ་ཟེའི་ཁྱེའུ་དེ་དགའ་ཆེས་ཏེ་ཤིང་ཏ་ལ་བདུན་སྲིད་དུ་ནམ་མཁའ་ལ་འཕགས་ཏེ། ཏིང་ངེ་འཛིན་བརྒྱ་སྟོང་ཡང་མངོན་དུ་བྱས་ས་བརྒྱད་པ་ཐོབ་པ་ཡིན་ཏེ། ཇི་སྐད་དུ།
སངས་རྒྱས་མར་མེ་མཛད་ལ་ཨུཏྤལ་ལྔ། ། གཏོར་ཏེ་རལ་པ་གདན་དུ་བཏིང་བྱས་པས། ། མི་སྐྱེའི་ཆོས་ལ་བཟོད་པ་ཐོབ་གྱུར་ནས། ། ཤཱཀྱའི་རྒྱལ་པོར་འགྱུར་ཞེས་ང་ལུང་བསྟན། ། ཅེས་དང་ལུང་ལས་ཀྱང་། གང་ཚེ་མར་མེ་མཛད་ཀྱིས་ང་། ། ལུང་བསྟན་གྱུར་པ་དེ་ཡི་ཚེ། ། ས་བརྒྱད་པ་ནི་ཐོབ་གྱུར་ཏེ། ། དབང་བཅུ་དག་ཀྱང་ཐོབ་པར་གྱུར། ། ཅེས་གསུངས་པས་སོ། །
དེ་ནས་བཟུང་སྟེ་བརྒྱ་བྱིན་མིག་བཟང་ལ་སོགས་པའི་སྐྱེ་བ་མང་དུ་བཞེས་ནས་སེམས་ཅན་གྱི་དོན་མཛད་པའི་མཐར། བསྐལ་པ་འདིའི་ཚེ་ལོ་ཉི་ཁྲི་པ་ལ་གྲོང་ཁྱེར་ཉེར་ལྡན་དུ་སངས་རྒྱས་འོད་སྲུང་བྱོན་པའི་ཚེ། བྲམ་ཟེའི་ཁྱེའུ་བླ་མར་གྱུར་པའི་བར་ལ་བསྐལ་པ་གྲངས་མེད་གཅིག་ཏུ་ཚོགས་བསགས་པས་ས་བཅུ་རྫོགས། དེ་ལྟར་གྲངས་མེད་གསུམ་དུ་ཚོགས་བསགས་པའི་གནས་སྐབས་དག་ཏུ་སངས་རྒྱས་བྱེ་བ་དུར་མ་བསྙེན་བཀུར་ཅིང་ཆོས་གསན་པ་ཡིན་ཏེ། ཟླ་བ་སྒྲོན་མར། སངས་རྒྱས་དག་ནི་བྱེ་བ་ཁྲག་ཁྲིག་དང་། ། དེ་ལས་ལྷག་པའི་གངྒཱའི་བྱེ་སྙེད། ། ཀུན་ཀྱང་བྱ་རྒོད་ཕུང་འདིར་བཞུགས་ཏེ། ། མི་དབང་དེ་ཀུན་ང་ཡིས་བཀུར་བསྟི་བྱས། ། ཞེས་གསུངས་པས་སོ། །
གསུམ་པ་མཐར་སངས་རྒྱས་པའི་ཚུལ་ལ། སངས་རྒྱས་ཀྱི་རང་བཞིན་བཤད་པ། ངེས་དོན་དུ་སངས་རྒྱས་པའི་ཚུལ། དྲང་དོན་དུ་མཛད་པ་རྣམས་མཛད་པའི་ཚུལ་དང་གསུམ་ལས། དང་པོ་ནི། སྤྱིར་སངས་རྒྱས་ཀྱི་རང་བཞིན་ལ། རྟེན་སྐུ། བརྟེན་པ་ཡེ་ཤེས། མཛད་པ་འཕྲིན་ལས་དང་གསུམ་དུ་བཤད་པ་དང་། སྐུ་གསུང་ཐུགས་དང་ཡོན་ཏན་འཕྲིན་ལས་ལྔར་འཆད་པ་དང་།
སྤངས་རྟོགས་འཕྲིན་ལས་གསུམ་དུ་འཆད་པ་དང་། ཕུན་སུམ་ཚོགས་པ་གཉིས་སམ་གསུམ་དུ་འཆད་པ་ལ་སོགས་པ་བཤད་ཚུལ་ཆེས་མང་བ་ཞིག་ཡོད་ན་ཡང་། སྐུ་གསུམ་མམ་བཞི་དང་། ཡེ་ཤེས་ལྔ་པོ་རྣམས་ཀྱིས་སངས་རྒྱས་ཀྱི་སའི་ཡོན་ཏན་ནམ་རང་བཞིན་ཐམས་ཅད་བསྡུས་པར་བཤད་པ་ཡིན་ཞིང་། དེའི་དང་པོ་སྐུ་ལ་ཡང་ཆོས་སྐུ། ལོངས་སྤྱོད་རྫོགས་པའི་སྐུ། སྤྲུལ་པའི་སྐུ། མཛད་པ་འཕྲིན་ལས་དང་བཞིར་ཡོད་དེ། མངོན་རྟོགས་རྒྱན་ལས། ངོ་བོ་ཉིད་ལོངས་རྫོགས་བཅས་དང་། །
དེ་བཞིན་གཞན་པ་སྤྲུལ་པ་ནི། ། ཆོས་སྐུ་མཛད་པ་དང་བཅས་པ། ། རྣམ་པ་བཞིར་ནི་ཡང་དག་བརྗོད། ། ཅེས་གསུངས་པས་སོ། ། ཡང་བསྡུ་ན་སྐུ་དང་པོ་གསུམ་པོ་དེར་ངེས་པ་ཡིན་ཏེ། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་པར་བྱ། ། སྐུ་གསུམ་དག་གི་རང་གཞན་གྱི། ། དོན་ནི་རྟེན་དང་བཅས་པར་བསྟན། ། ཅེས་ལོངས་སྐུ་རང་དོན་དང་།
སྤྲུལ་སྐུ་གཞན་དོན། དེ་གཉིས་ཀའི་རྟེན་ཆོས་ཀྱི་སྐུ་དང་གསུམ་དུ་ངེས་པས་སོ། ། འོ་ན་ཅིའི་ཕྱིར་ཆོས་སྐུ་དང་། ལོངས་སྐུ་དང་། སྤྲུལ་སྐུ་ཞེས་བྱ་ཞེ་ན། ཟག་མེད་ཀྱི་ཆོས་བསགས་པས་ཆོས་སྐུའམ། ཡང་ན་བདེན་གཉིས་ལས། ཆོས་རྣམས་ཀུན་གྱི་ལུས་ཡིན་ཕྱིར། ། ཡོན་ཏན་བསམ་ཡས་ཀུན་རྟེན་ཕྱིར། ། རིགས་པའི་རྗེས་འབྲངས་ངོ་བོའི་ཕྱིར། །
སྐྱོབས་པ་རྣམས་ནི་ཆོས་སྐུ་ཡིན། ། ཞེས་པ་ལྟར་ཆོས་ཐམས་ཅད་ལ་གདོད་མ་ནས་ཁྱབ་པ་དང་། ཡོན་ཏན་བསམ་ཡས་ཀྱི་རྟེན་བྱེད་པ་དང་། ངོ་བོ་ཉིད་དུ་གྲུབ་པས་ཆོས་སྐུ་ཞེས་བྱ་ལ། ཐེག་པ་ཆེན་པོའི་ཆོས་ལ་ཡོངས་སུ་རྫོགས་པར་ལོངས་སྤྱོད་པས་ལོངས་སྤྱོད་རྫོགས་པའི་སྐུ་ཞེས་བྱ་སྟེ། སྣ་ཚོགས་ཆོས་ལ་རྫོགས་ལོངས་སྤྱོད། ། ཅེས་པ་དང་། འདི་དེ་ཆོས་རྫོགས་ལོངས་སྤྱོད་པས། ། ཞེས་དང་། ཆོས་ལ་རྫོགས་ལོངས་སྤྱོད་སྟོན་ཕྱིར། །
ཞེས་གསུངས་པས་སོ། ། ངེས་པར་འགྱུར་བའམ་རྒྱུན་མི་བརྟན་པའམ་ངེས་པར་གཞན་དུ་སྤྲུལ་ཞིང་བསྒྱུར་བས་སྤྲུལ་སྐུ་སྟེ། དཔག་མེད་བསམ་ཡས་སྤྲུལ་པ་ཡིས། ། སེམས་ཅན་དོན་ཀུན་སྒྲུབ་པའོ། ། ཞེས་གསུངས་པ་ལྟར་རོ། ། བརྟེན་པའི་ཡེ་ཤེས་ནི་ལྔ་སྟེ། སངས་རྒྱས་པའི་མདོ་ལས། ཆོས་ལྔས་སངས་རྒྱས་ཀྱི་ཆོས་རྣམས་བསྡུས་ཏེ། ལྔ་གང་ཞེས་ན། ཆོས་ཀྱི་དབྱིངས་རྣམ་པར་དག་པ་དང་།
མེ་ལོང་ལྟ་བུའི་ཡེ་ཤེས་དང་། མཉམ་པ་ཉིད་ཀྱི་ཡེ་ཤེས་དང་། སོ་སོར་རྟོག་པའི་ཡེ་ཤེས་དང་། བྱ་བ་སྒྲུབ་པའི་ཡེ་ཤེས་དང་། ཞེས་པ་ལྟར་རོ། ། དེས་ན་སངས་རྒྱས་ཀྱི་རང་བཞིན་ནི་དབྱིངས་རང་བཞིན་རྣམ་པར་དག་པ་གློ་བུར་གྱི་དྲི་མ་དང་བྲལ་ཞིང་། རྣམ་པར་མི་རྟོག་བཞིན་དུ་མཁྱེན་བརྩེ་ནུས་པའི་སྒོ་ནས་སེམས་ཅན་གྱི་དོན་འབད་མེད་འབྱུང་བའི་ཡེ་ཤེས་ཀྱི་སྐུ་སྟེ། སྐུ་གསུམ་གྲུབ་པ་ལས། དྲི་མེད་དེ་བཞིན་ཉིད་དང་ནི། ། མི་རྟོག་ཡེ་ཤེས་མ་གཏོགས་པ། །
སངས་རྒྱས་རྣམས་ཀྱི་ཆོས་གཞན་ནི། ། འགའ་ཡང་ཡོད་པ་མ་ཡིན་ནོ། ། ཞེས་གསུངས་སོ། ། དེ་ཉིད་ཟག་མེད་ཀྱི་ཡོན་ཏན་དང་དབྱེར་མི་ཕྱེད་པའི་དབྱིངས་དག་པ་གཉིས་ལྡན་མངོན་དུ་གྱུར་པའི་ཆ་ནས་ངོ་བོ་ཉིད་སྐུ་སྟེ། མངོན་རྟོགས་རྒྱན་ལས། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་སོགས་ས་འདི་ཉིད་འོག་མིན་ཆེན་པོར་རྒྱལ་སྲས་འཕགས་པ་རྣམས་ལ་མཚན་དང་དཔེ་བྱད་ཀྱིས་བརྒྱན་པའི་སྐུར་བསྟན་ནས་ཐེག་པ་ཆེན་པོའི་ཆོས་ལ་རྒྱུན་མི་འཆད་པར་ལོངས་སྤྱོད་པའི་ལོངས་སྤྱོད་རྫོགས་པའི་སྐུ་སྟེ།
མཚན་ནི་སུམ་ཅུ་རྩ་གཉིས་དང་། ། དཔེ་བྱད་བརྒྱད་བཅུའི་བདག་ཉིད་འདི། ། ཐེག་ཆེན་ཉེ་བར་ལོངས་སྤྱོད་ཕྱིར། ། ཐུབ་པའི་ལོངས་སྤྱོད་རྫོགས་སྐུར་བཞེད། ། ཅེས་གསུངས་པས་སོ། ། དེ་ཉིད་གདུལ་བྱ་མཐའ་ཡས་པའི་བསམ་པ་དང་མཐུན་པར་རྣམ་འཕྲུལ་སྣ་ཚོགས་པས་སེམས་ཅན་གྱི་དོན་རྒྱུན་མི་འཆད་པར་མཛད་པ་ནི་སྤྲུལ་པའི་སྐུ་སྟེ། གང་གི་སྲིད་པ་ཇི་སྲིད་པར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་འཆད། །
ཅེས་གསུངས་པས་སོ། ། དེ་ལྟ་བུའི་ཆོས་སྐུ་དེ་ལ་དབྱེ་ན་ཆོས་ཅན་དང་ཆོས་ཉིད་ཀྱི་ཆོས་སྐུའམ། འདུས་བྱས་དང་འདུས་མ་བྱས་ཀྱི་ཆོས་སྐུ་གཉིས་སམ་ངོ་བོ་ཉིད་སྐུ་དང་། རྟོགས་པ་ཡེ་ཤེས་ཆོས་སྐུ་གཉིས་སུ་ཡོད་དེ། གསེར་འོད་དམ་པ་ལས། དེ་ཁོ་ན་ཉིད་དང་ཡང་དག་པའི་ཡེ་ཤེས་ཉིད་ཙམ་དུ་གནས་པ་དེ་ནི་ཆོས་ཀྱི་སྐུ་ཞེས་བྱའོ། ། ཞེས་གསུངས་པས་སོ། ། ལོངས་སྐུ་ལ་ས་བཅུ་པ་ཡན་ཆད་ཐོབ་པ་ཁོ་ནའི་ཡུལ་གྱི་ལོངས་སྐུ་དང་། ས་ཐོབ་པ་ཐམས་ཅད་ཀྱི་ཡུལ་དུ་གྱུར་པའི་ལོངས་སྐུ་གཉིས་སུ་ཡོད་མོད་ཀྱང་། དང་པོ་མཚན་ཉིད་པ་དང་།
ཕྱི་མ་བཏགས་པ་བར་དབུ་མ་པ་ཆོས་ཀྱི་བཤེས་གཉེན་གྱིས་བཤད་པ་ལྟར་དོན་ལ་གནས་སོ། ། སྤྲུལ་སྐུ་ནི། བཟོ་དང་སྐྱེ་དང་བྱང་ཆུབ་ཆེ། ། མྱ་ངན་འདས་པ་རྟག་སྟོན་པ། ། སངས་རྒྱས་སྤྲུལ་པའི་སྐུ་འདི་ནི། ། རྣམ་པར་གྲོལ་བའི་ཐབས་ཆེན་པོ། ། ཞེས་པ་ལྟར་བཞི་ལས། མཆོག་གི་སྤྲུལ་སྐུ་ནི། ཐེག་པ་ཆེན་པོའི་སྦྱོར་ལམ་དྲོད་ཡན་ཆད་ནས་ནམ་འདོད་དུ་མཐོང་ཞིང་། ཚོགས་ལམ་ཆེན་པོ་ནས་ཀྱང་ཕལ་ཆེར་མཐོང་ཞེས་བུ་སྟོན་གྱིས་བཤད་ལ།
སྐྱེ་བ་སྤྲུལ་སྐུ་སོགས་ནི་གང་ལ་གང་འདུལ་ལ་སྣང་སྟེ། གང་དང་གང་ལ་གང་དང་ནི། ། གང་ཚེ་བྱ་བ་ཕན་གྱུར་པ། ། དེ་དང་དེ་ལ་དེ་སྣང་ངོ་། ། ཞེས་གསུངས་པས་སོ། ། གཉིས་པ་ངེས་དོན་དུ་སངས་རྒྱས་པའི་ཚུལ་ནི། དེ་ལྟ་བུའི་སྐུ་གསུམ་མངའ་བའི་སངས་རྒྱས་རྣམས་ཐོག་མར་ངེས་པ་ལྔ་ལྡན་གྱི་ལོངས་སྤྱོད་རྫོགས་པའི་སྐུར་སངས་རྒྱ་བ་ཡིན་ཞིང་། སངས་རྒྱ་བའི་རྒྱུ་ནི། དཀའ་བ་དཔག་ཏུ་མེད་པའི་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པ་སྟེ། ཡན་ལག་བདུན་ལྡན་ལས།
ཚོགས་གཉིས་དག་ནི་རྫོགས་པ་ལས། ། བྱང་ཆུབ་རྒྱུ་གཞན་ཡོད་མ་ཡིན། ། ཞེས་པ་ལྟར་རོ། ། སངས་རྒྱས་པའི་དུས་ནི་བསྐལ་པ་དཔག་ཏུ་མེད་པའི་སྔོན་རོལ་ཏུ་སངས་རྒྱས་ནས། གདུལ་བྱ་འདུལ་བའི་ཕྱིར་དུ་སངས་རྒྱས་ཀྱི་མཛད་པ་བསམ་གྱིས་མི་ཁྱབ་པ་བསྟན་ཅིང་། སླར་ཡང་སྟོན་པར་འགྱུར་བ་སྟེ། ཡབ་སྲས་མཇལ་བའི་མདོ་ལས། སེམས་ཅན་རྣམས་ལ་ཐུགས་བརྩེ་ཞིང་། ། སེམས་ཅན་ཡོངས་ལ་སྨིན་མཛད་ཕྱིར། ། དཔའ་བོ་ཆེན་པོ་རྣམ་པར་འཕྲུལ། །
བྱེ་བ་བརྒྱད་བཅུར་རྒྱལ་བ་ཉིད། ། སངས་རྒྱས་ཉིད་དུ་བསྟན་གྱུར་ཀྱང་། ། ད་དུང་ཆོག་པའི་འདུ་ཤེས་བསལ། ། ཞེས་དང་། ད་དུང་དང་པོར་ཐུགས་བསྐྱེད་པར། ། དེ་དང་དེར་ནི་ཡོངས་བསྟན་ཏེ། ། ད་དུང་ཡང་ནི་འདྲེན་པ་ཁྱོད། ། སངས་རྒྱས་མང་པོ་སྟོན་པར་མཛད། ། ཅེས་སོ། ། སངས་རྒྱས་པའི་གནས་ནི།
འོག་མིན་སྟུག་པོ་བཀོད་པའི་ཞིང་དུ་ལོངས་སྤྱོད་རྫོགས་སྐུའི་རྟེན་ལ་དོན་དམ་ཆོས་སྐུ་མངོན་དུ་མཛད་ཅིང་། འཇིག་རྟེན་གྱི་ཁམས་གྲངས་མེད་པ་རྣམས་སུ་སྤྲུལ་པའི་སྐུས་ཅིག་ཅར་བྱང་ཆུབ་པ་ལ་སོགས་པའི་ཚུལ་སྟོན་པར་མཛད་པ་སྟེ། ངག་དབང་གྲགས་པས། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང་། ། དགའ་ལྡན་སྐྱེ་བོའི་ཕྱིར་ནི་དམ་པ་ཏོག་དཀར་གྱུར། ། དེ་ནས་འདིར་ནི་འགྲོ་བའི་དོན་དུ་ཤཱཀྱའི་ཏོག་གྱུར་གང་། ། འཆི་བདག་ལས་རྒྱལ་སྒྱུ་མ་ཀུན་སྟོན་དེ་ནི་རྒྱལ་གྱུར་ཅིག ། ཅེས་སོ། ། ཚུལ་ཇི་ལྟར་དུ་སངས་རྒྱས་པ་ཡིན་ཞེ་ན། ས་བཅུ་རྒྱུན་གྱི་ཐ་མ་རྡོ་རྗེ་ལྟ་བུའི་ཏིང་ངེ་འཛིན་གྱིས་བག་ཆགས་དང་བཅས་པའི་དྲི་མ་ཤིན་ཏུ་ཕྲ་བ་རྣམས་ཀྱང་སླར་མི་ལྡོག་པའི་ཚུལ་དུ་སྦྱངས་པས་སྤངས་པ་མཐར་ཕྱིན་པ་དང་།
ཤེས་བྱ་ཇི་ལྟ་བ་དང་ཇི་སྙེད་པའི་དོན་མ་ལུས་པ་མངོན་སུམ་དུ་མཁྱེན་པའི་ཡེ་ཤེས་བརྙེས་པས་རྟོགས་པ་མཐར་ཕྱིན་པའི་བྱང་ཆུབ་ཆེན་པོ་ཐོབ་པ་སྟེ། དཔེར་ན་རིན་ཆེན་རང་བཞིན་དག་པ་སྣོད་ཀྱི་སྒྲིབ་བྱེད་བསལ་ནས་མངོན་སུམ་དུ་གྱུར་པ་ལྟ་བུ་སྟེ། མདོ་སྡེ་རྒྱན་ལས། དཀའ་སྤྱོད་དཔག་མེད་བརྒྱ་ཕྲག་དང་། ། དཔག་མེད་དགེ་བ་བསགས་པ་དང་། ། དཔག་ཏུ་མེད་པའི་དུས་དང་ནི། ། དཔག་མེད་སྒྲིབ་པ་ཟད་པའི་ཕྱིར། ། སྒྲིབ་པ་ཀུན་གྱི་དྲི་མེད་པ། ། རྣམ་པ་ཐམས་ཅད་མཁྱེན་ཉིད་ཐོབ། ། རིན་ཆེན་སྣོད་ནི་ཕྱེ་བ་ལྟར། །
སངས་རྒྱས་ཉིད་ནི་ཡང་དག་བསྟེན། ། ཞེས་གསུངས་པ་ལྟར་རོ། ། དེ་ལྟར་ངེས་དོན་དུ་སངས་རྒྱས་ཐམས་ཅད་ཆོས་ཀྱི་སྐུ་རོ་གཅིག་ཅིང་། དྲང་དོན་དུ་གཟུགས་ཀྱི་སྐུ་སྔོན་གྱི་སྨོན་ལམ་གྱི་རྗེས་སུ་འབྲངས་པའི་ཕྱིར། སངས་རྒྱས་རྣམས་གཅིག་ཀྱང་མ་ཡིན་ལ། མང་པོའང་མ་ཡིན་ཞིང་། གཅིག་དང་ཐ་དད་གང་དུའང་མ་གྲུབ་སྟེ། མདོ་སྡེ་རྒྱན་ལས། ཟག་མེད་དབྱིངས་ལས་སངས་རྒྱས་རྣམས། ། མཁའ་ལྟར་ལུས་ནི་མེད་ཕྱིར་དང་། །
སྔོན་གྱི་ལུས་རྗེས་འབྲང་བའི་ཕྱིར། ། གཅིག་མིན་མང་པོ་ཉིད་མ་ཡིན། ། ཞེས་པ་དང་། ཐ་དད་རིགས་དོན་མེད་ཕྱིར་དང་། ། རྫོགས་དང་ཐོག་མ་མེད་པའི་ཕྱིར། ། སངས་རྒྱས་གཅིག་མིན་དྲི་མེད་གནས། ། ཐ་དད་མིན་ཕྱིར་མང་པོའང་མིན། ། ཞེས་གསུངས་པས་སོ། ། དེ་ལྟར་སངས་རྒྱས་རྣམས་ཐོག་མར་འོག་མིན་སྟུག་པོ་བཀོད་པའི་ཞིང་ཁམས་སུ་སངས་རྒྱས་པར་བཤད་པའི་འོག་མིན་དེ། ཁ་ཅིག་ལངས་ཀར་གཤེགས་པ་ལས།
འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་འཚང་མི་རྒྱ། ། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་ཁྱོད་འཚང་རྒྱའོ། ། ཞེས་དང་། སློབ་དཔོན་ཀ་མ་ལ་ཤི་ལས། འོག་མིན་ཞེས་བྱ་བ་ནི་ལྷ་དག་སྟེ། དེ་དག་གི་ཕྱོགས་གཅིག་ན་གནས་གཙང་མའི་རིགས་ཀྱི་ལྷ་རྣམས་ཡོད་དེ། དེར་འཕགས་པ་ཉིད་འབའ་ཞིག་གནས་སོ། ། དེའི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བ་ཡོད་དེ།
དེར་ས་བཅུ་ལ་བཞུགས་པའི་བྱང་ཆུབ་སེམས་དཔའ་སྲིད་པ་ཐ་མ་ཁོ་ན་སྐྱེ་བ་བཞེས་པ་ཡིན་ལ། འདིར་ནི་དེ་ལྟ་བུའི་སྤྲུལ་པ་དམིགས་པ་ཡིན་ནོ། ། ཞེས་གསུངས་པས། སྟོན་པ་འདི་ལོངས་སྤྱོད་རྫོགས་པའི་སྐུར་སངས་རྒྱས་པའི་གནས་ཀྱི་འོག་མིན་ནི། གཟུགས་ཁམས་ཀྱི་འོག་མིན་འདིའི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བའི་གནས་ཤིག་ཡོད་པ་དེ་ཡིན་ནོ། ། ཞེས་འདོད། དེ་ལ་སློབ་དཔོན་རིན་པོ་ཆེ་བསོད་ནམས་རྩེ་མོའི་རྒྱུད་སྡེ་སྤྱི་རྣམ་ལས། དེ་ནི་མ་ཡིན་ཏེ། དེ་ལྟར་བཤད་པའི་གཞུང་ཡང་མ་མཐོང་ལ། དེའི་སྟེང་ན་གནས་གཞན་ཡོད་ཀྱང་།
ས་བཅུ་པ་རྣམས་ཀྱི་གནས་སུ་བཤད་ཀྱི། ལོངས་སྤྱོད་རྫོགས་པའི་སྐུའི་བཞུགས་གནས་སུ་མ་བཤད་དོ། ། དེས་ན་དེ་དག་འཇིག་རྟེན་གྱི་ཁམས་ཆུང་ངུ་ཡིན་ནོ། ། ཡང་དེ་དག་འཇིག་པ་ལ་བརྟེན་པས་འཇིག་རྟེན་གྱི་ཁམས་ཞེས་པ་མི་རྟག་པ་ཡིན་ལ། སྟུག་པོ་བཀོད་པ་ནི་མི་འཇིག་སྟེ། རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་འདིར། ། སྟུག་པོའི་ཞིང་ཁམས་འཇིག་མེད་པ། ། དེས་ན་སངས་རྒྱས་རྣམས་ཀྱི་ཆོས། ། རྫོགས་པར་ལོངས་སྤྱོད་ཚུལ་འདི་འབྱུང་། །
ཞེས་གསུངས་པས་སོ། ། ཞེས་བཤད་ཅིང་། རང་གི་བཞེད་པ་འགོད་པ་ན། འོ་ན་གང་ཡིན་ཞེ་ན། འཕགས་པ་སངས་རྒྱས་ཕལ་པོ་ཆེའི་མདོ་ལས་འབྱུང་བ་སྟེ། དེའང་འཇིག་རྟེན་གྱི་ཁམས་མི་མཇེད་ལ་སོགས་པ་བསམ་གྱིས་མི་ཁྱབ་པ་ནང་དུ་ཆུད་པ་ནི། གཞི་དང་སྙིང་པོ་མེ་ཏོག་གིས་བརྒྱན་པ་ཞེས་བྱ་བ་ཡིན་ནོ། ། དེ་ལྟ་བུ་དུ་མ་ནང་དུ་ཆུད་པ་ནི་འཇིག་རྟེན་གྱི་ཁམས་རྒྱ་མཚོ་ཞེས་བྱ་བ་ཡིན་ལ། འཇིག་རྟེན་གྱི་ཁམས་རྒྱ་མཚོ་དེ་ནི་དེ་བཞིན་གཤེགས་པ་རྣམ་པར་སྣང་མཛད་ཡེ་ཤེས་གངས་ཅན་མཚོའི་ཕྱག་གི་མཐིལ་ན་གནས་སོ། ། བཅོམ་ལྡན་འདས་དེ་བྱང་ཆུབ་སེམས་དཔའ་ཆེན་པོ་རྣམས་ཀྱི་འཁོར་དང་བཅས་ཏེ་གང་ན་བཞུགས་པའི་གནས་དེ་ནི།
ཡང་དག་པ་རྫོགས་པའི་སངས་རྒྱས་ལོངས་སྤྱོད་རྫོགས་པའི་སྐུའི་གནས་ཡིན་ལ། དེའི་ནང་ན་གནས་པའི་དུམ་བུ་ཐམས་ཅད་ནི་སྤྲུལ་པའི་སངས་རྒྱས་ཀྱི་གནས་ཡིན་ཏེ། དེ་ཡང་བློ་གྲོས་ཀྱི་རིམ་པས། ཁ་ཅིག་ལ་ནི་འཇམ་བུའི་གླིང་དུ་སངས་རྒྱས་པར་སྣང་ལ། ཁ་ཅིག་ལ་གནས་གཙང་མའི་འོག་མིན་དུ་སངས་རྒྱས་ནས་མཛད་པ་མཛད་པར་སྣང་ལ། བྱང་ཆུབ་སེམས་དཔའ་ཁ་ཅིག་ལ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གླིང་བཞི་བྱེ་བ་ཕྲག་བརྒྱར་སངས་རྒྱས་པར་མངོན་ནོ། ། ཁ་ཅིག་ལ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་མཐའ་དག་གི་སངས་རྒྱས་གཅིག་ཏུ་བསྟན་ཏེ། ཕྱག་ན་རྡོ་རྗེ་དབང་བསྐུར་བའི་རྒྱུད་དང་། འཕགས་པ་མི་གཡོ་བའི་རྟོག་པ་ཆེན་པོ་ལས། དེ་ནས་བཅོམ་ལྡན་འདས་ཀྱིས་འཇིག་རྟེན་གྱི་ཁམས་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པ་འདི་ཐམས་ཅད་འོད་ཀྱིས་ཁྱབ་པར་མཛད་དེ་ཞེས་བྱ་བ་ལ་སོགས་པ་ལྟ་བུ་སྟེ།
དེ་བས་ན་བློ་གྲོས་རྒྱ་ཆེ་ཆུང་གི་དབྱེ་བས་སྣ་ཚོགས་སུ་སྣང་བ་ནི་སྤྲུལ་པའི་སངས་རྒྱས་ཀྱི་གནས་སོ། ། ཞེས་གསུངས་པས། གནས་གཙང་མའི་གཟུགས་ཁམས་ནི་ལོངས་སྐུའི་ཞིང་འོག་མིན་དུ་མདོ་སྔགས་གང་གི་ལུགས་ལ་ཡང་མི་འཐད་དེ། ལངས་གཤེགས་ལས་གཙང་མའི་རིགས་དག་སྤངས་པ་ཡིས། ། འོག་མིན་ཞེས་བྱ་ཉམས་དགའ་འདི། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་གཅིག་འདིར་འཚང་རྒྱ། ། ཞེས་དང་། སློབ་དཔོན་ཀུན་སྙིང་གི་དེ་ཉིད་འདུས་པའི་གླེང་གཞིར། བཅོམ་ལྡན་འདས་འོག་མིན་གྱི་ལྷའི་རྒྱལ་པོའི་གནས་ན་བཞུགས་ཏེ།
ཞེས་པའི་འགྲེལ་པར། འོག་མིན་གྱི་ལྷ་ཞེས་པ་ནི་ཐོག་མའི་ལྷ་སྟེ། བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་ཐུ་བོ་སྟེ་ས་བཅུ་པའི་བྱང་ཆུབ་སེམས་དཔའོ། ། དེའི་གནས་ནི་ཐོག་མར་སངས་རྒྱས་པའི་གནས་སོ། ། ཞེས་གསུངས་པ་དང་། གཞན་ཡང་སྟུག་པོ་བཀོད་པའི་ཞིང་ནི་མི་འཇིག་པར་རྡོ་རྗེ་རྩེ་མོའི་ལུང་གོང་དུ་དྲངས་པ་དེས་ལེགས་པར་གྲུབ་ཅིང་གཟུགས་ཁམས་ཀྱི་འོག་མིན་ནི་འཇིག་པར་བཤད་དེ། སློབ་དཔོན་དབྱིག་གཉེན་གྱིས། བཞི་པ་ན་མེད་མི་གཡོ་ཕྱིར། ། ཞེས་བསམ་གཏན་བཞི་པའི་གནས་བརྒྱད་པོ་དེ་མི་གཡོ་བར་བཤད་པའི་དོགས་སྤོང་དུ། མི་རྟག་དེ་ཡི་གཞལ་ཡས་ཁང་། །
སེམས་ཅན་བཅས་པ་འབྱུང་འཇིག་ཕྱིར། ། ཞེས་བསམ་གཏན་གསུམ་པ་མན་ཆད་ལྟར། མེ་ཆུ་རླུང་གསུམ་གྱིས་མི་འཇིག་ཀྱང་། མཐར་འཇིག་པར་བཤད་པའི་ཕྱིར། འོ་ན། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་ཁྱོད་སངས་རྒྱའོ། ། ཞེས་པ་དང་། གོང་གི་ཀ་མ་ལ་ཤི་ལའི་ལུང་དེའི་དོན་གང་ཞེ་ན། རྒྱུད་སྡེ་སྤྱི་རྣམ་ལས་གསུངས་པ་ལྟར།
དེ་དག་ནི་སྤྲུལ་སྐུའི་གནས་ལ་དགོངས་པ་ཡིན་ཏེ། སྤྱིར་སྤྲུལ་སྐུའི་གནས་དེ་ལ་གདུལ་བྱ་རྣམས་ཀྱི་བློ་གྲོས་ཀྱི་རིམ་པས། འཇམ་བུའི་གླིང་དུ་སངས་རྒྱས་པར་སྣང་བ་དང་། གནས་གཙང་མའི་འོག་མིན་དུ་སངས་རྒྱས་པར་སྣང་བ་དང་། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་སངས་རྒྱས་པར་སྣང་བ་དང་། གཞི་དང་སྙིང་པོའི་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་ཀྱི་སངས་རྒྱས་གཅིག་ཏུ་གྱུར་པར་བསྟན་པ་སོགས་གདུལ་བྱ་ལ་སྣང་ཚུལ་མང་དུ་ཡོད་པ་ལས། བྱང་སེམས་ཁ་ཅིག་ལ་གཟུགས་ཁམས་ཀྱི་འོག་མིན་དུ་སྤྲུལ་པའི་སྐུ་དེ་ཉིད་སངས་རྒྱས་པར་སྣང་བ་ལ་དགོངས་ནས། གཟུགས་ཀྱི་ཁམས་ཀྱི་འོག་མིན་དུ། ། ཞེས་སོགས་གསུངས་པ་ཡིན་པར་བཤད་དོ། ། གསུམ་པ་དྲང་དོན་དུ་མཛད་པ་རྣམས་མཛད་པའི་ཚུལ་ནི།
སྟུག་པོ་བཀོད་པའི་མདོ་ལས། སངས་རྒྱས་ཐམས་ཅད་འོག་མིན་དུ། ། སངས་རྒྱས་མ་གྱུར་འདོད་ཁམས་སུ། ། སངས་རྒྱས་མཛད་པ་མི་མཛད་དོ། ། ཞེས་གསུངས་པས། ཐོག་མར་འོག་མིན་དུ་སངས་རྒྱས་ནས། གཟོད་འདོད་པའི་ཁམས་སུ་མཛད་པ་རྣམས་སྟོན་པར་བཤད་པ་ཡིན་ཞིང་། དེ་ལྟ་བུའི་སངས་རྒྱས་ཀྱི་མཛད་པ་ལ་སྤྱིར་བསམ་གྱིས་མི་ཁྱབ་ཀྱང་། གྲངས་ལ་དགའ་བའི་གདུལ་བྱ་རྣམས་རྗེས་སུ་གཟུང་བ་དང་། གཙོ་བོའི་མཛད་པ་ཉེ་བར་བཟུང་ནས།
དུས་ཀྱི་འཁོར་ལོ་ལས། འདི་རྣམས་སྒྲོལ་བའི་སླད་དུ་སྲས་དང་རྒྱལ་བའི་བདག་པོ་ལས་ཀྱི་སར་ནི་རབ་བཞུགས་ཏེ། ། མངལ་ནི་རབ་ཏུ་བཟུང་བར་མཛད་ཅིང་མཆོག་གི་ཐུགས་རྗེ་དག་གི་བྱང་ཆུབ་བསྐྱེད་པར་མཛད་ནས་ནི། ། ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་དུ་ཆོས་ཀྱི་འཁོར་ལོ་རབ་བསྐོར་ཏེ། ། སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་སྐུ་ཅན་དེ་ཉིད་ཁོ་ནའོ། ། ཞེས་མཛད་པ་དྲུག་ཙམ་གསུངས་ཤིང་། རྡོ་རྗེ་གུར་ལས། ཆོས་ཀྱི་འཁོར་ལོ་བསྐོར་བ་དང་། ། རིགས་དང་བྱང་ཆུབ་བྱེད་པ་དང་། ། དེ་བཞིན་དུ་ནི་ལྷར་གཤེགས་དང་། །
ཁྱིམ་ནས་བྱུང་བར་བྱེད་པ་དང་། ། རབ་ཏུ་བྱུང་བ་འཛིན་པ་དང་། ། སྐྱེ་བ་ཡོངས་སུ་ལེན་པ་དང་། ། ཡོངས་སུ་མྱ་ངན་འདས་པ་སྟོན། ། ཞེས་མཛད་པ་བརྒྱད་དུ་གསུངས་ལ། ཐེག་པ་ཆེན་པོ་རྒྱུད་བླ་མར། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ལྷུམས་སུ་ཞུགས་དང་བལྟམས་པ་དང་། ། བཟོ་ཡི་གནས་ལ་མཁས་པ་དང་། །
བཙུན་མོའི་འཁོར་དགྱེས་རོལ་པ་དང་། ། ངེས་འབྱུང་དཀའ་བ་སྤྱད་པ་དང་། ། བྱང་ཆུབ་སྙིང་པོར་གཤེགས་པ་དང་། ། བདུད་སྡེ་གཞོམ་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་དང་། ། མྱ་ངན་འདས་པར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་པ་དང་། པདྨའི་ངང་ཚུལ་གྱིས།
སངས་རྒྱས་ཀྱི་སྐུའམ་མཛད་པ་བཅུ་གཉིས་ལ་སོགས་པ་བསམ་ལ་བྱིང་བ་གསལ་བར་བྱའོ། ། ཞེས་པ་དང་། གཞན་ཡང་འཕགས་པ་ཀླུ་སྒྲུབ། ཆོས་ཀྱི་བཤེས་གཉེན་སོགས་པ་མང་པོ་དགོངས་པ་མཐུན་པར་མཛད་པ་བཅུ་གཉིས་སུ་གསུངས་པ་ཡིན་ནོ། ། འོ་ན་མཛད་པ་བཅུ་གཉིས་པོ་སངས་རྒྱས་དང་བྱང་སེམས་གང་གི་མཛད་པ་ཡིན་སྙམ་ན། ཉན་ཐོས་པ་རྣམས་ནི་རྒྱལ་བུ་དོན་གྲུབ་ཡན་ཆད་དུ་སོ་སོ་སྐྱེ་བོ་རང་རྒྱུད་པ་ཞིག་གིས་བསྐལ་པ་གྲངས་མེད་གསུམ་དུ་ཐར་པ་ཆ་མཐུན་གྱིས་དགེ་བ་བསགས་ནས་མཐར་རྡོ་རྗེའི་གདན་དུ་སྲོད་ལ་བདུད་བཏུལ། གུང་ལ་བསམ་གཏན་བཞི་པའི་དངོས་གཞི་ལ་བརྟེན་ནས་སྦྱོར་ལམ་ཡན་ཆད་རྒྱུད་ལ་བསྐྱེད་དེ། ཐོ་རངས་སྐྱ་རེངས་འཆར་གའི་སྐད་ཅིག་ཅིག་ཡན་ཆད་ལ་ཕར་ཕྱིན་དྲུག་རྫོགས་ནས་མངོན་པར་བྱང་ཆུབ་པར་འདོད་དེ། མཛོད་ལས། སྟོན་དང་བསེ་རུ་བྱང་ཆུབ་པར། །
བསམ་གཏན་མཐར་རྟེན་གཅིག་ལ་ཀུན། ། དེ་ཡི་སྔོན་དུ་ཐར་ཆ་མཐུན། ། ཞེས་དང་། དེ་གྲངས་མེད་གསུམ་ལ་སངས་རྒྱས། ། ཞེས་གསུངས་པས་སོ། ། དེ་ལྟར་སངས་རྒྱས་ནས་ཆོས་དང་གཟུགས་ཀྱི་སྐུའི་བདག་ཉིད་ཅན་དུ་གྱུར་ནས། ཀུན་ཤེས་ནས་རབ་བཟང་གི་བར་ལ་ཆོས་ཀྱི་འཁོར་ལོ་བསྐོར་ཏེ་ལྷག་མེད་དུ་མྱ་ངན་ལས་འདའ་བར་འདོད་པས་བྱང་ཆུབ་སེམས་དཔའ་དང་སངས་རྒྱས་ཀྱི་མཛད་པ་གཉིས་སུ་མཛད་ཀྱང་། འདིར་ནི་ཐེག་ཆེན་ཐུན་མོང་མ་ཡིན་པའི་ལུགས་ལྟར་བཅུ་གཉིས་པོ་ཐམས་ཅད་སངས་རྒྱས་ཁོ་ནའི་མཛད་པ་ཡིན་ཏེ། ཐུབ་པའི་དབང་པོ་འདི་བསྐལ་པ་དཔག་ཏུ་མེད་པའི་སྔོན་རོལ་ཏུ་སངས་རྒྱས་དབང་པོའི་ཏོག་ཅེས་བྱ་བར་སངས་རྒྱས་ཟིན་ཀྱང་། ད་དུང་ཡང་སངས་རྒྱས་དང་བྱང་ཆུབ་སེམས་དཔའི་ཚུལ་བཟུང་ནས་དེ་དག་གི་མཛད་པ་རྣམས་མཛད་པར་ཡབ་སྲས་མཇལ་བའི་མདོ་ལས་བཤད་པའི་ཕྱིར།
དེ་ལྟར་ཡང་མདོ་དེ་ཉིད་ལས། བྱེ་བ་བརྒྱད་བཅུ་སངས་རྒྱས་ཉིད། ། སངས་རྒྱས་ཉིད་དུ་བསྟན་གྱུར་ཀྱང་། ། ད་དུང་ཆོག་པའི་འདུ་ཤེས་བསལ། ། ཞེས་སོགས་གསུངས་ཤིང་། དམ་པའི་ཆོས་པདྨ་དཀར་པོ་ལས་ཀྱང་། བསྐལ་པ་བྱེ་སྟོང་བསམ་གྱིས་མི་ཁྱབ་པར། ། དེ་ཡི་ཚད་ནི་ནམ་ཡང་མེད་པ་ནས། ། བྱང་ཆུབ་མཆོག་རབ་འདི་ནི་ངས་ཐོབ་བོ། ། ང་ནི་རྟག་ཏུ་ཆོས་ཀྱང་རབ་འཆད་དོ། །
ཞེས་གསུངས་པས་སོ། ། དེ་ལྟ་བུའི་མཛད་པ་དེ་དག་ཐེག་པ་ཆེན་པོ་རྒྱུད་བླ་མ་ནས་ཇི་སྐད་གསུངས་པ་དང་མཐུན་པར་བཤད་ན། གོང་དུ་བསྟན་པ་ལྟར། བྲམ་ཟེའི་ཁྱེའུ་བླ་མ་དེ་ཚེ་འཕོས་ནས་ལྷའི་བུ་དམ་པ་ཏོག་དཀར་པོ་ཞེས་བྱ་བར་གྱུར་ཏེ། ལྷ་རྣམས་ལ་ཆོས་བསྟན་པས་ལྷའི་ཚོགས་མང་པོ་སྨིན་གྲོལ་ལ་བཀད་དོ། ། དེའི་ཚེ་འཇམ་བུ་གླིང་པ་རྣམས་འདུལ་བའི་དུས་ལ་བབས་པ་ན། ཉིད་ཀྱི་བསོད་ནམས་ཀྱི་མཐུ་དང་སངས་རྒྱས་རྣམས་ཀྱི་བྱིན་རླབས་ཀྱིས་རོལ་མོའི་སྒྲ་ལས། བསོད་ནམས་རྒྱ་ཆེན་ཚོགས་མང་དྲན་རྟོགས་དང་། ། བློ་གྲོས་མཐའ་ཡས་ཤེས་རབ་འོད་མཛད་པ། ། མཚུངས་མེད་སྟོབས་མངའ་སྒྱུ་རྩལ་རྒྱ་ཆེ་བ། །
མར་མེ་མཛད་ཀྱི་ལུང་བསྟན་དགོངས་པར་མཛོད། ། སྐྱེས་མཆོག་ཁྱོད་ཀྱི་བསོད་ནམས་དཔལ་གྱིས་ནི། ། དགའ་ལྡན་ཕོ་བྲང་ཤིན་ཏུ་མཛེས་མོད་ཀྱི། ། འོན་ཀྱང་ཐུགས་རྗེའི་ཐུགས་དང་ལྡན་པས་ན། ། འཛམ་བུའི་རྒྱལ་མཚན་དུ་ནི་ཆར་པ་ཕོབ། ། ཅེས་སོགས་ཀྱི་ཚིགས་བཅད་བྱུང་བས་ཡང་ནས་ཡང་དུ་བསྐུལ་ལོ། ། དེའི་ཚེ་ལྷའི་བུ་རྣམས་བྲམ་ཟེའི་ཆ་བྱད་དུ་སྤྲུལ་ནས་འཛམ་བུའི་གླིང་གི་མི་རྣམས་རིག་བྱེད་སློབ་ཏུ་བཅུག་སྟེ། འདི་ལྟར་མཚན་དཔེ་དང་ལྡན་ན་འཁོར་ལོ་བསྒྱུར་རྒྱལ་ལམ་སངས་རྒྱས་སུ་འགྱུར་ཞེས་འདོན་དུ་བཅུག་ཅིང་། ཡང་ད་དེ་ལོ་བཅུ་གཉིས་ན་བྱང་ཆུབ་སེམས་དཔའ་ལྷུམས་སུ་འཇུག་གོ་ཞེས་བསྒྲགས་པས། དེ་རང་རྒྱལ་རྣམས་ཀྱི་ཐོས་པས།
རྒྱལ་པོའི་ཁབ་ཀྱི་མཇུག་མ་བསྒྱུར་བའི་རི་ལ་གནས་པའི་རང་རྒྱལ་གླང་པོ་ཞེས་པས་རྡོ་ལ་ཞབས་རྗེས་བཞག་སྟེ་འདས་སོ། ། གཞན་ཡང་ཝ་ར་ན་སེར་རང་རྒྱལ་ལྔ་བརྒྱས་མེའི་ཁམས་ལ་ཞུགས་ཏེ་འདས་ནས་རིང་བསྲེལ་རྣམས་ས་ལ་ལྷུང་བས་ཡུལ་དེ་ལ་དྲང་སྲོང་ལྷུང་བར་གྲགས། དེ་ནས་བྱང་ཆུབ་སེམས་དཔའ་འཛམ་བུའི་གླིང་དུ་གཤེགས་པར་དགོངས་ནས་གཟིགས་པ་ལྔ་ལ་གཟིགས་ཏེ། དུས་ཚེ་ལོ་བརྒྱ་པ། གླིང་འཛམ་བུ་གླིང་། ཡུལ་དབུས། རིགས་རྒྱལ་རིགས། བུད་མེད་ཡོན་ཏན་དང་ལྡན་པ་སྟེ། དེ་ལྟ་བུ་འཛོམས་པའི་དུས་སུ་ལྷ་རྣམས་ལ་འཆི་འཕོ་སྦྱོང་བར་བྱེད་པའི་ཆོས་བསྟན་ཅིང་། གང་གི་ཚེ་ན་དགའ་ལྡན་གནས་མཆོག་ནས། །
འདྲེན་པ་སྐྱེས་བུ་སེང་གེ་འཆི་འཕོའི་ཚེ། ། ལྷ་རྣམས་དག་ལ་ཚིག་ཏུ་སྨྲས་པ་ནི། ། གྲོགས་དག་བག་མེད་སྤྱོད་པ་སྤང་བར་གྱིས། ། ཞེས་སོགས་གསུངས་ཏེ་རིན་པོ་ཆེའི་ཅོད་པཎ་མ་ཕམ་པའི་དབུ་ལ་བཅིངས་ནས། གྲོགས་པོ་དག ཁྱེད་རྣམས་ལ་མ་ཕམ་པས་ཆོས་སྟོན་གྱིས། ཁོ་བོ་ནི་སེམས་ཅན་གྱི་དོན་དུ་འཛམ་བུ་གླིང་དུ་འགྲོའོ། ། ཞེས་གསུངས་པས། ལྷ་རྣམས་ཡིད་མ་དགའ་ནས། སྐྱེས་བུ་དམ་པ་ཁྱེད་ནི་མ་བཞུགས་ན། །
དགའ་ལྡན་གནས་ནི་མཛེས་པར་མི་འགྱུར་རོ། ། ཞེས་པ་དང་། བྱང་ཆུབ་སེམས་དཔའ་འཛམ་བུ་གླིང་དེ་ནི་དེང་སང་འོད་སྲུང་རྫོགས་བྱེད་ལ་སོགས་པ་རྟོག་གེ་དྲུག་དང་། བྲམ་ཟེ་རྒྱུ་རྒྱལ་ལ་སོགས་པ་རྗེས་སུ་སྒྲོག་པ་དྲུག་དང་། རང་བྱེད་ཀྱི་བུ་ལྷག་སྤྱོད་ལ་སོགས་པ་སྙོམས་པར་འཇུག་པ་དྲུག་སྟེ། སྟོན་པ་དྲུག་གསུམ་བཅོ་བརྒྱད་ཀྱིས་མ་རུང་པར་བྱས་པས་གཤེགས་པའི་སྐབས་མ་ལགས་སོ། ། ཞེས་གསོལ་པས། དེ་དག་ང་ཉིད་ཀྱིས་ཟིལ་གྱིས་གནོན་ནུས་ཏེ། སེང་གེ་གཅིག་གིས་གཅན་གཟན་ཚོགས་རྣམས་དུ་མ་རྣམ་པར་སྐྲག ། རྡོ་རྗེ་གཅིག་གི་བྲག་གིས་རྩེ་མོ་དུ་མ་རྣམ་པར་འཇིག །
བརྒྱ་བྱིན་གཅིག་གིས་ལྷ་མ་ཡིན་དབང་དུ་མ་རྣམ་པར་འཇོམས། ། ཉི་མ་གཅིག་གིས་མུན་པའི་ཚོགས་རྣམས་དུ་མ་རྣམ་པར་སེལ། ། ཞེས་གསུངས་ཤིང་། ཁོ་བོ་ཇི་ལྟ་བུའི་གཟུགས་ཀྱིས་འགྲོ་བར་རིགས་གསུངས་པས། ལ་ལས་ཚངས་པའི་གཟུགས་ཀྱིས་རིགས་ཟེར། འགའ་ཞིག་བརྒྱ་བྱིན་ལ་སོགས་པའི་རྣམ་པས་རིགས་ཟེར་ཡང་། ལྷའི་བུ་གཟི་བརྗིད་དམ་པ་ན་རེ། རིག་བྱེད་ནས་འབྱུང་བ་བཞིན་གླང་པོ་ཆེའི་གཟུགས་ཀྱིས་འགྲོ་བར་རིགས་ཟེར་བ་ལྟར་བྱང་ཆུབ་སེམས་དཔའ་འབྱོན་པར་ཆས་པ་ན། རྒྱལ་པོ་ཟས་གཙང་མའི་ཁབ་ཏུ། ཁང་པ་དགའ་དང་བྱ་མང་བྱུང་། །
ཤིང་བུ་མེ་ཏོག་ཁ་བྱེ་དང་། ། ལོངས་སྤྱོད་འཕེལ་ཞིང་སྒྲ་རང་འཁྲོལ། ། གཏེར་མང་ཁ་བྱེ་འོད་གསལ་བའོ། ། ཞེས་པ་ལྟར་གྱི་ལྟས་བཟང་པོ་བརྒྱད་བྱུང་། དེ་ནས་དཔྱིད་ཟླ་ཐ་ཆུང་སྐར་མ་ས་ག་ལ་བབས་པ་ཚེས་བཅོ་ལྔའི་རྒྱལ་ནམ་གྱི་གུང་ལ་དར་བའི་དུས་སུ་ཡུམ་གསོ་སྦྱོང་ལ་གནས་པའི་ཚེ་གློ་གཡས་པ་ནས་གླང་པོ་ཆེའི་རྣམ་པས་ལྷུམས་སུ་ཞུགས་ཏེ། དེའི་ཚེ་ཡུམ་གྱི་རྨི་ལྟས་སུ། གསེར་གྱི་དྲ་བས་ལེགས་གཡོགས་སྤྱི་གཙུག་དམར། ། ཐལ་དཀར་མཆེ་བ་དྲུག་དང་རབ་ལྡན་ཞིང་། ། དུང་དང་ཁ་བ་དངུལ་མདོག་ལྟ་བུ་ཡི། ། གླང་པོའི་མཆོག་གཅིག་ཁོང་དུ་སོང་སྙམ་བྱེད། །
དེ་ཞུགས་ནས་ནི་བདག་གི་ལུས་དང་སེམས། ། སྔོན་ཆད་མཐོང་ཐོས་མྱོང་བར་མ་གྱུར་པའི། ། གྱ་ནོམ་བདེ་བས་ཤིན་ཏུ་བདེར་གྱུར་ཏེ། ། བསམ་གཏན་མཉམ་པར་བཞག་པ་བཞིན་དུ་གྱུར། ། ཅེས་པ་ལྟར་བྱུང་སྟེ། རྨི་ལམ་དེ་རྒྱལ་པོ་ལ་སྨྲས་པས། རྒྱལ་པོས་ཀྱང་བྲམ་ཟེ་རྣམས་ལ་དྲིས་པ་ན། སྲས་ཁྱད་པར་ཅན་ཞིག་འབྱུང་སྟེ། ཁབ་ཏུ་བཞུགས་པ་ན་འཁོར་ལོ་བསྒྱུར་བ་དང་། རབ་ཏུ་བྱུང་ན་སངས་རྒྱས་སུ་འགྱུར་བར་ལུང་བསྟན་ཏོ། །
དེ་ནས་ཡུམ་གྱི་ལྷུམས་རྒྱལ་སྲས་ཀྱིས་ཉེ་བར་སྤྱད་པ་རིན་པོ་ཆེའི་བཀོད་པ་ཞེས་བྱ་བར་བྱིན་གྱིས་བརླབས་ནས་ཕྱི་ནང་ཐམས་ཅད་ཕན་ཚུན་གསལ་བ་ལ་བཞུགས་ཏེ། དེ་ཡང་སུམ་ཅུ་རྩ་གསུམ་པ་ལ་སོགས་པའི་ལྷ་དང་མིའི་སྐྱེ་དགུ་བྱེ་བ་ཁྲག་ཁྲིག་སུམ་ཅུ་རྩ་དྲུག་སྨིན་པར་མཛད་ནས། ཟླ་བ་བཅུར་ཟག་མེད་ཀྱི་བདེ་བ་ལ་ལོངས་སྤྱོད་ཅིང་བཞུགས། དེ་ནས་ཟླ་བ་བཅུ་རྫོགས་པ་ན་མེ་ཏོག་ཁ་འབུས་པ་ལ་སོགས་པ་ལྟས་སུམ་ཅུ་རྩ་གཉིས་བྱུང་བ་དང་། ཡུམ་ལུམྦི་ནིའི་ཚལ་དུ་བྱོན་ནས་ཤིང་པ་ལ་ཤའི་སྡོང་པོ་ལ་ཕྱག་གིས་འཇུས་ཏེ། གློ་གཡས་པ་ནས་མངལ་གྱི་དྲི་མས་མ་གོས་ཤིང་ཡུམ་ལ་གནོད་པ་མེད་པར་རྒྱན་དང་ན་བཟའ་དང་བཅས་ཏེ་སྐུ་བལྟམས་པ་ན། ལྷས་མེ་ཏོག་གཏོར། ཚངས་པ་དང་བརྒྱ་བྱིན་གྱིས་ཀ་ཤི་ཀའི་རས་ཀྱིས་བླངས། དགའ་བོ་དང་ཉེར་དགའ་གཉིས་ཀྱིས་སྐུ་ཁྲུས་གསོལ་བ་ན། ཀོའུ་ཤི་ཀ་ང་ཐོངས་གསུངས།
ཤར་ཕྱོགས་སུ་གོམ་པ་བདུན་གཤེགས་ཏེ། དགེ་བའི་ཆོས་ཐམས་ཅད་ཀྱི་སྔོན་དུ་འགྲོ་བར་བྱའོ་གསུངས། དེ་བཞིན་དུ་ལྷོར་ལྷ་དང་མིའི་སྦྱིན་གནས་སུ་འགྱུར་བར་བྱའོ། ། ནུབ་ཏུ། འདི་ནི་ངའི་སྐྱེ་བ་ཐ་མ་སྟེ། སྐྱེ་རྒས་ན་འཆི་མེད་པར་བྱའོ། ། བྱང་དུ། སེམས་ཅན་གྱི་ནང་ན་བླ་ན་མེད་པར་བྱའོ། ། འོག་ཏུ། སེམས་ཅན་དམྱལ་བའི་མེ་བསད་པ་དང་བདུད་གཞོམ་པར་བྱའོ། །
སྟེང་དུ་གཤེགས་ཏེ། སེམས་ཅན་ཐམས་ཅད་གྱེན་དུ་ལྟ་བར་འགྱུར་བར་བྱའོ། ། ཞེས་གསུངས་ཏེ། ཕྱོགས་དྲུག་པོ་དེར་གོམ་པ་བདུན་བདུན་གཤེགས་པའི་ཤུལ་ཐམས་ཅད་དུ་པདྨ་རེ་རེ་བྱུང་ཞིང་། དེའི་ཚེ་བཀྲ་ཤིས་པའི་ལྟས། ཕྱོགས་ཐམས་ཅད་འོད་ཀྱིས་ཁྱབ་པ་དང་། ཡུལ་ཆེན་པོ་བཞིའི་རྒྱལ་པོ་བཞི་ལ་སྲས་བཞི་ཡང་བཙས། ཡ་རབ་ཀྱི་རིགས་ལྔ་བརྒྱ། གྲགས་འཛིན་མ་ལ་སོགས་པ་བརྒྱད་བརྒྱ། འདུན་པ་ལ་སོགས་བྲན་ལྔ་བརྒྱ།
མངལ་ལྡན་ལ་སོགས་པའི་རྟེའུ་ཁྲི་དང་། རྟེའུ་མོ་ཁྲི། བ་གླང་ཁྲི་ཡང་བཙས། གླིང་གི་དབུས་སུ་བྱང་ཆུབ་ཤིང་སྐྱེས། སྐྱེད་ཚལ་ལྔ་བརྒྱ་དང་། གཏེར་ཁ་ལྔ་བརྒྱ་ཡང་བྱུང་བས། རྒྱལ་བུའི་མིང་དོན་ཐམས་ཅད་གྲུབ་པར་བཏགས། འོད་དེ་བྱུང་པས་རྒྱལ་པོ་བཞིའི་བུའི་མིང་ཡང་འོད་ལ་གྲས་ནས་བཏགས་ཏེ། རྒྱལ་པོའི་ཁབ་ཀྱི་རྒྱལ་པོ་པདྨ་ཆེན་པོའི་བུ་གཟུགས་ཅན་སྙིང་པོ། མཉན་ཡོད་ཀྱི་རྒྱལ་པོ་ཚངས་བྱིན་གྱི་བུ་གསལ་རྒྱལ།
ཀོའུ་ཤམྦའི་རྒྱལ་པོ་དམག་བརྒྱ་པའི་བུ་ཤར་བ་པ། འཕགས་རྒྱལ་གྱི་རྒྱལ་པོ་མུ་ཁྱུད་མཐའ་ཡས་ཀྱི་བུ་རབ་སྣང་ཞེས་བཏགས་སོ། ། གཞན་ཡང་འོད་དེ་རི་བོ་ཀུན་འཛིན་ན་དྲང་སྲོང་ཉོན་མོངས་མེད་བྱ་བ་ཚ་བོ་མེས་བྱིན་དང་བཅས་ཡོད་པས་མཐོང་སྟེ། ཚ་བོས་མཁན་པོ། འདིར་ནི་ཉི་མ་ཐམས་ཅད་དག ། ཅིག་ཅར་འབྱུང་པར་འགྱུར་རམ་ཅི། ། འདི་ལྟར་རི་དང་ཕུག་བཅས་པ། ། འོད་གཅིག་གིས་ནི་གསལ་བར་གྱུར། ། ཅེས་སྨྲས་པ་དང་། དྲང་སྲོང་གིས།
ཉི་མའི་འོད་ཚ་འོད་འདི་བསིལ། ། ཀུན་ཏུ་འཇུག་པས་ཐུབ་ཆེན་འོད། ། བྱང་ཆུབ་སེམས་དཔའ་འོད་པོ་ཆེ། ། ལྷུམས་ནས་བྱུང་བར་གདོན་མི་ཟ། ། ཞེས་སྨྲས་པ་ན། ཚ་བོས། འོ་ན་དེ་ལྟ་བའི་ཕྱིར་འགྲོ་འོ་ཟེར་བ་ལ། དྲང་སྲོང་གིས་དེ་ད་ལྟ་ལྷ་ཐུ་བོ་ཆེ་དག་གིས་བསྐོར་བས་ལྟ་དཀའ། ཕྱིས་གྲོང་ཁྱེར་དུ་གཤེགས་ཏེ་མིང་འདོགས་པའི་ཚེ་ལྟའོ་སྨྲས་སོ། ། དེ་ནས་བྲམ་ཟེ་མཚན་མཁན་ལ་བསྟན་པས།
ཁྱིམ་དུ་བཞུགས་ན་འཁོར་ལོས་བསྒྱུར་རྒྱལ་དང་། རབ་ཏུ་བྱུང་ན་སངས་རྒྱས་སུ་འགྱུར་རོ་ཞེས་ལུང་བསྟན། རིགས་ཀྱི་ལྷ་མཆོད་པའི་སར་བྱོན་པས། ཤཱཀྱ་རྣམས་ཀྱི་ལྷ་གནོད་སྦྱིན་ཤཱཀྱ་འཕེལ་བྱ་བས། གཞོན་ནུའི་ཞབས་ལ་ཕྱག་བྱས་པས། ལྷའི་ལྷ་ཞེས་དང་། ཤཱཀྱ་མུ་ཅོར་སྨྲ་བ་རྣམས་ཐུབ་པ་བཞིན་དུ་འདུག་པས་ཤཱཀྱ་ཐུབ་པ་ཞེས་ཀྱང་བཏགས་སོ། ། བྱང་ཆུབ་སེམས་དཔའ་འཁྲུངས་ནས་ཞག་བདུན་འདས་པ་ན་ཡུམ་འདས་ཏེ་སུམ་ཅུ་རྩ་གསུམ་གྱི་གནས་སུ་སྐྱེས་སོ། ། དེའི་རྒྱུ་མཚན་ཡང་བྱང་ཆུབ་སེམས་དཔའ་དགའ་ལྡན་ན་བཞུགས་པའི་དུས་སུ་ཡུམ་གྱི་ཚེ་ཚད་བརྟགས་ནས་གཤེགས་པས་སྲས་མངོན་པར་འབྱུང་བ་གཟིགས་ན་ཡུམ་སྙིང་འགས་པར་འགྱུར་བས། ཡུམ་གྱི་ཚེ་ཚད་མཐར་ཕྱིན་པར་བྱ་བའི་ཆེད་དུ་ཡིན་ནོ། །
དེ་ནས་གཞོན་ནུ་སྐྱེ་དགུའི་བདག་མོ་ལ་གཏད་དེ། པང་ན་འཚོ་བའི་མ་མ་བརྒྱད་ལ་སོགས་པས་བསྐྱེད་བསྲིངས་སོ། ། དེ་ནས་སྔར་གྱི་དྲང་སྲོང་དེ་ཚ་བོ་དང་བཅས་པས་བྱང་ཆུབ་སེམས་དཔའ་བལྟ་བར་སེམས་ཏེ་རྫུ་འཕྲུལ་གྱིས་ཆས་པ་ན། བྱང་ཆུབ་སེམས་དཔའི་མཐུས་རྫུ་འཕྲུལ་ཉམས་ཏེ་རྐང་པས་ཕྱིན་ནས། གྲོང་ཁྱེར་སེར་སྐྱའི་སྒོར་སོང་སྟེ་འཕྲིན་སྤྲིངས་པ་ན། རྒྱལ་པོས་དོན་ཅི་ལ་འོངས་གསུངས་པ་དང་། དྲང་སྲོང་ན་རེ། རྒྱལ་ཆེན་བདག་ནི་འདིར་འོངས་པ། ། ཁྱོད་ཀྱི་སྲས་ཉིད་བལྟ་ཕྱིར་ཏེ། ། འཇིག་རྟེན་འདུལ་བ་གཙོ་བོ་ཡི། །
ཐུབ་པ་དེ་ནི་བལྟ་བར་འདོད། ། ཟེར་བ་ལ། རྒྱལ་པོས། དེ་ལྟར་ན་གཞོན་ནུ་ཉལ་གྱི། མ་སད་ཀྱི་བར་དུ་སྡོད་ཅིག་གསུངས་པས། མནལ་བ་ཉིད་བལྟའོ་ཟེར། བལྟར་བཅུག་པས། མིག་མི་འཛུམ་པར་ལྟ་བ་མཐོང་ནས། རིགས་དང་ལྡན་པའི་རྟ་རྣམས་ནི། ། མཚན་མོའི་བཞི་ཆ་ཉལ་བ་ལྟར། །
དགོས་པ་དོན་གཉེར་རྣམས་ཀྱི་གཉིད། ། མིག་ལ་ཡུན་རིང་མི་གནས་སོ། ། ཟེར་ཞིང་། ལྷ་བྲམ་ཟེ་ལ་བསྟན་ནམ་ཟེར། བསྟན་གསུངས་པས། ཇི་སྐད་ལུང་བསྟན་ཟེར། འདི་ནི་གཉིས་སུ་འགྱུར་གྱི་གཞན་དུ་མིན། ། ཁྱིམ་དུ་གནས་ན་འཁོར་ལོ་བསྒྱུར་རྒྱལ་ལམ། ། ཁྱིམ་ནས་ཁྱིམ་མེད་རབ་ཏུ་བྱུང་གྱུར་ན། ། འདྲེན་པ་གཞན་གྱི་དྲིངས་ལ་མི་འཇོག་པར། །
འཇིག་རྟེན་འདིར་ནི་མངོན་རྫོགས་རྒྱལ་བར་འགྱུར། ། ཞེས་ལུང་བསྟན་གསུངས་པས། དྲང་སྲོང་དེས་ལེགས་པར་བརྟགས་ནས། ས་བདག་རྟོག་པ་པོ་རྣམས་བློ་འཁྲུལ་ཏེ། ། རྩོད་པའི་དུས་ན་འཁོར་ལོ་བསྒྱུར་མི་འབྱུང་། ། བསོད་ནམས་མཆོག་གི་ཆོས་ཀྱི་མཛོད་འདི་ནི། ། ཉེས་ལས་རྣམ་པར་རྒྱལ་ནས་སངས་རྒྱས་འགྱུར། ། མི་གསལ་མཚན་དང་ལྡན་ན་མིའི་དབང་པོ། ། གླིང་བཞི་རྣམས་ཀྱི་བདག་པོའི་དབང་ཕྱུག་འགྱུར། ། ཤིན་ཏུ་མཚན་གསལ་ཐུབ་དབང་རྫོགས་སངས་རྒྱས། །
འདི་ནི་མི་མཆོག་ཆོས་ཀྱི་འཁོར་ལོ་བསྒྱུར། ། ཞེས་སྨྲས་སོ། ། དེ་ནས་ཡར་སྐྱེས་ཏེ་ཤཱཀྱའི་ཁྱེའུ་སྟོང་ཕྲག་བཅུ་དང་ལྷན་ཅིག་ཏུ་བྱིས་པ་ཀུན་གྱི་བཤེས་གཉེན་གྱི་དྲུང་དུ་ཡི་གེ་སློབ་པའི་གྲྭར་བྱོན་ཏེ། ཀྱེ་སློབ་དཔོན་ཚངས་པའི་ཡི་གེ་དྲུག་ཅུ་རྩ་བཞི་ལས། བདག་གང་ལ་བསླབ་ཅེས་གསུངས་པས། སློབ་དཔོན་ངོ་མཚར་སྐྱེས་ཏེ། སེམས་ཅན་དག་པ་ངོ་མཚར་སྐྱེས། ། བསྟན་བཅོས་ཀུན་ལ་བསླབས་གྱུར་ཀྱང་། ། འཇིག་རྟེན་འཇིག་རྟེན་རྗེས་བསྙེགས་ཕྱིར། ། ཡི་གེའི་གྲྭར་ནི་བྱོན་པར་གྱུར། །
ཡི་གེ་གང་གི་མིང་དག་ཀྱང་། ། བདག་གིས་ཤེས་པར་མ་གྱུར་པ། ། དེ་ལ་འདི་ནི་བྱང་གྱུར་ཀྱང་། ། ཡི་གེ་སློབ་པའི་གྲྭར་བྱོན་ཏོ། ། ཞེས་སྨྲས་སོ། ། དེ་ནས་ཡི་གེའི་མ་མོ་ལ་སློབ་པ་ལྟར་མཛད་པས། ཨ་ཞེས་བརྗོད་པ་ན་འདུས་བྱས་ཐམས་ཅད་མི་རྟག་པའོ་ཞེས་པ་དང་། ཨཱ་རིང་པོ་བརྗོད་པའི་ཚེ་ཆོས་ཐམས་ཅད་བདག་མེད་པའོ། ། ཞེས་པའི་སྒྲ་བྱུང་ཞིང་། ལྷ་ཀླུ་དྲི་ཟ་ལ་སོགས་པའི་ཡིག་རིགས་ཐམས་ཅད་མངོན་དུ་གྱུར་པའི་ཚུལ་མཛད།
རྩིས་པ་ཤཱཀྱ་སྲིད་སྒྲུབ་ཀྱི་དྲུང་དུ། རྩིས་དང་། འཕོང་དང་། གྱད་ཀྱི་འཛིངས་སྟངས་ལ་སོགས་པ་འཇིག་རྟེན་པའི་བསླབ་པར་བྱ་བ་ཐམས་ཅད་ཀྱང་སློབ་པ་ལྟར་མཛད་དོ། ། དེ་ནས་ཤཱཀྱ་རྒན་རབས་དག་འདུས་ཏེ། འཁོར་ལོས་བསྒྱུར་བའི་གདུང་མི་བཅད་པའི་ཕྱིར། ཁབ་མཛད་པར་ཞུས་པས། བྱང་ཆུབ་སེམས་དཔས། འདོད་པའི་སྐྱོན་ནི་བདག་གིས་མཐའ་ཡས་རིག ། འཐབ་མོ་འཁོན་བཅས་མྱ་ངན་སྡུག་བསྔལ་རྩ། །
འཛིན་བྱེད་དུག་གི་ལོ་མ་འདྲ་བ་སྟེ། ། མེ་དང་འདྲ་ཞིང་རལ་གྲིའི་སོ་དང་འདྲ། ། འདོད་པའི་ཡོན་ཏན་བདག་འདོད་མ་ཡིན་ཏེ། ། བདག་ནི་བུད་མེད་ཚོགས་དང་མཛེས་མ་ཡིན། ། བསམ་གཏན་ཏིང་འཛིན་བདེ་བས་ཞི་སེམས་སུ། ། བདག་ནི་མི་སྨྲ་ནགས་ཚལ་གནས་པར་བྱ། ། ཞེས་གསུངས་ཏེ་མ་གནང་། ཕྱིས་བརྟགས་ནས། འདམ་དང་ལྗན་ལྗིན་ཁྲོད་ན་པདྨོ་རྣམ་པར་འཕེལ། ། མི་རྣམས་གང་གི་ནང་ན་རྒྱལ་པོའི་མཆོད་པ་ཐོབ། །
གང་ཚེ་བྱང་ཆུབ་སེམས་དཔའ་འཁོར་མཆོག་ཐོབ་གྱུར་པ། ། དེ་ཚེ་སེམས་ཅན་བྱེ་བ་ཁྲག་ཁྲིག་འཆི་མེད་འདུལ། ། སྔོན་གྱི་བྱང་ཆུབ་སེམས་དཔའ་མཁས་པར་གང་གྱུར་པ། ། དེ་དག་ཀུན་གྱིས་བཙུན་མོ་སྲས་དང་སླས་ཀྱང་བསྟེན། ། འོན་ཀྱང་འདོད་པས་ཆགས་མེད་བསམ་གཏན་བདེ་མ་ཉམས། ། བདག་ཀྱང་དེ་དག་ཡོན་ཏན་རྗེས་སུ་བསླབ་པར་བྱ། །

ཞེས་གསུངས་ཏེ་གནང་བ་ན། རྒྱལ་པོས་བུད་མེད་ཅི་ལྟ་བུ་ཞིག་བླང་གསུངས་པས། གཞོན་ནུས་བུད་མེད་ཀྱི་ཡོན་ཏན་ཡི་གེར་བྲིས། ཡོན་ཏན་སུམ་ཅུ་རྩ་གཉིས་པོ་འདི་དག་དང་ལྡན་པར་བསྔགས་སོ། ། རྒྱལ་པོས་འདུན་ན་འདོན་ལ། ཁྱོད་སོང་ལ་གང་ན་ཡོན་ཏན་འདི་དང་ལྡན་པའི་བུད་མེད་ཚོལ་ཅིག་གསུངས། རྒྱལ་རིགས་བྲམ་ཟེའི་བུ་མོ་དང་། ། རྗེའུ་རིགས་དམངས་རིགས་དེ་བཞིན་ཏེ། ། སུ་ལ་ཡོན་ཏན་འདི་ཡོད་པའི། ། བུ་མོ་དེ་ནི་འདིར་འོན་ཅིག ། ང་ཡི་བུ་འདི་རིགས་དག་དང་། །
རུས་ལ་ངོ་མཚར་འཛིན་མ་ཡིན། ། ཡོན་ཏན་བདེན་པ་ཆོས་ཀྱི་རྣམས། ། དེ་ལ་འདི་ནི་ཡིད་དགའོ། ། ཞེས་སྨྲས་པ་དང་། འདུན་ན་འདོན་དེས་ཡུལ་ཀུན་ཏུ་སོང་བས། ཤཱཀྱ་ལག་ན་བེ་ཅོན་གྱི་བུ་མོ་ས་མཚོ་མ་མཐོང་ནས་ཡི་གེ་དེ་བྱིན་པས། བུ་མོ་དེ་བཞིན་འཛུམ་སྟེ། བྲམ་ཟེ། ཡོན་ཏན་འདི་དག་བདག་ལ་ཀུན་ཚང་གི ། དེས་པའི་གཟུགས་ཅན་དེ་ནི་བདག་གི་ཁྱིམ་ཐབ་བོ། །
གལ་ཏེ་གཞོན་ནུ་བཞེད་ན་ཕྱི་བཤོལ་མ་མཛད་གསུངས། ། བརྒྱ་ལ་སྐྱེ་བོ་ཕལ་དང་བཞུགས་པར་གྱུར་ཀྱང་གདའ། ། ཞེས་ཟེར་བ་དེ་བྲམ་ཟེས་རྒྱལ་པོ་ལ་གསོལ་པས། བུད་མེད་འདི་རྫུན་ཆེ་བས་རྒྱལ་པོ་ཡིད་མ་ཆེས་པར། ཞག་བདུན་ན་བུ་མོ་ཐམས་ཅད་འདུན་ཁང་དུ་ཤོག་ཅིག གཞོན་ནུས་ཡིད་དུ་འོང་བའི་ཡོ་བྱད་དག་སྦྱིན་ནོ། ། ཞེས་སྨྲས་པས། བུ་མོ་དག་བྱུང་བ་ན་ཇི་ལྟར་འོངས་བ་བཞིན་ཡོ་བྱད་དག་བྱིན་པས། དེ་དག་གིས་ཀྱང་གཞོན་ནུའི་གཟི་བརྗིད་མ་བཟོད་པར་མྱུར་དུ་སོང་ངོ་། ། དེ་ནས་ས་མཚོ་མ་འོངས་པ་ན་ཡོ་བྱད་ཟད་དེ།
དེས་འཛུམ་དམུལ་ཏེ། བདག་གིས་ནོངས་པ་ཅི་བགྱིས་ནས། ། བདག་ལ་ཐུགས་སྔན་སྡང་བ་མཛད། ། བྱས་པས་གཞོན་ནུས་སྔན་གདངས་མིན་གྱིས་ཁྱེད་འཕྱིས་པས་ལན་ནོ་གསུངས་ནས། སོར་གདུབ་སྲང་སྟོང་རེ་བ་དེ་སྦྱིན་ནོ། ། དེ་སོང་བ་ན་བྱ་ར་བ་དག་གིས་གཞོན་ནུ་ས་མཚོ་མ་ལ་སྤྱན་ཆགས་ཏེ་བཀའ་མཆིད་ཀྱང་ཅུང་ཟད་བགྱིའོ་ཞེས་སྨྲའོ། ། དེ་ནས་རྒྱལ་པོས་ཤཱཀྱ་ལག་ན་བེ་ཅོན་ལ། ཁྱོད་ཀྱི་བུ་མོ་གཞོན་ནུ་ལ་བྱིན་ཅིག་གསུངས་པས། དེས་བདག་གི་རིགས་ཆོས་ལ་བུ་མོ་སྒྱུ་རྩལ་ཤེས་པ་ལ་གཏོང་བ་ལགས་ན། མི་ཤེས་པ་ལ་ཇི་ལྟར་སྦྱིན་ཟེར་བ་ཐོས་པས།
རྒྱལ་པོ་ཡིད་མ་དགའ་བར་སེམས་ཤིང་འདུག་པ་གཞོན་ནུས་མཐོང་ནས། ཡབ་ཀྱིས་ནོངས་བཀའ་བསྩལ་བར་རིགས་སོ་སྨྲས་པས། ཡབ་ཀྱིས་ཚུལ་དེ་བསྙད་པས། གཞོན་ནུས་སྒྱུ་རྩལ་འགྲན་པར་ཁས་བླངས་པས། རྒྱལ་པོ་མཉེས་ཏེ་སྒྱུ་རྩལ་འགྲན་པར་དྲིལ་བསྒྲགས་སོ། ། དེ་ནས་ཤཱཀྱ་གཞོན་ནུ་ལྔ་བརྒྱ་ཙམ་འཚོགས་ཏེ། རལ་གྲིའི་ཐབས་དང་། འཕོངས་དང་། གྱད་ཀྱི་འཛིངས་སྟངས་སོགས་སུ་རྒྱལ་བ་དེས་ས་མཚོ་མ་འཁྱེར་བར་དམ་བཅས་པ་ན། ཐོག་མར་ལྷས་སྦྱིན་བྱུང་སྟེ།
གླང་པོ་ཆེ་ཁྲིད་པ་དང་འཕྲད་ནས་ཕྲག་དོག་དང་ང་རྒྱལ་གྱིས་ཀུན་ནས་བསླངས་ཏེ། ཐལ་མོ་ལན་གཅིག་བསྣུན་ནས་བསད། མཛེས་དགའ་བོས་རེ་དེ་གྲོང་ཁྱེར་གྱི་ཕ་རོལ་ཏུ་བསྐྱུར་བ་ན། གཞོན་ནུས་ཞབས་ཀྱི་མཐེ་བོང་གིས་བླངས་ཏེ་ར་བ་བདུན། འོབས་བདུན་གྱི་ཕྱི་རྒྱང་གྲགས་གཅིག་ཙམ་གྱི་སར་འཕངས་ཏེ་གཤོངས་ཆེན་པོར་གྱུར་པར་གླང་པོའི་གཤོངས་ཞེས་གྲགས་སོ། ། དེ་ནས་ཡི་གེ་དང་རྩིས་འགྲན་པས་ཀྱང་གཞོན་ནུ་རྒྱལ་ལོ། ། དེ་ནས་དགའ་བོ་དང་ཀུན་དགའ་བོ་གཉིས་ཀྱིས་སྟོབས་བརྒལ་བའི་ཕྱིར་དྲུང་དུ་ཕྱིན་པས་དེས་ལག་པ་རེག་མ་ཐག་འགྱེལ། དེ་ནས་ལྷས་སྦྱིན་བྱུང་བ་ན་བྱང་ཆུབ་སེམས་དཔས་ཕྱག་གཡས་ཀྱིས་བཏེགས་ཏེ་ནམ་མཁའ་ལ་བསྐོར་ནས་ས་ལ་བོར། ཡང་ལུས་ལ་མི་གནོད་པར་བྱས་སོ། ། དེ་ནས་འཕོངས་འགྲན་པ་ན།
ཀུན་དགའ་བོས་རྒྱང་གྲགས་གཉིས། ལྷས་སྦྱིན་གྱིས་རྒྱང་གྲགས་བཞི། མཛེས་དགའ་བོས་རྒྱང་གྲགས་དྲུག བེ་ཅོན་ཅན་གྱིས་དཔག་ཚད་གཉིས་ཀྱི་ཕ་རོལ་རྣམས་སུ་ལྕགས་རྔ་རེ་འབེན་དུ་བཙུགས་པས། རང་རང་གི་འབེན་ལ་ཕོག དེ་ནས་ཕ་རོལ་ཏུ་མ་སོན། གཞོན་ནུས་རྒྱང་གྲགས་བཅུའི་ཕ་རོལ་ཏུ་ལྕགས་རྔ་གཅིག ཤིང་ཏ་ལ་བདུན། དེའི་ཕ་རོལ་ཏུ་ལྕགས་ཀྱི་ཕག་རྒོད་གཅིག་རྣམས་བཙུགས་ཏེ། ལྷ་ཁང་ནས་མེས་སེང་གི་ཟ་འགྲམས་ཀྱི་གནམ་རུ་བླངས་ནས་ཕྱེད་ཀྲུང་དུ་འདུག་སྟེ།
བརྡུངས་ནས་མདའ་འཕངས་པས། སྔར་གྱི་འབེན་དེ་དག་ཐམས་ཅད་ཕུག་སྟེ་ས་ལ་ཟུག་ནས་མི་སྣང་བར་གྱུར་ཏེ་ཁྲོན་པ་ལྟ་བུ་བྱུང་བས་མདའི་ཁྲོན་པ་ཞེས་གྲགས། གཞན་ཡང་བང་དང་མཆོང་ལ་སོགས་པ་སྒྱུ་རྩལ་ཐམས་ཅད་ལ་གཞོན་ནུ་ལྷག་ནས། ཤཱཀྱ་ལག་ན་བེ་ཅོན་གྱིས་ས་མཚོ་མ་ཕུལ་ཏེ། བྱང་ཆུབ་སེམས་དཔས་ཀྱང་འཇིག་རྟེན་དང་མཐུན་པར་བྱ་བའི་ཕྱིར། ས་མཚོ་མ་དང་། གྲགས་འཛིན་མ་དང་། རི་དྭགས་འཛིན་མ་རྣམས་འཁོར་མང་པོ་དང་བཅས་ཁབ་ཏུ་བཞེས་པའི་ཚུལ་མཛད་དེ་དགུང་ལོ་ཉེར་དགུའི་བར་དུ་དེ་དག་དང་རྩེ་དགའ་ལ་ཡོངས་སུ་སྤྱོད་དོ། ། དེ་ནས་བྱང་ཆུབ་སེམས་དཔའ་དམ་བཅའ་དུས་ལས་མི་འདའ་ཡང་། སངས་རྒྱས་ཀྱིས་བསྐུལ་བ་ཆོས་ཉིད་ཡིན་པས།
སངས་རྒྱས་ཀྱིས་བྱིན་གྱིས་བརླབས་པའི་སིལ་སྙན་གྱི་སྒྲ་ལས། སྡུག་བསྔལ་བརྒྱས་གང་སེམས་ཅན་མཐོང་ནས་ནི། ། འགྲོ་བའི་མགོན་དང་སྐྱབས་དང་གནས་གྱུར་ཅིང་། ། ཕན་བྱེད་མགོན་དང་དཔུང་གཉེན་གྱུར་ཅིག་ཅེས། ། ཁྱོད་ཀྱིས་སྔོན་གྱི་སྨོན་ལམ་དེ་སྐད་བཏབ། ། དགེ་བ་དཔའ་བོ་སྔོན་གྱི་སྤྱོད་པ་དང་། ། འགྲོ་ཕན་བྱ་ཞེས་སྨོན་ལམ་དྲན་པར་བྱོས། ། འདི་ནི་ཁྱོད་ཀྱི་ཚོད་དང་དུས་ཡིན་གྱིས། ། དྲང་སྲོང་མཆོག་རབ་ཁྱིམ་ནས་འབྱུང་བར་བྱོས། ། ཞེས་སོགས་ཀྱིས་བསྐུལ་ཅིང་།
བཙུན་མོ་དག་གི་རོལ་མོའི་སྒྲ་ལས་ཀྱང་། སྲིད་གསུམ་རྒ་དང་ནད་ཀྱི་སྡུག་བསྔལ་འབར། ། འཆི་མེད་རབ་འབར་འདི་ནི་མགོན་མེད་པ། ། སྲིད་ལས་འབྱུང་ལ་འགྲོ་བ་རྟག་ཏུ་རྨོངས། ། བུམ་པར་ཚུད་པའི་བུང་བ་འཁོར་བ་བཞིན། ། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་འཕྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་ལྟ་བུ་མྱུར་མགྱོགས་འགྲོ། ། ཞེས་སོགས་ནས།
སྔོན་གྱི་སྤྱོད་དེ་རྗེས་སུ་དྲན་གྱིས་ལ། ། གཏི་མུག་རབ་རིབ་མུན་པས་སྒྲིབ་པ་ཡི། ། འགྲོ་ལ་ཤེས་རབ་དམ་པ་འོད་བཟང་བ། ། ཆོས་མིག་དྲི་མེད་ཉོན་མོངས་མེད་པ་བྱིན། ། ཅེས་པའི་སྒྲ་བྱུང་བས། བྱང་ཆུབ་སེམས་དཔའ་ཡང་རྒྱགས་པའི་སེམས་སྤངས་ཏེ་བྱང་ཆུབ་ཏུ་སེམས་བཏང་། དེ་བཞིན་དུ་ལྷའི་བུ་འབུམ་ཕྲག་སུམ་ཅུ་རྩ་གཉིས་ཀྱིས་ཀྱང་ཚིགས་སུ་བཅད་པས་བསྐུལ་ཅིང་། དེའི་ཚེ་རྒྱལ་བུའི་རྨི་ལམ་དུ་བྱང་ཆུབ་སེམས་དཔའ་རབ་ཏུ་བྱུང་བ་རྨིས་པས་དེ་ཡིད་ཆགས་པའི་ཕྱིར་དཔྱིད་བསིལ། དབྱར་རན། དགུན་དྲོ་བའི་ཁང་བཟང་གསུམ་བྱས་པའི་ཚེ།
གཞོན་ནུ་སུས་ཀྱང་མ་ཚོར་བར་མངོན་པར་འབྱུང་དུ་འོང་ངོ་ཞེས་པའི་སྒྲ་དཔག་ཚད་ཕྱེད་ཀྱི་བར་དུ་བྱུང་ཞིང་། ལྟས་མཁན་རྣམས་ཀྱིས་ཀྱང་གཞོན་ནུ་བཀྲ་ཤིས་ཀྱི་སྒོ་ནས་མངོན་པར་འབྱུང་པར་འགྱུར་རོ། ། ཞེས་ལུང་བསྟན་པས། རྒྱལ་པོས་སྒོ་འཕར་ཆེན་པོ་སྒྲ་དཔག་ཚད་དུ་གྲགས་པ་མི་ལྔ་བརྒྱས་འབྱེད་ཅིང་གཅོད་པར་བྱས་སོ། ། དེ་ནས་བྱང་ཆུབ་སེམས་དཔའ་སྐྱེད་མོས་ཚལ་དུ་འབྱོན་པར་དགོངས་ཏེ། འདུན་པ་ལ་ཤིང་རྟ་སྦྱོར་ཅིག་གསུངས་པས། འདུན་པས་ཀྱང་རྒྱལ་པོ་ལ་གསོལ་པས། རྒྱལ་པོས་གཞོན་ནུས་ཡིད་དུ་མི་འོང་བ་མི་མཐོང་བར་བྱ་བའི་ཕྱིར། ཕྱོགས་ཐམས་ཅད་ཉམས་དགའ་བར་བྱས་སོ། ། དེ་ནས་བྱང་ཆུབ་སེམས་དཔའ་ཤར་སྒོ་ནས་ཐོན་པ་དང་།
ཉིད་ཀྱི་མཐུས་ལྷའི་སྤྲུལ་པའི་རྒས་པའི་སྡུག་བསྔལ་གྱིས་ཉེན་པའི་མི་ཞིག་འདུག་པ་གཟིགས་ཏེ། འདུན་པ་ལ། ཁ་ལོ་བསྒྱུར་བ་མི་རིད་ཉམ་ཆུང་ཞིང་། ། ཤ་ལྤགས་སྐམ་ལ་རུས་ལྤགས་ཉི་ཚེས་དཀྲིས། ། མགོ་དཀར་སོ་རྣལ་ལུས་ནི་རབ་སྐེམ་ལ། ། འཁར་བ་བརྟེན་ཞིང་མི་བདེ་འཁྱོར་འགྲོ་སུ། ། ཞེས་གསུངས་པས། འདུན་པས་ལྷ། མི་འདི་རྒས་པས་ཟིལ་གྱིས་ནོན་པ་སྟེ། ། དབང་པོ་ཉམས་ཤིང་སྡུག་བསྔལ་བརྩོན་སྟོབས་ཉམས། །
གཉེན་གྱི་སྐྱེ་བོས་བརྙས་ཤིང་མགོན་མེད་གྱུར། ། དོན་བགྱིད་མི་ནུས་ནགས་ཁྲོད་ཤིང་ལྟར་བོར། ། ཞེས་གསོལ་པས། ཡང་བྱང་ཆུབ་སེམས་དཔས། འདི་ནི་འདི་ཡི་རིགས་ཀྱི་ཆོས་ཡིན་ནམ། ། འོན་ཏེ་འགྲོ་བ་འདི་ཀུན་ལ་ཡང་འབྱུང་། ། ཚིག་འདི་ཡང་དག་ཇི་བཞིན་མྱུར་དུ་སྨྲོས། ། ཐོས་ནས་དེ་དོན་འདིར་ནི་ཚུལ་བཞིན་བསམ། ། གསུངས་པས། དེས་ལྷ།
འདི་ནི་རིགས་ཆོས་ཡུལ་འཁོར་ཆོས་མ་ལགས། ། དར་ལ་བབས་པའི་སྐྱེ་བོ་རྒས་པས་འཇོམས། ། ཁྱེད་ཀྱི་ཡབ་ཡུམ་ཉེ་དུ་གཉེན་ཚོགས་ཀྱང་། ། རྒས་ལས་མ་ཐར་གཞན་དུ་འགྲོ་ཐབས་མེད། ། ཅེས་སྨྲས་པས་ན། བྱང་ཆུབ་སེམས་དཔས། ཁ་ལོ་བསྒྱུར་བ་བྱིས་པ་མི་མཁས་འགྲོ། ། གཞོན་པས་རྒྱགས་མྱོས་བློ་ངན་རྒས་མ་མཐོང་། ། ང་ནི་སླར་འགྲོ་ཤིང་རྟ་མྱུར་དུ་སྒྱུར། ། ང་ནི་རྒས་འགྱུར་རྩེ་དགས་ཅི་ཞིག་བྱ། །
ཞེས་གསུངས་ནས་ནང་དུ་ལོག་གོ ། ཡང་ལྷོ་སྒོར་བྱོན་པས་ན་བའི་སྡུག་བསྔལ་གཟིགས་ཏེ། ཁ་ལོ་བསྒྱུར་བ་ཉམ་ཆུང་ལུས་མདོག་ངན། ། དབང་པོ་ཀུན་ཉམ་དབུགས་དབྱུང་རབ་ཏུ་དཀའ། ། ཡན་ལག་ཀུན་སྐམ་ལྟོ་བཀྲུ་ཉམ་ཐག་གྱུར། ། རང་གི་གཅིན་རྟུག་སྨད་པའི་ནང་འདུག་སུ། ། གསུངས་པས། དེས་ལྷ། མི་འདི་ཤིན་ཏུ་ནད་ཀྱིས་བཏབ་པ་སྟེ། ། ནད་ཀྱི་ཉེ་འཚེ་ཆེས་པས་འགུལ་མ་ཐུབ། །
གཟི་བརྗིད་མ་མཆིས་སྟོབས་ཀྱང་རྣམ་པར་ཉམས། ། མགོན་སྐྱབས་གླིང་དང་དཔུང་གཉེན་མ་མཆིས་ལགས། ། ཞེས་སྨྲས་སོ། ། བྱང་ཆུབ་སེམས་དཔས། ནད་མེད་པ་ཡང་རྨི་ལམ་རྩེ་དང་མཚུངས། ། ནད་ཀྱི་འཇིགས་པ་འདི་ལྟར་མི་ཟད་པའི། ། གནས་འདི་མཐོང་ནས་སྐྱེས་བུ་མཁས་པ་རྣམས། ། རྩེ་དགས་སྡུག་པའི་འདུ་ཤེས་ཇི་ལྟར་སྐྱེས། ། ཞེས་གསུངས། ནུབ་ཏུ་ཤི་བ་གཟིགས་ནས།
ཁ་ལོ་བསྒྱུར་བ་མི་འདི་ཁྱོག་བཏེགས་ནས། ། མི་དག་སྐྲ་བཤིག་མགོ་ལ་སས་འཐོར་ཞིང་། ། སྣ་ཚོགས་ཚིག་དག་བརྗོད་ཅིང་བྲང་རྡུང་བས། ། ཀུན་ནས་བསྐོར་ཏེ་ཁྱེར་བ་འདི་སུ་ཞིག ། གསུངས་པ་དང་། ཡང་དེས་ལྷ། མི་འདི་འཛམ་བུ་གླིང་དུ་གུམས་པ་སྟེ། ། ཕ་མ་མཆིས་འབྲངས་བུ་རྣམས་སླར་མི་མཐོང་། ། ལོངས་སྤྱོད་ཁྱིམ་དང་མཛའ་བཤེས་གཉེན་ཚོགས་རྣམས། ། སྤངས་ནས་འཇིག་རྟེན་ཕ་རོལ་དག་ཏུ་འགྲོ།
ཞེས་ཟེར་བ་ལ། བྱང་ཆུབ་སེམས་དཔས། རྒས་པས་གནོད་འགྱུར་གཞོན་ཡང་ཅིར་མི་རུང་། ། ནད་ཀྱིས་གནོད་འགྱུར་ནད་མེད་ཅིར་མི་རུང་། ། རིང་དུ་མི་གནས་གསོན་ཡང་ཅིར་མི་རུང་། ། དགའ་བ་ལ་ཆགས་མཁས་ཀྱང་ཅིར་མི་རུང་། ། ད་ལྟ་ན་རྒས་འཆི་བ་མེད་གྱུར་ཀྱང་། ། སྡུག་བསྔལ་ཆེན་པོ་ཕུང་པོ་ལྔ་འཛིན་ན། ། ན་རྒས་འཆི་བ་རྟག་འབྲངས་སྨོས་ཅི་དགོས། ། སླར་ལོག་རབ་ཏུ་ཐར་པར་བྱ་བ་བསམ། །
ཞེས་གསུངས་ཤིང་། ཡང་བྱང་སྒོར་དགེ་སློང་གཟིགས་ཏེ། ཁ་ལོ་བསྒྱུར་བ་སེམས་ཞི་རབ་ཞི་ཞིང་། ། མིག་ཕབ་འགྲོ་ལ་གཉའ་ཤིང་གང་ཙམ་ལྟ། ། ངུར་སྨྲིག་གོས་གྱོན་སྤྱོད་ཞི་ལྷུང་བཟེད་ཐོགས། ། མི་རྒོད་མི་ཁེངས་སྐྱེས་བུ་འདི་སུ་ཞིག ། གསུངས་པ་ན། དེས་སྨྲས་པ། ལྷ་མི་འདི་དགེ་སློང་ཞེས་ནི་བགྱི་བ་ལགས། ། འདོད་པའི་དགའ་བ་སྤངས་ཤིང་དུལ་བར་སྤྱོད། །
བདག་ཉིད་རབ་ཏུ་བྱུང་ཞིང་ཞི་བ་འཚོལ། ། ཆགས་སྡང་བྲལ་བར་བསོད་སྙོམས་སྤྱོད་ཅིང་རྒྱུ། ། ཟེར་བ་དང་། བྱང་ཆུབ་སེམས་དཔས། དགེ་བ་ལེགས་སྨྲས་འདི་ནི་ང་འདོད་དེ། ། རབ་བྱུང་མཁས་པ་རྣམས་ཀྱིས་རྟག་ཏུ་བསྔགས། ། དེ་ནི་བདག་དང་སེམས་ཅན་གཞན་ལའང་ཕན། ། འཚོ་བདེ་ཉམས་མཐུན་འཆི་མེད་འབྲས་བུར་འགྱུར། ། གསུངས་ཤིང་། དེ་ནས་བྱང་ཆུབ་སེམས་དཔས་ནང་དུ་ལོག་སྟེ་བཞུགས་སོ། །
རྒྱལ་པོས་དེ་དག་མཐོང་ཞིང་ཐོས་པས་བསྲུང་བའི་ཕྱིར། ར་བ་དང་། འོབས་དང་། སྒོ་བརྟན་པོ་བཅུག གྲོང་ཁྱེར་གྱི་བཞི་མདོར་བསྲུང་བའི་མི་བཞག བཙུན་མོ་རྣམས་གླུ་དབྱངས་དང་རྩེ་དགའ་སྦྱོར་དུ་བཅུག དེའི་ཚེ་བྱང་ཆུབ་སེམས་དཔའ་ཁབ་ནས་གཤེགས་པའི་ལྟས་སུ། བྱ་སྐད་མི་འབྱིན། པདྨ་རྙིང་། ཤིང་ལ་མེ་ཏོག་མི་ཆགས།
གླིང་བུ་དང་པི་ཝང་སོགས་རྒྱུད་ཆད། རྫ་རྔ་བརྡུངས་ཀྱང་སྐད་མེད་པར་གྱུར་ཏེ། དེ་དག་མཐོང་བས་རྒྱལ་པོ་སེམས་ཁོང་དུ་ཆུད་ཅིང་ས་མཚོ་མ་ལ་ས་གཡོ་བ་སོགས་རྨི། བྱང་ཆུབ་སེམས་དཔའི་རྨི་ལམ་དུ། རྐང་ལག་གིས་རྒྱ་མཚོ་དཀྲུགས། ས་མལ་ཆར་བྱས། རི་རབ་སྔས་སུ་བཅུག འོད་ཀྱིས་མུན་པ་གསལ། གདུགས་གཅིག་གིས་འཇིག་རྟེན་གསུམ་ཁྱབ་པ་ལ་སོགས་པ་རྨིས་སོ། ། དེ་ནས་བྱང་ཆུབ་སེམས་དཔས་ཡབ་ཀྱིས་མ་གནང་བར་རབ་ཏུ་འབྱུང་བར་མི་རིགས་དགོངས་ནས་ཡབ་ཀྱི་དྲུང་དུ་སོང་སྟེ།
བདག་མངོན་པར་འབྱུང་བའི་དུས་ལ་བབས་ཀྱི། གེགས་དང་མི་དགེས་པ་མ་མཛད་ཅིག གསུངས་པས། ཡབ་ཀྱིས་ཁྱེད་ཅི་འདོད་པའི་མཆོག་སྦྱིན་གྱིས་ཁབ་ཏུ་བཞུགས་ཤིག་གསུངས་པ་དང་། བྱང་ཆུབ་སེམས་དཔས། རྒ་ནད་འཆི་རྒུད་བཞི་མེད་པ་འཚལ་ལོ། ། གསུངས་པས། ཡབ་ཀྱིས་དེ་སྦྱིན་པའི་ཐབས་མེད། གཞན་གང་འདོད་པ་སློངས་ཤིག་ཟེར་བ་ལ། ཡང་བྱང་ཆུབ་སེམས་དཔས་རྒ་ནད་འཆི་བའི་འཇིགས་དང་རྒུད་པར་མི་འགྱུར་བ། །
ལྷ་གཅིག་གལ་ཏེ་མཆོག་བཞི་འདི་དག་མི་སྩོལ་ན། ། གཞན་ཡང་མཆོག་གཅིག་གསོལ་གྱི་རྒྱལ་པོ་གསན་དུ་གསོལ། ། འདི་ནས་ཤི་འཕོས་ཉིང་མཚམས་སྦྱོར་བར་མི་འགྱུར་མཛོད། ། ཅེས་གསུངས་པས། རྒྱལ་པོའི་དགོངས་པ་ལ། དེ་ནི་བདག་གིས་སྦྱིན་པར་མི་ནུས། འདི་བཙས་པའི་ཚེ་ཡང་། སྲིད་པ་ཐ་མ་པ་བྱའོ། ། ཞེས་སྨྲས་ལ། བྲམ་ཟེ་རྣམས་ཀྱིས་ཀྱང་མངོན་པར་འབྱུང་བར་ལུང་བསྟན་པས།
འདི་ངེས་པར་འགྲོ་སྙམ་ནས་སྐད་ཆུང་ངུས། ། ཁྱོད་ཀྱིས་བསམ་པ་རྫོགས་པར་གྱུར་ཅིག ། ཅེས་སྨྲས་སོ། ། རྒྱལ་པོས་དོན་དེ་ཤཱཀྱ་རྣམས་ལ་བསྙད་པས། བསྲུང་བར་རིགས་ཞེས་ཐམས་ཅད་བགྲོས་ཏེ། སྒོ་བཞིར་ཤཱཀྱ་གཞོན་ནུ་ལྔ་བརྒྱ་རེ། ཤིང་རྟ་ལྔ་བརྒྱ་རེ་དཔུང་བུ་ཆུང་ལྔ་བརྒྱ་རེ་དང་བཅས་བཀོད། ཤཱཀྱ་རྒན་རབས་པ་རྣམས་ལམ་གྱི་བཞི་མདོ་དང་གསུམ་མདོར་འཁོད། རྒྱལ་པོའང་མེལ་ཚེ་བྱེད་དོ། ། དེའི་ཚེ་གནོད་སྦྱིན་རྣམས་དང་འཕྲོག་མའི་བུ་རྣམས་དང་།
སུམ་ཅུ་རྩ་གསུམ་པ་རྣམས་མཆོད་པའི་ལས་བྱེད་དོ། ། ལྷའི་བུ་ཆོས་སྤྱོད་ལ་སོགས་པས་བཙུན་མོའི་འཁོར་མི་སྡུག་པར་བསྒྱུར། དེ་ལ་གཟིགས་པས་དུར་ཁྲོད་ཀྱི་འདུ་ཤེས་སྐྱེས་ཏེ། ཨེ་མ་སྐྱེ་དགུ་དག་ནི་སྡུག་བསྔལ་གྱུར། ། སྲིན་མོའི་ཚོགས་ལ་དགའ་བ་ཇི་ལྟར་རྙེད། ། འདོད་པ་ཡོན་ཏན་མེད་ལ་ཡོན་ཏན་འཛིན། ། གཏི་མུག་མུན་པས་རབ་བསྒྲིབས་བློ་གྲོས་ངན། ། དཔེར་ན་བྱ་ནི་བྱ་རྒྱར་ཆུད་པ་བཞིན། ། ནམ་ཡང་འབྱུང་བ་རྙེད་པར་འགྱུར་མ་ཡིན། ། ཞེས་གསུངས་ཏེ་མི་སྡུག་པ་སྒོམ་མོ། །
དེ་ནས་བྱང་ཆུབ་སེམས་དཔས་སྨོན་ལམ་འདི་སྐད་བཏབ་སྟེ། སེམས་ཅན་ཐམས་ཅད་ལ་ཆོས་ཀྱི་སྒྲ་བསྒྲག་པར་བྱའོ། ། མ་རིག་པའི་མུན་པ་བསལ་བར་བྱའོ། ། ང་རྒྱལ་གྱི་རི་བོ་བསྙིལ་བར་བྱའོ། ། སྲིད་པའི་མདུད་པ་དགྲོལ་བར་བྱའོ། ། ཞེས་དགོངས་ཏེ་ནམ་ཕྱེད་ཀྱི་དུས་ཁང་བཟང་གི་སྟེང་དུ་སོང་སྟེ། སངས་རྒྱས་ཐམས་ཅད་ལ་ཕྱག་བཙལ་ནས་བལྟས་པས། བརྒྱ་བྱིན་དང་། རྒྱལ་པོ་ཆེན་པོ་བཞི་དང་། ཉི་ཟླ་གཉིས་ཀྱང་ཕྱག་འཚལ་ཞིང་འདུག་པ་དང་།
སྐར་མ་རྒྱལ་ཤར་བ་ཡང་མཐོང་སྟེ། འདུན་པ་ལ། ང་ཡིས་བཀྲ་ཤིས་འདི་ནི་དོན་ཀུན་འགྲུབ། ། དོ་ནུབ་གདོན་མི་ཟ་བར་དོན་འགྲུབ་ཀྱི། ། འདུན་པ་ཕྱི་བཤོལ་མ་བྱེད་མ་གོར་དུ། ། རྟ་རྒྱལ་རྒྱན་གྱིས་བརྒྱན་པ་ང་ལ་བྱིན། ། གསུངས་པ་ན། འདུན་པས། གང་དུ་བཞུད་ཞུས་པས། མངོན་པར་འབྱུང་ངོ་གསུངས།
འདུན་པས་ཡང་ཡང་ལྡོག་ཀྱང་མ་གནང་བར། དུས་མ་ལགས་སོ་ཞུས་པས། སེམས་ཅན་རྣམས་ཀྱི་དོན་ནི་འཚོལ་བ་ན། ། བྱང་ཆུབ་རྒ་ཤི་མེད་པའི་གནས་ཐོབ་ནས། ། འགྲོ་བ་འདྲེན་ཞེས་ང་ཡིས་ཡུན་རིང་ནས། ། སྨོན་ལམ་བཏབ་པ་དེ་ཡི་དུས་ལ་བབས། ། ཞེས་གསུངས་ཤིང་། ལྷའི་བུ་མང་དག་བསྐུལ་བ་བོས་ཀྱང་། ད་ནི་མངོན་པར་འབྱུང་བའི་དུས་ལ་བབ་བོ་ཞེས་བསྐུལ། ལྷའི་བུ་ཁ་ཅིག་གིས་བསྲུང་མི་རྣམས་མྱོས་པར་བྱས།
དེ་ནས་བརྒྱ་བྱིན་གྱིས་བཀྲ་ཤིས་ཀྱི་སྒོ་དབྱེ། རྟ་མངའ་ལྡན་ལ་ཆིབས་པ། རྒྱལ་ཆེན་བཞིས་བཏེགས་ཏེ་ནམ་མཁའ་ལ་བྱོན་པས། ཚངས་པ་དང་བརྒྱ་བྱིན་གྱིས་ལམ་བསྟན། འོད་ཀྱིས་མུན་པ་བསལ། མཆོད་པ་དང་རོལ་མོ་བཅས་ཏེ་གྱད་ཀྱི་ཡུལ་འདས་ནས་མཆོད་རྟེན་རྣམ་དག་གི་དྲུང་དུ་ཕྱིན་ཏེ། རྟ་དང་རྒྱན་འདུན་པ་ལ་བྱིན་ནས། འདི་དག་ཁྱེར་ལ་སེར་སྐྱར་སོང་ཞིག་གསུངས། འདུན་པས་བདག་ལ་ཆད་པས་གཅོད་དུ་འཆིའོ་བྱས་པས། ང་ལ་བྱམས་པ་བཞིན་ཁྱོད་ལ་བྱམས་པར་འགྱུར་གྱི་མ་འཇིགས་ཤིག་གསུངས་པ་བཞིན།
དེས་ཀྱང་ལོག་སྟེ་བཀོད་པའི་གཏམ་རྣམས་རྒྱལ་པོ་སོགས་ལ་སྨྲས་པས། ཐམས་ཅད་ངོ་མཚར་སྐྱེས། བྱང་ཆུབ་སེམས་དཔའི་མཐུས་མྱ་ངན་ཡང་མེད་པར་གྱུར་ཏོ། ། དེར་མཆོད་རྟེན་ཞིག་བརྩིགས་པས། འདུན་པ་སླར་ལོག་གི་མཆོད་རྟེན་དུ་གྲགས། དེ་ནས་མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་བཞར་བ་ལྷ་རྣམས་ཀྱིས་གདན་དྲངས་ཏེ། མཆོད་རྟེན་བརྩིགས་པས་གཙུག་ཕུད་ཀྱི་མཆོད་རྟེན་དུ་གྲགས། དེར་རབ་བྱུང་གི་ཚུལ་དང་མཐུན་པའི་གོས་ཤིག་རྙེད་ན་རུང་སྙམ་པ་དང་། གནས་གཙང་མའི་ལྷ་རྔོན་པའི་གཟུགས་སུ་སྤྲུལ་པས་ན་བཟའ་ངུར་སྨྲིག་ཕུལ་བ་བཞེས་ཏེ། ས་དེར་མཆོད་རྟེན་བརྩིགས་པས་ངུར་སྨྲིག་བླངས་པའི་མཆོད་རྟེན་ཞེས་ཀྱང་གྲགས།
དེ་ལྟར་གཙུག་ཕུད་བཅད་ངུར་སྨྲིག་བགོས་ཏེ་རང་བྱུང་གི་རབ་ཏུ་བྱུང་བར་མཛད་པས། དོན་གྲུབ་རབ་ཏུ་བྱུང་ངོ་ཞེས་པའི་སྒྲ་འོག་མིན་གྱི་བར་དུ་གྲགས་སོ། ། དེ་ནས་བྲམ་ཟེ་རིགས་ལྡན་གྱི་གནས་སུ་བསོད་སྙོམས་ལ་བྱོན་ནས། ཡངས་པ་ཅན་ན་སྒྱུ་རྩལ་ཤེས་ཀྱི་བུ་རིང་འཕུར་སློབ་མ་མང་པོ་ལ་ཅི་ཡང་མེད་ཀྱི་སྐྱེ་མཆེད་སྟོན་པ་ཉན་པས་ཚེགས་མེད་དུ་མཁྱེན་ནས། དེ་བས་ལྷག་པའི་ཆོས་ཤིག་བཙལ་ལོ་སྙམ་དུ་དགོངས་ཏེ། མ་ག་དྷ་དང་། རྒྱལ་པོའི་ཁབ་ཀྱི་གྲོང་ཁྱེར་སོགས་སུ་བྱོན། རྒྱལ་པོ་གཟུགས་ཅན་སྙིང་པོ་གྲོང་ཁྱེར་བ་དང་བཅས་པ་དད་པར་བྱས། རྒྱལ་པོའི་ཁབ་དེ་ཉིད་ན་རང་བྱེད་ཀྱི་བུ་ལྷག་སྤྱོད་སློབ་མ་མང་པོ་ལ་སྲིད་རྩེའི་སེམས་སྟོན་པའི་སར་ཕྱིན་ཏེ་བསླབས་པས་ཁོང་དུ་ཆུད་དེ། འདི་ནི་མྱང་འདས་སུ་འགྱུར་བ་མ་ཡིན་ནོ། །
ཞེས་སུན་ཕྱུང་སྟེ་སོང་ངོ་། ། དེའི་ཚེ་ལྔ་སྡེ་ཡང་བྱང་ཆུབ་སེམས་དཔའི་རྗེས་སུ་འབྲང་ངོ་། ། དེ་ནས་བརྟུལ་ཞུགས་ངན་པས་དག་པར་འཛིན་པ་སུན་བྱུང་བའི་ཕྱིར། ཆུ་བོ་ན་རཉྫ་ནའི་འགྲམ་དུ་ཏིལ་འབྲུ་གཅིག་དང་འབྲས་འབྲུ་གཅིག རྒྱ་ཤུག་འབྲུ་གཅིག་ལ་བརྟེན་ནས་ལོ་དྲུག་ཏུ་དཀའ་བ་སྤྱད་དེ་མཁའ་ཁྱབ་ཀྱི་ཏིང་ངེ་འཛིན་ལ་བཞུགས་པས། ལྷ་ཁ་ཅིག་ལྷ་མོ་སྒྱུ་འཕྲུལ་མ་ལ། གཞོན་ནུ་ཤིའོ་ཞེས་སྨྲས་པས། ལྷ་མོ་བལྟར་འོང་སྟེ། བྱང་ཆུབ་སེམས་དཔའི་ལུས་སྐམ་པ་ཤི་བ་དང་འདྲ་བ་མཐོང་ནས། ངའི་སྐྱེ་བའི་ཐ་མ་འདིའོ་ཞེས་པའི་དམ་བཅའ་ཡང་མ་རྫོགས།
བྲམ་ཟེ་དག་གི་ལུང་བསྟན་ཀྱང་མི་བདེན་ཟེར་ཞིང་སྨྲེ་སྔགས་འདོན་པ་ན། བྱང་ཆུབ་སེམས་དཔས། ཉི་ཟླ་སྐར་ཚོགས་ས་ལ་ལྷུང་འགྱུར་སྲིད། ། སོ་སོ་སྐྱེ་བོ་ཡིན་ཡང་ང་མི་འཆི། ། དེ་ཕྱིར་འདི་ལ་མྱ་ངན་ཁྱོད་མ་བྱེད། ། རིང་པོར་མི་ཐོགས་བྱང་ཆུབ་སངས་རྒྱས་མཐོང་། ། ཞེས་གསུངས་པས་དགའ་སྟེ་རང་གནས་སུ་སོང་ངོ་། ། དེའི་ཚེ་བ་གླང་རྫི་རྣམས་ཀྱིས་རྣ་བར་ཤིང་བལ་བཅུག་ནས་སྣར་འབྱིན་པ་ལ་སོགས་པ་བྱེད་ཅིང་། བདུད་ཀྱིས་གླགས་བཙལ་ཀྱང་གླགས་མ་རྙེད་དོ། ། དེ་ནས་དཀའ་ཐུབ་ཀྱི་གྲོལ་བར་འཛིན་པ་དགག་པའི་ཕྱིར།
ཁ་ཟས་རགས་པ་གསོལ་བས། ལྔ་སྡེས། འདི་ནི་ལྷོད་པ། མང་དུ་ཟ་བ། དཀའ་ཐུབ་ལས་ཉམས་པའོ། ། ཞེས་བརྗོད་ཅིང་མ་དད་པར་གཞན་དུ་སོང་ངོ་། ། དེར་ལྷ་རྣམས་ཀྱིས་གོས་ངུར་སྨྲིག་ཕུལ་བ་བཞེས་ཏེ། དེའི་ཚེ་བྱང་ཆུབ་སེམས་དཔའ་ལུས་མཛེས་པས་དགེ་སྦྱོང་མཛེས་པ་ཞེས་གྲགས། དེ་ནས་ཞིང་པའི་བུ་མོ་ལེགས་སྐྱེས་མས་བ་སྟོང་གི་ཞོའི་ཉིང་ཁུ་ཕུལ་བ་དེ་གསོལ་བས་མཚན་དཔེ་མཆོག་ཏུ་གསལ་ཞིང་འོད་འདོམ་གང་གིས་བརྒྱན་པར་གྱུར་ཏོ། ། དེ་ནས་བྱང་ཆུབ་སེམས་དཔའ་བདུད་ལས་རྒྱལ་བར་བྱ་བའི་ཕྱིར་བྱང་ཆུབ་ཀྱི་ཤིང་དྲུང་དུ་གཤེགས་པས།
ལྷའི་མཐུས་རླུང་དང་ཆར་གྱིས་ལམ་ཕྱགས་ཤིང་ཆག་ཆག་བཏབ། རི་དང་ཤིང་དང་བྱིས་པ་བཙས་མ་ཐག་པ་ཐམས་ཅད་ཀྱང་མགོ་དེ་ཕྱོགས་སུ་སྟོན་ཞིང་། སྟོང་གསུམ་གྱི་བདག་པོ་ཚངས་པས་རང་གི་འཁོར་རྣམས་ལ། དོ་ནུབ་བྱང་ཆུབ་སེམས་དཔའ་བྱང་ཆུབ་ཀྱི་སྙིང་པོར་གཤེགས་ཀྱི། མཆོད་པའི་ལས་གྱིས་ཤིག ཅེས་བསྒོས་ནས་མཆོད་པའི་བཀོད་པ་བསམ་གྱིས་མི་ཁྱབ་པར་སྤྲུལ་ལོ། ། བྱང་ཆུབ་སེམས་དཔས་འོད་བཀྱེ་བ་དེ་ཕོག་པའི་སེམས་ཅན་ཐམས་ཅད་ཀྱི་ཉོན་མོངས་པ་དང་སྡུག་བསྔལ་ཐམས་ཅད་ཞི་ཞིང་། སྣོད་ཀྱི་སྐྱོན་ཐམས་ཅད་སྦྱངས་སོ། ། དེ་ནས་རྩྭ་འཚོང་བཀྲ་ཤིས་ལ། བཀྲ་ཤིས་རྩྭ་འདི་ང་ལ་མྱུར་དུ་བྱིན། །
དེ་རིང་ང་ལ་རྩྭ་ཡིས་དོན་ཆེན་འགྱུར། ། དཔུང་དང་བཅས་པའི་བདུད་རྣམས་བཅོམ་ནས་སུ། ། བྱང་ཆུབ་དམ་པ་ཞི་བ་ཐོབ་པར་འགྱུར། ། ཞེས་གསུངས་པ་དང་། དེས་ཀྱང་རྩྭ་ཀུ་ཤ་སྔོ་འཇམ་ཡིད་དུ་འོང་བ་ཕུལ་བ་བཞེས་ཏེ། བྱང་ཆུབ་ཀྱི་ཤིང་ལ་ལན་གསུམ་བསྐོར་ནས། རྩྭའི་རྩེ་མོ་ནང་དུ་བསྟན། རྩ་བ་ཕྱིར་བསྟན་པ་ལ་ཞལ་ཤར་དུ་ཕྱོགས་པར་བཞུགས་ཏེ། སྐུ་དྲང་པོར་བསྲངས་ནས་དགོངས་པ་མངོན་དུ་བཞག་སྟེ། སྟན་འདིར་བདག་གི་ལུས་འདི་སྐམ་གྱུར་རམ། །
ཤ་རུས་ལྤགས་པའི་ཚོགས་རྣམས་ཞིག་ཀྱང་རུང་། ། བསྐལ་མང་བརྙེད་དཀའི་བྱང་ཆུབ་མ་ཐོབ་པར། ། སྟན་འདི་ལས་ནི་ལུས་བསྐྱེད་མི་བྱའོ། ། ཞེས་ཡིད་དམ་བརྟན་པོ་མཛད་པས། ལྷ་རྣམས་ཀྱང་བྱང་ཆུབ་སེམས་དཔའ་བསྲུང་བའི་ཕྱིར་ཕྱོགས་བཅུར་འཁོད་དོ། ། དེ་ནས་བྱང་ཆུབ་སེམས་དཔས་སྨིན་མཚམས་ནས་འོད་བཀྱེ་བས་ཞིང་ཁམས་དཔག་མེད་སྣང་བར་བྱས་ནས་བྱང་ཆུབ་སེམས་དཔའ་མང་པོ་འདུས་ཏེ་མཆོད་པ་བྱེད་ཅིང་། སླར་ཡང་བདུད་འཇོམས་པ་ཞེས་བྱ་བའི་འོད་ཟེར་བཀྱེ་བས་བདུད་གནས་ཐམས་ཅད་སྣང་ཞིང་གཡོས། སླར་མོག་མོག་པོར་བྱས་ཏེ། སེམས་ཅན་ཤིན་ཏུ་དག་པ་བསྐལ་མང་སྤྱོད་སྤྱད་པ། ། ཟས་གཙང་སྲས་པོས་རྒྱལ་སྲིད་དག་ནི་རབ་སྤངས་ཏེ། །
ཕན་བྱེད་དེ་ནི་བདུད་རྩི་མངོན་པར་འདོད་པས་འབྱུང་། ། བྱང་ཆུབ་ཤིང་དྲུང་འོངས་ཀྱི་དེ་རིང་བསྒྲིན་པར་གྱིས། ། ཞེས་པ་ལ་སོགས་པའི་སྒྲ་ཡང་བྱུང་ཞིང་། བདུད་སྡིག་ཅན་ལ་རང་གནས་མུན་པས་ཁྱབ་པ་སོགས་རྨིས་ནས་རང་གི་འཁོར་རྣམས་སྦྲན་པ་ན། བུ་དེད་དཔོན་གྱིས་ལྡོག་ཀྱང་མ་བཟློག་པར། གནོད་སྦྱིན་གྲུལ་བུམ་ལྟོ་འཕྱེ་ཆེན་པོའི་གཟུགས། ། སྲིན་པོ་ཡི་དྭགས་ཤ་ཟའི་གཟུགས་དང་བཅས། ། འཇིག་རྟེན་མི་སྡུག་དྲག་གཟུགས་ཇི་སྙེད་པ། ། ཐམས་ཅད་རྒྱུ་ཡི་དེར་ནི་སྤྲུལ་པ་བྱ། ། ཞེས་པ་ལྟར་སྒྱུ་མ་ལྟ་བུའི་བློ་ཅན་མ་ཡིན་པ་རྣམས་ཀྱིས་མཐོང་བ་ཙམ་གྱིས་སྙིང་འགས་པར་འགྱུར་བ།
ཁ་བཞིན་དམར་ལ་ལུས་པོ་སེར་བ་དང་། ། ལུས་པོ་དམར་ལ་ཁ་བཞིན་སེར་བ་དང་། ། མགོ་གཅིག་མགོ་གཉིས་མགོ་གསུམ་ལྡན་པ་དང་། ། མགོ་སྟོང་བྱེ་བའི་བར་ལྡན་རབ་ཏུ་མང་། ། ཞེས་པ་ལྟར་ལུས་ཅན་མཚོན་ཆ་སྣ་ཚོགས་འཛིན་པའི་དམག་ས་ཡ་སྟོང་ཕྲག་སུམ་ཅུ་ལྷགས་ཏེ། གཡས་ཕྱོགས་ནས་བྱང་ཆུབ་སེམས་དཔའ་ལ་དགའ་བ་རྣམས་ཀྱིས་བཟློག གཡོན་ནས་མི་དགའ་བ་རྣམས་ཀྱིས་བསྐུལ་ཏེ། ཕྱོགས་རྣམས་ཀུན་ནས་རི་ཡི་ཕྲེང་བ་དང་། ། མཁའ་ལས་བྲག་དང་མཚོན་གྱི་ཆར་པ་དང་། ། རྡོ་རྗེ་འབར་བའི་ཚོགས་ཆར་འབབ་པ་ཡིས། །
ཤཱཀྱའི་བུ་དེ་ཐལ་བར་བརླག་པར་བྱ། ། ཞེས་ཟེར་ཞིང་མཚོན་ཆ་སོགས་ཆར་བཞིན་དུ་བར་མཚམས་མེར་པར་བབས་ཀྱང་། ཤཱཀྱའི་སྲས་པོས་ཆོས་རྣམས་རྟེན་འབྱུང་བ། ། དངོས་པོ་མེད་པའི་ངོ་བོ་ཉིད་དུ་རྟོགས། ། ནམ་མཁའ་ལྟ་བུའི་སེམས་དང་རབ་ཏུ་ལྡན། ། དཔུང་བཅས་གཡོ་སྒྱུ་མཐོང་ཡང་ཉེས་པ་མེད། ། ཅེས་པ་ལྟར་བྱང་ཆུབ་སེམས་དཔའི་ཏིང་ངེ་འཛིན་གྱི་མཐུས་གནོད་པ་མེད་ཅིང་མཚོན་ཆ་རྣམས་མེ་ཏོག་གི་ཆར་དུ་གྱུར་པ་དང་། བདུད་ན་རེ། ཁྱོད་ཀྱིས་བསོད་ནམས་དེ་ཙམ་གྱིས་ཐར་པ་ག་ལ་ཐོབ་ཟེར་བ་ལ། བྱང་ཆུབ་སེམས་དཔས།
ཁྱོད་ཀྱི་གཏན་པ་མེད་པའི་མཆོད་སྦྱིན་གཅིག་བྱས་པས་འདོད་པའི་དབང་ཕྱུག་ཏུ་གྱུར་པ་ཡིན། ངས་གཏན་པ་མེད་པའི་མཆོད་སྦྱིན་དུ་མ་བྱས་སོ། ། ཞེས་གསུངས་པས། བདུད་ཀྱིས། སྔོན་ཆད་ཁོ་བོས་མཆོད་སྦྱིན་ཁ་ན་མ་ཐོ་མེད། ། གཏན་པ་མེད་པ་བྱས་པའི་དཔང་དུ་ཁྱོད་འདིར་ཡོད། ། འདིར་ནི་ཁྱོད་ལ་དཔང་པོ་གང་ཡང་ཡོད་མིན་པས། ། སྨྲས་ཀྱང་ཕན་པ་ཅི་ཡོད་ཁྱོད་ནི་ཕམ་པར་གྱུར། ། ཟེར་བ་ན། བྱང་ཆུབ་སེམས་དཔས།
ཕྱག་གཡས་པ་ས་ལ་བརྡབས་ཏེ། ས་འདི་འགྲོ་བ་ཀུན་གྱི་གནས་ཡིན་ཏེ། ། རྒྱུ་དང་མི་རྒྱུ་སྙོམས་ཤིང་ཉེ་འཁོན་མེད། ། འདི་ནི་བདག་གི་དཔང་སྟེ་བདག་རྫུན་མེད། ། འདི་ལ་ཁྱོད་ཀྱིས་བདག་གི་དཔང་བྱོས་ཤིག ། ཅེས་གསུངས་པས། ས་རྣམ་པ་དྲུག་ཏུ་གཡོས་པའི་གསེབ་ནས་སའི་ལྷ་མོ་ལུས་ཕྱེད་ཕྱུང་ནས་ཐལ་མོ་སྦྱར་ཏེ། སྐྱེས་བུ་ཆེན་པོ་དེ་དེ་བཞིན་ནོ། ། ཁྱོད་ཀྱིས་ཇི་སྐད་སྨྲས་པ་དེ་བཞིན་ཏེ། ། འདི་ནི་བདག་ལ་མངོན་སུམ་མོ། །
འོན་ཀྱང་བཅོམ་ལྡན་འདས་ཉིད་ལྷ་དང་བཅས་པའི་འཇིག་རྟེན་ཐམས་ཅད་ཀྱི་དཔང་དུ་གྱུར་པ་ལགས་སོ། ། ཞེས་སྨྲས་ནས་མི་སྣང་བར་གྱུར་ཏོ། ། དེ་ནས། གཡོན་ཅན་དཔུང་བཅས་ས་སྒྲ་དེ་ཐོས་པས། ། ནགས་སུ་སེང་གེའི་སྒྲ་བསྒྲགས་ཝས་ཐོས་དང་། ། བྱ་རོག་རྡོ་འཕངས་མོད་ལ་བྱེར་བ་བཞིན། ། དངངས་སྐྲག་སྙིང་གས་ཐམས་ཅད་རབ་ཏུ་བྱེར། ། ཞེས་པ་ལྟར་ཕྱོགས་སུ་བྱེར་རོ། ། དེ་ནས་སྡིག་ཅན་ཡིད་མ་དགའ་ནས་བདུད་ཀྱི་བུ་མོ་རྣམས་ཉམས་སད་དུ་བཏང་པས་དེ་དག་གིས་ཀྱང་བྱང་ཆུབ་སེམས་དཔའི་མདུན་དུ་ཕྱིན་ཏེ་གཡོ་སྒྱུ་སྣ་ཚོགས་བསྟན་ཀྱང་བསླུ་མ་ནུས་པས། སྡིག་ཅན་ཤིན་ཏུ་ཡིད་མ་དགའ་བ་ན།
ཤིང་གི་ལྷ་དཔལ་ལྡན་སོགས་ཀྱིས། ཁྱོད་ནི་དགུང་ཟླ་ཡར་གྱི་ངོ་ལྟར་མཛེས་པའོ། ། ཞེས་སོགས་ཀྱིས་བྱང་ཆུབ་སེམས་དཔའ་ལ་བསྟོད་པ་དང་། གནས་གཙང་མའི་རིགས་ཀྱི་ལྷ་དག་གིས། ། སྡིག་ཅན་ཁྱོད་ནི་གླང་རྒན་འདམ་དུ་བྱིང་བ་ལྟར་ཉམ་ཆུང་བའོ། ། ཞེས་སོགས་ཀྱིས་སྨད་ཅིང་བཟློགས་ཀྱང་བདུད་ཀྱི་དམག་གྲངས་ཇི་སྙེད་ཡོད་དོ་ཅོག་སྦྲན་ཏེ་སོང་ནས་མཚོན་ཆ་སྣ་ཚོགས་འཕངས་ཤིང་ཆོ་འཕྲུལ་སྣ་ཚོགས་བསྟན་ཀྱང་གླགས་མ་རྙེད་པར་ཐམས་ཅད་འཐོར་ནས་ཞག་བདུན་དུ་མ་འཕྲད། དེའི་ཚེ་བདུད་མང་པོས་བྱང་ཆུབ་ཏུ་སེམས་བསྐྱེད་དོ། ། དེ་ནས་བྱང་ཆུབ་སེམས་དཔས་ནམ་གྱི་སྟོད་ལ་བསམ་གཏན་བཞི་མངོན་དུ་མཛད། གུང་ལ་མངོན་ཤེས་རྣམས་བསྐྱེད་ནས། ནམ་གྱི་ཆ་སྨད་སྐྱ་རངས་འཆར་གའི་ཚེ་ཟག་མེད་ཀྱི་ཡེ་ཤེས་མངོན་དུ་བྱས་ཏེ་མངོན་པར་རྫོགས་པར་སངས་རྒྱས་ནས་ཤིང་རྟ་ལ་བདུན་ཙམ་དུ་ནམ་མཁའ་ལ་འཕགས་ཏེ་ལམ་གྱི་རྒྱུད་ནི་ཆད་དོ་ཞེས་ཆེད་དུ་བརྗོད།
ལྷ་རྣམས་ཀྱིས་མེ་ཏོག་པུས་ནུབ་ཙམ་དུ་གཏོར་ཏེ་མཆོད། ལྷའི་བུ་མོ་རྣམས་ཀྱིས་བསྟོད། འོད་ཀྱིས་འཇིག་རྟེན་སྣང་བར་བྱས། ས་རྣམ་པ་དྲུག་ཏུ་གཡོས། ཕྱོགས་བཅུའི་སངས་རྒྱས་རྣམས་ཀྱིས་ཀྱང་། བདག་ཅག་ཇི་ལྟར་སངས་རྒྱས་པ། ། དེ་ལྟར་ཁོ་ནར་ཁྱོད་སངས་རྒྱས། ། དཔེར་ན་མར་དང་མར་ཉིད་ཀྱི། ། ཉིང་ཁུ་མཚུངས་པ་བཞིན་དུ་གྱུར། ། ཅེས་གསུངས་ཤིང་།
ཉིད་ཀྱི་གསུང་གིས་ཀྱང་། བསོད་ནམས་རྣམ་སྨིན་བདེ་ཞིང་སྡུག་བསྔལ་སེལ། ། བསོད་ནམས་ལྡན་པའི་མི་ཡི་བསམ་པ་འགྲུབ། ། བདུད་བཅོམ་ནས་ནི་བྱང་ཆུབ་མངོན་སངས་རྒྱས། ། མྱ་ངན་འདས་ཤིང་བསིལ་བའི་དངོས་པོ་ཐོབ། ། ཅེས་ཆེད་དུ་བརྗོད་དོ། ། ཞག་བདུན་ཕྲག་དང་པོ་ལ་སྐྱིལ་ཀྲུང་མ་བཤིགས་པར་བྱང་ཆུབ་ཀྱི་ཤིང་ལ་གཟིགས། གཉིས་པ་ལ་སྟོང་གསུམ་རིང་དུ་འཆག གསུམ་པ་ལ་བྱང་ཆུབ་ཀྱི་སྙིང་པོ་ལ་སྤྱན་མི་འཛུམ་པར་གཟིགས། བཞི་པ་ལ་ཤར་ནུབ་ཀྱི་བར་དུ་རྒྱང་མི་རིང་བར་འཆག
བདུད་ཀྱིས་མྱ་ངན་ལས་འདའ་བར་ཞུས་ཀྱང་གདུལ་བྱའི་དོན་མ་ཟིན་གྱི་བར་དུ་མྱ་ངན་ལས་མི་འདའ་བར་ཞལ་གྱི་བཞེས། བདུད་ཀྱི་བུ་མོ་དགའ་མ་སོགས་བསླུར་བྱུང་པ་ན་རྒན་མོར་མཛད། བདུན་ཕྲག་ལྔ་པ་ལ་ཀླུ་གཏང་བཟུང་གི་གནས་སུ་བཞུགས་སོ། ། དྲུག་པ་ལ་ཤིང་ནྱ་གྲོ་དྷ་སྐྱོང་དུ་བཞུགས་ཏེ་ཀུན་ཏུ་རྒྱུ་རྣམས་ལ། ཆོས་ཐོས་པ་དང་མཐོང་བ་དང་། ། དབེན་པར་དགའ་བ་བདེ་བ་ཡིན། ། སྲོག་ཆགས་འབྱུང་པོ་རྣམས་ལ་གདམས། ། གནོད་པ་མི་བྱེད་འཇིག་རྟེན་བདེ། ། ཞེས་སོགས་གསུངས། བདུན་པ་ལ་ཤིང་སྒྲོལ་རྒྱུའི་དྲུང་དུ་བཞུགས་ཏེ།
ཚོང་པ་ག་གོན་དང་བཟང་པོས་སྦྲང་རྩི་དང་། སྐྱོ་མ་དང་། བུ་རམ་ཤིང་བཤུས་པ་དག་ཕུལ་བ་ན། སྔོན་གྱི་སངས་རྒྱས་དག་གིས་སྣོད་ཇི་ལྟར་བུར་བཞེས་དགོངས་པ་ན། རྒྱལ་ཆེན་བཞིས་གསེར་ལ་སོགས་པའི་ལྷུང་བཟེད་ཕུལ་བ་མ་བཞེས། རྣམ་སྲས་ལ་རྡོ་རྗེའི་ལྷུང་བཟེད་བཞི་ཡོད་པ་རྒྱལ་ཆེན་བཞིས་རེ་རེ་བཟུང་རིན་པོ་ཆེས་བཀངས་ནས་ཕུལ་བས། བདེ་བར་གཤེགས་ལ་ལྷུང་བཟེད་ཕུལ་ཅིག་དང་། ། ཁྱེད་ནི་ཐེག་པ་མཆོག་གི་སྣོད་དུ་འགྱུར། ། ང་འདྲ་དག་ལ་ལྷུང་བཟེད་ཕུལ་བ་ཡིས། ། དྲན་དང་བློ་གྲོས་ནམ་ཡང་ཉམས་མི་འགྱུར། །
ཞེས་གསུངས་ཏེ་བཞེས་ནས་བཞི་ཆ་གཅིག་ཏུ་བྱིན་གྱིས་བརླབས་པ་བླངས་སོ། ། དེ་ནས་ག་གོན་དང་བཟང་པོས་བ་སྟོང་གི་འོ་མའི་སྤྲིས་མ་བཞམ་ནས་རིན་པོ་ཆེའི་གཞོང་པར་བླུགས་ཏེ་ཕུལ་བ་གསོལ་ནས་གཞོང་པ་བོར་བ་ཚངས་པས་ཁྱེར། དེ་ནས་སྟོན་པས་ལྷ་ཡི་བཀྲ་ཤིས་དོན་འགྲུབ་ཅིང་། ། ཕྱོགས་རྣམས་བཀྲ་ཤིས་བྱེད་པ་དེས། ། ཁྱེད་ཀྱི་དོན་རྣམས་འགྲུབ་གྱུར་ཅིག ། ཐམས་ཅད་མྱུར་དུ་མཐུན་པར་ཤོག ། ཅེས་སོགས་ཀྱི་ཤིས་པ་བརྗོད་དེ། སྦྲང་རྩི་འབྱུང་བ་ཞེས་བྱ་བའི་རྒྱལ་བར་ལུང་བསྟན་ཏོ། ། དེ་ནས་སྟོན་པ་ཐུགས་ལས་ཆུང་ངུར་བཞུགས་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། །
བདུད་རྩི་ལྟ་བུའི་ཆོས་ཤིག་ཁོ་བོས་རྙེད། ། སུ་ལ་བསྟན་ཀྱང་གོ་བར་མི་ནུས་པས། ། མི་སྨྲ་ནགས་འདབས་གནས་པར་བྱ་བ་སྙམ། ། ཞེས་དགོངས་ཤིང་། འཇིག་རྟེན་ཀུན་ལ་སྙིང་བརྩེ་མཐའ་ཡས་ང་། ། གཞན་གྱིས་གསོལ་བ་བཏབ་ལ་ང་མི་སྟོན། ། སྐྱེ་བོ་འདི་དག་ཚངས་ལ་དད་པ་སྟེ། ། དེ་ཡིས་གསོལ་བ་བཏབ་ན་འཁོར་ལོ་བསྐོར། ། སྙམ་དུ་དགོངས་ནས་འོད་ཟེར་བཀྱེ་བས། སྟོང་གསུམ་གྱི་བདག་པོ་ཚངས་པ་གཙུག་ཕུད་ཅན་གྱི་གྲོགས་སྦྲན་ཏེ་ཚངས་པ་འབུམ་ཕྲག་དྲུག་ཅུ་རྩ་བརྒྱད་དང་བཅས་པས་ཐལ་མོ་སྦྱར་ཏེ།
ཡེ་ཤེས་ཆེན་པོ་མཆོག་གི་དཀྱིལ་འཁོར་བསྒྲུབས་ནས་ནི། ། ཕྱོགས་བཅུ་དག་ཏུ་འོད་ཟེར་རྣམ་པར་བཀྱེ་མཛད་དེ། ། ཡེ་ཤེས་ཟེར་གྱིས་མི་ཡི་པདྨ་ཁ་འབྱེད་པ། ། སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས། ། ཞེས་སོགས་ཀྱིས་བསྐུལ་བས་ཅང་མི་གསུང་བར་སྣང་ངོ་། ། སླར་ཡང་ཆོས་ལ་གུས་པ་བསྐྱེད་པའི་ཕྱིར་ཡང་ཡང་གསོལ་བ་གདབ་པའི་སླད་དུ་ཐུགས་ལས་ཆུང་ངུ་ལ་གཞོལ་བར་མཛད་དོ། ། དེ་ཚངས་པས་ཤེས་ནས་བརྒྱ་བྱིན་སྦྲན་ཏེ། བརྒྱ་བྱིན་གྱིས། ཟླ་བ་ཉ་བ་གཟའ་ལས་ཐར་བ་ལྟར། ། ཁྱོད་ཀྱི་ཐུགས་ནི་ཤིན་ཏུ་རྣམ་པར་གྲོལ། །
གཡུལ་ལས་རྣམ་པར་རྒྱལ་བ་བཞེངས་སུ་གསོལ། ། འཇིག་རྟེན་མུན་པར་ཤེས་རབ་འོད་བྱུང་གསོལ། ། ཞེས་པ་དང་། ཚངས་པས་ཀྱང་། ཀུན་ཏུ་འཚལ་བར་འགྱུར་བ་མཆིས་ལགས་ཀྱི། ། ཐུབ་པ་ཁྱོད་ཀྱིས་ཆོས་ནི་བསྟན་དུ་གསོལ། ། ཞེས་གསོལ་བ་བཏབ་པ་ན། སྟོན་པས། སྐྱེ་དགུ་འདོད་པ་རྣམས་ཀྱིས་བཅིངས། ། རྒྱུན་གྱིས་རབ་ཏུ་བདས་པ་ཡིན། །
ངས་ནི་ཚོགས་ཆེན་པོ་ཡིས་རྙེད། ། དེ་ལྟ་བས་ན་བསྟན་མི་ཕན། ། ཞེས་གསུངས་པ་ན། སླར་ཡང་ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ཏེ། མ་ག་དྷ་ཡི་ཡུལ་འདིར་སྔོན་ཆད་ཆོས། ། མ་དག་དྲི་མའི་རྗེས་སུ་འབྲེལ་བ་འབྱུང་། ། བདུད་རྩི་སྒོ་མོ་དབྱེ་བར་མཛོད་ཅིག་ཆོས། ། རྡུལ་བྲལ་དྲི་མ་མེད་པ་བསྟན་དུ་གསོལ། ། ཞེས་གསོལ་བ་བཏབ་པས། བཅོམ་ལྡན་འདས་ཀྱིས་འཇིག་རྟེན་ལ་གཟིགས་ནས་མ་ངེས་པ་དང་།
ལོག་པར་ངེས་པ་དང་། ཡང་དག་པར་ངེས་པ་སྟེ་གསུམ་དུ་གནས་པ་ལས། མ་ངེས་པ་ལ་གཟིགས་ཏེ། ཚངས་པ་མ་ག་དྷ་ཡི་སེམས་ཅན་གང་དག་སུ། ། སྐལ་བར་ལྡན་ཞིང་རིགས་དང་ལྡན་གྱུར་པ། ། མི་ཚེ་འདུ་ཤེས་རྟག་ཏུ་ཆོས་ཉན་པ། ། དེ་དག་ལ་ནི་བདུད་རྩིའི་སྒོ་དབྱེའོ། ། ཞེས་ཞལ་གྱིས་བཞེས་སོ། ། དེ་ནས་བྱང་ཆུབ་ཀྱི་ཤིང་གི་ལྷ་བཞིས། ཆོས་ཀྱི་འཁོར་ལོ་གང་དུ་བསྐོར་ཞུས་པས།
ཝ་ར་ན་སིར་བསྐོར་གསུངས་པ་ན། དེ་དག་གིས་དེ་ནི་སྐྱེ་བོ་ཉུང་ཞིང་གྲིབ་མ་ཆུང་བས་གཞན་དུ་རིགས་སོ་ཟེར་བ་ལ། སྟོན་པས། བཞིན་བཟང་དག་དེ་སྐད་མ་ཟེར་ཅིག ཝ་ར་ན་སི་དེ་ནི་སྔོན་གྱི་དྲང་སྲོང་རྣམས་ཀྱི་གནས་ས་སྟེ། ། ལྷ་དང་ཀླུ་ཡིས་མངོན་བསྟོད་རྟག་ཏུ་ཆོས་ནི་རྣམ་པར་གཞོལ། ། ངས་ནི་སྔོན་ཆད་སངས་རྒྱས་བྱེ་བ་དགུ་བཅུ་རྩ་གཅིག་དྲན། ། དེ་དག་དྲང་སྲོང་ཞེས་བྱ་ནགས་མཆོག་དམ་པ་དེར་ནི་ཆོས་ཀྱི་འཁོར་ལོ་བསྐོར། ། ཅེས་གསུངས་ཤིང་། དེ་ནས་སུ་ལ་ཆོས་བསྟན་དགོངས་པ་དང་།
ལྷག་སྤྱོད་འདས་ནས་ཞག་བདུན་དང་། རིང་འཕུར་འདས་ནས་ཞག་གསུམ་ལོན་པར་དགོངས་ནས་ལྔ་སྡེ་ལ་གཟིགས་པས། དེ་དག་སྐལ་བ་དང་ལྡན་པར་མཁྱེན་ནས་གསལ་ལྡན་དུ་བྱོན་པས། འཚོ་བ་པ་ཉེར་འགྲོ་དང་འཕྲད་དེ། ཁྱེད་དབང་པོ་ནི་གསལ། ལྤགས་པ་ནི་དག་ན། སུ་ལས་ཚངས་པར་སྤྱད་ཞུས་པ་ན། སྟོན་པས། ང་ལ་སློབ་དཔོན་གང་ཡང་མེད། ། ང་དང་འདྲ་བ་ཡོད་མ་ཡིན། །
ང་ནི་གཅིག་པུ་རྫོགས་སངས་རྒྱས། ། བསིལ་གྱུར་ཟག་པ་མེད་པ་ཡིན། ། གསུངས་པས། དེ་ན་རེ། དགྲ་བཅོམ་པར་ཞལ་གྱིས་འཆེའམ་ཟེར་བ་དང་། སྟོན་པས། ང་ནི་འཇིག་རྟེན་དགྲ་བཅོམ་པ། ། ང་ནི་སྟོན་པ་བླ་ན་མེད། ། ལྷ་དང་ལྷ་མིན་དྲི་ཟར་བཅས། ། ང་ཡི་དོ་ཟླའི་གང་ཟག་མེད། །
གསུངས་པས། དེས་རྒྱལ་བར་ཞལ་གྱིས་བཞེས་ཟེར་བ་ལ། སྟོན་པས། གང་དག་ཟག་པ་ཟད་བརྙེས་པ། ། ང་འདྲ་རྒྱལ་བར་ཤེས་པར་བྱ། ། ང་ནི་སྡིག་པའི་ཆོས་ལས་རྒྱལ། ། དེ་བས་ཉེར་འགྲོ་ང་རྒྱལ་ཡིན། ། གསུངས་པས། དེས་འོ་ན་གར་བཞུད་ཟེར། ང་ནི་ཝ་ར་ན་སིར་འགྲོ། །
གྲོང་ཁྱེར་གསལ་ལྡན་སོང་ནས་ནི། ། ལོང་བ་ལྟ་བུའི་འཇིག་རྟེན་ལ། ། མཚུངས་པ་མེད་པའི་འོད་བྱའོ། ། ཞེས་གསུངས་པས་དེ་བཞིན་དུ་འགྱུར་རོ་ཟེར་ཏེ་ལྷོ་ཕྱོགས་སུ་སོང་། སྟོན་པས་བྱང་ཕྱོགས་སུ་སྟེང་རྒྱས་སོགས་ནས་རིམ་གྱིས་གཤེགས། གངྒཱའི་འགྲམ་དུ་བྱོན་ཏེ་གྲུ་ལ་སྒྲོལ་གསུངས་པས། གཉན་པས་གྲུ་བཙས་དགོས་ཟེར་བ་ལ། ང་ལ་གྲུ་བཙས་མེད་གསུངས་ནས་ནམ་མཁའ་ལ་འཕུར་ནས་གཤེགས་པས། གཉན་པ་དག་འགྱོད་པ་སྐྱེས་ཤིང་ངོ་མཚར་ནས་རྒྱལ་པོ་ལ་ཞུས་པས། རྒྱལ་པོ་གཟུགས་ཅན་སྙིང་པོས་དེ་ཕྱིན་ཆད་རབ་བྱུང་ལ་གྲུ་བཙས་མི་ལེན་པར་བྱས་སོ། །
དེ་ནས་འཁོར་མོ་འཇིག་ཏུ་གཤེགས་པ་ལྔ་སྡེས་རྒྱང་རིང་པོ་ནས་མཐོང་སྟེ། དགེ་སྦྱོང་གོའུ་ཏ་མ་ལྷོད་པ་མང་དུ་ཟ་བ། སྤོང་བ་ལས་ཉམས་པ་དེ་འོང་གི འདི་ལ་སྔོན་དུ་ལྡང་བ་དང་། ཕྱག་ཀྱང་མི་བྱ། སྟན་ལྷག་མ་འདི་ལ་འདུག་ན་འདུག་ཏུ་ཆུག་ཟེར་བའི་འགོ་ཁྲིམས་བཅས་ཏེ། ཀུན་ཤེས་ཀྱིས་སེམས་ཀྱིས་ཁས་མ་བླངས། དེ་ནས་སྟོན་པས་བྱོན་པས། ལྔ་སྡེས་འགོ་ཁྲིམས་དེ་རང་ཞིག་ཏུ་སོང་སྟེ། སྟན་ལས་ལངས་ནས་ལ་ལས་བསུ།
ལ་ལས་གདན་བཏིངས། ལ་ལས་ཞབས་བཀྲུ་བའི་ཆུ་བཤམས་ནས། ཁྱེད་ལེགས་པར་བྱོན་ནམ། སྟན་འདི་ལ་བཞུགས་སུ་གསོལ། ཞེས་ཞུས་པ་ན། སྟོན་པས་སྟན་ལ་བཞུགས་ནས་ལྔ་སྡེ་མགུ་བར་བྱ་བའི་གཏམ་མང་པོ་མཛད་པ་ན། ལྔ་སྡེས། ཚེ་དང་ལྡན་པ་གོའུ་ཏ་མ། དབང་པོ་ནི་གསལ། ལྤགས་པའི་མདོག་ནི་ཡོངས་སུ་དག་ན།
ཡེ་ཤེས་མཐོང་བའི་ཁྱད་པར་མངོན་དུ་མཛད་དམ་ཟེར་བ་ལ། སྟོན་པས། དགེ་སློང་དག དེ་བཞིན་གཤེགས་པ་ལ་ཚེ་དང་ལྡན་པ་ཞེས་མ་ཟེར་ཞིག ཁྱེད་རང་དག་ཡུན་རིང་པོར་མི་བདེ་བར་འགྱུར་རོ། ། ངས་ནི་བདུད་རྩི་ཐོབ་བོ། ། སངས་རྒྱས་སོ། ། ཐམས་ཅད་མཁྱེན་པའོ། ། སྔར་ཁྱེད་རྣམས་ཀྱི་འགོ་ཁྲིམས་འདི་ལྟར་མ་བཅས་སམ། དགེ་སློང་དག་ངས་ཁྱེད་རྣམས་ལ་ཆོས་བཤད་ཀྱིས་ཚུར་ཉོན་ཅིག
ནན་ཏན་གྱིས་ཤིག རྣ་བ་ལྷོགས་ཤིག་དང་། ། ངས་གདམས་ཤིང་རྗེས་སུ་བསྟན་ནོ། ། ཞེས་གསུངས་པས། དེའི་མོད་ལ་དེ་དག་གི་མུ་སྟེགས་ཀྱི་རྟགས་རྣམས་མེད་པར་གྱུར་ནས་དགེ་སློང་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུར་གྱུར་ཏེ། དེ་དག་གིས་ཀྱང་ཉེས་པ་བཤགས་ནས་གུས་པ་ཡང་བསྐྱེད་དོ། ། དེ་ནས་སྟོན་པས་སྔོན་གྱི་སངས་རྒྱས་རྣམས་གང་དུ་བཞུགས་ནས་ཆོས་ཀྱི་འཁོར་ལོ་བསྐོར་སྙམ་པ་དང་། ས་ཕྱོགས་དེར་རིན་པོ་ཆེའི་ཁྲི་སྟོང་བྱུང་བར་གྱུར་ཏོ། ། དེར་ཁྲི་སྔ་མ་གསུམ་ལ་བསྐོར་བ་མཛད་དེ། བཞི་པ་ལ་སྐྱིལ་མོ་ཀྲུང་བཅས་ཏེ་བཞུགས་སོ། །
ལྔ་སྡེས་ཀྱང་། སྟོན་པའི་ཞབས་ལ་ཕྱག་བཙལ་ཏེ་སྤྱན་སྔར་འཁོད་དོ། ། དེའི་ཚེ་བཅོམ་ལྡན་འདས་ཀྱི་སྐུ་ལས་འོད་ཟེར་བཀྱེ་ནས་འཇིག་རྟེན་གྱི་ཁམས་ཐམས་ཅད་ཁྱབ་པར་བྱས་ནས། འོད་དེ་ལས། དེ་ནི་ཐུགས་དམ་བརྟན་པ་སྟེ། ། ཝ་ར་ན་སི་རི་དྭགས་ནགས། གཤེགས་ཏེ་འཁོར་ལོ་བླ་མེད་པ། ། ཤིན་ཏུ་རྨད་བྱུང་དཔལ་ལྡན་བསྐོར། ། རྒྱལ་ལས་བསྐལ་པ་ཁྲག་ཁྲིག་བསྒྲུབས། ། ཆོས་དེ་ཉན་པར་གང་འདོད་པ། །
དེ་ནི་རིངས་པར་ལ་གོར་དུ། ། ཆོས་ཉན་པ་ཡི་ཕྱིར་ཤོག་ཅིག ། ཅེས་བྱ་བ་ལ་སོགས་པའི་སྒྲ་གྲགས་པས། བྱང་ཆུབ་སེམས་དཔའ་དང་ལྷའི་འཁོར་དཔག་ཏུ་མེད་པ་འདུས་སོ། ། དེ་ནས་སྟོན་པ་འདིས་འཁོར་གྱི་ཐོག་མ་ཀུན་ཤེས་ཀཽ་དྷྱ་ནྱ། རྟ་ཐུལ། རླངས་པ། མིང་ཆེན། བཟང་ལྡན་ཏེ་ལྔ་སྡེ་བཟང་པོ་ལ། དགེ་སློང་དག་མཐའ་གཉིས་པོ་འདི་དག་ནི་རབ་ཏུ་བྱུང་བ་འཇུག་པར་བྱ་བ་མ་ཡིན་ཏེ།
འདོད་པ་བསོད་ཉམས་ཀྱི་མཐའ་དང་ངལ་ཞིང་དུབ་པའི་མཐའ་འོ། ། དེ་བས་ན་མཐའ་གཉིས་སྤངས་ནས་དབུ་མའི་ལམ་གྱིས་དེ་བཞིན་གཤེགས་པ་ཆོས་སྟོན་ཏོ། ། དེ་ནི་འདི་ལྟ་སྟེ། འཕགས་པའི་ལམ་ཡན་ལག་བརྒྱད་དོ། ། དགེ་སློང་དག་བཞི་པོ་འདི་དག་ནི་འཕགས་པའི་བདེན་པ་བཞི་སྟེ། གང་ཞེ་ན། སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་མོ། །
ཞེས་སོགས་ལན་དང་པོའི་བདེན་པ་བཞིའི་ངོ་བོ་དང་། ཡང་། དགེ་སློང་དག་སྡུག་བསྔལ་ཡོངས་སུ་ཤེས་པར་བྱའོ། ། ཀུན་འབྱུང་སྤང་ང་ོ། ། ཞེས་སོགས་ལན་གསུམ་པས་བདེན་པ་བཞི་མཐར་ཕྱིན་པར་བཟླས་པ་སྟེ། དེ་ལྟར་རྣམ་པ་བཅུ་གཉིས་དང་ལྡན་པའི་ཆོས་ཀྱི་འཁོར་ལོ་བསྐོར་བས། ལན་གཉིས་པ་ལ་ཀུན་ཤེས་ཀྱིས་དགྲ་བཅོམ་པ་ཐོབ། གཞན་བཞི་ལ་མཐོང་ལམ་སྐྱེས། གསུམ་པའི་ཚེ་བཞི་པོས་ཀྱང་དགྲ་བཅོམ་པ་ཐོབ་བོ། ། འོ་ན་ལྔ་སྡེ་འདི་དག་སྟོན་པ་འདིའི་འཁོར་གྱི་ཐོག་མར་འབྱུང་བའི་རྒྱུ་མཚན་ཅི་ཞེ་ན།
སྟོན་པ་འདི་སྔོན་རྒྱལ་པོ་བྱམས་པའི་སྟོབས་སུ་གྱུར་པ་ན། དེའི་ཚེ་གནོད་སྦྱིན་མིག་དམར་ཞེས་པ་ལྔས་ཉིན་རེ་ལ་སེམས་ཅན་དུ་མ་སྲོག་གཅོད་ཅིང་ཟ་བར་བྱེད་པ་ལས། རྒྱལ་པོ་འདི་འཁྲུངས་པའི་སྟོབས་ཀྱིས་གནོད་སྦྱིན་དེ་དག་ལ་སེམས་ཅན་གྱི་སྲོག་གཅོད་པའི་སྐལ་བ་མེད་པར་གྱུར་ནས། ལུས་ཤིན་ཏུ་རིད་པར་གྱུར་པ་ནགས་གསེབ་ཅིག་ཏུ་གནས་པ་ལས། རྒྱལ་པོ་དེ་ནགས་སུ་བྱོན་པ་དང་དེ་དག་མཐོང་ནས། ལུས་འདི་ལྟ་བུར་གྱུར་པ་ཅི་ཡིན་གསུངས་པས། གནོད་སྦྱིན་རྣམས་ཀྱིས་གོང་གི་རྒྱུ་མཚན་ཞུས་པ་ན། རྒྱལ་པོ་སྙིང་རྗེ་དཔག་ཏུ་མེད་པ་སྐྱེས་ཏེ་རང་གི་མགྲིན་པའི་རྩ་བཅད་དེ་ཁྲག་དང་། ལུས་ཀྱི་ཤ་བཅད་ནས་དེ་རྣམས་ལ་བྱིན་པས། དེ་དག་ན་རེ།
འདི་ལྟར་བྱས་ནས་ཁྱེད་ཅི་འདོད་ཟེར་བ་ན། རྒྱལ་པོས། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱས་ནས། ། སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་འདོན་པར་ཤོག ཅེས་གསུངས་པས། དེ་དག་གིས་དེའི་ཚེ་ངེད་རྣམས་ཀྱང་ཁྱེད་ཀྱི་འཁོར་གྱི་ཐོག་མར་སྐྱེ་བར་གྱུར་ཅིག ཅེས་སྨོན་ལམ་བཏབ་པ་ལ་བརྟེན་ནས་གནོད་སྦྱིན་དེ་དག རྒྱལ་པོ་དེ་སངས་རྒྱས་ནས་སྟོན་པ་འདིར་གྱུར་པའི་ཚེ།
འཁོར་འདུས་པ་དང་པོར་བྱུང་བ་ཡིན་པར་བཤད་པ་ཡིན་ནོ། ། དེ་ལྟར་ཆོས་འཁོར་བསྐོར་ནས། མྱ་ངན་ལས་འདས་པའི་མཛད་པ་ནི། དེ་ནས་མྱ་ངན་ལས་འདའ་བར་ཉེ་བ་ན། སྟོན་པས་ཀུན་དགའ་བོ་ལ་མྱ་ངན་ལས་མི་འདའ་བར་གསོལ་བར་བསྐུལ་བའི་ཕྱིར་དུ། ཀུན་དགའ་བོ་སུ་གང་ཡང་རུང་རྫུ་འཕྲུལ་གྱི་རྐང་པ་བཞི་ལ་བརྟེན་སྒོམ་མང་དུ་བྱས་པ་དེ་འདོད་ན། བསྐལ་པའམ་བསྐལ་པ་ལས་ལྷག་གི་བར་དུ་འདུག་གོ ། དེ་བཞིན་གཤེགས་པས་རྫུ་འཕྲུལ་གྱི་རྐང་པ་བཞི་ལ་བརྟེན་སྒོམ་མང་དུ་བྱས་པས། དེ་བཞིན་གཤེགས་པ་བཞེད་ན་བསྐལ་པའམ་བསྐལ་པ་ལས་ལྷག་པའི་བར་དུ་ཡང་བཞུགས་སོ། ། ཞེས་ལན་དུ་མར་བསྐུལ་ཡང་།
ཀུན་དགའ་བོ་བདུད་ཀྱིས་ཁེབས་པས་ཅང་མི་ཟེར་རོ། ། དེའི་ཚེ་བདུད་སྡིག་ཅན་གྱིས་མྱ་ངན་ལས་འདའ་བར་གསོལ་བ་བཏབ་པས། ཟླ་བ་གསུམ་ནས་འདའ་བར་ཞལ་གྱིས་བཞེས་སོ། ། དེ་ནས་སྟོན་པའི་འཚོ་བའི་འདུ་བྱེད་ནི་བྱིན་གྱིས་བརླབས། ཚེའི་འདུ་བྱེད་ནི་སྤངས་སོ། ། དེའི་ཚེ་ས་གཡོས། སྐར་མདའ་ལྟུང་། ཕྱོགས་ཚིག བར་སྣང་གི་ལྷ་རྣམས་རྔ་བརྡུངས་པར་གྱུར་པ་ན། དེའི་རྒྱུ་ཞུས་པས།
ས་གཡོ་བའི་རྒྱུ་བརྒྱད་གསུངས་པས། ཀུན་དགའ་བོས་བཅོམ་ལྡན་འདས་ཀྱིས་ཚེའི་འདུ་ཕྱེད་བཏང་པར་རིག་ནས་གསོལ་བ་བཏབ་པས་མ་གནང་ངོ་། ། དེ་ནས་ཀྱང་ཡུལ་ཡངས་པ་ཅན་ལ་སོགས་པ་དུ་མར་གདུལ་བྱ་མང་པོའི་དོན་མཛད་དེ། རིམ་གྱིས་གྲོང་ཁྱེར་རྩྭ་ཅན་གྱད་ཀྱི་ཡུལ་དང་ཉེ་བ་ཤིང་སཱ་ལ་ཟུང་གི་ཚལ་ག་ལ་བ་དེར་གཤེགས་པས། དེར་གྲོང་ཁྱེར་བ་རྣམས་ཀྱིས་ལམ་ཐམས་ཅད་མཛེས་པར་བྱས། སཱ་ལ་ཟུང་གི་དབུས་སུ་ཁྲི་བཅས། འཕོང་བྱང་དུ་བསྟན་པ་ལ་གློ་གཡས་ས་ལ་ཕབ། ཞབས་ཀྱི་སྟེང་དུ་ཞབས་བཞག་སྟེ་མྱ་ངན་ལ་འདའ་བའི་འདུ་ཤེས་མཛད་ནས་གཟིམས་སོ། ། དེར་ཀུན་དགའ་བོ་ནི་ཁྲི་ལ་འཇུས་ནས་ངུས་ཤིང་སྨྲེ་སྔགས་འདོན་པ་ལ། སྟོན་པས་ཀུན་དགའ་བོ་ཁྱོད་མྱ་ངན་དང་སྨྲེ་སྔགས་འདོན་པར་མ་བྱེད་ཅིག
དེ་ཅིའི་ཕྱིར་ན། ཀུན་དགའ་བོ་ཁྱོད་ཀྱིས་དེ་བཞིན་གཤེགས་པའི་ཉེ་གནས་བྱས་པ་ནི། བྱམས་པའི་ལུས་དང་། ངག་དང་། ཡིད་ཀྱིས་ལས་ཀྱིས་ཕན་པ་དང་བདེ་བ་དང་། གཉིས་སུ་མེད་པ་དང་ཚད་མེད་པ་བྱས་སོ། ། ཞེས་གསུངས་ཤིང་། ངོ་མཚར་བའི་ཆོས་བཞི་གསུངས་ནས་མྱ་ངན་བསལ་ལོ། ། དེ་ནས་སྟོན་པའི་སྐུ་དངོས་ཀྱིས་གདུལ་བྱ་རབ་དགའ་དང་། རབ་བཟང་།
འདུན་པ་རྣམས་ལ་ཆོས་བསྟན་པས། དེ་རྣམས་ཀྱིས་ཀྱང་བདེན་པ་མཐོང་། དེ་ནས་བཅོམ་ལྡན་འདས་ཀྱི་མུ་སྟེགས་ཅན་ཤཱཀྱ་དང་། མེས་བ་རལ་པ་མ་གཏོགས་རབ་ཏུ་མི་དབྱུང་། འཁོར་རྣམ་བཞིར་ཕན་བདེར་འགྱུར་བའི་གསུང་རབ་བཅུ་གཉིས་བཀླག སྟོན་པ་སོ་ཐར་ལ་གྱིས། རྒན་པས་གཞོན་པ་རྣམས་ཡོ་བྱད་ཀྱིས་བསྡུ། གཞོན་པས་རྒན་པ་ལ་མིང་འབོད་མི་བྱ། དད་པ་ཅན་ལ་སྟོན་པ་འཁྲུངས་པ། སངས་རྒྱས་པ།
ཆོས་གསུངས་པ། མྱ་ངན་ལས་འདས་པའི་ཕྱོགས་བཞི་བསྟན་པར་བྱའོ། ། དགེ་སློང་དག་དཀོན་མཆོག་གསུམ་དང་བདེན་པ་བཞི་ལ་ཐེ་ཚོམ་ཡོད་ན་ཞུས་ཤིག ཅེས་སོགས་གསུངས་ནས་མྱ་ངན་ལས་འདའ་བའི་ཚུལ་བསྟན་ཏོ། ། དེའི་ཚེ་ས་གཡོས། སྐར་མདའ་ལྟུང་། ཕྱོགས་ཚིག ལྷའི་རོལ་མོའི་སྒྲ་ཆེ་ཆེར་བསྒྲགས་སོ། ། དགེ་སློང་ཁ་ཅིག་ས་ལ་འགྲེ་ལྡོག ལ་ལས་ཀུ་ཅོ་འདོན།
ཁ་ཅིག་སྡུག་བསྔལ་གྱིས་གཟིར། འགའ་ཞིག་ཆོས་ཉིད་ལ་རྟོག་ཅིང་གནས། དགེ་སློང་ཁ་ཅིག་གིས སཱ་ལ་ཟུང་ནི་རབ་མཛེས་པའི། ། ལྗོན་ཤིང་མཆོག་གི་ཚལ་དུ་འདིར། ། སྟོན་པ་མྱ་ངན་འདས་པ་ལ། ། མེ་ཏོག་དག་ནི་རབ་ཏུ་གཏོར། ། ཞེས་ཟེར། བརྒྱ་བྱིན་གྱིས། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཡིན། །
སྐྱེས་ནས་འཇིག་པར་འགྱུར་བ་སྟེ། ། དེ་དག་ཉེ་བར་ཞི་བ་བདེ། ། ཞེས་དང་། ཚངས་པས། འབྱུང་པོ་ཀུན་གྱི་འཇིག་རྟེན་འདིར་ནི་བསགས་པའི་མཐའ། ། འདོད་འགྱུར་འཇིག་རྟེན་འདི་ན་གང་ཟག་བླ་མེད་གཅིག ། དེ་བཞིན་གཤེགས་པ་སྟོབས་རྣམས་བརྙེས་པ་སྤྱན་ལྡན་པ། ། སྟོན་པ་འདི་ལྟ་བུ་ཡང་ཡོངས་སུ་མྱ་ངན་འདས། ། ཞེས་པ་དང་། མ་འགགས་པས།
བརྟན་པའི་ཐུགས་ཀྱི་སྐྱོབས་མཛད་པ། ། མི་གཡོ་ཞི་བ་བརྙེས་གྱུར་པ། ། དབུགས་དབྱུང་བ་དང་རྔུབ་འགགས་ནས། ། སྤྱན་ལྡན་ཡོངས་སུ་མྱ་ངན་འདས། ། ཞེས་གསུངས་སོ། ། དེ་ནས་ཉན་ཐོས་ཆེན་པོ་ཀུན་ཤེས། སྐུལ་བྱེད། སྟོབས་བཅུ་འོད་སྲུང་། འོད་སྲུང་ཆེན་པོ་སྟེ་བཞི་ལ་སོགས་པས། སྐུ་གདུང་ཤིང་བལ་གྱི་ལ་བ་དང་།
རས་ཟུང་ལྔ་བརྒྱས་དཀྲིས། ལྕགས་ཀྱི་སྒྲོམ་དུ་བཅུག འབྲུ་མར་གྱིས་བཀངས། ལྕགས་ཁབ་གཉིས་ཀྱིས་བཀབ་སྟེ། དྲི་ཞིམ་པོའི་ཤིང་མང་པོ་སྤུངས་པས་མེ་རང་འབར་དུ་གྱུར་ཏེ་ཞག་བདུན་དུ་མེ་མ་ཤི་བ་ན། གྱད་རྣམས་ཀྱིས་བསད་དོ། ། འོ་མ་ལས་མེ་ཏོག་སེར་ཅན། སེར་སྐྱ། རྟ་དོན། ཨུ་དུམ་ཝ་ར་སྟེ་བཞི་སྐྱེས།
སྐུ་གདུང་རྣམས་གསེར་གྱི་བུམ་པར་བཅུག་མཆོད་པ་བྱས་སོ། ། དེ་ནས་ཡུལ་སྡིག་པ་ཅན་གྱི་གྱད་རྣམས་དང་། ཡུལ་རྟོག་པ་གཡོ་བའི་རྒྱལ་རིགས་བུ་ལུ་ཀ སྒྲ་སྒྲོགས་ཀྱི་ཀྲོ་བྷ་བ། ཁྱབ་འཇུག་གླིང་གི་བྲམ་ཟེ། སེར་སྐྱའི་ཤཱཀྱ། ཡངས་པ་ཅན་གྱི་ལི་ཙ་བྱི། མ་ག་དྷའི་མ་སྐྱེས་དགྲ་རྣམས་ཀྱིས་རྩ་ཅན་གྱི་གྱད་རྣམས་ལ། སྟོན་པ་ནི་ངེད་རྣམས་ལ་ཡུན་རིང་པོ་ནས་ཕན་ཞིང་བླ་མར་གྱུར་པ་ཡིན་པས། ཁྱེད་ཀྱི་ཡུལ་གྱི་ཉེ་སྐོར་དུ་འདས་པ་ཞིག་ན།
གདུང་གི་སྐལ་བ་བྱིན་ཅིག སོ་སོའི་ཡུལ་དུ་མཆོད་རྟེན་བྱས་ཏེ་དུས་སྟོན་བྱེད་དོ། ། མི་སྟེར་ན་དམག་གིས་འཕྲོག་གོ་ཟེར་བ་ལ། གྱད་དག་གིས་ཀྱང་། དེ་བཞིན་ངེད་ཀྱང་བྱེད་དོ་ཟེར་ནས་གདུང་གི་ཕྱིར་འཐབ་པར་བརྩམས་པ་ན། བྲམ་ཟེའི་རིགས་བྲེ་བོ་དང་མཉམ་པས། རྩ་ཅན་གྱི་གྱད་རྣམས་དང་། སྐུ་གདུང་སློང་བ་པོ་རྣམས་ལ། སྟོན་པ་ནི་ཡུན་རིང་པོ་ནས་བཟོད་པ་དང་ལྡན་པས། བཟོད་པའི་བསྔགས་པ་བརྗོད་པ་ཡིན་པ་ལ།
སྐུ་གདུང་གི་ཕྱིར་གཅིག་གིས་གཅིག་གསོད་པར་མི་རིགས་ཀྱི། ཁོ་བོས་སྐུ་གདུང་ཆ་བརྒྱད་དུ་བགོས་ལ་སོ་སོར་སྦྱིན། བུམ་པ་ལ་ཁོ་བོས་མཆོད་པ་བྱའོ། ། ཞེས་སྨྲས་པས། དེ་ལ་ཀུན་མཐུན་ཏེ་དེ་བཞིན་བྱས་པས། རང་རང་གི་སྐལ་བ་ཡུལ་དུ་ཁྱེར་ཏེ་མཆོད་རྟེན་བརྩིགས་ནས་མཆོད་པ་དང་དུས་སྟོན་བྱེད་ཅིང་། སྒྲ་སྒྲོགས་པའི་བསྐལ་བ་ཀླུས་ཕྲོགས་ཏེ་ཀླུས་མཆོད་དོ། ། དེ་བཞིན་དུ་གདུང་བཅུག་པའི་བུམ་པ་བྲམ་ཟེའི་རིགས་བྲེ་བོ་དང་མཉམ་པ་ལ་བྱུང་བ་དེ་དང་། གདུང་གི་སོལ་བ་ནྱ་གྲོ་དྷ་ལ་བྱུང་བ་གཉིས་ལ་ཡང་མཆོད་རྟེན་བརྩིགས་པས་མཆོད་རྟེན་བཅུ། ཚེམས་མཆེ་བ་བཞི་ལ་མཆོད་རྟེན་རེ་རེ་སྟེ་བཅུ་བཞི་བྱོན་པ་ཡིན་ནོ། །
དེ་ལྟར་མྱ་ངན་ལས་འདས་པའི་ཚུལ་འདི་ལ། ཉན་ཐོས་པ་དག་བུད་ཤིང་ཟད་པའི་མེ་བཞིན་དུ་བེམ་རིག་རྒྱུན་ཆད་པར་འདོད། ཐེག་ཆེན་ལྟར་ན། སྤྲུལ་པའི་སྐུ་ནི་མྱ་ངན་ལས། ། འདའ་བར་བརྗོད་ཀྱིས་ཅིག་ཤོས་མིན། ། གཏན་དུ་གནས་པའི་རྒྱུ་ལྡན་པ། ། མྱ་ངན་འདའ་བར་ཡང་མི་རིགས། ། ཞེས་གསུངས་པ་ལྟར་ལོངས་སྐུ་ནི་མྱ་ངན་ལས་འདའ་བའི་ཚུལ་ཡང་མི་སྟོན་ལ། སྤྲུལ་སྐུ་གདུལ་བྱའི་དབང་གི་མྱ་ངན་ལས་འདས་བའི་ཚུལ་སྟོན་ཡང་། རྒྱུན་ཆད་པ་དེ་མི་འདོད་དེ།
དཔེར་ན་སྨན་པ་མཁས་པའི་བུ་སྨན་མི་འཐུང་པ་ལ། ཕས་འདི་ཐུངས་ཤིག་མ་འཐུང་ན་ང་འཆིའོ་ཞེས་སྨྲས་པ་དང་། བུ་དེས་ཕ་ནི་འཆི། གཞན་སྨན་སྟེར་བ་ནི་མེད་སྙམ་དུ་སྨན་འཐུང་ནད་སོས་པ་ན། ཕ་ཤི་བ་མིན་པར་ཤེས་ཀྱང་བརྫུན་གྱི་ཉེས་པར་མི་འགྱུར་བ་བཞིན་ཞིང་འདིར་སངས་རྒྱས་དངོས་སུ་མཐོང་བའི་གདུལ་བྱ་མེད་པ་དང་། རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་ཡིན་གྱིས། བརྒྱ་བྱིན་སོགས་སུ་སྤྲུལ་ནས་འགྲོ་བའི་དོན་རྒྱུན་འཆད་མེད་པར་མཛད་པ་ཡང་ཡོད་ཅིང་། ཞིང་ཁམས་གཞན་ན་མྱ་ངན་ལས་མ་འདས་པར་ཡང་བཞུགས་ཏེ། ད་ལྟ་ཤར་ཕྱོགས་ཀྱི་ཞིང་ཁམས་རྣམ་པར་སྤུད་པ་ཞེས་པ་ན། སངས་རྒྱས་རྣམ་པར་སྣང་མཛད་འོད་ཟེར་གྱིས་བརྒྱན་པ་རྣམ་པར་འཕྲུལ་པའི་རྒྱལ་པོ་ཞེས་བྱ་བ་སྐུ་ཚེ་བསྐལ་པ་གྲངས་མེད་བདུན་བརྒྱ་ཐུབ་པ་ཞིག་བཞུགས་ཏེ།
དེ་བདག་ཅག་གི་སྟོན་པ་འདི་ཡིན་པར་བཤད་དོ། ། དེ་ལྟར་ཡང་མདོ་སྡེ་རྒྱན་ལས། ཇི་ལྟར་མེ་ནི་གཞན་དུ་འབར། ། གཞན་དུ་ཞི་བར་འགྱུར་བ་ལྟར། ། དེ་བཞིན་སངས་རྒྱས་སེམས་ཅན་ལ། ། སྣང་དང་མི་སྣང་ཤེས་པར་བྱ། ། ཞེས་གསུངས་པས་སོ། ། དེ་ལྟ་བུའི་སྟོན་པ་ཟས་གཙང་གི་སྲས་པོ་ཤཱཀྱ་ཐུབ་པ་དེ་ཉིད་ཀྱིས་ཐུན་མོང་མ་ཡིན་པའི་རྡོ་རྗེ་ཐེག་པའི་ཆོས་ཀྱི་འཁོར་ལོ་ཇི་ལྟར་བསྐོར་བའི་ཚུལ་ལ། གསང་སྔགས་ཀྱི་རྒྱུད་རྣམས་སྟོན་པ་འདིས་བཟླས་ཏེ་གསུངས་པ། བཟླས་ཏེ་མ་གསུངས་པ།
དེ་ཉིད་ཀྱི་རྣམ་འཕྲུལ་གཞན་གྱིས་གསུངས་པ་དང་གསུམ་ལས། དང་པོ་ནི། གནས་ཐུན་མོང་བ་དང་། ལྔ་སྡེ་བཟང་པོ་སོགས་འཁོར་ཐུན་མོང་བ་སྨོས་པའི་རྒྱུད་རྣམས་ནི་གསུང་གི་བཀོད་པས་བཟླས་ཏེ་གསུངས་པ་ཡིན་ལ། གནས་ཐུན་མོང་མ་ཡིན་པ་དཔལ་འབྲས་སྤུང་གི་མཆོད་རྟེན་དང་། འཁོར་ཐུན་མོང་མ་ཡིན་པ་རྒྱལ་པོ་ཟླ་བ་བཟང་པོ་སོགས་སྨོས་པ་ནི་སྐུའི་བཀོད་པས་བཟླས་ཏེ་གསུངས་པ་ཡིན་ནོ། ། གཉིས་པ་ནི་དེ་ཉིད་འདུས་པ་དང་བདེ་མཆོག་ལྟ་བུ་ཡིན་ཏེ། དེ་ཉིད་འདུས་པའི་རྒྱུད་ཐོག་མར་གསུངས་ནས་རྫོགས་མ་ཐག མིའི་ནང་དུ་བབས་ནས་ཀྱང་ཞེས་སྟོན་པ་འཛམ་བུའི་གླིང་དུ་གཤེགས་པར་བཤད་ཅིང་། སློབ་དཔོན་སྐལ་ལྡན་གྲགས་པས་བདེ་མཆོག་གི་འགྲེལ་པ་ལས།
ཆོས་ཀྱི་རྣམ་གྲངས་འདི་ནི་ཐོག་མ་མེད་པའི་རྒྱུད་ཅན་ཡིན་ཏེ། བཅོམ་ལྡན་འདས་ཤཱཀྱ་ཐུབ་པ་ལས་སྔ་བ་ཉིད་དུ་གནས་སོ། ། དུས་ཀྱི་དབང་གིས་བསྲེག་པའི་བསྐལ་པ་ལ་སོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ནུབ་པ་ན། བཅོམ་ལྡན་འདས་ཤཱཀྱ་ཐུབ་པས་སླར་ཡང་གསུངས་པ་ཡིན་ནོ། ། དཔལ་བདེ་མཆོག་ནི་དེ་ལྟ་མ་ཡིན་ཏེ། སངས་རྒྱས་ཀྱི་ཞིང་བརྗོད་དུ་མེད་པ་ན་དཔའ་བོ་དང་། དཔའ་མོ་ལ་སོགས་པས་ཉམས་སུ་བླངས་ཏེ་གནས་པའི་ཕྱིར་མ་ནུབ་ཅེས་བཤད་པ་ལྟ་བུའོ། ། འདི་ཉིད་ཀྱི་རྣམ་འཕྲུལ་གཞན་གྱིས་གསུངས་པ་དཔལ་གསང་བ་འདུས་པའི་རྒྱུད་སོགས་ཕལ་ཆེ་བ་ཡིན་ནོ། ། ཞེས་གསུངས་པའི་ཕྱིར། གསུམ་པ་དེ་ཉིད་ཀྱི་རྣམ་འཕྲུལ་གཞན་གྱིས་བཟླས་ཏེ་གསུངས་པ་ནི།
བཅོམ་ལྡན་འདས་ཤཱཀྱ་ཐུབ་པ་གསང་བ་འདུས་པའི་སྐུར་བསྟན་ནས་གསང་འདུས་ཀྱི་རྒྱུད་གསུངས། གཤིན་རྗེ་གཤེད་ཀྱི་སྐུར་བསྟན་ནས་གཤིན་རྗེ་གཤེད་ཀྱི་རྒྱུད་གསུངས་པ་ལྟ་བུ་ཡིན་ཏེ། གསང་བ་འདུས་པ་ལས། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས། དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་ཐམས་ཅད་ལ་བཀའ་སྩལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྔོན་བྱུང་བ་བརྗོད་ཀྱིས་མི་ལང་བའི་སངས་རྒྱས་ཀྱི་ཞིང་གི་རྡུལ་ཕྲ་རབ་དང་མཉམ་པའི་བསྐལ་པའང་འདས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་འདས་ནས། ཐུབ་པ་ཆེན་པོ་འོད་སྲུང་སངས་རྒྱས་པའི་བར་མ་གསུངས་ཏེ། དེ་ཅིའི་ཕྱིར་ཞེ་ན། བཅོམ་ལྡན་འདས་གསང་བ་ཆེན་པོའི་གནད་ཀྱི་དོན་བཤད་པ།
དེའི་དུས་སུ་སེམས་ཅན་རྣམས་ལ་སྐལ་བ་མེད་པའི་ཕྱིར། ཞེས་གསུངས་པའི་ཕྱིར། ཀྱེ་རྡོ་རྗེའི་རྒྱུད་ནི་དང་པོར་ལོངས་སྐུ། བར་དུ་སྤྲུལ་པ་མཆོག་ཀྱཻ་རྡོ་རྗེ། ཐ་མར་ཤཱཀྱ་ཐུབ་པ་ཉིད་ཀྱིས་འཛམ་བུ་གླིང་དུ་བཟླས་ཏེ་གསུངས་པ་ཡིན་ཏེ། རྡོ་རྗེ་འཕྲེང་བའི་འགྲེལ་པ་ལས། དེའི་རྗེས་སུ་འཛམ་བུའི་གླིང་འདི་ཉིད་དུ་བདུད་བཞི་འདུལ་བའི་དོན་དུ་དཔལ་ཀྱཻ་རྡོ་རྗེའི་རྒྱུད་བསྟན་པ་ཆེན་པོ་དང་། ཆུང་ངུའི་རྒྱུད། བཤད་པའི་རྒྱུད་དང་བཅས་པ་བསྟན་པར་མཛད་དེ་ཞེས་དང་། སློབ་དཔོན་ཀ་མ་དྷྱ་ནུས།
འདི་ལྟར་བཅོམ་ལྡན་འདས་ཀྱིས་ལོ་བརྒྱད་བཅུར་འཛམ་བུའི་གླིང་དུ་བཞུགས་པ་དེ་སྲིད་ལ་རྒྱུད་རིན་པོ་ཆེ་འདི་ཡང་དང་ཡང་དུ་མ་གསུངས་ཀྱི། དུས་གཅིག་ན་ལན་གཅིག་གསུངས་པ་ཁོ་ན་སྟེ། དེ་བས་ན་འདིའི་དུས་ནི་དུས་གཞན་ལས་ཁྱད་པར་དུ་འཕགས་པ་ཁོ་ནའོ། ། ཞེས་གསུངས་པའི་ཕྱིར། གསང་བ་འདུས་པའི་རྒྱུད་བཟླས་ཏེ་གསུངས་ཚུལ་ནི། བཅོམ་ལྡན་འདས་གྲོང་ཁྱེར་མཉན་ཡོད་ན་བཞུགས་པའི་ཚེ། དེ་ནས་ནུབ་ཕྱོགས་སུ་དཔག་ཚད་སུམ་བརྒྱ་ན་ཨོ་རྒྱན་གྱི་ཡུལ་ཞེས་བྱ་བ་ཡོད་ལ། དེ་ན་རྒྱལ་པོ་ཨིནྜ་བྷཱུ་ཏི་ཞེས་བྱ་བ་ཞིག་ཡོད་པ་དེས་སྔ་དྲོའི་དུས་ཤིག་གི་ཚེ། དགེ་སློང་གི་གཟུགས་དུ་མ་ནམ་མཁའ་ལ་འགྲོ་བ་མཐོང་སྟེ། དེ་དག་ཅི་ཡིན་མ་ཤེས་པར་བློན་པོ་རྣམས་ལ་དྲིས་པས།
དེ་དག་གིས་ཀྱང་མ་ཤེས་པར་གྲོང་ཁྱེར་བ་ལ་དྲིས་པས། གཅིག་ན་རེ། འདི་ནས་ཤར་ཕྱོགས་སུ་དཔག་ཚད་སུམ་བརྒྱ་ན་མཉན་ཡོད་ཅེས་བྱ་བར་རྒྱལ་པོ་ཟས་གཙང་མའི་སྲས་སངས་རྒྱས་ནས་བཞུགས་པ་དེའི་འཁོར་ཡིན་ནོ། ། ཞེས་སྨྲས་པས། རྒྱལ་པོ་རབ་ཏུ་དད་དེ། དེའི་ཕྱོགས་སུ་ཕྱག་བཙལ་མེ་ཏོག་དང་བཅས་པའི་ཐལ་མོ་སྦྱར་ཏེ་འདུག་པས། མཉན་ཡོད་ན་སྟོན་པ་འཁོར་དང་བཅས་པ་བཞུགས་པ་མཐོང་། དེར་དད་པ་སྐྱེས་ཏེ། བཅོམ་ལྡན་འདས་ཐམས་ཅད་མཁྱེན་པ་ཐུགས་རྗེ་ཅན་རྫུ་འཕྲུལ་གྱི་ཞབས་མངའ་བ་སང་གི་གདུགས་ཚོད་ལ་འདིར་གཤེགས་པར་གསོལ་ཞེས་གསོལ་བ་བཏབ་པས། སང་གི་གདུགས་ཚོད་ལ་བཅོམ་ལྡན་འདས་འཁོར་དང་བཅས་པ་བྱོན་ཏེ།
རྒྱལ་པོ་འཁོར་དང་བཅས་པས་མཆོད་ནས་གསོལ་པ། བདག་ཅག་སྲིད་པའི་སྡུག་བསྔལ་ལས་ཐར་པར་མཛད་དུ་གསོལ་ཞེས་ཞུས་སོ། ། བཀའ་སྩལ་པ། ཁྱིམ་ནས་ཁྱིམ་མེད་པར་རབ་ཏུ་བྱུང་ཞིག་དང་། ཐབས་ཡོད་དོ། ། གསོལ་པ། བདག་ཅག་ནི་འདོད་པའི་ཡོན་ཏན་གྱིས་གདུང་པ་ཆེ་བས། འདི་མ་སྤངས་པ་ཉིད་དུ་ཐར་པའི་ཐབས་ཞུའོ། ། ཞེས་གསོལ་པ་དང་། དེ་ཉིད་ཀྱི་ཚེ་བཅོམ་ལྡན་འདས་ཀྱིས་སྐྱེ་བོ་འདོད་ཆགས་ཅན་དེ་དག་རྗེས་སུ་གཟུང་བའི་ཕྱིར།
རྡོ་རྗེ་བཙུན་མོའི་བྷ་ག་ལ་བཞུགས་ནས་བཙུན་མོའི་འཁོར་གྱི་དབུས་སུ་ཨིནྜ་བྷཱུ་ཏི་ལ་དབང་བསྐུར་བས་དེ་དབང་དུས་སུ་གྲོལ་ཅིང་། རྡོ་རྗེ་ཐེག་པའི་ཆོས་གསུངས་ཏེ་འཁོར་རྣམས་ཀྱང་གྲོལ་བར་མཛད་ཅེས་གྲགས་སོ། ། འོ་ན་མཚན་བརྗོད་ལས་དུས་གསུམ་གྱིས་སངས་རྒྱས་ཀྱིས་གསང་སྔགས་གསུངས་པར་བཤད་པ་དང་། གསང་འདུས་ལས་མར་མེ་མཛད་ནས་འོད་སྲུང་གིས་བར་གྱི་གསང་སྔགས་མ་གསུངས་པར་བཤད་པ་འགལ་ལོ་ཞེས་ན། དེའི་ལན་ལ་སློབ་དཔོན་ཟླ་བ་གྲགས་པ་ནི་དུས་གསུམ་གྱི་སངས་རྒྱས་ཀྱིས་གསུངས་པར་བཤད་པ་ནི་ངེས་དོན་ཡིན་ལ། མ་གསུངས་པ་ནི་གསང་བ་འདུས་པའི་ཆེ་བ་བརྗོད་པ་ཙམ་ཡིན་ཞེས་བཞེད་ལ། སློབ་དཔོན་ཨརྻ་དེ་ཝས་སྤྱོད་བསྡུས་སྒྲོན་མ་ལས། རྫོགས་ལྡན་དང་། གསུམ་ལྡན་དང་། གཉིས་ལྡན་གྱི་དུས་ན་བསྟན་བཅོས་མེད་ཅིང་།
རྒྱུད་ཡོད་པར་བཤད་པས་གསང་སྔགས་ཀྱི་ཐེག་པ་ཤཱཀྱ་ཐུབ་པའི་སྔ་རོལ་ཏུ་ཡོད་པར་བཞེད་ཅིང་། འགྲོ་བའི་མགོན་པོ་འཕགས་པ་ནི་དུས་གསུམ་གྱི་སངས་རྒྱས་ཀྱིས་གསུངས་པར་བཤད་པ་ནི་གདུལ་བྱ་མཆོག་ལ་དགོངས་ལ། མ་གསུངས་པར་བཤད་པ་ནི་ཐུན་མོང་གི་གདུལ་བྱ་ལ་དགོངས་པ་ཡིན་ནོ། ། ཞེས་བཞེད་དོ། ། དེ་ལྟ་བུའི་ཐུན་མོང་དང་ཐུན་མོང་མ་ཡིན་པའི་གདུལ་བྱ་རྣམས་ཀྱི་སྟོན་པ་མཆོག་ཏུ་གྱུར་པ་ལྷ་དང་བཅས་པའི་འགྲོ་བ་རྣམས་ཀྱི་སྐྱབས་མགོན་མཉམ་མེད་ཤཱཀྱའི་རྒྱལ་པོ་འདི་ཉིད་ལ་སོགས་ཏེ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱང་། བདག་ཅག་གི་ཡོངས་འཛིན་དམ་པ་རྡོ་རྗེའི་སློབ་དཔོན་རྒྱལ་བ་མུས་པ་ཆེན་པོ་དེ་ཉིད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རྣམ་པར་སྤྲུལ་པ་ལས་གཞན་དུ་གོ་བར་མི་བྱ་བའི་ཚུལ་རྒྱལ་བའི་བཀའ་དང་། དགོངས་འགྲེལ་གྱི་བསྟན་བཅོས་ཚད་ལྡན་རྣམས་ལས་འབྱུང་ཚུལ་གྱི་ལུང་དང་སྦྱར་བ་གོང་དུ་བརྗོད་ཟིན་པ་དེ་དག་གི་དོན་ལ་བློ་གྲོས་དང་ལྡན་པ་རྣམས་ཀྱིས་ཞིབ་ཏུ་བརྟགས་ལ་ཁོང་དུ་ཆུད་པར་བྱའོ། ། འདིར་སྨྲས་པ། ངོ་མཚར་སྐལ་བཟང་ལས་འཕྲོ་མཆོག་རྣམས་དགྲ་བཅོམ་འཕགས་པའི་སར་བཀོད་ཅིང་། ། དམན་འགྲོ་རྣམས་ཀྱང་དལ་བ་དོན་ཡོད་དཀར་པོའི་ལས་ལ་རབ་བཅུག་སྟེ། །
རྒྱུན་ཆད་མེད་པར་དགེ་ལ་སྦྱོར་བའི་འགྲོ་བའི་རྣམ་འདྲེན་ཟས་གཙང་སྲས། ། སྟོན་མཆོག་བླ་ན་མེད་པ་དེ་ཡང་རྗེ་བཙུན་བླ་མའི་རྣམ་འཕྲུལ་ཏེ། ། ཐུན་མོང་མ་ཡིན་ཉེ་བའི་ལམ་མཆོག་རྡོ་རྗེ་ཐེག་པའི་རྒྱུད་སྡེ་རྣམས། ། གང་གིས་གསུངས་པའི་སྟོན་པ་རྣམས་ཀྱང་གཞན་མིན་བདག་གི་ཡོངས་འཛིན་འདི། ། གཅིག་ཉིད་ཐུགས་ཀྱི་རྣམ་འཕྲུལ་ལགས་ཏེ་མདོར་ན་དུས་གསུམ་རྒྱལ་བ་རྣམས། ། སློབ་མར་བཅས་པའི་སྤྲུལ་གཞི་དམ་པ་དཔལ་ལྡན་བླ་མ་བསྔགས་པར་འོས། ། སངས་རྒྱས་སྐུ་གཅིག་ཞི་ཁྲོ་དུ་མའི་ཚུལ། ། ཐ་དད་གར་མཁན་ཟློས་གར་རྣམ་རྩེན་པ། ། དྭངས་པའི་ཤེལ་ལ་ཚོན་གྱིས་ཁ་བསྒྱུར་ལྟར། ། མ་འདྲེས་ནམ་མཁའི་འཇའ་འོད་ཇི་བཞིན་སྣང་། །
རིགས་ཅན་གསུམ་གྱི་སྣང་ངོར་ཟས་གཙང་སྲས། ། སྐལ་བཟང་རྣམས་ལ་གསང་རྒྱུད་སྟོན་པ་པོ། ། དུས་མཐར་དུས་གསུམ་མཁྱེན་པའི་བཤེས་གཉེན་ཆེའི། ། རྣམ་པར་བྱོན་འདི་བདག་སོགས་འགྲོ་བའི་དཔལ། ། ཨེ་མ་རྒྱལ་བ་རྣམས་ནི་དུས་དྲུག་ཏུ། ། དམིགས་མེད་ཐུགས་རྗེས་འགྲོ་བ་ལ་གཟིགས་པས། ། གང་ལ་གང་འདུལ་ཚུལ་གྱིས་སྐྱེ་དགུ་རྣམས། ། ཐར་པའི་ལམ་ལ་འགོད་འདི་བཀའ་དྲིན་རྨད། ། རྗེ་བཙུན་ཁྱེད་དང་ཟས་གཙང་སྲས། ། གཅིག་མིན་གཅིག་གི་རྣམ་རོལ་ཏེ། །
རྒྱལ་དེ་འཕགས་ཡུལ་འགྲོ་བའི་མགོན། ། མགོན་ཁྱོད་སྙིགས་དུས་སྐྱེ་དགུའི་སྐྱབས། ། དཀྱིལ་འཁོར་རྒྱ་མཚོའི་གཙོ་བོ་ཡི། ། རིགས་ཀྱི་བདག་པོར་ཁྱེད་བསྐུར་ན། ། མཆོད་འོས་ཀུན་གྱི་མཆོད་ཡུལ་ཁྱོད། ། བླ་མའི་ནང་ནས་བླ་མ་ལགས། ། ཞེས་མཁྱེན་བརྩེ་ནུས་པའི་མངའ་བདག་རྒྱལ་བ་སྲས་དང་སློབ་མར་བཅས་པའི་སྤྱི་གཟུགས་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་རྣམ་པར་ཐར་པ་བྱིན་རླབས་ཀྱི་ཆར་འབེབས་ངོ་མཚར་སརྒ་གསུམ་པ་ཞེས་བྱ་བ་ལས། དང་པོར་རིགས་ཅན་གསུམ་སོགས་ཀྱི་སྣང་ངོར་འོ་སྐོལ་གྱི་སྟོན་པ་མཆོག་གི་རྣམ་པར་བསྟན་ཚུལ་ལེགས་པར་བཤད་པ་རྒྱལ་བའི་རྟོགས་བརྗོད་དགོས་འདོད་འབྱུང་བའི་རིན་པོ་ཆེའི་དཔག་བསམ་གྱི་ལྗོན་ཤིང་ཞེས་བྱ་བ་རིམ་པར་ཕྱེ་བ་སྟེ་དང་པོའོ།། །། གཉིས་པ་འོས་སུ་གྱུར་པའི་གདུལ་བྱ་རྣམས་ལ་ས་བཅུའི་བྱང་སེམས་ཆེན་པོའི་སྤྲུལ་སྐུར་ཇི་ལྟར་སྣང་བའི་ཚུལ་ནི། བདག་ཅག་གི་ཡོངས་འཛིན་བསླུ་བ་མེད་པ་རྗེ་བླ་མ་འདི་ཉིད་ནི།
གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པའི་བསྟན་འཛིན་ཀུན་གྱི་གཙུག་རྒྱན་དམ་པར་ཡང་ནས་ཡང་དུ་བསམ་བཞིན་དུ་སྐྱེ་བ་བཞེས་པའི་ཚུལ་འདི་ལྟར་ཐོས་ཏེ། སྙིགས་དུས་ཀྱི་རྒྱལ་བ་གཉིས་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་ཐུགས་ཀྱི་སྲས་མཆོག་རྗེ་བཙུན་འཇམ་པའི་དབྱངས་སངས་རྒྱས་རིན་ཆེན་ཞེས་མཚན་ཡོངས་སུ་གྲགས་པའི་སྐྱེས་བུ་ཆེན་པོ་དེ་ཡང་རྗེ་བཙུན་མུས་པ་ཆེན་པོ་བུདྡྷའི་མཚན་ཅན་འདི་ཉིད་ཀྱི་རྣམ་པར་འཕྲུལ་པ་གདོན་མི་ཟ་བ་ཡིན་པས། དེ་ཉིད་ཀྱི་ངོ་མཚར་བའི་མཛད་པའི་ཆ་ཤས་རྣམས་ཅུང་ཟད་བརྗོད་ན། དེ་ཡང་ཕྱོགས་བཅུ་དུས་གསུམ་གྱི་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་འཕྲིན་ལས་དམ་པའི་མངའ་བདག བྱང་ཆུབ་ཀྱི་སེམས་གཉིས་ཡིད་བཞིན་གྱི་ནོར་བུ་རིན་པོ་ཆེས་ལུས་ཅན་མ་ལུས་པའི་དགོས་འདོད་ཡིད་བཞིན་དུ་སྩོལ་བར་མཛད་པའི་ཐུགས་རྗེ་ཅན། ཆེན་པོའི་ཡང་ཆེན་པོར་གྱུར་པ་དག་གི་ཅོད་པན་གྱི་ནོར་བུས་ཞབས་ཀྱི་པདྨོ་ལ་མངོན་པར་མཆོད་པ། དུས་དེ་ཙམ་གྱི་བསྟན་པ་འཛིན་པའི་སྐྱེས་ཆེན་མ་ལུས་པའི་གཙུག་གི་རྒྱན་དུ་བཀུར་བའི་མཆོད་པའི་ཡུལ་དུ་གྱུར་པའི་སངས་རྒྱས་ཀུན་འདུས་བླ་མ་རིན་ཆེན་འདི་ཉིད་ངེས་པའི་དོན་དུ་ན། འོག་མིན་སྟུག་པོའི་ཞིང་དུ་བཅོམ་ལྡན་འདས་འཁོར་ལོ་སྡོམ་པས་རྣམ་པར་རོལ་པས་ཞིང་ཁམས་རྒྱ་མཚོའི་དཔའ་བོ་དང་དཔའ་མོའི་དབང་ཕྱུག་མ་རྣམས་ཀྱི་དོན་དུ་དཀྱིལ་འཁོར་བདག་པོའི་སྐུར་བསྟན་ནས་མཁའ་ཁྱབ་མཁའི་རྡོ་རྗེ་ཅན་དུ་ཚུལ་སྟོན་པ་སྣང་བ་ཉིད་ལས། འདུལ་བའི་ཞིང་འདིར་ནི་འོས་སུ་གྱུར་པའི་གདུལ་བྱ་རྣམས་ཀྱི་ངོར། མུས་ཆེན་སེམས་དཔའ་ཆེན་པོའི་དབོན་གྱི་ཆ་འཛིན་པའི་བླ་མའི་ཐུགས་རྗེ་ཡོངས་སུ་སྐོང་བའི་རིགས་ཅན་དམ་པར་སྐུ་བལྟམས་པའི་ཚུལ་བསྟན་ཏོ། །
དེ་ལྟར་བསམ་བཞིན་སྐྱེ་བའི་གནས་ལ་མངོན་པར་བྱང་ཆུབ་པའི་དབང་ལས་དམ་པ་རྣམས་ཀྱི་རྣམ་ཐར་སྐྱོངས་བའི་སྨོན་གནས་དང་འབྲེལ་བར་རྗེས་སུ་སྟོན་པར་མཛད་དེ། བྱང་ཕྱོགས་མུས་ཀྱི་ལུང་པའི་སྟོད་སྟ་མོ་གླིང་སྐྱར་གྲགས་པ་རྒྱབ་རི་གླང་པོ་ཆེ་འདྲ་བའི་གཡས་འདབས་ནས་དྭངས་ཤིང་བསིལ་བའི་ཆུ་ཀླུང་འབབས་པ། གཡུ་སྐྲ་མ་ཞེས་བྱ་བའི་བྲག་རི་པོ་སྟི་བརྩིགས་པ་འདྲ་བ་ཡོད་པ། ར་ཞགས་མ་ཞེས་བྱ་བ་དུང་དཀར་གཡས་སུ་འཁྱིལ་བ་འདྲ་བའི་ས་བཀྲ་ལྷག་པར་བཟང་བ། སྔོན་འཕྲང་བྲག་དམར་གྱི་དགེ་བའི་བཤེས་གཉེན་བྱ་འཕྲང་བ་དང་། དེའི་གདན་ས་པ་མཁས་པ་བྱང་ཆུབ་དར་མ་ཞེས་པས་བསྟན་པ་བསྐྱངས་པའི་ས་ཆའི་གཙུག་ལག་ཁང་དང་གསུང་རབ་མང་པོ་བཞུགས་པའི་ཤར་ཕྱོགས་སུ། ཡབ་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་ལྕམ་མོ་དཀོན་མཆོག་བཟང་མོའི་སྲས་དཀོན་མཆོག་ལེགས་པ་ཞེས་བྱ་བ། ཡུམ་རྗེ་སྤྱན་ཚབ་པ་ཚུལ་ཁྲིམས་བཟང་པོའི་ཨ་ཅེ་ཆོས་སྐྱོང་རྒྱལ་མོ་ཞེས་བྱ་བའི་སྲས་སུ་ཆུ་མོ་བྱའི་ལོ་ཀརྨ་མེ་བཞི་གཟའ་ཉི་མ་དང་བཅས་པའི་འགྲུབ་སྦྱོར་དགེ་བ་ལ་སྐུ་བལྟམས་ཤིང་། གཞོན་ནུའི་དུས་ཉིད་ནས་གཙུག་ལག་གི་བཀོད་པ་དང་། དགེ་འདུན་གྱི་ཆོས་གྲྭ །
གཞན་ལ་ཆོས་འཆད་པ་སོགས་ཀྱི་བྱ་བས་དུས་འདའ་བར་མཛད་ཅིང་། དཀོན་མཆོག་གི་རྟེན་རྣམས་ཡུམ་ལ་བསླངས་ནས་མར་མེ་འབུལ་བ། ཕྱག་དང་བསྐོར་བ་མཛད་པ་སོགས་དགེ་བའི་ལས་ཁོ་ན་ལས་གཞན་པའི་ཐ་མལ་གྱི་རྣམ་གཡེངས་སྐད་ཅིག་ཀྱང་མི་མཛད་ཅེས་གྲགས་ལ། གཞོན་ནུའི་སྐབས་ཀྱི་མཚན་དཀོན་མཆོག་རིན་ཆེན་དུ་གསོལ། དེར་སྐབས་སེམས་དཔའ་ཆེན་པོའི་སྤྱན་སྔར་ཕྱག་སྟོབས་པ་ལ་བྱོན་པས། བཀའ་སྩལ་ལ། ངེད་ངོར་ན་ཡོད་པའི་སྐབས་ཤིག་རྨི་ལམ་དུ། ཆུ་མིག་དཀར་པོ་ཞིག་ལྷ་བྲག་ལྕོག་པོའི་ཤར་ལྡེབས་སུ་བརྡོལ་ནས་རྒྱ་ཇེ་ཆེ་ཇེ་ཆེར་སོང་བའི་མཐར་རྒྱལ་ཁམས་ཐམས་ཅད་ཁྱབ་པ་ཞིག་བྱུང་བའི་སྐབས། བྱིས་པ་འདི་བཙས་པར་སྣང་བས་རྟེན་འབྲེལ་ལེགས་ཞེས་པའི་ལུང་བསྟན་མཛད། འདི་སྐབས་སྟ་མོ་སྟོད་ཀྱི་སྲས་མཁར་དགོན་པར་གསང་སྔགས་རྙིང་མ་བ་སྐྱེ་མེད་མོལ་གདོང་སྔོན་པོའི་བརྒྱུད་པ་འཛིན་པའི་སྔགས་འཆང་ནམ་མཁའ་བསོད་ནམས་པའི་དྲུང་ལ་རྙིང་མའི་ཚེ་རྟ་སྦྲགས་མའི་དབང་གསན་སྐད་ཅིང་།
སླར་སེམས་དཔའ་ཆེན་པོའི་ཞབས་པད་ལ་གཏུགས་ཏེ་སྤྱན་སྔར་འབྲལ་མེད་བཞུགས། རྗེ་སེམས་དཔའ་ཆེན་པོ་སྐུ་བགྲེས་པའི་མཐར་ཕྱིན་པའི་སྐབས་ཞབས་སྐོར་ནམ་གནང་དུས། ཕྱག་གཡས་པ་རྗེ་འདི་ཉིད་ཀྱི་དབུ་ལ་བཞག གཡོན་པས་ཕྱག་ཕྲེང་ལ་གྲངས་སུ་གནང་ནས་བཅུ་གཅིག་ཞལ་གྱི་གཟུངས་རིང་བརྒྱ་རྩའི་རིང་ཞབས་སྐོར་གནང་བ་ལ་ཉིན་གཅིག་བཀའ་ལུང་ལ། ཁོ་དེ་སྔོན་གྲྭ་པའི་དུས་འཐབ་མོ་བ་རང་ཞིག་ཡོད་ནས་ཟངས་ལྡན་དུ་གྲྭ་ཚང་གཉིས་འཐབས་པའི་གཅིག་ཤོས་ཀྱི་ཁང་པའི་རྒྱ་སྐར་ནས་རྡོ་ཞིག་འཕངས་པས་ཀ་བའི་ལོགས་ལ་ཤིང་ལ་བཅོས་པའི་འཕགས་པ་བཅུ་གཅིག་ཞལ་གྱི་སྐུ་ཞིག་ཡོད་པའི་ཞལ་གདོང་ལ་ཕོག་པ་ཞིག་བྱུང་འདུག་པ་ལ། ཕྱིས་ཉན་པོར་མཚམས་བཅད་རྒྱ་དམ་པོ་ཞིག་གི་དུས་རྨི་ལམ་དུ་སྤྱན་རས་གཟིགས་བཅུ་གཅིག་ཞལ་ཞིག་དང་མཇལ་བས། ཞལ་རས་ལ་རྨ་ཁྲག་ཡོད་པ་ཞིག་བྱུང་བ། ཅི་ལགས་ཞུས་པས། འདི་ཁྱོད་ཀྱིས་ཟངས་ལྡན་དུ་ལག་པས་བརྒྱབ་པ་མིན་ནམ་གསུངས་བས་ཡིད་སྐྲག་ནས། འོ་ན་ཇི་ལྟར་བགྱི་ཞུས་པས།
དེའི་སྒྲིབ་སྦྱོང་ལ་གཟུངས་རིང་བརྒྱ་རྩ་རེ་སྒྲོངས་གསུངས་པ་བྱུང་མན་མ་ཆག་པར་བཟླས་པ་ཡིན་གསུངས་ཞེས་ཐོས་ཤིང་། དེ་སྐབས་ཀློག་དང་བྱ་ཆ་ཆོས་སྤྱོད་ཀྱི་རིམ་པ་རྣམས་རིམ་གྱིས་ཐུགས་སུ་ཆུད་པར་མཛད་སྐབས། དེ་དུས་མུས་པའི་དགེ་སློང་རྣམ་གཉིས་ཀྱི་བློ་རིན་པས། ཕྱོགས་ནས་འདུས་པའི་ཁམས་པའི་གྲྭ་པ་གཙོ་བོར་གྱུར་པ་ལ། དབང་རྡོར་ཕྲེང་། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་བགྱིས་ན་ཆོག་མི་ཆོག་གི་བཀའ་གནང་ཞུ་བ་ལ་བྱོན་བྱུང་བས། རྗེ་མུས་ཆེན་དྲུང་གིས་དེ་ལྟར་བྱས་ཆོག་པའི་བཀའ་གནང་མཛད་རྗེས། འོ་ན་དབོན་ཆུང་འདི་ལ་ཡང་དབང་བསྐུར་བས་ཆོག་ལགས་སམ་ཞུ་བ་ལ། དེ་ཀ་བགྱིས། སང་དུས་ཚོད་གཅིག་ན་ངོར་པའི་རྡོར་ཕྲེང་དང་།
སྦྱོང་དཀྱིལ་གྱི་བརྒྱུད་པ་ཁོ་ལ་ཐུག་པ་ཞིག་ཡོང་གསུངས་པའི་མ་འོང་ལུང་བསྟན་ཀྱང་བྱོན་པ་ཡིན་ཞེས་ཀྱང་ཐོས་སོ། ། སྐབས་དེར་ཀུན་མཁྱེན་སངས་རྒྱས་འཕེལ་བ་འབྲས་ཡུལ་སྐྱེད་ཚལ་གྱི་འཆད་ཉན་ལ་ཀུན་མཁྱེན་གོ་བོ་རབ་འབྱམས་པ་བསྐོས་ནས། མུས་སུ་རྗེ་སེམས་དཔའ་ཆེན་པོའི་ཞབས་དྲུང་དུ་ཆོས་ཞུ་བ་ལ་རྐང་གཏད་བྱོན་དུས། རྗེ་འདི་ཉིད་དགུང་ལོ་བཅུ་གཅིག་བཞེས་པའི་ཚེ། རྗེ་སེམས་དཔའ་ཆེན་པོ་དཀོན་མཆོག་རྒྱལ་མཚན་ལ་མཁན་པོ་ཞུས། ཀུན་མཁྱེན་སངས་རྒྱས་འཕེལ་བས་སློབ་དཔོན་མཛད། ཞྭ་ལུ་བ་སངས་རྒྱས་དཔལ་བཟང་པས་གྲིབ་ཚོད་པ་གནང་། གྲུབ་ཆེན་དཀོན་མཆོག་བློ་གྲོས་པས་གྲོགས་ལྡན། ཆོས་རྗེ་བློ་གྲོས་རིན་ཆེན་པ་དང་བཅས་པ་ཞལ་འཛོམས་པའི་དབུས་སུ་བསླབ་ཚིགས་སྔ་མ་དགེ་ཚུལ་གྱི་སྡོམ་པ་བཞེས་ཤིང་། སངས་རྒྱས་རིན་ཆེན་ཞེས་རྣམ་པར་དཀར་བའི་ལམ་ནས་མཚན་གསོལ་ཞིང་།
དེའི་ཚེ་རྗེ་སེམས་དཔའ་ཆེན་པོའི་གསུངས་ནས་བུ་གཅིག་པོ་ཆོས་ཀྱི་སྒོ་ཞེས་པ་ཆོས་པ་ཁྱད་པར་ཅན་ཡོང་གསུངས་པའི་ལུང་བསྟན་དང་། དེའི་ཕྱི་ལོ་དགུང་ལོ་བཅུ་གཉིས་བཞེས་སྐབས་སེམས་དཔའ་ཆེན་པོའི་དྲུང་དུ་ཤོག་གསུངས་ནས་བྱོན་པས། སྤེའི་ཆོས་གྲྭའི་སྐུ་མདུན་ན་རྗེ་གྲུབ་ཆེན་ཡང་བཞུགས་འདུག་པ་ལ། སེམས་དཔའ་ཆེན་པོའི་གསུངས་ནས། སྔོན་གཉན་རྩའི་ལྷ་གོད་རི་ཁྲོད་དུ་མ་ཎི་བྱེ་བསྙེན་བྱེད་དུས་དུང་སོ་འདི་སྐྱེས་པ་ཡིན་པ་རེ་ཞིག་མགུལ་དུ་ཐོགས། དེ་ནས་རྟེན་གསུམ་གྱི་ནང་དུ་བཞུགས་སུ་ཆུག གསུང་བའི་ལུང་བསྟན་སྩལ་ཅིང་། དེ་དུས་རྗེ་སེམས་དཔའ་ཆེན་པོ་དགུང་ལོ་དོན་བདུན་པ་ཡིན་པས། ད་ལྟ་ངས་ལོན་པའི་ལོ་གྲངས་འདི་ཙམ་གྱི་ཚེ་ཐུབ་པ་ཡིན་ཞེས་བཀའ་སྩལ་གནང་བ་ལ་ཚེམས་དེ་ཐུགས་གཉེར་སྐབས་མངའ་རིས་བ་དབོན་པོ་ནམ་བློས་ནན་བསྐྱེད་ཞུས་ནས་ཕྱེད་བཅག་ནས་གནང་དགོས་བྱུང་། ཕྱེད་ལྷག་དེ་སྐུ་འབྲུམ་བསྙེལ་སྐབས་དེ་དབུ་སྔས་ཀྱི་རྩིག་སྲུབས་སུ་བཞག་པ་བྱི་བས་ཁྱེར་ནས་ཕྱག་ཏུ་མ་བྱུང་བ་ལ་ཐུགས་ལས་གནང་ཞིང་།
ནུབ་གཅིག་མནལ་ལམ་དུ་རྗེ་སེམས་དཔའ་ཆེན་པོ་དང་མཇལ་བ་ལ། སྔོན་ལུང་བསྟན་དང་བཅས་གནང་བའི་ཚེམས་དེ་བདག་གིས་བོར་བ་ཞིག་བྱུང་། ཚབ་ཏུ་རྣམ་རྒྱལ་གྱི་གཟུངས་རིང་ཉེར་གཅིག་དང་། ཚེ་གཟུངས་བརྒྱ་རྩ་རེ་བྱས་པས་ཁྱབ་ལགས་སམ་ཞུས་པས། དེ་ཀས་ཡོང་གསུངས་པའི་བཀའ་སྩལ་བྱུང་གསུངས་ཤིང་། གཟུངས་གཉིས་པོའི་གྲངས་བཏབ་ཉིན་རེ་བཞིན་ཕྱག་རྩེ་སྐོར་ལ་རྣམ་རྒྱལ་དང་། ཐུགས་དམ་བརྒྱ་རྩ་མ་ཚེ་གཟུངས་ཆག་མེད་དུ་གནང་བར་ངེས་ལ། དགེ་ཚུལ་གྱི་སློབ་དཔོན་ཞུས་པའི་ཀུན་མཁྱེན་སངས་རྒྱས་འཕེལ་ལ་ཤེར་ཕྱིན་སུམ་བརྒྱ་པ། རྡོ་རྗེ་གཅོད་པའི་ལུང་། གྲིབ་ཚོད་པ་ཞྭ་ལུ་པ་སངས་རྒྱས་དཔལ་བཟང་ལ་གཤེད་དམར་ལྷ་ལྔའི་དབང་ཞིག་གསན་ཅེས་གྲག་གོ །
དགུང་ལོ་བཅུ་གསུམ་བཞེས་པ་ཤིང་མོ་བྱ་ལོའི་དབྱར་དེ་གླིང་ཁ་བདེ་བ་ཅན་དུ་བྱམས་ཆེན་སྐུ་སྐྱེ་རིན་པོ་ཆེ་སྐུ་འཁོར་དང་བཅས་པ་གསུང་ངག་ཞུ་བ་ལ་ཞབས་གཏད་ཕེབས་པའི་སྐབས། བྱམས་ཆེན་སྐུ་སྐྱེ་རིན་པོ་ཆེ་ཀུན་དགའ་ཆོས་ཀྱི་བཀྲ་ཤིས་རྒྱལ་མཚན་དཔལ་བཟང་པོ་པ་དང་། ཀུན་མཁྱེན་རིན་པོ་ཆེ་བསོད་ནམས་སེང་གེས་གཙོ་མཛད་ཉུང་བསྡུས་ལ་གསུང་ངག་རིན་པོ་ཆེ་ཟབ་བཤད་གནང་བའི་ཆོས་གྲྭར་ཕེབས་ཏེ། གསུང་ངག་གི་ཐོག་མ་དེར་གསན་ཅིང་། འདི་སྐབས་བྱམས་ཆེན་རིན་པོ་ཆེའི་གསུང་ནས། རྗེ་སེམས་དཔའ་ཆེན་པོ་སྲིད་ཞི་མཉམ་ཉིད་ཀྱི་ཐུགས་ཅན་དེ་ཡང་། དབོན་ཆུང་དགུང་ལོ་བཅུ་གསུམ་ཙམ་བཞེས་པ་ཞིག་གནང་བ་དེ་ལ་གཞན་ངོར་ཐུགས་རྣམ་པར་བརྩེ་བས་ཁོང་ནམ་འབྱོན་གཟིགས་རྟོག་གནང་རྗེས་ཆོས་གྲལ་ལ་བཞུགས་སོང་བ་དང་། སྤྱན་བཙུམ་ནས་བཀའ་ཆོས་འཛུགས་པར་མཛད་ཀྱིན་འདུག་པ། བླ་མ་དེ་དུས་གསུམ་གཟིགས་པའི་སྤྱན་ཅན་ཉིད་ཡིན་པས། དབོན་ཆུང་དེ་ཀུན་ལ་བསྟན་པ་འཛིན་པའི་སྐྱེས་བུ་ཁྱད་པར་ཅན་ཞིག་ཡོང་ངེས་ཡང་ཡང་གསུངས་པར་གྲགས་ཤིང་།
དེ་སྐབས་རྗེ་འདིའི་མནལ་ལམ་དུ་གླིང་སྐྱའི་སྐྱ་ར་ཞིག་གི་དབུས་ན་ཁྲི་ཆེན་པོ་གཅིག་ལ་སེམས་དཔའ་ཆེན་པོ་སྐུ་གཟི་མདངས་དང་ལྡན་པར་བཞུགས་ཤིང་། སྐུ་འཁོར་མང་པོས་བསྐོར་འདུག་པ་ལ། ངེད་གཞན་རྣམས་ཀྱིས་འཕུར་ཕྱིན། གཅིག་འཕུར་མ་ཐུབ་པ་ཨུ་ཨུ་ཟེར་སྡུག་སྐད་ཀྱི་རྣམ་པ་དང་བཅས་ཏེ་བསྡད་འདུག་པ་ཞིག་རྨིས་པའི་སང་། རྗེ་སེམས་དཔའ་ཆེན་པོ་ལ་ཞུས་པས། འཕུར་མ་ཐུབ་པ་དེ་སྒྲིབ་པ་ཤས་ཆེ་བ་ཡིན་གསུངས་ཤིང་། གསུང་ངག་རིན་པོ་ཆེ་ལེགས་པར་གྲོལ་བའི་རྗེས་སུ་ཡང་མནལ་ལམ་ཞིག་ལ་གླེ་ལུང་ནས་རྗེ་ཉིད་གླིང་ཞལ་ཡར་འབྱོན་གྱི་འདུག་པའི་ཕར་གྱི་ཆུ་ཁ་རུ་སླེབ་ཙ་ན། རྗེ་གྲུབ་ཆེན་གྱིས་ཐོད་པ་བདུད་རྩིས་གང་བ་ཞིག་བསྣམས་བྱོན་ནས་འདི་རྗེ་སེམས་དཔའ་ཆེན་པོས་ཁྱོད་ལ་བྱིན་གསུང་གི་འདུག་ཟེར་གནང་བྱུང་བ་ཐོད་པའི་བདུད་རྩི་མ་ལུས་པར་བཞེས་ཤིང་། ལྷག་མ་རྣམས་ཀྱང་ཆུས་བཀྲུས་ནས་བཞེས་པའི་ངང་ལ་མནལ་སད་བྱུང་རྗེས་དགོངས་པ་ལ། ངས་གསུང་ངག་ཆ་ལག་ཡོངས་སུ་རྫོགས་པ་ཞིག་སེམས་དཔའ་ཆེན་པོ་ལ་ཐོབ་པར་འདུག
ཆོས་ཀྱི་ལྷག་རྣམས་རྗེ་གྲུབ་ཆེན་ལ་ཞུ་དགོས་པ་ཡོང་བ་སྣང་དགོངས་པ་བྱུང་བ། ཕྱིས་ཇི་ལྟ་བ་བཞིན་མངོན་སུམ་དུ་གྱུར་ཏོ། ། དེ་ལྟར་གསུང་ངག་གནང་རྗེས་སྟོན་སེར་རྗེ་སེམས་དཔའ་ཆེན་པོས་བསམ་གཏན་ཕུག་ཏུ་སྐུ་མཚམས་དམ་པར་མཛད་པ་གྲོལ་འཕྲལ། ཀུན་མཁྱེན་རིན་པོ་ཆེ་དང་། གྲུབ་ཆེན། རྗེ་ཉིད་གསུམ་གྱིས་གཙོ་མཛད་དབང་མི་ཉེར་གཅིག་ལ་གྲུབ་གནས་དེ་ཉིད་དུ་འཇིགས་བྱེད་ས་ལུགས་ཀྱི་དབང་བསྐུར་བ་སྩལ། དེའི་དགུན་ཁྱི་ལོ་ཤར་བ་རྗེ་ཉིད་དགུང་ལོ་བཅུ་བཞིའི་སྟེང་དུ་སེམས་དཔའ་ཆེན་པོ། ཀུན་མཁྱེན་རིན་པོ་ཆེ་དང་ཡབ་སྲས་ལྷན་ཅིག་བྱང་ངམ་རིང་གི་ཆོས་སྡེར་གསུང་ངག་གནང་བ་ལ་ཕེབས་པའི་ཕྱག་ཕྱིར་དཀྲིས་ནས་ཕེབས་ཏེ། ལམ་འབྲས་བར་མ་གསན་ཅིང་། དེ་དུས་རྗེ་འདི་ཉིད་ཀྱིས་བཀའ་བཅུ་བ་རྡོར་རྒྱལ་བ་ལ་ངེད་ལ་ཚེ་དབང་གཅིག་ཀྱང་བསྐུར་དགོས།
ཁྱེད་ཀྱི་ཕྱག་ན་འདུག་པའི་ཐུབ་པའི་སྐུ་འདི་ཡང་སྟེར་དགོས་གསུངས་པས། ཁོང་གིས་གསུངས་ནས་ཚེ་དབང་ཕུལ་ཆོག ཐུབ་པའི་སྐུ་དེ་འཆི་དུས་ཁྱེད་ལ་འབུལ། དེ་དུས་ཁྱེད་ཀྱིས་ངེད་ལ་དབང་བསྐུར་ཞིག་ཅིས་ཀྱང་བྱེད་དགོས་གསུངས་སོ། ། ཕྱིས་དེ་བཞིན་རང་བྱུང་གསུངས་ཤིང་། རྗེ་ཉིད་དགུང་ལོ་བཅོ་ལྔ་བཅུ་དྲུག་བཞེས་པའི་སྐབས་རྣམས་སུ་རྗེ་སེམས་དཔའ་ཆེན་པོ་ལ་བདག་མེད་ལྷ་མོ་བཅོ་ལྔའི་དབང་། ལམ་ཟབ། བིར་སྲུང་། བདེ་མཆོག་ལཱུ་དྲིལ་གྱི་དབང་། རྩ་དབུ་མའི་ཁྲིད་དང་དྲིལ་བུ་རིམ་ལྔ།
ལཱུ་ནག་དྲིལ་གསུམ་གྱི་བསྐྱེད་རིམ་གྱི་བཤད་པའི་མཐའ་བཅད། ནཱ་རོ་མཁའ་སྤྱོད། གསང་འདུས་མི་བསྐྱོད་པ། གཤེད་དམར་ལྷ་ལྔའི་དབང་། སྤྲོས་མེད་ཀྱི་ཁྲིད། ཀུན་རིག་འཆི་འཇོམས། ཚེ་དབང་། དོན་ཞགས་གཙོ་རྐྱང་གི་རྗེས་གནང་། ཐུགས་རྗེ་ཆེན་པོའི་རིག་གཏད་སྐྱེར་སྒང་པ་ནས་བརྒྱུད་པ། སྒྲུབ་ཐབས་བརྒྱ་རྩ།
མགོན་པོ་ལྕམ་དྲལ། ཀྱེ་རྡོར་རྣམ་བཤད། དབང་ཆུའི་བཤད་པ། རབ་གནས་དོན་གསལ། འཇམ་སྡུད་བཟང་གསུམ། ལྟུང་བཤགས། སྒྲོལ་མ་ཉེར་གཅིག་རྣམས་ཀྱི་ལུང་། དབུ་མ་ལུགས་ཀྱི་སེམས་བསྐྱེད་ཆེན་མོ། ཐུབ་པ་དགོངས་གསལ། བློ་སྦྱོང་དོན་བདུན་མའི་ཁྲིད།
མུས་ཆེན་ཉིད་ཀྱིས་མཛད་པའི་བློ་སྦྱོང་ལྷན་ཐབས་ཀྱི་ལུང་། རྟེན་འབྲེལ་སྙིང་པོའི་ཁྲིད་རྣམས་གསན་ཅིང་། རྗེ་ཉིད་དགུང་ལོ་བཅུ་བདུན་བཞེས་པའི་སྟེང་གླང་ལོའི་དཔྱིད་ཆོས་ལ་ལམ་འབྲས་གསུམ་པ་དེ་ཉིད་གསན། སྐབས་དེར་བདག་ཆེན་ཆུ་མིག་པ་བློ་གྲོས་དབང་ཕྱུག་པའི་དྲུང་སེམས་དཔའ་ཆེན་པོ་མཇལ་བ་ལ་ཕེབས་སྐབས། འཇམ་དཔལ་མཚན་བརྗོད། སེམས་དཔའ་ཆེན་པོའི་གསུང་འབུམ། བདག་ཆེན་དེ་ཉིད་ཀྱིས་མཛད་པའི་སེམས་དཔའ་ཆེན་པོའི་བསྟོད་པ་ཐུབ་བསྟན་གསེར་ཁང་མའི་ལུང་རྣམས་གསན་ཏོ། ། དུས་དེར་གུང་རུ་ཤེས་རབ་བཟང་པོ་ཡང་སེམས་དཔའ་ཆེན་པོ་མཇལ་བ་ལ་བྱོན་བྱུང་དུས།

ཀྱེ་རྡོ་རྗེའི་རྣམ་བཤད། བསྐྱེད་རིམ་གནད་ཀྱི་ཟླ་ཟེར་གྱི་རྒྱས་བཤད། གུང་རུ་དེ་ཉིད་ཀྱིས་མཛད་པའི་རྗེ་སེམས་དཔའ་ཆེན་པོའི་བསྟོད་པ་དཀོན་མཆོག་གསུམ་དངོས་མའི་ལུང་གསན། རྗེ་དབོན་ཤེས་རབ་བློ་གྲོས་བའི་བཀས་བསྐུལ་ནས་སེམས་དཔའ་ཆེན་པོའི་རྣམ་ཐར་རྒྱས་པ་རང་ཞིག་གི་ཐུགས་རྩོམ་ཡང་གུང་རུས་མཛད་ཅིང་། དབྱར་དེ་རྗེ་སེམས་དཔའ་ཆེན་པོ་བསམ་གཏན་ཕུག་ཏུ་སྐུ་མཚམས་གནང་བཞེད་ལ། གླང་ཐང་ནས་སྤྱན་སྔ་ཀུན་དགའ་རྡོ་རྗེའི་དྲུང་དཔོན་སློབ་དྲག་བསྡུས་ཕེབས་པའི་ཞལ་ངོར། ཤར་ཕྱོགས་ནས་བྱོན་པའི་དཔོན་སློབ་རྣམས་ལ་གསུང་ངག་རིན་པོ་ཆེ་རྫོགས་པ་ཤིན་ཏུ་མྱུར་བ་བཀའ་དྲིན་དུ་མཛད་རྗེས་སྨིན་དྲུག་ཟླ་བ་སྔ་མའི་ཚེས་གསུམ་ལ། རྗེ་སེམས་དཔའ་ཆེན་པོ་བསམ་གཏན་ཕུག་ཏུ་སྐུ་མཚམས་ལ་ཕེབས་པའི། ཟླ་བ་ཕྱི་མའི་ཚེས་བརྒྱད་ལ་ཞིང་བརྗེས་པའི་ཚུལ་བསྟན་ཅིང་། དེར་ངོར་ནས་འཇམ་དབྱངས་ཤེས་རབ་རྒྱ་མཚོ་དཔོན་སློབ་རྣམས་གདུང་མཇལ་དང་། གདུང་འབུལ་ལ་ཞབས་གཏད་ཕེབས་བྱུང་སྐབས།
ཆོས་འབྲེལ་དུ་བླ་མའི་རྣལ་འབྱོར་དང་། རྡོ་རྗེ་འཆང་གི་བསྟོད་པ་འཇམ་དབྱངས་ཆོས་རྗེ་ཉིད་ཀྱིས་མཛད་པའི་དད་པའི་རྦ་རླབས་མའི་ལུང་གསན་ཅེས་གླེང་ངོ་། ། དེར་རྗེ་ཉིད་དགུང་ལོ་བཅོ་བརྒྱད་དུ་ཕེབས་སྐབས་སྟག་ལོ་ཀུན་མཁྱེན་རིན་པོ་ཆེའི་དྲུང་དུ་མདོ་སྔགས་ཀྱི་གསན་སྦྱོང་མཛད་པར་དགོངས་ནས། རྟ་ནག་གསེར་གླིང་བཤད་གྲྭ་བཙུགས་ནས་ལོ་ང་ལྔ་ཙམ་སོང་བའི་འཆད་ཉན་སྨར་བའི་སྐབས་དེར་ཕེབས་ཏེ་བསྡུས་སྦྱོར། ཐུན་མོང་ཟིན་ཐུན་སོགས་ལ་རིམ་གྱིས་ཐུགས་སྦྱོང་མཛད། ཟུར་ཆོས་བཀའ་བཅུ་པ་དྲུང་ནས་བསོད་ནམས་རྒྱ་མཚོ་བ་ལ་བརྟེན་ཅིང་རིམ་གྱིས་ཕར་ཚད། སྡོམ་རིགས་སོགས་གཞུང་ཆེན་རྣམས་ལ་སྦྱངས་བརྡར་གནང་བའི་མུ་ནས། དགུང་ལོ་བཅུ་དགུ་བཞེས་པ་ཡོས་ལོ་མདོ་མཁར་དུ་ཆོས་དབར་མཛད། ཉི་ཤུ་བཞེས་པའི་འབྲུག་ལོ་ཀུན་མཁྱེན་རིན་པོ་ཆེ་ལ་རིན་སྤུང་ནས་རིན་ཆེན་རྩེའི་དགོན་པ་ཕུལ་བ། ཟླ་བ་བཅུ་གཉིས་པའི་ཚེས་བརྒྱད་ལ་རྩིས་བཞེས་ཙམ་མཛད།
དེའི་ཕྱིས་ལོ་ཤར་བ་སྦྲུལ་གྱི་ལོ་ཀུན་མཁྱེན་རིན་པོ་ཆེ་དགུང་ལོ་ཞེ་ལྔའི་སྟེང་། རྗེ་ཉིད་དགུང་ལོ་ཉེར་གཅིག་ཏུ་ཕེབས་པའི་ཟླ་བ་གཉིས་པའི་ནང་དུ་རིན་ཆེན་རྩེར་ཡབ་སྲས་ལྷན་དུ་ཕེབས་ནས་དགོན་པའི་གཞི་འདིངས་པར་མཛད། ཐུབ་བསྟན་རྣམ་རྒྱལ་དུ་མཚན་གསོལ། སྤྱི་ཁང་སྒོས་ཁང་སོ་སོའི་ལས་གྲྭ་བཙུགས་སྐབས་རྗེ་ཉིད་ཀྱིས་ཀྱང་གནས་རྙིང་སོགས་ནས་ཤིང་ཆ་སྒྲུབ་པ་གནང་ནས་མུས་པའི་སྤྱི་ཁང་དེ་ཉིད་འདེབས་པ་གནང་ཞིང་། འདི་སྐབས་རྗེ་ཉིད་ཀྱི་ཡུམ་དེ་ཉིད་ཀྱིས་གཅུང་རི་བོ་ཆེར་ཐང་སྟོང་རྒྱལ་པོར་མཇལ་བ་ལ་བྱོན་ནས། བདག་གི་བུ་གཅིག་པོ་ཞིག་ཡོད་པ་དེ་ཤར་ཕྱོགས་ལ་སློབ་གཉེར་ལ་སོང་བ། ཁོ་ལ་ཚེ་རིང་ཐུང་ཅི་ཡོང་ལགས་ཞུས་པས། ཐང་སྟོང་པའི་ཞལ་ནས་ཁྱོད་ཀྱི་བུ་ལ་ཚེ་རིང་པོ་ཡོང་། འགྲོ་ཕན་རྒྱ་ཆེན་པོ་ཡོང་གསུངས་ཕྱག་ན་ནས་འབྲུ་ཁ་ཡར་འདུག་པ་ཡུམ་གྱི་སྐུ་ལ་གཏོར་བྱུང་ཟེར་རོ། ། དགུང་ལོ་ཉེར་གཉིས་བཞེས་པ་རྟ་ལོ་ནས་ལོ་རེ་བཞིན་གསུང་ངག་ལན་གསུམ་གྱི་བར་ལ་སྒྲུབ་པ་ལུང་སྦྱིན་མཐར་ཐུག་པའི་ལམ་འབྲས་ཆ་ལག་ཡོངས་སུ་རྫོགས་པ་དང་།
གུར་སྃ། ཀྱེ་རྡོར་བཀའ་བབས་བཞི། བརྟག་གཉིས་དག་ལྡན། གུར་གུར་རྒྱན། སྃ་པུ་ཊ་གནད་ཀྱི་གསལ་བྱེད་སྟེང་ནས་རྒྱུད་གསུམ་མཐིལ་ཕྱིན་དུ་གསན་ཅིང་། དག་ལྗོན་སྐོར་གསུམ་ལ་ཟབ་བཤད་ནན་ཏན་ཆེ་བ་དང་། བདེ་མཆོག་ལཱུ་དྲིལ་གྱི་དབང་ཁྲིད། བདེ་མཆོག་རྩ་རྒྱུད་མུ་ཏིག་འཕྲེང་བ། མཁའ་འགྲོ་ཀུན་སྤྱོད་རྗེ་བཙུན་གྱི་འགྲེལ་བའི་སྟེང་ནས་མཛུབ་ཁྲིད་ལེགས་པར་སྩལ་ཅིང་། གསང་འདུས་རིགས་གསུམ་གྱི་དབང་།
རིམ་ལྔའི་དབང་ཁྲིད། གསང་འདུས་རྩ་རྒྱུད། འགྲེལ་པ་སྒྲོན་གསལ། མཐའ་དྲུག་རབ་གསལ་དང་བཅས་པའི་ལུང་བཤད། སྦྱོང་རྒྱུད་ཀུན་མཁྱེན་ཉིད་ཀྱི་ཊཱིཀྐའི་སྟེང་ནས་མཐའ་གཅོད་རྒྱ་ཆེར་བཀྲལ་ནས་གསུངས་ཤིང་། ཟུར་བཀའི་དབང་ལ། མཁའ་འགྲོ་རྒྱ་མཚོ། སངས་རྒྱས་ཐོད་པ། སྒྲོལ་མ་བླ་མེད། ཨ་ར་པ་ཙ་ལྷ་ལྔ།
རིགས་གསུམ་སྤྱི་དབང་། ནཱ་རོ་མཁའ་སྤྱོད་སོགས་ཐུགས་དམ་རྒྱུན་བཞེས་མཐའ་དག་དང་། དམར་པོ་སྐོར་གསུམ། རྣམ་རྒྱལ་འཇོམས་སོགས་རྗེས་གནང་ཟུར་བཀའ་དུ་མ། སྒྲུབ་ཐབས་བརྒྱ་རྩའི་ཕྱེད་ཙམ། མགོན་པོའི་སྲུང་འཁོར། ཀུན་མཁྱེན་ཉིད་ཀྱིས་མཛད་པའི་སྔགས་འབུམ་ཕལ་ཆེར་གྱི་ལུང་། བློ་སྦྱོང་དཔལ་མེ་མ། དོ་པའི་གཅོད་སྐོར་གསུམ། སྨན་བླའི་མདོ་ཆོག་དང་བཅས་པ་གནས་ངེས་མེད་དུ་རིམ་ཅན་གསན་ཅིང་རྗེ་དགུང་ལོ་ཉེར་གསུམ་བཞིའི་སྐབས།
ཀུན་མཁྱེན་རིན་པོ་ཆེའི་ཕྱག་ཕྱིར་དཀྲིས་ནས་ཤབ་སྨད་དུ་བདག་ཆེན་ཆུ་མིག་པའི་དྲུང་ལ། འཇམ་དབྱངས་ཨ་ར་པ་ཙ་ཎའི་བསྟོད་པ་ས་པཎ་གྱིས་མཛད་པའི་ལུང་ཚོགས་ཆོས་སུ་གསན་ནས་རིམ་གྱིས་ཁྲོ་ཕུའི་བྱམས་ཆེན་མཇལ་བ་གནང་ནས། ཨེ་ཝྃ་དུ་རྒྱལ་ཚབ་ཀུན་དགའ་དབང་ཕྱུག་དྲུང་ལ་དཔོན་སློབ་ལྷན་ཅིག་དོན་ཞགས་གཙོ་རྐྱང་། དཔལ་མོ་ལུགས་ཀྱི་བཅུ་གཅིག་ཞལ། མི་གཡོ་བ་སྔོན་པོ་རྣམས་ཀྱི་རྗེས་གནང་། མི་གཡོ་བའི་ཆུ་བསྲུང་རྩེ་མོས་མཛད་པའི་ཡིག་སྐོར་རྣམས་གསན་ནས། དཔལ་ལྡན་ས་སྐྱར་དཔོན་སློབ་འཁོར་བཅས་ཕེབས་སྐབས། རྟེན་མཇལ་ཞིབ་རྒྱས། རྗེ་འདི་ཉིད་ཀྱིས་གནམ་ཁུའུའི་བརྒྱུད་པ་བླ་མ་མགོན་བཟང་པ་ལ་ཞལ་བཞི་པ་དང་ལས་མགོན་གྱི་རྗེས་གནང་། ལུང་འགའ་ཞིག་དང་བཅས་པ་གསན་གསུངས།
དེ་སྐབས་དབུ་རྩེ་རྙིང་མའི་འཇམ་དབྱངས་གཟི་འོད་འབར་བའི་དྲུང་དུ། ཚོགས་པ་ཀུན་ཁྱབ་དང་ལྷན་ཅིག་དབུ་མ་ལུགས་ཀྱི་སེམས་བསྐྱེད། སྲོད་ལ་གྲྭ་པ་སློབ་གཉེར་བ་ཤ་སྟག་རྣམས་ལ་འཇམ་དབྱངས་ཀྱི་སྐུ་དྲུང་དུ་ཨ་ར་པ་ཙའི་རྗེས་གནང་གནང་ནས། མང་མཁར་མུ་གུ་ལུང་དང་། ལྷ་རྩེའི་ག་ཡ་དྷ་རའི་སྒྲུབ་ཕུག་རྣམས་ཀྱི་གནས་མཇལ་གནང་རྗེས། མདོག་བརྒྱ་མཁར་དུ་སྤྱན་དྲངས་པའི་སེར་ཆོས་ཀྱི་ལྷག་མ་ལུས་པ་ཚང་བར་སྩལ་ཅིང་། ག་ཡ་དྷ་རའི་མགོན་རྐྱང་ཡང་གནས་དེ་ཉིད་དུ་བསྩལ་ཅེས་དེ་དུས་ཀྱི་ཀུན་མཁྱེན་ཞབས་ཟིན་དགེ་བཤེས་བགྲེས་པོ་དག་བསྒྲོས་ཤིང་ཞེས་ཐོས་ལ། དེ་ནས་ཐུབ་བསྟན་རྣམ་རྒྱལ་བར་ཕྱག་ཕྱིར་ཕེབས། ལོ་ངོ་བརྒྱད་དུ་ཉེ་ཙམ་ཞབས་པད་བརྟན་པར་མཛད་སྐབས། རྟ་ནག་ཕྱོགས་ན་འབྲུམ་ནད་འདུག་པ་ལ་འཛེམ་ནས་མུས་ལ་ལོག་བྱོན་པས།
འབྲུམ་པས་འབྲངས་ནས་ལམ་དུ་སྐུ་འབྲུམ་གྱིས་བསྙུངས་ནས་གྲུ་གུ་འཕྲང་གི་འོག རྔས་ལུང་དུ་བཞུགས་དགོས་པ་བྱུང་ཞིང་། དེར་སྐུ་འབྲུམ་ལེགས་པར་དྭངས་ནས་མུས་སུ་བྱོན་ཅིང་། དེའི་ཕྱིས་ལོ་རྗེ་ཉིད་དགུང་ལོ་ཉེར་ལྔ་བཞེས་པའི་སྐབས་དེ་ནས་བཟུང་སྟེ་ལོ་བཅོ་བརྒྱད་ཀྱི་བར་དུ་རྗེ་གྲུབ་ཆེན་དཀོན་མཆོག་བློ་གྲོས་ཉིད་ལ་གདམས་པ་དང་རྗེས་སུ་གདམས་པ་མ་ལུས་པའི་བཀའ་དྲིན་ནོད་པར་མཛད། དེ་ཡང་གཙོ་བོར་གསུང་ངག་རིན་པོ་ཆེ་བཟླས་པ་ལན་དྲུག་ཏུ་ནན་ཆགས་སུ་གསན་ཅིང་། གླེགས་བམ་དཀར་ཆག་ཏུ་ཐེབས་པའི་ཡིག་སྣ་དྲུག་ཅུ་དང་། པོ་སྟི་དམར་ཆུང་དཀར་ཆག་ནང་ལྟར་ཆ་ལག་མ་ལུས་པའི་དབང་བྱིན་རླབས། རྒྱུ་ལམ། བདག་མེད་མ་ཕྱི་ནང་། ལམ་ཟབ་ཐུན་མོང་།
ཐུན་མོང་མ་ཡིན་པ། བིར་སྲུང་ཡང་དེ་བཞིན་དུ་ཐུན་མོང་ཐུན་མོང་མ་ཡིན་པ། ལམ་སྦས་བཤད། བརྡ་དོན་གསལ་བ། བརྡ་ཆིག་བརྒྱུད། སྒྲུབ་པ་ལུང་སྦྱིན་པའི་བར་ཡང་དང་ཡང་དུ་ནོད་པར་མཛད་ཅིང་། དེ་ལས་གཞན་གཞུང་བཤད་སྲས་དོན་མ། དམར་མ། པོད་ནག་ལ་སོགས་ཀྱིས་མཚོན་པའི་ཡིག་ལུང་རྣམས་དང་། བདེ་མཆོག་ནག་པོ་པའི་རྡུལ་ཚོན་ལ་བརྟེན་པའི་དབང་རྒྱུན་མ་ཉམས་པ་དང་།
ལཱུ་དྲིལ་གཉིས་ཀྱི་དབང་། ཚེ་དཔག་མེད་ལྷ་དགུ། རྣམ་རྒྱལ་འཇོམས་ཀྱི་རྗེས་གནང་། མགོན་པོ་ལྕམ་དྲལ་ལྷ་བརྒྱད་སོགས་རྗེས་གནང་སྒོ་དུ་མ་དང་། དོ་གཅོད་སྐོར་གསུམ་གྱི་ཁྲིད་ཚང་མ། ས་སྐྱ་བཀའ་འབུམ། རྗེ་རྡོ་རྗེ་འཆང་དང་སེམས་དཔའ་ཆེན་པོའི་བཀའ་འབུམ། འདུལ་བ་ལུང་སྡེ་བཞི་རྣམས་དང་། གཞན་ཡང་སྤྱོད་འཇུག འཇམ་བསྡུད་བཟང་གསུམ་སོགས་ལུང་ཕྲན་དུ་མ་ཡང་དང་ཡང་དུ་གསན་ཅིང་།
བླ་མའི་རྣལ་འབྱོར་དང་ཡི་གེ་དྲུག་པའི་བཟླས་ལུང་གིས་མཚོན་པའི་ཉེར་མཁོ་ཕྲན་བུ་རྣམས་ནི་ལན་གྲངས་བརྒྱ་ཕྲག་དུ་མ་ནོད་པར་མཛད་གསུངས་ཤིང་། དགེ་སློང་རྣམ་གཉིས་ཀྱི་དཔལ་མགོན་པའི་དྲུང་དུ་ཡང་། བདེ་མཆོག་ནག་པོ་པའི་དབང་། ཕྱག་རྒྱ་ཆེན་པོ་ཡི་གེ་མེད་པའི་བྱིན་རླབས་ཁྲིད་བཅས། མཆོད་རྟེན་དྲུང་ཐོབ་ཀྱི་ཁྲིད། ཚེ་དཔག་མེད་ལྷ་དགུ་མ་དང་། གྲུབ་པའི་རྒྱལ་མོའི་དབང་། དེ་ལ་བརྟེན་པའི་ཚེ་ཁྲིད། དོ་གཅོད་ལུགས་ཀྱི་ནམ་མཁའ་སྒོ་འབྱེད་ཀྱི་དབང་། ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་རྗེས་གནང་རྣམས་གསན་སྐད་དོ། །
དེ་ནས་རྗེ་ཉིད་དགུང་ལོ་ཉེར་བདུན་དུ་ཕེབས་ས་ཕག་ལོ་ཟླ་བ་བཅུ་གཉིས་པའི་གནམ་གང་ལ། རྗེ་ཞྭ་ལུ་བ་སངས་རྒྱས་དཔལ་བཟང་བྱང་ངམ་རིང་གི་ཕོ་བྲང་གི་རྩེ་མོར་གཤེགས་པ་ལ་བརྟེན། དེའི་ཕྱི་ལོ་བྱི་བ་ལོར་བདེ་ལྡན་ཕུག་ཏུ་རྗེ་གྲུབ་ཆེན་ལམ་འབྲས་གསུང་བ་ལ་སྤྱན་དྲངས་སྐབས། རྗེ་ཉིད་ཀྱིས་ཀྱང་ཕྱག་ཕྱིར་ཕེབས་ཏེ། དུས་དེར་དགུང་ལོ་ཉི་ཤུ་རྩ་བརྒྱད་བཞེས་པའི་སྟེང་རྗེ་གྲུབ་ཆེན་དཀོན་མཆོག་བློ་གྲོས་ཀྱིས་མཁན་པོ་གནང་། དྲུང་བཙུན་དཔལ་ལྡན་རྒྱལ་པོ་བས་ལས་ཀྱི་སློབ་དཔོན་མཛད། གྲུབ་ཆེན་བཀྲ་ཤིས་རྒྱལ་མཚན་པས་གསང་སྟེ་སྟོན་པའི་སློབ་དཔོན་དང་། ཆོས་རྗེ་བྱམས་པ་ཆོས་ལེགས་པས་གྲིབ་ཚོད། གཞན་ཡང་ཁ་སྐོང་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་ལེགས་པར་བཞེས་ཏེ། ངུར་སྨྲིག་འཛིན་པ་འབུམ་ཕྲག་གི་མཁན་པོའི་གནས་སུ་མངའ་གསོལ་བའི་བཀྲ་ཤིས་དགེ་མཚན་དུ་མའི་དཔལ་དང་ལྡན་པར་གྱུར་ཅིང་།
སྔོན་རྗེ་སེམས་དཔའ་ཆེན་པོ་སྟ་ཏེ་ལུང་དུ་བཞུགས་དུས་ཉེ་གནས་ཕྱག་གཡོག་མཛད་ཅིང་། བདེ་མཆོག་རིན་ཆེན་བཞི་ཡི་བསྙེན་པ་ཐོག་མར་མཛད་པ་པོ། གསང་སྟོན་དུ་གྱུར་པའི་གྲུབ་ཆེན་བཀྲ་ཤིས་རྒྱལ་མཚན་པ་ལའང་བདེ་མཆོག་ནག་པོ་པ་དང་། ཀྱེ་རྡོར་མན་ངག་ལུགས་ཀྱི་དབང་ཡང་གསན། དེ་ནས་དགུང་ལོ་སུམ་ཅུ་སོ་གཉིས་ལ་ཕེབས་སྐབས། འབྲུག་ལོ་བདེ་བ་ཅན་གྱི་གཟིམ་ཁང་སྒོར་མོ་ན་བཞུགས་སྐབས་དད་ལྡན་འགའ་ཞིག་གིས་གསོལ་བ་བཏབ་པའི་ངོར། ལམ་འབྲས་ཤིག་གནང་བཞེད་མཛད་དུས། རྗེ་གྲུབ་ཆེན་བསམ་གཏན་ཕུག་ན་བཞུགས་ཡོད་པས། རྗེ་འདི་ལ་ཡར་སྤྱན་དྲོངས་གསུངས། མཇལ་དུས་བཀའ་ཞལ་ལ།
ད་རེས་ལམ་འབྲས་མ་གསུང་བར་ཐུགས་དམ་བཅད་རྒྱ་དམ་པ་ཅིག་མཛོད། འཚུབ་ཆ་ཨེན་ཙམ་གདའ་གསུངས། ཇི་ལྟར་གདའ་ཞུས་པས། ཉིད་ཀྱི་ཆོས་གོས་དེ་ང་ལ་ཡང་ཡང་སྐྱེལ་དུ་བྱུང་བ་རྨིས་གསུངས། དེ་ནས་གཟིམ་ཁང་སྒོར་མོར་མགོན་པོ་ཆེ་བའི་བསྙེན་པ་མཛད་པའི་མནལ་ལམ་དུ་བཞུགས་ཁྲི་རྒྱ་ཆེ་ལ་དཔང་མཐོ་བ་ཞིག་གི་སྟེང་ན་རྗེ་ཉིད་བཞུགས་པ་ལ། ན་བཟའ་སྣམ་སྦྱར་བཟང་ལ་གྲངས་མང་བ་གསོལ་བའི་མནལ་ལམ་བྱུང་བས། ད་འཚུབ་ཆ་སངས་པ་འདྲ་དགོངས་པ་བྱུང་ཞིང་། རྗེ་གྲུབ་ཆེན་དང་མཇལ་ནས་ཞུས་པས། ལེགས་གདའ། ད་ལམ་འབྲས་གསུང་བ་ཞུ་གསུངས་ནས་བཀའ་ལེགས་པར་གནང་སྟེ་གཟིམ་ཁང་སྒོར་མོ་ཉིད་དུ།
སྐལ་ལྡན་འཁོར་གྱི་ཐོག་མར་གྱུར་པ་ཆོས་འཕེལ་རྒྱལ་མཚན། རྒྱལ་བཟང་གཉན་རྩེ་བ། སློབ་དཔོན་བསོད་ཤེས། རྗེ་བཙུན་མི་གཡོ་བ། དགེ་སློང་དཀོན་མཆོག་དཔལ། སླས་པ་འཕགས་སྨྱོན། དབོན་པོ་དཔལ་འབྱོར་རྒྱལ་མཚན་ཏེ་བདུན་ལ། སྔོན་སྟོན་པས་ཡུལ་ཝ་རཱ་ཎ་སེར་འཁོར་ལྔ་སྡེ་བཟང་པོ་ལ་བཀའ་དང་པོའི་ཆོས་ཀྱི་འཁོར་ལོ་བསྐོར་བ་དང་ཚུལ་མཚུངས་པར་གསུང་ངག་རིན་པོ་ཆེ་གནང་བའི་ཐོག་མ་དེ་ཉིད་བར་ཆད་མེད་པར་ལེགས་པར་མཐར་ཕྱིན་ཏོ། ། དེ་སྐབས་སྔོན་རྗེ་སེམས་དཔའ་ཆེན་པོའི་གསུངས་ནས། ཁྱོད་ཀྱིས་སྨྱུང་གནས་དཀར་པོ་མཆོག་བརྒྱད་ཀྱི་བསྙེན་པ་ཡང་ཡང་འཁྱོལ་བ་ཡིན་པས།
ལུས་རེག་པའི་ཆུ་ཙམ་གྱིས་ཀྱང་སེམས་ཅན་རྣམས་ངན་སོང་ལས་འདྲེན་ཐུབ་པ་ཡིན་པས། ཁོང་པ་ཆུ་བཤན་གྱིས་གསུངས། སྟོད་རས་དཀར་པོ་ཡུག་ཀྱིས་སྐུ་ལུས་བཅིངས་ནས། གཞུང་ཆུ་ལ་དྲུད་མ་བཤལ་གྱི་སྐུ་རྩེད་གནང་བའི་སྤྱན་རས་གཟིགས་བྱམས་པ་ཆོས་འོད་པའི་དྲུང་ལས་བཅུ་གཅིག་ཞལ་གྱི་རྗེས་གནང་། སྨྱུང་གནས་བརྒྱུད་པའི་རྣམ་ཐར་ཆོ་གའི་ལུང་། དོན་ཡོད་ཞགས་པའི་རྒྱུད་ཆུང་རྣམས་ཀྱི་ལུང་གསན་ཅིང་། རྗེ་འདི་ཉིད་ཞིང་བ་རྗེས་དུས་ཡུ་མོ་དགོན་པར་ཕེབས་ནས་སྐུ་གདུང་ཞུགས་ལ་འབུལ་བ་སོགས་རྗེས་ཀྱི་བྱ་བ་རྣམས་ལེགས་པར་མཛད་ཅེས་གླེང་ངོ་། ། རྗེ་བྱམས་པ་ཆོས་འོད་པ་འདི་ནི་འཕགས་པ་སྤྱན་རས་གཟིགས་ཀྱིས་ཡང་ཡང་ཞལ་སྟོན་པའི་དབང་ཕྱུག་ཅིག་ཡིན་ཏེ། རྗེ་བཙུན་འཇམ་པའི་དབྱངས་སངས་རྒྱས་རིན་ཆེན་ཉིད་ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་ཡིན་པར་ཡང་། རྗེ་བྱམས་པ་ཆོས་འོད་དེ་ཉིད་ལ་འཕགས་པས་དངོས་སུ་ལུང་བསྟན་པ་ཡིན་ཏེ།
དེའི་ཚུལ་རྣམས་རྒྱས་པར་འོག་ཏུ་འཆད་དོ། ། སྐབས་ཤིག་གདོང་ཡངས་ཀྱི་ཕུར་དབེན་པ་བསྟེན་ནས། ཡིག་བརྒྱ། བདེ་དགེས། གཤེད་འཇིགས། ཀུན་རིག་འཆི་འཇོམས། ཚེ་དཔག་མེད་ལུགས་གཉིས། སེང་གེ་སྒྲ་ཀུ་རུ་ཀུལླེ། ཆོས་སྐྱོང་ཆེ་ཆུང་རྣམས་ཀྱི་བསྙེན་སྒྲུབ་རིམ་གྱིས་གནང་ཞིང་། དེ་དག་གི་ཁ་གསོའི་སྦྱིན་སྲེག་མཐའ་དག་ཀྱང་ལྷ་བསྙེན་གང་དང་གང་གི་ཞབས་ལ་ཐོགས་པར་མཛད་པའི་བདེ་མཆོག་གི་སྦྱིན་བསྲེག་སྐབས།
མར་གླིང་ཁ་ནས་ལེན་མི་མ་འབྱོར་བར་གསོལ་ཇ་རྡོར་ཡང་ཆད་པའི་སྐབས་དེར། གསོལ་དཔོན་ཐུགས་རྗེ་བ་ལ་སྦྱིན་སྲེག་གི་སྟ་གོན་གྱིས་བཀའ་སྩལ་གནང་བ་ལ། རྒྱུ་མཚན་ཕུལ་བས། སྟེར་མཁན་ཡོང་བ་དག་ཀྱང་སྲིད་གསུངས་པའི་སང་དེ་ཞལ་མི་འཚོན་པའི་འབྲོག་མོ་གཞོན་ནུ་ཞིག་གིས་མར་ཁལ་གསུམ་ཙམ་དང་། ཞོ་ཐུད་མང་པོ་ཕུལ། དེ་སྐབས་མར་མེའི་ཀོང་བུ་ཆུང་དུ་ཞིག་གིས་ཉིན་གང་ཐུབ་པ་དང་། ནམ་མཁའ་ལ་འཇའ་འོད་ཀྱི་རི་མོ་རྣམ་པར་བཀྲ་བ། སྦྱིན་སྲེག་གི་མེ་ལྕེ་ལྷའི་ཕྱག་མཚན་གྱི་རྣམ་པར་འབར་བ་སོགས་ངོ་མཚར་བའི་ལྟས་མང་པོ་བྱུང་རྗེས། ས་དེ་ཉིད་དུ་རྡུལ་ཚོན་གྱི་དཀྱིལ་འཁོར་བཞེངས་ནས་བདེ་མཆོག་གི་དབང་ཐོག་མ་དབོན་པོ་དཔལ་འབྱོར་བ་དང་། གསོལ་དཔོན་ཐུགས་རྗེ་སོགས་ལ་གནང་བར་གྲགས་ཤིང་།
གདོང་ཡངས་སུ་བཞུགས་རིང་ནོར་འཛིན་གྱི་བཅུད་ལེན་ཁོ་ནའི་བཀའ་ཐུབ་ལ་བརྟེན་པར་མཛད་ཅེས་ཀྱང་སྒྲོག་ལ། སྐུ་མཚམས་ཀྱི་མུ་ཡང་སྔ་རྟིང་ལོ་དྲུག་ཙམ་གྱི་རིང་མཛད་པར་མངོན་ཞིང་། གནས་དེར་ལྷོ་པ་དབོན་པོ་དང་། ནེ་རིང་སེམས་མ་སོགས་ཀྱིས་ཞུས་ནས་གསུང་ངག་ཚར་གཉིས་ཀྱང་གནང་སྐད་དོ། ། དགུང་ལོ་སོ་བཞིར་ཕེབས་པ་རྟ་ལོ་གླིང་ཁ་བདེ་བ་ཅན་གྱི་ཁྲི་ཐོག་ཏུ་ཕེབས་ཏེ། དུས་དེར་རྗེ་གྲུབ་ཆེན་གྱིས་སེམས་དཔའ་ཆེན་པོ་ལ་ཏིང་དཀྲོལ་གནས་སུ་མཁའ་འགྲོ་མས་ཕུལ་བའི་ཐུབ་པའི་གསེར་སྐུ་དེ་ཡང་བསྩལ་ནས་བསྟན་པའི་བདག་པོར་དབང་བསྐུར་བར་མཛད། དེའི་ཕྱི་ལོ་རྗེ་ཉིད་གླེ་ལུང་དུ་གདན་དྲངས་ཏེ་གསུང་ངག་གནང་སྐབས། གླེ་ལུང་ནང་པའི་དགོན་ཆུང་ན་སྔགས་འཆང་མཆོག་རྒྱལ་བ་བཞུགས་འདུག་པ་ལ། མུས་ལུགས་ཀྱི་དུད་སོལ་ལྷ་མོའི་རྗེས་གནང་གསན་ཅིང་རྗེ་མུས་རབ་འབྱམས་པ་དཔོན་སློབ་རྣམས་དགའ་ལྡན་རྩེར་ཆོས་དབར་ལ་ཕེབས་འདུག་པས། ཞུ་བའི་གཙོ་བོ་མཛད་ནས་རྡོ་རྗེ་ཕྲེང་བའི་དབང་བསྐུར་ཚར་གཅིག་དང་།
བློ་སྦྱོང་གཅོད་ཁྲིད་ལ་སོགས་པའི་བཀའ་ཆོས་མང་དུ་གནང་ཞེས་ཐོས་སོ། ། དེ་ནས་དགུང་ལོ་སོ་བདུན་དུ་ཕེབས་པ་བྱ་ལོ་ཆོ་འཕྲུལ་ཆེན་པོའི་ཉེར་གཅིག་ལ་སྔོན་མོ་རྫོང་དུ་ཆོས་དབར་སྟེང་དུ་བྱེས་ལམ་དེ་ཉིད་དུ་ཀུན་མཁྱེན་རིན་པོ་ཆེ་གཤེགས་པའི་སྐད་ཆ་རིམ་གྱིས་སྙན་དུ་དགོངས་པས་ཐོག་མར་ཐོས་མཆོད་ཀྱི་རིམ་པ་རྣམས་དགོན་པ་སོ་སོར་སྒྲུབ་པ་མཛད་རྗེས། གདུང་མཇལ་དང་དགོངས་རྫོགས་སྒྲུབ་པ་ལ་རྟ་མོ་གཙང་བརྒྱུད་ལ་བྱས་བྱོན་པས། ལམ་དུ་ཆིབས་པ་ཉལ་བ་སོགས་ཐུགས་དམ་གྱི་ལྟས་ཅུང་ཟད་རྩུབ་པ་བྱུང་ནས་ཚུར་ཆིབས་ཁ་བསྒྱུར་ཏེ། རྗེ་གྲུབ་ཆེན་གླེ་ལུང་ཆོས་སྡེ་ན་བཞུགས་པའི་དྲུང་དུ་བྱོན་ཅིང་། ཐུབ་བསྟན་རྣམ་རྒྱལ་དུ་མང་ཇ་འགྱེད་བཅས་གདུང་འབུལ་བསྒྲུབ་མི་རྫོང་བ་གནང་། རྗེ་ཉིད་ཀྱིས་དེ་བཞུགས་ཀྱི་དགེ་འདུན་ཀུན་ལ་བློ་སྦྱོང་དོན་བདུན་མའི་ཁྲིད་དང་། ཐུབ་པ་དགོངས་གསལ་གྱི་ལུང་ཞིག་གནང་། ལོ་དེའི་དབྱར་གསོས་ཤ་དུག་གིས་རྐྱེན་བྱས་ཏེ་རྗེ་ཉིད་ཀྱི་ཡབ་གཤེགས་པའི་དགོངས་རྫོགས་རྣམས་ལེགས་པར་གྲུབ་སྐབས། རྗེ་ཤེས་རབ་བློ་གྲོས་པའི་གསུང་གིས།
དཀོན་མཆོག་ལེགས་པ་ཁོ་བྱང་འབྲོག་ཕ་གིར་སོང་ཡོད་ཅེས་ལུང་བསྟན་པ་ལྟར། དགེ་རུ་ནག་ཚངས་པའི་ཁྲོད་དུ་ཡབ་ལ་སྐུ་སྐྱེ་བྱུང་བ་རྗེ་ཉིད་དང་མཇལ་ལོ། ། གནས་སྐབས་དེ་དག་ཏུ་ཡང་གཙོ་བོར་གྲུབ་ཆེན་ཉིད་ཀྱི་སྤྱན་སྔར་འབྲལ་བ་མེད་པར་བཞུགས་ཏེ། སྔར་བརྗོད་པའི་ཆོས་ཀྱི་སྒོ་མཐའ་དག་ཡང་ཡང་དུ་བཟླས་ནས་གསན་པར་མཛད་ཅིང་། གཞན་དུ་ཆོས་དོན་དུ་གཉེར་བའི་དད་འདུས་མ་ལུས་པའི་རེ་བ་ཡིད་བཞིན་དུ་བསྐོང་བའི་དབང་ལུང་བྱིན་རླབས་རྗེས་གནང་གང་ལ་གང་འདོད་ཀྱི་ཆོས་ཀྱི་ཆར་ཆེན་པོ་ཕབ་ཅིང་། ཡང་གཙོ་བོར་གྱུར་པ་ཐུགས་དམ་ཉམས་བཞེས་ཉིད་ལ་ནན་ཏན་རྗེས་སྒྲུབ་ཁོར་མོར་གནང་ཞིང་། རྗེ་ཤེས་རབ་བློ་གྲོས་པ་ལ་ནན་བསྐྱེད་གསོལ་བ་བཏབ་པས་གཟིམ་ཁང་གི་སྒོ་བར་དུ་བཅུག་པའི་བླ་མའི་རྣལ་འབྱོར་ཞིག་སྩལ་ཅེས་སྒྲོག་ཅིང་། སླར་ཡང་ཀྱཻ་རྡོ་རྗེ་གཞིའི་བསྙེན་པ་ཁ་གསོའི་སྦྱིན་སྲེག་དང་བཅས་ཞིབ་ལེན་དུ་མཛད་པས་ཐུགས་ཚིམ་པའི་ངང་ནས་མནལ་ལམ་དུ། མེ་ལོང་རབ་ཏུ་དྭངས་པ་ལྟ་བུའི་དཀྱིལ་ན་སྟོན་པ་ཤཱཀྱའི་རྒྱལ་པོའི་སྐུ་མཚན་དཔེ་གསལ་རྫོགས་ཤིན་ཏུ་ཕྲ་ཞིང་བརྗིད་པའི་རྣམ་པར་གཟིགས་པ་དང་། མནལ་ལམ་དུ་རྣལ་འབྱོར་དབང་ཕྱུག་བིརྺ་པ་ཨ་ཙ་རའི་ཆ་བྱད་ཅན་དུ་མཇལ་བ་སོགས་ཐུགས་དམ་གྱི་འཆར་སྒོ་གོང་འཕེལ་གྱི་ངང་ནས།
རེས་འགའ་ཆོས་གསུང་རེས་འགའ་ཐུགས་དམ་བཅད་རྒྱ་ལ་བཞུགས་ཤིང་། ཉིན་ཞག་ཕྲུགས་རེར་རྣལ་འབྱོར་དགུས་དུས་འདའ་བར་མཛད་དེ། གཙོ་བོར་ལམ་དུས་སོགས་འཆག་མེད་བཞི་ཐུན་བཞིར་བཞག་ནས། དེ་ལས་གཞན་བིར་སྲུང་ཐུན་མོང་མ་ཡིན་པ། བླ་མ་རིན་འབྱུང་། བདེ་མཆོག་ནག་དྲིལ། གཤེད་འཇིགས། འདོད་ལྷ་རྣམ་གྲངས་མང་བ། ཚེ་སྒྲུབ་སྲུང་ཟློག སྦྱིན་སྲེག་ཕྱི་གཏོར་ནང་གཏོར་སོགས་ཁོར་མར་གནང་ཞིང་།
མདོར་ན་སྐུ་གསུང་ཐུགས་ཡོན་ཏན་འཕྲིན་ལས་མ་ལུས་པ་སངས་རྒྱས་ཀྱི་མཛད་པ་ཁོ་ནའི་རྣམ་རོལ་ལས་སྐད་ཅིག་ཀྱང་འདའ་བ་མེད་པའི་ངང་ཚུལ་སྟོན་པར་མཛད་པ་ཞིག་གོ ། དེ་ནས་རྗེ་ཉིད་དགུང་ལོ་ཞེ་གསུམ་དུ་ཕེབས་པ་ཡོས་ལོ་ཟླ་བ་བཅུ་གཉིས་པའི་ཚེས་བཅུ་དགུ་ལ་རྗེ་གྲུབ་ཆེན་བསམ་གཏན་ཕུག་ཏུ་བདེ་བར་གཤེགས་པའི་སྐུ་གདུང་གི་ཕྱག་གཡོག་སྲེག་བླུགས་འབུལ་བ། དགོངས་རྫོགས་ཀྱི་རིམ་པ་རྒྱ་ཆེ་བ་དང་། ནང་རྟེན་རྗེ་གྲུབ་ཆེན་ཉིད་ཀྱི་སྐུ་གསེར་ཟངས་ལས་གྲུབ་པ་མདའ་གང་པ་གཅིག་དང་། ཕྱི་རྟེན་ཁང་བུ་བརྩེགས་པ་གཉིས་བཞེངས་པར་མཛད་ནས། སྐུ་གདུང་གི་ཚ་ཚ་རྣམས་ནང་བཞུགས་སུ་མཛད་ཅིང་། ནས་ཁལ་བརྒྱས་མཚོན་པའི་གཞི་རྟེན་བཟང་པོ་སྦྱོར་བར་མཛད་ནས། དུས་མཆོད་ལ་གསང་འདུས་མི་བསྐྱོད་རྡོ་རྗེའི་བསྒྲུབ་མཆོད་འཛུགས་པ་གནང་ཞིང་། དེ་མཐུན་ཀུན་མཁྱེན་རིན་པོ་ཆེའི་དགོངས་རྫོགས་ཆེད། གསེར་ཟངས་ལས་གྲུབ་པའི་སྐུ་མདའ་གང་པ་ཞིག་དང་།
གསང་འདུས་འཇམ་པའི་རྡོ་རྗེའི་སྒྲུབ་མཆོད་ཀྱང་འཛུགས་པ་གནང་རྗེས། དགུང་ལོ་ཞེ་བཞི་བཞེས་པ་འབྲུག་ལོ་ལྷ་སར་ཇོ་སྐོར་ལ་ཞབས་བཙུགས་ཕེབས་སྐབས། ཇོ་བོ་རྣམ་གཉིས་དྲུང་དུ་དཀར་མེ་རྒྱ་ཆེར་ཕུལ་ཅིང་། སྨོན་ལམ་དགོངས་བཞེད་ལྟར་ཚིམས་པར་མཛད་ནས། གཙང་ཕྱོགས་ལ་ཆིབས་ཁ་བསྒྱུར་བའི་ཡར་ལམ་འབྲས་ཡུལ་སྐྱེད་མོས་ཚལ་དུ་འཇམ་པའི་དབྱངས་ཀུན་དགའ་ཆོས་བཟང་གིས་གཙོ་མཛད་སྡེ་སྣོད་འཛིན་པའི་ཚོགས་འདུས་པ་རྒྱ་མཚོ་ལྟ་བུ་ལ། གསུང་ངག་ལམ་འབྲས་གཙོ་བོར་གྱུར་པའི་དབང་། ལུང་། གདམས་པའི་སྒོ་བསམ་གྱིས་མི་ཁྱབ་པའི་ཆོས་ཀྱི་ཆར་ཆེན་པོ་ཕབ་ཅིང་། མཐུ་སྟོབས་ཀྱི་དབང་ཕྱུག་དྲུང་བཙུན་རིན་ཆེན་རྣམ་རྒྱལ་ལ་སྙིང་པོར་གྱུར་པའི་དབང་ལུང་གདམས་པའི་བཅུད་མང་དུ་གསན་ཅིང་། དྲུང་བཙུན་པ་ཉིད་ལ།
རྗེ་དྲུང་གིས་འཇིགས་བྱེད་རྭ་ལུགས་བཅུ་གསུམ་མ་དང་། རོ་ལངས་བརྒྱད་བསྐོར་གྱི་དབང་། ལས་གཤིན་བཅུ་གསུམ་མའི་རྗེས་གནང་། དུག་དབང་རྨ་བྱ་རྒྱས་པ། ར་པོད་ཀྱི་ལུང་། གུར་མགོན་བཅུ་གཅིག་མའི་རྗེས་གནང་། གདོང་གཉན་ཅན་གྱི་རྗེས་གནང་། ཆོས་སྐྱོང་ཆེ་བའི་ཡིག་ཆ་རྣམ་གྲངས་མང་པོའི་ལུང་། གྲུབ་པའི་རྒྱལ་མོའི་ཚེ་དབང་ཁྲིད་དང་བཅས་པ། ཚེ་འཕེལ་དཀར་པོའི་ལུང་རྣམས་གསན་ཅིང་།
དེ་སྐབས་ན་ལེནྡྲ་ནས་སྤྱན་འདྲེན་བྱུང་བ་ལ་ཞལ་བཞེས་ཀྱི་སྒོ་ཡོད་ཙམ་གནང་ནས། ཡར་ལམ་ཨེ་ཝྃ་ཆོས་ལྡན་དུ་རྗེ་ཡོངས་འཛིན་དཀོན་མཆོག་འཕེལ་བ་མཇལ་བ་ལ་ཕེབས་དུས། ཡོངས་འཛིན་གྱི་བཀའ་ཞལ་ལ། སྐྱེད་ཚལ་ཚོར་བཀའ་ཆོས་སྒོ་དུ་མས་བསྟན་པའི་རྒྱུན་སྤེལ་བ་གནང་བ་ཡིད་བདེ་ཞིང་། དྲུང་བཙུན་རིན་རྣམ་པ་ལ་འཇིགས་བྱེད་སོགས་ཀྱི་དབང་འགའ་རེ་གསན་ཟེར་བ་ཐོས་བྱུང་པ། ལུང་ཕན་ཚུན་གསན་པ་ལ་ངེད་དྲན་པ་ལ། འཇམ་དབྱངས་ཤེས་རབ་རྒྱ་མཚོ་གློ་བོ་ནས་འདིར་ཕེབས་སྐབས། སྔ་ཆོས་ལ་ཚོགས་ཀྱི་བཞུགས་ཁྲིའི་མདུན་དུ་འབོལ་གྲུམ་རེའི་སྟེང་དུ་འཇམ་དབྱངས་ཆོས་རྗེ་བཞུགས་ནས། རྗེ་རྡོ་རྗེ་འཆང་གིས་མཛད་པའི་ཟུང་འཇུག་རྡོ་རྗེ་འཆང་གི་ས་མཚམས་ཀྱི་ལུང་སོགས་གསན་པ་གནང་ཞིང་། དགོང་ཆོས་ལ་བཞུགས་ཁྲི་ཁར་འཇམ་དབྱངས་ཆོས་རྗེ་བཞུགས།
འབོལ་གྲུམ་སྟེང་དུ་རྗེ་མུས་ཆེན་བཞུགས་ནས་བདེ་བ་ཅན་གྱི་ཞིང་བཀོད་ཀྱི་མདོ་སོགས་ཀྱི་ལུང་གསན་པ་དངོས་སུ་མཐོང་། དབང་ཕན་ཚུན་བསྐུར་བ་འདི། ཁྱོད་དམྱལ་བར་ལྷུང་བར་འགྱུར་ཏ་རེ། ཟེར་བར་སུ་དམྱལ་བར་འགྲོ་རྒྱུ་སྣང་གསུངས་པ་ལ། རྗེ་ཉིད་ཀྱིས་སུ་ཡང་དམྱལ་བར་མི་འགྲོ་ལགས་ཞུས་པས། གྲལ་བཞུགས་རྣམས་བཞད་གད་དིར་བ་བྱུང་ཞེས་གྲགས་ཤིང་། སྐབས་དེར་ཡོངས་འཛིན་དྲུང་དུ་དབུ་སེམས་ལུགས་གཉིས་ཀྱི་སེམས་བསྐྱེད། རྒྱུ་ལམ། ལམ་ཟབ། ཚར་གསུམ་ཁུག་པ།
ལམ་སྐོར་བསམ་མི་ཁྱབ་ཀྱི་བྱིན་རླབས། ཆོས་སྐྱོང་ལྕམ་དྲལ་གྱི་རྗེས་གནང་རྣམས་གསན་ཅིང་། སྔ་ཕྱིར་འཇམ་དཀར་རྗེས་གནང་། ནག་པོ་གཞུང་དྲུག་གི་རྒྱ་གཞུང་། ས་ཆེན་གྱིས་མཛད་པའི་ནག་འབུམ། བིརྺ་པས་མཛད་པའི་གཤེད་དམར་ལྷ་ལྔ་ལ་བརྟེན་པའི་རྒྱ་གཞུང་བརྒྱད། གློ་བོ་ལོ་ཙཱ་བའི་སྤྲོས་མེད་སྟོང་ཐུན་རྣམས་ཀྱི་ལུང་གསན་ཅེས་ཐོས་སོ། ། དེ་སྐབས་མུས་ནང་གི་དགོན་པ་སོ་སོར་སྐུ་འཁྱོས་ཀྱི་མང་ཇ་འགྱེད་བཅས་དང་། མཁྱེན་རྟོགས་ཀྱི་མངའ་བདག་དྲུང་བཙུན་དཔལ་ལྡན་རྒྱལ་པོའི་དྲུང་དུ་སྐུ་ཆོས་ཀྱིས་ཐོག་དྲངས། ན་བཟའ་ཆ་ཚང་སྐྱེར་ཁ་གྲབས་ཅིག་སྒྲུབ་པ་རྣམས་དང་།
ཇ་གོས་དར་སོགས་འབུལ་བ་བསམ་གྱིས་མི་ཁྱབ་པ་འབུལ་བ་གནང་ཞིང་། བདག་མེད་མ་ཕྱི་དཀྱིལ་ནང་དཀྱིལ། ཀྱེ་རྡོར་ལུས་དཀྱིལ་རྣམས་ཀྱི་དབང་དང་། ཚེ་དཔག་མེད་ལྷ་དགུ། བདེ་མཆོག་ལཱུ་ནག་གི་བསྐྱེད་རིམ་གྱི་བཤད་པ་སྤྱི་དང་། ཁྱད་པར་དཔལ་མངོན་པར་རྟོགས་པ་གཉན་ཕུལ་བྱུང་པའི་འབྲུ་འབུམ་དང་སྦྱར་བའི་ཟབ་བཤད་མཐིལ་ཕྱིན་པ་གསན་ཅིང་། སྔོན་དགེ་སློང་དཔལ་མགོན་པ་ལ་གསན་ལྷག་གི་ལམ་སྐོར་ཕྱི་མ། བསམ་མི་ཁྱབ་བྱིན་རླབས་ཁྲིད་བཅས། གཞན་ལྷན་ཅིག་སྐྱེས་གྲུབ། ཟབ་པའི་ཚུལ་དགུ།
གཏུམ་མོ་ལམ་རྫོགས། ཡོན་པོ་བསྲང་བ། ཨིནྡྲ་བྷུ་ཏིའི་ཕྱག་རྒྱའི་ལམ་ཁྲིད་སོགས་ཀྱི་ལུང་རྣམས་དང་། བདེ་མཆོག་དཀར་པོའི་བྱིན་རླབས་ཁྲིད་བཅས། པུ་ཏྲ་མིང་སྲིང་གི་རྗེས་གནང་། མགོན་པོའི་སྲུང་འཁོར་བྲག་རྫོང་མ་ཞལ་ཤེས་ཀྱིས་བརྒྱན་པ། རྩ་གསུམ་འཁོར་ལོ་བཞིའི་ནང་ཁྲིད། དུར་ཁྲོད་བདག་པོའི་རྗེས་གནང་རྣམས་གསན་ཅིང་། གཙོ་བོར་དབེན་གནས་རྣམས་སུ་ཐུགས་དམ་གོང་འཕེལ་གྱི་ངང་ཉིད་ནས། ཐུན་མཚམས་རྣམས་སུ་གསུང་གི་བདུད་རྩིས་སྐལ་ལྡན་གྱི་རེ་བ་ཚུལ་བཞིན་དུ་བསྐོང་བའི་སྐབས་ཉིད་དུ་བཞུགས་པ་ལས།
དགུང་ལོ་ཞེ་བརྒྱད་སྟེང་དུ་ནཱ་ལེནྡྲ་ནས་སྤྱན་འདྲེན་གྱི་ཕོ་ཉ། རྗེ་ངོར་ཆེན་གྱི་ཕྱག་དམ་ནན་བསྐྱེད་དང་བཅས་དབེན་གནས་གདོང་ཡངས་སུ་བཞུགས་པའི་སྤྱན་སྔར་སོན་པ་ན། སྔོན་རྗེ་མུས་ཆེན་གྱི་གསུང་གིས། ས་སྐྱ་པའི་མདོ་སྔགས་ཀྱི་བསྟན་པའི་མིང་ཨེན་ཙམ་འདི་རྗེ་རྡོ་རྗེ་འཆང་དང་ཀུན་མཁྱེན་རོང་སྟོན་ཁོ་ནའི་ཕྱག་རྗེས་སུ་བཞག་པ་ཡིན་ཡང་ཡང་གསུངས་པ་ཐུགས་ལ་གསལ་བར་བཞུགས་པའི་ཚུལ་དགོངས་ཏེ། ཆིབས་ཀྱི་ཁ་ལོ་བསྒྱུར་ནས་ཕེབས་སྐབས། དེ་ལོ་དབུས་གཙང་ཀུན་ན་ཆར་ཤིན་ཏུ་དཀོན་པར་འདུག་པ་ལ། རྗེ་ཉིད་གང་ཕེབས་ཀྱི་སར་ཐུབ་པའི་གསེར་སྐུ་ཏིང་དཀྲོལ་མ་ལ་སྐུ་ཁྲུས་གསོལ་བར་མཛད་མ་ཐག་ཆར་རྒྱུན་སྙོམས་པར་ཕེབས་པས་སྐྱེ་འགྲོའི་རེ་བ་གང་བར་མཛད་བཞིན་དུ་རིམ་གྱིས་གཤེགས། ལམ་བདེ་བར་ནཱ་ལེནྡྲའི་ཆོས་གྲྭ་ཆེན་པོར་ཕེབས་ཏེ། འདུས་པའི་དགེ་འདུན་རྣམས་ཀྱིས་བཀོད་པ་ཁྱད་པར་དུ་འཕགས་པས་སྤྱན་དྲངས་ཏེ། རོང་སྟོན་སྨྲ་བའི་སེང་གེའི་ཆོས་ཀྱི་ཁྲི་ལ་བཀྲ་ཤིས་མངའ་གསོལ་ལེགས་པར་ཕུལ་ཏེ།
དེ་ནས་བཟུང་ནས་ལོ་བཅུ་དྲུག་ཙམ་གྱིས་བར་ཟབ་རྒྱས་ཆོས་ཀྱི་འཁོར་ལོ་རིམ་པར་བསྐོར་ཅིང་། རྗེ་ཉིད་བཞུགས་པའི་རིང་དུས་བདེ་ཞིང་ཕན་ཚུན་འཁྲུག་ལོང་སོགས་ཀྱི་གཡེང་བ་གཏན་ནས་མེད་པ་དང་། འཕན་ཡུལ་སྤྱི་ཁྱབ་ཏུ་ནད་ཡམས་སོགས་ཡོད་ཀྱང་། དགོན་པར་གྲྭ་པ་གཅིག་ལའང་ཉེར་འཚེས་མ་གཏན་མ་གོས་པ་དང་། མིག་མཐོང་པ་རྣམས་ཀྱིས་སྒྲོག་པ་ལ་ནཱ་ལེནྡྲའི་མཐའ་མེ་འོད་ཀྱིས་བསྐོར་ནས། ནད་བདག་རྣམས་ཀྱིས་མིག་ལྟ་མི་ནུས་པ་འདུག་ཅེས་ཕྱོགས་ཀུན་ཏུ་ཁྱབ་ཅིང་། གནས་དེ་ཉིད་དུ་ཀུན་རིག་གི་དཀྱིལ་འཁོར་བློས་བསླངས་གཙང་ཁང་དང་བཅས་པ་བཞེངས་པར་མཛད་ཅིང་། བྱ་ལོ་ཟླ་བ་བདུན་པའི་ཉེར་ལྔའི་ཉིན་རྗེ་ཤེས་རབ་བློ་གྲོས་པས་སྐུ་འཁྲིས་ན་རྒྱུན་སྡོད་ཉེ་གནས་ལ། བྱིན་རླབས་ཐེལ་འབྱར་དང་། རྟེན་མཆོད་འདི་རྣམས་ཆོས་རྗེ་སངས་རྒྱས་རིན་ཆེན་ལ་འཕྲོད་ངེས་དང་།
བོར་ཟགས་མེད་པ་གྱིས་ཀྱི་བཀའ་ལུང་སྩལ་པས། ཁོས་དྲུང་པ་གར་འབྱོན་པ་ལགས་ཞུས་པས། སྡུག་གེ་ཁྱོད་ཀྱིས་མི་གོ་ཡ་གི་ན་བདེ་བ་ཅན་ཟེར་བ་ན་རྗེ་སེམས་དཔའ་ཆེན་པོ་བཞུགས་པ་དེའི་དྲུང་དུ་འགྲོ་གསུངས། འོ་ན་ང་ཡང་ཕྱག་ཕྱིར་འཁྲིད་དགོས་ཞུས་པས། དངོས་སྤྱད་འདི་རྣམས་འཕྲོད་ངེས་གྱིས་དང་། ངས་བསུ་བར་ཡོང་གིས་གསུང་བཞིན་པའི་ངང་ནས་བདེ་བར་གཤེགས་པའི་ཚུལ་རྣམས་སྒྲོག་ཅིང་། ཁོ་རང་ཡང་མྱུར་དུ་བསུ་མཁན་ཡོང་བ་ཡོད་ཟེར་དགའ་དགའ་ལས། སྡུག་བསྔལ་གྱི་རྣམ་པ་མི་བྱེད་པ་བྱུང་ཞེས་གྲགས་ཤིང་། དེ་མཐུན་གླིང་ཁ་ནས་རྒྱུ་མཚན་འབུལ་བ་དང་སྤྱན་འདྲེན་ཞུ་མི་སྐུ་མདུན་དུ་སོན་འཕྲལ་ཆིབས་ཀྱི་ཁ་ལོ་བསྒྱུར་ནས། སྟོན་བཙས་ཆོད་ཙམ་ལ་ཕེབས་འཕྲལ་རང་།
རྗེ་ཤེར་བློའི་ཉེ་གནས་དེས་བྱིན་རླབས་རྟེན་སོགས་མ་ལུས་པ་ཕྱག་ཏུ་ཕུལ་ནས། དེ་ནུབ་རང་སྐས་ཐེམ་གསུམ་ལ་བརྡབས་ཚུལ་གྱིས་གུམ་པ་ལ། མེ་ཏོག་གི་ཆར་དང་འཇའ་འོད་སོགས་ལྟས་དཔག་མེད་བྱུང་བ་བདག་གི་བླ་མ་རྒྱལ་བ་མུས་པ་ཆེན་པོ་དེ་ཉིད་གསུང་ཆོས་གནང་བའི་སྐབས་མཚམས་རྣམས་ལ་ཡང་ཡང་དུ་བཀའ་སྩོལ་བ་ཐོས་པ་ལགས་ཤིང་། དེར་དགོངས་རྫོགས་རྒྱ་ཆེར་བསྒྲུབས། ནང་རྟེན་སངས་རྒྱས་འོད་དཔག་མེད་ཀྱི་སྐུ་མཐོ་གསུམ་ལྷག་པ་ཞིག་དང་། ཕྱི་རྟེན་ཁང་བུ་བརྩེགས་པ་མཚར་བ་ཞིག་བཞེངས་རྗེས། ལོ་དེ་ཉིད་ལ་གཙང་བསམ་འགྲུབ་རྫོང་དུ་བྱང་པ་བདག་པོ་ཀུན་དགའ་ལེགས་པ་སྐུ་མཆེད་ཀྱིས་སྤྱན་དྲངས། ཚེ་དབང་སོགས་བཀའ་འབྲེལ་ཐོག་མར་གསན་ཅིང་། དེའི་དགུན་གླིང་ཁ་ཉིད་དུ་གསུང་ངག་ཚར་གཅིག་གནང་ནས། ཁྱི་ལོ་ཤར་ཙམ་ལ་སླར་ཡང་ཤར་ཕྱོགས་ལ་ཆིབས་ཁ་བསྒྱུར་ཏེ་ཕེབས་སྐབས།
སྨྱུག་ལ་པཎ་ཆེན་དང་། རྗེ་ཀརྨ་འཕྲིན་ལས་པས་ཞུ་བའི་གཙོ་མཛད་དེ། རིན་ཆེན་གླིང་དུ་གསུང་ངག་ཚར་གཅིག་གནང་ཞིང་། གཞན་ནཱ་ལནྡྲ་ཉིད་དུ་གཙོ་བོར་བཞུགས་ནས་ཆོས་ཀྱི་འཁོར་ལོ་བསྐོར་བ་དང་། བྱང་རྭ་སྒྲེང་གི་གནས་མཇལ་ལ་ཡུད་ཙམ་ཕེབས་པ་མཛད། སྐབས་ཤིག་ཚར་པ་སྣའི་གཡས་ངོས་ཀྱི་རྫོང་ཆུང་དེར་སྐུ་མཚམས་བཅད་རྒྱ་མ་ཞིག་གནང་བར་གྲགས་ཤིང་། གནས་དེ་ཉིད་དུ་མུས་རབ་འབྱམས་པ་དཀོན་མཆོག་གྲགས་པ་སོགས་ཀྱི་བདེ་མཆོག་མཁའ་འགྲོ་རྒྱ་མཚོའི་དབང་ཡང་ཐོབ་ཅེས་སྒྲོག་ལ། འཇུན་པ་མཁན་ཆེན་བསོད་ནམས་རྒྱལ་མཆོག་པས་སྤྱན་དྲངས་ཏེ། སྲིན་པོ་རིར་ཕེབས་པའི་མཚན་མོ་བདེ་མཆོག་གི་དྲུང་དུ་བཞུགས་པས་ཐུགས་སྤྲོ་བ་རྒྱ་ཆེར་འཕེལ་ཞིང་། སྐུ་དེ་ཡང་རེས་འགའ་ཨ་ཙ་རའི་རྣམ་པ་རིབ་རིབ་སྟོན་པ་ཞིག་བྱུང་གསུངས་ཞེས་གྲགས་ཤིང་།
གླང་ལོ་དབུར་སྟོད་ལོ་དགོན་པར་སྤྱན་སྔ་ངག་དབང་ཆོས་ཀྱི་གྲགས་པས་སྤྱན་དྲངས་ཏེ་གསུང་ངག་གིས་གཙོས་པའི་ཆོས་ཀྱི་འཁོར་ལོ་ཆེས་ཆེར་བསྐོར་བ་མཛད་ནས་གཙང་ཕྱོགས་ལ་ཕེབས་པའི་དུས། རོང་ཆུང་གི་གཡུང་མདའ་མཁར་དུ་ཕེབས། གསོལ་རན་ནས་གསོལ་ཇ་སུན་གཉིས་སོང་ནས་ཕེབས་དགོས་པའི་རྒྱུ་མཚན་ཞུས་པས། ད་དུང་ཇ་སྦྱོར་གཅིག་ཐོབ་མི་འགྲོ་གསུངས། དེ་མ་ཁད་མི་གཅིག་བྱུང་པ་ལ་མ་འགྲོ་གསུངས་པས། ཁོས་བཀའ་ལ་མ་ཉན་པར་ཕྱིན་པས། འཕྲང་དཀྱིལ་དུ་རྦབ་ཕོག་སྟེ་བསད། དེའི་ཕྱེད་གཙང་པོའི་དཀྱིལ་དུ་ལྷུང་བ་དཔོན་སློབ་རྣམས་ཀྱི་གཟིགས་པས། ད་ཅི་མ་ཕྱིན་ན་ཡོང་བ་ཡོད་གསུངས། ཁོའི་དོན་དུ་སྨོན་ལམ་མཛད་ཅེས་གྲག་ལ།
སྔ་གོང་ངོར་ནས་མུས་ལ་ཕེབས་སྐབས་ཤིག རུབ་མའི་ཐད་ལ་ཁ་དར་སྲབ་པོ་ཞིག་ཆགས་འདུག་པའི་སྟེང་ལ་དཔོན་སློབ་དྲེས་ཁལ་ཀུན་ཕེབས་འཕྲལ་དར་ཞིག་ཅེས་ཀྱང་གླེང་ངོ་། ། དེ་ལྟར་ལམ་ལ་བར་ཆད་ཀྱིས་མ་གོས་ཤིང་། མངོན་པར་ཤེས་པའི་རྣམ་པར་རོལ་པས་བརྩེན་བཞིན་དུ་གླིང་ཁ་ཉིད་དུ་བདེ་བར་ཕེབས་ཏེ་ཆོས་ཀྱི་འཁོར་ལོ་རྒྱུན་ཆད་མེད་པ་བསྐོར་བའི་ངང་ཉིད་ནས་གསེར་ཟངས་ལས་གྲུབ་པའི་རྡོ་རྗེ་འཆང་མཐོ་བཞིའི་ཁྱོན་དང་། སེམས་དཔའ་ཆེན་པོའི་སྐུ་འདྲ་རྒྱབ་མཐོ་ལྔ་ཡོད་པ། རྣལ་འབྱོར་དབང་ཕྱུག་གི་སྐུ་རྐང་གང་པ་ཞིག་སོགས་འབུར་སྐུ་རྣམ་གྲངས་དུ་མ། བྲིས་སྐུ་ལམ་འབྲས་བརྒྱུད་པའི་བླ་སྐུ་བརྒྱད། ཡི་དམ་ཆོས་སྐྱོང་གཉིས་དང་གྲས་འགྲིག་བཅུས་མཚོན་པའི་རྒྱུ་གོས་དར་རས་གཞི་སོགས་དུ་མ་ལ་བཞེངས་པ་གནང་ཞིང་། སྐབས་དེར་ངོར་ཨེ་ཝྃ་ནས་རྗེ་ངོར་ཆེན་གྱིས་གཙོ་བོར་བཀའ་སྩལ་གནང་ཞིང་། ཁྱད་པར་མངའ་རིས་བཞི་སྡེ་བ་ཆོས་རྗེ་རྣམ་རྒྱལ་བས་བཟང་སྨན་ལྟོས་ཆེ་བ་འབུལ་བ་དང་བཅས་བདུད་རྩི་རིལ་བུ་སྒྲུབ་དགོས་པའི་གསོལ་བཏབ་ནན་ཆེར་མཛད་ནས།
དགུང་ལོ་ལྔ་བཅུ་ང་ལྔར་ཕེབས་པ་མེ་མོ་ཡོས་ལོ་ས་ག་ཟླ་བ་ལ་སྒྲུབ་པར་དགོངས་པའི་མནལ་ལམ་དུ་བཀྲིས་པའི་མཚན་ལྟས་ཁྱད་པར་ཅན་བྱུང་ཞིང་། དེའི་སང་བླ་མ་དབེན་པོ་བ་གྲོགས་མཆེད་བསྐྱར་ཞུས་ཀྱི་གསོལ་བཏབ་ལ་ཕེབས་པ་རྟེན་འབྲེལ་འགྲིག་པར་དགོངས་ནས། དབེན་གནས་བསམ་གཏན་ཕུག་ཏུ་ཁ་གསོའི་བསྙེན་པ་ཞག་བདུན་མ་ཞིག་གནང་རྗེས། སྒྲུབ་པའི་ཕྱག་གཡོག་གནང་དགོས་རྗེ་སྤྱན་ཚབ་པ་ཚུལ་ཁྲིམས་བཟང་པོ། བླ་མ་དབོན་པོ་བ། དགེ་སློང་དཔལ་འབྱོར་བ། དགེ་སློང་དཀོན་མཆོག་དར། སྒྲུབ་ཆེན་བྱང་ཆུབ་དཔལ་བཟང་། དབོན་པོ་ཐུགས་རྗེ་དཔལ་བཟང་རྣམས་ལ་དམ་ཚིག་གསོ་བའི་དབང་བསྐུར་ཞིག་གནང་རྗེས། ཉེར་གསུམ་ནས་གནམ་གང་བར་ལ་ཚུལ་བཞིན་སྒྲུབ་པར་མཛད་པས།
ཕྱི་རོལ་ཏུ་འཇའ་འོད། མེ་ཏོག་གི་ཆར། དྲི་བཟང་པོའི་ངད། རོལ་མོའི་སྒྲ་སྙན་སོགས་ཀུན་ཁྱབ་ཏུ་བྱུང་ཞིང་། རྗེ་སྤྱན་ཚབ་པ་སོགས་ཀྱི་མནལ་ལམ་དུ་མཁའ་འགྲོ་མས་ཤིང་འབྲས་སྨན་སྣ་ཚོགས་འབུལ་མི་ཡང་ཡང་བྱུང་བའི་དགེ་མཚན་དང་བཅས་སྒྲུབ་པ་མཐར་ཕྱིན་ཏེ། རིལ་བུ་འཕེལ་ཆ་བློ་འདས། སྨན་པ་རྣམས་ན་རེ། ངེད་ཀྱི་སྨན་ཕྱེ་མ་ཚོད་དེ་ཙམ་ལ་རིལ་བུ་བྱས་ན། འདིའི་ཕྱོགས་ཙམ་ཡང་མི་ཡོང་ཞུ་བས་མཚོན་ཞིང་། དེ་ནས་ཐོག་མར་ཕུད་ཨེ་ཝྃ་དུ་འབུལ་མི་དང་།
སྨན་གྱི་སྦྱིན་བདག་ཆོས་རྗེ་རྣམ་རྒྱལ་བ་ལ་ཀརྨ་གན་དཀར་བཏད་ནས་གནང་བར་གྲགས་ཤིང་། གཞན་སྐལ་ལྡན་མ་ལུས་པའི་དམ་ཚིག་གི་རྟེན་བྱར་ས་སྟེང་ཡོངས་སུ་ཁྱབ་པར་མཛད་དོ། ། དེར་སྐབས་གསེར་མདོག་ཅན་ནས་པཎ་ཆེན་ཤཱཀྱ་མཆོག་ལྡན་གྱིས་ཞུ་ཡིག་ཇ་སིགས་ཀྱི་རྟེན་བཅས་འབུལ་བ་གནང་ནས། འདིར་ལམ་འབྲས་བརྒྱུད་པ་ཞིག་བཞེངས་ཡོད་པའི་སྤྱན་སྔར། མུས་རྡོ་ལས་གྲུབ་པའི་ཀ་པཱ་ལ་ལམ་འབྲས་བརྒྱུད་པའི་གྲངས་དང་མཉམ་པ་ཞིག་ཐུགས་ལ་འདོགས་དགོས་ཞུ་བ་བྱུང་བ་ལ། རྡོ་རྒྱུས་ཀྱི་ཐོད་པ་ཁ་གཅོད་དང་བཅས་པ་ཟབ་བརྐོས་བདུད་རྩི་རིལ་བུ་ཐུམ་དང་བཅས་པ་འབུལ་བ་གནང་བས་མཆོག་ཏུ་དགེས་པ་འཁྲུངས་ཤིང་། བདུད་རྩི་རིལ་བུ་ཞིག་ལྗགས་སྟེང་དུ་བཞག་ནས། འདི་ལྟ་བུའི་དྲི་རོ་བློའི་ཡུལ་ལས་འདས་སྨན་ཕལ་པའི་རྣམ་ཆ་ལས་ཁྱད་པར་དུ་འཕགས་པ་ངོ་མཚར་ཞེས་བསྔགས་པ་རྒྱ་ཆེར་མཛད་ཅེས་ཐོས་ཤིང་། དེ་ནས་གླིང་ཁར་མགོན་ཁང་གསར་པ་ཞིག་སྒྲུབ་པ་གནང་བའི་རྟེན་གཙོར་རྣལ་འབྱོར་དབང་ཕྱུག་གི་སྐུ་མི་ཚད་ལས་ཆེ་བ་དང་། མགོན་པོའི་ཞལ་འབག་ཤིན་ཏུ་གཉན་པ་ཞིག་བཟོ་བ་གནང་ཞིང་།
འབྲུག་ལོ་རྗེ་ཉིད་ཀྱི་ཡུམ་བདེ་བར་གཤེགས་པ་ལ་དགོངས་རྫོགས་ཀྱི་རིམ་པ་ཆོ་ག་ལམ་སྟོན་སོགས་རྒྱ་ཆེར་གནང་བས། སྐུའི་སྐྱེ་བ་གསལ་བར་བྱོན་ཞིང་། རྗེ་ཉིད་ཀྱིས་བཀའ་སྩལ་ལ། རང་རེའི་ལྷག་བསམ། ཆོ་ག བསྔོ་བ་སྨོན་ལམ་སོགས་ཀྱི་ནུས་མཐུ་ནི་ཅང་མིན་ནམ། ཕ་མ་གཉིས་ཀྱིས་མི་ལུས་གཙང་མ་ཐོབ་གསུངས་དགྱེས་དགྱེས་གནང་ཞེས་གྲགས་སོ། ། སླར་ཡང་ཤར་ཕྱོགས་ལ་ཕེབས་སྐབས། ལྷ་སར་ཇོ་མཇལ་དང་། རྗེ་ཀརྨ་ཆོས་གྲགས་རྒྱ་མཚོ་མཇལ་བ་ལ་ཕེབས་ཏེ།
བླ་མའི་རྣལ་འབྱོར། མ་ཎིའི་ལུང་། སྐུ་གསུམ་ངོ་སྤྲོད་ཀྱི་ཁྲིད་རྣམས་གསན་ནས། ནཱ་ལེནྡྲ་སོགས་སུ་བཀའ་ཆོས་རིམ་ཅན་རྒྱ་ཆེར་གསུངས་རྗེས། སླར་གཙང་ཕྱོགས་ལ་ཕེབས་པའི་སྒྲོ་དབྱེར་གསོལ་རན་ནས། ཕྱག་གཡོག་པ་རྣམས་ཀྱིས་བཞུགས་གྲབས་བྱས་པས་ད་ལྟ་རང་འགྲོ་གསུངས། མྱུར་ཐབས་ཕེབས་པ་གནང་བས། དཔོན་སློབ་རྣམས་ཀྱིས་འཕྲང་སྒྲོལ་ནས་ལག་རྒྱང་གང་ཙམ་སོང་བ་དང་། འཕྲང་ཞིག་སྟེ་ཞག་མང་པོའི་བར་དུ་འགྲུལ་ཆད་ཅེས་ཡོངས་ལ་གྲགས་ཤིང་། རྟ་ལོ་དགའ་བ་གདོང་དུ་ལམ་འབྲས་སོགས་ཆོས་འཁོར་བསྐོར་སྐབས།
འབའ་ར་ནས་སྤྲུལ་སྐུ་ནམ་མཁའི་རྒྱལ་མཚན་པ་ཡང་བསྙེན་རྫོགས་བསྒྲུབ་པ་ལ་ཕེབས། དེའི་དབྱར་ཐུབ་བསྟན་ཡངས་པ་ཅན་དུ་གསུང་ངག་རིན་པོ་ཆེ་འདུས་པའི་དགེ་འདུན་ཡོངས་ལ་བཀའ་དྲིན་དུ་མཛད་ནས་ཕྱི་ལོ་ལུག་གི་ལོ་ལ་བཟང་ལྡན་ཆོས་སྡེར་གསུང་ངག་གནང་སྐབས། ས་སྐྱ་དང་ཉེ་བའི་དགོན་ཆོས་འཁོར་ལྷུན་པོ་ནས་ཆོས་རྗེ་དངོས་གྲུབ་དཔལ་འབར་བ་ཕེབས་པ་ལ། ཀྱེ་རྡོར་བཀའ་བབས་བཞི་སོགས་ཟུར་བཀའ་དཔག་མེད་སྩལ་ཅིང་། ལོ་དེ་ཉིད་ཀྱི་ཟླ་བ་བརྒྱད་པ་ལ་ས་སྐྱ་ནས་བརྒྱུད་དེ་ནཱ་ལེནྡྲར་ཕེབས་ནས་དུས་ཆོས་ཁོར་མར་གནང་སྟེ། སྤྲེལ་ལོ་དབྱར་སོས་གཙང་ལ་ཕེབས་དུས། ཡར་ལམ་འབྲས་ཡུལ་སྐྱེད་ཚལ་དུ་རྗེ་ནོར་བུ་ཕུན་ཚོགས་ཀྱིས་གཙོ་མཛད་མཁན་སློབ་དགེ་འདུན་དང་བཅས་པ་ལ་གསུང་ངག་རིན་པོ་ཆེའི་ཟབ་རྒྱས་སྩལ་ནས་ཟླ་བ་བརྒྱད་པ་ལ་ཐུབ་བསྟན་ཡངས་པ་ཅན་དུ་ཕེབས། གདུང་བརྒྱུད་རིན་པོ་ཆེ་བདག་ཆེན་ཀུན་དགའ་བཀྲ་ཤིས་པ་སྐུ་མཆེད་ལ་རབ་བྱུང་གནང་ཞིང་། རྗེ་མུས་པ་ཐུགས་རྗེ་དཔལ་བཟང་པོའི་ནང་རྟེན་གསེར་སྐུའི་རབ་གནས་མངའ་གསོལ་ཡང་མཛད་དེ། གླིང་ཁར་ཕེབས་ནས་བཞུགས་སྐབས།
ཨེ་ཝྃ་ནས་རྗེ་ངོར་ཆེན་གྱི་བཀའ་ཤོག་ནན་བསྐྱེད་ཕེབས་ཏེ། ཆིབས་ཁ་བསྒྱུར་ནས་བྱོན་པའི་མར་ལམ། ཟླ་བ་བཅུ་གཉིས་པའི་ཉེར་གཉིས་ལ་དངུལ་ཆུ་ཆོས་རྫོང་གི་ཞལ་བདག་དང་། རྒྱལ་སྲས་པའི་ཁྲི་ཐོག་ནས་བཀའ་ཆོས་ཀྱི་འབྲེལ་ཙམ་མཛད་ནས་མྱུར་སྟབས་ལམ་སྤྱོད་གནང་། ཨེ་ཝྃ་དུ་ཕེབས་པའི་རྗེ་ཉིད་དགུང་ལོ་རེ་གཅིག་ཏུ་སོན་པ་ན། བྱ་ལོ་ཆོ་འཕྲུལ་ཟླ་བའི་ཚེས་བཅུ་བཞིའི་རྒྱལ་ཕུར་འཛོམས་པའི་འགྲུབ་སྦྱོར་ལ། བླ་མ་དམ་པའི་རྒྱལ་ཚབ་དམ་པར་དབང་བསྐུར་ཏེ། དེའི་ཉིན་ནས་ཚོགས་ལ་ལམ་འབྲས་གསུངས། སྒྲུབ་མཆོད་གྲོལ་འཕྲལ་ཡར་ལ་ཆིབས་ཁ་བསྒྱུར་ཏེ་གླིང་ཁར་ཕེབས་ནས་ལམ་འབྲས་ཚར་གཅིག་གསུངས་འཕྲལ། སྟོན་ཡ་མ་བདེ་ལྡན་ཕུག་ཏུ་ཐུབ་པའི་ལུགས་སྐུ་རྒྱབ་མཐོ་བཞི་པ་ཞིག་བཞེངས་པ་གནང་བའི་རབ་གནས་ནུབ་མནལ་ལམ་དུ་རྗེ་སེམས་དཔའ་ཆེན་པོ་དང་མཇལ་བའི་དགེ་མཚན་ཁྱད་པར་ཅན་བྱུང་ཞིང་།
ལོ་དེའི་ཟླ་བ་བཅུ་པ་ལ་ངོར་དུ་ཕེབས་ནས་ཡབ་སྲས་ཞལ་རྒྱས་པའི་མཉེས་ཚོར་དཔག་ཏུ་མེད་པའི་ངང་ནས། གཙོ་བོར་ས་ལོ་འཇམ་དབྱངས་ཆེན་པོའི་ཞལ་སྔ་ནས་ལ། གུར་བསམ་གྱི་དབང་བསྐུར་བཀའ་འབྲེལ་གྱི་ཐོག་མར་སྩལ་ཅིང་། གཞན་ཡང་གདུལ་བྱ་སོ་སོའི་རེ་བ་བསྐོང་བའི་དབང་ཆོས་རྒྱ་ཆེར་གསུངས། ཁྱི་ལོ་ཟླ་བ་དང་པོའི་ཚེས་ལྔ་ལ་རྗེ་ངོར་ཆེན་བླ་བྲང་ནས་ཐར་པ་རྩེར་ཕེབས། ཚེས་དྲུག་ལ་རྗེ་འདི་ཉིད་ཀྱིས་ཚོགས་སུ་དུས་ཆོས་འཛུགས་པར་མཛད་པའི་ཚེས་བཅུ་གཅིག་གི་ཉི་ཤར་ལ་རྗེ་ངོར་ཆེན་གཞན་དོན་ལ་དགོངས་པའི་ཚུལ་བསྟན་པའི་དགོངས་རྫོགས་ཀྱི་རིམ་པ་མཐིལ་ཕྱིན་པ་སྒྲུབ་པར་མཛད་ནས། སྒྲུབ་མཆོད་གྲོལ་རྗེས། ཟླ་བ་ལྔ་པ་ལ་མུས། ངམ་རིང་། ས་སྐྱ།
གཏིང་སྐྱེས། ཆུ་འདུས་རྣམས་སུ་རང་རང་གི་བསམ་པ་དང་མཐུན་པར་ཆོས་ཀྱི་བདུད་རྩིས་སྨིན་གྲོལ་ལ་བཀོད། སླར་ཨེ་ཝྃ་དུ་ལོ་དེ་ཉིད་ཀྱི་ཟླ་བ་བརྒྱད་པའི་ཉེར་ལྔ་ལ་ཕེབས་ནས། རྗེ་ངོར་ཆེན་གྱི་དགོངས་པ་རྫོགས་ཆེད། བཟོ་ཕུད་སེམས་དཔའ་ཆེན་པོའི་དངུལ་སྐུ་ཆུང་བ་གཅིག ཀུན་མཁྱེན་རིན་པོ་ཆེ་དང་། རྗེ་ཡོངས་འཛིན་གྱི་སྐུ། ལམ་ཟབ་བརྒྱུད་པའི་ཁ་སྐོང་ཆུང་བ་རེ་དང་། ལམ་འབྲས་ལྷ་ཁང་དུ་སྐུ་འདྲ་ཆེ་བ་གསེར་ཟངས་ལས་གྲུབ་པ་རེ་རེ། གཙང་ཁང་དུ་རྣམ་རྒྱལ་མཆོད་རྟེན་གསེར་ཟངས་ལས་གྲུབ་པ་རྣམས་མཐར་ཕྱིན་ཅིང་།
དེ་མཐུན་ལམ་འབྲས་བརྒྱུད་པའི་ཁ་སྐོང་དུ་སྨན་ལྡིག་ལ་མཁས་གྲུབ་དཔལ་ལྡན་རྡོ་རྗེའི་སྐུ་ཞིག་དང་། ཐར་པ་རྩེར་བཞུགས་རྒྱུའི་རྗེ་ངོར་ཆེན་གྱི་གཟིམ་མལ་སྐུ་འདྲ་ཞིག་ཀྱང་སྒྲུབ་པ་གནང་ནས། ཕག་ལོ་ཟླ་བ་དང་པོའི་ཚེས་བཅུ་གཅིག་ལ་རབ་གནས་ལྷན་ཅིག་གནང་བའི་བཅོ་ལྔ་མན་དུས་ཆོས་ཀྱི་གསུང་ངག་འཛུགས་པར་མཛད་ནས་ས་གའི་སྒྲུབ་མཆོད་གྲོལ་རྗེས་ཁམས་འགྲོས་པ་རྣམས་ལ་བསྙེན་རྫོགས་སྩལ་ནས། ཟླ་བ་ལྔ་པའི་ཚེས་བཅུ་བདུན་ལ་དཔལ་ནམས་དགའ་བ་གདོང་དུ་སྤྱན་དྲངས། དེར་ལྷུན་གྲུབ་རྩེ་ནས་སྡེ་པའི་དྲུང་ཡང་ཕེབས་པ་ལ་དབང་རྗེས་གནང་སོགས་གང་ལ་གང་འདོད་ཀྱི་བདུད་རྩི་སྩོལ་བར་མཛད་པས་རེ་བ་ཡོངས་སུ་བསྐངས་ནས། ཟླ་བ་དགུ་པའི་ས་མཆོད་ལ་ངོར་དུ་ཕེབས། དེ་ནས་ཡར་ཕྱོགས་ལ་ཆིབས་ཁ་བསྒྱུར་བ་གནང་ནས་མཇད་དུ་ཕེབས་སྐབས། བདག་ཆེན་ཀུན་དགའ་བཀྲ་ཤིས་སྐུ་མཆེད་ཀྱིས་གསུང་ཆོས་དགོས་པའི་གསོལ་བཏབ་ནན་བསྐྱེད་གནང་བ་ལ། དེ་ལྟར་ན་མུས་རང་ལ་འབྱོན་པ་འཐད་གསུངས་དཔོན་སློབ་ལྷན་དུ་གླིང་ཁར་ཕེབས་ཏེ། ཟླ་བ་དགུ་པ་ཕྱི་མའི་ཚེས་གཉིས་གཟའ་སྐར་ཤིན་ཏུ་བཟང་བའི་སྟེང་དུ་སྐུ་མཚམས་དམ་པ་གནང་ངོས་བདག་ཆེན་སྐུ་མཆེད་དང་ཕྱག་གཡོག་བཞི་ལ་གསུང་ངག་གི་དབུ་འཛུགས་པ་གནང་ཞིང་།
སྐབས་དེར་འདུ་ཁང་དུ་བཞུགས་རྒྱུའི་སེམས་དཔའ་ཆེན་པོའི་སྐུ་འདྲ་སྐུ་ཚད་མ་ལེགས་པར་བསྒྲུབ་པ་གནང་ནས། ཟླ་བ་བཅུ་པའི་ཚེས་བརྒྱད་ཀྱི་དུས་ཆེན་སྟེང་དུ་རབ་གནས་དགའ་སྟོན་རྒྱ་ཆེར་སྩལ་ཅིང་། བྱིན་རླབས་ཀྱི་གཟི་འོད་འབར་བའི་རྣམ་འཕྲུལ་བསྟན། དེ་ནས་ངམ་རིང་དུ་ཕེབས་ཏེ་བྱང་པའི་བདག་པོ་དཔོན་བློན་རྣམས་ལ་ཆོས་ཀྱི་རྙེད་པ་སྩལ་ནས། ཟླ་བ་བཅུ་གཉིས་པའི་ཚེས་བཅུ་གསུམ་ལ་དངུལ་ཆུ་ཆོས་རྫོང་དུ་ཕེབས། དེར་ཞག་འགའ་ཡར་གཏོར་འབུལ་བརྒྱ་རྩ་ཆེར་གཏད་གནང་ནས། ཨེ་ཝྃ་དུ་ཕེབས་རྗེས་བྱི་ལོ་ཟླ་བ་དང་པོའི་ཚེས་བརྒྱད་ལ་དུས་ཆོས་འཛུགས་པ་གནང་བ་ལེགས་པར་གྲོལ་རྗེས། ས་གའི་ཚེས་གསུམ་གྱི་འགྲུབ་སྦྱོར་སྟེང་དུ་རྗེ་ལྷ་མཆོག་སེང་གེ་པ་སྐུའི་རྒྱལ་ཚབ་ཏུ་མངའ་གསོལ་གནང་བའི། ཚེས་བརྒྱད་ལ་ཤར་ཕྱོགས་ལ་ཆིབས་ཁ་བསྒྱུར་ཏེ། དབྱར་ཆོས་ནཱ་ལེནྡྲར་བདག་ཆེན་འཇམ་པའི་དབྱངས་ས་ལོ་ཐམས་ཅད་མཁྱེན་པས་གཙོ་མཛད་པའི་ཚོགས་པ་རྒྱ་མཚོ་ལྟ་བུ་ལ་གསུང་ངག་གནང་རྗེས་ངེད་ན་སོ་རྒས།
གཙང་དབུས་ཀྱི་བར་ལམ་བགྲོད་དཀའ་བ་ནས་ནཱ་ལེནྡྲའི་ཁུར་འབོགས་བཞི་སྡེ་ཆོས་རྗེ་རྣམ་རྒྱལ་བ་ལ་བྱས་པ་ཡིན་ཀྱང་། ཟླ་བ་གཅིག་ལས་མ་བཞུགས་པའི་བསྐྱར་ལོག་དགོས་པ་འདི་བྱུང་། ད་གསེར་ག་བདག་པོའི་དཔེར་འདུག་ཅིང་། དབུས་ཕྱོགས་ཀྱི་ས་སྐྱ་པའི་བསྟན་པའི་རྩ་བར་གནང་བས་འདི་ནས་ཁུར་བཞེས་གནང་བ་ཞུ་ཞེས་ས་ལོ་ཐམས་ཅད་མཁྱེན་པ་ལ་དགོན་པའི་རྩིས་འབུལ་གནང་ནས། གླང་ལོ་གཙང་ལ་ཕེབས་རེས་ཡར་ལམ་གཏིང་སྐྱེས་ཕྱོགས་ལ་མཛད་སྐབས་ཐུབ་བསྟན་རིན་ཆེན་གླིང་དུ་བྱ་བཏང་རྗེས་ལམ་ཟབ་ཀྱི་ཡོན་དུ་གསེར་ཞོ་སུམ་ཅུ་ཐམ་པས་མཚོན་པའི་དངོས་པོ་དཔག་ཏུ་མེད་པ་འབུལ་བ་གནང་བ་རྣམས་ཚུར་ལམ་ས་སྐྱར་ཚོགས་འགྱེད་གནང་ཞིང་། ཟླ་བ་ལྔ་པ་ལ་གླིང་ཁར་ཕེབས་ནས་ཨེན་ཙམ་བཞུགས་རྗེས། ཟླ་བ་དྲུག་པའི་ཚེས་དྲུག་ལ་མཇད་མཐོང་སྨོན་དུ་བྱང་པ་བདག་པོ་ཡབ་སྲས་ཀྱིས་སྤྱན་འདྲེན་ཞུ་བ་གནང་། བཀའ་དབང་དུ་མ་གསན་ཅིང་། ལྷག་པར་སྐུ་རིམ་ལ་དམིགས་པའི་ཆོས་སྐྱོང་གི་བསྐང་གསོ་ཞག་བདུན་པ་ཞིག་མཛད་ནས་དངུལ་ཆུར་ཕེབས་ཏེ། ཟླ་བ་བདུན་པའི་ཚེས་བརྒྱད་ལ་ཆོས་རྗེ་འཕགས་ཆེན་དཔལ་ལྡན་བཀྲ་ཤིས་པ་ལ་གདན་སའི་བསྐོ་བཞག་གནང་ནས།
ཚེས་བཅུ་གསུམ་ལ་ཆིབས་ཁ་བསྒྱུར་བའི་བཅུ་གཅིག་སྔ་ཕྱེད་ཙམ་ལ་གླིང་ཁར་ཕེབས་མཚམས་གསོལ་ཇ་ཞིག་གྲོལ་རྗེས། དེ་རིང་རང་གཟའ་སྐར་བཟང་བ་ཡོད་གསུངས་གཟིམ་ཁང་ཐར་པ་རྩེའི་གཞི་བཏིང་། ཟླ་བ་དགུ་པའི་ས་མཆོད་ལ་ཐོག་ཕུབ་ཀྱི་དགའ་སྟོན་རྒྱ་ཆེར་གནང་། ནང་བཞུགས་བྱིན་རླབས་རྟེན་དཔག་མེད་བཞུགས་པའི་རྣམ་རྒྱལ་མཆོད་རྟེན་གསེར་ཟངས་ལས་གྲུབ་པ། ཀུན་མཁྱེན་རིན་པོ་ཆེའི་ལུགས་སྐུ་གྲུབ་ཆེན་གྱི་སྐུ་འདྲ་དང་མཉམ་པ་གཅིག་བཞེངས་པ་གནང་། སྟག་ལོའི་དགུན་ཆོས་ལ་ཐར་པ་རྩེར་བདག་ཆེན་ཀུན་དགའ་བཀྲ་ཤིས་སྐུ་མཆེད་དང་། བྱ་བཏང་ཆོས་རྗེས་གཙོ་མཛད་ཚོགས་ཤིན་ཏུ་ཆེ་བ་ལ་གསུང་ངག་རིན་པོ་ཆེ་སོགས་ཟབ་ཆོས་དཔག་མེད་གསུངས། དེའི་དཔྱིད་ལྷ་བྲིས་པ་ལྷ་བཙུན་པས་རྒྱལ་བ་རིགས་ལྔ་རེ་རེ་ལ་གདན་གསུམ་ཚང་བའི་ལྷ་ཚོགས་ཀྱིས་བསྐོར་བའི་བྲིས་སྐུ་ཐོག་ཚད་མ་ལྔ། དཔོན་རྒྱལ་རྩེ་བས་ས་སྐྱ་པ་ཆེན་པོའི་སྐུ་འདྲ་སེའུ་མ། ཁམས་པ་ཆོས་རྒྱལ་བས་གསེར་གྱི་གླེགས་བམ།
བྱང་ཆུབ་ཆེན་པོའི་མཆོད་རྟེན་སྔར་གྱི་རྣམ་རྒྱལ་དང་མཉམ་པ། སེམས་དཔའ་ཆེན་པོའི་སྐུ་རྐང་གང་པ་གཅིག་རྣམས་སྒྲུབ་པར་མཛད། དེའི་ལོ་རྗེ་རྡོ་རྗེ་འཆང་གི་དུས་མཆོད་ལ་གུར་རིགས་བསྡུས་དང་། ཧོར་བཟློག་ལ་དམིགས་པའི་ས་ཕུར་བཙུགས་པ་གནང་བ་ལ་རྒྱུ་རྐྱེན་ནས་ཁལ་བརྒྱ་ཕྲག་རེ་སྦྱོར་བ་གནང་། ཡོས་ལོ་དགུན་ཆོས་ལ་གླིང་ཁ་དང་། དབྱར་ཆོས་ལ་ཡ་མར་གསུང་ངག་ཞིག་གནང་རྗེས་འབྲུག་ལོ་བཟང་ལྡན་ཆོས་སྡེར། གཞིར་བཞུགས་ཕྱོགས་འདུས་དང་བཅས་པའི་ཚོགས་ཤིན་ཏུ་ཆེ་བ་ལ་གསུང་ངག་རིན་པོ་ཆེ་གནང་བའི། སྔགས་ལམ་སྐབས་ཞག་འགའ་མགུལ་ཤབ་པའི་ཚུལ་སྟོན་པ་གནང་བ་ལ་གསོལ་སྨན་ཐང་ཐུན་འགའ་བཞེས་པ་སོགས་འཕྲོད་རྟེན་གནང་ཡང་དྭངས་བསྐྱེད་ཆེར་མ་བྱུང་བས། དེ་དུས་ཀྱི་མཆོད་གཡོག་ལ་དགེ་སློང་ཤཱཀ་ཡེ་བ་ཡོད་པ་ལ། རིགས་ལྡན་མའི་མཆོད་ཆོག་ཅིག་དགོས་པ་འདུག་གསུངས།
གནང་ནུབ་རང་མགུལ་སྔར་མལ་དུ་སོར་ཆུད་ཅིང་། གསུང་ངག་ལེགས་པར་གྲོལ་རྗེས། རྒྱུ་དངོས་པོའི་གནང་སྦྱིན་སྟོབས་ཆེ་བ་གནང་ནས་ཀྱཻ་རྡོ་རྗེའི་སྒྲུབ་མཆོད་ཀྱི་རྒྱུན་ཡང་གསར་འཛུགས་མཛད། འདི་སྐབས་བདག་ཆེན་ཤར་ནས་མཇལ་བ་ལ་ཕེབས་དུས། བདུད་རྩི་རིལ་བུ་ཞིག་སྒྲུབ་པ་གནང་དགོས་ཤིང་། བླ་བྲང་ཤར་ན་ཡོད་པའི་རྗེ་བཙུན་གྲགས་པའི་སྟོང་རྡོའི་ལྷག་མ་ལུས་པ་འབུལ་ལགས་ཞུ་བ་གནང་བ་ལ། འོ་ན་སེམས་ཅན་ལ་ཕན་པ་རྒྱ་ཆེ་བ་ཡོང་བ་འདུག་པས་ལྟ་དགོས་པ་ཡིན་ནམ་གསུངས་པའི་ཞོལ་བཞེས་ཀྱི་སྣེ་ཡོད་ཙམ་གྱི་བཀའ་ལུང་གནང་ཞེས་གྲགས་ལ། གནས་དེར་གཞི་བདག་མས་མ་ཎིའི་ལུང་ཞུས་པའི་ཡིད་ཆེས་ཀྱང་གསལ་བར་སྣང་ངོ་། ། བཟང་ལྡན་ནས་ཕེབས་འཕྲལ་ཟླ་བ་བདུན་པའི་ཚེས་གཅིག་ལ་བསམ་གཏན་ཕུག་གི་དབེན་གནས་སུ། བདག་ཆེན་ཀུན་དགའ་བཀྲ་ཤིས་པ་སྐུ་མཆེད་གཉིས།
ངོར་ཆེན་ལྷ་མཆོག་སེང་གེ མུས་དབོན་ཆེན་པོ་དཀོན་མཆོག་རིན་ཆེན། དྲུང་ནས་གྲགས་རྒྱལ་པ་དང་ལྔ་ལ་དབང་བསྐུར་རྡོ་རྗེ་ཕྲེང་བ། ཀྲི་ཡའི་ཁ་སྐོང་དང་བཅས་པ་སྩལ་ཏེ། ཟླ་བ་བརྒྱད་པའི་ཚེས་གཅིག་ལ་གྲོལ་བར་མཛད་ནས། རྗེ་མུས་ཆེན་ལ་ལམ་འབྲས་བརྒྱུད་པ་དང་། གྲུབ་ཆེན་ལ་བཀའ་ཆོས་ཀྱི་འབྲེལ་བའི་བླ་མ་རྣམས་ཀྱིས་བསྐོར་བའི་ཐང་ག་ཐོག་ཚད་མ་གཉིས་ཀྱང་དེ་སྐབས་བཞེངས་པར་མཛད། སྔ་གོང་ས་ག་ལ་བདུད་རྩི་རིལ་བུ་སྒྲུབ་པའི་དགོངས་པ་གནང་ཡང་། བཟང་ལྡན་ནས་ངམ་རིངས་སུ་སྤྱན་འདྲེན་ཞུས་པའི་སྟབས་ནས། ས་གའི་ཉེར་བདུན་ལ་གླིང་ཁར་ཕེབས་པ་ལས་མ་བྱུང་བས་དུས་འགྱངས་ཤིང་།
དེ་སྟབས་བླ་བྲང་ཤར་ནས་བདུད་རྩི་རིལ་བུའི་རྟ་མ་འབུལ་མི་ཡང་། རོང་ཆབ་ཚན་ལ་བཞུགས་དུས་ས་གའི་གནམ་གང་ལ་སླེབ་པ་ཙམ་ལས་ཞབས་དྲུང་དུ་མ་འབྱོར་བ་ནས། སྨིན་དྲུག་ཟླ་བ་གཉིས་བྱུང་བའི་དང་པོའི་ཚེས་བརྒྱད་ལ་གླིང་ཁ་ནས་བསམ་གཏན་ཕུག་ཏུ་ཕེབས་ཏེ་བསྙེན་པ་ཁ་གསོའི་ཐུགས་དམ་གནང་རྗེས་ཉེར་གསུམ་གྱི་གསོལ་ཐོན་འཕྲལ་ལ། བདག་ཆེན་ཀུན་དགའ་བཀྲ་ཤིས་སྐུ་མཆེད་དྲུང་། རྗེ་ལྷ་མཆོག་སེང་གེ མུས་དབོན་ཆེན་པོ་དཀོན་མཆོག་རིན་ཆེན། སྔ་སོར་བདུད་རྩི་རིལ་བུ་སྒྲུབ་པའི་ཕྱག་ཕྱིར་ཡོད་པའི་དགེ་སློང་དཔལ་འབྱོར་བ་དང་བྱང་དཔལ་བ་གཉིས། ཆོས་སྒོའི་བླ་མ་བྱམས་པ་ཤེས་རབ། དྲུང་ནས་གྲགས་རྒྱམ་པ། ཤར་པ་རབ་འབྱམས་པ་བཀྲ་ཤིས་དཔལ་ལྡན།
མཆོད་གཡོག་པ་ནམ་མཁའ་དཔལ་བཟང་རྣམས་དང་། གསོལ་དཔོན་ཐུགས་རྗེ་བཟང་པོ་བ་དང་། ནམ་མཁའ་དར་པོ་གཉིས། སྨན་འཐག་པ་ལ་ལུས་སྟོབས་ཆེ་བ་མཛད་པ་ཆོས་མཛད་གཞིས་ཀ་བ་དང་། ཚུལ་ཁྲིམས་དཔལ་བཟང་སྟེ་བཅུ་གསུམ་ལ་དམ་ཚིག་གསོ་བའི་དབང་གནང་རྗེས། དགོང་ཇ་མན་བཅད་རྒྱ་ཤིན་ཏུ་དམ་པའི་སྐུ་མཚམས་དང་འབྲེལ་བར་གནམ་གང་བར་བདུད་རྩི་རིལ་བུ་སྒྲུབ་པ་གནང་བས། ཁྱད་པར་གྱི་ལྟས་ངོ་མཚར་བ་སྔར་དང་མཚུངས་པ་ལ། ལྷག་པར་ཉེར་ལྔ་མན་མེ་ཏོག་གི་ཆར་ཁ་བ་བུ་ཡུག་འཚུབ་པ་ལྟ་བུ་ཀུན་གྱི་དངོས་མཐོང་དུ་ལེགས་པར་བབས་ཤིང་། དེ་དུས་རྗེའི་གསུང་ལས། ལྷ་རྣམས་དགྱེས་ཟེར་བའི་བརྡའ་རུ་འདུག
མེ་ཏོག་ས་ལ་བབས་པ་འདི་རྣམས་འདོད་ཁམས་པའི་ལྷའི་མེ་ཏོག་དང་། ས་ལ་འབབ་མི་ཐུབ་པར་ནམ་མཁའ་ལ་ཡལ་འགྲོ་བ་རྣམས་གཟུགས་ཁམས་པའི་ལྷའི་མེ་ཏོག་ཡིན་པར་བྱེད། འུ་ཅག་ལ་མེ་ཏོག་གི་ཆར་ལས་རིལ་བུ་སྒྲིལ་བའི་གྲོགས་བྱས་ན་ཕན་པར་འདུག ཅེས་ཀྱང་གསུངས་པར་གྲགས་སོ། ། ཚེས་གཅིག་ནས་སྒྲུབ་པ་མཐར་ཕྱིན་གྱི་གཏང་རག་མཁའ་འགྲོ་ཆོས་སྐྱོང་ལ་འབུལ་བ། ཕྱག་གཡོག་པ་རྣམས་ལ་གནས་དེར་རིལ་བུའི་བགོ་སྐལ་སྩལ་ཅིང་། བྱང་དུ་བདག་ཆེན་ཡབ་སྲས་ལ་སྨན་སྐྱིན་གྱི་བདུད་རྩི་རིལ་བུའི་གནང་སྦྱིན་ཕྱག་དམ་རྫོང་བ་གནང་ནས། དཔོན་སློབ་རྣམས་གླིང་ཁར་ཕེབས། ཚེས་བརྒྱད་མཆོད་སྟེང་དུ་ཚོགས་པ་ལ་བདུད་རྩི་རིལ་བུའི་འགྱེད་སྩལ་ཅིང་། གཞན་ཡང་སྐལ་ལྡན་ཡོངས་ཀྱི་དམ་ཚིག་གི་ཉེར་སྤྱད་དུ་རེ་བ་ཡོངས་སུ་གང་བ་མཛད་རྗེས།
ངམ་རིང་ཆོས་སྡེ་ནས་ལོ་མང་པོའི་བར་དུ་གསོལ་བ་བཏབ་དོན། ཁྱད་པར་བདག་ཆེན་ཏའི་བསྭེ་ཏུ་ནམ་མཁའ་ལེགས་པས་ནན་བསྐྱེད་གསོལ་བ་བཏབ་ནས། སྦྲུལ་ལོ་ཟླ་བ་དང་པོའི་ཚེས་བཅུ་བཞི་འགྲུབ་སྦྱོར་དགེ་བ་ལ་འདུས་པའི་དགེ་འདུན་ཆེ་རགས་རྣམས་ཀྱིས་སེར་ཕྲེང་གི་བཀོད་པ། གདུགས་རྒྱལ་མཚན། རོལ་མོའི་སྒྲ་དབྱངས་དང་བཅས་སྤྱན་འདྲེན་ཞུས་ཏེ། བཞུགས་པ་སྟེང་ནང་སོར་གནང་ནས། མཁན་ཆེན་བསོད་ནམས་བཟང་པོས་གཙོ་མཛད་ཚོགས་པ་བརྒྱད་བརྒྱ་ལྷག་ལ་གསུང་ངག་རིན་པོ་ཆེ་ཟབ་རྒྱས་ཀྱི་ཆོས་འཁོར་བསྐོར་ཅིང་། དེ་སྐབས་གསོལ་དཔོན་རྣམ་གཉིས་ལ། དགེ་འདུན་ཚོགས་པ་རྣམས་ལ་ནས་འབོ་རེའི་འགྱེད་གྱིས་གསུངས་པ་ལ། ནས་ཀྱིས་ཚོགས་པའི་ཕྱེད་ཀྱང་མི་ལྡང་བའི་ཚུལ་ཞུས་ཀྱང་།
སླར་བཀའ་ནན་ཆེ་བ་སྩལ་ནས་བཀྱེ་བས། ལྷག་ཀྱང་ནས་ཕུལ་དགུ་ཙམ་བྱུང་བས་ཀུན་ཡ་མཚན་གྱི་གནས་སུ་གྱུར་པའི་གྲུབ་རྟགས་གནང་ཞེས་ཐོས་ཤིང་། སྐབས་དེར་ཡང་བླ་མ་རྣམ་གསུམ་ལ། བདེ་ཀྱེའི་བརྒྱུད་པས་བསྐོར་བའི་བྲིས་སྐུ་ཐོག་ཚད་མ་དང་། ཡི་དམ་ཆོས་སྐྱོང་བའི་བྲིས་སྐུ་གཅིག་ཀྱང་ལྷན་ཅིག་བཞེངས། ཀྱེ་རྡོར་མངོན་རྟོགས་ཡན་ལག་དྲུག་པ་མུས་ཆེན་གྱིས་མཛད་པའི་བར་ཡང་བཞེངས་ནས་པར་ཁང་དུ་བཞུགས་སུ་གསོལ་ཞིང་། གསུང་ངག་གྲོལ་རྗེས་མུས་སུ་ཕེབས་ནས་ས་ལོ་ཐམས་ཅད་མཁྱེན་པའི་ཞལ་སྔ་ནས། བསམ་གཏན་ཕུག་ཏུ་ལོ་སྒྲུབ་གནང་བའི་སྐུ་ཆས་ཐམས་ཅད་ཕྱག་ནས་གནང་སྟེ། རྗེ་ཉིད་ཨེ་ཝཾ་ཆོས་ལྡན་དུ་གསུང་ངག་གནང་བ་ལ་ཕེབས་ཏེ། རྒྱུ་དུས་སྐབས་རྗེ་ཡབ་སྲས་གཉིས་ཀས་ཀྱེ་རྡོར་བདག་མེད་མའི་རྡུལ་ཚོན་དབང་ཁང་དང་།
ཀ་དྲུག་མར་བཞེངས་པ་གནང་ནས། ཡབ་བཀའ་ཡུམ་བཀའ་ཟུང་འབྲེལ་དུ་ཚོགས་པ་ཡོངས་ཀྱིས་ཐོབ་པར་མཛད་ཅིང་། གསུང་ངག་གྲོལ་རྗེས་སྟོན་ཡར་ཕེབས་ནས། དགུན་ཆོས་གླིང་ཁ་ཉིད་དུ་བདག་ཆེན་ཨ་ཚེ་བའི་དྲུང་དང་། བདག་ཆེན་ཀུན་དགའ་བཀྲ་ཤིས་སྐུ་མཆེད་རྣམས་ཀྱིས་གཙོ་མཛད་ཚོགས་པ་ལྔ་བརྒྱ་ཙམ་ལ་གསུང་ངག་གྲོལ་འཕྲལ། ཆོ་འཕྲུལ་ལ་རྩ་རྒྱུད་ཀྱི་བསྒྲིགས་འདོན་ཆ་རྐྱེན་གསེར་ཞོ་དྲུག་ཅུ། ནས་ཁལ་བརྒྱ་དང་བརྒྱད་ཅུ་བཙུགས་པ་གནང་རྗེས། ས་ལོ་འཇམ་པའི་དབྱངས། བདག་ཆེན་ངག་གི་དབང་ཕྱུག བདག་ཆེན་ཨ་ཚེའི་དྲུང་དང་སྐུ་མཆེད་གསུམ་ལ་དབང་རྡོར་ཕྲེང་།
ཀྲི་ཡ་ཁ་སྐོང་དང་བཅས་པ་དང་། བདག་ཆེན་སྐུ་མཆེད་དྲུག་ལ་ལྷན་ཅིག་བདེ་མཆོག་ནག་པོ་པའི་རྡུལ་མཚོན་ལ་བརྟེན་པའི་དབང་བསྐུར་ཡང་མཛད་ཅེས་གྲགས་ཤིང་། དབྱར་ཡ་མ་བདེ་ལྡན་ཕུག་ཏུ་བདག་ཆེན་ཀུན་དགའ་བཀྲ་ཤིས་སྐུ་མཆེད་ཀྱིས་གཙོ་མཛད་ལ་གསུང་ངག་གནང་སྐབས། དངུལ་གར་ལུགས་གནང་བའི་ས་ཆེན་གྱི་སྐུ་དང་། ཀུན་མཁྱེན་དང་གྲུབ་ཆེན་གྱི་སྐུ་སྔར་གྱི་སེམས་དཔའ་ཆེན་པོའི་དངུལ་སྐུ་དང་མཉམ་པ། དངུལ་གྱི་རྣམ་རྒྱལ་མཆོད་རྟེན་རྣམས་ཀྱི་ནང་བཞུགས་རབ་གནས་མཛད་དུས་མེ་ཏོག་གི་ཆར་ཆེན་པོ་བབས་པ་ཡོངས་ལ་གསལ་ཞིང་། དེ་ལོ་རྗེ་བྱ་བཏང་པ་ཞིང་བརྗེས་པའི་ཕྱག་རྫས་གསེར་གཡུ་སོགས་དངོས་པོ་བསམ་གྱིས་མི་ཁྱབ་པ་རྗེ་རང་གི་ཞལ་ཆེམས་ལྟར་ཞབས་དྲུང་དུ་ཕུལ་བ། གང་ལ་གང་འོས་དགེ་ཕྱོགས་སུ་ཐོང་པའི་ཕྱག་ལེན་གནང་ཞིང་། མང་དཀར་ཕུ་རྫོང་དུ་ཞབས་གཏད་ཕེབས་ནས་བྱ་བཏང་རྗེའི་སྐུ་གདུང་ཡང་། རྗེ་ཉིད་ཀྱིས་འོད་བཞུ་གནང་རྗེས།
ཕྱག་ཚས་གདུང་རུས་རྣམས་ཆོས་སྐུར་སྒྲུབ་པ་གནང་ནས། ཐུབ་བསྟན་རྣམ་རྒྱལ་ནས་སྤྱན་འདྲེན་ཞུ་མི་དང་ལྷན་ཅིག་གཙང་གཞུང་ལ་ཕེབས་ལམ་བསྒྱུར་ཏེ། ལུག་ལོ་ཟླ་བ་དང་པོའི་ཉེར་གཅིག་ཉིན་ཀུན་མཁྱེན་རིན་པོ་ཆེའི་དུས་ཆེན་ནས་དབུ་འཛུགས་པ་གནང་། ཆོས་རྗེ་ཆོས་གྲགས་པ་དང་། གདན་ས་པ་བློ་གྲོས་རབ་ཡངས་པས་གཙོ་མཛད་ཚོགས་པ་སྟོང་ཕྲག་ཙམ་ལ་གསུང་ངག་རིན་པོ་ཆེ་གསུངས་པའི། སེམས་བསྐྱེད་སྐབས་བླ་བྲང་གི་ཞིང་གཤོངས་མའི་ཁར་བཞུགས་ཁྲི་བརྩིགས་ནས་གནང་དགོས་པ་བྱུང་ཞིང་། རྒྱུ་དུས་ལ་དབང་མི་ཀུན་ལ་བདུད་རྩི་རིལ་བུ་ཡང་གནང་ཞེས་གླེང་ལ། གསུང་ངག་གྲོལ་རྗེས་ཉེར་གཅིག་མཆོད་པའི་རྒྱུར་གསེར་སྲང་གསུམ་དང་། སྒྲུབ་མཆོད་རྒྱུན་གཏན་བཙུགས་པ་ལ་ཆ་རྐྱེན་དཔག་མེད་སྦྱོར་བ་གནང་ནས། ཡར་ཕྱོགས་ལ་ཆིབས་ཁ་བསྒྱུར་ཏེ།
ཐུབ་བསྟན་ཡངས་པ་ཅན་དུ་ཞག་འགའ་སྐུ་བསྙེལ་གནང་དུས། བདག་ཆེན་འཇམ་པའི་དབྱངས་ས་ལོ་ཙཱ་བ་ཆེན་པོ་དང་། རྗེ་ལྷ་མཆོག་སེང་གེ བདག་ཆེན་ཤར་པས་གཙོ་མཛད། གཙང་སྟོད་ཀྱི་སྣར་ཐང་པ་སོགས་དཔོན་རྣམ་པ་ཐ་དད་མཇལ་བ་ལ་བྱོན་པའི་གུར་དཀར་ནག་གིས་ས་གཞི་ཁེབ་པ་ཙམ་བྱུང་ཞེས་སྒྲོག་ཅིང་། འདི་སྐབས་ངོར་དུ་མུས་ཆེན་གྱི་ཚེས་བརྒྱད་དུས་ཆེན་ལ་དམིགས་པའི་གསེར་ཞོ་བཞི་བཅུ་སྦྱོར་བ་གནང་ནས། གླིང་ཁར་ཕེབས་པའི་མཚམས་ལྷོ་རྩའི་ཇོ་བོའི་དྲུང་དུ་དཀར་མེའི་རྒྱུན་དང་། མཆོད་རྫས་མང་དུ་འཛུགས་པ་མཛད། དབྱར་ཆོས་ལ་ངན་སོང་སྦྱོང་རྒྱུད། ཀུན་མཁྱེན་རིན་པོ་ཆེའི་ཌཱིཀྐའི་སྟེང་ནས་སྩལ་ཅིང་།
བློ་སྦྱོང་། གཅོད་ཁྲིད་རྣམས་གསུངས། བྱ་བཏང་རྗེའི་ནང་རྟེན་དུ་སེམས་དཔའ་ཆེན་པོའི་སྨན་སྐུ་མདའ་གང་པ་གཅིག་དང་། ཕྱི་རྟེན་གདུང་ཚ་བཞུགས་པའི་ཁང་བརྩེགས། ཡིག་མཁན་བཞིས་ཀྱེ་རྡོར་རྒྱུད་གསུམ། ལམ་འབྲས་གླེགས་བམ། རྗེ་སེམས་དཔའ་ཆེན་པོའི་བཀའ་འབུམ་རྣམས་གསེར་རྐྱང་ལས་བཞེངས་པ་མཛད། ཡ་མ་བདེ་ལྡན་ཕུག་པ་ལ་ཆོ་འཕྲུལ་ཟླ་བ་ལ་རྒྱུད་ཚུགས་གསུངས། གསེར་སྲང་གསུམ། ནས་ཁལ་བརྒྱ།
ཇ་སྡུམ་གཅིག་རྣམས་གནང་ཞིང་། ཧོར་བཟློག་ལ་དམིགས་པའི་གུ་རུའི་འབུམ་པ་རྙིང་པ་གང་འདུག་གསོ་བ་དང་། ཀླས་པ་བྱེས་མདོ། བང་ཤོད་ཀྱི་ལུང་བཟང་གི་མདོ། མང་ཚོ་སུམ་མདོ། ལྷ་མདོ་དྲག་པོ་ཆེ། སྐྱེ་དགེ་ལ་རྩེ་རྣམས་སུ་ནང་བཞུགས་བྱིན་རླབས་དཔག་མེད་བཞུགས་པའི་མཆོད་རྟེན་གསལ་པ་རེ་བརྩིག་པ་ལ་མུས་དབོན་ཆེན་པོ་དཀོན་མཆོག་རིན་ཆེན་པ་དཔོན་སློབ་རྣམས་རྫོང་བ་གནང་། དེ་མཐུན་ས་སྐྱར་དབུ་རྩེ་རྙིང་མ་སོགས་མཆོད་ཁང་རྣམས་སུ་དཀར་མེ་དང་། སྒོ་རུམ། ཁའུ།
པུ་ཏྲ་ནང་སོ་སོགས་སུ་གཏོར་གསོས་ཧོར་བཟློག་ལ་དམིགས་པ་ཡང་སྒྲུབ་པ་གནང་ཞིང་། དབྱར་སྨད་ངམ་རིངས་སུ་བཞུགས་སྐབས་ངོར་ནས་རྗེ་ལྷ་མཆོག་སེང་གེ་གློ་བོར་ཆིབས་ཁ་བསྒྱུར་བའི་ཡར་ལམ་ཡབ་སྲས་གདན་འཛོམས་གནང་ཞིང་། ལུག་ལོ་ཟླ་བ་བཅུ་གཅིག་པ་ལ་གླིང་ཁ་ཉིད་དུ་བདག་ཆེན་ཀུན་དགའ་བཀྲ་ཤིས་སྐུ་མཆེད་དང་། གླིང་དབོན་ཏིང་ངེ་འཛིན་འོད་ཟེར་བས་གཙོ་མཛད་ལ་གསུང་ངག་གནང་སྐབས། རྗེའི་གསུང་ཆོས་ཀྱི་ཐུན་གྲོལ་འཕྲལ་རང་བདག་ཆེན་ཀུན་དགའ་བཀྲ་ཤིས་པའི་དྲུང་བཞུགས་ཁྲི་དེ་ཉིད་ཀྱི་སྟེང་དུ་ཕེབས་ནས། རྗེ་ཉིད་ཀྱི་བཀའ་འབུམ་དཀར་ཆག་ཏུ་འཁོད་པ་མ་ལུས་པའི་ལུང་དེར་འཚོགས་ལ་གནང་དུ་འཇུག་པར་མཛད་པ་ནི་སྐུའི་རྒྱལ་ཚབ་དམ་པར་དབང་བསྐུར་བའི་དགོངས་པ་རྨད་དུ་བྱུང་བ་ཉིད་དོ། ། མདོར་ན་དགུང་ལོ་སོ་གཅིག་ནས་བདུན་ཅུ་དོན་གཉིས་བར་དུ་བསྟན་པའི་རྩ་བ་དགེ་ཚུལ་དགེ་སློང་གི་བསླབ་པ་གནང་བ། དབུ་སེམས་ལུགས་གཉིས་ཀྱི་སེམས་བསྐྱེད་འབོགས་པ། རྡོར་འཕྲེང་ཀྲྀ་ཡའི་ཁ་སྐོང་དང་བཅས་པ་ཚར་གསུམ། ཟུར་བཀའ་ཀྱེ་རྡོར་བཀའ་བབས་བཞི།
བདག་མེད་མ། གུར་སྃ། བདེ་མཆོག་ལཱུ་ནག་དྲིལ་གསུམ། གསང་འདུས་རིགས་གསུམ། འཇིགས་བྱེད་ས་ལུགས་དང་རྭ་ལུགས་སྒོ་གཉིས། གཤེད་དམར། སྦྱོང་རྒྱུད་དཀྱིལ་འཁོར་བཅུ་གཉིས་སོགས་རྒྱུད་སྡེ་འོག་མ་གསུམ་གྱི་དབང་རྣམས་དང་། རྗེས་གནང་རིགས་གཏད། སྒོམ་ལུང་སྒོ་མཐའ་ཡས་པ། གསུང་ངག་ཚར་ལྔ་བཅུ་ང་གཅིག
དེ་དང་འབྲེལ་བའི་ཆ་ལག་གི་དབང་བྱིན་རླབས་སོ། ། བདེ་མཆོག་གི་རྩ་དབུ་མ། ནག་པོ་རིམ་བཞི། དྲིལ་བུ་རིམ་ལྔ། བདེ་མཆོག་དཀར་པོ། གཤེད་དམར་སྤྲོས་མེད། འཇིགས་བྱེད་རྣལ་འབྱོར། ཆོས་སྐྱོང་གི་ནང་ཁྲིད། བློ་སྦྱོང་། རྟེན་འབྲེལ་སྙིང་པོ།
གཅོད་ཡུལ། ཞེན་པ་བཞི་བྲལ་སོགས་ཟབ་ཁྲིད་དཔག་ཏུ་མེད་པ་དང་། འདུལ་བ་ལུང་སྡེ་བཞིས་མཚོན་པའི་རྒྱལ་བའི་བཀའ་དང་། ཀྱེ་རྡོར་རྒྱུད་གསུམ་སོགས་རྒྱུད་སྡེ་དུ་མ། ས་སྐྱ་བཀའ་འབུམ། རྡོ་རྗེ་འཆང་། སེམས་དཔའ་ཆེན་པོ། ཀུན་མཁྱེན་རིན་པོ་ཆེ། རྗེ་ཉིད་ཀྱི་བཀའ་འབུམ་གྱིས་མཚོན་པའི་ལུང་གཞལ་དུ་མེད་པའི་ཆོས་ཀྱི་བདུད་རྩིའི་ཆར་ཆེན་པོ་དུས་རྒྱུན་ཆད་མེད་པར་སྩོལ་བར་མཛད་པའི་མཐུ་ལས་སློབ་མའི་ཚོགས་ཀྱིས་ས་སྟེང་མ་ལུས་པར་ཁྱབ་པའི་རྣམ་གྲངས་ཙམ་གྱི་མཚོན་བྱེད། གདུང་བརྒྱུད་རིན་པོ་ཆེ།
བདག་ཆེན་ཤཱཀྱ་རྒྱལ་མཚན། ས་ལོ་ཐམས་ཅད་མཁྱེན་པའི་ཞལ་སྔ་ནས། བདག་ཆེན་ངག་གི་དབང་ཕྱུག བདག་ཆེན་ཨ་འཇམ་པ། བདག་ཆེན་ནམ་མཁའ་འདོད་སྒྲུབ། བདག་ཆེན་དོན་གྲུབ་རྒྱལ་མཚན། བདག་ཆེན་རིན་ཆེན་རྒྱལ་མཚན། བདག་ཆེན་ཀུན་དགའ་བཀྲ་ཤིས། བདག་ཆེན་ཀུན་དགའ་རྒྱལ་མཚན། བདག་ཆེན་ཀུན་དགའ་སྙིང་པོ་སྟེ་འཁོན་ས་སྐྱ་པའི་གདུང་བརྒྱུད་བཅུ་ཕྲག་གཅིག
ཉིད་ཀྱི་རྒྱལ་ཚབ་དམ་པར་དབང་བསྐུར་བ་རྗེ་བཙུན་ལྷ་མཆོག་སེང་གེ སྨྲ་བའི་དབང་ཕྱུག་དཀོན་མཆོག་ལྷུན་གྲུབ། དམ་པའི་ཐུགས་སྲས་སངས་རྒྱས་སེང་གེ་སྟེ་ཨེ་ཝཾ་གདན་རབས་གསུམ་དང་། གཏིང་སྐྱེས་ཆོས་རྗེ་ཀུན་དགའ་རྒྱལ་མཚན། རྗེ་དབོན་ཤཱཀྱ་རྒྱལ་མཚན། བྲག་དཀར་སེམས་དཔའ་ཆེན་པོ། ལྕང་ར་བ་བློ་གྲོས་བཟང་པོ་སྟེ་གསེར་མདོག་ཅན་གྱི་གདན་ས་པ་བཞི། ཆོས་རྗེ་ཆོས་གྲགས་རྒྱ་མཚོ་པ་ནས་ཐུབ་བསྟན་རྣམ་རྒྱལ་གྱི་གདན་ས་པ་ན་རིམ་བཞི། འཇམ་པའི་དབྱངས་ཀུན་དགའ་ཆོས་བཟང་། ཆོས་རྗེ་ཆོས་གྲགས་པ།
ཆོས་རྗེ་ནོར་བུ་ཕུན་ཚོགས། ཆོས་རྗེ་ཆོས་ཀྱི་བཤེས་གཉེན། ཆོས་རྗེ་ལྷ་དབང་བློ་གྲོས་ཏེ་སྐྱེད་ཚལ་གྱི་གདན་ས་པ་ལྔ། ཆོས་རྗེ་མུས་རབ་འབྱམས་པ། ཆོས་རྗེ་གཞོན་ནུ་བློ་གྲོས། ཆོས་རྗེ་གྲགས་པ་རྒྱལ་མཚན་ཡངས་པ་ཅན་གྱི་གདན་ས་པ་གསུམ། སྤྱན་ཚབ་ཚུལ་ཁྲིམས་བཟང་པོ། ཆོས་རྗེ་ཤེས་རབ་བཟང་པོ། ཆོས་རྗེ་ཐུགས་རྗེ་དཔལ་བ་སོགས་གླིང་ཁའི་གདན་ས་པ་རྣམས་དང་། ཆོས་རྗེ་ནམ་མཁའ་བསོད་ནམས།
མུས་དབོན་ཆེན་པོ་དཀོན་མཆོག་རིན་ཆེན་སོགས་གླེ་ལུང་ཆོས་སྡེའི་མཁན་པོ་བཞི། ཆོས་རྗེ་ནམ་མཁའ་དཔལ་བཟང་པོ་སོགས་བདེ་ལྡན་ཕུག་དང་། དགའ་ལྡན་རྩེར། ཆོས་རྗེ་སངས་རྒྱས་དཔལ་བཟང་། ཆོས་རྗེ་དཔལ་ལྡན་ཤེས་རབ། གསང་སྔགས་རྡོ་རྗེ་གླིང་དུ་ཆོས་རྗེ་བཟང་པོ་དཔལ་བ། ཞེ་དགོན་དུ་ཆོས་རྗེ་དཀོན་མཆོག་རྡོ་རྗེ། ཆོས་རྗེ་དཔལ་ལྡན་དར་པོ་སོགས་གདན་རབ་འགའ་རེ་དང་། མཁན་ཆེན་བདེ་ལེགས་བཀྲ་ཤིས། མཁན་ཆེན་བསོད་ནམས་བཟང་པོ།
མཁན་ཆེན་སངས་རྒྱས་རྒྱ་མཚོ། ལྕགས་ཐང་རབ་འབྱམས་པ་དང་ངམ་རིང་མཁན་པོ་བཞི། སྣར་ཐང་མཁན་པོ་ཤེས་རབ་དཔལ་ལྡན། དགའ་གདོང་མཁན་པོ་རིན་ཆེན་དཔལ་བཟང་། ཇོ་ནང་མཁན་པོ་ཀུན་དགའ་ལེགས་པ། གཏིང་སྐྱེས་བྱ་བཏང་པ་ཆེན་པོ། དེའི་གཅུང་གསེར་གླིང་པ་ཀུན་དགའ་བཀྲ་ཤིས་དང་། ཀུན་དགའ་ལེགས་གྲུབ་པ་གཉིས། མཐུ་སྟོབས་དབང་ཕྱུག་རྡོ་རིང་ཀུན་སྤངས་པ། ཆོས་རྗེ་དངོས་གྲུབ་དཔལ་འབར་བ།
ཉི་ལྡེ་བ་དཔལ་ལྡན་རྒྱལ་མཚན། དངུལ་ཆུ་བ་དཔལ་ལྡན་བཀྲ་ཤིས། ཆོས་སྒོ་བ་བྱམས་པ་ཤེས་རབ། བུ་ལེ་བ་བྱམས་པ་ཕུན་ཚོགས། པཎ་ཆེན་ནམ་མཁའ་དཔལ་བཟང་དང་། ཤེས་རབ་བཀྲ་ཤིས་སྐུ་མཆེད་གཉིས། ལོ་ཆེན་རཏྣ་བྷ་དྲ་རྣམས་དང་། དབུས་ཕྱོགས་སུ་སྨྱུག་ལ་པཎ་ཆེན། ཀརྨ་འཕྲིན་ལས་པར་གྲགས་པ་ཕྱོགས་ལས་རྣམ་པར་རྒྱལ་བའི་ལྷ། གསང་ཕུ་གླིང་སྨད་མཁན་པོ་ཀུན་དགའ་དཔལ་འབྱོར།
ལོ་པ་སྤྱན་སྔ་ངག་དབང་ཆོས་ཀྱི་གྲགས་པ། རྨོར་པ་ཆོས་རྗེ་གྲགས་འབྱོར་ཤེས་རབ། འཇུན་པ་མཁན་ཆེན་བསོད་ནམས་རྒྱལ་མཆོག མངའ་རིས་བཞི་སྡེ་པ་ཆོས་རྗེ་ནམ་མཁའ་བརྟན་པ་དང་། རྣམ་རྒྱལ་བཟང་པོ་སྐུ་མཆེད་གཉིས་ཀྱིས་མཚོན་པ་དང་། ཁམས་ཕྱོགས་སུ་ཆོས་རྗེ་སངས་རྒྱས་དཔལ་བ། ཆོས་རྗེ་བསམ་འཕེལ་རྒྱལ་མཚན། ཆོས་རྗེ་ནོར་བཟང་པ། ཆོས་རྗེ་དགེ་འདུན་དཔལ་བཟང་། ཏིང་འཛིན་འོད་ཟེར་ལ་སོགས་ཏེ་དབུས་གཙང་ཁམས་གསུམ་གྱི་བསྟན་འཛིན་དངོས་སུ་མཚན་སྨོས་པ་དེ་དག་དང་།
ཡང་སློབ་བརྒྱུད་འཛིན་དང་བཅས་པས་བསྟན་པ་འཕེལ་རྒྱས་སུ་གྱུར་ཅིང་། སྤྲེལ་ལོ་ཤར་འཕྲལ་གསང་སྔགས་རྡོ་རྗེ་གླིང་དུ་སང་ཕོད་བྱ་ལོ་ཆོ་འཕྲུལ་མན་རྒྱུད་ཚུགས་གསུངས་གསེར་ཞོ་ཉི་ཤུ་དང་། ནས་ཁལ་བརྒྱའི་གནང་སྦྱིན་མཛད་ཅིང་། འདི་སྐབས་དགེ་སློང་བསོད་མཆོག་པས་ས་ཆེན་གྱི་སྐུ་འདྲ་ཕྱག་ནས་མ་ཐུགས་ཀར་བཞུགས་པའི་སེམས་དཔའ་ཆེན་པོའི་སྨན་སྐུ་མདའ་གང་ཙམ་བཞེངས་ཤིང་། སྤྲེལ་ལོ་ཟླ་བ་བཞི་པ་ནས་བརྩམས་ཏེ། ས་སྐྱ། ཨེ་ཝཾ། ནཱ་ལེནྡྲ། བཟང་ལྡན། སྐྱེད་ཚལ།
ཐུབ་བསྟན་གོང་འོག ཆོས་འཁོར་ལྷུན་པོ། མུས་ནང་གི་དགོན་པ་ལྔ་དང་བཅས་པར་ཇ་སིགས་བརྒྱད་ཀྱི་མང་ཇ་འགྱེད་ཆས་གསེར་ཞོ་ཕྱེད་དང་བཞི་བརྒྱ། དངུལ་དམ་གཉིས། ཀརྨ་གན་དཀར་གཉིས། སྣམ་སྦྱར་གསེར་མ། ཧོར་ཆོལ་གཅིག རྒྱའི་དགང་གཟར་བླུགས། གོས་དར་སྤུས་དག་དཔག་མེད་སྩལ་ནས། ད་ལན་གྱི་མང་ཇ་འགྱེད་བཅས་རྣམས་རིམ་གྲོ་མིན།
ངེད་རང་གི་སྔོན་འགྲོའི་དགེ་རྩ་ལ་དམིགས་པ་ཡིན་པས། སོ་སོ་ནས་ཀུན་རིག་ཆོ་ག་བཟང་སྤྱོད་སྨོན་ལམ་སོགས་དམིགས་སུ་འགྱུར་བ་མཛོད་གསུངས་པའི་བཀའ་ལུང་ངེས་གསལ་དང་། ས་ག་ཟླ་བའི་ཉེར་ལྔའི་རྗེ་རྡོ་རྗེ་འཆང་གི་དུས་ཆེན་སྟེང་དུ། སྔར་བདེ་བ་ཅན་གྱི་ཞིང་བཀོད་གཉིས་ལག་ཏུ་བྱུང་། ད་གཅིག་བྲིས་པས་གསུམ་ཡོང་བ་འདུག་གསུངས་སྐྱ་རིས་དབུ་བཙུགས་ཤིང་། འོད་དཔག་མེད་ཀྱི་མདུན་དུ་ང་རང་གི་གཟུགས་གཅིག་ཀྱང་པདྨའི་སྟེང་དུ་ཡོང་བ་བྲིས་གསུངས་ཤིང་། ཟམ་སྣེར་རྟ་མོ་ལུང་གང་གི་སྐྱ་སེར་རྣམས་ལ་སེམས་བསྐྱེད། མ་ཎིའི་ལུང་གནང་རྗེས། ཕ་དམ་པའི་སྐྱེ་བདུན་རེ་ཕྱག་གིས་སྩལ་བར་མཛད་ནས། ཟླ་བ་ལྔ་པའི་ཚེས་བདུན་ལ་གླིང་ཁའི་ཚོགས་སུ།
བྱ་བཏང་རྗེའི་ན་བཟས་གཙོས་པའི་གྲལ་འགྱེད་རྒྱ་ཆེར་གནང་ནས་བསྔོ་བའི་རྒྱས་འདེབས་དང་། བཟང་སྤྱོད་ཅིག་གི་དབུ་རྗེ་ཉིད་ཀྱིས་དྲངས་ནས་བཞུགས་ཁྲི་ཁ་ནས་བཞེངས་ཕེབས་པའི་ཚུལ་བསྟན་ཅིང་། དབྱར་ཆོས་ལ་ཡ་མ་བདེ་ལྡན་ཕུག་ཏུ་གསུང་གི་ཐ་མ་དེ་གསུངས་པ་ལ་ཕེབས་ཤིང་། ཁོང་རྣམ་པ་ལ། སྔར་གྱི་རྒྱུད་སྒྲིགས་འདོན་གྱི་འཐུད་དུ་གསེར་སྲང་དོ་གནང་། དེ་སྐབས་ཟླ་བ་བདུན་པའི་བཅུ་བཞི་ལ་ས་ནག་བྲག་ལུང་པ་ཡིན་པའི་བུད་མེད་སྐལ་དམན་གཅིག་གིས་སྐུ་གཟན་ཞིག་ཕུལ་བའི་རྐྱེན་བྱས་བསྙེལ་ཚུལ་བསྟན་ཟླ་བ་བདུན་པའི་ཚེས་བཅུ་བདུན་ཉིན་གསུང་ངག་གི་དམིགས་པའི་འཕྲོ་རྣམས་ཤར་པ་ཞིག་གསུངས་ནས། ཆོས་འཕྲོ་དེ་ཙམ་གྱིས་རྫོགས་པ་གྱིས་ལ། སོ་སོར་གྱེས་གསུངས་པའི་བཀའ་ལུང་གནང་རྗེས་སྐུ་མཚམས་སེའི་ངང་ནས། དགེ་སློང་བསོད་མཆོག་པ་ལ། སེམས་དཔའ་ཆེན་པོའི་སྨན་སྐུ་མཁྱིད་གང་ཙམ་མཉམ་གཞག་མཛད་པ་ཅིག་བཟོས་གསུངས་པ་ལ།
ཁོང་གིས་ཕྱག་གི་དབུས་སུ་ནོར་བུ་གཅིག་བཟོས་ནས་གཟིགས་འབུལ་བྱས་པས། ནོར་བུ་སོལ་ལ་ལྷུང་བཟེད་ཅིག་ཞོག སེམས་དཔའ་ཆེན་པོ་འོད་དཔག་མེད་ཀྱི་སྐུ་འདྲ་བྱེད་པ་ཡིན་གསུངས། ཟླ་བ་དེ་ཉིད་ཀྱི་ཉེར་བཞི་ལ་མུས་དབོན་ཆེན་པོ་དཀོན་མཆོག་རིན་ཆེན་པས་མཛད་ནས། སེམས་དཔའ་ཆེན་པོའི་དགུང་ལོ་ཙམ་བཞུགས་དགོས་ཞེས་གསོལ་བ་བཏབ་པས། ངེད་སྐྱེ་འཆི་ལ་དབང་ཐོབ་པ་མ་ཡིན་ཞིང་། འོན་ཀྱང་ལས་བསགས་པ་མེད་གསུངས། དེའི་དོན་གདུལ་བྱའི་མགོན་དུ་བཞུགས་པའི་སེམས་ཅན་སྤྱི་མཐུན་གྱི་ལས་ལ་དགོངས་ནས་གསུངས་པ་ཡིན་ཞིང་། གསོལ་དཔོན་རྣམ་གཉིས་ཀྱིས་གླིང་ཁར་ཕེབས་དགོས་པའི་ནན་བསྐྱེད་ཞུས་པ་ལ། ཟླ་གཤམ་འདི་མི་འགྲོ།
ཚེས་ནས་བདེ་བ་ཅན་དུ་འགྲོ་བཀའ་ལུང་ཕེབས་པ་ལ། ཁོང་རྣམས་བསམ་གླིང་ཁ་བདེ་བ་ཅན་དུ་ཕེབས་གསུངས་པར་གོ་ནའང་། ཞིང་ཁམས་བདེ་བ་ཅན་དུ་གཤེགས་གསུང་པ་ཡིན་སྣང་ཞིང་། ཟླ་བ་བརྒྱད་པའི་ཚེས་གཅིག་ལ་འདོ་ལིའི་སྟེང་དུ་གཟིམ་གུར་ཕུབ་ནས་གདན་དྲངས། སྟག་ལུང་མདོ་དང་། ཀླས་མདོ་རུ་བར་ཞག་རེ་མཛད། ཚེས་གསུམ་གྱི་སྔ་དྲོའི་ཆ་ལ་གླིང་ཁར་ཕེབས་ཤིང་། དེ་ནས་ཚེས་ལྔའི་བར་སྐུ་ཁམས་བདེ་བར་མངོན་པ་དང་། ཞབས་སྐོར་ཡང་མ་ཆག་པར་གནང་། ཚེས་ལྔའི་དགོང་ནས་སླར་ཡངས་སྙུང་ཚུལ་བསྟན་པས།
སྐུ་རིམ་ལ་དམིགས་པའི་མང་ཇ། ན་བཟའི་འགྱེད་སོགས་སྒྲུབས། གསོལ་དཔོན་པས་ཏས་པའི་ཚུལ་གྱིས་སྐུ་ཁམས་ཅི་འདྲ་ཡོང་མི་ཤེས་པ་གདའ་བས་བསླབ་ཆ་བྱ་ཞུས་པས། ལབ་རྒྱུ་ཙམ་མེད། བླ་མ་གོང་མ་རྣམས་ཀྱི་དུས་མཆོད་ལ་དམིགས་པའི་གཞི་རྟེན། དཀར་མེ་ཆ་རྐྱེན་རྣམས་དམིགས་སུ་འཁྱོལ་བ་དང་། ཕ་མའི་ཞིང་ཁང་མཚོན་པ་འདི། སྔར་དུས་མཆོད་དཀར་མེ་གང་ལ་ཡང་བསྔོས་པ་མེད་པས། ང་རང་གི་དུས་མཆོད་སོགས་ལ་སྦྱོར་བ་དང་། པུར་ཟླ་བ་གཅིག་མ་ཞུ་བར་བཞོག་གསུངས་ཤིང་།
ཚེས་དྲུག་གི་ཉིན་ཁང་གསར་བའི་བདག་མོ་སོགས་གཤིན་པོ་འགའི་མིང་བྱང་ཀུན་རིག་གི་ཆོ་ག་དག་གསལ་དང་བཅས་ལྷོ་སྒོ། བྱང་བུ་བསྲེག་པ། འཇིམ་པ་བྱིན་རླབས། ཚ་ཚ་རབ་གནས་ཀྱི་བར་གནང་ནས། དེ་ཚར་བས་བློ་བདེ་གསུང་ཞིང་། ཚེས་བདུན། བརྒྱད། དགུ་རྣམས་ལ་ཡང་སྐུ་ཁམས་འཁྱུད་དེ་རང་བྱུང་ཞིང་། ཚེས་བཅུའི་ཐོ་རངས་ཐུགས་དམ་གྱི་རིམ་པ། དཀར་ཆ་བཞི།
ཟ་བྱེད་མཁའ་འགྲོའི་སྦྱིན་སྲེག་རྣམས་རྫོགས་རྗེས་ཕྱག་ཕྲེང་རིང་བ་ཕུད་ནས་སྐུ་འཁྲིས་སུ་བཞག ཕྱག་རྩེ་སྐོར་ཕྱག་ལ་རྒྱུས་བཞིན་པའི་ངང་ནས། ཞབས་རྡོ་རྗེའི་སྐྱིལ་ཀྲུང་དུ་བཅོས། སྤྱན་བར་སྣང་ལ་ཁྲོལ་གཟིགས་པ་དང་། ཕྱག་གཉིས་ནམ་མཁའ་མཛོད་ཀྱི་ཕྱག་རྒྱ་དབུ་དཔྲལ་དུ་འཇོག་པ་གནང་ནས། ཡིད་འབྱུང་གི་མཆོད་པ་ཚར་གཅིག་མཛད་རྗེས། ཕྱག་མཉམ་གཞག་གནང་འཕྲལ་འོད་གསལ་ཆོས་ཀྱི་སྐུར་ཐིམ་ཞིང་། ཚེས་བཅུ་གཉིས་ཀྱི་ཐོ་རངས་འོད་གསལ་ལས་བཞེངས་ནས། སེམས་དཔའ་ཆེན་པོ་ཡབ་སྲས་རྣམས་གང་དུ་བཞུགས་པའི་ཞིང་ཁམས་དེར། ཐོགས་པ་མེད་པར་ཐལ་གྱིས་གཤེགས་པ་ཉིད་དོ། །
སྐུ་མྱ་ངན་ལ་འདས་པ་ནས་བཟུང་སྟེ། གདུང་ཁང་ཞལ་མ་ཕྱེའི་བར་ནམ་མཁའ་གཡའ་དག་པ་ཁོ་ན་དང་། སྤྲིན་ཐོར་པ་བྱུང་བ་རྣམས་ཀྱང་འཇའ་ཚོན་གྱི་རྣམ་པར་འཆར་བ་དང་། མེ་ཏོག་གི་ཆར་ཁོར་ཡུག་ཏུ་འབབ་པ་དང་། དྲི་བཟང་པོའི་ངད་ཀུན་ཏུ་ལྡང་བ་བྱུང་ཞིང་། ཚེས་བཅུ་བདུན་ཉིན་མན་བདག་ཆེན་འཇམ་པའི་དབྱངས་ས་ལོ་ཐམས་ཅད་མཁྱེན་པའི་དྲུང་གིས་བདེ་མཆོག་ནག་པོ་པའི་སྒྲུབ་མཆོད་དང་། བདེ་མཆོག་བླ་མ་མཆོད་ཆོག བདག་ཆེན་ཀུན་དགའ་བཀྲ་ཤིས་པས་གཙོ་མཛད་པའི་ཀྱེ་རྡོར་གྱི་སྒྲུབ་མཆོད་དང་ལམ་འབྲས་བླ་མཆོད་བཅས་པ། ཉེར་བཞི་ནས་ཞག་བདུན་གྱི་བར་དགོངས་རྫོགས་དངོས་གཞི་ལ་དགེ་འདུན་དྲུག་བརྒྱ་ཙམ་གྱིས་སྔ་དྲོ་ཀུན་རིག་བདག་བསྐྱེད་བསྙེན་པ་རྒྱས་པ་དང་བཅས་པའི་སྒྲུབ་མཆོད། དགོང་ཕྱོགས་བདག་ཆེན་སྐུ་མཆེད་ཀྱིས་ཚོགས་དབུ་གནང་ནས་ཀྱེ་རྡོར་གྱི་སྒྲུབ་མཆོད་དང་།
རྗེ་ཉིད་ཀྱིས་ཉིན་ཞག་ཕྲུགས་གཅིག་ལ་གནང་བའི་ཐུགས་དམ་ཞལ་འདོན་རྣམས་གྲངས་མ་ལུས་པ། ཆ་སོ་སོར་བགོས་ནས་བསྒྲུབ་པར་མཛད་ཅིང་། དེ་དག་གི་སྐབས་སུ་སྐུ་གདུང་ལས་ཚུལ་ཁྲིམས་ཡོངས་སུ་དག་པའི་དྲི་བསུང་བཟང་པོ་ཡང་ཡང་བྱུང་བ་ཡ་མཚན་གྱི་གནས་སུ་གྱུར་ཅིང་། ཚེས་བཅུ་གཅིག་ལ་སྐུ་གདུང་ཞུགས་འབུལ་གནང་བའི་ཚེས་བཅུ་གསུམ་ཉིན་གདུང་ཁང་ཞལ་ཕྱེ་བས། སྐུ་གདུང་ཕལ་ཆེར་རིང་བསྲེལ་ཁ་དོག་དཀར་པོ་དང་ལྗང་གུས་གང་བར་གྱུར་ཅེས་གྲགས་ཤིང་། མུས་ནང་གི་དགོན་པ་སོ་སོས་མཚོན་པའི་བྱང་ཕྱོགས་ཀྱི་དགོན་གནས། ཆོས་སྡེ་སྒོ་གཉིས། ཨེ་ཝྃ་ཆོས་ལྡན། ནཱ་ལེནྡྲ་སོགས་མཐའ་དག་ཏུ་དགོངས་རྫོགས་ཀྱི་རིམ་པ་རྒྱ་ཆེར་བསྒྲུབས་པ་དང་། སྐྱེ་བོའི་ཚོགས་ལ་སྦྱིན་གཏོང་དང་།
ཐོག་མར་གཟིམ་མལ་སྐུ་འདྲ་མདའ་གང་ལྷག་ཙམ་སྨན་སྐུར་བཞེངས་ཤིང་། བྱ་ལོ་ཟླ་བ་གཉིས་པའི་ཚེས་བཅུ་ལ་བདག་ཆེན་ཀུན་དགའ་བཀྲ་ཤིས་རྒྱལ་མཚན་རྒྱལ་ཚབ་ཏུ་མངའ་གསོལ། ནང་རྟེན་སྟག་རྩེ་ཐར་པ་དཔོན་གཡོག་དྲུག་གིས། ལུགས་ཕུད་རྗེ་རང་གི་སྐུ་འདྲ་མདའ་གང་ཙམ་དང་། ནང་རྟེན་དངོས་ལ་ཐུབ་པའི་སྐུ་རྒྱབ་མཐོ་བཅུ་ཡོད་པ་ཞིག་བསྒྲུབས་ཤིང་། དེའི་འཁོར་ལྡེམ་རྣམས་དགེ་སློང་བསོད་མཆོག་པས་བཅོས། ཕྱི་རྟེན་བྱ་ལོ་ཟླ་བ་ལྔ་པའི་སྐར་མ་བྱ་ལ་རྗེ་ཉིད་ཀྱི་འཁྲུངས་སྐར་སྟེང་དུ་རྨངས་བཏིང་ནུབ། མེ་ཏོག་འདབ་ལྔ་དང་འདབ་བརྒྱད་ལ་སོགས་པའི་ཆར་དགོན་པའི་ཁོང་ཐམས་ཅད་ཁྱབ་པར་བབས་ཤིང་། ཐིག་ཚད་ཞལ་བཀོད་རྣམས་ཆོས་རྗེ་བྱམས་པ་ཕུན་ཚོགས་པ་དང་། དགེ་སློང་ཤཱཀྱ་ཡེ་བས་དོ་དམ་བགྱིས་ནས་མཐར་ཕྱིན་ཅིང་།
དེ་ལྟར་གཟིམ་མལ་སྐུ་འདྲ། ཕྱི་རྟེན་ནང་རྟེན་མ་ལུས་པ་ལ་ནང་བཞུགས་རབ་གནས་ལེགས་པར་བསྒྲུབས་ཏེ། དད་ལྡན་མ་ལུས་པའི་ཕྱག་དང་མཆོད་པའི་ཡུལ་དུ་གྱུར་ཏོ། ། དེ་དག་གིས་ནི་བདག་ཅག་གི་རྣམ་འདྲེན་དམ་པ་རྗེ་བཙུན་མུས་པ་ཆེན་པོ་བུདྷའི་མཚན་ཅན་དེ་ཉིད་ཀྱིས། བར་དུ་འོས་སུ་གྱུར་པའི་གདུལ་བྱ་རྣམས་ལ་ས་བཅུའི་བྱང་སེམས་ཆེན་པོའི་སྤྲུལ་སྐུར་སྣང་ཚུལ་དེ་ཉིད་ཀྱི་ངོ་མཚར་བའི་མཛད་པའི་ཆ་ཤས་རྣམས་ཅུང་ཟད་བརྗོད་པ་བསྟན་ཟིན་པ་ཡིན་ནོ། ། འདིར་སྨྲས་པ། ཇི་སྙེད་སྐྱེ་ཞིང་སྐྱེ་བར་བསྟན་དང་འགྲོ་བའི་དོན་བསྒྲུབ་ཕྱིར། ། ས་བཅུའི་བྱང་སེམས་ཆེ་སོགས་གང་འདུལ་སྤྲུལ་པའི་ཟློས་གར་གྱིས། ། ཅི་མཛད་གཞན་གྱི་དོན་དུ་འགྱུར་བའི་མཛད་བཟང་རྨད་བྱུང་འདི། ། བློ་ལྡན་རྣམས་ཀྱིས་ཐོས་ཤིང་བསམ་ན་དད་པ་ཅིས་མི་འཕེལ། །
དངོས་མིན་དངོས་དང་འདྲ་བའི་ལུང་རྟོགས་མཛོད་བཟུང་ནས། ། ཡོངས་འཛིན་ཡོངས་ཀྱི་རྒྱན་དུ་ཡང་ཡང་སྤྲུལ་པའི་ཚུལ། ། ཚད་མེད་ཚད་ཀྱིས་གཞལ་བའི་ཡུལ་ལས་འདས་པས་ན། ། བློ་ཆུང་བློ་དམན་བདག་གིས་མཚོན་པ་ཙམ་འདི་སྤེལ། ། བསླུ་བ་མེད་པའི་སྐྱབས་ཡུལ་མ་ལུས་པ། ། ཁྱོད་ཉིད་ཁོ་ནའི་རང་བཞིན་ཉིད་ཡིན་ཕྱིར། ། དེ་ཕྱིར་མོས་པའི་རྗེས་འབྲང་སྐལ་བཟང་བདག ། མང་པོའི་བསམ་གཏན་གཡེང་བས་ཅི་ཞིག་བྱ། ། རྗེ་བཙུན་ཁྱོད་ཀྱི་བ་སྤུའི་ཁུང་གཅིག་ནའང་། ། རབ་བཀྲམས་དཀྱིལ་འཁོར་རྒྱ་མཚོར་ཉེར་སྟོན་གང་། །
རྡུལ་གཅིག་སྟེང་ན་རྡུལ་སྙེད་སངས་རྒྱས་ཀྱིས། ། རང་སྣང་ཕན་ཚུན་དག་པས་དངོས་སུ་གཟིགས། ། ཐོག་མེད་ལས་ཀྱི་སྒྲིབ་པ་ཤས་ཆེ་བས། ། རྒྱལ་རྣམས་དངོས་སུ་མཐོང་བའི་སྐལ་མེད་ལ། ། བཤེས་གཉེན་ཟོལ་གྱིས་ལམ་སྣ་འདྲེན་མཛད་པ། ། འདི་འདྲའི་བཀའ་དྲིན་བསམ་བཞིན་སྤྲོ་བ་འཕེལ། ། ཨེ་མ་རྣམ་པ་མཐའ་ཡས་པའི། ། སྒྱུ་འཕྲུལ་དྲ་བའི་རོལ་རྩེད་ཅན། ། གཅིག་མིན་དུ་མ་མིན་པའི་ཚུལ། ། ཡེ་ཤེས་སྒྱུ་མའི་སྣང་བ་མཚར། །
ཡང་སྲིད་དུ་མར་བཤེས་གཉེན་མཆོག ། མཆོག་གི་ཟོལ་གྱི་རང་གཞན་དོན། ། དོན་གཉིས་འབད་མེད་ལྷུན་གྲུབ་ཚུལ། ། ཚུལ་འདི་ཐོས་ཀུན་སྐལ་བ་བཟང་། ། ཞེས་མཁྱེན་བརྩེ་ནུས་པའི་མངའ་བདག་རྒྱལ་བ་སྲས་དང་སློབ་མར་བཅས་པའི་སྤྱི་གཟུགས་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་རྣམ་པར་ཐར་པ་བྱིན་རླབས་ཀྱི་ཆར་འབེབས་ངོ་མཚར་སརྒ་གསུམ་པ་ཞེས་བྱ་བ་ལས། བར་དུ་འོས་སུ་གྱུར་བའི་གདུལ་བྱ་རྣམས་ལ་ས་བཅུའི་བྱང་སེམས་ཆེན་པོའི་སྤྲུལ་སྐུར་སྣང་བའི་ཚུལ་ལེགས་པར་བཤད་པ་མཆོག་གི་རྡོ་རྗེ་སློབ་དཔོན་ཉིད་གཞན་ངོར་བཤེས་གཉེན་དམ་པའི་ཟོལ་གྱིས་བསྟན་འགྲོའི་དོན་ལ་ཡང་སྲིད་དུ་མར་སྟོན་པར་མཛད་པའི་མཚོན་བྱེད་གཏམ་དུ་བྱ་བ་འོད་གསལ་ཉི་མའི་སྣང་བ་དད་པའི་པད་ཚལ་རྒྱས་བྱེད་ཅེས་བྱ་བ་རིམ་པར་ཕྱེ་བ་སྟེ་གཉིས་པའོ།། །། གསུམ་པ་ཐ་མར་བདག་སོགས་འགྲོ་བ་ཀུན་གྱི་སྐྱབས་མགོན་དམ་པར་སླར་ཡང་བཟླས་ཏེ་བྱོན་པའི་ཚུལ་གྱི་རྣམ་ཐར་བཤད་པ་ནི། རྒྱལ་བ་གཉིས་པ་རྗེ་བཙུན་ས་སྐྱ་པའི། ། སྙིགས་མའི་དུས་འདིར་བསྟན་པའི་གསལ་བྱེད་མཆོག ། མཁས་བཙུན་བཟང་པོའི་གཙུག་རྒྱན་མུས་པ་རྗེ། །
སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། ཞེས་པའམ། ཡང་ན། རྗེ་འོག་མིན་གནས་སུ་རྡོ་རྗེ་འཆང་། ། གནས་འཕགས་པའི་ཡུལ་དུ་ཟས་གཙང་སྲས། ། ལྗོངས་གངས་རིའི་ཁྲོད་འདིར་མུས་པ་རྗེ། ། རྗེ་བཙུན་སངས་རྒྱས་རྒྱལ་མཚན་ལ་གསོལ་བ་འདེབས། ། ཞེས་པའི་བསྟོད་ཡུལ་དམ་པ་གྱུར་པ་འདིར་བདག་ཅག་གི་དཔལ་ལྡན་བླ་མ་དམ་པ་འགྲོ་བ་མཐའ་དག་གི་ལས་ཉོན་གྱི་ནད་དོ་ཅོག་སེལ་བའི་སྨན་པ་ཆེན་པོ། སྐལ་བཟང་གི་འགྲོ་བ་ནོར་འཛིན་གྱི་རྡུལ་དང་མཉམ་པ་སྨིན་གྲོལ་མཆོག་གི་ལམ་ལ་འགོད་པ་ཐུབ་པ་ཆེན་པོའི་རྒྱལ་ཚབ། འགྲོ་བ་ཀུན་ལ་རྒྱུ་མེད་པར་མཉེས་བཞིན་པའི་ཐུགས་རྗེ་ཆེན་པོས་འཁོར་བ་ཇི་སྲིད་པར་འགྲོ་བའི་དོན་མཛད་པའི་ས་གསུམ་གྱི་བླ་མ།

མདོ་རྒྱུད་དགོངས་འགྲེལ་དང་བཅས་པའི་དགོངས་དོན་ཚུལ་བཞིན་དུ་སྨྲ་བའི་གད་རྒྱངས་མཐོན་པས་ལོག་པར་སྨྲ་བའི་སྐྱེ་བོ་མཐའ་དག་གི་སྙིང་ལྐོག་མར་འབྱིན་པའི་རི་དྭགས་ཀྱི་དབང་པོ་ཤ་རམ་པ། བསྟན་སྲུང་རྒྱ་མཚོའི་ཚོགས་ཀྱིས་བཀའི་སྤྲིངས་ཡིག་རྣ་བའི་རྒྱན་དུ་བཟུང་ཇི་ལྟར་བསྒོ་བའི་ལས་ཐམས་ཅད་ཐོགས་མེད་དུ་བསྒྲུབས་པའི་མཐུ་སྟོབས་ཀྱི་འཁོར་ལོས་བསྒྱུར་བའི་མགོན་པོ། ཚོགས་གཉིས་ཀྱི་ལམ་རླབས་པོ་ཆེ་གཞན་གྱིས་བྱ་དཀའ་བ་དག་སྔོན་རབས་དུ་མར་ལན་གཅིག་མ་ཡིན་པར་གོམས་པའི་རྟེན་ཅིང་འབྲེལ་བར་འབྱུང་བས་ཇི་ལྟར་བཞེད་པའི་དོན་གཉིས་འབད་རྩོལ་གྱི་སྦྱོར་བ་དྲག་པོ་ལ་མ་ལྟོས་པར་རང་གི་ངང་གིས་གྲུབ་པའི་འགྲན་ཟླ་མེད་པའི་རྣམ་འདྲེན་དམ་པ། མཐོང་ཐོས་དྲན་རེག་ཙམ་གྱིས་ཅི་འདོད་པའི་དངོས་གྲུབ་བདེ་བླག་ཏུ་སྩོལ་བར་མཛད་པའི་འབྲེལ་ཚད་དོན་ལྡན་གྱི་སྐྱེས་བུ་ཆེན་པོ་རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཞེས་ཡོངས་སུ་གྲགས་པའི་སྤྲུལ་པའི་སྐུ་དེ་ཉིད་ཀྱི་སྐུའི་སྐྱེ་བ་འདིར། གདུལ་བྱ་རྣམས་ཀྱི་དབང་པོ་དང་འཚམས་པར་ཇི་ལྟར་སྟོན་པར་མཛད་པའི་རྨད་དུ་བྱུང་བའི་རྣམ་པར་ཐར་པ་མདོ་ཙམ་བརྗོད་པ་ལ་དོན་གཉིས་ཏེ། གཞན་དོན་དུ་སྐུ་སྐྱེ་བ་བཞེས་པའི་ཚུལ་དང་། མཆོག་གི་སྤྱོད་པ་ཇི་ལྟར་མཛད་པའི་ཚུལ་ལོ། དེའི་དང་པོ་ལ་བདག་ཉིད་ཆེན་པོ་འདི་ཉིད་གང་དུ་འཁྲུངས་པའི་གནས་ནི། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་མ་ལས། བདེ་བར་གཤེགས་པ་ཉིད་ཀྱིས་དམ་པའི་ཆོས་བྱང་ཕྱོགས་ནས་བྱང་ཕྱོགས་སུ་རྒྱས་པར་འགྱུར་རོ། ། ཞེས་ལུང་བསྟན་པའི་སའི་ཐིག་ལེ་ཁ་བའི་སྨན་ལྗོངས།
ཀུ་མུ་ད་རྣམ་པར་བཞད་པའི་དགའ་ཚལ་ལྟར་ཆེས་དཀར་ཞིང་། བསིལ་བའི་ཆུ་ཀླུང་དྲི་མ་མེད་པའི་རྒྱུན་འབབ་པ། འཕགས་པ་འཇིག་རྟེན་དབང་ཕྱུག་གིས་བྱིན་གྱིས་བརླབས་པའི་གནས་བོད་ཅེས་གྲགས་པ་འདིར། སྔོན་གྱི་དུས་སུ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་སྤྲུལ་པ་ལྷ་ཐོ་ཐོ་རི་སྙན་བཙན་གྱི་རིང་ལ་དམ་པའི་ཆོས་ཀྱི་དབུ་བརྙེས། རྒྱལ་སྲས་ཟླ་བའི་གཙུག་ཕུད་ཅན། སྲོང་བཙན་སྒམ་པོའི་དུས་ཐོན་མི་སམྦྷོ་ཊས་བོད་ཀྱི་ཡི་གེ་བཅོས་ནས་ཆོས་ཀྱི་སྲོལ་གཏོད། རྗེ་བཙུན་ངག་གི་དབང་པོའི་རྣམ་འཕྲུལ་ཆོས་ཀྱི་རྒྱལ་པོ་ཁྲི་སྲོང་ལྡེ་བཙན་གྱིས། མཁན་པོ་བོ་དྷི་ས་ཏྭ་དང་། ཨོ་དྲྭི་ཡ་ནའི་སློབ་དཔོན་པདྨ་ཀ་ར་ལ་སོགས་པ་སྤྱན་དྲངས། ཀ་ལྕོག་ཞང་གསུམ་ལ་སོགས་པ་ལོ་ཙཱ་བ་རྣམས་ཀྱི་གཙུག་ལག་ཁང་བཞེངས།
དགེ་འདུན་གྱི་སྡེ་བཙུགས། དམ་པའི་ཆོས་རྣམས་སྐད་གསར་བཅད་ཀྱིས་གཏན་ལ་ཕབ་ནས་དར་ཞིང་རྒྱས་པར་མཛད་དེ། དེའི་རྗེས་སུ་ས་བཅུའི་དབང་ཕྱུག་རྡོ་རྗེ་སྙིང་པོ་ཁྲི་རལ་པ་ཅན་གྱིས་རྒྱལ་བའི་བསྟན་པ་ཉིན་མོར་བྱེད་པའི་དཔལ་ལ་འགྲན་པ་བཞིན་ཤིན་ཏུ་དར་རྒྱས་སུ་གྱུར་ཏེ། འདི་ཡན་ཆད་ལ་བསྟན་པ་སྔ་དར་ཞེས་གྲགས། དེ་ནས་རྒྱལ་པོ་དར་མས་སངས་རྒྱས་ཀྱི་བསྟན་པ་ཅུང་ཟད་ཉམས་པར་བྱས་པ་ལ། སྨད་དུ་གཙང་རབ་གསལ་བ། གཡོ་དགེ་འབྱུང་། དམར་ཤཱཀྱ་པུནྱ། བླ་ཆེན་དགོངས་པ་རབ་གསལ་རྣམས་དང་། སྟོད་དུ་ལོ་ཙཱ་བ་རིན་ཆེན་བཟང་པོ།
བར་དུ་རྔོག་ལོ་ཙཱ་བ་བློ་ལྡན་ཤེས་རབ། འབྲོག་འགོས་མར་གསུམ་ལ་སོགས་པ་བརྒྱ་རྩ་བརྒྱད་ཀྱིས་འཆད་ཉན་སྒོམ་སྒྲུབ་དྲི་མ་མེད་པའི་གཞུང་བཙུགས། མཁས་ཤིང་གྲུབ་པའི་ས་བརྙེས་པ་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པ་རྣམས་ཀྱིས་འཁྲུལ་པ་མེད་པའི་གསུང་རབ་དགོངས་འགྲེལ་དང་བཅས་པས་དགེ་ལེགས་སུ་མཛད་པའི་བོད་ཁ་བ་ཅན་ནམ་གངས་ཅན་གྱི་ཁྲོད་ཅེས་གྲགས་པའི་ཞིང་ཁམས་དག་པ་འདི་ཉིད་ཀྱི་གནས་རྣམས་ཀྱི་མཆོག་ཏུ་གྱུར་པ་ནི་འདི་ཡིན་ཏེ། དབུས་འགྱུར་གྱི་ཚལ་བྱང་ཆུབ་སྙིང་པོ་རྡོ་རྗེ་གདན་ནས་བྱང་ཕྱོགས་སུ་དཔག་ཚད་བརྒྱ་བགྲོད་པའི་གནས། བདེ་བར་གཤེགས་པའི་གསུང་རབ་མཐའ་དག་ལེགས་པར་སྦྱར་བའི་སྐད་དུ་གསུངས་པའི་ཡོན་ཏན་རིན་པོ་ཆེའི་འབྱུང་ཁུངས། རྒྱ་གར་གྱི་ཡུལ་དང་འདབས་འབྱོར་དུ་གནས་པ། འཕགས་པའི་གང་ཟག་ཉོན་མོངས་པའི་བུད་ཤིང་ཟད་ཅིང་དབེན་པ་ལ་གཅིག་ཏུ་གཞོལ་བ་དབང་པོ་ཞི་བ་རྣམས་ཀྱི་བསྟི་གནས། ལྷ་རྣམས་ཀྱི་དབང་པོ་མཆོད་སྦྱིན་བརྒྱ་པའི་ཞོན་པ་ས་སྲུང་གི་བུས་ཉེ་བར་བརྟེན་པ། འབྱུང་པོའི་བདག་པོ་དཔལ་མགྲིན་གཙུག་ན་ཟླ་བའི་གནས་སུ་གྱུར་པའི་རི་བོ་གངས་ཅན་གྱི་འདབས། སྤྲུལ་པའི་རྒྱལ་པོ་སེང་གེའི་ཁྲི་ལ་གནས་ཏེ་དུས་ཀྱི་འཁོར་ལོའི་ཆོས་སྟོན་པའི་གནས་ཆེན་ཤམྦྷ་ལ་དང་ཉེ་བའི་ཆུ་བོ་སི་ཏའི་ལྷོ་ཕྱོགས་ཀྱི་རྒྱུད།
ཨུ་མའི་བདག་པོའི་གནས་གཞན་གཉིས་པར་གྲགས་ཤིང་མིའམ་ཅི་སྤྲིན་གྱི་ཕྲེང་བ་ཅན་གྱིས་ཉེ་བར་བརྟེན་པའི་ཏེ་སེ་གངས་ཀྱི་ཤར་ཕྱོགས། ཁ་བ་ཅན་གྱི་རྒྱུད་དུ་དམ་པའི་ཆོས་རྒྱས་པའི་གཞི་སྤྲུལ་པའི་རྒྱལ་པོས་ཉེ་བར་བསྒྲུབས་པ། ཤཱཀྱའི་རྒྱལ་པོའི་གཙུག་ལག་ཁང་ལྷ་ས་དང་། བསམ་ཡས་ཀྱི་ནུབ་ཕྱོགས་ཀྱི་ལྗོངས། ཡོངས་སུ་རྫོགས་པའི་སྒྲོན་མེ་བསིལ་ཟེར་ཅན་བབས་པ་ལྟར་སའི་ཕྱོགས་ཀུན་ནས་གསལ་ཞིང་མཛེས་ལ། འགྲན་ཟླ་མེད་པའི་མཁས་པ་རྒྱུན་མི་འཆད་པར་འབྱུང་བའི་མཚན་མ་དང་ལྡན་པའི་གཙང་ལ་སྟོད་གྲོམ་པ་དཔལ་ལྡན་ས་སྐྱ་ཞེས་གྲགས་པའི་གནས་མཆོག་དམ་པ་དེ་ཉིད་ནས་བྱང་ཕྱོགས་སུ་ཧ་ཅང་མི་རིང་བ་ཞིག་བགྲོད་པའི་ས། བོད་འདི་སའི་ཆ་གསུམ་དུ་གནས་པ་ལས། དེ་ལ་ཡང་སྟོད་མངའ་རིས་སྐོར་གསུམ་རྫིང་དང་འདྲ་བ། བར་དབུས་གཙང་རུ་བཞི་ཡུར་བ་དང་འདྲ། སྨད་མདོ་ཁམས་སྒང་གསུམ་ཞིང་དང་འདྲ་བ་སྟེ་ཡུལ་གྲུ་ཆེན་པོ་གསུམ་ལས།
དབུས་གཙང་རུ་བཞིའི་བྱེ་བྲག་གི་གཡས་རུའི་ཁོངས་སུ་གཏོགས་པ། འཕགས་པ་འཇིག་རྟེན་དབང་ཕྱུག་རྣམ་པར་འཕྲུལ་པའི་སྐྱེས་བུ་དམ་པ་དུ་མས་ཉེ་བར་བརྟེན་ཞིང་། ལྷག་པར་ལས་དང་པོ་རྣམས་ཀྱི་སྒྲིབ་པ་སྦྱོང་བའི་ཐབས་མཆོག་ཏུ་གྱུར་པ་སྨྱུང་བར་གནས་པའི་ལག་ལེན་གྱི་ཆོ་ག་ཐུགས་ཉམས་སུ་བཞེས་ཤིང་གཞན་ལ་སྟོན་པའི་བླ་མ་ཞང་སྟོན་དགྲ་འཇིགས་པ་དང་། རྩི་འདུལ་བ་འཛིན་པ་བླ་མ་ཆུ་བཟང་པ་ལ་སོགས་པ་དུ་མ་དང་། མུས་ཆེན་ནམ་མཁའི་རྣལ་འབྱོར། རིན་པོ་ཆེ་ཤེས་རབ་འབུམ། ཉན་ཆེན་བསོད་ནམས་བརྟན་པ། མ་ཅིག་ཆོས་སྒྲོན་ལ་སོགས་པ་མཁས་ཤིང་གྲུབ་པ་བརྙེས་པའི་སྐྱེས་བུ་ཁྱད་པར་ཅན་དུ་མས་བྱིན་གྱིས་བརླབས་པའི་གྲུབ་པའི་གནས་མཆོག་མུས་ཞེས་བྱ་བ་རྒྱ་ནག་སྟོང་འཁུན་ཡན་ཆད་དུ་གྲགས་པའི་སའི་ཆ། རྟ་མོ་གླིང་སྐྱ་ཞེས་བྱ་བའི་སྙིགས་དུས་ཀྱི་རྒྱལ་བ་གཉིས་པ་མུས་ཆེན་དཀོན་མཆོག་རྒྱལ་མཚན་དང་། གྲུབ་ཆེན་དཀོན་མཆོག་བློ་གྲོས།
འཇམ་དབྱངས་སངས་རྒྱས་རིན་པོ་ཆེན། འདྲེན་མཆོག་དཀོན་མཆོག་རྒྱ་མཚོ་སོགས་རིམ་པར་བྱོན་པའི་གནས་མཆོག་དེ་ཉིད་དང་ཉེ་བར་གནས་པའི་གླིང་ཁ་བདེ་བ་ཅན་གྱི་དགོན་ཞེས་ཡོངས་སུ་གྲགས་ཤིང་འགྲན་ཟླ་དང་བྲལ་བའི་མཁས་གྲུབ་རྒྱུན་མ་ཆད་པར་བྱོན་ནས། བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་ལ་རྩེ་གཅིག་ཏུ་མཛད་པ་ལ་བརྟེན་རྡོ་རྗེ་འཆང་གཉིས་པ་རྗེ་བཙུན་ས་སྐྱ་པའི་བཞེད་གཞུང་དྲི་མ་མེད་པ་མཐའ་དག་དང་། ལྷག་པར་བདེ་ཀྱེ་གསང་གསུམ། བྱ་སྤྱོད་རྣལ་འབྱོར་རྒྱུད་དང་བཅས་པའི་དབང་ཁྲིད་བྱིན་རླབས། མན་ངག རྒྱུད་བཤད། རྗེས་གནང་། བཀའ་གཏད།
ལུང་རབ་འབྱམས་ལ་སོགས་པའི་ཟབ་ཅིང་རྒྱ་ཆེ་བའི་ཆོས་བརྒྱུད་དྲི་མ་མེད་པ་རྣམས་ཀྱི་རྒྱུན་དེང་སང་གི་བར་དུ་མ་ཉམས་པར་བཞུགས་པའི་ངེས་དོན་གྱི་ཆོས་གྲྭ་ཆེན་པོ་དེ་ཉིད་དང་འདབས་ཉེ་བའི་དོལ་སྨད་ཅེས་བྱ་བའི་རུ་སྡེ་ཆེན་པོ། དེར་གནས་པའི་སྐྱེ་བོ་ཀུན་ཀྱང་མྱུར་འགྲོ་རླུང་གི་གཤོག་པ་ཅན་གྱི་སྟེང་ནས་ལུས་འདོད་དགུར་བསྒྱུར་བའི་དཔའ་བོ་འབུམ་ཕྲག་དུ་མས་ཕ་རོལ་གྱི་དགྲ་སྡེ་ཟིལ་གྱིས་གནོན་ཅིང་། མི་བསྲུན་པ་དག་གི་གློ་སྙིང་མགྲིན་པའི་ལམ་དུ་འདྲེན་ནུས་པའི་སྟོབས་ལྡན་ཧོར་གྱི་རྒྱལ་ཁམས་ལ་འགྲན་བཟོད་པ། རྟ་པའི་ཚོགས་སྲིད་སྒྲུབ་ལྟར་འཕོངས་རྐྱེན་པ་དུ་མས་འབྲོང་ལ་སོགས་པ་རི་དྭགས་ཆེ་དགུ་དང་། ཤྭ་ན་རླུང་གི་ཤུགས་ཅན་རོལ་ཏུ་ཁྲིད་པའི་རྐང་ཐང་གི་ཚོགས་དུ་མས་རི་དྭགས་ཆུང་དགུའི་སྲོག་དབུགས་བླངས་སྟེ་ཤའི་ཕུང་པོ་རི་ལྟར་བརྩིགས་ཤིང་། ཁྲག་གི་རྒྱུན་རྒྱ་མཚོ་ལྟར་བསྐྱིལ་བའི་ལོངས་སྤྱོད་ཀྱིས་སྲིན་ཡུལ་ལངྒ་པུ་རིའི་ལོངས་སྤྱོད་ཀྱི་དཔལ་འགོག་པ། རྐང་བཞིའི་འབྱོར་པ་རྩྭ་ལྗང་གི་མྱུ་གུ་ལྟར་མོད་ཅིང་དཀར་གསུམ་གྱི་ལོངས་སྤྱོད་དབྱར་མཚོ་ལྟར་འཁྱིལ་བས་རྣམ་ཐོས་བུའི་དཔལ་ལ་འགྲན་བཟོད་པ། རྗེ་རིགས་དགེ་ཕྱོགས་ལ་དཀར་བས་གཏོང་ཕོད་ཆེ་ཞིང་ཡ་རབས་ཀྱི་ངང་ཚུལ་གཅེས་པར་འཛིན་པ། དམངས་རིགས་དགེ་བ་ལ་གནག་ཅིང་གསོད་གཅོད་ལ་རྔམས་པའི་གཤིན་རྗེའི་ལས་མཁན་ལྟ་བུ། གཙུག་ལག་གཉིས་ལ་བློ་གྲོས་རབ་ཏུ་བྱང་བའི་རྗེ་བོ་འཇིག་རྟེན་གྱི་མེས་པོར་གྱུར་པ་དག་གིས་བསྐྱངས་པས་བདེ་སྐྱིད་རྫོགས་ལྡན་གྱི་དུས་བཞིན་དར་བའི་འབྲོག་སྡེ་ཆེན་པོ་དེ་ཉིད་དུ།
མིའུ་རིགས་བཞི་ལས་ལྡོང་གི་རུས་འཛིན་པ། ཡབ་ཤངས་པ་ཆོས་སྐྱོང་བཀྲ་ཤིས་ཞེས་བྱ་བ་གཡོ་སྒྱུ་དང་བྲལ་བ་གསོང་པོར་སྨྲ་བ། ནུ་མའི་སྟེང་ན་སྨེ་བ་སྐར་མ་སྨིན་དྲུག་ལྟ་བུའི་གཟུགས་ཡོད་ཅིང་། དཔྲལ་བའི་དཀྱིལ་ན་སྨེ་བ་དཀར་པོས་མཚན་པ། དཔའ་བོའི་མཚན་རྟགས་དང་ལྡན་ཞིང་སྐུ་ཚེ་ལ་མངའ་བརྙེས་པས་དགུང་ལོ་དགུ་བཅུའི་བར་བཞུགས་པས་བླ་མ་དང་དཀོན་མཆོག་ལ་དད་ཅིང་། སེམས་ཅན་ལ་སྙིང་རྗེ་ཆེ་བ་ལུགས་གཉིས་ལ་མཁྱེན་པ་རྒྱས་པ་ཞིག་དང་། ཡུམ་ཡེ་ཤེས་ཀྱི་མཁའ་འགྲོའི་མཚན་རྟགས་དང་ལྡན་པའི་སྟོད་མཚོ་མ་རྟོག་གཟུངས་སྐྱབས་མ་ཞེས་བྱ་བ་དད་པ་དང་སྙིང་རྗེ་ཆེ་ཞིང་དཀོན་མཆོག་གི་ཞབས་ཏོག་ལ་བརྩོན་པ་ཞིག་གི་སྲས་སུ་འདྲེན་པ་དམ་པ་འདི་ཉིད་འཁྲུངས་པའི་ཚུལ་བསྟན་པ་ཡིན་ལ། ཤངས་པ་གོང་མ་དེ་དག་ཀྱང་བསྟན་འཛིན་གྱི་སྐྱེས་བུའི་ཞབས་ཏོག་སོགས་བསྟན་པའི་བྱ་བ་ལ་བརྩོན་པའི་གང་ཟག་དམ་པ་ཤ་སྟག་བྱོན་པ་ཡིན་ཏེ། སྔོན་གྲུབ་ཐོབ་ཁྱུང་པོ་རྣལ་འབྱོར་པས་བོན་ཆོས་ལ་ཡིད་མ་ཆེས་པར། རྒྱ་གར་དུ་ཆོས་སློབ་པ་ལ་རྡོ་རྗེ་གདན་པའི་དྲུང་དུ་ཕེབས་པར་ཆས་པའི་ཚེ།
སྲུ་མོ་བཟའ་མི་ལ་གསེར་གཡུ་བསྐྱིས་པས། རྒད་པོ་ན་རེ། ཁྱོད་མི་ངན་ཡིན། དང་པོ་བོན་དང་རྫོགས་ཆེན་གྱི་གྲྭ་པ་ཞབས་ཏོག་ཅན་དེ་རྣམས་བསྐྱུར། ད་འཁོར་དང་ལོངས་སྤྱོད་གཉིས་ཀ་མེད་པ་གཅིག་བྱུང་འདུག ཁྱོད་ཀྱི་གསེར་གཡུའི་སྐྱིན་པ་ནམ་ཡོང་ཟེར་ནས་མ་གནང་། སྲུ་མོ་ན་རེ། ཁྱོད་ལ་སྐྱིན་པ་ཡང་མི་འདོད་ཅིང་། གཡུ་ཞོ་བཅུ་གཅིག་པོ་འདི་འབུལ། ངེད་བཟའ་མི་གཉིས་ལ་རྒས་ཁར་ཕན་ཐོགས་པའི་ཆོས་ཞིག་རྒྱ་གར་ནས་སྐྱོལ་ཅིག་ཟེར་རོ། །
དེ་ནས་རང་གཞིས་རྣམས་བཙོངས་པའི་རིན་གྱི་གསེར་གཡུ་རྣམས་དང་བཅས་ཁྱེར་ནས་རྒྱ་གར་ལ་བྱོན་པས་ཆུ་བོ་གངྒཱའི་འགྲམ་ན་རྒྱལ་སྲས་མཻ་ཏྲི་པའི་སློབ་མ་ཞིང་གི་རྡོ་རྗེ། མི་ཉམས་རྡོ་རྗེ། རིན་ཆེན་རྡོ་རྗེ་དང་གསུམ་གཤིན་རྗེ་གཤེད་བསྒྲུབས་ནས་ལས་སྦྱོར་བྱེད་པ་དང་མཇལ་བས་གསེར་སྲང་རེ་རེ་ཕུལ་ནས་གཤིན་རྗེ་གཤེད་ཀྱི་དབང་དང་ཆོས་རྣམས་ཞུས་པས་ཞལ་དངོས་སུ་གཟིགས། དེ་ནས་བྲམ་ཟེ་རཏྣ་ཕ་ལ་དང་མཇལ་ནས་སྲུ་མོས་བྱིན་པའི་གཡུ་ཕུལ་ཏེ་གཤིན་རྗེ་ནག་པོའི་དབང་ཞུས་པས། ཁྱོད་ལ་གཡུ་འབུལ་བའི་སྲུ་མོ་བཟའ་མི་ལ་མེད་འཚོལ་དང་། ལྟེ་བསྒྱུར་འདི་སྐྱོལ། བུ་གསུམ་འབྱུང་བར་འགྱུར་རོ་ཞེས་ལུང་བསྟན་ནས་བོད་དུ་བྱོན། སྲུ་མོ་བཟའ་མི་གཉིས་ལ་མེད་འཚོལ་དང་ལྟེ་བསྒྱུར་བསླབས་པའི་ཐོ་རངས་ལྷ་མོ་དཀར་མོ་གཅིག་བྱོན་ནས། ཁྱོད་ཀྱི་མེད་འཚོལ་དང་ལྟེ་བསྒྱུར་འདིས་བུ་གསུམ་འབྱུང་བར་འགྱུར་རོ། ། བུ་ཆེ་བ་ལ་ཤང་པ་མགོན།
བར་པ་ལ་ཤང་པ་དར། ཆུང་བ་ལ་ཤང་ཆུང་དུ་མིང་ཐོགས་ཤིག ཁྱོད་བླ་མ་ཤང་པར་གྲགས་པའི་ཡོན་བདག་ཏུ་གྱུར་ནས་ལོ་རེ་ལ་ནས་ཁལ་སྟོང་ཚོ་གསུམ་གསུམ་དང་། གསེར་གཡུ་རྟ་ཁྲབ་ལ་སོགས་པའི་ཞབས་ཏོག་མང་པོ་བྱེད་པར་འགྱུར་ཞིང་། ཕྱིས་སུ་ཡང་སངས་རྒྱས་ཀྱི་བསྟན་པ་ལ་བྱ་བ་བྱེད་པར་འགྱུར་རོ། ། ཞེས་ལུང་བསྟན་ནས་ནམ་མཁའ་ལ་ཡལ་སོང་བས། དེ་ནས་ལོ་དེའི་དུས་སུ་བུ་གསུམ་བྱུང་བའི། སྤྱིར་ཤང་པ་བཀའ་རྒྱུད་ཀྱི་བཀའ་སྲོལ་འཛིན་པ་ཤང་སྟོན་ཚུལ་ཁྲིམས་འབུམ་ལ་སོགས་པ་མཁས་ཤིང་གྲུབ་པ་བརྙེས་པའི་སྐྱེས་ཆེན་མང་དུ་བྱོན་ནས། ནཻ་གུ་ཆོས་དྲུག་གི་བསྟན་པ་བོད་གངས་ཅན་གྱི་ཁྲོད་འདིར་གསལ་བར་མཛད་པ་ཡིན་ནོ། ། བར་པ་ཤང་པ་དར་གྱི་བུ་ལ་ཨ་ཡ་གྱེར་པ།
གྱེར་རྡོ་རྗེ་དོན་ཡོད་སོགས་གསུམ་བྱུང་བ་ལས་གྱེར་རྡོ་རྗེ་དོན་ཡོད་ཀྱི་བུ་སྟོད་དུ་འཆུགས་པ་ལ། ཤང་པ་ཨ་པད། རྟགས་དཔོན་ཤང་སྐྱེས། ཤང་པ་མགོན་བསམ་དང་གསུམ་བྱུང་པ་ལས། ཆེ་བ་ཤང་པ་ཨ་པད་ཀྱི་བུ་བརྒྱུད་རྗེ་འདིའི་ཡབ་མེས་རྣམས་ཡིན་པ་ལས། ཤང་པ་དོལ་པ་ཞེས་གྲགས་ཤིང་། དེ་ལྟ་བུའི་རིགས་བརྒྱུད་ཁྱད་པར་ཅན་ལས་བྱོན་པའི་རྗེ་འདིའི་དངོས་ཀྱི་ཡབ་ཡུམ་གྱི་མཚན་ནི་གོང་དུ་བརྗོད་ཟིན་པ་ལྟར་ཡིན་ལ། དེ་རྣམས་ཀྱི་བླ་མ་དམ་པ་དེ་ཉིད་གང་དུ་འཁྲུངས་པའི་གནས་དང་། རིགས་རུས་ཁྱད་པར་ཅན་ལས་བྱོན་པའི་ཚུལ་ལེགས་པར་བཤད་ནས། དུས་ནམ་གྱི་ཚེ་བྱོན་སྙམ་ན།
འོ་སྐོལ་རྣམས་ཀྱི་སྟོན་པ་ཐུབ་པའི་དབང་པོ་འདི་ཉིད་ཀྱི་བསྟན་པ་ཇི་ཙམ་གནས་པའི་ཚད་ཀྱི་བསྟན་རྩིས་ལ་མི་མཐུན་པའི་ཚུལ་རྣམ་པ་མང་ཡང་། ངེས་པའི་དོན་དུ་ལོ་ལྔ་སྟོང་དུ་གནས་པ་ཉིད་འཐད་པར་གསུངས་པ་ལས། དེ་ལ་ཡང་ལྔ་བརྒྱ་པ་ཕྲག་གསུམ་པ་གསུམ་ལས། དང་པོ་ལ་འབྲས་དུས་དང་། གཉིས་པ་ལ་སྒྲུབ་དུས་དང་། གསུམ་པ་ལ་ལུང་གི་དུས་དང་། ལྔ་བརྒྱ་ཐ་མ་རྟགས་ཙམ་འཛིན་པ་ཞེས་གསུངས་པའི་བདག་ཉིད་ཆེན་པོ་འདི་ནི་ལྔ་བརྒྱ་པ་ཕྲག་བདུན་འདས་པའི་ལུང་དུས། མདོ་སྡེ་སྤྱོད་པའི་དུས་སུ་སྣང་སྟེ། དེ་ཡང་སྙིགས་དུས་ཀྱི་བསྟན་པའི་སྒྲོན་མེ་རྗེ་བཙུན་ས་སྐྱ་པའི་རང་ལུགས་ཐུན་མོང་མ་ཡིན་པའི་བསྟན་རྩིས། ལྷ་མོ་དྲི་མ་མེད་པའི་འོད་ཀྱིས་ཞུས་པའི་མདོའི་རྗེས་སུ་འབྲངས་ཏེ་བརྗོད་ན།
བདག་ཅག་རྣམས་ཀྱི་སྟོན་པ་ཐུབ་པའི་དབང་པོ་ཉིད་ས་ཕོ་འབྲུག་ལ་སྐུ་བལྟམས་ཏེ། བརྒྱད་ཅུ་བཞེས་པ་མེ་མོ་ཕག་ལ་ཆོས་ཀྱི་དབྱིངས་སུ་གཤེགས་པའི་ཚུལ་བསྟན་ནས་ལོ་ཉིས་སྟོང་ལྔ་བརྒྱ་འདས་པ་མེ་མོ་ཡོས་ཀྱི་ལོ་ལ་བོད་དུ་སངས་རྒྱས་ཀྱི་བསྟན་པའི་དབུ་བརྙེས་པ་ཡིན་ལ། དེ་ནས་ལོ་བརྒྱ་དང་དགུ་འདས་པ་མེ་མོ་གླང་ལ་ཆོས་རྒྱལ་སྲོང་བཙན་སྒམ་པོ་འཁྲུངས་ཤིང་། དེ་ནས་ལོ་བརྒྱ་དོན་གསུམ་འདས་པ་ལྕགས་ཕོ་རྟ་ལ་ཆོས་རྒྱལ་ཁྲི་སྲོང་ལྡེ་བཙན་འཁྲུངས་སོ། ། དེ་ནས་ལོ་དོན་དྲུག་འདས་པ་མེ་ཕོ་ཁྱི་ལ་མངའ་བདག་ཁྲི་རལ་ཅན་བྱོན་པ་ཡིན་ལ། དེ་ནས་ལོ་ཉིས་བརྒྱ་བཅུ་གཉིས་འདས་པ་མེ་ཕོ་འབྲུག་ལ་ལྷ་བླ་མ་ཡེ་ཤེས་འོད་ཀྱིས་གུ་གེ་ཁ་ཆར་དུ་བརྩིས་པའི་ཚེ། སྟོན་པ་ཉིད་གཤེགས་ནས་ལོ་སུམ་སྟོང་ཆིག་བརྒྱ་ཞེ་དགུ་འདས་ཤིང་། བོད་དུ་བསྟན་པ་དབུ་བརྙེས་པ་འདི་འཕྲོ་ནས་ལོ་བདུན་བརྒྱ་བཞི་བཅུ་རྩ་གསུམ་ལོན་པ་ལྕགས་ཕོ་སྟག་གི་ལོ་རྔོག་ལོ་ཙཱ་བ་བློ་ལྡན་ཤེས་རབ་གཤེགས་པའི་དུས་ཞང་ཚེ་སྤོང་བླ་མས་བརྩིས་པ་ན། དེ་ཡན་ཆད་ལ་སུམ་སྟོང་ཉིས་བརྒྱ་བཞི་བཅུ་རྩ་གསུམ་འདས་པར་བཤད། ལྷ་བླ་མ་ཡེ་ཤེས་འོད་ཀྱིས་བརྩིས་པའི་འཕྲོ་ནས་ལོ་ང་བདུན་འདས་པ་ཆུ་མོ་གླང་ལོ་འཁོན་དཀོན་མཆོག་རྒྱལ་པོ་དགུང་ལོ་ཞེ་བདུན་བཞེས་དུས་དཔལ་ས་སྐྱའི་དགོན་པ་བཏབ།
དེ་ནས་ལོ་བཅུ་དགུ་འདས་པ་ཆུ་ཕོ་སྤྲེལ་ལ་བླ་ཆེན་ས་སྐྱ་པ་འཁྲུངས། དེ་ནས་ང་གཅིག་འདས་པ་ཆུ་ཕོ་ཁྱི་ལ་སློབ་དཔོན་རྩེ་མོ་འཁྲུངས་ཤིང་། དེ་ནས་ལོ་ལྔ་འདས་པ་མེ་མོ་ཡོས་ལ་རྗེ་བཙུན་གྲགས་པ་རྒྱལ་མཚན་འཁྲུངས། དེ་ནས་སུམ་ཅུ་སོ་ལྔ་འདས་པ་ཆུ་ཕོ་སྟག་ལ་ས་སྐྱ་པཎྜི་ཏ་བྱོན་པ་ཡིན་ལ། དེ་ནས་ལོ་ང་གཉིས་འདས་པ་ཤིང་མོ་ལུག་ལ་ཆོས་ཀྱི་རྒྱལ་པོ་འཕགས་པ་འཁྲུངས། རྔོག་ལོ་གཤེགས་དུས་བརྩིས་པའི་འཕྲོས་ནས་ལྔ་བཅུ་རྩ་བདུན་ལོན་པ་མེ་ཕོ་ཕག་གི་ལོ་རྗེ་བཙུན་བསོད་ནམས་རྩེ་མོས་གུང་ཐང་ན་ལ་རྩེ་གནས་གསར་དུ་ཆོས་ལ་འཇུག་པའི་སྒོ་ཞེས་བྱ་བའི་བསྟན་བཅོས་ཆེན་པོ་བརྩམས་པའི་དུས་བརྩིས་པ་ན། དེ་ཡན་ལོ་སུམ་སྟོང་སུམ་བརྒྱ་འདས་པར་བཞེད། དེ་ནས་ལྔ་བཅུ་འདས་པ་མེ་ཕོ་བྱི་བའི་ལོ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་བདེ་བར་གཤེགས་པའི་དུས་དཔལ་ལྡན་ས་སྐྱ་པཎྜི་ཏ་ཆེན་པོས་བརྩིས་པ་ན། དེ་ཡན་ལ་ལོ་སུམ་སྟོང་སུམ་བརྒྱ་ལྔ་བཅུ་འདས་པར་བཞེད། དེའི་འཕྲོ་ནས་དྲུག་ཅུ་རྩ་གཅིག་སོང་བ་མེ་མོ་གླང་གི་ལོ་ཆོས་རྒྱལ་འཕགས་པས་ཆུ་མིག་ཏུ་ཆོས་འཁོར་ཆེན་པོ་མཛད་པའི་དུས་བརྩིས་པ་ན།
དེ་ཡན་ལ་ལོ་སུམ་སྟོང་བཞི་བརྒྱ་དང་བཅུ་གཅིག་འདས་པར་བཞེད། དེའི་འཕྲོ་ནས་ལོ་སུམ་ཅུ་རྩ་དྲུག་སོང་བ་ཆུ་ཕོ་བྱི་བའི་ལོ་བླ་མ་དམ་པ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོ་བྱོན་ལ། དྲུག་ཅུ་རྩ་བཞི་ཤིང་མོ་ཡོས་ལ་གཤེགས། དེ་ནས་ལོ་བདུན་འདས་པ་ཆུ་ཕོ་ཁྱིའི་ལོ་ལ་རྡོ་རྗེ་འཆང་ཀུན་དགའ་བཟང་པོ་འཁྲུངས་སོ། ། ཆོས་རྒྱལ་འཕགས་པས་བརྩིས་པའི་འཕྲོ་ནས་བཞི་བཅུ་ཞེ་ལྔ་འདས་པ་ཆུ་ཕོ་ཁྱི་ལོ་ཏི་ཤྲཱི་ཀུན་བློ་བསྙེན་པར་རྫོགས་དུས་བརྩིས་པས་སུམ་སྟོང་བཞི་བརྒྱ་ལྔ་བཅུ་རྩ་ལྔ་འདས་པར་བཞེད། དེ་ནས་ལོ་ལྔ་བཅུ་འདས་པ་ཆུ་ཕོ་བྱི་ལོ་བོ་དོང་དུ་དཔལ་ལྡན་བླ་མ་དམ་པས་བརྩིས་པའི་ཚེ། སུམ་སྟོང་ལྔ་བརྒྱ་དང་ཉག་མ་ལྔ་འདས་པར་བཤད་དོ། ། རྗེ་རྡོ་རྗེ་འཆང་འཁྲུངས་ནས་ལོ་དྲུག་འདས་པ་ས་ཕོ་འབྲུག་ལ་སྙིགས་དུས་ཀྱི་རྒྱལ་བ་གཉིས་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་བྱོན་པ་ཡིན་ལ། དེ་ནས་ལོ་ཞེ་གཅིག་འདས་པ་ས་མོ་བྱ་ལ་ཀུན་མཁྱེན་བསོད་ནམས་སེང་གེ་འཁྲུངས་ཤིང་། དེ་ནས་ལོ་ཉི་ཤུ་རྩ་བཞི་འདས་པ་ཆུ་མོ་བྱ་ལ་རྗེ་བཙུན་སངས་རྒྱས་རིན་ཆེན་འཁྲུངས་སོ། །
དེ་ནས་ལོ་སོ་གཉིས་འདས་པ་ཤིང་མོ་སྦྲུལ་ལ་ས་ལོ་འཇམ་པའི་རྡོ་རྗེ་འཁྲུངས་ཤིང་། དེ་ནས་ལོ་བཅུ་གཉིས་འདས་པ་མེ་མོ་སྦྲུལ་ལ་རྗེ་བཙུན་ཨེ་ཝཾ་པ་ཆེན་པོ་དཀོན་མཆོག་ལྷུན་གྲུབ་འཁྲུངས་པ་ཡིན་ནོ། ། དཔལ་ལྡན་བླ་མས་བརྩིས་པའི་འཕྲོ་ནས་ལོ་ལྔ་བཅུ་རྩ་བདུན་འདས་པའི་ས་མོ་བྱ་ལ་ཨེ་ཝཾ་ཆོས་ལྡན་བཏབ་ཅིང་། དེ་ནས་ལོ་བདུན་འདས་པ་མེ་ཕོ་འབྲུག་ལ་ཁ་ཆར་དུ་གུ་གེ་ལྷ་བཙུན་པ་རབ་བྱུང་མཛད་དུས་རྗེ་ཀུན་དགའ་བཟང་པོས་བརྩིས་ཚེ་སུམ་སྟོང་ལྔ་བརྒྱ་དང་དྲུག་ཅུ་རྩ་དགུ་འདས་པ་ཡིན་ལ། ལོ་འདི་ལ་ནཱ་ལནྡྲ་བཏབ་ཅིང་། དེའི་ཕྱིས་ལོ་མེ་སྦྲུལ་ལ་གླིང་ཁ་བདེ་བ་ཅན་གྱི་དགོན་གནས་ཆེན་པོ་བྱོན་པ་ཡིན་ནོ། ། རྗེ་དཀོན་མཆོག་ལྷུན་གྲུབ་དགུང་ལོ་བཞི་བཅུ་ཞེ་བཞི་བཞེས་པ་ལྕགས་ཕོ་བྱི་བའི་ལོ་ཨེ་ཝྂ་ཆོས་ལྡན་དུ་བརྩིས་ཚེ། སུམ་སྟོང་དྲུག་བརྒྱ་དོན་གསུམ་འདས་པར་བཤད་དོ། ། རྗེ་ལྷུན་གྲུབ་ཀྱི་ཞབས་ཅན་འཁྲུངས་ནས་ལོ་བཅུ་གསུམ་འདས་པ་ལྕགས་ཕོ་རྟའི་ལོ་འདྲེན་མཆོག་དཀོན་མཆོག་རྒྱ་མཚོ་འཁྲུངས་པ་ཡིན་ཞིང་། དེ་ནས་ལོ་སོ་གཉིས་འདས་པའི་སོ་གསུམ་པ་དེ་བཞིན་གཤེགས་པའི་བསྟན་པ་ལུང་གི་དུས།
མདོ་སྡེ་སྤྱོད་པ་ནས་ལོ་བརྒྱ་ཕྲག་གཅིག་དང་བཅུ་ཕྲག་བརྒྱད་དང་ཉག་མ་བཞི་འདས་པའི་ལྔ་པའི་སྟེང་དུ་སླེབས་པ་དགེ་བྱེད་ཅེས་པ་ཆུ་ཕོ་སྟག་གི་ལོ་ཟླ་བ་དྲུག་པའི་ཚེས་བརྒྱད་ལ། སྐར་མ་རྒྱལ་ལ་བབས་པའི་ཚེས་བཟང་པོའི་ཉིན། བདག་ཅག་གི་འདྲེན་པ་དམ་པ་འདི་ཉིད་བཀྲ་ཤིས་ཤིང་དགེ་མཚན་གྱི་ལྟས་དུ་མ་དང་བཅས་མངལ་གྱི་དྲི་མས་མ་གོས་བཞིན་དུ་ཕྲུ་མ་སྒོམ་ཐག་གི་ཚུལ་དུ་བྱས་ནས་ཡུམ་ལ་གནོད་པ་མེད་པར་བདེ་བར་བལྟམས་ཤིང་། ལྷུམས་སུ་ཞུགས་པའི་ཚེ་ན་ཡང་ཡུམ་ལ་ཉི་ཟླ་འཆར་བ་སོགས་རྨི་ལྟས་བཟང་པོ་དུ་མ་དང་། ཉིན་བར་གྱི་ཚེ་ཡང་ཤེས་པ་གསལ་ཞིང་བདེ་བས་བརྒྱན་པ་དང་། ལུས་ལྡང་བ་ཡངས་ཤིང་ཟོ་མདོག་བདེ་བ་ལ་སོགས་པའི་ངོ་མཚར་བའི་རྟགས་ཁྱད་པར་ཅན་དུ་མ་བྱུང་བར་གྲགས་སོ། ། དེ་ལྟ་བུའི་དམ་པའི་སྐྱེས་བུ་གཞོན་ནུ་དེས་ནི་སྔོན་གྱི་རྒྱལ་བ་རྣམས་ལ་བྱ་བ་རྒྱ་ཆེན་པོ་བྱས་ཤིང་། དགེ་བའི་རྩ་བ་ཁྱད་པར་ཅན་བསྐྲུན་པས། གཟུགས་བཟང་ཞིང་མཛེས་པ། ལྟ་ན་སྡུག་པ།
ཞལ་གྱི་དཀྱིལ་འཁོར་དཀར་ཞིང་ཟླུམ་ལ་ཤངས་གཟེངས་མཐོ་བ། དཔྲལ་བའི་དབྱེས་ཆེ་ཞིང་། སྤྱན་ཨུཏྤལ་ལྟར་བཀྲ་བ། ཀུན་གྱི་ཡིད་དུ་འོང་བ་སྟེ་སྐྱེས་བུ་ཆེན་པོའི་མཚན་དང་ལྡན་ཞིང་། ཁྱད་པར་དབུའི་གཙུག་ན་རྨེ་བ་དཀར་པོ་ཆེ་བ་ཞིག་དང་། སྐུ་སྟོད་ལ་སྨེ་བའི་དོ་ཤལ་གྱིས་མཚན་པ། སྐུ་སྨད་ལ་སྟག་ཤམ་གྱི་རི་མོས་སྤྲས་པ་སོགས་རྨད་དུ་བྱུང་བའི་མཚན་མ་དུ་མ་དང་ལྡན་པ་ཞིག་གོ ། ཞེས་ཐོས་ལ། དེ་ནས་ཡབ་ཡུམ་རྣམས་ཀྱིས་དགའ་མགུ་ཡིད་རང་བ་དང་བཅས་མཚན་ཁྲོ་བོ་རྒྱལ་མཚན་ཞེས་བྱ་བར་བཏགས་སོ། ། འདིར་སྨྲས་པ།
རྒྱལ་དབང་རྣམས་ཀྱི་མཁྱེན་བརྩེའི་གཟུགས་གསར་པ། ། མེས་དབོན་རྣམ་གསུམ་ཞེས་གྲགས་ཆོས་རྒྱལ་ཆེས། ། བདག་གིར་མཛད་པའི་ཁ་བའི་སྨན་ལྗོངས་ལ། ། ཡུལ་གྲུ་གསུམ་ལས་དབུས་གཙང་དག་པའི་ཞིང་། ། གཡས་རུའི་ཁོངས་གཏོགས་ཆོས་ལྡན་རྒྱལ་པོ་ཡིས། ། ཉེ་བར་རྒྱུན་དུ་སྐྱོང་བའི་ནོར་འཛིན་དབུས། ། དྲི་བཞོན་མགྱོགས་པ་འགོག་པའི་གྱེར་བརླིང་སྟེང་། ། འདོད་དགུར་བསྒྱུར་བའི་ལུས་ཀྱི་ཟློས་གར་མཁན། ། འབུམ་ཕྲག་རྟ་པའི་དཔུང་གིས་གཞན་སྲིད་ཀྱི། ། གློ་སྙིང་དབུགས་དང་ལྷན་ཅིག་མགྲིན་འཇུག་ཅིང་། །
ཤ་ཁྲག་ལོངས་སྤྱོད་རི་མཚོ་ལྟར་འཁྱིལ་བས། ། མགྲིན་བཅུའི་གྲོང་གི་དཔལ་ཡང་ཟིལ་གནོན་ཏེ། ། རྐང་བཞིའི་འབྱོར་པ་ནོར་ལྡན་མའི་ལྟོ་བར། ། རྩྭ་ལྗང་མྱུ་གུ་ཇི་བཞིན་ཁྱབ་པ་བྲེས། ། དཀར་གསུམ་ལོངས་སྤྱོད་དབྱར་མཚོ་ལྟར་རྒྱས་པས། ། རྣམ་ཐོས་བུ་ཡིས་དཔལ་ཡང་འགོག་པ་བཞིན། ། རྫོགས་ལྡན་བདེ་སྐྱིད་མགྲོན་དུ་བོས་པ་ཡིས། ། ཤང་པ་དོལ་པར་གྲགས་པའི་འབྲོག་སྡེ་ཆེར། ། གཞུང་བཟང་རྒྱུད་དྲང་འཛོམ་པའི་ཡབ་ཉིད་དང་། ། བུད་མེད་ཡོན་ཏན་ཀུན་ལྡན་ཡུམ་གཉིས་ཀྱི། །
སྲས་སུ་ཆུ་སྟག་ཧོར་ཟླ་དྲུག་པ་ཡི། ། དཀར་པོའི་ཕྱོགས་ཀྱི་ཚེས་བརྒྱད་ལྷའི་བླ་མ། ། ཡོངས་རྫོགས་བསྟན་པའི་གསལ་བྱེད་ཆེན་པོ་འདི། ། སྔོན་མེད་དགེ་མཚན་དུ་མ་དང་བཅས་བལྟམས། ། ཡོན་ཏན་དཔག་ཡས་སྲིད་འདིར་ཤོང་མིན་ཡང་། ། ཟླ་གྲངས་རྫོགས་པ་མངལ་དུ་འཛིན་ནུས་པའི། ། ཨེ་མ་སྐལ་བཟང་འདྲེན་པའི་ཡུམ་དེ་ནི། ། རྒྱལ་བ་རྣམས་ལ་བྱ་བ་བྱས་པར་ངེས། ། བླང་དོར་གནས་ལ་ལུག་ལྟར་རྨོངས་པ་ཡིས། ། ཡིད་ཀྱི་མུན་པ་སྟུག་པོ་སེལ་བ་ལ། །
ཉི་ཚེའི་འོད་ལྟར་རྒྱུ་སྐར་བྱེ་བ་བརྒྱས། ། བྱེད་པ་འཇུག་པའི་ནུས་པ་འདྲ་གཟིགས་ནས། ། རྩོད་དུས་མཚན་མོའི་མགོན་དུ་འདི་འོས་ཞེས། ། རྒྱལ་ཀུན་དགོངས་པ་གཅིག་དང་དབྱངས་གཅིག་གིས། ། ལུང་རྟོགས་འོད་དཀར་སྟོང་གི་དྲ་བ་ཅན། ། འཆད་རྩོམ་ཤིང་རྟའི་ཁྲི་ལ་བསྐོས་པ་སྙམ། ། དུས་གསུམ་རྒྱལ་བའི་ཐུགས་ཀྱི་ཡེ་ཤེས་ཉིད། ། ལྷ་མིའི་བསོད་ནམས་མགྲོན་དུ་ཉེར་འཕོས་ཏེ། ། ངོ་མཚར་ཡོན་ཏན་ཟེར་གྱི་དྲ་བ་ཅན། ། བསྟན་པའི་ཉི་མ་མཆོག་འདི་ཤར་བར་གྱུར། །
སྙིགས་དུས་སངས་རྒྱས་བསྟན་པ་ལ། ། རྒྱལ་བ་གཉིས་པ་ལྟར་གྲགས་པའི། ། མཚན་ཙམ་ཐོས་པས་སྲིད་ཞི་ཡི། ། རྒུད་པ་སེལ་འདི་ཨེ་མ་མཚར། ། གཉིས་པ་མཆོག་གི་སྤྱོད་པ་ཇི་ལྟར་མཛད་པའི་ཚུལ་རྒྱས་པར་བཤད་པ་ལ། དེ་ཡང་། གང་གི་ངོ་མཚར་རྣམ་ཐར་མཛད་པའི་ཚུལ། ། ཅུང་ཟད་དྲན་ལའང་བྱིན་རླབས་བདུད་རྩིའི་ཆར། ། རྒྱུན་ཆད་མེད་པར་སྩོལ་བའི་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གསོལ་བ་འདེབས། །
ཞེས་པ་ལྟར། རྗེ་བླ་མ་གང་གི་སྐུ་གསུང་ཐུགས་ཀྱི་ངོ་མཚར་བའི་མཛད་པའི་ཆ་ཤས་ཕྲ་མོ་དག་དྲན་པའི་མོད་ལ་ཡང་དེ་ཉིད་ཀྱི་རྗེས་སུ་སློབ་པར་འདུན་པས། ལུས་ལྷ་སྐུར་གསལ་བ། ངག་བཟླས་བརྗོད་ཀྱིས་བྲེལ་བ། སེམས་ཀྱིས་ཏིང་ངེ་འཛིན་སྒོམ་པ་སོགས་ངམ་ངམ་ཤུགས་ཀྱི་འབྱུང་ཞིང་། དེས་མཚོན་ཏེ་དད་གུས་ཀྱི་ཞིང་ས་གཤིན་པོ་དང་ལྡན་པའི་རྗེས་འཇུག་རྣམས་ལ། རྣམ་ཐར་གྱི་ཚུལ་གང་ལ་བསམས་ཀྱང་མི་ཕྱེད་པའི་དད་པ་རབ་ཏུ་གཡོས་ཏེ། བྱིན་རླབས་བདུད་རྩིའི་ཆར་རྒྱུན་རྟག་པར་སྩལ་བས། དོན་གཉིས་ཀྱི་འབྲས་བུ་འབད་མེད་ལྷུན་གྲུབ་ཏུ་སྨིན་པའི་དགེ་མཚན་དུ་མ་དང་ལྡན་པ་འདི་འཆད་པ་ལ་དོན་བཅུ་གསུམ་གྱི་སྒོ་ནས་བསྟན་པར་བྱ་སྟེ། བྱིས་པའི་སྤྱོད་པ་ལས་འདས་ཤིང་ཐེག་ཆེན་གྱི་རིགས་སད་པ་སོགས་ཆོས་ཀྱི་བག་ཆགས་བཟང་པོ་མངོན་དུ་གྱུར་པའི་ཚུལ།
བསྟན་པ་རིན་པོ་ཆེའི་སྒོར་ཞུགས་ཤིང་བསྟན་དེ་ལ་བསླབ་སྦྱངས་མཛད་པའི་ཚུལ། མཁས་གྲུབ་ཀྱི་བླ་མ་དུ་མ་ལས་གསན་པ་རྒྱ་མཚོའི་ཕ་རོལ་ཏུ་སོན་པའི་ཚུལ། ཐོས་བསམ་སྒོམ་པ་ལ་གུས་པ་དང་རྟག་པའི་སྦྱོར་བ་གཞན་ལས་ཆེས་ཁྱད་པར་དུ་འཕགས་པའི་སྒོ་ནས་ནན་ཏན་སྙིང་པོར་མཛད་པའི་ཚུལ། དབེན་པར་སྒོམ་སྒྲུབ་ལ་རྩེ་གཅིག་ཏུ་བཞུགས་ཤིང་མཁས་བཙུན་བཟང་གསུམ་གྱི་ཡོན་ཏན་བརྙེས་པའི་ཚུལ། བཟང་པོའི་ཡོན་ཏན་ལས་འཕྲོས་ཏེ་ས་བཅུའི་བྱང་སེམས་ཆེན་པོའི་བུདྡྷ་རཏྣའི་རྣམ་པར་སྤྲུལ་པར་གདོན་མི་ཟ་བའི་གཏན་ཚིགས་ཡང་དག་པ་དང་ལྡན་པའི་ཚུལ། འདྲེན་པ་དམ་པའི་བཀའ་བཞིན་བསྟན་པ་དང་སེམས་ཅན་གྱི་དོན་ཅི་རིགས་སུ་མཛད་པའི་ཚུལ། སླར་ཡང་ཟབ་མོ་སྒོམ་སྒྲུབ་ལ་གཡེང་མེད་དུ་བཞུགས་པའི་ཚུལ། ལྷ་དང་བཅས་པའི་འཇིག་རྟེན་པ་ཀུན་གྱི་རྒྱལ་ཚབ་དམ་པར་མངའ་གསོལ་བའི་ཚུལ། བསྟན་པ་དང་སེམས་ཅན་གྱི་དོན་རླབས་པོ་ཆེ་ཇི་ལྟར་མཛད་པའི་ཚུལ། སྤྲོས་པ་ཐམས་ཅད་བཅད་དེ་གཅིག་ཏུ་དབེན་པ་ལ་གཞོལ་བའི་ཚུལ།
བགྲང་བ་ལས་འདས་པའི་བསྟན་འཛིན་གྱི་སློབ་བུའི་ཚོགས་བསྐྲུན་ཏེ་འཁོར་བ་ཇི་སྲིད་པ་དེ་སྲིད་དུ་མཛད་པ་འཕྲིན་ལས་རྒྱུན་མི་འཆད་པའི་ལེགས་ལམ་ལ་མཐའ་ཡས་པའི་འགྲོ་བ་རྣམས་བཀོད་པའི་ཚུལ། ཐུན་མོང་དུ་སྣང་བའི་གཟུགས་ཀྱི་སྐུའི་བཀོད་པ་བསྡུ་བའི་ཚུལ་གྱི་འབྲས་བུ་མངོན་དུ་མཛད་པའི་ཚུལ་ལོ། ། དེའི་དང་པོ་བྱིས་པའི་སྤྱོད་པ་ལས་འདས་ཤིང་ཆོས་ཀྱི་བག་ཆགས་བཟང་པོ་སད་པའི་ཚུལ་ནི། གཞོན་ནུ་དེ་ཉིད་སྐུ་ཆེར་འཁྲུངས་ནས་ཀྱང་སྐུ་གསུང་ཐུགས་ཀྱི་རྩལ་སྟོབས་ཆེ་ཞིང་སྤོབས་པ་ཕུན་སུམ་ཚོགས་པ་དང་ལྡན་པ། བཀུར་འོས་ཀུན་ལ་ཞེ་ས་མཁས་ཤིང་མཁྱེན་རབ་དང་ཐུགས་རྗེ་ཚད་མེད་པའི་མངའ་བདག་ཏུ་བཞུགས་པ་ཡིན་ཏེ། སྐུ་ཤིན་ཏུ་གཞོན་ནུའི་དུས་འབྲོག་རིས་གཞན་གྱིས་ར་ལུག་བསད་པ་གཟིགས་པ་ན། ཐུགས་མི་བཟོད་པ་ཆེན་པོས་ཡང་ཡང་དུ་སྤྱན་ཆབ་མཛད་པ་དང་། རྒྱུན་པར་དམར་མ་སོགས་པ་ཡེ་མི་དགེས་ཤིང་། གཞན་གྱིས་འབུལ་མཁན་བྱུང་བ་རྣམས་ཀྱང་ན་བཟས་ལྕིབས་ནས་ཡུམ་ལ་འབུལ་བ་སོགས་མཛད་པས་ཡུལ་མི་རྣམས་ན་རེ། བུ་ཚ་འདི་འབྲོག་པ་མི་འདྲ་ཞིང་།
ཆོས་ཀྱི་བག་ཆགས་ཤིན་ཏུ་བཟང་བ་ཞིག་འདུག་ཅེས་མགྲིན་གཅིག་ཏུ་གླེང་བར་བྱེད་ཅིང་། སྐྱེ་བོ་འགའ་ཞིག་གི་སྣ་ཁྱིས་རི་དྭགས་དེད་པ་གད་སླེར་འཆུར་བ་གཟིགས་པ་ན། ཞབས་དྲུང་ན་གནས་པ་རྣམས་ལ་ཨ་མ་མ། རི་དྭགས་ཡ་གི་སྙིང་རེ་རྗེ་ཞེས་གསུངས་པ་སོགས་ཐེག་ཆེན་གྱི་རིགས་སད་པའི་རྨད་དུ་བྱུང་བའི་རྣམ་པར་ཐར་པ་མཐའ་ཡས་ཤིང་། དགུང་ལོ་བརྒྱད་དགུའི་བར་ཞང་པོའི་སར་བཞུགས་ཤིང་། དེ་དག་གི་སྐབས་ཀྱང་འཇིག་རྟེན་གྱི་བྱ་བ་གང་ལ་ཡང་ཐུགས་ཡེ་མི་འཇུག་པར་ཆོས་མཛད་རྒྱུ་ཞིག་ནམ་ཡོང་དགོངས་པ་དང་། སྐབས་ཤིག་ཡུམ་གྱི་སར་གྲོས་སྟབས་ཀྱིས་བྱོན་ནས་ངེད་བཙུན་པ་བྱེད་ཡང་ཡང་གསུངས་པས། ཡུམ་ན་རེ། ཞང་པོ་ལ་བུ་མེད་པས། ཁྱོད་ཆོས་བྱས་ན་ཞང་པོ་སེམས་འཕམ་དོགས་འདུག་པས་བུ་ཚབ་བྱེད་དགོས་ཟེར་ཡང་།
ངེད་ཅིས་ཀྱང་བུ་ཚབ་མི་བྱེད་གསུངས། དེ་ནས་དགུང་ལོ་བཅུ་གཉིས་བཞེས་པ་ན་ཤང་པ་དཀར་རྒྱལ་ཟེར་བ་ཞིག་འདས་པའི་དེའི་རྗེས་སྒྲུབ་ལ་གླིང་ཁ་དགོན་པ་ནས་དགེ་སློང་རིན་ཆེན་འོད་འཕྲོ་བ་གྲོགས་མཆེད་གཉིས་བྱུང་བའི་ཁོང་རྣམས་ཆོ་ག་དང་གཏོར་མ་སོགས་གཏོང་ཙ་ན། རྗེ་འདིའི་ཐུགས་ལ་ངེད་རང་ཡང་བཙུན་པ་ཞིག་བྱེད་དགོས་པ་འདུག་སྙམ་པའི་ཐུགས་འདུན་དྲག་པོ་ཡང་ཡང་དུ་འཁྲུངས་ཤིང་། དགེ་སློང་གཉིས་པོའི་རྩར་བྱོན་ནས་ང་ཡང་ཆོས་ལ་འགྲོ་གསུངས་པས། དགེ་སློང་པ་ན་རེ། ཁྱེད་རང་ཡབ་ཡུམ་སོགས་ཀྱིས་གཏོང་ན། ངེད་གཉིས་པོས་མཐུན་འགྱུར་གང་ཡོང་རང་བྱེད་ཟེར་བས། ཐུགས་ལ་དགེས་ཚོར་དཔག་མེད་འཁྲུངས་ཏེ་ཡབ་ཡུམ་སོགས་ལ་ང་ཆོས་ལ་འགྲོ་གསུངས་པས། ཡུམ་གྱིས་ཞང་པོའི་བུ་ཚབ་མཛད་དགོས་ཚུལ་གྱིས་སྔར་བཞིན་བཀག་པས། ང་བཙུན་པ་བྱེད་དུ་མི་སྟེར་ན་ཨ་མས་ང་ལ་གང་ངན་བྱེད་པར་འདུག་གསུངས།
སྤྱན་ཆབ་མང་པོ་བསིལ་བས། ཡབ་ན་རེ། འདི་སྐྱེས་ནས་འུ་རང་ཡང་དར་རྒྱས་ཆེ་བར་བྱུང་བས་ཆོས་ལ་བཏང་ན་མི་ཡོང་བ་འདྲ་ཟེར་བ་ལ། ང་ཅི་བྱས་ཀྱང་ཆོས་ལ་འགྲོ་གསུངས་པས། ཡབ་ཡུམ་སྐུ་མཆེད་རྣམས་བཀའ་བགྲོས་ནས་བུ་ཚ་འདི་དང་པོ་སྐྱེས་མན་ནས་དམར་ལ་མི་དགའ་བ་དང་། སྙིང་རྗེ་ཆེ་བ་ཆོས་པའི་འོས་ཤིག་འདུག་པས་གཏོང་བ་ལས་འོས་མི་འདུག་ཟེར་ཀུན་གྲོས་མཐུན་པས་རྗེ་ཉིད་ཀྱི་ཐུགས་ལ་དགེས་ཚོར་ཆེན་པོ་འཁྲུངས་ཤིང་། དེ་ནས་ཡུན་མི་རིང་བར་ཤང་པ་དཀར་རྒྱལ་གྱི་དགེ་རྩ་གྲོལ་ནས་གོང་གི་དགེ་སློང་པ་གྲོགས་མཆེད་གཉིས་དང་། རྗེ་རང་གི་ཡབ་དང་བཅས་སྐུ་ཆོས་མཛད་པར་ཕེབས་པས། གླིང་ཁ་བདེ་བ་ཅན་གྱི་དགོན་གནས་ཆེན་པོ་གཟིགས་པ་ཙམ་གྱིས་ཐུགས་ལ་དགེས་ཚོར་ཚད་མེད་པ་ས་དང་པོ་ཐོབ་པ་ཙམ་བྱུང་ནས་དགོན་པ་ལ་ཕྱག་མང་པོ་མཛད་གསུངས་པ་ལ། གཞན་ཡང་བདག་མེད་ཀྱི་ལྟ་བ་ལ་སྐུ་སྐྱེ་བ་ཡང་ཡང་དུ་གོམས་པའི་དབང་གིས་སྐུ་གཞོན་ནུའི་སྐབས་དེར་རི་ར་བ་ཁང་ཁྱིམ་ལ་སོགས་པ་འདི་རྣམས་རྟག་བརྟན་ཐེར་ཟུག་ཏུ་སྣང་བ་འདི་འདྲ་བ་ཡ་མཚན་ཆེ་བ་ལ་དགོངས་ནས།
ཡབ་ཡུམ་རྣམས་ལ་འདི་རྣམས་གང་གིས་བྱས་གསུངས་པས། ཁོང་རྣམས་ན་རེ། སངས་རྒྱས་སྐམ་པོ་བྱ་བས་བྱས་པ་ཡིན་ཞུས་པ་ལ་ཕྱིས་རྗེ་ཉིད་ཀྱི་ཞལ་ནས་སྔོན་ངེད་ཀྱི་ཕ་མ་ཚོ་དེ་བཞིན་ཟེར་ཡང་། སངས་རྒྱས་སྐམ་པོ་བྱ་ཟེར་བ་དེ་ཡང་བདག་མེད་ཀྱི་གཏན་ལ་འབེབས་རྒྱུ་གཅིག་ཀ་ཡིན་པ་འདུག་གསུངས་ཤིང་། གཞན་ཡང་གླིང་ཁར་བྱོན་ནས་བསྟན་པའི་སྒོར་ཞུགས་ཏེ་མི་རིང་བ་ཞིག་ལོན་པའི་དགུང་ལོ་བཅུ་གསུམ་ཙམ་བཞེས་པའི་ཚེ། གང་ཟག་ཅིག་གིས་ཚོགས་སུ་དཔེ་འགྱེད་བྱུང་བ་ན་རྗེ་འདིའི་ཕྱག་ཏུ་ཡང་དཔེ་ཞིག་བྱུང་བ་སློབ་དཔོན་གྱི་དྲུང་དུ་བསྣམས་ཏེ་གཟིགས་ཕུལ་བས། སློབ་དཔོན་གྱི་ཞལ་ནས་དཔེ་འདི་བདག་མེད་བསྟོད་འགྲེལ་ཡིན་པ་འདུག་གསུངས་ཤིང་། འགྲེལ་པའི་འོག་ན་གཞུང་ཡང་བྲིས་འདུག་པས་འོག་ནས་སློབ་དཔོན་གྱིས་སྒྲོག་པར་མཛད་དེ། རང་བཞིན་དྲི་མེད་བློ་གྲོས་གློ་བུར་གྱི། ། དྲི་མས་སྒྲིབ་པ་གསལ་བར་མཛད་པ་ཡིས། །
ཞེས་པའི་མཆོད་བརྗོད་ཀྱི་ཚིག་འདི་ཉིད་རྗེ་འདིས་གསན་མ་ཐག་ཐུགས་རྒྱུད་ལ་རྟོག་པ་ཕྲ་རགས་ཐམས་ཅད་འགགས་པའི་བདེ་གསལ་མི་རྟོག་པའི་ཏིང་ངེ་འཛིན་ཁྱད་པར་ཅན་འཁྲུངས་ཏེ་དེའི་ངང་ལ་རྒྱུན་རིང་དུ་འབྱམས་པར་གྲགས་ཤིང་། ཕྱིས་བྱང་ནས་ས་སྐྱོང་མིའི་དབང་པོ་སོགས་དད་ལྡན་གྱི་སློབ་མ་མང་པོའི་དབུས་སུ། རྗེའི་ཞལ་ནས། ངེད་གཞོན་ནུའི་དུས་བདག་མེད་བསྟོད་པའི་ཚིག་ལ་བརྟེན་ནས་སྐྱེས་པའི་བདེ་གསལ་མི་རྟོག་པའི་ཏིང་ངེ་འཛིན་དེ་ལ་ཡུན་རིང་དུ་ལུས་ཤིང་། ཏིང་ངེ་འཛིན་ཁོ་རང་ལ་འཆར་རྒྱུ་གཅིག་གདའ་ཞེས་ཡང་ཡང་གསུངས་སོ། ། ཞེས་ཐོས་ལ། དེ་ལྟར་སྐྱེས་བུ་དམ་པའི་བག་ཆགས་སད་པའི་མཛད་འཕྲིན་རྨད་དུ་བྱུང་བ་དང་མ་བྲལ་བའི་ངང་ནས། པདྨ་འདམ་ན་གནས་ཀྱང་འདམ་གྱི་དྲི་མས་མ་གོས་པ་ལྟར་ཁྱིམ་དུ་བཞུགས་ཀྱང་ཁྱིམ་གྱི་འཆིང་བས་ནམ་ཡང་གོས་པ་མི་མངའ་བ་ཡིན་ནོ། ། དོན་གྱི་དབང་དེ་དག་གི་ཕྱིར། འཁྲུངས་མ་ཐག་ནས་རྒྱལ་སྲས་རིགས་སད་ཅིང་། །
བདག་མེད་རྟོགས་པའི་ཡེ་ཤེས་རང་མཚང་རིག ། ངོ་མཚར་གཞོན་ནུའི་སར་བཞུགས་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། ཞེས་ཀྱང་བསྟོད་པ་ཡིན་ནོ། ། འདིར་སྨྲས་པ། དུས་དེར་རིམ་གྱིས་གང་སྐུའི་ཟླ་བ་ནི། ། ལང་ཚོ་ཡར་ངོའི་དཔལ་ལ་འགྲན་པ་བཞིན། ། གྱུར་ཚེ་གཞོན་ནུའི་ངང་ཚུལ་འཛིན་པ་དེ། ། ནམ་ཡང་བྱིས་པའི་སྤྱོད་པས་གོས་མ་གྱུར། ། རྒྱལ་བའི་སྲས་རྣམས་བྱང་ཆེན་སྤྱོད་ཚུལ་ལ། །
རིང་ནས་གོམས་པས་ཆེད་དུ་སློབ་པ་གང་། ། དཔེར་ན་ངང་པའི་ཚོགས་རྣམས་པད་མཚོ་ལ། ཁྲུས་བྱེད་ཚེ་ན་ངང་གིས་མཁས་པ་བཞིན། ། ཁྱིམ་ཀྱི་བདེ་བ་དུག་མཚོ་ལྟར་གཟིགས་ནས། ། རྒྱལ་བའི་ལམ་གཅིག་ཡོན་ཏན་ཀུན་གྱི་གཞི། ། ཚངས་སྤྱོད་ཁྲིམས་ཀྱི་བདུད་རྩི་ལེན་པ་ལ། ། རབ་ཏུ་དགའ་བའི་ཐུགས་ཀྱིས་རིངས་པར་ཆས། ། ཨེ་མ་འདི་ནི་བྱིས་པའི་དུས་ཉིད་ནས། ། ཆོས་ཀྱི་དེ་ཉིད་ངོ་བོ་མངོན་གྱུར་ཀྱང་། ། ད་དུང་ལམ་ལ་འབད་པའི་སྒྱུ་འཕྲུལ་ཅན། །
སྦས་པའི་བརྟུལ་ཞུགས་འཛིན་དེ་དམ་པའི་སྲོལ། ། རྒྱལ་སྲས་གཞོན་ནུའི་མཛད་པའི་ཆ། ། མ་ལུས་གཅིག་ཏུ་ལེགས་བསྡུས་ཀྱང་། ། དམ་པ་འདི་ཡི་རྣམ་ཐར་ལ། ། འགྲན་པའི་ཆར་ཡང་མི་ཕོད་དོ། ། གཉིས་པ་བསྟན་པ་རིན་པོ་ཆེའི་སྒོར་ཞུགས་ཤིང་བསྟན་དེ་ལ་བསླབ་སྦྱངས་མཛད་པའི་ཚུལ་ནི། དགུང་ལོ་བཅུ་གཉིས་སུ་ཕེབས་པ་བག་ཡོད་ཅེས་པ་ཆུ་མོ་གླང་གི་ལོ་གོང་དུ་བཤད་པ་ལྟར་ཡབ་དང་བཅས་གླིང་ཁ་བདེ་བ་ཅན་གྱི་དགོན་པར་ཕེབས་ཏེ། དེ་དུས་གླིང་ཁའི་མཁན་པོ་པཎ་ཆེན་ནམ་མཁའ་དབང་ཕྱུག་བསྟན་འགྲོའི་དོན་ལ་དབུས་ཕྱོགས་སུ་ཆིབས་ཀྱི་ཁ་ལོ་བསྒྱུར་ནས་མི་བཞུགས་པས། ཆོས་ཀྱི་རྗེ་དགེ་བའི་བཤེས་གཉེན་དམ་པ་མདོག་ལྷོ་མཁན་པོ་དཔལ་ལྡན་རིན་ཆེན་པའི་ཞལ་སྔ་ནས་ལ་བསྟན་པའི་རྩ་བ་ཡོངས་སུ་རྫོགས་པའི་དགེ་བསྙེན་གྱི་སྡོམ་པ་རྣམ་པར་དག་པ་བཞེས་ཏེ་མཚན་སངས་རྒྱས་རྒྱལ་མཚན་ཞེས་བྱ་བ་གསོལ་ཞིང་། རབ་ཏུ་བྱུང་བའི་བརྟུལ་ཞུགས་ལའང་གནས་པར་མཛད་ལ།
བསྟན་དེ་ལ་བསླབ་སྦྱངས་མཛད་པའི་ཚུལ་ནི་རྗེ་འདིའི་དགུང་ལོ་བཅུ་གསུམ་ནས་བཅུ་བདུན་བཞེས་པ་ཡན་གྱི་བར་ལ་རྗེ་དཔལ་འབྱོར་རིན་ཆེན་པ་ཉིད་གནས་ཀྱི་སློབ་དཔོན་དམ་པར་བསྟེན་ཏེ་ཀློག་ཡིག་སོགས་བརྡ་བསྟན་པ་ཙམ་གྱིས་མཁྱེན་ཅིང་། དུས་དེར་སློབ་དཔོན་གྱི་ཕྱག་གི་གསང་སྔགས་ཀྱི་སྒྲུབ་དཀྱིལ་མང་པོའི་དཔེ་དང་། བདེ་ཀྱེའི་རྒྱུད་རྣམས་གཟིགས་པའི་ཚེ། རྗེ་འདིའི་ཐུགས་ལ་དང་འདོད་ཀྱི་དད་པ་ལྷག་པར་འཁྲུངས་ནས་ཕྱག་དཔེ་རྣམས་ལ་ཕྱག་མང་དུ་མཛད་པས། སློབ་དཔོན་གྱི་གསུངས་གིས ཁྱོད་ནི་ན་ཚོད་གཞོན་ནུ་ལ་སྤྱོད་ཚུལ་ལ་ཡ་མཚན་ཅན་ཁོ་ནས་དུས་འདའ་བའི་དམ་པའི་སྐྱེས་བུ་ལས་འཕྲོ་ཅན་ཞིག་ཡིན་པར་གདོན་མི་ཟའོ། ། ཞེས་གསུངས་ཤིང་། དེ་ནས་གླིང་ཁ་དགོན་པའི་སྒྲིགས་དང་མཐུན་པའི་སྐྱབས་འགྲོ་སེམས་བསྐྱེད་ནས་བཟུང་། ས་སྐྱ་པ་གོང་མ་ལྔ་དང་། རྗེ་བཙུན་ངོར་པ་ཡབ་སྲས་ལ་སོགས་པ་བླ་མ་གོང་མ་རྣམས་ཀྱི་བསྟོད་ཚོགས་བགྲང་བ་ལས་འདས་པ་དང་། བཟང་སྤྱོད།
བྱམས་སྨོན་སོགས་སྨོན་ལམ་གྱི་རིགས་མང་པོ་དང་། ཀྱེ་རྡོ་རྗེའི་རྩ་རྒྱུད་བརྟག་གཉིས། འཁོར་ལོ་བདེ་མཆོག་གི་རྩ་རྒྱུད། བཤད་རྒྱུད་རྣལ་འབྱོར་མ་ཀུན་སྤྱོད་མཚན་ཡང་དག་པ་བརྗོད་པ་སོགས་དང་། སྒྲུབ་དཀྱིལ་གྱི་སྐོར་ལ་བདེ་མཆོག་ནག་པོ་པ། བདེ་མཆོག་ལཱུ་ཧི་པ། བདེ་མཆོག་དྲིལ་བུ་པ་སྟེ་བདེ་མཆོག་སྐོར་གསུམ། ཀྱེ་རྡོར་མན་ངག་ལུགས། བདག་མེད་ལྷ་མོ་བཅོ་ལྔ། གསང་འདུས་མི་བསྐྱོད་པ།
གསང་འདུས་འཇམ་པའི་རྡོ་རྗེ། གུར་རིགས་བསྡུས། རྡོ་རྗེ་ཕུར་པ། དེའི་གཏོར་བཟློག བདེ་ཀྱེ་གཉིས་ཀྱི་བླ་མཆོད། ཀུན་རིག་བསྙེན་པ་རྒྱས་པ་དང་། གཞན་ཕན་མཐའ་ཡས། ཚེ་དཔག་ལྷ་དགུ་སོགས་དང་། སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན། ཊིཀྐ་གསུང་རབ་དགོངས་གསལ།
མན་ངག་རྣམ་བཤད་ཟླ་ཟེར་རྩོད་སྤོང་། ཐུབ་པ་དགོངས་གསལ། ཀུན་རིག་རྣམ་བཤད་དཔག་བསམ་ལྗོན་པ། སྡོམ་གསུམ་ཁ་སྐོང་། རྒྱུད་སྡེ་སྤྱི་རྣམ། མངོན་རྟོགས་ལྗོན་ཤིང་། དག་ལྡན་མ་བུ་སོགས་གསུང་རབ་དྲི་མ་མེད་པ་དེ་རྣམས་ལ་བསླབ་སྦྱངས་མཛད་པ་ན། སྐུ་ཚེ་དུ་མར་གོམས་པ་ལྷུར་མཛད་པའི་བག་ཆགས་སད་པས་བརྡ་བསྟན་པ་ཙམ་གྱིས་ཚིག་དོན་གཉིས་ཀ་ཐོགས་མེད་དུ་མཁྱེན་ཅིང་། མཁྱེན་རབ་ཀྱི་འཇུག་པ་གཞན་ལས་ཕུལ་དུ་བྱུང་བས་སྐྱེ་བོ་ཐམས་ཅད་ངོ་མཚར་བའི་གནས་སུ་གྱུར་པ་ཡིན་ཏེ། རྗེའི་གསུང་ལས་ཀྱང་།
ངེད་ལོ་བཅོ་ལྔ་ཙམ་ལོན་སྐབས་ཤེས་རབ་ཆེ་ཞིང་སློབ་གཉེར་སྨར་བས་བཤད་པ་དང་འབྲེལ་གཏམ་སོགས་ལ་ཐོགས་མེད་ཅིག་བྱུང་བས། ཤང་པའི་ཆོས་མཛད་སློབ་གཉེར་སྨར་ཟེར་གྲགས་ཆེན་པོ་བྱུང་ལ། དེ་དུས་བྱང་ནས་དཔོན་ས་ཧོར་མོས་མཐའ་གོང་དུ་མུས་ཀྱི་དགོན་གསུམ་གྱི་གྲྭ་པ་དྲག་པ་རྣམས་སྤྱན་དྲངས། ཀུན་རིག་སྟོང་ཚར་མཛད་སྐབས་ངེད་ཀྱང་འགྲོ་དགོས་བྱུང་ནས། ང་ལོ་གཞོན་པས་གླིང་ཁའི་གྲྭ་པ་རྣམས་ཀྱི་གྲལ་མཐའ་ན་ཡོད་པས། དེ་དུས་ལུང་ཆུང་པས་དབུ་མཛད་ཚེ་ཆོས་པ། ཆོས་རྗེ་ལས་ཆེན་པ་སོགས་སྐུ་ཡོན་ཅན་ཤིན་ཏུ་མང་བ་རང་འདུག་པས། དེ་སྐབས་དགོན་པའི་གྲྭ་པ་རྣམས་རེ་མོས་ཀྱིས་བཤད་པ་མཛད་ཀྱིན་འདུག་པ་ལ། ཐངས་ཤིག་ཡ་མ་བའི་དགེ་བཤེས་ཞིག་གིས་བརྟག་གཉིས་ལ་བཤད་པ་བྱེད་ཀྱིན་འདུག་པའི་ཚེ། ངས་ཁོང་གི་བཤད་པའི་འཕྲོ་བཅད་ནས་བརྟག་གཉིས་ལ་ཁྱེད་ཡ་མ་བས་མི་ཤེས།
ངའི་བླ་མ་པཎ་ཆེན་ནམ་མཁའ་དབང་ཕྱུག་གི་ལུགས་ལ་འདི་འདྲ་ཡོང་ཟེར་བཤད་པ་བྱས་པས། ཁོང་ཁ་སྐྱེངས། ཡ་མ་བའི་གྲྭ་པ་ཆོས་མཛད་ནམ་བཟང་ཟེར་བ་ཞིག་འདུག་པ་ཚིག་པ་ཟོས་ནས། ནངས་པར་ད་གཟོད་ཚུན་ཆད་བརྟག་གཉིས་ལ་བལ་དུག་སེད་སེད་བྱེད་པ་ཞིག་མ་བྱུང་ན། ང་ནམ་མཁའ་བཟང་པོ་མི་མི་བྱེད་གསུངས་མནའ་བསྐྱལ་སོང་བ། རྟིང་སོར་དབུ་མཛད་ནམ་བཟང་ཟེར་བ་ཡོན་ཏན་ཤིན་ཏུ་ཆེ་བ་ཞིག་བྱུང་བས། དབུ་མཛད་ནམ་བཟང་གི་ཡོན་ཏན་འདི་ངའི་དྲིན་ཡིན་གསུངས་ཤིང་། དེ་དུས་མཐའ་གོང་པ་དབུ་མཛད་ཚུལ་ཁྲིམས་དཔལ་བས་རྗེ་ཉིད་ཀྱི་དབུ་ལ་ཕྱག་གིས་བྱིལ་བྱིལ་ཡང་ཡང་མཛད་ཅིང་། བཙུན་ཆུང་ཁྱོད་ལ་ཡོན་ཏན་གྱི་གཞི་ཆགས་འདུག་པས། ད་མཐར་ཐོན་པ་ཤིག་གྱིས་ཤིག་གསུངས་དགེས་དགེས་གནང་བ་ཡང་བྱུང་གསུང་ངོ་། །
འདིར་སྨྲས་པ། སྡུག་བསྔལ་ཀུན་གྱི་འབྱུང་གནས་འཁོར་བ་ལས། ། གཏན་དུ་ཐར་པའི་དོན་ལ་ཐུགས་གཞོལ་ཏེ། ། བསྟན་རྩ་འདུལ་བའི་བསླབ་ཚིགས་དང་པོ་ཡིས། ། དམ་པ་གང་གི་ཐུགས་བརྒྱུད་བཏམས་པར་གྱུར། ། དེ་ཚེ་མ་རིག་གཉིད་ལས་རྣམ་སངས་ཤིང་། ། ཐོབ་བྱ་འབྲས་བུའི་ཡོན་ཏན་ཆེར་རྒྱས་ཏེ། ། ཉོན་མོངས་བདུད་ལས་རྒྱལ་བའི་དགེ་མཚན་གྱིས། ། སྲིད་ཞིའི་རྒུད་པ་སེལ་བའི་དཔལ་དུ་གྱུར། ། དེ་ལྟའི་རྟེན་ལ་སྐྱོན་མེད་ཀྱི། །
བརྒྱུད་པ་ལས་འོངས་གསུང་རབ་དོན། ། བདེ་བླག་རྟོགས་པའི་དགའ་སྟོན་གྱིས། ། སྙན་གྲགས་ཀུན་གྱི་ཁ་ན་རྒྱུ། ། གསུམ་པ་མཁས་གྲུབ་ཀྱི་བླ་མ་ཏུ་མ་ལས་སོན་པ་རྒྱ་མཚོའི་ཕ་རོལ་དུ་གསོན་པའི་ཚུལ་ནི། ཇི་སྐད་དུ། རྡོ་རྗེ་འཆང་དངོས་ཡོངས་འཛིན་དུ་མ་ལས། ། སྐྱོན་མེད་སྡོམ་པ་གསུམ་གྱི་བཀའ་དྲིན་སོགས། ། གསན་པ་རྒྱ་མཚོའི་མཐར་སོན་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། ཞེས་པ་ལྟར་ལས།
འདི་ལ་དོན་གཉིས་ཏེ། བསྟན་པའི་རྩ་བ་སྡོམ་གསུམ་ཚང་ལ་མ་ནོར་བ་མཁན་སློབ་ཚད་ལྡན་ལས་མནོས་པའི་ཚུལ་དང་། གསན་པ་རྒྱ་མཚོའི་ཕ་རོལ་ཏུ་སོན་པའི་ཚུལ་མདོ་ཙམ་སྨོས་པའོ། ། དང་པོ་ནི། བདག་ཉིད་ཆེན་པོ་འདི་ཉིད་དགུང་ལོ་ཡོངས་སུ་གྲགས་པ་ལ་བཅུ་དགུ་དང་། འདུལ་བ་པའི་ལུགས་ཀྱི་ཉི་ཤུར་ཕེབས་པ་འཕགས་པའི་ཡུལ་ན་དྲག་པོ་ཞེས་གྲགས་པ་ལྕགས་ཕོ་སྤྲེའུ་ལོར། དམ་པ་འདིས་སྲིད་པའི་ཕུན་ཚོགས་ཐམས་ཅད་རྨི་ལམ་གྱི་ཡུལ་གྱི་དགའ་སྐྱིད་དང་འདྲ་བར་སྙིང་པོ་མེད་ཅིང་ངེས་པར་བསླུ་བའི་ཆོས་ཅན་ཁོ་ནར་སྐུ་ཚེ་དཔག་ཏུ་མེད་པའི་སྔོན་རོལ་ནས་གཟིགས་ཏེ། དོན་གཉིས་མཐར་ཕྱིན་གྱི་འབྲས་བུ་མངོན་དུ་མཛད་ཟིན་ཀྱང་། གཞན་གྱི་སྣང་ངོར་ངེས་པར་ལེགས་པའི་ལམ་དོན་དུ་གཉེར་བ་རྣམས་ཀྱིས་འབྱུང་གནས་ཁྱིམ་གྱི་འཆིང་བ་མཐའ་དག་དུག་ཅན་གྱི་ཟས་བཞིན་དུ་སྤོང་དགོས་ཞེས་ཤེས་པར་བྱ་བ་དང་། བསྟན་པའི་རྩ་བ་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་མི་ཉམས་ཤིང་དར་ཞིང་རྒྱས་པར་བྱ་བའི་སླད་དུ་བྱང་གྲོལ་ཐར་པའི་ཡོན་ཏན་གྱིས་ཐུགས་ལེགས་པར་དྲངས་པས་རབ་ཏུ་བྱུང་བར་བཞེད་ཅིང་།
དེ་ཡང་རྒྱལ་བའི་བསྟན་པ་ལ་ཞུགས་པ་ཡོངས་སུ་རྫོགས་པ་ནི་དགེ་སློང་ཉིད་ཡིན་པར་དགོངས་ནས་བསྙེན་པར་རྫོགས་པར་བཞེད་པ་ན། དེ་དང་དུས་མཚུངས་པར་རྗེ་དམ་པ་འདི་ཉིད་མ་འོང་པའི་དུས་སུ་འགྲོ་བ་མ་ལུས་པའི་སྐྱབས་མགོན་དམ་པར་འགྱུར་བར་དགོངས་ཏེ། རྗེ་བཙུན་བླ་མ་འདྲེན་མཆོག་དམ་པ་དཀོན་མཆོག་རྒྱ་མཚོའི་བཀས། ད་ལོ་གླིང་ཁ་དགོན་པ་འདིར་ལས་གྲལ་ཞིག་བསྒྲིག་རྒྱུ་ཡིན་པས། ཁྱོད་ཀྱང་བསྙེན་རྫོགས་གྱིས་གསུངས་པ་ལ། རྗེ་འདིས་བདག་ལོ་ཉི་ཤུ་མ་ལོན་པས་མི་རུང་ལགས་སམ་ཞུས་པས། རྗེའི་གསུང་གིས། ཁྱེད་ཀྱིས་མི་རུང་ན་སུས་རུང་མངལ་དུ་ལོ་གཅིག་བརྩིས་པས་ད་ཉི་ཤུ་པར་འགྲོ་བ་ཡིན། ལོ་ཙཱ་བ་བློ་ལྡན་ཤེས་རབ་ཀྱིས་དགུང་ལོ་བཅུ་གསུམ་པ་ལ་ཡང་བསྙེན་པར་རྫོགས་པར་མཛད་པ་ཡིན། ཁྱེད་དགོན་པའི་སློབ་གཉེར་བ་དྲག་ཤོས་ཡིན་པས་ཅིས་ཀྱང་བསྒྲུབ་དགོས་གསུངས་བྱུང་བ་ལ་རྗེ་འདིའི་ཐུགས་ལ་དགེས་སྤྲོ་དཔག་མེད་འཁྲུངས་ཤིང་།
དེ་བཞིན་དུ་རྗེ་དམ་པ་འདིས་རྩ་བའི་བླ་མ་རྣམས་ཀྱི་ནང་ནས་མཆོག་ཏུ་འཛིན་པའི་སྙིགས་དུས་ཀྱི་རྡོ་རྗེ་འཆང་མིའི་སྐུ་གཟུགས་ཅན་རྗེ་བཙུན་ཆོས་དབང་ཕྱུག་པས་ཀྱང་བསྙེན་པར་རྫོགས་ན་ལེགས་པའི་བཀའ་གནང་བ་ལ་བརྟེན། ལྷ་དང་བཅས་པའི་འཇིག་རྟེན་ཐམས་ཅད་ཀྱི་འདྲེན་མཆོག་དམ་པ་མི་འཕྲོག་པའི་མཁྱེན་རབ་དང་ཐུགས་རྗེ་ཆེན་པོ་དང་ལྡན་ཞིང་། སྐུ་གསུང་ཐུགས་ཀྱི་ཡོན་ཏན་བསམ་གྱིས་མི་ཁྱབ་པ་ལ་མངའ་བརྙེས་པའི་བདག་ཉིད་རྗེ་བཙུན་འདྲེན་མཆོག་དམ་པ་དཀོན་མཆོག་རྒྱ་མཚོ་བའི་དྲུང་དུ་མཁན་པོ་ཞུས་ཤིང་། ལས་ཀྱི་སློབ་དཔོན་རྒྱལ་བའི་ཆོས་ཚུལ་རབ་འབྱམས་ལ་ཐོགས་པ་མེད་པའི་མཁྱེན་པའི་སྤྱན་རབ་ཏུ་གསལ་ཞིང་དམིགས་པ་མེད་པའི་ཐུགས་རྗེ་ཆེན་པོས་སྐལ་བར་འཚམས་པའི་གདུལ་བྱ་རྣམས་ལ་མཆོག་ཏུ་བརྩེ་བའི་བདག་ཉིད་པ་གསུམ་གྱི་འགྲོ་བའི་བླ་མ་རྗེ་བཙུན་དམ་པ་ཆོས་དབང་ཕྱུག་པ་དང་། གསང་སྟེ་སྟོན་པའི་སློབ་དཔོན་མཁས་བཙུན་བཟང་གསུམ་གྱི་ཡོན་ཏན་དུ་མ་ལ་མངའ་བརྙེས་པ་གྲུབ་ཆེན་རིན་ཆེན་བཟང་པོ་བ་དང་། གྲིབ་ཚོད་པ་བདེ་བར་གཤེགས་པའི་གསུང་རབ་མཐའ་དག་ལ་ཐོགས་པ་མེད་པའི་མཁྱེན་རབ་ཅན་རྗེ་ཚུལ་ཁྲིམས་འོད་ཟེར་བ་དང་། གྲོགས་དན་པ་གསུང་རབ་དྲི་མ་མེད་པའི་ཚིག་དོན་ལ་མཁས་ཤིང་བཙུན་པའི་མཆོག་དང་ལྡན་པ་དགེ་སློང་ནམ་མཁའ་རྣམ་རྒྱལ་བས་མཛད་དེ་དགེ་འདུན་བཅུ་ཕྲག་ཕྱེད་ཀྱི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ཐོབ་པར་མཛད་དེ། དེ་དུས་ནམ་མཁའ་ཤིན་ཏུ་འཐིབ་པས་གྲིབ་ཚོད་གཞལ་བ་དཀའ་མོ་བྱུང་དོགས་པ་ལ། སྐབས་སུ་བབས་པ་ན་གློ་བུར་དུ་ནམ་མཁའ་དྭངས་པའི་ཉི་མ་ཤིན་ཏུ་གསལ་བ་ཞིག་བྱུང་པ་ན། རྗེ་དཀོན་མཆོག་རྒྱ་མཚོའི་གསུང་གིས།
འདི་བཞིན་འོང་པ་ཆོས་མཛད་ཤང་པ་ལ་རྟེན་འབྲེལ་ཤིན་ཏུ་བཟང་པ་ཡིན་ནོ། ། ཞེས་པའི་ལུང་བསྟན་ཡང་སྩལ་ཅིང་། དེ་ནས་བཟུང་སྟེ་ཚུལ་ཁྲིམས་ཀྱི་ཕུང་པོ་མིག་གི་འབྲས་བུ་ལྟར་གཅེས་པར་བཟུང་ནས་དགེ་བསྙེན་གྱི་བསླབ་པའི་བཞི་ལྔ། དགེ་ཚུལ་གྱི་སྤང་བྱ་བཅུ། དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་རྣམས་ཀྱི་དགག་སྒྲུབ་གནང་གསུམ་གྱི་བསླབ་པར་བྱ་བའི་ཆ་ཕྲ་ཞིང་ཕྲ་བ་རྣམས་ཀྱང་གཞན་གྱིས་ཚེགས་ཆེན་པོས་སྒྲུབ་པ་ལ་མི་ལྟོས་པ་སྐུ་གསུང་ཐུགས་ཀྱི་དབང་པོ་དུལ་ཞིང་ཞི་ལ་སྤྱོད་ལམ་བག་དང་ལྡན་པའི་ཀུན་སྤྱོད་དྲི་མ་མེད་པ་འཕགས་པ་རྟ་ཐུལ་གྲོང་ཁྱེར་དུ་བསོད་སྙོམས་ལ་རྒྱུ་བའི་རྣམ་པར་ཐར་པ་ལྟར་ཚུལ་ཁྲིམས་ཀྱི་དྲི་བསུང་རྒྱ་མཚོའི་གོས་ཅན་གྱི་མཐའ་ཀླས་པར་བཞུགས་ཤིང་། མདོར་ན་སོ་ཐར་གྱི་བསླབ་ཚིགས་གསུམ་གྱིས་རིམ་པ་བཞིན་ཐུགས་རྒྱུད་བཏམས་པ་ནས་བཟུང་། ཉེས་ལྟུང་རགས་པ་རྣམས་ཀྱི་ལྟ་ཅི་སྨོས་སྐྱེ་བཅད་ཀྱི་ཉེས་པ་ཙམ་གྱིས་ཀྱང་མ་གོས་པར་མཛད་པ་ཡིན་ཏེ། བསྙེན་རྫོགས་བསྒྲུབ་པ་གནང་བའི་ལོ་དེའི་ཁོངས་སུ་རྗེ་བཙུན་བླ་མ་འདྲེན་མཆོག་དཀོན་མཆོག་རྒྱ་མཚོ་བས་གླིང་ཁ་བདེ་བ་ཅན་གྱི་གཙུག་ལག་ཁང་གི་ཞབས་ཏོག་ལ་དམིགས་པའི་སྤེན་པད་གསར་སྒྲོན་གནང་བའི་ཚེ། དགེ་འདུན་པ་རྣམས་བསགས་སྦྱང་གི་ཕྱིར་ལས་བསྐུལ་གནང་སྐབས། རྗེ་འདིས་རང་གི་ཚབ་ཏུ་གྲྭ་པ་གཞན་ཞིག་ལ་གནང་བྱིན་དང་བཅས་ངེད་ཀྱིས་བསྙེན་རྫོགས་བསྒྲུབས་པས་རྩྭ་ཤིང་སོགས་བཅད་ཚེ་ཉེས་པར་འགྱུར་བ་འདུལ་བ་ལས་གསུངས་པ་དང་འགལ་བ་འདུག་པས།
ཁྱོད་ཀྱིས་ངེད་ཀྱི་དོད་པོ་གྱིས་ལ་དགེ་བའི་ལས་ལ་སྤྲོ་བ་དང་བཅས་འབད་པ་ཆེན་པོས་གྱིས་ཤིག་ཅེས་གསུངས་འདུག་པ་འདི་སོགས་ཀྱིས་མཚོན་པ་ཡིན་ནོ། ། དེ་ལྟར་ངུར་སྨྲིག་གི་བླ་གོས་འཛིན་པ་རྣམས་ཀྱི་ནང་ནས་ཆེས་མཆོག་ཏུ་གསལ་ཞིང་མཛེས་པ་ལྷ་དང་མི་ཐམས་ཅད་ཀྱི་མཆོད་པའི་གནས་དམ་པར་གྱུར་པའི་བདག་ཉིད་ཆེན་པོ་གཞན་ལ་ཕན་པར་གཞོལ་བའི་བརྩེ་བ་ཅན་འདི་ནི་ཐོག་མ་མེད་པ་ནས་གོམས་པའི་དབང་གིས་བྱང་ཆུབ་ཀྱི་སེམས་གཉིས་ཀྱིས་ཐུགས་རྒྱུད་ཡོངས་སུ་གང་ཞིང་། བདག་པས་གཞན་གཅེས་པར་འཛིན་པའི་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་དང་ལྡན་ལ། ངེས་པའི་དོན་དུ་བདེ་བ་དང་སྟོང་པ་ཟུང་དུ་ཆུག་པའི་ལམ་མངོན་དུ་མཛད་ཟིན་ཀྱང་། མཁན་སློབ་ཚད་ལྡན་དེ་དག་ལས་སོ་སོའི་ཆོ་ག་ལས་ཐོབ་པའི་སྡོམ་པ་གསུམ་གྱི་བཀའ་དྲིན་ནོད་པར་བཞེད་ནས། སྔ་ཕྱིར་བརྒྱུད་པ་གཉིས་ལྡན་གྱི་ཐུན་མོང་མ་ཡིན་པའི་སེམས་བསྐྱེད་སོགས་དྲི་མ་མེད་པའི་བརྒྱུད་པ་ལས་འོངས་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་རྣམ་པར་དག་པས་ཐུགས་རྒྱུད་བཏམས་པར་མཛད་དེ། བྱང་སེམས་ཀྱི་བསླབ་བྱ་ཕམ་འདྲ་བཞི་དང་ཉེས་བྱས་ལ་སོགས་པ་གང་གིས་ཀྱང་མ་གོས་པའི་སེམས་དཔའ་ཆེན་པོར་བཞུགས་པ་ཡིན་ཏེ། གཞན་ལ་ཕར་གནོད་པ་དང་ག་ལ་ཞིག་སྟེ། ཚུར་གནོད་པ་ཆུང་ངུ་ལ་ཁོང་ཁྲོ་བ་ཅུང་ཟད་ཙམ་ཡང་མི་མངའ་ཞིང་། གནོད་ལན་དུ་ཕན་པར་སྒྲུབ་པ་མཛད་ལ།
བདུད་སྤྲུལ་འགའ་ཞིག་གིས་རྗེའི་སྐུ་ལ་བརྡེག་པ་དང་། ཚིག་ངན་གྱི་མཚོན་གྱི་ཆར་ཆེན་པོ་ཕབ་པ་ལའང་། ཐུགས་བཟོད་པ་ཆེན་པོས་དེ་མ་ཐག་བཤགས་པ་བཞེས་པ་དང་། སླར་སྡང་ཤུགས་ཅན་དེ་དག་གི་བྱེད་པས་ངེད་ལ་ཡང་ཁོང་ཁྲོ་སྐྱེས་ནས་དགེ་སྦྱོར་གྱི་རྒྱུན་ལ་གནོད་པར་བྱུང་བས། རང་གཞན་ཀུན་ལས་ངན་ལ་སྦྱར་བས་ཤིན་ཏུ་མ་ལེགས་ཞེས་ཐུགས་ལ་ཁྲོ་བ་ཅུང་ཟད་ཙམ་འཁྲུངས་པ་ལའང་འགྱོད་པ་བཟོད་གླགས་མེད་པ་ལྟ་བུ་མཛད་ཅིང་། ཞལ་ནས་ཀྱང་། སྔོན་གྱི་བྲིས་སྐུ་རྣམས་ཀྱི་རྒྱབ་ཡིག་ལ། རབ་ཏུ་བྱུང་བ་གཞན་ལ་འཚེ་བ་དང་། ། གཞན་ལ་གནོད་པ་དགེ་སྦྱོང་མ་ཡིན་ནོ། ། ཞེས་བྲིས་པ་འདི་ཆོས་པ་རྣམས་ཀྱིས་བློ་ལ་འཇོག་དགོས་ཞེས་ཡང་ཡང་གསུངས་སོ། །
རིག་པ་འཛིན་པ་སྔགས་ཀྱི་སྡོམ་པ་གོང་གི་མཁན་སློབ་དེ་སོགས་མཚན་ཉིད་དང་ལྡན་པའི་རྡོ་རྗེ་སློབ་དཔོན་དུ་མ་ལས་བྱུང་རྒྱུད་སྡེ་དྲི་མ་མེད་པ་ལས་གསུངས་པའི་དཀྱིལ་འཁོར་བསམ་གྱིས་མི་ཁྱབ་པར་དབང་དུས་སུ་ཐོབ་པར་གསུང་པའི་བཀའ་དྲིན་མང་དུ་ནོས་ནས། དེའི་སྡོམ་པའི་སྙིང་པོར་རིམ་པ་གཉིས་ལ་ལམ་དུས་སུ་གུས་པ་དང་རྟག་པའི་སྦྱོར་བས་ནན་ཏན་དུ་སྲུང་སྡོམ་མཛད་པ་ལ་བརྟེན། རྩ་བ་དང་ཡན་ལག་གི་ཉེས་ལྟུང་ཕྲ་མོས་ཀྱང་མ་གོས་ཤིང་། ཐ་མལ་གྱི་རྟོག་པ་གང་གིས་ཀྱང་བརྫི་བར་མི་ནུས་པའི་བསྐྱེད་རྫོགས་ཀྱི་ཏིང་ངེ་འཛིན་གྱི་རྒྱུན་བཟང་པོ་ལ་དབང་འབྱོར་བ་ཡིན་ཏེ། དེའི་ཚུལ་ནི་རྗེ་རང་གི་གསུང་ལས་ཀྱང་། སྔོན་རྗེ་བཙུན་ས་སྐྱ་པའི་གོང་མ་ན་རིམ་བྱོན་པ་རྣམས་དང་། མར་པ་ལྷོ་བྲག་པ་སོགས་ཀྱིས་པན་ཆེན་ནཱ་རོ་ཏ་པའི་དྲུང་དུ་དབང་བསྐུར་བ་ཐོབ་ཕྱིན་ཆད་ནས་ཐ་མལ་རྣམ་རྟོག་གིས་རྫི་མ་མྱོང་གསུངས་པ་ལྟར། ངེད་ཀྱིས་ཀྱང་རྗེ་ཆོས་དབང་ཕྱུག་པ་སོགས་ལ་དབང་ཐོབ་དུས་ཞག་འགའ་ཐ་མལ་རྣམ་རྟོག་འགག་མྱོང་ཞེས་གསུངས་ཤིང་ཉམས་ལེན་གྱི་ཆོས་ཐམས་ཅད་སེམས་དང་འདྲེས་དགོས་པ་ཡིན་པས། གང་ཉམས་སུ་ལེན་ཡང་སེམས་དང་བསྲེས་ནས་བྱེད་དགོས་ཞེས་ཡང་ཡང་དུ་གསུངས་ལ། དུས་ཕྱིས་བདག་སོགས་དད་ལྡན་གྱི་བུ་སློབ་གྲངས་མི་ཉུང་ཙམ་ཞབས་དྲུང་ན་ཡོད་པའི་སྐབས་འགའ་རེར་ཡང་སྤྱན་འབྲས་ཤངས་ཀྱི་རྩེར་ཟིམ་བུར་གཟིགས་ཤིང་ཏིང་ངེ་འཛིན་གྱི་རྒྱུན་བཟང་པོ་ལ་མཉམ་པར་འཇོག་པར་མཛད་པའི་ཚེ།
དེའི་ངང་ལ་རྒྱུན་རིང་པོའི་བར་འབྱམས་འགྲོ་བ་མཐོང་ཞིང་། སྔ་གོང་ནས་ཀྱང་འདི་འདྲའི་རིགས་ཀྱི་ཏིང་ངེ་འཛིན་ལ་ཡུན་རིང་དུ་འབྱམས་པ་ལ། སླར་གཟིམ་སྒོ་ཕྱེ་བ་སོགས་ཀྱི་རྐྱེན་གྱིས་ཏིང་ངེ་འཛིན་དེ་ལས་སད་པ་ན། ཞབས་དྲུང་ན་གནས་པ་རྣམས་ལ་ཁྱེད་ཀྱིས་སྒོ་ག་ལེ་བྱས་མི་འབྱེད་པ། ངེད་ཀྱི་ཏིང་ངེ་འཛིན་ལ་གནོད་པ་བྱུང་ཞེས་ཡང་ཡང་གསུངས་སོ་ཞེས་ཐོས་ལ། བུ་སློབ་འགའ་ཞིག་ལ་ངེད་ལ་ཉམས་རྟོགས་ཆེན་པོ་མེད་ཀྱང་། ལམ་འབྲས་ནས་བཤད་པའི་ཡེ་ཤེས་འཇུག་ལྡོག་དུམ་ཙམ་ཡོང་གིན་འདུག་ཅེས་ཀྱང་གསུངས་འདུག་ཅིང་། རྗེ་དཀོན་མཆོག་རྒྱ་མཚོ་ལ་གུ་རུ་དྲག་པོའི་དབང་གསན་དུས་དེའི་དབང་ཆོག་གི་དཔེ་ཕྱོགས་ནས་བཙལ་བ་རྗེའི་ཕྱག་ཏུ་བྱུང་འཕྲལ་དབང་གནང་བྱུང་པས་རྗེའི་ཐུགས་དགོངས་ལ། ངའི་བླ་མ་འདི་འཇམ་དབྱངས་དངོས་སུ་འདུག་སྙམ་དད་པ་བཅོས་མིན་འཁྲུངས་པས། དེའི་མོད་ལ་དབང་གྲལ་དེ་ཀར་རྟོག་མེད་ཀྱི་ཏིང་ངེ་འཛིན་ལ་ཡུན་རིང་དུ་གནས་འདུག་ཅེས་དེ་དུས་དབང་གྲལ་ན་ཡོད་པའི་རྒྱུས་ཅན་དག་གི་ངག་ལས་ཐོས་སོ། །
དེ་ལྟར་ན་ཡོངས་སུ་འཛིན་པ་ཆེན་པོ་འདི་ནི་གསུམ་ལྡན་གྱི་དགེ་སློང་རྡོ་རྗེ་འཛིན་པ་ཀུན་གྱི་གཙུག་རྒྱན་དམ་པར་གྱུར་ཅིང་བཞུགས་པས། བསྟན་པ་རིན་པོ་ཆེའི་སྲོག་ཤིང་སྡོམ་པ་གསུམ་གྱི་ཉམས་ལེན་ཉིད་ཀྱི་བསྟོད་བཀུར་བསྔགས་གསུམ་ཆེ་བ་དུས་ཀུན་ཏུ་ལན་གཅིག་ལན་གཉིས་མ་ཡིན་པར་ཆེད་དུ་བརྗོད་པ་མཛད་དེ། གསུང་འཕྲོས་ཐོར་བུའི་ཞལ་འཕྲོས་རྒྱུན་ལྡན་ལ་ཡང་། སྔོན་གྱི་དུས་ན་འབྲོག་མི་ལོ་ཙཱ་བ་རྒྱ་གར་ལ་ཕེབས་པའི་དུས་མཁན་སློབ་རྣམས་ཀྱི་ཞལ་བཀོད་ཀྱི་རིམ་པ་ལ། བསྟན་པའི་རྩ་བ་ཡིན་པས་འདུལ་བ། བསྟན་པའི་སྙིང་པོ་ཡིན་པས་ཕར་ཕྱིན། བསྟན་པའི་ཉིང་ཁུ་ཡིན་པས་གསང་སྔགས། དེ་དག་ལ་མཁས་པའི་ཡན་ལག་སྒྲ་སོགས་ཐ་སྙད་རྣམས་སློབས་ཤོག་གསུངས་པའི་དོན། གཞུང་སྐམ་རེ་ལ་འབྲུ་འགའ་རེ་ཐེབས་པའི་གོ་བ་ཅི་སྐྱེས་པ་འདི་ལ་ཤེས་པར་མིང་བཏགས་པའི་རློམ་བཏང་ལ་ཟེར་བ་མ་ཡིན། སྡོམ་པ་གསུམ་པོ་དེ་དང་དེའི་ཁྲིམས་ཀྱི་བསླབ་པ་བླ་མ་ལ་ནོས།
བསྲུང་བྱའི་ཚོགས་ཀྱི་སྤང་བླང་གི་གནས་ཕྲ་མོ་ཙམ་ལ་ཡང་མ་རྨོངས་པར་ཁོང་དུ་ཆུད་ནས་བཅས་མཚམས་ལ་མིག་འབྲས་བཞིན་དུ་བསྲུང་བའི་གོ་ཆ་བགོས་པའི་བག་ཡོད་ཅན་གཅིག་ལ་ཟེར་བ་ཡིན། དེ་ལྟ་བུའི་སྐྱེས་བུ་གཅིག་ཕྱོགས་གང་ན་ཡོད་ཀྱང་ཆོ་གའི་ཡན་ལག་སྣ་རེས་ཀྱང་བསྟན་པ་འདེགས་ནུས་པ་ཡིན། དེ་ལ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་དབང་གི་རབ་དབྱེར། ཀུན་ནས་ཀུན་ཏུ་ཞུམ་པ་དང་། ། སྣོད་མིན་ཚོལ་བ་གཉིས་ཀ་སྤང་། ། ཞེས་གསུངས་པ་ལྟར། དེང་སང་གང་ཟག་རིགས་གཅིག་གིས་རང་གི་བླ་མ་ལས་ཚུལ་བཞིན་དུ་ཐོབ་པའི་དབང་ལུང་བསྙེན་སྒྲུབ་ལས་གསུམ་མཐར་ཕྱིན་སྤེལ་ན་བསྟན་པའི་རྒྱུན་ལ་ཕན་པའི་རྒྱུར་འགྲོ་བ་ཡོད་ནའང་། བློ་ཞུམ་ནས་སྣ་རེ་ཡང་བྱེད་མི་ནུས་པ་དང་། རིགས་གཅིག་ཆོས་ཐོབ་ཙམ་ཉིད་ནས་ཕེར་ཆོག་བྱེད་པའི་ཧམ་ཅན་ཞིག་ཡོང་བ་གཉིས་ཀ་བསྟན་པ་ལ་གནོད་པ་ཡིན། དེས་ན་ཐོས་པའི་དོན་རྣམས་ནན་ཏན་གྱིས་སྒྲུབ་པ་ལྟ་བུར་བྱས་བསྟན་པའི་མིག་རྐྱེན་ལ་ཕན་པའི་གོ་ཆ་དེ་བགོ་དགོས་པ་ཡིན་ནོ་གསུངས།
ཡང་སྐབས་འགའ་རེའི་འཕྲོས་ལ། ཆོས་རྗེ་ས་སྐྱ་པཎ་ཆེན་གྱིས། སོ་སོ་ཐར་པ་འདུལ་བ་བཞིན། ། བྱང་སེམས་སྡོམ་པ་མདོ་སྡེ་བཞིན། ། གསང་སྔགས་རྒྱུད་སྡེ་བཞིན་སྟོན་པའི། ། ཞེས་པའི་ཚིག་འདི་དིང་སང་འཆད་པ་པོ་ཀུན་གྱིས་ཁ་ཏོན་དུ་བྱེད་པ་གཅིག་ཡོད་དེ། འདིས་དོན་ཕྱག་བཞེས་ལ་ཐེབ་ངེས་པ་ཆོས་རྗེ་རྡོ་རྗེ་འཆང་ཡབ་སྲས་རྣམས་དང་། མུས་ཆེན་སེམས་དཔའ་ཆེན་པོ་བརྒྱུད་པར་བཅས་པ་ཡིན། ཆོས་རྗེ་རྡོ་རྗེ་འཆང་ཆེན་པོ་དབུས་ལ་ཕེབས་པའི་སྐབས་སུ། དབུས་ཀྱི་དགེ་བའི་བཤེས་གཉེན་ཆེན་པོ་ཀུན་ཀྱང་ཤ་ཆང་སྣ་ཚོགས་ལ་འཛེམ་བག་མེད་པར་ལོངས་སྤྱོད་པ་གཟིགས་པས་ཐུགས་ལྷག་པར་འབྱུང་སྟེ།
ཤ་ཆང་གི་ཉེས་དམིགས་སྟོན་པའི་མདོ་སྡེ་རྣམས་ལས་ལུང་བསྡུས་སུ་གནང་བ་ཕྱིས་བསྟན་བཅོས་སུ་བསྒྲིགས་པའི་ཐུགས་རྩོམ་མཛད་པ་སློབ་སྤྲིངས་འདི་ཡིན། རང་རེ་ངོར་པའི་རྗེས་འཇུག་རྣམས་ཀྱིས་སློབ་སྤྲིངས་ནས་བཤད་པའི་བཅས་མཚམས་རྣམས་ལས་མི་འདའ་བའི་བག་ཡོད་ཀྱི་གོ་ཆ་རེ་བསྟེན་དགོས། རྗེ་རྡོ་རྗེ་འཆང་ཆེན་པོས་ལྗགས་ཐོག་ཏུ་ཤ་ཆང་འཇོག་མ་མྱོང་བ་དང་། ཕྱག་རྗེན་པས་བུད་མེད་ལ་རེག་མ་མྱོང་བ་སོགས་བསྟན་པའི་མིག་རྐྱེན་ཇི་ལྟར་བཞེད་པའི་རྣམ་ཐར་རྣམས་ལ་གཞིག་པ་བཅུག་ནས་དེའི་ཕྱོགས་ཙམ་རེའི་དགོངས་པ་བསབ་དགོས་པ་ཡིན་ཏེ། སློབ་སྤྲིངས་གྱི་མཇུག་རང་ན། ཀྭ་ཡེ་ཁོ་བོའི་རྗེས་སུ་སློབ་འདོད་ན། ། ཤ་ཆང་ལ་སོགས་མ་དག་འཚོ་བ་སྤོངས། ། རྨད་བྱུང་ཡོན་ཏན་ཀུན་གྱི་གཞི་གཅིག་པོ། ། ཚུལ་ཁྲིམས་རིན་ཆེན་སྲོག་ལས་གཅེས་པར་ཟུངས། ། ཞེས་སོགས་བསྟན་པའི་བབས་དང་བསྟུན་པའི་ལམ་རིམ་ཚིགས་བཅད་དུ་བསྒྲིགས་པ་འདི་སངས་རྒྱས་ཀྱི་བསྟན་པ་རྨངས་ནས་བསློང་བའི་མིག་རྐྱེན་རབ་ཅིག་ཡིན།
གུ་གེ་ཆོས་རྗེ་པཎྜི་ཏ་ཆེན་པོས་རྗེ་རྡོ་རྗེ་འཆང་ལ་བསྟོད་པ་མཛད་པའི་ནང་ན་ཡང་། ཁྱེད་ལ་བརྟེན་ནས་ལོག་འཚོ་སྤངས་པ་ཡི། ། ལེགས་བྱས་ཕྲ་མོར་གྱུར་པ་གང་ལགས་པ། ། མགོན་གཞན་སྐལ་བརྒྱར་བསྟེན་ཡང་མ་མཆིས་ན། ། དེ་སླད་གདུང་བའི་སྤུ་ལོང་ལྷག་པར་གཡོ། ། ཞེས་པ་འདིས་ཀྱང་ཤེས་པར་ནུས་ཤིང་། མདོར་ན་ཤ་ཆང་སྤོང་བ་འདི་རང་རེ་ངོར་པའི་ཕྱག་བཞེས་ཤིག་ཡིན་པས་ཅི་ནས་ཀྱང་ནན་ཏན་དུ་བྱ་དགོས་པ་ཡིན་ནོ་གསུངས་ཤིང་། ཡང་གསུང་གི་འཕྲོས་འདྲ་ལ། དིང་སང་བསྟན་པའི་སྙིགས་མར་སོང་བས་གསང་སྔགས་ལ་མིང་བཏགས། ལོག་ཆོས་ལ་དཔུང་གཡར་བའི་བབ་ཆོལ་གཅིག་ལ་ཡིད་རྟེན་དུ་བྱེད་པ་མང་བ་འདུག
རྒྱུད་སྡེ་དང་མཐུན་པའི་གསང་སྔགས་གཅིག་བྱེད་ན་ནི། སྡོམ་པ་འོག་མ་གཉིས་ལ་མི་བསྟེན་པའི་གོ་སྐབས་མེད་པ་ལྟ་བུ་གཅིག་ཡོད་དེ། རྒྱུད་ཨ་བྷི་དྷ་ན་ལས། གོང་ནས་གོང་གི་སྡོམ་པ་ནི། ། བུ་ཁྱོད་ཀྱིས་ནི་བསྲུངས་བྱས་ཏེ། ། གྲོལ་བའི་རྒྱུ་ནི་དེ་ལས་གཞན། ། ཐབས་ནི་ཅི་ཡང་ཡོད་མ་ཡིན། ། ཞེས་པ་འདི་གྲུབ་ཆེན་ཐ་དད་ཀྱི་དཀྱིལ་ཆོག་ཏུ་བྲིས་པ་འདི་ཡིན་ཞིང་། མདོར་ན་རྡོ་རྗེ་ཐེག་པ་རང་གི་བླ་མའི་མཚན་ཉིད་འཆད་པའི་དུས་སུ་ཡང་། རྒྱུད་དག་ལས།
ཉན་ཐོས་སྤྱོད་པ་སྲུང་བ་པོ། ། ཕྱི་རུ་ཉན་ཐོས་སྤྱོད་པ་སྲུང་། ། ནང་དུ་འདུས་པའི་དོན་ལ་དགའ། ཞེས་གསུངས་པ་ལྟར་ཕྱི་འདུལ་བའི་ཀུན་སྤྱོད་ལ་རས་བོར་དུ་མ་སོང་བའི། ནང་རྡོ་རྗེ་ཐེག་པའི་ཐབས་མཁས་ལ་ནན་ཏན་དུ་བྱེད་པ་ཞིག་དགོས། དེ་ལ་རྒྱ་གར་འཕགས་པའི་ཡུལ་གྱི་སྡོམ་བརྩོན་དམ་པ་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད་སོགས་སྡོམ་བརྩོན་གྱི་རྟེན་ལ་གསང་སྔགས་འཛིན་པ་དག་གི་ཕྱག་བཞེས། ཁ་ཆེའི་པཎྜི་ཏས་བསོད་སྙོམས་པ་ཆེན་པོ་ཤཱཀྱ་ཤྲཱིའི་བར་གྱིས་རྒྱུན་མ་ཆད་པར་ཕྱག་ལེན་ལ་བཏབ་པའི་དོན། ཆོས་རྗེ་ས་སྐྱ་པཎྜི་ཏ་ཚོགས་འཁོར་གྱི་ཡི་གེར་འདེབས་པར་མཛད་པ་ལྟར། རབ་བྱུང་སྡོམ་བརྩོན་རྣམས་ཀྱིས་ཚོགས་འཁོར་ལ་སོགས་པའི་དུས་སུ་གཏོར་མ་ལ་སོགས་པ་ལ་ཤ་ཆང་གིས་བརྒྱན།
སྡོམ་བརྩོན་རྣམས་ཀྱིས་བྱིན་གྱིས་བརླབས་པའི་ཆང་གི་ཐིགས་པ་ཕྲ་མོ་དང་། ཤིན་ཏུ་ཆ་ཕྲ་བའི་ཤའི་ཟེགས་མ་ཅུང་ཟད་ཙམ་ལྗགས་ཐོག་ཏུ་མྱངས་ཤིང་། བུ་རམ་དང་ཤིང་འབྲས་ལ་སོགས་པ་དུས་རུང་གི་ཟ་མ་རྣམས་ཤ་ལྔ་བདུད་རྩི་ལྔར་བྱིན་གྱིས་བརླབས་ནས་ལོངས་སྤྱད་པས། ལྟུང་བ་བཅུ་གསུམ་པའི་ཉེས་པ་ཡང་ཁེགས་ཤིང་། ཡེ་ཤེས་ཀྱི་མཁའ་འགྲོ་དང་ཆོས་སྐྱོང་རྣམས་མཉེས་ཤིང་སྲུང་སྐྱོབས་མཛད་པ་ལ་སོགས་པའི་གཏན་ཚིགས་དུ་མ་འཐད་ལྡན་དུ་གསུངས་པ་ལ། དངོས་སུ་བསྙོན་རིགས་ཅན་འགའ་ཞིག་གིས་རྗེ་བཙུན་གོང་མའི་ཕྱག་བཞེས་སུ་མིང་བཏགས་ནས་རང་དང་སློབ་མའི་སྤྱོད་པ་ཕྱིན་ཅི་ལོག་ལ་འགོད་པའི་ཕྱག་ལེན་དེ་དག་ལ་སྙིང་པོ་ཅི་ཡོད། རྣམ་པ་གཅིག་ཏུ་ན་རྗེ་བཙུན་གོང་མ་རྣམས་ཁྱིམ་པའི་རྟེན་ཅན་དུ་བཞུགས་པའི་ཕྱག་བཞེས་ཀྱི་ཆ་རང་རེ་རྗེས་འཇུག་དགེ་སློང་གི་རྟེན་ཅན་གྱིས་བསྒྲུབ་ཏུ་ག་ལ་རུང་། དེ་ལྟར་རུང་ན་རྗེ་ས་སྐྱ་པ་ཆེན་པོ་དང་། གཅུང་དཔལ་ཆེན་འོད་པོ། ཟངས་ཚ་བསོད་ནམས་རྒྱལ་མཚན་རྣམས་ལ་བཙུན་མོ་ཡོད་པས།
རྗེས་འཇུག་གི་དགེ་སློང་རྣམས་ཀྱིས་ཚུལ་དེ་ལྟ་བུ་ལ་འཇུག་ཏུ་རུང་ངམ། དེས་ན་ཆོས་རྗེ་ས་སྐྱ་པཎ་ཆེན་རྟེན་དགེ་སློང་དུ་བཞུགས་པའི་ཕྱག་བཞེས་ལས་ཇི་ལྟར་འབྱུང་བ་བཞིན་དགེ་སློང་རྡོ་རྗེ་འཛིན་པ་རྣམས་ཀྱིས་འཁྲུལ་མེད་དུ་ལག་ལེན་ལ་འདེབས་དགོས་པ་ཡིན་གསུངས། ཡང་གསུང་འཕྲོས་ལ། ནང་མཆོད་བུ་རམ་ལ་བཤད་པའི་ཁུངས་མི་དབང་ཨིནྡྲ་བྷུ་ཏིས་ཕག་མོ་ཞལ་གཉིས་མའི་སྒྲུབ་ཐབས་ཀྱི་ཚིག་ཟིན་ལས་བཤད་པ་ཡིན། ནང་མཆོད་ཀྱི་སྣོད་བྷེ་ཏ་ལ་གསུངས་པ་སྡོམ་འབྱུང་ལས་བཤད་དོ། ། རལ་པ་གྱེན་བརྫེས་ཀྱི་རྒྱུད་དུ་བྷེ་ཏའི་ནང་འབྲས་ཀྱིས་ཀླད་པའི་ཚབ་དང་། ཕྱི་ཤུན་གྱིས་ཐོད་པ་དང་། ལྐོགས་ཀྱིས་སྐྲའི་ཚབ་ཡོང་བར་ལས་ཚོགས་ཀྱི་སྐབས་འགའ་ནས་བཤད་ཡོད་པའི་རིགས་པས་ཀྱང་སྡོམ་བརྩོན་རྣམས་ཀྱི་ཐོད་པའི་ཚབ་བྷེ་ཏ་ལ་ཤིན་ཏུ་ཡང་རུང་བ་ཡིན། མི་གཡོ་བ་བླ་མེད་པ་ནི་རྫའི་ཐོད་པས་ཀྱང་ཡོང་བར་བཤད། སྤྱིར་ཡང་ངུར་སྨྲིག་གི་གོས་གྱོན་པའི་རབ་ཏུ་བྱུང་བ་རྣམས་ཀྱིས་མི་ཐོད་དང་།
མི་རུས་ཀྱི་ཕྲེང་བ་ལ་སོགས་པ་གསང་སྟེ་བསྟེན་པ་ལས། མི་སྔུན་དུ་རྒྱན་ཆར་བྱར་མི་རུང་། སངས་རྒྱས་ཀྱིས་བསླབ་པ་ཐམས་ཅད་འཇིག་རྟེན་མ་དད་པ་དང་འཕྱ་བ་སྤངས་པའི་ཚད་ཁོ་ནར་བཅས་པ་མཛད་པ་ཡིན་ལ། རྡོ་རྗེ་ཐེག་པ་དང་བསྟུན་ན་ཡང་། ལས་དང་པོ་པས་དེ་ལྟར་བྱས་ན་གསང་སྒྲོགས་སུ་འགྱུར་ཞིང་། མདོར་ན་སྡོམ་པ་གསུམ་ཀ་དང་འགལ་བའི་ཆར་འགྱུར་བས་བག་ཡོད་ལ་གནས་དགོས། དེ་ཡང་རྗེ་རྡོ་རྗེ་འཆང་ཆེན་པོས་རྒྱུན་གྱི་ཕྱག་ཕྲེང་བོ་དྷི་ཙ་ཏ་ཨ་རུ་རའི་མདུད་འཛིན་དང་བཅས་པ་མཛད། ལུང་ཡང་རས་བལ་གྱི་སྐུད་པ་སེར་མོ་འབའ་ཞིག་ལས། འགྲེང་བ་སོགས་ལ་མི་མཛད་པ་ཡིན་སྐད། ཆོས་སྐྱོང་གི་གཏོར་མ་དེ་ལ་ཁ་ན་མ་ཐོ་བ་མེད་པའི་ཤ
བ་གླང་ལ་སོགས་པ་ཤི་བའི་ཤས་བརྒྱན་པར་བྱ་དགོས་པ་ཡིན་ལ། གཞན་དག་ཁ་ན་མ་ཐོ་བ་མེད་པའི་ཤ་འདི་དག་ལ་དམན་པར་བཟུང་ནས་དགག་པའི་གནས་དུ་མས་སུན་འབྱིན་ཞིང་བསད་ཤ་ཁོ་ན་ངེས་པར་དགོས་པའི་གྲུབ་མཐའ་གཞུང་ཚུགས་སུ་བྱེད་པ་ནི་འཚེ་བ་ཆོས་སུ་སྨྲ་བའི་མུ་སྟེགས་བྱེད་ཀྱི་རིང་ལུགས་སྐྱོང་བ་ཡིན་པས། སྙིང་རྗེ་ཆེན་པོ་ལ་གནས་པའི་སངས་རྒྱས་པ་དག་གིས་ཐོས་པར་ཡང་མི་རུང་ན། ལག་ལེན་ལ་འདེབས་པ་ལྟ་སྨོས་ཀྱང་ཅི་དགོས་ཞེས་སྔོན་ཆོས་རྗེ་གློ་བོ་མཁན་ཆེན་པ་ཉིད་གསུངས་པར་དུས་མཚུངས་པའི་སློབ་མ་རྣམས་ཀྱིས་རྣམ་ཐར་སོགས་ཀྱི་ཡི་གེར་བཏབ་འདུག་པ་འདི་རྣམས་ཤིན་ཏུ་ཐུགས་མད་པའི་གནས་སུ་འདུག་ཅེས་རྗེ་བླ་མ་དེ་ཉིད་ཡང་ཡང་གསུངས་པ་ཐོས་སོ། ། གཉིས་པ་གསན་པ་རྒྱ་མཚོའི་ཕ་རོལ་ཏུ་སོན་པའི་ཚུལ་མདོ་ཙམ་སྨོས་པ་ནི། བདག་ཅག་གི་བླ་མ་ཡོངས་ཀྱི་དགེ་བའི་བཤེས་གཉེན་དམ་པ་འདིའི་སྔར་གྱི་མཁན་པོ་ཆོས་ཀྱི་རྗེ་ཤེས་བྱའི་གནས་ཐམས་ཅད་ལ་ཐོགས་པ་མེད་པའི་མཁྱེན་རབ་ཅན་འཇམ་པའི་དབྱངས་དཀོན་མཆོག་རྒྱ་མཚོའི་ཞལ་སྔ་ནས་ལམ་ཟབ་དང་རྒྱ་ཆེ་བའི་དམ་པའི་ཆོས་གསན་པའི་རྣམ་གྲངས་ལ། མགོན་པོ་ཚེ་དཔག་མེད་པ་ལྷ་དགུའི་དབང་མནོས་ནས། ཛེ་ཏཱ་རིས་མཛད་པའི་སྒྲུབ་ཐབས། དཀྱིལ་ཆོག བསྟོད་པ་རྣམས་དང་།
ཚེ་དཔག་ཏུ་མེད་པའི་མདོ། འཆི་མེད་རྔ་སྒྲའི་མདོ་རྣམས་ལྕེ་དགའ་བའི་དཔལ་གྱི་འགྱུར། དཀྱིལ་ཆོག་སྲུ་ལུང་པས་མཛད་པ་རྣམས་གསན། གཤིན་རྗེ་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་མནོས་ནས། བིརྺ་པས་མཛད་པའི་ལྷ་ལྔའི་སྒྲུབ་ཐབས། དཔའ་བོ་གཅིག་པའི་སྒྲུབ་ཐབས། གཏོར་མའི་ཆོ་ག འཁྲུལ་འཁོར་གྱི་ཕྲེང་བ་རྣམས་ཆག་འགྱུར། འཁྲུལ་འཁོར་གྱི་ཕྲེང་བ་དཱ་ན་ཤཱི་ལའི་རང་འགྱུར། བློ་བཟང་སྙིང་པོས་མཛད་པའི་ལྷ་ལྔའི་མངོན་རྟོགས།
དེ་ལ་ཕན་རྒྱུའི་མཎྜལ་མཆོད་མཆོག རྣམ་སྣང་སྲུང་བས་མཛད་པའི་དཔའ་གཅིག་གི་སྒྲུབ་ཐབས། དུས་འཁོར་དང་བསྟུན་པའི་འཁྲུལ་འཁོར་འབྲི་ཐབས། འཁྲུལ་འཁོར་གྱི་ངེས་བརྗོད་བྱང་ཆུབ་སྙིང་པོས་མཛད་པ་རྣམས་ཆག་གི་འགྱུར་གསན། བོད་གཞུང་ལ་སྒྲུབ་ཐབས་དང་དྲུག་ཅུ་པའི་གཏོར་ཆོག་ཆག་ལོས་མཛད་པས། དཀྱིལ་ཆོག སྒྲུབ་ཐབས། དེའི་ལུང་སྦྱོར་དང་བཅས་པ་བླ་མ་རྡོ་རྗེ་འཆང་གིས་མཛད་པ་རྣམས་ཀྱང་གསན་ཅིང་ཐུགས་སུ་ཆུད་པར་མཛད་དོ། ། གསང་བ་འདུས་པ་འཇམ་པའི་རྡོ་རྗེའི་དཀྱིལ་འཁོར་དུ་དབང་བསྐུར་བ་མནོས་ནས། ཡེ་ཤེས་ཞབས་ཀྱིས་མཛད་པའི་སྒྲུབ་ཐབས་ཀུན་བཟང་།
བདག་སྒྲུབ་པ། གྲོལ་བའི་ཐིག་ལེ། དེའི་འགྲེལ་པ་སྨན་པའི་ཞབས་ཀྱིས་མཛད་པ། དཀྱིལ་ཆོག་བཞི་བརྒྱ་ལྔ་བཅུ་པ་མར་མེ་མཛད་ཀྱིས་མཛད་པ། འཇམ་དཔལ་ཞལ་ལུང་ལྷ་ཡེ་ཤེས་རྒྱལ་མཚན་གྱི་འགྱུར་རྣམས་གསན། གསང་འདུས་སྤྱན་རས་གཟིགས་ཀྱི་དབང་གསན་ནས་སྒྲུབ་ཐབས་ཇོ་བོས་མཛད་པ་རྣམས་གསན། ཡང་གྲུབ་ཆེན་ནཱ་རོ་པའི་ལུགས་ཀྱི་རྡོ་རྗེ་རྣལ་འབྱོར་མའི་བྱིན་རླབས་ཟབ་མོ་མནོས་ནས། སྒྲུབ་ཐབས་ནཱ་རོ་པས་མཛད་པ་པྲཛྙཱ་ཀིརྟིས་བསྒྱུར་པ་དང་། བོད་གཞུང་ས་ཆེན་དང་ཆོས་རྒྱལ་འཕགས་པས་མཛད་པ་རྣམས་གསན། གཞན་ཡང་དཔལ་གཤིན་རྗེའི་གཤེད་དམར་པོའི་རྫོགས་རིམ་ཤིན་ཏུ་སྤྲོས་བ་མེད་པའི་དེ་ཁོ་ན་ཉིད་ཀྱི་མན་ངག་བྱིན་རླབས་དང་བཅས་པ་མནོས་ནས།
སྤྲོས་མེད་རྡོ་རྗེའི་སྡེའི་ཚིག་རྐང་། འོད་གསལ་འཆར་བའི་བྱིན་རླབས་རྣམས་ཤྲཱི་བི་རཱུ་པས་མཛད་པ། གཞན་ཡང་བིརྺ་པས་མཛད་པའི་དཀྱིལ་འཁོར་གྱི་གཞུང་གསུམ་དང་། རྫོགས་རིམ་གྱི་གཞུང་གསུམ། ལས་ཚོགས་ཀྱི་གཞུང་གཉིས་ཏེ་བརྒྱད། སྤྲོས་མེད་ཀྱི་སྟོང་ཐུན་གློ་བོ་ལོ་ཙཱ་བ་ཤེས་རབ་རིན་ཆེན་གྱིས་མཛད་པ། སྤྲོས་མེད་མཛེས་རྒྱན་བླ་མ་རྡོ་རྗེ་འཆང་གིས་མཛད་པ་རྣམས་གསན་ཏོ། ། ཡང་གསང་བ་འདུས་པའི་རྫོགས་རིམ་ཟབ་མོ་རིམ་ལྔར་གྲགས་པ་མནོས་ནས། སྒྲུབ་ཐབས་མདོར་བྱས་དང་མདོ་བསྲེ་འཕགས་པ་ཀླུ་སྒྲུབ་ཀྱིས་མཛད་པ་ལོ་ཆེན་གྱི་འགྱུར། དཀྱིལ་ཆོག་ཉི་ཤུ་པ་ནག་ཚོའི་འགྱུར་ལ་ཆག་ལོས་བཅོས་པ།
རྣམ་གཞག་རིམ་པ་ཀླུ་བྱང་གིས་མཛད་པ་ནག་ཚོ་དང་ལོ་ཆེན་གྱི་འགྱུར། ཀླུ་བྱང་གི་དཀྱིལ་ཆོག་ཉི་ཤུ་པ་པ་ཚབ་ཀྱི་འགྱུར། དཀྱིལ་ཆོག་ཟུང་འཇུག་གསལ་བ་ས་སྐྱ་པཎྜི་ཏའི་འགྱུར། ནག་པོ་དམ་ཚིག་རྡོ་རྗེ་རྡོ་རྗེ་སེམས་དཔའི་མཆོད་ཆོག་འགོས་འགྱུར། རིམ་ལྔའི་གཞུང་དང་། ཨཱརྻ་དེ་ཝས་མཛད་པའི་སྤྱོད་བསྡུས་སྒྲོན་མེ་ལོ་ཆེན་གྱི་འགྱུར། བདག་བྱིན་གྱིས་བརླབས་པའི་རིམ་པ་འགོས་འགྱུར། སེམས་ཀྱི་སྒྲིབ་སྦྱོང་ནག་ཚོའི་འགྱུར། མངོན་པར་བྱང་ཆུབ་པའི་རིམ་པ་ལོ་ཆེན་གྱི་འགྱུར། དེ་རྣམས་ཨརྻ་དེ་ཝས་མཛད་པ།
ཀླུ་བྱང་གི་རིམ་པ་ཁོངས་སུ་བསྡུ་བ་པ་ཚབ་ཀྱི་འགྱུར། དེས་མཛད་པའི་ལས་མཐའ་རབ་ཏུ་དབྱེ་བ་ཆག་འགྱུར། འགྲེལ་ཆེན་སྒྲོན་མ་གསལ་པ་འགོས་ཀྱི་བླ་མ་བཙུན་མོ་ཅན། མངོན་ཤེས་ཅན། ནག་པོ་པ་གསུམ་གྱི་ཤོག་རིལ་གསུམ་དུ་གྲགས། བྱང་ཆུབ་སེམས་འགྲེལ་གཞོན་ནུ་འབུམ་དང་འགོས་འགྱུར། བླ་མ་རྡོ་རྗེ་འཆང་ཆེན་པོས་མཛད་པའི་སྒྲུབ་དཀྱིལ་ཡན་ལག་དང་བཅས་པ་དང་། ཁྲིད་ཡིག་ཟུང་འཇུག་གསལ་སྒྲོན་སོགས་བོད་ཀྱི་མཁས་པ་རྣམས་ཀྱིས་མཛད་པའི་གཞུང་ཕྲན་མང་དུ་མང་དུ་གསན་ཏོ། ། ཡང་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་བསྐུར་སོ་སོ་བྱིན་རླབས་དང་བཅས་པ་ནོས་ནས། དཔལ་མངོན་པར་རྟོགས་པ་ལཱུ་ཧི་པས་མཛད་པ་ལོ་ཆེན་གྱི་འགྱུར་ལ་འགོས་དང་མར་དོས་བཅོས་པ།
དེའི་ཡན་ལག་པྲཛྙཱ་རཀྵི་ཏས་མཛད་པ་ལ་སྒྲུབ་ཐབས་ཀྱི་འགྲེལ་པ་དང་། གཏོར་མའི་ཆོ་ག་རྔོག་འགྱུར། ཕྱི་རོལ་མཆོད་ཆོག་དང་། ལག་མཆོད་དཔྱལ་གྱི་འགྱུར་ཏེ་ལཱུ་ཧི་པའི་སྨད་ལྔར་གྲགས་པ་དང་། ཡང་ནག་པོ་སྤྱོད་པས་མཛད་པའི་བདེ་མཆོག་གི་སྒྲུབ་ཐབས་དང་། དཀྱིལ་ཆོག་ལོ་ཆེན་འགྱུར་ལ་འགོས་ཀྱིས་བཅོས་པ། སྦྱིན་སྲེག་གི་ཆོ་ག་རིག་པ་གཞོན་ནུའི་འགྱུར། རྫོགས་རིམ་དཔྱིད་ཀྱི་ཐིག་ལེ་མར་དོའི་འགྱུར། གསང་བའི་དེ་ཁོ་ན་ཉིད་རབ་ཏུ་གསལ་བ་འགོས་འགྱུར་ལ་མར་དོས་བཅོས་པ། ཨོ་ལ་པ་ཏི་གྲགས་འབྱོར་ཤེས་རབ་ཀྱི་འགྱུར་ཏེ་ནག་པོ་གཞུང་དྲུག་ཏུ་གྲགས་པ་དང་།
དྲིལ་བུ་ལུས་དཀྱིལ་གྱི་སྒྲུབ་ཐབས། དེའི་དཀྱིལ་ཆོག་རྫོགས་རིམ་རིམ་ལྔའི་གཞུང་རྣམས་རྡོ་རྗེ་དྲིལ་བུ་པས་མཛད་པ་དང་། དེ་དག་གི་གསལ་བྱེད་རྗེ་བཙུན་སྐུ་མཆེད་གཉིས་དང་། ཆོས་རྒྱལ་འཕགས་པས་མཛད་པ་རྣམས་གསན་ཅིང་དཔྱིས་ཕྱིན་པར་མངོན་སུམ་དུ་མཛད་པ་ཡིན་ནོ། ། ཡང་བདེ་མཆོག་དཀར་པོའི་རྫོགས་རིམ་ཁ་ཆེ་པཎྜི་ཏ་སྡོམ་བརྩོན་བསོད་སྙོམས་པ་ཆེན་པོའི་ཐུགས་དམ་ཟབ་མོ་བྱིན་རླབས་དང་བཅསཔ་གསན་ནས། དེའི་ཁྲིད་ཡིག་དཔྱལ་པདྨོ་ཅན་པ་ཨ་མོ་གྷས་མཛད་པ་དང་། ཁྲིད་ཡིག་བརྒྱུད་པ་གསུམ་པ་ཞེས་བྱ་བ་དང་། བྱིན་རླབས་ཀྱི་ཆོ་ག་བླ་མ་རྡོ་རྗེ་འཆང་གིས་མཛད་པ་རྣམས་ཀྱང་གསན་ཏོ། ། ཡང་འཁོར་ལོ་བདེ་མཆོག་གི་རྫོགས་རིམ་ནག་པོ་རིམ་བཞིའི་ཁྲིད་གསན་ནས། དེ་དང་འབྲེལ་བའི་རྗེ་ས་ཆེན་གྱིས་མཛད་པའི་རིམ་བཞི་ལམ་སློང་།
ཀུན་མཁྱེན་གྱི་ཁྲིད་ཡིག་སོགས་ཡིག་ཆ་གསར་རྙིང་དུ་མའི་ལུང་ཡང་གསན་ཏོ། ། ཡང་ཀྱེ་རྡོ་རྗེ་མཚོ་སྐྱེས་ལུགས། ནག་པོ་དམ་ཚིག་རྡོ་རྗེའི་ལུགས། གྲུབ་ཆེན་བིརྺ་པའི་ལུགས། གྲུབ་ཆེན་ཌོམྦྷི་བའི་ལུགས་ཏེ་བཀའ་བབས་བཞིར་གྲགས་པ་གསན་ནས། དེ་དག་དང་འབྲེལ་བའི་རྒྱ་བོད་ཀྱི་གཞུང་དུ་མའི་ལུང་ཡང་ནོས་སོ། ། གུ་རུ་དྲག་དམར་ཉང་ལུགས་ཀྱི་དབང་གསན་ནས། དེའི་སྒྲུབ་ཐབས་བདག་ཆེན་རྒྱ་གར་བས་མཛད་པ་དང་། དབང་ཆོག་སྔགས་འཆང་ཆེན་པོས་མཛད་པ་ཡང་གསན་ཏོ། ། ཡང་རྡོ་རྗེ་མི་འཁྲུགས་པའི་དབང་།
ཀུན་རིག་ས་ལུགས་ཀྱི་དབང་། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་རྣམས་དང་། རྡོ་རྗེ་གུར་རིགས་བསྡུས་ཀྱི་དབང་ཡང་གསན་ནས། དེ་དག་གི་སྒྲུབ་དཀྱིལ་ཆ་ལག་དང་བཅས་པའི་ཡིག་ཆ། རྗེ་བཙུན་ས་སྐྱ་པ་གོང་མ་རྣམས་དང་། ཆོས་རྗེ་རྡོ་རྗེ་འཆང་ཡབ་སྲས་ཀྱིས་མཛད་པ་དུ་མའི་ལུང་དང་བཅས་པ་གསན་ཏོ། ། ཡང་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་ཆོས་སྐྱོང་གཉིས་པ་དེ་ཉིད་ཀྱི་དྲུང་དུ་གསུང་ངག་རིན་པོ་ཆེ་གཙོ་བོར་གྱུར་པའི་དམ་པའི་ཆོས་གསན་པའི་རྣམ་གྲངས་ལ། རྗེ་བཙུན་དགེས་མཛད་རྡོ་རྗེ་ཡབ་ཡུམ་ཀྱི་དཀྱིལ་འཁོར་རྣམ་པ་གཉིས་སུ་སོ་སོའི་དབང་གི་མངོན་པར་རྟོགས་པ་དང་ལྡན་པའི་སྒོ་ནས་ཐབས་རྒྱུད་ཀྱི་ཐོག་མ་རྒྱུ་དུས་ཀྱི་མངོན་པར་དབང་བསྐུར་བ་དང་། མ་བཅོས་པ་རྡོ་རྗེ་ལུས་ཀྱི་དཀྱིལ་འཁོར་དུ་ཐབས་རྒྱུད་ཀྱི་གཙོ་བོ་ལམ་དུས་ཀྱི་མངོན་པར་དབང་བསྐུར་བ་དང་། གཞུང་ཤིང་རྒྱས་པ་གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་གི་ཁྲིད་ལེགས་པར་གསན་ནས།
ཐོག་མ་ཉིད་དུ་བླ་མ་བརྒྱུད་པའི་རྣམ་པར་ཐར་པ་ཐོར་བུར་གནས་པ་རྣམས་དང་། རྩ་བ་རྡོ་རྗེའི་ཚིག་རྐང་། རྣམ་འགྲེལ་གཉག་མ། དེའི་བར་སྐབས་ཀྱི་གསལ་བྱེད་ལ་ཀུན་གཞི་རྒྱུ་རྒྱུད། གདན་སོགས། ལམ་སོགས་ཉི་ཤུ་ལ་ལུས་ཀྱི་དཀྱིལ་འཁོར། བུམ་དབང་གི་འདའ་ཁ་མའི་སྐབས་སུ་འཆི་ལྟས་འཁྲུལ་འཁོར་འཆི་བླུ་དང་བཅས་པ། བུམ་དབང་གི་སྣང་བ་བསྒྱུར་བའི་འདའ་ཁ་མ། གསང་དབང་གི་ཐིག་ལེའི་རྣལ་འབྱོར་བཞི། ཤེས་རབ་ཡེ་ཤེས་ཀྱི་ཕྱག་རྒྱའི་མཚན་ཉིད།
དབང་བཞི་པའི་འདའ་ཁ་མ་བུམ་དབང་དང་ཐུན་མོང་དུ་ཡི་གེས་སྒོ་དགག་པ་དང་བཅས་པ། བར་དོ་བཞིའི་གདམས་ངག ཚད་མ་བཞི། གདམས་ངག་དྲུག རྟེན་འབྲེལ་ལྔ། གྲིབ་སེལ་གྱི་སྦྱིན་སྲེག དྲི་མ་ཁྲུས་ཀྱིས་སེལ་བ་དང་ཚ་ཚས་སེལ་བ། ཐིག་ལེ་སྲུང་བ། ཡི་གེ་བརྒྱ་པའི་འདོན་ཐབས། འཇིག་རྟེན་པའི་ལམ་གྱི་སྐབས་སུ་རླུང་གི་སྦྱོར་བ་བདུན།
བྷ་གའི་ཡི་གེ་བཅུ་བཞི། འདས་པའི་ལམ་ལ་གསང་དབང་གི་སྐབས་སུ། འཁོར་བཞིའི་རྒྱ། བཞི་པའི་སྐབས་སུ་དབང་ཕྱུག་གི་དོན་བརྒྱད། ས་བཅུ་གསུམ་པའི་ཕྱེད་ཀྱི་མངོན་རྟོགས་ཏེ་གསལ་བྱེད་ཉེར་གཉིས་དེ་ཐམས་ཅད་ཀྱི་དོན་བསྡུས་པའི་ཚིགས་བཅད་ཨ་སེང་མ་སྟེ་བསྟན་བཅོས། ཚད་མ་ལ་དགོས་པའི་ཡིག་སྣ་ཉེར་བཞི་དང་དེ་དག་ལས་འཕྲོས་པ་ལ། ཀུན་གཞི་རྒྱུ་རྒྱུད་ལ་འཕྲོས་ནས་འཁོར་འདས་དབྱེར་མེད་རྩ་འགྲེལ། གདན་སོགས་ལ་འཕྲོས་ནས་དབང་བཞིའི་ཆོ་ག་མཐའ་དག་མདོར་བསྡུས་མན་ངག་གི་གནད། མཆོག་དབང་གསུམ་གྲོལ་ལམ་ལ་བརྟེན་ཏེ་བསྐུར་བ། ལམ་སོགས་ཉི་ཤུ་ལ་འཕྲོས་ནས་ཕྱི་བསྐྱེད་རིམ་མདོར་བསྡུས་པ།
དམ་ཚིག་ལ་འཕྲོས་ནས་བདུད་རྩི་རིལ་བུའི་སྒྲུབ་ཐབས། བྱིན་རླབས་ཀྱི་བརྒྱུད་པ་མ་ཉམས་པར་བསྐུར་བའི་ཡི་གེ སྲུང་བ་སུམ་ཅུ་དང་མན་ངག་གི་གནད་བདུན་ཅུ་ལ་འཕྲོས་ནས་གེགས་སེལ་ལ་བསམ་གཏན་མདོར་བའི་འཕྲེང་བདུན། བྱུང་རྒྱལ་དུ་མི་བཏང་བའི་གནད་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱི་གསལ་བ། རྣལ་འབྱོར་གྱི་འཕྲིན་ལས་སུམ་ཅུ་རྩ་གཉིས་ཏེ་བཞི་དང་། ལས་དང་པོ་པ་དང་ཐུན་མོང་དུ་དགོས་པའི་ཆོས་ལ་དབང་གི་ཆུ་བོའི་ལག་ལེན་རྒྱས་པ། བུམ་དབང་གི་སྲུང་བའི་དམ་ཚིག་བྱེ་བྲག་ཏུ་བཤད་པ་འཁྲུལ་བ་སྤོང་བ། ཚོགས་འཁོར་གྱི་ཆོ་ག ཡབ་ཀྱི་སྒྲུབ་ཐབས་རྒྱས་པ་ཡན་ལག་བཞི་པ།
འབྲིང་པོ་ཡན་ལག་དྲུག་པ། ཡུམ་གྱི་སྒྲུབ་ཐབས། སྦྱིན་སྲེག་གི་ཆོ་ག་དང་བདུན་ཏེ་འཕྲོས་བཅུ་བདུན་ནོ། ། དེ་དག་ནི་ལམ་རྒྱས་པའི་ཆ་ལག་གོ ། རྩ་བ་མེད་པའི་ལམ་འབྲིང་པོ་དང་། རང་གཞུང་དང་བཅས་པའི་ལམ་བསྡུས་པ། གཞུང་ཇི་ལྟ་བ་བཞིན་དཀྲི་བ། གནད་དྲུག གནད་བཅུ་གཅིག དབང་པོ་རབ་འབྲིང་གསུམ་གྱི་དཀྲི་བ་སྟེ་གཞུང་ཤིང་བཞི་དང་།
ལམ་འཇུག་ལྡོག ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་མན་ངག ལམ་བསྲེ་བ་འགྲོས་བཞི་དང་བཅས་པ། ཕྱི་ནང་གི་མཛད་པ་བཅུ་གཉིས་ཏེ་རྟོགས་པ་བསྐྱེད་པའི་ཆོས་ལྔ་དང་ལམ་ཟབ་མོ་བླ་མའི་རྣལ་འབྱོར་ཉམས་མྱོང་ཚད་མ་ལ་དགོས་པའི་ཡིག་སྣ་ཉེར་དགུ་དང་། བླ་མ་ཚད་མ་ལ་བླ་མ་རྒྱ་བོད་ཀྱི་རྣམ་ཐར་གཉིས། ལུང་ཚད་མ་ལ་ལུང་འདི་ཉིད་དང་མདོར་བསྡུས་ཏེ་སྦྱར་བ་དང་། དེ་གཉིས་དང་ཞིབ་ཏུ་སྦྱར་བ་རེ་རེ་སྟེ་བཞི་དང་། མན་ངག་ཕྲ་མོའི་རྐང་གྲངས་ཏེ་ཆོས་སྣ་དྲུག་ཅུར་གྲགས་པ་ལས། གླེགས་བམ་འདིར་ཅིས་ཀྱང་དགོས་པའི་ཡིག་སྣ་ཞེ་དགུ།
ལས་དང་པོ་པ་དང་ཐུན་མོང་དུ་དགོས་པའི་ཆོས་བདུན། དེ་རྣམས་ཀྱི་དཀར་ཆག་དང་བཅས་པ་དང་། ལམ་ཟབ་མོ་བླ་མའི་རྣལ་འབྱོར་གྱི་ཁྲིད་དང་བྱིན་གྱིས་བརླབས་པ་རྣམས་གསན་ཏོ། ། ཡང་རྗེ་བཙུན་རྡོ་རྗེ་བདག་མེད་མའི་སིནྡྷཱུ་རའི་དཀྱིལ་འཁོར་དུ་བྱིན་རླབས་ཀྱི་བརྒྱུད་པ་མ་ཉམས་པ་དང་། ལམ་ཟབ་མོ་བླ་མའི་རྣལ་འབྱོར་གྱི་ཁྲིད་དང་བྱིན་རླབས་བླ་མ་རིན་འབྱུང་སོགས་ཡན་ལག་ཕྲ་མོ་དང་བཅས་པ་དང་། ཕྱིའི་བར་ཆད་སྲུང་བའི་ཐབས་གཙོ་བོར་གྱུར་པ་རྣལ་འབྱོར་དབང་ཕྱུག་གི་བྱིན་རླབས་ཟབ་མོ་ཡན་ལག་དང་བཅས་པ་དང་། དེའི་ཐུན་མོང་མ་ཡིན་པའི་བྱིན་རླབས་ཟབ་མོ་ཆིག་བརྒྱུད་མ་དང་། ནང་གི་བར་ཆད་སྲུང་ཐབས་སྙན་ནས་སྙན་དུ་བརྒྱུད་པའི་གནད་ཟབ་མོ་རྣམས་དང་། ཐུན་མོང་གི་བར་ཆད་སྲུང་བ་ལ་ཕན་འདོགས་རྣམ་འཇོམས་བིར་ལུགས་ཀྱི་བྱིན་རླབས། གསུང་ངག་གི་གནད་བསྡུས་ཏེ་ཉམས་སུ་ལེན་ཚུལ་སྟོན་པ་བརྡའ་དོན་གསལ་བ་བྱིན་རླབས་དང་བཅས་པ།

གསུང་ངག་སྟན་ཐོག་གཅིག་ཏུ་དྲིལ་ནས་ཉམས་སུ་ལེན་ཚུལ་སྟོན་པ་ལམ་བསྡུས་ཏེ་སྒྲུབ་པའི་ལུང་སྦྱིན་པ། ལམ་སྦས་བཤད་ཀྱི་ཁྲིད་འཁྲུལ་འཁོར་རྣམས་ཀྱི་ལག་ལེན་དང་བཅས་པ། བྱིན་རླབས་ཚར་གསུམ་ཁུག་པ། དེའི་ཡན་ལག་དྲུག་དང་བཅས་པ་རྣམས་གསན་ཅིང་དཔྱིས་ཕྱིན་པར་མཛད་དོ། ། གཞན་ཡང་དེ་དག་དང་རྗེས་སུ་འབྲེལ་བའི་གསུང་རབ་ཐོར་བུར་གནས་པ་མན་ངག་ཕྲ་མོའི་རྐང་གྲངས་སུ་གྲགས་པ་རྣམས་བླ་མ་རྡོ་རྗེ་འཆང་ཆེན་པོས་ཕྱོགས་གཅིག་ཏུ་བསྒྲིགས་པ་པོ་ཏི་དམར་ཆུང་དུ་མཚན་གསོལ་བ་ཁ་སྐོང་དང་བཅས་པ་གསན་པའི་རྣམ་གྲངས་ནི། བླ་མ་བརྒྱུད་པའི་གསོལ་འདེབས། དེའི་ཁ་སྐོང་། ས་བིར་མཇལ་བའི་ལོ་རྒྱུས། བྲ་སྟོན་ཞུས་ལན། སངས་རྒྱས་སྤྱན་གྱི་རྣལ་འབྱོར། རྩ་སྔགས་ཀྱི་བཟླས་ལུང་བྱ་ཚུལ།
རྩ་སྔགས་ཀྱི་གཞི་བཤད། བདུད་རྩི་འབྱུང་བ། དབང་གི་རབ་དབྱེ། དགའ་སྟོན་ལ་གདམས་པ། ཕྱི་ནང་གསང་གསུམ་གྱི་མཎྜལ། དེའི་ཁ་སྐོང་། ལུས་སྦྱོང་ཉི་ཤུ་པ། ལུས་གནད་ཀྱི་མན་ངག བདག་མེད་མའི་བྱིན་རླབས། གཏུམ་མོ་འཁོར་ལོ་བཞི་པ།
གཏུམ་མོའི་དམིགས་པ་ཉེར་དགུ། གེགས་སེལ་གསང་བདུན་མ། བར་ཆད་གསུམ་སེལ། བླ་མ་ཆེན་པོའི་ཉམས་ཆེ་ཆུང་གཉིས། གེགས་སེལ་གཅེས་བསྡུས། གླེང་བཞི་མ། འབྱུང་བ་ལུས་འཁྲུགས་སོགས་སེལ་བ། བཀའ་རྒྱ་མ། གེགས་སེལ་གྱི་ཡི་གེ་བཞིའི་གསལ་བྱེད། འཕྲིན་ལས་སོ་གཉིས་ཀྱི་སྡོམ།
དེའི་ཞལ་ཤེས་བྲིས་པ། དབང་བཞིའི་ངོ་སྤྲོད་རྩ་འགྲེལ་གཉིས། སྒྲུབ་པ་ལུང་སྦྱིན། གསང་བཅུའི་གདམས་ངག གནད་དུ་ཆེ་བ་དྲུག རྟེན་འབྲེལ་ལྔ། ལམ་བསྡུས་པ་འདོད་པའི་ལྕགས་ཀྱུ། ཕྱག་ཆེན་གྱི་དབྱེ་བ། འཁོར་བཞིའི་རྒྱ། ཚོགས་སྦྱོར་མངོན་རྟོགས།
ལམ་བསྡུས་པའི་བཤད་པ། ལུང་འདི་དང་ཞིབ་ཏུ་སྦྱར་བ། ལམ་ཟབ་ཀྱི་ཁྲིད་ཡིག བླ་མ་རིན་འབྱུང་། ལམ་སྦས་བཤད། ཕོ་བྲང་ལྔའི་སྦས་བཤད། དེའི་འཁྲུལ་འཁོར་རྩ་འགྲེལ། གྲུབ་ཕྲ་རྩ་འགྲེལ། དེའི་གསལ་བྱེད། བིར་སྲུང་གི་མན་ངག་རྙིང་པ་གསུམ།
བིར་སྲུང་བྱིན་རླབས་བྱེད་ཚུལ་དང་བཅས་པ། རྣམ་འཇོམས་བིར་ལུགས་ཀྱི་བྱིན་རླབས་བྱ་ཚུལ། གཟུངས་ཀྱི་མཚན། དེའི་གསལ་བྱེད། དེའི་ལག་ལེན། བརྡ་དོན་གསལ་བ་རྩ་འགྲེལ་གཉིས། ལྷོ་པའི་ཟིན་བྲིས། ཚར་གསུམ་ཁུག་པ། ཡིག་བརྒྱའི་གདམས་ངག་རྣམས་དང་། ཤཱན་ཏི་པའི་མདོ་རྒྱུད་བསྲེ་བ།
ཤེས་རབ་འབྱུང་གནས། ཛྙཱ་ན་ཤྲཱི། རིན་ཆེན་རྡོ་རྗེ་གསུམ་གྱི་བར་ཆད་གསུམ་སེལ། ངག་དབང་གྲགས་པའི་གཉུག་མ་དྲན་གསལ། ནཱ་རོ་པའི་སྡུག་བསྔལ་གསུམ་སེལ་ཏེ་འབྲོག་མིས་བི་ཀྲ་མ་ལ་ཤི་ལའི་མཁས་པ་སྒོ་དྲུག་ལ་ཆོས་འབྲེལ་དུ་གསན་པ་རྣམས་ཏེ་ཆོས་ཀྱི་རྣམ་གྲངས་དྲུག་ཅུ་རྩ་གསུམ་དང་། དེ་རྣམས་ཀྱི་ཁ་སྐོང་བླ་མ་ཡབ་སྲས་ཀྱིས་མཛད་པ་ལ། བཤད་ཐབས་ཀྱི་མན་ངག་གསང་བའི་སྒོ་འབྱེད། རྒྱུད་གསུམ་ལམ་རིམ་གྱི་ས་བཅད། ལམ་ཟབ་ནང་གི་བླ་མའི་ཉམས་ལེན། རྒྱུ་དུས་ཀྱི་དབང་གི་རྟོགས་བསྐྱེད།
བིར་སྲུང་བར་ཆད་ཀུན་སེལ། ཐུན་མོང་མ་ཡིན་པའི་བིར་སྲུང་གི་བྱིན་རླབས་བྱ་ཚུལ། དེའི་ཉམས་ལེན། དེ་དང་གསུང་ངག་མཚན་མཚོན་སྦྱར་བ། བིར་སྲུང་གསར་མ་སྐུའི་རྣམ་འགྱུར་དྲུག་གི་ཡི་གེ་རྣམས་བླ་མ་རྡོ་རྗེ་འཆང་ཆེན་པོ་དཔལ་རིན་ཆེན་རྡོ་རྗེའི་ཞལ་སྔ་ནས་མཛད་པ་དང་། རྗེ་མུས་པ་ཆེན་པོས་མཛད་པའི་གསུང་ངག་སྐོར་ལ། རས་བྲིས་ལ་བརྟེན་པའི་དཀྱིལ་ཆོག ས་ཆོག་མདོར་བསྡུས། ཕྱི་ནང་གི་བསྐྱེད་རིམ་གཉིས། གཏོར་མའི་ཆོ་ག
ཁྲིད་ཡིག་ཆེ་ཆུང་གཉིས། ལམ་ཟབ་བླ་མའི་རྣལ་འབྱོར་གྱི་ཉམས་ལེན་རྣམས་ལན་མང་དུ་གསན་ཅིང་། དཔྱིས་ཕྱིན་པར་མཛད་དོ། ། གཞན་ཡང་དམར་ཆོས་ཀྱི་རྒྱལ་པོས་མཛད་པའི་བརྒྱུད་པའི་རྣམ་ཐར་ཞིབ་མོ་རྡོ་རྗེ། གཞུང་བཤད་གསུང་བགྲོས་མ། ལུང་འདི་ཉིད་དང་ཞིབ་ཏུ་སྦྱར་བའི་ཁ་སྐོང་རྣམས་དང་། བར་སྟོན་གྱི་ཟིན་བྲིས་གཉིས། ཆོས་རྗེ་དཔལ་ལྡན་བླ་མས་མཛད་པའི་གསུང་ངག་སྐོར་གྱི་གླེགས་བམ། ཞང་བྱ་རུ་བ་དང་། གཉག་ཉན།
ཀླན་གསུམ་གྱིས་མཛད་པའི་ཁྲིད་ཡིག་ཐོར་བུ་བ་རྣམས་དང་། ཡིག་བརྒྱའི་བཟླས་ལུང་། རྩ་སྔགས་ཀྱི་བཟླས་ལུང་། རྩ་སྔགས་ལ་བརྟེན་པའི་བྱད་བཟློག ཕྱག་རྒྱ་ཆེན་པོ་ཡི་གེ་མེད་པ་དང་། བསམ་མི་ཁྱབ་ཀྱི་བྱིན་རླབས་ལ་སོགས་པ་ལམ་འབྲས་ལམ་སྐོར་ཞར་བྱུང་གི་གདམས་ངག་དང་བཅས་པའི་དབང་བྱིན་རླབས་ལུང་མན་ངག་ཕྱག་ལེན་ཕྲ་མོ་ཚུན་ཆད་ལན་གྲངས་དུ་མར་གསན་ཅིང་ཐུགས་སུ་ཆུད་པར་མཛད་པ་ཡིན་ནོ། ། དེ་ལྟར་གསན་པ་དེ་དག་ཀྱང་ཐོས་བསམ་གྱི་སྒྲོ་འདོགས་ཆོད་ནས་བསྒོམ་པས་ཉམས་སུ་བཞེས་པ་ལ་བརྟེན་ཐ་མལ་རྣམ་རྟོག་འགགས་པའི་བསྐྱེད་རྫོགས་ཀྱི་ཏིང་ངེ་འཛིན་ཁྱད་པར་ཅན་འཁྲུངས་པའི་ཚུལ་ནི་འོག་ཏུ་འཆད་དོ། ། ཡང་སྙིང་རྗེ་ཆེན་པོ་དང་ལྡན་པ་བ་རི་ལོ་ཙཱ་བས་བསྒྱུར་པའི་སྒྲུབ་ཐབས་བསྡུས་པར་གྲགས་པ། སྒྲུབ་ཐབས་ཀྱི་གཞུང་དགུ་བཅུ་རྩ་དྲུག་བཞུགས་པའི་རྗེས་གནང་ལུང་དང་བཅས་པ་དང་། བ་རི་བའི་གསེར་ཆོས་བཅུ་གསུམ།
རྡོ་རྗེ་གདན་པའི་ཐུགས་དམ་ཆོས་དྲུག སྣ་ཚོགས་རིགས་པའི་འབུམ་ཆེ་ཆུང་དུ་གྲགས་པ་གཉིས་དང་། སྒྲུབ་ཐབས་རྒྱ་མཚོར་གྲགས་པའི་རྗེས་གནང་ལུང་དང་བཅས་པ་ཡང་གསན་ཏོ། ། གཞན་ཡང་དམར་པོ་སྐོར་གསུམ་དུ་གྲགས་པའི་ཡི་དམ་ཁྱད་པར་ཅན་གྱི་རྗེས་སུ་གནང་བ་གསན་ནས་ཀུ་རུ་ཀུལླེའི་ཆོས་སྐོར་ལ། ཐོག་མའི་ལོ་རྒྱུས། རྗེས་གནང་གི་ཡི་གེ་དགའ་ལྡན་པས་མཛད་པ། སྒྲུབ་ཐབས་ལྷན་ཅིག་སྐྱེས་པའི་རོལ་པས་མཛད་པ། རྡོ་རྗེ་གདན་པའི་མན་ངག་ཆེ་ཆུང་གསུམ། བསྙེན་སྒྲུབ་ལས་གསུམ་རྗེ་བཙུན་ཆེན་པོས་མཛད་པ། ཤར་པས་མཛད་པའི་བསྟོད་པ་དང་བཅས་པ་གསན།
འདོད་རྒྱལ་གྱི་ཆོས་སྐོར་ལ། སྒྲུབ་ཐབས་རིན་ཆེན་རྡོ་རྗེས་མཛད་པ། གསལ་བྱེད་ཉི་མའི་འཁོར་ལོ་རྡོ་རྗེ་གདན་པས་མཛད་པས། སྒྲུབ་ཐབས་ཀྱི་འགྲེལ་པ་ས་ཆེན་གྱིས་མཛད་པ། སྐུ་གསུང་ཐུགས་ཀྱི་རབ་གནས། བཟླས་ལུང་གི་མན་ངག གཏོར་མའི་ཞལ་གདམས། རྒྱལ་པོ་སོགས་དབང་དུ་བྱ་བའི་ཞལ་གདམས། ཕོ་མོ་གནད་ཀྱི་འཁོར་ལོ། ཡུལ་བདག་དབང་བསྡུད།
སྤོགས་ཆོག ཁྲོམ་དབང་བསྡུད། ཉིན་མཚན་བསྲུང་བ། དབང་དྲག་གི་ཞལ་གདམས། དྲག་པོའི་ལས་སྦྱོར། འཁོར་ལོ་བྲི་བའི་མན་ངག ལས་བཞིའི་ཟིན་བྲིས། གསང་སྒྲུབ། རིན་ཆེན་སྒྲུབ་པའི་མན་ངག ཞི་རྒྱས་དྲག་གསུམ་ལ་ཁ་སྒྱུར་སྦྱིན་སྲེག
བསྟོད་པ། མཆོད་འབུལ། རྟགས་ཀྱི་ཡི་གེ རྟེན་འབྲེལ་གྱི་ཆོ་ག བརྒྱུད་པའི་ལོ་རྒྱུས། རྗེས་གནང་གི་ཆོ་ག་ས་པཎ་གྱིས་མཛད་པར་གྲགས་པ། ཀག་ཆོལ་གྱི་སྒྲུབ་ཡིག མན་ངག་གི་གནད་ཕྱོགས་གཅིག་ཏུ་བསྡེབས་པ། སྒྲུབ་ཐབས་དང་བསྟོད་པ་བླ་མ་རྡོ་རྗེ་འཆང་གི་མཛད་པ་རྣམས་གསན། ཚོགས་བདག་གི་སྐོར་ལ།
ཚོགས་བདག་གི་ལོ་རྒྱུས། སྒྲུབ་ཐབས་དཱི་པྃ་ཀ་རས་མཛད་པ། རྗེ་བཙུན་ཆེན་པོས་མཛད་པ། འཕགས་པས་མཛད་པའི་བསྙེན་སྒྲུབ་ལས་གསུམ་གྱི་ཞལ་གདམས་ཆེན་མོ། དབང་རྒྱས་གཉིས་ཀྱི་སྦྱིན་སྲེག ཚོགས་བདག་གི་སྙིང་པོ། རྒྱུད་ལས་བྱུང་བའི་ཁྲོ་བོ་ཆེན་པོ་དང་། བགེགས་རྒྱལ་གྱི་སྒྲུབ་ཐབས། དེ་གཉིས་སྦྲགས་པའི་རྗེས་གནང་གི་ཕྱག་ལེན། བསྟོད་པ་བླ་མ་རྡོ་རྗེ་འཆང་གིས་མཛད་པ་རྣམས་ལེགས་པར་གསན་ཅིང་ཉམས་བཞེས་མཛད་པ་ཡིན་ནོ། །
གཞན་ཡང་འཇམ་དབྱངས་དཀར་པོའི་རྗེས་གནང་གསན་ནས། སྒྲུབ་ཐབས་པཎྜི་ཏ་མ་ཏིས་མཛད་པ་དང་། ལོ་རྒྱུས་རྗེས་གནང་བསྟོད་པ་དང་བཅས་པ། ཨ་ར་པ་ཙ་ནའི་རྗེས་གནང་ཡན་ལག་དང་བཅས་པ། གཙུག་ཏོར་རྣམ་རྒྱལ་གྱི་རྗེས་གནང་། འཕགས་པས་མཛད་པའི་སྒྲུབ་ཐབས། སློབ་དཔོན་རིན་པོ་ཆེས་མཛད་པའི་རྟོགས་པའི་ས་བཅད་དང་བཅས་པ། འཆི་མེད་སྒྲོལ་མའི་རྗེས་གནང་འཆི་བླུ་ཡན་ལག་དང་བཅས་པ། གཉན་སྒྲོལ་གྱི་རྗེས་གནང་མཚན་བརྒྱ་རྩ་བརྒྱད་པའི་ལུང་དང་བཅས་པ། སྒྲུབ་ཐབས་ཡན་ལག་དྲུག་པ་རྗེ་བཙུན་ཆེན་པོས་མཛད་པ།
མཎྜལ་བཞི་པའི་གསོལ་འདེབས་ཕྱག་འཚལ་ཉེར་གཅིག དེའི་ས་བཅད། ཊཱི་ཀ་གསལ་བའི་འོད་ཟེར་རྣམས་གསན་ཏོ། ། མི་གཡོ་བ་དཀར་པོའི་རྗེས་གནང་བརྒྱུད་པ་གཉིས་ལས་འོངས་པའི་སྒྲུབ་ཐབས་ད་ན་ཤྲཱི་ལས་མཛད་པ་ཚིགས་བཅད་ལྷུག་པ་གཉིས། མཁས་པ་ཡོན་ཏན་ཁྲིས་ཞལ་གཟིགས་པའི་ལོ་རྒྱུས། སྒྲུབ་ཐབས་མན་ངག་གསུམ་དང་བཅས་པ། བསྟོད་པ་ཡན་ལག་བདུན་ལྡན་རྣམས་གསན་ཏོ། ། ཡང་གཏུམ་པོ་སྔོན་པོའི་རྗེས་གནང་ཆུ་སྲུང་དང་བཅས་པ། འཁོར་ལོ་བྲི་བའི་རྒྱ་གཞུང་། སློབ་དཔོན་རིན་པོ་ཆེས་མཛད་པའི་སྒྲུབ་སྐོར་དང་བཅས་པ།
ཤེར་ཕྱིན་དཀར་མོའི་རྗེས་གནང་། སྒྲུབ་ཐབས་པཎྜི་ཏ་པདྨ་འཕེལ་དང་དགེ་འདུན་སྦྱིན་གྱི་བུས་མཛད་པ། བོད་གཞུང་བླ་མ་རྡོ་རྗེ་འཆང་གིས་མཛད་པ་བསྟོད་པ་དང་བཅས་པ། ས་ལུགས་ཀྱི་དོན་ཞགས་ཀྱི་རིགས་གཏད། དོན་ཞགས་ཀྱི་ལོ་རྒྱུས། རྒྱུད་ཆུང་གི་ས་བཅད། ལྷ་ལྔའི་བསྟོད་པ། མདོའི་འགྲེལ་པ་སློབ་དཔོན་རིན་པོ་ཆེས་མཛད་པ་དང་། ཆོ་གའི་ལག་ལེན། མཎྜལ་གྱི་ཆོ་ག
བསྟོད་པ། སྲུང་འཁོར་འབྲི་ཚུལ་རྣམས་རྗེ་བཙུན་ཆེན་པོས་མཛད་པ་དང་། འཇིག་རྟེན་དབང་ཕྱུག་སེང་གེ་སྒྲའི་རྗེས་གནང་། སྒྲུབ་ཐབས། གདོན་སྒྲོལ་གྱིས་ཆོ་ག་འཁོན་རིན་རྒྱལ་གྱིས་མཛད་པ་རྣམས་གསན། ལག་ན་རྡོ་རྗེ་གོས་སྔོན་ཅན་གྱི་རིག་པ་གཏད་པ་དེའི་གཟུངས་འཁོན་ཀླུ་དབང་པོས་བསྒྱུར་པ། དེ་ལག་ཏུ་བླང་བའི་རིམ་པ་རྗེ་བཙུན་ཆེན་པོས་མཛད་པ་དང་བཅས་པ། ལྷ་མོ་ནོར་རྒྱུན་མའི་རྗེས་གནང་གཟུངས་ཀྱི་མན་ངག་དང་བཅས་པ། འབྱུང་འདུལ་གྱི་རྗེས་གནང་། དེའི་ཆོ་ག་དམ་པ་ཐམས་ཅད་འདྲེན་པའི་འཇིག་རྟེན་གསུམ་གྱི་རྡོ་རྗེས་མཛད་པ།
སྒྲུབ་ཐབས་བླ་མ་རྡོ་རྗེ་འཆང་གིས་མཛད་པ་དང་བཅས་པ། གཞན་ཡང་དཔལ་མོའི་ལུགས་ཀྱི་ཇོ་བོ་བཅུ་གཅིག་ཞལ་གྱི་རིག༵་གཏད། གཙོ་འཁོར་གསུམ་པའི་རིག༵་གཏད། གུར་ནས་གསུངས་པའི་སོ་སོ་འབྲང་མའི་རྗེས་གནང་། རྟ་མགྲིན་ལྕགས་རལ་ཅན་གྱི་རྗེས་གནང་། ཚེ་དཔག་མེད་དཀར་པོའི་རྗེས་གནང་། ཨུ་ཙ་མེ་དབང་མར་གྲགས་པ། ཛམ་བྷ་ལ་སེར་ནག་གི་རྗེས་གནང་། ཚེ་དབང་གྲུབ་རྒྱལ་མར་གྲགས་པ་དབང་བཞི་བྱིན་རླབས་ཀྱི་ཚུལ་དུ་བསྐུར་བ། དེ་རྣམས་སོ་སོའི་ཡིག་ལུང་དང་བཅས་པ་གསན།
རི་ཁྲོད་མའི་རྗེས་གནང་གསན་ནས། དེའི་མན་ངག་གི་ཡི་གེ་རྣམས་ཀྱི་ལུང་། བ་རི་བ་ནས་བརྒྱུད་པའི་སེང་གདོང་སྔོ་དམར་གྱི་རྗེས་གནང་། དེའི་ལས་ཚོགས་ཀྱི་ཡི་གེ་གསར་རྙིང་རྣམས་དང་། ས་སྐྱ་པའི་མན་ངག་ཁྱུང་ནག་གི་རྗེས་གནང་ལས་ཚོགས་དང་བཅས་པ། ཁྱུང་ཁྲའི་རྗེས་གནང་དང་། དེའི་མན་ངག་གི་ཡིག་སྐོར་གྱི་ལུང་། དུར་ཁྲོད་བདག་པོའི་རྗེས་གནང་། དེའི་རྒྱུད། ལས་ཚོགས་རྣམ་གྲངས་མང་པོ་དཔལ་ཆེན་རྒ་ལོ་ནས་རྗེ་ས་ཆེན་ལ་བརྒྱུད་པའི་ལུང་དང་བཅས་པ་གསན།
གྲུབ་ཐོབ་བརྒྱད་བཅུའི་ཆོས་སྐོར་གསན་པ་ལ། གྲུབ་ཐོབ་སོ་སོའི་ལོ་རྒྱུས་དང་རྣམ་ཐར། རྗེས་གནང་། རྟོགས་བརྗོད། དེའི་འགྲེལ་པ། ཚོགས་འཁོར། མན་ངག་རིན་པོ་ཆེའི་ཕྲེང་བ་རྩ་འགྲེལ། སྐུ་བྲི་ཐབས། བསྟོད་པ། ཆོས་འདིའི་བྱུང་ཚུལ་རྣམས་གསན་ཏོ། །
དུད་གསོལ་ལྷ་མོའི་རྗེས་གནང་དང་། དེའི་མན་ངག་གི་ཡི་གེ་གསར་རྙིང་མང་པོའི་ལུང་། ཕྱག་ན་རྡོ་རྗེ་ཨུ་ཙརྻའི་རྗེས་གནང་ལ་སོགས་པ་འདོད་ལྷ་སོ་སོའི་སྒྲུབ་ཐབས་དང་། རྗེས་གནང་དང་། རིག་གཏད་ལ་སོགས་པ་གདམས་ངག་ཕྲ་མོ་བསམ་གྱིས་མི་ཁྱབ་པ་གསན་ཅིང་ཐུགས་སུ་ཆུད་པར་མཛད་ལ། ཁྱད་པར་བསྟན་སྲུང་ཆེན་པོ་མ་ཧཱ་ཀཱ་ལ་ལྕམ་དྲལ་དང་། ལྷ་བརྒྱད་དང་། ལས་ཀྱི་མགོན་པོ་ལྕམ་སྲིང་རྣམས་ཀྱི་རྗེས་སུ་གནང་བ་བཀའ་བསྒོ་ཁྱད་པར་ཅན་གྱི་མཐའ་རྟེན་དང་བཅས་པ་དང་། མགོན་པོའི་ནང་ཁྲིད་རྩ་གསུམ་འཁོར་ལོ་ལ་བརྟེན་པ། འཇམ་སྒྲུབ།
རྩུབ་སྒྲུབ། ཤིན་ཏུ་རྩུབ་པར་སྒྲུབ་པ་རྣམས་ཀྱི་ཁྲིད་དང་། དེ་དག་གི་ཆོས་སྐོར་ཟབ་མོ་དུ་མའི་ལུང་དང་མན་ངག་ཕྱག་ཁྲིད་དང་བཅས་པ་མཐའ་ཡས་པ་ལེགས་པར་གསན་ཅིང་། བར་དུ་གཅོད་པའི་མཚན་མ་ཐམས་ཅད་ཉེ་བར་ཞི་བར་བྱིན་གྱིས་བརླབས་པ་ཡིན་ནོ། ། གཞན་ཡང་ཆོས་ཀྱི་རྗེ་དེ་ཉིད་ལས་རྡོ་རྗེ་ཐེག་པའི་རྒྱུད་སྡེ་རིན་པོ་ཆེ་རྣམས་གསན་པའི་རྣམ་གྲངས་ལ། ཐོག་མར་མཚན་ཡང་དག་པར་བརྗོད་པ། ཀྱེ་རྡོ་རྗེའི་རྩ་བ་དང་བཤད་པའི་རྒྱུད་རྣམས་དང་། འཁོར་ལོ་བདེ་མཆོག་གི་རྩ་བཤད་རྣམས་དང་། རྡོ་རྗེ་འཇིགས་བྱེད་ཀྱི་རྒྱུད། ངན་སོང་ཐམས་ཅད་ཡོངས་སུ་སྦྱོང་བའི་རྒྱུད།
རབ་ཏུ་གནས་པའི་རྒྱུད་རྣམས་རྗེ་བཙུན་ས་སྐྱ་པ་ཡབ་སྲས་ཀྱི་གསུང་རབ་དང་མཐུན་པའི་ལུང་གི་བཀའ་ལེགས་པར་གསན་ཅིང་ཐུགས་སུ་ཆུད་པར་མཛད་དོ། ། ཡང་འདྲེན་པ་དམ་པ་དེ་ཉིད་ཀྱི་དྲུང་དུ་གྲུབ་པའི་སློབ་དཔོན་ཆེན་པོ་ཁྱུང་པོ་རྣལ་འབྱོར་པ་རྒྱ་གར་ཤར་ནུབ་གུང་གསུམ་དུ་ལོ་བཅོ་བརྒྱད་ཀྱི་བར་དུ་བཙལ་བའི་ཟབ་ཆོས་རྣམས་ཀྱི་ནང་ནས་མཆོག་ཏུ་གྱུར་པ་ཡེ་ཤེས་ཀྱི་མཁའ་འགྲོ་ནཻ་གུ་མ་ནས་བརྒྱུད་པའི་མན་ངག་གི་སྲོལ་ཆེན་པོ་གསན་པའི་ཆོས་ཀྱི་རྣམ་གྲངས་ལ། ཐོག་མར་རྒྱུད་སྡེ་གཙོ་བསྡུས་ཀྱི་དབང་། མྱུར་མཛད་ཡེ་ཤེས་མགོན་པོ་ཕྱག་དྲུག་པའི་རྗེས་གནང་གཏོར་དབང་དང་བཅས་པ། དེ་ནས་ཐབས་ལམ་གྱི་དབང་། དེའི་ཁྲིད། སྒྱུ་ལུས་ཀྱི་དབང་། དེའི་ཁྲིད། རྨི་ལམ་གྱི་དབང་། དེའི་ཁྲིད།
འོད་གསལ་གྱི་དབང་། དེའི་ཁྲིད། བར་དོའི་དབང་། དེའི་ཁྲིད། འཕོ་བའི་དབང་། དེའི་ཁྲིད། གདན་ཐོག་གཅིག་མའི་ཁྲིད། ལམ་ཁྱེར་རྣམ་གསུམ་གྱི་དབང་། དེའི་ཁྲིད། འཆི་མེད་རྣམ་གསུམ་གྱི་དབང་།
དེའི་ཁྲིད། ཕྱག་རྒྱ་ཆེན་པོ་གའུ་མའི་དབང་། དེའི་ཁྲིད། མཁའ་སྤྱོད་དམར་མོའི་བྱིན་རླབས། དཀར་མོའི་བྱིན་རླབས། བླ་མ་དང་མགོན་པོ་དབྱེར་མེད་ཀྱི་བྱིན་རླབས། མགོན་དཀར་ཡིད་བཞིན་ནོར་བུའི་རྗེས་གནང་། ལུང་གི་སྐོར་ལ། ནཻ་གུ་མའི་རྣམ་ཐར་རྨོག་ཅོག་པས་མཛད་པ། ཁྱུང་པོའི་རྣམ་ཐར།
ཞང་སྒོམ་ཆོས་བཟང་། སྣེའུ་སྟོན་པ། རྨོག་ཅོག་པ། རིན་ཆེན་རྡོ་རྗེ་བཞིས་བསྒྲིགས་པ། རྨོག་ཅོག་པའི་རྣམ་ཐར། སྐྱེར་སྒང་པའི་རྣམ་ཐར། སངས་རྒྱས་སྟོན་པའི་རྣམ་ཐར། ཆོས་རྗེ་སྟོན་པའི་རྣམ་ཐར་ཆོས་རྗེ་ཉིད་ཀྱིས་མཛད་པ། ཤང་སྟོན་གྱི་རྣམ་ཐར་རྒྱལ་མཚན་འབུམ་དང་གཞུང་པ་རིན་ཆེན་རྡོ་རྗེ་གཉིས་ཀྱིས་མཛད་པ། གཉག་སྟོན་པའི་རྣམ་ཐར་ཆ་རྒན་གྱིས་མཛད་པ།
ཆོས་རྗེ་རྡོ་རྗེ་གཞོན་ནུའི་རྣམ་ཐར་ཚིགས་སུ་བཅད་པ་བཀའ་བཞི་པ་སེང་གེ་རྒྱལ་མཚན་གྱིས་མཛད་པ། མུས་ཆེན་ནམ་མཁའི་རྣལ་འབྱོར་གྱི་རྣམ་ཐར་དྲུང་ན་ཡོད་པ་རྣམས་ཀྱིས་བཀོད་པ། མུས་ཆེན་དཀོན་མཆོག་རྒྱལ་མཚན་གྱི་རྣམ་ཐར་དགེ་སློང་དཔལ་མགོན་པ་དང་རྗེ་བློ་རིན་པས་མཛད་པ་གཉིས། སངས་རྒྱས་བཟང་པོའི་རྣམ་ཐར་ཆོས་རྒྱལ་བཀྲ་ཤིས་ཀྱིས་མཛད་པ། ཆོས་རྒྱལ་བཀྲ་ཤིས་ཀྱིས་རྣམ་ཐར་རཏྣ་མ་ཏིས་མཛད་པ། སྐྱེར་སྒང་པའི་རྣམ་ཐར་བཀའ་རྒྱ་མ་གཉན་སྟོན་པས་མཛད་པ། རྒྱལ་བ་མུས་པ་ཆེན་པོའི་རྣམ་ཐར་ཆ་རྒན་གྱི་མཛད་པའི་ཁ་སྐོང་མ། འཇག་ཆེན་བྱམས་པ་དཔལ་གྱི་རྣམ་ཐར་བློ་གྲོས་དཔལ་གྱིས་མཛད་པ། བློ་གྲོས་བཟང་པོའི་རྣམ་ཐར་ཚིགས་བཅད་མ། རྗེ་དཀོན་མཆོག་རྒྱ་མཚོ་རང་ཉིད་ཀྱི་རྣམ་ཐར་རྗེ་བྱམས་པ་རབ་བརྟན་པས་མཛད་པ་རྣམས་གསན་ཅིང་།
མན་ངག་གི་ཡིག་ལུང་གི་སྐོར་ལ། ཆོས་དྲུག་རྡོ་རྗེའི་ཚིག་རྐང་། ཚིག་གསལ། ཐིམ་ཡིག ཁྲིད་ཡིག་རྒྱལ་མཚན་འབུམ་གྱིས་མཛད་པ། སྒྱུ་མ་རབ་ཏུ་གསལ་བྱེད་རིན་ཆེན་འོད་འཕྲེང་རྨོག་ཅོག་པས་མཛད་པ། ཉམས་མྱོང་ཡོན་ཏན་རྒྱ་མཚོ། ཞུས་ལན་རིན་ཆེན་སྒྲོན་མེ། ཉམས་མྱོང་ཉི་མའི་དཀྱིལ་འཁོར། ཞུས་ལན་ཟླ་བའི་དཀྱིལ་འཁོར།
གཞན་དོན་སྒྲུབ་པའི་རྟེན་འབྲེལ། སྒྱུ་ལུས་དྲུག་ལྡན་ཁྱུང་པོས་མཛད་པ། སྒྱུ་ལུས་ཀྱི་ལུང་དང་གཏམ་རྒྱུད། ཤང་སྟོན་པའི་གསུང་བགྲོས། ལམ་དྲི་མེད་འོད་འཕྲེང་སངས་རྒྱས་སྟོན་པས་མཛད་པ། སྒྱུ་ལུས་རྨི་ལམ་འབྱམས་གཅོད། ཁྲིད་ཀྱི་སྐབས་སུ་ཉེ་བར་མཁོ་བའི་གསུང་བགྲོས་དྲུག་རྒྱལ་མཚན་འབུལ་གྱིས་མཛད་པ། སྙན་ཁུང་གི་གདམ་ངག་དྲུག་ཁྱུང་པོས་མཛད་པ། ཁྱུང་པོའི་གནད་དྲུག་ལ་སོགས་རྒྱུན་གྱི་ཉམས་ལེན། ཁྱད་འཕགས་འཕོ་བ་རྣམ་དྲུག་འདི་སངས་རྒྱས་སྟོན་པའི་གསུང་བགྲོས།
སྦྱང་བ་རྣམ་པ་གཉིས། སྒྱུ་ལུས་ཀྱི་སྦྱང་བ་རྣམ་པ་གསུམ་ཁྱུང་པོས་མཛད་པ། སྒྱུ་ལུས་གདན་ཐོག་གཅིག་མ། སྒྱུ་ལུས་འཛིན་པ་རང་གྲོལ། དུག་གསུམ་དག་བྱེད་བདུད་རྩིའི་བུམ་པ། ཕྱག་ཆེན་གའུ་མའི་རྩ་ཚིག་རྡོ་རྗེའི་ཚིག་རྐང་། བསྡུས་དོན་རླུང་དང་བསྲེ་བ། ཕྱག་ཆེན་ཚད་འཛིན། གའུ་མའི་དབང་ཆོག ལྡིང་སྟོན་གྱི་ཟིན་བྲིས་འདི་གཉིས་ཅུང་ཟད་མ་གཏོགས་འདྲ།
འཆི་མེད་སྒྲུབ་པའི་རྒྱས་འགྲེལ། འཆི་མེད་སྒྲུབ་པའི་རྩ་བ། ལམ་ཁྱེར་རྣམ་གསུམ། རང་སེམས་འཆི་མེད་རང་གྲོལ། ལམ་ཁྱེར་གསུམ་གྱི་སྒྱུ་མ་ལམ་གྱི་དབང་བཀའ། འཆི་མེད་རང་གྲོལ་སངས་རྒྱས་སྟོན་པས་མཛད་པ། ལམ་ཁྱེར་གསུམ་གྱི་གཞུང་། འཆི་མེད་ཚིག་རྐང་། དེ་ལ་བརྟེན་པའི་བླ་མ་རྨོག་ཅོག་པ། སྐྱེར་སྒང་པ།
སངས་རྒྱས་སྟོན་པ། སངས་རྒྱས་གཉན་སྟོན་རྣམས་ཀྱི་གསུང་བགྲོས་རེ་རེ། མཁས་བཙུན་རྒྱན་འབུམ་གྱི་ཁྲིད་ཡིག ཌཱ་ཀིའི་ཞལ་གདམ། རང་གྲོལ་གསུམ་གྱི་ཁྲིད། ཆོས་དྲུག་འགག་དོན་བློ་གྲོས་བཟང་པོས་མཛད་པ། འོད་གསལ་འཆར་སྒོ་ངོས་འཛིན། གཏུམ་མོ་ཞག་བདུན་མའི་ཞལ་གདམས། སངས་རྒྱས་སྟོན་པའི་གཅོད་གདན་ཐོག་གཅིག་མ། དེའི་གེགས་སེལ།
ནཱ་རོ་པའི་དབུ་མ་ཡི་གེ་བདུན་མས་གང་བའི་མན་ངག དབང་ཆོག་སོགས་ཀྱི་སྐོར་ལ། དབང་བསྐུར་སྔོན་འགྲོའི་ཆོ་ག་བརྩོན་འགྲུས་སེང་གེས་མཛད་པ། དབང་ཆོག་དང་པོ་གཏུམ་མོའི་དབང་ཆོག གཉིས་པ་སྒྱུ་ལུས། གསུམ་པ་རྨི་ལམ། བཞི་པ་འོད་གསལ། ལྔ་པ་འཕོ་བ། དྲུག་པ་བར་དོའི་དབང་ཆོག་རྣམས་ཁྱུང་པོའི་ལུགས། ལམ་ཁྱེར་གསུམ་གྱི་ཆོས།
ལམ་ཁྱེར་གསུམ་གྱི་བཀའ། ལུས་འཆི་མེད་ཀྱི་དབང་བཀའ། སེམས་འཆག་མེད་ཀྱི་དབང་བཀའ་ཁྱུང་པོས་མཛད་པ། ཁྱད་འཕགས་ཀྱི་གདམས་པ་བཅོ་ལྔ། སྐུ་གསུམ་ལམ་ཁྱེར། དགག་པ་ཐིག་ལེའི་འཕོ་བ་ར་ཧུ་ལའི་གདམས་པ། མཁའ་སྤྱོད་དཀར་མོའི་དབང་ར་ཧུ་ལའི་ལུགས། འཕོ་བ་ཡེ་ཤེས་དཀར་ཁུང་མ་རྒྱས་བསྡུས་གཉིས། སངས་རྒྱས་གཉན་སྟོན་གྱིས་མཛད་པའི་བྱིན་རླབས་ཆར་འབེབས། སྒྱུ་ལུས་རྨི་ལམ་གྱི་དབང་བཀའ་ཁྱུང་པོས་མཛད་པ།
ནཻ་གུ་མའི་ཞལ་གདམས་མུ་ཏིག་གི་ཕྲེང་བ་སོགས་ཞལ་གདམས་བཅུ། རི་བོང་དབབ་བཟུང་བཟློག་པའི་དམིགས་པ་རིན་ཆེན་སྒྲོམ་བུ། གསང་སྔགས་རྗེས་སུ་ཡིད་རང་གི་ཁྲིད། རྗེས་སུ་ཡིད་རང་གི་དབང་། དུག་ལྔ་ལམ་ཁྱེར། རྟོག་མི་རྟོག མཁའ་སྤྱོད་དཀར་མོའི་བསྟོད་པ། མཁའ་སྤྱོད་གསུམ། ཕྱག་དྲུག་པའི་ལས་ཚོགས་ཚང་མ། བདག་མེད་མའི་ཁྲིད།
སུ་ཁ་ཆོས་དྲུག་གི་ཁྲིད། རྡོ་རྗེ་ཕག་མོའི་གསང་སྒྲུབ་སོགས་ཚན་པ་བརྒྱད། བདེ་མཆོག་ལྷ་ལྔའི་མངོན་རྟོགས་ཁྱུང་པོའི་ལུགས། སྒྱུ་ལུས་སྟན་ཐོག་གཅིག་མ་མཁས་བཙུན་པས་མཛད་པ་སོགས་མདོར་ན་རྗེ་དཀོན་མཆོག་རྒྱ་མཚོ་བ་ཉིད་ཀྱིས། སྤྱན་སྔ་ངག་དབང་ཆོས་གྲགས་དང་། མཁན་ཆེན་རྡོ་རྗེ་རིན་ཆེན་གཉིས་ཀྱི་དྲུང་དུ་གསན་པའི་ཟབ་དོན་ནཻ་གུའི་ཆོས་སྐོར་རྣམས་མ་ཚང་བ་མེད་པ་གསན་ནས་བརྩོན་འགྲུས་དྲག་པོས་ཐུགས་ཉམས་སུ་བཞེས་པ་ལ་བརྟེན། རྨི་ལམ་གྱི་རྣལ་འབྱོར་ལ་རང་དབང་ཐོབ་པ་དང་། མཚོན་བྱེད་དཔའི་ཡེ་ཤེས་ཐུགས་རྒྱུད་ལ་འཁྲུངས་པའི་ཚུལ་སོགས་ནི་འོག་ཏུ་འཆད་དོ། ། གཞན་ཡང་རྗེ་བཙུན་ས་སྐྱ་པ་ཆེན་པོ་དང་། སློབ་དཔོན་བསོད་ནམས་རྩེ་མོའི་བཀའ་འབུམ་ཡོངས་རྫོགས་གྱི་ལུང་སོགས་ས་སྐྱ་པ་གོང་མ་ལྔའི་གསུང་རབ་ཕལ་ཆེ་བ་དང་།
རྗེ་རྡོ་རྗེ་འཆང་དང་། མུས་ཆེན་སེམས་དཔའ་ཆེན་པོ། ཀུན་མཁྱེན་བསོད་ནམས་སེང་གེ མུས་ཆེན་སངས་རྒྱས་རིན་ཆེན་རྣམས་ཀྱི་བཀའ་འབུམ་ཕལ་ཆེར་གྱི་ལུང་ཡང་གསན་ཏོ། ། དེ་ལ་སོགས་པ་ཆོས་ཀྱི་རྗེ་དེ་ཉིད་ལ་མངའ་བའི་དམ་པའི་ཆོས་ཀྱི་བཀའ་ལུང་མཐའ་དག་བུམ་པ་གང་བྱོའི་ཚུལ་དུ་གསན་ཅིང་སྤྱོད་ལམ་གྱི་སྒོ་ནས་ཀྱང་ཡོངས་སུ་མཉེས་པར་མཛད་པས་ཐུགས་ཀྱི་སྲས་མཆོག་ཏུ་འཛིན་པ་མཛད་དོ། ། ཡང་བདག་ཅག་གི་འདྲེན་པ་དམ་པ་འདིས་མི་འཕྲོགས་པའི་མཁྱེན་རབ་ཅན་མདོ་རྒྱུད་ཡོངས་ཀྱི་མངའ་བདག་པཎ་ཆེན་ནམ་མཁའ་དབང་ཕྱུག་པའི་དྲུང་དུ་བཀའ་གདམས་ལྷ་བཞིར་གྲགས་པའི་རྗེས་གནང་གསན་ནས། དེའི་རྗེས་སུ་ཐུབ་པའི་ལྷ་ཁྲིད། སེང་ལྡེང་ནགས་སྒྲོལ་གྱི་ཁྲིད། མི་གཡོ་བ་ཆོས་དྲུག་གི་ཁྲིད། ཐུགས་རྗེ་ཆེན་པོའི་ཁྲིད་རྣམས་གསན་ནས།
དེ་དང་རྗེས་སུ་འབྲེལ་བར་སློབ་དཔོན་འཕགས་པ་ཞི་བ་ལྷས་མཛད་པའི་བསླབ་པ་ཀུན་ལས་བཏུས་པ་དང་། བྱང་ཆུབ་སེམས་དཔའི་སྤྱོད་པ་ལ་འཇུག་པ། འཕགས་པ་ཐོགས་མེད་ཀྱིས་མཛད་པའི་བྱང་ཆུབ་སེམས་དཔའི་ས་ཆེན་པོ། མ་ཕམ་བྱམས་པའི་ཞབས་ཀྱིས་མཛད་པ་ཐེག་པ་ཆེན་པོ་མདོ་སྡེ་རྒྱན། སློབ་དཔོན་དཔའ་བོས་མཛད་པའི་ཐུབ་པ་ཆེན་པོའི་སྐྱེས་རབས། དགྲ་བཅོམ་པ་ཆོས་སྐྱོབས་ཀྱིས་མཛད་པའི་ཆེད་དུ་བརྗོད་པའི་ཚོམས་ཏེ་བཀའ་གདམས་གཞུང་དྲུག བཀའ་གདམས་གླེགས་བམ་དུ་གྲགས་པ་གསན་པའི་ཆོས་ཀྱི་རྣམ་གྲངས་ལ་བྱང་ཆུབ་སེམས་དཔའ་ནོར་བུའི་འཕྲེང་བ། ཕ་ཆོས་ལེའུ་ཉི་ཤུ་རྩ་གསུམ་པ། བུ་ཆོས་ལེའུ་ཉི་ཤུ་རྩ་གཉིས་པ། འབྲོམ་གྱིས་རང་རྒྱུད་ལ་བསྐུལ་མ་འདེབས་པ་དད་པའི་ལྗོན་ཤིང་།
ཕ་ཆོས་ཀྱི་ཡ་གྱལ་འཆི་བ་མེད་པ་རྡོ་རྗེའི་གླུ་རྣམས་གསན་ཅིང་། དེ་ལྟ་བུའི་གསུང་ཆོས་རྣམས་གསན་པའི་བར་སྐབས་ཤིག་ལ་པཎ་ཆེན་དཔོན་སློབ་རྣམས་ནུབ་རོང་ཆབ་ཚན་ལ་བྱོན་ནས། སླར་དགོན་པར་ཕེབས་པའི་ཚེ། བླ་བྲང་གི་ལྡེ་མིག་གཟིམ་ཆུང་དུ་ལུས་ནས་ཕྱག་གཡོག་རྣམས་ཅི་བྱ་ལ་ཐུག་པའི་ཚེ། པན་ཆེན་གྱི་གསུང་གིས། བན་ཆུང་མང་པོའི་དཀྱིལ་ན་འདུག་པའི་ཤང་པའི་བཙུན་ཆུང་མ་གི་བོས་ཤོག་ལ། སྐེད་པ་ལ་རྔུལ་གཟན་དཀྲིས་ནས་གཟིམ་ཆུང་མཐོང་ག་ནས་ཞུགས་ཐག་གི་ཚུལ་དུ་གྱིས་ལ་ལྡེ་མིག་ལོངས་ལ་སྒོ་ཕྱེ་ཞིག་ཅེས་གསུངས་པ་བཞིན། ཕྱག་གཡོག་རྣམས་ཀྱིས་དེ་བཞིན་དུ་བགྱིས་འདུག་པ་དེ་ལྟ་བུ་ནི་པཎ་ཆེན་དུས་གསུམ་མཁྱེན་པ་དེས། བདག་གི་རྗེ་བླ་མ་འདི་མ་འོངས་པའི་དུས་སུ་གླིང་ཁ་བདེ་བ་ཅན་གྱིས་ཆོས་གྲྭ་ཆེན་པོའི་བཞུགས་གདན་སེང་གེའི་ཁྲི་ལ་འཁོད་ནས་འགྲོ་བ་མ་ལུས་པའི་སྐྱབས་མགོན་དམ་པར་འགྱུར་བའི་ལུང་བསྟན་དེ་དུས་ནས་མཛད་པ་ཡིན་པར་གདོན་མི་ཟ་བར་སྣང་བས་ཤིན་ཏུ་ངོ་མཚར་བའི་གནས་སོ། ། ཡང་བདག་ཅག་གི་འདྲེན་པ་དམ་པ་འདིས།
མཁས་བཙུན་བཟང་གསུམ་གྱི་མངའ་བདག་ཏུ་གྱུར་པ་དྷརྨ་ཤྭ་ར་ཞེས་ཡོངས་ལ་གྲགས་པའི་འདིར་སྣང་གི་བྱ་བ་ཐམས་ཅད་ངན་སྐྱུགས་ཀྱི་ཕུང་པོ་བཞིན་དོར་ནས་གཅིག་ཏུ་དབེན་པ་ལ་གཞོལ་བས་བསྐྱེད་རྫོགས་ཀྱི་ཏིང་ངེ་འཛིན་ལ་བརྟན་པ་ཐོབ་སྟེ། དཔལ་འཁོར་ལོ་སྡོམ་པའི་ལྷ་ཚོགས་དང་དབྱེར་མེད་དུ་བཞུགས་པ་དད་ལྡན་གྱི་སྐྱེས་བུ་དམ་པ་རྣམས་ཀྱི་མངོན་སུམ་དུ་གྱུར་པའི་གྲུབ་པའི་དབང་ཕྱུག་དེ་ཉིད་ཀྱི་དྲུང་དུ་ཐོག་མར་འཁོར་ལོ་བདེ་མཆོག་ནག་པོ་ས་ལུགས་ཀྱི་དབང་གསན་ནས་དེ་དང་འབྲེལ་བའི་བསྐྱེད་རིམ་གྱི་བཤད་པ་རྒྱས་པ་སེམས་འཛིན་གྱི་ཁྲིད་དང་བཅས་པ་དང་། རྫོགས་རིམ་དཔྱིད་ཀྱི་ཐིག་ལེའི་ཁྲིད་གསན་ཅིང་། ཡང་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་དཀྱིལ་འཁོར་དུ་དབང་ནོས་ནས། དེའི་བསྐྱེད་རིམ་གྱི་བཤད་པ་སེམས་འཛིན་གྱི་ཁྲིད་དང་བཅས་པ་དང་། རྫོགས་རིམ་བསྡུ་བ་གསུམ་གྱི་ཁྲིད་གསན་ལ། ཡང་འཁོར་ལོ་བདེ་མཆོག་དྲིལ་བུ་པའི་ལུགས་ཀྱི་དཀྱིལ་འཁོར་དུ་དབང་ནོས་ནས། དྲིལ་བུ་ལུས་དཀྱིལ་གྱི་བཤད་པ་སེམས་འཛིན་གྱི་ཁྲིད་དང་བཅས་པ་དང་། རྫོགས་རིམ་རིམ་པ་ལྔའི་ཁྲིད་བྱིན་རླབས་དང་བཅས་པ་གསན་ནས། དེའི་རྒྱབ་རྟེན་དུ་ལཱུ་ཧི་པའི་སྒྲུབ་ཐབས་དཔལ་མངོན་པར་རྟོགས་པ་ལོ་ཆེན་གྱི་འགྱུར་ལ་འགོས་དང་མར་དོས་བཅོས་པ།
དེའི་འགྲེལ་པ་རྔོག་གི་འགྱུར། ཕྱི་རོལ་མཆོད་པའི་ཆོ་ག་དང་ལག་མཆོད་གཉིས་དཔྱལ་ཆོས་བཟང་གི་འགྱུར། གཏོར་མའི་ཆོ་ག་རྔོག་འགྱུར་ཏེ། ཕྱི་མ་བཞི་པྲཛྙཱ་རཀྵི་ཏས་མཛད་པ་གསན། སློབ་དཔོན་ནག་པོ་སྤྱོད་པ་བས་མཛད་པའི་འཁོར་ལོ་སྡོམ་པའི་སྒྲུབ་ཐབས་དང་། དཀྱིལ་ཆོག་ལོ་ཆེན་གྱི་འགྱུར་ལ་འགོས་ཀྱིས་བཅོས་པ། སྦྱིན་སྲེག་གི་ཆོ་ག་རིག་པ་གཞོན་ནུའི་འགྱུར། དཔྱིད་ཀྱི་ཐིག་ལེ་མར་དོའི་འགྱུར། གསང་བའི་དེ་ཁོ་ན་ཉིད་གསལ་བ་འགོས་འགྱུར་ལ་མར་དོས་བཅོས་པ། ཨོ་ལ་པ་ཏི་གྲགས་འབྱོར་ཤེས་རབ་ཀྱི་འགྱུར་ཏེ་བསྐྱེད་རིམ་སྐོར་གསུམ།
རྫོགས་རིམ་སྐོར་གསུམ་དང་བཅས་པའི་གཞུང་དྲུག་ཀ་གསན། སློབ་དཔོན་རྡོ་རྗེ་དྲིལ་བུ་པས་མཛད་པའི་སྒྲུབ་ཐབས་མལ་འགྱུར། དཀྱིལ་ཆོག་བོན་ཆོས་ཀྱི་ཤེས་རབ་ཀྱི་འགྱུར། རྫོགས་རིམ་རིམ་པ་ལྔ་པ་བློ་ལྡན་ཤེས་རབ་ཀྱི་འགྱུར་ཏེ། དྲིལ་བུ་སྐོར་གསུམ་དུ་གྲགས་པ་སྟེ་ལཱུ་ནག་དྲིལ་གསུམ་གྱི་གཞུང་དེ་རྣམས་རྗེ་བཙུན་ས་སྐྱ་པ་གོང་མའི་མཆན་བུ་དང་བཅས་པ་གསན་ཏོ། ། གཞན་ཡང་ཉུང་ངུ་མཚམས་སྦྱོར་སུ་མ་ཏི་ཀིརྟིས་མཛད་པ་གྲགས་མཆོག་ཤེས་རབ་ཀྱི་འགྱུར། རྒྱུན་བཤགས་བྷཱུ་རི་པས་མཛད་པ་དང་། བོད་གཞུང་ལ་རྗེ་ས་སྐྱ་པ་ཆེན་པོས་མཛད་པའི་རྩ་རྒྱུད་ཀྱི་ལེའུ་འགྲེལ་དང་། དཀའ་འགྲེལ་གཉིས། མན་ངག་ནག་འབུམ་དུ་གྲགས་པའི་ཆོས་ཀྱི་རྣམ་གྲངས་ལ།
སློབ་དཔོན་ནག་པོ་སྤྱོད་པ་བའི་ལོ་རྒྱུས། གཞུང་དྲུག་སྤྱིའི་རྣམ་གཞག དཀྱིལ་ཆོག སྒྲུབ་ཐབས། སྦྱིན་སྲེག གསང་བའི་དེ་ཁོ་ན་ཉིད་གསལ་པ། ཨོ་ལ་པ་ཏི། དཔྱིད་ཐིག་རྣམས་ཀྱི་ས་བཅད་རེ་རེ། རས་བྲིས་ལ་བརྟེན་པའི་དཀྱིལ་ཆོག མངོན་རྟོགས་ཀྱི་ཊཱིཀྐ།
དེའི་ལག་ལེན། རོ་སྲེག གསང་བའི་དེ་ཁོ་ན་ཉིད་གསལ་བའི་ཊཱིཀྐ། དེའི་ཚིག་དོན་བསྡུས་པའི་སྒོ་འབྱེད། ཨོ་ལ་པ་ཏིའི་རྣམ་བཤད། དཔྱིད་ཐིག་གི་ཊཱིཀྐ་སྟེ་ཆོས་ཀྱི་རྣམ་གྲངས་བཅུ་བདུན་ཡོད་པ་དང་། དྲིལ་བུ་པའི་དབང་གི་བྱ་བ་རྗེ་བཙུན་རྩེ་མོས་མཛད་པ། རྗེ་བཙུན་གྱིས་མཛད་པའི་ཧེ་རུ་ཀའི་བྱུང་ཚུལ། ལཱུ་ཧི་བའི་མངོན་རྟོགས་ཀྱི་དོན་འགྲེལ་ཆེན་མོ། ནག་པོའི་དཀྱིལ་ཆོག་གི་ས་བཅད་འཁྲུགས་ཅན་དང་འཁྲུགས་མེད་གཉིས།
ནག་པོ་པའི་སྒྲུབ་ཐབས། སྦྱིན་སྲེག་གི་ས་བཅད། ནག་པོ་དཀྱིལ་ཆོག་གི་འགྲེལ་པ་བཤད་སྦྱོར་དུ་གྲགས་པ། དཀྱིལ་ཆོག་ལག་ཏུ་བླང་པའི་རིམ་པ། དྲིལ་བུ་པའི་སྒྲུབ་ཐབས། ཚེས་བཅུའི་མཆོད་པ་བྱ་ཚུལ། བརྒྱུད་པའི་ལོ་རྒྱུས་དཀར་ཤཱཀྱ་གྲགས་དང་ཤར་པ་རྡོ་རྗེ་འོད་ཟེར་གྱིས་མཛད་པ། བླ་མ་རྡོ་རྗེ་འཆང་ཆེན་པོས་མཛད་པའི་བདེ་མཆོག་བླ་མ་མཆོད་པའི་ཆོ་ག་ཆོས་དང་བསོད་ནམས་རབ་རྒྱས། མུས་ཆེན་སེམས་དཔའ་ཆེན་པོས་མཛད་པའི་ལཱུ་ནག་དྲིལ་གསུམ་རིམ་པ་བཞིན་ཉམས་སུ་བླང་ཚུལ། དཀྱིལ་འཁོར་རྒྱལ་མཆོག་གི་ངག་འདོན།
ལཱུ་ནག་དྲིལ་གསུམ་གྱི་བུམ་བསྐྱེད། བདེ་གཤེགས་ས་གཟུངས། ཀུན་མཁྱེན་ཆེན་པོས་མཛད་པའི་བདེ་མཆོག་ཆོས་འབྱུང་། བསྐྱེད་རིམ་གྱི་རྣམ་བཤད། ལཱུ་ནག་གཉིས་ཀྱི་མངོན་རྟོགས། རྗེ་བཟང་པོ་དཔལ་བས་མཛད་པའི་བདེ་མཆོག་ལཱུ་ནག་དྲིལ་གསུམ་གྱི་བསྐྱེད་རྫོགས་ཀྱི་རྣམ་བཤད་ཆེ་ཆུང་རྣམས་ཀྱི་ལུང་བཤད་ཤིན་ཏུ་ཞིབ་པ་དང་། བདེ་མཆོག་གི་མཆོད་འཕྲེང་རྗེ་དཀོན་མཆོག་འཕེལ་བས་མཛད་པ། བཀྲ་ཤིས་ཀྱི་ཚིགས་སུ་བཅད་པ་ཁ་ཆེ་རིན་ཆེན་རྡོ་རྗེས་མཛད་པ་ལ་འཕགས་པ་རིན་པོ་ཆེས་བཅོས་ཤིང་དག་པར་མཛད་པ་རྣམས་གསན་ཏོ། ། ཡང་ཆོས་ཀྱི་རྗེ་ཉིད་ཀྱི་དྲུང་དུ་འཁོར་ལོ་བདེ་མཆོག་གི་རྩ་བའི་རྒྱུད་ལེའུ་ལྔ་བཅུ་རྩ་གཅིག་པ། པཎྜི་ཏ་སུ་མ་ཀིརྟི་དང་།
ལོ་ཙཱ་བ་མལ་གྱོ་བློ་གྲོས་གྲགས་ཀྱི་འགྱུར། རྗེ་བཙུན་ས་སྐྱ་པ་ཆེན་པོའི་ས་བཅད་དང་། ཊཱིཀྐ་མུ་ཏིག་ཕྲེང་བའི་སྟེང་ནས་དང་། དེའི་བཤད་རྒྱུད་རྣལ་འབྱོར་མ་ཀུན་སྤྱོད་མལ་འགྱུར། རྗེ་བཙུན་ཆེན་པོས་མཛད་པའི་ས་བཅད། འགྲེལ་པ་དང་བཅས་པའི་སྟེང་ནས་ལུང་བཤད་མཐའ་ཆོད་པར་གསན་ཏོ། ། ཡང་ནཱ་རོ་མཁའ་སྤྱོད་ཀྱི་བྱིན་རླབས་མནོས་ནས། དེའི་བསྐྱེད་རིམ་རྣལ་འབྱོར་བཅུ་གཅིག རྫོགས་རིམ་ཟབ་མོ་རྩ་དབུ་མའི་ཁྲིད། འདའ་ཁ་མའི་རྣལ་འབྱོར་དང་བཅས་པ་དང་།
ཡང་འདའ་ཁ་མའི་རྣལ་འབྱོར་ཆིག་བརྒྱུད་མ། སྒྲུབ་ཐབས་རྒྱ་གཞུང་ནཱ་རོ་པས་མཛད་པ། རྗེ་ས་ཆེན་གྱིས་མཛད་པའི་སྒྲུབ་ཐབས་རྣལ་འབྱོར་བཅུ་གཅིག བསྐྱེད་རིམ་ལ་བརྟེན་ནས་མཁའ་སྤྱོད་སྒྲུབ་པའི་ཡི་གེ་བྱིན་རླབས་ཀྱི་ཡི་གེ ཚོགས་མཆོད་མདོར་བསྡུས། ཚེས་བཅུའི་མཆོད་པ། སྦྱིན་སྲེག་གི་ཡི་གེ མར་མེའི་སྦྱིན་སྲེག་རྣམས་དང་། ལམ་གྱི་ཡན་ལག་སྐྲ་སེན་དབབ་པ། གནོད་སྦྱིན་མོ་དབང་དུ་བྱ་བ།
པདྨ་ཏའི་སྒྲུབ་ཐབས། ཁོལ་པོ་ས༵་ཏ་ནའི་སྒྲུབ་ཐབས། གནོད་སྦྱིན་མོའི་བཅུད་ལེན་གྱི་ཡི་གེ་སྟེ་མན་ངག་དེ་རྣམས་ཡོངས་སུ་རྫོགས་པ་དང་། རྗེ་བཙུན་གྱི་རྩ་དབུ་མའི་ཁྲིད་ཡིག་སོགས་འདི་སྐོར་གྱི་ཡིག་ཆ་རྗེ་བཙུན་གོང་མ་རྣམས་ཀྱིས་མཛད་པ་དང་། རྗེས་འཇུག་མཁས་པ་སོ་སོས་མཛད་པ་མ་ཚངས་བ་མེད་པ་གསན་ཅིང་ཐུགས་སུ་ཆུད་པར་མཛད་དོ། ། དེ་ལྟར་ཟབ་མོའི་ཡང་རྩེ་མཁའ་འགྲོའི་ཁ་རླངས་མ་ཉམས་པ་འཁོར་ལོ་བདེ་མཆོག་གི་ཟབ་དོན་ཆོས་ཀྱི་ནོར་བུས་འདྲེན་པ་དམ་པ་འདིའི་ཐུགས་ཀྱི་རྒྱ་མཚོ་ཡོངས་སུ་བཏམས་ཏེ། ཟབ་ཁྲིད་ཀྱི་སྙིང་པོ་ལ་རྩེ་གཅིག་ཏུ་མཛད་པ་ལ་བརྟེན། བླ་མ་དང་ལྷག་པའི་ལྷས་ལུང་བསྟན་ཁྱད་པར་ཅན་བརྙེས་པའི་ཚུལ་དང་། སྦྱོར་ལམ་རྩེ་མོའི་ཡེ་ཤེས་མངོན་དུ་མཛད་ཅིང་། ཏིང་ངེ་འཛིན་སྒོམ་པ་ལས་བྱུང་བའི་ལྷའི་མིག་གི་མངོན་པར་མཁྱེན་པ་ཐོབ་ནས་འཆི་འཕོ་སྐྱེ་བ་ལེན་པ་སོགས་ཐོགས་མེད་དུ་མཁྱེན་པ་དང་།
མཁའ་སྤྱོད་མའི་འདའ་ཁ་མ་ཟབ་མོའི་རྣལ་འབྱོར་འབྱོངས་པ་རབ་ཀྱི་མཐར་སོན་ནས། དེའི་རྟགས་ངོ་མཚར་ཅན་མིག་ལྡན་ཀུན་གྱི་མངོན་དུ་གྱུར་པའི་ཚུལ་སོགས་འོག་ཏུ་འཆད་དོ། ། ཡང་འདྲེན་པ་དམ་པ་དེ་ཉིད་ཀྱི་དྲུང་དུ་ཀྱེ་རྡོ་རྗེའི་རྒྱུ་ལམ་གྱི་དཀྱིལ་འཁོར་དུ་དབང་མནོས་ནས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་མདོར་བསྡུས་དོན་ཚང་གི་ཚུལ་དུ་གསན་ནས། དེའི་ཆ་ལག་གི་ནང་ཚན་བརྡ་ཆིག་བརྒྱུད་ཐུན་མོང་མ་ཡིན་པ་སོགས་གཞན་ལ་མ་གྲགས་པའི་ཟབ་གནད་ཁྱད་པར་ཅན་འགའ་ཞིག་དང་གཞུང་བཤད་སྲས་དོན་མ། དམར་ཆོས་ཀྱི་རྒྱལ་པོས་མཛད་པའི་བརྒྱུད་པའི་རྣམ་ཐར་ཞིབ་མོ་རྡོ་རྗེ། གཞུང་བཤད་གསུང་བགྲོས་མ། ལུགས་འདི་ཉིད་དང་ཞིབ་ཏུ་སྦྱར་བའི་གསལ་བྱེད་རྣམས་དང་། བར་སྟོན་གྱིས་མཛད་པའི་བླ་མ་རྒྱ་གར་བ་དང་། བོད་ཀྱི་བརྒྱུད་པའི་ལོ་རྒྱུས་དང་།
གཞུང་བཤད་ཀྱི་ཟིན་བྲིས། དཔལ་ལྡན་བླ་མས་མཛད་པའི་རྣམ་ཐར་ངོ་མཚར་སྣང་བ་དང་། ཁྲིད་ཡིག་སྦས་དོན་གསལ། ཞང་བྱ་རུ་བ་ཨཱརྻ་དེ་ཝ། གཉག་སྙིང་པོ་རྒྱལ་མཚན། ཉན་ཆེན་བསོད་ནམས་བརྟན་པ། ཀླན་དཀར་བ་སེང་གེ་རྒྱལ་མཚན་རྣམས་ཀྱིས་མཛད་པའི་ཁྲིད་ཡིག་ཐོར་བུ་པ་རྣམས་ཀྱང་གསན་ཏོ། ། བླ་མ་བརྒྱུད་པའི་རྣམ་ཐར་ཐོར་བུར་གནས་པ་རྣམས་གསན་པའི་རྣམ་གྲངས་ལ། ས་ཆེན་གྱི་རྣམ་ཐར་དང་། རྗེ་བཙུན་རྩེ་མོའི་རྣམ་ཐར་བསྟོད་པ་མཆན་བུ་དང་བཅས་པ་རྗེ་པས་མཛད་པ།
རྗེ་པའི་རྣམ་ཐར་ཆོས་རྗེ་པས་མཛད་པ། རྣམ་ཐར་མནལ་ལམ་མ་སྦལ་སྟོན་གྱིས་བྲིས་པ། ཆོས་རྗེ་པའི་རྣམ་ཐར་ལྷོ་པ་ཀུན་མཁྱེན་གྱིས་མཛད་པ་དང་། རྣམ་ཐར་གསུང་བགྲོས་མ་བླ་མ་རྡོ་རྗེ་འཆང་གིས་མཛད་པ། འཕགས་པའི་རྣམ་ཐར་ཡེ་ཆེན་པོས་མཛད་པ། ཚོགས་ཉན་གཉིས་ཀྱི་རྣམ་ཐར་བར་སྟོན་གྱིས་མཛད་པའི་བརྒྱུད་པའི་ལོ་རྒྱུས་ལས་བཏུས་པ་ཉན་ཆེན་པའི་རྣམ་ཐར་དཀར་སོ་བྲག་པས་མཛད་པ། ཞང་པའི་རྣམ་ཐར་དཔལ་ལྡན་པས་མཛད་པ། བྲག་ཕུག་པའི་རྣམ་ཐར་རི་ཁྲོད་པས་མཛད་པ། ཆོས་རྗེ་བླ་མ་དང་རི་ཁྲོད་པའི་རྣམ་ཐར་དཔལ་ལྡན་པས་མཛད་པ། དཀར་སོ་བྲག་པའི་རྣམ་ཐར་ཁོང་རང་གིས་མཛད་པ།
དཔལ་ལྡན་པའི་རྣམ་ཐར་མུས་ཆེན་གྱིས་མཛད་པ། བུདྡྷ་པའི་རྣམ་ཐར་བླ་མ་རྡོ་རྗེ་འཆང་གིས་མཛད་པ། རྡོ་རྗེ་འཆང་ཆེན་པོའི་རྣམ་ཐར་ཁ་སྐོང་དང་བཅས་པ་མུས་ཆེན་གྱི་མཛད་པ། མུས་ཆེན་སེམས་དཔའ་ཆེན་པོའི་རྣམ་ཐར་ཁ་སྐོང་དང་བཅས་པ་ཀུན་མཁྱེན་བསོད་ནམས་སེང་གེས་མཛད་པ། ཀུན་མཁྱེན། ཡོངས་འཛིན། གྲུབ་ཆེན་དཀོན་མཆོག་བློ་གྲོས་གསུམ་གྱི་རྣམ་ཐར་རྗེ་སངས་རིན་པས་མཛད་པ། རྗེ་སངས་རིན་གྱི་རྣམ་ཐར་ས་ལོས་མཛད་པ་རྣམས་གསན་ཅིང་། ཡང་ཀུན་རིག་ས་ལུགས་ཀྱི་དཀྱིལ་འཁོར་དུ་དབང་མནོས་ནས། དེའི་ཆོ་གའི་བཤད་པ་རྣམ་བཤད་ཟིན་བྲིས་མ་དཔག་བསམ་ལྗོན་པའི་སྟེང་ནས་ཕྱག་ལེན་ཕྲ་མོ་ཚུན་གྱི་ཞིབ་ཆ་དང་བཅས་ལེགས་པར་གསན་ནས།
དེའི་རྒྱབ་རྟེན་དུ་ངན་སོང་སྦྱོང་རྒྱུད། རྗེ་བཙུན་གྱིས་མཛད་པའི་གཞན་ཕན་སྐོར་གསུམ། རྗེ་རྡོ་རྗེ་འཆང་གིས་མཛད་པའི་གསུང་རབ་རྣམས་དང་། ཀུན་མཁྱེན་གྱི་གཞན་ཕན་ཀུན་ཁྱབ་དང་། གཞན་ཕན་གནོད་འཇོམས་རྣམས་གསན་ཞིང་ཐུགས་སུ་ཆུད་པར་མཛད་དོ། ། ཡང་རྗེ་དེ་ཉིད་ཀྱི་དྲུང་དུ་མུས་ཆེན་སེམས་དཔའ་ཆེན་པོ་དང་། འཇམ་དབྱངས་སངས་རྒྱས་རིན་ཆེན་གཉིས་ཀྱི་བཀའ་འབུམ་དཀར་ཆག་ནང་བཞིན་ཡོངས་སུ་རྫོགས་པ་མནོས་ཤིང་། གཞན་ཡང་འཕགས་མ་སྒྲོལ་མ་ལ་སོགས་པ་བར་ཆད་ཞི་བའི་ལྷ་རྣམས་དང་། འཇིག་རྟེན་དབང་ཕྱུག་ལ་སོགས་པ་བྱང་ཆུབ་ཀྱི་སེམས་རྒྱས་པའི་ལྷ་དུ་མ་དང་། སྒྲོལ་མ་དཀར་མོ་དང་།
གཙུག་ཏོར་རྣམ་རྒྱལ་ལ་སོགས་པ་ཚེ་རྒྱས་པའི་ལྷ་དུ་མ་དང་། འཇམ་དཔལ་གྱི་རིགས་མང་པོ་དང་། ཤེར་ཕྱིན་དཀར་མོ་དང་། མི་གཡོ་བ་དཀར་པོ་ལ་སོགས་པ་བློ་གྲོས་རྒྱས་པའི་ལྷ་རྣམས་དང་། ཛམྦྷ་ལ་དང་། ནོར་རྒྱུན་མ་ལ་སོགས་པ་ནོར་རྒྱས་པའི་ལྷ་རྣམས་དང་། ཕྱག་རྡོར་དང་རྟ་མགྲིན་ཨུ་ཙརྻ་ལ་སོགས་པ་བར་ཆད་དང་གནོད་པ་འཇོམས་པའི་ལྷ་རྣམས་དང་། དམར་པོ་སྐོར་གསུམ་དང་། དབྱུག་གུ་མ་མཆེད་གསུམ་ལ་སོགས་པ་ཁམས་གསུམ་དབང་དུ་བསྡུས་པའི་ལྷ་རྣམས་དང་། ནག་པོ་ཆེན་པོ་ལྕམ་དྲལ་དང་།
དཔལ་མགོན་གདོང་བཞི་པ་ལ་སོགས་པ་བསྟན་པ་བསྲུང་ཞིང་དྲག་པོའི་ལས་སྒྲུབ་པའི་ལྷ་རྣམས་སོགས་མཆོག་དང་ཐུན་མོང་གི་དངོས་གྲུབ་བདེ་བླག་ཏུ་སྩོལ་བའི་ལྷག་པའི་ལྷ་བགྲང་བ་ལས་འདས་པའི་རྗེས་གནང་། བཀའ་གཏད། མན་ངག་ལ་སོགས་པ་དུ་མ་ཡང་ཞིབ་ཏུ་གསན་པ་ཡིན་ནོ། ། དེ་ལྟར་ཟབ་དོན་གྱི་མན་ངག་རྒྱ་མཚོ་ལྟ་བུའི་མངའ་བདག་ཏུ་གྱུར་པའི་རྗེ་བཙུན་དམ་པ་ཆོས་དབང་ཕྱུག་པ་ཉིད་ལ། བདག་ཅག་གི་བླ་མ་འདིས་རྩ་བའི་བླ་མ་རྣམས་ཀྱི་ནང་ནས་ཀྱང་མཆོག་དམ་པར་འཛིན་པ་མཛད་པ་ཡིན་ཏེ། རྗེའི་གསུང་ལས། ངེད་ནི་ཆོས་དབང་ཕྱུག་པ་དང་མཇལ་རེས་བཞིན། ངའི་བླ་མ་འདི་འཕགས་པའི་གནས་བརྟན་ཞིག་མ་གཏོགས། མི་ཕལ་པ་ཞིག་ཡིན་སྙམ་པ་ནམ་ཡང་ཡོང་མ་མྱོང་། ཞེས་གསུངས་ཤིང་།
ཡང་རྗེའི་གསུང་ལས། ངེད་ཀྱིས་རྗེ་ཆོས་དབང་པ་ལ་དབང་ཁྲིད་བྱིན་རླབས་སོགས་ཆོས་གང་ཞུ་ཡང་། དེ་དང་འབྲེལ་བའི་ལྷག་པའི་ལྷ་གང་ཡིན་དེར་བསྒོམས་ནས་ཞུས་པས་བྱིན་རླབས་ཅུང་ཟད་ཞུགས་པ་ཡིན་སྙམ་པ་ཡོད་ཅེས་གསུངས་ལ། དུས་སྐབས་ཕལ་ཆེར་དུ་རྗེ་བཙུན་དམ་པ་དེ་ཉིད་ཀྱི་སྐུ་གསུང་ཐུགས་ཀྱི་མཛད་སྤྱོད་རྣམ་པར་དག་པའི་བཀའ་མཆིད་ཁོ་ན་གསུངས་པར་ཐོས་ཤིང་། ཡང་དུས་ཕྱིས་བདག་ཅག་དོན་གཉེར་གྱི་སློབ་བུ་རྣམས་ལ་བདེ་མཆོག་གི་ཆོས་སྐོར་རྣམས་བུམ་པ་གང་བྱོའི་ཚུལ་དུ་གནང་བའི་ཚེ། རྗེའི་གསུང་ལས། ངེད་ཀྱིས་བདེ་མཆོག་གི་ཆོས་སྐོར་རྣམས་རྗེ་ཆོས་དབང་པའི་དྲུང་དུ་ཐོབ་པ་ལ་དཀའ་ཚེགས་ཆེན་པོ་བྱུང་སྟེ། དེ་ཡང་དྲིལ་བུ་པའི་བྱིན་རླབས་འདི་ལ་མཚོན་ནའང་། དང་པོ་སྔ་གོང་ཞིག་རྗེ་ཆོས་དབང་པ་སླས་པ་རྫོང་ཆུང་ན་བཞུགས་དུས་ཞུས་པས། འཇམ་དབྱངས་སངས་རིན་གྱི་བདུད་རྩི་རིལ་བུ་གཅིག་སྒྲུབས་ཤོག་གསུངས།
བཀའ་བཞིན་བསྒྲུབས་ནས་ཕྱིན་པས། ད་ཡང་བདུད་རྩིའི་ཆང་ཞིག་མེད་པས་མི་ཡོང་བ་འདུག་གསུངས། དེ་ནས་དཀོན་མཆོག་གི་ཐུགས་རྗེས་དེ་མ་ཐག་བདུད་རྩི་བུམ་གང་རྗེའི་ཉེ་གནས་ལ་སྐྱེལ་མི་བྱུང་བས། རྗེ་ཆོས་དབང་པའི་གསུང་གིས། ད་ནི་ཁག་དཀྲིས་པ་ཡང་མ་བྱུང་བས་བྱིན་རླབས་བྱེད་དགོས་པ་ལས་མ་འདས་གསུང་གནང་བ་ཡིན། བླ་མ་གོང་མ་རྣམས་ས་སྐྱ་པའི་ཡབ་ཆོས་མཁའ་འགྲོའི་ཁ་རླངས་མ་ཡལ་བ་འདི་རྣམས་ལ་ཐུགས་རྩིས་ཤིན་ཏུ་ཆེ་ཞིང་། བུ་སློབ་ཐུགས་རྩིས་ཆེ་ཆེ་མོ་སུ་ལ་ཡང་བཀའ་དོག་པོ་མཛད། ཁྱེད་རྣམས་ལ་ངའི་ཟབ་ཆོས་འདི་རྣམས་དཀའ་ཚེགས་མེད་པ་བྱིན་པ་ལ་དགའ་བ་སྒོམས་ལ་བཤད་སྒྲུབ་འབད་ནས་གྱིས་ཤིག་ཅེས་གསུངས་པ་སོགས་འཁོར་ལོ་བདེ་མཆོག་གི་ཆོས་སྐོར་རྣམས་ལ་བསྔགས་བརྗོད་དུ་མ་གནང་བ་ཡིན་ཏེ། སྤྱིར་བདག་ཅག་གི་བླ་མ་འདི་ལ་འདྲེན་པ་དམ་པ་ཐམས་ཅད་ཀྱིས། རྗེ་འདི་མ་འོངས་པའི་དུས་བསྟན་པའི་སྲོག་ཤིང་ཆེན་པོར་འགྱུར་བར་མཁྱེན་པའི་ཚུལ་གྱིས་རྩེ་གཅིག་ཏུ་ཐུགས་བརྩེ་བ་ཆེན་པོས་སྐྱོང་བར་མཛད་པ་ཡིན་ཞེས་ཐོས་ཤིང་།
ལྷག་པར་རྗེ་ཆོས་དབང་ཕྱུག་པ་དེ་ཉིད་ཀྱིས་བུ་གཅིག་པའི་མ་བཞིན་བརྩེ་བ་ཆེན་པོས་སྲས་ཀྱི་མཆོག་དམ་པར་འཛིན་པ་མཛད་དེ་ཅེས་གྲགས་སོ། ། ཡང་བདག་ཅག་གི་འདྲེན་པ་འདིས་ལོ་ཆེན་རཏྣ་བྷ་དྲའི་སྤྲུལ་པའི་སྐུ་རིན་པོ་ཆེའི་དྲུང་དུ་ཐུགས་རྗེ་ཆེན་པོའི་སྨྲར་ཁྲིད་གྲུབ་ཐོབ་ཚེམ་བུ་པ་ནས་བརྒྱུད་པ་དང་། སྤྱན་རས་གཟིགས་ཀྱི་རྗེས་གནང་། མ་ཎི་བཀའ་འབུམ་ཡོངས་རྫོགས་ཀྱི་ལུང་རྣམས་གསན་ཅིང་། ཡང་རྗེ་ཉིད་ཀྱི་གནས་ཀྱི་སློབ་དཔོན་ཆོས་རྗེ་དཔལ་འབྱོར་རིན་ཆེན་པའི་དྲུང་དུ་ཚེ་དཔག་མེད་མ་ཅིག་གྲུབ་པའི་རྒྱལ་མོ་ལུགས་ཀྱི་དབང་། སེང་གེ་གདོན་གྲོལ་གྱི་ཆོ་གའི་ལུང་། དེའི་ཕྱག་ཁྲིད། སྤྱན་རས་གཟིགས་ཞལ་བཅུ་གཅིག་གི་རྗེས་གནང་། དགེ་སློང་མ་དཔལ་མོ་ནས་བརྒྱུད་པའི་སྨྱུང་གནས་ཀྱི་ཆོ་ག དེའི་བརྒྱུད་པའི་རྣམ་ཐར་དང་བཅས་པའི་ལུང་།
ཇོ་བོ་རྗེའི་རྣམ་ཐར་ལམ་ཡིག་ཆེན་མོ། རྣམ་ཐར་ཆོས་ཀྱི་འབྱུང་གནས། ལུང་བསྟན་ཤེལ་གྱི་མཆོད་རྟེན། མི་ཆོས་གནད་ཀྱི་ཕྲེང་བ། བསྟོད་པ་འབྲོམ་སྟོན་གྱི་མཛད་པ་རྣམས་གསན་ཅིང་། ཡང་རྗེ་ཉིད་ཀྱི་དྲུང་དུ་བློ་སྦྱོང་དོན་བདུན་མའི་ཁྲིད་མནོས་ནས། དེ་དང་འབྲེལ་བའི་ལུང་ལ་ཐེག་པ་ཆེན་པོ་བློ་སྦྱོང་གི་མན་ངག་རྣམས་ཕྱོགས་གཅིག་ཏུ་བསྒྲིགས་པའི་བློ་སྦྱོང་གླེགས་བམ་དུ་གྲགས་པ་གསན་པའི་ཆོས་ཀྱི་རྣམ་གྲངས་ལ། ཇོ་བོ་རྗེས་རྒྱལ་སྲིད་སྤངས་ཏེ་ཐར་པ་བསྒྲུབས་པའི་རྣམ་ཐར། ཇོ་བོ་དང་གསེར་གླིང་པ་མཇལ་བའི་ལོ་རྒྱུས། བློ་སྦྱོང་དོན་བདུན་མའི་གཞུང་མཆན་ཡོད་མེད་གཉིས།
དེའི་འགྲེལ་པ། མཚོན་ཆ་འཁོར་ལོ། རྨ་བྱ་དུག་འཇོམས། གྱེར་སྒོམ་རྡོ་རྗེའི་གླུ། བྱམས་པའི་རྣལ་འབྱོར་པའི་བློ་སྦྱོང་། བློ་སྦྱོང་སེམས་པའི་རིམ་པ། རང་རྒྱུད་ངན་པ་དམའ་དབབ་པ། ཟས་དགེ་བའི་སྟོབས་བསྐྱེད་པ། གསེར་གླིང་པས་ཇོ་བོ་ལ་མཐའ་འཁོབ་འདུལ་བའི་ཆེད་དུ་གནང་བ། ཉོན་མོངས་ལམ་དུ་བླང་བའི་མན་ངག
བླ་མའི་རྣལ་འབྱོར། སྡིག་སྦྱོང་། ཐེག་ཆེན་འཁོན་སྦྱོང་། རྣལ་འབྱོར་མ་གཉིས་ཀྱིས་ཇོ་བོ་ལ་གནང་བའི་བློ་སྦྱོང་། ཀུ་ས་ལིའི་ཚོགས་བསོག་སྐྱིད་སྡུག་ལམ་ཁྱེར། སུམ་པ་ལོ་ཙཱ་བའི་སྙན་བརྒྱུད། ཀུན་ཏུ་བཟང་པོའི་བློ་སྦྱོང་། བློ་སྦྱོང་ཐུན་བརྒྱད་མ་ཟས་ལ་བརྟེན་པ། དབུགས་ལ་བརྟེན་པ། རིགས་དྲུག་གི་སྡུག་བསྔལ་དང་དུ་བླང་བ།
ཤ་ཁྲག་ལ་བརྟེན་པ། གཏོར་མ་ལ་བརྟེན་པ། འབྱུང་བ་ལ་བརྟེན་པ། ལུས་ཡིད་བཞིན་ནོར་བུར་བསྒྱུར་བ། འཆི་ཁ་མའི་བློ་སྦྱོང་སྟེ་བརྒྱད་དང་། གེགས་སེལ་བློ་སྦྱོང་། མ་འོངས་པའི་འགལ་རྐྱེན་སྤོང་བ། ཇོ་བོའི་དོན་བདུན་མ། མཆིམས་ཀྱི་བློ་སྦྱོང་། བིརྺ་པའི་བློ་སྦྱོང་།
རྣམ་དག་གཙུག་ནོར་ལ་གནང་བ། ཚིག་རྐང་བརྒྱད་མ་ལོ་རྒྱུས་དང་བཅས་པ། དེའི་འགྲེལ་པ་མཐའ་འཁོབ་འདུལ་བའི་བློ་སྦྱོང་གི་ཉམས་ལེན། ཐེག་ཆེན་བློ་སྦྱོང་དོན་བདུན་པ། རཏྣ་གུ་རུའི་ཚོགས་ཆོས། ཡང་དགོན་པའི་བློ་སྦྱོང་། རྟེན་འབྲེལ་སྙིང་པོའི་འཁྲིད་ཡིག་རྣམས་ཀྱི་ལུང་དང་། བློ་སྦྱོང་ཐམས་ཅད་ཀྱི་ལུས་དོན་བདུན་མ་གཙོ་བོར་བྱས། གཞན་རྣམས་སོ་སོ་ནས་དམིགས་པར་དྲིལ་ནས་ཉམས་སུ་བླང་ཚུལ་དང་བཅས་པ་ཞིབ་ཏུ་གསན་ཅིང་བློ་སྦྱོང་ལེགས་བཤད་ཀུན་འདུས་ཀྱི་ལུང་ཡང་མནོས་སོ། ། ཡང་སྐྱིད་སྡུག་ལམ་ཁྱེར་གྱི་ཁྲིད།
དེའི་ཡིག་ཆ་གསར་རྙིང་དུ་མའི་ལུང་དང་བཅས་པ། རྟེན་འབྲེལ་སྙིང་པོའི་ཁྲིད། དེའི་ཡིག་ཆ་རྒྱལ་སྲས་པའི་མཛད་པས་ལུང་སོགས་དང་འཇིག་རྟེན་དབང་ཕྱུག་གི་སྤྲུལ་པའི་སྐུ་རྒྱལ་བའི་དབང་པོ་ཐོགས་མེད་བཟང་པོ་དཔལ་གྱི་གསུང་འབུམ་ཐོར་བུ་བ་དཀར་ཆག་ནང་བཞིན་ཡོངས་སུ་རྫོགས་པའི་ལུང་རྣམས་གསན་ཅིང་། གཞན་ཡང་མདོ་བསྡུ་པ་དང་། ཤེས་རབ་སྙིང་པོ། མཚན་བརྗོད། བཟང་སྤྱོད་རྣམས་ཀྱི་ལུང་ཡང་མནོས་སོ། ། ཡང་བདག་ཅག་གི་བླ་མ་འདིས་ལུང་དང་རྟོགས་པའི་ཡོན་ཏན་གྱི་མངའ་བདག་ཆོས་ཀྱི་རྗེ་ཞེ་དགོན་པ་ཆེན་པོ་ཆོས་རྒྱལ་མཚན་པའི་དྲུང་དུ་སྐྱེ་མེད་དོ་པ་ཆོས་ཤེས་ནས་བརྒྱུད་པའི་ཕ་རོལ་ཏུ་ཕྱིན་པའི་ཉམས་ལེན་གཅོད་སྐོར་གསུམ་གྱི་ཁྲིད་ཉམས་ཁྲིད་དུ་གསན་ནས། དེ་དང་འབྲེལ་བའི་ལུང་གསན་པའི་ཆོས་ཀྱི་རྣམ་གྲངས་ལ། མ་ཅིག་གི་རྣམ་ཐར།
བཀའ་བརྒྱུད་ཀྱི་ལོ་རྒྱུས། ངོ་སྤྲོད་ལྟ་བའི་སྐོར། ཉམས་ལེན་སྤྱོད་པའི་སྐོར། གེགས་སེལ་བོགས་འདོན་གྱི་སྐོར། འདི་གསུམ་དོ་བས་མཛད་པ། ཐབས་ཤེས་རབ་ཀྱི་བོགས་འདོན་བསྡུས་པ། ལམ་རིམ་པ་བཅུ་གསུམ་པ། ཨ་དང་ཕཊ྄་ཀྱི་གདམས་པ། ཨརྻ་དེ་ཝའི་ཚིགས་བཅད་ཆེ་ཆུང་གཉིས། ཚིགས་བཅད་ཆེན་མོའི་འགྲེལ་པ་དོ་བས་མཛད་པ།
ཕོ་བརྒྱུད་བརྡའི་བརྒྱུད་པ། སྨ་ར་སེར་པོའི་བཀའ་བརྒྱུད་དམ་བདུད་རང་གྲོལ་གྱི་གདམས་པ། ཞལ་གདམས་བཅུ་བཞི་པ། རྗེ་བཙུན་གཉན་གྱི་བཀའ་བརྒྱུད། གཅོད་ཀྱི་དོན་ཆིངས་བརྒྱད་པ། གནད་ཐེམས་བདུན་གྱི་གདམས་པ། མོ་བརྒྱུད་བྱིན་རླབས་ཀྱི་བརྒྱུད་པ། སྙིང་པོ་དོན་གྱི་གདམས་པ་རྒྱ་ནག་གཅེར་བུའི་བཀའ་བརྒྱུད། གྲྭ་པ་ཧག་གི་བཀའ་བརྒྱུད། གང་ཟག་དབང་པོ་རབ་ལ་མཚན་བསྟན་པ།
འབྲིང་དོན་ལ་བརྟེན་ནས་མདོར་བསྟན་པ། བཀའ་ཚོམས་ཀྱི་བསྡུས་དོན། བཀའ་ཚོམས་ཀྱི་གཞུང་། བཀའ་ཚོམས་ཀྱི་འགྲེལ་པ་དོ་པས་མཛད་པ། ལེ་ལག་བརྒྱད་པ། གསང་བ་བརྡ་ཆོས་ལ་ལ་བཟླ་བའི་མན་ངག གདམས་པ་ཉི་ཤུ་པ། གནད་ཐེམས་བཞི་པའི་མན་ངག མའི་གདམས་ངག་རྩལ་སྦྱོང་ཉི་ཤུ་པ། བཀའ་ཚོམས་ཀྱི་ཞུས་ལན་སུམ་ཅུ་རྩ་ལྔ་པ།
གཞི་ལས་བརྩམས་པའི་མ་སྨད་ཀྱི་ཞུས་ལན། ཞུས་ལན་གནད་འགག་བཅུ་གཅིག་པ། ཤེས་རབ་སྤྲ་རྩི། སྙིང་པོ་དོན་གྱི་མན་ངག་འཁྱོག་མེད་ཅེས་བྱ་བ། བདུད་རྩི་ཐིགས་པ། མཁའ་འགྲོ་མའི་ཆོས་སྐུ་ཅིག་ཅར་ངོ་སྤྲོད་གཅེས་སྒོམ་གྱིས་མཛད་པ། རྗེ་གླང་ལུང་པའི་ཉམས་ཆོས། གསལ་བྱེད་རིན་ཆེན་ཕྲེང་བ། བཀའ་ཤེར་ཕྱིན་གྱི་གདམས་ངག་སྙན་བརྒྱུད་གོང་ཁུད་མ། བདུད་ཀྱི་སྤྱོད་ཡུལ་ལག་ལེན་གྱི་གདམས་པའི་དམ་པ་རྡོ་རྗེ་ཟན་གྱི་གཅོད་ལུགས།
མཁའ་འགྲོ་མ་ནང་རིག་པའི་འཁྲུལ་གཅོད་དེ་དང་མཁའ་སྒོ་འབྱེད། གཅོད་ཀྱི་ཁྲིད་ཡིག་ཆེན་མོ་དོ་པ་ལེགས་རྒྱལ་གྱིས་མཛད་པ་དང་། ཡང་དོལ་ལེགས་མཆོག་པས་མཛད་པ་རྣམས་གསན་ཅིང་། བརྩོན་འགྲུས་དྲག་པོས་ཐུགས་ཉམས་སུ་བཞེས་པ་ལ་བརྟེན། མན་ངག་ཟབ་མོ་འདིའི་སྒོ་ནས་ཀྱང་གཞི་བདག་གདུག་པ་ཅན་དམ་ལ་བཏགས་པའི་ཚུལ་སོགས་འོག་ཏུ་འཆད་དོ། ། ཡང་བདག་ཅག་གི་ཡོངས་སུ་འཛིན་པ་འདིས་ངོར་ཨེ་ཝཾ་ཆོས་ལྡན་གྱི་གདན་ས་པ་ངོར་ཆེན་སངས་རྒྱས་སེང་གེ་ཉིད་མུས་ཀྱི་ནུབ་རོང་ཆབ་ཚན་ལ་ཕེབས་སྐབས། ཐུགས་རྗེ་ཆེན་པོའི་སྨར་ཁྲིད་ཚེམ་བུ་ལུགས་ཉམས་ཁྲིད་དུ་གསན་ནས། དེའི་ཁྲིད་ཡིག་བརྒྱུད་འདེབས་དང་བཅས་པ་རྗེ་ངོར་ཆེན་ཉིད་ཀྱིས་མཛད་པའི་ལུང་ཡང་མནོས་ཤིང་། ཡང་མཁས་གྲུབ་ཀྱི་བླ་མ་རྗེ་གྲགས་པ་མཐའ་ཡས་པའི་དྲུང་དུ་ཀྱེ་རྡོར་བརྟག་གཉིས་ཀྱི་བཤད་པ་ཚུལ་བཞི་སྔོན་འགྲོ་དང་བཅས་པ་ལེགས་པར་གསན་ནས། དེ་དང་འབྲེལ་བ་རྒྱུད་སྡེ་སྤྱི་རྣམ།
མངོན་རྟོགས་ལྗོན་ཤིང་། དག་ལྡན་མ་བུ་རྣམས་ཀྱི་ལུང་ཡང་གསན་པར་མཛད་དོ། ། ཡང་སྡོམ་བརྩོན་རྡོ་རྗེ་འཛིན་པ་ཆེན་པོ་ཆོས་ཀྱི་རྗེ་རིན་ཆེན་ཆོས་འཕེལ་བའི་དྲུང་དུ་བདེ་མཆོག་ནག་པོ་པའི་ལུགས་ཀྱི་དབང་གསན་ནས། དེའི་བསྐྱེད་རིམ་གྱི་བཤད་པ་སེམས་འཛིན་གྱི་ཁྲིད་དང་བཅས་པ་པཎ་ཆེན་ཉི་ཟླ་སེང་གེའི་རྣམ་བཤད་སྟེང་ནས་གསན་ཅིང་། རྫོགས་རིམ་གྱི་ཁྲིད་རྗེ་སངས་འཕེལ་བའི་ཁྲིད་ཡིག་སྟེང་ནས་མནོས་ཤིང་། བདེ་མཆོག་གི་བསྐྱེད་རྫོགས་ཀྱི་ཡི་གེ་དེ་དག་སོགས་པཎ་ཆེན་ཉི་ཟླ་སེང་གེ་དང་། རྗེ་སངས་འཕེལ་བའི་གསུང་རབ་དུ་མའི་ལུང་ཡང་མནོས་ཤིང་། ཡང་ས་སྐྱ་པའི་ཆོས་སྐྱོང་ཆེ་ཆུང་གི་མན་ངག་གི་ཡིག་སྐོར་དུ་མ་ཕྱོགས་གཅིག་ཏུ་བཞུགས་པ་མགོན་པོའི་གསེར་པོད་དུ་གྲགས་པ་དཀར་ཆག་ནང་བཞིན་གྱི་ལུང་ཡོངས་རྫོགས་དང་། བདག་ཆེན་བློ་གྲོས་རྒྱལ་མཚན་པས་བསྒྲིགས་པའི་ཞལ་བཞི་པའི་མན་ངག་གི་ཡིག་སྐོར་ཚན་ཆེ་བའི་ལུང་རྣམས་གསན་ཅིང་། ཡང་ཆོས་སྐྱོང་ཆེ་ཆུང་གི་རྗེས་གནང་།
དུད་གསོལ་ལྷ་མོའི་རྗེས་གནང་ཡིག་སྐོར་དུ་མའི་ལུང་དང་བཅས་པ་ཡང་མནོས་སོ། ། ཡང་གཤིན་རྗེ་གཤེད་དམར་པོ་ལྷ་ལྔའི་དབང་མནོས་ནས། དེ་དང་འབྲེལ་བའི་གཤེད་དམར་གྱི་བསྐྱེད་རིམ་དང་། རྫོགས་རིམ་ཤིན་ཏུ་སྤྲོས་མེད་ཀྱི་ཁྲིད་ཉམས་ཁྲིད་དུ་གསན་ནས། བིརྺ་པ་དང་དཔལ་འཛིན་གྱིས་མཛད་པའི་རྒྱ་གཞུང་རྣམས་ཡོངས་རྫོགས་ཀྱི་ལུང་། བསྐྱེད་རྫོགས་ཀྱི་རྣམ་བཤད་རྗེ་སངས་འཕེལ་བས་མཛད་པ་སོགས་ཀྱང་མནོས་ཤིང་། གཞུང་བཤད་སྲས་དོན་མའི་བཤད་པ་རྒྱས་ཤིང་མཐའ་ཆོད་པ་དེའི་ཡིག་ཆའི་ལུང་དང་བཅས་པ་དང་། ཤིན་ཏུ་ཟབ་པ་ཞིང་སྐྱོང་ཙ་ཏུརྨུ་ཁའི་ཚེ་སྒྲུབ་སྲུང་འཁོར་དང་བཅས་པའི་མན་ངག་ཟབ་མོའི་སྒོམ་ཁྲིད་ཡི་གེ་སྔ་ཕྱི་དུ་མའི་ལུང་། དཔལ་དུར་ཁྲོད་བདག་པོའི་རྗེས་གནང་། དེའི་རྒྱུད་དང་མན་ངག་གསར་རྙིང་མ་ལུས་པའི་ལུང་ཡང་གསན་པར་མཛད་ཅིང་།
བདག་གི་བླ་མ་འདིས་རྗེ་རིན་ཆེན་ཆོས་འཕེལ་དེ་ཉིད་ལ་གཞུང་བཤད་སྲས་དོན་མའི་བཤད་པ་གླིང་ཁ་ཚོགས་ཆེན་དང་ལྷན་ཅིག་ཏུ་གསན་པར་མཛད་དུས་གྲྭ་པ་འགའ་ཞིག་གིས་རྗེ་རིན་ཆོས་པས་གསུང་བཤད་གནང་དུས་ཚིག་ལྷད་མང་པོ་ཡོང་བའི་འཕྲོས་བྱེད་པ་བདག་གི་འདྲེན་པ་འདིས་གསན་པ་ན། ཁྱེད་རྣམས་ཅི་ཟེར། ངེད་ཀྱིས་ནི་རྗེ་རིན་ཆེན་ཆོས་འཕེལ་བས་གསུང་བཤད་གནང་དུས་ཚིག་ལྷད་དེ་འདྲ་གསུང་བ་ནམ་དུ་ཡང་མ་གོ་ཅིང་། སྤྱིར་ཡང་བླ་མའི་ཡོན་ཏན་ལ་མི་རྟོག ། སྐྱོན་ལ་རྟོག་པ་འདི་འདྲ་རང་རེ་སློབ་མ་རྣམས་སྐལ་བ་དམན་པའི་སྐྱོན་མ་གཏོགས། བླ་མ་དུས་གསུམ་སངས་རྒྱས་ཀྱི་མཛད་པ་ལ་ཕྱིན་ཅི་ལོག་མངའ་བ་མི་སྲིད་པས། ཁྱེད་རང་གྲྭ་པ་བློ་དམན་རྣམས་ཀྱང་བླ་མ་ལ་ལོག་ལྟ་བསྒོམ་པ་བས། ཆོས་ཉན་དུ་མ་འདུས་པ་ལས་མི་བསོག་པ་ཁེ་ཆེ་བར་འོངས་ངེས་པས་དེ་བཞིན་སོ་སོ་ནས་གོ་བར་གྱིས་ཞེས་བཀའ་བཀྱོན་པ་ཡང་མང་དུ་སྩོལ་བར་མཛད་དོ། ། ཞེས་ཀྱང་ཐོས་ཤིང་། རྗེ་བླ་མ་འདིས་ནི་རང་གི་ཆོས་གསན་པའི་བླ་མ་རྣམས་ལྟ་ཅི་སྨོས།
དུས་མཚུངས་པའི་བསྟན་འཛིན་སུ་ཞིག་ལ་གཞན་དག་གིས་བསྐུར་བ་བྱེད་པ་གསན་པ་ན་ཐུགས་ལྷག་པར་མི་དགེས་པའི་སྣང་ཚུལ་སྟོན་པར་མཛད་པ་ཞིག་སྟེ། དུས་ཕྱིས་བདག་ཅག་ཞབས་དྲུང་ན་ཡོད་སྐབས་ཤིག་གསུང་འཕྲོས་ཤིག་ལ། རྗེ་དབོན་ལྷ་དབང་པ་ན་རེ། ད་ལྟའི་ངོར་པ་གདན་ས་བདག་ཆེན་ཤར་པ་ཀུན་དགའ་བཀྲ་ཤིས་འདི་ཆོས་ཕྱོགས་ངོས་ནས་ངོར་དགོན་པའི་ཟིན་ཕེར་ཇི་ལྟར་ཡོད་ཀྱང་། འཇིག་རྟེན་ལུགས་ཀྱི་སྡེ་དཔོན་རྣམས་ཀྱི་ངོས་འཛིན་མཁས་པ་སོགས་ངོར་དགོན་པའི་ཟིན་སོ་ཡག་པ་ཡོད་འདུག་ཅེས་ཟུར་གྱིས་བསྐུར་འདེབས་ཞུ་བ་ལ། རྗེ་ཉིད་ཐུགས་འུར་ཏེ། ཨ་ལྷ་དབང་ཁྱོད་ཅི་ཟེར། བདག་ཆེན་ཤར་པ་འཇིག་རྟེན་རྒོད་ནས་བཙུན་མོ་བསྟེན་པ་དང་། བུ་དང་བུ་མོ་སྐྱོང་བ་སོགས་མཛད་འདུག་པ་ཨེ་ཡིན། ཆོས་འཆད་ཉན་ཀྱང་ཁོང་གི་འདི་ཙམ་ལས་ལྷག་པ་གདན་ས་པ་གཞན་གྱིས་ཀྱང་ཡོང་བ་དཀའ་འཇིག་རྟེན་དང་མཐུན་པའི་སྡེ་དཔོན་སྐྱོང་དར་སོགས་དུས་སྐབས་དང་བསྟུན་པ་མ་མཛད་ན།
ངོར་དགོན་པ་འཛིན་པའི་ཐབས་ཨེ་འདུག ལྷ་དབང་ཁྱོད་རང་ཚོད་མི་འཛིན་པ་གང་དྲན་ལབ་པས་ཅི་ལ་ཡོང་། ངོར་གདན་ས་པ་བདག་ཆེན་ཤར་པ་འདིར་མ་ཟད། དིང་སང་གངས་ཅན་གྱི་ཁྲོད་ན་བཞུགས་པའི་བསྟན་འཛིན་དུ་ཞལ་གྱིས་བཞེས་པའི་གང་ཟག་འདི་ཐམས་ཅད་སངས་རྒྱས་ཀུན་གྱི་འཕྲིན་ལས་པར་བསམ་པའི་ལོག་ལྟ་མེད་པར་དག་སྣང་ཕྱོགས་མེད་དུ་བྱས་ན། རང་གི་འདི་ཕྱིའི་དཔལ་ཐམས་ཅད་འབད་མེད་དུ་འབྱུང་བ་ཡིན་ཞིང་འོན་ཀྱང་བསྟན་འཛིན་སོ་སོ་རྣམས་གདུལ་བྱ་ལས་ཐ་དད་པའི་སྣང་བྱ་ལ་མ་ངེས་པ་དུ་མའི་མཛད་པའི་སྒོ་དཔག་མེད་སྟོན་པར་མཛད་པ་ཡང་ཆོས་ཉིད་ཡིན་ཏེ། སྡོམ་གསུམ་རབ་དབྱེ་ལས། ཚོགས་གཉིས་རྫོགས་པའི་སངས་རྒྱས་ནི། ། སྟུག་པོ་བཀོད་པར་སངས་རྒྱས་པའི། ། ལོངས་སྤྱོད་རྫོགས་པའི་སྐུ་ཉིད་ཡིན། ། དེ་ཡི་སྤྲུལ་པའི་སྐུ་ཉིད་ནི། །
ཟས་གཙང་སྲས་སུ་འཁྲུངས་པ་ཡི། ། ཤཱཀྱ་སེང་གེ་འདི་ཡིན་ནོ། ། འདི་ནི་གདུལ་བྱ་སྨིན་པའི་ཕྱིར། ། གཤེགས་དང་བཞུགས་དང་གནལ་བ་དང་། ། མུ་གེའི་གྲོང་དུ་གཤེགས་པ་དང་། ། ལྷུང་བཟེད་སྟོང་པར་བྱོན་པ་དང་། ། བསོད་སྙོམས་མང་དུ་རྙེད་པ་དང་། ། དགྲ་དང་ཉེ་དུའི་འབྲེལ་བ་དང་། ། རད་རོད་ཅན་དུ་གཟིགས་པ་དང་། ། རེས་འགའ་སྙུང་བར་གཤེགས་པ་དང་། །
གཞན་གྱི་བསྐུར་པ་སྣ་ཚོགས་དང་། ། རེས་འགའ་སྙན་པའི་བ་དན་དང་། ། བདེ་དང་དགེས་པར་སྤྱོད་པ་སོགས། ། རྣམ་པ་སྣ་ཚོགས་སྟོན་པ་སྟེ། ། སྤྲུལ་པ་ཡིན་གྱི་རང་རྒྱུད་མིན། ། ཞེས་གསུངས་པ་ལྟར། འདི་ལྟ་བུའི་ཚུལ་གྱི་གནད་ལ་མ་རྨོངས་ན། ཡུལ་དྲིན་ཅན་རྩ་བའི་བླ་མའི་མཛད་པ་ཐམས་ཅད་སངས་རྒྱས་ཀྱི་འཕྲིན་ལས་ཡིན་ལ། དེ་ཉིད་སྣང་ཆའི་གདུལ་བྱ་དག་མ་དག་གི་ཁྱད་པར་ལས། དྭངས་པའི་ཤེལ་གོང་།
དར་ཁ་དོག་ནག་པོ་དང་། དཀར་པོའི་སྟེང་དུ་བཞག་པའི་མདོག་གི་དབྱེ་བའམ། ཆུ་ཀླུང་དྭངས་པ་དང་རྙོག་པ་ཅན་ལ་འཆར་བའི་ཟླ་གཟུགས་བཞིན་དུ་རྒྱུ་མཚན་དང་བཅས་པའི་ངེས་པ་རྟོགས་པར་འགྱུར་ལ། མ་དག་པ་ལས་སྣང་གིས་བསྡུས་པའི་ཀུན་རྟོག་སྣ་ཚོགས་བསྐྱེད་པའི་ཞིང་ས་ལས་སོན་དམན་པའི་སྙེ་མ་ལས་མཆོག་ཐུན་མོང་གི་དངོས་གྲུབ་ག་ལ་འབྱུང་སྟེ། བྱམས་མགོན་གྱིས། ལྷ་ཡི་རྒྱལ་པོས་ཆར་ཕབ་ཀྱང་། ། ས་བོན་མ་རུང་མི་འཁྲུངས་ལྟར། ། སངས་རྒྱས་རྣམས་ནི་བྱོན་གྱུར་ཀྱང་། ། སྐལ་བ་མེད་ན་བཟང་མི་མྱོང་། ། ཞེས་པའི་ལུང་དང་།
མཆོག་གི་སྤྲུལ་སྐུ་ཤཱཀྱ་ཐུབ་པ་ཉིད་ལ་ཡང་། ལྷ་སྦྱིན་ལེགས་པའི་སྐར་མ་ལ་སོགས་པས། ཕྱིན་ཅི་ལོག་ཏུ་བཏགས་པའི་རྣམ་གྲངས་ཇི་སྙེད་ཅིག མདོ་སྡེ་རིན་པོ་ཆེ་དག་ནས་འབྱུང་བས། ཞིབ་ཏུ་དཔྱད་དེ་ཁོང་དུ་ཆུད་པར་བྱ་དགོས་པ་ཡིན་ནོ། ། ཞེས་སོགས་རྒྱས་བཤད་དོན་བསྡུས་དང་བཅས་ཡུལ་བསྟན་འཛིན་དགེ་བའི་བཤེས་གཉེན་རྣམས་ལ་ལོག་ལྟ་སྤངས་ཏེ་གུས་པར་བྱ་དགོས་པའི་རྒྱུ་མཚན་དུ་མ་ཞིག་བཀའ་སྩོལ་བ་དངོས་སུ་ཐོས་པ་འདིས་མཚོན་ཏེ། ཁོ་བོ་ཅག་གི་འདྲེན་པ་དམ་པ་འདི་ནི་དུས་མཚུངས་པའི་སྐྱེས་ཆེན་དམ་པ་ཀུན་གྱི་བླ་ན་བཞུགས་ཀྱང་། ཀུན་གྱི་འབངས་ལྟར་དད་པ་དང་གུས་པའི་སྣང་ཚུལ་ཅི་ཡང་ཞིག་སྟོན་པར་མཛད་པ་ལས། གཞན་ལ་ཕྲག་དོག་པ་དང་། ཟུར་གྱིས་འཕོག་པའི་ཚིག་རིགས་ཅུང་ཟད་ཙམ་ཡང་གསུང་བ་སོགས་ཞབས་དྲུང་དུ་ཡུན་རིང་བསྡད་པ་སུས་ཀྱང་མ་མཐོང་ཞིང་མ་ཐོས་པ་འདི་ཡང་གཞན་ལས་ངོ་མཚར་རྨད་དུ་བྱུང་བའི་རྣམ་པར་ཐར་པ་ཞིག་གོ །
ཡང་རྗེ་བླ་མ་དམ་པ་འདི་ཉིད་ཀྱི་གདན་ས་ཆེན་པོ་དཔལ་ལྡན་ས་སྐྱའི་གསང་སྔགས་བདེ་ཆེན་གླིང་གི་མཁན་པོར་ཕེབས་སྐབས་སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་ལྷར་བཅས་འགྲོ་བའི་བླ་མ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོའི་དྲུང་དུ་ས་སྐྱ་པའི་ཡབ་ཆོས་ལྷད་མེད་རྡོ་རྗེ་ཕུར་པ་དང་། འཁོར་ལོ་བདེ་མཆོག་གྲུབ་ཆེན་ནག་པོ་ལུགས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ལན་ཁ་ཡར་དང་། ཡང་ཕུར་གཉིས་ཀྱི་ཆོས་སྐྱོང་དཀར་མོ་ཉི་ཟླ་དང་། བདུད་རྒྱལ་ཐོད་ཕྲེང་གཉིས་ཀྱི་རྗེས་གནང་ཀྱང་གསན་ཅིང་། གཞན་ཡང་ཞལ་བཞི་པ་གཉན་དུས་ཀྱི་རྗེས་གནང་མན་ངག་གི་ཡིག་ལུང་དང་བཅས་པ། ཚེ་དཔག་མེད་ལྷ་དགུ་མ་ཛཱེ་ཏ་རིའི་ལུགས་དང་། གྲུབ་རྒྱལ་ལུགས་ཀྱི་དབང་། འཇམ་དབྱངས་ཨ་ར་པ་ཙ་ནའི་རྗེས་གནང་སོགས་ཆོས་ཀྱི་སྒོ་དུ་མ་ཞིག་ནོད་པར་མཛད་དོ། ། ཡང་ཆོས་ཀྱི་རྗེ་གྲུབ་ཆེན་བཟང་པོ་ཞེས་བྱ་བའི་གཉན་མགོན་ཆེན་པོ་བྲན་དུ་འཁོལ་བར་གྲགས་པའི་སྐྱེས་ཆེན་དམ་པ་དེ་ཉིད་ཀྱི་དྲུང་དུ་དཔལ་མགོན་ཞལ་བཞི་པའི་རྗེས་གནང་། ཚེ་དཔག་མེད་ལྷ་དགུ་མ་དང་།
ཀུན་རིག་ས་ལུགས་ཀྱི་དབང་རྣམས་མནོས་ཤིང་། ཡང་གྲུབ་པའི་དབང་ཕྱུག་ཐང་སྟོང་རྒྱལ་པོའི་དབོན་རིགས་སུ་གྱུར་པ་སྐད་གཉིས་སྨྲ་བའི་ལོ་ཙཱ་བ་ཆེན་པོ་འགྱུར་མེད་བདེ་ཆེན་གྱི་དྲུང་དུ་མགོན་པོ་ཕྱག་དྲུག་པ་གཙོ་རྐྱང་དང་། མགོན་དཀར་ཡིད་བཞིན་ནོར་བུའི་རྗེས་གནང་། བདེ་མཆོག་ལྷ་ལྔའི་དབང་རྣམས་གསན་ཅིང་། སྙིགས་དུས་ས་སྐྱ་པའི་མདོ་སྔགས་ཀྱི་བསྟན་པའི་གསལ་བྱེད་དམ་པ་ཀུན་མཁྱེན་ཆོས་ཀྱི་རྒྱལ་པོ་གོ་རམ་བསྟན་པའི་ཉི་མ་བསོད་ནམས་སེང་གེའི་བཞུགས་གདན་མི་འཇིགས་སེང་གེའི་ཁྲི་ལ་ཞབས་ཟུང་རྣམ་པར་བརྩེན་པའི་མཁས་པའི་དབང་པོ་མཁན་ཆེན་བྱམས་པ་རབ་བརྟན་པའི་དྲུང་དུ་བདག་ཅག་གི་བླ་མ་འདིས་ས་སྐྱ་པའི་ཆོས་སྐྱོང་སྐོར་གྱི་ཟབ་ཆོས་རྣམས་གསན་པར་ཐུབ་བསྟན་རྣམ་རྒྱལ་དུ་ཞབས་གཏད་བྱོན་ཏེ། ཐོག་མར་གུར་ལྕམ་དྲལ་ལྷ་གསུམ། ལྷ་བརྒྱད། ལྷ་བཅུ་གཉིས་མ་རྣམས་ཀྱི་རྗེས་གནང་དང་། པུ་ཏྲའི་ཟུར་བཀའ། བེར་ནག་དང་གཅེར་བུའི་རྗེས་གནང་།
གུར་མགོན་ལྷ་དགུ་མ་དང་། བྲན་བདུད། མགོན་པོ་ཁྲོ་བཅུ་རྣམས་ཀྱི་རྗེས་གནང་ལ་ཐུན་མོང་མ་ཡིན་པའི་ཟབ་ཁྱད་སྦྱར་བ་མནོས་ནས། དེ་དང་འབྲེལ་བར་སྲུང་འཁོར་བྲག་རྫོང་མའི་ཕྱི་ནང་གསང་བའི་ཁྲིད་རྣམས་དང་མགོན་པོའི་ནང་ཁྲིད་ཐུན་མོང་པ་ཡར་ལུང་པའི་ཁྲིད་ཡིག་ནང་བཞིན་དང་། ཐུན་མོང་མ་ཡིན་པ་ཞལ་ངོ་ནང་བརྒྱུད་དུ་བཞུགས་པའི་གསང་ཁྲིད་རྣམས་ཉམས་ཁྲིད་དུ་གསན་ནས། དེ་དག་གི་རྒྱབ་རྟེན་དུ་བདག་ཆེན་བློ་གྲོས་རྒྱལ་མཚན་པས་བསྒྲིགས་པའི་མགོན་པོད་མེ་འབར་མ་དཀར་ཆག་ནང་བཞིན་ཡོངས་རྫོགས་དང་། རྗེ་ཚར་ཆེན་གྱིས་བསྒྲིགས་པའི་སྙན་བརྒྱུད་གླེགས་བམ། ཁ་སྐོང་གླེགས་བམ། གྱི་ལྗང་གླེགས་བམ་གསུམ་གྱི་ཁྲོད་ནས་གལ་ཆེ་བའི་ཡིག་སྣ་ཕལ་ཆེ་བའི་ལུང་རྣམས་གསན་ཞིང་། ཡང་དེ་དུས་ཁམས་པ་གྲྭ་ཚང་གི་སློབ་དཔོན་གྱི་གོ་ས་ལ་བཞུགས་པ་ལུང་རྟོགས་ཀྱི་ཡོན་ཏན་དུ་མ་ལ་མངའ་བརྙེས་པའི་ཡོངས་འཛིན་དམ་པ་ཆོས་འོད་ཟེར་བའི་དྲུང་དུ་འཇིགས་བྱེད་རོ་ལངས་བརྒྱད་བསྐོར་ར་ལུགས་ཀྱི་དབང་།
དཔལ་མགོན་ཞལ་བཞི་པའི་རྗེས་གནང་། དེའི་ཚེ་ཁྲིད་སྲུང་འཁོར་དང་བཅས་པ་ཚར་པ་ནས་བརྒྱུད་པ་སོགས་ཟབ་ཆོས་དུ་མ་གསན་ཅིང་། དེ་སྐབས་བདག་གི་བླ་མ་འདིས་རྗེ་ཆོས་འོད་ཟེར་བ་ལ། ད་རྗེ་ཁྱེད་རང་གིས་ཐུགས་ཉམས་སུ་བཞེས་ནས་བྱིན་རླབས་ཀྱི་མཚན་མ་གསལ་པོ་བྱུང་བའི་གདམས་པ་ཞིག་ཅིས་ཀྱང་དགོས་ཚུལ་ནན་གྱིས་ཞུ་བ་མཛད་པས། རྗེ་ཆོས་འོད་ཟེར་བའི་གསུང་གིས། འདི་ལ་རྟགས་རེ་ངེས་པར་ཡོང་གིན་ཡོད་དོ་གསུངས་ནས་རོང་སྟོན་ནས་བརྒྱུད་པའི་ཚེ་སྒྲུབ་ཞག་བདུན་མ་དེ་གནང་བྱུང་བ་ཕྱིས་ཐུགས་ཉམས་སུ་བཞེས་པའི་རྗེ་རང་ཉིད་ཀྱང་སྐུ་ཚེ་མཐར་ཕྱིན་པའི་རྟགས་མཚན་ངེས་པ་ཅན་བྱུང་གསུངས་ཤིང་། བདག་སོགས་དད་ལྡན་གྱི་བུ་སློབ་རྣམས་ལ་ཚེ་སྒྲུབ་དེ་ཉིད་སྩོལ་བའི་ཚེ་ཡང་རྗེ་ཆོས་འོད་ཟེར་ཉིད་དང་གདམས་པ་གཉིས་ཀ་ལ་ཆེ་བརྗོད་དུ་མ་མཛད་པ་ཡང་ཡང་ཐོས་སོ། ། དེ་ལྟར་ཐུབ་བསྟན་རྣམ་པར་རྒྱལ་བའི་ཆོས་གྲྭ་ཆེན་པོར་མཁན་ཆེན་བྱམས་པ་རབ་བརྟན་དཔོན་སློབ་ཀྱི་དྲུང་དུ་གོང་གི་ཟབ་ཆོས་དེ་རྣམས་གསན་པའི་སྐབས་སུ། བླ་བྲང་དུ་མཁན་ཆེན་པའི་དྲུང་དུ་རྗེ་ཉིད་གསོལ་ཇ་ལ་ཡང་ཡང་བྱོན་གསུངས་ནས་གསུང་གླེང་མང་པོ་ཡོང་བ་ཞིག་ཡོད་པས། ལན་ཅིག་མཁན་ཆེན་པའི་གསུང་ལས།
སྤྱིར་ཆོས་ལུགས་གང་ལ་ཡང་ཁ་པོ་མེད་པ་མི་ཡོང་འདུག་ཀྱང་། སྦྱོར་དངོས་རྗེས་གསུམ་ཐམས་ཅད་ཐུན་ཚགས་བསྡུས་པ་ལྟ་བུའམ། གོང་འོག་གི་རིམ་ལོག་པ་ལྟ་བུའི་སྐྱོན་གང་ཡང་མེད་པར་མན་ངག་གི་འཆད་ཚུལ་དང་། རྒྱུད་སྡེའི་འབྲེལ་ཚུལ་སྒོ་མཐུན་གྱི་སྒོ་ནས་དབང་བྱིན་རླབས་ལག་ལེན་ཕྲ་མོ་ཚུན་ལ་ལྷག་ཆད་ནོར་བའི་སྐྱོན་མེད་པར་སློབ་བུ་ཁྲིད་ཅིང་། དཔྱོད་ལྡན་མགུ་བ་བསྐྱེད་པ་ངེད་རང་དཔལ་ལྡན་ས་སྐྱ་པའི་རྗེས་འབྲངས་རྣམས་དང་། ཁྱད་པར་རྗེ་བཙུན་ཀུན་དགའ་བཟང་པོ་ཡབ་སྲས་ཀྱི་བཞེད་སྲོལ་ཐུན་མོང་མ་ཡིན་པ་འདི་རྣམས་ལས་གཞན་དཀའ་མོ་ཡོད། གཞན་ཡང་གང་ཟག་དམ་པ་རྣམས་ལྟ་ཅི་སྨོས། བསྟན་པ་རིན་པོ་ཆེའི་སྒོར་ཞུགས་པའི་གྲུབ་མཐའི་རྟོགས་དཔྱོད་མཛད་པ་ཕྲ་མོ་ཚུན་ལ་ཡང་ལོག་ལྟ་དང་བསྐུར་ཞུས་ག་ལ་ནུས། འོན་ཀྱང་དབང་བྱིན་རླབས། རྗེས་གནང་།
རིགས་གཏད་སོགས་ལ་འདི་དང་འདིའོ་ཞེས་དབྱེ་བ་མེད་པ་དང་། ལག་ལེན་ཡང་ཕན་ཚུན་བསྲེ་བསླད་བྱས་བའི་སྲབ་སྲིབ་རེ་བྱས་ནས་རྒྱུད་སྡེའི་དགོངས་པ་གང་དང་གང་ཡང་ཡེ་མ་འབྲེལ་བར། ངེད་ཀྱི་བླ་མའི་ཕྱག་ལེན་འདི་ཀ་ཡིན་ཟེར་ཏོམ་ཚོལ་དུ་སློབ་མ་དེ་ཁྲིད། སློབ་མ་དེས་ཀྱང་སྔར་གྱི་རྒྱུན་དེ་བསྐྱངས་པའི་ལྷད་ལ། ལྷད་བཅོས་བྱས་པ་ལྟ་བུའི་སྐྱོན་ཅུང་ཟད་ཡོད་དོགས་འདུག བདག་ཉིད་ཆེན་པོ་ས་སྐྱ་པཎྜི་ཏ་བཞུགས་དུས་ཀྱང་འདི་རིགས་བྱུང་བ་ཐུགས་ཀྱིས་མ་བཟོད་པར་སྡོམ་གསུམ་རབ་དབྱེ་རྩོམ་དགོས་པ་ཡང་བྱུང་འདུག་པ། དེའི་རྩིས་ན་འུ་རང་ཐོག་མ་ནས་ཕྱིན་ཅི་མ་ལོག་པའི་བཀའ་སྲོལ་བཟང་པོའི་རྗེས་སུ་འཇུག་རྒྱུ་ཡོད་པ། ཐོག་མེད་ནས་ཚོགས་བསགས་པ་ཡིན་པས་དགའ་བ་བསྒོམ་ཞིང་བརྩོན་འགྲུས་བསྐྱེད་ནས། ཐོག་མར་ཆོས་ཐོབ་ལ་ངོམ་པ་མེད་པ་ཞིག་བྱས། དེ་ནས་བཤད་སྒྲུབ་ལ་འབད་རྩོལ་དྲག་པོ་བྱེད་པ་ཞིག་ཅིས་ཀྱང་དགོས་རྒྱུར་འདུག་པ་ལ།
མུས་གླིང་དགའ་དགོན་པ་འདིར་བླ་མ་བཟང་པོ་རྒྱུན་མ་ཆད་པར་བྱོན་ཅིང་། གྲྭ་པ་རྣམས་ཀྱང་ཐོས་བསམ་ལ་སྡུག་བསྲན་ཆེ་ཞིང་སྒྲུབ་གྲྭ་བཟང་བ་ནས། གླིང་ཁའི་དགེ་བཤེས་རྣམས་དགེ་བཤེས་གཞན་གྱིས་འགྲན་གྱི་དོ་མེད་ཀྱང་ཡོངས་ཀྱི་འདུག་པ་དང་། ལྷག་པར་ཁྱེད་ལ་སྙན་གྲགས་དང་མཐུན་པའི་ངེད་རང་དཔོན་སློབ་མཇལ་ནས་ཡིད་ཆེས་ཁྱད་པར་ཅན་བྱུང་བས། རེ་ཆེན་པོ་ཡོད་པ་བཞིན་བསྟན་པ་ལ་ཁུར་བསྐྱེད་དགོས་ཚུལ་གསུངས་བྱུང་བ་ལ། རྗེ་འདིས། བདག་ལྟ་བུ་སྐྱེས་སྦྱངས་ཀྱི་བློ་གྲོས་དམན་ཞིང་བྱང་མཐའ་འཁོབ་ཏུ་སྐྱེས་པའི་མིར་སོང་། ཆོས་འཇིག་རྟེན་གང་ཡང་མི་ཤེས་པས་བསྟན་པའི་ཁུར་ཐེགས་པའི་རེ་བ་མེད་པས། དབེན་པར་སྒོམ་སྒྲུབ་ལ་རྩེ་གཅིག་ཏུ་འབུངས་སྙམ་པ་ཡོད་ལགས་ཤིང་། ལྷག་པར་ལོ་གཞོན་ནུའི་སྐབས་མདོ་ཕྱོགས་ལ་སྦྱངས་པ་ཞིག་བྱེད་སྙམ་པ་བྱུང་ཡང་།
ལག་ཏུ་མ་ལོང་པ་དེ་འགྱོད་པར་གདའ། ཞེས་སོགས་ཞུ་བར་མཛད་པ་ན། ཡང་མཁན་ཆེན་པའི་གསུང་གིས། ཁྱེད་ཅི་གསུངས། ལ་སྟོད་བྱང་པའི་རྒྱུས་དེ་ཁྱེད་རང་བྱང་པ་རང་ག་ལོས་ཆེ་ཡང་། ངེད་ཀྱིས་མི་གཞན་གྱི་ངག་བགྲོས་དང་། ལྷག་པར་སྤྱན་སྔ་འཇམ་དབྱངས་དཀོན་མཆོག་རྒྱ་མཚོའི་གསུང་ལས་ཐོས་ཚོད་ལ། ཞེ་དགོན་པ་རྗེ་བསོད་ནམས་རྩེ་མོར་གྲགས་པའི་དགེ་བའི་བཤེས་གཉེན་མཚུངས་མེད་དེ་ཡང་། སྐུ་གཞོན་ནུའི་སྐབས་བྱ་བྲལ་གྲྭ་ས་ཞིག་ལ་འབྱོན་པའི་ཐུགས་འདུན་ཡོད་སྟབས། སྔར་ཆོས་ལུང་ལྷོར་བཞུགས་དུས་རྒྱས་པའི་བསྟན་བཅོས་ཚད་མ་རྣམ་འགྲེལ་འཛིན་པ་གནང་བའི་འཕྲོ་རྣམས་བཟུང་ཞིང་ཐུགས་ལ་བྱང་རབ་ཡོད་སྐབས།
རྗེ་གྲུབ་ཆེན་ནམ་མཁའ་ཤེས་རབ་པ་ས་དམར་ཆུ་བཟང་ན་བཞུགས་པའི་དྲུང་དུ་མཇལ་བར་བྱོན། སྐུ་མདུན་དུ་དུམ་ཙམ་བཞུགས་པའི་འཕྲོས་གཏམ་ཚུལ་དུ། ཁྱེད་ཐོས་བསམ་གཅིག་བྱེད་དམ། སྒྲུབ་པ་ལ་མོས་གསུངས་པ་ལ། བདག་བྱུང་ན། ཐོག་མར་མཚན་ཉིད་གྲྭ་ས་གཅིག་ལ་ཕྱིན་པའི་མདོ་ཕྱོགས་ཀྱི་སློབ་གཉེར་བློ་རྩེ་གཏད་རྒྱུ་ཡོད་ཙམ་ཞིག་བྱས། དེ་མཚམས་དཔལ་ལྡན་ས་སྐྱ་པ་ལུགས་ཀྱི་སྔགས་ཕྱོགས་ཀྱི་དབང་བྱིན་རླབས་འདྲ་དང་། གདམས་ངག་ཟབ་པ་གཅིག་ཞུས། སྒོམ་རང་བྱེད་སྙམ་ལགས་ཞུས་པས། བློའི་གཏད་མཚམས་ཡག་པོ་ཡིན་པ་འདུག
ང་ཡི་བསམ་ཚོད། སྤྱིར་ཐམས་ཅད་མཁྱེན་པའི་གོ་འཕང་ཐོབ་པ་ལ་ཤེས་བྱ་རབ་འབྱམས་ཀྱི་སྒྲོ་འདོགས་ཆོད་པའི་མཁས་པ་གཅིག་གནད་དུ་ཆེ་ཞིང་། མི་དགོས་ཁ་མེད་ཡིན་ལ། དེ་ལ་དགོངས་ནས་རྗེ་བཙུན་བྱམས་པ་མགོན་པོས་ཀྱང་། རིག་པའི་གནས་ལྔ་དག་ལ་བརྩོན་པར་མ་བྱས་ན། ། ཞེས་སོགས་གསུངས་འདུག་ཅིང་། ཐོས་པས་མ་ཟིན་པའི་སྒོམ་བྱེད་བློ་འདི་ཡང་། ས་ཆོད་ཆུང་ལ། གོལ་ས་ཆེ་བ་གཅིག་སྣང་བ་དོན་ལ་གནས་མོད། འོན་ཀྱང་དུས་ཕྱིས་གྲྭ་སར་འགྲོ་བའི་དགེ་འདུན་ཁ་ཤས་གཅིག་རང་གི་རྩ་བའི་གྲྭ་ཚང་གང་ཡིན་གྱི་དྲིན་མི་བསམ་པར།
དེ་ལ་གང་གནོད་དང་། ལྷག་པར་གྲྭ་ས་དེར་སླེབས་ནས་ཀྱང་། བློ་རྣལ་དུ་ཕེབས་པའི་སློབ་གཉེར་འདི་བྱེད་ཀྱི་བསམ་པ་སྐད་ཅིག་ཀྱང་མེད་པར། དགེ་རྒན་ངན་པ་རེའི་ལབ་ཕྱོགས་སུ་བཏང་། ངེད་རང་ཚོ་དང་། ཁོའི་ཚོ་ཞེས་སོ་སོར་ཕྱེ་བའི་ཁ་འཛིན་གྱི་དཀྲུག་ཤིང་གང་ཐུབ་བྱེད་ཅིང་། མཉོམ་ཆུང་གི་སློབ་གཉེར་བྱེད་མཁན་རེ་ཙམ་བྱུང་ན། དེ་ལ་ཁྱེར་ཁ་དང་། ཚུགས་ཁ་གང་ཡང་མེད། དགྲ་གཉེན་ངོ་མི་ཤེས་ཟེར་བ་སོགས་ཁྱད་གསོད་ཁོ་ན་བྱེད་པ་དང་།
ཁོ་རང་བསླབ་སྦྱང་གི་བསམ་པ་སྤུ་ཙམ་ཡང་བློ་ལ་མི་འཆར་བར། ཧོ་ཆོད་ཆོད། ཁ་དོ་ཁྱེར་ཁྱེར། ཁྱི་ཟིལ་པའི་ཁྲོད་ལ་བཏང་པ་ལྟ་བུ་རང་ཤས་ཆེ་བ་འདྲ་ཞིང་། ལར་ཡང་དྲག་པ་རེ་ཙམ་མ་གཏོགས། གྲྭ་སར་ཕྱིན་པའི་གྲྭ་རིགས་འདི་རང་ཉོན་མོངས་པ་རགས་ཤིང་སྤྱོད་པ་རྩིང་ལ་ཕྱོགས་འཛིན་དང་ཞེ་སྡང་ཆེ་བ་ཡོང་གི་འདུག ཁྱད་པར་ཚེ་ཐུང་ནམ་འཆི་ཆ་མེད་ལ། ཤེས་བྱའི་སྒྲོ་འདོགས་ཆོད་པ་ཞིག་ཇི་ལྟར། འདི་ལ་དགོངས་ནས་ཇོ་བོ་རྗེ་ལྷ་གཅིག་གིས་ཀྱང་། ཚེ་ནི་ཡུན་ཐུང་ཤེས་བྱའི་རྣམ་པ་མང་། །
ཚེ་ཡི་ཚད་ཀྱང་ཇི་ཙམ་མི་ཤེས་པས། ། ངང་པ་ཆུ་ལ་འོ་མ་ལེན་པ་ལྟར། ། རང་གི་འདོད་པ་དང་དུ་བླང་བར་རིགས། ། ཞེས་གསུངས་པ་ལགས་ཤིང་། ཐོས་པ་རྒྱ་ཆེན་པོ་བསགས་པའི་མཁས་པར་རློམ་པ་འགའ་ཡང་། ཆོས་བྱས་པ་ཉོན་མོངས་པའི་ཁ་སྣོན་དུ་བཏང་ནས། ང་རྒྱལ་གྱི་སྒང་བུ་རེ་བྱས། སེམས་ལ་ཐོ་རེག་ཙམ་ཡང་མ་མཐོང་པ་ནས། འཆི་བདག་ཁོ་གཏུག་ཏེ་སླེབས་ཙ་ན། འདི་བྱའི་གཏོལ་གང་ཡང་མེད་པར།
བྱས་པའི་ཆོས་ཐམས་ཅད་ལས་རོར་བཏང་། མཁས་པའི་མལ་དུ་བླུན་པོའི་རོ་ཁོག་ཅིག་དྲི་ངན་ཐུལ་ལེ་བཞག་པ་ཡང་མང་རབ་ཡོང་གི་ཡོད་པ་འདྲ། གོང་མའི་ལོ་རྒྱུས་རྣམས་ན་ཡང་། དེ་འདྲར་ཐོ་རེ་བ་གསུངས་འདུག་པ། འུ་ཅག་ལོག་ལྟ་ཆེ་བ་རང་དག་མིན་ཏེ། ལོ་རྒྱུས་བསམ་ཞིང་འགའ་རེའི་སྤྱོད་ཚུལ་ལ་བལྟས་པས། སེམས་སྐྱོ་བོ་ལ་བཟོད་གླགས་མེད་པའི་རྔམ་ཐུག་ཐུག་པ་དེ་ཀ་ཡོང་གིན་འདུག ད་ཁྱེད་རང་ཡང་བསམ་གཞིག་ཆུག་དགོས་ཏེ། ང་ལྟར་ན། ཆོས་པ་རབ་འཆི་ན་བྲོད།
འབྲིང་མི་འཚེར། ཐ་མ་མི་འགྱོད་ཟེར་བ་ཡིན་པས། འཆི་ཁར་གདེངས་ཡོད་ཙམ་གྱི་སྣེ་ཁ་ཟིན་པ་རེ་མ་བྱུང་ན། འགྱོད་ལ་ཐབས་མེད་པར་སོང་དོགས་ཡོད་པས་ཐུགས་གཞིག་ཆུག ལར་གང་ཟག་གི་ཉམས་ལེན་བྱེད་ལུགས་ལ་བརྟེན། ཆོས་ལ་ཟབ་ཁྱད་ཡོད་པ་འདྲ་ཞིག་ཡོང་ཡང་། ཆོས་ལ་ཟབ་ཁྱད་དེ་ཙམ་ཡོད་ལས་ཆུང་མོད། འོན་ཀྱང་ངེད་རང་དཔལ་ལྡན་ས་སྐྱ་པའི་ཉམས་ལེན་གྱི་གནད་འདི་ཐམས་ཅད་ལ་རྡོ་རྗེ་འཆང་ནས་རྩ་བའི་བླ་མའི་བར་དུ་བརྒྱུད་པ་མི་དབར་དུ་ཁྱི་མ་ཤོར་བའི་སྙན་བརྒྱུད་བཞི་ལྡན་དུ་བཞུགས་པ་ཡིན་པས། འཆད་ན་ནོར་ས་ཆུང་། སྒོམ་ན་གོལ་ས་མེད་པའི་གདམས་པ་ཡོད་པ་ཡིན།
དེས་ན་དེ་རིང་ཁྱེད་རང་ལོག་བྱོན། སྔ་ཕྱིར་གང་དྲག་གི་བསམ་མནོ་ཐོངས། མྱོང་བ་ཡོད་པ་འདྲ་ལའང་རྩད་གཅོད་མཛོད། ལར་རང་དུས་སྙིགས་མའི་ཆོས་བྱེད་དུ་རློམ་པའི་འདི་རྣམས་ཀྱི་གནས་ཚུལ་ཡང་མ་བཤད་ན་མི་གོ བཤད་ན་མཚང་ལ་འཕོག་པ་ལས་མི་གདའ། གང་ནའང་སེམས་དང་ཆོས་རྒྱབ་ལོགས་སུ་མ་སོང་བ་རེ་ཅིས་ཀྱང་གལ་ཆེ་བ་ལགས། ཞེས་སོགས་ཡིད་ལ་བཅགས་ཤིང་རྒྱུད་འཁུལ་ཆེ་བའི་བཀའ་སྩལ་རྣམས་ཕེབས་པ་ནས། བསྲན་པས་མི་ཚུགས་ཤིང་། ལུས་ཟུང་མི་ཐུབ་པ་ལྟ་བུའི་ངང་ནས་སྤྱན་ཆབ་ཀྱང་མང་པོ་ཤོར་ཞིང་། ཐུགས་ཀྱི་རྣམ་པར་རྟོག་པའི་འགྱུ་བ་ལ།
ག་རེ་སྣ་མང་གི་ཆོས་ལ་འཇུག་བློ་བྱས་ཀྱང་། རྒྱ་ཆེན་པོ་ཤེས་པའང་དཀའ། ཅུང་ཟད་ཤེས་ཀྱང་། ཉོན་མོངས་པའི་གཉེན་པོར་མ་སོང་ན་ནི། ངལ་བ་བྱས་པ་དོན་མེད་རང་དུ་འགྲོ་བ་འདུག ད་རང་བླ་མ་འདི་ཡི་དགོངས་སྣེ་ཁྲིད་ཅིང་ཞབས་ལ་གཏུགས་པའི་ཆོས་འདྲ་ཞུས་ངོས། མི་མེད་ཀྱི་རི་ཁྲོད་གང་དབེན་དུ་ཕྱིན། གྱོང་ལྟོ་གོས་གཏམ་གསུམ་ལ་ཁུར་བའི་ཚེ་དང་སྒྲུབ་པ་བསྙམས་ཏེ། འཆི་ཁར་གདེང་ཚད་ཡོད་ཙམ་ཞིག་ཅི་ནས་ཀྱང་བྱེད་དགོས་པ་འདུག་སྙམ་པའི་ངང་ནས། བྱིན་རླབས་ཞུས་ཆོས་ལུང་གུང་དུ་ལོག་པས།
གོང་གི་རྣམ་པར་རྟོག་པས་དྲངས་པའི་ལུས་ཀྱི་གོམ་པ་གར་འཇོག་དང་། འདི་བྱེད་མེད་པའི་ངང་ནས་གྲྭ་ཚང་དུ་སླེབས་འདུག་ཅིང་། དེ་ནུབ་བཟའ་བཏུང་སོགས་ཀྱི་རྟོག་པ་གང་ཡང་མ་ཤར་བར་ལྷད་དེ་ཆད་དེ་མནལ་དུ་སོང་ཞིང་། དེ་ནས་སང་ཉིན་དགོན་པའི་ཕྱི་ལོགས་ན་གྲྭ་པ་མང་པོ་ཞིག་སྐྱོ་སང་གི་ཚུལ་དུ་འཚོགས་འདུག་པའི་ཁྲོད་དུ་ཕྱིན། རང་གི་གླེང་སློང་དང་། ཚོད་གང་ཟེར་ལྟ་བའི་ཕྱིར། ངེད་རང་ཆོས་པ་རྣམས་ལ་ཐོས་བསམ་སྒོམ་གསུམ་སོ་སོར་བྱེད་ན་ཁྱེ་ཕོགས་གང་ཆེ། འཆུག་མེད་ཀྱི་ལམ་སྒྲུབ་ན་གང་ཟབ་སོགས་རིམ་གྱིས་དྲིས་པས། འགའ་ཞིག་ན་རེ། ཐོག་མར་ཐོས་པའི་སྒྲོ་འདོགས་བཅད།
དེ་ནས་སྒོམ་ན་ཆོད་ཆེ་ཞིང་ལེགས་ན་ཡང་། ཤེས་བྱའི་མཐའ་བསྐལ་པར་སྦྱངས་ཀྱང་ཆོད་དཀའ། ཐོས་པ་ཕྱོགས་འགྲོ་ཙམ་ལ་ཡང་ལོ་མང་པོ་རང་དགོས་ཀྱི་འདུག དེས་ན་སྒོམ་རྒྱུའི་ཆོས་དེ་ལ་གོ་རྒྱུ་ཆགས་ངེས་རེ་བྱས། གཞན་སྤྲོས་པ་ཆེར་མ་བྱས་པ་སྒོམ་པ་རང་ལེགས་པ་འདྲ་ཟེར་ཞིང་འདུག་པས་ཀྱང་བློ་སྣ་ཐུགས་སྦུད་སོང་སྟེ། ད་ཅི་ལ་ཐུག་ཀྱང་རྡོ་རུས་ཐུབ་ངེས་པའི་སྒོམ་ཞིག་བྱེད་སྙམ་པའི་ཐུགས་ལྷད་ལྷད་དུ་གནས་པའི་སྐབས་ནས། མཚན་ཉིད་གྲྭ་སར་འབྱོན་པ་སོགས་གང་གི་ཡང་སྤྲོས་པ་མཐའ་དག་བཅད་ནས། བླ་མ་འདིས་ཅི་གསུངས་ཚད་མར་སྒྲུབ་པ་ལས། གཞན་གང་ཡང་མི་བྱེད་སྙམ་དུ་དགོངས། ཆུ་བཟང་དུ་ཕེབས།
ལོ་གཅིག་གཉིས་ཙམ་ངམ་རིང་ཆོས་སྡེའི་དབྱར་ཆོས་དགུན་ཆོས་ལ་ཁོར་ཙམ་བྱོན། དེ་མ་གཏོགས། རྗེ་སྒྲུབ་ཆེན་ཉིད་དང་འབྲལ་མེད་དུ་བཞུགས་ཤིང་ཆོས་ལ་ཐུགས་འདུན་ཆེར་མཛད་ནས། ཐོག་མར་རྗེ་སྒྲུབ་ཆེན་ཉིད་ལ་མངའ་བའི་གསུང་ཆོས་རྣམས་དང་། དེ་ནས་མཁས་གྲུབ་ཀྱི་བླ་མ་དུ་མ་བསྟེན་ནས་ཆོས་ཚུལ་མཐའ་ཡས་པ་ཞིག་གསན་ཏེ་བཤད་སྒྲུབ་ཀྱི་རྒྱལ་མཚན་བཟུང་བས། བྱང་པ་བདག་པོ་སོགས་ཆེ་དགུ་ཀུན་གྱི་ཞབས་ལ་གཏུགས་ཤིང་། བསྟན་འཛིན་སློབ་མ་དུ་མ་ལ་ཡང་ཤིན་ཏུ་ཕན་པར་བྱུང་བ་སོགས་དུས་ཕྱིས་བྱོན་པའི་ས་སྐྱ་པའི་དགེ་བཤེས་ཤིག་ལ། བསྟན་པ་དང་སེམས་ཅན་གྱི་དོན་དུ་འགྱུར་ཞིང་རང་ཉིད་སྒྲུབ་ཚུགས་བཟང་པ་སོགས་མིག་ལྟོས་ལ་ཕན་པའི་དཔེ་བྲལ་དེ་བཞིན་བྱུང་བ་ཁྱེད་རང་གི་ཐུགས་ལ་གསལ་བ་ལྟར་ཡིན་པ་དང་། དེ་ལྟ་བུའི་ཞེ་དགོན་པ་བསོད་ནམས་རྩེ་མོ་དེ་ས་སྐྱ་པའི་ཆོས་སྐྱོང་རྣམས་བྲན་དུ་འཁོལ་ངེས་ཤིག་ཡིན་པ་འདུག་སྟེ། འཇམ་དབྱངས་དཀོན་མཆོག་རྒྱ་མཚོ་ཉིད་དགོན་པའི་སྤྱི་དོན་སོགས་གལ་ཆེ་བ་འདྲ་ལ་ངམ་རིང་དུ་ཕེབས་སྐབས།
ཤར་རེས་སློམ་པོར་རྗེ་ཞེ་དགོན་པ་ཉིད་ལ་མཇལ་དུ་ཡོང་ན་ཇི་ལྟར་ཁྱབ་ཀྱི་དགོངས་ལེན་ཞུ་བར་ལྕགས་ཟམ་ཁ་ནས་སྔ་འགྲོས་བརྫངས་པས། ཤིན་ཏུ་དགེས་པའི་ཉམས་དང་བཅས། ངའི་རྩར་ཁོང་མི་འབྱོན་ན་སུ་འབྱོན། ད་ལྟ་ཕེབས་གསུང་བ་ཕེབས་ལ། སྔ་གོང་གླིང་ཁའི་སྤྱི་རྫས་སོགས་ལ་འཐོར་གྱེག་ཆེན་པོ་བྱུང་འདུག་ཟེར་བའི་སྙན་དུ་རིམ་པས་སོན་པའི་ཤིས་ནས། བཀའ་བཀྱོན་ཟུར་ཆགས་སུ་ཕེབས་པ་ཞིག་ཡོད་འདུག་ཀྱང་། དེ་སྐབས་བྱས་བྱུང་ལེགས་ཉེས་ཀྱི་སྒོ་མཐའ་དག་ཞིབ་པར་སྙན་དུ་ཕུལ། དགོན་པའི་སྤྱི་རྫས་རྣམས་ལ་ཡང་སྡེ་པ་ནས་ཕེབས་སྒོ་འདི་དང་འདི་བྱུང་ཞིང་། སྤྱིར་ཡང་དགོན་གོག་འཛིན་པའི་མི་ལ་བྱེད་དཀའ་རྣམ་གྲངས་འཇིག་རྟེན་བཟའ་དཔོན་རྒན་པོ་ལས་ཟུར་ན་མི་འདུག ལྷག་པར་ཕ་བཟང་པོ་བུའི་སེ་ཐར་གྱི་དཔེས།
སེམས་དཔའ་ཆེན་པོ་ནས་བཟུང་སྐྱེས་བུ་དམ་པ་ཁོ་ནས་བསྐྱངས་ཤུལ། བདག་ལྟ་བུ་ལུགས་གཉིས་གང་ནས་ཀྱང་འཆུན་མེད་པའི་མི་ལ། མཛོ་ཁལ་རའི་དཔེ་བྱུང་བས། བྱེད་དཀའ་བ་ལ་ཚད་མི་འདུག་ཀྱང་། སེམས་དཔའ་ཆེན་པོ་དེས་བསྟན་འགྲོ་ལ་རྩེ་གཅིག་ཏུ་དགོངས། ཡུལ་མཐའ་འཁོབ་ལྟ་བུར་བསྟན་པ་དང་སེམས་ཅན་གྱི་དོན་ལ་གནས་གཞི་བཟང་པོ་བཏབ་ནས། ཐོས་བསམ་སྒོམ་གསུམ་གྱི་གྲྭ་འཛུགས་པ་གནང་བ་ཡིན་པས། འདིའི་ཆེད་དུ་ལུས་སྲོག་ཤོར་ཀྱང་འགྱོད་པ་མེད་སྙམ་པའི་ཞེ་ཁུར་བྱས། སྡེ་པ་ནས་དགོངས་པ་ཁྲིད་པའི་ངོས། དགོན་པའི་ཐེད་དུ་གང་ཆེ་བྱེད་སྙམ་པ་ཡོད་ལགས་ཀྱང་།
སྤྱིར་དུས་ཀྱིས་མ་ཁྱོགས་པ་དང་ཁྱིམ་ཚེས་ལོད་གྲགས་པ་ནས་བྱེད་དཀའ་མ་རང་འདུག་ལགས་ཞེས་ཡུས་པའི་ཚུལ་གྱིས་ཞུས་པས། རྗེ་ཉིད་ཐུགས་ཡིད་གཏིང་ནས་ཆེས་པའི་ཚུལ་དང་། ཐུགས་རྗེ་གཏིང་ནས་གཡོས་པའི་རྟགས་སུ་འདི་ཕྱིར་དགེ་བའི་སྙིང་གཏམ་སྙིང་ནས་བཞར་བ་དང་། སྔར་མ་གསན་པའི་རྗེ་བཙུན་རྡོ་རྗེ་རྣལ་འབྱོར་མའི་འཕོ་བ་ཟབ་མོ་ཆིག་བརྒྱུད་དུ་བཞུགས་པ་ཡང་བཀའ་དྲིན་དུ་སྩལ་ཅིང་། དེ་ནས་ཕྱི་ཕྱག་ཞུས་ཏེ་འབྱོན་པར་བརྩམས་སྐབས། ཞབས་དབུ་གཙུག་ཏུ་བཀོད་པའི་བརྒྱུད་པའི་བྱིན་རླབས་ཤིན་ཏུ་མང་བ་དང་། རྗེ་བཙུན་ས་སྐྱ་པའི་ཆོས་བསྲུང་དུ་གཏོགས་པ་ཇི་སྙེད་པ་དག་གི་བཀའ་བསྒོ་བྱིན་རླབས་ནན་ཆེ་བ་གནང་བའི་རྗེས་སུ། གསུང་དཔང་གཟེངས་བསྟོད་པའི་ངང་ནས། འོ་ད་མི་རྒན་རྒས་ནས་མི་དགོས། ཁྱེད་དཔལ་ལྡན་ས་སྐྱ་པའི་ཆོས་སྲུང་དུ་གཏོགས་པ་རྣམས།
རིག་པ་འཛིན་པ་ཆེན་པོ་འདིའི་རྗེས་སུ་རྒྱུགས་ལ། ལུས་དང་གྲིབ་མ་ལྟར་འགྲོགས་པའི་ངོས་ནས་འཕྲིན་ལས་མཐའ་དག་སྒྲུབས་ཤིག་གསུངས། དར་ཅིག་དགོངས་པ་ལ་བཞུགས་པ། འཇམ་དབྱངས་རིན་པོ་ཆེ་ཡང་དེ་ཀའི་ངང་ལ་གཏད་མེད་ཀྱི་ཤེས་པ་བུན་ལོང་སོང་། སྐུ་ལུས་ཀྱི་ཟོ་མི་ཐུབ་པ་ལྟ་བུའི་རྩེ་ཟིལ་དང་བཅས་ཐུགས་ཉམས་འུར་བའི་རྣམ་པས། ཆིབས་པ་ལ་ཆིབས་པ་ཡང་མི་དྲན་པས། ཆིབས་པ་ཤར་སྟབས་ཀྱི་ཕྱག་ཕྱི་བ་རྣམས་ཀྱིས་ཀྱང་མ་ཟིན་པར་ལྷོ་གོང་གོང་ཁར་ཕེབས་མཚམས། སེར་བུ་ཞིག་གི་རྐྱེན་བྱས་ཐུགས་ཉམས་སད་དེ། རྗེ་ཉིད་ཆིབས་པ་དང་བཅས་པ་ལས། ཕྱག་ཕྱི་བ་རྣམས་མ་སླེབ་པ་ནས།
ཆིབས་བཤོལ་རྒྱུན་རིང་བསྒུགས་ཏེ་བཞུགས་དགོས་པ་བྱུང་བ་ཡིན་འདུག་ཅིང་། སྤྱིར་འཇམ་དབྱངས་རིན་པོ་ཆེ་ལ་སྔ་སོའི་རྒྱུན་གྱི་འཕྲིན་ལས་ཆེན་པོ་ཡོད་པའི་སྟེང་དུ། བཀའ་བསྒོ་མཛད་པ་ནས་བཟུང་། རིགས་ལྡན་ཆོས་ཀྱི་རྒྱལ་པོ་སྐུ་མཆེད་ཚང་མའི་རྣམ་འདྲེན་འདི་ཕྱིར་ཐུགས་ཀྱི་གཏད་མཚམས་ཀྱི་ཡོངས་འཛིན་དམ་པར་བསྐུར་ཅིང་། དཔལ་ས་སྐྱ་འཁོན་གྱི་གདུང་བརྒྱུད་གོང་མ་རྣམས་ཀྱི་ཡང་ཕྱག་མཆོད་གསོལ་འདེབས་ཀྱི་གནས་དམ་པར་གྱུར་པ་སོགས་འཕྲིན་ལས་ཀྱི་སྒོ་རང་རྡོལ་དུ་བྱེ་བའི་ལེགས་བྱས་ཀྱི་གོ་འཕང་ཕུན་སུམ་ཚོགས་པ་ལ་རང་དབང་དུ་སྤྱོད་པའི་སྐལ་བ་ཅན་དུ་གྱུར་པ་ཡིན་ཞེས་རྗེ་སྤྱན་སྔ་འཇམ་པའི་དབྱངས་ཉིད་ཀྱི་གསུང་ལས་ཡང་ཡང་གསུངས་པ་དངོས་སུ་ཐོས་པ་ཡིན་པས། དེས་ན་དེ་ལྟ་བུའི་སྐྱེས་བུས་ཀྱང་མདོ་ཕྱོགས་ལ་སྦྱོང་ཚུལ་མ་གནང་འདུག་པ་བཞིན། ཁྱེད་ལྟ་བུ་ལ་ཡང་མདོ་ཕྱོགས་ལ་ཆེར་གཏད་སྦྱངས་པ་མཛད་ཅི་ལ་དགོས། གཞུང་ཆེན་རྣམས་ཀྱི་དོན་ནི་གཞན་སྦྱངས་པ་བྱས་པ་ཚོ་ལས་ཀྱང་། ཁྱེད་རང་གོ་རྒྱ་ཆེ་ཞིང་མཐའ་ཆོད་པར་འདུག དེས་ན་དུས་སྙིགས་མའི་སྐབས་འདིར་སྐྱེས་བུ་དམ་པ་རྣམས་དབེན་པར་སྒོམ་སྒྲུབ་ལ་བརྩོན་པ་བས།

བསྟན་པ་དང་སེམས་ཅན་གྱི་དོན་སྒྲུབ་པའི་ཁུར་བཞེས་པ་འདི་རང་གཞན་ཀུན་ལ་སླེབ་ཆེ་བ་ཡིན་པས་ངེད་ཀྱིས་ཟེར་བ་འདི་རྣམས་ཐུགས་ཡུལ་དུ་འཇགས་པ་རང་ཅིས་ཀྱང་མཛད་དགོས་སོ། ། ཞེས་གསུངས་བྱུང་པ་ན་བདག་གི་བླ་མ་འདིའི་ཐུགས་དགོངས་ལ། མཁན་ཆེན་པས་ངེད་རང་ལ་བསྟོད་བཀུར་བསྔགས་པ་དང་བཅས་ཐུགས་མཐོང་དཔེ་མེད་གནང་བ་ཡིན་འདུག་ཀྱང་། དུས་བསྐལ་གྱི་དབང་གིས་བསྟན་འགྲོའི་དོན་ཧ་ཅང་རྒྱ་ཆེ་བ་རང་འགྲུབ་པ་དཀའ་མོད། འོན་ཀྱང་བླ་མའི་བཀའ་བཞིན་རང་གི་གང་ལྕོགས་ཀྱིས་བསྟན་པ་དང་འགྲོ་བའི་དོན་དུ་ཅི་འགྱུར་རང་ཞིག་བྱ་དགོས་པ་འདུག་སྙམ་པའི་ཐུགས་བསྐྱེད་བཟང་པོ་འཁྲུངས་པ་ཡང་བྱུང་གསུངས་ཤིང་། མཁན་ཆེན་བྱམས་པ་རབ་བརྟན་འདི་དང་རྗེ་ཆོས་འོད་ཟེར་བ་དཔོན་སློབ་འདི་གཉིས་མཁས་ལ་བཙུན་པའི་ཡོན་ཏན་གྱིས་བརྒྱན་པ། ཐུགས་བསྐྱེད་བཟང་པོ་རེ་ཡོད་འདུག་པས། ཐུབ་བསྟན་རྣམ་རྒྱལ་བ་ཁོང་མཁན་སློབ་ཀྱི་སྐབས་རང་དར་རྒྱས་ཆེ་བ་བྱུང་ཡོད་པ་འདུག་གསུང་བ་སོགས་དུས་རྒྱུན་ལྡན་དུ་དད་གུས་དང་། དག་སྣང་ཅི་ཡང་ཞིག་མཛད་པར་སྣང་ངོ་། ། དེ་ལྟར་གོང་དུ་སྨོས་པའི་དམ་པའི་ཆོས་གསན་པའི་རྣམ་གྲངས་འདི་དག་ཀྱང་། རགས་པ་ཙམ་ཞིག་ཏུ་སྣང་གི
འདིར་མ་འདུས་པ་མང་དུ་ཡོད་པ་ཤེས་པར་བྱའོ། ། དེ་ལྟར་ན་སྐྱོན་ཐམས་ཅད་དང་བྲལ་ཞིང་ཡོན་ཏན་བསམ་གྱིས་མི་ཁྱབ་པ་མངའ་བ། ས་གསུམ་འགྲོ་བའི་བླ་མ་རྗེ་བཙུན་འཇམ་པའི་དབྱངས་དཀོན་མཆོག་རྒྱ་མཚོ་བ་དང་། མཚུངས་མེད་སྦས་པའི་སངས་རྒྱས་ཆོས་དབང་ཕྱུག་ཉིད་གཙོ་བོར་གྱུར་པའི་ཡོངས་འཛིན་དམ་པ་མང་པོ་ལས། སྤྱིར་དམ་པའི་ཆོས་ཐོས་པ་དང་། དེ་ཡང་རྣམ་གྲངས་མང་པོ་ཐོས་པ་དང་། དེ་ཡང་ལན་མང་དུ་ཐོས་པ་སྟེ། རྣམ་པ་གསུམ་གྱི་སྒོ་ནས་མང་དུ་ཐོས་པ་རྣམས་ཀྱི་ནང་ནས། མཆོག་ཏུ་གྱུར་པ་འཕགས་པ་ཀུན་དགའ་བོ་ལྟ་བུ་དང་། དམ་པའི་ཆོས་ཟབ་མོ་འཚོལ་བ་ལ་སྐྱོ་བ་མི་མངའ་བ་བྱང་ཆུབ་སེམས་དཔའ་རྟག་ཏུ་ངུ་ལྟ་བུ་དང་།
གསང་ཆེན་བླ་ན་མེད་པའི་གདམས་པ་རྒྱ་མཚོ་ལ་དབང་འབྱོར་པ་གསང་བའི་བདག་པོ་ཕྱག་ན་རྡོ་རྗེ་ལྟ་བུ་དང་། ཡང་དག་པའི་དགེ་བའི་བཤེས་གཉེན་རྣམས་ལ་མཆོག་ཏུ་གུས་པའི་སྒོ་ནས་བཀུར་བསྟི་དང་རིམ་གྲོ་ཕུན་སུམ་ཚོགས་པར་མཛད་པ་ཚོང་དཔོན་གྱི་བུ་ནོར་བཟང་ལྟ་བུ་དང་ཚུལ་མཚུངས་པར། དམ་པའི་ཆོས་གང་ཇི་སྙེད་ཅིག་གསན་པ་དེ་དག་ཀྱང་ཐོས་ལོ་དང་ཉན་ལོ་ལྟ་བུ་ནི་ནམ་ཡང་མ་ཡིན་པར་གཞན་དང་མི་མཉམ་པའི་བརྩོན་འགྲུས་ཆེན་པོས། ཐོས་བྱུང་གི་མཁྱེན་རབ་ཀྱིས་ཚིག་གི་མཐའ་ལེགས་པར་བཅད། བསམ་བྱུང་གི་རྣམ་པར་དཔྱོད་པས་དོན་གྱི་སྙིང་པོ་ལོང་པར་བྱས། སྒོམ་བྱུང་བློ་གྲོས་ཀྱིས་རང་གིས་དུས་རྒྱུན་བསྒོམས་ན་ས་ལམ་ཆོད་ལ། གཞན་ལ་བསྟན་ན་བདག་འཛིན་དང་། ཉོན་མོངས་པའི་གཉེན་པོར་འགྱུར་ངེས་སུ་མཛད་པ་ཡིན་ཏེ། གསན་པ་དེ་དག་གི་ཚིག་དོན་ལ་བསྙེལ་བ་མེད་པའི་དྲན་པ་དང་། གཏུགས་པ་མེད་པའི་སྤོབས་པ་ཐོགས་པ་མེད་པ་ཐོབ་ནས།
སྒྲུབ་པ་དང་སུན་འབྱིན་ལ་སོགས་པ་ལུང་དང་རིགས་པའི་གནས་ཐམས་ཅད་ལ་མཁྱེན་རབ་ཀྱི་འཇུག་པ་མཆོག་ཏུ་གསལ་བའི་སྒོ་ནས་ཆོས་དེ་དང་དེའི་བདག་པོར་གྱུར་པའི་ཚུལ་དུ་མཛད་ནས་མདོ་སྔགས་རྒྱ་མཚོའི་ཕ་རོལ་ཏུ་སོན་ཏེ་མཁས་མང་རྣམས་ཀྱི་གང་ལ་ཅི་འདོད་ཀྱི་བློའི་རེ་བ་ཡིད་བཞིན་དུ་སྐོང་བའི་གཏིང་མཐའ་མི་མངོན་པའི་ཟབ་རྒྱས་ཆོས་ཀྱི་ཆུ་གཏེར་ཆེན་པོར་བཞུགས་པ་ཡིན་ནོ། ། འདིར་སྨྲས་པ། ཐོག་མེད་དུས་ནས་ཚོགས་གཉིས་གོམས་པའི་མཐུས། ། འཇིགས་རུང་འཁོར་བའི་ནགས་ལས་རྒྱང་བསྲིངས་ཏེ། ། ཐར་འདོད་གདུལ་བྱའི་བསྟི་གནས་ཉམས་དགའ་བ། ། གླིང་ཁ་ཆོས་ཀྱི་ཕོ་བྲང་དམ་པར་གསོན། ། དུས་དེར་མཚན་ཉིད་ལྡན་པའི་ཡོངས་འཛིན་ལས། ། བསྟན་པའི་རྩ་བ་སོ་ཐར་བྱང་སེམས་དང་། ། རིག་འཛིན་སྔགས་ཀྱི་སྡོམ་པ་ཡིད་བཞིན་གྱི། ། རིན་ཆེན་འཕྲེང་དེ་མགོན་ཁྱོད་གུས་པས་བླངས། །
སོ་སོ་ཐར་པའི་རྩ་བ་རབ་བརྟན་ཅིང་། ། བྱང་ཆུབ་སེམས་ཀྱི་ཡལ་འདབ་རྣམ་པར་རྒྱས། ། རིག་འཛིན་འབྲས་བུའི་ཁུར་གྱིས་མངོན་མཐོ་བའི། ། གསུམ་ལྡན་དཔག་བསམ་དབང་པོ་འདི་ངོ་མཚར། ། འཕགས་ཡུལ་མ་དྲོས་རྒྱ་མཚོ་ཆེན་པོ་ལས། ། ལེགས་འོངས་མདོ་སྔགས་ཆུ་ཀླུང་བྱེ་བ་བརྒྱ། ། སྔོན་མེད་ལེགས་བཤད་ཟིལ་དངར་འཐོར་བཞིན་དུ། ། གང་ཁྱོད་ཐུགས་ཀྱི་རྒྱ་མཚོར་དལ་གྱིས་ཞུགས། ། རྒྱལ་སྲས་རྒྱལ་བ་དགེས་མཛད་རྟག་ཏུ་ངུ་། ། ནོར་བཟང་ནོར་གྱི་སྙིང་པོ་ཆོས་སྒྲུབ་བཞིན། །
ཡོངས་འཛིན་གཞན་ལས་ཡོངས་འཛིན་མཆོག་ཁྱོད་ཀྱིས། ། ཟབ་ཆོས་ཟབ་མོའི་བདུད་རྩི་ཅི་ཡང་གསོལ། ། དཀོན་མཆོག་གསུམ་དངོས་འཕྲིན་ལས་རྒྱ་མཚོའི་གཏེར། ། ཡོངས་འཛིན་གང་ལས་དཔལ་ལྡན་བི་རུ་པའི། ། བཞེད་གཞུང་གསུང་ངག་ཡིད་བཞིན་རིན་ཆེན་འཕྲེང་། ། འདྲེན་མཆོག་ཁྱོད་ཀྱིས་མཛེས་པའི་རྒྱན་དུ་བཞེས། ། གཞན་ཡང་དམ་པ་དེ་ལས་ཆེས་ཟབ་པའི། ། མཁའ་འགྲོའི་གསང་གཏམ་དཔལ་ལྡན་ནཻ་གུ་མའི། ། མན་ངག་རི་བོང་འཛིན་པའི་བསིལ་ཟེར་གྱིས། ། གང་གི་ཐུགས་ཀྱི་ཀུ་མུད་རབ་རྒྱས་མཛད། །
ཡོངས་འཛིན་དེ་ལས་བརྒྱུད་པ་རྣམ་དག་ལས། ། འོངས་པའི་དབང་དང་རྗེས་གནང་བཀའ་གཏད་ཚོགས། ། མན་ངག་ཁྲིད་དང་མདོ་རྒྱུད་ལུང་རབ་འབྱམས། ། བུམ་པ་གང་བྱོའི་ཚུལ་དུ་ནོད་པར་མཛད། ། ཆོས་ཀྱི་རྒྱལ་པོ་གྲུབ་པའི་དབང་ཕྱུག་ལས། ། ཆོས་ཟབ་རྣལ་འབྱོར་གསང་མཐའི་ལམ་གྱི་སྲོལ། ། ཡོངས་སུ་རྫོགས་པའི་བདུད་རྩིའི་ཆུ་རྒྱུན་གྱིས། ། ཐུགས་ཀྱི་བུམ་པ་ཡོངས་སུ་གང་བར་མཛད། ། གཞན་ཡང་ཆོས་ཀྱི་དབང་ཕྱུག་མགོན་དེ་ལས། ། མཐའ་ཡས་རྒྱུད་སྡེའི་ཟབ་གནད་མང་པོ་ལ། །
དྲིས་དང་ལན་གྱི་མཐའ་གཅོད་ཞིབ་མོ་དང་། ། ཕྱག་ལེན་ཕྲ་མོ་ཀུན་ལའང་བྱང་བར་མཛད། ། ནམ་མཁའ་ལྟར་ཡངས་མཁྱེན་རབ་དབང་ཕྱུག་དང་། ། རིན་ཆེན་དམ་ཆོས་འཕེལ་མཛད་ཡོངས་འཛིན་ལས། ། བཀའ་གདམས་གཞུང་དང་གདམ་ངག་བདེ་ཀྱེ་དང་། ། གཤིན་རྗེ་གཤེད་སྐོར་ཆོས་ཚུལ་ཅི་ཡང་གསན། ། ཆོས་ཀྱི་རྒྱལ་མཚན་འཛིན་པའི་བླ་མ་དང་། ། རཏྣ་བྷ་དྲ་གཟུགས་གཞན་ཟློས་པའི་གར། ། དཔལ་ལྡན་ཆོས་ཀྱི་འབྱོར་པའི་རིན་ཆེན་ལས། ། མདོ་སྔགས་ཆོས་ཀྱི་ཉིང་ཁུ་དཔག་མེད་མནོས། །
སངས་རྒྱས་བསྟན་ ལ་སྨྲ་བའི་སེང་གེ་དང་། ། བྱམས་པའི་མངའ་བདག་རབ་ཏུ་བརྟན་པའི་ཐུགས། ། མངའ་བའི་མགོན་དང་ཆོས་ཀྱི་འོད་ཟེར་ལས། ། སྤྱན་གཟིགས་འཇིགས་བྱེད་ཆོས་སྐྱོང་སྐོར་རྣམས་གསན། ། སྙན་པར་གྲགས་པ་ནམ་མཁའི་མཐའ་ཡས་དང་། ། སྒྲུབ་པའི་རྒྱལ་མཚན་འཛིན་པའི་རིན་ཆེན་དབང་། ། བཟང་པོའི་ཞབས་དང་སྐད་གཉིས་སྨྲ་བ་ཡིས། ། ལོ་ཆེན་རྣམས་ལའང་ཆོས་ཚུལ་མཐའ་ཡས་མནོས། ། གཞན་ཡང་འགྲོ་མགོན་ཆོས་རྗེ་སླར་བྱོན་པ། ། སྔགས་འཆང་བླ་མ་གྲགས་པའི་མཚན་ཅན་ལས། །
ས་སྐྱའི་ཡབ་ཆོས་ལྷད་མེད་ཕུར་པ་དང་། ། དཀར་བདུད་རྗེས་གནང་བདེ་མཆོག་ནག་པོ་པའི། ། ལུགས་ཀྱི་དབང་སོགས་ཟབ་ཆོས་འགའ་ཞིག་གསན། ། དེ་ལྟར་སྐྱེས་མཆོག་མཁས་གྲུབ་དུ་མ་ལས། ། དབང་ཁྲིད་རྗེས་གནང་བཀའ་གཏད་ལུང་རབ་འབྱམས། ། བྱིན་རླབས་ཟབ་ཁྲིད་ལ་སོགས་ཆོས་ཚུལ་གྱི། ། གྲངས་མེད་གསན་པ་རྒྱ་མཚོའི་ཕ་རོལ་སོན། ། འདི་ན་གཞན་གྱིས་ཡུན་དུ་འབད་ཀྱང་མ་ཐོབ་པའི། ། མཁས་པས་བསྐྱེད་པའི་ཡིད་འོང་ལེགས་བཤད་ལང་ཚོ་མ། ། ཁྱོད་ཀྱི་ངོ་མཚར་རྣམ་དཔྱོད་སྤྱན་ཟུར་ལྷུང་ཙམ་གྱིས། །
ཟབ་རྒྱས་ཚིག་དོན་ཐུགས་ལ་བཅགས་པའི་རྩེ་དགའ་ཐོབ། ། གང་གི་གསན་པ་རྒྱ་མཚོ་ལས། ། དད་ལྡན་དང་བ་འདྲེན་པའི་ཕྱིར། ། མཚོན་པ་ཙམ་ཞིག་བཀོད་པ་འདི། ། བློ་གསལ་རྣམས་ཀྱི་དགའ་སྟོན་ནོ། ། བཞི་པ་ཐོས་བསམ་སྒོམ་པ་ལ་གུས་པ་དང་རྟག་པའི་སྦྱོར་བ་གཞན་ཡང་ལས་ཆེས་ཁྱད་དུ་འཕགས་པའི་སྒོ་ནས་ནན་ཏན་སྙིང་པོར་མཛད་པའི་ཚུལ་ནི། ཇི་སྐད་དུ། མདོ་རྒྱུད་མན་ངག་བསྟན་བཅོས་རྒྱ་མཚོ་ལ། ། བརྩོན་པས་ཐོས་བསམ་སྦྱངས་པས་སྒྲོ་འདོགས་ཆོད། ། ཐམས་ཅད་མཁྱེན་པའི་གཙུག་རྒྱན་མུས་པ་རྗེ། །
སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། ཞེས་པ་ལྟར། དེ་ཡང་། བདག་ཉིད་ཆེན་པོ་འདི་ཉིད་དགུང་ལོ་བཅོ་བརྒྱད་དུ་སོན་པ་དོན་གྲུབ་ཅེས་པ་ས་མོ་ལུག་ལོ་ནས་བཟུང་། དགུང་གི་ལོ་སུམ་ཅུ་རྩ་བགྲང་བཞེས་པའི་བར་ཡན་ཆད་དུ་དུས་སྐབས་ཕལ་ཆེར་གླིང་ཁ་དགོན་པ་མ་དང་། བསམ་གཏན་ཕུག་སོགས་སུ་གཙོ་བོར་བཞུགས་ནས་ཐོས་བསམ་སྒོམ་གསུམ་ལ་རྟག་འགྲུས་སུ་མཛད་པ་ཡིན་ཏེ། དེ་ཡང་བསྟན་པའི་བྱ་བར་ཐོས་པ་དང་། བསམ་པ་དང་། སྒོམ་པ་རིམ་གྱིས་ཆོས་ལ་གནས་པ་ཡིན་ཞིང་། སྦྱོར་བ་གང་ཡང་རུང་བ་ཙམ་གྱིས་མ་ཡིན་གྱིས།
ཐོས་པ་དང་བསམ་པ་ལ་མ་བརྟེན་པར་སྒོམ་པ་འབའ་ཞིག་ལ་ཞུགས་པ་དེ་ཡང་ཆོས་ལ་གནས་པ་མ་ཡིན་པར་དགོངས་ནས། གོང་དུ་བཤད་པ་ལྟར་མཚན་ཉིད་དང་ལྡན་པའི་དགེ་བའི་བཤེས་གཉེན་དུ་མ་ལས་ཟབ་པ་དང་རྒྱ་ཆེ་བའི་དམ་པའི་ཆོས་རྒྱ་མཚོ་ལྟ་བུས་ཐུགས་ཀྱི་བུམ་པ་རིམ་གྱིས་གང་བར་མཛད་པ་ཡིན་ཞིང་། དེ་ལྟར་ཟབ་རྒྱས་ཆོས་ཀྱི་བཀའ་དྲིན་ནོས་པ་ནས་བཟུང་། སོ་སོའི་ཟབ་དོན་གྱི་སྙིང་པོ་ཉམས་སུ་ལེན་པའི་རྣལ་འབྱོར་ལ་ཐུགས་རྩེ་གཅིག་ཏུ་གཞོལ་བའི་ཚུལ་ནི། སྤྱིར་བདག་ཉིད་ཆེན་པོ་འདི་ཉིད་ཡོངས་འཛིན་གཞན་གྱི་ལུགས་ལྟར། དུས་འདི་དང་འདིར་ཐུགས་དམ་ཟབ་མོ་ལ་བརྩོན་པར་མཛད་ལ། འདི་དང་འདིའི་གནས་སྐབས་སུ་མི་བརྩོན་ནོ་ཞེས་པའི་སྐབས་མེད་པར། དུས་ཁོར་མོ་ཡུག་ཏུ་ཉམས་ལེན་ཟབ་བཞེས་ཀྱི་ཏིང་ངེ་འཛིན་འབའ་ཞིག་གིས་དུས་འདའ་བ་ཞིག་ཡིན་མོད་ཀྱང་། འོན་ཀྱང་ལྷག་པའི་ལྷ་དུ་མའི་བཟླས་བརྗོད་ཀྱི་རིམ་པ་ཇི་ལྟར་མཛད་པའི་ཚུལ་རགས་པ་ཙམ་ཞིག་བརྗོད་ན། ཐོག་མ་སྐུ་གཞོན་ནུའི་དུས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་བསྙེན་པ་ཁ་བསྐོང་གི་སྦྱིན་སྲེག་དང་བཅས་པ་མཛད་པས་མཚན་མ་ཁྱད་པར་ཅན་བརྙེས་ཤིང་།
དེ་ནས་རྗེ་འདི་དགུང་གི་ལོ་བཅོ་བརྒྱད་དུ་སོན་པ་ན། དཔལ་ཀྱེ་རྡོ་རྗེ་གཞིའི་བསྙེན་པ་སྦྱིན་སྲེག་དང་བཅས་པ་མཛད་པས། སྔོན་རྗེ་བཙུན་རིན་པོ་ཆེ་ལ་ཀྱེ་རྡོར་རྒྱུད་གསུམ་གྱི་གླེགས་བམ་གསོལ་བའི་མཚན་ལྟས་བྱུང་བ་དང་མཐུན་པར། རྗེ་བླ་མ་འདི་ཉིད་ལའང་མནལ་ལམ་དུ་པུ་ཏི་མང་པོ་ཞལ་དུ་གསོལ་བ་དང་། ཉི་ཟླ་གཉིས་ཆ་ལང་སྡེབས་མཛད་ནས་ཕྱག་གིས་དཀྲོལ་བ་སོགས་ངོ་མཚར་བའི་མཚན་མ་མང་དུ་བརྙེས་ཤིང་། དེ་ནས་རྗེ་ཉིད་དགུང་ལོ་ཉེར་གཅིག་ཏུ་ཕེབས་པ་རྔ་ཆེན་ཞེས་པ་ཆུ་ཕོ་ཁྱི་ལོ་ནས་བཟུང་། ཉེར་དགུ་བཞེས་པ་རབ་མྱོས་ཞེས་པ་ལྕགས་ཕོ་རྟའི་ལོའི་བར་གྱི་ལོ་དགུའི་རིང་ལ། འཁོར་ལོ་བདེ་མཆོག་ནག་པོ་ལུགས་ཀྱི་བསྐྱེད་རྫོགས་ཀྱི་རྣལ་འབྱོར་ལ་བརྟེན་ནས་རིན་ཆེན་བཞིའི་བཟླས་པ་གཙོ་བོར་སྟོན་པའི་ཞི་བ་དང་རྒྱས་པའི་སྦྱིན་སྲེག་དང་བཅས་ནས་བསྙེན་སྒྲུབ་མཐར་ཕྱིན་པ་མཛད་པ་ཡིན་ཏེ། དེ་ཡང་གསུང་བསྙེན་ལ་ཞུགས་ནས་ཟླ་བ་གསུམ་ཙམ་སོང་བའི་ཚེ། མནལ་ལམ་དུ་མོན་པ་ནག་པོ་གཉིས་བྱུང་ནས།
གཅི་བའི་རྭ་བ་ཆེན་པོ་གཉིས་བརྩིགས་སོང་སྟེ། དེ་གཉིས་ན་རེ། གཅི་རྭ་གཅིག་དགེ་སློང་སངས་རྒྱས་རྒྱལ་མཚན་གྱི་ཇ་ཤིང་དང་། གཅིག་སྦྱིན་སྲེག་གི་ཤིང་བུ་བྱ་རྒྱུ་ཡིན་ཟེར་བྱུང་བ། འདི་ནི་མོན་བུ་པུ་ཏྲ་མིང་སྲིང་གིས། རྗེ་ཉིད་ལ་འཕྲིན་ལས་སྒྲུབ་པའི་མཚན་མ་ཡང་དག་པར་ངེས་ཤིང་། ལུང་བསྟན་དང་མཐུན་པར་གསུང་བསྙེན་གྱི་བར་ལ་གསོལ་ཇ་འབུལ་མི་ཡང་མང་དུ་བྱུང་ཞིང་། སྦྱིན་སྲེག་དང་ཉེ་བ་ན། དེའི་ཤིང་བུ་འབུལ་མི་ཡང་ཆེད་གཏད་པ་མང་པོ་བྱུང་གསུངས་ཤིང་། སྐུ་ལུས་ཀྱི་ཕྱི་ནང་གི་སྲིན་འབུ་འགགས་པ་སོགས་ཀྱང་།
དུས་དེ་ཙམ་ནས་བྱུང་བར་མངོན་ནོ། ། དེ་ལྟར་ལོ་བཞིའི་བར་ལ་ཡི་དམ་གྱིས་རྗེས་སུ་བཟུང་བའི་མཚན་མ་བརྙེས་བཞིན་པ་དང་བཅས་དང་གསུང་བཟླས་ལ་རྩེ་གཅིག་ཏུ་མཛད་པའི་སྐུ་མཚམས་གྲོལ་མ་ཐག་རྗེ་བཙུན་དམ་པ་ཆོས་དབང་ཕྱུག་པའི་དྲུང་དུ་མཇལ་བ་ལ་ཕྱག་ཕེབས་ཏེ། སྔར་གྱི་སྐུ་མཚམས་ཀྱི་བར་ལ་འཁྲུངས་པའི་ཉམས་རྟོགས་རྣམས་ཞུས་པས། རྗེ་ཆོས་དབང་ཉིད་ཤིན་ཏུ་དགེས་ཏེ། ཁྱོད་ལ་རེ་ཆེན་པོ་ཡོད་ཀྱང་ཡོད་དེ། རྗེས་སུ་ཡི་རངས། ཞེས་སོགས་ཐུགས་ངེས་ཤེས་འགྲོངས་པའི་གསུང་མང་དུ་བྱོན་ཅིང་། དེ་ནས་རྗེ་འདིས་ད་དུང་བདག་བདེ་མཆོག་གི་སྒྲུབ་པ་ལོ་ལྔ་པ་ཞིག་བྱེད་འདོད་པ་ལགས་ཞུས་པས། རྗེ་ཆོས་དབང་པས་ཞལ་འཛུམ་བག་དང་བཅས། དེ་བཞིན་མཛད་ཐུབ་ན་ཤིན་ཏུ་ངོ་མཚར་ཆེ་སྟེ།
བསྙེན་སྒྲུབ་ལས་གསུམ་བྱ་བ་རང་རེ་སྔགས་པ་རྣམས་ལ་དགོས་པ་ཡིན་པས། མཛད་ལུགས་ཀྱང་འདི་ལྟར་གྱིས་ཤིག་པ་སོགས་བསླབ་བྱ་མཐའ་དག་ལྷུག་སྩོལ་དུ་གནང་ནས། དེ་འཕྲལ་བདག་གི་བླ་མ་འདིས་བསམ་གཏན་ཕུག་ཏུ་ཕྱག་ཕེབས་ཏེ། སྐུ་མཚམས་བཅད་རྒྱ་ཤིན་ཏུ་དམ་པའི་བུག་སྒོ་ཅན་མཛད་ནས་སུ་དང་ཡང་མི་མཇལ་བའི་ངང་ནས་བདེ་མཆོག་གི་རྣལ་འབྱོར་ཐུན་བཞིའི་ཉམས་ལེན་དང་བཅས་རྫོགས་རིམ་དཔྱིད་ཐིག་དང་། ལྟ་བ་སྐྱོང་བ་ལ་གཙོ་བོར་མཛད་ནས་ཐུགས་བརྩོན་འགྲུས་དྲག་པོས་ཉིན་མཚན་རྒྱུན་མ་ཆད་པར་བསྒོམས་པས། དུ་བ་དང་། སྨིག་སྒྱུ་དང་། མར་མེ་འབར་བ་ལ་སོགས་པའི་རྫོགས་རིམ་གྱི་ཉམས་རྟགས་རྣམས་གསལ་ལ་རྫོགས་པར་ཤར་ཅིང་། ཁྱད་པར་འོད་གསལ་གྱིས་ཕྱི་ནང་ཉེ་རིང་མེད་པར་གཟིགས་ཏེ། རྗེ་ཆོས་དབང་པ་བཞུགས་པའི་གཟིམ་ཆུང་དང་སྐུ་རྟེན་ཕྱག་དཔེ་ཕྱག་རྫས་སོགས་ཐམས་ཅད་གསལ་བར་གཟིགས་པ་བྱུང་ཞིང་།
དེ་ལྟར་ལོ་ལྔའི་བར་གྱི་སྐུ་མཚམས་གནང་བ་གྲོལ་མ་ཐག་རྗེ་བཙུན་ཆོས་དབང་ཕྱུག་ཉིད་མཇལ་དུ་བྱོན་པས། སྔར་གྱི་ཉམས་རྟགས་ཀྱི་ལོ་རྒྱུས་རྣམས་ཞུས་པས། རྗེ་ཉིད་ཤིན་ཏུ་དགེས་པའི་གསུང་གིས། ཨ་ལ་ལ། ད་ཁྱེད་ལ་འོད་གསལ་ཉིན་སྣང་མཚན་སྣང་འདྲེ་ནུས་པ་ཤར་འདུག་པས། ང་རྒན་པོ་གང་བྱེད་ཀྱང་ཁྱེད་ཀྱིས་གཟིགས་ཤིག ཁྱེད་གང་མཛད་ཀྱང་ངེད་ཀྱིས་བལྟ་བ་ཡིན་ནོ་གསུངས་བྱུང་བས། རྗེ་འདིས་དེ་བཞིན་དུ་ཞལ་གྱིས་བཞེས་ཏེ། བསམ་གཏན་ཕུག་ཏུ་ཕེབས་ནས་སྐུ་མཚམས་ལ་བཞུགས་པའི་ཚེ། སྔར་གྱི་འོད་གསལ་ཤར་བ་རྒྱ་མཆེད་དུ་གྱུར་ནས།
རྗེ་ཆོས་དབང་པའི་བཞུགས་གནས་ཕྱག་རྫས་སོགས་སྔར་ལས་ཀྱང་གསལ་བ་གཟིགས་བྱུང་པས། དེའི་གནས་ཚུལ་རྣམས་ཞུ་ཡིག་ཏུ་འབུལ་བར་མཛད་ཅིང་། རྗེ་ཆོས་དབང་པས་ཀྱང་། རྗེ་འདིའི་བཞུགས་གནས། སྐུ་རྟེན། ཕྱག་དཔེ། ཕྱག་རྫས་སོགས་དང་། ཐ་ན་གསོལ་ཞིབ་ཀྱི་སྣོད་ཚུན་གྱི་དངོས་པོ་ཆེ་ཕྲ་ཐམས་ཅད་གསལ་བར་གཟིགས་ནས། དེ་བཞིན་གྱི་གནས་ཚུལ་ཐུགས་དམ་གསུང་ཤོག་ཏུ་མཁྱེན་པ་དང་། ཡིག་ཆུང་ན།
ཁྱེད་ཀྱི་གཟིམ་ཁང་གི་གསང་སྤྱོད་དེ་ཡང་ཡང་ཞིག་འགྲོ་བ་ཞིག་འདུག་པ་དེ་སྤྱོད་ཀྱི་འོག་ཐོག་གི་གཡམ་གདུང་གཏོང་ཉེས་པའི་སྐྱོན་དུ་འདུག་པས། ད་མན་གཡམ་གདུང་ཤར་ནུབ་ཏུ་བཏང་ན། གསང་སྤྱོད་ལ་འགྱེལ་ཞིག་མི་ཡོང་བའི་ཁག་འཁུར་གསུངས་པ་འདུག་པས། རྗེ་ཉིད་ཀྱིས་ཀྱང་གསང་སྤྱོད་ལ་ཞིག་གསོས་དེ་བཞིན་དུ་མཛད་པས། ད་ལྟའི་བར་དུ་ཉམས་མེད་དུ་ཡོད་པ་ཀུན་གྱིས་མཐོང་བ་འདི་ཡིན་ཞིང་། གང་ལྟར་དཔོན་སློབ་གཉིས་ཀའི་རྣམ་ཐར་ལ་ཕན་ཚུན་གཅིག་གིས་གཅིག་ལ་དག་སྣང་དང་ཡིད་ཆེས་ཀྱི་དད་པ་གཏིང་ཚུགས་པ་འཁྲུངས་པ་ཡིན་ནོ། ། ཞེས་ཐོས་ལ། དེ་ནས་རྗེ་འདིས་འཇམ་དབྱངས་དཀོན་མཆོག་རྒྱ་མཚོ་མཇལ་བ་ལ་ཕེབས་པས། རྗེའི་གསུང་ལས། ཁྱེད་ལོ་བཅུ་དགུ་ལོན་པའི་དུས།
རྒྱུད་སྡེ་སྤྱི་རྣམ། མངོན་རྟོགས་ལྗོན་ཤིང་། བརྟག་གཉིས་ཀྱི་འགྲེལ་པ་མ་བུ་གཉིས། གཞུང་བཤད་དམར་མ་རྣམས་ཀྱི་རྒྱུགས་སྤྲོད་སྤུས་གཙང་བྱུང་བ་དེ་བཞིན། དགོན་པ་འདིར་བསྟན་པ་དང་མིག་ལྟོས་ལ་ཕན་པའི་ཚད་གཅིག་བྱུང་། དེ་རྗེས་ལོ་ངོ་དགུའི་བར་ལ་བདེ་མཆོག་གི་བསྙེན་སྒྲུབ་མཐར་ཕྱིན་བྱས་པ་དེ་ཡང་། དུས་ཕྱིས་ཀྱི་བསྙེན་མཚམས་པ་རྣམས་ལ་དཔེ་བཞག་སོང་བ་ཅིས་ཀྱང་ངོ་མཚར་ཆེ་ཞིང་། ངེད་ཀྱང་བློ་ཁ་རྫོགས་པར་བྱུང་། ད་ཆ་སྔར་གྱི་ཐོས་བསམ་གྱི་འཕྲོ་འདི་ཕྱག་དཔེ་འདྲ་གཟིགས་དགོས་ཚུལ་གསུངས་བྱུང་པ་ལ། རྗེ་འདིས་བདག་ཚེ་དང་སྒྲུབ་པ་མཉམ་པ་ཞིག་བྱེད་སྙམ་པ་ལགས་པས།
དཔེ་ཆའི་ལྟ་རྟོག་དགོངས་པ་ཞུ་དགོས་པ་འདྲ་ལགས་ཞེས་ཞུས་པས། རྗེ་སྤྱན་སྔ་བ་ཉིད་ཐུགས་ཧུར་ཕྱུང་སྟེ་གསུང་ཤུགས་མཐོན་པོ་དང་བཅས་ཁྱེད་ཅི་ཟེར་བ་ཡིན། ཉིད་ལྟ་བུའི་གང་ཟག་ལ་ད་ལྟ་ནས་སྒྲུབ་པ་སྔས་འོང་། སངས་རྒྱས་ཀྱི་བསྟན་པ་ལ་སྒྲུབ་པ་བས་གཞན་ཕན་རླབས་ཆེ་བ་ཡིན་པས། ཅིས་ཀྱང་ཐུགས་གཉེར་མཛད་དགོས་གསུང་བྱུང་བས། དེའི་ལན་དུ་འོ་ན་བདག་གིས་བླ་མའི་བཀའ་མི་གཅོག་པས། སྔར་མ་སོང་བའི་གཞུང་བཤད་སྲས་དོན་མ། ཀུན་ཏུ་དགོས་པའི་གཞུང་བདུན་གྱི་ལྷག་མ་རྣམས་དང་། དབང་ཆུ་བདེ་ཆེན་རྒྱ་མཚོ། གསང་འདུས་རྩ་རྒྱུད།
གསང་འདུས་མི་བསྐྱོད་པའི་སྒྲུབ་ཐབས་ཀྱི་རྣམ་བཤད་གུ་རུ་དང་དཔལ་གྱི་རྒྱལ་མཚན་གྱིས་མཛད་པ་གཉིས། རིམ་ལྔའི་ཁྲིད་ཡིག་རྗེ་རྡོ་རྗེ་འཆང་གིས་མཛད་པ། ཁ་སྐོང་ཀུན་མཁྱེན་གྱིས་མཛད་པ། བདེ་མཆོག་གི་རྫོགས་རིམ་བཞི་དང་། རིམ་ལྔའི་ཡིག་ཆ་རྗེ་བཙུན་གོང་མ་དང་། ཀུན་མཁྱེན་གྱིས་མཛད་པ། རྩ་དབུ་མའི་ཁྲིད་རྗེ་བཙུན་གྱིས་མཛད་པ། ཀུན་མཁྱེན་གྱིས་མཛད་པའི་གསུང་ངག་བསྟན་པ་རྒྱས་པའི་ཉི་འོད། བདེ་མཆོག་ཆོས་བྱུང་། ལཱུ་ཧི་པའི་རྣམ་བཤད་དཔག་བསམ་ལྗོན་པ།
གསང་འདུས་འཇམ་རྡོར་གྱི་རྣམ་བཤད། སྦྱོང་རྒྱུད་ཀྱི་འགྲེལ་པ་གཞན་ཕན་ཀུན་ཁྱབ། གཞན་ཕན་གནོད་འཇོམས། ཀྱེ་རྡོར་ལུས་དཀྱིལ་གྱི་རྣམ་བཤད་བདེ་ཆེན་བཅུད་སྙིང་། རྗེ་བཟང་པོ་དཔལ་བའི་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་རྣམ་བཤད། བདེ་མཆོག་རྒྱུད་ཀྱི་ཊཱིཀྐ་མུ་ཏིག་འཕྲེང་བ། རྩ་རྒྱུད་ཀྱི་ཊཱིཀྐ། རྣལ་འབྱོར་མ་ཀུན་སྤྱོད་ཀྱི་འགྲེལ་པ། ངན་སོང་སྦྱོང་རྒྱུད། ཀུན་རིག་གི་རྣམ་བཤད་གུང་རུས་མཛད་པ།
རྗེ་བཙུན་གྱི་གཞན་ཕན་སྐོར་གསུམ། རྗེ་རྡོ་རྗེ་འཆང་གི་ལུས་དཀྱིལ་རྩོད་སྤོང་གཉིས། རྗེ་དཀོན་མཆོག་ལྷུན་གྲུབ་ཀྱི་དབང་བཤད་ལུང་དང་མན་ངག་གི་གཏེར་མཛོད། སྣང་གསུམ་དང་རྒྱུད་གསུམ་མཛེས་རྒྱན་རྣམས་དུས་གཅིག་ལ་བཟུང་ནས་རྒྱུགས་འབུལ་བ་ལགས་ཞུས་པས། རྗེ་སྤྱན་སྔ་བ་ཉིད། ཐུགས་ཤིན་ཏུ་དགེས་པའི་གསུང་ལས། དེ་ལྟར་ན་བློ་དཔང་མཐོ་ཞིང་ཤིན་ཏུ་ལེགས་འདུག་པ། ངེད་རང་ལན་གཅིག་ཕྱོགས་ལ་འགྲོ་དགོས་འདུག་པས། དབུས་ཕྱོགས་དང་ཐུབ་བསྟན་གོང་འོག་སོགས་སུ་ལོ་གཅིག་ཙམ་འགོར་ཤས་ཆེ་བ། དེ་བར་ལ་སློབ་གཉེར་གྱིས་ལ།
ངེད་སླེབ་འཕྲལ་ལ་རྒྱུགས་སྤྲོད་རྒྱུ་ཡོད་པ་གྱིས་གསུངས་བྱུང་བས། དེ་ནས་རྗེ་བླ་མ་འདིས་རྗེ་དཀོན་མཆོག་རྒྱ་མཚོའི་བཀའ་བཞིན། བསམ་གཏན་ཕུག་དང་། གླིང་ཁ་དགོན་པ་ལ་སོགས་སུ་སྐུ་མཚམས་ལ་གཙོ་བོར་བཞུགས་ནས་གོང་གི་ཕྱག་དཔེ་རྣམས་ཀྱི་གཟིགས་རྟོག་མཛད་པ་ལ་ཐུགས་བརྩོན་འགྲུས་ཆེན་པོས་ཉིན་མཚན་ཁོར་ཡུག་ཏུ་འབད་པ་ཆེར་མཛད་པས། དེ་སྐབས་འཚོ་ཆས་ཅུང་དཀོན་པའི་སྐབས་ཡིན་པས། རྗེ་ཉིད་ལ་གློ་བུར་དུ་སེར་མ་ཆེར་གཡོས་ནས་སྐུ་ཤིན་ཏུ་དུབ་པ་ཞག་འགའ་བྱུང་པ་ན། དེ་བཞིན་གྱི་སྣང་ཚུལ་རྗེ་ཆོས་དབང་ཕྱུག་པས་ཐུགས་མཁྱེན་གྱིས་དགོངས་ནས། གློ་བུར་དུ་ཐུགས་དམ་བཀའ་ཤོག་ཅིག་གནང་བྱུང་བའི་ནང་ན། དེར་སློབ་གཉེར་སྨར་པོ་ཡོད་འདུག་པ་ཤིན་ཏུ་ལེགས། འདི་ཕྱོགས་སུ་ཁོར་ཙམ་ཞིག་ཅེས་ཀྱང་བྱོན་གསུང་བ་འདུག་པས།
དེ་མ་ཐག་ཐུགས་དགེས་སྤྲོ་ཆེན་པོ་དང་བཅས་བསམ་གཏན་ཕུའི་ལ་ཕྱོགས་ལ་བརྒྱུད་ནས་ཕེབས་པ། རྗེ་ཆོས་དབང་པས་འོད་གསལ་གྱིས་གཟིགས་ནས། ཕྱག་གཡོག་ལ། དེ་རིང་ཆོས་རྗེ་ཤང་པ་བསམ་གཏན་ཕུའི་ལ་བརྒྱུད་ནས་བྱོན་འོང་པས། ལུང་པའི་ཕུ་ཡ་གི་ལ་ལྟོས་ཤིག་ཡང་ཡང་གསུངས་བྱུང་པ་ལ། ཉེ་གནས་ཀྱིས། ཆོས་རྗེ་པ་གཞུང་ལམ་བརྒྱུད་ནས་ཀ་བྱོན་ཡོང་ལགས་སམ་ཞུས་པས། དེ་མི་འོངས་ལ་རང་ལ་འོང་གྱིན་འདུག་གོ་ཞེས་གསུངས་བྱུང་པས། དེར་ཡུན་རིང་མ་ལོན་པ་ཞབས་དྲུང་དུ་ཕྱག་ཕེབས་ཏེ་མཇལ་བ་ན། ཉེ་གནས་ཀྱིས་སྔར་གྱི་འཕྲོས་རྣམས་ཞུས་པས།
རྗེ་འདི་ལ་ལ་འབྱོན་པ་རྗེ་བཙུན་ཆོས་དབང་ཕྱུག་འོད་གསལ་གྱི་སྒྲིབ་མེད་དུ་གཟིགས་པ་ཡིན་པ་རྗེ་དཔོན་སློབ་སོགས་དེར་ཡོད་ཀུན་ཡིད་ཆེས་ཤིང་། དད་པ་བླ་ལྷག་ཏུ་འཕེལ་བར་གྱུར་ཅིང་། སྐབས་དེར་རྗེ་ཆོས་དབང་པའི་གསུང་གིས། ཆོས་རྗེ་ཤང་པ་སློབ་གཉེར་སྨར་པོ་བྱུང་ཡོད་པ་འདུག་ཀྱང་། འཚོ་བ་དཀོན་པ་ཙམ་བྱུང་བ་འདྲ་གསུངས་བྱུང་པ་ལ། རྗེ་ཉིད་ཀྱིས་ཐུགས་གཉེར་མཛད་ཚུལ་དང་། འཚོ་བ་ཅུང་ཟད་དཀོན་པར་བྱུང་ཚུལ་ཞུས་པ་ན། རྗེའི་ཞལ་ནས། ཞབས་དྲུང་དཀོན་མཆོག་རྒྱ་མཚོའི་སློབ་གཉེར་རང་གྱིས་གསུངས་པ་ལ་ཐུགས་སྐྱོན་མི་འདུག་ཀྱང་། བར་ཆད་ཆེན་པོ་བྱུང་ཉེན་ཡོད་པས།
ངའི་ཁ་ལ་ཉན་ན། ད་སློབ་གཉེར་གྱི་འཕྲོ་བཤོལ་ལ། ཐུགས་དམ་བསྙེན་པ་ཞིག་བྱས་པ་ལེགས། དཔེར་ན་གྱང་གཏོང་བ་ལ་གྱང་ཤིང་ཡ་གཅིག་མེད་པ་དང་འདྲ་སྟེ། ཐུགས་དམ་སློབ་གཉེར་གཉིས་ཟུང་འཇུག་ཏུ་མ་བྱས་ན། ཐོས་པ་རྐྱང་པ་ལ་བར་ཆད་ཡོང་ཉེན་ཆེ་བས། ཅིས་ཀྱང་བསྙེན་པ་ཞིག་གྱིས་གསུངས་བྱུང་བས། དེ་དུས་རྗེ་ཉིད་ཀྱི་ཐུགས་ལ་ཐོས་པ་ལ་སྙིང་པོ་མི་འདུག ཚེ་དང་སྒྲུབ་པ་མཉམ་པ་གཅིག་བྱེད་བསམ་འདུན་པ་དྲག་པོ་གཏིང་ནས་སྐྱེས་པ་ཞིག་བྱུང་གསུངས་ཤིང་། དེ་དུས་སྐུ་ཞོགས་སུ་ཞག་ཁ་ཤས་ཤིག་བཞུགས་པས།
ཉིན་གཅིག་རྗེའི་གསུང་ལས། ཁྱེད་ལ་ཐུགས་དམ་སློབ་གཉེར་བྱེད་པ་ལ་འཚོ་བའི་རྟེན་འབྲེལ་དུ་དཔལ་ས་སྐྱ་པའི་མན་ངག་ནོར་ལྷ་དབྱུག་གུ་མ་མཆེད་གསུམ་གྱི་གདམས་པ་ཤིན་ཏུ་ཟབ་པ་ཞིག་ཡོད་པ་འདི་ཁྱེད་ལ་སྟེར་བས། རྟེན་འབྲེལ་གྱི་ཚོགས་འཁོར་ཞིག་ཤོམས་གསུངས་བྱུང་བས། རྗེ་ཉིད་ལ་ནི་དེ་དུས་ལུག་ཤ་རྐང་པ་ཞིག་མིན་པ་མེད་པས་དེའི་ཚུལ་ཞུས་པ་ན། རྗེ་ཆོས་དབང་པའི་ཞལ་ནས། ཚོགས་ཤ་འདིས་འོངས། ཆང་ཞིག་དགོས་གསུངས་ལ། རི་ཁྲོད་དུ་སོང་བས་ཆང་མ་འབྱོར་བ་ཡོང་ངམ་ཅི་དྲག་སྙམ་པ་ལ་གསོལ་དཔོན་དར་ཆེན་གྱི་ཆུང་མས་གསོལ་དཔོན་ལ་ཆང་བུམ་པ་གང་ཁྱེར་བྱུང་བས། རྗེའི་ཞལ་ནས། རྟེན་འབྲེལ་ཤིན་ཏུ་ལེགས་བྱུང་གསུངས།
ནོར་ལྷ་དབྱུག་གུ་མའི་གདམས་ངག་རྣམས་རྫོགས་པར་གནང་བ་ཡིན་ནོ། ། ཞེས་ཐོས་ལ། དུས་ཕྱིས་རྗེ་བླ་མ་འདི་ཉིད་ཀྱི་གསུང་པ་ལས། ངེད་སྔོན་སློབ་གཉེར་སྨར་ཞིང་འཚོ་བ་བཀྲེན་པོ་ཡོད་པའི་སྐབས། རྗེ་བཙུན་དམ་པ་ཆོས་དབང་ཕྱུག་གིས་འཚོ་བ་ལ་ཕན་པའི་ནོར་ལྷ་དབྱུག་གུ་མའི་མན་ངག་འདི་རྣམས་གནང་བ་ཡིན་ཞིང་། དེ་ནས་བཟུང་སྟེ་ད་ལྟའི་བར་དུ་ལོངས་སྤྱོད་ལ་རྩོལ་བ་མི་དགོས་པར་འབད་མེད་དུ་འབྱུང་བ་འདི་རྗེ་བླ་མ་དེ་ཉིད་ཀྱི་བཀའ་དྲིན་ཁོ་ན་ལས་བྱུང་བ་ཡིན་ཞེས་གསུངས་སོ། ། དེ་ལྟར་གོང་དུ་བཀོད་པའི་ཕྱག་དཔེའི་གཟིགས་རྟོག་རྣམས་མཐར་ཕྱིན་ནས། རྗེ་སྤྱན་སྔ་བ་དཔོན་སློབ་རྣམས་ཕྱོགས་སུ་ལོ་གཅིག་ལྷག་ཙམ་བཞུགས་པ་འཁོར་ནས་གླིང་ཁར་ཕྱག་ཕེབས་བྱུང་བའི་ནངས་པར་དེ་ཀ ཞབས་དྲུང་དུ་ཕེབས་ནས་མཆོད་དཔོན་པ་བརྒྱུད་པའི་སྔ་སོར་ཕེབས་སྒོ་གནང་བའི་དཔེ་རྣམས་བདག་གིས་ཟིན་པ་ཡིན་པས། རྒྱུགས་འབུལ་ནམ་ཙམ་བྱས་ན་འགབ།
བསླབ་སྟོན་ཞུ་བ་ལགས་གསུངས་པས། རྗེ་སྤྱན་སྔ་བའི་གསུང་གིས། སྔར་འཕྲོས་བྱུང་བའི་དཔེ་ཐམས་ཅད་རང་བཟུང་བ་མེད་དམ་གསུངས་པ་ལ། ཐམས་ཅད་ཐུགས་ལ་ཟིན་པའི་རྒྱུ་མཚན་ཞིབ་ཏུ་ཕུལ་བས། རྗེའི་གསུང་ལས། དེས་ན་ངོ་མཚར་ཤིན་ཏུ་ཆེ། གནང་ཉིན་གཟའ་སྐར་བཟང་བ་ཡོད་པས་རྒྱུགས་གནོན་བྱེད་དོ་གསུངས་བ་བཞིན། ཕྱག་དཔེ་རྣམས་བསྣམས་ནས་ཕེབས་པའི་ཚེ། རྗེ་སྤྱན་སྔ་བ་སྐུ་དངོས་ཀྱིས་དཔེ་རྣམས་ཀྱི་དབུ་ནས་ཤོག་བུ་གཉིས་གསུམ་རེ་གནོན་པར་མཛད་ཅིང་། བྱིང་རྣམས་དབུ་མཛད་ཚུལ་འོད་པ་ལ་གནོན་དུ་འཇུག་པའི་བཀའ་ཕེབས་གནང་བ་ན།
རྗེ་ཉིད་ཀྱིས་དག་གསལ་སྙན་པའི་གསུང་གིས་རྫོགས་པར་རྒྱུགས་འབུལ་མཛད་པ་གྲུབ་པའི་ཚེ། རྗེ་དཀོན་མཆོག་རྒྱ་མཚོ་ཉིད་ཐུགས་ཤིན་ཏུ་དགེས་པའི་གསུང་ལས། དུས་ངན་སྙིགས་མའི་མཐར་ཐུག་འདི་ལྟ་བུ་ལ། དཔེ་ཆ་རྒྱུགས་སྤྲོད་ཀྱི་མིག་ལྟོས་འདི་ལྟ་བུ་ངེད་རང་གི་རེ་བ་ལས་ལྷག་པ་བྱུང་བས། ད་ནི་རང་རེའི་དགོན་པ་གླིང་ཁ་འདི་ན་ཁྱེད་ལས་ལྷག་པའི་བློ་ཚོགས་ཆེ་བ་གཞན་མེད་དོ། ། ཞེས་སོགས་བསྟོད་བཀུར་བསྔགས་གསུམ་གྱི་གསུང་མང་དུ་བྱོན་ཅིང་། རྗེ་ཉིད་ཀྱི་སྐུ་ལ་རྒྱུན་པར་བཞེས་པའི་སྐུ་གཟན་སྤུས་གཙང་ཞིག་དང་། ནས་ཁལ་བཅུ་གཉིས་གནང་སྦྱིན་དུ་སྩལ་ཏེ། ད་དུང་ཡང་སེམས་དཔའ་ཆེན་པོ་བརྒྱུད་པ་དང་བཅས་པ་དང་། གླིང་ཁ་དགོན་པ་བསམ་པའི་སློབ་གཉེར་དང་།
ཐུགས་དམ་ལ་རེམ་མ་ཤོར་བ་མཛོད། ཅེས་སོགས་འདི་ཕྱིར་ཕན་པའི་བསླབ་བྱ་མཐའ་ཡས་པ་ཞིག་གནང་བྱུང་བ་ན། རྗེ་ཉིད་ཀྱི་ཐུགས་དགོངས་ལ། བླ་མ་མཉེས་ན་མཆོད་པའི་རབ་ཟེར་བ་འདི་རང་ཡིན་པ་འདུག་སྙམ་ཐུགས་ལ་དགེས་སྤྲོ་དཔག་མེད་འཁྲུངས་ཤིང་། རྗེ་སྤྱན་སྔ་བ་ལ་སླར་ཡང་དད་པ་སྟོབས་སུ་གྱུར་པ་དང་། བསྟན་པ་དང་སེམས་ཅན་གྱི་དོན་ཁུར་ཆེན་པོ་བཞེས་པའི་ཐུགས་བསྐྱེད་བཟང་པོ་ཡང་གོང་འཕེལ་དུ་གྱུར་པ་ཡིན་ནོ། ། དེ་ལྟར་གོང་དུ་སྨོས་པ་དེ་དག་གིས་མཚོན་པའི་རྗེ་བཙུན་ས་སྐྱ་པའི་ཡབ་ཆོས་དྲི་མ་མེད་པ་སྡེ་སྣོད་གསུམ་དང་རྒྱུད་སྡེ་བཞི་དང་འབྲེལ་བའི་གསུང་རབ་དྲི་མ་མེད་པ་རྣམས། སྐབས་དེར་རྗེ་འདིའི་ཐུགས་སུ་ཆུད་ཅིང་ཐོས་བསམ་གྱི་སྦྱངས་པ་མཐར་ཕྱིན་པར་མཛད་པ་ཡིན་ཏེ། དེ་ཡང་དཀའ་ཚེགས་ཆེན་པོ་ལ་མ་ལྟོས་པར་བདག་ཉིད་ཆེན་པོ་འདིའི་མཁྱེན་པའི་སྤྱན་ཟུར་ལྷུང་བ་ཙམ་གྱིས་ཤེས་པར་བྱ་བའི་གནས་དེ་དང་དེ་དག་དཔྱིས་ཕྱིན་པ་རྒྱུ་མཚན་དང་བཅས་ལེགས་པར་དགོངས་ཤིང་ཐུགས་སུ་ཚུད་ནས། ཚིག་དོན་ཐམས་ཅད་མེ་ལོང་དྭངས་པ་ལ་གཟུགས་བརྙན་རྣམ་པར་བཀྲ་བ་ལྟར།
བདག་ཉིད་ཆེན་པོ་འདིས་ཐུགས་ལ་གསལ་བར་སྨིན་ཏེ་བརྒལ་ཞིང་བརྟག་པའི་ཚུལ་གྱིས་རིགས་པ་དང་མི་རིགས་པ་རྣམ་པར་འབྱེད་པ་ལ་མཁས་པའི་སྤོབས་པ་ཕ་རོལ་གྱི་ཟིལ་གྱིས་གནོན་པར་མི་ནུས་པའི་སྨྲ་བའི་ཁྱུ་མཆོག་ཆེན་པོར་གྱུར་པ་ཡིན་ནོ། ། ཇི་སྙེད་མཁྱེན་ཅིང་ཐུགས་སུ་ཆུད་པ་ཐམས་ཅད་ཀྱང་འབད་རྩོལ་ཆེན་པོས་ནན་ཏན་མི་དགོས་པར། ལོ་བརྒྱར་སྦྱངས་པ་ལྟར་སྙེལ་བ་མེད་པའི་དྲན་པ་དང་། གཏུགས་པ་མེད་པའི་སྤོབས་པ་ཐགས་ཐོགས་མེད་པར་རང་གི་ངང་གིས་འབྱུང་བ་ནི་རྗེ་བཙུན་བླ་མ་འདི་ཉིད་ཀྱི་ཞབས་དྲུང་ན་གནས་པའི་སྐལ་བ་དང་ལྡན་པ་ཀུན་གྱི་ཐུགས་ལ་གསལ་བ་ཡིན་ཞིང་། གཞན་ཡང་སྐབས་དེར་འདུལ་བ་དང་། མངོན་པ་དང་། ཕ་རོལ་ཏུ་ཕྱིན་པ་དང་། དབུ་མ་ལ་སོགས་ཏེ་མདོ་ཕྱོགས་ཀྱི་གསུང་རབ་མཐའ་དག་པ་རྣམས་ལ་ཡང་སྦྱངས་པ་མཐར་ཕྱིན་པ་མཛད་པ་ཡིན་ཏེ། དུས་ཕྱིས་གཞུང་ལུགས་དེ་དག་ལ་མཁས་པར་གྲགས་པའི་སྐྱེས་བུ་དུ་མ་ཞབས་དྲུང་དུ་ལྷགས་པའི་ཚེ། གཞུང་ལུགས་དེ་དག་གི་ཚིག་དོན་ལ་དོགས་གཅོད་ཞུས་པ་ན།
དེའི་དོན་ནི་འདི་དང་འདིའོ་ཞེས་རྒྱས་བཤད་དོན་བསྡུས་དང་བཅས་བཀའ་སྩལ་པ་ན་མཁས་པ་ཆེན་པོ་དེ་དག་གི་གསུང་ལས། ཨ་ལ་ལ། རྗེ་འདི་ཉིད་གསང་སྔགས་རྒྱ་མཚོའི་ཕ་རོལ་ཏུ་སོན་ཅིང་གྲུབ་པའི་དབང་ཕྱུག་ཆེན་པོ་ཞིག་ཡིན་མོད། གཞུང་ལུགས་མཐའ་དག་ལ་སྦྱངས་པའི་ཚུལ་མ་བསྟན་པ་ཞིག་ཡིན་ནོ་སྙམ་ཡང་། བདག་ཉིད་ཆེན་པོ་འདི་ནི་བསྟན་པ་ཡོངས་ཀྱི་དགེ་བའི་བཤེས་གཉེན་མཁས་ཤིང་མཁས་པར་གྲགས་པ་སུས་ཀྱང་འགྲན་པར་མི་ནུས་པ་ཞིག་འདུག་གོ་ཞེས་སྨྲའོ། ། དེ་ལྟར་གཞུང་ལུགས་རབ་འབྱམས་ལ་ཐོས་བསམ་མཛད་པའི་གནས་སྐབས་དེ་རྣམས་སུ་ཡང་བསྐྱེད་རྫོགས་ཀྱི་རྣལ་འབྱོར་ཟབ་མོའི་ཏིང་ངེ་འཛིན་དང་སྐད་ཅིག་ཀྱང་མ་བྲལ་བའི་ངང་ནས་མཛད་པར་སྣང་སྟེ། ཕྱིས་རྗེ་འདིས་སློབ་གཉེར་བ་རྣམས་ལ་ཞལ་ཏ་གནང་བའི་སྐབས་རྣམས་སུ་ཡང་། ཁྱེད་རང་རྣམས་སློབ་གཉེར་བྱེད་པའི་ཚེ་ཐུན་མཚམས་ཀྱི་ལྷའི་ང་རྒྱལ་དང་མ་བྲལ་བའི་ངང་ནས་དཔེ་འཛིན་པ་དང་། གཞུང་སྐྱོར་བ་སོགས་གང་བྱེད་ཀྱང་སྔགས་བཟླས་པར་བསམ་ནས་བྱས་ན་ཤིན་ཏུ་ལེགས་སོ། ། ཞེས་ཡང་ཡང་དུ་གསུང་བ་སོགས་ལས་ཤེས་སོ། །
དེ་ལྟར་ཐོས་བསམ་སྒོམ་པ་མཛད་པའི་ཚུལ་དེ་དག་གང་ལ་ཡང་བདག་ཉིད་ཆེན་པོ་འདིས་ནི་སྐུ་སྐྱེ་བ་དུ་མ་ནས་གོམས་པ་ལྷུར་མཛད་པས་སྐུ་ཚེ་འདི་ཉིད་ལ་འབད་རྩོལ་ཆེན་པོ་ལ་མི་ལྟོས་པ་ཞིག་ཡིན་མོད་ཀྱང་། གཞན་ངོར་ཐོས་བསམ་སྒོམ་གསུམ་སོགས་དམ་པའི་ཆོས་གང་བྱེད་ཀྱང་བརྩོན་འགྲུས་དང་མི་ལྡན་ན་མི་འགྲུབ་བོ་ཞེས་ཤེས་པའི་ཕྱིར། ཐུགས་དམ་ཐུགས་གཉེར་སོགས་གང་མཛད་པའི་གནས་སྐབས་དེ་དག་ཐམས་ཅད་དུ། ཚེ་འདིར་སྣང་གི་རྙེད་པ་དང་། བཀུར་བསྟི་དང་། བཟའ་བ་དང་། བཏུང་བ་དང་། གཉིད་རྨུགས་ལ་སོགས་པའི་རོ་མྱོང་བ་དང་། འཇིག་རྟེན་ཆོས་བརྒྱད་ཀྱི་རྣམ་པར་རྟོག་པ་གང་ལ་ཡང་ཐུགས་འཁྲི་བ་རྦད་ཀྱིས་བཅད་ནས། སྐུ་གཞོན་ནུའི་ཚེ་ཡང་རྗེ་རང་གི་བཞུགས་ཁང་གི་སྒོ་ལ་འཇིམ་པའི་ཞལ་བ་མཛད་དེ།
མཐུན་རྐྱེན་རྣམས་དཀར་ཁུང་སོགས་ནས་ལེན་པར་མཛད་པ་དང་། རང་ཉིད་གཅིག་པུར་ཐུགས་དམ་སོགས་ལ་འཇུག་པ་ལ་ཡང་། ཉི་ཚད་གྲིབ་ཚོད་སོགས་ཀྱི་དུས་ཚོད་ངེས་པར་མཛད་ནས་དེའི་དུས་ལས་ནམ་ཡང་སྐད་ཅིག་ཀྱང་མི་འདའ་བར་མཛད་དོ་ཞེས་དུས་མཚུངས་པའི་སྐྱེ་བོ་དུ་མའི་ངག་ལས་ཐོས་ཤིང་། ཕྱིས་བདག་སོགས་དད་ལྡན་གྱི་བུ་སློབ་རྣམས་ལའང་ཁྱེད་རང་རྣམས་ཐུགས་དམ་སློབ་གཉེར་སོགས་གང་བྱེད་ཀྱང་། བརྩོན་འགྲུས་དང་ལྡན་པས་ཉི་ཚོད་སོགས་བྱས་ནས་བསྒྲིགས་ལ་འཁྱོན་པ་ཞིག་ཅིས་ཀྱང་བྱ་དགོས་སོ་ཞེས་ཡང་ཡང་དུ་བཀའ་སྩོལ་བར་མཛད་པ་ཡིན་ལ། དེ་ནས་རྗེ་འདི་དགུང་ལོ་སུམ་ཅུ་སོ་གཅིག་ཏུ་སོན་པ་ཨངྒི་ར་ཞེས་པ་ཆུ་ཕོ་སྤྲེའུའི་ལོ་ཤར་བ་ན། རྗེ་དཀོན་མཆོག་རྒྱ་མཚོས་གླིང་ཁ་ཚོགས་ཆེན་ལ་ནཻ་གུ་ཆོས་དྲུག་གི་ཟབ་ཆོས་རྣམས་གནང་བའི་ཚེ་དེ་དག་དང་ལྷན་ཅིག་ཏུ་རྗེ་འདིས་ཀྱང་གསན་པར་མཛད་ནས། མན་ངག་གི་དམིགས་རིམ་རྣམས་ཉམས་སྐྱེས་ཁྲིད་ཀྱི་ཚུལ་དུ་སྐྱོང་བར་མཛད་ཅིང་། དེ་དུས་ཡེ་ཤེས་མགོན་པོ་ཕྱག་དྲུག་པའི་རྗེས་གནང་གནང་བའི་ནུབ་རྗེ་རང་གི་གཟིམ་ཆུང་གི་སྒོ་འགག་ན་ཨ་ཙ་ར་བཞི་གར་སྣ་ཚོགས་བྱེད་པ་དངོས་སུ་གཟིགས་པ་སོགས་ངོ་མཚར་བའི་མཚན་མ་མང་དུ་བརྙེས་པ་ཡིན་ལ། དེ་ནས་རྗེ་འདི་དགུང་ལོ་སོ་གཉིས་སུ་ཕེབས་པ་དཔལ་གདོང་ཞེས་པ་ཆུ་མོ་བྱ་ལོ་བསམ་གཏན་ཕུག་ཏུ་སྐུ་མཚམས་དམ་དུ་བཅད་ནས།
སྔར་གྱི་ཉམས་རྟོགས་བཟང་པོ་རྣམས་ཀྱི་རྒྱུན་སྐྱོང་བ་དང་། ལྷག་པར་ལམ་འབྲས་ནས་བཤད་པའི་བླ་མ་རིན་འབྱུང་གི་ཉམས་ལེན་ལ་ཐུགས་དམ་རྩེ་གཅིག་ཏུ་མཛད་པས། སྔར་ཐུགས་རྒྱུད་ལ་མ་འཁྲུངས་པའི་ཏིང་ངེ་འཛིན་གྱི་སྒོ་སྣ་ཚོགས་པ་ཤར་བ་དང་། མནལ་ལམ་ཁམས་པོ་ཆེ་ངོ་མཚར་མཆོག་ཏུ་ཆེ་བ་དུ་མ་བྱུང་བ་ལ་བརྟེན། སྐུ་མཚམས་གྲོལ་འཕྲལ་རྗེ་བཙུན་དམ་པ་ཆོས་དབང་ཕྱུག་པའི་དྲུང་དུ་ཕེབས་ཏེ། སྔར་གྱི་ཉམས་རྟོགས་སོགས་ལོ་རྒྱུས་རྣམས་ཞུས་པས། རྗེའི་གསུང་གིས། ཁྱེད་ཀྱི་ཐུགས་ལ་འཁྲུངས་པའི་ཉམས་རྟོགས་དང་། མཚན་ལྟས་ཁྱད་པར་ཅན་དེ་རྣམས་ནི་འདི་དང་འདིའོ་ཞེས་ལུང་བསྟན་དབུགས་དབྱུང་ཁྱད་པར་ཅན་མང་དུ་སྩལ་ཅིང་། ལྷག་པར་བླ་མ་རིན་འབྱུང་གི་ཉམས་ལེན་ལ་གྲུབ་པའི་རྟགས་ཐོན་འདུག་པ།
རྗེ་རྡོ་རྗེ་འཆང་ཀུན་དགའ་བཟང་པོའི་རྣམ་ཐར་དང་ཚུལ་མཐུན་པ་བྱུང་འདུག དེ་ཡང་སྔོན་རིན་འབྱུང་སོགས་བླ་མ་རིགས་ལྔ་སྒྲུབ་པའི་མན་ངག་ལམ་འབྲས་ཀྱི་ཆ་ལག་འདི་ཉིད་རྗེ་རྡོ་རྗེ་འཆང་ཀུན་དགའ་བཟང་པོས་མུས་ཆེན་སེམས་དཔའ་ཆེན་པོ་ལ་གནང་དུས། རྗེ་ངོར་ཆེན་གྱི་ཞལ་ནས། ལམ་འབྲས་ཐམས་ཅད་སྔར་སྙན་བརྒྱུད་ཡིན་ཀྱང་། ད་ཕལ་ཆེར་ལ་ཡིག་ཆ་མེད་པ་མེད་ཅིང་། བླ་མ་རིགས་ལྔ་སྒྲུབ་པ་འདི་རྣམས་ལ། རིན་འབྱུང་ལ་ཟུར་ཙམ་མ་གཏོགས། གཞན་ལ་ཡིག་ཆ་ཡང་ཆེར་མེད། དང་པོ་བླ་མ་དཔལ་ལྡན་ཚུལ་ཁྲིམས་པའི་གསུང་གིས། ལམ་འབྲས་ཀྱི་མན་ངག་རྩད་གཅོད་པ་ལ་སློབ་དཔོན་ཆེན་པོ་ཡེ་ཤེས་རྒྱལ་མཚན་པ་བས་ཀྱང་།
སློབ་དཔོན་བུདྡྷ་བ་ངོས་མཁས་པ་ཞིག་འདུག་གསུངས་པ་ཞིག་བྱུང་འདུག་པ། ཕྱིས་བུདྡྷ་བ་དང་དངོས་སུ་གསུང་གླེང་བྱུང་བས། མན་ངག་འདི་རྣམས་རྩད་ཆོད་པས་བླ་མ་དཔལ་ལྡན་པ་དགེས་པ་ཡིན་གསུངས་པ་ཐོས་པས། ཆོས་རྗེ་ཡེ་ཤེས་རྒྱལ་མཚན་པ་ལའང་འདི་མེད་ཚོད་དུ་འདུག ངེད་ཀྱིས་ཀྱང་འདིའི་མན་ངག་སྔར་སུ་ལ་ཡང་བྱིན་པ་མེད། འདི་ཉམས་སུ་བླངས་པས་ལ་བརྟེན་ནས་ངེད་ལ་ཡང་བྱིན་རླབས་ཀྱི་བརྒྱུད་པ་མ་ཉམས་པའི་ཡོན་ཏན་སྐྱེས་པ་ཡིན་ཏེ། འདིའི་བླ་མ་གཞན་བཞི་ལ་ཟླ་བ་རེ་རེ་དང་། རིན་འབྱུང་ལ་ཟླ་བ་གཉིས་ཏེ་ཟླ་བ་དྲུག་ཉམས་སུ་བླངས་པས། ལུས་ཀྱི་ཕྱི་ནང་གི་སྲིན་བུ་ཐམས་ཅད་ཀྱང་འགགས། མི་བརྗེད་པའི་གཟུངས་ཀྱང་ཐོབ་སྟེ།
བཀའ་བསྟན་བཅོས་གང་ཡང་ད་ང་ལ་བརྗེད་རྒྱུ་མེད་གསུངས་ནས། བླ་མ་སྒྲུབ་པའི་མན་ངག་རྣམས་གནང་བ་ཡིན་པ་འདུག་ཅིང་། རྗེ་སེམས་དཔའ་ཆེན་པོས་ཀྱང་ངོར་ཆེན་ལ་མན་ངག་འདི་དགུན་གསན་འཕྲལ་བསམ་གཏན་ཕུག་ཏུ་ཕེབས་ནས་དཔྱིད་ཟླ་གསུམ་མ་རྫོགས་བར་སྐུ་མཚམས་བཅད་ནས་བླ་མ་རིན་འབྱུང་ལ་སྒྲུབ་པ་ཡུན་རིང་མཛད་པས། མནལ་ལམ་དུ་ཁྲི་མང་པོ་འདུག་པ་སུའི་ཡིན་དྲིས་པས། ས་སྐྱ་པ་ཡབ་སྲས་ཁུ་དབོན་རྣམས་ཀྱི་ཡིན་ཟེར། དེ་རྣམས་ལས་ཆེ་བ་ཅིག་འདུག་པ་དྲིས་པས། ཁྱོད་ཀྱི་ཡིན་ཟེར་བ་རྨིས། ཡང་ཞྭ་ལུའི་ས་ཆ་འདྲ་བ་ཞིག་ན་ཆོས་ཁྲི་ཆེན་པོ་གཉིས་འདུག་པ་དྲིས་པས། བུ་སྟོན་རིན་པོ་ཆེ་དང་། སེམས་དཔའ་ཆེན་པོ་གཉིས་ཀྱི་ཡིན་ཟེར།
དེ་གཉིས་ལས་ཀྱང་ཆེ་བ་གཅིག་འདུག་པ་དྲིས་པས་ཁྱོད་ཀྱི་ཡིན་ཟེར་བ་རྨིས་ཞེས་སོགས་གསུངས་འདུག་པ་ནི། རྗེ་མུས་ཆེན་ཉིད་ལ་བླ་མ་གོང་མ་རྣམས་ཀྱི་ཕྲིན་ལས་ལས་ཞན་རྒྱུ་མེད་པའི་བསྟན་འགྲོའི་དོན་འགྲུབ་པའི་འཕྲིན་ལས་ཆེན་པོ་འོང་བའི་མཚན་ལྟས་ཁྱད་པར་ཅན་དུ་འདུག་ཅིང་། ཆོས་རྗེ་སེམས་དཔའ་ཆེན་པོའི་དྲུང་དུ་བཞི་སྡེ་མཁྱེན་རབ་པས་བླ་མ་རིན་འབྱུང་འདི་ཞུ་དུས། འབུལ་བ་ཤིན་ཏུ་སྟོབས་ཆེ་བ་ཕུལ་བས། རྗེ་མུས་ཆེན་ཉིད་དགེས་པའི་ཚུལ་གྱིས། ཁྱེད་ཀྱི་ངེད་ལ་ཟབ་བྱུང་སྟེ། ཟབ་ལན་ཅི་དྲག་གམ་གསུངས་པ་ལ། ཆོས་རྗེ་བཞི་སྡེ་བ་བཞེངས་ནས་ཕྱག་མང་དུ་བཙལ་ཅིང་། ད་བླ་མ་རིན་འབྱུང་ཐུགས་རྗེས་འཛིན་དགོས་ཞུས་པས། གནང་ནས།
དེ་དུས་སེམས་དཔའ་ཆེན་པོའི་གསུང་གིས། རྗེ་རྡོ་རྗེ་འཆང་གི་མན་ངག་འདི་ངེད་ལ་གནང་བའང་འཆི་མོ་རང་ཡིན་པས། ཕྱིས་མང་པོ་ལ་ཡོང་པ་མེད། ད་ཡོད་ན་ངོར་གདན་ས་པ་ཆོས་རྗེ་ཀུན་དགའ་དབང་ཕྱུག་དང་། བླ་མ་ནམ་མཁའ་དཔལ་བཟང་གཉིས་ལ་ཡོད་པ་ཨ་སྲིད། ངེད་ཀྱིས་ཀྱང་སྔར་སུ་ལ་ཡང་མ་བྱས། འདི་འདྲའི་གདམས་ངག་ཡོད་ན། རི་ཕུག་འདྲར་བསྡད་ཀྱང་སུ་དང་ཡང་མི་མཉམ་རྒྱུ་མེད་སྙམ་པའི་བློ་གདེངས་ཡོད། གདམས་ངག་ལ་ཉམས་ལེན་དགོས་པ་ཡིན་གསུངས་ནས་བླ་མ་རིན་འབྱུང་འདི་གནང་བ་ཡིན་པ་གདའ། དེས་ན་ཆོས་རྗེ་ཤང་པ་ཁྱེད་ལ་རྗེ་རྡོ་རྗེ་འཆང་གི་རྣམ་ཐར་དང་འདྲ་བའི་ཡོན་ཏན་སྐྱེས་འདུག་བྱས་ན།
ང་བླ་མ་རྒན་པོ་གཅིག་གིས་སློབ་མ་ལ་བསྟོད་ར་ཧ་ཅང་བཏང་དྲགས་རྒན་འཆལ་ལངས་འདུག་ཟེར་མི་ཚོས་ལབ་ཏུ་འོངས་ཉེན་ཡོད། ཅེས་གསུངས་པ་སོགས་གཟེངས་བསྟོད་ཀྱི་ཚིག་མང་པོ་དང་། དགེས་དགེས་དཔག་མེད་སྩལ་ཞིང་། དེ་ནས་སླར་ཡང་རྗེ་ཉིད་ཀྱིས་བསམ་གཏན་ཕུག་ཏུ་སྐུ་མཚམས་བཅད་རྒྱ་ཅན་མཛད་ནས། འཁོར་ལོ་བདེ་མཆོག་ལཱུ་དྲིལ་གཉིས་ཀྱི་བསྐྱེད་རྫོགས་ལ་བརྟེན། སྙིང་པོ། ཉེ་སྙིང་། གོ་ཆ་རྣམས་ལ་བསྙེན་སྒྲུབ་མཐར་ཕྱིན་པ་མཛད་པ་དང་། དེ་རྗེས་གཤིན་རྗེ་གཤེད་དམར་པོ་ལྷ་ལྔའི་བསྙེན་པ་སྦྱིན་སྲེག་དང་བཅས་པ་མཛད་པས། ཡི་དམ་གྱི་ལྷས་རྗེས་སུ་བཟུང་བའི་མཚན་མ་མང་དུ་བརྙེས་ཤིང་།
དེ་ནས་རྗེ་འདི་དགུང་གི་ལོ་སོ་གསུམ་དུ་སོན་པ་དངོས་པོ་ཞེས་པ་ཤིང་ཕོ་ཁྱི་ལོ་གསར་དུ་ཤར་བ་ན། ལྷ་མོ་རིག་བྱེད་མ་ཀུ་རུ་ཀུལླེ་ལ་གསུང་བསྙེན་འབུམ་ཕྲག་བཅུ་གསུམ་མཛད་པའི་ཚེ། ནངས་ཤིག་ཚོགས་བདག་གླང་སྣ་ཅན་དངོས་སུ་བྱུང་བས། ཀུ་རུ་ཀུལླེའི་གཏོར་མའི་མགོ་བོ་བཅད་ནས་ཁྱེར་སོང་བ་གཟིགས་པས། དེའི་དོན་ལ་དགོངས་པ་ན། ཚོགས་བདག་ལ་གཏོར་མ་དགོས་ཟེར་བའི་བརྡ་ཡིན་པར་མཁྱེན་ནས། སྐུ་མཚམས་མ་གྲོལ་རིང་ལ་ཚོགས་བདག་ལ་ཡང་གཏོར་མ་ཟུར་པ་རེ་རྒྱུན་དུ་གནང་བ་ཡིན་ཞེས་རྗེས་དངོས་སློབ་འགའ་ལ་གསུངས་འདུག་པ་ལས་བརྒྱུད་དེ་ཐོས་ཤིང་། དེ་ནས་སྐུ་མཚམས་ཀྱི་འཕྲོས་དེ་ཀ་ལ་དཔལ་གསང་བ་འདུས་པ་འཇམ་པའི་རྡོ་རྗེ་དང་མི་བསྐྱོད་རྡོ་རྗེ་གཉིས་ལ་ཡང་བསྙེན་སྒྲུབ་མཐར་ཕྱིན་པ་མཛད་པས། རྫོགས་རིམ་གྱི་རྟགས་སྣང་ཁྱད་པར་ཅན་དུ་མ་དང་། ལྷག་པར་དཀྱིལ་འཁོར་གྱི་གཙོ་བོ་རྣམས་སྐུའི་རྣམ་འགྱུར་དུ་མ་སྟོན་པ་གཟིགས་ཤིང་།
དེ་ནས་དཔལ་མགོན་ཞལ་བཞི་པའི་ཚེ་སྒྲུབ་འབྱུང་བཞི་གུར་ཁང་མའི་ཉམས་ལེན་ལ་བརྟེན་ནས་བསྙེན་སྒྲུབ་ཟླ་བ་གསུམ་གྱི་བར་དུ་མཛད་པས། དུས་གཅིག་གི་ཚེ་གཏོར་ཚོགས་ཀྱི་རྒྱབ་ན་བཞུགས་པའི་རྟེན་རྡོ་ལ་བྲིས་པའི་བྲམ་གཟུགས་ཀྱི་སྐུ་གཅིག་ཡོད་པ་དེས་ཕྱག་གི་མི་རྐང་གི་གླིང་བུ་བུས་བྱུང་པས། དེའི་སྒྲ་ཆེན་པོས་ནམ་མཁའི་ཁྱོན་ཐམས་ཅད་ཁྱབ་ནས། ས་གཞི་ཡང་འདར་ལིང་ལིང་བྱེད་པ་དང་། མཐར་བྲམ་གཟུགས་དེ་ཡང་འོད་དུ་ཞུ་ནས་རྗེ་རང་ཉིད་ལ་ཐིམ་པའི་གསལ་སྣང་ཁྱད་པར་ཅན་དང་བཅས་ཐུགས་རྒྱུད་ལ་བདེ་གསལ་མི་རྟོག་པའི་ཏིང་ངེ་འཛིན་ངོ་མཚར་ཅན་འཁྲུངས་ནས་དེ་ལ་ཡུན་རིང་དུ་གནས་པ་བྱུང་གསུངས་ཤིང་། དེ་ནས་རྗེ་ཉིད་དགུང་གི་ལོ་སོ་བཞི་བཞེས་པ་ན་ཚོད་ལྡན་ཞེས་པའི་ཤིང་མོ་ཕག་གི་ལོའི་འགོ་ནས། སོ་ལྔ་བཞེས་པ་འཛིན་བྱེད་ཅེས་པ་མེ་ཕོ་བྱི་བའི་ལོ་མ་རྫོགས་བར་གྱི་ལོ་ངོ་གཉིས་ཀྱི་བར་ལ་བཀའ་ཕ་རོལ་ཏུ་ཕྱིན་པའི་ཉམས་ལེན་གྱི་སྙིང་པོ་ཟབ་མོ་བདུད་ཀྱི་སྤྱོད་ཡུལ་གྱི་ཁྲིད་ཀྱི་མན་ངག་རྣམས་ལ་རྩེ་གཅིག་ཏུ་མཛད་པའི་ཚེ། སྔོན་རྣལ་འབྱོར་གྱི་དབང་ཕྱུག་མི་ལ་རས་པས་སྒོམ་སྐྱོང་བའི་དུས་དབུ་གཙུག་ཏུ་མར་མེ་སྦར་ནས་བཞག་པ་དེ་དཔེར་མཛད་ནས། རྗེ་འདིས་ཀྱང་སྤྱི་བོར་མར་མེ་ཡོད་སྙམ་པ་མཛད་ནས་སྐུ་ལ་གཡོ་འགུལ་སྤུ་ཙམ་མེད་པར་དབྱིངས་རིག་དབྱེར་མེད་དུ་བསྲེས་པ་དེ་ཀའི་ལྟ་བའི་རྒྱུན་བསྐྱངས་ནས་ཉིན་ཞག་གཉིས་གསུམ་ཙམ་སྒོམ་དེ་ཀའི་ངང་ལ་འབྱམས་འགྲོ་བ་ལ། སྒྲུབ་གཡོག་པས་ཏིང་ངེ་འཛིན་གྱི་རྒྱུན་ནས་སློང་དགོས་པ་ཡང་ལན་མང་དུ་བྱུང་བ་སོགས་ཟུང་འཇུག་གི་ལྟ་བའི་ཉམས་ལེན་གྱི་བོགས་འདོན་པ་ལ་དེ་དུས་ཀྱི་གཅོད་ཁྲིད་ཉམས་ལེན་དེ་རང་སླེབ་ཆེ་བ་བྱུང་ཞེས་རྗེ་ཉིད་ཡང་ཡང་གསུང་བ་དངོས་སུ་ཐོས་ཤིང་།
དེ་ནས་རྗེ་འདིས་ཟླ་བ་དྲུག་གི་བར་ལ་གུར་གྱི་མགོན་པོ་སྲུང་འཁོར་རྡོ་རྗེའི་བྲག་རྫོང་མ་དང་། རྩ་གསུམ་འཁོར་ལོ་ལ་བརྟེན་པའི་ཕྱི་ནང་གི་ཁྲིད་ཟབ་མོའི་ཉམས་ལེན་དང་བཅས་ཡི་གེ་བདུན་མ། བཅུ་གཉིས་མ། ཤ་ས་ན་རྣམས་ལ་བསྙེན་སྒྲུབ་མཐར་ཕྱིན་པར་མཛད་པས། རྗེ་རང་གི་སྐུ་ནག་པོ་ཆེན་པོར་གསལ་བ་ལ་ཡེ་ཤེས་ཀྱི་མེ་འབར་བའི་གསལ་སྣང་ཤིན་ཏུ་བརྟན་པ་དང་། གཏོར་མ་ལ་མེ་དངོས་སུ་འབར་བ། མོན་པ་ནག་པོ་དུ་མ་དངོས་སུ་སྐུ་མདུན་དུ་འདུས་ནས་དགའ་བའི་ཆོ་འཕྲུལ་སྟོན་པ་སོགས་ཆོས་སྐྱོང་གི་བསྙེན་རྟགས་རྣམས་གསལ་ཞིང་བརྟན་པ་ལན་དུ་མའི་བར་དུ་བྱུང་བ་ཡིན་ནོ། ། ཞེས་ཐོས་ལ། དེ་ལྟར་བདག་ཅག་གི་ཡོངས་འཛིན་དམ་པ་འདིས་ཁ་བའི་ལྗོངས་ཀྱི་ཤིང་རྟ་ཆེན་པོར་གྲགས་པ་རྣམས་ལས་མདོ་རྒྱུད་དགོངས་འགྲེལ་དང་བཅས་པའི་ཚིག་དོན་ཡང་དག་པའི་ལམ་སྲོལ་དང་བཅས་ཡོངས་སུ་རྫོགས་པར་མནོས་པས་ནི། ཐོས་པ་རྒྱ་མཚོའི་ཕ་རོལ་ཏུ་སོན།
རྒྱལ་བའི་གསུང་རབ་དང་ཤིང་རྟ་ཆེན་པོ་རྣམས་ཀྱི་བསྟན་བཅོས་མཐའ་དག་གི་དཀའ་བའི་གནས་ཀྱི་མདུད་པ་ཕྲ་རགས་ཐམས་ཅད་ཇི་ལྟ་བ་བཞིན་ཕྱེད་པས་ནི་བསམ་བྱུང་གི་རིག་པ་ནོར་བུའི་གླིང་ལ་དབང་འབྱོར། ཐོས་བསམ་གྱི་སྒྲོ་འདོགས་བཅད་པའི་དོན་ཉམས་སུ་ལེན་པ་ལ་ཀུན་ཏུ་འགྲུས་པས་ཉམས་དང་རྟོགས་པའི་དབང་ཕྱུག་ཏུ་གྱུར་པ་ནི་དོན་གཉིས་ལྷུན་གྱིས་གྲུབ་པ། རང་གི་ཡོངས་སུ་འཛིན་པ་ཐམས་ཅད་བསྟེན་ཐབས་གསུམ་གྱིས་བསྟེན་ཅིང་མཉེས་ཐབས་གསུམ་གྱིས་མཉེས་པར་བྱས་པས་སྲས་ཀྱི་ཐུ་བོ་ཟླ་མེད་པར་དགོངས་ཏེ་སྤྱན་གྱི་འབྲས་བུ་ལྟར་གཅེས་པར་བསྐྱངས་པས་ནི་རྒྱལ་བ་ཐམས་ཅད་ཀྱི་འཕྲིན་ལས་ཀྱི་ཁ་ལོ་བསྒྱུར་བའི་རྒྱལ་ཚབ་ཏུ་གྱུར། སྙན་པའི་གྲགས་པ་དཀར་པོས་ས་གསུམ་བཀང་བས་ནི་ནག་པོའི་ཕྱོགས་མཐའ་དག་གི་སྙིང་ལ་ཟུག་རྔུའི་རྨ་སྲོལ་གཏོད། ལེགས་པར་བཤད་པའི་འོད་ཟེར་གྱིས་ཐུབ་བསྟན་འདབ་བརྒྱའི་དགའ་ཚལ་ཕྱོགས་བརྒྱར་འཛུམ་པར་ནུས་པ་ནི་ལུས་མེད་དབང་པོའི་ཁང་བཟང་ཏོག་དང་བཅས་པ་འདར་ཞིང་རྒྱལ་བ་ཐམས་ཅད་ཀྱིས་ལེགས་པའི་དབུགས་དབྱུང་། མཁྱེན་རབ་ནམ་མཁའི་ཁྱོན་ལས་འོངས་པའི་དངོས་སྟོབས་ཀྱི་རིགས་པ་གནམ་ལྕགས་ཀྱི་འཁོར་ལོས་བསྡིགས་པས་ནི་ལོག་པར་སྨྲ་བའི་ཕས་རྒོལ་མཐའ་དག་གི་སྙིང་འདར། བཀའ་དང་བསྟན་བཅོས་འགྱུར་རོ་ཅོག་བོད་སྟོན་མཁས་པའི་ལེགས་བཤད་དང་བཅས་པར་དབང་ཕྱུག་སྟེ་སྨིན་གྲོལ་གྱི་གྲུ་བོ་ཆེ་ལྷག་བསམ་གྱི་སྐྱ་བ་དང་བཅས་པ་མངོན་པར་འདུ་བྱས་པས་ནི་འཁོར་བ་ཆུ་སྲིན་འབྱུང་གནས་ལས་རྒལ་ཏེ་ཐར་པ་རིན་པོ་ཆེའི་གླིང་འདོད་པ་རྣམས་ཀྱི་དེད་དཔོན་དུ་གྱུར། དེད་དཔོན་ཐབས་ལ་མཁས་པས་ཡིད་བཞིན་གྱི་ཆུ་གཏེར་ལས་ནོར་བུ་རིན་པོ་ཆེ་བླངས་ཏེ་རང་ཡུལ་དུ་འདོད་དགུའི་ཆར་འབེབས་པ་ལྟར་སྐལ་བ་དང་ལྡན་པའི་གདུལ་བྱ་རིས་མེད་པ་དག་ལ་འཕྲལ་དང་ཡུན་དུ་ཕན་པ་དང་བདེ་བའི་ལམ་བསྟན་ནས་གཞན་འཕྲུལ་དབང་བྱེད་བདག་པོའི་ར་བ་ལས་འདས་ཏེ། ཉི་མའི་གཉེན་གྱི་ཆོས་ཀྱི་རྒྱལ་སྲིད་ལ་འགོད་པར་བྱའོ་སྙམ་པའི་ཐུགས་བསྐྱེད་རླབས་པོ་ཆེ་ཟླ་བ་ཡར་ངོའི་ཆ་ཤས་ལྟར་རིམ་གྱིས་ཇེ་འཕེལ་དུ་གྱུར་པ་ཡིན་ནོ། ། འདིར་སྨྲས་པ།
མགོན་ཁྱེད་སྔོན་ནས་ཤེས་བྱའི་ཡུལ་ཀུན་ལ། ། ཇི་ལྟ་ཇི་སྙེད་མཁྱེན་པའི་སྤྱན་མངའ་ཡང་། ། སྐལ་བཟང་རྣམས་ཀྱི་དཔྱད་བྱ་འདི་ཡིན་ཞེས། ། གདུལ་བྱ་དྲང་ཕྱིར་ཐོས་བསམ་སྒོམ་ལ་བརྩོན། ། ཁྱོད་ནི་སྔོན་གོམས་ལས་ཀྱི་འཕྲོ་སད་དེ། ། མཁས་ལ་གྲགས་པའི་ཤེས་བྱའི་གནས་ཕལ་ཆེར། ། ཐོས་དང་བསམ་པའི་ཁོང་དུ་ཆུད་འདོད་པའི། ། དད་འདུན་དབྱར་གྱི་མཚོ་བཞིན་ཇེ་རྒྱས་གྱུར། ། སློབ་དཔོན་མཁས་པའི་ཆོས་ཀྱི་ཆུ་གཏེར་རྣམས། ། རྣམ་དཔྱོད་ཧུབ་ཀྱིས་ལེགས་བཤད་ཀུན་བསྡུས་ཤིང་། །
གཞུང་མང་འགྲེལ་པར་བཅས་པའི་ཚིག་དོན་ཀུན། ། འཛིན་དང་སེམས་པས་དུས་ཀུན་འདའ་བར་མཛད། ། དེ་ཙམ་ཉིད་དུ་མ་ཟད་ཟབ་དོན་གྱི། ། གདམས་པའི་བདུད་རྩི་སྒོམ་ལ་ཆིག་བསྒྲིལ་བས། ། གྲངས་མེད་གསུམ་གྱི་དཀའ་སྤྱད་མ་ལྟོས་པར། ། ཚེ་གཅིག་འབྲས་བུ་སྒྲུབ་ལའང་ངང་གིས་ཞུགས། ། ཉིན་མཚན་མེད་པར་ཆོས་ཀྱིས་དུས་འདའ་བར། ། འདི་འདྲ་དགའ་ལྡན་ན་ཡང་སྲིད་མིན་སྙམ། ། དུས་དེར་བརྩོན་འགྲུས་ཆེ་བར་རློམ་པ་ཡི། ། དྲེགས་ལྡན་མང་པོའི་ང་རྒྱལ་དུས་ཅིག་བཅོམ། །
དཔྱོད་ལྡན་འབུམ་སྡེའི་དབུས་སུ་སྨྲ་མཁས་པའི། ། གཞོན་ནུ་བློ་གསལ་དེས་ནི་ལེགས་བཤད་གཏམ། ། མཁས་མང་འདུས་པའི་དོ་རར་བསྒྲགས་པའི་ཚེ། ། བཤེས་གཉེན་ཡོངས་ཀྱི་ཚད་མའི་དཔང་གྱུར་ཏེ། ། ཚུལ་གནས་མང་ཐོས་ཞི་དུལ་བག་ཡོད་ཅན། ། འདི་འདྲ་ས་སྟེང་འདི་ན་དཀོན་ནོ་ཞེས། ། དུས་མཚུངས་སྐྱེ་བོ་ཀུན་གྱིས་ཆེར་བསྔགས་ཤིང་། ། ཟང་ཟིང་ཡོན་གྱིས་སྦྱིན་གནས་མཆོག་ཏུ་བཀུར། ། གཞན་ཡང་ཟབ་དོན་བསྒོམས་པ་ལས་བྱུང་བའི། ། ཉམས་དང་རྟོགས་པའི་ངོ་མཚར་གཏམ་མང་པོས། །
མཆོད་སྤྲིན་རྒྱ་མཚོས་རང་གི་རིགས་ཀྱི་བདག ། དགེས་པར་མཛད་འདི་མཆོད་པའི་རབ་དང་ཕུལ། ། རྡོ་རྗེ་འཆང་དང་བསྡུ་མཛད་རྡོ་རྗེ་འཛིན། ། ཐ་དད་མིན་ཡང་ཐ་དད་རྣམ་རོལ་སྟོན། ། སྤངས་རྟོགས་མཉམ་ཡང་སློབ་དཔོན་སློབ་མ་ཡི། ། ཚུལ་གྱིས་ཕན་ཚུན་རྟོགས་པ་འགྲན་པ་སྙམ། ། ཟབ་གསལ་བསྐྱེད་པའི་རིམ་པའི་ཏིང་འཛིན་དང་། ། གྲག་སྟོང་བཟླས་པའི་སྔགས་ཀྱིས་རྗེས་བསྐུལ་བས། ། གང་ཐུགས་དག་པའི་ཐུགས་ཀྱི་མེ་ལོང་ལ། ། ཞི་ཁྲོ་རབ་འབྱམས་ཞལ་དཀྱིལ་མངོན་སུམ་ཤར། །
ཕར་ཕྱིན་དབུ་མའི་ལྟ་བའི་ཟབ་གནད་ལ། ། འཆད་རྩོད་རྩོམ་པའི་གད་རྒྱངས་སྒྲོག་མང་ཡང་། ། དེ་དོན་ཐུགས་ལ་འཁྲུངས་ནས་ཏིང་འཛིན་གྱི། ། མཉམ་རྗེས་འདྲེས་པའི་སྐྱེས་ཆེན་འདི་ངོ་མཚར། ། ཨུ་དུམ་ཝ་ར་ལྟ་བུའི་དལ་འབྱོར་གྱི། ། རྙེད་དཀའི་རྟེན་ལ་བག་ཡོད་སྙིང་པོའི་དོན། ། ལེན་པར་མི་བྱེད་རྨོངས་པ་དེ་དག་ནི། ། རིན་ཆེན་གླིང་ནས་སྟོང་ལོག་མགྲོན་པོ་བཞིན། ། ལ་ལ་སྒོམ་མེད་མི་ཚེ་ཐོས་པས་འབྱམས། ། དྲེགས་འདོད་ང་རྒྱལ་གྱིས་ཁེངས་གང་ཟག་དང་། །
ཆོས་ལ་དག་སྣང་དང་བྲལ་འདི་ཀུན་ཀྱང་། ། མཁས་པའི་མལ་དུ་བླུན་པོའི་རོ་ཡིས་རྒྱུ། ། དིང་སང་ཕལ་ཆེར་ཐོས་པ་དང་བྲལ་ཡང་། ། བྱ་བཏང་མིང་གིས་བླུན་སྒོམ་དུད་འགྲོ་ཡི། ། སྒྲུབ་ཐབས་བྱེད་པའི་ཆོས་པའི་གཟུགས་བརྙན་ལ། ། བརྩོན་པ་མང་མོད་དེ་ལ་སྙིང་པོ་ཅི། ། དེས་ན་ཐོས་བསམ་སྒོམ་གསུམ་གོ་རིམ་བཞིན། ། མ་འཁྲུལ་སྦྱོར་བ་གཉིས་ཀྱི་བརྩོན་འགྲུས་ཀྱིས། ། རྒྱུན་ཆད་མེད་པར་ཉམས་སུ་བཞེས་པ་འདི། ། དུས་གསུམ་རྒྱལ་བ་དགེས་པའི་མཛད་འཕྲིན་ཡིན། །
ཐོས་པ་མཐའ་མེད་དེ་ཡིས་ཐོས། ། བསམ་པས་དོན་རྣམས་རྟོགས་པར་བསམ། ། སྒོམ་པས་རྟོགས་པ་སྐྱེས་ཞིང་སྒོམ། ། མཆོག་གི་རྣམ་འདྲེན་འདི་དེ་མཆོག ། ལྔ་པ་དབེན་པར་སྒོམ་སྒྲུབ་ལ་རྩེ་གཅིག་ཏུ་བཞུགས་ཤིང་མཁས་བཙུན་བཟང་གསུམ་གྱི་ཡོན་ཏན་བརྙེས་པའི་ཚུལ་ནི། དེ་ཡང་གོང་དུ་བསྟན་པ་ལྟར། གླིང་ཁ་བདེ་བ་ཅན་གྱི་ཆོས་གྲྭ་ཆེན་པོ་དང་། ཡང་དབེན་བསམ་གཏན་ཕུག་ལ་སོགས་པའི་བླ་མ་གོང་མ་རྣམས་ཀྱིས་བྱིན་གྱིས་བརླབས་པའི་དགོན་གནས་དམ་པ་དེ་དག་ཏུ་ཕྱི་ནང་གི་སྤྲོས་པ་ཐམས་ཅད་རྒྱང་རིང་དུ་སྤངས་ཏེ། ཐོས་བསམ་དང་གཙོ་བོར་ཟབ་མོ་སྒོམ་སྒྲུབ་ལ་རྩེ་གཅིག་ཏུ་རྒྱུན་མ་ཆད་པར་བཞུགས་པར་མཛད་པ་ཡིན་ཏེ། དེ་ཡང་བདག་ཅག་གི་འདྲེན་པ་དམ་པ་འདིས་ཡོངས་འཛིན་དམ་པ་རྣམས་ཀྱི་ཞལ་གྱི་བུམ་བཟང་ལས་འོངས་པའི་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་བདུད་རྩི་རྣམས་དང་།
རང་ཉིད་ཀྱིས་གསུང་རབ་རྒྱ་མཚོའི་ཚིག་དོན་ལ་ཐོས་བསམ་ངོམ་མེད་དུ་མཛད་པའི་ལེགས་བཤད་སྙིང་པོའི་དོན་རྣམས་རྣམ་དཔྱོད་ཡངས་པའི་སྙིམ་པས་ཡང་ཡང་གསོལ་བ་བློ་གྲོས་རོ་འཛིན་དབང་པོས་དགེས་པར་མྱངས་པས་ལུང་དང་རྟོགས་པའི་ཡོན་ཏན་གྱི་བཅུད་ཀྱིས་སྐུ་གསུང་ཐུགས་ཀྱི་དབང་པོ་ཡོངས་སུ་བརྟས་པར་གྱུར་ནས། མཁས་བཙུན་བཟང་གསུམ་གྱི་ཡོན་ཏན་བརྙེས་པའི་ཚུལ་མདོ་ཙམ་བརྗོད་ན། དེ་ཡང་དང་པོར་མཁས་པའི་ཡོན་ཏན་ལ་འཆད་རྩོད་རྩོམ་གསུམ་ལས། འཆད་པ་ཉི་མའི་འོད་ཟེར་གྱིས་གདུལ་བྱའི་བློ་གྲོས་ཀྱི་པདྨོ་རྒྱས་པར་མཛད་པའི་ཚུལ་ནི། དམ་པ་འདི་ནི་མདོ་སྔགས་ལ་སོགས་པའི་གསུང་རབ་ཟབ་མོ་གང་འཆད་ཀྱང་ཆེར་རློམ་གཞན་གྱི་ལུགས་བཞིན་གཞུང་སོ་སོའི་ཀུན་ལ་གྲགས་ཆེ་བའི་ཐད་ཀྱི་བཀར་ཐིག་སྦྲུགས་ནས་ཟེམ་འབྲོས་ཀྱིས་བཤད་པ་ཙམ་མ་ཡིན་པར། གསུང་རབ་གང་ཡིན་པ་དེའི་ལུས་ཡོངས་སུ་རྫོགས་པ་ཐུགས་ཡུལ་དུ་གསལ་བར་ཤར་བའི་སྒོ་ནས་གདུལ་བྱ་མཆོག་དམན་གྱི་བློ་གྲོས་རིམ་པ་དང་འཚམས་པར་ཚིག་རྣ་བར་སྙན་ཅིང་དལ་བྲེལ་དང་ཆེ་ཆུང་གི་གདངས་འཚམ་པ། བརྗོད་བྱ་འབྲེལ་ཆགས་ཤིང་གདུལ་བྱའི་བློ་ཡུལ་དུ་འཆར་བདེ་བ། དཀའ་བའི་གནས་ཐམས་ཅད་བརྒལ་ལན་གྱི་སྒོ་ནས་གཏན་ལ་ཕབ་སྟེ་མངོན་སུམ་དུ་སྟོན་པ། སྐུ་ཚེ་རིལ་པོར་འདི་ཁོ་ན་ལ་སྦྱངས་པ་འདྲ། དེ་ཁོ་ན་ལྟར་ཡིན་པར་འདུག་སྙམ་པའི་ངེས་ཤེས་གཏིང་ཚུགས་པ་ཞིག་འབྱུང་བས་ཆོས་རྒྱུན་ཇི་ཙམ་རིང་ཡང་ཉན་མི་ནུས་པ་དང་།
ཡུན་རིང་བའི་སྣང་བ་ཅུང་ཟད་ཀྱང་མེད་པར། ཆོས་དེ་གྲོལ་འགྲོ་བ་ན་ཡང་ད་དུང་རེ་ཞིག་མ་གྲོལ་ན་སྙམ་པའི་རྗེའི་ཞལ་ལ་ཡང་ཡང་ལྟ་འདོད་ཅིང་། སེམས་ལ་ཕང་བཞིན་པའི་ངང་ནས་འགྲོ་བ་ཞིག་འབྱུང་བ་མྱོང་བས་གྲུབ་ལ། རྩོད་པ་གནམ་ལྕགས་ཀྱི་འཁོར་ལོས་ལོག་རྟོག་གི་བྲག་རི་ཕྱེ་མར་མཛད་པའི་ཚུལ་ཡང་། ཟབ་མོའི་ཆོས་ཀྱི་འཁོར་ལོ་བསྐོར་བ་སོགས་ཀྱི་གནས་སྐབས་རྣམས་སུ་གཞན་ལུགས་ཀྱི་མཁས་པ་ཆེན་པོ་རྣམས་ཀྱི་བཞེད་པ་བཀོང་པར་མཛད་ནས། དེ་ལ་ལུང་རིགས་ཀྱིས་དཔྱད་པ་མཛད་པ་ན། ཕྱི་རྒོལ་གྱི་གྲུབ་མཐའ་ངན་པའི་སྐྱོན་འཚང་ཐམས་ཅད་ཀུན་གྱི་མངོན་སུམ་དུ་རིག་པ་ཞིག་འབྱུང་ཞིང་། གཞན་ཡང་རྗེ་འདིས་ས་སྐྱར་བཞུགས་སྐབས་ཤིག གོང་མ་བདག་ཆེན་འཇམ་དབྱངས་ཆོས་ཀྱི་རྒྱལ་པོ་ལ་ཐུགས་བྲེལ་ཞིག་གི་དབང་ལས། ཀྱེ་རྡོར་སྒྲུབ་མཆོད་ཀྱི་ཚོགས་དབུ་ལ་ཕེབས་དགོས་བྱུང་བས།
དེ་དུས་གོང་དཀར་རྡོ་རྗེ་གདན་ནས་རྫོང་ལུགས་ཀྱི་དགེ་བཤེས་ཆེ་རགས་ཤིག་གདན་ས་ཆེན་པོའི་གནས་མཇལ་ལ་བྱོན་པ་དང་སྟབས་འགྲིག་ནས། སྒྲུབ་མཆོད་པ་དཔོན་སློབ་རྣམས་གསོལ་བ་གདུགས་ཚོད་ཀྱི་སྐབས། ཁོང་རྣམས་ཚོགས་སུ་བྱོན་པའི་ས་སྐྱ་པའི་ཡབ་ཆོས་ཀྱེ་རྡོ་རྗེའི་རྒྱུད་མན་ངག་ལས་བརྩམས་ཏེ་དཀའ་གནས་དུ་མ་ལ་དྲི་བ་དང་། ལྷག་པར་ངོར་པའི་གྲུབ་མཐའ་ལ་ཟུར་གྱིས་བཟས་པའི་འབེལ་གཏམ་མང་པོ་གླེང་བྱུང་བ་ན། རྗེ་བླ་མ་འདིས་བཞུགས་ཁྲི་དེ་ཀའི་སྟེང་ནས་ཐུགས་ཞི་དུལ་ཆེན་པོའི་ངང་ནས་དྲི་བ་དང་། རྩོད་པའི་རིགས་རེ་རེ་ནས་ལན་འདེབས་ཀྱི་ལེགས་བཤད་ལུང་རིགས་གིས་སྒྲུབ་བྱེད་མཐའ་ཡས་པ་དང་བཅས་ཚིག་རྩུབ་ཀྱི་དྲི་མས་མ་གོས་པ་དཔྱིས་ཕྱིན་པ་གནང་བས། དེར་ཚོགས་ཀྱི་དཔོན་སློབ་ཀུན་དགའ་མགུ་ཡི་རངས་པར་གྱུར་ཅིང་། ཁོང་གོང་དཀར་པ་རྣམས་ཀྱང་དང་བའི་དད་པ་ལྷག་པར་སྐྱེས་ཏེ། ས་སྐྱའི་སྔགས་དགོན་གྱི་བླ་མ་དེ་སྤྱིར་གཞུང་ལུགས་རྒྱ་མཚོའི་ཕ་མཐར་སོན་ཅིང་། ལྷག་པར་ངོར་རྫོང་གི་གྲུབ་མཐའི་གནད་རྣམས་ཐུགས་ལ་གསལ་ལེ་བཞུགས་པའི་ཤིན་ཏུ་འཇིགས་པ་ཞིག་འདུག་ཅེས་ཕྱོགས་ཀུན་ཏུ་སྙན་པ་སྒྲོག་པར་གྱུར་ལ།
སྐབས་དེར་གོང་མ་འཇམ་དབྱངས་བདག་ཆེན་ཆོས་ཀྱི་རྒྱལ་པོས་ཀྱང་སྒྲུབ་མཆོད་གྲོལ་འཕྲལ། བཀྲས་ཐགས། བཟང་ཇ་སྡུམ། བཞུགས་གདིང་ལེགས་པ་གཅིག་རྣམས་སྩལ་བའི་ཁ་སང་གི་རྫོང་པའི་ལན་འདེབས་དེ་རྣམས་བླ་མ་གོང་མ་རྣམས་དང་། གདན་ས་ཆེན་པོ་འདིའི་ཞབས་འདེགས་སུ་ཆེ་བ་བྱུང་འདུག་པ་ཅིས་ཀྱང་ངོ་མཚར་ཆེའོ། ། ཞེས་པའི་ལེགས་སོ་བྱིན་པ་ཡང་གནང་བར་མཛད་ཅིང་། ཡང་དུས་ཕྱིས་ངམ་རིང་དུ་རྒྱལ་པོའི་ཕོ་བྲང་དུ་དཔོན་ས་མངའ་བདག་རྒྱལ་མོའི་ནང་རྟེན་དངུལ་གདུང་གི་རབ་གནས་ལ་རྗེ་བླ་མ་འདི་དང་། མཁན་ཆེན་བྱམས་པ་བཟང་པོ། རི་བོ་ཆེ་པ་འགྱུར་མེད་བདེ་ཆེན། གཞན་ཡང་དགེ་བའི་བཤེས་གཉེན་མང་པོ་གྲྭ་ཚང་སོ་སོ་བ་དུ་མ་དང་བཅས་སྤྱན་དྲངས་པའི།
བདེ་མཆོག ཀྱེ་རྡོར། དུས་འཁོར་རྣམས་ལ་བརྟེན་པའི་རབ་གནས་ལེགས་པར་མཛད་རྗེས། རབ་སྟོན་རྒྱས་པའི་སྐབས་སུ་མི་དབང་ས་སྐྱོང་ཆེན་པོ་ཡང་གྲལ་དབུ་ལ་ཕེབས་པའི་དཔྱོད་ལྡན་གྱི་གང་ཟག་གྲངས་མེད་པ་འདུས་པའི་ས་དེར། རྗེ་འགྱུར་མེད་ཀྱི་ཞལ་སློབ་མཁས་པ་ཞིག་གིས་དུས་ཀྱི་འཁོར་ལོ་ལ་ཆེ་བ་བརྗོད་པ་དཔག་ཏུ་མེད་པ་དང་། རྒྱུད་སྡེ་གཞན་རྣམས་ལ་མི་ཟབ་པ་དང་། རབ་གནས་ཀྱི་ཆོ་ག་རྣམས་ལ་ཡང་ཟུར་གྱིས་ཟ་བའི་དྲི་བ་དང་རྩོད་པ་མང་དུ་བྱས་བྱུང་བར། བདག་ཅག་གི་རྗེ་བླ་མ་ཐམས་ཅད་མཁྱེན་པ་འདིས་གསུང་དཔང་མཐོ་ཞིང་སྙན་པ་དང་བཅས། ཚིག་འབྲུ་རྣམས་ཀྱང་དག་ཅིང་གསལ་བ། བརྗོད་པ་གཙང་བའི་སྒོ་ནས་སོ་སོའི་ལན་འདེབས་མཐའ་དག་རྒྱས་བཤད་དོན་བསྡུས་ཀྱི་སྒོ་ནས་མཐའ་ཆོད་པ་དང་།
སྐབས་སྐབས་སུ་ཉམས་ལྡན་སུན་འབྱིན་གྱི་རིགས་ཀྱང་ཐོར་བུ་དང་བཅས་གསུང་བཤད་རྒྱུན་རིང་དུ་མཛད་པས། དེར་ཚོགས་ཀྱི་བླ་མ་དགེ་བའི་བཤེས་གཉེན་སྡེ་སྣོད་འཛིན་པ་སོགས་བློ་གྲོས་དང་ལྡན་པའི་སྐྱེ་བོ་ཐམས་ཅད། རྗེ་འདིའི་ལུང་གི་ཡོན་ཏན་གྱི་རྒྱ་དང་རྩོད་པའི་ངག་ཚིག་མྱུར་ཞིང་རྣོ་ལ་དོན་བཟང་བའི་ཚུལ་སོགས་ལ་ཀུན་ཀྱང་ཧ་ལས་པར་གྱུར་ཅིང་། ལྷག་པར་རིགས་ལྡན་ཆོས་ཀྱི་རྒྱལ་པོ་དཔོན་སློབ་རྣམས་ཐུགས་འཕྲོགས་པར་གྱུར་ཏེ། ཆོས་རྒྱལ་ཆེན་པོའི་གསུང་ལས། རྗེ་བླ་མ་གླིང་ཁ་པ་འདི་དཔལ་ལྡན་ས་སྐྱ་པ་རང་གི་ཆོས་ལ་གསན་རྒྱ་ཆེ་ཞིང་ཐོས་བསམ་ཕུལ་དུ་བྱུང་བ་དང་། སྤྱིར་གཞུང་ལུགས་མཐའ་དག ཁྱད་པར་རྒྱུད་སྡེ་རིན་པོ་ཆེ་དང་འབྲེལ་བའི་ཆོས་སྐད་གང་བྱེད་ཀྱང་ཚིག་དོན་གཉིས་ཀ་ལ་བྱང་ཞིང་ལྷོང་ཆེ་ལ་ཕྱག་ལེན་ཕྲ་མོ་ཚུན་ལའང་འདི་འདི་ཡིན་དང་། འདི་དུས་འདི་བྱེད་ངེས་ཤེས་ཡིད་ཆེས་རང་ཡོད་ཅིང་། ལྷག་པར་བདེ་མཆོག་རྩ་སྔགས་ཀྱིས་གཙོས་པའི་ལྷ་བསྙེན་རྟགས་དུས་གྲངས་གསུམ་ལས་སུ་རུང་བ་ཐོག་མཉམ་གྱི་དགེ་བཤེས་ལ་རྗེ་འདི་རང་ངོ་མཚར་ཆེ་བ་འདུག་ཅེས་བསྟོད་བཀུར་བསྔགས་གསུམ་དུ་མ་མཛད་ཅིང་།
དེ་ནས་ཡུན་རིང་མ་ལོན་པར་རང་གི་རིགས་ཀྱི་ཅོད་པན་དམ་པར་བསྟེན་པར་མཛད་པ་ཡིན་ནོ། ། རྩོམ་པའི་སྒོ་ནས་བསྟན་པ་ལ་བྱ་བ་མཛད་པའི་ཚུལ་ཡང་། སྤྱིར་རྩོམ་པ་ཞེས་བྱ་བ་བླ་མ་དམ་པ་རྣམས་ཀྱི་རྣམ་པར་ཐར་པ་དང་། རྒྱལ་བ་སྲས་དང་བཅས་པའི་ཡོན་ཏན་བརྗོད་པ་དང་། བདེ་བར་གཤེགས་པའི་གཞུང་ལུགས་དྲི་མ་མེད་པའི་དགོངས་འབྲེལ་དང་བཅས་པ་བརྗོད་བྱའི་ཡུལ་དུ་བྱས་ཏེ། འཕགས་ཡུལ་གྱི་མཁས་པ་རྣམས་ཀྱིས་བཤད་པ་ལྟར། སྡེབ་སྦྱོར་གྱི་གཙུག་ལག་དང་མཐུན་པར་རྩོམ་ཤེས་ན། རྩོམ་པ་ཁོ་ན་ལ་བརྟེན་ནས་ལྷག་པའི་ལྷའི་ཞལ་མཐོང་བ་དང་། ཆོས་རྣམས་ཀྱི་གནས་ལུགས་མཐོང་བའི་ཤེས་རབ་སྐྱེ་བ་སོགས་འབྱུང་བ་ལ། དེ་དང་མཐུན་པར་བདག་ཉིད་ཆེན་པོ་འདིས་མཛད་པའི་གསུང་རྩོམ་རྣམས་ཀྱང་།
དཔལ་ལྡན་ས་སྐྱ་པཎྜི་ཏས་སྡེབ་སྦྱོར་མེ་ཏོག་གི་ཆུན་པོར། རང་གིས་བརྗོད་པར་བདེ་ཞིང་གཞན་གྱིས་རྟོགས་པར་སླ་ལ། གཉིས་ཀའི་རྣ་བར་སྙན་པ་ཞིག་སྡེབ་སྦྱོར་གྱི་གཙུག་ལག་ཤེས་པ་ལས་འབྱུང་བས་ཞེས་གསུངས་པ་ལྟར། ཚིག་དོན་འབྲེལ་ཆགས་ཤིང་ཀུན་གྱི་བློ་ཡུལ་དུ་འཇེབས་པ་ཞིག་འབྱུང་པ་ཡིན་ལ། དེ་ལྟ་བུའི་གསུང་རྩོམ་ཇི་ལྟར་མཛད་པའི་ཚུལ་ཕྱོགས་ཙམ་བརྗོད་ན། རྗེ་རང་ཉིད་ཀྱི་རིགས་ཀྱི་ཅོད་པན་དམ་པ་རྗེ་བཙུན་བླ་མ་ཆོས་དབང་ཕྱུག་ལ་གསོལ་བ་འདེབས་པའི་རབ་ཏུ་བྱེད་པ་ཚན་པ་འགའ། རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རྫོགས་ཀྱི་རྣམ་བཤད་ཆེན་མོ། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་ཀུན་རིག་རྣམ་པར་སྣང་མཛད་ཀྱི་ཆོ་གའི་རྣམ་བཤད་སྔགས་འཆང་གྲགས་པའི་མཚན་ཅན་གྱིས་བཀས་བསྐུལ་ནས་གསེར་མདོག་དབོན་པོ་བསོད་ནམས་རྩེ་མོའི་དོན་དུ་མཛད་པ། གུར་གྱི་མགོན་པོའི་སྲུང་འཁོར་རྡོ་རྗེའི་བྲག་རྫོང་མའི་ཡིག་རྒྱས་པ་ངོ་མཚར་ཅན། བཀའ་ཤེས་རབ་ཀྱི་ཕ་རོལ་ཏུ་ཕྱིན་པའི་གཅོད་ཀྱི་ཟབ་ཁྲིད་ཉམས་སུ་ལེན་ཚུལ་དཔོན་ལྷ་དབང་རྒྱལ་མཚན་གྱི་དོན་དུ་མཛད་པའི་ཡེ་གེ་སོགས།
དེ་ཐམས་ཅད་ཀྱང་ཚིག་ཉུང་ལ་དོན་རྒྱས་པ་མཁས་བླུན་སྐྱེ་བོ་ཀུན་གྱིས་འཛིན་སླ་ཞིང་བརྗོད་བདེ་བ་སོགས་དཔྱོད་ལྡན་མཁས་པས་ལེགས་པར་བརྟགས་ན་བསྟན་པ་གསལ་བར་ནུས་ཤིང་། དོན་གཉེར་རྣམས་ལ་ཡིད་ཀྱི་འདོད་པ་འཇོ་བ་ཤ་སྟག་ཏུ་ཡོད་དོ། ། གཉིས་པ་བཙུན་པའི་ཡོན་ཏན་ནི། ཐོག་མར་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་བསྟན་པའི་རྩ་བ་ཡིན་པར་དགོངས་ནས། བསླབ་པར་བྱ་བའི་གནས་མཐའ་དག་ལ་ཕྲ་ཞིང་ཕྲ་བ་ནས་བླང་དོར་གྱི་དམིགས་རྣམ་ཕྱེད་པར་མཛད་ཅིང་། རྟགས་དང་ཆ་ལུགས་ཚུན་ཆད་ཀྱང་རུང་བ་ཚད་དང་ལྡན་པ་ཡོངས་སུ་རྫོགས་པ་དང་། ཀུན་ཏུ་སྤྱོད་པ་ཐམས་ཅད་ཀྱང་དམ་པའི་ཆོས་འདུལ་བ་དང་མཐུན་པ་ཁོ་ན་སྐུ་ཉམས་སུ་བསྟར་བར་མཛད་ལ། ཁྱད་པར་དུ་སྲིད་པའི་སྐྱེ་བ་མང་པོར་རང་བཞིན་གྱིས་དགེ་བ་ལ་གོམས་པའི་ཤུགས་ཀྱིས་ཆུང་ངུ་ཉིད་ནས་རང་བཞིན་གྱི་ཁ་ན་མ་ཐོ་བ་ཅི་ཡང་མི་མཛད་ན། སྐུ་ནར་སོན་ཅིང་བསླབ་པ་རིན་པོ་ཆེ་རྣམས་ཞལ་གྱིས་འཆེས་ནས། དེ་རྣམས་དང་འགལ་བའི་དྲི་མ་ཙམ་གྱིས་ཀྱང་གོས་པ་ལྟ་ག་ལ་ཞིག་སྟེ།
བསྟེན་བྱ་འཚོ་བ་དང་། བསྲུང་བྱ་ཚུལ་ཁྲིམས་དང་། ཉམས་ལེན་སྤྱོད་པ་དང་། རྟོགས་པ་ལྟ་བ་བཞི་མ་ཉམས་ཤིང་། རྣམ་པར་དག་པ་བཞི་ལ་བརྟེན་པར་མངོན་སུམ་གྱི་ཚད་མས་གྲུབ་པའི་ཕྱིར་རོ། ། དེ་ཅིས་མངོན་ཞེ་ན། སྐུ་གསུང་ཐུགས་ཀྱི་དབང་པོ་དུལ་ཞིང་ཞི་ལ་བག་དང་ལྡན་པ་ཁོ་ནས་བཞུགས་པར་ཀུན་ལ་མངོན་དུ་གྱུར་པ་དང་། སྤྱོད་ལམ་ཐམས་ཅད་ཀུན་ཏུ་མཛེས་ཤིང་བརྗིད་ཆགས་ལ་ཚུལ་ཁྲིམས་ཀྱི་དྲི་བསུང་ཁྱད་པར་ཅན་རྫི་ཕྱོགས་མིན་པར་ཡང་མནམ་པ་ཞིག་སྟེ། དེ་ཡང་བདག་ཅག་གླང་ལོ་གླིང་ཁ་དགོན་པར་ཞབས་དྲུང་དུ་སླེབས་ནས་གདན་ས་བཀོད་བཞག་མ་མཛད་ཀྱི་བར་ལ་བླ་བྲང་ཆེན་མོའི་འོག་གི་གཟིམ་ཆུང་དུ་རྗེ་བླ་མ་ཉིད་བཞུགས་ཤིང་། ཁོ་བོ་ཅག་སྟེང་གི་བླ་མ་ལྷ་ཁང་ན་ཡོད་སྐབས།
དེ་དུས་དགུན་ཡིན་པས། རྗེ་བླ་མའི་ན་བཟའ་རྣམས་ཕྱག་གཡོག་རྣམས་ཀྱིས་སྔ་དྲོ་རེ་བཞིན་འོག་གི་དབང་ཁང་ཀ་དྲུག་མའི་ཉི་མ་ལ་རྒྱང་ཙམ་ལ་འཇོག་པ་ཞིག་འདུག་པ་ལ། དེར་སྐབས་ཉི་མའི་འོད་ཀྱིས་ན་བཟའ་རྣམས་ལ་རེག་པ་ན། དེའི་རྐྱེན་གྱིས་དེ་དག་ལས་ཚུལ་ཁྲིམས་ཀྱི་དྲི་བསུང་ཁྱད་པར་ཅན་འཐུལ་ཏེ་བླ་བྲང་གི་སྟེང་འོག་རྣམས་དང་། དགོན་པའི་གླིང་ཁྲོད་ཚུན་ཐམས་ཅད་དྲི་བཟང་གིས་ཁྱབ་པ་ཞིག་དུས་རྒྱུན་དུ་འོང་བ་ངོས་ཅག་དཔོན་སློབ་སོགས་དེར་ཡོད་ཀྱི་སྐྱེ་བོ་ཀུན་གྱི་མཐུན་སྣང་གྲུབ་པ་བྱུང་བ་ན། གཞན་ཡང་རྗེ་ཉིད་དབང་བསྐུར་སོགས་མཛད་པའི་ཚེ་ཡང་དབང་རྫས་སོགས་འགྲིམས་པར་ཕེབས་བྱུང་པ་ན། དེ་དང་དུས་མཉམ་ལྷ་དང་མིའི་སྤོས་ཀྱི་དྲི་ཞིམ་པོ་གང་གིས་མཚན་པར་མི་ནུས་པའི་ཚུལ་ཁྲིམས་ཀྱི་དྲི་བསུང་ངོ་མཚར་ཅན་ཐུལ་གྱིས་འབྱུང་བ་དང་དབང་གྲལ་ན་ཡོད་པ་ཀུན་གྱིས་ལན་གཅིག་མ་ཡིན་པ་ཡང་ཡང་དུ་ཚོར་བ་བུ་སློབ་ཀུན་གྱི་ཐུགས་ལ་གསལ་བ་ལྟར་ཡིན་པས། དེ་ནས་འདི་ལྟ་བུ་ནི། སྔོན་བྲམ་ཟེ་མཆོག་སྲེད་ཀྱི་སློབ་མ་ནོར་བུ་གླིང་པ་བདེ་པའི་རྡོ་རྗེ་ཞེས་བྱ་བ་དེ་བཙུན་པའི་མཆོག་ཏུ་གྱུར་པ་ཚུལ་ཁྲིམས་ཀྱི་དྲི་གཞུ་འདོམ་ལྔ་བརྒྱ་ཙམ་དུ་ཚོར་བ་ཡོད་ཅིང་ཆོས་སྐྱོང་གི་གསུང་གིས། ཁྱོད་ཀྱི་ཚུལ་ཁྲིམས་འདི་རྣམ་པར་དག་པས་བདག་སྐད་ཅིག་ཀྱང་ཁྱོད་དང་མི་འབྲལ་བར་བསྲུང་བ་དང་།
དམ་ཚིག་ཏུ་བགྱིས་པ་ཡིན་གསུངས་ཤིང་། གང་བསྒོ་བ་དེ་དག་ཐོགས་པ་མེད་པར་འགྲུབ་པས་བསྟན་པ་ལ་ཕན་དུ་མ་བཏགས་སོ། ། ཞེས་གྲགས་པ་དང་ཚུལ་མཚུངས་པའི་ཤིན་ཏུ་ངོ་མཚར་བའི་རྣམ་པར་ཐར་པར་ཤེས་པར་བྱ་ཞིང་། གཞན་ཡང་གང་དུ་བཞུགས་པའི་ས་ཕྱོགས་ཐམས་ཅད་གཙང་ཞིང་ཡིད་དུ་འོང་བ་དང་། དྲི་བསུང་ཁྱད་པར་ཅན་དང་ལྡན་པར་འགྱུར་བར་མཐོང་བ་དང་། སྐྱེ་བོ་སུ་ལའང་ཟུར་གྱིས་འཁུ་བ་དང་། ཞེ་གཅོད་པའི་ཚིག་ངན་དང་། ཕ་རོལ་གྱི་ཡིད་དུ་མི་འོང་པའི་རྣམ་འགྱུར་ཅུང་ཟད་ཀྱང་མི་མཛད་ཅིང་། རྙེད་པ་དང་བསྐུར་བསྟི་ལ་ཆགས་པའི་སྒོ་ནས་ཕ་རོལ་བསླུ་བའི་བསམ་སྦྱོར་གཏན་མི་མངའ་བའི་ཕྱིར་རོ། ། དེ་ལྟ་བས་ན་བདག་ཉིད་ཆེན་པོ་འདིའི་སྐུ་གསུང་ཐུགས་ཀྱི་མཛད་པ་དང་ཀུན་ཏུ་སྤྱོད་པ་གང་ལ་ཡང་སྐྱོན་ལྟར་སྣང་བ་འདི་ལྟ་བུ་ཞིག་གོ་སྙམ་པ་ཞབས་དྲུང་ན་གནས་པའི་བློ་གྲོས་ཅན་སུས་ཀྱང་ཡོང་ཡེ་མ་མཐོང་བ་ཡིན་ནོ། །
རྒྱུ་མཚན་དེ་ཉིད་ཀྱི་ཕྱིར། ཐུགས་ངེས་འབྱུང་ཚུལ་ཁྲིམས་རྣམ་དག་པས། ། དགག་སྒྲུབ་གནས་གསུམ་ལ་མཁས་ཤིང་གཞོལ། ། ཚུལ་ཁྲིམས་དྲི་བསུང་གིས་ཕྱོགས་ཀུན་ཁྱབ། ། རྗེ་འདུལ་བ་ཆེན་པོ་ལ་གསོལ་བ་འདེབས། ། ཞེས་བསྟོད་པ་ཡིན་ནོ། ། དེ་ཙམ་ཁོ་ནར་མ་ཟད་ཀྱི་ཆོས་ཀྱི་རྗེ་འདི་ཉིད་ནི་བདག་པས་གཞན་གཅེས་པར་འཛིན་པའི་སྙིང་རྗེ་ཆེན་པོས་རོས་ཐུགས་རྒྱུད་ཡོངས་སུ་གང་བར་གྱུར་པས། སེམས་ཅན་ཐམས་ཅད་ལ་བུ་གཅིག་པ་ལྟ་བུར་ཀུན་ནས་ཡོངས་སུ་བརྩེ་ཞིང་། ཁྱད་པར་དུ་ཡང་དབུལ་ཞིང་ཕོངས་པ་དང་། མགོན་མེད་པ་དང་།
ནད་དང་སྡུག་བསྔལ་དྲག་པོས་ཉེན་པ་དང་། འཇིག་རྟེན་འདིའི་བྱ་བ་ལ་མངོན་པར་ཞེན་པས་ཡིད་དྲི་མ་ཅན་དུ་གྱུར་པ་རྣམས་ལ་ལྷག་པར་ཡང་ཐུགས་རྗེ་ཆེན་པོ་གཡེ་བ་ཞིག་པས། དམན་པར་གྱུར་པའི་སྐྱེ་བོ་གང་སུ་ཡང་རུང་བ་དེ་དག་ལ་ཟས་དང་གོས་ལ་སོགས་པའི་ཡོ་བྱད་གྱ་ནོམ་པ་དག་སྦྱོར་ཞིང་སོ་སོའི་བསམ་པ་དང་མཐུན་པའི་གཏམ་གྱིས་དབུགས་ཕྱུང་ནས། འདི་དང་ཕྱི་མ་བདེ་ཞིང་སྐྱིད་པའི་ཐབས་ཁྱད་པར་ཅན་ཁོ་ན་ལ་འཇུག་པར་མཛད་ལ། ལྟ་བ་དང་གྲུབ་མཐའ་ཐ་དད་ལ་མངོན་པར་ཞེན་པས་བློ་ཟིང་ཟིང་པོར་གྱུར་པ་རྣམས་ཀྱང་བརྩེ་བ་ཆེན་པོ་འདིས་ཐབས་ལ་མཁས་པའི་སྤྱོད་པ་དང་། དོན་ཟབ་ཅིང་ཚིག་འབྲུ་ཕུན་སུམ་ཚོགས་པ་དང་ལྡན་པའི་འབེལ་བའི་གཏམ་གྱི་བཀའ་མཆིད་ཁྱད་པར་ཅན་གྱི་སྒོ་ནས་ཕྱིན་ཅི་མ་ལོག་པའི་ལམ་དུ་འཇུག་པ་ལ་གཞན་གྱི་དྲིང་མི་འཇོག་པའི་སྤོབས་པ་ཐོགས་པ་མེད་པས། གདུལ་བྱ་རྣམས་ཀྱི་དད་པའི་ཡིད་མཚོ་ཡོངས་སུ་རྒྱས་པར་མཛད་པ་ཞིག་ཡིན་ནོ། ། དེ་ལྟར་ཡང་མགོན་པོ་བྱམས་པས། སྙོམ་པ་ཕན་པར་འདོད་པ་བརྩེ་བ་ཅན། ། གཞན་གྱི་སྡུག་བསྔལ་སྐྱེ་བས་ཤིན་ཏུ་འཇིགས། །
སེམས་ཅན་འདུལ་བ་ལ་ནི་ལེགས་བརྩོན་པ། ། ངག་གི་ཉེས་རྣམ་གསུམ་ལས་ཤིན་ཏུ་རིང་། ། ཞེས་གང་གསུངས་པ་ལྟར་རོ། ། རྒྱུ་མཚན་དེ་ཉིད་ཀྱི་ཕྱིར། ཐེག་ཆེན་སེམས་བསྐྱེད་ཀྱིས་རྒྱུད་བཏམས་པས། གཞན་གནོད་ཀྱི་བསམ་པ་དུག་བཞིན་སྤངས། ། ཕར་ཕྱིན་དང་དབུ་མའི་གཞུང་ཀུན་མཁྱེན། ། རྗེ་བཀའ་གདམས་པ་ཆེན་པོ་ལ་གསོལ་བ་འདེབས། ། ཞེས་ཀྱང་བསྟོད་པ་ཡིན་ནོ། ། གསང་སྔགས་ནང་གི་ཉམས་ལེན་གྱི་རིམ་པ་དང་ཀུན་ཏུ་སྤྱོད་པ་ཇི་ལྟར་མཛད་པའི་ཚུལ་རྣམས་ནི་སྐྱེ་བོ་གཞན་ལ་འཆབ་པ་ཉིད་གཙོ་བོར་མཛད་པ་ཞིག་སྣང་བས་ཞིབ་ཏུ་མ་མཆིས་ལ།
ཐུན་མོང་དུ་གྲགས་པ་དང་རང་ལ་སྣང་བ་ཙམ་ཞིག་བརྗོད་ན། ལམ་གྱི་རྩ་བ་དམ་ཚིག་དང་སྡོམ་པ་སྲོག་གི་དབང་པོ་ལྟར་གཅེས་པར་འཛིན་པའི་སྒོ་ནས་ཉེས་ལྟུང་གི་དྲི་མས་ནམ་ཡང་མ་གོས་ཤིང་། གཉིས་འཛིན་གྱི་འཁྲུལ་པ་ཐམས་ཅད་ཉེ་བར་ཞི་བའི་ཆོས་ཀྱི་དབྱིངས་སྤྲོས་བྲལ་ནམ་མཁའ་ལྟ་བུ་དང་། རྟེན་ཅིང་འབྲེལ་པར་འབྱུང་བ་སྒྱུ་མ་ལྟ་བུའི་ཆོས་ཅན་རང་རིག་པའི་ཡེ་ཤེས། དེ་ཉིད་དང་གཞན་དུ་བརྗོད་དུ་མེད་པར་མཁྱེན་པའི་འཁོར་འདས་དབྱེར་མེད་ཀྱི་ཉམས་ལེན་གྱི་གནད་ཟབ་མོ་དང་མ་བྲལ་བའི་ངང་ནས། ཕྱི་ནང་གི་གཡེང་བ་གང་གིས་ཀྱང་བརྫི་བར་མི་ནུས་པའི་གུས་པ་དང་རྟག་པའི་སྦྱོར་བ་གཞན་ལས་ཕུལ་དུ་བྱུང་བས་དངོས་གྲུབ་ཐམས་ཅད་ཀྱི་རྩ་བ་ལམ་ཟབ་མོ་བླ་མའི་རྣལ་འབྱོར་གཙོ་བོར་གྱུར་པའི་མཚན་བཅས་དང་མཚན་མེད་ཀྱི་ཐུགས་དམ་གྱི་རིམ་པ་དུ་མ་ཞིག་ལ་དུས་རྟག་ཏུ་བརྩོན་པ་ལྷུར་མཛད་པས། ཐ་མལ་གྱི་སྣོད་བཅུད་ཀྱི་སྣང་བ་ཐམས་ཅད་འགགས་ནས་སྐུ་གསུམ་རྡོ་རྗེ་གསུམ་གྱི་སྣང་བའི་འཁོར་ལོར་བྱིན་གྱིས་བརླབས་ནས་ལྷ་དང་ཡེ་ཤེས་ཀྱི་ངོ་བོར་ཁ་ལོ་བསྒྱུར་ནས། དག་པ་རབ་འབྱམས་བདེ་སྟོང་ཟུང་འཇུག་འབའ་ཞིག་གིས་དུས་འདའ་བར་མཛད་པ་ལ་ཐེ་ཚོམ་ཡིད་གཉིས་ཅུང་ཟད་ཀྱང་མི་དགོས་པ་ཡིན་ནོ། ། འདིར་སྨྲས་པ། མགོན་ཁྱོད་སྔོན་ནས་མཆོག་གི་སར་བཞུགས་ཀྱང་། །
གདུལ་བྱ་དྲང་ཕྱིར་རྒྱལ་བས་ཆེར་བསྔགས་པའི། ། དབེན་གནས་རྣམས་སུ་ཏིང་འཛིན་བདུད་རྩིའི་བཅུད། ། ངོམ་མེད་རོལ་ལ་གཅིག་ཏུ་བརྩོན་པ་སྙམ། ། གཞུང་ལུགས་བྱེ་བ་འབུམ་སྡེའི་ཚིག་དོན་རྣམས། ། རྫོགས་པར་ཁྱོད་ཀྱི་ཐུགས་ལ་རབ་སྨིན་པས། ། འདུས་པའི་དབུས་སུ་འཆད་པའི་སྒྲ་དབྱངས་ནི། ། ཐོས་ཚེ་མི་མགུའི་གཟུར་གནས་བློ་ལྡན་སུ། ། ཁྱོད་ནི་མདོ་རྒྱུད་བསྟན་བཅོས་གང་འཆད་ཀྱང་། ། དེ་ཉིད་ཁོ་ན་སྦྱངས་འདྲའི་མཁྱེན་ཡངས་ཀྱིས། ། གདུལ་བྱ་བློ་ཡི་དབུལ་བ་ཀུན་བསལ་ནས། །
ཡུད་ཀྱིས་མཁས་པའི་གྲས་སུ་ཆུད་པར་མཛད། ། ལྟ་གྲུབ་གཅིག་དང་མི་གཅིག་མཁས་པ་ཡི། ། མ་རྟོགས་ལོག་རྟོག་ཐེ་ཚོམ་རི་བོའི་སྤོ། ། ཀུན་ཀྱང་ཁྱོད་ཀྱི་ལུང་རིགས་རྣམ་དག་གི ། སྲ་བརྟན་རྡོ་རྗེའི་ཆར་གྱིས་ཕྱེ་མར་མཛད། ། ཨེ་མ་འཕགས་ཡུལ་ཕྱོགས་གླང་ཆོས་གྲགས་དང་། ། ས་སྐྱའི་འཇམ་དབྱངས་འཇིགས་མེད་དཔའ་བོ་དེ། ། མྱ་ངན་འདས་རྗེས་རྩོད་པ་སེང་གེའི་སྒྲས། ། ཕས་རྒོལ་འཇོམས་ལ་མགོན་འདིར་འགྲན་བྱེད་སུ། ། མིང་རྣམས་མངོན་བརྗོད་ཀྱིས་སྤྲས་བྱིང་ཆེ་ཞིང་། །
ཚིག་རྣམས་སྙན་ངག་གིས་བརྒྱན་རྣ་བར་སྙན། ། དོན་རྣམས་བརྗོད་བྱ་དང་འབྲེལ་རྟོགས་པར་སླ། ། གཅོད་མཚམས་སྡེབ་སྦྱོར་དང་མཐུན་བརྗོད་བདེ་བ། ། དེ་ལྟའི་མཚན་ཉིད་ཚང་བའི་བསྟན་བཅོས་དེ། ། མཁས་དབང་རྣམས་ཀྱིས་བསྔགས་པའི་ཡུལ་ཡིན་ཀྱང་། ། བློ་གྲོས་དམན་ལ་དེ་ལས་བཟློག་པས་ན། ། མཆོག་དམན་ཀུན་དགའི་བསྟན་བཅོས་དུ་མའང་སྤེལ། ། དེ་ལྟར་ཟབ་ཡངས་མཁྱེན་པའི་རྒྱ་མཚོ་ལས། ། སྔོན་མེད་གསར་དུ་བསྐྲུན་པའི་ལེགས་བཤད་རྣམས། ། ཚིག་ཉུང་དོན་མང་གོ་སླ་བརྗོད་བདེ་བའི། །
མཁས་ཀུན་ཡིད་ཀྱི་འདོད་འཇོ་བླ་ན་མེད། ། སྡུག་བསྔལ་རང་བཞིན་འཁོར་བའི་རྒྱ་མཚོ་ལས། ། ཐར་པ་འདོད་པའི་རྣམ་གྲོལ་དོན་གཉེར་གྱིས། ། དམ་ཆོས་འདུལ་བའི་ཚིགས་གསུམ་བསླབ་པའི་ཚོགས། ། ཉེས་ལྟུང་ཕྲ་མོས་མ་གོས་ཁྱེད་ཁོ་ན། ། རྟ་ཐུལ་བཞིན་དུ་སྤྱོད་ལམ་ཀུན་ནས་དུལ། ། ཀ་ཏ་ཡ་ནའི་བུ་ལྟར་བསླབ་བྱར་གུས། ། འོད་སྲུང་བཞིན་དུ་སྦྱངས་པའི་ཡོན་ཏན་ལྡན། ། མར་གྱུར་འགྲོ་བའི་སྡུག་བསྔལ་གཞོམ་སླད་དུ། ། ཐམས་ཅད་མཁྱེན་པའི་གོ་འཕང་ཐོབ་འདོད་བློས། །
བྱང་ཆུབ་སེམས་གཉིས་ཟབ་མོའི་ཉམས་ལེན་གྱིས། ། བདག་པས་གཞན་གཅེས་སེམས་དཔའ་ཁྱོད་གཅིག་བསྔགས། ། རང་ཉིད་སྨིན་བྱེད་ཕར་ཕྱིན་རྣམ་དྲུག་དང་། ། གཞན་རྣམས་སྨིན་བྱེད་བསྡུ་དངོས་རྣམ་བཞི་ཡིས། ། རྒྱལ་བའི་སྲས་པོའི་སྤྱོད་ཚུལ་རླབས་པོ་ཆེས། ། སྔོན་གྱི་རྒྱལ་བའི་རྣམ་ཐར་རྗེས་སུ་བསྙེགས། ། ཐ་མལ་སྣང་བའི་སྣོད་བཅུད་སྣ་ཚོགས་འདི། ། ལྷ་སྔགས་ཡེ་ཤེས་རོལ་པར་ལེགས་སྡོམ་ནས། ། རང་བཞིན་འོད་གསལ་འཁོར་འདས་རོ་གཅིག་པར། ། ངེས་པར་དགོངས་ཁྱོད་རྡོ་རྗེ་འཛིན་པའི་རྒྱན། །
མཉམ་རྗེས་མེད་པར་བསྐྱེད་རིམ་གསལ་སྣང་བརྟན། ། བཟླས་བརྗོད་གྲངས་མེད་བྱེ་བའི་ཕ་མཐར་སོན། ། དུས་ཀུན་བདེ་སྟོང་ཡེ་ཤེས་དང་བཞུགས་པ། ། དཔལ་ལྡན་གྲགས་པའི་མཚན་དེ་སླར་བྱོན་སྙམ། ། སྨྲ་མཁས་མཁས་པ་ཀུན་གྱི་རྒྱན་གྱུར་ཅིང་། ། རྗེ་བཙུན་བཙུན་པའི་མཆོག་གྱུར་ཞི་ཞིང་དུལ། ། སྤྱོད་བཟང་བཟང་པོའི་མཛད་པ་འགྲན་བྲལ་བའི། ། ཡོངས་འཛིན་འཛིན་མའི་རྒྱན་འདི་ཨེ་མ་མཚར། ། ཁྱེད་དང་རྒྱ་གར་པཎ་གྲུབ་རྣམས། ། མཁས་དང་གྲུབ་པར་ཚུལ་མཚུངས་ཀྱང་། །
པཎ་གྲུབ་འཕགས་ཡུལ་མཛེས་པའི་རྒྱན། ། ཁྱོད་ནི་གངས་ཁྲོད་རྒྱན་མཆོག་གོ ། གསུམ་པ་བཟང་པོའི་ཡོན་ཏན་ནི། འདྲེན་པ་དམ་པ་འདི་ཉིད་ངེས་པ་ཁོ་ནར་རྡོ་རྗེ་འཆང་ཆེན་པོའི་ངོ་བོར་བཞུགས་པ་གདོན་མི་ཟ་བའི་ཕྱིར། དེའི་བཟང་པོའི་ཡོན་ཏན་གྱི་ཆ་བསམ་པ་དང་བརྗོད་པའི་ཡུལ་ལས་འདས་པ་ཞིག་ཡིན་མོད་ཀྱང་། འདིར་རང་རེ་སོ་སོ་སྐྱེ་བོ་རྣམས་ཀྱི་སྣང་ངོར་སྣང་ཚུལ་མདོ་ཙམ་ཞིག་བརྗོད་པ་ལ་གཉིས། ཐུན་མོང་བའི་བཟང་པོའི་ཡོན་ཏན་དཔག་ཏུ་མེད་པའི་མཛོད་འཛིན་པའི་ཚུལ་དང་། ཐུན་མོང་མ་ཡིན་པའི་བཟང་པོའི་ཡོན་ཏན་རྨད་དུ་བྱུང་བ་དུ་མ་ཞིག་བརྙེས་པའི་ཚུལ་ལོ། ། དང་པོ་ནི། བདག་ཉིད་ཆེན་པོ་འདི་ནི་རང་ཉིད་ལུང་རྟོགས་ཀྱི་ཡོན་ཏན་ཐམས་ཅད་དང་ལྡན་ཞིང་གངས་ཅན་གྱི་ཆེ་དགུ་ཀུན་གྱིས་སྤྱི་བོར་བཀུར་ཡང་།
ཐུགས་ལ་རྒྱགས་པ་དང་དྲེགས་པ་ནམ་ཡང་མི་མངའ་ཞིང་། མངོན་པར་ཁེངས་པའི་མདུད་པ་ཐམས་ཅད་བཀྲོལ་ཏེ་རྒྱུན་དུ་ཞི་ཞིང་དུལ་ལ་གསུང་འཇམ་ཞིང་སྙན་པའི་རང་བཞིན་དུ་གནས་པས་སྐྱེ་བོ་མཆོག་དམན་སུ་ཞིག་ལ་ཡང་འཕྱས་པ་དང་། འཁང་པའི་ཚིག་ངན་པ་ནམ་ཡང་མི་གསུངས། གང་ཟག་གཞན་ལ་ཐོ་འཚམས་པ་དང་ཕྲག་དོག་གིས་གནོད་སེམས་ཅུང་ཟད་ཀྱང་མི་མངའ། ཁྱད་པར་རང་དང་ལྟ་བ་དང་གྲུབ་མཐའ་ཐ་དད་ཅིང་། ཆོས་ལུགས་མི་གཅིག་པའི་སྐྱེས་བུ་དམ་པའི་རིགས་སུ་ཞིག་ལའང་དག་སྣང་དང་དད་གུས་ཆེན་པོ་མཛད་དེ། དེ་དག་སོ་སོའི་རྣམ་པར་ཐར་པ་ལེགས་ཕྱོགས་འབའ་ཞིག་སྒྲོག་པར་མཛད་པ་ལས། གང་ཟག་གི་སྐྱོན་ནས་གསུངས་པ་སུས་ཀྱང་ཐོས་མ་མྱོང་། ཞལ་ནས་ཀྱང་སྔོན་གྱི་སྐྱེས་བུ་ཆེན་པོ་རྣམས་ཀྱི་གསུང་ལས། གང་ཟག་ལ་དག་སྣང་སྦྱོངས།
གྲུབ་མཐའ་ལ་བརྟག་དཔྱད་གྱིས་ཞེས་གསུངས་པ་ཡིན་པས། དད་གུས་འདི་མཐའ་གཉིས་སུ་མ་ལྷུང་པ་ཞིག་བྱེད་དགོས་ཞེས་ཡང་ཡང་གསུངས། རྗེ་བླ་མ་རང་ཉིད་ཀྱི་རིགས་ཀྱི་ཅོད་པན་དུ་གྱུར་པའི་རྡོ་རྗེ་སློབ་དཔོན་རྣམས་ལ་བཅོས་མ་མ་ཡིན་པའི་དད་གུས་ཆེན་པོས་ངེས་པར་རྡོ་རྗེ་འཆང་ཆེན་པོའི་ངོ་བོར་དགོངས་ཤིང་། ཞལ་བཞུགས་པའི་དུས་སུ་བརྙེད་པ་དང་བཀུར་བསྟི་དང་ཚིགས་སུ་བཅད་པ་ལ་སོགས་པའི་སྒོ་ནས་ཚོང་དཔོན་གྱི་བུ་ནོར་བཟང་གི་རྣམ་པར་ཐར་པ་དང་རྗེས་སུ་མཐུན་པར་བསྟེན་ཚུལ་རྣམ་པ་ལྔས་བསྟེན་པ་དང་། མཉེས་ཐབས་རྣམ་པ་བཞིས་མཉེས་པར་མཛད་ཅིང་། ཞི་བར་གཤེགས་ནས་ཀྱང་དགོངས་པ་རྫོགས་པའི་ཐབས་དང་། དུས་དྲན་གྱི་མཆོད་པ་འབུལ་བ་ལ་སོགས་པར་ཤིན་ཏུ་བརྩོན་པར་མཛད། ཡོན་ཏན་གྱི་ཁྱད་པར་དུ་བྱས་པའི་སྡེ་སྣོད་དང་རྒྱུད་སྡེ་འཛིན་པ་ཆེན་པོ་སུ་ཞིག་ལའང་བཀུར་བསྟི་དང་བདག་གཉེར་གཞན་ལས་ཆེ་བ་བསྟན་པའི་ཞབས་འདེགས་སུ་དགོངས་ནས་མཛད། ཐ་ན་གང་ཟག་ཕལ་པ་དགེ་བཤེས་སུ་མིང་བཏགས་པ་ཚུན་ཆད་ལ་ཡང་སྐབས་སུ་བབས་པའི་མཐོང་འཇོག་དང་ཞེ་ས་མཛད། དུས་རྟག་ཏུ་ཐུགས་དགྱེས་ཤིང་བཞིན་རས་མདངས་གསལ་ལ་ཞལ་ཀུན་ཏུ་འཛུམ་ཞིང་བཞད།
སྐྱེ་བོ་སུ་ཞིག་ཞབས་དྲུང་དུ་ལྷགས་ན་ཡང་། དེ་ཉིད་ཁོ་ན་ལ་དགྱེས་པར་འདུག་སྙམ་པ་འབྱུང་ཞིང་། འགྲོགས་ན་བདེ། ཕྱི་རོལ་ཏུ་སེམས་རྩུབ་རྩུབ་པོར་གྱུར་པ་ཀུན་ཀྱང་། ཞབས་དྲུང་དུ་སླེབ་པ་ཙམ་གྱིས་ཞི་མལ་འགྲོ། བསོད་ནམས་ཆ་མཐུན་ཙམ་ལ་གནས་པའི་ཐ་མལ་པ་ཞིག་ཡིན་ན་ཡང་། རྗེ་འདིའི་ཞབས་དྲུང་དུ། ཆོས་འཇིག་རྟེན་གྱི་བཀའ་མཆིད་ཅུང་ཟད་བྱུང་བ་ཙམ་གྱིས་རང་དབང་མེད་པར་དད་ཅིང་གུས་པར་འགྱུར། འཇིག་རྟེན་ཆོས་བརྒྱད་ཀྱི་བརྙེད་བཀུར་དང་ཆེ་ཐབས་ལ་སོགས་པའི། རྩོལ་སྒྲུབ་གང་ཡང་མི་མཛད།
ཕྱག་རྫས་རྣམས་ཀྱང་དགོན་པ་སོ་སོའི་དྲུང་ཆེན་དང་། སྐུ་འཁོར་རྣམས་ཀྱི་གང་བྱེད་ལས་ཆེད་གཉེར་ཆུང་ཟད་ཀྱང་མི་མཛད་ཅིང་། འཕྲལ་དུ་བྱུང་བ་རྣམས་རྟེན་གསུམ་བཞེངས་པ། བླ་མའི་དུས་མཆོད་དང་། དགོན་གནས་སོ་སོའི་སོ་ཚིགས་དང་། སྐུ་རིམ་དུ་བཏགས་པའི་སྦྱིན་གཏོང་ཁོ་ན་ལས། རྗེ་རང་ཉིད་ཀྱི་དོན་དུ་ཏིལ་ཙམ་ཡང་མི་འཛིན། བུ་སློབ་དང་སྦྱིན་བདག་སོགས་ཀྱིས་འབུལ་བ་དང་ཞབས་ཏོག་ཆེན་པོ་བྱས་པ་ལ་ཧ་ཅང་ཐུགས་དགེས་དགེས་པོ་མི་མཛད་ཅིང་། མ་བྱས་པ་ལའང་མི་དགེས་པ་ཅུང་ཟད་ཀྱང་མི་མངའ། དུས་རྒྱུན་པར་ཆོས་ལྡན་གྱི་བྱ་བ་གང་ལའང་ཐུགས་ངང་རིང་ཞིང་ཐུགས་ཀློང་དང་ཐུགས་དཀྱིལ་ཆེ།
གཞི་བྱེས་ཀྱི་དམ་པའི་ཆོས་དོན་གཉེར་གྱི་ཉམ་ཆུང་རྣམས་ལ་གསུང་ཆོས་དང་འཚོ་ཆས་ཀྱི་བཀའ་དྲིན་སྩོལ། སེམས་ཅན་ཕོངས་པ་དང་མགོན་མེད་པའི་རིགས་གང་ན་ཡོད་ཀྱང་དེ་རྣམས་ལ་བྱམས་པ་དང་སྙིང་རྗེས་སྐྱོང་། སྐྱེ་བོ་ངན་པ་བློ་མི་སྲུན་ཞིང་ཆོས་དང་མི་མཐུན་པ་དང་། སྡེ་དཔོན་ཆེན་པོ་སོགས་འཁོར་དང་ལོངས་སྤྱོད་ཀྱིས་དྲེགས་པ་རྣམས་ལའང་བསྟུན་འཇོགས་མི་མཛད། རྗེ་ཉིད་ཀྱི་ཐུགས་གཡོ་སྒྱུ་དང་ཟོལ་ཟོག་གི་དྲི་མས་ནམ་ཡང་མ་གོས་པས་འགྲོ་བ་ཐམས་ཅད་ཀྱི་ཡིད་རྟོན་པའི་གནས་སུ་གྱུར། ཚོགས་དང་དབེན་པ་གང་དུ་ཡང་རྟག་ཏུ་ལུས་གནད་ཀྱིས་བཞུགས་ཤིང་སྐུའི་ཆ་ལུགས་བག་དང་ལྡན། བྱང་སེམས་འཛག་པའི་ཉེས་པ་དང་བྲལ་ཞིང་རྩ་རླུང་ཐིག་ལེའི་རྣལ་འབྱོར་གྱིས་རྒྱུན་དུ་འཕེལ་ཞིང་བརྟན་པས་སྐུ་ལུས་གཞོན་ཤ་ཆེ་ཞིང་ཞལ་རས་བཀྲག་དང་ལྡན། བསྐྱེད་རིམ་གྱི་གསལ་སྣང་བརྟན་པོའི་ངང་ནས་བཟླས་བརྗོད་བྱེ་བའི་ཕ་མཐར་སོན་པ་སོགས་ཟབ་བཞེས་ཀྱིས་ཐུགས་རྒྱུད་ཤིན་ཏུ་སྨིན་པས་རྒྱུན་པར་ཞབས་དྲུང་དུ་བསྡད་པ་ཞིག་ཡིན་ཡང་། མཇལ་དུས་དེ་མ་ཐག་ཞལ་དཀྱིལ་ལ་བལྟ་མི་ནུས་པའི་བྱིན་རླབས་ཀྱི་ཟིལ་ཆེན་དེ་ལྟ་བུ་གཞན་སུ་ལ་ཡང་ཡོད་པ་མ་མཐོང་། སྐུ་ལ་སེམས་ཅན་དང་སྲིན་འབུ་ལ་སོགས་པ་སྲོག་ཆགས་ཀྱི་རིགས་གཏན་མེད་པ་ཀུན་གྱི་མཐུན་སྣང་དུ་གྲུབ་ཅིང་།
རྗེ་རང་གིས་ཀྱང་ཕྱོགས་ཙམ་ཞལ་གྱིས་བཞེས། སྐྱེ་བོའི་ཚོགས་ཇི་ཙམ་མང་བ་ཞིག་འདུས་ཀྱང་། དེ་ཀུན་གྱི་ཁྲོད་དུ་ཐམས་ཅད་ལས་སྐུ་ལུས་གཟེངས་མཐོ་ཞིང་གཟི་བརྗིད་ཆེ།

མཐོང་བ་ཙམ་གྱིས་སྐྱེས་བུ་ཆེན་པོ་ཡིན་པར་གདོན་མི་ཟ་བར་ཀུན་གྱིས་འཚལ་བར་བྱེད། དམན་པ་ནད་གདོན་གྱིས་ཉེན་པ་རྣམས་ལ་ཤིན་ཏུ་བརྩེ་བའི་ཐུགས་ཀྱི་བྱིན་རླབས་དང་ལྗགས་ཆབ་ལ་སོགས་པས་ཕན་པ་སྒྲུབ། དབྱར་གྱི་དུས་སུ་ཆར་དབབ་པ་དང་། སྐབས་འགར་རིམས་ནད་བཅད་པ་སོགས་ལ་དེ་དང་དེའི་ཐུགས་འདུན་དང་བཅས་པའི་ཐབས་མཛད་པ་ཙམ་གྱིས་དོན་དེ་ཐོགས་མེད་དུ་འགྲུབ། རྒྱུན་དུ་ཐུགས་དམ་ལ་ཞུགས་པའི་ཐུན་མཚམས་རྣམས་སུ་དམ་པའི་ཆོས་འཆད་པ་ཉིད་ལ་བཞུགས་པའི་ཚེ། དབང་ལུང་མན་ངག་གི་ཆོས་ཐུན་རིགས་མི་འདྲ་བ་དུ་མ་གསུངས་པ་ལ། སྐྱོ་བ་དང་དུབ་པའི་རྣམ་པ་ཅུང་ཟད་ཙམ་མི་མཛད་ཅིང་། ཆོས་ཞུ་རྣམས་ཀྱིས་ཡུན་རིང་དུ་སྒུག་སྡོད་བྱས་པ་ལ་ཐུགས་ཀྱིས་མི་བཟོད་པའི་བརྩེ་སེམས་ཆེན་པོས་ཐུགས་བྲེལ་དང་སྔ་ཕྱི་ཅི་ལ་ཐུག་ཀྱང་གང་འདོད་པའི་ཆོས་ཀྱི་བཀའ་དྲིན་སྩོལ། དེ་ལྟ་ནའང་ཐུགས་དམ་གྱི་རིམ་པ་རྣམས་ལ་བཏང་འགྲུས་ཅུང་ཟད་ཀྱང་མེད་པ་སོགས་མདོར་ན་བདག་གི་འདྲེན་པ་དམ་པ་འདིའི་སྐུ་གསུང་ཐུགས་ཀྱི་མཛད་པ་རྨད་དུ་བྱུང་བ་འདི་ལྟ་བུ་དག་ནི་བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་རྟགས་སུ་བཤད་དེ། བསྡུད་པ་ཚིགས་སུ་བཅད་པ་ལས། ཟང་ཟིང་མེད་པར་འགྲོ་ལ་ཆོས་ནི་རྗེས་སུ་སྟོན། །
ཆོས་ལ་གཅིག་ཏུ་དགའ་ཞིང་རྟག་ཏུ་ཚིག་འཇམ་ལྡན། ། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། ། གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། ། གཙང་ཞིང་གཙང་མའི་གོས་འཆང་གསུམ་པོ་དབེན་ཞིང་དག ། སྙེད་འདོད་མ་ཡིན་ཁྱུ་མཆོག་རྟག་ཏུ་ཆོས་འདོད་པ། ། བདུད་ཀྱི་གཡུལ་ལས་འདས་ཤིང་གཞན་གྱི་དྲིང་མི་འཇོག ། བསམ་གཏན་ཞི་ལ་བསམ་གཏན་བསམ་གཏན་དེར་མི་གནས། ། དྲེགས་པ་འདོད་པ་མ་ཡིན་ཁྲོ་བོས་སེམས་དཀྲིས་མེད། ། ཁྱིམ་པར་གྱུར་ན་རྟག་ཏུ་དངོས་པོ་ཀུན་མ་ཆགས། ། འཚོ་བའི་ཕྱིར་ནི་ཡ་ངས་ལོངས་སྤྱོད་ཚོལ་མི་བྱེད། །
དྲག་ཤུགས་སྦྱོར་སྔགས་མི་བྱེད་བུད་མེད་སྦྱོར་སྔགས་མིན། ། འདོད་པའི་ལས་ཅན་ཕོ་མོར་འགྱུར་ཞེས་སྟོན་མི་བྱེད། ། རབ་ཏུ་དབེན་པའི་ཤེས་རབ་ཕ་རོལ་ཕྱིན་མཆོག་བརྩོན། ། འཐབ་དང་རྩོད་དང་བྲལ་ཞིང་བྱམས་པའི་སེམས་དང་ལྡན། ། ཀུན་མཁྱེན་འདོད་ཅིང་རྣལ་འབྱོར་བསྟན་ལ་རྟག་ཏུ་གཞོལ་སེམས་ལྡན། ། མཐའ་འཁོབ་ཀླ་ཀློ་སྐྱེ་བོའི་ཡུལ་མཐའ་རྣམ་པར་སྤངས། ། རང་གི་ལྟ་ལ་དོགས་མེད་རྟག་ཏུ་རི་རབ་འདྲ། ། ཆོས་ཕྱིར་སྲོག་ཀྱང་འདོར་ཞིང་རྣམ་པར་རབ་ཏུ་བརྩོན། ། མི་ལྡོག་རྟགས་ནི་འདི་དག་ཡིན་པར་ཤེས་པར་བྱ། ། ཞེས་གང་བཀའ་བསྩལ་པ་འདི་དག་བདག་ཅག་གི་འདྲེན་པ་དམ་པ་རྡོ་རྗེ་འཆང་མིའི་སྐུ་གཟུགས་ཅན་འདི་ལ་མ་ཚང་བ་མེད་པར་མངའ་བ་ཡིན་ནོ། །
འདིར་སྨྲས་པ། རྣམ་འདྲེན་མཆོག་ཁྱོད་རང་ཉིད་རང་བཞིན་གྱིས། ། བགྲང་ཡས་ཡོན་ཏན་ཀུན་གྱི་མཛོད་འཛིན་ཡང་། ། རྟག་ཏུ་ང་རྒྱལ་དྲེགས་པ་ཀུན་སྤངས་ནས། ། བླ་མ་ལ་གུས་འགྲོ་ལ་བྱམས་བརྩེར་ལྡན། ། མཆོག་དམན་སྐྱེ་བོ་ཀུན་ལ་འགྲོགས་བདེ་ཞིང་། ། ཀུན་གྱིས་བཀུར་ཡང་ཁེངས་པའི་དྲི་མ་བྲལ། ། ཆོས་བརྒྱད་ཉོན་མོངས་གོ་སྐབས་གཡོ་མིན་པས། ། ཞི་བའི་ཐུགས་ཀྱིས་གཞན་གྱི་ཁྲོ་བའང་འཇོམས། ། མཛེས་ཤིང་ཟིལ་ཆེ་ཉི་འོད་འབར་འདྲའི་སྐུ། །
སྙན་ཞིང་བརྗིད་ཆགས་བླང་དོར་སྟོན་པའི་གསུང་། ། དུས་གསུམ་སྒྲིབ་མེད་གཟིགས་པའི་ཐུགས་མངའ་བ། ། གང་གི་མཛད་པ་བྱིས་བློའི་སྤྱོད་ཡུལ་འདས། ། གཞན་གྱི་རྙེད་དང་མ་རྙེད་མགོ་སྙོམ་ཞིང་། ། སྡུག་བསྔལ་ཅན་རྣམས་སྣ་ཚོགས་ཐབས་ཀྱིས་སྐྱོབས། ། མཛད་པ་བཟང་པོས་ཅི་མཛད་བསྟན་འགྲོ་ཡི། ། དོན་དུ་འགྱུར་ཡང་རྟག་ཏུ་དམན་ཆ་འཛིན། ། གང་གི་མཁྱེན་པ་ལྷ་ཡི་ལམ་ལྟར་ཡངས། ། བརྩེ་བས་ཉི་ཟླའི་འོད་ལྟར་ཀུན་ལ་ཁྱབ། ། ནུས་པས་གཞན་གྱི་ཉོན་མོངས་སེལ་མཛད་པའི། །
དེ་འདྲའི་མཛད་པ་བཟང་པོས་དུས་ཀུན་འདའ། ། ལུས་མེད་ལུས་ཅན་ཀུན་གྱི་མཆོད་པའི་ཡུལ། ། ཁྱོད་ནི་ཁྱོད་མིན་འགྲན་ཟླ་གཞན་མེད་ཀྱང་། ། ཁེངས་ལྡན་ཁེངས་པའི་རློམ་པ་ཀུན་སྤངས་པ། ། བསམ་བཞིན་བསམ་པས་དད་པ་ལྷག་པར་འཕེལ། ། མགོན་ཁྱོད་མ་བཅོས་རང་བཞིན་དད་པ་བཟང་། ། བཟང་པོ་མཐོང་བས་སྐལ་བཟང་ཀུན་ཀྱང་དད། ། དད་པའི་ས་བོན་དགེ་བའི་ཆུ་ལུད་ཚོགས། ། ཚོགས་པས་ལོ་ཏོག་རང་གཞན་ཕན་བདེའི་གཞི། ། ཨེ་མ་ཁྱོད་ནི་ལུང་རྟོགས་ཀྱི། །
ཡོན་ཏན་ལྟ་ཅི་རང་བཞིན་གྱི། ། ཡོན་ཏན་ཁོ་ནས་གཞན་དག་ལས། ། ཕུལ་དུ་བྱུང་དེ་ངོ་མཚར་རྨད། གཉིས་པ་བཟང་པོའི་ཡོན་ཏན་རྨད་དུ་བྱུང་བ་དུ་མ་བརྙེས་པའི་ཚུལ་ནི། ཇི་སྐད་དུ། གཡེང་མེད་ཏིང་འཛིན་སྒྲུབ་ལ་གཅིག་གཞོལ་བས། ། མན་ངག་རྒྱ་མཚོའི་ཉམས་རྟོགས་ཐུགས་ལ་འཁྲུངས། ། རྡོ་རྗེ་འཛིན་པའི་རྒྱན་གྱུར་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། མཚོན་བྱེད་དཔེ་དང་རྩེ་མོའི་ཡེ་ཤེས་བརྙེས། །
མ་འོངས་མཁྱེན་སོགས་གྲུབ་པའི་སར་བཞུགས་པའི། ། ཡོན་ཏན་རྒྱ་མཚོའི་མངའ་བདག་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། ཞེས་པ་ལྟར། དེ་ཡང་ཟབ་མོའི་ཡང་རྩེ་འཁོར་ལོ་བདེ་མཆོག་གི་རྣལ་འབྱོར་ལ་བརྟེན་ནས་སྦྱོར་ལམ་རྩེ་མོའི་ཡེ་ཤེས་ཐུགས་རྒྱུད་ལ་འཁྲུངས་ཤིང་། འཆི་འཕོ་སྐྱེ་བ་ལེན་པའི་ཚུལ་སྒྲིབ་མེད་དུ་གཟིགས་པའི་བསམ་གཏན་བསྒོམས་པ་ལས་བྱུང་བའི་ལྷའི་མིག་གི་མངོན་པར་ཤེས་པ་ཐོབ་པ་དང་ལུང་བསྟན་ཁྱད་པར་ཅན་བརྙེས་ཤིང་། འདའ་ཁ་མའི་རྣལ་འབྱོར་ཟབ་མོ་འབྱོངས་པ་རབ་ཀྱི་རྩེར་སོན་པའི་རྟགས་མིག་ལྡན་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པའི་ཚུལ་ནི། དེ་ཡང་སྔོན་གྲུབ་ཆེན་བུདྡྷ་ཤྲཱིའི་དྲུང་དུ་རྡོ་རྗེ་འཆང་གིས་དབུས་ཕྱོགས་ཀྱི་གནས་སྐོར་རྣམས་གྲུབ་མཚམས་རྗེའི་དྲུང་དུ་བྱོན་སྐབས། ཕེབས་འཕྲལ་སྐུ་མདུན་དུ་བྱོན་གསུངས་ནས། དཔོན་སློབ་གཉིས་ཀ་ཐུགས་ཤིན་ཏུ་དགེས་པའི་ངང་ནས་གསུང་གླེང་མང་དུ་མཛད་ཅིང་།
ལྷག་པར་རྗེ་རྡོ་རྗེ་འཆང་གིས། ཆོས་རྗེ་བུདྡྷ་བ་ལ་ན་ནིང་ནས་ཐུགས་དམ་འཕེལ་པོ་ནི་བྱུང་གདའ། བསྐྱེད་རྫོགས་ཀྱི་རྟོགས་པ་རྣམས་སྔར་དང་ཁྱད་ཅི་ཙམ་འཕེལ། སྟོང་གཟུགས་རྣམས་བརྟན་པོ་བདོག་གམ་ཞུས་པས། སྟོང་གཟུགས་ཁྲ་ཆིལ་ཆིལ་དེ་ཀ་སྒོམ་ཁང་དུ་བསྡད་མ་བསྡད་འདྲ་བ་འདུག བསྐྱེད་རྫོགས་ཀྱི་རྟོགས་པ་གཞན་དེ་ཀ་ལ་ཡོད་གསུངས། ཅུང་ཟད་གཅིག་ནས་ཞལ་འཛུམ་མཛད་ནས་རྡོ་རྗེ་འཆང་གི་སྙན་གཡོན་པ་ནས་ཕྱག་གིས་འཐེན་ཏེ་གསང་གྲོས་ཀྱི་ཚུལ་དུ་གསུང་ཆུང་ངུ་མཛད་ནས། ཨང་གེ་ཨང་གེ་ན་ནིང་ནི་དགེ་སྦྱོར་འཕེལ་པོ་བྱུང་བཤང་གཅིའི་གསེབ་ན་སེམས་ཅན་སོགས་ཡེ་མེད། ལུས་ལ་ཤིག་མེད། དམྱལ་བར་སོང་ན་དགའ་སྟེ་བསམ་པ་ཡོད་གསུངས།
དེ་དུས་རྡོ་རྗེ་འཆང་གི་ཐུགས་དགོངས་ལ་ཅི་གསུང་བ་ཡིན་ནམ། བཤང་གཅིའི་ནང་སུས་ཀྱང་གཡེང་པ་ནི་མེད་སྙམ་པ་བྱུང་། སང་ཐོ་རངས་ཐུགས་བསམ་གནང་བས། ཕར་ཕྱིན་གྱི་འགྲེལ་པར། དགེ་བའི་རྩ་བ་འཇིག་རྟེན་ལས་མངོན་པར་འཕགས་པ་ཉིད་ཀྱིས་ལུས་ལ་སྲིན་འབུའི་རིགས་བརྒྱ་ཁྲི་མི་འབྱུང་བ་དང་། དགེ་བའི་རྩ་བ་རྣམ་པར་དག་པས་སེམས་གྱ་གྱུ་མེད་པ་དང་། རྙེད་པ་དང་བཀུར་བསྟི་ལ་སོགས་པ་མི་ལྟ་བ་ཉིད་ཀྱི་ཕྱག་དར་ཁྲོད་པ་ཉིད་ལ་སོགས་པ་སྦྱངས་པའི་ཡོན་ཏན་ཡང་དག་ལེན་པ་དང་། སྦྱིན་པ་ལ་སོགས་པའི་ཁྱད་པར་སྒྲུབ་པས་དེ་དག་དང་འགལ་བ། སེར་སྣ་དང་ཆགས་པའི་ཚུལ་ཁྲིམས་ལ་སོགས་པ་མེད་པ་དང་། ཆོས་ཐམས་ཅད་ཡང་དག་པར་སྡུད་པ་ཉིད་ཀྱིས་ཆོས་ཉིད་དང་མི་འགལ་བར་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པར་འགྲོ་བ་དང་།
འགྲོ་བ་བདག་ཉིད་ཀྱི་བྱས་པ་ཉིད་ཀྱིས་གཞན་གྱི་དོན་དུ་དམྱལ་བ་འདོད་པ་ཞེས་བྱ་བ་དྲུག་དང་བཅས་པའི་གཞུང་དེ་ཐུགས་ལ་དྲན་པས་དད་པ་བསམ་གྱིས་མི་ཁྱབ་པ་འཁྲུངས་ཤིང་སྦྱོར་ལམ་རྩེ་མོའི་ཡེ་ཤེས་བརྙེས་པ་ཞལ་གྱིས་བཞེས་པར་གོ་ཞིང་ཐག་ཆོད་དོ། ། ཞེས་གསུངས་པ་དང་མཐུན་པར། བདག་གི་བླ་མ་འདི་ཉིད་ལའང་འཁོར་ལོ་བདེ་མཆོག་རིན་ཆེན་བཞིའི་བསྙེན་སྒྲུབ་ལ་བཞུགས་དུས་འདིའི་ཡོན་ཏན་འཁྲུངས་པ་ཡིན། དུས་ཕྱིས་ངམ་རིང་ཆོས་ཀྱི་རྒྱལ་པོའི་ཕོ་བྲང་ཆེན་པོར་ཆོས་ཀྱི་འཁོར་ལོ་བསྐོར་བའི་སྐབས་ཤིག་ཆོས་ཉན་པ་མང་བས་རྗེའི་སྐུ་མདུན་གྱི་གསོལ་ཅོག་ན་ཡར་ཆོས་ཉན་པས་བསྐྱུར་བའི་ཤིག་གཅིག་འཛེགས་བྱུང་པ་གཟིགས་པས། རྗེའི་གསུང་ལས། ཤིག་འདི་ཁྱེད་རྣམས་སུའི་ཡིན་ནམ། ངེད་ལ་ནི་འཁོར་ལོ་བདེ་མཆོག་རིན་ཆེན་བཞིའི་བསྙེན་པ་བྱས་ནས་བཟུང་ལུས་ཀྱི་ཤིག་རྣམས་མེད། ད་དུང་ཁོག་པའི་ནང་ན་སྲིན་འབུ་ཅུང་ཟད་ཡོད་ཚོད་དུ་འདུག་ཅེས་སྒྲིབ་གཡོགས་དང་བཅས་ཏེ་གསུང་ངོ་། ། ཞེས་དེ་དུས་ཞབས་དྲུང་ན་ཡོད་པའི་རྣམས་ཀྱི་ངག་ལས་ཐོས་ཤིང་། འཆི་འཕོ་སྐྱེ་བ་མཁྱེན་པའི་ཚུལ་ནི་བསམ་གཏན་ཕུར་འཁོར་ལོ་བདེ་མཆོག་གི་རྫོགས་རིམ་ཟབ་མོ་དཔྱིད་ཐིག་གི་རྣལ་འབྱོར་ལ་རྩེ་གཅིག་ཏུ་བཞུགས་པས་དེའི་དུས་སུ་རྫོགས་རིམ་གྱི་རྟགས་བཅུ་གསལ་ལ་རྫོགས་པར་ཤར་ཞིང་།
ལྷག་པར་གཏུམ་མོའི་མེ་དྲོད་ཆེར་སྐྱེས་ནས་ཁ་བ་ཆེན་པོ་བབས་ཀྱང་། རྗེ་ཉིད་བཞུགས་པའི་གཟིམ་ཁང་གི་ཐོག་དང་ཉེ་འཁོར་ཀུན་ལ་ཁ་བ་མི་ཆགས་པ་དང་། གསུང་ལས་ཀྱང་། དེ་དུས་དབྱར་དགུན་སྟོན་དཔྱིད་ཐམས་ཅད་མཚན་གོས་གཟན་རྐྱང་རེས་ཀྱིས་དྲོས་པ་ཡང་བྱས་གསུངས་ཤིང་། གཞན་ཡང་དུས་དེར་ཉིན་སྣང་འདྲེ་ནུས་པའི་འོད་གསལ་གྱི་ཏིང་ངེ་འཛིན་བཟང་པོ་གོང་འཕེལ་དུ་སོང་བའི་ཉམས་རྟོགས་ཀྱི་བོགས་བཟང་པོ་ཐུགས་རྒྱུད་ལ་འཁྲུངས་གསུངས། ལྷག་པར་དེར་སྐབས་སྦྱིན་བདག་མ་ཕྱུག་མོ་གུ་རུར་གྲགས་པ་ཞིག་འདས་ནས། དེའི་ཡར་འདྲེན་ལ་རྗེ་ཉིད་སྤྱན་དྲངས་པས། དེ་དུས་སྦྱིན་བདག་མ་དེ་གང་དུ་སྐྱེ་སོགས་ཤེས་པ་ཙམ་བྱུང་ཞེས་དད་ལྡན་འགའ་ཞིག་ལ་གསུངས་འདུག་ཅིང་། ཡང་བསམ་གཏན་ཕུའི་བླ་བྲང་དུ་ཐུགས་དམ་ལ་བཞུགས་སྐབས་ཤིག ཁྲོ་མོ་བ་ཞེས་པ་སྤྱིར་སྡིག་པ་ཚབས་ཆེན་བསགས་ཀྱང་རྗེ་ཉིད་ལ་ཤིན་ཏུ་མོས་པའི་གང་ཟག་ཅིག་གླིང་ཁ་དགོན་པའི་ཁྲོད་དེར་འདས་དུས།
སྔ་དྲོ་ཉི་མ་ཤར་དྲོས་ཤིག་གི་ཚེ། རྗེའི་གཟིམ་ཁང་གི་སྒོ་མདོ་ཕུགས་གཉིས་ཀ་འབྱེད་མཁན་མེད་པ་རང་ཕྱེར་བྱེ་ནས་གཟིམ་ཁང་གི་ནང་ཐམས་ཅད་ཤ་རུལ་གྱི་དྲི་འདྲ་བ་ཞིག་གིས་ཁེངས་བྱུང་པ་ཞབས་དྲུང་ན་ཡོད་པ་ཀུན་གྱི་སྤྱོད་ཡུལ་དུ་གྱུར་མཚམས། རྗེས་ཕྱག་ཕྱི་བ་རྣམས་ལ་དྲུང་དུ་ཤོག་ཅིག་པའི་ཕྱག་དྲིལ་བརྡ་གནང་བྱུང་འཕྲལ་ཕྱིན་པས། རྗེའི་ཞལ་ནས་སྙིང་རེ་རྗེ། ཁྲོ་མོ་བ་འདས་འདུག ལམ་སྟོན་གྱི་གྲབས་གྱིས་གསུང་བ་བཞིན་བྱས་པས། དེ་མ་ཐག་ཐུགས་དམ་འདོགས་འབུལ་མི་སླེབ་བྱུང་། ཞེས་བདེན་པའི་ངག་ལས་ཐོས་ཤིང་། གང་ཟག་དེ་དམེ་ཁོ་ན་བྱས་པའི་སྡིག་ཅན་ཞིག་ཡིན་ཡང་། འདྲེན་པ་དམ་པ་འདིའི་ཐུགས་རྗེའི་བྱིན་རླབས་ཀྱིས་ཕྱིས་འབྲོག་གསེབ་ན་མི་ལུས་གཅིག་བླངས་འདུག་ཅེས་གྲགས་སོ། །
ཡང་མུས་གནས་གསར་དུ་སྤྱན་དྲངས་ནས་སྟོང་དཔོན་ཞལ་ངོ་རྣམས་ཀྱི་ཡུམ་བྱང་སེམས་སྲིད་འདྲེན་གཤེགས་དུས་སླེ་ལུང་ཡ་མ་རྫོང་རྣམས་ཀྱི་དགེ་འདུན་སུམ་བརྒྱ་ཙམ་གྱི་དབུས་སུ་རྗེ་འདིས་ལམ་སྟོན་ངོ་སྤྲོད་མཛད་པས། བྱང་རྟེན་དངོས་སུ་འགུལ་བ་ལ་གྲྭ་པ་ཡོན་བདག་ཀུན་ཧ་ལས་པར་གྱུར་ཅིང་། དེ་སྐབས་ཀྱང་བྱང་སེམས་དེའི་བར་སྲིད་གཟིགས་པར་གྲགས་ཤིང་། གཞན་ཡང་རྗེ་ཉིད་ཀྱིས་དབོན་པོ་རིན་ཆེན་ཀླུ་དབང་ལ། ཁྱོད་ངེད་རང་གི་ཉེ་བ་མིང་འདི་ཞེས་བྱ་བ་ཞིག་གི་སྐྱེ་བ་ཡིན་གསུངས་ཤིང་། དགོན་པའི་གྲྭ་རིགས་འགའ་ཞིག་ལ་གྲྭ་པ་འདི་དང་འདི་རྗེ་འཇམ་དབྱངས་ཀྱི་སྐབས་ཀྱི་གང་ཟག་འདི་ཞེས་བྱ་བའི་སྐྱེ་བ་ཡིན་གསུངས་པ་དང་། ཟང་མཁར་སུམ་མདོའི་གནས་པོ་སོ་ཉིས་རིམ་སྐྱེས་པ་ཞིག་ཡོད་པ་ལ། འདི་ཚོགས་བདག་གི་སྤྲུལ་པ་ཡིན་ལས་ཆེ་གསུངས་ཤིང་། ཇི་ལྟར་ལུང་བསྟན་པ་བཞིན་ཁོ་རང་གི་ངོ་ནས་བཟུང་གྲོང་པ་དེ་པ་དར་རྒྱས་སུ་གྱུར་པ་ཡིན་ལ། དུས་ཕྱིས་བདག་ལ་བཀའ་དྲིན་ཆེ་བའི་མ་ཅིག་ལྷ་སྲས་བསོད་ནམས་རྒྱལ་མོ་གཤེགས་དུས།
རྗེ་འདིས་ལམ་སྟོན་གྱི་ཆོ་ག་མཛད་སྐབས་ཀྱང་བར་སྲིད་དངོས་སུ་གཟིགས་པའི་རྒྱུ་མཚན་ཡིད་ཆེས་ཅན་ཁོ་བོས་མཐོང་ཞིང་། གཞན་ཡང་འདི་འདྲའི་རིགས་ཅན་མང་དུ་ཡོད་དོ། ། རྒྱུ་མཚན་དེ་ཉིད་ཀྱི་ཕྱིར། བྱ་སྤྱོད་རྣལ་འབྱོར་གྱི་རྒྱུད་རྣམས་ལ། ཐོས་བསམ་ཉམས་ལེན་ཀུན་མཐར་ཕྱིན་པས། ཚེ་འདས་ཀྱི་བྱང་བུ་དངོས་སུ་འགུལ། ། རྗེ་ཡོ་ག་པ་ཆེན་པོ་ལ་གསོལ་བ་འདེབས། ། ཞེས་ཀྱང་བསྟོད་པ་ཡིན་ལ། ལུང་བསྟན་ཁྱད་པར་ཅན་བརྙེས་པ། བདེ་མཆོག་རིན་ཆེན་བཞིའི་བསྙེན་སྒྲུབ་ལ་བཞུགས་པའི་སྐབས་དེར་མནལ་ལམ་དུ་མི་ལ་རས་པ་ཡིན་ཟེར་བའི་མི་དཀར་པོ་ཞིག་བྱུང་ནས།
ཁྱོད་ལོ་བཞི་བཅུ་ཞེ་གཉིས་ན་འཆི་ཟེར། དེ་ནས་གང་དུ་སྐྱེས་གསུངས་པས། རྒྱ་གར་ཤར་ཕྱོགས་ཀྱི་རྒྱལ་པོ་ཞིག་གི་བུར་སྐྱེས་ཟེར་བྱུང་ཞིང་། དེའི་སྐུའི་སྐྱེ་བ་ཕྱི་མ་ནི་རྗེ་བཙུན་རིན་པོ་ཆེ་དང་། ཆོས་རྗེ་ས་སྐྱ་པཎྜི་ཏ་སོགས་ཀྱི་རྣམ་ཐར་དང་མཚུངས་པའི་མཆོག་གི་དངོས་གྲུབ་བརྙེས་པ་ཞིག་ཡིན་མོད་ཀྱང་གསལ་བར་མི་གསུང་ངོ་། ། རྒྱ་གར་ཤར་ཕྱོགས་ཀྱི་རྒྱལ་པོ་དེ་ཡང་འཁོར་ལོས་བསྒྱུར་བའི་རྒྱལ་པོ་ཞིག་ཡིན་པར་གདོན་མི་ཟ་བར་སྣང་སྟེ། དེ་ཡང་སྔོན་རྗེ་བཙུན་རིན་པོ་ཆེ་དགུང་ལོ་སུམ་ཅུ་སོ་བདུན་གྱི་དུས་སློབ་དཔོན་བསོད་ནམས་རྩེ་མོ་བདེ་བ་ཅན་དུ་གཤེགས་ནས་རིང་པོར་མ་ལོན་པའི་ཚེ། དགུང་གི་ཐོ་རངས་མནལ་དུ་སོང་བ་ལ་སློབ་དཔོན་རིན་པོ་ཆེའི་གདུང་གསེབ་ནས་སྦྲང་པོ་ཆེའི་སྐད་ལྟ་བུའི་སྒྲ་བར་སྣང་ལ་ཐོན་ཏེ། འདི་སྐད་ཅེས། ཁྱོད་འདི་ནས་བྱང་ཕྱོགས་སུ་ཞིང་ཁམས་དཔག་ཏུ་མེད་པ་འདས་པ་ན།
འཇིག་རྟེན་གྱི་ཁམས་གསེར་མདོག་ཅན་ཞེས་བྱ་བར་དེ་བཞིན་གཤེགས་པ་གསེར་འོད་རྣམ་པར་བརྩེན་པ་ཞེས་བྱ་བའི་བསྟན་པ་ལ་ད་ལྟ་འཁོར་ལོས་བསྒྱུར་བའི་རྒྱལ་པོ་བསོད་ནམས་མཐའ་ཡས་ཞེས་བྱ་བ་བཞུགས། དེའི་སྲས་འཁོར་ལོས་བསྒྱུར་བའི་རྒྱལ་པོ་ཡོན་ཏན་མཐའ་ཡས་ཞེས་བྱ་བར་སྐྱེ་བར་འགྱུར་རོ། ། ཞེས་པའི་ལུང་བསྟན་ཁྱད་པར་ཅན་བརྙེས་པ་དང་། ཕྱིས་རྗེ་པ་ཉིད་ཞིང་གཞན་དུ་གཤེགས་པར་ཉེ་བའི་ཐོ་རངས་ཀྱི་ཆ་ཞིག་ཞབས་དྲུང་ན་རྗེ་ས་པཎ་བཞུགས་ཡོད་པ་ཅུང་ཟད་མནལ་བའི་ཚེ། མནལ་ལམ་དུ་བདེ་བ་ཅན་ནས་འོངས་ཟེར་བའི་ལྷ་ཚོགས་དཔག་ཏུ་མེད་པ་ནམ་མཁའི་ལྟོས་ཁྱབ་པའི་གདུང་རིན་པོ་ཆེའི་དྲ་བ་དང་དྲ་བ་ཕྱེད་པ་སྣ་ཚོགས་འཆང་བཞིན་པ་ཀུན་ནས་བསྐོར་བ། རིན་པོ་ཆེ་དང་སེང་གེའི་ཁྲི་ཀུན་ནས་བརྗིད་ཅིང་མཛེས་པ་རྒྱ་ཆེ་བ། རིན་པོ་ཆེའི་རྒྱན་དང་། མེ་ཏོག་གི་ཆུན་པོ་དུ་མ་ནམ་མཁའ་ལ་སྟོར་ཞིང་འབབ་ལྡིང་བ། རོལ་མོའི་བཀོད་པ་དཔག་ཏུ་མེད་པ། སྔོན་ཆད་བློ་ཡུལ་དུ་མ་བྱུང་བའི་བཀོད་པ་ཆེན་པོ་དང་།
གཞན་ཡང་དྲི་དང་ཕྲེང་བ་དང་། རྒྱལ་མཚན་ལ་སོགས་པ་དུ་མ་དང་བཅས་པ་ཆོས་ཀྱི་རྗེ་ཆེན་པོ་བདེ་བ་ཅན་དུ་སྤྱན་འདྲེན་པ་ཡིན་ཟེར་བ་ལ། ཆོས་རྗེ་པས་ལྷའི་ཚོགས་དེ་རྣམས་ལ། རྗེ་པ་སྤྱན་མི་འདྲེན་པར་གསོལ་བ་བཏབ་ཅིང་བཟློགས་པ་ན། རེ་ཞིག་ཅང་མི་སྨྲ་བའི་ཚུལ་གྱིས་དེ་དག་འཁོད་པར་གྱུར་ཏོ། ། དེ་ནས་ཆོས་རྗེ་པས་རྗེ་བཙུན་ཉིད་ལ་བཞུགས་པར་གསོལ་བ་བཏབ་པ་ན། རྗེ་བཙུན་ཉིད་ཀྱང་གཤེགས་པ་ལ་སྤྲོ་བར་སྣང་ངོ་། ། དེ་ལ་ཆོས་རྗེ་པས་དང་པོ་བྱང་ཕྱོགས་འཇིག་རྟེན་གྱི་ཁམས་གསེར་གྱི་མདོག་ཅན་དུ་གཤེགས་སོ་ཞེས་གསུངས་པ་དང་མི་འགལ་ལམ་ཞེས་ཞུས་པས། རྗེ་བཙུན་གྱི་ཞལ་ནས། དེ་ལྟ་མོད་ཀྱི།
གསར་དུ་སྤྱད་པའི་ལས་ཁྱད་པར་ཅན་འགའ་ཞིག་གིས་ཐོག་མར་བདེ་བ་ཅན་དུ་འགྲོ་ཞེས་གསུངས་ནས། ཁྱོད་ཀྱང་བདེ་བ་ཅན་གྱི་བཀོད་པ་ལ་ལྟོས་ཤིག་ཅེས་ཕྱག་གིས་བརྡ་སྤྲད་པ་ན། རིན་པོ་ཆེའི་ཤིང་ལྗོན་པ་དང་བཻ་ཌཱུརྻའི་ས་གཞི་ལ་སོགས་པ་བཀོད་པ་ཆེན་པོ་ཡིད་འཕྲོག་པ་སོགས་ཆོས་རྗེ་པས་ཀྱང་བདེ་བ་ཅན་གྱི་ཞིང་ཁམས་རྣམ་པར་གསལ་བར་གཟིགས་ཤིང་། དེ་ནས་རྗེ་པའི་གསུང་གིས་རེ་ཞིག་བདེ་བ་ཅན་དུ་བསྡད་ནས། དེ་ནས་བྱང་ཕྱོགས་ཀྱི་འཇིག་རྟེན་གྱི་ཁམས་གསེར་མདོག་ཅན་དུ་སྔར་བཤད་པའི་ཚུལ་གྱི་འཁོར་ལོ་བསྒྱུར་བའི་ཆ་བྱད་ཏུ་བྱས་ནས་སངས་རྒྱས་ཀྱི་ཞིང་ཡོངས་སུ་སྦྱོང་བར་བྱེད། དེ་ནས་སྐྱེ་བ་གསུམ་པའི་ལུས་དེ་ལ་བརྟེན་ནས་ལུས་དེ་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཏུ་རེ་བ་ཡིན་ཞེས་གསུངས་པར་འཇམ་དབྱངས་ས་པཎ་གྱི་མཛད་པའི་རྗེ་བཙུན་རིན་པོ་ཆེའི་རྣམ་ཐར་ལས་འབྱུང་ཞིང་། དེ་བཞིན་དུ་བདག་ཉིད་ཆེན་པོ་ས་སྐྱ་པཎྜི་ཏ་བདེ་བར་གཤེགས་ཁར་ཡང་ལིང་ཆུ་རྩེར་ཐོ་རངས་ཤིག་དབུས་སུ་རྗེ་བཙུན་ཆེན་པོ། གཡས་སུ་བིརྺ་པ། གཡོན་དུ་ནག་པོ་པ་བྱོན་ནས་གཟིགས་ཏེ། རྗེ་བཙུན་གྱི་ཞལ་ནས་ཁྱོད་འདི་ནས་གཞན་དོན་ལ་འགྲོ་བ་ན་ཤར་ཕྱོགས་ཀྱི་འཇིག་རྟེན་ཁམས་དུ་མ་འདས་པའི་ཕ་རོལ་ཏུ་མཁའ་ལ་གནས་པའི་རིག་པ་འཛིན་པར་གྱུར་ནས།
དེ་བཞིན་གཤེགས་པ་དུ་མ་མཉེས་པར་བྱས་ཤིང་སངས་རྒྱས་ཀྱི་ཞིང་ཡོངས་སུ་དག་པ་དང་སེམས་ཅན་རྣམས་ཡོངས་སུ་སྨིན་པར་བྱས་ནས་ས་ལམ་རྣམས་ཕལ་ཆེར་བསྒྲོད་དེ། དེ་ནས་རྒྱ་གར་ཤར་ཕྱོགས་མུ་མུ་ནི་ཞེས་བྱ་བར་རྒྱལ་པོ་ཉི་མའི་སྟོབས་འཕེལ་ཞེས་བྱ་བའི་བུར་སྐྱེས་ནས། གཞོན་ནུ་ལ་རྩོམ་པ་དང་འཆད་པ་མང་པོ་བྱས་མངོན་པར་ཤེས་པས་འཇིག་རྟེན་ཐམས་ཅད་ལ་གཟིགས་ནས་འཁོར་རིགས་ལྡན་འབུམ་ཕྲག་དུ་མ་གྲོལ་བར་བྱས་ནས། དེ་ནས་སྐུ་ཚེ་འཕོས་པ་ན་དེ་བཞིན་གཤེགས་པ་དྲི་མ་མེད་པའི་དཔལ་དུ་སངས་རྒྱ་བར་ལུང་བསྟན། བིརྺ་པ་དང་ནག་པོ་པ་གཉིས་ཀྱིས་མཐུན་འགྱུར་མཛད། བིརྺ་པས་ཐོད་པའི་བདུད་རྩི་ལ་སྲིན་ལག་གི་རེག་སྟེ། ཁྱོད་ཀྱི་ལྗགས་ཁྱོང་གསུངས་ནས་ལྗགས་ལ་ཐིག་ལེ་བྱས་པའི་སྣང་བ་བྱུང་བས་ཐུགས་ལ་མི་རྟོག་པའི་ཡེ་ཤེས་ཁྱད་པར་ཅན་འཁྲུངས་པར་བཤད་པ་སོགས་མདོར་ན་རྗེ་བཙུན་ཁུ་དབོན་ལ་སྐུའི་སྐྱེ་བ་ཕྱི་མ་འཁོར་ལོས་བསྒྱུར་བ་དང་། དེ་ནས་རིང་པོ་མ་ཐོགས་པར་མཆོག་གི་དངོས་གྲུབ་བརྙེས་པའི་ལུང་བསྟན་ཐོབ་པ་དང་མཐུན་པར་བདག་གི་བླ་མ་འདི་ཡང་སྐུའི་སྐྱེ་བ་གཉིས་པ་ལ་རིག་པ་འཛིན་པ་དང་འཁོར་ལོས་བསྒྱུར་བ་ལ་སོགས་པར་གྱུར་ནས། དེ་ནས་དེ་མ་ཐག་འབྲས་བུ་མངོན་དུ་མཛད་པའི་ལུང་བསྟན་བརྙེས་པར་གདོན་མི་ཟ་བར་ཤེས་པར་བྱའོ། ། དུས་ཕྱིས་རྗེའི་གསུང་ལས།
རྨི་ལམ་དུ་མི་ལ་རས་པས་ཚེ་ཧ་ཅང་མི་རིང་བ་དང་། དེ་ནས་རྒྱལ་པོའི་བུར་སྐྱེ་བའི་ལུང་བསྟན་དེ་བཞིན་བྱུང་ཚུལ་རྗེ་ཆོས་དབང་ཕྱུག་ལ་ཞུས་པས། རྗེ་བླ་མའི་གསུང་གིས། སྐུ་ཚེ་ཅུང་ཟད་ཐུང་ཡང་རྒྱལ་པོའི་བུར་སྐྱེ་བའི་ལུང་བསྟན་གྱི་མནལ་ལམ་ནན་ལྟར་བཟང་འདུག འོན་ཀྱང་རྒྱལ་པོའི་བུ་ལས་ད་ལྟའི་ལུས་རྟེན་འདི་སྙིགས་མའི་དུས་ཀྱི་བསྟན་པ་དང་སེམས་ཅན་ལ་ཕན་ཆེ་བས། མི་རྒན་གྱིས་སྔར་སུ་ལ་ཡང་མ་བྱས་པའི་བདེ་མཆོག་ཐུན་མོང་མ་ཡིན་པའི་ཚེ་སྒྲུབ་འདི་འབུལ་བས་ཚེ་སྒྲུབ་ལ་བརྩོན་པར་མཛོད་གསུངས་བྱུང་པས། དེ་དུས་གནང་བའི་ཚེ་སྒྲུབ་དེ་དང་། ཚེ་སྒྲུབ་གཞན་ལའང་བརྩོན་པར་བྱས་པས། ཕྱིས་ལོ་དོན་གསུམ་དང་བརྒྱད་ཅུ་ཙམ་ཐུབ་པའི་ལུང་བསྟན་བྱུང་བ་ཡིན་གསུང་ངོ་། ། གཞན་ཡང་ན་རོ་མཁའ་སྤྱོད་ལ་བརྟེན་པའི་འདའ་ཁ་མ་ཟབ་མོའི་རྣལ་འབྱོར་འབྱོངས་པའི་རྟགས་མཚན་ཀུན་གྱི་མངོན་དུ་གྱུར་པའི་ཚུལ་ནི།
སྤྱིར་རྗེ་འདི་ཉིད་འཁོར་ལོ་སྡོམ་པའི་ཟབ་བཞེས་རྣམས་ལ་གཙོ་བོར་མཛད་པར་གྲགས་ཤིང་། ལྷག་པར་མཁའ་སྤྱོད་མའི་འཕོ་བ་ཆིག་བརྒྱུད་མ་ལ་བསམ་གཏན་ཕུར་ལོ་གཅིག་ཙམ་སྐུ་མཚམས་བཅད་རྒྱ་དམ་པོ་ལ་བཞུགས་དུས་ནན་ཏན་དུ་མཛད་པས། སྐབས་དེར་འཕོ་བ་འབྱོངས་པའི་རྟགས་རྣམས་རིམ་ཅན་དུ་བྱུང་ནས་མཐར་དབུ་གཙུག་ནས་ཁྲག་དང་ཆུ་སེར་འཛག་པ་སོགས་ཀྱང་བྱུང་ཞེས་དེ་དུས་ཞབས་དྲུང་ན་ཡོད་པ་རྣམས་ལས་ཐོས་ལ། དུས་དེ་ནས་བཟུང་སྟེ་དབུ་གཙུག་ཚངས་པའི་བུ་ཁའི་ཐད་ཀྱི་དབུ་ཐོད་ཏིང་ཕོར་སྒོང་ཞབས་ཆུང་བའི་ཚད་ཙམ་པ་ཞིག་དབུའི་གཙུག་ཏོར་གྱི་ཚུལ་དུ་འབུར་དུ་དོད་ཅིང་། དེའི་ཐད་ཀྱི་སྐུ་ཤའི་མདོག་ཀྱང་གཞན་ལས་ཅུང་དཀར་བ་ཞིག་འདུག་པ་མིག་ལྡན་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་ཡིན་ལ། དུས་ཕྱིས་རྗེ་ཉིད་ཀྱི་དབུ་སྐྲ་བསིལ་བའི་ཕྱག་ཕྱི་རྒྱུན་པ་བྱེད་པའི་དགེ་སློང་བྱམས་པ་དཔལ་ཞེས་པས། རྗེའི་དབུ་ཐོད་གཞན་ལས་འབུར་དུ་དོད་པ་འདི་སྔར་མེད་གསར་དུ་བྱུང་འདུག་པ་གང་གི་རྟགས་ལགས་ཞུས་པས། རྗེའི་གསུང་ལས། འདི་འཕོ་བ་འབྱོངས་པའི་རྟགས་ཡིན། བཙུན་པ་ལ་འདི་འདྲ་དགོས་པ་ལ་ཞེས་གསུང་གི་འདུག་ཅེས་ཀྱང་ཐོས་ལ།
ཡང་རྗེའི་དབོན་པོ་འགའ་ཞིག་ལ་ངེད་ཀྱི་ཐོད་པ་འབོར་བ་འདི་འཕོ་བ་སྦྱངས་ནས་བྱུང་བ་ཡིན། གཞན་གྱིས་ཀྱང་སྦྱངས་ན་འདི་བཞིན་ཡོང་བས་སོ་སོ་ནས་ཉམས་ལེན་ལ་འབད་དགོས་པ་ཡིན་ཞེས་གསུངས། མཐར་གཟུགས་སྐུ་བསྡུ་བའི་ཚེ་ཡང་འདའ་ཁ་མ་ཟབ་མོའི་རྣལ་འབྱོར་ལ་བརྟེན་ནས་མཁའ་སྤྱོད་ཆེན་པོ་འོག་མིན་དུ་ཐོགས་པ་མེད་པ་བྱོན་པའི་ཚུལ་ནི་འོག་ཏུ་འཆད་དོ། ། ཡང་སྔ་མོའི་དུས་ཕྱག་དཔེ་མང་པོ་གཟིགས་རྟོག་སོགས་ཐོས་བསམ་གཙོ་བོར་མཛད་པའི་སྐབས་ཤིག་མནལ་ལམ་དུ་གླིང་ཁ་བདེ་བ་ཅན་གྱི་དགོན་གནས་ཀྱི་མདུན་གྱི་རྗེ་སེམས་དཔའ་ཆེན་པོའི་རྣམ་རྒྱལ་མཆོད་རྟེན་ཆེན་པོ་དེའི་སྟེང་ནས་རྗེ་ཉིད་ཀྱིས་ནམ་མཁའ་ལ་ལན་གསུམ་འཕུར་བྱོན་པས། སྔ་མ་གཉིས་ལ་སྤྱན་རས་གཟིགས་ཀྱི་རྒྱ་ཡིན་ཟེར་བའི་དར་གྱི་མདུད་པ་འདྲ་བ་ཞིག་ལ་འཐོགས་བྱུང་པས། ལན་རྟིང་མ་ལ་འཕུར་བྱོན་དུས་རྗེ་སེམས་དཔའ་ཆེན་པོ་ལ་གསོལ་བ་དྲག་ཏུ་བཏབ་པས། སྔར་གྱི་རྒྱ་དེ་ལ་ཐོགས་པ་མེད་པར་ནམ་མཁའི་དབྱིངས་མཐོན་པོར་བྱོན་པས། འོག་མིན་ཡིན་ཟེར་བའི་བཻཌཱུརྻ་ལས་གྲུབ་པའི་གཞལ་ཡས་ཁང་རྒྱ་ཁྱོན་བློས་གཞལ་བར་མི་ནུས་པ་ཞིག་གི་ཕྱི་ནང་སྟེང་འོག་ཀུན་ན་བླ་མ་ཡི་དམ། སངས་རྒྱས་བྱང་སེམས། དཔའ་བོ་མཁའ་འགྲོ་ཉི་ཟེར་གྱི་རྡུལ་ལྟ་བུའི་གྲངས་དང་ཚད་མེད་པ་བུན་ལོང་ལོང་འདུག་པའི་ཁྲོད་ན་རྗེ་རང་ཉིད་ཀྱང་བྱོན་འདུག་པའི་ཐུགས་ཀྱི་གསལ་སྣང་ཡུན་རིང་པོའི་བར་དུ་བྱུང་པས་སླར་སད་པ་ན་དེའི་དོན་ལ་དགོངས་པས།
སྐུ་ཚེ་འདི་ཉིད་ལ་ཟབ་བཞེས་ལ་ཧ་ཅང་བརྩོན་པར་མ་མཛད་ན། ད་དུང་མི་ལུས་ཆོས་ལྡན་གཉིས་བཞེས་དགོས་པ་དང་། ཆོས་དང་སེམས་འདྲེས་པའི་རང་གི་ཉམས་ལེན་བྱུང་ན་རང་གི་ལུས་རྟེན་འདི་ཁོ་ནས་འཁོར་བ་ལ་ཕྱི་ཕྱག་བྱས་ཆོག་པའི་རྟགས་སུ་གོ་ཞེས་ཡང་ཡང་གསུང་བ་ཐོས་པས། དེས་ན་རྗེ་བླ་མ་འདི་ནི་ཟབ་མོའི་ཡང་རྩེ་འཁོར་ལོ་བདེ་མཆོག་གི་ལམ་ལ་བརྟེན་ནས་སྐུའི་སྐྱེ་བ་འདི་ཁོ་ན་ལ་སྤངས་རྟོགས་ཀྱི་ཡོན་ཏན་རྣམས་རྫོགས་པར་མཐར་ཕྱིན་ཏེ། གཟུགས་སྐུ་བསྡུ་བའི་ཚུལ་སྟོན་པ་དང་མཉམ་དུ་མཆོག་གི་འབྲས་བུ་མངོན་དུ་མཛད་པ་ལ་ཐེ་ཚོམ་དང་ཡིད་གཉིས་ཅུང་ཟད་ཀྱང་མི་དགོས་པ་ལགས། རྒྱུ་མཚན་དེ་ཉིད་ཀྱི་ཕྱིར། བསྐྱེད་རྫོགས་ཀྱི་གསལ་སྣང་བདེ་དྲོད་འབར། ། གསང་སྔགས་ཀྱི་བཟླས་བརྗོད་ཕ་མཐར་སོན། ། མཁའ་སྤྱོད་དུ་འཕོ་བས་མངོན་སུམ་གཤེགས། ། རྗེ་བདེ་མཆོག་པ་ཆེན་པོ་ལ་གསོལ་བ་འདེབས། །
ཞེས་ཀྱང་བསྟོད་པ་ཡིན་ནོ། ། གཞན་ཡང་དཔལ་ཀྱཻ་རྡོ་རྗེའི་དབང་གི་ཆུ་བོ་རྒྱུན་གྱི་རྣལ་འབྱོར་མ་ནུབ་པར་ཐུགས་ཉམས་སུ་བཞེས་པས་ངོ་བོ་ཉིད་གསུམ་གྱི་ལྟ་བ་མཐར་ཕྱིན་ཅིང་། བསྐྱེད་རྫོགས་ལ་བརྟན་པ་ཐོབ་སྟེ་སྣང་སྲིད་ཐ་མལ་པ་འདི་ལྷ་དང་གཞལ་ཡས་ཁང་དུ་གཟིགས་པའི་ཚུལ་ནི། རྗེའི་ཞལ་ནས། ཁོ་བོའི་ཀྱེ་རྡོ་རྗེའི་ཉམས་ལེན་མཛད་པ་དེ་དགོན་པ་རྫོང་དུ་བྱུང་བར་འདུག་སྟེ། གནས་དེར་ལམ་དུས་ཉམས་སུ་བླང་པའི་སྐབས་འགར་དག་པ་དྲན་པ་ཙམ་དུ་སླེབ་པ་ན་གནས་ཁང་ཚོམས་ཀྱི་སྣང་བ་དེ་ཁྲིག་འགགས་ནས་འགྲོ་བ་འདྲ་བྱུང་ཞེས་ཡང་ཡང་གསུངས་ཤིང་། ངེད་ལ་ཉམས་རྟོགས་ཆེན་པོ་མེད་ཀྱང་། ལམ་འབྲས་ནས་བཤད་པའི་ཡེ་ཤེས་འཇུག་ཟློག་དུམ་ཙམ་ཡོང་གི་གདའ། ཞེས་གསུངས་པས་གཞུང་བཤད་ནས་གསུངས་པའི་ཉམས་རྟགས་རྣམས་རྗེ་འདིའི་ཐུགས་ལ་རྫོགས་པར་ཤར་བར་མངོན་ནོ། ། དོན་དེ་ཉིད་ཀྱི་ཕྱིར།
ཐུན་བཞི་ཡི་ལམ་ལ་བྱང་ཆུབ་པས། ། སྒྲུབ་ཁང་ལྷ་སྐུའི་གཞལ་ཡས་སུ་གཟིགས། ། ཡེ་ཤེས་འཇུག་ལྡོག་ཁོར་མོ་ཡུག ། རྗེ་ལམ་འབྲས་པ་ཆེན་པོ་ལ་གསོལ་བ་འདེབས། ། ཞེས་ཀྱང་བསྟོད་པ་ཡིན་ནོ། ། གཞན་ཡང་ཟབ་དོན་ནཻ་གུ་ཆོས་དྲུག་ལ་བརྟེན་ནས་མཚོན་བྱེད་དཔེའི་ཡེ་ཤེས་ཁྱད་པར་ཅན་ཐུགས་རྒྱུད་ལ་འཁྲུངས་ཤིང་རྨི་ལམ་གྱི་རྣལ་འབྱོར་མཐར་ཕྱིན་པ་དང་། འོད་གསལ་གྱིས་ཉེ་རིང་ཐམས་ཅད་སྒྲིབ་མེད་དུ་གསལ་བར་གཟིགས་ཚུལ་ནི། རྗེའི་གསུང་ལས། ངེད་ཀྱིས་འཇམ་དབྱངས་དཀོན་མཆོག་རྒྱ་མཚོའི་དྲུང་དུ་ནཻ་གུའི་ཆོས་སྐོར་རྣམས་ཞུ་བཞིན་པའི་ངང་ནས་བསམ་གཏན་ཕུག་ཏུ་དམིགས་པ་རྣམས་ལ་ཆིག་བསྒྲིལ་དུ་བྱས་པའི་སྐབས་ཤིག་ན། ནམ་ཕྱེད་ཙམ་ནས་བདེ་གསལ་མི་རྟོག་པའི་ཏིང་ངེ་འཛིན་ངོ་མཚར་ཅན་རྒྱུད་ལ་སྐྱེས་ནས་སང་སྒྲུབ་ཁང་ལ་ཉི་མ་མ་ཤར་གྱི་བར་ལ་ཏིང་ངེ་འཛིན་དེའི་ངང་ལ་འབྱམས་ཏེ།
ཉི་མ་ཤར་འཕྲལ་འཇམ་སྐོལ་རན་པར་དགོངས་ཕྱིར་བྱོན་པས། བསམ་གཏན་ཕུའི་རི་ར་བ་ཁང་ཁྱིམ་ཐམས་ཅད་ཟ་ཟི་བན་བུན་ལང་ལོང་ཉམས་ཀྱི་སྣང་བ་སྣ་ཚོགས་སུ་གྱུར་ནས་སྣང་བ་བདེན་མེད་དུ་རྟོགས་པ་སྙམ་བྱེད་པ་བྱུང་། དེ་མཚོན་བྱེད་དཔེའི་ཡེ་ཤེས་རྟགས་རུང་ཙམ་དུ་གདའ། གང་ཟག་ཕྱི་མར་ན་འཕོས་བར་གོ ། ཞེས་གསུངས་ཤིང་འདི་ལྟ་བུ་ནི་རྗེ་ས་པཎ་གྱི་མན་ངག་དང་སྒྲུབ་པའི་རྒྱུད་འཛིན་ཚོགས་གྲུབ་དབོན་གསུམ་ཞེས་གྲགས་པའི་གྲུབ་ཐོབ་ཡོན་ཏན་དཔལ་བཟང་པོའི་རྣམ་ཐར་དང་མཚུངས་པ་སྟེ། དམ་པ་དེ་ཉིད་ཀྱིས་ཆོས་རྗེ་པའི་གཟིམ་གཡོག་ལོ་དྲུག་མཛད་ནས་མཐར། ཁོ་བོ་སྐྱེ་རན་ཙ་ན་སྐྱེས། ཆོས་རྗེ་པ་ལྟ་བུ་དང་མཇལ། སྨིན་རན་ཙ་ན་སྨིན། སྒྲུབ་པ་སྙིང་པོར་བྱས།
ད་འཆི་རན་ཙ་ན་འཆི་ཞེས་གསུངས་ཤིང་། འཁོར་སློབ་རྣམས་ལའང་སྒྲུབ་པ་ལ་ནན་ཏན་གྱིས། མ་བདེ་བ་བྱུང་དུས་ང་རང་ལ་དྲིས། སང་ཙ་ན་ཟ་རྒྱུ་ཐེ་ཚོམ་ལས་མི་ཡོང་གསུངས་བའི་བཀའ་གནང་མཛད། ཆོས་རྗེ་པ་ལ་རྟོགས་པ་ཕུལ་བས། འདི་མཚོན་བྱེད་དཔེའི་ཡེ་ཤེས་ཡིན། ད་མཚོན་བྱ་དོན་གྱི་ཡེ་ཤེས་ཀྱང་མྱུར་དུ་འཆར་བ་གདའ་གསུངས། འཕགས་པ་རིན་པོ་ཆེ་ལ་ད་བདག་གིས་ཉམས་བླང་ཇི་ལྟར་བགྱི་ཞུས་པས། རྟག་ཏུ་ལྟ་བ་བསྐྱངས་ཤིང་ཏིང་འཛིན་གྱིས། ། དཀྱིལ་འཁོར་མཆོག་ལ་ཡང་ཡང་དབང་བླང་ཞིང་། །
ཕྱག་རྒྱ་ཆེན་པོ་ལམ་ནས་འཕོ་བ་ཡི། ། ཏིང་ངེ་འཛིན་ལ་རྟག་ཏུ་བརྩོན་བགྱིད་པ། ། ཁྱེད་ཀྱི་བགྱི་བ་ལེགས་པ་བདག་གིས་འཁུམས། ། ཞེས་པ་གནང་ཞིང་། ཟབ་མོ་མདོ་ལྔའི་ལུང་ཡང་འཕགས་པས་གསན་ནོ་ཞེས་གྲགས་པའི་གྲུབ་ཐོབ་ཆེན་པོ་དེ་ཉིད་ཀྱི་རྣམ་པར་ཐར་པ་དང་མཚུངས་པར་གོ་ཞིང་། གཞན་ཡང་བདག་གི་བླ་མ་འདིའི་ཐུགས་རྒྱུད་ལ་འཁྲུངས་པའི་སྣོད་བཅུད་ཐ་མལ་པར་ཞེན་པའི་བདེན་འཛིན་གྱི་ཨ་འཐས་ཞིག་ནས་ཉམས་སྣང་ཏིང་ངེ་འཛིན་གྱི་རོལ་པར་ཤར་བ་འདི་ལྟ་བུ་ནི་སྔོན་ཆོས་རྗེ་བུདྡྷ་ཤྲཱིས་གླང་ལོ་ལམ་འབྲས་གསུང་དུས་ཤིག མན་ངག་འདི་པའི་ལུགས་ཀྱི་རྗེས་ཐོབ་ཏུ་ངོ་བོ་ཉིད་གསུམ་སྐྱོང་ཚུལ་འདི་ཟབ་མོ་རང་གཅིག་འདུགའདི་ཀ་ལ་དྲན་འཛིན་མ་ཆད་པ་བྱས་ཙ་ན་དགེ་སྦྱོར་དགའ་མོ་ཞིག་ཡོང་གིན་འདུག་གསུངས། ཆོས་དེ་གྲོལ་འཕྲལ་རྗེ་ངོར་ཆེན་རྡོ་རྗེ་འཆང་གིས། རྗེས་ཐོབ་ལམ་ཁྱེར་ཇི་ལྟར་མཛད་ཞུས་པས། ངས་སྤྲོས་པ་ཙམ་མ་བྱས་པར་བསྒོམས་པས།
ད་རྗེས་ཐོབ་ཏུ་གྲོགས་མེད་གཅིག་པོར་བསྡད་ཙ་ན་སྣང་བ་ཐམས་ཅད་ཉམས་སྣང་འབའ་ཞིག་ཏུ་འཆར། དེ་ལས་གཞན་དུ་སེམས་གཡོ་བ་གཅིག་མི་ཡོང་། མི་གཅིག་རྩར་བྱུང་བའི་ཐུག་སྒྲ་སོགས་བྱུང་ཙ་ན་ཁང་ཁྱིམ་ལ་སོགས་སྣང་བ་རང་ག་མ་འདི་འཆར། ཡང་ཅུང་ཟད་ནས་ཉམས་སྣང་དུ་འགྲོ་བ་ཞིག་བྱུང་། དེ་ལམ་འབྲས་པས་ངོ་བོ་ཉིད་གསུམ་སྐྱོང་ཚུལ་དེ་ཀ་ལ་ཉམས་ལེན་བྱས་པའི་འབྲས་བུར་འདུག་གསུངས། ཞེས་ངོར་ཆེན་རྡོ་རྗེ་འཆང་གིས་མཛད་པའི་གྲུབ་ཆེན་བུདྡྷ་བའི་རྣམ་ཐར་ལས་འབྱུང་བ་དང་ཡང་མཐུན་པར་མངོན་ལ། ཡང་རྨི་ལམ་གྱི་རྣལ་འབྱོར་མཐར་ཕྱིན་པ་ནི། ནཻ་གུ་ཆོས་དྲུག་གསན་པའི་རྨི་ལམ་གྱི་ཁྲིད་ཀྱི་སྐབས་དེར་རྗེ་འདིས་བསམ་གཏན་ཕུའི་སྒྲུབ་ཁང་དུ་མནལ་ལམ་བཟུང་ནས་གླིང་ག་དགོན་པ་མའི་བླ་བྲང་ན་འཇམ་དབྱངས་དཀོན་མཆོག་རྒྱ་མཚོ་བཞུགས་ཡོད་པ་ལ་མཇལ་བར་ཕེབས་པས། བླ་བྲང་གི་སྒོ་མནན་འདུག་པས། ལོགས་ཀྱི་དཀར་ཁུང་ལ་འཛེགས་བྱོན་པས་བླ་བྲང་གི་འོག་གཞི་རྣམས་མེ་མ་མུར་གྱིས་ཁེངས་འདུག་པ།
དེ་རྣམས་དཀོར་རྫས་སུ་འདུག་གསུངས་ཤིང་། དེ་ནས་རྗེ་དཀོན་མཆོག་རྒྱ་མཚོའི་གཟིམ་ཆུང་དཀར་མེ་ཁྲ་ཐག་གེ་འདུག་པའི་ནང་དུ་བྱོན་ནས་རྗེ་ལ་བྱིན་རླབས་ཞུས་པས། རྗེས་བདུད་རྩི་ཀ་པཱ་ལ་གང་གནང་བྱུང་བ་གསོལ་བའི་སྣང་བ་བྱུང་གསུངས་ཤིང་། ནང་པར་ཆོས་ཐུན་ཞུ་བར་ཕེབས་པས་ཚོགས་འཁོར་ལ་ནང་མཆོད་ཅུང་ཟད་འདུག་པ་རྗེ་བཙུན་སྤྱན་སྔ་བའི་བཞེས་འཕྲོ་ཞལ་དཀར་ནས་རྗེ་ཉིད་ལ་གནང་བྱུང་བས། རྗེ་འདིས་དགོངས་པ་ལ་མདང་དགོང་རྨི་ལམ་བཟུང་ནས་ཡོང་སྐབས་བདུད་རྩི་གནང་བྱུང་བ་དེ། དེ་རིང་འདི་འོང་བའི་རྟེན་འབྲེལ་དུ་འདུག་སྙམ་པ་བྱུང་གསུངས་ཤིང་། དེ་ནས་ཆོས་ཞུ་བ་གཞན་རྣམས་གྱེས་པའི་རྗེས་སུ་རྗེ་ཉིད་ལ་འཇམ་དབྱངས་དཀོན་མཆོག་རྒྱ་མཚོའི་གསུང་གིས། མདང་ནུབ་ཆོས་རྗེ་ཤངས་པའི་རྨི་ལམ་སྤྲུལ་བསྒྱུར་དེ་བཟང་བྱུང་། ད་ལམ་གྱི་ནཻ་གུ་འདི་གླིང་ཁའི་ཚོགས་ཆེན་ལ་བཤད་པ་ཡིན་ཀྱང་། ཆོས་རྗེ་ཤངས་པ་ལ་བཤད་པ་འདྲ་བ་ཞིག་བྱུང་གསུངས་ཤིང་ཐུགས་དགེས་པའི་གསུང་གླེང་དུ་མ་ཞིག་གནང་བྱུང་བས།
རྗེ་ཉིད་ཀྱི་ཐུགས་ལ་ངའི་བླ་མ་འདི་ལྐོག་གྱུར་སྒྲིབ་མེད་དུ་གཟིགས་པའི་སངས་རྒྱས་དངོས་སུ་འདུག་སྙམ་པ་བྱུང་གསུངས། ཡང་རྗེ་འདིའི་གཟིམ་ཁང་དགོན་པ་མར་ཡོད་པ་དེའི་འོག་ཐོག་ཉེན་པ་ན་སྐྱོན་སུས་ཀྱང་མ་ལོང་པ་ལ། རྗེ་འདིས་ཐོག་འདིའི་སྐྱོན་འདི་ན་འདུག་པས་ཤུ་འབུབ་གྱིས་གསུངས་པས་དེ་ཇི་ལྟ་བ་བཞིན་འདུག་པས། འདི་ཡང་རྗེ་འདིས་མནལ་ལམ་བཟུང་ནས་གཟིགས་པར་གྲགས་པས། དེས་ན་དམ་པ་འདིས་ནི་བར་དོའི་གདམས་པ་ཟབ་མོ་ལ་རང་དབང་ཐོབ་པར་ཐེ་ཚོམ་མི་དགོས་པ་ཡིན་ནོ། ། རྒྱུ་མཚན་དེ་ཉིད་ཀྱི་ཕྱིར། རྨི་ལམ་གྱི་རྣལ་འབྱོར་ངང་ཉིད་ནས། ། བླ་མ་དང་དག་པའི་ཞིང་ཀུན་མཇལ། ། མཚོན་བྱེད་དཔེ་ཡི་ཡེ་ཤེས་བརྙེས། ། རྗེ་ནཻ་གུ་པ་ཆེན་པོ་ལ་གསོལ་བ་འདེབས། །
ཞེས་ཀྱང་བསྟོད་པ་ཡིན་ནོ། ། ཡང་འོད་གསལ་གྱིས་ཉེ་རིང་མེད་པ་སྒྲིབ་མེད་དུ་གཟིགས་པའི་ཚུལ་ནི། སྤྱིར་རྗེ་འདི་ལ་ཡུམ་ལས་འཁྲུངས་ཙམ་ཉིད་ནས་འོད་གསལ་གྱི་རྒྱུན་བཟང་པོ་ཡོད་པར་སྣང་སྟེ། སྐུ་གཞོན་ནུའི་དུས་སུ་ཡང་ཐུགས་གཉེར་ལ་བརྩོན་པར་མཛད་སྐབས་འོད་གསལ་ངོ་མཚར་ཅན་ཤར་བའི་ལོ་རྒྱུས་གསུངས་པ་དང་། ས་སྐྱར་ཕེབས་སྐབས་དད་ལྡན་འགའ་ཞིག་ལ་ངེད་ལ་འོད་གསལ་གྱི་རྒྱུན་ཅུང་ཟད་བྱིས་པའི་དུས་ན་ཡོད་ཀྱང་། འདིར་དཀོར་ཆེ་བས་འགྲིབ་འགྲོ་ཡི་འདུག ཅེས་གསུངས་འདུག་ཅིང་། ཡང་ས་སྐྱའི་དབུ་རྩེ་རྙིང་མར་གསུང་ངག་གནང་བའི་སྐབས་སུ་ཉིན་ཞིག་ཆོས་ཉན་པ་བྱིང་རྣམས་འདུས་མཚམས་རྗེ་ཉིད་གསུང་ཤུགས་ཆེན་པོས་ཕྱག་རྡེབ་པ་དང་གཡའ་གཡའ་སྒྲུབ་པ་མ་དེ་ཞེས་གསུང་བྱུང་བས། ཆོས་ཉན་པ་རྣམས་ཅི་གསུང་བ་ཡིན་སྙམ་པ་ལ། ཅུང་ཟད་ནས་སྒྲུབ་པ་མ་རྒྱལ་མཚན་ཟེར་བ་དེ་གདོང་ཁྲག་རལ་ཉི་ལེ་བ་དང་བཅས་བྱུང་བས།
ཅི་ཡིན་དྲིས་པས། ཆོས་མ་ཟིན་དོགས་རྟབ་རྟབ་ཏུ་ཡོང་བས་ས་དཀར་ལོགས་སུ་བརྡབས་པ་ཡིན་ཟེར་བྱུང་བས། ཆོས་ཉན་པ་ཀུན་ན་རེ། སྒྲུབ་པ་མ་བརྡབས་པ་རྗེའི་འོད་གསལ་གྱིས་སྒྲིབ་མེད་དུ་གཟིགས་པར་འདུག་གོ་ཞེས་མགྲིན་གཅིག་ཏུ་སྒྲོག་ཅིང་ཡིད་ཆེས་པ་ཡིན་ལ། དུས་ཕྱིའི་བསམ་གཏན་ཕུར་ཐུགས་དམ་ལ་བཞུགས་སྐབས་གླིང་ག་དགོན་པ་མར་རྗེ་དབོན་ནམ་བཟང་དང་བསོད་ནམས་མཆོག་ལྡན་ཟེར་བའི་གྲྭ་པ་ཞིག་འཐབ་རྩོད་ཅུང་ཟད་བྱུང་བ་ལ་རྗེ་དབོན་གྱིས་རྗེའི་ཞབས་དྲུང་དུ་ཕྱིན་པས་དེ་མ་ཐག ཁྱེད་གཉིས་ཀྱིས་ད་རང་འཐབ་རྩོད་འདི་དང་འདི་ཞེས་བྱ་བ་བྱས་ཨ། ཞེས་གསུངས་ནས་དེའི་ཚིག་རིགས་རྣམས་ཀྱང་མ་འཆུགས་པ་གསུང་བྱུང་བས་རྗེ་དབོན་ཤིན་ཏུ་སྐྲག་ནས་གང་ཡང་ཞུ་མ་ནུས་པ་ན། ད་ཕྱིན་བཙུན་པ་ཡིན་པས་ངང་བློ་རིང་དགོས་ཞེས་སོགས་གསུངས་འདུག་པ་དང་། ཡང་དགོན་པ་རྫོང་དུ་བཞུགས་དུས་ལམ་འབྲས་གནང་སྐབས་ཤིག་ཉིན་ཞིག་ཡུལ་ཤིན་ཏུ་ངན་པ་བྱུང་བས་ཇ་ཁང་དུ་གསོལ་ཚིགས་ལ་ཕེབས་པའི་སྐབས་ཤིག དགེ་སློང་སངས་རྒྱམ་ཟེར་བའི་དགོན་པའི་གྲྭ་པ་ཞིག་གིས་ཕྱག་དབང་ཞུ་བར་ཕྱིན་ནས་ཕྱག་རྟེན་ལ་མར་རིལ་ཞིག་ཕུལ།
བྱིན་རླབས་ཞུས་པས། མར་རིལ་ཕྱག་ཏུ་བཞེས་ནས་རྗེའི་གསུངས་ལས། མར་རིལ་གསུམ་འདུག་པ་ལ་ཆུང་ཤོས་འདི་ཁྱེར་ཡོང་བ་ཡིན་ཨང་གསུངས་བྱུང་པས། དགེ་སློང་པ་ཕྱག་འབུལ་ཞིང་མར་རིལ་གསུམ་ཅིས་ཀྱང་ཡོད་ལ། འདི་ཆུང་བ་ཡིན། ཆེ་བ་གཉིས་ཀྱང་རྟིང་མ་འབུལ་བསམ། ད་ལམ་ཆུང་བ་ཕུལ་བ་ལགས། ཐུགས་མཁྱེན་གྱིས་དགོངས་པར་འདུག་ཟེར་མཆི་མ་གཏོང་ཞིང་། སླར་ལོག་སྟེ་མར་རིལ་གཉིས་པོ་ཡང་ཁྱེར་བྱུང་བས། རྗེའི་ཞལ་ནས།
ངས་མངོན་ཤེས་མིན་ཚོད་བཏབ་པ་མངོན་ཤེས་འདྲ་བ་ཡོང་གསུང་བཞད་པ་གནང་གི་འདུག་གོ ། ཞེས་ཐོས་ཤིང་། ཡང་གནས་དེར་དུས་རེ་ཞིག་གི་ཚེ། དགོན་པར་མི་ཤིན་ཏུ་ཉུང་བའི་དབེན་པོ་བྱུང་བའི་སྐབས་ཤིག དབུ་མཛད་ཤེས་རབ་ལགས་པ་ཟེར་བའི་གྲྭ་པ་ཞིག་གིས་ཇ་འདེབས་གཉིས་བཏབ། ཤ་བྲང་གཅིག་བཙོས་ནས། ཇ་འདེབས་གཅིག་བཏོན། ཤ་བཙོས་པ་ཁྱེར་ཏེ་སླ་ཡེ་ཞིག་ཡོད་པར་ཐུལ་པ་བཏིང་སྟེ་གཅེར་བུར་ཉལ་ཏེ་ཇ་བཏུང་། ཤ་ཟོས། འཕོངས་ལ་ཐལ་ལྕག་བསྣུན་ངག་ནས་བཙུན་ཆུང་ཤེས་རབ་ལགས་པ་ཁྱོད་ལས་སྐྱིད་པ་སུ་ཡོད་ཟེར་བ་སོགས་བག་ཡངས་ཀྱི་སྤྱོད་པ་སྣ་ཚོགས་ཤིག་བྱས་ནས།
དེ་མཚམས་ཇ་རྟིང་མ་བཏོན་ཁྱེར་ཏེ། རྗེའི་དྲུང་དུ་ཕྱག་རྟེན་མར་གཤགས་ཞིག་དང་བཅས་བྱིན་རླབས་ཤིག་ཞུ་བར་ཕྱིན་པས། རྗེ་བླ་བྲང་གི་ཡངས་སྟེང་ན་ཞབས་སྐོར་གནང་གི་འདུག་པར་བྱིན་རླབས་ཞུས་སྐུ་གཞོགས་སུ་བསྡད་པས། གསོལ་ཇ་མཆོད་འཕྲོ་ལ་དབུ་མཛད་པར་སྤྱན་ཅེར་ཏེ་གཟིགས་ནས། དབུ་མཛད་པད་རེས་ཀྱི་སྤྱོད་པ་འདི་འདྲ་མ་བྱེད་གསུངས། དབུ་མཛད་པས་ཅི་ལགས་ཞུས་པས། ད་ཅི་ཁྱེད་གཅེར་བུར་འདུག་པ་དགེ་སློང་རྒན་པོ་ཞིག་གིས་དེ་ལྟར་བྱས་ན་དཀོན་མཆོག་ཐུགས་ཁྲེལ་འགྲོ གཅིག་པུར་སྡོད་ན་ལུས་ལ་ལྟོས། ། མང་པོའི་ཁྲོད་དུ་སེམས་ལ་ལྟོས། ། ཟེར་བ་ཡིན་པས་དེ་འདྲ་མ་བྱེད་གསུངས་བྱུང་བས། དགེ་སློང་གི་བསམ་པ་ལ་རྗེའི་གཟིགས་པའི་སར་དེ་ལྟར་བྱས་པ་ནི་ཡེ་རང་མེད།
ཐུགས་མཁྱེན་དང་འོད་གསལ་སྒྲིབ་མེད་དུ་མངའ་བ་ལ་ཐེ་ཚོམ་མི་འདུག་སྙམ་དགེ་སློང་ཤིན་ཏུ་འཇིགས། སྨྲ་མི་ཤེས་པ་ལྟ་བུ་བྱུང་ཟེར་བ་དུས་རྒྱུན་པར་རྫུན་མི་ཟེར་བའི་གང་ཟག་དེ་དག་གི་ངག་ལས་ཐོས་སོ། ། ཁོ་བོ་ཅག་ལའང་རྗེའི་གསུང་ལས། ངེད་ཀྱིས་གླིང་གའི་བླ་བྲང་དེར་སྔ་མོར་ལངས་ནས་ཉམས་ལེན་རྣམས་བྱས་པ་ན། དར་ཙམ་རེ་ནས་ནམ་མ་ལང་ཀྱང་ནང་འཁོར་ཕལ་ཆེར་མཐོང་བའི་འོད་གསལ་སྐྱ་ཧོད་དེ་བ་དེ་འདྲ་རྒྱུན་པར་འཆར་གྱིན་བདོག་ཅེས་གསུངས་ཤིང་། ཡང་རྗེ་ཆོས་གྲྭ་ཟུར་དུ་བཞུགས་སྐབས་ངོས་ཅག་དཔོན་སློབ་རྣམས་བླ་བྲང་ཆེན་མོར་ཡོད་པ་ལ། བྱ་བ་སྤྱོད་ལམ་གང་བྱས་ཐམས་ཅད་ཐོགས་མེད་དུ་མཁྱེན་ནས་དེ་དང་མཐུན་པའི་ཐུགས་དམ་དང་སློབ་གཉེར་བྱེད་ལུགས་ཀྱི་བཀའ་སྩལ་བསླབ་སྟོན་རིམ་པས་བྱུང་བ་མཐུན་སྣང་གྲུབ་པ་ཡིན་ཞིང་། གཞན་ཡང་དད་ལྡན་འགའ་ཞིག་ཞབས་དྲུང་དུ་འོང་བ་ན་ནངས་པར་དྲུང་དུ་འོང་བའི་དོ་ནུབ། རྗེའི་གསུང་ལས་གང་ཟག་འདི་འདྲ་ཞེས་བྱ་བ་རྟ་ཁལ་སོགས་འདི་ལྟ་བུ་བྱས་རང་རེའི་རྩར་འོང་གི་འདུག་ཅེས་འོད་གསལ་གྱི་ངང་ནས་སྒྲིབ་མེད་དུ་མཁྱེན་པ་ན་གང་བཀའ་བསྩལ་པ་བཞིན་ཐོག་ཏུ་འབབ་པ་དང་། གཞན་ཡང་ཁོ་བོ་ཅག་ཞབས་དྲུང་ན་ཡོད་སྐབས་གང་ཟག་འགའ་ཞིག་ལ་འོད་གསལ་ཡོད་པའི་གསུང་གླེང་བྱུང་དུས་རྗེའི་གསུང་ལས།
འོད་གསལ་ཡོད་ན་དག་པའི་ཞིང་ཁམས་རྣམས་ལ་འོད་གསལ་མཆེད་ནས་ལྷ་དང་བླ་མ་མང་པོའི་ཞལ་མཐོང་ན་ངོ་མཚར་ཆེན་པོ་ཡོད་ཚོད་དུ་གདའ་ཞེས་གསུངས་པ་སོགས་གང་ནས་བསམས་ཀྱང་བདག་གི་བླ་མ་འདི་ཉིན་མཚན་གྱི་སྣང་བ་འདྲེ་ནུས་པའི་འོད་གསལ་རྒྱུན་མི་འཆད་མངའ་བ་ལ་ཐེ་ཚོམ་ཅུང་ཟད་ཀྱང་དགོས་པ་མ་ཡིན་ནོ། ། གཞན་ཡང་གཞན་སེམས་ཤེས་པ་དང་མ་འོངས་པ་མཁྱེན་པ་ལ་སོགས་པ་ལྐོག་གྱུར་གྱི་དོན་སྒྲིབ་མེད་དུ་གཟིགས་པའི་མངོན་པར་ཤེས་པ་མཐའ་དག་མངའ་བའི་ཚུལ་ནི། ངམ་རིང་ཆོས་ཀྱི་རྒྱལ་པོའི་ཕོ་བྲང་དུ་ཕེབས་པའི་སྐབས་ཤིག་ཆོས་རྒྱལ་ཆེན་པོ་བློན་འབངས་དང་བཅས་པས་ནངས་ཤིག་རྗེ་འདིའི་སྐུ་བསྟོད། སངས་རྒྱས་ཀུན་འདུས་མ་ལ་འགའ་ཤིག་གིས་བདག་བསྟོད་ཡིན་ཞེས་དང་། ལ་ལ་ཞིག་གི་གཞན་གྱི་ཕུལ་བ་ཡིན་ཞེས་རྩོད་པ་ཆེན་པོ་བྱུང་བས། ནང་པར་རྗེའི་ཞབས་དྲུང་དུ་ཆོས་ཐུན་ཞུ་བ་ལ་འཚོགས་སྐབས་འཕྲོས་རྐྱེན་གང་ཡང་མེད་པར་རྗེའི་གསུང་ལས། བདག་གི་བསྟོད་པ་འདི་བདག་རང་ལ་རྗེ་རིན་ཆེན་ཆོས་འཕེལ་བས་གནང་བ་ལགས་གསུངས་བྱུང་བས། མི་དབང་ཆེན་པོ་དཔོན་བློན་འབངས་དང་བཅས་པ་དམ་པ་འདི་ལ་ཐུགས་མཁྱེན་ཐོགས་མེད་དུ་མངའ་བར་ཐག་ཆོད་ཅིང་། གཞན་ཡང་འདི་འདྲའི་རིགས་མང་དུ་བྱུང་བར་གྲགས་ལ། ཡང་སྐབས་ཤིག་བྱང་པ་ཆོས་རྒྱལ་ཆེན་པོའི་ཡུམ་གྱི་ནང་རྟེན་ལ་ཕྱག་ནས་མཛད་པར་སྤྱན་འདྲེན་མི་ཡོང་ཙམ་གྱི་གོང་དུ་གླིང་ག་དགོན་པའི་གྲྭ་པ་རགས་བསྡུས་ཕྱག་གཡོག་འགའ་དང་བཅས་པ་ལ་རྗེའི་གསུང་གིས་རང་རེ་རྣམས་དེང་སང་རབ་གནས་ཀྱི་ཡིག་ཆ་རྣམས་ལ་ལྟ་རྟོག་གྱིས་ཤིག་གསུངས་བྱུང་བ་ལ།
ཀུན་གྱིས་གཟིགས་གྲུབ་མཚམས་ངམ་རིང་ནས་དཔོན་སློབ་རགས་བསྡུས་ཕྱག་ནས་ལ་ཕེབས་དགོས་གསུང་བའི་སྤྱན་འདྲེན་པ་བྱུང་བས། སྔ་གོང་དེ་བཞིན་དགོས་པའི་སྙན་འབུལ་མ་བྱུང་བས་ཀུན་གྱི་མངོན་མཁྱེན་ཡིན་པར་ཐག་ཆོད་ཅིང་། ཡང་གསེར་མདོག་དབོན་པོ་བསོད་ནམས་རྩེ་མོ་དཔོན་སློབ་རྣམས་རྗེའི་ཞབས་དྲུང་དུ་གསུང་ངག་ཞུ་བ་ལ་སླེབས་སྐབས། རྗེའི་གསུང་གིས། ཁྱེད་རྣམས་ལ་འཚུབ་ཆ་ཆེན་པོ་འདུག་པས་ཡང་ན་ཚེ་ལ་བར་ཆད་བྱུང་དོགས་འདུག ཡང་ན་ནོར་གོད་ཆེན་པོ་ཡོང་བ་འདྲ་གསུངས་ཤིང་ཅུང་ཟད་ཐུགས་འཚུབ་པའི་རྣམ་པ་མཛད་ཀྱིན་འདུག་པ་ལ། ཕྱིས་ཁམས་སུ་གསེར་མདོག་པ་དཔོན་སློབ་རྣམས་དགྲ་ཇག་དང་ཐུག་ནས་སྲོག་ཐར་པ་ལ་རབ་བྱེད་དགོས་པ་བྱུང་ཞེས་ཐོས་ཤིང་། ཡང་ཁམས་ཀྱི་ཆོས་རྗེ་དགྲ་ལྷ་བ་ལ་ཡང་ཞལ་གྱི་རྗེས་གནང་གནང་དུས་རྟེན་འབྲེལ་གྱི་སྒོ་དང་མཐུན་པའི་ལུང་བསྟན་གནང་བ་དེ་ཁོ་ན་ལྟར་ཐོག་ཏུ་བབས་སོ་ཞེས་ཀྱང་ཐོས་ལ། ཡང་ས་སྐྱ་ནས་ཆོས་མཛད་ནོར་བུ་བསམ་འཕེལ་དང་། སྐུ་གཉེར་ཀུན་དགའ་བདེ་ལེགས་གཉིས་ཀྱིས་རྗེ་ཉིད་གླིང་གར་བཞུགས་པའི་ཞབས་དྲུང་དུ་ཕྱིན་ནས་སླར་ལོག་འོངས་ཀར་རྗེའི་གསུང་ལས།
དིང་སང་དབྱར་དུས་ཡིན་པས་ཆུ་ཤིན་ཏུ་ཆེ་བས། ཁྱེད་རང་གཉིས་མདོག་ཆུ་ལ་ཟངས་ཀར་གྱི་ཀོ་བ་ལ་མ་འགྲོ་བར་ངེས་པར་བསེ་མཁར་ཆུང་གི་ལྕགས་ལ་སོང་ཞིག་ཅེས་ཡང་ཡང་གསུངས་བྱུང་བས། ཁོང་གཉིས་ཀྱིས་རིམ་པས་ཆུ་ཁར་སླེབས་པ་ན། མི་མང་པོ་ཀོ་བ་ལ་འགྲོ་གྲབ་བྱེད་པ་དང་ཐུག་བྱུང་པས། ཐོག་མར་དེ་རྣམས་དང་ལྷན་གཅིག་ཏུ་འགྲོ་བར་ཆས་ཀྱང་། དེ་འཕྲལ་རྗེའི་གསུང་དྲན་ནས་ལྕགས་སྐོར་དུ་ཕྱིན་པས། ཁོང་རང་གཉིས་ཀྱི་མཐོང་ས་དེར་སྔར་གྱི་ཀོ་བ་དེ་བརྡིབས་ནས་མི་ནོར་ཐམས་ཅད་ཆུས་ཁྱེར་སོང་བས། ཁོང་གཉིས་རྗེའི་གསུང་ལ་ཡིད་ཆེས་ཤིང་མི་ཕྱེད་པའི་དད་པ་ཐོབ་པ་ཡིན་ལ། ཡང་རྗེ་འདི་ཉིད་དགོན་པ་རྫོང་གི་གདན་སར་བཞུགས་སྐབས་སྡེ་པ་གདོང་དགའ་བའི་བླ་མ་མཛད་དགོས་པའི་སྙན་འབུལ་དང་སྤྱན་འདྲེན་ཡང་ཡང་བྱུང་བ་ན། རྗེ་འདིའི་ཞལ་བཞེས་གཏན་ནས་གནང་མ་འདོད་པ་ལ་ཕྱག་ཕྱི་བ་རྣམས་ད་ལམ་ཞལ་བཞེས་གནང་ན་སྙམ་པ་ཙམ་བྱུང་ཞེས་ཐོས་ལ།
དེའི་ཕྱིས་ལོ་གདོང་དགའ་བའི་ཞལ་ངོ་ལ་འདས་གྲོང་བྱུང་བ་གསན་པའི་ཚེ། ཕྱག་ཕྱི་བ་རྣམས་ལ་རྗེའི་གསུང་གིས་ན་ནིང་འུ་རང་ཚོས་ཕྱིན་ན་ད་ལོ་ཁ་སྐྱེངས་པོ་མི་ཡོང་བ་འདུག་གམ་ཞེས་གསུངས་བྱུང་བས། ཕྱག་ཕྱི་བ་རྣམས་ཀྱིས་ཤིན་ཏུ་མད་ལགས་ཞུས་ཤིང་། ཁོང་རྣམས་མགྲིན་གཅིག་པར་རྗེ་ལ་ཐུགས་མཁྱེན་ཡོད་ངེས་ཤེས་སོ་ཞེས་སྒྲོག་པར་བྱེད་དོ། ། ཡང་རྗེ་འདི་ངམ་རིང་ནས་རྒྱས་སྡེར་ཕེབས་པའི་ཞབས་དྲུང་དུ་བདག་གི་བླ་མ་འཇམ་དབྱངས་མཐུ་སྟོབས་དབང་ཕྱུག་དཔོན་སློབ་རྣམས་རབ་བྱུང་ཞུ་བར་གསང་སྟབས་སུ་ཕེབས་པའི་ནུབ་བདག་ཆེན་འཇམ་པའི་དབྱངས་ཀྱི་མ་ཆེན་ཤིན་ཏུ་ན་བར་བྱུང་བ། ནངས་པར་རྗེ་འདི་ལ་ཞུ་མཁན་མེད་པར་ཐོགས་མེད་དུ་མཁྱེན་ནས་ཁམས་བདེ་འདྲི་བར་མཛད་བྱུང་ཞེས་འཇམ་པའི་དབྱངས་ཉིད་ཀྱི་གསུང་ལས་ཐོས་ཤིང་། ཡང་ཆོས་རྗེ་ཀ་སྤེ་བས་ཁོང་རང་གིས་སྔ་གོང་བྱས་འགྱུར་དུ་མཚམས་རྒྱུན་རིང་བྱས་སྐབས་རྨི་ལམ་ཡ་མཚན་ཅན་འགའ་ཞིག་བྱུང་བ་ལ། ལེགས་ཉེས་ཀྱི་ལུང་བསྟན་རྗེ་ཉིད་ལ་ཞུས་པས། ཁྱེད་ཀྱི་རྨི་ལམ་བྱུང་བའི་གོ་རིམ་རྣམས་ནོར་སོང་། ཁྱེད་ལ་རྨིས་ལམ་འདིའི་རྗེས་སུ་འདི་བྱུང་འདུག་པ་ཅེས་གོ་རིམ་རྣམས་མ་འཁྲུགས་པ་གསུངས་ཤིང་ལེགས་ཉེས་ཀྱི་ལུང་བསྟན་གནང་བྱུང་བས།
ཆོས་རྗེ་ཀ་སྤེ་བ་ཉིད་ཧ་ལས་པར་གྱུར་ཏོ་ཞེས་ཁོང་རང་ལས་དངོས་སུ་ཐོས་ལ། ཡང་གླིང་ག་ཆོས་གྲྭ་ཟུར་དུ་བདག་སོགས་དད་ལྡན་གྱི་འགྲོ་བ་མང་པོ་ལ་ཟབ་བ་དང་རྒྱ་ཆེ་བའི་དམ་པའི་ཆོས་རྒྱ་མཚོ་ལྟ་བུའི་བཀའ་དྲིན་སྩོལ་བའི་སྐབས་འཁོར་ལོ་བདེ་མཆོག་གི་བསྐྱེད་རྫོགས་ཀྱི་ཁྲིད་ཟབ་མོ་རྣམས་གནང་བའི་དུས་སུ་ཉིན་ཞིག་གི་ཚེ་ཆོས་ཡུན་ཐུང་པ་ཞིག་མཛད་ནས། རྗེ་ཉིད་ཞལ་འཛུམ་བག་དང་བཅས་ཏེ་ཆོས་ཞུའི་དཀྱིལ་ན་གསེར་མདོག་དབོན་པོ་ཞིག་ཡོད་པ་ལ་སྤྱན་ཆེར་གཟིགས་ནས། དེ་རིང་གསེར་མདོག་དབོན་པོ་ནི་ཁམས་ལ་འགྲོ་བའི་བཤོམ་ར་ཁོ་ན་བྱེད་ཀྱི་འདུག་གསུངས་བྱུང་པས། བདག་རྣམས་ནི་དེ་དུས་ཅི་གསུངས་པ་ཡིན་ནམ་སྙམ་པ་ལས་མ་བྱུང་། དེ་རྗེས་ཆོས་གྲྭའི་ཕྱིར་སླེབས་འཕྲལ་གསེར་མདོག་དབོན་པོ་རང་དང་འཕྲོས་བྱུང་པས། ཁོ་ན་རེ། དེ་རིང་ངེད་ལ་ཁམས་ལ་འགྲོ་བའི་རྣམ་རྟོག་ཁོ་ན་འགྱུས་ནས་དམིགས་ཁྲིད་གང་བྱུང་ཡང་མ་ཤེས་པ། དེ་རྗེ་རིན་པོ་ཆེས་མཁྱེན་པར་འདུག་ཅེས་ཟེར་བྱུང་བས་ཐམས་ཅད་འཇིགས་ཤིང་ཧ་ལས་པར་གྱུར་ཏོ། ། ཡང་དེ་དུས་འཇམ་དབྱངས་དཀར་པོའི་རྗེས་གནང་གནང་སྐབས་དེའི་ཕྱག་ལེན་ལ་མཎྜལ་ལ་རྡུལ་ཚོན་དཀར་པོས་འཁོར་ལོ་དང་ཡི་གེ་འབྲི་བ་གཅིག་དང་།
པདྨ་འདབ་བརྒྱད་འབྲི་བའི་ལུགས་གཉིས་འདུག་པས་འདི་གཉིས་གང་དག་གི་དོགས་དཔྱོད་ཞུ་བའི་རྟོག་པ་བདག་གི་བློ་ལ་ཤར་འཕྲལ། རྗེ་ཉིད་གསུང་འཕྲོ་གཞན་ཞིག་བཅད་ནས་བདག་ལ་སྤྱན་ཆེར་གཟིགས་ཏེ། འདིའི་ཕྱག་ལེན་འདི་ལ་རྗེ་སྤྱན་སྔ་བ་ཡང་འདི་བཞིན་མཛད་ཅིང་། པདྨ་འདབ་བརྒྱད་འབྲི་བ་འདི་དག་གོ་ཞེས་རྒྱུ་མཚན་དང་བཅས་གསུངས་བྱུང་བས་ཤིན་ཏུ་དད་ཅིང་། འདིའི་ཕྱག་ལེན་འདི་ལ་དོགས་དཔྱོད་ཅིག་ཞུ་དགོས་སྙམ་པ་ཡོད་པ་ལ། ཞུ་མ་དགོས་པར་གནང་བ་བཀའ་དྲིན་ཆེ་ཞུས་ཤིང་། སེམས་ལ་བླ་མ་སངས་རྒྱས་འདི་ལྟ་བུ་དང་མཇལ་བ་རེ་དགའ་སྙམ་པ་བྱུང་ལ། འདི་འདྲའི་རིགས་ཅན་མང་དུ་ཡོད་མོད། འདིར་ཡི་གེས་འཇིགས་ནས་མ་བྲིས་སོ། ། ཡང་བདག་ཅག་གི་ཡོངས་སུ་འཛིན་པ་ཆེན་པོ་འདིས་དཔལ་དུས་ཀྱི་འཁོར་ལོའི་མན་ངག་ཟབ་མོ་རྣམས་ལ་སྒོས་སུ་ཐུགས་དམ་ཉམས་བཞེས་གནང་བའི་ཚུལ་མ་བསྟན་ཀྱང་སྦྱོར་བ་ཡན་ལག་དྲུག་ནས་བཤད་པའི་ཉམས་རྟགས་རྣམས་རྫོགས་པར་ཐུགས་ལ་ཤར་བ་ཞིག་ཡིན་ཏེ།
དེ་ཡང་སྔོན་གྲུབ་ཐོབ་ཨུ་རྒྱན་པ་ལ་ཆུ་བོ་སིནྡྷུའི་འགྲམ་གནམ་ས་གོ་ལོག་འགྱུར་བའི་ཉམས་ཤར་བའི་ལོ་རྒྱུས་འབྱུང་བ་དེ་དང་འདྲ་བའི་ཏིང་ངེ་འཛིན་གྱི་ཉམས་རྟགས་ངོ་མཚར་ཅན་འགའ་ཞིག་བདག་གི་བླ་མ་འདིའི་ཐུགས་རྒྱུད་ལ་འཁྲུངས་པའི་ཚུལ་སྦ་བསྲི་མེད་པར་ངོས་ཅག་ལ་གླིང་ག་ཆོས་གྲྭ་ཟུར་དུ་བཀའ་སྩོལ་བར་མཛད་པ་དེ་ཉིད་ཀྱིས་མཚོན་ཏེ་ཤེས་པ་ཡིན་ལ། འདི་ནི་སྔོན་གྲུབ་ཆེན་བུདྡྷ་ཤྲཱིས་གསུང་ངག་རིན་པོ་ཆེ་ལམ་ཟབ་བླ་མའི་རྣལ་འབྱོར་གྱི་དེ་ཁོ་ན་ཉིད་ལ་བློ་ཞོག་པ་ལ་ཡུན་རིང་དུ་ཆིག་བསྒྲིལ་དུ་མཛད་པས། སྦྱོར་དྲུག་ནས་བཤད་པའི་ཏིང་ངེ་འཛིན་གྱི་ཉམས་རྟགས་རྣམས་ཤར་བའི་ཚུལ་རྗེ་བུདྡྷ་བ་རང་གི་རྣམ་ཐར་ལས་བཤད་པ་དང་འདྲ་བར་ཤེས་ནས་འདི་སྐད་ཅེས་བསྟད་དོ། ། སྔོན་བྱོན་གྱི་གྲུབ་ཐོབ་བུདྡྷ་བཞིན། ། བདེ་ཀྱེ་ཡི་ལམ་ལ་རབ་གཞོལ་བས། ། སྦྱོར་དྲུག་གི་ཉམས་རྟགས་ཐམས་ཅད་རྫོགས། ། རྗེ་དུས་འཁོར་བ་ཆེན་པོ་ལ་གསོལ་བ་འདེབས། ། ཞེས་ཀྱང་ཤུགས་འབྱུང་དུ་གསོལ་བ་བཏབ་པ་ལགས་སོ། ། གཞན་ཡང་དཔལ་གསང་བ་འདུས་པའི་རིམ་ལྔའི་ཁྲིད་རྗེ་སྤྱན་སྔ་བ་ལ་གསན་པའི་ཚེ་ཡང་སོ་སོའི་དམིགས་རིམ་རྣམས་ལ་ཐུན་དུ་བཅད་ནས་ནན་ཏན་དུ་སྒོམ་པར་མཛད་པས། སྒྱུ་ལུས་དང་རྨི་ལམ་འོད་གསལ་སོགས་ཀྱི་ཉམས་རྟགས་རྣམས་གཞུང་ནས་བཤད་པ་བཞིན་ཐུགས་རྒྱུད་ལ་འཁྲུངས་པར་ངེས་ཏེ།
དུས་ཕྱིས་བདག་སོགས་དོན་གཉེར་འགའ་ཞིག་གིས་གསོལ་བ་བཏབ་པའི་ངོར་གསང་འདུས་ཀྱི་ཆོས་སྐོར་རྣམས་གསུང་པའི་ཁྲིད་ཀྱི་སྐབས་རྣམས་སུ། རྗེའི་གསུང་ལས། དེ་བཞིན་དུ་སྒོམ་མཛོད་དང་ཉམས་སྐྱེ་ལུགས་འདི་བཞིན་དུ་འོང་བ་ཡིན་ཞེས་སོགས་རང་ཉིད་ཀྱི་ཐུགས་ཉམས་ལ་ཤར་བ་རྣམས་ཐོལ་བྱུང་དུ་གསུངས་ནས། ཡང་དེ་མ་ཐག་དེ་སྒྲིབ་པའི་ཕྱིར། བླ་མ་གོང་མ་རྣམས་ལ་དེ་ལྟར་བྱུང་ཚོད་དུ་གདའ་ཞེས་ཡང་ཡང་གསུང་བ་ཞིག་འདུག་པས། དེ་དག་གི་དོན་ལ་བསམས་པས། རྗེ་ཉིད་ཀྱི་ཐུགས་ལ་གསང་འདུས་རིམ་ལྔའི་ཁྲིད་ཀྱི་ཉམས་རྟགས་རྣམས་རྫོགས་པར་ཤར་བའི་ཡིད་ཆེས་ཁྱད་པར་ཅན་རྙེད་པ་ཡིན་ནོ། ། རྒྱུ་མཚན་དེ་ཉིད་ཀྱི་ཕྱིར། རིགས་བརྒྱ་དང་རིགས་གཅིག་གི་རྣལ་འབྱོར་འབྱོངས། ། རྡོར་བཟླས་དང་དབེན་གསུམ་མཐའ་རུ་ཕྱིན། །
སྒྱུ་ལུས་དང་འོད་གསལ་ལ་ཟུང་འཇུག་བརྙེས། ། རྗེ་གསང་འདུས་པ་ཆེན་པོ་ལ་གསོལ་བ་འདེབས། ། ཞེས་ཀྱང་བསྟོད་དོ། ། གཞན་ཡང་བསྟན་སྲུང་དམ་ཅན་རྒྱ་མཚོའི་ཚོགས་འཁོར་དང་བཅས་པའི་ཞལ་གྱི་དཀྱིལ་འཁོར་མངོན་སུམ་དུ་བསྟན་ཅིང་། སྤྲུལ་པ་དང་ཡང་སྤྲུལ་དུ་མས་འཕྲིན་ལས་རྣམ་བཞི་འབད་མེད་དུ་བསྒྲུབས་ཤིང་རྡོ་རྗེ་འཆང་ཆེན་པོ་འདིའི་བཀའ་ལས་ནམ་ཡང་མི་འདའ་བར་བྲན་བཞིན་དུ་འཁོལ་བའི་ཚུལ་ནི། རྗེ་ཉིད་དགུང་ལོ་བདུན་ཅུ་རྩ་གཉིས་སུ་ཕེབས་པའི་གླང་གི་ལོ་ཁོ་བོ་ཅག་ཞབས་དྲུང་དུ་སླེབས་པ་ཡིན་ལ། དེ་ཡང་ངོས་ཅག་རྣམས་ནངས་པར་ཞབས་དྲུང་དུ་སླེབས་རྒྱུའི་དོ་ནུབ་རྗེ་དམ་པ་འདིས་འོད་གསལ་གྱི་ངང་ནས་ཁོ་བོ་ཅག་དང་མཇལ་ལོ་ཞེས་གསུངས་པའི་ཚུལ་རྒྱས་པ་ནི་འོག་ཏུ་འཆད་ལ། སྐབས་དེར་དཔལ་རྡོ་རྗེ་ནག་པོ་ཆེན་པོ་ཉིད་མངོན་སུམ་དུ་གཟིགས་པའི་ཚུལ་ནི། ངོས་ཅག་དཔོན་སློབ་རྣམས་ཞབས་དྲུང་དུ་སླེབ་རྒྱུའི་སྔ་ཆར། གླིང་གའི་བྱང་འདྲེན་དགེ་སློང་བྱམས་པ་དཔལ་དང་རྗེ་དབོན་ཀླུ་དབང་།
རྗེ་དབོན་སངས་དར་སོགས་དྲུང་ན་གནས་པ་རྣམས་ལ། རྗེའི་གསུང་ལས། མདང་བླ་བྲང་འདིར་ངེད་རང་ཞབས་དྲུང་དང་ཡང་མཇལ་ཞིང་། ལྷག་པར་བླ་མ་རབ་རིམ་གཟིམ་མལ་འདི་ན་གུར་གྱི་མགོན་པོ་ཡང་སྔར་ལས་གཟི་བརྗིད་བཀྲག་མདངས་ཆེ་ཞིང་ན་བཟའ་སོགས་ཀྱང་ཟབ་པ་བྱས་བྱོན་འདུག་ཅེས་གསུངས་ཤིང་དགེས་དགེས་དུ་མ་མཛད་ཀྱིན་འདུག་ཅེས་ཐོས་ལ། དེ་ལྟར་གོང་དུ་བཀོད་པ་ལྟར་གྱི་གསུང་གི་ཚིག་རིགས་ལ་དཔགས་ན་དེ་གོང་ནས་ཀྱང་བསྟན་སྲུང་རྒྱ་མཚོའི་ཚོགས་འཁོར་དང་བཅས་པ་མངོན་སུམ་དུ་ཡང་ཡང་གཟིགས་པ་ལ་ཐེ་ཚོམ་མི་དགོས་པར་སྣང་ཞིང་། ཡང་བསམ་གཏན་ཕུར་བཞུགས་པའི་སྐབས་ཤིག་ན་དཔལ་དུར་ཁྲོད་ཀྱི་བདག་པོ་ཡབ་ཡུམ་གཉིས་ཀྱང་གཟིམ་ཕུག་གི་ནང་དེར་གར་སྟབས་ལིང་ལིང་བྱོན་བྱུང་པས། སྐུ་ཤིན་ཏུ་ཆེ་བས་ཐོག་དཔངས་ལ་མི་གཤོང་ངམ་སྙམ་དགོངས་པ་ལ། རྩིག་པ་དང་ཐོག་སོགས་ལ་ཐོགས་མེད་དུ་ཐལ་ཐལ་འབྱོན་གྱིན་འདུག་གསུངས་པ་དང་། ཡང་ལན་ཅིག་སྐུ་མདུན་ན་ཨ་ཙ་ར་མང་པོ་གྲོས་བྱེད་ཀྱིན་འདུག་གསུངས། རྗེ་དབོན་གྱིས་དེ་ཅི་ལགས་ཞུས་པས།
ནཻ་གུའི་ཆོས་སྐྱོང་ཡེ་ཤེས་མགོན་པོ་འཁོར་བཅས་རྣམས་ཀྱི་སྤྲུལ་པ་རྣམས་ཡིན་པར་འདུག་གསུངས་ཤིང་། གཞན་ཡང་རྗེ་ཉིད་དཔལ་ས་སྐྱར་ཕེབས་པའི་སྐབས་སུ་སྒོ་རུམ་ནང་སོ་སོགས་བསྟན་སྲུང་མངོན་སུམ་དུ་བཞུགས་པའི་གནས་རྣམས་མཇལ་བར་ཕེབས་པའི་ཚེ་ན་ཡང་རྟགས་མཚན་ངོ་མཚར་ཅན་དུ་མ་བྱུང་བ་རྣམས་ནི་འོག་ཏུ་འཆད་ལ། ལྷག་པར་ཁའུའི་བྲག་རྫོང་དུ་ཕེབས་ནས་ཉི་མ་གསུམ་གྱི་བར་ལ་མཆོད་གཏོར་རྒྱ་ཆེན་པོ་མཛད་པས་དེའི་ཉི་མ་དང་པོའི་ཉིན་གཏོར་ཚོགས་ཀྱི་སྟེང་གི་ནམ་མཁའ་ལ་ཡེ་ཤེས་ཀྱི་རལ་གྲི་མེ་འབར་བ་ཞིག་འདུག་པ་མངོན་སུམ་དུ་གཟིགས་པ་དང་། ཉི་མ་བར་པའི་ཉིན་འཕགས་པ་བྲག་ཕུག་ན་ཐུགས་དམ་ལ་བཞུགས་དུས་བར་སྣང་ལ་བྲམ་ཟེ་དཀར་པོ་ཞིག་ཕར་འགྲོ་ཚུར་འགྲོ་བྱེད་པ་མངོན་སུམ་དུ་གཟིགས་གསུངས་ཤིང་། དེ་ལྟར་ཆོས་སྐྱོང་བྲམ་ཟེའི་གཟུགས་ཅན་ཉིད་མངོན་སུམ་དུ་གཟིགས་པའི་སྐབས་དེར། གཟིགས་སྣང་ཁྱད་པར་ཅན་གཞན་ཡང་དུ་མ་ཞིག་འབྱུང་བར་མངོན་ལ། དེ་ལྟར་ཞིང་སྐྱོང་དྲེགས་པའི་གཙོ་བོ་གདོང་བཞི་མཐུ་རྩལ་ཅན་འདི་ནི། རྗེ་ཉིད་ལ་ས་སྐྱ་པའི་ཆོས་སྐྱོང་གཞན་རྣམས་ལས་ཀྱང་ལྷག་པར་འགོ་བ་ཡིན་ཏེ། ཕྱི་ནང་གསང་བའི་བསྟན་དགྲ་བདུད་སྤྲུལ་འགའ་ཞིག་གིས་རྗེའི་ཐུགས་རྒྱུད་དཀྲུགས་པའི་ཚེ་ཡང་། གསུང་ཤུགས་ཆེན་པོ་དང་བཅས་པས་དཔལ་མགོན་ཞལ་བཞི་པ།
དམ་ཉམས་བསྟན་དགྲ་འདི་ཞེས་བྱ་བ་ཞལ་དུ་བཞེས་ཤིག་ཅེས་པ་གསུངས་ཤིང་ཕྱག་དང་ཕྱག་ཕྲེང་རྡེབ་པ་སོགས་མཛད་བྱུང་པ་ན། དམིགས་ཡུལ་དེ་ལོ་ཟླ་མ་འགྱངས་པར་རྟགས་འབྱུང་བར་མྱོང་བས་གྲུབ་ཅིང་ཡོངས་སུ་གྲགས་པ་ཡིན་ལ། ཡང་སྐབས་འགར་རྗེ་ཉིད་དང་ཐུགས་ཡིད་གཅིག་ཏུ་འདྲེས་པའི་སློབ་བུ་འགའ་ཞིག་འདས་པ་ན་ཡང་། དཔལ་མགོན་ཞལ་བཞི་པ། ངའི་མི་ཆུང་རེ་རེ་གཉིས་བདག་གཉེར་ཡང་མི་ཡོངས་བ་ཞེས་གསུང་ཤུགས་ཆེན་པོས་ཆོས་སྐྱོང་ཉིད་ལ་བཀའ་བཀྱོན་པའི་ཚུལ་དུ་མ་མཛད་པ་ཡང་ཡིན་ནོ། ། ཞེས་དྲུང་ན་གནས་པ་རྣམས་ལས་ཐོས་སོ། ། མདོར་ན་རྡོ་རྗེ་ནག་པོ་ཆེན་པོ་ཞལ་བཞི་པ་འདི་ཉིད་བདག་གི་བླ་མ་འདི་དང་མི་དང་མི་ལབ་པའི་ཚུལ་གྱི་བྲན་བཞིན་དུ་འཁོལ་བའི་རྣམ་པར་ཐར་པ་མང་དུ་ཡོད་ཀྱང་འདིར་ཆོས་སྐྱོང་གཉན་པས་འབྲི་མ་ནུས་སོ། ། གཞན་ཡང་ས་སྐྱ་པའི་ཆོས་སྐྱོང་མཐུ་རྩལ་ཅན་རྣམས་བཀའ་ལས་མི་འདའ་བ་བྲན་བཞིན་འཁོལ་བའི་ཚུལ་ནི། རྗེ་ཉིད་གླིང་ག་བདེ་བ་ཅན་གྱི་གདན་སར་ཕེབས་ནས་ཧ་ཅང་ཡུན་མི་རིང་བ་ཞིག་ན་ཚོགས་ཆེན་གྱིས་གསོལ་བ་བཏབ་ནས་ཟབ་དོན་ནཻ་གུ་ཆོས་དྲུག་གི་ཁྲིད་གནང་བའི་ཚེ། དེའི་ཚོགས་འཁོར་གྱི་ཡོ་བྱད་འགའ་ཞིག་སྤུས་དཀོན་ཙམ་བྱུང་བ་ལ།
སྐབས་དེར་འབྲོག་གཞོན་ཞིག་གིས་ཤ་སྟོབས་ཆེ་བ་རྗེ་ཉིད་ལ་ཕུལ་པས་ཤིན་ཏུ་དགེས་ཤིང་ཁྲིད་ཞུ་རྣམས་ལའང་ཚོགས་འཁོར་རྒྱ་ཆེན་མཛད་ཅེས་ཐོས་ལ། དེ་ནས་འབྲོག་པ་དེ་ལོག་ཕྱིན་པའི་ལམ་དུ་རུ་ཚོ་མི་གཅིག་པའི་ངན་པ་འགའ་ཞིག་གིས་བཅོམ་ནས་སླར་འབྲོག་པ་དེ་རྗེའི་ཞབས་དྲུང་དུ་ལོག་བྱུང་ནས་སྨྲེ་སྔགས་དུ་མ་ཞུ་ཡིན་འདུག་པ་ལ་རྗེ་ཉིད་ཐུགས་ཁྲོས་ཏེ་གསུང་ཤུགས་ཆེན་པོས་ཆོས་སྐྱོང་རྣམས་ཀྱི་མཚན་ནས་བརྗོད་ཅིང་། ངའི་ཡོན་བདག་འདི་ལ་གང་མིན་བྱེད་མཁན་དེ་ཚོ་ལ་རྟགས་དང་མཚན་མ་ད་ལྟར་ཉིད་དུ་སྟོན་ཅིག་ཅེས་གསུངས་ཤིང་ཕྱག་ཕྲེང་རྡེབ་པ་མཛད་བྱུང་པས། ཞབས་དྲུང་ན་གནས་པ་རྣམས་ཀྱང་འཇིགས་ཤིང་སྐྲག་ནས་སྐད་མི་ཐོན་པ་ཙམ་བྱུང་ཞེས་ཐོས་ལ། དེ་ནས་ཡུན་རིང་མ་ལོན་པར་སྔར་གྱི་ཆོམ་པོ་རྣམས་གནས་པའི་ཐོད་ཀྱི་བྲག་དོན་མེད་དུ་ཞིག་ནས་ཕྱུགས་མ་རྣམས་འུར་ཞིང་བྲག་འགྱེལ་བ་དང་། ཆོམ་པོ་བྱེད་མི་ལ་བྲག་ཆེན་པོ་ཞིག་ཕོག་སྟེ་རྟགས་མཚན་དྲག་པོ་དེ་ལྟ་བུ་མངོན་སུམ་དུ་བྱུང་བ་དང་། ཡང་གླིང་གར་མུས་སྟོང་དཔོན་དང་དབོན་པོ་ཀུན་དགའ་ལྷུན་གྲུབ་སོགས་མཆེད་གྲོགས་འགའ་ཞིག་ལ་དཔལ་ས་སྐྱ་པའི་ཆོས་སྐྱོང་གུར་གྱི་མགོན་པོའི་མན་ངག་སྲུང་འཁོར་བྲག་རྫོང་མའི་ཕྱི་ཁྲིད་ཞལ་ཤེས་དང་བཅས་པ་གནང་དུས། ལྗགས་ལུང་ལ་ས་ལོ་ཐམས་ཅད་མཁྱེན་པའི་དྲུག་ཅུ་པའི་གཏོར་བཟློག་གི་ལྗགས་ལུང་གནང་བས། བྲན་བདུད་ཕོ་མོའི་གཏོར་ཆོག་གི་ཐད་དུ་སླེབས་པ་དང་རླུང་འཚུབ་ཆེན་པོ་ཞིག་ལངས་ཏེ་བླ་བྲང་ཡོམ་ཡོམ་བྱེད་པ་ཙམ་བྱུང་བས། རྗེ་འདི་ཉིད་ལྟ་སྟངས་ཀྱི་ངང་ལ་ཅུང་ཟད་ཀྱང་མི་གཡོ་བར་བཞུགས་འདུག་པས།
དེ་མ་ཐག་རླུང་ཞི་སོང་བ་དང་། རྗེ་ཉིད་ཀྱིས་རླུང་དྲག་པོ་གསུམ་འབུད་པ་གནང་རྗེས། གསུང་ལས། བྲན་བདུད་འདི་ལ་རྗེས་གནང་ཞིག་དགོས་པས། དེ་མ་བྱས་པར་འདིའི་ལུང་བྱས་པས་ཁོ་མ་དགའ་ཟེར་བ་ཡིན་པ་འདུག་གསུངས་བྱུང་བས། མུས་སྟོང་དཔོན་སོགས་སྐུ་གཞོགས་ན་ཡོད་པ་ཐམས་ཅད་ལ་མཐུན་པར་ལུས་ཀྱི་ཕུང་བྱེད་པའི་ཟིལ་ཆེན་པོ་མི་བཟོད་པ་ལྟ་བུ་བྱུང་ཞེས་པ་ཁོང་རང་རྣམས་ལས་དངོས་ཐོས་པས། འདི་ནི་ལས་ཀྱི་གཤིན་རྗེ་ནག་པོ་ཡབ་ཡུམ་གྱི་གདུག་རྩུབ་ཀྱི་ཆོ་འཕྲུལ། རྗེ་འདིའི་ཏིང་ངེ་འཛིན་གྱིས་ཟིལ་གྱིས་མནན་ནས་བྲན་དུ་བཀོལ་བ་ལ་ཐེ་ཚོམ་མི་དགོས་པར་མངོན་ཞིང་། ཡང་སྐབས་ཤིག་གླིང་ག་བླ་བྲང་དུ་རྗེ་དཔོན་སློབ་རྣམས་མི་བཞུགས་པའི་སྐབས་ཞིག་ན། ངན་པ་གཅིག་གིས་རྐུན་མ་ཚབས་ཆེན་བྱས་པ་ལ་རྗེ་འདི་ཤིན་ཏུ་ཐུགས་ཁྲོས་པའི་ཚུལ་གྱིས་ཆོས་སྐྱོང་མཐུ་རྩལ་ཅན་རྣམས་ཀྱི་མཚན་ནས་བརྗོད་ཅིང་།
རྐུན་མ་ངན་པ་དེ་ད་ལྟར་ཉིད་དུ་རྩད་ཆོད་ཅིག་ཅེས་གསུང་ཤུགས་ཆེན་པོས་གསུངས་ཤིང་ཕྱག་རྡེབ་པ་སོགས་མཛད་བྱུང་པ་ན། དེ་འཕྲལ་བླ་བྲང་གི་ཚོམས་ཀྱི་མཐོང་གར་བྱ་རོག་གཅིག་བབས་བྱུང་པ་ལ། ཁྱོད་ཀྱང་ཆོས་སྐྱོང་གི་སྤྲུལ་པ་གཅིག་ཡིན་ཡོང་། རྐུན་མ་ངན་པའི་རྗེས་ལ་རྒྱུགས་ཤིག་ཅེས་གསུང་གིན་འདུག་གོ་ཞེས་ཐོས་ལ། དེ་འཕྲལ་རྗེ་དབོན་སོགས་ཞབས་དྲུང་ན་གནས་པ་རྣམས་ཀྱིས་རྟ་བཟང་པོ་དང་བཅས་ཕྱོགས་བཞིར་ཁ་བཀྲམ་ནས་བཙལ་བས། རྐུན་མ་དེ་རྟ་མོ་ཤར་ཕྱི་ཕུའི་གྲོག་ཕུགས་སུ་སླེབས་པ་ན། ཁོ་རང་གི་བསམ་པ་ལ་ད་ང་དོ་ནུབ་མཚན་འགྲོས་བྱས་ཐག་རིང་པོ་ཞིག་ཏུ་སླེབ་པ་འགྲོ་སྙམ་པའི་ཚེ། གློ་བུར་དུ་བྱ་རོག་ཅིག་བྱུང་ནས་ཕྱོགས་གང་ལ་ཕྱིན་ཀྱང་གཤོག་ལྕག་ཁོ་ན་བརྒྱབ་བྱུང་པས། འདིར་སྡོད་ཟེར་བ་ཡིན་སྙམ་བསྡད་པས་ནམ་ལངས་མཚམས་རྗེ་དབོན་རྣམས་དེར་སླེབས་ནས་དངོས་པོ་ཐམས་ཅད་གྱར་མེད་དུ་ཕྱག་ཏུ་འབྱོར་འདུག་པ་འདི་ལྟ་བུའི་མཐུ་རྩལ་ནི་སྔོན་གྱི་རྗེ་བཙུན་ས་སྐྱ་པའི་གོང་མ་རྣམས་དང་། སྔགས་འཆང་ཆོས་ཀྱི་རྒྱལ་པོ་ཡབ་སྲས་སོགས་སྐྱེས་བུ་དམ་པ་འགའ་ཞིག་ལ་བྱུང་བར་གྲགས་ཀྱི།
གཞན་ཚེ་གང་ངན་སྔགས་ཁོ་ན་འདྲེན་པ་ལ་ནན་ཏན་དུ་བྱས་པའི་མཐུ་རྩལ་ཆེན་པོར་རློམ་ཞིང་གྲགས་པ་ཕལ་ཆེར་ལ་འདི་ལྟ་བུ་བྱུང་བ་མཐོང་བའམ་ཐོས་པ་མེད་དོ། ། ཡང་སྔ་གོང་གི་དུས་ཤིག་རྗེ་ཉིད་ཀྱིས་འཇམ་དབྱངས་དཀོན་མཆོག་རྒྱ་མཚོའི་བཀའ་བཞིན་ཐུབ་བསྟན་རྣམ་རྒྱལ་དུ་རྗེ་བྱམས་པ་རབ་བརྟན་པའི་དྲུང་དུ་མགོན་པོའི་ཆོས་སྐོར་རྣམས་གསན་པར་ཕེབས་དུས་བར་ལམ་ཀུན་ལ་ཆོས་སྐྱོང་གི་སྤྲུལ་པ་བྱ་ནག་གཉིས་ཀྱི་བསྐྱེལ་བསུ་ཁོ་ན་བྱེད་པ་ཡང་བྱུང་པ་དང་། ཡང་དུས་དེར་ཆོམ་པོ་འགའ་ཞིག་གིས་རྗེ་དཔོན་སློབ་རྣམས་བསྒུགས་ར་བྱས་པ་མཁྱེན་ནས། རྗེ་འདིས་ཆོས་སྐྱོང་ལ་གཏོར་འབུལ་འཕྲིན་བཅོལ་མཛད་ནས་བྱོན་པས། ཆོམ་པོ་རྣམས་གྲོག་གཏིང་དུ་བཟའ་བཏུང་བྱ་བའི་བར་ལ་རྗེ་དཔོན་སློབ་རྣམས་ཉེས་མེད་དུ་ཕེབས་པས། ཕྱིས་རྗེའི་གསུང་གིས། ངེད་ཀྱིས་གཏོར་འབུལ་ཙམ་བྱས་པས་ཀྱང་ཆོམ་པོའི་འཇིགས་པ་ལས་དངོས་སུ་བསྐྱབས་པ་སོགས་ཆོས་སྐྱོང་འདི་རྣམས་བྱིན་རླབས་དང་མཐུ་རྩལ་གཞན་ལས་མཆོག་ཏུ་ཆེ་བ་ཡིན་ནོ། ། ཞེས་བསྟོད་བཀུར་བསྔགས་གསུམ་དུ་མ་མཛད་པ་ཡིན་ལ། གཞན་ཡང་བསམ་གཏན་ཕུར་བཞུགས་པའི་དུས་ཤིག་ཆོས་སྐྱོང་གི་སྤྲུལ་པ་ཨ་ཙ་རའི་ཆ་ལུགས་ཅན་གྱི་མི་འགའ་ཞིག་བྲོ་བྱེད་པ་མངོན་གསུམ་དུ་གཟིགས་ནས་རྗེ་ཉིད་ཀྱང་ཐུགས་ཉམས་འུར་ཏེ་དེ་རྣམས་དང་ལྷན་གཅིག་ཏུ་བྲོ་མཛད་ནས། སླར་གཟིམ་ཕུག་ཏུ་བྱོན་ཏེ།
ད་རེས་ཀྱི་ཆོས་སྐྱོང་གི་སྤྲུལ་པ་དེ་རྣམས་ཨེ་འདུག་གཟིགས་པས། དེ་ནས་ཀྱང་གཟིམ་ཕུག་གི་འགག་དེ་ཀ་ན་འདུག་ཅེས་གསུངས་ཤིང་། དེ་རྣམས་ཡེ་ཤེས་ཀྱི་མགོན་པོ་ཕྱག་དྲུག་པའི་སྤྲུལ་པའི་འཁོར་དུ་འདུག་གསུངས། ཡང་གསུང་ལས། ངེད་ལ་ལུང་བསྟན་ཕལ་ཆེར་ཡེ་ཤེས་ཀྱི་མགོན་པོ་འདིས་བྱེད་ཀྱིན་འདུག་ཅེས་དད་ལྡན་གྱི་བུ་སློབ་འགའ་ཞིག་ལ་གསུངས་པ་ལས་བརྒྱུད་དེ་ཐོས་ལ། ཚུལ་འདི་ནི་རྗེ་བླ་མ་འདི་ཟབ་ལམ་ནཻ་གུ་ཆོས་དྲུག་གི་ཡང་ཉམས་རྟོགས་ཀྱི་མངའ་བདག་ཆེན་པོར་བཞུགས་པས་ན། དེའི་ཆོས་སྐྱོང་གིས་འཕྲིན་ལས་བསྒྲུབས་པར་སྣང་ངོ་། ། རྒྱུ་མཚན་དེ་དག་གི་ཕྱིར། སྣང་གྲགས་རིག་གསུམ་གྱི་ཆོས་འདི་ཀུན། ། ལྷ་སྔགས་ཡེ་ཤེས་སུ་རྟག་གཟིགས་པས། །
བཀའ་སྲུང་ཆོས་སྐྱོང་རྣམས་བྲན་བཞིན་འཁོལ། ། རྗེ་མཐུ་རྩལ་གྱི་མངའ་བདག་ལ་གསོལ་བ་འདེབས། ། ཞེས་ཀྱང་བསྟོད་པ་ཡིན་ནོ། ། གཞན་ཡང་དཔལ་ས་སྐྱ་པའི་ཡབ་ཆོས་ཀྱི་མན་ངག་ཐུན་མོང་གི་དངོས་གྲུབ་བསྒྲུབས་པའི་དམར་པོ་སྐོར་གསུམ་གྱི་ནང་ཚན་ཀུ་རུ་ཀུལླེ་དང་ཚོགས་ཀྱི་བདག་པོས་ཀྱང་རྗེ་ཉིད་ལ་ཞལ་དངོས་སུ་བསྟན་ཅིང་འཕྲིན་ལས་དུ་མ་སྒྲུབ་པའི་ལོ་རྒྱུས་ཡོད་ལ། ནོར་ལྷ་དབྱུག་གུ་མ་མཆེད་གསུམ་གྱིས་ཀྱང་བཀའ་ལས་མི་འདའ་བར་རྗེ་ཉིད་ལ་གང་དགོས་པའི་མཐུན་རྐྱེན་རྣམས་སྒྲུབ་པར་སྣང་སྟེ། རྗེའི་གསུང་ལས། དབྱུག་གུ་མའི་མན་ངག་འདི་ཤིན་ཏུ་ཟབ་པ་ཡིན། ངེད་གྲྭ་རྐྱང་གི་དུས་བདེ་མཆོག་གི་སྒྲུབ་པ་ལ་ཡོད་སྐབས། ཉིན་གཅིག་མཚམས་གཡོག་པ་དེ་ལ། ཁྱོད་གང་འདོད་ཀྱིན་འདུག་དྲིས་པས།
བདག་ཤ་མར་བཟང་པོ་འདྲ་བྱུང་ན་བསམ་གདའ་ལགས་ཟེར་བྱུང་པས། དེའི་ནུབ་མོ་ངེད་ཀྱིས་དབྱུག་གུ་མའི་སྔགས་བཞི་བརྒྱ་ཙམ་བགྲང་སྐབས། ནངས་པར་ངེད་ལ་ཤ་མར་སྟེར་མི་ཞིག་ཁུག་ཤོག་ཟེར་བ་བྱས་པས། དེའི་སང་ཉིན་ཡོན་བདག་ཅིག་གིས་གློ་བུར་དུ་ཤ་མར་སྟོབས་ཆེ་བ་སྟེར་མི་བྱུང་ཞེས་གསུངས། གཞན་ཡང་ནོར་སྦྱིན་ཛམྦྷ་ལ་དམར་པོས་རྗེ་ཉིད་ཀྱི་གསོལ་ཇའི་ཞབས་ཏོག་སྒྲུབ་པའི་དད་ལྡན་གྱི་བུ་སློབ་བཀུག་པའི་ཚུལ་སོགས་ནི་འོག་ཏུ་འཆད་ལ། ཕྱིས་བསམ་གཏན་ཕུར་ཉིད་ཀྱི་གསུང་ལས། དུས་ཕྱིས་ཛམ་དམར་དང་དབྱུག་གུ་མ་སོགས་ལ་དགེ་སྦྱོར་རྩེ་གཅིག་བྱེད་པ་ལ་སོ་མ་སོད་པ་ལས་མི་འདུག་སྙམ་ནན་ཏན་ཆེར་མ་བྱས། ཞེས་གསུངས་ཤིང་། མདོར་ན་རྗེ་བཙུན་ས་སྐྱ་པའི་ཐུན་མོང་གི་དངོས་གྲུབ་བསྒྲུབས་པའི་ལྷག་པའི་ལྷ་ཁྱད་པར་ཅན་རྣམས་ཀྱིས་རྗེ་ཉིད་ལ་འཕྲིན་ལས་བསམ་གྱིས་མི་ཁྱབ་པ་སྒྲུབ་པའི་གཏན་ཚིགས་ཡང་དག་པ་དང་ལྡན་པ་ཡིན་ལ། གཞན་ཡང་བཀའ་ཤེས་རབ་ཀྱི་ཕ་རོལ་ཏུ་ཕྱིན་པའི་གཅོད་ཀྱི་ཟབ་ཁྲིད་ཀྱི་སྒོ་ནས་གཞི་བདག་གདུག་པ་ཅན་དམ་ལ་བཏགས་ཤིང་།
སྟོབས་ལྡན་གྱི་འབྱུང་པོ་གནས་སྤར་བ་དང་། གཟུགས་མེད་རྣམས་ཀྱིས་ཕྱག་དང་བསུ་བ་དང་། མཆོད་པའི་ཡུལ་དམ་པར་གྱུར་པ་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པའི་ཚུལ་ནི། དེ་ཡང་རྗེ་ཉིད་རྫོང་དགའ་ལྡན་རྩེའི་གདན་ས་ལ་ཕེབས་དགོས་པའི་སྙན་འབུལ་མུས་གནས་གསར་གྱི་མི་དབང་དཔོན་བློན་རྣམས་ཀྱིས་གསོལ་བ་རྩེ་གཅིག་ཏུ་བཏབ་པའི་ཚེ། ཞལ་གྱིས་བཞེས་ནས་སྤྱིར་རྫོང་གི་གཞི་བདག་འདི་ཤིན་ཏུ་འཚུབ་ཅིང་། ལྷག་པར་གདན་ས་པ་རིམ་པ་མང་པོས་དབང་ཁྲིད་སོགས་ཆོས་ཚན་ཆེ་བ་འཆད་པ་དུ་མ་ལ་ཆོས་དེ་མཐར་མི་ཕྱིན་པའི་བར་ཆད་ཡང་ཡང་ཡོང་བ་ཞིག་ཡོད་འདུག་པ་ལ་དགོངས་ནས། རྗེ་འདི་ནངས་པར་དགོན་པ་རྫོང་དུ་ཕེབས་པའི་དོ་ནུབ་མ་ཅིག་པའི་ལུགས་ཀྱི་ས་འདུལ་གྱི་དམིགས་པ་ཞིག་མཛད་པས་མནལ་ལམ་དུ་བན་གཟུགས་མ་རུངས་པ་འགའ་བྱུང་ནས། དེ་རྣམས་ཀྱིས་རྗེའི་བཞུགས་ཁྲི་བར་སྣང་དུ་བཏེགས་ཏེ་བསྐོར་བ་སོགས་ཆོ་འཕྲུལ་སྣ་ཚོགས་བྱས་བྱུང་གསུངས་ཤིང་། དེ་ནས་རྫོང་དུ་ཕེབས་ཏེ་ཐོག་མར་གཅོད་ཁྲིད་འཛུགས་པར་མཛད་པ་ན། ཁྲིད་ཚུགས་ནས་ཞག་ཁ་ཡར་སོང་བའི་ནུབ་ཅིག་མཚན་གུང་གི་ཆ་ལ་དགོན་པ་རྫོང་གི་ཉེ་སྐོར་གྱི་ལུང་པ་ཐམས་ཅད་དུ་འབོད་ཀྱི་སྒྲ་ཆེན་པོ་ལྷང་ལྷང་གིས་གང་བ་དགོན་པར་བཞུགས་པའི་གྲྭ་པ་རྣམས་དང་ཉེ་སྐོར་གྱི་སྐྱེ་བོ་ཀུན་གྱིས་ཐོས་པས།
ནངས་པར་རྗེ་ཉིད་ཀྱི་དྲུང་དུ་མདང་ནུབ་དེ་བཞིན་བྱུང་བ་གང་ལགས་ཞུས་པས། རྣལ་འབྱོར་པའི་གཟི་བརྗིད་གདུག་འདྲེ་ཚོས་མ་བཟོད་ཚོད་དུ་གདའ་ཞེས་གསུངས་ཤིང་། དེ་ནས་གནས་དེར་གསུང་ངག་ལམ་འབྲས་གནང་བར་མཛད་པས། དེའི་སྣང་གསུམ་གྱི་ཁྲིད་མ་གྲོལ་གྱི་བར་དུ་གཞི་བདག་དེའང་ཆོས་ཞུ་བ་ལ་བྱུང་ཞིང་། སྔགས་ལམ་ཚུགས་ནས་མི་ཡོང་བ་དེ་སྲུང་འཁོར་བསྒོམས་པས་ཡིན་པ་འདྲ་གསུངས། དེ་ཕྱིན་ཆད་དགོན་པ་རྫོང་གི་གདན་ས་པ་ཐམས་ཅད་ལ་ཆོས་གང་འཆད་ཀྱང་བར་ཆད་མི་འབྱུང་བར་མཐར་ཕྱིན་པ་ནི་རྗེ་འདིའི་བྱིན་རླབས་དང་ཐུགས་རྗེ་རྨད་དུ་བྱུང་བའི་བཀའ་དྲིན་ལས་བྱུང་བ་ཀུན་ལ་གྲགས་པ་ཡིན་ཞིང་། ཡང་ས་སྐྱར་ཕེབས་སྐབས་ཤིག་ལྷ་ཁང་བླ་བྲང་དུ་ཀྱེ་རྡོར་སྒྲུབ་མཆོད་ཅིག་གི་རྡོ་རྗེ་སློབ་དཔོན་མཛད་པའི་ཚེ། ལྷ་ཁང་ཆེན་མོའི་ཟུར་སྤེ་རིག་འཛིན་ཕོ་བྲང་དུ་རྗེ་འདིའི་བཞུགས་ཡུལ་གནང་བས། ས་ཕྱོགས་དེ་གནས་རེང་གི་རྣམ་པས་ཤིན་ཏུ་འཚུབ་པ་ཞིག་འདུག་པ་ལ། མ་གཅིག་གི་སྦྱིན་གཏོང་དཀར་འགྱེད་ཅིག་མཛད་པས་ནངས་པར་དེ་ནས་འཇམ་ཉལ་གྱིས་སོང་ཞེས་གསུངས་ཤིང་།
སྟོབས་ལྡན་གྱི་འབྱུང་པོ་གནས་སྤར་བའི་ཚུལ་ནི། རྗེ་འདི་གདན་ས་ཆེན་པོར་ཕེབས་དུས་བདེ་ཆེན་གླིང་གི་བླ་བྲང་དུ་བཞུགས་སྐབས། ནུབ་ཅིག་མནལ་ལམ་དུ་ནམ་མཁའི་མཐོང་ན་ཁྲ་ཞིག་གཤོག་འགྱུར་ལིང་གི་འདུག་པས་དེ་མ་ཐག་རྗེ་རང་གི་དབུ་ཐོག་ཏུ་གཞུང་ནས་མཆུ་སྡེར་བརྡེག་པའི་ཚུལ་བྱས་བྱུང་འཕྲལ། རྗེ་ཉིད་ཀྱིས་ཡི་དམ་གྱི་ང་རྒྱལ་བཟུང་པས་ཁྲ་དེ་ཡལ་སོང་ཞིང་། མནལ་སད་པ་དང་ཉིད་ཀྱི་ཐུགས་ལ་འདི་ན་སྔར་གྱི་གདན་ས་རྙིང་པ་རྣམས་ལ་ཡང་བར་ཆད་བྱེད་པའི་འབྱུང་པོ་ཞིག་ཡོད་འདུག་ཀྱང་། རྗེ་རང་ལ་གླགས་མི་རྙེད་པ་འདུག་སྙམ་པ་འཁྲུངས་ཤིང་། དེ་ནས་ཧ་ཅང་མི་རིང་བ་ཞིག་ན་བདག་ཆེན་འཇམ་པའི་དབྱངས་ཉིད་ཀྱི་སྐུ་འཁོར་མ་ཆེན་བཀྲས་རྩེ་པ་རྐང་པ་ན་བས་རྐྱེན་བྱས། མཁས་བཙུན་བཟང་གསུམ་སུས་ཀྱང་འདུལ་བར་མ་ནུས་པའི་ཇོ་བོ་ཤར་པར་གྲགས་པའི་སྟོབས་ལྡན་གྱི་འབྱུང་པོ་དེས་གནོད་པས་ཤིན་ཏུ་ན་བ་དོས་དྲག་པོ་བྱུང་བ་ལ། བླ་མ་ལྷ་རྗེ་གང་གི་ཡང་བྱིན་རླབས་དང་བཅོས་ཁས་མ་ཕན་པ་ལ། སྔགས་འཆང་འཇམ་པའི་དབྱངས་ཀྱི་གསུང་གིས།
རྗེ་མུས་ཆེན་ཉིད་ལ་ཚེ་དབང་ཞིག་ཞུས་ན་ལེགས་པའི་ལུང་བསྟན་གནང་བ་ལ་བརྟེན་ནས་མ་ཆེན་མ་བུ་གཉིས་ལ་རྗེ་འདིས་ཚེ་དབང་ཞིག་སྩལ། གདོན་གྱི་སྐྱོན་ཡིན་པ་མཁྱེན་ནས་བླ་མ་བརྒྱུད་པའི་བྱིན་རླབས་ཤིག་མཛད་པས། མ་ཆེན་ནད་པ་དེ་དྲན་མེད་དུ་བརྒྱལ་ནས་འགྱེལ་སོང་བས། མ་དེས་ཤི་སོང་ཟེར་ནས་ངུ་ཡི་འདུག་པ་ལ་རྗེ་འདིས་ཡོན་ཆབ་ཀྱི་ཆུ་ཞིག་གདོང་པ་ལ་གཏོར་བ་མཛད་པས། ཁོ་ལངས་བྱུང་ནས་མཆི་མ་གཏོང་ཞིང་། ང་མགོ་ན་ནས་དེང་སང་བར་དྲན་པས་མ་ཟིན་འདུག ད་ལྟ་གང་བྱས་པ་ཡིན་ཟེར་སྨྲེ་སྔགས་དུ་མ་ཞིག་འདོན་བཞིན་འདུག་གོ་ཞེས་ཀུན་ལ་གྲགས་སོ། ། སྐབས་དེར་རྗེ་འདིས་ཕྱག་མདུད་ཅིག་གནང་ནས། ད་ནད་ཀྱིས་གཅིག་ཀྱང་སྐྱོན་པ་མི་ཡོང་ཞེས་ལུང་བསྟན་པ་བཞིན་འཕྲལ་དུ་ནད་ལས་གྲོལ་བ་ཀུན་གྱི་མངོན་སུམ་དུ་གྱུར་ཅིང་། དེ་ནས་རྗེ་འདིས་ལན་གཅིག་མུས་ཕྱོགས་སུ་བྱོན་ནས་སླར་གདན་སར་ཕེབས་པ་ན།
སྔར་ནས་རྗེ་ཉིད་ལ་ཤིན་ཏུ་མོས་པའི་གདན་ས་ཆེན་པོའི་ཆོས་ལས་པ་ཆོས་རྗེ་ཀུན་དགའ་རྣམ་རྒྱལ་དུ་གྲགས་པ་དེ། དེར་སྐབས་ཀྱང་རྗེ་འདི་ཡང་ཡང་མཇལ་དུ་བྱུང་བ་ལ། ཆོས་རྗེ་ཁོང་སྔར་བས་སྐུ་མདངས་དང་གསུང་དཔང་དམའ་བ་སོགས་འོ་བརྒྱལ་ཉམས་ཆེ་བ་ཞིག་འདུག་པ་ལ། རྗེ་འདིས་གསུང་གིས། ཆོས་རྗེ་ལས་ཆེན་པ་ཁྱེད་ད་ལམ་སྔར་ལས་སྐུ་མདངས་སོགས་ལོད་པ་འདུག་པ། སྙུང་བ་བཞིན་མ་བྱུང་ངམ་གསུངས་པ་ན། ཆོས་རྗེ་ཁོང་ཤིན་ཏུ་ངོ་གནོང་བའི་རྣམ་པས། བདག་ན་བ་ཞིག་མ་བྱུང་ནའང་། བདག་ཚོ་ལ་མཐུན་རྐྱེན་སྒྲུབ་པའི་ཕོ་ལྷ་ཞིག་ཡོད་པ། ན་ནིང་བདག་ཆེན་འཇམ་པའི་དབྱངས་ཀྱི་མ་ཆེན་ལ་རྗེ་རིན་པོ་ཆེས་བྱིན་རླབས་གནང་བས།
སྐབས་དེར་མ་ཆེན་དྲན་མེད་དུ་བརྒྱལ་འདུག་པ། དེ་དུས་བདག་ཚོའི་ལྷ་དེ་ཚེ་འཕོས་ནས། དེ་ཕྱིན་བདག་ཚོའི་ཉེ་འབྲེལ་རྣམས་དང་གདུལ་བྱའི་རྒྱུན་སོགས་ཅུང་ཟད་ལོད་དུ་སོང་བ་ཡིན། ཞེས་ཞུས་འདུག་པ་རྗེའི་ཞབས་དྲུང་དུ་ཡུན་རིང་བསྡད་པ་རྫུན་མི་ཟེར་བ་དག་གི་ངག་ལས་ཐོས་སོ། ། དེ་ལྟར་རྗེ་བཙུན་མཐུ་སྟོབས་ཀྱི་དབང་ཕྱུག་འདིས་གནས་སྤོར་མ་མཛད་པའི་སྔོན་དུ་ཇོ་བོ་ཤར་པར་གྲགས་པའི་འབྱུང་པོ་གདུག་རྩུབ་ཤིན་ཏུ་ཆེ་བས་གདན་ས་ཆེན་པོའི་སྐྱེ་བོ་དྲག་ཞན་ཕལ་ཆེར་གྱིས་སྐུ་རྟེན་འཛུགས་པ་དང་ལྷ་མཆོད་སོགས་ལ་འབད་དགོས་པ་ཞིག་ཡིན་ནའང་། དེང་སང་མིང་ཙམ་མི་གྲགས་པ་འདི་ནི་ཤིན་ཏུ་ཡིད་ཆེས་ཤིང་ངོ་མཚར་བའི་གནས་རྨད་དུ་བྱུང་བ་ཡིན་ནོ། ། ཆོས་རྗེ་ལས་ཆེན་པ་དེར་འབྱུང་པོ་འདིས་མཐུན་རྐྱེན་བསྒྲུབས་པའི་རྒྱུ་མཚན་ནི། ཆོས་རྗེ་དེའི་ཡབ་རི་ཁྲོད་འགྲིམ་པའི་རྣལ་འབྱོར་པ་ཞིག་ཡིན་པ་ལ། ལན་གཅིག་ས་སྐྱའི་ཕུའི་རི་ལྡེབས་ཤིག་ལ་ཕྱིན་པས་མཚན་མོའི་རིགས་ལ་ཡང་མེ་འོད་ཁྲོམ་ཁྲོམ་ཡོང་བ་ཞིག་འདུག་པ་ཅི་ཡིན་སྙམ་པ་ལ། ཉིན་གཅིག་དེ་ཕྱོགས་སུ་ཕྱིན་པས་སྔར་མཐོང་མ་མྱོང་བའི་བཙུན་པ་ཞིག་དང་འཕྲད་བྱུང་བ།
ཁྱེད་སུ་ཡིན་དྲིས་པས། ངེད་ཇོ་བོ་ཤར་པ་ཟེར་བ་ཞིག་ཡིན། ངེད་རྒྱལ་རྩེའི་སྐུ་གཉེར་ཡོན་ཏན་ཅན་ཞིག་ཡིན་པ་ལ། ངེད་ལ་གཞན་གྱིས་ཕྲ་མ་བཅུག་སྟེ། སྡེ་སྲིད་ཀྱི་བཙུན་མོ་དང་གཏམ་ཆ་ཞིག་བྱུང་བས། གོང་ནས་བཀའ་བཀྱོན་ཕོག་པས། ངེད་ཀྱི་རྒྱལ་རྩེ་པའི་སྡེ་པ་རྣམས་ལ་སྨོན་ལམ་ལོག་པ་བཏབ་པའི་རྐྱེན་བྱས་འདྲེར་སྐྱེས་ཏེ་ཇོ་བོ་ཤར་པར་གྲགས་ལ། དེ་ནས་རྒྱལ་རྩེ་པའི་སྡེ་པ་གདུང་རབས་རྣམས་བཅད་རྗེས། ས་སྐྱར་འཕོས་ནས་ཡོང་བ་ཡིན་པས། ད་རང་རེ་གཉིས་ཁ་དན་བྱེད་པས།
ངེད་ལ་འདིར་སྡོད་གནས་ཤིག་བཟོས། རྟེན་གསོལ་གྱིས་ཤིག ཁྱོད་ཀྱི་མི་བརྒྱུད་ལ་ཕན་ཐོགས་ཆེན་པོ་ཡོང་ཟེར་ཡལ་སོང་བས། ཆོས་རྗེ་ལས་ཆེན་པའི་ཡབ་ཁོང་གིས་ཀྱང་དེ་བཞིན་བྱས་པས། ཁོང་རང་མི་བརྒྱུད་མི་ནོར་དང་བཅས་པ་ལ་ཕན་ཐོགས་ཆེན་པོ་བྱུང་བར་གྲགས་སོ། ། དུས་ཕྱིས་རྗེའི་གསུང་གིས། ངའི་བསམ་པ་ལ་གདན་ས་ཆེན་པོར་ནད་པ་མ་བུ་ལ་བྱིན་རླབས་བྱས་དུས་དེར་ས་སྐྱ་པའི་ཆོས་སྐྱོང་རྣམས་ཀྱི་མཐུ་རྩལ་དང་བྱིན་རླབས་ལ་བརྟེན་འབྱུང་པོ་དེ་ཚེའི་དུས་བྱས་འདུག་པ་སྙིང་རེ་རྗེ་བསམ་སྨོན་ལམ་གང་ཡོང་རང་བྱས་ཞེས་གསུངས་སོ། ། འདི་ལྟ་བུའི་རྣམ་ཐར་ལ་སོ་སྐྱེ་དག་ཡིད་གཉིས་སྐྱེ་བ་སྲིད་ཀྱང་། དེ་ལྟར་དགོས་པ་མ་ཡིན་ཏེ། དེ་ཡང་ངོ་བོ་སར་གནས་ཡིན་ཡང་།
རྣམ་པ་འཇིག་རྟེན་དྲེགས་པའི་ཚུལ་བཟུང་བ་རྣམས་མ་གཏོགས། གཞན་སྨོན་ལམ་ལོག་པ་སོགས་ཀྱི་མཚམས་སྦྱོར་ལས་བྱུང་བའི་འབྱུང་པོ་རྣམས་ནི་སྟོབས་ཇི་ལྟར་ཆེ་ཡང་རང་རང་གི་འཕེན་བྱེད་ཀྱི་ལས་ཇི་ཙམ་ཡོད་པ་དེ་རྫོགས་པ་དང་། རྐྱེན་དགེ་བའི་བཤེས་གཉེན་སོགས་ཀྱི་བྱིན་རླབས་ལ་བརྟེན་ཚེ་འཕོས་ཏེ་མཐོ་རིས་ཀྱི་ལུས་རྟེན་སོགས་སུ་སྐྱེ་བ་ཆོས་ཉིད་ཡིན་པས། དེས་ན་ཇོ་བོ་ཤར་པར་གྲགས་པ་དེ་ཡང་རྗེ་འདིའི་བྱིན་རླབས་དང་ལས་འབྲེལ་སྨོན་ལམ་གྱི་དབང་ཞིག་གིས་སྐབས་དེར་ཚེ་འཕོས་པར་སེམས་ལ། ཅི་སྟེ་དེར་སྐབས་ཀྱི་འབྱུང་པོ་དེ་དངོས་མ་ཡིན་ཡང་དེའི་འཁོར་དུ་གཏོགས་པའི་གདུག་པ་ཅན་འཇིག་རྟེན་མ་རུངས་པར་བྱེད་པའི་སྟོབས་ལྡན་གྱི་འབྱུང་པོ་ཞིག་ཡིན་པར་གདོན་མི་ཟ་བས། གང་ལྟར་ཤིན་ཏུ་ངོ་མཚར་བའི་གནས་སུ་ཤེས་པར་བྱའོ། ། གཞན་ཡང་གཟུགས་མེད་རྣམས་ཀྱི་ཕྱག་དང་། བསུ་བ་དང་། མཆོད་པའི་ཡུལ་དུ་གྱུར་པའི་ཚུལ་ནི། གླིང་གའི་ནུབ་རོང་ཆུ་ཚན་གྱི་གཞི་བདག་མ་དེ་སྔོན་རྗེ་སེམས་དཔའ་ཆེན་པས་བཞུགས་དུས་ཆབ་ལ་ཕེབས་སྐབས་སྦྲུལ་ཆེན་པོ་ཞིག་ཏུ་སྤྲུལ་ནས་ཡང་ཡང་ཕེབས་བསུ་ལ་ཡོང་བ་ཞིག་ཡོད་འདུག་པ་ལ།
རྗེ་སེམས་དཔའ་ཆེན་པོས་ཕྱག་བརྐྱངས་པ་ན་སྦྲུལ་དེ་འཁྲིལ་ནས་ཆིབས་ཐོག་དེ་ཀར་ཆབ་ཚན་དུ་ནམ་ཕེབས་བར་དགེས་དགེས་མཛད་ནས་བསྣམས་པ་ཞིག་ཡོད་པས། ལན་ཅིག་སྦྲུལ་གྱི་འཇུག་མ་ཆིབས་པའི་རྨིག་འོག་ཏུ་ཤོར་ནས་བཅད་པ་ན། དེ་ཕྱིན་ཆད་གཞི་བདག་མ་དེ་སྦྲུལ་མཇུག་རྡུམ་པ་ཞིག་ཏུ་སྤྲུལ་ནས་ཕེབས་བསུ་ལ་འོང་ངོ་ཞེས་གྲགས་པ་བཞིན། བདག་གི་བླ་མ་འདི་ལའང་ནུབ་རོང་གི་ཆབ་ལ་ཕེབས་རེ་བཞིན་དུ་ཆབ་ནས་མདའ་རྒྱང་རེ་ཙམ་གྱི་བར་དུ་སྦྲུལ་མཇུག་རྡུམ་པ་དེ་རྒྱུན་དུ་ཕེབས་བསུ་ལ་འོང་བ་ཞབས་དྲུང་ན་གནས་པ་ཀུན་གྱིས་སྙོད་མེད་དུ་མཐོང་བ་ཡིན་ཞིང་། སྦྲུལ་དེ་བྱུང་བའི་ཚེ་རྗེའི་གསུང་ལས། ཡང་གཞི་བདག་མ་དེ་བསུ་བ་ལ་བྱུང་ངོ་ཞེས་ཀྱང་གསུངས་ཞེས་ཐོས་ལ། ཡང་ས་སྐྱར་ཕེབས་པའི་དུས་གཅིག་རྗེ་བཙུན་རིན་པོ་ཆེའི་སྒྲུབ་གནས་བྱས་འགྱུར་རྡོ་རྗེའི་བྲག་རྫོང་མཇལ་བ་ལ་ཕེབས་དུས་སྔགས་འཆང་ཆོས་ཀྱི་རྒྱལ་པོའི་གཟིམ་མལ་གྱི་ཤུལ་དུ་རྗེ་འདི་ཉིད་ཀྱིས་ནུབ་གཅིག་གནས་འབྲེལ་མཛད་ནས་མཚན་གང་དེ་ལ་བསྐྱེད་རྫོགས་ཀྱི་ཏིང་ངེ་འཛིན་བཟང་པོ་ལ་རྩེ་གཅིག་ཏུ་བཞུགས་པས་ས་ཡུལ་དེ་སྔོན་སྔགས་འཆང་ཆེན་པོས་བསྟན་དགྲ་ལྷ་ས་རྫོང་པ་ལ་ལས་སྦྱོར་དྲག་པོ་མཛད་པའི་གནས་ཡིན་པས་ཅུང་ཟད་རྩུབ་འགྱུར་གྱི་རྣམ་པས་ནམ་སྟོད་ནས་བཟུང་ཐོར་མགོ་མ་ཟིན་གྱི་བར་ལ་འུར་སྒྲ་དང་ཚེག་སྒྲ་བྲག་ཞིག་པ་ལྟ་བུ་དང་། མི་མང་པོ་གཡང་ལ་བསྐྱུར་བ་ལྟ་བུ་སོགས་རྩུབ་འགྱུར་སྣ་ཚོགས་བྱུང་བས། རྗེ་ཉིད་ཀྱིས་ཡ་ང་བ་དང་བག་ཚ་བ་ཅུང་ཟད་ཀྱང་མེད་པར་ཏིང་ངེ་འཛིན་ལ་རྩེ་གཅིག་ཏུ་བཞུགས་པས། ཐོ་རངས་ཀྱི་ཆ་ཟིན་པ་ཙམ་ན་བྱས་འགྱུར་གྱི་གཞི་བདག་རྣམས་མི་དཔོན་གྱི་ཆ་ལུགས་སུ་བྱས་ནས་རྗེ་ཉིད་ལ་ཕྱག་དང་།
བསྐོར་བ་དང་། འབུལ་བ་རྒྱ་ཆེན་པོ་བྱེད་པ་ལ་བྱུང་བས། དེ་ལྟར་གཞི་བདག་དབང་དུ་འདུས་པའི་རྟེན་འབྲེལ་གྱིས། ནངས་པར་དགོན་པའི་གདོང་གི་རུ་སིབ་ནས་ཡོན་བདག་མང་པོ་འབུལ་བ་བཟང་པོ་ཁྱེར་ནས་མཇལ་བ་ལ་བྱུང་གསུང་ངོ་། ། གཞན་ཡང་འདི་འདྲའི་རིགས་ཅན་མང་དུ་སྣང་ཡང་འདིར་ཡི་གེས་འཇིགས་ནས་མ་བྲིས་སོ། ། རྒྱུ་མཚན་དེ་ཉིད་ཀྱི་ཕྱིར། སྤྲོས་བྲལ་གྱི་ལྟ་བའི་ཕུ་ཐག་ཆོད། ། མི་ཕོད་ཐོག་བརྫིས་ཀྱི་རྣལ་འབྱོར་གྱིས། ། འབྱུང་པོ་སྟོབས་ལྡན་ཀུན་དམ་ལ་བཏགས། ། རྗེ་གཅོད་ཡུལ་བ་ཆེན་པོ་ལ་གསོལ་བ་འདེབས། །
ཞེས་ཀྱང་བསྟོད་པ་ཡིན་ནོ། ། འདིར་སྨྲས་པ། གང་གི་ཐུགས་རྒྱུད་གཞན་ལས་རྨད་བྱུང་ངོ་མཚར་ཡོན་ཏན་ཚོགས། ། གྲངས་མེད་བགྲངས་པའི་ཡུལ་ལས་འདས་མོད་དེ་ལྟ་ནའང་། ། གཞན་ངོར་ཀུན་དང་ཐུན་མོང་མིན་པའི་རྣམ་པར་ཆ། ། ཅུང་ཟད་བཤད་ལ་མཁའ་འགྲོའི་ཚོགས་ཀྱིས་བཟོད་པར་མཛོད། ། ཆེས་ཟབ་ཡང་རྩེ་འཁོར་ལོ་སྡོམ་པ་ཡི། ། བསྐྱེད་རྫོགས་ཟབ་མོའི་ཏིང་འཛིན་གཡུལ་བཤམས་ཏེ། ། ཕྱི་ནང་སྲིན་འབུའི་དགྲ་སྡེ་ཀུན་བཅོམ་ནས། ། རྩེ་མོའི་ཡེ་ཤེས་མཆོག་གི་རྒྱལ་སྲིད་བཟུང་། །
འཆི་འཕོ་སྐྱེ་བ་ལེན་པའི་འཁྲུལ་འཁོར་དག ། སྒྲིབ་མེད་གཟིགས་པའི་ལྷ་མིག་མངོན་ཤེས་ཀྱིས། ། ངོ་མཚར་སྒྱུ་མའི་གར་གྱི་རོལ་རྩེད་ལ། ། དམན་པའི་འགྲོ་བའང་གཅིག་ཏུ་ཡིད་རབ་ཆགས། ། བླ་མ་མཆོག་དང་ཡི་དམ་དཀྱིལ་འཁོར་ལྷ། ། དབྱེར་མེད་རབ་ཏུ་དགེས་པའི་ཞལ་གྱི་ལུང་། ། རྨད་བྱུང་སྔོན་གྱི་དམ་པས་གང་བརྙེས་པའི། ། དེ་ལྟའི་རྣམ་ཐར་རྗེས་སུ་བསྙེགས་འདི་མཚར། ། མཁའ་སྤྱོད་དབང་མོའི་བུམ་བཟང་ལས་འོངས་པའི། ། ཆིག་བརྒྱུད་འཕོ་བའི་མན་ངག་བདུད་རྩིའི་རྒྱུན། །
ཚིམ་པར་མྱང་བའི་དགའ་བདེའི་ལུས་འགྱུར་ལ། ། མིག་ལྡན་ཀུན་ཀྱང་མཚར་བའི་གཏམ་དུ་གླེང་། ། གཞན་ཡང་དགེས་མཛད་རྡོ་རྗེའི་ཟབ་མོའི་ལམ། །

ཆུ་བོ་རྒྱུན་གྱི་རྣལ་འབྱོར་ལ་བརྟེན་ནས། ། ཐ་མལ་རྟོག་པ་འགགས་པའི་བསྐྱེད་རིམ་གྱིས། ། གསལ་སྣང་ཡུན་དུ་བརྟན་པའི་དགའ་སྟོན་ཐོབ། ། ཡེ་ཤེས་མཁའ་འགྲོ་དཔལ་ལྡན་ནཻ་གུ་མའི། ། གསང་ཚིག་རྡོ་རྗེའི་དོན་ལ་མཉམ་བཞག་པས། ། རྒྱལ་དབང་མཆོག་གཟིགས་དམ་པའི་ཡོན་ཏན་ཉིད། ། མཚོན་པའི་རྨད་བྱུང་ཡོན་ཏན་ཐུགས་སུ་ཆུད། ། ལམ་དེའི་ཟབ་གནད་རྨི་ལམ་རྣལ་འབྱོར་ལ། ། གཅིག་ཏུ་འགྲུས་པས་གྲུབ་པའི་རྩེར་སོན་ཅིང་། ། དྲི་མེད་འོད་གསལ་ཟླ་བ་རབ་རྒྱས་པའི། ། སྣང་བའི་ཆོས་ཀུན་སྒྲིབ་མེད་གསལ་བར་གཟིགས། །
གཞན་ཡང་གཞན་སེམས་ཤེས་དང་མ་འོང་པའི། ། མངོན་པར་མཁྱེན་པའི་ཡོན་ཏན་མཛོད་བཟུང་ནས། ། ཀུན་ཀྱང་མི་ཕྱེད་དད་པའི་དཔལ་བསྐྱེད་པ། ། འདི་ནི་སྐལ་བཟང་ཡོངས་ཀྱི་དགའ་སྟོན་ཡིན། ། རབ་བརྗིད་འཇིགས་རུང་དུ་བ་སྟོང་གིས་འཁྱུད་པའི་སྐུ་ནི་འབར་བའི་རྟ་གདོང་མེ་དང་འགྲོགས་གྱུར་ཅིང་། ། ཧཱུྃ་ཕཊ྄་འཇིགས་རུང་གནམ་ལྕགས་སྒྲ་ལས་ལྗགས་ཀྱི་ཕྲེང་བ་དམར་འོད་གློག་གི་ཐེག་པ་གཡོ་བ་ཅན། ། དྲག་པོ་ཁྲོས་པའི་མཐར་བྱེད་ཞལ་གྱི་མཆེ་བའི་མྱུ་གུ་ཟླ་བ་ཕྱེད་པ་སྟོང་ཕྲག་ཆེར་གཙིགས་ཤིང་། ། ཉི་ཟླའི་མདངས་འཕྲོག་སྤྱན་གསུམ་འབར་བས་བགེགས་རྣམས་འཐག་མཛད་དཔལ་ལྡན་རྡོ་རྗེ་ནག་པོ་ཆེན་པོ་དང་། ། འདོད་ཁམས་དབང་ཕྱུག་ནམ་གྲུ་མ་སྟེ་ཞིང་སྐྱོང་གདོང་བཞི་དྲེགས་པའི་ཚོགས་དང་རྒྱུན་དུ་ལྷན་ཅིག་རོལ། ། འཕྲིན་ལས་སྒྲུབ་པའི་ལས་ཀྱི་ཕོ་ཉ་པུ་ཏྲ་ལ་སོགས་བཀའ་སྲུང་དམ་ཅན་རྒྱ་མཚོའི་ཚོགས་བཅས་རྣམས། །
དངོས་དང་སྤྲུལ་པ་ཡང་སྤྲུལ་དུ་མས་རྗེ་བཙུན་བླ་མ་གང་གི་བཀའ་ལས་ནམ་ཡང་མི་འདའ་བ། ། འདི་ནི་མཐུ་ལྡན་ཆེར་རློམ་ཀུན་གྱི་འགྲན་ཟླ་བྲལ་བའི་རྨད་དུ་བྱུང་བའི་ངོ་མཚར་རྣམ་ཐར་ཡིན། ། གཞན་ཡང་པདྨ་རཱ་གའི་མདངས་ཆགས་དཔལ་ཆེན་ཚོགས་ཀྱི་བདག་པོ་དང་། ། རྒྱལ་བའི་ཐུགས་ཀྱི་ཡེ་ཤེས་ལས་སྤྲུལ་ནོར་གྱི་ལྷ་མོ་དབྱུག་གུ་མཆེད། ། བྱུ་རུའི་མདངས་འཕྲོག་ཛམྦྷ་ལ་སོགས་དཔལ་སྟེར་ནོར་ལྷ་དུ་མ་ཡང་། ། རྗེ་བཙུན་ཁྱོད་ཀྱི་འཕྲིན་ལས་སྒྲུབ་ལ་རྟག་ཏུ་བརྩོན་པས་བྲེལ་ཞེས་ཐོས། ། གཞན་ཡང་ཕར་ཕྱིན་དབུ་མའི་ལམ་གྱི་བཅུད། ། ཟབ་མོ་གཅོད་ཀྱི་ཉམས་ལེན་མཐར་ཕྱིན་ཏེ། ། དྲེགས་ལྡན་དུ་མས་འདུལ་བར་མའི་ནུས་པའི། ། སྟོབས་ལྡན་འབྱུང་པོ་འགའ་ཡིས་སྲོག་སྙིང་ཕུལ། །
གཞན་གྱིས་མི་ཐུབ་རྣམ་ཤེས་ཆོས་དབྱིངས་སྤར། ། ལ་ལ་ཕྱག་དང་བསུ་བ་རྙེད་བཀུར་སོགས། ། རྣམ་འགྱུར་དུ་མས་རྟག་ཏུ་འདུད་པར་བྱེད། ། ཨེ་མ་ངོ་མཚར་གཏམ་མང་བརྗོད་མི་ལང་། ། དུས་གསུམ་མཁྱེན་པའི་སངས་རྒྱས་ཉིད། ། དུས་མཐར་བཤེས་གཉེན་ཚུལ་བཟུང་ནས། ། དུས་ན་སྐྱེ་བོ་འདུལ་དཀའ་ལ། ། དུས་དང་འཚམས་པའི་འཕྲིན་ལས་ཀྱིས། ། གང་ལ་གང་འདུལ་ཐབས་དུ་མས། ། ཀུན་ཀྱང་ཀུན་ཏུ་ཆོས་ལ་སྤྱོད། །
བླ་མེད་བླ་མའི་མཛད་པ་འདི། ། ཤེས་ཤིང་ཤེས་ནས་སྤྲོ་བ་འཕེལ།། །། དྲུག་པ་བཟང་པོའི་ཡོན་ཏན་ལས་འཕྲོས་ཏེ་ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་བར་གདོན་མི་ཟ་བའི་གཏན་ཚིགས་ཡང་དག་པ་དང་ལྡན་པའི་ཚུལ་ནི། དེ་ལྟར་བདག་གི་བླ་མ་མཁས་བཙུན་བཟང་གསུམ་གྱི་མངའ་བདག་འདི་ཉིད་ཀྱི་སྐུ་གསུང་ཐུགས་ཀྱི་ཡོན་ཏན་གྱི་ཆ་ཤས་རགས་པ་ཙམ་ཡང་བསྐལ་པའི་བར་དུ་རང་རེ་སོ་སོ་སྐྱེ་བོ་དག་གིས་མ་ལུས་པ་བརྗོད་པར་ནུས་པ་མ་ཡིན་ཏེ། དེ་ཅིའི་ཕྱིར་ཞེ་ན། བྱང་སེམས་མཐོང་ལམ་པ་ཞིག་ལའང་ཡོན་ཏན་བརྒྱ་ཕྲག་བཅུ་གཉིས་དང་ལྡན་པར་གསུངས་ན། བདག་ཉིད་ཆེན་པོ་འདི་ནི་ས་བཅུའི་དབང་ཕྱུག་ཆེན་པོ་ཉིད་ཀྱི་རྣམ་པར་སྤྲུལ་པར་ཡང་དག་པའི་ངེས་པའི་ཤེས་པ་དང་ལྡན་པའི་ཕྱིར་ཏེ། དེ་ཡང་རྗེ་བླ་མ་འདི་ཉིད་ནི་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོའི་རྣམ་པར་སྤྲུལ་པ་ཉིད་ཡིན་པར་ཡིད་གཉིས་དང་བྲལ་བ་ཡིན་ལ། འཇམ་པའི་དབྱངས་བུདྡྷ་རཏྣ་ཤྲཱི་བྷ་དྲའི་ཞལ་སྔ་ནས་ནི་ས་བཅུའི་བྱང་སེམས་ཉིད་ཡིན་པར་ཚད་ལྡན་གྱི་སྐྱེས་བུ་ལ་འཇིག་རྟེན་དབང་ཕྱུག་གི་ལུང་བསྟན་པ་ཡིན་ཏེ། དེ་ཡང་ཁོ་བོ་ཅག་ལོ་གཞོན་ནུའི་དུས་གྲུབ་ཐོབ་གོང་མའི་རྣམ་ཐར་འགའ་ཞིག་མཐོང་བས་རྐྱེན་བྱས།
ནམ་འཆི་ཆ་མེད་ཀྱི་ཚེ་ཐུང་འདི་ལ་ཚེ་དང་སྒྲུབ་པ་མཉམ་པ་གཅིག་བྱ་སྙམ་པ་དང་། ཡང་ན་འཆད་ཉན་དང་ཐུགས་དམ་སྤེལ་མར་བྱས་ཏེ། མི་ཚེ་སྟོང་ཟད་དུ་མ་སོང་པ་ཞིག་ཅིས་ཀྱང་བྱ་སྙམ་པ་དང་། དེ་གང་བྱེད་ཀྱང་བླ་མ་མཚན་ཉིད་དང་ལྡན་པ་ཞིག་དང་མ་མཇལ་བའི་ཐབས་མི་འདུག་སྙམ་པ་སོགས་ཆོས་ཀྱི་སྣང་བ་མི་ཆུང་ཙམ་ཡོད་ཅིང་། ལྷག་པར་རྗེ་བཙུན་བསླུ་མེད་དམ་པ་འདི་ཉིད་ཀྱི་རྣམ་པར་ཐར་པ་ཅུང་ཟད་ཙམ་ཐོས་པའི་མོད་ལ་སྙིང་ནས་མཇལ་འདོད་ཀྱི་འདོད་འདུན་ཁ་ཞེ་མེད་པ་དུང་དུང་པ་ཡང་ཡང་དུ་སྐྱེས་ཤིང་། རྗེ་འདི་ལ་ཆོས་ཐོབ་པ་དང་སྐུ་དྲུང་ནས་འོང་བ་ཡིན་ཟེར་བའི་གྲྭ་པ་འགའ་ཞིག་དང་འཕྲད་པ་ན། ཁྱེད་རྣམས་རེ་དགའ། བླ་མ་སངས་རྒྱས་དེ་ལྟ་བུ་དང་མཇལ་འདུག་སྙམ་པ་དང་། ལྷག་པར་འཇམ་པའི་དབྱངས་མཐུ་སྟོབས་དབང་ཕྱུག་རྗེ་འདིའི་ཞབས་དྲུང་དུ་རབ་ཏུ་བྱུང་བ་དང་དབང་རྗེས་གནང་མང་པོ་ཞུས་ནས་ཕེབས་བྱུང་སྐབས་རྗེ་འདིའི་རྣམ་ཐར་འདྲ་གསུངས་བྱུང་པས། བདག་ཀྱང་རྗེ་དེ་དང་མཇལ་ནས་ཆོས་ཐོབ་པ་ཞིག་བྱུང་ན་དགའ་བ་ལ་ཞུས་ཤིང་།
སྙིང་ནས་ཀྱང་མཇལ་འདོད་ལྷང་ལྷང་ཇེ་འཕེལ་དུ་སོང་བ་ཞིག་བྱུང་ལ། ཡང་རྗེ་ཉིད་ངམ་རིང་དུ་ཕེབས་སྐབས་ཤིག་སྦྱོང་དཀྱིལ་བཅུ་གཉིས་ཀྱི་དབང་གནང་གྲུབ་འཕྲལ་དེར་རྩ་བརྒྱད་པ་དྲུང་འཚོ་ལྷ་འབྱོར་གདན་ས་ཆེན་པོར་སླེབས་བྱུང་བའི་ལག་པར་དཔུང་སྐུད་ཅིག་འདུག་པ་ལ། ཁྱེད་ཀྱིས་ཉེ་སྟབས་དབང་སུ་ལ་ཞུས་སྨྲས་པས། རྗེ་མུས་ཆེན་ལ་སྦྱོང་དཀྱིལ་བཅུ་གཉིས་ཀྱི་དབང་ཐོབ་པ་ཡིན་ཟེར་ཞིང་རྗེའི་རྣམ་ཐར་འགའ་ཞིག་འཕྲོས་བྱུང་བས། ངེད་ཀྱང་བླ་མ་སངས་རྒྱས་དེ་དང་མཇལ་ནས་ཆོས་ཐོབ་པའི་དུས་ཤིག་ཨེ་ཡོང་ན་ཞེས་པ་ངག་ནས་ཀྱང་ཤོར་ཞིང་ཡིད་ལ་ཡང་དེ་བཞིན་བྱུང་བ་ཡིན་ལ། དེ་ནས་སྐབས་ཤིག་བདག་ལ་བཀའ་དྲིན་ཆེ་བའི་མ་ཅིག་ལྷ་སྲས་བསོད་ནམས་རྒྱལ་མོ་དེ་ཉིད་ངམ་རིང་དུ་མི་དབང་ཆེན་པོ་མཇལ་བ་ལ་ཕེབས་པའི་སྒོ་དོད་སོང་བ་ན། དེར་སྐབས་རྗེ་མུས་ཆེན་ཉིད་ཀྱང་ངམ་རིང་ན་བཞུགས་སོ་ཞེས་ཐོས་པས། བདག་གི་བསམ་པ་ལ་ད་ལྟ་གངས་ཅན་གྱི་ཁྲོད་ན་དགེ་བའི་བཤེས་གཉེན་ཐོས་བསམ་སྒོམ་གསུམ་མཐར་ཕྱིན་ནས་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་ཏུ་གྱུར་ཅིང་། ལྷག་པར་དད་ལྡན་གྱི་སློབ་བུ་ལ་མཆོག་ཐུན་མོང་གི་དངོས་གྲུབ་བདེ་བླག་ཏུ་སྩོལ་ཞིང་། མངོན་པར་མཁྱེན་པ་ཐོགས་མེད་དུ་མངའ་བའི་སྐྱེས་བུ་རྗེ་མུས་ཆེན་ཁོ་ན་ལས་གཞན་མེད་དོ་ཞེས་དཔྱོད་ལྡན་ཟུར་གནས་མང་པོའི་ངག་ལས་ཐོས་ཤིང་།
རང་ཡང་སྙིང་ནས་ཡིད་ཆེས་ཐོབ་པ་ལ་བརྟེན། ད་ནི་ཁོ་བོ་ཅག་འདི་ཕྱི་བར་དོ་གསུམ་གྱི་སྐྱབས་གནས་དང་འདྲེན་པ་ཞུ་བའི་བློ་རྩེའི་གཏད་མཚམས་ཀྱི་ཡུལ་སྔར་གྱི་འཇམ་པའི་དབྱངས་སྐུ་མཆེད་ཞལ་རྣམ་པ་གཉིས་དང་རྗེ་འདི་ཁོ་ན་ལས་གཞན་མེད་པར་རྟོགས་ནས་བཀའ་དྲིན་ཅན་གྱི་མ་གཅིག་ལྷ་སྲས་བསོད་ནམས་རྒྱལ་མོ་བརྒྱུད་པའི་རྗེ་འདི་ལ་བདག་གིས་ཞུ་ཡིག་ཕུལ་བའི་དོན་འབྲས་ལ། བདག་ཚེ་ཧ་ཅང་མི་རིང་བ་ཞིག་བྱུང་ན་ཐོས་བསམ་རྒྱ་ཆེར་བྱས་པ་ལ་དོན་མི་འདུག་པས་ཚེ་རིང་ཐུང་གང་འོང་དང་། ཐོག་མ་མདོ་སྔགས་གང་ལ་སྦྱང་ན་ལེགས་དང་། དབུ་ཞྭ་སོགས་སྐུ་དྲེག་ཕོག་ངེས་པའི་ན་བཟའ་ཞིག་བྱིན་རླབས་རྟེན་དུ་གནང་བ་དང་། སེམས་ལ་ཕན་པའི་གསུང་མགུར་བསླབ་སྟོན་ཞིག་གནང་དགོས་ཞུས་པས། དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ། འཇམ་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་དྲུང་དུ། ཞུ་བ། སྐུ་གསུང་ཐུགས་རབ་ཏུ་དྭངས་ཤིང་དཀར་ཕྱོགས་དགེ་བ་ལ་མངོན་པར་བརྩོན་པའི་སྐབས་ནས་ཐུགས་དམ་བཀའ་ཤོག་དམ་རྫས་ཀྱི་གནང་སྦྱིན་དང་བཅས་སྤྱི་བོར་ཕེབས་པ་བཀའ་དྲིན་ཆེ་ལགས།
སྐུ་ཕྱྭ་བཏབ་པས་སྐུ་ཚེ་རིང་པོ་ཡོང་བ་གདའ། ཐུགས་སྦྱོང་སྔོན་མ་གང་མཛད་པ་དགའ་བཏབ་པས་མདོ་མཛད་པ་དགའ་བ་གདའ། ཐུགས་སྦྱོང་གནང་གོང་མི་གཡོ་བ་དཀར་པོའི་བསྙེན་པ་གཅིག་མཛད་ན་ལེགས་པ་གདའ་ལགས། ཐུགས་དམ་སློབ་གཉེར་ལ་སོགས་པ་གང་མཛད་ནའང་ཐུགས་རྩེ་དཀོན་མཆོག་ལ་གཏད། ངེས་འབྱུང་དྲག་པོའི་སྒོས་རྒྱུད་བསྐུལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་ཀྱི་བསམ་པས་མཛད་དགོས་ཏེ། རྗེ་ས་པཎ་གྱིས་མདོར་ན་ཆོས་ཀྱིས་ཅི་བྱེད་བསམ། ། སངས་རྒྱས་བྱེད་ན་ཆོས་བཞིན་གྱིས། ། ཞེས་དང་། མུས་ཆེན་སེམས་དཔའ་ཆེན་པོས།
ཉམས་སུ་ལེན་པའི་ཆོས་ལ། ། གློ་སྙིང་བྲང་གསུམ་གཏད་ནས། ། སེམས་སྣང་ཆོས་སུ་སྲེས་ཤིག ། འདི་ཕྱི་བར་དོ་གསུམ་དུ། ། འདི་ཡིས་བསླུ་བ་མེད་པས། ། མ་ནོར་ལམ་ལ་འབུངས་ཤིག ། ཅེས་གསུངས་པ་སོགས་མང་དག་གདའ་ནའང་ཡི་གེ་མང་དོགས་མ་བྲིས་ལགས། མདོར་ན་སྔ་མུ་ལྟར་ཐུགས་དམ་ཐུགས་སྦྱོང་རེས་མེད་བསྟན་པ་དགོངས་ནས་མཁྱེན་མཁྱེན། ཞུ་ཡིག་གཟིགས་རྟེན་ཚེ་མདུད་ལ་རྒྱ་མཛེས་ཕུལ། ཞྭ་མོ་སོགས་བདག་གི་དྲི་ཕོག་པས་འབུལ་མ་ནུས་ཞེས་གསུངས་པ་འདུག་པ་མཐོང་བའི་མོད་ལ་རྗེ་དེ་ཉིད་ལ་མཇལ་འདོད་དང་ཆོས་ཐོབ་འདོད་ཀྱི་བློ་མེ་འབར་བ་ལ་ཤིང་བསྣན་པ་ལྟར་ཇེ་འཕེལ་དུ་གྱུར་པ་ཞིག་བྱུང་ལ།
གསུང་ཤོག་ལྟར་མི་གཡོ་བ་དཀར་པོའི་བསྙེན་པ་བྱེད་དགོས་པར་གསུངས་པ་དེ་ནི། སྔོན་གྱི་བླ་མ་གོང་མ་རྣམས་ཀྱིས་སློབ་མ་འགའ་ཞིག་ལ་རྟེན་འབྲེལ་བསྒྲིག་པར་མཛད་པའི་ཚེ་ཡང་མི་གཡོ་བ་དཀར་པོའི་རྗེས་གནང་སོགས་གནང་འདུག་པ་དང་མཚུངས་པར། ཁོ་བོ་ཅག་ཀྱང་ཕྱིས་སུ་རྗེ་བཙུན་བསླུ་མེད་གང་གི་གསུང་གི་བདུད་རྩི་རྒྱ་མཚོ་ལྟ་བུས་ཤེས་རྒྱུད་བཏམས་ཤིང་ཐུགས་ཡིད་གཅིག་ཏུ་འདྲེས་ནས་སྐྱེ་བ་གཏན་ལེགས་ཀྱི་འདུད་མ་ཟིན་པའི་རྟེན་འབྲེལ་གྱི་ཐོག་མ་དེ་དུས་ནས་བསྒྲིགས་པར་མཛད་པ་ལ་ཐེ་ཚོམ་ཅུང་ཟད་ཀྱང་དགོས་པ་མ་ཡིན་ནོ། ། དེ་དེའི་སྐབས་ནས་ཁོ་བོ་ཅག་དཔལ་ས་སྐྱའི་བཞི་ཐོག་བླ་བྲང་གི་གཟིམ་ཆུང་མཁའ་སྤྱོད་ན་ཡོད་པའི་སྐབས་ཤིག་ཐོ་རངས་ཀྱི་ཚེ་ཞིག་རྨི་ལམ་ན་བྱས་འགྱུར་དགོན་པའི་བླ་བྲང་ནུབ་ཀྱི་རྗེ་བཙུན་གྱི་ཆོས་ཁྲི་ན་རྗེ་བླ་མ་མུས་པ་ཆེན་པོ་འདི་ཡིན་ཟེར་བའི་བླ་མ་བག་དྲོ་བ་གཟི་བརྗིད་ཅན་ཞིག་འདུག་པ། ཕྱག་ན་མི་རྐང་གླིང་བུ་ཞིག་བསྣམས་ནས་འབུད་བཞིན་པ་དང་བཅས། འདི་བུས་པས་མགོན་པོ་མཐོང་ཡོང་གིན་གདའ་ཟེར་བ་ལ། བདག་གིས་རྐང་གླིང་དེ་བླངས་ནས་བུས་པས་སྐད་ཀྱང་ཧ་ཅང་ཆེ་བ་མ་བྱུང་ཞིང་ཆོས་སྐྱོང་ཡང་མཐོང་རྒྱུ་མ་བྱུང་བའི་མོད་ལ། དེ་མ་ཐག་བླ་མ་དེའི་སྐུ་དྲུང་ནས་ཆུ་ཆེན་པོ་ཞིག་ཐོལ་གྱིས་བརྡོལ་བྱུང་བས། བདག་གིས་ས་སྐྱོར་སོགས་ཐབས་མཁས་ཀྱི་བསྐྱིལ་བས་རྫིང་བུ་ཆེ་བའི་ཚོད་ཙམ་ཞིག་བྱུང་བ་སྙམ་བྱེད་ཅིང་། དེ་འཕྲལ་ཉི་མ་ཡང་ཟེར་གྱིས་བཞུད་འགྲོ་བ་འདྲ་བ་ཞིག་འདུག་པ་དང་གཉིད་སད་བྱུང་བས།
དེ་དུས་ནི་ཉི་མ་བཞུད་པའི་རྣམ་པ་དེ་ལྟ་བུ་སོགས་ལེགས་པའི་ལྟས་རང་ཞིག་ཅི་འདྲ་ཡིན་ནམ་སྙམ་བློ་ཐེང་ངེ་བ་ཞིག་བྱུང་ཡང་། དུས་ཕྱིས་རྨི་ལམ་གྱི་དོན་ལ་བསམས་པས། ཉི་མ་བཞུད་པ་དེ་ཡུམ་བཀའ་དྲིན་ཅན་དེ་མ་གཤེགས་པའི་གོང་དུ་བདག་རང་རྗེ་བླ་མ་དང་མི་མཇལ་བའི་དོན་དང་། རང་གིས་རྐང་གླིང་བུས་པ་ལ་སྒྲ་ཧ་ཅང་ཆེ་བ་མ་བྱུང་པ་སོགས་ནི། རྗེ་དམ་པ་འདི་རང་ཆོས་སྐྱོང་གི་མངའ་བདག་ཏུ་བཞུགས་ཀྱང་རང་ཉིད་ཀྱིས་བླ་མ་འདིའི་དྲུང་དུ་རྗེས་གནང་ཁྲིད་དང་མན་ངག་གི་དཔེ་ལུང་གིས་མཚོན་པའི་ཆོས་སྐྱོང་གི་ཆོས་སྐོར་རགས་པ་ཙམ་ཞིག་མ་གཏོགས། དཔེ་ལུང་སོགས་ཞིབ་ཏུ་མི་ཐོབ་པའི་བརྡའ་དང་། སྐུ་དྲུང་ནས་ཆུ་བརྡོལ་བརྫིང་བུར་བསྐྱིལ་བ་དེ་ནི་གཞན་བདེ་ཀྱེ་གསང་གསུམ་ཡོ་ག་སོགས་གཙོ་བོར་གྱུར་པའི་ས་སྐྱའི་ཡབ་ཆོས་མུ་མཐའ་མེད་པ་ཞིག་གི་བཀའ་དྲིན་ནོད་པའི་བརྡའ་ཡིན་པར་ཤེས་པས། དེས་ན་དེ་དུས་ངོས་ཅག་འདྲེན་པ་དམ་པ་འདི་དང་དངོས་སུ་མ་མཇལ་ཡང་། ཚེ་རབས་མང་པོར་རྗེས་སུ་བཟུང་བའི་རྟེན་འབྲེལ་གྱི་དབང་གིས་དེ་དུས་ཀྱང་རྨི་ལམ་དུ་བྱོན་ནས་མ་ཡོངས་པས་འབྱུང་འགྱུར་སྟོན་པར་མཛད་པ་ལ་ཡིད་གཉིས་མི་དགོས་པ་ལགས། སྨྲས་པ།
ཐོག་མེད་འཁོར་བར་ཡང་ཡང་འཁྱམས་པའི་ཚེ། ། རྒྱུན་ཆད་མེད་པར་ཐུགས་རྗེས་སྐྱོང་མཛད་པའི། ། ཁྱབ་བདག་རྡོ་རྗེ་འཆང་དབང་མུས་པ་རྗེ། ། སངས་རྒྱས་བསྟན་པའི་རྒྱལ་མཚན་འཛིན་ཁྱོད་ཀྱི། ། མཚན་གྱི་ཡི་གེ་རྣ་བར་ལྷུང་ཙམ་གྱིས། ། རབ་དགའི་ས་ཐོབ་པས་ཀྱང་མི་འགྲན་པའི། ། དགའ་སྤྲོའི་ཏིང་འཛིན་བརྟན་པོས་བདག་བརྒྱུད་བཏམས། ། མཐོང་བ་མེད་ཀྱང་རྣམ་པ་བློ་ཡུལ་དུ། ། ཝལ་ཝལ་དྲན་པ་ཉིན་མོའི་ཆ་ཀུན་དང་། ། མཚན་དུས་རྨི་ལམ་དུ་ཡང་བརྗེད་མ་གྱུར། །
ཨེ་མ་དུས་གསུམ་སྒྲིབ་མེད་གཟིགས་པ་ཡིས། ། འཇིགས་རུང་སྲིད་མཚོ་སྒྲོལ་བའི་དེད་དཔོན་དེའི། ། ཞལ་མཐོང་གསུང་གི་བདུད་རྩི་ཐོབ་པ་ཞིག ། ནམ་ཞིག་འབྱུང་སྙམ་སེམས་པ་ཁོ་ན་ལས། ། ཡིད་ལ་བྱ་བའི་སྐབས་གཞན་འཕྲོགས་གྱུར་ཏེ། ། མགོ་ལ་མེ་ཤོར་བཟློག་ལྟའི་བརྩོན་འགྲུས་ཀྱིས། ། དེ་དོན་སྒྲུབ་པའི་ཐབས་ལ་རབ་བརྩོན་པས། ། ཤུགས་རིང་ལམ་གྱི་ངལ་བ་ཇི་སྙེད་པ། ། ཇི་མི་སྙམ་པའི་དགའ་སྤྲོའི་ངང་དུ་གནས། ། དེ་ཉིད་ཚེ་ན་རྟེན་འབྲེལ་གཞན་དབང་འགས། །
ལུས་ནི་དཔལ་ལྡན་ས་སྐྱར་གནས་མོད་ཀྱང་། ། སེམས་ནི་རིགས་ཀྱི་བདག་པོ་མུས་པ་རྗེའི། ། ཕྱོགས་སུ་ཡང་ཡང་རྒྱུག་ལ་ངལ་བ་མེད། ། དེ་འདྲའི་ངང་ཚུལ་ཉིད་ལ་རེ་ཞིག་གནས། ། དེ་ནས་དུས་ཧ་ཅང་མི་རིང་བ་ཞིག་ལོན་པ་གླང་ལོ་ཆོ་འཕྲུལ་ཟླ་བའི་ཚེས་བཅུ་བཞིའི་ནུབ་བཀའ་དྲིན་འཁོར་ཟླ་མེད་པའི་མ་ཅིག་ལྷ་སྲས་བསོད་ནམས་རྒྱལ་མོ་གློ་བུར་དུ་ཞིང་གཞན་དུ་གཤེགས་པའི་ཚུལ་བསྟན་པ་ལ་བརྟེན་ཡིད་ལ་བཟོད་ཐབས་མེད་པའི་ཟུག་རྔུ་དྲག་པོས་ཀུན་ཏུ་གཟིར་ཞིང་གང་ལའང་སྙིང་པོ་མེད་པར་རྟོགས་པའི་ངེས་འབྱུང་དྲག་པོས་ཚེ་འདི་བློས་བཏང་གི་སྒྲུབ་པ་ཞིག་བྱེད་འདོད་ནས། སྔ་གོང་ཞིག་དྲེགས་པའི་མཐའ་ཅན་གྱིས་བཞེངས་པའི་རྗེ་བཙུན་གྱི་སྐུ་དངོས་དང་ཁྱད་པར་མ་མཆིས་པའི་སྐུ་འདྲ་མཛེ་ཐོད་མའི་དྲུང་དུ་མཆོད་པ་རྒྱ་ཆེན་པོ་དང་བཅས་གསོལ་བ་བཏབ་ནས་ལུང་བསྟན་ཞུས་པའི་རྣམ་གྲངས་ལ། འབྲེལ་ཚད་དོན་ལྡན་གྱི་བླ་མ་རྗེ་བཙུན་མུས་ཆེན་ཉིད་དང་མཇལ་བ་ཞིག་ཇི་ལྟར་འོང་དང་། ཚེ་འདི་བློས་བཏང་གི་སྒྲུབ་པ་ཞིག་བྱས་ན་བར་སྣང་ལ་འཕུར་ནུས་པའི་གྲུབ་ཐོབ་ཅིག་གི་ལས་སྐལ་ཡོད་མེད། ཡང་ཚེ་འདིར་བཤད་སྒྲུབ་སྤེལ་མར་བྱས་ན་བར་དོར་འབྲས་བུ་འགྲུབ་པ་ཞིག་ཅི་འདྲ་ཡོང་རྣམས་ཞུས་པས། ལུང་བསྟན་མི་བཟང་བ་མ་བྱུང་ཞིང་དེ་མཐུན་གྱི་མ་ཅིག་བཀའ་དྲིན་ཅན་དེ་ཞིང་གཞན་དུ་གཤེགས་པའི་ཚུལ་བསྟན་མ་ཐག་པའི་སྐབས་དེར།
རྗེ་ཉིད་ཀྱི་དྲུང་དུ་ལམ་སྟོན་གྱི་ཆས་རྣམས་འབུལ་བ་དང་བཅས་ཞུ་ཡིག་ཕུལ་བའི་དོན་འབྲས་ལ། སྔར་རྗེ་བཙུན་གྱི་སྐུ་འདྲའི་དྲུང་དུ་ལུང་བསྟན་ཞུས་པའི་རྣམ་གྲངས་རྣམས་དང་། ལྷག་པར་བཀའ་དྲིན་ཅན་གྱི་ཡུམ་དེ་གང་དུ་འཁྲུངས་ཡོད་རྣམས་ལ་ལུང་བསྟན་གསལ་ག་ཅན་ཞིག་དགོས་ཚུལ་ཞུས་པ་ན། དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ། འཇམ་དབྱངས་རིན་པོ་ཆེའི་ཞབས་དྲུང་དུ། ཞུ་བ། སྐུའི་དཀྱིལ་འཁོར་མངོན་པར་མཐོ་ཞིང་ཐོས་བསམ་སྒོམ་གསུམ་ལ་ཐུགས་བརྩོན་པར་བཞུགས་སྐབས་ནས་གསུང་ཤོག་གོས་གསེར་མ་དང་བཅས་གནང་བ་ཐུགས་ལ་བཏགས། ཡུམ་རིན་པོ་ཆེ་ཆོ་འཕྲུལ་གྱི་ཚེས་བཅོ་ལྔ་ལ་སྐུ་ཚེའི་ཚད་རྫོགས་པ་ལྟར་མཛད་ནས་གཤེགས་པ་དེ་བྱ་བ་ཁམས་ཆེན་བྱུང་འདུག་ལགས་ཀྱང་། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་གནས་པ་འཆི་བ་ཡིན། །
ཞེས་དང་། མཚན་དང་དཔེ་བྱད་ལྡན་པ་ཡི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་མེད་འདྲ་བའི། ། ཆུ་བུར་ལུས་ལ་སྨོས་ཅི་དགོས། ། ཞེས་པ་ལ་སོགས་པ་གསུངས་པ་ལྟར། འདུས་བྱས་ཐམས་ཅད་མི་རྟག་པ་གདའ་བ་ཡིན་ལུགས་ཀྱང་ཀུན་རྫོབ་ཏུ་ཆོས་ཐམས་ཅད་རྨི་ལམ་སྒྱུ་མ་ལྟ་བུ་དང་། དོན་དམ་པར་སྤྲོས་བྲལ་ཡིན་པར་ཐུགས་ལ་བཞུགས་པར་ཞུ་ལགས། ལུང་བསྟན་བྱེད་པ་ལ་ས་དང་པོ་ཆོས་ཉིད་ཀྱི་བདེན་པ་མཐོང་དགོས་མོད། བདག་ལྟ་བུ་ལ་དེའི་ཕྱེད་དང་པོ་ཙམ་གྱི་ཡོན་ཏན་གང་ཡང་མེད་པས་ལུང་བསྟན་ག་ལ་ཡོང་ལགས།
ཡུམ་དེ་མཁའ་འགྲོའི་མཚན་རྟགས་ཚང་བ་དང་། གྲོང་རྐྱེན་དང་། གྲོང་དུས་ཞལ་ངོ་རྣམས་ཀྱི་བྱིན་རླབས་ལ་བརྟེན་ནས། གནས་མཐོན་པོར་འཁྲུངས་པ་གཞིར་བཅས་སུ་འདུག་ལགས། ཞབས་དྲུང་རིན་པོ་ཆེ་རང་ལ་བཤད་སྒྲུབ་གཉིས་ཀ་ལ་མོ་བཟང་བ་རང་འདུག་ལགས། རང་རེ་མཇལ་བ་གཅིས་ཡོང་ཟེར་བ་བབས་ལགས། ད་ཕྱིན་ཐུགས་དམ་དང་ཐུགས་གཉེར་སྤེལ་མར་གནང་མཛོད་ལགས། ཉམས་ལེན་གང་མཛད་དང་བྱ་བ་གང་མཛད་ཐམས་ཅད་དཀོན་མཆོག་གསུམ་ལ་མགོ་བཅད་པང་སྐྱུར་གྱིས་ཚུལ་དུ་ཐོག་ཁེལ་གྱི་རྩེ་གཅིག་ཏུ་ཐུགས་གཏོད་པར་ཞུ་ལགས། སླར་སྐུ་ཚེ་རིང་ཞིང་བཀྲིས་ལ་ཐུགས་བསམ་ཆོས་བཞིན་དུ་འགྲུབ་པར་སྨོན་ལགས། སྐུ་རིམ་སྲུང་འཁོར་ཡང་ཆེར་གཏད་བསྒྲུབས་ལགས་པས།
བདེ་ཀྱེ་ཡོ་ག་གསུམ་གྱི་རྒྱུད་མན་ངག་གཞུང་ཕྲན་དང་བཅས་པ་རྣམས་ལ་གཟིགས་རྟོག་ཕུལ་ཕྱིན་རང་ས་ངོར་གྱི་བསྟན་པ་ཐུགས་ལ་བཞག་པ་མཁྱེན་མཁྱེན། ཅིས་ཀྱང་དགོས་གསུངས་པ་ནས་ཞུ་ཡིག་སྤྱན་ཟུར་གཡོ་རྟེན་བོ་དྷི་ཙིཏྟཱི་ཕྲེང་བ་ལ་རྒྱ་མཛེས་ཕུལ། ཞེས་གསུངས་པ་འདུག་པ་མཐོང་བས་སེམས་དགའ་བ་དང་སྤྲོ་བ་ཚད་ལས་འདས་པ་རབ་དགའི་ས་ཐོབ་པ་ལྟ་བུར་གྱུར་ཅིང་། དེ་ལྟ་བུའི་རྗེ་བླ་མའི་ཐུགས་དམ་གསུང་ཤོག་དེ་སྤྱི་བོར་ཕེབས་མ་ཐག ནེམ་ནེམ་དལ་པོའི་ལག་གིས་ཁྱོགས་སུ་བླངས། ། རེག་རེག་ལུས་ཀྱི་ཕྱག་རྒྱས་དམ་མདུད་བཀྲོལ། ། ཟིམ་ཟིམ་མིག་གིས་ཡིག་ཟུར་མཐོང་བའི་དོན། ། སིམ་སིམ་སྙིང་གི་ཁོང་བུར་བརྟན་པར་བཞུགས། ། དེ་ལྟར་བཀའ་དྲིན་ཅན་གྱི་མ་གཅིག་ལྷ་སྲས་དེ་ཉིད་ཞིང་གཤེགས་པའི་ཚུལ་བསྟན་ནས་ཧ་ཅང་མི་རིང་བ་ཞིག་འདས་པའི་ཐོ་རངས་ཀྱི་ཆ་ཞིག་ན། བདག་གི་རྨི་ལམ་དུ་ཡུམ་བཀའ་དྲིན་ཅན་དེ་ཉིད་གསལ་བར་བྱོན་བྱུང་པ་ལ།
ཞིང་བརྗེས་པའི་སྣང་བ་མ་འགགས་བཞིན་དུ་བདག་གིས་དེང་སང་ཨ་མ་ལགས་མངལ་སྒོ་མི་རྙེད་པའི་འོ་བརྒྱལ་ཆེན་པོ་མི་འདུག་ལགས་སམ་ཞེས་སོགས་ཞུས་པས། མའི་གསུང་ལས། དེ་ཙམ་གྱི་སྡུག་བསྔལ་རང་མི་འདུག་ཅིང་། ལྷག་པར་ངེད་ལ་འཇམ་དབྱངས་སངས་རྒྱས་རིན་ཆེན་གྱི་ལུང་བསྟན་བྱུང་ནས་བྱང་ཁོག་ཏུ་མིའི་སྐྱེ་བ་ཞིག་ལེན་རྒྱུ་ཡིན། དེའི་ནང་ནས་ཀྱང་བླ་མ་ཞིག་ཡོང་རྒྱུ་ཡིན་གསུངས་བྱུང་པས། དེ་མ་ཐག་བདག་གིས་མ་ཅིག་བཀའ་དྲིན་ཅན་ཁྱེད་རང་གི་མཆོད་གཞིས་སོགས་ཀྱང་བདག་གིས་མ་འཐོར་བ་བྱེད་སོགས་ཞུ་བ་སྙམ་བྱེད་པ་ན་གཉིད་སད་བྱུང་བས་དགའ་བ་དང་སྐྱོ་བ་ཟུང་འབྲེལ་གྱི་ངང་ནས། སླར་དེའི་དོན་ལ་བསམས་པས། འཇམ་དབྱངས་སངས་རྒྱས་རིན་ཆེན་གྱི་ལུང་བསྟན་བྱུང་ནས། མི་ལུས་ཐོབ་རྒྱུ་ཡིན་གསུངས་པ་དེ་ནི་བདག་གི་བླ་མ་འབྲེལ་ཚད་དོན་ལྡན་འདི་ཉིད་ཀྱིས་བཀའ་དྲིན་འཁོར་མེད་ཀྱི་མ་ཅིག་ཉིད་ལ་ལམ་སྟོན་མཛད་དུས། སྤྱིར་མི་ལུས་ཐོབ་པ་དང་།
ལྷག་པར་བླ་མ་དགེ་བའི་བཤེས་གཉེན་དུ་འགྱུར་བའི་ཚུལ་གྱི་ལུང་བསྟན་གནང་བར་ཐེ་ཚོམ་དང་ཡིད་གཉིས་མི་དགོས་པ་འདུག་སྙམ་པའི་ཁོ་བོའི་སེམས་ལ་ངེས་ཤེས་ཁྱད་པར་ཅན་ཤར་ཞིང་། རྒྱུ་མཚན་དེས་ན་རྗེ་བླ་མ་མུས་པ་ཆེན་པོ་བུདྡྷའི་མཚན་ཅན་འདི་ཉིད་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་དེ་ཉིད། སླར་ཡང་སེམས་ཅན་གྱི་དོན་དུ་དགེ་བའི་བཤེས་གཉེན་གྱི་གཟུགས་སུ་བསམ་བཞིན་དུ་སྐྱེ་བ་བཞེས་པའི་ཚུལ་བསྟན་པ་ལ་ཡིད་གཉིས་དང་བྲལ་བའི་ངེས་པའི་ཤེས་པ་ཡང་དག་པ་རྙེད་ནས། བདུད་ལས་ཀྱིས་མི་ཕྱེད་པའི་དད་པ་ཆེན་པོ་བཅོས་མ་མ་ཡིན་པ་ཐོབ་པ་ཡིན་ནོ། ། དེ་ལྟར་ཁོ་བོ་ཅག་གིས་ངེས་ཤེས་རྙེད་པ་ཙམ་དུའང་མ་ཟད། རྗེ་དམ་པ་རང་ཉིད་ཀྱིས་ཀྱང་དེ་བཞིན་དུ་ཞལ་གྱིས་བཞེས་པ་གནང་སྟེ། ངོས་ཅག་རྗེ་ཉིད་ཀྱི་ཞབས་དྲུང་དུ་སླེབས་ནས་གླིང་ག་བདེ་བ་ཅན་གྱི་གདན་སར་བཀོད་པ་གནང་བའི་ཉིན་ཚོགས་དབུར་ཕྱིན་པ་འཁོར་ནས་ཞབས་དྲུང་དུ་སླེབས་པ་ན། རྗེའི་གསུང་ལས། ད་ལམ་ཚེ་རིང་བའི་རྟེན་འབྲེལ་ཡོད་པས་ཁྱེད་བླ་མ་ན་རིམ་གྱི་གཟིམ་མལ་དུ་སྡོད། ངེད་གདན་སྲབ་པ་འདི་ལ་བསྡོད་པ་ཡིན་གསུངས་བྱུང་བ་ལ།
བདག་ཤིན་ཏུ་སེམས་འཛངས་པས་མ་ནུས་པ་ན། རྗེ་ཉིད་ཀྱི་ཕྱག་གིས་བདག་གི་ལག་པ་ནས་བསྡུས་པར་མཛད་དེ་བསྐྱེལ་བ་གནང་བྱུང་ཞིང་། གཞན་ཡང་དེར་སྐབས་དད་ལྡན་གྱི་སློབ་མ་མང་པོ་དང་བཅས་ཤིན་ཏུ་དགེས་པའི་ངང་ནས་གསུང་གླེང་རྒྱུན་རིང་བྱུང་བའི་སྐབས་དེར་རྗེའི་གསུང་ལས། ད་ལམ་འདིར་ཚོགས་པའི་རང་རེ་དཔོན་སློབ་རྣམས་སྔོན་རྗེ་སེམས་དཔའ་ཆེན་པོ་ལ་ཟབ་པ་དང་རྒྱ་ཆེ་བའི་ཆོས་ཀྱི་བཀའ་དྲིན་ཐོབ་པའི་གང་ཟག་ཀྱང་ཡིན་ནོ་གསུངས་བྱུང་པས། བདག་གི་བསམ་པ་ལ་སྔོན་འཇམ་པའི་དབྱངས་སངས་རྒྱས་རིན་ཆེན་གྱིས་རྗེ་སེམས་དཔའ་ཆེན་པོའི་དྲུང་དུ་བདེ་ཀྱེ་གསང་གསུམ་སོགས་ཀྱི་དབང་ཁྲིད་མན་ངག་མང་དུ་གསན་འདུག་པས། ངེད་རང་གི་རྨི་ལམ་དང་མཐུན་པར་རྗེ་བླ་མ་འདི་ཉིད་འཇམ་པའི་དབྱངས་སངས་རྒྱས་རིན་ཆེན་གྱི་རྣམ་པར་སྤྲུལ་པར་ཞལ་གྱིས་བཞེས་པར་འདུག་སྙམ་པའི་ངེས་ཤེས་དུང་དུང་པ་བློ་ལ་ཤར་ཞིང་། གཞན་ཡང་རྗེ་འདི་ཉིད་ཕྱིས་ཀྱི་མཁས་པ་རྣམས་ཀྱིས་མཛད་པའི་གསུང་རབ་ཀྱི་ནང་ནས་རྗེ་འཇམ་དབྱངས་སངས་རིན་དེ་ཉིད་ཀྱི་གསུང་རབ་རྣམས་ལ་མཆོག་ཏུ་བསྟོད་བཀུར་བསྔགས་གསུམ་མཛད་པ་ཞིག་འདུག་པ་དང་། དེར་ཡང་མ་ཟད་བདག་གི་བརྩམས་པའི་གླིང་ག་བདེ་བ་ཅན་གྱི་དགོན་པའི་བཅའ་ཡིག་ན། མགོན་ཁྱོད་དང་པོར་ཀུན་མཁྱེན་རྫོགས་སངས་རྒྱས། ། བར་དུ་ས་བཅུའི་བྱང་སེམས་བུདྡྷའི་མཚན། །
དུས་འདིར་དུས་གསུམ་མཁྱེན་པའི་བཤེས་གཉེན་ཆེ། ། ཀུན་གྱི་འགྲན་ཟླ་གྲལ་ལ་ཀུན་ནས་དད། ། ཅེས་དང་། ཡང་བཅའ་ཡིག་དེ་ཉིད་ཀྱི་སྦྱར་བྱང་དུ། ཞེས་གླིང་ག་བདེ་བ་ཅན་གྱི་ཆོས་གྲྭ་ཆེན་པོའི་བཅའ་ཡིག་མདོར་བསྡུས་འདི་ནི། ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོའི་ངོ་བོར་གྱུར་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་སོགས་བྲིས་པ་དང་། ཡང་གསུང་ངག་རིན་པོ་ཆེའི་ཆོས་འབྱུང་དོན་གཉེར་དགའ་བ་སྐྱེད་བྱེད་ཅེས་བྱ་བར། དེ་ལྟར་རྗེ་བཙུན་ས་བཅུའི་བྱང་སེམས་ཆེ། ། བུདྡྷ་རཏྣའི་མཚན་གྱི་སྤྲུལ་པའི་སྐུ། ། སངས་རྒྱས་བསྟན་པའི་རྒྱལ་མཚན་འཛིན་མཛད་པའི། །
བདག་གི་བྱང་ཆུབ་བར་གྱི་སྐྱབས་དེ་ལས། ། ཞེས་བྲིས་པའི་ཡི་གེ་རྣམས་རྗེ་ཉིད་ཀྱི་སྤྱན་ལམ་དུ་ཕབ་པ་ན། སྤྱིར་བདག་ཅག་གི་བླ་མ་འདི་ཉིད་ཡོན་ཏན་གྱི་ཚོགས་ཐམས་ཅད་སྦ་བར་མཛད་པས། ཞབས་དྲུང་དུ་བསྟོད་བཀུར་དང་བསྔགས་པ་བརྗོད་པ་ལ་ཤིན་ཏུ་མི་མཉེས་པ་ཞིག་ཡིན་ནའང་། གོང་དུ་བཀོད་པའི་ཡི་གེའི་ཚུལ་དེ་དག་ལ་གཟིགས་པའི་ཚེ། ཁོ་བོ་ནི་དེ་ལྟ་བུའི་ས་བཅུའི་བྱང་སེམས་ཀྱི་སྤྲུལ་པ་མ་ཡིན་ཞེས་བཀའ་མི་སྩོལ་བ་སོགས་རྒྱུ་མཚན་དུ་མའི་སྒོ་ནས་རྗེ་བཙུན་བླ་མ་འདི་ཉིད་ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པར་གདོན་མི་ཟ་བར་གྲུབ་པ་ཡིན་ཞིང་། རྗེ་བཙུན་སངས་རྒྱས་རིན་ཆེན་དཔལ་བཟང་པོའི་ཞལ་སྔ་ནས་ཉིད་ས་བཅུའི་བྱང་ཆུབ་སེམས་དཔའ་ཡིན་པའི་ཚུལ་ནི། སྔོན་གང་བུ་ལེའི་དགོན་པ་ན་མཁན་ཆེན་གཞོན་ནུ་རྒྱལ་མཆོག་པའི་དྲུང་དུ། རྗེ་བྱམས་པ་ཆོས་འོད་བཞུགས་པའི་སྐབས། མཁན་ཆེན་པའི་གསུང་ལས།
ངེད་ཀྱི་གདན་ས་འདི་བྱང་ཆུབ་ཀྱི་སེམས་རྒྱུད་ལ་ཡོད་པ་ཞིག་གིས་བྱ་དགོས་པ་ལས། ད་རེས་བྱམས་པ་ཆོས་འོད་ལ་བབས་ཞེས་གསུངས་བྱུང་པས། རྗེ་བྱམས་པ་ཆོས་འོད་ཀྱི་ཐུགས་དགོངས་ལ། ངེད་འདིར་གདན་ས་བྱས་ན་ནི་འདུ་འཛིའི་གཡེངས་པས་མི་ཚེ་སྟོང་ཟད་དུ་འགྲོ་བ་འདུག་ཅིང་། མ་བྱས་ན་བླ་མའི་དགོངས་པ་མ་སྒྲུབ་པར་འགྲོ་བ་འདུག་པས། དེ་བས་ན་ད་ལྟ་མུས་གླིང་ག་ན་རྗེ་སེམས་དཔའ་ཆེན་པོར་གྲགས་པའི་སངས་རྒྱས་མི་གཟུགས་ཅན་ཞིག་བཞུགས་ཡོད་འདུག་པས། དེའི་དྲུང་དུ་འགྲོ་དགོས་པར་འདུག་དགོངས་འབྱོན་པར་བཞེད་ནས་གློ་བུར་དུ་གཤེགས་ཏེ། རྗེ་སེམས་དཔའ་ཆེན་པོ་དང་མཇལ་ནས་བདག་ལ་བདེ་ཀྱེ་གསང་གསུམ་སོགས་ས་སྐྱ་པའི་ཡབ་ཆོས་རྣམས་གནང་དགོས་ཚུལ་ཞུས་པས། ཁྱོད་ལ་ལས་འབྲེལ་བཞག་པའི་ལྷ་ཡིན་པས་ཆོས་གཞན་ལས་སྨྱུང་གནས་རང་ཟབ་པ་འོང་བས། དེས་ན་དབེན་གནས་ཡོ་མོར་སོང་ལ་སྨྱུང་གནས་ཁོ་ན་གྱིས་གསུངས་བྱུང་པ་བཞིན།
ཐུགས་དམ་གྱི་མཐིལ་སྨྱུང་གནས་ལ་མཛད་པས་རིང་པོར་མ་ཐོགས་པར་འཕགས་པ་སྤྱན་རས་གཟིགས་མངོན་སུམ་དུ་ཞལ་གཟིགས་ཏེ། དེ་ནས་བཟུང་སྟེ་འཇིག་རྟེན་དབང་ཕྱུག་དང་གསུང་གླེང་རྒྱུན་མི་འཆད་དུ་མཛད་པ་ལ་སོགས་ཡོན་ཏན་བསམ་གྱིས་མི་ཁྱབ་པ་མངའ་བ་ལ་བརྟེན། སྤྱན་རས་གཟིགས་བྱམས་པ་ཆོས་འོད་ཅེས་གྲགས་པ་ཡིན་ཞིང་། དེ་ལྟ་བུའི་སྐྱེས་བུ་དམ་པ་དེ་ལ་འཇམ་པའི་དབྱངས་སངས་རྒྱས་རིན་ཆེན་ཉིད་ཀྱིས་སྨྱུང་གནས་ཀྱི་ཆོས་སྐོར་རྣམས་དང་། དོན་ཞགས་རྒྱུད་ཆུང་གི་ལུང་སོགས་གསན་ནས་བླ་མར་བསྟེན་པར་མཛད་པ་ལས། སྐབས་གཅིག་གི་ཚེ་ན་སྔར་འཕྲོས་སྙན་འབུལ་སོགས་མེད་པར་རྗེ་འཇམ་པའི་དབྱངས་ཉིད་ཀྱིས་གསང་སྟབས་སུ་མཇལ་བར་འབྱོན་པར་མཛད་པ་ན། དེའི་ཐོ་རངས་རྗེ་བྱམས་པ་ཆོས་འོད་པའི་དྲུང་དུ་འཕགས་པ་སྤྱན་རས་གཟིགས་ཉིད་འོད་དང་འོད་ཟེར་འཕྲོ་བཞིན་པ་དང་བཅས་བྱོན་བྱུང་ནས། ཁྱོད་ཀྱི་དྲུང་དུ་དེ་རིང་ས་བཅུ་ལ་གནས་པའི་བྱང་ཆུབ་སེམས་དཔའ་ཆེན་པོ་ཞིག་འབྱོན་པ་ཡོད་པས་ཕྱག་དང་སྣ་ལེན་བཟང་པོ་གྱིས་གསུང་བའི་ལུང་བསྟན་བྱུང་བས། རྗེ་བྱམས་པ་ཆོས་འོད་པས་སྔ་མོར་བཞེངས་ནས་དགོན་པའི་རྒྱ་ལམ་ལ་ཡོང་མི་ཅི་འདྲ་ཡོད་ཀྱི་གཟིགས་རྟོག་ཡང་ཡང་མཛད་པས། འབྱོན་མཁན་གང་ཡང་མ་བྱུང་ཞིང་།
དེ་ནས་ཕྱི་དྲོའི་ཆ་ལ་བབས་པ་ན་ཐུགས་ཐེ་ཚོམ་དུ་གྱུར་ནས་དགོན་པའི་མདོ་ན་མན་སྟར་ཞིག་ཡོད་པ་དེར་བྱོན་ནས་ཅུང་ཟད་བཞུགས་པས། དེ་མ་ཐག་རྗེ་འཇམ་པའི་དབྱངས་སངས་རྒྱས་རིན་ཆེན་དཔོན་སློབ་རྣམས་བྱོན་བྱུང་བ་ལ། སྔར་རྗེ་ཉིད་ཕྱག་ལན་སོགས་མི་མཛད་ཡོད་པ་ལ། དེར་སྐབས་རྗེ་འཇམ་དབྱངས་ཀྱིས་ཕྱག་འབུལ་མ་གནང་གོང་། རྗེ་ཉིད་ཀྱིས་ཕྱག་མཛད་པས། ཆོས་རྗེ་འཇམ་པའི་དབྱངས་ཉིད་ཐུགས་བག་ཚ་བའི་རྣམ་པས། དེ་ལྟར་མི་མཛད་པ་ཞུ་ཞུས་པས། རྗེ་ཉིད་ཀྱི་གསུང་ལས། འདི་བཞིན་བྱེད་དགོས་པ་ངེད་རང་ལ་ཡི་དམ་ལྷའི་ལུང་བསྟན་ཞིག་བྱུང་བས་ཅང་མི་ཏོ་བ་ལགས་ཞེས་གསུངས་པར་གྲགས་སོ། ། རྒྱུ་མཚན་དེས་ན་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་ཉིད་ས་བཅུའི་དབང་ཕྱུག་ཆེན་པོར་གདོན་མི་ཟ་བའི་གཏན་ཚིགས་ཡང་དག་པ་དང་ལྡན་པར་གོ་བར་བྱའོ། །
འདིར་སྨྲས་པ། འགྲོ་འདི་རྣམས་ལ་ལུས་སེམས་བསྐྱེད་པའི་མ། ། རང་རང་བུ་ལ་བརྩེ་བ་ཆོས་ཉིད་དེ། ། ལྷག་པར་སྙིང་གི་དུམ་བུ་ཕྱིར་ལྷུང་བཞིན། ། འབྲལ་ཐབས་མེད་འདྲར་བྱམས་པས་སྐྱོང་མཛད་པའི། ། བཀའ་དྲིན་འཁོར་ཐབས་མེད་པའི་མ་གཅིག་དེ། ། བློ་བུར་གཤེགས་པའི་ལུས་སེམས་སྡུག་བསྔལ་མེས། ། དྲག་ཏུ་གཟིར་ཡང་ཐབས་གཞན་མ་རྙེད་ནས། ། དྲིན་ཅན་མ་དེའི་ལམ་སྣ་འདྲེན་པའི་མགོན། ། དུས་གསུམ་སྒྲིབ་མེད་གཟིགས་པའི་བླ་མ་དེར། །
གསོལ་བ་བཏབ་པས་མཁྱེན་བརྩེ་འཕྲིན་ལས་ཀྱིས། ། ངན་སོང་སྐྱེ་སྒོ་བསྐྱབས་ནས་མཐོ་རིས་ཀྱི། ། ལུས་རྟེན་ཐོབ་པའི་ལུང་བསྟན་དབུགས་དབྱུང་སྩལ། ། ཟབ་གསལ་ཆོས་ཀྱི་དབྱིངས་ལས་མ་གཡོས་ཀྱང་། ། གང་ལ་གང་འདུལ་སྤྲུལ་པའི་སྐུར་བཞེངས་ནས། ། དུས་གསུམ་འགྲོ་ལ་རྣམ་གྲོལ་ལམ་སྟོན་པའི། ། མཉམ་མེད་བཀའ་དྲིན་ཅན་འདི་བསྔགས་པར་འོས། ། རིགས་ཅན་གསུམ་གྱི་སྣང་ངོར་ཟས་གཙང་སྲས། ། ས་བཅུའི་བྱང་སེམས་དབུས་སུ་ལོངས་སྤྱོད་རྫོགས། ། གཞན་ངོར་བཤེས་གཉེན་ཆེན་པོའི་སྐུར་བསྟན་པའི། །
རྣམ་ཐར་ཚུལ་འདི་རྨད་བྱུང་བླ་ན་མེད། ། མགོན་ཁྱོད་དང་པོར་རྫོགས་སངས་རྒྱས་ཉིད་བར་དུ་ས་བཅུའི་བྱང་སེམས་ཀྱི། ། ཚུལ་དུ་སྤྲུལ་ནས་གཞན་གྱི་དོན་མཛད་དེ་ཚེ་སངས་རྒྱས་རིན་ཆེན་མཚན། ། དུས་འདིར་དུས་གསུམ་མཁྱེན་པའི་བཤེས་གཉེན་རྒྱལ་བ་མུས་པ་ཆེན་པོ་ཞེས། ། སྙན་པའི་གྲགས་པས་ས་སྟེང་ཁྱབ་འདི་ཆེར་རློམ་ཀུན་གྱི་འགྲན་ཟླ་བྲལ། ། འདི་ནི་མཆོག་གཟིགས་དམ་པའི་ཐུགས་རྗེ་དང་། ། རང་གིས་ལེགས་བྱས་སྐལ་བ་མི་དམན་པས། ། ཕན་ཚུན་རྟེན་འབྲེལ་བསླུ་མེད་བྱིན་རླབས་ཀྱིས། ། ངེས་ཤེས་རྙེད་པའི་ངོ་མཚར་ལྟད་མོ་མཐོང་། ། དེ་ཕྱིར་སར་གནས་དམ་པའི་ཡོན་ཏན་གྱི། །
ཆ་ཤས་ཙམ་ཡང་སོ་སྐྱེའི་གང་ཟག་གིས། ། བརྗོད་པའི་ཡུལ་ལས་འདས་མོད་དེ་ལྟ་ནའང་། ། དད་པས་ཅུང་ཟད་སྤེལ་འདིའང་སྐལ་བ་བཟང་། ། ཨེ་མ་འབྲེལ་ཚད་དོན་ལྡན་གྱི། ། བསླུ་མེད་བླ་མའི་བཀའ་དྲིན་ལས། ། ཟབ་རྒྱས་ཆོས་ཀྱི་མཛོད་འཛིན་པ། ། འདི་འདྲ་བསམ་བཞིན་དད་པ་འཕེལ། ། མཁས་མཁས་ཚིག་རྐྱང་ཙམ་ལ་གཙོར་འཛིན་ཐ་སྙད་མཁན། ། བཙུན་བཙུན་གཞན་གྱི་མིག་སྔར་མཛེས་བསྒྱུར་ཚུལ་ཆོས་མཁན། ། བཟང་བཟང་ཚུལ་གྱི་ཞིག་པོར་འཆོས་པའི་སྨྱོན་དོར་མཁན། །
རང་རང་ཕྱོགས་འཛིན་སློབ་མས་བཏེག་པའི་བརྫུན་ཟོག་མཁན། ། བདག་འདྲའི་སྙིགས་མའི་ཡར་འདྲེན་གཟུགས་བརྙན་ཀུན། ། ཀུན་ཀྱང་སྐྱེས་ཆེན་འདི་ཡི་རྣམ་ཐར་ཆ། ། ཆ་ཤས་ཙམ་རེ་སྒྲུབ་ལ་བརྩོན་པའི་ཡིད། ། ཡིད་གཉིས་སྤངས་ཏེ་རྟག་ཏུ་འབད་པར་རིགས། ། དང་པོར་རྫོགས་པའི་སངས་རྒྱས་ཉིད། ། བར་དུ་བུདྡྷ་རཏྣའི་མཚན། ། དུས་འདིར་སངས་རྒྱས་བསྟན་པ་ཡི། ། རྒྱལ་མཚན་འཛིན་མཛད་ཀུན་གྱི་རྒྱན། ། འདི་ནི་འགྱུར་མེད་རྡོ་རྗེའི་སྐུ། །
འདི་ནི་འགག་མེད་རྡོ་རྗེའི་གསུང་། ། འདི་ནི་མི་རྟོག་རྡོ་རྗེའི་ཐུགས། ། འདི་ནི་རྡོ་རྗེ་གསུམ་ལྡན་དངོས།། །། བདུན་པ་འདྲེན་པ་དམ་པའི་བཀའ་བཞིན་བསྟན་པ་དང་སེམས་ཅན་གྱི་དོན་ཅི་རིགས་སུ་མཛད་པའི་ཚུལ་ནི། བདག་ཉིད་ཆེན་པོ་འདི་ཉིད་དགུང་གི་ལོ་ཉི་ཤུར་སོན་པ་བློ་ངན་ཞེས་པ་ལྕགས་མོ་བྱའི་ལོ་གསར་དུ་ཤར་བ་ན་རྗེ་འདི་ལ་འཇམ་པའི་དབྱངས་དཀོན་མཆོག་རྒྱ་མཚོ་བའི་གསུང་གིས། རང་རེའི་གླིང་དགའ་བདེ་བ་ཅན་གྱི་དགོན་གནས་འདི་མུས་ཆེན་སེམས་དཔའ་ཆེན་པོ་འདེབས་པར་མཛད་པ་ནས་བཟུང་། ཆོས་ཁྲིམས་བྱེད་མི་རྣམ་དག་རེ་བྱུང་ན། བྱང་ཕྱོགས་ཀྱི་རྒྱུད་འདིའི་ལུགས་གཉིས་ཀའི་དགེ་ལེགས་ཀྱི་རྒྱུན་ལ་ཕན་ཆེ་བ་ཞིག་ཡོད་ཀྱང་། དུས་ཕྱིས་ཆོས་ཁྲིམས་ཅི་རིགས་ཀྱི་བྱེད་པ་ངན་པས་མིག་ལྟོས་ལ་གནོད་པ་ཞིག་བྱུང་བས། ད་ལོ་ཁྱེད་ཀྱིས་བསྟན་པ་དང་དགོན་གནས་པའི་ཆོས་ཁྲིམས་ཀྱི་ཁུར་ལེན་ཅིས་ཀྱང་བྱེད་དགོས་གསུངས་ནས་སྐུ་འགག་ལེགས་པ་ཞིག་གནང་བྱུང་བ་ལ་རྗེ་འདིས་ལོ་གཞོན་པས་མྱོང་བ་ཆུང་བ་སོགས་ནས་ཆོས་ཁྲིམས་རྣམ་དག་ཅིག་མི་ཡོང་ཚུལ་ཞུས་པས།
རྗེ་སྤྱན་སྔ་བའི་གསུང་གིས། ངེད་ཀྱིས་ཡོང་ངམ་སྙམ་ནས་ལབ་པ་ལ་མ་བྱས་པས་མི་འཐུས་ཚུལ་ཕེབས་བྱུང་བས་བཀའ་བཞིན་དང་ལེན་མཛད་ནས་དམ་པ་འདིས་བླ་མ་དང་དཀོན་མཆོག་དཔང་དུ་བཞུགས་པའི་ལས་འབྲས་ལ་ཁྱད་གསོད་སྤངས་པའི་སྒོ་ནས་མུས་ལུང་གང་སྐྱ་སེར་ཐམས་ཅད་ལ་ཕྱོགས་ལྷུང་མེད་པའི་ཁྲིམས་སྙོམ་པ་དང་། དགོན་པའི་སྤྱི་ཐེས་སུ་ཚོགས་ཁྲོ་ཆེན་པོ་གསར་དུ་བཙུགས་ཤིང་། གྲྭ་བ་བློ་གསལ་རྣམས་ལ་དག་ལྗོན་སྤྱི་གསུམ། ཀུན་ཏུ་དགོས་པའི་གཞུང་བདུན་སོགས་ལ་ཐོས་བསམ་མཐར་ཕྱིན་པ་མཛད་དགོས་པའི་བསྐུལ་མ་དོ་དམ་རྐང་ལེན་མཛད་ནས་དགོན་པར་སློབ་གཉེར་གྱི་རྒྱུན་བཟང་པོ་ཚུགས་པ་དང་། གཞན་ཡང་རྒྱུན་པའི་བསྒྲིགས་བཀོད་སོགས་ལ་ཡང་མཐའ་དབུས་མེད་པ་ཚུན་གྱི་བླ་མའི་ཞབས་ཏོག་དང་། བསྟན་པ་དང་སེམས་ཅན་གྱི་དོན་དུ་འགྱུར་ངེས་པའི་མཛད་པ་ཕུལ་དུ་བྱུང་བ་ལ་བརྟེན། རྗེ་དཀོན་མཆོག་རྒྱ་མཚོ་ཡང་ཐུགས་ཤིན་ཏུ་དགེས་པའི་སྟོབས་ཀྱིས་ཞབས་དྲུང་དུ་ཡང་ཡང་བྱོན་གསུངས་ནས། ཐུགས་མཉེས་པའི་གསུང་དུ་མ་དང་ཟང་ཟིང་གི་གནང་སྦྱིན་དཔག་མེད་སྩལ་ཅིང་། རྗེ་བཙུན་དམ་པ་ཆོས་དབང་ཕྱུག་པས་ཀྱང་རྗེ་འདི་ལ་ཁྱོད་ཀྱི་ཆོས་ཁྲིམས་དེ་ཤིན་ཏུ་ལེགས་བྱུང་།
ཆོས་འཆད་ལས་ཀྱང་ཆོས་ཁྲིམས་དཀའ། ། ཟེར་བ་ཡིན་ཡང་། ཁྱེད་རང་ལོ་གཞོན་ནུ་ལ་བསམ་མནོ་རྫོགས་ཤིང་ལྷག་བསམ་དག་པའི་རྟེན་འབྲེལ་གྱིས་དགོན་པ་འདིས་བསྟན་པ་ལ་ཕན་པ་མཐར་ཐུག་པ་ཞིག་བྱུང་སོང་བས། ཕྱིས་ཆོས་ཁྲིམས་རྣམས་ལ་མིག་ལྟོས་བཟང་པོ་བཞག་སོང་ངོ་། ། ཞེས་སོགས་ཐུགས་གཏིང་ནས་དགྱེས་པའི་བཀའ་ལུང་མང་པོ་དང་བཅས་གསུམ་ཚན་བཟང་པོ་ཞིག་གནང་བར་མཛད་ལ། གཞན་ཡང་མུས་ནང་གི་སྐྱ་སེར་ཐམས་ཅད་ཀྱང་སྐུ་ན་གཞོན་ནུ་འདི་ལྟ་བུ་ལ་འདི་བས་ལྷག་པའི་ཆོས་ཁྲིམས་དགོན་གནས་འདིར་སྔར་སུ་ཡང་མ་བྱུང་བ་ཡིན་ནོ་ཞེས་མགྲིན་གཅིག་ཏུ་སྒྲོག་ཅིང་ཀུན་གྱི་སྨོན་གནས་ཀྱི་ཡུལ་དུ་གྱུར་ཏོ། ། དེ་ནས་གོང་དུ་བསྟན་པ་ལྟར་རྗེ་འདི་དགུང་ལོ་ཉེར་གཅིག་པ་ནས་ཉེར་དགུའི་བར་འཁོར་ལོ་བདེ་མཆོག་གི་བསྙེན་སྒྲུབ་མཐར་ཕྱིན་པར་མཛད་པའི་རྗེས་ནས་ལོ་ངོ་གསུམ་དུ་སླེབས་པ་དཔལ་གདོང་ཞེས་བྱ་བ་ཆུ་མོ་བྱའི་ལོ་རྗེ་ཉིད་དགུང་ལོ་སོ་གཉིས་སུ་སོན་པ་ན། ཡོན་བདག་པྲེ་པ་གཡུང་འབྲུག་གི་བུ་བློ་བུར་དུ་འདས་ནས་དེའི་རྗེས་སྒྲུབ་ཀྱི་ཆོ་ག་ལ་རྗེ་འདིས་གཙོས་པའི་གླིང་ག་དགོན་པའི་དགེ་སློང་བཅུ་ཕྲག་གཅིག་ཙམ་སྤྱན་དྲངས་པའི་ཚེ། དེ་དུས་འབྲོག་པ་རྣམས་ཀྱིས་ཤ་བ་གཅིག་གསོད་པ་གཟིགས་པས་རྐྱེན་བྱས་ཐུགས་ལ་སྐྱོ་ཤས་དང་སྙིང་རྗེ་དྲག་པོ་བཟོད་གླགས་མེད་པ་འཁྲུངས་ནས་སྤྱན་ཆབ་ཀྱང་མང་པོ་ཤོར་ཞིང་། དེ་ནས་བཟུང་སྟེ་ལོ་གྲངས་དུ་མ་ཞིག་གི་བར་དུ་དམར་གྱི་རིགས་གཏན་ནས་སྤངས་ཏེ།
ཐ་ན་འཇམ་རྡོར་གྱི་སྐམ་པོའི་དྲི་ཚུན་ཡང་ཞལ་ལ་མ་རེག་པ་མཛད་པ་ན། སྐབས་ཤིག་རྗེ་བཙུན་དམ་པ་ཆོས་དབང་ཕྱུག་པའི་ཞབས་དྲུང་དུ་བྱོན་གསུངས་ནས་རྗེའི་ཞལ་ནས། ཁྱེད་ཤ་མི་བཞེས་པ་ཅི་ཡིན་གསུངས་པ་ལ། སྔར་གྱི་རྒྱུ་མཚན་རྣམས་ཞུ་བར་མཛད་པས། དེ་ལྟར་ཡིན་ན་ངོ་མཚར་ཆེ་འདུག་ཀྱང་། ད་དུང་སྐུ་ན་གཞོན་ནུ་ལ་ཐོས་བསམ་བསྙེན་སྒྲུབ་སོགས་ལ་འབད་རྩོལ་མཛད་དགོས་པས། དེ་ལ་སྐུ་ལུས་ཀྱིས་ལྕོགས་པ་ཞིག་གལ་ཆེ་ཞིང་། ཕུགས་ཡུལ་དེ་ལས་ཀྱང་ཁྱེད་རང་འཕྲིན་ལས་ཆེ་བ་འོང་བས་དེ་དུས་འཆད་ཉན་ལ་རེམ་དགོས་ཤིང་། དེ་ལ་ད་ལྟ་ནས་ལུས་ཟུངས་ཤོར་ན་གེགས་སུ་འགྲོ་བས། ཁྱེད་ལྟ་བུའི་གང་ཟག་ཡས་བབས་ཀྱི་ཤ་ཙམ་བཞེས་པ་ལ་དེ་ཙམ་གྱི་ཉེས་པར་མི་འགྱུར་བའི་སྟེང་སེམས་ཅན་ལ་ཕན་ཐོགས་པ་ཡང་ཡིན་མོད།
གང་ལྟར་དགག་བྱ་དང་དགོས་པ་གཉིས་གཙོ་གང་ཆེ་གཟིགས་དགོས་ཞེས་གསུངས་བྱུང་པས། དེ་ནས་བཟུང་སྟེ་རྗེ་འདིས་ཀྱང་བླ་མའི་བཀའ་བཞིན་སྐུ་ལུས་ཀྱི་འཕྲོད་རྟེན་དུ་ཅུང་ཟད་བཞེས་པ་དེ་བྱུང་བ་ཡིན་པ་འདུག དེ་དེའི་སྐབས་ནས་རྗེ་འདི་དགུང་ལོ་སོ་བཞིར་ཕེབས་པ་ན་ཚོད་ལྡན་ཞེས་པ་ཕག་གི་ལོ་ཤར་བ་ཙམ་ན། དེར་སྐབས་གླིང་ག་དགོན་པའི་གྲྭ་བ་འགའ་ཞིག་འཕྲལ་གྱི་བཟའ་བཏུང་དང་། ཡོན་རྫོང་ལ་མིག་ཉེ་ཐལ་བའི་རུང་མི་རུང་སོགས་བརྟག་དཔྱད་མེད་པར་སྦྱིན་བདག་གི་རུས་བཞུ་མང་པོ་དུས་གཅིག་ལ་བྱས་པས་ཡོན་མཆོད་ཀུན་ལ་དགེ་མཚན་གྱི་རྟགས་ཆུང་བ་ཙམ་བྱུང་བ་ན། དེ་དུས་རྗེ་དཀོན་མཆོག་རྒྱ་མཚོ་ཉིད་ཚོགས་སུ་ཕེབས་པའི་བཀའ་ལས། དེང་སང་དགོན་པ་འདིའི་གྲྭ་པ་ཁ་ཅིག་གཞན་ཕན་དུ་མི་བཏགས་པའི་དོན་ལ་མིག་ཉེ་ཁ་ཐལ་གྱི་མིའི་རུས་པ་བསྲེག་ཆོག་སོགས་བྱུང་ཚད་བྱེད་པ་ཞིག་འདུག་པ། འདི་འདྲ་ཁེ་བས་ཉེན་ཆེ་བ་ཡིན། ངེད་ཀྱི་བླ་མ་ཆོས་རྗེ་ངོར་པ་ལྷ་མཆོག་སེང་གེ་བས་ཀྱང་མནལ་ལམ་གྱི་བརྡས་བསྐུལ་བ་བཞིན་ངོར་དགོན་པའི་ཁམས་ཚན་སོགས་གྲྭ་རྒྱུན་གྱི་རུས་པ་བདག་མེད་མང་པོ་དུས་གཅིག་ལ་བཞུ་བའི་ཞལ་བཀོད་གནང་བ་ལ། རྗེ་འཇམ་དབྱངས་ཆེན་པོ་དེ་ཉིད་ཐུགས་ཧ་ཅང་དགྱེས་རྒྱུ་རང་མ་བྱུང་བ་ཡིན་ཏེ།
དེ་ཡང་རྗེ་ལྷ་མཆོག་སེང་གེ་ཉིད་ཀྱིས་ངོར་བླ་བྲང་དུ་སྐུ་མཚམས་ལྷག་པར་དམ་པའི་ཐུགས་དམ་བཅད་རྒྱ་མ་ཞིག་གནང་བའི་ཐོ་རང་ཀ་ཞིག་གི་མནལ་ལམ་དུ་རི་རོང་ཆེན་པོ་ཞིག་གི་གཅོང་གའི་གད་སླེའི་སྣེ་ཞིག་ལ་རྗེ་ཉིད་བཞུགས་པའི་སྐུའི་དཔུང་ཟུར་ཙམ་ན་ས་སྟེགས་གཅིག་གི་སྟེང་ན་བཞུགས་ལྡིང་ལ་རྗེ་ཡོངས་འཛིན་བཞུགས་འདུག གཅོང་གཡང་དེའི་འོག་ན་གྲྭ་པ་མང་པོ་རྫི་དིང་དིང་པའི་སྒྲ་འདུག་པའི་སྐབས། རྗེ་ཡོངས་འཛིན་གྱི་བཀའ་ལུང་ལ་ལྷ་མཆོག་སེང་གེ་ཁྱོད་ཀྱིས་གྲྭ་པ་དེ་རྣམས་ཡར་དྲོངས་དང་གསུངས་བྱུང་པས། རྗེ་ཉིད་ཀྱི་ཕྱག་ཕྲེང་པདྨའི་ཕྲེང་བ་རིང་པོ་ཞིག་ཕྱག་ལ་རྒྱུན་དུ་རྒྱུས་པ་དེའི་སྣེ་གཡང་ཁ་ལ་བསྐྱངས་པས། འོག་གི་གྲྭ་པ་དེ་རྣམས་ཀྱིས་ལག་པས་འཇུས་ནས་བྱུང་བས་རིམ་ཅན་དུ་དཀའ་ཚེགས་གང་ཡང་མེད་པར་ཡར་དྲངས་པས། ཡར་བྱུང་རེས་རྗེ་ཡོངས་འཛིན་གྱིས་ཕྱག་འཐེན་གནང་ནས་གྱེན་དེ་ལ་རིམ་བཞིན་དགའ་ཐེག་ག་སོང་། བར་སྐབས་སུ་ཁམས་པའི་གྲྭ་པ་གཅིག་གིས་ལག་པས་ཕྱག་ཕྲེང་མ་ཟིན་པར་གཡང་ལ་ཤོར་ཟེར་བ་ལ་ཐུགས་སྐྲག་ཙམ་བྱུང་བའི་རྐྱེན་བྱས་མནལ་སད་རྗེས། དགོངས་པ་བཏང་པས་སྟོད་མངའ་རིས་ནས་སྨད་མདོ་ཁམས་བར་གྱི་གྲྭ་པ་མོས་གདུང་ཅན་རྣམས་བླ་མའི་གདན་ས་འདིར་གངས་དཀར་པོ་ལ་སྣ་གཏད། སྤྲིན་དཀར་པོ་ལ་ཚད་བཙུགས་གྲྭ་པ་ས་འདིར་འོངས་པའི་སྐུ་གདུང་ས་འོག་ཏུ་ཡོད་པ་འདི་རྣམས་ས་འོག་ཏུ་བཞག་ན་མི་འོས། བསྲེག་སྦྱངས་གྱིས་ཀྱི་བརྡར་འདུག་དགོངས་ནས་སྐུ་མཚམས་གྲོལ་ཉིན་དབོན་ཆེན་རིན་ཆེན་སེང་གེ་པ་ལ།
ངེད་ཀྱིས་ད་ལན་མཚམས་རིང་ལ་དཀོན་མཆོག་གསུམ་དངོས་མ་ལ་གཅིག་ཏུ་ཁ་དོན་དང་གསོལ་བ་རྩེ་གཅིག་ཏུ་བཏབ་རིན་ཆོག་པ་བྱུང་། ཁྱོད་ཀྱིས་ནངས་པར་ཇ་སྐོལ་ཉན་ཁལ་བཞི་དང་། ཞིབ་རྐྱལ་བཞི་དང་། མར་ཐུད་དེ་མཐུན་རྣམས་དང་ཚ་བ་ཟབ་པ་གཅིག་ཤོམས། ནངས་པར་ཟུར་འཆད་བཞི་པོ་འབོད་པ་ཡིན་བཀའ་ཞལ་སྟེང་དུ་སློབ་དཔོན་ཟུར་འཆད་བཞི་པོ་ལ། རྗེ་ཉིད་ཀྱིས་སྐུ་བཟན་རེའི་གནང་སྦྱིན་ཡང་རྩལ་ནས། ཁྱེད་རྣམ་པས་དེ་རིང་ནས་གཟུང་རྡོར་དཀར་གཙང་སྦྲའི་ཐོན་པའི་ཀུན་རིག་གི་བསྙེན་རྒྱབ་དང་འབྲེལ་བའི་དུརྐ་འབུམ་ཕྲག་དྲུག་པ་རེའི་བསྙེན་པ་དག་གསལ་འགྲོ་ངེས་རེ་མཛོད་གསུངས་བའི་བཀའ་ལུང་ལྟར་དུ་དྲུང་ནས་ཚོས་ཀྱང་དེ་བཞིན་གནང་ནས་དགོངས་པ་བཞིན་བར་ཆད་མེད་པར་ལེགས་པར་མཐར་ཕྱིན་མཚམས་རང་རྗེ་ཉིད་ཀྱི་དྲུང་དུ་དྲུང་ནས་སོ་སོ་ལ་བཀའ་བཀོད་འཐེམ་པ་གནང་ནས། མེ་ཐབ་ཆེས་ཆེ་བ་བཞི་བརྩིགས་པའི་མདུན་དུ་དྲུང་ནས་རང་རང་གི་བཞུགས་གདན་བཀོད་དོ། ། སྔོན་ནས་ད་བར་གྱི་ངོར་རང་དུ་གཤེགས་པའི་གྲྭ་པ་འདས་གྲོངས་བྱུང་བའི་པུར་གང་ཡོད་ཞིབ་ལེན་བྱས་པའི་ཉིས་བརྒྱར་ལོང་ངེས་ཙམ་མེ་ཐབ་སོ་སོར་བགོས་ནས་ཀུན་རིག་གི་སྲེག་སྦྱོང་གནང་ཉིན་ཚོགས་སུ་ཡང་ཚ་ར་མང་ཇ་ཉིས་འཐུད་བཟང་བ་འགྱེད་བཅས་སྒྲུབ་པར་མཛད་དུས་ནམ་མཁའ་གཞའ་སྤྲིན་གྱིས་གང་བ་དང་། མེ་ཏོག་གི་ཆར་སིལ་མ་སིལ་མར་བབས་པས་ཀུན་མོས་གུས་དང་དགེ་སེམས་སྔོན་མེད་ལ་བཀོད་ཅིང་།
སྲེག་རྫས་ཕྲ་མོ་ཚུན་ཡང་གཅིག་ཙམ་ལ་ཡང་ཆད་ལྷག་མེད་པའི་བཀའ་བཀོད་འཐེམ་པ་གནང་ནས་ལེགས་པར་གྲུབ་རྗེས་སུ་སྐུ་གདུང་རྣམས་ཇ་རྐྱལ་ཆེ་བ་བཞིར་མི་ཤོང་བ་ཙམ་བྱུང་རྗེས། དེ་ཐམས་ཅད་ལ་རྗེ་ཉིད་ཚོགས་དབུར་ཕེབས་པའི་ཀུན་རིག་བསྙེན་པ་རྒྱས་པའི་བདག་བསྐྱེད་དང་འབྲེལ་བར་རུས་ཆོག་ཞག་བདུན་པ་ཞིག་ཚོགས་སུ་གནང་ནས་ཀུན་ལ་ཚ་ཚ་འབུམ་གཏེར་དྲི་མེད་ཀྱི་གཟུང་བཞུགས་ཅན་ལ་ཕྱག་ནས་ཀྱི་མཐའ་བརྟེན་པ་ཡང་གནང་ཉིན་ཚོགས་སུ་ད་བློ་བདེ། རྨི་ལྟས་བཟང་ཙམ་ཞིག་ལ་བརྟེན་ནས་ཨུ་ཚུགས་སྤྱོད་བྱས་པ་ཚབ་སུ་སོང་བྱུང་གསུང་བ་ཡང་བྱུང་། དེ་དུས་ཁམས་པའི་དབོན་པོ་དྲག་པ་སྔར་སྡེ་དཀྲུག་མང་པོ་བྱས་པ་གཅིག་གི་རོ་ཁོང་རང་ཁམས་ཚན་རྣམ་པས་གཅེས་པའི་ལུགས་བྱས། འདི་མང་མཐའ་ལ་མི་བསྲེག་ཟེར་ནས་གཅིག་པུ་ལ་དྲུང་ནས་བྱམས་བཀྲས་པས་མེ་ཆོག་གནང་བ་མཚན་ཡལ་བསྲེགས་ཀྱང་མ་ཚིག་པར་ཐབ་ནས་བཏོན་ཏེ། སླར་ས་ལ་བསྐུང་དགོས་བྱུང་ཟེར་བས་མནལ་ལམ་གྱི་གཡང་ལ་གཅིག་ཤོར་གསུང་པ་དེ་འདི་ལ་ལྟ་བར་འདུག་ཀྱང་སྒྲོག་པ་བྱུང་ཞིང་། དེ་རྗེས་རྗེ་འཇམ་དབྱངས་ཆེན་པོ་ཉིད་འཇད་དུ་ཆོས་འཁོར་ལ་ཕེབས་པ་ལ། ས་སྐྱ་ནས་བདག་ཆེན་ས་ལོ་ཆེན་པོ་ཡང་མཇལ་བར་ཕེབས། གཞན་ཡང་སྣར་ཐང་པའི་བདག་མོ་ཆེན་མོ་སོགས་དཔོན་སྐྱ་ཐ་དད་མང་པོ་ཡང་ཚོགས་པའི་སྐབས་དེར་རྗེ་ཉིད་ཀྱིས་མཇལ་བ་དང་། སྔར་བདུད་རྩི་རིལ་བུ་སྒྲུབ་དུས་ནན་གྱིས་དབང་རྡོར་འཕྲེང་གིས་གསོལ་བཏབ་མཛད་ནས་གནང་སྐབས།
དབང་ཡོན་རྒྱ་དྲིལ། རྟེན་ཁེབ། གསེར་སྲང་། དངུལ་སྐྱོགས་སོགས་ཕུལ་དུས། འན་བུ་ལ་དབང་ཡོན་གཞན་གང་བྱུང་ཡང་དགའ་ཚོར་མེད། ངོར་གྱི་ཚོགས་ཆེན་ལ་རྡོ་རྗེ་འཕྲེང་བ་གནང་ཟེར་བ་ཞིག་དགོས་ལགས་གསུངས་པ་ཐུགས་ལ་བཞག་ངོས། ངོར་དུ་འཕྲེང་བའི་དབང་རྒྱས་ལ་མཐའ་ཆོད་པའི་ཕྱག་བཞེས་གནང་བའི་ཚུལ་འབུལ་བ་དང་སྲེག་སྦྱང་གི་གྲངས་རྣམ་པའི་བསྔོ་ཞུས་ཁོ་ན་ལ་ཞབས་གཏད་ཕེབས། ཡབ་སྲས་མཇལ་མ་ཁད་ཕྱག་ལེན་སྩོལ་བར་མཛད་བཞིན་པའི་ངང་ནས་རྡོ་རྗེ་འཕྲེང་བ་བོད་དུ་བྱུང་ཕྱིན་ལ་མཆོད་བཤོམས་དབང་རྫས་དེ་ལས་ལྷག་པ་མ་སྲིད་གདའ། འན་བུའི་དབང་བསྐུར་བ་ལ་མདོ་བྱུང་ནས་གདའི་གསུངས་དགེས་དགེས་རང་གནང་ཞིང་། སླར་བཞུགས་གདན་ལ་འཁོད་རྗེས་ཇ་ཞུའི་སྟེང་དུ་འབུལ་བ་ཇ་བསིགས་སྦྲེལ་གོས་ཕྱི་ནང་།
རྒྱ་སྤོས། རྒྱ་དྲིལ། རྟེན་ཁེབས། དངུལ་སྐྱོགས། བཀྲ་ཤིས་ཁ་ཐགས་སོགས་ཕུལ་བས། ཇ་མི་དགོས་ངོར་པའི་ཇ་རྣམས་མང་ཇའི་དམིགས་སུ་བཞག་པས། ཇ་འབྲུ་གཅིག་ཀྱང་འཇུ་བ་དཀའ་གསུངས་མ་བསྣམས་པ་ལ། རྗེ་ཉིད་ཀྱིས་ད་རེས་ཕུལ་བའི་ཇ་འདི་རྣམས་ངེད་རང་སྒོས་ཐད་ཀྱི་ཡིན་པས་ཅིས་ཀྱང་གྲྭ་པ་རྣམས་ཀྱི་ཆེད་དུ་བཞེས་དགོས་ནན་གྱིས་ཞུས་པས་བཞེས་ཙམ་བྱུང་། དེར་བསྔོ་བ་མཛད་དུས། འོ་འདི་འདྲ་གཞན་ཕན་ཡིན་ཡང་ཐུགས་རྟོག་རྩིང་འདུག
མི་ཚོ་ནི་རོ་རེ་རེ་བསྲེག་པ་ལ་ཡང་རྩིས་དང་རིམ་གྲོ་མང་དག་དགོས་ཀྱིན་གདའ་བོ་བཀའ་ལུང་ཕེབས་པ་ལ། མནལ་ལམ་གྱི་ཚུལ་འབུས་ཙམ་སྙན་དུ་བཏབ་པས། འོ་ན་བླ་མས་ལུང་བསྟན་པར་འདུག་པ་དེ་ཀར་འདུག གཞན་དེ་འདྲ་དབུ་ཐོན་པ་མི་སྲིད་གསུངས་ནས་བསྔོ་བ་ཟབ་རྒྱས་རང་དགོས་བཞིན་དུ་མཛད་པ་ཡིན། གང་ལྟར་དེ་འདྲ་གཙོ་དཀོན་མཆོག་གི་ལུང་བསྟན་པར་འདུག་ཀྱང་། ཕ་རོལ་པོ་གང་ཟག་ཀུན་གྱིས་ཆོས་རྗེ་ངོར་པ་ཐུགས་རྟོག་རྩིང་པ་རང་དུ་མ་འཛིན་པ་ཞིག་བྱུང་བ། རྒྱུ་མཚན་དེས་ན་དེང་སང་དགོན་པ་འདིའི་ཁྱེད་དགེ་སློང་ཁ་ཅིག་གིས་མིག་ཉེ་འདོད་གདུངས་ཁ་ཐལ་བའི་གཞན་དོན་དུ་མིག་གཡར་བའི་སྤྱོད་རྩིང་ཚོད་མེད་འདི་བཞིན་བྱས་ན་རང་གཞན་ཀུན་ལ་གནོད་པར་འགྱུར་བ། ད་ཕྱིན་བག་ཡོད་ཀྱི་བླང་དོར་ཚུལ་བཞིན་དུ་བྱེད་པ་སོ་སོ་ནས་གོ་དགོས་པ་ཡིན་ནོ། ། ཞེས་སོགས་བསླབ་བྱ་རྒྱས་པར་སྩལ་ཅིང་། དེ་དུས་ཀྱང་རྗེ་འདི་འཕྲལ་གྱི་མཛད་པ་རྣམས་ཤིན་ཏུ་ལེགས་པས།
སྤྱན་སྔ་འཇམ་པའི་དབྱངས་ཉིད་ཀྱང་ཐུགས་ལྷག་པར་འཕྲོགས་ནས། དེའི་གསུང་གིས་བྱུང་ན་ཆོས་རྗེ་གཤང་པ་འདྲ་བའི་རྒྱུན་དུ་སྒལ་ཚིགས་བཟང་བ། དགོས་པ་བྱུང་ན་དཀའ་བློ་བདེ་བ། རང་ལ་དགོས་པའི་ཐུགས་དམ་སློབ་གཉེར་རེམ་པ། གཞན་ལ་འཛེར་འཇུག་ཆུང་བ་སོགས་བཙུན་པ་དགེ་བཤེས་ཟེར་ན་འདི་འདྲ་བ་ཞིག་དགོས་པ་ཡིན་ཞེས་སོགས་བསྟོད་བཀུར་བསྔགས་གསུམ་ཡང་ཡང་དུ་མཛད་ཅིང་། ལྷག་པར་ལན་ཅིག་རྗེ་དེ་ཉིད་རང་གི་ཞལ་དཀར་གསོལ་ཇས་བཀང་པ་ནས་སྤྱན་སྔ་ཆོས་རྗེ་རང་གིས་ཅུང་ཟད་གསོལ་ནས། བྱིན་རྣམས་རྗེ་འདི་ལ་སྩལ་ཏེ། འདི་གཞན་ལ་མ་སྟེར་བར་རྫོགས་པར་བཞེས་མ་འོངས་པ་ན་མུས་སྟོང་དཔོན་གནས་གསར་ཞལ་ངོ་རྣམས་ཀྱི་དབུ་བླ་བྱེད་པའི་རྟེན་འབྲེལ་བསྒྲིག་པ་ཡིན་གསུངས་བྱུང་པས། དམ་པ་འདིས་ཐུགས་དགོངས་ལ་རང་ལ་ཆེན་པོའི་བླ་མ་སོགས་མིང་སྟོང་དགོས་མེད་དེ་འདྲ་ལ་རེ་འདོད་ཞེ་ནས་མེད་ཀྱང་། བླ་མས་ཐུགས་རྩ་ལ་སྦྱར་བར་འདུག་དགོངས་ཐུགས་ལ་དགེས་སྤྲོ་དཔག་མེད་བྱུང་གསུངས་ཤིང་།
དེ་ནས་ཡོངས་འཛིན་ཞེས་པ་མེ་ཕོ་བྱི་བའི་ལོ་རྗེ་འདི་དགུང་ལོ་སོ་ལྔར་སོན་པའི་ཚེ་ཐུགས་དམ་ལ་བརྩོན་པར་བཞུགས་པའི་སྐབས་ཤིག་མནལ་ལམ་དུ་གླིང་ཁའི་བླ་བྲང་ཆེན་མོའི་མགོན་ཁང་ན་རྗེ་ཉིད་དང་། གླིང་གའི་དགེ་སློང་དྲག་བསྡུས་ཤིག་ཐུགས་དམ་བཟླས་པ་མཛད་ཀྱིན་བཞུགས་འདུག་པ་ལ། དགོན་པའི་གྲྭ་པ་དབུ་མཛད་ཚུལ་འོད་འདྲ་བའི་བནྡྷེ་ཞིག་བྱུང་ནས། དགེ་སློང་གཞན་རྣམས་ལ་བལྟས་རྗེས། རྗེ་འདི་ལ་དབྱུག་པ་ཕྲ་རིང་ཞིག་ཡུན་རིང་བཙུགས་ཏེ་ལོག་སོང་པ་ན་མནལ་སད་བྱུང་པས། དེ་དུས་ནི་ཅི་ཡིན་ནམ་སྙམ་དུ་དགོངས་ཤིང་། སླར་བརྟགས་པས་སྐབས་དེར་མུས་གནས་གསར་གྱི་སྡེ་པ་སྟོང་དཔོན་ཞལ་ངོ་རྣམས་ཀྱི་དབུ་བླ་རྗེ་བཙུན་དམ་པ་ཆོས་དབང་ཕྱུག་པ་དེ་ཉིད་སྐུ་ན་མཐོན་པོར་གསོན་པའི་བཞུགས་ཡུལ་སླས་རྫོང་ཆུང་ནས་གནས་གསར་སོགས་སུ་ཡང་ཡང་འབྱོན་བཞུད་གནང་བ་ལ་ཅུང་ཟད་དཀའ་བ་སོགས་ཀྱི་སྟབས་ཀའི་སྟོང་དཔོན་ཞལ་ངོ་རྣམས་ལ་དབུ་བླ་གསར་པ་ཞིག་དགོས་སྐབས་ཤར་བ་ན་གླིང་ག་དགོན་པའི་དགེ་བཤེས་རགས་བསྡུས་ཀྱི་ཁྲོད་ནས་འོས་རིགས་རྣམས་གང་འཐད་ཀྱི་གསུང་བརྟག་དང་ལུང་བསྟན་རྗེ་ཆོས་དབང་ཕྱུག་ཉིད་ཀྱི་དྲུང་དུ་ཞུས་པ་ལ་བདག་ཉིད་ཆེན་པོ་འདི་ཁོ་ན་འོས་ཤིང་འཐད་པའི་གསུང་བརྟག་ཀྱང་བཟང་ཆུག་དང་། ལུང་བསྟན་ཀྱང་རྒྱས་པར་གནང་བའི་སྐབས་ཡིན་པ་འདུག་པས། སྔར་གྱི་མནལ་ལམ་དེ་ལ་ལྟ་བ་ཡིན་པ་འདུག་གསུངས། དེ་ནས་ཡུན་རིང་མ་ལོན་པའི་དུས་ཞིག་ན་རྗེ་སྤྱན་སྔ་རིན་པོ་ཆེའི་སྐུ་རིམ་དུ་རྗེ་ཉིད་དང་གླིང་གའི་གྲྭ་པ་རགས་བསྡུས་ཞིག་གིས་བླ་བྲང་མགོན་ཁང་དུ་བསྐང་གསོ་ཞག་སྦྲེལ་འགའ་མཛད་པའི་ཚེ།
ནངས་གཅིག་མནལ་ལམ་དུ་རང་ཉིད་བཞུགས་ཡུལ་དགོན་པའི་གྲྭ་ཁང་དེའི་སྒོ་འགྲམ་ན་གྲྭ་པ་དཔོན་གཡོག་གཉིས་རྟ་དཀར་པོ་གཅིག་དང་བཅས་འདུག་པ་ལ། ངེད་རྣམས་ཁྱེད་སྤྱན་འདྲེན་པ་ཡིན་ཟེར་བ་ཞིག་བྱུང་པས། སང་ཉིན་བླ་བྲང་མགོན་ཁང་གི་ཐུགས་དམ་བསྐང་གསོ་གྲོལ་ནས་ལོག་བྱོན་པ་ན། མདང་ནུབ་མནལ་ལམ་ལ་ཇི་ལྟར་ཤར་བ་བཞིན་གྱི་མུས་གནས་གསར་ནས་ཆོས་མཛད་ཀུན་ཆོས་པ་དཔོན་གཡོག་གཉིས་ཆིབས་པ་དཀར་པོ་གཅིག་དང་བཅས་འབྱོར་པའི་རྗེ་བཙུན་དམ་པ་ཆོས་དབང་ཕྱུག་པའི་ཐུགས་དམ་དང་། གནས་གསར་ཞལ་ངོ་སོ་སོའི་ཕྱག་རྟགས་དང་བཅས་སྟོང་དཔོན་སྐུ་ངོ་རྣམས་ཀྱི་བླ་མ་ལ་འབྱོན་དགོས་ཚུལ་འདུག་པ་ལ། རྗེ་ཆོས་དབང་ཕྱུག་པའི་ཐུགས་དམ་ལ་གཟིགས་པས། སྤྱིར་བསླབ་བྱ་མང་པོ་ཞིག་དང་། དོན་གྱི་སྙིང་པོར་ངེད་ན་སོ་སྨིན་པ་ནས། གནས་གསར་ཕྱོགས་སུ་ཡང་ཡང་འགྲོ་འདུག་དགོས་པ་འདི་ལ་ཞེ་ནས་འཚེར་ཞིང་དགེ་སྦྱོར་ལ་གནོད་པོ་ཞིག་འདུག་པས། ད་ལམ་མི་རྒན་བདག་གི་ངོ་ལ་དགོངས་ནས་ཅིས་ཀྱང་འབྱོན་དགོས་གསུང་བ་འདུག་པས།
རྗེ་འདིའི་ཐུགས་དགོངས་ལ། འདི་འདྲའི་རིགས་ཅན་བློ་ལ་གཏིང་ནས་མེད་པ་དེ་བླ་མའི་ཐུགས་ལ་ནི་མངའ། ད་རེས་ཕེབས་སྒོ་འདི་བཞིན་གནང་བ་བཞིན་མ་བསྒྲུབས་ན་ནི་དམ་སེལ་དུ་སོང་དོགས། ད་ནི་ཅི་རང་དྲག་སྙམ་པའི་ཐུགས་ཙབ་ཙོབ་ཏུ་གྱུར་ནས། དེ་ནུབ་མནལ་ཡང་ཡེ་མེད་པ་ཞིག་བྱུང་ཞིང་། ནངས་པར་ཉི་མ་ཤར་འཕྲལ་བླ་བྲང་དུ་སྤྱན་སྔ་རིན་པོ་ཆེའི་ཞབས་དྲུང་དུ་བྱོན་གསུངས་ནས་བཀའ་ལས། སྔར་ངེད་ཀྱིས་རྟེན་འབྲེལ་བསྒྲིགས་པ་བཞིན། ད་ལམ་ཁྱེད་སྟོང་དཔོན་ཞལ་ངོ་རྣམས་ཀྱི་བླ་མ་ལ་རྫོང་དགོས་ཚུལ་ངེད་ལ་ཡང་ནན་ཆགས་བྱུང་བ་དང་། སྤྱིར་ཡང་ཁོང་ཚོ་འདི་པ་གཡས་རུ་བྱང་པའི་དཔོན་རིགས་གོ་ཆེ་ས་རང་ཞིག་ཡིན་པས། ནམ་ཕུགས་བསྟན་པ་ལ་ཡང་སླེབ་རྒྱ་ཆེན་པོ་ཡོང་ངེས་པས་ཅིས་ཀྱང་འབྱོན་དགོས་ཤིང་།
དེ་ལ་ཡང་ལུགས་གཉིས་ཀྱི་བླང་དོར་འདི་བཞིན་མཛད་དགོས་པའི་བསླབ་བྱ་ཞིབ་མོ་ཞིག་གནང་བ་དང་བཅས་ཞལ་དཀར་ཧོར་དཀར་ཤུབ་བཅས་གཅིག་གིས་ཐོག་དྲངས་པའི་ཟང་ཟིང་གནང་སྦྱིན་རྒྱ་དཔངས་ཆེན་པོ་སྩོལ་བར་མཛད་ཅིང་། དེ་ནས་རྗེ་འདིས་ཀྱང་ཐུགས་ལ་མེད་བཞིན་དུ་བླ་མ་རྣམ་གཉིས་ཀྱི་བཀའ་གཅོག་མ་བདེ་བས་ཞལ་གྱིས་བཞེས་ནས་རིམ་གྱིས་གནས་གསར་ཕྱོགས་སུ་ཕྱག་ཕེབས་པ་ན། སྟོང་དཔོན་ཞལ་ངོ་རྣམས་ཀྱི་བཞུགས་ཡུལ་གནས་གསར་གྱི་རྒྱལ་ཁང་གཟིགས་པ་ཙམ་ནས་བཟུང་། ནམ་མཁའ་གཡའ་དག་པ་ལ་འཇའ་འོད་ཀྱི་གུར་དང་། ལྷག་པར་མེ་ཏོག་གི་ཆར་ཆེན་པོ་ཀུན་གྱི་མངོན་གྱུར་དུ་བབས་པས། སྤྱན་འདྲེན་བྱེད་མི་ཆོས་མཛད་ཀུན་ཆོས་པ་ན་རེ། ཆོས་བཞིན་བྱས་ན་ཆར་བཞིན་འབབ་ཟེར་བ་དེ་འདི་འདྲ་ཞིག་འོང་བ་ཡིན་ཟེར་རོ། ། དེ་ནས་རྗེ་འདིས་གནས་གསར་དུ་ཟླ་བ་ཁ་ཤས་ཀྱི་བར་དུ་བཞུགས་ཏེ། དེ་དུས་ནང་སོ་དཔལ་ལེན་རྡོ་རྗེ་སྙུང་གཞི་ཐུ་མོ་ཞིག་གི་ཟིན་ནས་གཤེགས་ལ་ཉེ་བ་ཡོད་པ་ན། ཚེ་དབང་རྗེས་གནང་།
བཀའ་བསྒོ་སོགས་རྐྱེན་སེལ་གང་ལ་གང་འཚམས་ཡང་ཡང་དུ་མཛད་པའི་བྱིན་རླབས་ལ་བརྟེན་ནས། ནང་སོ་ཡང་ཡུན་རིང་མ་འགོར་བར་སྐུ་ཁམས་གཞི་མེད་དུ་དྭངས་ཏེ་སྡེ་པ་གནས་གསར་བ་དཔོན་བློན་ཆབ་འབངས་དང་བཅས་པ་དགའ་མགུ་ཡིད་རངས་པར་གྱུར་ཅིང་། དེ་ནས་རྗེ་འདིས་རེ་ཞིག་གླིང་ག་ཕྱོགས་སུ་ཕེབས་པའི་ཡར་ལམ་སླས་པ་རྫོང་ཆུང་དུ་རྗེ་བཙུན་དམ་པ་ཆོས་དབང་ཕྱུག་པ་བཞུགས་པའི་དྲུང་དུ་ཆེར་གཏད་མཇལ་བ་ལ་བྱོན་ནས། ནང་སོ་དཔལ་ཆེན་སྐུ་ཁམས་དྭངས་ཚུལ་སོགས་གནས་ཚུལ་རྣམས་ཞུ་བར་མཛད་པ་ན། རྗེ་ཆོས་དབང་པ་ཤིན་ཏུ་དགེས་པའི་གསུང་གིས། དཔལ་ཆེན་རྡོ་རྗེ་ཁོང་སྤྱི་གཅེས་སྒོས་གཅེས་རང་དུ་བདོག་པས། དེ་ཅིས་ཀྱང་ལེགས་གདའ། ས་སྐྱ་པའི་དགེ་བཤེས་ཚད་ལྡན་ལ་བྱིན་རླབས་དང་ནུས་པ་དེ་འདྲ་རང་ཞིག་ཡོང་བ་ཡིན། ད་ང་མི་རྒན་འཆི་ཡང་བསམ་པ་དེ་ཀས་རྫོགས་གསུངས་པ་སོགས་ཐུགས་བླ་ལྷག་ཏུ་དགེས་པའི་བཀའ་ལུང་དུ་མ་ཕེབས་པར་མཛད། དེ་ནས་རིམ་གྱིས་གླིང་གར་ཕེབས་ཏེ་རྗེ་དཀོན་མཆོག་རྒྱ་མཚོའི་དྲུང་དུ་སྔར་གྱི་ལོ་རྒྱུས་རྣམས་ཞུས་པས།
རྗེ་ཉིད་ཀྱང་ཐུགས་དགེས་ནས། ནང་སོ་སྐུ་ཁམས་དྭངས་པ་དེ་ངོ་མཚར་ཆེ། ཁྱེད་རང་ཡང་ད་ལམ་གཞན་ཕན་མཛད་པའི་ཐོག་མ་ལ་འགོ་ནོན་འདུག་པས། ད་ཕྱིན་ཅི་མཛད་ཐམས་ཅད་ལེགས་པ་ཁོ་ནར་འོང་བ་ཡིན་ནོ། ། ཞེས་སོགས་ཀྱི་ལུང་བསྟན་ཡང་སྩལ་ཅིང་། དེ་ནས་རྗེ་འདི་དགུང་ལོ་སོ་དྲུག་ཏུ་ཕེབས་པ་དབང་ཕྱུག་ཅེས་པ་མེ་མོ་གླང་གི་ལོ་ཤར་བ་ན་རྗེ་འདི་དང་། གླིང་གའི་དབུ་མཛད་ནམ་མཁའ་ཆོས་སྐྱོང་གཉིས་ལ་འཇམ་པའི་དབྱངས་དཀོན་མཆོག་རྒྱ་མཚོའི་བཀའ་ལས། ཁྱེད་གཉིས་ཀྱིས་གླིང་ག་ཚོགས་ཆེན་ལ་གསང་འདུས་མི་བསྐྱོད་པའི་དབང་གང་དགོས་རེ་གྱིས། དེ་ནས་ངེད་ཀྱིས་རིམ་ལྔའི་ཁྲིད་འཆད་པ་ཡིན་གསུངས་པ་ལ་དབུ་མཛད་ནམ་ཆོས་གློ་བུར་དུ་བསྙུང་ནས་དབང་གནང་མ་ཐུབ་ཅིང་། རྗེ་འདིས་བཀའ་ཕེབས་གནང་བའི་གནང་དུས་རང་ནས་དབུ་བཟུང་།
གླིང་ག་ཚོགས་ཆེན་མ་རྫོགས་ཀྱི་བར་ལ་དབང་རྣམས་སྨིན་རྒྱས་སུ་སྩལ་པས། སྤྱན་སྔ་རིན་པོ་ཆེ་ཐུགས་དགེས་པས། རེ་ཆེ་ས་ནས་མ་བསླུས་པས་བཟང་ངོ་གསུངས་ཤིང་། དུས་དེར་དབང་བསྐུར་ཐོག་མའི་སྟ་གོན་གྱི་ནུབ་མོ་རྗེ་ཉིད་ཀྱི་མནལ་ལམ་དུ་དཀོན་མཆོག་གི་རྟེན་གྱི་དྲུང་དུ་ཟན་རིལ་བརྟག་པ་ཞིག་མཛད་ཀྱིན་འདུག་པ་ལ། རིལ་བུ་གཅིག་ཕྱིར་ཐོན་པ་ལ་མེ་འབར་ནས་ཇེ་མཐོ་ཇེ་མཐོར་སོང་སྟེ། མཐར་ནམ་མཁའི་དབྱིངས་སུ་ཐིམ་པའི་མཚན་ལྟས་གསལ་བར་བྱུང་གསུངས་པ་ནི། རྗེ་བཙུན་བླ་མ་ཉིད་ཀྱི་འཕྲིན་ལས་ནམ་མཁའ་དང་གདུལ་བྱ་རྣམས་མི་གནས་པའི་མྱ་ངན་ལས་འདས་པའི་དབྱིངས་སུ་འདྲེན་ནུས་ཀྱི་མཚན་མ་ཡང་དག་པ་ཡིན་པར་ངེས་སོ། ། དེ་ནས་འབྲུ་མང་ཞེས་པ་ས་ཕོ་སྟག་གི་ལོ་རྗེ་འདི་དགུང་ལོ་སོ་བདུན་དུ་སོན་པ་ན་མུས་གནས་གསར་གྱི་སྟོང་དཔོན་ཞལ་ངོ་རྣམས་དང་དགོན་པ་དགའ་ལྡན་རྩེའི་དགེ་འདུན་རྣམས་ཀྱིས་མགྲིན་གཅིག་ཏུ་གསོལ་བ་བཏབ་པ་ལ་བརྟེན། རྗེ་འདིས་དགོན་གནས་དེ་ཉིད་ཀྱི་ཞལ་བདག་རེ་ཞིག་མཛད་པར་ཞལ་གྱིས་བཞེས་པའི་ཚེ། དེ་ནུབ་མནལ་ལམ་དུ་འབྲོག་པ་ཞིག་དང་།
བུད་མེད་སྨ་ར་སེར་པོ་བྱས་པ་ཞིག་བྱུང་ནས་སྣོད་མར་གྱི་བཀང་པ་ཞིག་དང་། སྣམ་དཀར་རས་ཡུག་སྣེ་ཚང་གཅིག་རྣམས་ཕུལ་ནས། ད་ལམ་འབྱོན་པ་ཞལ་གྱི་བཞེས་པ་དེ་ཅིས་ཀྱང་བཀའ་དྲིན་ཆེ་ཟེར་དགའ་དགའ་དུ་མ་བྱེད་པ་ཞིག་བྱུང་པ་དེ་རྣམས་དགོན་པའི་གཞི་བདག་སྲིན་ཡ་མ་དང་། རྫོང་རྒྱལ་པོ་རྣམས་ཡིན་པར་འདུག་གསུངས། དེ་ནས་དགོན་གནས་དེར་ཕྱག་ཕེབས་པའི་ཚེ། ཐོག་མར་ས་འདུལ་གྱི་དམིགས་པ་ཞིག་མཛད་པས་གཞི་བདག་རྣམས་ཀྱི་རྩུབ་འགྱུར་ཅུང་ཟད་བྱུང་བ་ལ། དེའི་གཉེན་པོར་ཐོག་མར་འདུས་པའི་ཚོགས་ལ་མ་ཅིག་གི་གཅོད་ཁྲིད་ཅིག་སྨིན་རྒྱས་སུ་སྩལ་པས། གཞི་བདག་གདུག་པ་ཅན་དམ་ལ་ཐོགས་པའི་རྟགས་མཚན་མངོན་གྱུར་དུ་བྱུང་བའི་ཚུལ་ནི་གོང་དུ་བརྗོད་པ་ལྟར་ཡིན་ལ། དེ་ནས་དགོན་པ་རྫོང་གི་དགེ་འདུན་རགས་བསྡུས་ཉེར་ལྔ་སྐོར་ཞིག་ལ་རྗེ་བཙུན་ས་སྐྱ་པའི་ཡབ་ཆོས་ཀྱི་གཙོ་བོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཟབ་མོ་ཟླ་བ་གསུམ་ཙམ་གྱི་བར་དུ་རྒྱས་པར་གནང་སྟེ། དེ་དང་འབྲེལ་བའི་སེམས་བསྐྱེད་རྒྱུ་ལམ་གྱི་དབང་།
བླ་མ་ཚད་མའི་སྐབས་སུ་བླ་མ་རྒྱ་བོད་ཀྱི་རྣམ་ཐར་ནས་བཟུང་། རྗེ་དཀོན་མཆོག་རྒྱ་མཚོ་རྣམས་ཀྱི་རྣམ་ཐར་གྱི་བར་དང་། རྣམ་ཐར་ངོ་མཚར་སྣང་བ། ཞིབ་མོ་རྣམ་དག་སོགས་དང་། ཉམས་མྱོང་ཚད་མའི་སྐབས་སུ་གཞུང་ཤིང་ཆེན་མོ་བཞི། རྟོགས་པ་བསྐྱེད་པའི་ཆོས་ལྔ། གེགས་སེལ་གྱི་ཡི་གེ་བཞི། དམ་ཚིག་གི་སྐབས་སུ་རྩ་ལྟུང་འཁྲུལ་སྤོང་གི་བཤད་པ། ལྟ་བའི་སྐབས་སུ་འཁོར་འདས་དབྱེར་མེད་རྩ་འགྲེལ། བསྐྱེད་རིམ་གྱི་སྐབས་སུ།
ཀྱེ་རྡོ་རྗེའི་རྣམ་བཤད། བསྟན་བཅོས་ཚད་མ་ལ་ཡང་གཞུང་བཤད་སྙག་མ་གསལ་བྱེད་དང་བཅས་པ། ལུང་ཚད་མ་ལ་ལུང་འདི་ཉིད་དང་མདོར་བསྡུས་ཏེ་སྦྱར་བ་དང་། ལུང་འདི་ཉིད་དང་ཞིབ་ཏུ་སྦྱར་བ་སོགས་མ་ཚང་བ་མེད་པ་དང་། གཞན་ཡང་ལམ་ཟབ་ཕྱི་ནང་། བིར་སྲུང་ཕྱི་ནང་། རྣམ་འཇོམས་བིར་ལུགས། བརྡ་དོན་གསལ་བ། བརྡ་ཆིག་བརྒྱུད། མགོན་རྐྱང་གི་རྗེས་གནང་།
སྒྲུབ་པ་ལུང་སྦྱིན་གྱི་བར་དུ་ཞིབ་ཏུ་སྩལ་ནས་གདུལ་བྱ་རྣམས་ཀྱི་དད་པ་དང་བློ་གྲོས་ཀྱི་དབང་པོ་རབ་ཏུ་རྒྱས་པར་མཛད་པ་ཡིན་ལ། དེ་ནས་བཟུང་སྟེ་ལོ་ངོ་བཅུ་གཅིག་ལྷག་ཙམ་གྱི་བར་དུ་དགོན་གནས་དེ་ཉིད་དུ་གཙོ་བོར་བཞུགས་ཏེ་གསུང་ངག་རིན་པོ་ཆེ་ཆ་ལག་རགས་རིམ་དང་བཅས་པ་སོ་སོའི་ལུང་གི་བརྒྱན་པ་ཚར་བཞི་དང་། དེ་དག་གི་སྐབས་མཚམས་རྣམས་སུ་རྗེས་གནང་གི་རིགས་ལ་སྒྲུབ་ཐབས་ཀུན་ལས་བཏུས་པ་བརྒྱ་རྩ་དང་། རྒྱ་མཚོར་གྲགས་པ་གཉིས། གཞན་ཡང་རྗེས་གནང་ཟུར་བཀའི་རིགས་མང་པོ་དང་། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་། ཀུན་རིག་ཆོ་གའི་བཤད་པ་རྒྱས་པ་ཕྱག་ཆེན་རྣམས་ཀྱི་བརྡའ་སྤྲོད་དང་བཅས་པ། འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་། ནཱ་རོ་མཁའ་སྤྱོད་ཀྱི་བྱིན་རླབས་རྣམས་སྔོན་དུ་འགྲོ་བས་ལཱུ་ནག་དྲིལ་གསུམ་གྱི་བསྐྱེད་རིམ་གྱི་བཤད་པ་སེམས་འཛིན་གྱི་ཁྲིད་ཀྱིས་བརྒྱན་པ། རིམ་བཞི།
རིམ་ལྔ། དཔྱིད་ཐིག་སོགས་སོ་སོའི་རྫོགས་རིམ་ཟབ་མོ་རྣམས་དང་། ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་ཁྲིད། དེ་དག་གི་རྒྱབ་རྟེན་དུ་རྒྱུད་དང་རྒྱ་བོད་ཀྱི་བཀའ་དང་བསྟན་བཅོས་མང་པོའི་བཤད་པ་དང་ལུང་ལ་སོགས་པ་ཆོས་ཀྱི་འཁོར་ལོ་རྒྱུན་མ་ཆད་པར་བསྐོར་བར་མཛད་པས་དུས་དེར་ས་ཕྱོགས་དེ་ཉིད་དུ་དཔལ་ལྡན་ས་སྐྱ་པའི་ཡབ་ཆོས་བདེ་ཀྱེ་ཡོ་ག་གསུམ་གྱི་བསྟན་པ་ཤིན་ཏུ་གསལ་བར་མཛད་པ་ཡིན་ནོ། ། དེ་དེའི་སྐབས་ནས་རྗེ་ཉིད་དགུང་ལོ་ཞེ་གསུམ་དུ་ཕེབས་པ་སྒྲོལ་བྱེད་ཅེས་པ་ཤིང་ཕོ་སྤྲེའུའི་ལོ་ལ་རྒྱལ་བ་མུས་པ་ཆེན་པོའི་སྒྲུབ་གནས་ཤ་རྐྱང་རི་ཁྲོད་དུ་ཕྱག་ཕེབས་ནས་དབྱར་ཐོག་ལྷག་ཙམ་ཞིག་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་པའི་ཚེ། ཉམས་རྟོགས་ཀྱི་བོགས་རྣམས་གཞན་ལས་ཆེས་ཆེ་བ་བྱུང་ནས། རྗེའི་གསུང་གིས། རྒྱལ་བ་མུས་པ་ཆེན་པོའི་ཤ་རྐྱང་རི་ཁྲོད་འདི་ན་ཆོས་སྲུང་ཁྱད་པར་ཅན་ཞིག་ཡོད་འདུག་པས། ངེད་ལ་ནངས་རེ་བཞིན་ཉམས་རྟོགས་མི་གཅིག་པ་རེ་སྐྱེ་ཡིན་འདུག་གསུང་བ་དང་། ཡང་ལན་ཅིག་ཐོ་རངས་ཀྱི་སྐབས་ཤིག་ན་སྐུ་འཁོར་བ་རྣམས་ལ་ཁྱེད་རྣམས་མྱུར་དུ་ལོངས།
གནས་གསར་ནས་ཞབས་དྲུང་དཔོན་གཡོག་རྣམས་རང་རེའི་སར་འབྱོན་གྱིན་འདུག་གོ་གསུངས་པ་བྱུང་བ་ལ། ཁོང་རྣམས་ཀྱིས་བག་ཡངས་སུ་ལུས་པས། ཉི་མ་རི་རྩེ་ལ་ཤར་བ་ཙམ་ལ་ནང་སོ་ལྷ་དབང་དཔོན་གཡོག་རྣམས་ཤར་སྟབས་སུ་བྱོན་བྱུང་པས། ཐམས་ཅད་རྗེའི་འོད་གསལ་གྱིས་སྒྲིབ་མེད་དུ་གཟིགས་པར་ཐག་ཆོད་ཅིང་ངོ་མཚར་དུ་གྱུར་པ་དང་། གཞན་ཡང་ཡོན་བདག་བཞི་དར། དཔོན་ཨ་སོག རྣལ་འབྱོར་རི་པ། ཆོས་མཛད་སངས་རིན་སོགས་ཀྱིས་ཤ་རྩམ་མར་ཐུད་སོགས་ཀྱི་འབུལ་བ་དང་བཅས་ཞབས་དྲུང་དུ་ནངས་པར་འོང་བའི་དེ་ནུབ་རྗེའི་འོད་གསལ་གྱིས་གསལ་བར་གཟིགས་ནས་སྐུ་འཁོར་བ་རྣམས་ལ། གང་ཟག་འདི་དང་འདི་ཞེས་བྱ་བ་དངོས་པོ་འདི་འདྲ་ཁྱེར་ནས་རང་རེའི་སར་འོང་ཀྱིན་འདུག་གོ་ཞེས་གསུངས་བྱུང་བ་ན། གང་བཀའ་བསྩལ་པ་བཞིན་ཐོག་ཏུ་བབས་པའི་ལོ་རྒྱུས་མང་པོ་ཡོད་ཀྱང་ཡི་གེས་འཇིགས་ནས་མ་བྲིས་ལ།
ཡང་སྐབས་གཅིག་ད་རང་ཐོ་རངས་འབྲོག་གཞོན་ཁྱི་ཁྲིད་པ་ཞིག་ངེད་ཀྱི་རྩར་བྱུང་། བར་སྲིད་དུ་ནི་འདུག སུ་ཤི་བ་ཡིན་ནམ་གསུངས་པ་ལ། དེའི་ཉིན་མོ་མུས་ཕྱུག་པ་ཚེ་རྡོར་ཟེར་བ་ཞིག་ཁྱི་ར་ལ་ཕྱིན་པ་བྲག་ལ་འདྲིལ་ནས་ཤི་བའི་བྱང་རྟེན་ཁྱི་དང་བཅས་པ་འབུལ་དུ་བྱུང་བ་དང་། ཡང་ལན་ཅིག་སྲོད་ཆིལ་བ་ཞིག་ལ་རྗེ་ཉིད་གསུང་ཤུགས་ཆེན་པོས། ཨ་ཨཱ་གསུངས་བྱུང་པ་ལ་སྐུའི་ཉེ་འཁོར་ན་ཡོད་པའི་དགེ་སློང་བྱམས་པ་དཔལ་གྱིས་ཅི་འདུག་ལགས་ཞུས་པ་ན། ངེད་ཀྱི་ཨ་མ་དེ་རུ་ཁྲོད་ན་གཡག་ལ་བསྐྱོན་ནས་ཡོང་གིན་འདུག་པ་ལ། ད་ལྟ་བརྡབས་ནས་རྐང་པ་ཆག་སོང་གསུངས་བྱུང་བས། དགེ་སློང་པས་དེ་འདྲ་མི་སྲིད་ལགས་སམ་ཞུས་པའི་ཚེ། མི་སྲིད་ན་དང་ལེགས་གདའ་སྟེ།
གང་ལྟར་མྱུར་དུ་གོ་འོང་བར་འདུག ད་རི་ཁྲོད་འདིར་ལན་ཅིག་འདུག་བསམས་ཀྱང་། འདུག་དབང་མི་ཡོང་ཤས་འདུག་པས། རང་རེ་རྣམས་སང་ཉིན་རང་དགོན་པ་རྫོང་དུ་འགྲོ་བ་ཡིན་ནོ་གསུངས་ནས་རྗེ་དཔོན་སློབ་རྣམས་ཕྱག་ཕེབས་ནས་ཞག་གསུམ་ལོན་པ་ན། རྗེ་རང་གི་གཅེན་པོ་ཞབས་དྲུང་དུ་འབྱོར་པས་ཡུམ་རུ་སྐྱས་ཀྱི་དུས་གཡག་གིས་བསྐྱུར་ནས་ད་ལྟ་གྲོང་ལ་ཐུག་པ་ཡོད་པས་རྗེ་ཉིད་འབྲོག་སིབ་ཏུ་ཕེབས་དགོས་པའི་སྙན་འབུལ་ནན་གྱིས་ཞུ་བར་འདུག་པ་ལ། རྗེའི་གསུང་གིས། ངེད་རུ་ཁྲོད་དུ་ཡོང་ཡང་དགེ་སྦྱོར་ལ་གནོད་པ་ལས་མེད། དེ་བས་ཁྱེད་རང་རྣམས་ཀྱིས་ཨ་མ་གླིང་ཁ་དགོན་པར་སྐྱོལ་ཅིག ངེད་འདི་ནས་འོང་བ་ཡིན་གསུངས་ཏེ་དཔོན་སློབ་རྣམས་ཀྱིས་མྱུར་དུ་གླིང་གར་ཕེབས་ནས་ཡུམ་སྲས་མཇལ་མ་ཐག་སྨན་པ་མཁས་པ་རྣམས་ལ་བསྟན་པས། ཞག་བདུན་ཙམ་ལས་མི་ཐུབ་ཟེར་བ་ལ།
རྗེ་འདིས་ཀུན་རིག་གི་དབང་བརྒྱ་རྩ་དང་། ཚེ་དབང་སྟོང་རྩས་ཐོག་དྲངས་པའི་བྱིན་རླབས་རྐྱེན་སེལ་གྱི་རིགས་རྒྱུན་མ་ཆད་པ་མཛད་པས་ཡུམ་གྱི་སྐུ་ཁམས་ཉིན་རེ་བཞིན་ཡང་ཟླ་བ་ཡར་ངོའི་འཕེལ་ཆ་ལྟར་ཇི་དང་ཇི་རྒྱས་སུ་གྱུར་ཏེ་ཟླ་ཕྱེད་ལྷག་ཙམ་ན་ཡུམ་སྙུང་གཞི་ལས་གྲོལ་ཏེ། སྐུ་ཁམས་སྔར་རྒྱུན་བཞིན་སོར་ཆུད་པས་སྨན་པ་སོགས་ཐམས་ཅད་ཧ་ལས་ཤིང་། མུས་ནང་གི་སྐྱེ་བོ་ཐམས་ཅད་མགྲིན་གཅིག་པས་ཡུམ་སྐུ་ན་དང་སྙུང་བབས་ལྕི་མོ་དེ་ཙམ་ལ་ཉེས་སྐྱོན་ལས་གྲོལ་བ་འདི་ནི་སྲས་གྲུབ་ཐོབ་དང་མཇལ་བའི་བྱིན་རླབས་ཁོ་ན་ལས་གཞན་དུ་མ་འདས་སོ། ། ཞེས་མགྲིན་གཅིག་ཏུ་སྒྲོག་པར་གྱུར་ཅིང་། དེ་དེའི་སྐབས་ནས་སླར་ཡང་རྗེ་བླ་མ་འདི་ཉིད་སྟོང་དཔོན་ཞལ་ངོ་རྣམས་ཀྱིས་གནས་གསར་དུ་སྤྱན་དྲངས་ཏེ་རེ་ཞིག་བཞུགས། དེ་ནས་དགོན་པར་ཕེབས་ཏེ་ཐུགས་དམ་དང་འཆད་ཉན་སྤེལ་མར་མཛད་པའི་རིང་ནས། ཉིད་ཀྱི་དགུང་གི་ལོ་ཞེས་ལྔ་བཞེས་པ་མི་ཟད་ཞེས་པ་མེས་པོ་ཁྱིའི་ལོ་ཆོ་འཕྲུལ་གྱི་ཟླ་བ་ཙམ་ནས་སྤྱན་སྔ་འཇམ་པའི་དབྱངས་དཀོན་མཆོག་རྒྱ་མཚོ་དེ་ཉིད་གཞན་སྣང་དུ་སྐུ་སྙུང་བའི་ཚུལ་བསྟན་ཏེ། ལོ་དེ་ལ་ཟླ་བ་གསུམ་པ་གཉིས་ཡོད་པའི་ཕྱི་མའི་ཉེར་གཅིག་གི་ཉིན་གླིང་ག་བདེ་བ་ཅན་གྱི་བླ་བྲང་དུ་གཟུགས་སྐུ་བསྡུ་བའི་ཚུལ་བསྟན་པ་ན། དེའི་གནས་ཚུལ་གསན་པའི་རྗེས་ཐོག་ཉིད་ལ་བདག་ཉིད་ཆེན་པོ་དཔོན་སློབ་རགས་བསྡུས་ཤིག་གིས་གླིང་གར་ཕེབས་ཏེ།
དེ་མ་ཐག་སྐུ་གདུང་རིན་པོ་ཆེའི་དྲུང་དུ་བྱིན་རླབས་ཞུ་བ་ལ་ཕེབས་ནས་ཤིང་སྡོང་པོ་རྩ་བ་ནས་བཅད་པ་ལྟ་བུའི་སྐུ་ལུས་བརྡབས་པའི་ཕྱག་བགྲང་བ་ལས་འདས་པ་དང་། ལྡོག་ཏུ་མེད་པའི་སྤྱན་ཆབ་ཀྱི་ཕུང་པོ་ཆུ་བོའི་རྒྱུན་ལྟ་བུ་མཛད་ཅིང་། སྙན་དར། དཀར་མེ་གདུང་འབུལ་སོགས་སྟོབས་ཆེ་བར་ཕུལ། དགོངས་རྫོགས་དངོས་གཞིའི་སྟེང་དུ་མང་ཇ་བཟང་བའི་རྙེད་བཀུར་དགེ་འདུན་སྟོང་ཕྲག་ཏུ་ཉེ་བ་ཚོགས་པ་རྣམས་ལ་ཟང་ཟིང་གི་གྲལ་འགྱེད་དང་། ཆེ་འབུལ་རྣམ་གཞག་བསྔོ་རྟེན་སོགས་དངོས་པོ་བཟང་ཞིང་སྟོབས་ཆེ་བ་བསྒྲུབས་ཤིང་། ལྷག་པར་སྐུ་གདུང་རིན་པོ་ཆེ་བཞུ་ལ་འབུལ་བ་དང་། གདུང་རུས་རྣམས་ཚ་ཚར་འདེབས་པ་སོགས་ཞབས་ཏོག་རྗེ་འདི་ཉིད་ཀྱིས་ཕྱག་ལེན་མཐར་ཕྱིན་པར་མཛད། དེ་ནས་བརྩམས་ཏེ་གང་དུ་བཞུགས་སར་ལོ་དུས་དང་ཟླ་དུས་ཀྱི་མཆོད་པ་མ་ཆག་པ་གནང་བ་སོགས་དམ་པ་གོང་མའི་དགོངས་པ་ཆོས་དབྱིངས་སུ་རྫོགས་པར་མཛད་པ་ཡིན་ལ། དེ་ནས་རྗེ་འདིས་སླར་ཡང་རྫོང་དགའ་ལྡན་རྩེར་ཕྱག་ཕེབས་ཏེ་དགེ་འདུན་ཆེ་རགས་ཤིག་ལ་འདོད་ཆོས་འདྲ་གནང་བའི་སྐབས།
སྟོང་དཔོན་ནང་སོ་ལྷ་དབང་གི་ཞབས་ལ་ཀླུ་ནད་ལ་བརྟེན་པའི་སྙུང་གཞི་དྲག་པོ་ཞིག་གིས་ཟིན་པ་ལ། སྨན་པ་མཁས་པ་གསུམ་ཙམ་གྱིས་གྲོས་མཐུན་གྱི་སྨན་སྤྱད་དང་། སྐུ་རིམ་སྤོངས་འདེགས་སོགས་ཅི་མཛད་ཀྱང་བདེ་ཁྱེད་དུ་མངོན་པ་མ་བྱུང་བ་ལ། རྗེ་བླ་མ་འདི་སྤྱན་དྲངས་ནས་ཉི་མ་བཅུ་གསུམ་གྱི་བར་དུ་གཅོད་ཀྱི་སྤྱན་དམིགས་ཆེད་དུ་གཏད་ནས་གནང་བས། ནང་སོའི་ཞབས་ལ་བདེ་བསྐྱེད་འཕྲལ་དུ་བླངས་ཏེ་ཞག་བདུན་གྱི་ཁོངས་སུ་སྙུང་གཞི་ནམ་མཁའ་ལ་སྤྲིན་དྭངས་པ་བཞིན་སོང་བས། གནས་གསར་སྡེ་པ་ཞལ་ངོ་རྣམས་ཀྱང་མི་ཕྱེད་པའི་དད་པ་ལ་བཀོད་ཅིང་། ཆབ་འབངས་ཐམས་ཅད་ཀྱང་ཡིད་བདེའི་དཔལ་ཐོབ་པར་མཛད་པ་ཡིན་ལ། དེ་ནས་རྣམ་འགྱུར་ཞེས་པ་ལྕགས་ཕོ་སྟག་གི་ལོ་རྗེ་ཉིད་དགུང་ལོ་ཞེ་དགུར་སོན་པ་ན། རྫོང་དགའ་ལྡན་རྩེའི་དགོན་གནས་དེ་ཉིད་དུ་རྗེ་ཉིད་ཀྱིས་མཁན་པོ་དང་། གཞན་འོས་སུ་གྱུར་པས་ལས་སློབ།
གསང་སྟོན། གྲིབ་ཚོད། གྲོགས་དན་པ་སོགས་འདུལ་བའི་ལས་གྲ་སྒྲིག་པར་མཛད་དེ། དེར་བཞུགས་ཀྱི་དགེ་འདུན་རྣམས་ཀྱི་ནང་ནས་འོས་སུ་གྱུར་པ་རྣམས་ལ་བསྙེན་རྫོགས་ཀྱི་སྡོམ་པ་དང་། གཞན་མང་པོ་ཞིག་ལ་རབ་ཏུ་བྱུང་བ་དགེ་ཚུལ་གྱི་བསླབ་འབོགས་སོགས་ལ་ཟླ་བ་གཉིས་ཙམ་གྱི་བར་དུ་ཐུགས་སྐྱོ་བསུན་མེད་པར་མཛད་ནས། དེ་ནས་རེ་ཞིག་ཤིན་ཏུ་དབེན་པའི་སྐུ་མཚམས་ཀྱི་བཅད་རྒྱ་དམ་པ་ཞིག་ལ་རྒྱང་ཙམ་བཞུགས་པའི་སྐབས་ཐོ་རངས་ཀྱི་ཆ་ཞིག་ན་རྗེ་ཉིད་ཀྱི་མནལ་ལམ་དུ་སྤྲས་པ་རིང་མོ་ནམ་མཁའི་མཐོང་ལ་ཡེ་ལེ་བ་གཅིག་འདུག་པ་ལ་མི་ནག་པོ་འཇིགས་སུ་རུང་བ་ཞིག་འཛེགས་སོང་ནས། དེས་རྗེ་ཉིད་ལ་ཕྱིར་མིག་བལྟས་ནས་འདི་ལ་བྱོན་ཟེར་བྱུང་བ་ལ། ཐུགས་ལ་སྤྲས་པ་འདི་དཀྱུས་མ་ན་མི་འདུག་པས་མ་ཐར་བ་འོང་ངམ་སྙམ་བག་ཚ་བ་ཙམ་བྱུང་བ་ན། དེ་མ་ཐག་བན་ཆུང་ལུས་ལ་རུས་རྒྱན་ཡོད་པའི་རྩེ་མོ་ལ་དྲིལ་བུ་གཡེར་ཁ་མང་པ་བཏགས་པའི་སིལ་ཆོམ་གྱི་སྒྲ་སྒྲོག་པ་ཞིག་བྱུང་ནས། སྤྲས་རིང་དེ་ལ་ཡར་རྒྱུག་མར་རྒྱུག་མང་དུ་བྱེད་ཅིང་།
འདི་ཙམ་ལ་མ་ཐར་བ་ཅི་སྲིད། ད་ལྟ་བྱོན་ཟེར་ཏེ་ཕྱག་ནས་འཐེན་སྐུ་ནས་ཕུལ་བྱུང་བས། རྗེ་ཉིད་ཀྱིས་ཀྱང་དབང་མེད་ཀྱི་ཚུལ་དུ་བྱོན་པས་སྐས་འགོར་ཕེབས་མ་ཐག་སྔར་གྱི་མི་ནག་པོ་དེས་ཕྱག་འཐེན་བཏང་བྱུང་བས། དེ་ནས་ས་ཕྱོགས་མཐོན་པོ་ཉམས་དགའ་མོ་ཞིག་ཏུ་ཕེབས་པ་སྙམ་བྱེད་པ་ན་མནལ་སད་བྱུང་བས། དེའི་ཚུལ་རྣམས་སྐུ་འཁོར་རྣམས་ལ་བཀའ་བསྩལ་ནས། རྨི་ལམ་ནི་ཡ་མཚན་ཆེ། དེ་རིང་ཅི་འོང་བ་ཡིན་ནམ་གསུངས་པ་ལ། ཉི་མ་ཕྱི་དྲོའི་ཆ་ལ་བབས་པ་ཙམ་ན། གདན་ས་ཆེན་པོ་དཔལ་ལྡན་ས་སྐྱ་ནས་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་གྱི་ཐུགས་དམ་བཀའ་ངག་དང་བཅས་སྤྲུལ་སྐུ་མགོན་པོ་ཚེ་དབང་དཔོན་གཡོག་རྣམས་འབྱོར་པའི། རྗེ་འདི་ས་སྐྱའི་སྔགས་དགོན་བདེ་ཆེན་གླིང་གི་མཁན་པོ་ལ་འབྱོན་དགོས་པའི་བཀའ་ཕེབས་ནན་ཆེན་འདུག་པ་ལ།
ཉིད་ཀྱི་གསུང་ལས། ས་སྐྱ་བདག་ཆེན་རྣམས་ཀྱིས་ཆོས་སྐྱོང་བྲན་དུ་འཁོལ་ཟེར་བ་ཅིས་ཀྱང་བདེན་པར་འདུག མདང་རྨི་ལམ་དུ་བྱུང་བའི་མི་ནག་པོ་དེ་གུར་གྱི་མགོན་པོ་དང་། བན་ཆུང་དེ་ཞལ་བཞི་པའི་སྤྲུལ་པ་ཡིན་ཚོད་དུ་གདའ། དེས་ན་ས་སྐྱ་གོང་མའི་བཀའ་བཅག་ན་ཆོས་སྐྱོང་ཡང་མི་མཉེས་རྒྱུར་འདུག འོན་ཀྱང་ངེད་རང་བས་མཐའི་བཙུན་པ་རི་ཁྲོད་ཀྱི་བསྒོམ་ཆེན་གང་ཡང་མི་ཤེས་པ་ཞིག་གི་དགོན་པའི་འཛིན་སྐྱོངས་དང་། ཆེན་པོའི་མཆོད་གནས་ལ་སོགས་པ་བློས་གཏན་ནས་མི་ལྕོགས་པ་ཞིག་ཡོད་པས། འབུལ་རྟེན་གང་དྲག་ཞིག་སྒྲུབ་ན་དགོངས་པ་བདེ་གྲོལ་ཡོད་པ་ཞིག་ཨེ་འཆར་གསུངས་པ་ལ། སྤྲུལ་སྐུ་མགོན་ཚེ་བས། ད་ལམ་རྗེ་རིན་པོ་ཆེ་མི་ཕེབས་ན།
བདག་ཀྱང་ལོག་ནས་འགྲོ་ས་མེད་པས། འདིར་ཞབས་དྲུང་དུ་འདུག་ཆོག་པ་མཁྱེན་ཞུས་བྱུང་པ་ན། དམ་པ་འདིས་ཐུགས་དགོངས་ལ་སྔ་མོར་འཇམ་དབྱངས་དཀོན་མཆོག་རྒྱ་མཚོའི་དྲུང་དུ་གདན་ས་ཆེན་པོའི་གནས་མཇལ་ལ་བྱོན་ཆོག་པ་ཞུས་པའི་སྐབས་སུ། ད་ལམ་མ་འགྲོ། སླར་ཆེར་གཏད་འབྱོན་མི་དགོས་ཞར་ལ་འཁོར་བ་ཞིག་འོང་གསུངས་བྱུང་བ་དེ། འདི་ཉིད་མཁྱེན་ཅིང་དགོངས་པའི་ལུང་བསྟན་རང་དུ་འདུག་སྙམ་པའི་ཐུགས་ལ་དད་པ་དང་ངེས་ཤེས་ལྷག་པར་འཁྲུངས་བཞིན་པའི་ངང་ནས། སླར་རྗེའི་གསུང་གིས། སྤྲུལ་སྐུ་བ་ཁྱེད་གཏན་ནས་མི་གསན་ན། སྤྱིར་འགྲོ་བ་ལས་འོས་མི་འདུག་ཀྱང་གང་ལྟར་ངེད་རང་མོས་པའི་བླ་མ་ཞིག་ད་ལྟ་སླས་པ་རྫོང་ཆུང་ན་བཞུགས་ཡོད་པའི་དེའི་དྲུང་དུ་བསླབ་བྱ་ཞུ་བ་ལ་ཕྱིན་ཆོག་པ་དགོས་གསུངས་ནས་དཔོན་སློབ་ཉུང་ཤས་ཞིག་གི་ཤར་སྟབས་སུ་ཕྱག་ཕེབས་ཏེ། རྗེ་བཙུན་དམ་པ་ཆོས་དབང་ཕྱུག་པ་ཉིད་ལ་སྔར་གྱི་གནས་ཚུལ་རྣམས་འབུལ་བར་མཛད་པ་ན།
རྗེ་དེ་ཉིད་ཀྱིས་ཀྱང་ཐུགས་དགེས་པའི་གསུང་ལས། རང་རེ་ཆོས་པ་རྣམས་འཇིག་རྟེན་གྱི་དཔོན་ལ་ལྟོས་མི་དགོས་པ་ཡིན་ནའང་། ཞབས་དྲུང་རྒྱན་མཆོག་རིན་པོ་ཆེའི་བཀའ་བཞིན་མ་སྒྲུབ་ན། རང་རེ་བཙུན་པའི་ལུགས་འདི་ས་སྐྱ་པ་གོང་མའི་ཆོས་ཀྱི་བཀའ་དྲིན་ཡིན་པ་དང་། ཁོང་གདུང་བརྒྱུད་གཞན་དང་མི་འདྲ་བ་དེ་ཀའི་བཀའ་ལ་མ་བརྩིས་ན་དམ་སེལ་དུ་ཡང་འགྲོ་ཉེན་ཡོད་པས། ད་ལམ་ཅིས་ཀྱང་འབྱོན་པ་ལེགས་ཤིང་། ངེད་རྒན་པོ་གོམ་པ་གཉིས་གསུམ་རེ་འགྲོ་མི་ནུས་པ་འདི་པ་ལའང་ས་སྐྱ་གོང་མ་ཙམ་གྱི་བཀའ་བྱུང་ན་འགྲོ་བ་ལས་འོས་ཅི་ཡོད་གསུངས་པ་སོགས་ཞལ་ཀུར་དང་འདྲེས་པའི་གསུང་མང་པོ་བྱོན་ཅིང་། ཕྱག་དཔེ་མང་པོ་དང་ཟང་ཟིང་གི་གནང་སྦྱིན་དཔག་མེད་དང་བཅས་འདི་ཕྱིར་ཕན་པའི་བསླབ་བྱ་མཐའ་དག་ལྷུག་སྩོལ་དུ་སྩལ་བའི་མོད་ལ། ད་ནི་ཁྱེད་རང་འཕྲིན་ལས་རིམ་གྱིས་ནམ་མཁའ་དང་མཉམ་པ་ཞིག་འོང་པས། དེ་ལ་གཞན་གྱི་བསམ་ངན་སྦྱོར་རྩུབ་ཀྱི་གནོད་པ་འདྲ་བྱུང་ཉེན་ཡོད་པས་ཐུགས་དམ་སྲུང་འཁོར་ལ་ནན་ཏན་མཛད་དགོས་ཤིང་།
དེང་སང་ངོར་ཚོར་ནི་འཇིགས་བྱེད་དྲུག་བཅུ་པ་རང་ལ་འཆོལ་བ་ཞིག་ཡོད་འདུག་སྟེ། སྔོན་ཆོས་རྗེ་ལྷ་མཆོག་པ་ངོར་གྱི་གདན་ས་ལ་བཞུགས་སྐབས། གཞན་ཕྱོགས་ན་གྲུབ་མཐའི་ཀུན་སློང་གི་དབང་ལས་བྱད་ཀའི་མནལ་ལྟས་འགའ་རེ་བྱུང་པ་ལ་དགོངས། ཐོག་མར་ཨུཥྞི་ཥའི་བསྲུང་བཟློག་དང་། འཕགས་པའི་ཁྲོ་བཅུའི་བསྐུལ་སོགས་གནང་རྗེས། གཤེད་དམར་བསྙེན་སོང་འགའ་རེས་འཇིགས་བྱེད་དྲུག་ཅུ་པའི་གཏོར་བཟློག་འཕྲིན་ལས་ཆར་འབེབས་ནང་ལྟར་ཐོག་མར་གནང་བས་མནལ་ལམ་འགྱུར་ཆེས་ཆེ་བའི་ཐུགས་ངེས་ཤེས་ལྷག་པར་འཁྲུངས་ཤིང་། ཚོགས་སུ་བཀའ་ལུང་བྱོན་པ་ལ་ཡང་། ན་ནིང་སྡེ་པ་སེང་གེ་རྩེ་ནས་འདི་ཚོར་དགོས་མེད་ཀྱི་སྙད་འདོགས་མོན་པའི་རྒྱབ་སྐྱོར་བྱུང་དུས་དབང་ཁང་དུ་གཏོར་སྒྲུབ་ཞག་སྦྲེལ་དང་འབྲེལ་བར་གསང་བའི་མཆོད་གཏོར་ནུབ་གཅིག་མ་རང་གིས་དོན་མཐོང་བྱུང་ཡང་། ད་རེས་ཀྱི་བྱད་ཀ་བོད་སྟོང་འདི་ལ་ཐོག་མར་ཞི་བས་ཨེ་བཟློག་སྙམ། ཁ་འབར་མའི་གཏོར་ཆེན།
སེང་གདོང་མའི་ཕྱིར་བཟློག ཨུཥྞི་ཥའི་སྦྱར་བཟློག ཨུཥྞི་ཥའི་བཟློག་པ་རྣམས་རིམ་ཅན་བྱས་ཀྱང་། རྨི་ལྟས་འགྱུར་བ་ཞིག་མ་བྱུང་པ་ལ། ཁ་གཙང་གི་འཇིགས་བྱེད་དྲུག་ཅུ་པ་ལན་གཅིག་པོ་དེ་རང་གིས་ཆོ་ཕྱ༵ད་བྱུང་བས། ད་འདིར་སྐུ་རིམ་ལ་དྲུག་ཅུ་པ་རྒྱུན་ལྡན་ཞིག་འཛུགས་དགོས་པ་སྣང་བས། ཁྱེད་བསྙེན་པ་ནུས་པ་སུ་འདུག་རང་ལ་བླ་བྲང་ནས་མཐུན་རྐྱེན་སྒྲུབ་གསུངས་པ་དང་རྗེས་འབྲེལ། དབང་ཁང་དུ་འཇིགས་བྱེད་ར་ལུགས་རོ་ལངས་བརྒྱད་བསྐོར་གྱི་དབང་ཆ་གཅིག་གནང་ནས་བསྙེན་སྒྲུབ་པ་འགའ་རེ་བྱུང་། བསྙེན་པ་བར་ཆད་མེད་པར་འགྲུབ་རྗེས། རྗེ་སངས་རྒྱས་རིན་ཆེན་དྲུང་གིན་ནཱ་ལེནྡྲ།
མུས་རྟ་མོ་གླིང་ག ཐུབ་བསྟན་རྣམས་སུ་ཕྱག་བཞེས་འཛུགས་པ་གནང་བའི་རྒྱུན་སྟེང་ནས་ཕྱག་ལེན་སོགས་བཀོད་འབྲེལ་མཛད། འདི་ལ་བྱུང་ན་རྡོ་རྗེ་འཆང་ཆེན་པོ་རང་གི་དབུས་གོང་མའི་སྐུ་རིམ་ལ་སྣེ་གདོང་རྩེར་དྭགས་པོ་བཀྲ་ཤིས་རྣམ་རྒྱལ། ཆོས་རྗེ་དགེ་བ་རྒྱལ་མཚན་སོགས་ཕྱག་ཕྱིར་བཀྲ་ཤིས་པའི་དྲུག་ཅུ་པ་མཛད་དུས་ཀྱི་ཐོ་དང་ཕྱག་བཞེས་མཐོང་བརྒྱུད་གུ་གེ་པཎྜི་ཏ་ལ་མངའ་བར་འདུག་པ་ནས་གློ་བོ་མཁན་ཆེན་དྲུང་དུ་རྩད་གཅོད་ཞུས་པས། ཆོས་རྗེ་པཎྜི་ཏ་ཆེན་པོའི་དྲུང་དུ་གུ་གེ་ཚོར་དགེ་ལྡན་པའི་མིག་སྔར་འཇིགས་བྱེད་དྲུག་ཅུ་པའི་ཕྱག་བཞེས་ཀྱང་གནང་བའི་ལོ་རྒྱུས་འདུག་ཅིང་། དེ་མཐུན་ཆོས་རྗེ་ན་མོ་སྐུ་མཆེད་པས་ཀྱང་ཡང་ཡང་བཞི་སྡེར་གནང་བའི་མཆོད་གཡོག་པ་བླ་མ་བྲག་ལ་བ་ཟེར་བ་ཞིག་དིང་སང་འདི་རང་ན་ཡོད་པས་རྩད་གཅོད་གནང་བས་ཁྱབ། ཆོས་རྗེ་པཎྜི་ཏ་ཆེན་པོས་གློ་བོར་གདན་ཆགས་རིང་ནི་གཏན་ནས་མ་གནང་། སྐུ་རིམ་བྱད་བཟློག་ཁག་ཆེན་གང་དགོས་ལ་གདུགས་དཀར་ཅན་རང་གི་ཕྱིར་བཟློག་ཁོ་ན་མཛད་པས་ངེད་རང་གི་རིམ་གྲོ་ཁག་ཆེ་བ་ཀུན་ལ་ཡང་འདི་ཀ་སྒྲུབ་ཀྱིན་ཡོད། ལར་ཞལ་དང་ལས་གཤིན་རྭ་གཉན་འགྲས་པའི་སྟབས་ཀས་མི་མཐུན་པར་གྲགས་ཤིང་། ཨེ་ཝྃ་གྱི་དགོན་པའི་བཀའ་གཏད་དཔལ་མགོན་ཞལ་ལ་གནང་བའི་ཕྱག་གཡོག་རང་རྗེ་པཎྜི་ཏས་གནང་།
གཙུག་ལག་ཁང་གཏོད་པའི་ཆོ་ག་སོགས་མཛད་པའི་ལོ་རྒྱུས་དང་། དེ་དུས་འཇམ་དབྱངས་ཤེས་རབ་རྒྱ་མཚོ་བ་ལ་ཁྱེད་ཀྱི་དགོན་གནས་འདིས་འགྲམ་བཏིང་བ་མན་ནས་དཀའ་བ་དང་ལེན་ལ་ཕུག་གི་རྒྱ་རི་ཙམ་ལ་བརྟེན་ནས་གནང་ཞིང་། སྣར་ཐང་པའི་སྙད་རྩེར་ཀུན་གྱི་ངོ་ལེན་ཡང་ཐུགས་ལ་བཏགས་པས་དྲིན་གསོབ་འདི་འབུལ་གསུངས་སྐུ་རྐྱང་ལ་དཔལ་མགོན་གྱི་རྗེས་གནང་ལུང་ཞལ་ཤེས་མ་ལུས་པ་རྫོགས་པ་རང་ཞིག་གནང་། དེ་དུས་པཎྜི་ཏས་བདག་ལ་ཡང་གནང་དགོས་ཞུས་པས། ཁྱེད་རང་གིས་སྔར་བླ་མ་ཟླ་རི་བ་སངས་རྒྱས་ཤེས་རབ་པ་ལ་ཐོབ་པ་དེས་ཆོག་གསུངས་ནས་གནང་དུ་མ་གསན་པ་ལ་ཡང་ཡང་སྙན་གཙེར་བས། ཨ་ཙ་ར་འདིས་གསོ་མི་གསོད་དུ་འཇུག་པར་གནང་གསུངས་ནས་སྔགས་ཀྱི་བཟླས་ལུང་ཙམ་མཛད་པ་གསན་ཡིག་ཏུ་ཡང་བཀོད་ཡོད་ལགས་པས། རྗེ་རྡོ་རྗེ་འཆང་རང་མྱ་ངན་འདས་ཞིང་གི་གནས་མཆོག་ཀ་དྲུག་མ་དེར་རྒྱུ་རློན་ལྡ་ལྡི་སོགས་ཀྱི་གཏོར་བཤོམས་འཇིགས་འཇིགས་གནང་བ་ཡང་བློས་མི་དཔོགས་གསུང་བ་བྱུང་ཞིང་། སྔར་གསུངས་པའི་བླ་མ་བྲག་ལ་བ་བོས་ནས་དབྱངས་འདྲའི་ཞུས་དག་བྱས་ཀྱང་ཁོང་བཞེད་པ་འདྲ་བའི་ཁུང་ཆོད་པ་ཞིག་མ་བྱུང་།

ད་ལྟའི་དབྱངས་སྐད་འདི་ལ་ལས་གཤིན་ལ་ཡ་བརྒྱད་ཚང་བ་སོགས་ཤེས་བྱེད་བག་ཙམ་ལས་ཡིད་ཆེས་ཐུབ་པ་རང་གི་ཏིག་དན་ཁེལ་བ་མི་འདུག་ཀྱང་འདི་ཀ་ལས་འོས་མི་འདུག་གསུང་ཟེར་བ་ཐོས། ཕྱིས་ནི་འཇིགས་བྱེད་ཀྱི་བསྙེན་པ་དང་དྲུག་ཅུ་པ་དར་རྒྱས་རང་ལ་སོང་ཡོད་པ་གདའ། གང་ལྟར་རང་རེ་མུས་པ་རྣམས་ས་སྐྱ་པའི་ཡབ་ཆོས་བདེ་ཀྱེ་གཉིས་ཀྱི་སྲུང་འཁོར་དང་། གུར་གྱི་མགོན་པོའི་སྲུང་ཟློག་སོགས་ལས་ཟབ་པའི་མན་ངག་གཞན་ལ་བློ་ལྟོས་འཆོལ་མི་དགོས་ངེས་པ་ཡིན་པས། དེ་བཞིན་ཐུགས་ལ་ཞོག་མཛོད་གསུངས་པ་སོགས་ཕྱི་ནང་གི་གནས་ཚུལ་ཞིབ་མོ་བླང་དོར་གྱི་སྙིང་པོའི་གནད་སོགས་མཐའ་རྒྱས་སུ་གནང་ཞིང་། བདག་ཅག་གི་བླ་མ་འདིས་ཀྱང་རྗེ་ཆོས་དབང་ཕྱུག་ཉིད་ཀྱི་ཞབས་གཉིས་དབུ་གཙུག་ཏུ་བཀོད་པའི་དཔལ་ལྡན་བླ་མ་སྐུ་ཚེ་བརྟན་པ་དང་། རང་ཉིད་ཐུགས་བསམ་ཐམས་ཅད་ཆོས་དང་མཐུན་པར་མཐར་ཕྱིན་ཏེ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་འགྲུབ་པ་སོགས་ཀྱི་སྨོན་ལམ་ཐུགས་ཡིད་ཚིམ་པར་མཛད་ནས། དེ་ནས་རིང་པོར་མ་ལོན་པར་གདན་ས་ཆེན་པོའི་ཕྱོགས་སུ་ཕྱག་བཏེག་སྟེ། རིམ་གྱིས་དཔལ་ལྡན་ས་སྐྱར་ཕེབས་པ་ན། དཔོན་སློབ་རྣམས་ལྷ་ཁང་ཆེན་མོའི་ནུབ་བྱང་གཡུལ་ཐང་གི་མགོ་དེར་འབྱོར་པའི་ཚེ། ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱིས་སྐུའི་ཉེ་འཁོར་བ་ཞིག་གནང་བྱུང་ནས།
དོ་ནུབ་སྒོ་རུམ་དུ་བསེ་འབག་ནག་པོ་འཕུར་ཤེས་ཞར་ལ་རྟེན་མཇལ་གནང་བའི་ཏལ་མར་བདེ་ཆེན་གླིང་གི་བླ་བྲང་དུ་ཕེབས་པ་དང་། སང་ཉིན་རང་རེ་མཇལ་བ་ཡིན་ནོ་གསུངས་བྱུང་བ་བཞིན་རྗེ་ཉིད་ཀྱིས་དེ་འཕྲལ་གཟིམ་སྤྱིལ་དཀར་པོར་ཕེབས་པའི་བསེ་མགོན་ཆེན་པོའི་དྲུང་དུ་ཕྱག་མཛད་པ་ན། ཡེ་ཤེས་མགོན་པོའི་སྐུ་དེ་ཉིད་ཀྱི་སྙན་དར་གྱི་ཁྲོད་ནས་བཀྲས་ཐགས་བཟང་བ་སྤུས་གཙང་ཞིག་མིའི་ལག་གིས་འཕངས་པ་ལྟར་བདག་ཉིད་ཆེན་པོའི་སྐུ་མདུན་དུ་རྒྱང་གིས་བྱུང་པ་ལ། ཞབས་དྲུང་ན་ཡོད་པ་ཀུན་ངོ་མཚར་དུ་གྱུར་ཅིང་། དེ་དུས་སྤྲུལ་སྐུ་མགོན་ཚེ་བ་ཡང་ཕྱག་ཕྱི་ལ་ཡོད་པས། སྐུ་ལས་སྙན་དར་བབས་པ་འདི་འདྲ་རེ་རེ་ཙམ་མ་གཏོགས་མི་འབྱུང་བས་རྟེན་འབྲེལ་བཟང་། སྙན་དར་དེ་རྗེ་རིན་པོ་ཆེ་རང་བསྣམ་པ་ཞུ། གོང་མའི་ཞབས་དྲུང་དུ་སྙན་འབུལ་ངེད་རང་གིས་ཕུལ་བས་ཆོག ཅེས་ཞུས་པ་བཞིན་དེ་བཞིན་དུ་མཛད་དོ་ཞེས་ཐོས་ལ། འདི་ལྟ་བུ་ནི་རྗེ་བཙུན་བླ་མ་འདི་ཉིད་ཡི་དམ་དཀྱིལ་འཁོར་གྱི་ལྷ་ཚོགས་ཞི་ཁྲོ་རབ་འབྱམས་རྣམས་དང་དབྱེར་མེད་དུ་བཞུགས་པ་ལ་བསྟན་སྲུང་དབང་པོ་རྣམས་ཀྱི་གཙོ་བོ་ཉིད་ཀྱིས་ཀྱང་གུས་འདུད་མཛད་པར་གདོན་མི་ཟ་བ་སྣང་བས་ཤིན་ཏུ་ངོ་མཚར་བའི་གནས་སོ། །
དེ་ནས་གསང་སྔགས་བདེ་ཆེན་གླིང་གི་བླ་བྲང་དུ་དེ་ནུབ་བཞུགས་པའི་སང་ཉིན་ལྷ་ཆེན་ཕུན་ཚོགས་གླིང་ན་དཔལ་ས་སྐྱའི་ཆོས་ཀྱི་མངོན་པར་མཐོ་བའི་ཁྲི་ཐོག་ན་བཞུགས་པའི་སྔགས་འཆང་འཇམ་པའི་དབྱངས་གྲགས་པའི་མཚན་ཅན་མཇལ་བར་མཛད་པས། དཔོན་སློབ་དེ་སྔ་ནས་ཡུན་རིང་འདྲིས་པ་ལྟ་བུའི་ཕན་ཚུན་ནང་གཙང་ཞིང་ཐུགས་འགོལ་བའི་བཀའ་ལུང་བག་ཕེབས་པ་གནང་བ་དང་། འཕྲལ་ཡང་སྐུ་མཛེས་ཤིང་བརྗིད་ཆགས་པ། གསུང་དལ་ཞིང་འཕྲོད་པར་སྨྲ་བ། ཐུགས་འཇམ་ཞིང་དེས་པའི་ངང་ཚུལ་ཅན་དེ་གཟིགས་པ་ན་རྗེ་འདིའི་ཐུགས་ལ། འདི་ལྟ་བུའི་ངོ་མཚར་བའི་སྣང་ཚུལ་འོང་ངེས་པར་རིགས་གསུམ་མགོན་པོའི་རྣམ་སྤྲུལ་ཡིན་ཟེར་བ་དེ་དོན་ལ་གནས་པར་འདུག་སྙམ་པའི་དད་མོས་དང་། ས་སྐྱ་པའི་ཐུགས་ཞེན་གྱིས་ཐུགས་བདེ་བ་ཚད་མེད་པ་བྱུང་གསུངས་ཤིང་། དེ་ནས་སྲས་ཡུམ་གཞན་རྣམས་དང་དགེས་པར་མཇལ་ཏེ། རེ་ཞིག་གི་བར་ལ་ཐུགས་དམ་བཅད་རྒྱ་དམ་པ་ཞིག་ལ་བཞུགས་པའི་རིང་ནས། དེ་ཕྱོགས་ཀྱི་སྐྱེ་བོ་བློ་ལྡན་རྣམས་ཀྱིས་རྗེ་འདིའི་རྣམ་ཐར་བཟང་པོ་རྣམས་མཐོང་ཞིང་ཐོས་པའི་རྐྱེན་བྱས་གདན་ས་ཆེན་པོའི་སྐྱ་སེར་དྲག་ཞན་ཐམས་ཅད་མགྲིན་གཅིག་ཏུ་དད་ཅིང་འདུན་པར་གྱུར་ཏེ་ཕྱི་ནང་གི་རྟེན་འབྲེལ་ཐམས་ཅད་རང་འགྲིག་ཏུ་གྱུར་པ་ཡིན་ལ།
དེ་ནས་བདག་ཉིད་ཆེན་པོ་འདི་དགུང་གི་ལོ་ལྔ་བཅུར་སོན་པ་ཁོང་བུའམ་རྩུབ་མོ་ཞེས་པ་ལྕགས་མོ་ཡོས་ཀྱི་ལོ་གསར་དུ་ཤར་བ་ན། གཙོ་བོ་འཇམ་པའི་དབྱངས་ཡབ་རྗེ་ཆོས་ཀྱི་རྒྱལ་པོས་བཀའ་ཕེབས་གནང་བ་དང་། གཞན་ཡང་དོན་གཉེར་གྱི་སྐྱེ་བོ་མང་པོས་གསོལ་བ་བཏབ་པའི་ངོར་གདན་ས་ཆེན་པོའི་ཆོས་རྗེ་བརྒྱ་དཔོན། ལས་ཆེན་རྣམ་གཉིས། ཆོས་སྡེ་ལྷོ་བྱང་། རིན་ཆེན་སྒང་པ་ཆོས་འཁོར་ལྷུན་པོ་བ་སོགས་ཀྱི་ཆོས་ཉན་རགས་བསྡུས་སུམ་བརྒྱ་ལྷག་ཙམ་ཞིག་ལ་དཔལ་ས་སྐྱའི་གཙུག་ལག་ཁང་དབུ་རྩེ་རྙིང་མར་རྗེ་བཙུན་ས་སྐྱ་པ་ཆོས་ཀྱི་སྤྱན་ལྡན་རྣམས་ཀྱི་འཁྲུལ་པ་མེད་པའི་གསུང་རབ་དགོངས་འགྲེལ་བཅས་པ་དང་གངས་རིའི་ཁྲོད་འདིར་དགེ་ལེགས་སུ་མཛད་པའི་རྒྱུན་དིང་སང་གི་བར་དུ་གནས་པ་རྣམས་ཀྱི་ནང་ནས་གཙོ་བོར་གྱུར་པ་སྟོབས་བཅུའི་དབང་ཕྱུག་དཔལ་མགོན་བི་རུ་པའི་བཞེད་གཞུང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་རྫོགས་པར་གནང་སྟེ། དེ་ཡང་མན་ངག་རྣམས་ཀྱི་བཤད་པ་མཐའ་ཆོད་ཅིང་རྒྱས་ལ་ཉམས་ལེན་འཁྱེར་བདེ་ཞིང་འདྲིལ་བ། ཆ་ལག་ཕྲ་མོ་ཚུན་དང་བཅས་པ་གདུལ་བྱ་སོ་སོའི་འདོད་པ་དང་འཚམས་པར་སྩལ་ཅིང་། གསུང་ངག་གྲོལ་ནས་རབ་ཏུ་བྱུང་བ་དང་བསྙེན་པར་རྫོགས་པ་བརྒྱ་ཕྲག་ལྷག་ཙམ་མཛད་དོ། ། གཞན་ཡང་དབང་དང་རྗེས་གནང་ལུང་ལ་སོགས་པ་དོན་གཉེར་སུ་བྱུང་དུས་ཁོར་ཡུག་ཏུ་སྩོལ་བའི་ངང་ནས།
སྐབས་མཚམས་རྣམས་སུ་རྗེ་འདིས་ཡབ་རྗེ་ཆོས་ཀྱི་རྒྱལ་པོའི་དྲུང་དུ་རྡོ་རྗེ་ཕུར་པ་ས་ལུགས་ཀྱི་དབང་དང་། འཁོར་ལོ་བདེ་མཆོག་ནག་པོ་ལུགས་ཀྱི་དབང་། དཀར་བདུད་ལྕམ་དྲལ་གྱི་རྗེས་གནང་སོགས་ཟབ་ཆོས་འགའ་ཞིག་ནོད་པར་མཛད་ཅིང་། ལོ་དེའི་དབྱར་ཆར་ཤིན་ཏུ་དཀོན་པ་ལ། དེ་ཕྱོགས་ཆོས་སྡེ་སོ་སོ་མན་ངག་པ་དུ་མ་དང་བཅས་པས་ཐབས་གང་བྱས་ཀྱང་མ་ཕེབས་པ་ན། གོང་མ་རིན་པོ་ཆེའི་བཀའ་གནང་བ་ལ་བརྟེན་ནས་རྗེ་འདིས་ཆར་འབེབས་མཛད་པས་ཉིན་ཞག་བཞིའི་བར་དུ་ཆར་ཆེན་པོ་བབས་པས། དེ་ཕྱོགས་ཀྱི་སྐྱེ་བོ་ཐམས་ཅད་དགའ་སྤྲོ་དཔག་ཏུ་མེད་པ་དང་བཅས་ད་རེས་ཀྱི་ཆར་འདི་མུས་ཆེན་པས་བྱིན་རླབས་ལས་བྱུང་བ་ཡིན་ཡང་དག་གོ་ཞེས་སྒྲོག་པར་གྱུར་ཅིང་། དགུན་གྱི་དུས་སུ་སྙུང་གནས་ཀྱི་ཚོགས་དབུར་ཕྱག་ཕེབས་ནས་དེའི་ཆོས་སྐོར་རྣམས་རྫོགས་པར་གནང་བས་སྐྱེ་བོ་ཐམས་ཅད་དད་པ་ཆེར་གཡོས་ཏེ་འབུལ་ནོད་བསམ་གྱིས་མི་ཁྱབ་པ་བྱུང་བ་རྣམས་ཕྱེད་གོང་མ་ཞབས་དྲུང་དུ་དཀར་མེའི་ཆ་རྐྱེན་ལ་ཕུལ། ཕྱེད་དགེ་འདུན་རྣམས་ལ་སྩལ་ཏེ། དེ་ནས་དགའ་བ་ཞེས་པ་ཆུ་ཕོ་འབྲུག་གི་ལོ་རྗེ་ཉིད་དགུང་ལོ་ང་གཅིག་ཏུ་ཕེབས་པ་ན།
མུས་ཀྱི་དགོན་པ་དགའ་ལྡན་རྩེར་ཁོར་ཙམ་བྱོན་ཏེ། དེར་བཞུགས་ཀྱི་དགེ་འདུན་རྣམས་ལ་ཡང་ཇ་དང་གནང་སྦྱིན་བཟང་པོ་མཛད་ནས། དེ་འཕྲལ་སླས་པ་རྫོང་ན་རྗེ་བཙུན་དམ་པ་ཆོས་དབང་ཕྱུག་བཞུགས་པ་མཇལ་པ་ལ་ཕེབས་པའི་ས་སྐྱ་ཕྱོགས་སུ་བྱུང་བའི་དངོས་པོ་ཆེ་ཕྲ་ཐམས་ཅད་ཕྱག་ཏུ་ཕུལ་ནས་འཁོར་གསུམ་ཡོངས་དག་གི་གསུངས་བསྔོའི་རྒྱས་འདེབས་ཞུ་བར་མཛད་ཅེས་ཐོས་ལ། དེ་ནས་རྫོང་དགའ་ལྡན་རྩེར་རྒྱང་ཙམ་བཞུགས་པའི་དེར་ཡོད་ཀྱི་དགེ་འདུན་འདུས་པ་རྣམས་ལ་འཁོར་ལོ་བདེ་མཆོག་ལཱུ་ཧི་པའི་དབང་སྔོན་དུ་འགྲོ་བའི་དེའི་བསྐྱེད་རིམ་གྱི་བཤད་པ། རྫོགས་རིམ་གྱི་ཁྲིད་དང་བཅས་པ། ན་རོ་མཁའ་སྤྱོད་ཀྱི་བྱིན་རླབས། དེའི་བསྐྱེད་རྫོགས་ཀྱི་ཁྲིད། དོ་པ་ལུགས་ཀྱི་གཅོད་སྐོར་གསུམ་གྱི་ཁྲིད་རྒྱས་པ། དེ་དག་སོ་སོའི་རྒྱབ་ཆོས་ཀྱི་ལུང་ཆ་ཚང་བ་དང་བཅས་པ་སྨིན་རྒྱས་སུ་སྩལ་ནས། སླར་གདན་ས་ཆེན་པོའི་ཕྱོགས་སུ་ཕྱག་ཕེབས་ཏེ།
གོང་མ་རིན་པོ་ཆེ་ཡབ་རྗེ་ཆོས་ཀྱི་རྒྱལ་པོ་སོགས་ཞལ་ངོ་རྣམས་དང་མཇལ་འཕྲད་དགོས་པར་མཛད་ནས། དམ་པ་འདི་ཉིད་དགུང་ལོ་ང་གཉིས་སུ་སོན་པ་རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོའི་དབྱར་ཟླ་བ་གསུམ་ཙམ་གྱི་བར་ལ་གདན་ས་ཆེན་པོའི་བརྒྱ་དཔོན། ལས་ཆེན། ཆོས་སྡེ་ལྷོ་བྱང་ནས་དགེ་བའི་བཤེས་གཉེན་རགས་བསྡུས་དང་བཅས་པའི་ཆོས་ཉན་པ་ཉིས་བརྒྱ་ལྷག་ཙམ་ལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་། ནཱ་རོ་མཁའ་སྤྱོད་ཀྱི་བྱིན་རླབས་རྣམས་ཐོག་མར་སྩལ་བའི། དེ་ནས་བདེ་མཆོག་ནག་པོ་པའི་བསྐྱེད་རིམ་གྱི་བཤད་པ་ཤིན་ཏུ་རྒྱས་པ་རྫོགས་རིམ་དཔྱིད་ཐིག་གི་ཁྲིད་དང་བཅས་པ། ན་རོ་མཁའ་སྤྱོད་ཀྱི་བསྐྱེད་རྫོགས་ཀྱི་ཁྲིད་ཟབ་མོ། དེ་དག་སོ་སོའི་རྒྱབ་རྟེན་གྱི་ཡིག་ཆ་སོ་སོའི་ལུང་ཡོངས་རྫོགས་དང་བཅས་པ་གནང་ནས། ལོ་དེའི་དགུན་གྱི་ཚེ། སྔར་གྱི་ཆོས་ཞུ་རྣམས་ཀྱི་སྟེང་དུ་སླར་ཡང་དོན་གཉེར་མང་དུ་འདུས་པའི་ཚོགས་པ་བཞི་བརྒྱར་ཉེ་བ་ལ་དཔལ་ས་སྐྱའི་དབུ་རྩེ་རྙིང་མར་གསུང་ངག་རིན་པོ་ཆེའི་གཞུང་ཁྲིད་རྒྱས་པ་སོ་སོའི་ཡིག་ལུང་དང་བཅས་པ་རྫོགས་པ་དང་།
དགེ་བཤེས་རགས་བསྡུས་རྣམས་ལ་ཆ་ལག་རྣམས་ཚང་བར་སྩལ་ཅིང་། གཞན་ཡང་གྲྭ་བཙུན་བརྒྱ་སྐོར་ཙམ་ལ་སྙུང་གནས་ཀྱི་ཆོས་སྐོར་རྫོགས་པ་དང་། ཀུན་རིག་གི་དབང་ཆ་མང་དུ་གནང་བའི་རྗེས་འབྲེལ་ཀུན་རིག་ཆོ་གའི་བཤད་པ། རྣམ་བཤད་དཔག་བསམ་ལྗོན་པའི་སྟེང་ནས་བཤད་པ་རྒྱས་ཤིང་མཐའ་ཆོད་པ་ཕྱག་རྒྱ་རྣམས་ཀྱི་བརྡའ་སྤྲོད་དང་བཅས་པ་ཞིབ་ཏུ་གནང་ཞིང་། གཞན་ཡང་རྗེ་བཙུན་གྱི་གཞན་ཕན་བསྐོར་གསུམ་དང་། ཀུན་མཁྱེན་གྱི་གཞན་ཕན་རྣམ་གཉིས་སོགས་དང་སྦྱར་བའི་སྦྱོང་རྒྱུད་ཀྱི་བཤད་པ་རྒྱས་པ་ཞིག་སྩལ་ནས་རེ་ཞིག་སྐུ་མཚམས་ལ་བཞུགས་པའི་ཚེ། གོང་མ་རིན་པོ་ཆེ་ནས་ཕེབས་སྒོ་ལ་རྒྱལ་རྩེ་ནས་འོངས་པའི་གྲྭ་པ་འདི་རྣམས་དམ་ཚིག་གཙང་བ་ཤ་སྟག་ཡིན་པས། ཁོང་རྣམས་ལ་ཞལ་བཞི་པའི་རྗེས་གནང་ཞིག་དོ་ནུབ་ཚེས་བརྒྱད་སོགས་མིན་ཡང་གནང་བ་མཛོད་གསུངས་པ་ལ། རྗེ་ཉིད་ཀྱིས་ཀྱང་དེ་བཞིན་ཕྱག་ལེན་མཛད་པས། དེའི་སྲོད་ལ་སྔར་མུས་སུ་མནལ་ལམ་ལ་བྱུང་བའི་བན་ཆུང་རུས་པའི་རྒྱན་དང་དྲིལ་བུ་གཡེར་ཁ་བཏགས་པ་དེ་འདྲ་བ་གཉིས་བྱུང་ནས་གར་སྟབས་ལིང་ལིང་དགའ་བའི་རྣམ་འགྱུར་མང་པོ་བསྟན་ནས་ཡལ་སོང་བས།
རྗེའི་ཐུགས་ལ་བླ་མའི་བཀའ་བཞིན་སྒྲུབ་པ་དང་། སློབ་མ་དམ་ཚིག་གཙང་ན་དུས་མིན་ལ་རྗེས་གནང་བྱས་ཀྱང་འགལ་བ་མི་འདུག་སྙམ་པ་བྱུང་གསུངས་ཤིང་། ཡང་ལན་ཅིག་ཉེར་དགུ་ཞིག་ལ་གདན་སའི་བརྒྱ་དཔོན། ལས་ཆེན་སོགས་དྲག་བསྡུས་འགའ་ལ་ཞལ་བཞི་པའི་རྗེས་གནང་འགའ་ཞིག་མཛད་པས། དེ་ནུབ་གཟིགས་སྣང་ལ་བྱ་ནག་ཆེ་ཞིང་སྣུམ་པ་གཟི་བརྗིད་དང་ལྡན་པ་ཞིག་ཞབས་པུས་གཡོན་པའི་སྟེང་དུ་བབས་ནས་ན་བཟའི་སྤུ་འཐོག་མཆུས་གསོལ་བ་སོགས་བྱེད་ཅིང་ཡུག་ཅིག་འདུག་ནས་མཐར་ཞབས་འོག་ཏུ་མགོ་བོ་བཙུགས་བྱུང་པས། བདག་ཉིད་ཆེན་པོས་ཀྱང་གུར་གྱི་མགོན་པོའི་བླ་མ་བརྒྱུད་པའི་བཀའ་བསྒོ་ཞིག་མཛད་པས་དེ་འཕྲལ་བྱ་ནག་དེ་ཡལ་སོང་ཞིང་། དུས་ཕྱིས་གསུང་ལས། དེ་དུས་ཀྱི་མཐོང་སྣང་དེ་དཔལ་མགོན་ཞལ་བཞི་པ་ཤིན་ཏུ་དགེས་པའི་རྟགས་ཙམ་དུ་འདུག་གསུངས་ཀྱང་། དོན་ལ་རྗེ་འདི་ལ་ཞིང་སྐྱོང་ཆེན་པོ་ཉིད་ཤིན་ཏུ་འཆེས་པའི་སྒོ་ནས་གུས་ཤིང་འདུད་པ་བྲན་གཡོག་གི་ཚུལ་དུ་བཞུགས་པའི་མཚན་མ་ཡང་དག་པ་ལས་གཞན་དུ་མ་འདས་སོ། ། དེ་ནས་མྱོས་བྱེད་ཅེས་པ་ཤིང་མོ་ལུག་གི་ལོ་རྗེ་ཉིད་དགུང་ལོ་ང་བཞིར་ཕེབས་པ་ལ་མུས་ཕྱོགས་སུ་ཕེབས་ནས་རྫོང་དགའ་ལྡན་རྩེར་རེ་ཞིག་བཞུགས་པའི་ཚེ།
རྗེ་བཙུན་དམ་པ་ཆོས་དབང་ཕྱུག་པ་དེ་ཉིད་དག་པའི་ཞིང་དུ་གཤེགས་ནས་དེའི་ཁ་སྐད་གསན་མ་ཐག་རྗེ་ཉིད་ཀྱིས་མྱུར་བར་ཕྱག་ཕེབས་ཏེ། སྐུ་གདུང་རིན་པོ་ཆེའི་ཆས་ཞུགས་ཞབས་ཏོག བཞུ་ལ་འབུལ་བ། གདུང་རུས་ཚ་ཚར་འདེབས་པ་སོགས་རྐང་ལེན་དོ་དམ་ཆེར་མཛད་ཅིང་། རང་ཉིད་ཀྱི་ཕྱག་རྫས་དངོས་པོ་ཡོད་དོ་ཅོག་ཐམས་ཅད་རྗེ་དེ་ཉིད་ཀྱི་དགོངས་རྫོགས་སུ་དམིགས་ཏེ། མུས་ནང་གི་དགོན་ཆེ་ཆུང་རྣམས་སུ་མང་ཇ་བསྙེན་བཀུར་རྒྱ་དཔངས་ཤིན་ཏུ་ཆེ་བ་བསྒྲུབས་པ་དང་། དབོན་པོ་རྣམས་ལ་གནང་སྦྱིན་བཟང་པོ་སྩལ་ནས་ནང་རྟེན་སྐུ་འདྲ་བཞེངས་པའི་ཞལ་བཀོད་སོགས་མཛད་ཅིང་། དེ་དག་གི་གནས་སྐབས་ཐམས་ཅད་དུ་རང་ཉིད་མགོན་དང་བྲལ་བའི་ཐུགས་ལས་ཀྱི་རྣམ་པ་དཔག་མེད་དང་། སྤྱན་ཆབ་ཀྱང་ཆུ་བོའི་རྒྱུན་ལྟར་བསིལ་བ་སོགས་མཛད་ཅིང་། སྐུ་གདུང་ལ་ཡང་དར་ཆེན་ཁ་བརྒྱ་ཕྲག་ལོངས་པའི་སྙན་དར་དང་།
དཀར་མའི་རྒྱུན་ཡང་མར་ཁལ་བརྒྱ་ཙམ་འབུལ་བར་མཛད་པ་སོགས་དད་གུས་ཀྱི་སྲིད་ཞུ་ཆེས་ཆེ་བའི་ངང་ནས་རྡོ་རྗེ་སློབ་དཔོན་མཆོག་གི་དགོངས་པ་ཆོས་དབྱིངས་སུ་རྫོགས་པ་བསྒྲུབས་ནས། དེ་ནས་བརྩམས་ཏེ་གང་དུ་བཞུགས་སར་ལོ་དུས་དང་ཟླ་དུས་ཀྱི་མཆོད་པ་བླ་མ་གཞན་རྣམས་ལས་ལྷག་ཙམ་དང་བཅས་པ་མ་ཆག་པ་མཛད་དོ། ། དེ་ནས་སླར་ཡང་གདན་ས་ཆེན་པོར་ཕྱགས་ཕེབས་ཏེ། གོང་བཞུགས་རྣམས་དང་དགེས་པར་མཇལ་ནས། སྐབས་ཤིག་སྒོ་རུམ་ཡེ་ཤེས་མགོན་པོའི་དྲུང་དུ་བསྐང་གསོ་ཞག་སྦྲེལ་ཞིག་གནང་བའི་དུས་སྒམ་ནག་གི་རྩ་བར་བཞུགས་གདན་མཛད་ནས་ཐུགས་དམ་ལ་ཞུགས་པས་བཟླས་པ་མཛད་པའི་བར་ལ་བསེ་མགོན་གྱི་དྲུང་ནས་བྱ་རྒོད་ཀྱི་སྒྲོ་ཕོད་ལ་ཁ་ཐགས་ནག་ཁྲ་དང་སེར་ཁྲ་ཉིས་སྦྲེལ་བཏགས་པ་ཞིག་སྐུ་པང་དུ་བབས་བྱུང་བས། དེའི་ཚུལ་ཡབ་རྗེ་ཆོས་ཀྱི་རྒྱལ་པོར་འབུལ་བར་མཛད་པ་ན། དེ་ཉིད་ཀྱི་གསུང་ལས། སྔོན་ངོར་ཆེན་དཀོན་མཆོག་ལྷུན་གྲུབ་ལ་ཡང་གོས་ཆེན་ཁ་གང་བབས་པ་བསྣམས་ནས་ངོར་གྱི་གཡབ་དར་ལ་ཡོད་པའི་ལོ་རྒྱུས་འདུག་པས། ད་རེས་ཀྱང་རྗེ་རིན་པོ་ཆེ་རང་ཡང་སྙན་དར་དེ་རྣམས་བསྣམས་ནས་གཡབ་དར་མཛད་ན་ལེགས་གསུང་བ་བྱུང་བས་དགེས་སྤྲོ་ཆེན་པོ་དང་བཅས་དེ་བཞིན་དུ་མཛད་པ་ཡིན་གསུངས་ཤིང་། དེ་ལོ་ཡང་དབྱར་གྱི་དུས་གདན་སའི་བླ་མ་སློབ་དཔོན་རྣམས་ཀྱིས་ཐོག་དྲངས་དེ་ཕྱོགས་ཀྱི་གྲྭ་བཙུན་སྐྱ་སེར་རགས་བསྡུས་ཤིག་ལ་ཐུགས་རྗེ་ཆེན་པོའི་སྨར་ཁྲིད་གནང་བ་དང་བསྟུན་ཆོས་རྒྱལ་སྲོང་བཙན་སྒམ་པོའི་གསུང་རབ་མ་ཎི་བཀའ་འབུམ་གྱི་ལུང་སྩལ་པས།
སྔོན་གྱི་ཆོས་རྒྱལ་གྱི་མཛད་པ་རྣམས་ལ་རྗེ་ཉིད་ཐུགས་དད་ལྷག་པར་གཡོས་ཏེ། ཆོས་ཐུན་གནང་རེ་བཞིན་སྤྱན་ཆབ་བསིལ་བ་ཞིག་བྱུང་ཟེར་ལ། དེ་དུས་སྒྲུབ་པ་མ་རྒྱལ་མཚན་གྱིས་དམིགས་པ་རྣམས་སྙིང་རུས་ཆེན་པོས་བསྒོམས་པས་འཕོ་བ་འབྱོངས་པའི་རྟགས་མངོན་གྱུར་དུ་བྱུང་པ་ལ་རྗེ་ཉིད་མཉེས་པར་གྲགས་ཤིང་། སྐབས་ཤིག་ནང་སོ་པུ་ཏྲ་ཁང་དུ་ཐུགས་དམ་ལ་ཕེབས་པས། ལས་མགོན་གྱི་སྐུ་ལས་གོས་ཆེན་སྔོན་པོ་ཁ་མ་ཉམས་པ་ཅིག་བབས་བྱུང་བ། གོང་མ་རིན་པོ་ཆེར་ཞུས་པས། དེ་ཡང་པུ་ཏྲ་ཆེན་པོའི་དངོས་གྲུབ་ཡིན་པས་བསྣམས་པ་ཞུ་གསུངས་པ་བཞིན་དེ་བཞིན་མཛད་ནས་གཡབ་དར་གྱི་ཁྲོད་ལ་འདུག་པ་དུས་ཕྱིས་ཁོ་བོས་ཀྱང་མཐོང་ཞིང་། ཡང་ལན་ཅིག་ཁའུ་སྐྱེད་ལྷས་ཀྱི་དགོན་གནས་དང་ལྷ་ཁང་མགོན་ཁང་རྣམས་མཇལ་བར་ཕེབས་པའི་ཚེ། ནངས་པར་དཔོན་སློབ་རྣམས་ཕེབས་པའི་དོ་ནུབ་དགོན་པའི་དཀོན་གཉེར་དགེ་སློང་གྲགས་པ་རྒྱལ་མཚན་གྱི་རྨི་ལམ་དུ་ཨ་ཙ་ར་དཔོན་གཡོག་བཞི་བྱུང་ནས་མགོན་ཁང་གི་རྟེན་དང་མཆོད་རྫས། ཕྱི་ནང་གི་སྤྱན་གཟིགས་ཐམས་ཅད་ངེད་ལ་རྩིས་དགོས་ཟེར་བླངས་སོང་བ་རྨིས་པའི་སང་ཉིན་རྗེ་རིན་པོ་ཆེ་འཁོར་བཅས་བྱོན་པ་ན།
དགེ་སློང་པ་ན་རེ། ངེད་ལ་རྨི་ལམ་དེ་བཞིན་བྱུང་པས་ཁྱེད་དཔོན་སློབ་རྣམས་འཇིགས་སོ་ཟེར་བ་ལ། རྗེའི་གསུང་གིས། དེ་ལ་འཇིགས་རྒྱུ་མེད། ངེད་རྣམས་ཀྱིས་ཀྱང་ཆོས་སྐྱོང་ལ་གཏོར་མ་རེ་ཙམ་ཕུལ་བའི་རྟགས་སུ་གདའ་བ་གསུངས། དེ་ནས་ཐུགས་དམ་ལ་བཞུགས་པའི་རེ་ཞིག་ན་མགོན་པོ་བཞུགས་པའི་བྲག་སྒོ་ནས་ཕྲེང་བ་འདྲ་བ་ཞིག་རྗེ་ཉིད་ཀྱི་སྐུ་པང་དུ་བབས་བྱུང་པ་ལ་གཟིགས་པས། མུ་མེན་ལས་བྱས་པའི་ཕྲེང་བ་ལེགས་པོ་ཞིག་འདུག་པ་ལ། གསུང་ལས། འདི་ནི་བཙུན་རྒན་ཚེ་མཇུག་ལ་ཁ་དོན་སྨར་པོ་ཞིག་ཡོང་བའི་ལུང་བསྟན་དུ་གདའ་གསུངས་ཤིང་དགྱེས་ཚོར་ཆེན་པོ་མཛད་ཀྱིན་འདུག་ཟེར། དུས་དེ་ཉིད་ཀྱི་ཚེ་ཞིང་སྐྱོང་ཆེན་པོ་བྲམ་ཟེའི་གཟུགས་ཅན་གྱི་སྐུ་དངོས་དང་།
དེའི་ཕྱག་མཚན་ཡེ་ཤེས་ཀྱི་རལ་གྲི་མེ་འབར་བ་དངོས་སུ་གཟིགས་པ་སོགས་རྨད་དུ་བྱུང་བའི་གཟིགས་སྣང་ཁྱད་པར་ཅན་མང་དུ་བྱུང་བར་གནང་ཡང་ཟུར་ཙམ་ནི་གོང་དུ་བརྗོད་པ་ལྟར་ཡིན་པས། དེ་ལྟར་བདག་ཅག་གི་བླ་མ་འདིས་གདན་ས་ཆེན་པོར་སྔ་ཕྱིར་ལན་མང་དུ་བྱོན་པའི་གནས་སྐབས་ཐམས་ཅད་དུ་དམ་པའི་ཆོས་འཆད་པ་དང་། དཀྱིལ་འཁོར་སྒྲུབ་མཆོད་ཀྱི་ཚོགས་དབུ་ལ་ཕེབས་པ། གཞན་ཡང་ཆོས་ལྡན་གྱི་བྱ་བ་ཕྲན་ཚེགས་གནང་བའི་སྐབས་མ་གཏོགས། དུས་སྐབས་ཐམས་ཅད་དུ་གསང་སྔགས་བདེ་ཆེན་གི་བླ་བྲང་དེ་ཉིད་དུ་ཐུགས་དམ་ལ་རྩེ་གཅིག་ཏུ་བཞུགས་ཏེ་ཕྱག་ཕྱི་བ་རྣམས་ཀྱང་གདན་སའི་ཕྱི་སྐོར་ལ་རྫོང་བར་མཛད་ནས། ཞབས་དྲུང་དུ་གཡེང་རྐྱེན་གང་ཡང་མེད་པར་ཉིན་མཚན་ཁོར་ཡུག་ཏུ་བསྐྱེད་རྫོགས་ཀྱི་ཏིང་ངེ་འཛིན་འབའ་ཞིག་ལ་མཉམ་པར་འཇོག་པ་མཛད་པ་ན། སྣོད་བཅུད་ཐ་མལ་པ་འདི་དག་པ་ལྷའི་དཀྱིལ་འཁོར་དུ་གཟིགས་ཤིང་། དེ་ཡང་བདེ་སྟོང་ཟུང་འཇུག་ཕྱག་རྒྱ་ཆེན་པོའི་རང་བཞིན་དུ་འཆར་བ་སོགས་ཉམས་རྟོགས་ངོ་མཚར་ཅན་མང་པོའི་མཚོ་བརྡོལ་ནས། ཐུགས་དམ་གྱི་བོགས་གཞན་ལས་ཆེས་ཆེ་བ་ཞིག་བྱུང་བར་མངོན་ཏེ། རྗེ་ཉིད་ཀྱི་གསུང་ལས།
ངེད་ཀྱིས་ས་སྐྱའི་བདེ་ཆེན་གླིང་གི་བླ་བྲང་དེར་བསྡད་དུས་ཉམས་ལེན་འཕེལ་པོ་བྱུང་བས། ལྷ་ཁང་ཆེན་མོར་དགེ་འདུན་གྱི་ཚོགས་དབུ་སོགས་ལ་འགྲོ་བའི་དུས་སྣང་བ་སེམས་ཡིན་སྙམ་པ་བྱས་ཕྱིན་པས། དེ་མ་ཐག་སྣང་བ་ཐམས་ཅད་ཉམས་སྣང་དུ་བུན་ལོང་འཆར་ཞིང་། ཡང་རླུང་པོའི་རེག་བྱ་ཚ་མོ་ལུས་ལ་ཕོག་པ་དང་། དགེ་འདུན་གྱི་ཆོས་སྤྱོད་ཀྱི་འུར་སྒྲ་ཆེན་པོ་ཐོས་པ་སོགས་ཀྱི་རྐྱེན་གྱིས་ད་ལྟའི་སྣང་བ་རང་ག་བ་འདི་དུམ་རེ་འཆར། ཡང་ཉམས་སྣང་དུ་འགྲོ་སོགས་དགེ་སྦྱོར་ལ་བོགས་ཆེན་པོ་བྱུང་བ་དེ། གདན་ས་ཆེན་པོ་བླ་མ་གོང་མའི་བྱིན་གྱིས་བརླབས་པའི་གནས་དང་། འཇམ་དབྱངས་ཀྱི་གདུང་བརྒྱུད་རྒྱུན་མ་ཆད་པར་བཞུགས་པའི་བྱིན་རླབས་སུ་གདའ་གསུངས་ཤིང་། དེ་ལྟར་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོར་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་ཅིང་བཞུགས་པའི་སྐབས་དེར། དམ་པ་འདི་ཉིད་བྱང་ཕྱོགས་ཀྱི་འགྲོ་བ་ཡོངས་ཀྱི་མགོན་དང་།
གླིང་ག་ཆོས་ཀྱིས་མཐོ་བའི་ཕོ་བྲང་གི་རྗེ་བཙུན་གོང་མའི་བཞུགས་གདན་སེང་གེའི་ཁྲི་ལ་རྗེ་ཉིད་ཀྱི་ཞབས་ཟུང་མྱུར་དུ་འཁོད་པའི་རྟེན་འབྲེལ་གྱིས་དབང་ལས། མུས་ཆེན་སེམས་དཔའ་ཆེན་པོ་ཆོས་སྐྱོང་རྣམས་ཀྱིས་བསྐུལ་བས་ཉིན་གཅིག་གསང་སྔགས་བདེ་ཆེན་གླིང་གི་བླ་བྲང་ན་ཐུགས་དམ་ལ་བཞུགས་པའི་སྐབས། གདན་ས་དན་གྱི་ཁྱི་སྒྲ་རྣམས་འུར་ཆེམས་བྱེད་པ་དང་བཅས་སྐུ་མདུན་དུ་མི་ནག་འཇིགས་སུ་རུང་བ་ཞིག་བྱུང་ནས། ཁྱེད་བསམ་གཏན་ཕུར་ཐུགས་དམ་ལ་མི་འབྱོན་པ་འདི་ཁོ་ནར་བཞུགས་པ་ཡིན་ནམ་ཟེར་བྱུང་བས། རྗེ་ཉིད་ཀྱི་ཐུགས་དགོངས་ལ། སྔར་ཁའུ་མགོན་ཁང་དུ་འཕྲེང་བ་འབབ་ལུགས་དང་། ད་རེས་ཀྱི་ལུང་བསྟན་གཉིས་ཀ་མཐུན་པ་བྱུང་བས། ད་ནི་སྒོམ་སྒྲུབ་ལ་བསྒྲིལ་བ་ཞིག་ཅིས་ཀྱང་ལེགས་རྒྱུར་འདུག་པས། དེ་བཞིན་བྱ་དགོས་རྒྱུར་འདུག་དགོངས་ནས་གོང་མ་སྔགས་འཆང་འཇམ་པའི་དབྱངས་ཉིད་ལ་ཐབས་མཁས་ཀྱིས་དགོངས་པ་འགྲོལ་བར་མཛད་པས། རེ་ཞིག་ཞུ་དཀའ་སེ་བ་ཙམ་ལ།
སླད་ནས་བདེ་གྲོལ་བྱུང་སྟེ། དེ་ནས་མུས་ལ་འབྱོན་ཁར་རྒྱལ་སྲས་སེམས་དཔའ་ཆེན་པོ་སྔགས་འཆང་གྲགས་པའི་མཚན་ཅན་དེ་ཉིད་ཀྱི་དྲུང་དུ་ཕྱི་ཕྱག་གི་བྱིན་རླབས་ཞུ་བ་སོགས་ལ་ཕེབས་པས། སྔགས་འཆང་ཉིད་ཐུགས་ཤིན་ཏུ་འཕྲེང་པའི་གསུང་གིས། རྗེ་རིན་པོ་ཆེ་ཁྱེད་ལ་གདན་སའི་སྐྱ་སེར་ཐམས་ཅད་ཤིན་ཏུ་མོས་པར་འདུག་པས། ལྷ་འཕྲེང་མི་འཕྲེང་གི་འཚུབ་ཆ་ཅུང་ཟད་བྱུང་དོགས་པས་ཕར་ལམ་ཆིབས་དྲེལ་སོགས་ལ་ཐུགས་རྟོག་ཞིབ་པ་མཛད་དགོས་གསུང་བ་སོགས་ཐུགས་ནས་མི་ཕོད་པའི་གསུང་གླེང་དུ་མ་ཞིག་གནང་བྱུང་བ་ན། རྗེ་ཉིད་ཤིན་ཏུ་དགེས་པའི་སྟོབས་ཀྱིས་བཞད་བཞིན་པའི་ངང་ནས། བདག་ལ་ས་སྐྱ་པའི་ཆོས་སྐྱོང་གུར་ཞལ་སོགས་འཕྲེང་ནས་འཚུབ་ཆ་ཙམ་བྱུང་ན་ཡང་། ལྷས་བསད་ན་མཐོ་རིས་ཐོབ་ཀྱི་དཔེར་འདུག་ལགས་ཤིང་། གཞན་མ་གཟུགས་མེད་འདྲ་རྗེས་འབྲང་བྱས་བྱུང་ན་བདག་གིས་བསྐྱེད་རིམ་ཞིག་བསྒོམས་པས་ལྷ་འདྲེ་རྣམས་ཀྱིས་འོང་ག་ལ་ནུས་ཞེས་ཞུས་པས། སྔགས་འཆང་འཇམ་པའི་དབྱངས་ཉིད་ཀྱང་མཆོག་ཏུ་དགེས་པའི་ངང་ནས་བཞད་སྒྲ་དུ་མ་སྩོལ་བཞིན་པ་དང་བཅས་ཡང་གསུང་ལས།
རྗེ་རིན་པོ་ཆེ་ཁྱེད་ཟབ་ཆོས་རྣམས་གནང་བ་ལ་དམ་དོག་རན་པོ་ཞིག་མཛད་ཀྱིན་འདུག་པ་དེ་ངོ་མཚར་ཆེ། གཞན་དེང་སང་ཅི་རིགས་ཤིག་ལ་ལ་ཆོས་གཅིག་ཀྱང་མི་འཆད་ལ་ལ་བག་ཆོལ་དུ་སྟོན་པ་སོགས་སྣ་ཚོགས་ཤིག་ཡོང་གིན་འདུག སྤྱིར་ཆོས་འཆད་མང་ན་སྐུ་ཚེ་སོགས་ལ་གནོད་པའི་ཁ་སྐད་འདྲ་ཡོང་གིན་འདུག་པས་ཇི་ལྟར་ཡིན་ནམ་གསུངས་པ་ལ། རྗེ་ཉིད་ཀྱི་གསུང་ལས། སྔོན་ངོར་ཆེན་རྡོ་རྗེ་འཆང་ལ་དཀྱིལ་འཁོར་མི་གཅིག་པ་ཟུར་བཀའ་བདུན་བཅུ་དོན་བགྲང་ཙམ་བཞུགས་ཤིང་། དེ་རྣམས་གང་གི་དབང་བསྐུར་མཛད་ཀྱང་དཔེ་ལ་ཡེ་གཟིགས་མི་དགོས་པར་དེ་མ་ཁད་རང་ལ་མཛད་པས་ཆོག་པ་ཤ་སྟག་ཡོད་འདུག་ཅིང་། གཞན་མ་ལ་ལ་བྱ་སྤྱོད་ལ་དཀྱིལ་འཁོར་གཅིག ཡོ་ག་ལ་གཅིག ཕ་རྒྱུད་མ་རྒྱུད་ལ་རེ་རེ་མངོན་དཀྱིལ་ཙམ་རེ་བློ་ལ་ཡོད་པའི་རིགས་འགྲེ་བ་གཞན་ལ་འགེབ་པའམ། རྡོ་རྗེ་འཕྲེང་བའི་ནང་གི་དབང་བསྐུར་གྱི་ཟུར་བཀའ་གོ་ཆོད་པ་བྱེད་པ་ལྟ་བུ་མ་ཡིན་པ་དཀྱིལ་འཁོར་གཅིག་ལ་ཡང་བརྒྱུད་པའི་བཀའ་སྲོལ་མི་འདྲ་བའི་དབང་གིས་ཕྱག་ལེན་ལ་མི་འདྲ་བའི་ཁྱད་པར་དུ་མ་ཡོད་པ་ཐམས་ཅད་པདྨའི་འདབ་མ་ལྟར་མ་འདྲེས་པ་མཛད་པ་གཅིག་དགོས་རྒྱུར་འདུག་པ་ལ།
གྲགས་འདོད་ཀྱི་དབང་གིས་དཀྱིལ་འཁོར་གྱི་དབང་བསྐུར་གྲངས་མང་བ་ཙམ་ལ་བཟང་པོར་རློམ་པ་ལ་དགོས་པ་ཆུང་ཞིང་། བར་ཆད་ཀྱི་རྒྱུར་ཡང་འགྲོ་ཉེན་ཆེ་བ་དང་། ཡང་སྙིང་ནས་ཆོས་དོན་དུ་གཉེར་བ་ལ་རང་གི་གང་ཤེས་མི་ཤོད་པ་དང་། གཞན་མི་འདོད་བཞིན་དུ་ནན་གྱིས་ཆོས་སྟོན་པ་ལ་ཡང་སྙིང་པོ་མི་འདུག་ལགས་མོད། སྔོན་ངོར་གྱི་གདན་ས་མཁས་གྲུབ་དཔལ་རྡོར་བའི་གསུང་གིས། དིང་སང་ཁ་ཅིག་རང་ཉིད་ཀྱི་དབང་བསྐུར་མང་པོ་བྱེད་མ་ཐུབ་པ་རྒྱུ་མཚན་དུ་བྱས་ནས། དབང་བསྐུར་ཚེ་ཡི་སག་རྡར་ཡིན་ཟེར་བ་མུན་སྤྲུལ་ཡིན། དེ་འདྲ་བ་གང་ནས་ཀྱང་བཤད་པ་མེད། དུས་ཕྱིས་བོད་གངས་རིའི་ཁྲོད་ན་ས་བཟང་འཕགས་པ་ལས་དབང་བསྐུར་བ་གྲངས་མང་བ་མེད་དེ། དགུང་ལོ་བརྒྱད་བཅུ་རྒྱ་བགྲང་བཞུགས་པ་ཡིན་ནོ། །
ངེད་རང་ཡང་ལོ་བདུན་བཅུ་དོན་གྲངས་ཙམ་སྡོད་པའི་རྩིས་ཡིན་གསུངས་ཤིང་། ཇི་ལྟར་གསུངས་པ་བཞིན་དགུང་ལོ་བདུན་བཅུ་དོན་གཉིས་ཙམ་བཞུགས་འདུག་པས། གང་ལྟར་བསམ་སྦྱོར་རྣམ་དག་གིས་བླ་མ་གོང་མའི་ཞབས་ཏོག་དང་སེམས་ཅན་གྱི་དོན། བསྟན་པའི་རྒྱུན་ལ་ཕན་དུ་རེ་བའི་སེམས་བསྐྱེད་ཆེན་པོ་སོགས་ཀྱི་སྒོ་ནས་ཆོས་འཆད་ཉན་མང་པོ་བྱས་ཀྱང་གེགས་ཆུང་ཞིང་། རང་གི་དྲེགས་འདོད་མཁས་འདོད་སོགས་ཀྱི་སྒོ་ནས་བྱས་ན་གེགས་ཆེ་བ་འོང་བ་འདྲ་ལགས། ཞེས་ཞུ་བ་མཛད་པས། བདག་ཆེན་འཇམ་པའི་དབྱངས་ཉིད་ཀྱང་ཞལ་འཛུམ་བག་དང་བཅས་ནས་ཇི་ལྟར་གསུངས་པ་དེ་བཞིན་རང་དུ་གདའོ། ། ཞེས་སོགས་དཔོན་སློབ་ཐུགས་ནང་ཤིན་ཏུ་དག་པའི་གསུང་གླེང་མང་པོ་ཞིག་དང་། རྗེ་ཉིད་ལ་འདི་ཕྱིར་ཕན་པའི་བསླབ་བྱ་དུ་མ་མཛད་པ་ཡིན་ཞེས་ཐོས་ལ། སྤྱིར་ཡང་སྔགས་འཆང་གྲགས་པའི་མཚན་ཅན་དེ་ཉིད་རྗེ་འདི་ལ་མཁས་བཙུན་བཟང་གསུམ་གྱི་ཡོན་ཏན་དུ་མའི་མཛོད་འཛིན་པ་དང་།
འཇིག་རྟེན་ཆོས་བརྒྱད་ཀྱི་དྲི་མས་མ་གོས་པའི་ཡང་དག་པའི་དགེ་བའི་བཤེས་གཉེན་ཞིག་འདུག་གོ་ཞེས་བསྟོད་བཀུར་བསྔགས་གསུམ་ཁོ་ན་གནང་ཞིང་དད་གུས་དང་ཐུགས་མཐོང་ཤིན་ཏུ་ཆེ་བར་མཛད་ལ། དུས་ཕྱིས་སྔགས་འཆང་ཉིད་ཀྱི་གསུང་ལས། ད་ནི་ངེད་ཀྱི་བླ་མ་སྔགས་འཆང་ཆེན་པོ་དང་། སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ། རྗེ་ཐར་རྩེ་བ་རྣམས་ནི་ཞིང་བརྗེས་ནས་མི་བཞུགས་པས། ཚེ་མཇུག་འདི་ལ་ངེད་རང་ལ་བློ་གཏད་ཐུབ་པའི་བླ་མ་ཞལ་བཞུགས་པ་གཅིག་ཅིས་ཀྱང་དགོས་པ་འདུག་པས། དེ་ལ་མུས་ཆེན་སངས་རྒྱས་རྒྱལ་མཚན་པ་འདི་ལས་འོས་གཞན་མི་འདུག་པས། ཁོང་གིས་མཛད་རོགས་བྱས་ན་བླ་མ་འཚོལ་བ་ལ་བརྟག་པ་སོགས་དགོས་རྒྱུ་མི་འདུག་ཅེས་ཡང་ཡང་གསུང་བ་ནི་ཞབས་དྲུང་ན་གནས་པ་ཕལ་ཆེར་གྱི་ཐུགས་ལ་གསལ་བ་ཡིན་ནོ། ། དེ་ནས་རྗེ་ཉིད་ཀྱིས་གདན་ས་ཆེན་པོ་ནས་ཆིབས་ཀྱི་ཁ་ལོ་རིམ་གྱིས་བསྒྱུར་ཏེ་ཕོ་བྲང་ལྷ་རྩེར་ཕེབས་པ་ན། དེ་དུས་བྱང་ཁྲི་སྐོར་གསུམ་གྱི་བདག་པོ་དཔོན་ས་མངའ་བདག་རྒྱལ་མོ་བཞུགས་འདུག་པ་ལ་མཇལ་བར་བྱོན་སྐབས།
རྗེ་འདིས་གསུང་གིས་རང་རེ་ལ་ཡོན་ཏན་གང་ཡང་མེད་ཀྱང་གསང་སྔགས་བདེ་ཆེན་གླིང་གི་གདན་སའི་དབང་གིས་དཔལ་ལྡན་ས་སྐྱ་པའི་ཞལ་ངོ་རྣམས་ཀྱིས་བཞེངས་པ་དང་དབུ་ཐུག་སོགས་མཛད་ཕྱིན། ངེད་ཀྱིས་མངའ་བདག་རྒྱལ་མོ་ལ་ཕྱག་དཀྱུས་མ་སོགས་བྱས་ན། ས་སྐྱ་པའི་སྐུའི་ཆེ་བ་ལ་གནོད་པ་འདུག་པས་གསུངས་ནས། སྐུ་འདུད་པ་ཙམ་ལན་གསུམ་གནང་བའི་ལྡེམ་མཇལ་འདྲ་བ་ཞིག་མཛད་པས། དེ་དུས་མངའ་བདག་རྒྱལ་མོའི་ཕྱག་ཕྱིར་ཡོད་པའི་བླ་མ་དགེ་བའི་བཤེས་གཉེན་མང་པོ་དང་། དཔོན་རིགས་སོགས་བློ་གྲོས་དང་ལྡན་པ་དག་ན་རེ། སྔོན་ངོར་པ་རྡོ་རྗེ་འཆང་སྒལ་ཚིགས་ཤིན་ཏུ་བཟང་བར་གྲགས་ཤིང་སྡེ་དཔོན་སོགས་ལ་བསྟུན་འཇོག་གང་ཡང་མི་མཛད། ཆོས་དོན་གཉེར་གྱི་སྙོམ་ཆུང་རྣམས་ལ་ཐུགས་རྩིས་ཤིན་ཏུ་ཆེ་བར་གྲགས་པ་བཞིན། ད་ལྟའི་གླིང་གའི་ཆོས་རྗེ་ཤང་པ་འདི་ཡང་སྒལ་ཚིགས་བཟང་ཞིང་ཆོས་དང་མཐུན་པའི་ཚད་དུ་འདུག་གོ་ཞེས་སྒྲོག་པར་གྱུར་ཏོ། ། དེ་ནས་རིམ་པས་མུས་ཀྱི་དགོན་པ་དགའ་ལྡན་རྩེར་ཕེབས་ཏེ་བཞུགས་པ་ན།
རྗེ་ཉིད་ཀྱི་མནལ་ལམ་དུ་ཟླ་གཅིག་ཙམ་གྱི་བར་ལ་ས་སྐྱ་ནས་སྤྱན་འདྲེན་པ་བརྫངས་པ་ཡིན་ཟེར་བའི་བནྡྷེ་གཟི་བརྗིད་ཅན་འཁོར་དུ་མ་དང་བཅས་པ་ཞིག་ཡང་ཡང་ཞབས་དྲུང་དུ་བྱུང་པ་ན། ཉིད་ཀྱི་ཐུགས་ལ་སྔ་མོར་སྔགས་འཆང་གྲགས་པའི་མཚན་ཅན་གྱི་གསུང་གིས། ལྷ་འཕྲེང་མི་འཕྲེང་འོང་གསུངས་བ་དེ་ཡིན་པར་མཁྱེན་ནས། སྔགས་འཆང་བླ་མ་ཉིད་རང་དབུ་སྐྲ་ལྕང་ལོ་ཉིལ་ལེ་བ་དང་བཅས་དབུ་གཙུག་ཏུ་བསྒོམས་ནས་གསོལ་འདེབས་དྲག་ཏུ་མཛད་པས། རྗེས་འབྲང་གི་མཚན་མ་རྣམས་རིམ་གྱིས་སང་བ་ཞིག་བྱུང་བས། ས་སྐྱ་བདག་ཆེན་གྱི་ཐུགས་ལ་གང་ཡོད་པ་དེ་ཆོས་སྐྱོང་རྣམས་ཀྱིས་སྒྲུབ་པའི་རྟགས་སུ་འདུག་གསུངས་ཤིང་། དེ་ནས་རྫོང་དགའ་ལྡན་རྩེའི་དགོན་པའི་གྲྭ་པ་སོགས་ཕྱོགས་ཀྱི་དོན་གཉེར་དུ་མ་འདུས་པ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་སྨིན་རྒྱས་སུ་སྩལ་ཏེ། དེ་དང་འབྲེལ་བའི་སེམས་བསྐྱེད། རྒྱུ་ལམ་གྱི་དབང་སོགས་དང་། ལམ་ཟབ།
བིར་བསྲུང་སོགས་ཆ་ལག་དུ་མ་དང་། བླ་མའི་རྣམ་ཐར་ཡོངས་རྫོགས། ལམ་འབྲས་གླེགས་བམ་ཕྱི་ནང་གི་བསྐྱེད་རིམ་གྱི་བཤད་པ། ལུང་ལ་སོགས་ཏེ་མདོར་ན་གསུང་ངག་དང་འབྲེལ་བའི་དབང་ཁྲིད་ལུང་མན་ངག་སོགས་མ་ཚང་བ་མེད་པ་སྩལ་ཏེ། དེར་འདུས་ཀྱི་གདུལ་བྱ་རྣམས་སྨིན་གྲོལ་གྱི་ལམ་ལ་འགོད་པར་མཛད་པ་ཡིན་ནོ། ། འདིར་སྨྲས་པ། དུས་གསུམ་སྒྲིབ་མེད་གཟིགས་པའི་རྒྱལ་དབང་ཁྱོད། ། གཞན་ངོར་རང་གི་རིགས་ཀྱི་བདག་པོའི་བཀའ། ། ཚུལ་བཞིན་སྒྲུབ་ཕྱིར་གཞན་དོན་སྒྱུ་འཕྲུལ་གྱིས། ། སྐལ་བཟང་འདོད་དགུའི་གཏེར་གྱིས་དབུལ་བ་བསལ། །
ཕུན་ཚོགས་ཡོངས་འདུའི་ཕོ་བྲང་ཉམས་དགའ་བར། ། རང་སྲིད་ཆོས་བཞིན་སྐྱོང་བའི་མིའི་དབང་པོ། ། འཁོར་བཅས་མངོན་པར་མཐོ་དང་ངེས་ལེགས་ཀྱི། ། དྲི་མེད་ལམ་དུ་འཇུག་པའི་དགའ་སྟོན་སྩལ། ། གཞན་ཡང་མཁས་གྲུབ་དུ་མའི་ཉེར་འཚོའི་གཞི། ། དགའ་ལྡན་ཆོས་ཀྱིས་མཐོ་བའི་སེང་གེའི་ཁྲིར། ། འདྲེན་པ་མཆོག་གི་ཞབས་ཟུང་ངལ་གསོས་ཏེ། ། དོན་གཉེར་ལྷ་བུའི་ཚོགས་ལ་ཆོས་ཆར་ཕབ། ། དེ་ཚེ་གང་གི་སྙན་གྲགས་ལྷ་ཡི་རྔ། ། འཛིན་མའི་ཁྱོན་འདིར་ཡོངས་སུ་བསྒྲགས་པ་ལས། །
གངས་ཅན་རི་བོའི་ཁོང་འདིར་མ་ག་ཏ། ། ཆུ་ཤེལ་འཛིན་མའི་སྤོ་ལ་རྡོ་རྗེའི་གདན། ། བྱང་ཕྱོགས་སྐྱེ་དགུའི་དཔལ་དུ་འཕོས་འདྲ་བའི། ། སྲས་བཅས་རྒྱལ་བའི་ཕོ་བྲང་གཙུག་ལག་ཁང་། ། གང་དེར་རྗེ་བཙུན་འཇམ་པའི་རྡོ་རྗེ་ཉིད། ། གོས་དཀར་ལྕང་ལོའི་ཚུལ་གྱིས་གསང་ཆེན་སྐྱོང་། ། ལ་ལ་ངུར་སྨྲིག་འཛིན་པའི་གར་གྱིས་རོལ། ། ཐུབ་བསྟན་རྒྱལ་མཚན་སྲིད་མཐར་འཛིན་པ་ལ། ། ས་སྐྱ་པ་ཞེས་སྙན་པའི་རྔ་གསང་ནི། ། ཁོར་ཡུག་རི་བོའི་བར་དུ་ལྷང་ངེ་བ། །
ཞེས་སོགས་ཚད་ལྡན་མཁས་པས་རབ་བསྔགས་པའི། ། གནས་དང་གང་ཟག་གཞན་ལས་ཕུལ་བྱུང་བ། ། དེ་ལྟའི་གནས་མཆོག་དམ་པར་ཕྱིས་དུས་སུ། ། སྔགས་འཆང་བསྟན་པའི་ཉི་མས་ལེགས་བསྐྱེད་པའི། ། གསང་ཆེན་པད་ཚལ་བདེ་བ་ཆེན་པོའི་གླིང་། ། གང་གི་ཁྱབ་བདག་མགོན་པོར་འདྲེན་པ་ཁྱོད། ། འཇམ་དཔལ་ཁྱིམ་པའི་ཟོལ་གྱིས་སྒྱུ་འཕྲུལ་མཁན། ། གང་དེའི་ཐུགས་རྗེའི་ཟེར་གྱིས་ཉེར་དྲངས་ཏེ། ། དེ་ཚེ་དོན་གཉེར་སྐལ་བཟང་རྒྱ་མཚོ་ལ། ། དགེས་མཛད་རྡོ་རྗེའི་སྨིན་གྲོལ་ལམ་བཟང་དང་། །
མཁའ་འགྲོའི་གསང་ཚིག་འཁོར་ལོ་སྡོམ་པའི་ལམ། ། གཞན་ཡང་དབང་ཁྲིད་མན་ངག་ལུང་གི་ཚོགས། ། བགྲང་བའི་ཡུལ་ལས་འདས་པའི་ཆོས་སྦྱིན་གྱིས། ། བོད་ཡུལ་རྡོ་རྗེ་གདན་གྱི་ཆོས་གྲྭ་ཆེ། ། དུས་དེར་མིང་དོན་ལྡན་པའི་དགེ་མཚན་སྤེལ། ། གཞན་གྱི་སྣང་ངོར་འཇམ་པའི་དཔལ་ཉིད་གོས་དཀར་ལྕང་ལོས་ཉེར་མཛེས་ཤིང་། ། ཧེ་རུ་ཀ་དཔལ་རྡོ་རྗེ་འཆང་ཉིད་ངུར་སྨྲིག་གོས་ཀྱི་ལྷབ་ལྷུབ་གསོལ། ། རྣམ་གཉིས་སྒྱུ་མའི་སྤྲུལ་པས་རོལ་རྩེད་སྐལ་བཟང་མིག་གི་དགའ་སྟོན་གྱིས། ། ཡོངས་རྫོགས་བསྟན་པའི་མངའ་བདག་གང་གི་བསྟན་པའི་ཉི་མ་གསར་དུ་ཤར། ། སྤྲུལ་པ་སྤྲུལ་པའི་མཆོག་ཁྱེད་གཉིས། །
སྲིད་འདིར་སྲིད་མཐའི་བར་ཉིད་དུ། ། གང་ལ་གང་འདུལ་སྐུར་བསྟན་པས། ། ཀུན་ཀྱང་ཀུན་ཏུ་དྲང་དུ་གསོལ།། །། བརྒྱད་པ་སླར་ཡང་ཟབ་མོ་སྒོམ་སྒྲུབ་ལ་གཡེལ་མེད་དུ་བཞུགས་པའི་ཚུལ་ནི། རྗེ་ཉིད་དགུང་ལོ་ང་བཞི་བཞེས་པའི་དབུ་ཙམ་ནས་གསང་སྔགས་བདེ་ཆེན་གླིང་གི་གདན་ས་འཇོག་པར་མཛད་དེ། མུས་ཕྱོགས་སུ་ཕེབས་ནས་སྟོང་དཔོན་ཞལ་ངོ་རྣམས་དང་དགོན་པའི་གྲྭ་རིགས་སོགས་ལ་རྫོང་དགའ་ལྡན་རྩེའི་ཞལ་འཛིན་མི་གནང་བའི་བཀའ་སྩལ་ནན་ཆེན་ཕེབས་ཏེ། སྔར་གདན་ས་ཆེན་པོར་བཞུགས་སྐབས་ཆོས་སྐྱོང་གི་ལུང་བསྟན་བྱུང་བ་སོགས་ཐུགས་ལ་བཞག་ནས། ཡང་དབེན་དམ་པ་བསམ་གཏན་ཕུག་གི་གནས་མཆོག་ཏུ་ཕྱི་ནང་གི་སྤྲོས་པ་ཐམས་ཅད་བཅད་དེ་ཟབ་མོ་སྒོམ་སྒྲུབ་ལ་རྩེ་གཅིག་ཏུ་བཞུགས་པ་ཡིན་ཏེ། ཇི་སྐད་དུ། སུ་དག་ནགས་ཁྲོད་མངོན་པར་དགའ་བ་ཡི། །
དགེ་སྦྱོང་དེ་ཡིས་ཤིན་ཏུ་བདེ་བ་མྱོང་། ། ཞེས་དང་། ཚུལ་ཁྲིམས་ཡོངས་སུ་དག་པར་རབ་གནས་ཏེ། ། བསམ་གཏན་བསམ་མི་ཁྱབ་ལ་རྟག་གནས་ཤིང་། ། སུ་དག་ནགས་ཁྲོད་ཞི་བར་དགའ་བ་ནི། ། དེ་དག་ནམ་ཡང་ཡིད་གཉིས་ཡོངས་མི་འགྱུར། ། ཞེས་གསུངས་པ་ལྟར་བླ་མ་གོང་མས་བྱིན་གྱིས་རླབས་པའི་དབེན་པའི་རི་ཁྲོད་ངོ་མཚར་ཅན་དེ་ཉིད་དུ་ཟབ་མོའི་མན་ངག་མཁའ་འགྲོའི་ཞལ་རླངས་ཅན་རྣམས་ལ་གུས་པ་དང་རྟག་པའི་སྦྱོར་བའི་བརྩོན་འགྲུས་གོང་ན་མེད་པའི་སྒོ་ནས་ཉམས་ལེན་ལ་བརྩོན་པར་མཛད་ནས། དེ་ལ་བརྟེན་ནས་འཁོར་བ་མཐའ་དག་སྡུག་བསྔལ་གྱི་རང་བཞིན་མེ་འོབས་ལྟ་བུ་བདེ་བའི་སྐབས་མེད་པ་དང་མི་རྟག་ཅིང་གཡོ་བའི་རང་བཞིན་ངེས་པ་མེད་པ་རྨི་ལམ་གྱི་སྣང་བ་ལྟར་གཟིགས་པས་འཇིག་རྟེན་ཆོས་བརྒྱད་ཀྱི་རྟོག་པ་མཐའ་དག་མཁའ་ལ་སྤྲིན་དྭངས་པ་ལྟར་སོང་ཞིང་། དེའི་སྟོབས་ཀྱིས། བུང་བས་མེ་ཏོག་སྦྲང་རྩི་བཞིན། །
ཆོས་ཀྱི་དོན་ཙམ་བླངས་ནས་ནི། ། ཀུན་ལ་སྔོན་ཆད་མ་མཐོང་བཞིན། ། འདྲིས་པ་མེད་པར་འདུག་པར་བྱ། ། ཞེས་དང་། འཕྲད་ན་དགའ་བས་མགུ་བྱ་སྟེ། ། འདྲེས་ཆེན་ཉིད་དུ་མི་འགྱུར་བ། ། ཐ་མལ་པ་ཙམ་ངེས་པར་བྱ། ། ཞེས་གསུངས་པ་ལྟར་ཐུགས་དམ་བུག་སྒོ་ཅན་ལ་རྩེ་གཅིག་ཏུ་བཞུགས་པའི་སྐབས་དེར། སྦྱིན་བདག་ཆེན་པོ་མུས་སྟོང་དཔོན་ཞལ་ངོ་སོགས་འཇིག་རྟེན་ན་གྲགས་པའི་སྡེ་དཔོན་གྱི་རིགས་དང་། དགེ་བའི་བཤེས་གཉེན་སོགས་ཆེ་བཙུན་སུ་གང་ལ་ཡང་ཕར་མཐུན་འཇུག་དང་ངོ་བསྲུང་ལ་སོགས་པ་གཏན་ནས་མི་མཛད་ཅིང་།
ཚུར་ཞབས་ཀྱི་པདྨོ་ལ་འདུད་ཅིང་གུས་པས་མཆོད་པ་ན། ཆོས་ཀྱི་བཀའ་དྲིན་ཅི་རིགས་པ་སྩལ་ནས། སླར་ཡང་ངང་པ་པདྨོའི་ཚལ་དུ་འཇུག་པ་ལྟར་ཐུགས་དམ་གྱི་རིམ་པ་ངེས་པ་ཅན་ལ་རང་དབང་དུ་འཇུག་པ་ལས། སུས་ཀྱང་ཅུང་ཟད་ཙམ་ཡང་གཡོ་བར་ནུས་པ་མ་ཡིན་ནོ། ། ཞེས་དེ་དུས་ཞབས་དྲུང་ན་ཡོད་པ་ཀུན་གླེང་ལ། རྗེའི་གསུང་ལས་ཀྱང་། ངེད་ཀྱིས་ས་སྐྱའི་བདེ་ཆེན་གླིང་དང་། རྫོང་དགའ་ལྡན་རྩེའི་གདན་ས་བཞག་ནས་བསམ་གཏན་ཕུར་སྒྲུབ་པ་ལ་བཞུགས་དུས་ཐུན་མཚམས་ཚུན་ཆད་མི་ཚིག་གི་བར་མ་ཆོད་པ་ཡོང་དུ་རེ་བའི་ཉམས་ལེན་ལ་བརྩོན་པར་བྱས་པས། སྔར་ནས་ཡོད་པའི་ཉམས་མྱོང་རྣམས་ཞན་དུ་མ་སོང་ཙམ་དང་། ལྷག་པར་འཁོར་བ་ལ་ངེས་འབྱུང་དང་།
མི་རྟག་པ་དྲག་པོ་སྐྱེས་ནས་བློ་ཁུལ་ཆེ་བ་དང་། འཇིག་རྟེན་ཆོས་བརྒྱད་ལ་རང་གིས་ངང་གི་བློ་ལོག་པ་སོགས་ལ་སྔར་དང་ཡེ་མི་འདྲ་བའི་བོགས་ཆེ་བ་རང་ཞིག་བྱུང་གསུངས་ཤིང་། དེ་ལྟར་རྗེ་ཉིད་དགུང་ལོ་ང་བཞི་པ་བཞེས་པའི་ལོ་སྐེད་ཙམ་ནས་བཟུང་། དགུང་གི་ལོ་ང་དྲུག་ཏུ་སོན་པ་གསེར་འཕྱངས་ཞེས་པ་མེ་མོ་བྱའི་ལོ་ཚུན་གྱི་ལོ་བཞིའི་བར་དུ་གཡེང་བ་ཐམས་ཅད་རྒྱང་རིང་དུ་སྤངས་ཏེ། ཟབ་ཡངས་མན་ངག་རྒྱ་མཚོའི་བཅུད་ལེན་ལ་ནན་ཏན་སྙིང་པོར་མཛད་པ་ལ་བརྟེན། ཤིང་རྟའི་སྲོལ་དུ་མ་ལས་བྱུང་བའི་གདམས་པ་མང་པོའི་སོ་སོའི་ཉམས་མྱོང་མཐའ་ཡས་པ་ཞིག་ཐུགས་རྒྱུད་ལ་འཁྲུངས་ཤིང་། ལྷག་པར་ཟབ་མོའི་ཡང་རྩེ་འཁོར་ལོ་བདེ་མཆོག་གི་ལམ་གྱི་ཉིང་ཁུ་ས་སྐྱ་པའི་མཆོག་སྒྲུབ་པའི་དམར་མོ་སྐོར་གསུམ་གྱི་ནང་ཚན་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་རྣལ་འབྱོར་དང་། ཁྱད་པར་འཕོ་བའི་མན་ངག་ལ་ལོ་གཅིག་ཙམ་གྱི་རིང་ལ་ཉམས་ལེན་ཆིག་བསྒྲིལ་གྱི་ཚུལ་དུ་རྟག་འགྲུས་སུ་མཛད་པས། ཐོག་མར་ཟླ་བ་གཅིག་ཙམ་གྱི་བར་དུ་དབུའི་སྤྱི་གཙུག་ཟ་བ་དང་། དེ་ནས་དབུ་གཙུག་ཏིང་ཕོར་སྒོང་ཞབས་ཀྱི་ཚད་ཙམ་འཕར་བ་དེ་ཡང་ཅུང་ཟད་སྐྲང་ཉམས་དང་བཅས་ཕྱག་དང་ན་བཟའ་སོགས་ཀྱིས་རེག་པའི་རྐྱེན་གྱིས་གཙུག་ཏོར་གྱི་དབུས་སུ་ནང་ན་ཡར་བུ་ག་ཡོད་པའི་རྟགས་ཅུང་ཟད་སྐྱོང་བ་ཡོད་པའི་ས་ནས་སྐུའི་པགས་མོ་བརྡོལ་ཏེ་མཚལ་ཁྲག་དང་ཆབ་སེར་འདྲེས་མ་རྒྱུན་དུ་འཛགས་ཡོང་བ་ཞིག་ཟླ་བ་ལྔ་ཙམ་གྱི་བར་ལ་བྱུང་བ་ན།
དེར་སྐབས་དབུ་ལ་ཟངས་ཀྱི་གཏོར་སྣོད་ཆུང་ངུ་ཞིག་ཡོད་པ་དེ་བཀབ་ནས་དབུ་ཞྭ་བཞེས་པ་ཞིག་རྒྱུན་དུ་མཛད་ཀྱིན་འདུག་པས། དེ་དུས་ཞབས་དྲུང་ན་རྗེའི་དབོན་པོ་ཆུང་ངུ་ཞིག་ཡོད་པ་དེས། ཞབས་དྲུང་གི་དབུ་སྙུང་བ་འདི་གང་གི་སྐྱོན་ཡིན། ཕན་པའི་ཐབས་འདྲ་མེད་པ་ལགས་སམ་ཞུས་པ་ན། རྗེ་ཉིད་བཞད་པ་དང་བཅས། སྙིང་རེ་རྗེ། ངེད་ཀྱི་མགོ་བོའི་འདི་འཕོ་བ་སྦྱངས་པས་ཅུང་ཟད་འབྱོངས་པའི་རྟགས་སུ་འདུག ངས་དགོན་པ་རྫོང་གི་གདན་ས་དང་། གནས་གསར་ནང་པའི་བླ་མ་དེ་མ་དགོས་པ་ཡིན་ན། མི་ལ་རས་པ་དང་ཆ་འདྲ་བ་ཙམ་ཞིག་འོང་བ་ཡོད་དེ།
གཞན་གྱིས་ཀྱང་བསྒོམས་ན་འདི་ལྟར་འོང་བ་ཡིན། གཞན་ལ་མ་ཟེར་ཅིག་གསུངས་བྱུང་པ་ལ། ཡང་དབོན་པོས། ད་འོ་ན་ཇི་ལྟར་མཛད་ལགས་ཞུས་པས། ད་ལན་ཅིག་འཕོ་བ་སྦྱོང་བ་གློད་ནས་དམིགས་པ་མ་ཆག་ཙམ་བྱས་པས་ནམ་དགོས་དུས་གང་འདོད་འཕོ་ཐུབ་པའི་དོན་འགྲུབ་པ་ཡིན། ཞེས་གསུང་གི་འདུག་གོ་ཞེས་དེ་སྐབས་ཀྱི་དབོན་ཆུང་དེ་ད་ལྟ་མུས་ཀྱི་སླེ་ལུང་དགོན་པའི་མཁན་པོའི་ཁྲི་ཐོག་ན་ཡོད་པའི་ཆོས་རྗེ་སངས་རྒྱས་རབ་བརྟན་འདི་ཡིན་པས་ཁོང་རང་གི་ངག་ལས་དངོས་སུ་ཐོས་པ་བཞིན་བྲིས་པ་ཡིན། འདིར་སྨྲས་པ། མགོན་ཁྱོད་ཐོས་བསམ་སྒོམ་པ་མཐར་སོན་པས། ། དཔག་མེད་ཡོན་ཏན་མཛོད་ལ་དབང་བསྒྱུར་ཡང་། ། སྐལ་བཟང་རྣམས་ཀྱི་སྤྱད་བྱ་འདི་ཡིན་ཞེས། །
ཀུན་གྱིས་རྟོགས་ཕྱིར་སླར་ཡང་སྒྲུབ་ལ་བཞོལ། ། མཁས་གྲུབ་ཞལ་གྱི་བུམ་བཟང་ལས་འོངས་པའི། ། ཡང་ཟབ་གདམས་པ་རྒྱ་མཚོའི་བདུད་རྩིའི་བཅུད། ། ཚིམ་པར་རོལ་བས་ཟབ་གསལ་ཏིང་འཛིན་གྱིས། ། ཀུན་ཏུ་མྱོས་པས་བདེ་སྟོང་དཔལ་ལ་སྤྱད། ། དེ་ལྟར་རབ་ཟབ་གསང་ཆེན་རྒྱ་མཚོའི་ཡོན་ཏན་ཀུན་ལ་དབང་འབྱོར་པ། ། ཁྱོད་འདྲ་སྔོན་ཚེ་འཕགས་པའི་ཡུལ་ན་ཏེ་ལོ་ན་རོ་བིརྺའི་ཞབས། ། གངས་ཅན་ཁྲོད་འདིར་ས་སྐྱའི་རྗེ་བཙུན་ཀུན་དགའ་སྙིང་པོ་ཡབ་སྲས་ནས། ། ཆོས་རྗེ་ཁུ་དབོན་ཚོགས་གྲུབ་ལ་སོགས་བརྒྱུད་འཛིན་རིམ་པར་བྱོན་རྣམས་དང་། སྙིགས་དུས་བསྟན་པའི་གསལ་བྱེད་མཆོག་གྱུར་སྔགས་འཆང་ཆོས་རྗེ་ཡབ་སྲས་ཙམ།
ཨེ་མ་ཧོ། མཁས་གྲུབ་ཀུན་གྱི་གཙུག་རྒྱན་ཁྱོད་དང་ཁྱོད་འདྲ་དེ་དག་ཀུན། ། སྐུ་གསུམ་གོ་འཕང་མངོན་དུ་མཛད་ཀྱང་གཞན་ངོར་རྟག་ཏུ་སྒྲུབ་ལ་བརྩོན། ། དེ་ཕྱིར་རྗེས་འཇུག་སྐལ་བཟང་རྣམས་ཀྱང་དམ་པ་གོང་མའི་རྣམ་ཐར་བཞིན། ། དོན་མེད་ཚེ་འདིའི་བྱ་བ་སྤངས་ནས་རྟག་ཏུ་ཉམས་ལེན་བརྩོན་པར་རིགས། ། རབ་ཏུ་མི་ཟད་འཁོར་བའི་གནས་ལ་ཡིད་འབྱུང་ནས། ། རབ་ཏུ་དབེན་པའི་ནགས་ཚལ་རི་ཁྲོད་ཉམས་དགའ་བར། ། རབ་ཏུ་བརྩོན་པས་གཅིག་ཏུ་སྒྲུབ་ལ་གཞོལ་བ་འདི། ། རབ་ཏུ་རྨད་བྱུང་དམ་པ་ཀུན་གྱི་རྣམ་པར་ཡིན། ། གང་སྐུ་ལྷག་པའི་ལྷ་ཡི་འཁོར་ལོར་གསལ། །
གསལ་བ་དེ་གསུང་གྲག་སྟོང་རང་བཞིན་སྔགས། ། སྔགས་ཀྱི་མྱུར་ལམ་འཕོ་བ་འབྱོངས་པའི་རྟགས། ། རྟགས་མཚན་ངོ་མཚར་ཀུན་གྱི་མངོན་དུ་གྱུར། ། ཐོས་པ་རྒྱ་མཚོའི་རྩ་བ་རབ་བརྟན་ཞིང་། ། བསམ་བྱུང་རིག་པའི་ལོ་འདབ་རྣམ་པར་རྒྱས། ། སྒོམ་པ་ཏིང་འཛིན་འབྲས་བུའི་ཁུར་གྱིས་བརྗིད། ། བསྟན་འཛིན་དཔག་བསམ་དབང་པོ་འདི་ངོ་མཚར། ། འཆིང་གྲོལ་འཆིང་བའི་འཇིགས་པ་ལས། ། ཐར་ཀྱང་ཐར་འདོད་ཟོལ་གྱི་གར། ། མིག་ལྡན་མིག་གི་དགའ་སྟོན་འདི། །
གཞན་ངོར་གཞན་ལ་སྟོན་པར་མཛད།། །། དགུ་པ་ལྷ་དང་བཅས་པའི་འཇིག་རྟེན་པ་ཀུན་གྱི་རྒྱལ་ཚབ་དམ་པར་མངའ་གསོལ་བའི་ཚུལ་ནི། དེ་ཡང་རྗེ་ཉིད་དགུང་གི་ལོ་ལྔ་བཅུ་ང་བདུན་དུ་སོན་པ་རྣམ་འཕྱང་ཞེས་པ་ས་ཕོ་ཁྱིའི་ལོ་གསར་དུ་ཤར་བ་ན། སྔོན་འཇམ་དབྱངས་དཀོན་མཆོག་རྒྱ་མཚོས་གླིང་གར་ལམ་འབྲས་གསུང་དུས་ཤིག་མ་འོངས་པ་མཁྱེན་པའི་ལུང་བསྟན་གྱི་ཚུལ་དང་། སངས་རྒྱས་ཀྱི་བསྟན་པ་འདི་འཛིན་མཁན་ལ་རག་ལས་པ་ཡིན་པས། ངེད་ཀྱི་དགོན་པ་གླིང་ག་འདི་ལས་གཞན་གྱི་ཅི་འདྲ་ཡོང་མི་ཤེས་པས། མ་འོངས་པའི་དུས་སུ་ཆོས་རྗེ་ཤངས་པས་སྐྱག༵་རེ་བསྐྱེད་དགོས་སོ་ཞེས་གསུངས་པ་དང་། ཡང་ཟབ་དོན་ནཻ་གུ་ཆོས་དྲུག་གི་ཁྲིད་གནང་བའི་སྐབས་ཤིག ཉིན་ཞིག་ཆོས་ཉན་པ་གཞན་རྣམས་འཚོགས་པའི་རྗེས་སུ་རྗེ་འདི་ཅུང་ཟད་ལུས་པས་ཐུགས་འཚབ་པ་དང་བཅས་བྱིན་རླབས་མྱུར་བར་ཞུས་པ་ན། དེ་ཀར་སྡོད་གསུངས་པ་ལ།
རྗེ་འདིས་བཞུགས་ཁྲིའི་འོག་གི་ས་སྟན་བསལ་ནས་བཞུགས་པས། རྗེ་དཀོན་མཆོག་རྒྱ་མཚོ་སྐུ་འཕར་བ་དང་བཅས་གསུང་ཤུགས་དྲག་པོས། དེར་བསྡད་པས་ཅི་ཏོ། ནམ་ཕུགས་གདན་འདིའི་སྟེང་དུ་ཡང་ཡོང་དགོས་པ་ཡིན་ཞེས་གསུངས་བྱུང་པ་ན། བདག་གི་བླ་མ་འདི་ཐུགས་ཤིན་ཏུ་འཇིགས་ཤིང་སྐུ་ཟིལ་ཆེ་བས་སྐུ་ལ་བལྟ་མི་ནུས་པ་དེ་ཉིན་ཆོས་མ་གྲོལ་གྱི་བར་ཏལ་མར་བྱུང་གསུངས་པ་དང་། རྗེ་བཙུན་དམ་པ་ཆོས་དབང་ཕྱུག་པས་ཀྱང་། ངེད་ལས་ཆོས་རྗེ་ཁྱེད་རང་གདུལ་བྱ་དང་འགྲོ་དོན་འཕྲིན་ལས་རྒྱ་ཆེ་བ་ཡོང་བས་ཤ་མ་བཞེས་ན་འཆད་ཉན་སོགས་བསྟན་པའི་ཁུར་མི་ཐེག་པས་བཞེས་དགོས་གསུང་བ་སོགས་དང་། རྗེ་རིན་ཆེན་ཆོས་འཕེལ་གྱི་གསུངས་ལས་ཀྱང་། རྗེ་འདི་མ་འོངས་པ་ན་ས་སྐྱ་པའི་བསྟན་པའི་མངའ་བདག་ཆེ་བཙུན་ཀུན་གྱིས་ཞབས་ལ་གཏུགས་ནས་སེམས་དཔའ་ཆེན་པོའི་འཕྲིན་ལས་ལ་ཕན་ངེས་པ་ཞིག་འོང་བ་འདུག་ཅེས་གསུངས་ཤིང་ཐུགས་དགེས་སྤྲོ་དང་བཅས། སངས་རྒྱས་ཀུན་འདུས་རྗེ་བཙུན་ཆོས་ཀྱི་རྗེ། །
ཞེས་སོགས་ཀྱི་སྐུ་བསྟོད་འདི་ཡང་གནང་བར་གྲགས་པ་དང་། ཡང་ལན་ཅིག་སྤྱན་སྔ་འཇམ་དབྱངས་ཆེན་པོའི་གསུང་ལས། ཆོས་རྗེ་ཤངས་པ་ཁྱེད་རང་སླེ་ལུང་ཆོས་སྡེའི་མཁན་པོ་བྱས་ན། གླིང་གའི་གདན་ས་འདི་མི་ཡོང་བ་ཞིག་རྟེན་འབྲེལ་གྱི་དབང་གིས་འདུག་པས། དེ་བཞིན་གྱི་སྤང་བླང་གོ་མ་ལོག་པ་མཛད་དགོས་ཞེས་གསུངས་པ་སོགས་བླ་མ་དམ་པ་རྣམས་ཀྱིས་རྗེ་ཉིད་མ་འོངས་པར་རྒྱལ་ཚབ་བསྟན་པའི་བདག་པོར་འགྱུར་བའི་ལུང་བསྟན་གནང་བ་རྣམས་མངོན་དུ་གྱུར་པར་ཉེ་བ་ན། རྗེ་འདི་བསམ་གཏན་ཕུར་ཐུགས་དམ་ལ་བཞུགས་པའི་སྐབས་ཤིག་ཐོ་རངས་ཀྱི་ཆར་མནལ་ལམ་གྱི་ཚུལ་དུ་རྗེ་རང་ཉིད་གླིང་ཁའི་འདུ་ཁང་ཆེན་མོའི་བླ་མ་གོང་མའི་བཞུགས་ཁྲིའི་སྟེང་དུ་ན་བཟའ་བཟང་པོ་དང་བཅས་ཕེབས་ཀྱིན་འདུག་པ་ལ། དབུ་མཛད་བྱང་འདྲེན་པ་སོགས་དགེ་འདུན་ཚོགས་པ་རྣམས་ཀྱིས་མགྲིན་གཅིག་པར་རྩ་རྒྱུད་བརྟག་གཉིས་ཀྱི་དབང་གི་ལེའུའི་གཞུང་། དབང་བསྐུར་བ་ན་མེ་ཏོག་གི་ཆར་འབབ་པར་འགྱུར་རོ། ། རྔའི་སྒྲ་འབྱུང་བར་འགྱུར་རོ། ། གུར་གུམ་གྱི་ཆར་འབབ་པར་འགྱུར་རོ། །
ཞེས་སོགས་ཀྱི་ཚིག་རྣམས་འུར་ཆེམས་ཆེམས་འདོན་པ་ཞིག་བྱུང་བས། དེ་ནས་ཞག་གསུམ་ལོན་པའི་ཉིན། བྱང་ཕྱོགས་ལུགས་གཉིས་ཀྱིས་མཐོ་བའི་རྒྱལ་ཁབ་ཆེན་པོ་དཔལ་ངམ་རིང་ཆོས་ཀྱི་རྒྱལ་པོའི་ཕོ་བྲང་ནས་ལྷ་སྲས་མངའ་བདག་ཕུན་ཚོགས་རྒྱལ་མོ་དང་། དེའི་སྲས་སྤྲུལ་པའི་ཆོས་རྒྱལ་ནམ་མཁའ་ཚེ་དབང་ཕུན་ཚོགས་དབང་གི་རྒྱལ་པོ་སྲས་ཡུམ་གཉིས་ཀྱི་ཕྱག་རྟགས། བཀོད་ཇ། གནང་སྐྱེས་རྒྱ་དཔངས་ཆེ་བ་མི་སྣ་ཟུང་སྦྲེལ་དང་བཅས་འབྱོར་པའི་ཕེབས་དོན་ལ། སྙིགས་དུས་ཀྱི་སྐྱེ་དགུའི་གཙུག་རྒྱན་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱིས་བསྟན་པ་དང་སེམས་ཅན་གྱི་དོན་ལ་དགོངས་ནས་འདེབས་པར་མཛད་པའི་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོའི་དགོན་མ་བུ་རྣམས་ཀྱི་གདན་ས་བཀོད་པའི་འོས་ཆོས་ཀྱི་རྗེ་རིན་པོ་ཆེ་ཁྱེད་ཁོ་ན་ཡིན་པ། དེ་ཕྱོགས་ཀྱི་བླ་མ་སློབ་དཔོན་གྲྭ་རིགས་སྦྱིན་བདག་རྣམས་ཀྱིས་མགྲིན་གཅིག་ཏུ་གླེང་བྱུང་བ་ལྟར། ངེད་རྣམས་ཀྱི་བསམ་པ་དང་ཡང་མཐུན་བྱུང་བ་བཞིན། ད་ལམ་གདན་སའི་བཀོད་བཞག་ལ་ངོས་མ་འདི་པ་ཆེད་གཏད་བརྫངས་པ།
ཆོས་རྗེ་པས་ཀྱང་དགོན་མ་བུ་རྣམས་ཀྱི་འཛིན་སྐྱོང་དང་། ལྷག་པར་ཆོས་འཆད་ཉན་གྱི་ཁུར་བླ་མ་གོང་མ་རྣམས་ཀྱི་དུས་ལས་གཞན་དུ་མ་སོང་བ་དགོས་ཚུལ་སོགས་ཀྱི་ཕྱག་རྟགས་ཞིབ་པ་དང་། སྐུ་ཚབ་ངོས་མ་རྣམས་ཀྱིས་བཀའ་ངག་རྒྱས་པ་རྣམས་རྗེ་ཉིད་ཀྱི་སྙན་དུ་ཕུལ་བས། དམ་པ་འདིས་གསུང་གིས། སྤྱིར་ངེད་ལ་ལུགས་གཉིས་ཀྱི་ཤེས་རྒྱ་གང་ཡང་མེད་པས་དགོན་གནས་ཀྱི་འཛིན་སྐྱོང་སོགས་ནུས་པའི་རེ་བ་མེད་ཀྱང་། འོན་ཀྱང་བླ་མ་གོང་མ་རྣམས་ཀྱི་བཀའ་དྲིན་བསབ་པ་དང་། བསྟན་པའི་སྦྱིན་བདག་ཆེན་པོའི་བཀའ་མི་བཟློག་པའི་ཕྱིར་བསྟན་པ་ལ་ཕན་དུ་རེ་ནས་ལོ་ཁ་ཅིག་གི་བར་གདན་སའི་མིང་བཏགས་ཙམ་ཞིག་བྱེད་པ་ལས་འོས་མ་འདས་པ་ལགས་སམ། ཞེས་ཞལ་གྱིས་བཞེས་པ་བཞིན། ཁྱི་ལོ་ཟླ་བ་དགུ་པའི་དཀར་པོའི་ཕྱོགས་ཀྱི་ཚེས་བརྒྱད་གཟའ་དང་། སྐར་མ་དང་།
སྦྱོར་བ་དང་། བྱེད་པ་བཟང་པོ་འཛོམ་པའི་ཉིན་ས་གསུམ་གྱི་སྐྱེ་དགུ་མ་ལུས་པའི་མ་འདྲིས་པའི་མཛའ་བཤེས་ཆེན་པོ། ཁ་བའི་ལྗོངས་ཀྱི་མཁས་པ་དང་གྲུབ་པ་ཀུན་གྱི་གཙུག་གི་ནོར་བུ། ཤེས་བྱའི་དཀྱིལ་འཁོར་མཐའ་དག་ལ་བསྙེངས་པ་དང་བྲལ་བའི་མཁྱེན་རབ་དང་། འགྲོ་བ་ཀུན་ལ་རྒྱུ་མེད་པར་མཉེས་བཞིན་པའི་དམིགས་མེད་ཀྱི་ཐུགས་རྗེ་ཟུང་དུ་འབྲེལ་བའི་སྒོ་ནས་སྐལ་བཟང་གི་འགྲོ་བ་ནོར་འཛིན་གྱི་རྡུལ་གྲངས་ལས་རྒལ་བ་ཐར་པ་མཆོག་གི་གླིང་དུ་བཀྲི་བའི་དེད་དཔོན་རྒྱལ་བ་གཉིས་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ཞེས་སྙན་པའི་བ་དན་སྲིད་པ་གསུམ་ན་མངོན་པར་མཐོ་བ་དེ་ཉིད་ཀྱི་རྒྱལ་ཚབ་ཏུ་རྒྱལ་སྲས་ས་བཅུའི་བྱང་སེམས་འཇམ་པའི་དབྱངས་སངས་རྒྱས་རིན་ཆེན་གྱི་བཞུགས་གདན་སེང་གེའི་ཁྲི་དཔངས་ཡངས་པར་ཞབས་ཟུང་འཁོར་ལོའི་རི་མོ་ཅན་མངོན་པར་བཀོད་དེ། དེར་བཞུགས་ཀྱི་དགེ་བའི་བཤེས་གཉེན་ཁ་བའི་ལྗོངས་ཀྱི་ཆེན་པོ་མཐའ་དག་གི་རལ་པའི་ནགས་ཀླུང་དུ། ཞབས་སེན་ཟླ་དབང་གསར་པའི་ཟློས་གར་གྱིས་བརྩེན་པར་འོས་པའི་མཁས་བཙུན་དུ་མས་ཐོག་དྲངས་གཉུག་མར་གནས་པའི་དགེ་འདུན་བརྒྱ་ཕྲག་ལྔ་ཙམ་དང་བཅས་པས་ལྷན་ཅིག་ཏུ་ཤིས་བརྗོད་ཀྱི་ཕྲེང་བ་ཆེད་དུ་བརྗོད་ཅིང་། དཀར་ཕྱོགས་ལ་མངོན་པར་དགའ་བའི་ལྷ་མི་ཀུན་གྱིས་མེ་ཏོག་སིལ་མའི་ཆར་ཕབ་སྟེ་ལྷ་དང་བཅས་པའི་འཇིག་རྟེན་པ་ཀུན་གྱི་མགོན་སྐྱབས་དམ་པར་བསྟན་འཛིན་ས་སྐྱོང་ཡོན་བདག་དང་བཅས་པས་མངའ་གསོལ་ནས། འཛམ་གླིང་བྱང་ཕྱོགས་ཀྱི་རྒྱུད་ཀྱི་སྐྱེ་དགུ་ཐམས་ཅད་མགོན་དང་བཅས་པ་མཛད་པ་ཡིན་ནོ། ། དེ་ལྟར་རྗེ་འདི་ཁྲི་ཐོག་ཏུ་ཕེབས་པའི་ཉིན་དེ་ཁོ་ན་ལ།
གདན་ས་ཆེན་པོ་དཔལ་ལྡན་ས་སྐྱ་ནས་སྔགས་འཆང་འཇམ་པའི་དབྱངས་གྲགས་པའི་མཚན་ཅན་གྱིས་དམ་རྫས་འཆི་མེད་རིལ་བུ་གསར་སྒྲུབ་ཀྱི་གནང་སྦྱིན་གྱ་ནོམ་པ་ཕྱག་ཏུ་འབྱོར་པས་རྗེ་འདི་ཤིན་ཏུ་དགེས་པའི་གསུང་གིས་མདང་ངེད་ཀྱི་རྨི་ལམ་དུ་བསམ་གཏན་ཕུའི་བྲག་ཅིག་གི་སྲུབ་ནས་རྗེ་བཙུན་གྲགས་པའི་བདུད་རྩི་རིལ་བུ་ཡིན་ཟེར་བ་མང་པོ་ནས་ཕུང་ཙམ་དུ་མ་ཐོན་ནས། དེ་ཐམས་ཅད་ནས་ངེད་རང་གིས་བཟོས་ཤིང་ཚགས་བྱས་པ་ཞིག་བྱུང་བས། དེ་རིང་འདི་འོང་བ་ལ་ལྟ་བ་འདུག་གསུངས་ཤིང་། འདི་ལྟ་བུ་ནི་རྗེ་ཉིད་འཆི་མེད་ཀྱི་རིག་འཛིན་བརྙེས་པའི་ཚུལ་གྱིས་སྐུ་ཚེ་མཐར་ཕྱིན་ཞིང་། གཞན་ཕན་གྱི་འཕྲིན་ལས་འབད་མེད་ལྷུན་གྲུབ་ཏུ་འབྱུང་བའི་རྟེན་འབྲེལ་ཐམས་ཅད་རང་འགྲིག་ཏུ་གྱུར་པའི་དགེ་མཚན་གྱི་ལྟས་བླ་ན་མེད་པ་ཡིན་པར་མངོན་ལ། གཞན་ཡང་ཁྲི་ཐོག་ཏུ་ཕེབས་ཀར་བར་ལམ་དུ་གྲྭ་པ་ཞིག་གིས་རྗེ་རྡོ་རྗེ་འཆང་གིས་མཛད་པའི་རབ་གནས་བཀྲ་ཤིས་རྒྱ་མཚོའི་དཔེ་ཞིག་ཕུལ་བས། རྟེན་འབྲེལ་ཤིན་ཏུ་བཟང་གསུངས་ནས་དེ་མ་ཐག་བསྟན་བཅོས་དེ་ཉིད་ཀྱི་ལུང་ཚོགས་པ་རྣམས་ལ་གནང་བར་མཛད། གཞན་ཡང་རྗེ་འདི་ལ་ཆོས་སྐྱོང་གིས་འཕྲིན་ལས་སྒྲུབ་པའི་ངོ་མཚར་བའི་ལྟས་སྔ་གོང་རྗེ་འདི་བསམ་གཏན་ཕུར་བཞུགས་སྐབས། གླིང་ཁ་དགོན་པའི་འཇམ་དབྱངས་དཀོན་མཆོག་རྒྱ་མཚོའི་བླ་བྲང་གཟིམ་ཆུང་གི་དཀར་ཁུང་སྨིན་མར་གཏན་དུ་སྡོད་པའི་བྱ་རོག་གཉིས་ཡོད་པ། རྗེ་སྤྱན་སྔ་བ་གཤེགས་རྗེས་རྗེ་འདིའི་བསམ་གཏན་ཕུའི་གཟིམ་ཕུག་གི་སྒྲུབ་ཁང་གི་དཀར་ཁུང་སྟེང་དུ་སྡོད་པ་ཞིག་བྱུང་བ།
ཕྱིས་རྗེ་འདི་གླིང་གའི་གདན་སར་ཕེབས་ནས། སླར་སྔར་བཞིན་བླ་བྲང་གི་དཀར་ཁུང་སྨིན་མར་སྡོད་པ་དེ་ཕྱོགས་ཀྱི་སྐྱ་སེར་མང་པོས་མཐུན་སྣང་གྲུབ་པར་མཐོང་འདུག་པས། ཀུན་ཀྱང་ཧ་ལས་ཤིང་ངོ་མཚར་བ་ཞིག་གཏམ་དུ་གླེང་བ་ཡིན་ནོ། ། དེ་ལྟར་རྗེ་བླ་མ་འདི་ཉིད་སྐྱེས་ཆེན་གོང་མ་རྣམས་ཀྱི་རྒྱལ་ཚབ་དམ་པར་མངའ་གསོལ་བ་ནས་བཟུང་། བྱང་ཕྱོགས་ཀྱི་རྒྱུད་ཐམས་ཅད་དུ་ཆར་ཆུ་དུས་སུ་འབབ་པ། ལོ་ཕྱུགས་རྟག་ཏུ་ལེགས་ཤིང་། མི་ནད་ཕྱུགས་ནད་ཀྱི་རྒྱུན་ཆད་ཅིང་སླར་མི་འབྱུང་བ་དང་། དུས་ཀྱི་འཁྲུགས་ལོང་ཐམས་ཅད་ཞི་ཞིང་། འཇིག་རྟེན་གྱི་མི་དགེ་བ་ཐམས་ཅད་རང་ཞིར་གྱུར་ནས། ཀུན་ཀྱང་རྫོགས་ལྡན་གྱི་དཔལ་ལ་སྤྱོད་པའི་སྐལ་བ་དང་ལྡན་པ་མཛད་པ་ཡིན་ནོ། །
ཞེས་ཐོས་ལ། རྗེའི་གསུང་ལས་ཀྱང་། ངེད་ཀྱིས་གདན་ས་བྱས་པ་ནས་བཟུང་། ཟླ་བ་ངོ་རེ་བཞིན་བདག་ཆེན་རྒྱ་གར་བས་མཛད་པའི་གསང་ཡིག་རྒྱས་པ་དེ་ས་སྐྱ་གོང་མའི་ཕྱག་ལེན་དང་མཐུན་པར་མ་ཆག་པར་བྱས་པའི་བྱིན་རླབས་ཀྱིས། རྟ་མོ་ལུང་པ་འདིར་ལོ་རེ་བཞིན་མི་བསད་རེ་ཡོང་གིན་ཡོད་པའི་རྒྱུན་དེ་ཆད་སོང་བས་དེ་ཙམ་ཕན་ཡོན་ཆེ་བ་བྱུང་ཞེས་གསུངས་སོ། ། འདིར་སྨྲས་པ། སྲས་བཅས་རྒྱལ་བ་མ་ལུས་བསྐྱེད་པའི་ཡབ། ། དཔལ་ལྡན་ཧེ་རུ་ཀ་དཔལ་ངུར་སྨྲིག་གི ། བླ་གོས་འཛིན་པ་གང་གི་རྒྱལ་ཚབ་ཏུ། ། ཡེ་ཤེས་སྤྱན་ལྡན་རྣམས་ཀྱི་ལུང་བསྟན་བཞིན། །
མི་དབང་འཁོར་ལོ་བསྒྱུར་བས་མངའ་གསོལ་ཏེ། ། འཛིན་མའི་ཁྱོན་ལ་སྤྱོད་པའི་སྐྱེ་བོ་ཀུན། ། དུས་དེར་མགོན་དང་ལྡན་པ་བྱས་སོ་ཞེས། ། སྙན་གྲགས་ལྷ་ཡི་རྔ་སྒྲ་ཕྱོགས་བཅུར་གཡོ། ། དེ་ཚེ་ཆར་ཆུ་དུས་བབས་ལོ་ཕྱུགས་ལེགས། ། རིམས་ནད་རྒྱུན་ཆད་འཁྱུག་ལོང་མུ་གེ་བྲལ། ། ཀུན་ཀྱང་རྫོགས་ལྡན་བདེ་བའི་དཔལ་ལ་སྤྱོད། ། རྗེ་བཙུན་ནུས་པའི་གཏེར་འདི་ཨེ་མ་མཚར། ། སྔོན་ཚེ་བསྟན་པའི་གསལ་བྱེད་དུ་མའི་ཞབས་ཟུང་བཀོད་པའི་སེང་གེའི་ཁྲིར། ། གང་སྐུ་ལྷག་པའི་ལྷ་ཡི་རང་བཞིན་ཉི་མ་འབུམ་གྱི་གཟི་འབར་ཞིང་། །
འགག་མེད་གསུང་གིས་ཆོས་ཚུལ་སྒོ་བརྒྱའི་བདུད་རྩིའི་ཟིལ་ཆར་རྟག་པར་ཕབ། ། གང་ཐུགས་བདེ་གསལ་མི་རྟོག་ངང་ནས་བསྟན་འགྲོའི་དོན་ལ་ལྷག་པར་གཞོལ། ། དེ་ཚེ་རྒྱལ་བ་ཟས་གཙང་སྲས་དེ་སླར་ཡང་ཞིང་འདིར་བྱོན་པའམ། ། ཡང་ན་དགའ་ལྡན་ལྷ་ཡི་གྲོང་དུ་བྱམས་པ་མགོན་པོའི་དབུ་གཙུག་ལ། ། འོ་སྐོལ་རྣམས་ཀྱི་སྟོན་པ་མཆོག་འདིས་ཅོད་པན་བཅིངས་ནས་རྒྱལ་ཚབ་ཏུ། ། དབང་བསྐུར་ཇི་བཞིན་སྐལ་བཟང་ལྷ་དབང་འབུམ་སྡེའི་ཚོགས་ཀྱི་མཆོད་གནས་གྱུར། ། ལྷ་ཡི་ལྷར་གྱུར་སྔོན་བྱོན་གོང་མ་ཡི། ། རྒྱལ་བའི་རྒྱལ་ཚབ་ཉི་མ་འདི་ཤར་བས། ། ཡོངས་འཛིན་ཡོངས་ཀྱི་གཙུག་རྒྱན་ས་སྐྱ་པའི། ། བཞེད་གཞུང་བཞེད་སྲོལ་པད་ཚལ་རྒྱས་པར་གྱུར། །
མུས་ཆེན་སེམས་དཔའ་ནོར་བུའི་ཅོད་པན་མཆོག ། རྣམ་འདྲེན་ཁྱོད་ཀྱི་དབུ་གཙུག་ལ་འཕོས་པས། ། གླིང་ག་ཆོས་ཀྱིས་མཐོ་བའི་རྒྱལ་སྲིད་ལ། ། དབང་བསྒྱུར་གཞན་ཀུན་སྙིང་ལས་ཆུང་ངུར་འདུག ། ཡོངས་རྫོགས་བསྟན་པའི་སྲིད་ཆེན་པོར། ། མངའ་མཛད་འཁོར་ལོས་བསྒྱུར་དབང་ཁྱོད། ། ཐུབ་པའི་བསྟན་ལ་ཐུབ་དབང་ལྟར། ། ལྗོངས་འདིར་ཀུན་ཀྱང་གཏམ་དུ་གླེང་།། །། བཅུ་པ་བསྟན་པ་དང་སེམས་ཅན་གྱི་དོན་རླབས་པོ་ཆེ་མཛད་པའི་ཚུལ་ནི། དེ་ལྟར་བདག་ཅག་གིས་ཡོངས་སུ་འཛིན་པ་ཆེན་པོ་འདི་ཉིད་གླིང་ག་ཆོས་ཀྱི་མཐོ་བའི་ཕོ་བྲང་གི་བླ་མ་གོང་མ་རྣམས་ཀྱི་བཞུགས་གདན་མི་འཇིགས་པ་སེང་གེའི་ཁྲི་ལ་རྒྱལ་ཚབ་དམ་པར་མངའ་གསོལ་བའི་ལོ་དེའི་དགུན།
ཆོས་རྗེ་འགར་པ་སོགས་དགེ་བའི་བཤེས་གཉེན་མང་པོ་དང་། མུས་ཀྱི་སྟོང་དཔོན་ཞལ་ངོ་ནང་སོ་རྣམ་རྒྱལ་སོགས་ཀྱིས་གསོལ་བ་བཏབ་པའི་རྐྱེན་བྱས། གླིང་གའི་ཚོགས་ཆེན་དགེ་འདུན་འདུས་པ་བཞི་བརྒྱ་ལྷག་ཙམ་ལ་རྗེ་བཙུན་ས་སྐྱ་པའི་ཡབ་ཆོས་ཀྱི་གཙོ་བོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་སྨིན་གྲོལ་ཡོངས་སུ་རྫོགས་པ། ཆ་ལག་རགས་རིམ། སོ་སོའི་སྐབས་སུ་བབས་པའི་ལུང་གི་བརྒྱན་པ་དང་བཅས་ཞིབ་ཅིང་མཐའ་ཆོད་པར་སྩལ་པས། དེ་དུས་དགེ་འདུན་བློ་གསལ་མང་པོས། བསྐྱར་ཆོས་དང་ཟིན་ཐུན་མཛད་པ་དུ་མ་བྱུང་བས་ཐུགས་དམ་མཛད་པ་དང་སློབ་གཉེར་བ་ཀུན་ལ་ཐུགས་བསྐྱེད་རྨད་དུ་བྱུང་བྱུང་བ་ཡིན་ནོ། ། ཞེས་ཐོས་ལ། གསུང་ངག་གནང་བའི་བར་ལ་དད་ལྡན་གྱི་སྦྱིན་བདག་མང་པོས་རྗེ་རིན་པོ་ཆེར་ཇ་གོས་དར་སོགས་འབུལ་ནོད་རྒྱ་དཔངས་ཆེ་བ་དང་། དགེ་འདུན་བྱིང་ལ་མང་ཇ་བསྙེན་བཀུར་གྲངས་མང་ཞིང་བཟང་བ་སོགས་དཔལ་འབྱོར་ལོངས་སྤྱོད་ཤིན་ཏུ་རྒྱས་པར་བྱུང་ཞིང་།
གསུང་ཆོས་གྲོལ་ནས་སླས་པ་མདོའི་ཟམ་ཆེན་འཛུགས་པའི་ཞལ་བཀོད་སོགས་སེམས་ཅན་ལ་ཕན་པའི་འཕྲིན་ལས་ཅི་རིགས་པ་མཛད་ཅིང་། དེ་ནས་རྗེ་འདི་དགུང་ལོ་ང་བརྒྱད་དུ་ཕེབས་པ་སྒྱུར་བྱེད་ཅེས་པ་ས་མོ་ཕག་གི་ལོ་ཤར་བའི་དགུན་ཆོས་སུ་གླིང་ག་ཚོགས་ཆེན་ལ། ཚུལ་བཞི་སྔོན་དུ་འགྲོ་བའི་ཅུང་ཟད་བརྟག་གཉིས་ཀྱི་བཤད་པ་ཤིན་ཏུ་རྒྱས་པ་རྗེ་བཙུན་གོང་མའི་སྤྱི་རྣམ། ལྗོན་ཤིང་། ཤར་ཆེན་གྱི་དག་ལྡན་གོ་སླ་རྣམས་ཀྱི་སྟེང་ནས་བཤད་པ་ཤིན་ཏུ་རྒྱས་པ་དཀའ་གནད་ཀྱི་དོགས་དཔྱོད་དང་བཅས་པ་ཟླ་བ་ཁ་ཤས་ཀྱི་བར་དུ་གནང་སྟེ། ས་སྐྱ་པའི་ཕ་ཆོས་རྩ་རྒྱུད་བརྟག་གཉིས་ཀྱི་བསྟན་པའི་མེ་རོ་རྨངས་ནས་བསློང་བར་མཛད་ཅིང་། དེ་དུས་ཀྱང་དགེ་འདུན་བློ་གསལ་མང་པོས་བསྐྱར་ཆོས་དང་ཟིན་ཐུན་མཛད་པ་དུ་མ་བྱུང་བས་སྐལ་བཟང་རྣམས་ཀྱི་རྣམ་དཔྱོད་ཀྱི་སྤོབས་པ་རབ་ཏུ་རྒྱས་པར་གྱུར་པ་ཡིན་ལ། ལོ་དེའི་དབྱར་རྗེ་ཉིད་སྐུ་མཚམས་དམ་པོ་ལ་ཡུན་རིང་བཞུགས་ཤིང་། དེའི་བར་ལ་དབྱར་ཆོས་སུ་བདག་ཉིད་ཆེན་པོས་བཀའ་གནང་སྟེ། ཆོས་རྗེ་ཟུར་འཆད་པ་བསོད་ནམས་ལྷུན་གྲུབ་ཀྱིས་རྗེ་རྡོ་རྗེ་འཆང་གི་བཀའ་འབུམ་པོད་བཞི་མའི་ལུང་གླིང་གའི་གྲྭ་པ་རགས་རིམ་ཞིག་ལ་ཆོས་གྲྭ་ཟུར་དུ་གནང་བར་མཛད་ཅིང་།
དེ་ནས་ཀུན་ལྡན་ཞེས་པ་ལྕགས་ཕོ་བྱི་བའི་ལོ་རྗེ་འདི་དགུང་ལོ་ང་དགུར་བྱོན་པའི་དགུན་ཆོས་ལ། ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་བསྐུར་བ་གླིང་ག་ཚོགས་ཆེན་མ་རྫོགས་ཀྱི་བར་དུ་དབང་ཆ་མང་དུ་བཅད་ནས་སྩལ་ཅིང་། དེ་ནས་ཀུན་རིག་ས་ལུགས་ཀྱི་དབང་སྔོན་དུ་འགྲོ་བའི་ཀུན་རིག་ཆོ་གའི་བཤད་པ་རྣམ་བཤད་དཔག་བསམ་ལྗོན་པའི་སྟེང་ནས་ཤིན་ཏུ་རྒྱས་ཤིང་། ངོར་རྫོང་གི་གྲུབ་མཐའི་ཤན་འབྱེད་དགག་སྒྲུབ་ཞིབ་མོ། ཞར་བྱུང་ཕྱག་རྒྱ་འཆའ་ལུགས་ཀྱི་བརྡ་སྦྱོར་ཚུན་ཆད་འཛོམས་པར་གནང་ནས། དེ་དག་གི་རྒྱབ་རྟེན་དུ་སྦྱོང་རྒྱུད་ཀྱི་ལུང་དང་། དེའི་བཤད་པ་གནང་དུས་རྗེ་བཙུན་གྱི་གཞན་ཕན་སྐོར་གསུམ་དང་། ཀུན་མཁྱེན་གྱི་གཞན་ཕན་རྣམ་གཉིས་སྦྱར་བའི་བཤད་པ་རླབས་ཆེ་ཞིང་དཀའ་གནད་ཀྱི་ཕུ་ཐག་ཆོད་པར་སྩལ་ནས། གསུང་ཆོས་གྲོལ་བའི་ཉིན་རྗེའི་གསུང་ལས། ད་ཁྱེད་རང་རྣམས་ས་སྐྱ་པའི་ཡབ་ཆོས་ཡོ་ག་སྐོར་གྱི་རྒྱུད་མན་ངག་ལ་ལག་ཆུང་སྐྱེར་བས་ཆོག་པ་ཡོད་དོ་ཞེས་གསུངས་བྱུང་བས་དགེ་འདུན་ཚོགས་པ་རྣམས་བཞད་ཆ་ཐེག་པ་བྱུང་ཟེར།
ལོ་དེའི་དབྱར་ཟླ་བ་ལྔ་པ་ལ་ཕ་རོལ་ཏུ་ཕྱིན་པའི་ཉམས་ལེན་གྱི་སྙིང་པོ་སྐྱེ་མེད་དོ་པ་ཆོས་ཤེས་ནས་བརྒྱུད་པའི་གཅོད་སྐོར་གསུམ་གྱི་ཁྲིད་གླིང་ག་ཚོགས་ཆེན་ལ་རྒྱས་པར་སྩལ། དེ་རྒྱབ་བརྟེན་དུ་བླ་མ་བརྒྱུད་པའི་རྣམ་ཐར་ནས་བཟུང་། གཅོད་སྐོར་གྱི་པོད་ཆུང་ཡོངས་རྫོགས། དོལ་པ་ལེགས་རྒྱལ་གྱི་ཁྲིད་ཡིག་ཆེན་མོའི་ལུང་སོགས་གནང་ཞིང་། དེ་རྗེས་གསང་འདུས་མི་བསྐྱོད་རྡོ་རྗེའི་དབང་ཆ་ལན་འགའ་སྩལ་ཏེ། གྲྭ་པ་རགས་བསྡུས་ཉི་ཤུ་རྩ་ལྔ་ལ་གསང་འདུས་ཆོ་ག་འཛིན་པའི་ཞལ་བཀོད་ཀྱང་གནང་བའི་དུས་དེ་ཙམ་ནས་བཟུང་སྟེ་གླིང་ག་དགོན་པའི་གསང་འདུས་སྒྲུབ་མཆོད་ཀྱི་ཆོ་ག་གྲྭ་ཇེ་བཟང་དུ་སོང་བ་ཡིན་ནོ། ། ཞེས་ཀྱང་ཐོས་ལ། དེ་ནས་རྗེ་འདི་དགུང་གི་ལོ་དྲུག་ཅུར་སོན་པ་འཕར་བ་ཞེས་པ་ལྕགས་མོ་གླང་གི་ལོ་གསར་དུ་ཤར་བའི་དགུན་ཆོས་ལ་དཔལ་འཁོར་ལོ་བདེ་མཆོག་ལཱུ་ཧི་པའི་ལུགས་ཀྱི་དབང་ཆ་ལན་དྲུག་ཙམ་སྩལ་ནས། དེ་ནས་བློ་སྦྱོང་ཞེན་པ་བཞི་བྲལ་གྱི་ཁྲིད་གནང་བའི་རྗེས་སུ་ལཱུ་ཧི་པའི་བསྐྱེད་རིམ་གྱི་བཤད་པ་སེམས་འཛིན་གྱི་ཁྲིད་དང་བཅས་པ་ཤིན་ཏུ་སྨིན་པ་བསྐྱར་ཆོས་སུ་སྩལ་ཅིང་། དེའི་རྒྱབ་ཆོས་ལུང་གི་སྐོར་ལ།
གྲུབ་ཆེན་གྱི་མངོན་པར་རྟོགས་པ། དེའི་འགྲེལ་པ། ཕྱི་རོལ་མཆོད་ཆོག གཏོར་མའི་ཆོ་ག ལག་པའི་མཆོད་པ་སྟེ་ལཱུ་ཧི་པའི་སྨད་ལྔ། རྗེ་བཙུན་གྱི་དོན་འགྲེལ་ཆེན་མོ། གཉན་གྱི་འབྲུ་འབུམ། ཀུན་མཁྱེན་ཆེན་པོས་མཛད་པའི་ལཱུ་ནག་གི་སྒྲུབ་ཐབས། རྣམ་བཤད་དཔག་བསམ་ལྗོན་པ། རྗེ་བཙུན་གྱི་ནག་པོ་དཀྱིལ་ཆོག
ནག་པོ་བཤད་སྦྱར། ཁ་ཆེ་རིན་ཆེན་རྡོ་རྗེའི་བཀྲིས་ལ་སོགས་ཏེ་ལུང་གི་ཚོགས་རབ་ཏུ་མང་པོ་གནང་ཞིང་། དེ་ནས་དོན་གཉེར་བ་འགའ་ཞིག་གིས་གསོལ་བ་བཏབ་པའི་ངོར། སྙིགས་དུས་ཀྱི་རྒྱལ་བ་གཉིས་པ་མུས་ཆེན་སེམས་དཔའ་ཆེན་པོའི་བཀའ་འབུམ་ཡོངས་རྫོགས་ཀྱི་ལུང་སྩལ་རྗེས། ལོ་དེའི་ཟླ་བ་དྲུག་པའི་ཚེས་བཅུ་ལ་ཡ་མ་བདེ་ལྡན་གྱི་དགོན་གནས་དམ་པར་དཔོན་སློབ་རགས་བསྡུས་ཤིག་ཕྱག་ཕེབས་ཏེ། དེར་བཞུགས་ཀྱི་དགེ་འདུན་རྣམས་ལ་ཀུན་རིག་ས་ལུགས་ཀྱི་དབང་སྔོན་དུ་འགྲོ་བས། ཀུན་རིག་ཆོ་གའི་བཤད་པ་དཔག་བསམ་ལྗོན་པའི་སྟེང་ནས་དང་། དེ་དང་འབྲེལ་བ་རྗེ་བཙུན་གྱི་གཞན་ཕན་སྐོར་གསུམ། ཀུན་མཁྱེན་གྱི་གཞན་ཕན་རྣམ་གཉིས་སོགས་སྦྱོང་རྒྱུད་དང་སྦྱར་བའི་བཤད་པ་མཐིལ་ཕྱིན་པ་ཆོ་གའི་ཆ་ལག་ཕྱག་རྒྱའི་བརྡ་སྦྱོར་ཚུན་ཆད་ཞིབ་པར་སྩལ་ཏེ། སླར་ཟླ་བ་དགུ་པ་ལ་གླིང་ག་བདེ་བ་ཅན་གྱི་དགོན་པར་ཕེབས་ནས།
ཆུ་ཕོ་སྟག་གི་ལོ་བདག་ཉིད་ཆེན་པོ་དགུང་ལོ་རེ་གཅིག་ཏུ་ཕེབས་པ་ཤུ་བྷ་ཀྲྀ་ཏྲ་སྟེ་དགེ་བྱེད་ཀྱི་ལོ་གསར་དུ་ཤར་བའི་དགུན་ཆོས་ལ་གླིང་ག་ཚོགས་ཆེན་གྱིས་གསོལ་བ་བཏབ་པའི་ངོར། གསུང་ངག་རིན་པོ་ཆེ་ཤིན་ཏུ་རྒྱས་པ་སྔོན་འགྲོ་དང་དངོས་གཞིའི་ཁྲིད། དེ་དག་གི་སྐབས་སུ་དགོས་པའི་དབང་གི་སྔོན་འགྲོའི་སེམས་བསྐྱེད། སློབ་མ་རྗེས་བཟུང་གི་ཆོ་ག ཡབ་ཡུམ་གྱི་རྒྱུ་ལམ་གྱི་དབང་། ལམ་ཟབ་དང་བིར་སྲུང་ཕྱི་ནང་། བླ་མ་རིན་འབྱུང་། བླ་མ་རྒྱ་བོད་ཀྱི་རྣམ་ཐར་སོ་སོ། གསུང་ངག་གླེགས་བམ། པུ་ཏི་དམར་ཆུང་གི་ལུང་ལ་སོགས་ཏེ་མདོར་ན་གསུང་ངག་དང་འབྲེལ་བའི་ཆོས་སྐོར་རྣམས་ཕལ་ཆེར་རྫོགས་པར་ཟླ་བ་གསུམ་ལྷག་ཙམ་གྱི་བར་དུ་གནང་ནས།
ལམ་འབྲས་ཀྱི་བཀའ་ཆོས་གྲོལ་འཕྲལ་རྗེ་ཉིད་ཀྱིས་མཁན་པོ་དང་། ཆོས་རྗེ་སངས་རྒྱས་འོད་ཟེར། དབོན་པོ་རབ་འབྱམས་པ་སངས་རྒྱས་གྲགས་པ་སོགས་ཀྱི་ལས་སློབ། གསང་སྟོན། གྲིབ་ཚོད། གྲོགས་དན་པ་སོགས་མཛད་དེ་དགེ་འདུན་གྲངས་ཚང་བས་གླིང་ག་གཞིར་བཞུགས་དང་ཕྱོགས་ནས་འདུས་པའི་རབ་བྱུང་བསྙེན་རྫོགས་དོན་དུ་གཉེར་བ་བརྒྱ་ཕྲག་ལྷག་ལོང་པ་ལ་བསྟན་པའི་རྩ་བ་སོ་སོ་ཐར་པའི་སྡོམ་པ་ཚིགས་གསུམ་རིམ་པ་ཅན་དུ་གང་ལ་གང་འདོད་ཀྱི་ཚུལ་དུ་སྩལ་ཏེ། སྡོམ་བརྩོན་ངུར་སྨྲིག་འཛིན་པའི་ཚོགས་མང་དུ་སྐྲུན་པར་མཛད་པ་ཡིན་ལ། དེ་ནས་བདག་ཉིད་ཆེན་པོ་དགུང་ལོ་རེ་གཉིས་སུ་སོན་པ་ཤོ་བྷ་ནཿསྟེ་མཛེས་བྱེད་ཅེས་པ་ཆུ་མོ་ཡོས་ཀྱི་ལོ་ཤར་ཙམ་ན་རྗེ་ཉིད་སྐུ་མཚམས་དམ་པོ་ལ་བཞུགས་པའི་ཚེ། ཐོ་རངས་ཞིག་འོད་གསལ་གྱི་གཟིགས་སྣང་ལ་མོན་པ་དུང་ལོང་ཅན་གཅིག་གིས་བན་ཆུང་གཉིས་གཡོག་གཉིས་དང་བཅས་རྟ་དྲེལ་མང་པོ་ཁྲིད་བྱུང་ནས། མཚལ་གྱིས་དམ་ཁ་བྱས་པའི་ཡི་གེ་རྒྱ་མ་ཞིག་རྗེ་ཉིད་ཀྱི་ཕྱག་ཏུ་གཏད་གནང་བྱུང་བས།
དེ་ནས་ཞག་གཉིས་འདས་པའི་གསུམ་པའི་ཉིན་གདན་ས་ཆེན་པོ་དཔལ་ལྡན་ས་སྐྱ་ནས་སྔགས་འཆང་བླ་མ་གྲགས་པའི་མཚན་ཅན་གྱི་ཐུགས་དམ་གསུང་ཤོག་དང་བཅས་གསེར་མདོག་དབོན་པོ་བསོད་ནམས་རྩེ་མོ་སྐུ་མཆེད་གཉིས་རྫོང་རྟ་གནང་བའི་ཁོང་སྤུན་འདི་པ་ཁམས་ལ་འགྲོ་བའི་རིང་བ་འདུག་པས་ལམ་འབྲས་བསྡུས་ཙམ་ཞིག་གནང་བ་ཞུ། ཞེས་གསུངས་པ་འདུག་པ་བཞིན། གསེར་མདོག་པ་སྐུ་མཆེད་ཀྱིས་གཙོས་པའི་དགེ་འདུན་རགས་བསྡུས་ཤིག་ལ་གསུང་གཞུང་ཁྲིད། ཆ་ལག་ཆ་ཚང་། སོ་སོའི་སྐབས་སུ་དགོས་པའི་ལུང་དང་བཅས་པ་ཟླ་བ་གཉིས་ཙམ་གྱི་བར་ལ་མགྱོགས་བཤད་དུ་གནང་བས། གསེར་མདོག་དབོན་པོ་རྣམས་ལ་མ་འོངས་པ་མཁྱེན་པའི་ལུང་བསྟན་མང་པོ་སྒྲིབ་མེད་དུ་སྩལ་རྗེས། ཁོང་དཔོན་གཡོག་རྣམས་གདན་ས་ཕྱོགས་སུ་ཐེགས་གྲུབ་མཚམས། ལོ་དེའི་དཔྱིད་ཆོས་སུ་གླིང་ག་ཚོགས་ཆེན་ལ་སྒྲུབ་ཐབས་རྒྱ་མཚོའི་རྗེས་གནང་ཡིག་ཆའི་ལུང་དང་བཅས་པ་དང་། གཞན་ཡང་རྗེས་གནང་ཟུར་བཀའ་མང་པོ་སོ་སོའི་ཡིག་ལུང་གིས་བརྒྱན་པ་གནང་ཞིང་། དེ་ནས་རྗེ་ཉིད་དགུང་ལོ་རེ་གསུམ་དུ་ཕེབས་པ་ཀྲོ་དྷི་སྟེ་ཁྲོ་མོ་ཞེས་པ་ཤིང་ཕོ་འབྲུག་ལོའི་དགུན་ཞིག་ཉིད་ཀྱི་གསུང་ལས།
ད་ལོ་གླིང་ག་ཚོགས་སུ་བདེ་མཆོག་དྲིལ་བུ་པ་དང་། ཚེ་དཔག་མེད་ལྷ་དགུའི་སྒྲུབ་མཆོད་འཛུགས་དགོས་འདུག་པས་གྲྭ་པ་རྣམས་ཀྱིས་སོ་སོའི་སྒྲུབ་དཀྱིལ་ལ་གཟིགས་རྟོག་མཐར་ཕྱིན་པ་མཛད་དགོས་སོ་གསུངས་ནས། བདེ་མཆོག་དྲིལ་བུ་པའི་དབང་དང་། ཚེ་དཔག་མེད་ཛེ་ཏ་རིའི་དབང་ཆ་ལན་མང་དུ་སྩལ་ནས། ལོ་དེ་ཉིད་ཀྱི་ཆོ་འཕྲུལ་ཟླ་བ་ལ་སྔ་དྲོ་ཚེ་དཔག་མེད་དང་། དགོང་མོ་བདེ་མཆོག་དྲིལ་བུ་པའི་སྒྲུབ་མཆོད་ཞག་གྲངས་དུ་མར་འཛུགས་པར་མཛད་པའི་ཚོགས་དབུ་ལ་རྗེ་རང་ཉིད་ཀྱང་ཕྱག་ཕེབས་ཏེ། དགེ་འདུན་འདུས་པའི་ཚོགས་ལ་མང་ཇ་གདན་ནོན། བསྙེན་བཀུར་འབུལ་ནོད་སོགས་ཤིན་ཏུ་རྒྱ་དཔངས་ཆེ་བ་སྩལ་ཅིང་། གཞན་ཡང་ལོ་དེ་ཉིད་ལ་གླིང་ག་དགོན་པའི་བླ་མ་གོང་མའི་དུས་མཆོད་བར་སྐབས་སུ་ཅུང་ཟད་ཉམས་པ་རྣམས་ལ། རྗེ་རང་གི་ཕྱག་རྫས་ཀྱི་སྟེང་ནས་དགེ་རྒྱུན་གྱི་ཐེབ་གནང་སྟེ་ཐམས་ཅད་སོར་ཆུག་པར་མཛད་ཅིང་།
ལྷག་པར་དེ་དུས་གསུང་ལས། གླིང་ག་དགོན་པའི་གཙུག་ལག་ཁང་སོ་སོའི་དཀར་མེའི་རྒྱུན་འདི་རྣམས་གཞན་ལས་བཟང་ཞིང་། དཀོན་མཆོག་གི་མཆོད་པའི་ནང་ནས་ཀྱང་མཆོག་ཏུ་འདུག་པ་ལ། བར་སྐབས་སུ་དཀོན་གཉེར་ངན་པ་འདྲ་དང་། དཀར་མེའི་ལས་ཚན་ངན་པ་གྲས་སྡེབས་བྱས་ནས་ཉམས་ཆག་ཆེན་པོ་བྱུང་འདུག་པ། ད་ཕྱིན་བླ་བྲང་རང་ནས་མི་སྣ་བློ་ཁེལ་རེ་དང་། ལྷ་ཁང་སོ་སོའི་སྐུ་གཉེར། དཀར་མེའི་ལས་ཚན་རྣམས་གསུམ་འཛོམ་གྱི་ཐོག་ནས་མར་འདེགས་གཅོད་བཞུ་བ། ལྷ་ཁང་སོ་སོར་འབུལ་བ། མར་རྫོགས་ནས་མཆོད་ཨོང་རྙིང་པ་ལེན་པ།
གསར་པ་སྦར་ནས་འབུལ་བ་སོགས་བསྒྲིགས་ལ་འཁྱོན་པ་བྱ་དགོས་པ་འདུག་གོ་ཞེས་གསུངས་ནས་དེ་བཞིན་དུ་ཕྱག་ལེན་ལ་ཐེབས་པར་མཛད་པས། རྗེ་བླ་མ་འདིའི་སྐུ་རིང་ལས་དཀར་མེའི་རྒྱུན་བཟང་བ་མ་བྱུང་ཞེས་དུས་མཚུངས་པའི་སྐྱེ་བོ་རྣམས་མགྲིན་གཅིག་ཏུ་གླེང་བ་ཐོས་ཤིང་། དེ་ཉིད་ཀྱི་རྒྱུན་ད་ལྟའི་བར་དུ་མ་ཉམས་པ་ཡོད་པ་འདི་ཡིན་ལ། དུས་དེར་གདན་ས་ཆེན་པོ་ནས་ཆོས་ལས་པ་ཕུན་ཚོགས་རིན་ཆེན་དཔོན་སློབ་འགའ་ཡབ་རྗེ་ཆོས་ཀྱི་རྒྱལ་པོའི་ཐུགས་དམ་དང་བཅས་འབྱོར་པའི་ཕེབས་དོན་བཞིན། ཁོང་དཔོན་སློབ་རྣམས་ལ་གསུང་ངག་ལམ་འབྲས་ཆ་ལག་རགས་བསྡུས་དང་བཅས་པ། ཆོས་སྐྱོང་སོ་སོའི་རྗེས་གནང་། གུར་གྱི་མགོན་པོའི་ཕྱི་ནང་གི་ཁྲིད་སོགས་སྨིན་རྒྱས་སུ་སྩོལ་བར་མཛད་པ་ཡིན་ལ། དེ་དེའི་སྐབས་ནས་རྗེ་ཉིད་སྐུ་མཚམས་དམ་པ་ཞིག་ལ་བཞུགས་པར་དགོངས་པ་གཏད་མཚམས། དེ་ནུབ་མནལ་ལམ་གྱི་ཚུལ་དུ་རྗེ་ཉིད་བསམ་གཏན་ཕའི་སྒྲུབ་ཕུག་ན་བཞུགས་འདུག་པ་ལ་མི་དམར་སྨུག་ཆེན་པོ་ཞིག་གིས་བན་ཆུང་གཞོན་ནུ་ཞིག་ཁྲིད་ནས་འདི་ལ་བཀའ་ཆོས་མང་པོ་གནང་དགོས་ཞུ་བ་ལ། རྗེ་ཉིད་ཀྱིས་ངེད་མཚམས་དམ་པ་ཞིག་བྱ་རྒྱུ་ཡིན་པས།
ཆོས་འཆད་མི་ཐུབ་གསུངས་པ་ན། ཡང་མི་དམར་སྨུག་དེ་ན་རེ། བཙུན་ཆུང་འདི་ཁྱེད་ཀྱི་གསོལ་ཇ་སྦྱོང་བའི་སྦྱིན་བདག་ཏུ་ངེད་ཀྱིས་ཡུན་རིང་མོ་ནས་བཀུག་པ་ཡིན་པས་ཅིས་ཀྱང་མཇལ་ཁ་དང་། འདོད་ཆོས་གནང་དགོས་ཟེར་བྱུང་བས། དེའི་ནངས་པར་གློ་བུར་དུ་ཐུབ་བསྟན་རྣམ་རྒྱལ་ནས་རྒྱ་དར་རྩེ་མདོའི་ས་ཡང་རྒྱལ་པོའི་ཞལ་ངོ་ཆོས་རྗེ་ཀུན་དགའ་ལྷུན་གྲུབ་ཞབས་དྲུང་དུ་འབྱོར་པས་ནཻ་གུ་སོགས་འདོད་ཆོས་མང་པོ་གསོལ་བ་བཏབ་པའི་ངོར། ཆོས་རྗེ་དེ་དང་མུས་ནས་ནང་སོ་རྣམ་རྒྱལ་དཔོན་གཡོག་མང་བ། གླིང་གའི་གྲྭ་པ་རགས་བསྡུས་དང་བཅས་པ་ལ་གྲུབ་ཐོབ་ཁྱུང་པོ་རྣལ་འབྱོར་ནས་བརྒྱུད་པའི་ནཻ་གུ་ཆོས་དྲུག་གི་བྱིན་རླབས་སོ་སོ་སྔོན་དུ་འགྲོ་བའི་ཁྲིད་རྣམས་ཉམས་ཁྲིད་ཀྱི་ཚུལ་དུ་སྩལ་ཞིང་། ལུང་གི་སྐོར་ལ་བརྒྱུད་པ་རིན་ཆེན་སྣ་བདུན་གྱི་རྣམ་ཐར་སོགས་བླ་མ་རྣམས་ཀྱི་རྣམ་ཐར་ཚང་མ་དང་། ཁྲིད་ཡིག་ཞལ་གདམས་མན་ངག་གི་སྐོར་སོགས་ནཻ་གུའི་ཆོས་སྐོར་གྱི་གླེགས་བམ་ཡོངས་རྫོགས་ཀྱི་ལུང་། གཞན་ཡང་དབང་དང་བྱིན་རླབས་རྗེས་གནང་གི་རིགས་མང་པོ་སོགས་འདོད་ཆོས་རྣམས་བློ་ཁ་ཚིམ་པར་སྩལ་རྗེས།
རྒྱ་དར་རྩེ་མདོ་པ་ཆོས་རྗེ་ཀུན་དགའ་ལྷུན་གྲུབ་ཉིད་ཁམས་ཕྱོགས་ལ་འབྱོན་པར་ཆས་ཏེ། ཁོང་གི་གསུང་ལས། བདག་འབྲུག་ལོ་འདི་ལ་བླ་མ་སངས་རྒྱས་ཁྱེད་ལྟ་བུ་དང་མཇལ། འདོད་ཆོས་རྣམས་རྫོགས་པར་ཐོབ། ད་ལན་གཅིག་ཡུལ་དུ་ཕྱིན་ཏེ། སླར་འབྲུག་ལོ་ལ་ཞལ་གྱི་དཀྱིལ་འཁོར་མཇལ་བ་ལ་ཅིས་ཀྱང་ཡོང་འདོད་པ་ལགས་པས། དེ་བཞིན་དོན་འགྲུབ་པའི་སྲུང་འཁོར་ཅིས་ཀྱང་མཁྱེན་ཞུ་བ་ལ། རྗེ་བླ་མ་འདིས་གསུང་གིས། ཆོས་རྗེ་ཁྱེད་རང་ཇི་ལྟར་འདོད་པ་བཞིན་སླར་དབུས་གཙང་དུ་འབྱོན་ཐུབ་པ་ཞིག་ཡོང་བ་འདུག་ཅིང་། དེ་བར་ལའང་མི་རྒན་ཡང་མ་ཤི་ཙམ་དང་།
ཁྱེད་རང་ལ་ཡང་གཞི་བྱེས་གང་དུ་ཡང་བར་ཆད་ཀྱི་རིགས་གཏན་ནས་མི་འོང་ཞེས་པའི་ལུང་བསྟན་ལྷུག་པར་གནང་བ་བཞིན། དེ་ནས་ཆོས་རྗེ་ཁམས་ཕྱོགས་སུ་བྱོན་ཏེ། ལོ་རེ་བཞིན་ཡང་རྗེ་བླ་མའི་མཆོད་ཇའི་རྒྱུ་ནག་པོ་གཡང་འཛིན་ཁོར་དྲུག་རེ་ཙམ་རྒྱུན་མ་ཆད་པར་ཕུལ་ཅིང་། དེ་ནས་སྔར་གྱི་ལུང་བསྟན་བཞིན་དཔོན་སློབ་དངོས་སུ་གླིང་ག་ཆོས་གྲྭ་ཟུར་དུ་མཇལ་བའི་སྐབས། རྩེ་ཇ་བར་ཁག་བཅོ་བརྒྱད་ཀྱིས་གཙོས་པའི་འབུལ་བ་བསམ་གྱིས་མི་ཁྱབ་པ་ཕུལ་བ་ཁོ་བོ་ཅག་ཞབས་དྲུང་ན་ཡོད་པས་དངོས་སུ་མཐོང་ལ། དེས་ན་གོང་དུ་བཀོད་པའི་རྗེ་བླ་མའི་མནལ་ལམ་གྱི་མི་དམར་སྨུག་དེ་ས་སྐྱ་བའི་དབང་བསྡུད་ཀྱི་ལྷ་ནོར་སྦྱིན་ཛམ་བྷ་ལ་དམར་པོ་ཉིད་ཡིན་པར་མངོན་ནོ། ། དེ་ལྟར་ཆོས་རྗེ་ཀུན་དགའ་ལྷུན་གྲུབ་ཀྱིས་གསོལ་བ་བཏབ་པའི་འདོད་ཆོས་རྣམས་གནང་གྲུབ་མཚམས། ངོར་ནས་ཆེད་གཏད་འོངས་པའི་གྲྭ་པ་མང་པོས་ཞུས་པས་རྐྱེན་བྱས་གླིང་ག་ཚོགས་ཆེན་ལ་གཤེད་དམར་ལྷ་ལྔའི་རྡུལ་ཚོན་གྱི་དཀྱིལ་འཁོར་བཞེངས་ཏེ་དབང་ཆ་ལན་མང་དུ་སྩལ་ཅིང་། དེ་ནས་ལོ་དེའི་ས་ག་ཟླ་བ་ལ་བྱང་ནས་ཡུམ་ཆེན་མོ་དཔོན་ས་ལྷ་གཅིག་མངའ་བདག་ཕུན་ཚོགས་རྒྱལ་མོ་གློ་བུར་དུ་ཞིང་གཤེགས་ནས། དེའི་དགོངས་རྫོགས་ཆེན་མོའི་སྐབས།
གླིང་ག་ནས་དཔོན་སློབ་བདུན་བཅུ། ཡ་མ་བདེ་ལྡན་དགོན་པ་ནས་སུམ་ཅུ་དང་བཅས་པའི་ཡོངས་སྡོམ་བརྒྱ་ཕྲག་གཅིག་ངམ་རིང་རྒྱལ་པོའི་ཕོ་བྲང་དུ་ཕེབས་པ་དགོས་པའི་ཆོས་རྒྱལ་ཆེན་པོས་ཕྱག་རྟགས་བྱུང་བ་བཞིན་དཔོན་སློབ་རྣམས་ཀྱིས་མགྱོགས་པར་བཤར་སྟབས་ཀྱི་ཚུལ་དུ་ཕྱག་ཕེབས་པ་ན། དེ་དུས་མི་དབང་ཆེན་པོའི་ཕྱག་ནས་ཡུམ་གྱི་མཚན་བྱང་རྒྱ་ཤོག་སྔོན་པོའི་ལོགས་ལ་གསེར་ཡིག་གིས་མཚན་པ་དང་། རིགས་དྲུག་གི་ས་བོན། པདྨ། འཕན་གདུགས་སོགས་བྲིས་པ་རེ་རེ། དགོན་པ་སོ་སོ་ནས་བྱོན་པའི་དཔོན་སློབ་རྣམས་ལ་ཐ་དད་དུ་གནང་ནས་ཡུམ་སྐུ་གཤེགས་དེ་ཉིད་ཀྱི་ལམ་སྟོན་དམིགས་སུ་འགྲོ་བ་མཛད་དགོས་ཚུལ་གསུངས་བྱུང་པ་ལ། རྗེ་བླ་མ་འདིའི་གསུང་ལས། སྤྱིར་ཆོས་རྒྱལ་ཆེན་པོའི་གསུངས་བཞིན་སྒྲུབ་པ་གཞིར་བཅས་ཤིང་། འོན་ཀྱང་བྱང་འབྲུ་ལ་འདས་པོ་རང་གི་མིང་བྱང་འདྲི་བ་བཤད་ཚོད་ཀུན་དང་མཐུན་ཞིང་།
འཕན་གདུགས་པདྨ་སོགས་འདྲི་བ་རྒྱུད་ནས་མ་བཤད་ཀྱང་། འོན་ཀྱང་གཤིན་པོ་དེ་ལྷར་བསྐྱེད་དགོས་པས་འཕན་གདུགས་པདྨ་སོགས་མཆོད་པའི་བྱེ་བྲག་ཏུ་འགྱུར་བས་བྲིས་ཀྱང་འགལ་བ་མེད་པར་སེམས་ལ། རིགས་དྲུག་གི་ས་བོན་བྱང་བུ་ལ་བྲི་བ་ངན་སོང་སྦྱོང་རྒྱུད་དང་། ཁྱད་པར་ས་སྐྱ་པའི་གསུང་རབ་གང་ནས་ཀྱང་བཤད་པ་མ་མཐོང་བས་མ་དག་པ་ལགས་ཞེས་སོགས་ཀྱི་ལུང་རིགས་ཀྱི་ཞུ་འཕྲིན་རྒྱས་པ་དང་བཅས་སྔར་གྱི་རིགས་དྲུག་གི་ས་བོན་རྣམས་བསུབས་ནས་ཕུལ་བས་སྡེ་བདག་ཆེན་པོ་ཡང་ཐུགས་ཤིན་ཏུ་དགེས་པའི་གསུང་གིས། ཐར་པའི་ལམ་སྟོན་དགེ་བའི་བཤེས་གཉེན་ཟོལ་ཟོག་དང་བྲལ་བ་དེ་གླིང་ག་མཁན་ཆེན་འདི་ཁོ་ནར་འདུག་གོ་ཞེས་ཞབས་འབྲིང་པ་རྣམས་ལ་ཡང་ཡང་གསུངས་པར་གྲགས་ཤིང་། དེ་ནས་མངའ་བདག་རྒྱལ་མོའི་དགོངས་རྫོགས་གྲོལ་ནས་ཟླ་བ་དྲུག་པ་ལ་གླིང་ག་ཕྱོགས་སུ་ཕྱག་ཕེབས་པའི་ཚུར་ལམ་སླས་པ་མདོའི་ཟམ་པ་ལ་ཕྱག་ནས་མཛད་དེ་དགོན་པར་ཕེབས་པ་ན། དེར་བཞུགས་ཀྱི་དགེ་འདུན་རྣམས་ལ་མང་ཇ་དང་། སྐུ་འགྱེད་ཀྱི་གནང་སྦྱིན་རྒྱ་དཔང་ཆེ་བ་གནང་ཞིང་། དེ་ནས་རྗེ་འདི་དགུང་ལོ་རེ་བཞིར་ཕེབས་པ་བི་ཤྭ་ར་སུཿསྟེ་སྣ་ཚོགས་དབྱིག་ཅེས་པ་ཤིང་མོ་སྦྲུལ་གྱི་ལོ་གསར་དུ་ཤར་བ་ན། གླིང་ག་དགོན་པའི་གྲྭ་པ་སྐྱེས་སྟོབས་ཀྱི་ཤེས་རབ་ཆེ་བ་རྣམས་ལ་དག་ལྗོན་སྤྱི་གསུམ།
ཀུན་ཏུ་དགོས་པའི་གཞུང་བདུན། སྡོམ་གསུམ་རབ་དབྱེ་སོགས་ལ་ཐོས་བསམ་བྱ་དགོས་པའི་བཀའ་སྩལ་དང་བཅས་སོ་སོར་ཕོགས་རྒྱག་སོགས་གནང་སྦྱིན་གྱ་ནོམ་པར་གནང་ནས་སློབ་གཉེར་གྱི་གྲྭ་བཟང་པོ་འཛུགས་པར་མཛད་པའི་རྒྱུན་ད་ལྟའི་བར་དུ་ཡང་མ་ཉམ་པ་ཡོད་པ་འདི་ཡིན་ལ། དེ་ནས་ལོ་དེའི་དབྱར་ཆོས་ལ་རྗེ་ཉིད་ཆོས་གྲྭ་ཟུར་དུ་གདན་ཆགས་ནས་གླིང་ག་ཚོགས་ཆེན་ལ་འཁོར་ལོ་བདེ་མཆོག་ནག་པོ་པའི་དབང་སྔོན་དུ་འགྲོ་བའི་བསྐྱེད་རིམ་གྱི་བཤད་པ་ཤིན་ཏུ་རྒྱས་པ་སེམས་འཛིན་གྱི་ཁྲིད་དང་བཅས་པ་བསྐྱར་ཆོས་སུ་གནང་ཞིང་། རྒྱབ་ཆོས་ཀྱི་ལུང་གི་སྐོར་ལ་ནག་པོ་གཞུང་དྲུག ས་སྐྱ་པ་ཆེན་པོའི་ནག་འབུམ། རྩ་རྒྱུད་ལེའུ་ལྔ་བཅུ་རྩ་གཅིག་པ། བཤད་རྒྱུད་རྣལ་འབྱོར་མ་ཀུན་སྤྱོད་དང་བཅས་པའི་བཤད་ལུང་། རྗེ་བཟང་པོ་དཔལ་པ་དང་། རྗེ་བཙུན་སངས་རྒྱས་རིན་ཆེན་གྱི་མཛད་པའི་བདེ་མཆོག་ཕྱོགས་ཀྱི་ཡིག་སྐོར་མང་པོའི་ལུང་རྣམས་སྩལ་ཅིང་། ལོ་དེ་ཉིད་ཀྱི་སྟོན་ངམ་རིང་ཆོས་ཀྱི་རྒྱལ་པོའི་ཕོ་བྲང་ནས་མི་དབང་ཆེན་པོས་སྤྱན་འདྲེན་གྱི་ཕྱག་དམ་བྱུང་པ་བཞིན།
རྗེ་ཉིད་དཔོན་སློབ་ཉི་ཤུ་རྩ་གྲངས་ཤིག་ཕྱག་ཕེབས་ཏེ། མངའ་བདག་རྒྱལ་མོའི་དགོངས་རྫོགས་སུ་གསར་དུ་བཞེངས་པའི་དངུལ་གདུང་ཁྱད་པར་ཅན་ལ་འཁོར་ལོ་བདེ་མཆོག་ལ་བརྟེན་པའི་རབ་ཏུ་གནས་པའི་ཆོ་ག་དངོས་སྟ་འབྲེལ་བའི་སྒོ་ནས་སྨིན་རྒྱས་སུ་མཛད་ཅིང་། དེ་དུས་རབ་སྟོན་ཆེན་མོའི་སྐབས་གྲུབ་མཐའ་མི་གཅིག་པའི་དགེ་བའི་བཤེས་གཉེན་སོགས་མཁས་མང་རྒྱ་མཚོ་ལྟ་བུའི་དབུས་སུ་བདག་ཅག་གི་རྗེ་བླ་མ་འདིས། སྤྱིར་རབ་ཏུ་གནས་པའི་ཆོ་ག་རྒྱུད་དང་རྒྱ་གཞུང་ཚད་ལྡན་ལས་བཤད་ཚུལ། ཁྱད་པར་ས་སྐྱ་པའི་རྗེ་བཙུན་གོང་མ་རྣམས་དང་མཁས་པ་གཞན་གྱི་བཞེད་པའི་སྲོལ་སོ་སོ་མ་འདྲེས་པ་གསུངས་ནས། དེ་ལ་མཁས་རློམ་གཞན་དག་གི་ལོག་པར་རྟོག་པ་མཐའ་དག་ལུང་རིགས་རྣམ་དག་གིས་སུན་དབྱུང་བ་དང་བཅས་སྔོན་ཆད་མཁས་པ་དག་གི་བློ་ངོར་མ་ཤར་བའི་ལེགས་བཤད་ཀྱི་ཚོགས་མུ་མཐའ་མེད་པ་རྣམས་དཔལ་གྱི་མགུལ་ནས་འཕྲུལ་གྱི་ལྗགས་བརྐྱངས་ཏེ་ཡུན་རིང་པོའི་བར་འདོམས་པར་མཛད་པ་ན། སྦྱིན་བདག་ཆོས་རྒྱལ་ཆེན་པོ་དཔོན་བློན་རྣམས་དང་དགོན་གནས་སོ་སོ་ནས་བྱོན་པའི་བླ་མ་དགེ་བའི་བཤེས་གཉེན་འདུས་པ་རྒྱ་མཚོའི་ཚོགས་སོགས་དེར་ཡོད་ཀྱི་སྐྱེ་བོ་བློ་ལྡན་ཐམས་ཅད་དགའ་ཞིང་མགུ་ནས་དང་འདོད་ཀྱི་དད་པ་ལྷག་པར་འཕེལ་ཏེ་གུས་པའི་རྣམ་འགྱུར་ཅི་ཡང་ཞིག་འཛིན་པར་གྱུར་ཏོ། ། ཞེས་ཐོས་ལ། དེ་ནས་བ་ར་བྷ་བཿསྟེ་ཟིལ་གནོན་ཞེས་གྲགས་པ་མེ་ཕོ་རྟའི་ལོ་རྗེ་ཉིད་དགུང་གི་ལོ་དྲུག་ཅུ་རྩ་ལྔར་སོན་པ་ན། ངམ་རིང་རྒྱལ་ཁབ་ཆེན་པོ་ནས་གླིང་ག་ཕྱོགས་སུ་ཕྱག་ཕེབས་ཏེ།
ཚུར་ལམ་རྫོང་དགའ་ལྡན་རྩེར་འགྱང་ཙམ་བཞུགས་ནས། དེར་འདུས་ཀྱི་དགེ་འདུན་རྣམས་ལ་ནཻ་གུ་ཆོས་དྲུག་གི་བྱིན་རླབས་ཁྲིད་རྒྱབ་ཆོས་ཀྱི་ལུང་དང་བཅས་པ་ཆ་ཚང་བར་བསྩལ་ཏེ། དེ་ནས་གླིང་ག་དགོན་པར་ཕེབས་འཕྲལ་ཚོགས་ཆོས་ལ་བཀའ་གདམས་ལྷ་བཞིའི་ཁྲིད་གནང་ནས་དེ་དང་འབྲེལ་བའི་ལུང་ལ་ཇོ་བོས་རྒྱལ་སྲིད་སྤངས་ནས་ཐར་པ་བསྒྲུབས་པའི་རྣམ་ཐར་ཇོ་བོ་རང་གིས་མཛད་པ། ལམ་ཡིག་ཆོས་ཀྱི་འབྱུང་གནས་འབྲོམ་སྟོན་པས་མཛད་པ་སོགས་དང་། གཞན་ཡང་མི་ཆོས་གནད་ཀྱི་ཕྲེང་བ། བཀའ་གདམས་ཕ་ཆོས་བུ་ཆོས་སོགས་རྒྱས་པར་སྩལ་ནས། ལོ་དེའི་དབྱར་བདེ་མཆོག་དྲིལ་བུ་རིམ་ལྔའི་ཁྲིད་ཅིག་གནང་བར་བཞེད་པ་ལ། དེ་མཚམས་ངམ་རིང་ནས་ཆོས་རྒྱལ་ཆེན་པོས་དབུ་ཞྭ་པཎ་ཞྭ་ལེགས་པ། རྩེ་ཇ་ཁོར་གསུམ་སོགས་གནང་སྐྱེས་བཟང་པོ་དང་བཅས་དབྱར་འདིར་སྐུ་རིམ་སྲུང་འཁོར་ཆེད་གཏད་གནང་དགོས་པའི་སྙན་འབུལ་བྱུང་བ་བཞིན་རྗེ་འདིས་ཀྱང་ཟླ་བ་གསུམ་གྱི་རིང་ལ་སྐུ་འཚམས་དམ་པར་བཅད་དེ་གུར་གྱི་མགོན་པོ་ཁྲོ་བོ་བཅུའི་སྲུང་འཁོར་ལ་རྩེ་གཅིག་ཏུ་མཛད་པས།

མི་དབང་དཔོན་བློན་ཆབ་འབངས་དང་བཅས་པ་དུས་ཀྱི་སྐུ་ཆག་ལས་བསྐྱབས་པའི་མཚན་མ་མངོན་གྱུར་དུ་ཤར་ཞིང་། དེ་ནས་སྟོན་གྱི་དུས་ལ་བབས་པ་ན་རྗེ་བླ་མ་ཉིད་ཆོས་རྒྱལ་ཆེན་པོས་ངམ་རིང་དུ་སྤྱན་དྲངས་ཏེ་ཡུམ་ཕུན་ཚོགས་རྒྱལ་མོའི་སྐུ་གདུང་ལ་བཞུ་འབུལ་གནང་དགོས་པའི་གསོལ་བ་བཏབ་པ་བཞིན། རྗེ་དཔོན་སློབ་རགས་བསྡུས་ཤིག་གིས་གཙང་རྒྱ་སྡེར་ཕྱག་ཕེབས་ནས་མངའ་བདག་རྒྱལ་མོའི་སྤུར་བཞུ་བ། གདུང་རུས་ཚ་ཚར་འདེབས་པ་སོགས་ས་བདག་ཆེན་པོའི་དགོངས་པའི་རེ་བ་ཡོངས་སུ་ཁེངས་པར་མཛད་དེ་གླིང་ག་ཕྱོགས་སུ་ཕེབས་པར་བཞེད་པ་ན། དེ་དུས་སྐུ་གྲིབ་ལ་བརྟེན་པའི་ཞབས་ལ་སྙུང་གཞི་ཐུ་མོ་ཞིག་བྱུང་པ་ལ། རྗེ་རང་ཉིད་ནི་སྣང་བ་ཐམས་ཅད་སེམས་ཀྱི་ཆོ་འཕྲུལ་ལས་གཞན་དུ་མ་འདས་པར་མཁྱེན་པས། སྙུང་ཟུག་སོགས་གང་ལ་ཡང་དེར་འཛིན་མེད་པའི་བདེ་གསལ་མི་རྟོག་པའི་ངང་དུ་རྒྱུན་དུ་འཇོག་པ་ཞིག་མཛད་ཀྱིན་འདུག་གོ་ཞེས་དེ་དུས་ཞབས་དྲུང་ན་ཡོད་པའི་རྒྱུས་ཅན་ཐམས་ཅད་མགྲིན་གཅིག་ཏུ་གླེང་ལ། འོན་ཀྱང་གདུལ་བྱ་དམན་མོས་རྣམས་ཀྱི་སྣང་ངོར་སྤྱི་སྒེར་གྱི་སྐུ་རིམ་རྒྱ་དཔངས་ཆེ་བ་བསྒྲུབས་པས་རྐྱེན་བྱས་སྐྱེ་དགུ་རྣམས་ཀྱི་བསོད་ནམས་ཀྱི་མཐུ་ལ་བརྟེན་སྐུ་ཁམས་མྱུར་དུ་གཞི་མེད་དུ་དྭངས་ཏེ། ངམ་རིང་ནས་སྡེ་སྲིད་ལྕམ་སྲིང་། དགོན་སོ་སོའི་བླ་མ་སློབ་དཔོན། སྦྱིན་བདག་གྲྭ་རིགས་སོགས་ཀྱིས་ཞལ་དཀར་གྱི་འབུལ་སྣོད་རྒྱ་ཆེར་བསྒྲུབས་ཤིང་།
དེ་ནས་པྲ་བངྒ་སྟེ་སྤྲེའུ་ཞེས་གྲགས་པ་མེ་མོ་ལུག་གི་ལོ་རྗེ་ཉིད་དགུང་ལོ་རེ་དྲུག་ཏུ་ཕེབས་པ་ན། གཞན་ངོར་སྙུང་གཞི་ལས་གྲོལ་བས་གྲྭ་བུ་སློབ་རྣམས་ཀྱིས་དགའ་སྤྲོ་དཔག་ཏུ་མེད་པས། སོ་སོ་ནས་དགའ་སྟོན་གྱི་ནོམ་པར་ཞུ་བཞིན་པ་དང་བཅས་གླིང་གར་ཕྱག་ཕེབས་ནས་འགྱང་ཙམ་སྐུ་མཚམས་དམ་པ་ཞིག་ལ་བཞུགས་ཤིང་། དེ་ནས་ལོ་དེའི་སྟོན་ཐུབ་བསྟན་ཡངས་ཅན་ནས་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་དཔོན་སློབ་རགས་བསྡུས་ཤིག་བདེ་མཆོག་སོགས་ཀྱི་གསུང་ཆོས་དོན་གཉེར་གྱིས་ཞབས་དྲུང་དུ་ཕྱག་ཕེབས་ནས་གསོལ་བ་བཏབ་པ་བཞིན། ཐོག་མར་འཁོར་ལོ་བདེ་མཆོག་ལཱུ་ཧི་པ་ལུགས་ཀྱི་དབང་གནང་ནས། དེའི་བསྐྱེད་རིམ་གྱི་བཤད་པ་ཤིན་ཏུ་རྒྱས་པ། རྫོགས་རིམ་བསྡུ་བ་གསུམ་དང་བཅས་པའི་ཁྲིད། རྒྱབ་ཆོས་ལཱུ་ཧི་པའི་སྨད་ལྔ་སོགས་ཀྱི་ལུང་དང་། བདེ་མཆོག་དཀར་པོའི་བྱིན་རླབས་སྔོན་དུ་འགྲོ་བས་དེའི་ཁྲིད་ཡོངས་རྫོགས་ཡིག་ཆ་སོ་སོའི་ལུང་དང་བཅས་པ། བདེ་མཆོག་གི་རྫོགས་རིམ་རིམ་བཞིའི་ཁྲིད།
དེའི་ཡིག་ཆ་གསར་རྙིང་གི་ལུང་སོགས་གནང་ནས། དེ་ནས་རྗེ་ཉིད་བདེ་མཆོག་ནག་པོ་ལུགས་ཀྱི་གསུང་བསྙེན་ཁ་གསོ་ལ་བཞུགས་པའི་བར་ལ། མཁན་ཆེན་ཐམས་ཅད་མཁྱེན་པས་གླིང་ག་དགོན་པའི་གྲྭ་པ་རགས་བསྡུས་ཤིག་ལ་སྒྲོལ་དཀར་ཚེ་སྦྱིན་དཔལ་མོ། གུར་གྱི་མགོན་པོ་ལྷ་བརྒྱད་དང་ཁྲོ་བཅུའི་རྗེས་གནང་སྔོན་དུ་འགྲོ་བས། རྗེ་ཚར་པ་ནས་བརྒྱུད་པའི་སྲུང་འཁོར་བྲག་རྫོང་མའི་ཕྱི་ནང་གསང་བའི་ཁྲིད་རྒྱབ་ཆོས་ཀྱི་ལུང་དང་བཅས་པ་རྒྱས་པར་གནང་ཞིང་། དེ་ནས་རྗེ་བླ་མའི་སྐུ་མཚམས་གྲོལ་འཕྲལ་འཁོར་ལོ་བདེ་མཆོག་ནག་པོ་ལུགས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་སྔོན་དུ་འགྲོ་བའི་སྒོ་ནས། དེའི་བསྐྱེད་རིམ་གྱི་བཤད་པ། སེམས་འཛིན་གྱི་ཁྲིད། རྫོགས་རིམ་དཔྱིད་ཐིག་དང་བཅས་པ་ལ་ཟབ་བཤད་རྒྱས་པ་བསྐྱར་ཆོས་སུ་གནང་ནས། དེ་དུས་མཁན་ཆེན་ཉིད་ཀྱིས་རྗེ་བླ་མའི་གསུང་ལ་ཟིན་བྲིས་མཛད་པའི་བདེ་མཆོག་སྤྱི་བཤད་ཆེན་མོ།
བསྐྱེད་རྫོགས་ཀྱི་རྣམ་བཤད་རྒྱས་བསྡུས་གཉིས་སོགས་ཡིག་ཆ་ཁྱད་པར་ཅན་དེ་རྣམས་ཀྱང་མཛད་པ་ཡིན་ལ། དེ་དག་དང་འབྲེལ་བའི་ལུང་གི་སྐོར་ལ། ནག་པོ་གཞུང་དྲུག དྲིལ་བུ་གཞུང་གསུམ་སོགས་རྒྱ་གཞུང་མང་པོ་དང་། ས་སྐྱ་པའི་ནག་འབུམ་ཡོངས་རྫོགས། རིམ་བཞི་ལམ་སློང་། རྡོ་རྗེ་འཆང་། མུས་ཆེན་སེམས་དཔའ་ཆེན་པོ། ཀུན་མཁྱེན་རིན་པོ་ཆེ་རྣམས་ཀྱིས་མཛད་པའི་བདེ་མཆོག་གི་ཡིག་སྐོར་མང་པོའི་ལུང་། བདེ་མཆོག་རྩ་རྒྱུད་དང་བཤད་རྒྱུད།
ཀུན་སྤྱོད་གཉིས་ཀྱི་ལུང་བཤད་སོགས་མཐའ་ཆོད་པར་སྩལ་ཅིང་། གཞན་ཡང་གསང་འདུས་འཇམ་པའི་རྡོ་རྗེ་དང་། སྤྱན་རས་གཟིགས་ཀྱི་དབང་། ཀྱེ་རྡོ་རྗེའི་རྒྱུ་དབང་། ལམ་དབང་། ཚེ་དཔག་མེད་ལུགས་གཉིས་ཀྱི་དབང་སོགས་མཁན་ཆེན་དཔོན་སློབ་རྣམས་ཀྱི་ཐུགས་བཞེད་ལྟར་གྱི་བཀའ་ཆོས་རྣམས་རྫོགས་པར་གནང་ནས། དེ་ནས་སྐབས་དེར་རྗེ་བླ་མ་ཉིད་ཀྱིས་མཁན་པོ་དང་། མཁན་ཆེན་ཐམས་ཅད་མཁྱེན་པས་ལས་ཀྱི་སློབ་དཔོན་མཛད་དེ། གཞན་གསང་སྟོན། གྲིབ་ཚོད།
གྲོགས་དན་སོགས་གླིང་ག་དགོན་པའི་དགེ་བའི་བཤེས་གཉེན་འོས་སུ་གྱུར་པ་རྣམས་ཀྱི་ཁ་སྐོང་དང་བཅས་མུས་ནང་གི་དགོན་ཡས་མར་གྱི་གྲྭ་རིགས་ཕལ་ཆེར་ཞིག་འདུས་པ་ལ། འོས་སུ་གྱུར་པ་རྣམས་ལ་བསྙེན་པར་རྫོགས་པ་དང་། གཞན་རྣམས་ལ་དགེ་ཚུལ་གྱི་སྡོམ་པ་འབོགས་པ་སོགས་ལན་གྲངས་མང་དུ་མཛད་དེ། མཁན་སློབ་ཉི་ཟླ་ཟུང་འབྲེལ་འདི་གཉིས་ཀྱིས་ཐུབ་པ་བཀའ་དྲིན་ཅན་གྱི་བསྟན་པའི་གཞི་མ་རྨངས་ནས་བསླངས་པ་ལྟ་བུའི་རྣམ་དཀར་གྱི་མཛད་པ་མཐའ་ཡས་པ་ཞིག་དུས་དེ་ཉིད་དུ་བསྐྲུན་པ་ཡིན་ནོ། ། དེ་ནས་རྗེ་འདི་ཉིད་དགུང་གི་ལོ་རེ་བདུན་དུ་སོན་པ་ཀཱི་ལ་ཀ་སྟེ་ཕུར་བུ་ཞེས་པ་ས་ཕོ་སྤྲེལ་ལོ་ཤར་བ་ན་རྗེ་ཉིད་གླིང་ག་བླ་བྲང་དུ་སྐུ་མཚམས་དམ་པ་ལ་བཞུགས་པའི་ཚེ་ཐོ་རངས་ཀྱི་ཆ་ཞིག་མནལ་ལམ་གྱི་ཚུལ་དུ་རྗེ་བཙུན་རིན་པོ་ཆེ་གསལ་བར་བྱོན་ནས། སྔོན་འབྲས་ཕུལ་གང་སྦྱིན་པར་བཏང་བའི་རྒྱལ་པོ་ཞིག་གིས་ཁྱེད་སྤྱན་འདྲེན་དུ་འོང་བས་ཐེ་ཚོམ་མེད་པར་སོང་ཞིག སེམས་ཅན་མང་པོ་ལ་ཕན་ཐོགས་པའི་རྟེན་འབྲེལ་འགྲིག་པ་ཡོད་དོ་ཞེས་གསུངས་བྱུང་པས། མནལ་སད་པ་ན་ཐུགས་ལ་དགེས་སྤྲོ་དཔག་མེད་འཁྲུངས་ཤིང་། ཅི་ཡིན་ནམ་སྙམ་དུ་དགོངས་པའི་ཚེ་དེ་ནས་ཞག་བཅོ་ལྔ་ལོན་པ་ན། བྱང་ཕྱོགས་ཤམྦྷ་ལའི་ཆོས་རྒྱལ་རིགས་ལྡན་རྣམས་ཀྱི་བསྟི་གནས་ཕོ་བྲང་ཆེན་པོ་ཀ་ལ་པ་དང་ཆོས་མཚུངས་པའི་དཔལ་ངམ་རིང་གི་རྒྱལ་ཁབ་ཆེན་པོ་ནས་མིའི་དབང་ཕྱུག་དམ་པས་མུས་སྨད་པ་ནང་སོ་ཚེ་བརྟན་དཔོན་གཡོག་རྣམས་ཞུ་ཡིག་ཞུ་ངག་ནན་ཆེན་དང་བཅས་ཞབས་དྲུང་དུ་འབྱོར་པས་སྡེ་སྲིད་ཞལ་ངོ་རྣམས་ཀྱི་དབུ་བླ་མཛད་དགོས་པའི་སྙན་འབུལ་བྱུང་པ་ན།
རྗེའི་གསུང་ལས། ཁོང་གཞན་དང་མི་འདྲ་བའི་ཆོས་རྒྱལ་ཡིན་པས། དེའི་བླ་མ་ཡོང་བའི་གདེང་ངེད་ལ་མེད་ཀྱང་། འོན་ཀྱང་རྨི་ལྟས་བཟང་པོ་ཞིག་བྱུང་བས། འདོད་ཆོས་ཕྲན་བུ་འདྲ་འབུལ་དགོས་པ་ཡིན་ནམ་ཞེས་ཞུ་དཀའ་སེ་བ་ཞིག་ལ་ཞལ་གྱིས་བཞེས་ཙམ་བྱུང་བར་བརྟེན། དེ་ནས་ཡུན་རིང་མ་ལོན་པར་ནང་སོ་ཕུན་ཚོགས་དཔོན་གཡོག་མང་པོ་ཆེད་གཏད་ཀྱིས་སྤྱན་འདྲེན་དུ་འབྱོར་བྱུང་པ་དང་བསྟུན། རྗེ་བླ་མ་དཔོན་སློབ་རགས་བསྡུས་ཤིག་གིས་རིམ་གྱིས་ཆིབས་ཀྱི་ཁ་ལོ་བསྒྱུར་ནས་ངམ་རིང་ཆོས་ཀྱི་རྒྱལ་པོའི་ཕོ་བྲང་དུ་ཕྱག་ཕེབས་པ་ན། ཆོས་རྒྱལ་ཆེན་པོ་ལྕམ་སྲིང་རྣམས་ཀྱིས་གཙོ་མཛད་བཀའ་བློན་ཆེན་པོ་རྣམས་དང་། དམག་དཔོན་རུ་བཞིའི་རྟ་པའི་ཚོགས་གོས་རྒྱན་བཟང་པོས་བརྒྱན་པ་དབྱར་དུས་ནེའུ་གསིང་གི་ཐང་ལ་མེ་ཏོག་སྣ་ཚོགས་བཀྲ་བ་ལྟར་གྲངས་དང་ཚད་མེད་པ་དག་གི་བསུ་བ་དང་། ངམ་རིང་ཆོས་སྡེ་ཆེན་པོའི་སློབ་དཔོན་རྣམ་པ་དགེ་འདུན་རགས་བསྡུས་དང་བཅས་པས་ཉི་ཟེར་གྱི་རྡུལ་ལ་འགྲན་བཟོད་པ་ལྟ་བུའི་མཆོད་པའི་བྱེ་བྲག་དཔག་ཏུ་མེད་པ་ཐོགས་པའི་སེར་འཕྲེང་རྒྱས་པ་དང་བཅས་པའི་སྤྱན་དྲངས་ཏེ།
རྒྱལ་ཁབ་ཆེན་པོའི་ཡང་རྩེ་རིགས་ལྡན་ཕོ་བྲང་དུ་གདན་ཆགས་ནས་གཟའ་སྐར་བཟང་པོ་འཛོམ་པའི་ཚེས་ལ་ཆོས་རྒྱལ་ལྕམ་སྲིང་རྣམས་ལ་ཐོག་མར་ཚེ་འཕེལ་དཀར་པོ་འཆི་བདག་འཇོམས་པ། སློབ་དཔོན་ཛེ་ཏ་རི་དགྲ་ལས་རྣམ་པར་རྒྱལ་བ་ནས་བརྒྱུད་པའི་ཚེ་དཔག་མེད་ལྷ་དགུའི་དབང་། གྲུབ་པའི་རྒྱལ་མོ་ལུགས་ཀྱི་ཚེ་དབང་སོགས་ཀྱིས་ཐོག་དྲངས་པའི་དགོངས་བཞེད་དང་བསྟུན་པའི་ཟབ་རྒྱས་ཆོས་ཀྱི་བདུད་ཅི་ཡང་ཞིག་སྩོལ་བར་མཛད་ནས། དེ་དུས་ངམ་རིང་ན་རྗེ་འགྱུར་མེད་བདེ་ཆེན་བཞུགས་པའི་སྐབས་ཤིག་ཡིན་པས། བདག་ཅག་གི་བླ་མ་འདི་དམ་པའི་སྐྱེས་བུ་སུ་ཞིག་ལ་ཡང་དག་སྣང་དང་དད་གུས་ཕྱོགས་མེད་དུ་མངའ་བ་ཞིག་ཡིན་པས། རྗེ་འགྱུར་མེད་དྲུང་དུ་ཤང་ཆོས་ཀྱི་བདེ་མཆོག་གི་སྐོར་འདྲ་གསན་པར་མཛད་དེ་ཕན་ཚུན་ཐུགས་ནང་ཤིན་ཏུ་དག་པའི་ངང་ནས། གསུང་གླེང་དུ་མ་ཞིག་བྱུང་བའི་ཚེ་བདག་གི་རྗེ་བླ་མས་སྔོན་མཁན་ཆེན་ཆོས་དབང་ཕྱུག་པ་དེ་ས་སྐྱ་པའི་གོང་མ་རྣམས་ཀྱི་རྣམ་ཐར་གསུང་པའི་ཚེ་སྤྱན་ཆབ་རང་དབང་མེད་པར་གནང་བའི་དད་གུས་གཞན་ལས་ཆེ་བ་ཞིག་ཡོད་ཚུལ་ཞུ་བར་མཛད་པ་ན། རྗེ་འགྱུར་མེད་ཀྱི་ཞལ་ནས། རང་རེའི་བླ་མ་གོང་མ་རྣམས་དེ་འདྲ་མཛད་པ་ཞིག་ཅིས་ཀྱང་ཡོང་བ་ཡིན་པ་གདའ་སྟེ། བདག་གི་བླ་མ་རྗེ་གྲོལ་མཆོག་ཞབས་ལ་བཀའ་དྲིན་ཆེ་ཤོས་ཀྱི་རྩ་བའི་བླ་མ་ཆོས་རྗེ་གློ་བོ་མཁན་ཆེན་པ་དེ།
ས་སྐྱ་པའི་རྗེ་བཙུན་གོང་མ་རྣམས་ལ་མཆོག་ཏུ་ཐུགས་དད་ཆེ་ཞིང་གོང་མའི་གསུང་རབ་ལ་ཡང་གཞན་ལས་ཐུགས་རྟོག་ཆུག་པ་ཞིག་ཡོད་འདུག་པ། རྗེ་མཁན་ཆེན་པ་དེ་ས་སྐྱར་ཕེབས་པའི་དུས་གཅིག སྒོ་རུམ་གྱི་རྗེ་བཙུན་རིན་པོ་ཆེའི་ཕྱག་དཔེ་ཕལ་ཆེ་བ་ལ་དཀོན་གཉེར་དག་ལ་གནང་སྦྱིན་ཡང་དག་པ་སྩལ་ཏེ་གཟིགས་རྟོག་གནང་བས། སྔོན་དུས་ཀྱི་ལྗོན་ཤིང་ལྕགས་སྨྱུག་གི་བྲིས་པ་རྩོམ་གདན་རང་ཡིན་ནམ་སྙམ་པ་ཞིག་གི་ནང་ན། ཀུན་མཁྱེན་རིན་པོ་ཆེ་ལ། ཆོས་རྗེ་རྡོ་རྗེ་རྒྱལ་མཚན་པས་ད་ལྟའི་མངོན་པར་རྟོགས་པ་རིན་པོ་ཆེའི་ལྗོན་ཤིང་རྣམས་ཀྱི་ནང་ན་ཐུན་མོང་ལྟ་བ་རིམ་ཅན་གྱི་སྐབས་ན་ཕྲེང་ཆད་ཡིག་འཕྲེང་གཅིག་ཙམ་བྱུང་འདུག་པ་དེ་ཇི་ལྟར་ཡིན་དྲིས་པའི་ལན་དུ། ཀུན་མཁྱེན་རིན་པོ་ཆེས། དེ་ལྟར་འཕྲེང་ཆད་བྱུང་བའི་ངེས་ཤེས་ཁོ་བོ་ལ་ཡང་སྐྱེས་མོད་ཀྱིས། ཚིག་དངོས་སུ་མ་མཐོང་ངོ་གསུངས་པའི་ཕྲེང་ཆད་དེ་ཉིད་ལེགས་པར་་་་་་འདོད་པའི་ཁམས་ཀྱི་སྡུག་བསྔལ་གྱི་ཆོས་ཉིད་ཤེས་པ་ནི། ཆོས་ཤེས་པའི་བཟོད་པ་ཡིན་ལ།
དེ་ཉིད་ཡིད་ལ་ངེས་པར་འཛིན་པ་ནི་ཆོས་ཤེས་པའོ། ། དེ་བཞིན་དུ་ཁམས་གོང་མ་གཉིས་ཀྱི་ཡང་དེ་བཞིན་དུ་ཤེས་པ་ནི་རྗེས་སུ་ཤེས་པའི་བཟོད་པ་དང་རྗེས་སུ་ཤེས་པ་ཞེས་བྱའོ། ། དེ་ལྟར་བདེན་པ་བཞི་ལ་བཅུ་དྲུག་ཏུ་ཕྱེ་བས་བཅོ་ལྔ་ནི་མཐོང་ལམ། བཅུ་དྲུག་པ་དངོས་ནི་དེ་ལས་གོང་དུ་བསྐྱེད་དུ་མེད་པས་བསྒོམ་ལམ་མོ། ། ཞེས་པ་འདི་ཉིད་ཡིན་ཞིང་། ལྗོན་ཤིང་གི་ལམ་གྱི་བཅུ་དྲུག་ནི་བསྒོམ་ལམ་བྱང་ཆུབ་ཀྱི་ཡན་ལག་བདུན་པོ་ཡིན་ནོ། ། ཞེས་པ་དང་། དེ་ལ་དང་པོ་ཁོ་ནར་འདོད་པ་ན་སྤྱོད་པའི་སྡུག་བསྔལ་གྱི་ཆོས་ཉིད་མཐོང་བའི་ཟག་མེད་ཀྱི་ཤེས་པ་དེ། མཐོང་སྤང་གྱི་ཉོན་མོངས་པ་སྤོངས་བས། ཆོས་ཤེས་པའི་བཟོད་པ་དེ་རྣམ་པར་གྲོལ་བ་མངོན་དུ་བྱས།
ཞེས་པའི་བར་དུ་འཇུག་རྒྱུ་ཡིན་ནོ། ། རྙེད་པས་དགེས་པ་ཆེན་པོས་ཐུགས་རྒྱུད་ཡོངས་སུ་གཏམས་པར་གྱུར་ཅིང་། མཁས་པ་སྔ་མའི་སོམ་ཉིའི་གནས་སུ་གྱུར་པ་མཐའ་དག་སེལ་བའི་སྔོན་མེད་ཀྱི་དགའ་སྟོན་ཉེ་བར་སྤེལ་བར་མཛད་ཅིང་། བསྟན་པ་ལ་རྗེས་སུ་དགོངས་པའི་སྐྱེས་ཆེན་དམ་པ་རྣམས་ནི་འདི་ལྟ་བུའི་དམ་པའི་ཆོས་ཀྱི་ལྷག་ཆད་ཅུང་ཟད་ལ་ཡང་ཐུགས་ཀྱི་ཟུག་རྔུར་མཛད་ནས་ཇི་ཙམ་པའི་དཀའ་བའི་གནད་ལ་དྲིང་མི་འཇོག་པའི་ཁུར་ཆེན་པོས་ཡོངས་སུ་གསོབ་པར་མཛད་པ་ཉིད་ཡིན་ཏེ། སྔོན་གྱི་དུས་ན་རྔོག་ལོ་ཙཱ་བ་བློ་ལྡན་ཤེས་རབ་ཀྱིས། རྒྱལ་བའི་ཡུམ་གྱི་འདྲེས་རྐང་ཅུང་ཟད་མ་ཚང་བ་དེ་ཁོ་ན་གསོབ་པའི་ཕྱིར་དུ་བལ་ཡུལ་དུ་ཕེབས་པ་ལྟ་བུ་ཆ་ཕྲ་བའི་ཆོས་ཀྱི་ཕྱིར་ཡང་། ཤིན་ཏུ་དཀའ་བའི་ཁུར་ཁྱེར་བར་བཟོད་པའི་སྔོན་བྱོན་གྱི་བསྟན་འཛིན་གྱི་སྐྱེས་བུ་དམ་པ་རྣམས་ཡོངས་སུ་འདས་པའི་དུས་ཀྱི་མཐའ། དིང་སང་ནི་ཚིག་འབྲུ་ཕྲ་མོ་ལྟ་ཞོག་གི ཚིག་དོན་མ་ལུས་པ་ན་བུན་བཞིན་དུ་ཡལ་བ་ན་ཡང་། ཡིད་སྐྱོ་བ་ཟུར་ཙམ་ཡང་མེད་པའི་བསྟན་འཛིན་གྱི་སྐྱེས་བུར་རྗེས་སུ་རློམ་པ་དག་གི་བགྱི་བ་ལ་མཚོན་པ་ན།
ཕྲེང་ཆད་ཀྱི་གནས་ཕྲ་མོ་གཅིག་ཙམ་གྱི་གནད་དགོངས་པ་ལ་ཡང་རབ་དགའ་ཐོབ་པའི་རྒྱལ་སྲས་བཞིན་དུ་ཐུགས་རང་པ་དང་། རྒྱལ་བུ་ཐམས་ཅད་སྒྲོལ་ལྟར་དངོས་པོ་ཐམས་ཅད་ལ་མ་ཆགས་པའི་ཐུགས་ཀྱིས་སྒོ་རུམ་གྱི་དཀོན་གཉེར་དག་ལ་རྣམ་པར་དག་པའི་ཡིད་མགུ་བ་བསྐྱེད་པའི་སྒོ་དུ་མས་བསམ་པ་ཡོངས་སུ་བསྐངས་པར་མཛད་པ་དང་། སྤྱིར་ཡང་རྗེ་གློ་བོ་མཁན་ཆེན་པ་འདི་ས་སྐྱའི་བླ་མ་གོང་མ་དག་ལ་མི་ཕྱེད་པའི་དད་པའི་ཕུལ་ཆེས་ཆེ་བའི་རྟེན་ཅིང་འབྲེལ་འབྱུང་ཟབ་མོའི་སྟོབས་ཀྱིས་གོང་མ་ཕལ་གྱི་ཕྱག་བྲིས་དངོས་ཀྱི་ཕྱག་དཔེ་ཡང་གྲངས་ལས་འདས་པ་ཕྱག་ཏུ་ཡང་བབ་ཅིང་། རྗེ་གྲོལ་མཆོག་ཞབས་ཀྱི་གཟིགས་པ་ལ་ཡང་གཅིག་པུས་ན་ལ་རྩེར་བྲིས་ཟེར་བའི་ས་ཆེན་གྱི་ཕྱག་བྲིས་དངོས་ཀྱི་རྟོག་བདུན་མཆན་སྦྱར་ཞིག་དང་། ས་པཎ་གྱི་ཕྱག་བྲིས་ཡིན་གསུངས་པའི་རྒྱུད་ཀྱི་ཟིན་ཐོ་ཤིན་ཏུ་མང་བ་ཞིག་གཟིགས་འདུག་ཅིང་། རྒྱུན་པར་ཞབས་དྲུང་ན་ཡོད་པའི་སྐུ་འཁོར་རྣམས་ལ་དགོང་ཇའི་སྐབས་འགར་གསུང་བགྲོས་ལ། ཨེ་ཝྃ་ཆོས་ལྡན་ན་བཞུགས་པའི་རྗེ་བཙུན་གྲགས་པ་རྒྱལ་མཚན་གྱི་ཕྱག་བྲིས་དངོས་ཀྱི་ལམ་འབྲས་གླེགས་བམ་གྱི་ཕྱག་དཔེ་དེ་དང་། རང་རེའི་ལག་ན་ཡོད་པའི་རྗེ་ས་ཆེན་གྱི་ཕྱག་བྲིས་རྟོག་བདུན་མ་ལ་འགྱུར་མཆན་བཅས་འདི་གཉིས་ཤིན་ཏུ་འདྲ་བ་འདུག་ཅིང་། ཞིབ་ཏུ་དཔྱད་ན་རྗེ་བཙུན་སོ་སོའི་ཕྱག་བྲིས་ཀྱི་བབས་ཡིག་འབྲུའི་ཚུགས་རེ་རེ་ནས་ཨེན་མི་གཅིག་པར་འདུག་པས་མིག་ལམ་དུ་བྱུང་ན་སོ་སོར་ངོ་ཤེས་པ་ཡོད་གསུངས་པ་དང་། ཡང་དེའི་འཕྲོས་ལ་ཨེ་ཝྃ་ན་བཞུགས་པའི་གླེགས་བམ་དེ་ཉིད་ཀྱི་ཡ་གླེགས་མ་གླེགས་ཕྱི་ནང་གི་རི་མོ་ཀུན་ཀྱང་རྗེ་བཙུན་ཉིད་ཀྱི་ཕྱག་བྲིས་དངོས་ཡིན།
དེ་ཡང་ཡ་གླེགས་ལ་བདག་མེད་མ། བིརྺ་པ། ནག་པོ་པ། ཌཱ་མ་རུ་པ། ཨ་ཝ་དྷུ་ཏི་པ་རྣམས་ཡོད་པའི། བདག་མེད་མ་ལ་དབུ་སྐྲ་སེར་པོ་བུམ་ལྟོའི་རྣམ་པ་ཅན་གཙུག་ཏུ་བཅིངས་པ། གྲི་གུག་ཐུགས་ཁར་བཟུང་ཞིང་། ཐོད་ཁྲག་བཟུང་བའི་ཕྱག་མདུན་ངོས་སུ་བརྐྱངས་པ། ཞབས་གཉིས་རོལ་སྟབས་སུ་བཞུགས་ཤིང་། སྟག་གི་པགས་པའི་ཤམ་ཐབས་ཅན།
ཐོད་སྐམ་ལྔའི་ཅོད་པན་དང་ལྔ་བཅུའི་དོ་ཤལ་ཡོད་པ། བིརྺ་པའི་ཕྱག་གཡས་ན་རྭ་གཤོར་དུ་ཆང་བཟུང་ནས་དེའི་རྒྱུན་ཞལ་དུ་གསོལ་བ། དབུ་སྐྲ་ཐོར་ཚུགས་སོགས་མེད་པའི་ཅོ་རེག དེའི་འོག་ན་གངྒཱ་གྱེན་བཟློག་གི་མཚོན་དོན་གྱི་ཆུ་བོ་དང་། ལྷ་རྟེན་བཀས་པའི་ལིང་གའི་གཟུགས་དང་། ལྷ་མོ་ཙཎྜི་ཀའི་སྐུ་དང་། སློབ་མའི་མཆོག་ཌོམྦྷི་ཧེ་རུ་ཀ་སྟག་ལ་ཞོན་པ་ཚོན་གང་པ་གཅིག ཞལ་གྱི་ཐད་ན་འབུ་དང་ཕྱེ་མ་ལེབ་སོགས་སྲོག་ཆགས་ཕྲ་མོའི་གཟུགས་བརྙན་ཁ་རེ་ཡང་བྲིས་འདུག་སྟེ། རྣམ་ཐར་ཞིང་བཀོད་དུ་བྱས་པར་འདུག་གསུངས། བིརྺ་པ་དང་ནག་པོ་པ་གཉིས་ཀ་སྐུ་མདོག་དུད་ཁ་ནག་པོ་རལ་པའི་ཐོར་ཚུགས་ཀྱི་རྣམ་པ་ཨེན་ཀྱང་ཡོད།
ཌཱ་མ་རུ་པ་སྐུ་མདོག་མི་ཤ་ཁ་དམར་བ། ཅོ་རེག་ལས་རལ་པའི་ཐོར་ཅོག་སོགས་མེད་པ། ཌཱ་མ་རུ་པ་ཐོད་པ་བསྣམས་ཤིང་ཁ་ཊྭྃ་ག་ཡང་མཆན་ཁུང་ན་ཡོད། ཨ་ཝ་དྷུ་ཏི་པ་སྐུ་མདོག་དཀར་པོ་རྣམ་ཐར་ན་ཡོད་པའི་བྱིས་པ་དང་རྩེད་མོ་རྩེ་བའི་མཚོན་དོན་ཡིན་པ་འདྲ། སྐུ་འཁྲིས་ན་བྱིས་པ་གཅིག་ཀྱང་བྲིས་འདུག འདི་ཡང་དབུ་ཅོ་རེག་ལ་གཙུག་ན་ལྟག་ལྷས་ལྟ་བུའི་དབུ་སྐྲ་འབུར་བར་འདུག རྒྱ་གར་གྱི་གྲུབ་ཐོབ་འདི་རྣམས་ལ་སྟོད་གཡོགས། སྨད་གཡོགས་སོགས་མེད་པའི་སྐུ་གཅེར་བུ། བྲང་སྤུ་རིང་པོ་ཨོ་ཀོ་ནས་གསང་སྒོའི་བར་དུ་སོན་པ། ཐད་ཐད་ན་མཚན་རྣམས་དབུ་ཅན་དུ་བཏབ་ཡོད།
མ་གླེགས་ལ་ག་ཡ་དྷ་ར། འབྲོག་མི། བསེ་སྟོན། ཞང་སྟོན། ས་ཆེན་རྣམས་ཡོད་པ་ལས། ག་ཡ་དྷ་ར་པཎ་ཞྭ་དམར་པོ། ན་བཟའ་དཀར་པོ། སྐུ་མདོག་ཤིན་ཏུ་དཀར་བ། ཞལ་རྒྱན་ཨག་ཚོམ་ནག་པོ། ཕྱག་གཉིས་ཆོས་འཆད་མཛད་པ།
འབྲོག་མི་དབུ་སྐྲ་དང་ཞལ་རྒྱན་དཀར་པོ་ལ། དབུ་ལ་ག༵་དཀྱིལ་འཁོར་གྱི་མགུ་ན་ཧ་རི་ལྟ་བུ། ཤ་འགག ཆོས་གོས་སོགས་དགེ་སློང་གི་རྣམ་པ་ཞབས་ལྷམ་སྲེ་བོ་ཞིག་འདུག་པ་སྤུ་ཟོན་ཡིན་པར་སྣང་གསུངས། བསེ་སྟོན་ནང་ལ་ན་བཟའ་ཕུ་དུང་མ་དམར་པོ་ཞིག་དང་། ཕྱི་ལྕམ་སེ་དམར་པོ་གསོལ་བ། དབུ་སྐྲ་ཨག་ཚོམ་རྣམས་ནག་པོ། ཞང་སྟོན་དབུ་སྐྲའི་མཚམས་ཤིན་ཏུ་དམའ་ཞིང་། དབུ་ལོ་དཀར་བ། ཕྱག་གཡས་ཐུགས་ཀར་ཆོས་འཆད་དང་།
གཡོན་མཉམ་གཞག་པང་པར་མཛད་པ། ན་བཟའ་ཆོས་གོས། ཕྱི་ལ་ལྕམ་སེ་སེར་པོ། དེའི་ནང་ལ་སྤུའི་རི་མོ་འདུག་པ་ར་ཐུལ་ཡིན་ནམ་གསུངས། ས་ཆེན་ནང་ལ་གོས་མཆིན་ཁ། ཕྱི་ལ་ལྕམ་སེ་དཀར་པོ་གསོལ་བ། སྤུ་ཟོན་བསྣམས་ཤིང་རོལ་སྟབས་སུ་བཞུགས་པ། ཕྱག་གཡས་མཆོག་སྦྱིན། གཡོན་ཐུགས་ཁར་སྐྱབས་སྦྱིན་མཛད་པ། བཞུགས་གདན་གྲུམ་སེ་ཞིག་སྣང་ཞིང་།
མཚན་རྣམས་ཐ་དད་དབུ་ཅན་དུ་བཏབ་ཡོད་ཅིང་། མཇུག་ན་བླ་མ་རྗེ་བཙུན་གྱིས་དགེ་བསྙེན་རྣལ་འབྱོར་པ་གྲགས་པ་རྒྱལ་མཚན་ལ་བྱིན་གྱིས་རློབས་ཤིག ཅེས་པ་ཡང་ཡོད། གླེགས་ཤིང་གི་ཕྱིའི་རི་མོ་ལ་པ་ཏྲ་དམར་པོའི་དབུས་ན་ཡ་གླེགས་ལ་རྡོ་རྗེ་དང་། མ་གླེགས་ལ་རིན་པོ་ཆེ་བྲིས་ཡོད་པའི་མཚོན་དོན། གསུང་ངག་རིན་པོ་ཆེ་འདི་ཉིད་རྡོ་རྗེ་ལྟར་རྟོགས་དཀའ། རྟོགས་ན་དགོས་འདོད་སྩོལ་བ་ནོར་བུ་དང་མཚུངས་པའི་དཔེ་བརྗོད་ཡིན་པ་འདྲ། རྗེ་བཙུན་ཕྱག་བྲིས་དངོས་ཀྱི་གླེགས་བམ་འདིའི་མཇུག་ན། རྣལ་འབྱོར་ཆེན་པོ་མཆོག་གི་ལམ། ། ཡོན་ཏན་ཀུན་གྱིས་བརྒྱན་པ་འདི། །
གྲགས་པས་ཀུན་ཏུ་རྣམ་ཁྱབ་པ། ། ས་སྐྱའི་མཚན་དང་ལྡན་དེས་མཛད། ། ཐམས་ཅད་མཁྱེན་པ་ཡི་ནི་རྟེན་གྱུར་ཅིང་། ། ཡོན་ཏན་མ་ལུས་བསྐྱེད་པའི་གཞིར་གྱུར་པའི། ། ས་སྐྱ་ཞེས་བྱའི་གཙུག་ལག་ཁང་ཆེན་དུ། ། གྲགས་པ་རྒྱལ་མཚན་བདག་གིས་གུས་པས་བླངས། ། སྦྱིན་པར་བྱ་བའི་ཆོས་འདི་རྣལ་འབྱོར་པ་གྲགས་པ་རྒྱལ་མཚན་གྱིའོ། ། ཞེས་པའི་ཚིགས་བཅད་འདི་གླེགས་བམ་བྱིང་ན་མི་སྣང་། སྔ་གོང་རྩེ་གདོང་དུ་དཀར་ཤཱཀྱ་གྲགས་ཀྱི་ཕྱག་དཔེ་ཕྱག་བྲིས་མ་གཅིག་མཐོང་བ་དེའི་མཇུག་ན། ཀུན་མཁྱེན་བརྩེ་ཆེན་བརྩེ་ལྡན་ལས་འོངས་ཤིང་། །
ཐམས་ཅད་མཁྱེན་པ་སྒྲུབ་པར་བྱེད་པའི་ལམ། ། ཚེ་འདི་ཉིད་ལ་འབྲས་བུ་མཆོག་སྟེར་བའི། ། ས་མཆོག་རིན་ཆེན་ལས་གྲུབ་གཞལ་ཡས་ཁང་། ། སྐྱ་རེངས་ལྟ་བུར་ཡིད་དུ་འོང་བ་དེར། ། བརྗིད་ལྡན་གྲགས་པའི་གསུང་གི་རིན་ཆེན་གཏེར། ། མི་འགྱུར་རྒྱལ་མཚན་རབ་ཐོབ་རྣལ་འབྱོར་པ། ། ཞབས་པད་ལ་གུས་ཤཱཀྱ་གྲགས་ཀྱིས་བླངས། ། ཞེས་པའི་ཚིགས་བཅད་འདི་འདུག འདི་གཉིས་དང་ཨེ་ཝྃ་ན་ཡོད་པའི་ས་པཎ་གྱི་ཡིག་མཁན་རྣལ་འབྱོར་པ་རྡོ་རྗེ་གྲགས་ཀྱིས་བྲིས་པ་གསུམ་ཀ་ཡང་ཚིག་རིགས་ཨེན་རེ་མི་མཐུན་པ་ཡང་འདུག་གོ་གསུངས་ཤིང་། གཞན་ཡང་དཔལ་ལྡན་ས་སྐྱའི་ཆོས་གྲྭ་ཆེན་པོ་ཉིད་ན་བཞུགས་པའི་རྗེ་བཙུན་ཉིད་ཀྱི་ཕྱག་བྲིས་དངོས་ཡིན་ཐང་དུ་གྲགས་པ་ལ་ཞིབ་ཏུ་གཟིགས་ནས་བཀོད་པའི་ཚུལ་ཇི་ལྟ་བ་བཞིན་དུ་ཕྲ་མོ་རེ་རེ་ནས་འདྲི་བར་མཛད་པའི་བྲི་ཡིག་དེ་ཡང་རྩོམ་པར་མཛད་ཅིང་།
དེའི་མཇུག་ཏུ་འདི་སྐད་དུ། རྣལ་འབྱོར་དབང་ཕྱུག་བརྩེ་ཆེན་གང་དེའི་སྐུ། ། གྲུབ་པ་མཆོག་གི་བཀོད་པ་ལས་འོངས་པ། ། ཤིན་ཏུ་དག་པར་བྱ་ཕྱིར་ཚུལ་འདི་ཡང་། ། ཇི་བཞིན་མཐོང་བའི་མོད་ལ་ངས་བཀོད་དོ། །་་་་་ ཅེས་འབྱུང་ཞིང་། མདོར་ན་དཔལ་ས་སྐྱ་པའི་བསྟན་པའི་གནད་ཟབ་མོ་ལ་ནན་ཏན་ཏུ་གཞན་ངོར་ཤིན་ཏུ་ཞིབ་མོའི་བློ་གྲོས་ཀྱིས་སྤྱོད་པར་མཛད་པ་ལྟ་ཞོག་གི རྗེ་བཙུན་གོང་མ་དེ་དག་གི་སྐུའི་བཀོད་པ་ཆ་ཤས་རེ་རེ་ལ་ཡང་རྗེས་སུ་དགོངས་པའི་རྣམ་གྲངས་རི་མོ་མཁན་མཁས་པ་སྐུ་གཟུགས་ཀྱི་ཚད་ལ་རྗེས་སུ་རྟོག་པ་ལྟར་མཛད་དོ། ། གསུང་ལས་ཀྱང་། བླ་མ་ས་སྐྱ་པ་ཆེན་པོའི་ཞལ་གྱི་དཀྱིལ་འཁོར་ནི་འཇིག་རྟེན་གྱི་ཐ་སྙད་ལུག་གདོང་དུ་གྲགས་པ་དེ་ཉིད་ཡིན་ཞིང་།
དབུ་སྐྲ་ཧ་ཅང་དཀར་བ་ཡང་མ་ཡིན། དབུ་སྐྲའི་སྤུ་རུ་འཁྱིལ་བའི་བར་གྱི་ཆ་ལ་ཡང་། དབུ་སྐྲ་ཤིན་ཏུ་སྲབ་པའི་རྒྱུན་མ་ཆད་པ་ཞིག་ཡིན་ཐང་ལ་སྣང་། སློབ་དཔོན་རིན་པོ་ཆེ་བསོད་ནམས་རྩེ་མོ་སྐུ་ཤ་ཤིན་ཏུ་སྲབ་པ་ལ་ཞལ་སྒོ་དཀྱུས་རིང་བ་ཅུང་ཞིག་སྐྱོང་བའི་རྣམ་པ། དབུ་སྐྲ་འཐེན་ན་སྙན་ཞལ་ཙམ་དུ་སླེབ་པ་ལ། ད་ལྟ་ལུག་རུའི་རྣམ་པས་སྙན་གོང་མི་འདའ་བ་རང་སོར་གནས་པ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་སྤྱི་བབས་ཞལ་དཀྱུས་རིང་ཞིང་ཤིན་ཏུ་བགྲེས་པའི་རྣམ་པ་ཅན་དབུ་ལོ་དཀར་པོ་གསེར་མདངས་བཅས་པ། ཞལ་རྒྱ་ཉིས་སྦྲགས་འོངས་གསུངས་ཤིང་། ཞང་སྟོན་གྱི་བཞེངས་པའི་རྗེ་བཙུན་གྱི་སྐུ་འདྲ་ཕྱག་ནས་མ་ལམ་སྐོར་དགུའི་བརྒྱུད་པས་བསྐོར་བ་ཨེ་ཝྃ་ན་བཞུགས་པ། དེ་ཉིད་ལ་ཕྱི་མོ་བྱས་པའི་བྲིས་ཐང་ཞིག་ཕྱག་བཞེངས་སུ་མཛད་པ་ད་ལྟ་ཡང་བཞུགས།
ཆོས་རྗེ་ས་སྐྱ་པཎ་ཆེན་ཞལ་དཀྱུས་རིང་ཞིང་ཤངས་རྒྱུད་བཟང་བ། ཤངས་དབུས་གཟེངས་མཐོ་བ། དབུའི་གཙུག་ཏོར། སྨིན་མཚམས་ཀྱི་མཛོད་སྤུ་སོགས་རྒྱལ་བའི་མཚན་དཔེའི་སྤྲས་པ་ཞིག་ཡིན་གསུངས། འདི་ཉིད་ཀྱི་གསེར་སྐུ། བླུག་མ། ཙནྡན་དཀར་དམར། སྨན་ལྡིག རས་བྲིས། གྱང་རིས་སོགས་བགྲང་བའི་ཡུལ་ལས་འདས་པ།
གསེར་གྱི་བྲིས་ཐང་ལ་སྐུ་བརྒྱ་རྩ་ཚང་བའི་སྐུ་སྒྲུབ་པ། ཡང་དུས་ཉིན་རེ་ལ་ཚར་རེ་གྲུབ་པ་མཛད་པ་ཉིད་ཡིན་ལ། ཆོས་ཀྱི་རྒྱལ་པོ་འཕགས་པ་ནི་སྐུའི་དཔལ་ཆེ་ཞིང་། སྐུ་འགྲམ་དང་སྙན་གོང་རྒྱས་པ། དབུ་སྐྲའི་མཚམས་ཤིན་ཏུ་དམའ་ཞིང་། སྤྱན་དཀྱུས་རིང་ལ་ཡངས་པ། ཞལ་སྒོ་ཐུང་བ། རང་བཞིན་གྱི་འཛུམ་ཉམས་དང་ལྡན་པ་ཞིག་ཡིན་ནོ་གསུངས་ཤིང་། འདི་ཉིད་ཀྱི་སྐུ་ཡང་ཆོས་རྗེ་ས་པཎ་དང་ཞལ་སྤྲོད་དུ་མཛད་པ་དང་། ལོགས་སུ་མཛད་པ་སོགས་བྲིས་ཐང་གི་བཀོད་པའི་ཁྱད་པར་དུ་མ་དང་ལྡན་པ་རྗེས་སུ་སྒྲུབ་པར་མཛད་ཅིང་།
འཁྲུལ་ཟད་ཀྱི་རྗེ་བཙུན་ཡབ་སྲས་ཁུ་དབོན་སངས་རྒྱས་དང་གཉིས་སུ་མ་མཆིས་པ་དེ་དག་གིས་བཀའ་བསྒོས་ཤིང་དམ་ལ་བཞག་པའི་སྒོ་རུམ་གྱི་རྡོ་རྗེ་ནག་པོ་ཆེན་པོ་གྷཾ་ལི་མཧཱ་ཀཱ་ལ་ཉིད་ཀྱི་སྤྱན་སྔར་མཆོད་གཏོར་གྱི་རྣལ་འབྱོར་རྒྱ་ཆེན་པོ་བཤམས་ནས་དཔལ་ལྡན་ས་སྐྱ་པའི་བཀའ་སྲོལ་ལས་བྱུང་བའི་ལྟ་གྲུབ་ཁྱད་པར་ཅན་སྲིད་མཐའི་བར་དུ་མི་ནུབ་པའི་མཁྱེན་གསོལ་བརྒྱུད་པ་གོང་མའི་བཀའི་དམ་ཚིག་རྗེས་སུ་བསྐུལ་བའི་འདོད་དོན་གསོལ་གདབ་ཀྱི་ཚིགས་སུ་བཅད་པའི་ཡི་གེ་སྒོ་རུམ་གྱི་ལོགས་ལ་བཏབ་སྟེ། དེ་ལྟའི་སྒོ་ནས་ཆོས་སྲུང་རྣམས་སྐད་ཅིག་ཀྱང་གཡེལ་བ་མེད་པར་རྒྱུན་མི་འཆད་པའི་འཕྲིན་ལས་ལ་རྗེས་སུ་བསྐུལ་བའི་ཚུལ་སྟོན་པ་ཞིག་ཡོད་འདུག་པ་སོགས་གང་ལྟར་རང་རེའི་བླ་མ་བརྒྱུད་པ་དེ་རྣམས་ས་སྐྱ་པའི་རྗེ་བཙུན་གོང་མའི་རྣམ་འཕྲུལ་ལམ་རྗེས་སུ་བཟུང་ངེས་རེ་ཡིན་འདུག་པས་བླ་མ་ལ་དད་གུས་སོགས་གཞན་ལས་ཕུལ་དུ་བྱུང་བའི་རྣམ་ཐར་འཛིན་པ་རྐྱང་བྱུང་བས། རྗེ་ཆོས་དབང་ཕྱུག་པ་རྗེ་བཙུན་གོང་མ་ལ་གཞན་ལས་ཐུགས་དད་ཆེ་བ་དེ་ཡང་དེ་འདྲའི་རིགས་སུ་གདའ་བས་ཤིན་ཏུ་ངོ་མཚར་བའི་གནས་སུ་མཆིས་ལགས་མོད། ཅེས་རྗེ་འགྱུར་མེད་ཀྱིས་གསུངས་བྱུང་བ་ན། བདག་གི་བླ་མ་འདིའི་ཐུགས་ལ་རྗེ་རིན་པོ་ཆེ་འདི་མཁྱེན་རབ་ཤིན་ཏུ་ཟབ་པས། བླ་མ་གོང་མའི་ཞལ་རྒྱུན་ཕྲ་མོ་ཚུན་ཐུགས་ལ་ངེས་ཤིང་། རང་གཞན་གྱིས་ཆོས་ཀྱི་གནད་མཐའ་དག་གསལ་ལེ་གཟིགས་པའི་མཁས་པ་ཕུལ་དུ་ཕྱིན་པ་ཞིག་འདུག་སྙམ་དུ་དགོངས་ཤིང་། གཞན་ཡང་རང་བཞིན་གྱི་ཐུགས་དུལ་བ་དང་། སྒྲ་སྙན་སོགས་རིག་གནས་ལ་སྦྱངས་པ་མཐར་ཕྱིན་ཅིང་། དུས་ཀྱི་འཁོར་ལོའི་སྦྱོར་དྲུག་གི་ཉམས་ལེན་ལ་བྱང་ཆུབ་པས་ཉམས་རྟོགས་བཟང་པོའི་མངའ་བདག་ཏུ་བཞུགས་པ་ཚུན་ནས་ངེད་ཀྱང་དུས་འཁོར་གྱི་ཆོས་སྐོར་ཆ་ཚང་བ་ཞིག་རྗེ་འདི་ལ་ཞུ་དགོས་པ་འདུག་སྙམ་པ་ཐུགས་ལ་ཤར་ཞིང་།
དུས་ཕྱིས་ཁོ་བོ་ཅག་ཞབས་དྲུང་ན་ཡོད་པའི་ཚེ་ཡང་། རྗེའི་གསུང་ལས། ཁྱེད་རང་སྒྲ་སྙན་སོགས་ལ་གསན་སྦྱོང་མཛད་པ་དང་། དུས་འཁོར་སྦྱོར་དྲུག་ནཻ་གུ་སོགས་ལ་གསན་པ་རྒྱ་ཆེ་བ་ཞིག་མཛད་པར་བཞེད་ན། རི་བོ་ཆེ་པ་རྗེ་འགྱུར་མེད་བདེ་ཆེན་འདི་ཁོ་ན་གསན་ཡུལ་གྱི་འོས་རང་ན་ཡོད་དོ་ཞེས་ཡང་ཡང་གསུངས་པ་ཐོས་ཤིང་། དེ་དེའི་སྐབས་ནས་སླར་ཟླ་བ་ལྔ་པའི་ནང་དུ་གླིང་ག་ཆོས་ཀྱིས་མཐོ་བའི་ཕོ་བྲང་དུ་ཕྱག་ཕེབས་པའི་ཚེ། དེར་བཞུགས་ཀྱིས་དགེ་འདུན་རྣམས་ཀྱི་སེར་ཕྲེང་རྒྱས་པས་སྤྱན་དྲངས་ཏེ་རེ་ཞིག་སྐུ་མཚམས་ལ་བཞུགས་ཤིང་། ལོ་དེའི་དབྱར་ས་ནག་པ་སྤྲུལ་སྐུ་ཆོས་དཔལ་ལྡན་ལ་ཞལ་བཀོད་མཛད་ནས་འཇམ་དབྱངས་དཀོན་མཆོག་རྒྱ་མཚོ་དང་། མཁན་ཆེན་ཆོས་དབང་ཕྱུག་གཉིས་ཀྱི་ནང་རྟེན་དུ་བླ་མ་དེ་གཉིས་ཀྱི་སྐུ་མདའ་ཚད་ལྷག་ཙམ་རེ་གསར་དུ་བཞེངས་ནས། དེ་དག་ལ་སྟོད་སྨད་བར་གསུམ་གྱི་གཟུངས་ཆ་ཚང་བ།
གཞན་བྱིན་རླབས་ཀྱི་རྟེན་མང་པོ། གནོད་སྦྱིན་འཁོར་ལོའི་བར་གྱི་གཟུངས་རྫོང་རྣམས་ཕུལ་ནས་གླིང་ག་བླ་བྲང་གི་ལྷ་ཁང་སྟེང་མའི་ལམ་འབྲས་བླ་མ་བརྒྱུད་པའི་ཁ་སྐོང་དུ་བཞུགས་སུ་གསོལ་ནས་ཀྱེ་རྡོ་རྗེ་ལ་བརྟེན་པའི་རབ་གནས་རྒྱས་པར་མཛད་པའི་ཚེ། ནམ་མཁའ་ཤིན་ཏུ་དྭངས་པ་ལ་འཇའ་འོད་ཀྱི་གུར་ཁང་འཁྲིགས་ཤིང་མེ་ཏོག་གི་ཆར་ཁ་བ་ལྟར་བབས་པས་དེར་ཡོད་ཀྱི་སྐྱེ་བོ་ཐམས་ཅད་ངོ་མཚར་དུ་གྱུར་ཅིང་། དེ་ལོ་མུས་ནང་དུ་སྔར་ལས་ཀྱང་ལོ་ལེགས་ཤིང་སྐྱ་རྒྱལ་བ་བྱུང་པས། རྟེན་གསར་བཞེངས་རྣམས་ཀྱི་བྱིན་རླབས་ཡིན་པར་ཐམས་ཅད་མཐུན་གྲུབ་ཅིང་། དེའི་སྙན་གྲགས་ཕྱོགས་ཀུན་ཏུ་གྲགས་པར་གྱུར་ཅིང་། ལོ་དེའི་སྟོན་གཞུག་ཙམ་ལ་ངམ་རིང་ནས་སྡེ་བདག་ཆེན་པོས་སྤྱན་འདྲེན་གྱི་མི་སྣ་བྱུང་ནས་རྗེ་དཔོན་སློབ་རགས་བསྡུས་ཤིག་ཕྱག་ཕེབས་ཏེ། ཆོས་ཀྱི་རྒྱལ་པོ་ལྕམ་སྲིང་བློན་འབངས་དང་བཅས་པ་རྣམས་ལ་སོ་སོའི་ཐུགས་འདོད་དང་བསྟུན་པའི་ཚེ་བཀའ་རིགས་དུ་མ་དང་། རྣམ་རྒྱལ། རྣམ་འཇོམས།
མི་གཡོ་བ་དཀར་སྔོན། ཁྱུང་ཁྲ། ཁྱུང་ནག གུར་མགོན་ལྷ་བརྒྱད། ཞལ་བཞི་པའི་རྗེས་གནང་སོགས་འདོད་ཆོས་མཐའ་དག་རིམ་བཞིན་སྩལ་ཏེ། དེ་ནས་རྗེ་འདི་དགུང་ལོ་རེ་བརྒྱད་བཞེས་པ་སོ་སོ་མྱཿསྟེ་ཞི་བ་ཞེས་པ་ས་མོ་བྱའི་ལོ་ཤར་བའི་ཚེ། རྒྱལ་ཁབ་དེ་ཉིད་དུ་འཁོར་ལོ་བདེ་མཆོག་ནག་པོ་པའི་གསུང་བསྙེན་ཁ་གསོ་མཛད་པ་གྲོལ་མ་ཐག་སྡེ་སྲིད་ཞལ་ངོ་རྣམས་ཀྱི་གཙོ་མཛད། དཔོན་དྲུང་ཚེ་དབང་སོགས་རིག་གནས་དང་གསུང་རབ་མང་པོ་ལ་སྦྱངས་པའི་ཁྱིམ་པ་པཎྜི་ཏའི་རིགས་དུ་མ་དང་། གཞན་ཡང་རྣམ་དཔྱོད་དང་ལྡན་པའི་དྲུང་འཁོར་ནང་སོ་རྣམ་པ་མང་པོ་དང་། དགེ་བའི་བཤེས་གཉེན་གྱི་རིགས་ལ་མཚལ་གུང་པའི་སློབ་དཔོན་ཆོས་རྒྱལ་མཚན།
རྫོང་དགའ་ལྡན་རྩེའི་གདན་ས་འཇམ་དབྱངས་ཆོས་བཟང་། ལོ་ཕུ་ནས་གདན་ས་པ་ཀུན་དགའ་དཔལ་འབྱོར། གཙང་འབྲས་སྤུང་གི་སློབ་དཔོན་དབོན་པོ་བྱམས་པ་བཀྲ་ཤིས། བོ་དོང་རྟ་མང་པའི་ཆོས་རྗེ་རབ་འབྱམས་པ་སོགས་ཆོས་ཉན་པ་བཟང་ལ་མང་བ་འདུས་པ་རྣམས་ལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་། ནཱ་རོ་མཁའ་སྤྱོད་བྱིན་རླབས་དང་བཅས་པ་སྔོན་དུ་འགྲོ་བས་བདེ་མཆོག་ནག་པོ་ལུགས་ཀྱི་བསྐྱེད་རྫོགས་ཀྱི་ཁྲིད་བཤད་པ་ཤིན་ཏུ་རྒྱས་ཤིང་མཐའ་ཆོད་པ་དང་བཅས་པ་གནང་སྟེ། གསུང་ཆོས་གྲོལ་བའི་ཉིན་སྡེ་སྲིད་ཞལ་ངོ་རྣམས་ཀྱིས་ཐོག་དྲངས་དེར་འདུས་ཀུན་གྱིས་ཆོས་ཡོན་གྱི་འབུལ་བ་རྒྱ་དཔངས་ཆེ་བ་དང་། ལྷག་པར་ཆོས་རྒྱལ་ཆེན་པོས་མུས་དགེ་ལུང་གི་ཆོས་གཞིས་འདི་ཡང་དེ་དུས་བདེ་མཆོག་གི་ཆོས་ཡོན་དུ་འབུལ་བར་མཛད་པའི་ཚུལ་གཞིས་དགའ་དེ་རང་གི་ཕུལ་ཡིག་ཏུ་གསལ་བ་དེ་ཡིན་ལ། དེ་ནས་རྒྱུན་མི་རིང་བ་ཞིག་ན་དཔལ་ས་སྐྱ་ནས་སྔགས་འཆང་གྲགས་པའི་མཚན་ཅན་གྱིས་ཐུགས་དམ་གསུང་ཤོག་གནང་བའི་ཕེབས་དོན་ལ། ཁམས་ནས་བདག་ཆེན་ཀུན་ལེགས་པའི་དྲུང་གི་ཕེབས་སྒོ་ལ་ས་དཀར་འདབ་འདོབ་གཉིས་ཀྱིས་ཐོག་དྲངས་པའི་དགོན་མཆོད་གཞིས་བདག་ཆེན་རང་གིས་འཛིན་སྐྱོང་མཛད་བཞིན་པ་ཡང་ཉིན་ལམ་དུ་མའི་བར་ཡོད་པས་འདི་རྣམས་ཀྱི་ཞལ་བདག་མཛད་པར་ས་སྐྱ་ནས་གདུང་བརྒྱུད་ཅིག་ཅིས་ཀྱང་འབྱོན་དགོས་ཚུལ་ཡང་ཡང་བྱུང་པ་བཞིན། ཁྲི་ཐོག་པ་རྒན་པ་འདི་འགྲོ་བའི་འོས་སུ་མི་འདུག་ཀྱང་།
ཁོང་རང་གི་ཐུགས་འདོད་དང་བསྟུན་ད་ལོ་རང་ཐོན་རྩིས་ཡིན་པས། དེ་གོང་དུ་རབ་བྱུང་བསྙེན་རྫོགས་དང་། འདོད་ཆོས་འདྲ་ཞུ་བར་ཞབས་དྲུང་དེ་ཀར་ཡོང་རྒྱུར་འདུག་པ། ངམ་རིང་དུ་བྱོན་ན་འགོར་ཆེས་པས་འགྱང་དོགས་དེས་ན་དཔོན་སློབ་ཕན་ཚུན་གཉིས་ཀ་གཙང་རྒྱས་སྡེར་རྩེ་འཇོམས་གནང་བའི་བཞེད་དོན་རྣམས་སྒྲུབ་དགོས་ཚུལ་ཕེབས་འདུག་པར་བརྟེན། རྗེ་འདིའི་གསུང་གིས། བླ་མའི་བཀའ་བཞིན་མ་བསྒྲུབས་ན་རྟེན་འབྲེལ་འཆུག་པས། ཅིས་ཀྱང་འགྲོ་གསུངས་ནས་དཔོན་སློབ་རགས་བསྡུས་ཤིག་གིས་ཤར་སྟབས་སུ་གཙང་རྒྱས་སྡེར་བྱོན་པ་ན། དེ་འཕྲལ་ས་སྐྱ་ནས་བདག་ཆེན་དཔོན་སློབ་རྣམས་ཀྱང་ཕྱགས་ཕེབས་ཏེ་ཕན་ཚུན་མཇལ་འཕྲད་ཕུན་སུམ་ཚོགས་པའི་ངང་ནས། ཐོག་མར་ཚེ་བཀའ་བརྒྱ་ཚར་ལན་དུ་མ་དང་། ཀྱེ་རྡོ་རྗེའི་རྒྱུ་དབང་།
ལམ་དབང་། བདེ་མཆོག་ལཱུ་ནག་དྲིལ་གསུམ་གྱི་དབང་། གུར་མགོན་ལྷ་བརྒྱད་སོགས་རྗེས་གནང་གི་རིགས་དུ་མ་ཞིག་སྩལ་ནས། རྗེ་བླ་མ་འདིའི་གསུང་ལས། རབ་བྱུང་བསྙེན་རྫོགས་གནང་བ་ལ་སྔ་ཁྱད་གཏན་ནས་མེད་པས། ལན་ཅིག་ཁམས་ལ་བྱོན་ནས་སླར་དབུས་གཙང་དུ་ཕེབས་དང་བསྟུན་ནས་མཛད་པས་ཆོག་པ་གདའ་ཞེས་གསུངས་པ་ལ། འཇམ་པའི་དབྱངས་མཐུ་སྟོབས་དབང་ཕྱུག་ཉིད་ཀྱིས་གསོལ་བ་ནན་ཆེར་བཏབ་པས། རྗེའི་གསུང་ལས། ད་ལམ་བསྙེན་རྫོགས་གནང་བ་ནི་གཏན་ནས་མི་ཟབ་ཅིང་། ཐུགས་བཞེད་ལྟར་གསོལ་བ་ལྷུང་བཟེད་དུ་བཞེས་པ་དང་།
ཆོས་གོས་གྲ་དྲུག་བཞེས་ཆོག་པ་ཙམ་ལ་བར་མ་རབ་བྱུང་ཞིག་ཕུལ་ཀྱང་ཆོག་པར་འདུག་སྟེ། ལར་མི་གསན་ན་དགེ་ཚུལ་དུ་སྒྲུབ་པ་ཞིག་འབུལ་བ་ལས་འོས་ཅི་ཡོད་གསུངས་ནས་དེ་བཞིན་དུ་སྩལ་ཅིང་། དེ་དུས་མ་འོངས་པ་མཁྱེན་པའི་ལུང་བསྟན་མང་པོ་དང་། ཟང་ཟིང་གི་གནང་སྐྱེས་ཚད་མེད་པ་དང་བཅས་འདི་ཕྱིར་ཕན་པའི་བསླབ་བྱ་དུ་མ་ནན་ཏན་དུ་མཛད་ནས། འཇམ་དབྱངས་མཐུ་སྟོབས་དབང་ཕྱུག་དཔོན་སློབ་རྣམས་གདན་ས་ཕྱོགས་སུ་ཕྱག་ཕེབས་ཅིང་། དེ་ནས་རྗེ་བླ་མ་འདི་སླར་ཡང་སྡེ་བདག་ཆེན་པོས་ངམ་རིང་དུ་སྤྱན་དྲངས་ནས། ཆོས་རྒྱལ་ཆེན་པོ་ཡབ་ཡུམ་དང་། མུས་ལུང་ཆུང་གི་གདན་ས་པ་དགེ་འདུན་དབང་ཕྱུག་སོགས་ཀྱིས་ཐོག་དྲངས། དོན་གཉེར་རགས་བསྡུས་ཤིག་ལ། ནཱ་རོ་མཁའ་སྤྱོད་ཀྱི་བསྐྱེད་རིམ་རྣལ་འབྱོར་བཅུ་གཅིག་གི་ཁྲིད།
དེའི་ལུས་དཀྱིལ་གྱི་མན་ངག་ཟབ་མོ་དང་བཅས་པ། ཡུམ་ལ་སྦྱར་བའི་རྫོགས་རིམ་རྩ་དབུ་མ་ཐུན་མོང་མ་ཡིན་པའི་ཁྲིད་རྣམས་རྒྱས་པར་གནང་ནས། རྒྱབ་རྟེན་དུ་ནཱ་རོ་པའི་སྒྲུབ་ཐབས་ཀྱི་རྒྱ་གཞུང་། རྗེ་བཙུན་གོང་མ་རྗེས་འབྲངས་དང་བཅས་པས་མཛད་པའི་འདི་སྐོར་གྱི་ཡིག་ཆ་དུ་མའི་བཤད་ལུང་སོགས་སྨིན་པར་གནང་ཞིང་། གཞན་ཡང་དགེ་བཤེས་དོ་པ་ནས་བརྒྱུད་པའི་གཅོད་སྐོར་གསུམ་གྱི་ཁྲིད་ཉམས་ཁྲིད་དུ་སྩལ་ནས་དེ་དང་འབྲེལ་བ་ལ་གཅོད་སྐོར་པོད་ཆུང་གི་ལུང་ཡོངས་རྫོགས། ཁྲིད་ཡིག་ཆེན་པོ་དོ་པ་ལེགས་རྒྱལ་གྱིས་མཛད་པའི་སྟེང་ནས་མཐའ་ཆོད་ཀྱི་བཤད་པ་རྒྱས་པར་གནང་ཞིང་། ཐུགས་རྗེ་ཆེན་པོ་རིགས་མི་འདྲ་བ་དུ་མའི་རྗེས་གནང་། མགོན་པོ་ཁྲོ་བཅུའི་རྗེས་གནང་སྔོན་དུ་འགྲོ་བས་སྲུང་འཁོར་བྲག་རྫོང་མའི་ཕྱི་ནང་གསང་གསུམ་གྱི་ཁྲིད། དེའི་རྒྱབ་ཆོས་མན་ངག་གི་ཡི་གེ་དུ་མའི་ལུང་དང་བཅས་པ་སོགས་མདོར་ན་མི་དབང་ཆེན་པོས་ཐོག་དྲངས་དེ་ཕྱོགས་ཀྱི་དོན་གཉེར་རྣམས་ལ་སོ་སོའི་བསམ་པ་དང་མཐུན་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་ཅིང་བཞུགས་པའི་སྐབས། བཟང་ལྡན་ཆོས་སྡེའི་ཆེ་བགྲེས་སློབ་དཔོན་རྣམས་ཞབས་དྲུང་དུ་བྱོན་ནས།
སྔོན་འཇམ་དབྱངས་སངས་རྒྱས་རིན་ཆེན་དང་། སྤྱན་སྔ་དཀོན་མཆོག་རྒྱ་མཚོ་གཉིས་ཀྱིས་བཟང་ལྡན་ཆོས་སྡེ་ཆེན་པོར་གསུང་ངག་རིན་པོ་ཆེའི་ཆོས་ཀྱི་འཁོར་ལོ་བསྐོར་བ་བཞིན། རྗེ་རིན་པོ་ཆེས་ཀྱང་དེ་བཞིན་དུ་གནང་དགོས་པའི་གསོལ་བ་བཏབ་ཅིང་། སྡེ་སྲིད་ཞབས་དྲུང་ནས་ཀྱང་དེ་དང་མཐུན་པའི་སྙན་འབུལ་ནན་ཆེན་བྱུང་པ་ན། རྗེའི་གསུང་ལས་དོ་ནུབ་བདག་གི་བརྟག་པ་ཞིག་བྱས་ནས། བཟང་ཆུག་བྱུང་ན་ཅིས་ཀྱང་བྱས་པས་ཡོང་འདུག་པའི་ཕེབས་སྒོ་གནང་ཞིང་། དེའི་ནུབ་མོ་མནལ་ལམ་གྱི་བརྟག་པ་ཞིག་མཛད་པས་ཧ་ཅང་བཟང་རྒྱུ་མ་བྱུང་བར་བརྟེན། སང་ཉིན་སྡེ་སྲིད་མཆོད་ཡོན་རྣམས་དྲུང་དུ་བྱོན་པ་ལ་གསུང་ལས། བདག་ལ་དགོན་པའི་འཛིན་བདག་བྱེད་པ་སོགས་གང་ལ་ཡང་རྨི་ལམ་བཟང་ངན་གྱི་རྟགས་རེ་ཞིབ་པར་ཡོང་བ་རེ་ཡོད་ཀྱང་། མདང་ནུབ་ཅུང་ཟད་ངན་པས་ད་ལམ་བཟང་ལྡན་དུ་ལམ་འབྲས་བྱས་ན།
ཆོས་ཀྱི་རིང་ལ་བར་ཆད་ཀྱི་རྣམ་པས་བདག་རང་ལ་ངན་པ་མི་འདུག་ཀྱང་། གྲྭ་པ་རྣམས་ལ་ཅུང་ཟད་དོག་པའི་ལྟས་ཤིག་བྱུང་པས། ད་ལན་ལམ་འབྲས་དེ་གྲོལ་ཆ་ཞུ་དགོས་པ་འདུག་ཅེས་བཀའ་ཕེབས་པ་བཞིན་མཆོད་ཡོན་ནས་ཀྱང་དགོངས་སྦྱར་ཞུས་ཤིང་། ལོ་དེ་ལ་བཟང་ལྡན་ཆོས་སྡེར་ཇོ་ནང་སྤྲུལ་སྐུ་རིན་པོ་ཆེས་ལམ་འབྲས་གནང་བའི་བར་ལ་རྒྱ་ནད་མིག་སེར་དུ་གྲགས་པའི་ནད་ངན་པས་དེ་ཕྱོགས་ཕལ་ཆེར་ཁྱབ་པར་བྱུང་ནས། ཆོས་ཉན་པའི་གྲྭ་པ་མང་པོ་ལ་ཡང་ཤི་ཆད་བྱུང་བས། སླར་རྗེ་ཉིད་ཀྱི་མནལ་ལྟས་ལ་སྡེ་སྲིད་ཞབས་དྲུང་ནས་ཀྱང་ཐུགས་ཡིད་ལྷག་པར་འཁྲུངས་པ་བྱུང་ཞེས་ཆོས་ཀྱི་རྒྱལ་པོ་དེ་ཉིད་རང་གི་གསུང་ལས་དངོས་སུ་ཐོས་ཤིང་། དེ་ནས་སླར་གླིང་ག་ཆོས་ཀྱིས་མཐོ་བའི་ཕོ་བྲང་དུ་ཕེབས་པ་ན། དེ་འཕྲལ་ཚོགས་ཆེན་ལ་བློ་སྦྱོང་དོན་བདུན་མའི་ཁྲིད་རྒྱས་པར་གནང་ནས་ལུང་གི་སྐོར་ལ། བློ་སྦྱོང་ལེགས་བཤད་ཀུན་འདུས། བློ་སྦྱོང་གི་ཁྲིད་ཡིག་དཔལ་ཡེ་མ།
བཀའ་གདམས་ཕ་ཆོས་བུ་ཆོས་རྣམས་སྩལ་ཅིང་། སླར་དགེ་འདུན་རགས་བསྡུས་ཤིག་ལ་བདེ་མཆོག་དྲིལ་བུ་རིམ་ལྔའི་རྫོགས་རིམ་གྱི་ཁྲིད་དང་། རྒྱ་གཞུང་དྲིལ་བུ་གཞུང་གསུམ་གྱི་ལུང་སོགས་གནང་ནས་ལོ་དེའི་སྟོན་ཐུབ་བསྟན་ཡངས་པ་ཅན་ནས་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། མུས་དགའ་ལྡན་རྩེ་ནས་ཆོས་ཀྱི་རྗེ་འཇམ་དབྱངས་ཆོས་བཟང་། ལུང་ཆུང་རྡོ་རྗེ་གླིང་ནས་རྗེ་དགེ་འདུན་དབང་ཕྱུག་རྣམས་ཞབས་དྲུང་དུ་འདོད་ཆོས་ཞུ་བར་ཕེབས་པ་འཛོམ་པའི་ཚེ་རྗེ་བླ་མ་འདི་མཁན་པོ་དང་། མཁན་ཆེན་ཐམས་ཅད་མཁྱེན་པས་ལས་སློབ། གཞན་ཆོས་རྗེ་གཉིས་ཀྱིས་གསང་སྟོན་གྲིབ་ཚོད་སོགས་མཛད་ཅིང་། གཞན་གྲོགས་དན་ཁ་སྐོང་གླིང་གའི་ཆོས་རྗེ་སངས་རྒྱས་འོད་ཟེར་སོགས་ཀྱིས་མཛད་དེ། གླིང་ག ཡ་མ།
སླེ་ལུང་། རྫོང་དགའ་ལྡན་རྩེ་སོགས་ནས་འདུས་པའི་དོན་གཉེར་རྒྱ་མཚོ་ལྟ་བུའི་འོས་སུ་གྱུར་པ་རྣམས་ལ་བསྙེན་པར་རྫོགས་པའི་སྡོམ་པ་དང་། གཞན་ཐམས་ཅད་ལ་དགེ་ཚུལ་གྱི་སྡོམ་པ་བསྐྱར་ནས་གནང་ཞིང་། དེ་དུས་རབ་བྱུང་གསར་དུ་ཞུ་བ་ཡང་ཤིན་ཏུ་མང་བ་བྱུང་བས་མུས་ནང་གི་དགོན་པ་ཐམས་ཅད་རབ་ཏུ་བྱུང་བའི་གང་ཟག་གིས་གོ་མཚམས་མེད་པར་གང་བའི་ཚུལ་གྱིས་ཀུན་མཁྱེན་བདེ་བར་གཤེགས་པའི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་གསལ་བར་མཛད་པ་ཡིན་ནོ། ། དེ་ནས་རྗེ་དགེ་འདུན་དབང་ཕྱུག་པས་ཐོག་དྲངས་གླིང་གའི་དགེ་བཤེས་རགས་བསྡུས་ཤིག་ལ་ཚུལ་བཞི་སྔོན་དུ་འགྲོ་བའི་རྩ་རྒྱུད་བརྟག་གཉིས་ཀྱི་བཤད་པ་དང་། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་། གསང་འདུས་རིམ་ལྔའི་ཁྲིད། དེ་དང་འབྲེལ་བའི་རྒྱ་བོད་ཀྱི་ཡིག་ཆ་མང་པོའི་ལུང་སོགས་རྒྱས་པར་སྩལ་ནས། དེ་ནས་རྗེ་འདི་དགུང་ལོ་རེ་དགུར་ཕེབས་པ་ཐུན་མོང་ཞེས་པ་ལྕགས་ཕོ་ཁྱིའི་ལོ་ཧྲིལ་པོར་དབེན་གནས་བསམ་གཏན་ཕུག་ཏུ་གཡེང་བ་ཐམས་ཅད་རྒྱང་རིང་དུ་སྤངས་ཏེ་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་པས། སྔར་གྱི་ཉམས་རྟོགས་ཀྱི་རྒྱུན་བཟང་པོ་ལ་མེ་འབར་བ་ལ་ཤིང་བསྣན་པ་ལྟར་ཇེ་གསལ་དང་ཇེ་རྒྱས་སུ་གྱུར་པས་རྗེ་ཉིད་ཀྱང་ཐུགས་ཤིན་ཏུ་རངས་པར་གྱུར་པ་ཡིན་ཞེས་དེ་དུས་ཞབས་དྲུང་ན་གནས་པ་རྣམས་མགྲིན་གཅིག་པའི་ངག་ལས་ཐོས་སོ། །
དེ་ནས་འགལ་བྱེད་ཀྱི་ལོ་གསར་དུ་ཤར་བའི་རྗེ་འདི་དགུང་གི་ལོ་བདུན་ཅུར་སོན་པ་ལྕགས་མོ་ཕག་གི་ལོ་ལ་སླར་ཡང་ཆོས་རྒྱལ་ཆེན་པོས་དཔལ་ངམ་རིང་གི་ཕོ་བྲང་ཆེན་པོར་སྤྱན་དྲངས་པ་བཞིན་ཕྱག་ཕེབས་ཏེ་སྡེ་སྲིད་ཞལ་ངོ་དཔོན་བློན་འཁོར་བཅས་རྣམས་ལ་ཚེ་བཀའ་རྗེས་གནང་སོགས་རྐྱེན་སེལ་གྱི་བཀའ་ཆོས་ཅི་རིགས་པ་ཞིག་སྩལ་ནས། དེ་ནས་རྒྱུན་མི་རིང་བ་ཞིག་རིགས་ལྡན་ཕོ་བྲང་དུ་ཆོས་རྒྱལ་ཆེན་པོའི་སྐུ་རིམ་སྲུང་འཁོར་གྱི་སླད་དུ་སྐུ་མཚམས་དམ་པ་ཞིག་ལ་རྒྱངས་ཙམ་བཞུགས་ནས་དེ་གྲོལ་འཕྲལ་སྡེ་སྲིད་ཞལ་ངོ་ལྕམ་སྲིང་ཡུམ་སྲས། ཆོས་སྡེ་སྤྱི་ཁང་པ། དགེ་སློང་མཆོག་གྲུབ། ཡ་ག་ཆོས་སྡིང་བླ་མ་ཆོས་རྗེ་དཀོན་རྒྱལ་བ། ཆོས་རྗེ་དཀོན་མཆོག་འཕྲིན་ལས་པ་སོགས་ངམ་རིང་ཆོས་སྡེ་ཆེན་པོའི་སློབ་དཔོན་རགས་བསྡུས་ཤིག་དང་བཅས་པ་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་སོགས་ཟབ་རྒྱས་གསུང་གི་བདུད་རྩི་འགའ་ཞིག་སྩལ་ནས། དེ་མཚམས་མི་དབང་ཆེན་པོ་ཉིད་དཔལ་ལྡན་ལྷ་རྩེའི་ཕོ་བྲང་ཆེན་པོར་ཐུབ་བསྟན་ཡངས་པ་ཅན་ནས་བླ་ཚོགས་རྣམས་ཆོས་དབར་ལ་བྱོན་པའི་ཞབས་ཏོག་སོགས་ལ་ཕྱགས་ཕེབས་ནས། དེའི་རིང་ལ་རྗེ་བླ་མ་འདིས་ངམ་རིང་དུ་རྗེ་བཙུན་ངག་དབང་དྲུང་། དཔོན་ས་ཡུམ་སྲས། གླིང་ག་ནས་བྱོན་པའི་དགེ་འདུན་ཉེར་གཅིག
བྲག་དཀར་ཆུ་བཟང་པ་དགེ་སློང་པང་དོན་སོགས་དེར་འདུས་མང་པོ་ལ་དཔལ་ཀྱཻ་རྡོ་རྗེ་བཀའ་བབས་བཞིའི་དབང་དང་དོན་གཉེར་འགའ་ཞིག་ལ་ལམ་དབང་ཡང་གནང་ནས། དེ་རྗེས་གླིང་གའི་གྲྭ་པ་སུམ་ཅུ་སྐོར་ལ་གཞུང་བཤད་སྲས་དོན་མའི་བཤད་པ་ཤིན་ཏུ་རྒྱས་པ་ཟིན་ཐུན་བསྐྱར་ཆོས་སུ་གནང་ནས། དེ་དང་རྗེས་འབྲེལ་གཞུང་བཤད་སྨར་མའི་ལུང་སོགས་ཟབ་རྒྱས་ཆོས་ཀྱི་འཁོར་ལོ་མུ་མཐའ་མེད་པ་ཞིག་བསྐོར་བར་མཛད་ཅིང་། དེ་ནས་ཟླ་བ་དྲུག་པ་ཙམ་ལ་སྡེ་སྲིད་ཆེན་པོ་ལྷ་རྩེ་ནས་སླར་ངམ་རིང་དུ་ཕེབས་པའི་ཚེ། གླིང་ག་དགོན་པའི་གྲྭ་པ་རྣམས་ཀྱིས་བདེ་མཆོག་རྩ་རྒྱུད་ལ་བསྒྲིགས་འདོན་མཛད་པ་ན། མི་དབང་ཆེན་པོའི་གསུང་གིས། སྔར་ཡན་ངམ་རིང་དུ་བདེ་མཆོག་རྩ་རྒྱུད་ལ་བསྒྲིགས་འདོན་མཛད་མཁན་མ་བྱུང་བས་ཤིན་ཏུ་ངོ་མཚར་ཆེ་གསུངས་པ་སོགས་དགེས་དགེས་དཔག་མེད་དང་བཅས་ཞབས་ཏོག་རྒྱ་ཆེན་པོ་སྩལ་ཞིང་། དེ་ནས་སླར་ཡང་རྗེ་འདིས་སྡེ་སྲིད་ཞལ་ངོ་རྣམས་ལ་ཚེ་བཀའ་རྗེས་གནང་སོགས་གང་ལ་གང་འཚམས་གནང་ནས། ཟླ་བ་དགུ་པ་ཙམ་ལ་ཆིབས་ཀྱི་ཁ་ལོ་མུས་ཕྱོགས་སུ་བསྒྱུར་ཏེ། རིམ་གྱིས་ཡ་མ་བདེ་ལྡན་གྱི་དགོན་པར་ཕྱག་ཕེབས་ཅིང་།
དེ་དང་དུས་མཚུངས་པར་དུས་ཟིང་གི་དབང་གིས་སྡེ་སྲིད་ཆེན་པོ་ཡང་ལྷ་དབང་རྩེ་སོགས་སུ་ཕེབས་པར་མཛད་པ་ཡིན་ལ། དེ་དུས་བདག་གི་བླ་མ་འདི་ཡ་མ་སྤང་ཆུང་གི་ལ་ལ་ཕེབས་པའི་སྐབས་སུ་ཆིབས་ཐོག་དེ་ཀར་མནལ་དང་འོད་གསལ་འདྲེས་པའི་གཟིགས་སྣང་ལ། སྡེ་སྲིད་ཞབས་དྲུང་དབུ་སྐྲ་ཉིལ་ཞིང་མི་རྐྱང་རྟ་རྐྱང་གི་རྣམ་པས་ཐུགས་ཉམ་ཐག་པའི་ཚུལ་གྱིས། བདག་གཞན་ཕྱོགས་ཀྱི་མཆོད་ཡོན་གྲས་སྡེབས་ཀྱིས་བཏོན་བྱུང་པས། རྗེ་བླ་མ་ཁྱེད་ལ་མགོན་སྐྱབས་ཞུ་བ་ལ་འོང་བ་ཡིན་གསུངས་བྱུང་པས། རྗེ་འདིའི་ཐུགས་ལ་མི་བཟོད་པ་ཆེར་འཁྲུངས་ཤིང་། དེ་ནུབ་ཁོ་ན་ལ་མནལ་ལྟས་དང་བསྟུན་པའི་སྐུ་རིམ་རྒྱ་དཔངས་ཆེ་བ་ཞིག་མཛད་དགོས་པའི་སྙན་འབུལ་གྱི་ཐུགས་དམ་ཞིབ་རྒྱས་དང་བཅས་རྐང་མགྱོགས་ཤིག་ཆོས་རྒྱལ་ཆེན་པོའི་ཞབས་དྲུང་དུ་ཆེར་གཏད་རྫོང་རྟ་གནང་བ་ཡིན་ནོ། ། ཞེས་ཐོས་ལ། འདི་ལྟ་བུ་ནི་བྱི་གླང་གཉིས་ཀྱི་ལོ་ཤར་བ་ན། གཙང་བྱང་།
ཉང་སྟོད་དབུས་སོགས་འཁྲུགས་པའི་སྡེ་གཟར་ཁྱོན་ཆེན་པོ་ལངས་པ་ལ་བརྟེན། གུང་ཐང་རྒྱལ་པོ། ཡར་རྒྱབ་དཔོན་ཆེན། རྒྱལ་རྩེ་བ། རིན་སྤུངས་བ། གཡས་རུ་བྱང་པ་སོགས་རྒྱལ་སྲིད་དང་བྲལ་བའི་དུས་ཀྱི་འགྱུར་བ་མ་ཟད་པ་དེ་ལྟ་བུ་མྱུར་དུ་འཆར་བ་རྗེ་འདིས་འོད་གསལ་གྱི་ངང་ནས་སྒྲིབ་མེད་དུ་གཟིགས་པས་ཤིན་ཏུ་ངོ་མཚར་བའི་རྣམ་ཐར་དུ་སྣང་ལ། དེ་ནས་དཔོན་སློབ་རྣམས་ཀྱིས་ཡ་མ་བདེ་ལྡན་ནས་ཕྱག་བཏེག་སྟེ་གླིང་ག་ཆོས་ཀྱིས་མཐོ་བའི་ཕོ་བྲང་དུ་ཕེབས་པའི་ཚེ། དགེ་འདུན་རྣམས་ཀྱིས་གསེར་ཕྲེང་རྒྱས་པས་སྤྱན་དྲངས་ཤིང་། དེ་དེའི་སྐབས་ནས་རྒྱལ་མཁར་རྩེ་ནས་ཆེད་གཏད་འབྱོར་པའི་ཆོས་རམ་པ་དཔོན་སློབ་རྣམས་ཀྱིས་གསོལ་བ་བཏབ་པའི་ངོར། ཁོང་རྣམས་དང་གཞན་ཡང་ཆོས་དོན་གཉེར་གྱི་གྲྭ་པ་མང་བ་ཞིག་ལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་།
ནཱ་རོ་མཁའ་སྤྱོད་ཀྱི་བྱིན་རླབས། གུར་མགོན་ལྷ་བརྒྱད་དང་ཁྲོ་བཅུའི་རྗེས་གནང་སྔོན་དུ་འགྲོ་བས། སྲུང་འཁོར་བྲག་རྫོང་མའི་ཁྲིད་རྒྱས་པ། རྒྱབ་ཆོས་ཀྱི་ལུང་ལ་སོགས་པ་སོ་སོའི་བསམ་པ་དང་མཐུན་པའི་ཆོས་ཀྱི་སྦྱིན་པ་ཅི་ཡང་ཞིག་སྩོལ་བར་མཛད་པ་ཡིན་ནོ། ། འདིར་སྨྲས་པ། ཨེ་མ་མཆོག་གཟིགས་གོང་མའི་ཆོས་ཀྱི་གྲྭར། ། ཨེ་མ་དོན་གཉེར་འདུས་པའི་སྐལ་བཟང་ལ། ། ཨེ་མ་གང་ལ་གང་འདུལ་གཞན་ཕན་གྱི། ། ཨེ་མ་འཕྲིན་ལས་ཡར་ངོའི་ཟླ་བ་བཞིན། ། བགྲང་ཡས་རྒྱལ་བའི་བཀའ་དང་དགོངས་འགྲེལ་གསུང་། །
མཐའ་ཡས་ཟབ་རྒྱས་ཆོས་ཚུལ་ལས་འོངས་པའི། ། དཔག་ཡས་འགྲོ་བློའི་དབུལ་བ་སེལ་བ་ཡི། ། བསམ་ཡས་ཆོས་ཀྱི་སྦྱིན་པ་རྒྱ་ཆེར་སྤེལ། ། བྱང་ཕྱོགས་གསང་ཆེན་ཐེག་པའི་མཛོད་ཆེན་པོ། ། དབང་ལུང་མན་ངག་དཔལ་འབྱོར་འབུམ་འཁྱིལ་བའི། ། གླིང་ག་མཁས་གྲུབ་འདུ་བའི་དོ་ར་དེར། ། ཆོས་ཀྱི་ཉི་མ་བརྒྱ་ཕྲག་དུས་གཅིག་ཤར། ། དུས་དེར་འཇིག་རྟེན་འདི་ན་ཡོན་ཏན་དང་། ། དཔལ་འབྱོར་རིགས་ཀྱིས་ཆེ་བའི་མིའི་དབང་ཕྱུག ། མཁས་བཙུན་ཡོངས་འདུའི་ཆོས་གྲྭ་དུ་མ་ནས། །
མང་ཐོས་བློ་གསལ་དད་ལྡན་འབུམ་སྡེའི་ཚོགས། ། ཀུན་ཀྱང་མ་བསྡུས་རང་བཞིན་ངང་གིས་འདུས། ། འདུས་པ་ཀུན་ཀྱང་རྣམ་གྲོལ་ལམ་ལ་བཀོད། ། བཀོད་པ་དང་འགྲོགས་བསྟན་པ་ཆེས་ཆེར་འཕེལ། ། འཕེལ་བས་ཀུན་ཀྱང་ཐར་པའི་ལམ་སྣ་ཟིན། ། བསྟན་པའི་མངའ་བདག་རྗེ་བཙུན་ས་སྐྱ་པའི། ། དབང་གི་ལས་བསྒྲུབ་ནོར་སྦྱིན་ཛམྦྷ་ལ། ། དེས་ཀྱང་རྗེ་བཙུན་ཁྱེད་ལ་བཏུང་བའི་མཆོག ། སྙེད་པའི་མཆོད་པས་བུ་སློབ་རིང་ནས་བཀུག ། སྐྱེ་དགུ་ཀུན་དང་ཁྱད་པར་བྱང་ཁྲི་ཞབས། །
བརྩེ་བས་སྐྱོང་བའི་ནུས་ལྡན་དབང་མོ་དེ། ། ཞིང་གཞན་གཤེགས་ཚེ་སྒྲིབ་སྦྱོང་ཆོ་ག་བརྒྱས། ། མཐོ་རིས་ཐར་པའི་བདེ་ལ་འགོད་པར་མཛད། ། རྗེ་བཙུན་བླ་མ་མཆོག་གི་རིགས་ཀྱི་བདག ། ཡོངས་འཛིན་དམ་པ་ཟུང་གི་སྐུའི་སྣང་བརྙན། ། གསར་དུ་སྒྲུབ་ལ་བཀྲིས་རབ་གནས་ཀྱིས། ། འགྲོ་ལ་བདེ་སྐྱིད་དཔལ་ཡོན་ཅི་ཡང་སྩལ། ། བྱང་ཕྱོགས་རིགས་ལྡན་ཆོས་ཀྱི་རྒྱལ་པོ་ཆེ། ། ལྕམ་སྲིང་བློན་འབངས་བཅས་པས་མགོན་ཁྱོད་ཞབས། ། སྤྱི་བོར་བླངས་ནས་གསུང་གི་བདུད་རྩིའི་རྒྱུན། །
གསོལ་བས་ཀུན་ཀྱང་མི་ཕྱེད་དད་ལ་བཀོད། ། ས་སྐྱོང་བསོད་ནམས་སྟོབས་ལྡན་ཕོ་བྲང་ཆེར། ། སངས་རྒྱས་བསྟན་པའི་རྒྱལ་མཚན་ཁྱོད་བྱོན་པས། ། དུས་གསུམ་རྒྱལ་བའི་བསྟན་པ་དུས་གཅིག་ཏུ། ། འཛམ་གླིང་བྱང་ཕྱོགས་རྒྱུད་འདི་དར་བ་སྙམ། ། འཁོན་གྱི་གདུང་རིགས་འོད་དཀར་མ་ཉམས་པའི། ། མཐུ་སྟོབས་བསམ་ཡས་འཕྲིན་ལས་དབང་ཕྱུག་མཆོག ། ཞབས་འབྲིང་བཅས་པའང་ཇི་ལྟར་བཞེད་པའི་དོན། ། མཚམས་པར་སྩལ་པས་སྙན་པས་ཕྱོགས་ཀུན་ཁྱབ། ། ཟས་གཙང་སྲས་དང་ཉན་ཐོས་མཆོག་ཟུང་ལྟར། །
རྗེ་བཙུན་བླ་མ་མཁན་སློབ་མཚན་ལྡན་གྱིས། ། སྡོམ་ཕྲུག་སྡོམ་བརྩོན་དམ་པ་ངུར་སྨྲིག་གི ། བླ་གོས་འཛིན་པ་ཉི་ཟེར་རྡུལ་ཙམ་བསྐྲུན། ། མ་འོང་མཁྱེན་པའི་ཡེ་ཤེས་སྤྱན་གསལ་པོས། ། དུས་ངན་འགྱུར་བའི་སྣང་ཚུལ་སྟོན་པའི་ཆ། ། གསལ་བར་གཟིགས་ནས་དེ་ཉིད་བཟློག་པའི་ཐབས། ། མཛོད་ཅེས་མི་དབང་མཆོག་ལ་བསྐུལ་བར་མཛད། ། དེ་ལྟ་མོད་ཀྱིས་རྒྱལ་བའི་གསུང་རབ་ལས། ། རང་གི་སྔོན་བསགས་ལས་ངན་འབྲས་བུ་དེ། ། མྱོང་བས་འཛད་ཀྱིས་ཐབས་གཞན་གྱིས་མ་ཡིན། །
ཇི་སྐད་གསུངས་པའི་དོན་དེ་མངོན་སུམ་བཞིན། ། ཀྱེ་མ་སྙིགས་མའི་འགྲོ་བ་ཀུན། ། ཀུན་ཀྱང་བདེ་བའི་གོ་སྐབས་བྲལ། ། བྲལ་ཀྱང་དགེ་ལ་སྤྲོ་བ་དཀོན། ། དཀོན་པ་འདི་ཀུན་སྙིང་རྗེའི་ཡུལ།། །། བཅུ་གཅིག་པ་སྤྲོས་པ་ཐམས་ཅད་བཅད་དེ་གཅིག་ཏུ་དབེན་པ་ལ་གཞོལ་བའི་ཚུལ་ནི། དེ་དེའི་སྐབས་ནས་རྗེ་འདི་དགུང་ལོ་དོན་གཅིག་ཏུ་སོན་པ་ཡོངས་འཛིན་ཞེས་པ་ཆུ་ཕོ་བྱི་བའི་ལོ་ཤར་བ་ན། དབུས་གཙང་གི་ཁྱོན་འདིར་མི་ཟད་པའི་སྡེ་འཁྲུག་ཆེན་པོ་གློ་བུར་དུ་ལངས་ཏེ། ཐོག་མར་གཙང་དཔུང་ལྷ་རྩེར་བཏེག་པའི་རྐྱེན་གྱིས། ཆོས་རྒྱལ་ཆེན་པོ་གཡས་རུ་བྱང་པའི་མཚན་བྱུས་ཀྱི་རྐང་མ་ཟིན་པའི་དབང་ལས།
དེ་ནས་རིམ་གྱིས་བསྟན་པའི་སྦྱིན་བདག་རྒྱལ་མཁར་རྩེ་པ། རིན་སྤུངས་པ། དབུས་ནས་ཡར་རྒྱབ་དཔོན་ཆེན། སྟོད་མངའ་རིས་ཀྱི་གུང་ཐང་རྒྱལ་པོ་སོགས་དང་། དེ་དག་གི་ཆབ་འབངས་སུ་གཏོགས་པའི་རྒྱལ་ཕྲན་མང་པོ་དང་བཅས་པར་ཡུལ་ནས་དོན་བུད། ཆབ་སྲིད་ལ་བཅད་འབྲས་སོགས་བྱང་ཕྱོགས་ཀྱི་རྒྱུད་འདིའི་འགྲོ་བ་མཐའ་དག་མི་བཟོད་པའི་སྡུག་བསྔལ་དྲག་པོས་དུས་གཅིག་ལ་མནར་བར་གྱུར་པ་དེའི་ཚེ། བདག་ཅག་གི་རྣམ་འདྲེན་དམ་པ་འདིས་དམིགས་མེད་ཀྱི་ཐུགས་རྗེའི་རླབས་ཆེན་པོ་དྲག་ཏུ་གཡོས་པའི་ངང་ནས་བསྟན་པ་བསྟན་འཛིན་དགོན་གནས་དང་བཅས་པའི་སྐུ་རིམ་དུ་དམིགས་ནས་གླིང་ག་ཚོགས་ཆེན་གྱིས་རྡོ་རྗེ་ཕུར་པའི་གཏོར་བཟློག ཆོས་སྐྱོང་རྣམས་ལ་བསྐང་གསོ་གཏོར་སྒྲུབ། གཞན་ཡང་མདོ་སྒྲུབ། མཁའ་འགྲོ་མ་སེང་གེའི་གདོང་ཅན་གྱི་བཟློག་པ་སོགས་བུང་བསྐྱེད་ནས་བསྒྲུབས་ཤིང་།
དུས་འཁྲུགས་ཀྱི་དབང་གིས་སེམས་ཅན་ཉེས་མེད་མང་པོ་ཤི་བ་དེ་དག་གི་དོན་དུ་རྗེ་ཉིད་ཀྱིས་ཀུན་རིག་གི་ཆོ་ག་སྟོང་ཚར་ལྷག་ཙམ་ཕྱག་བཞེས་དང་། དགེ་འདུན་རྣམས་ལ་ཡང་དཀར་ཆོས་སྒྲོག་པ། གཏོར་མ་གཏོང་བ་སོགས་ཀྱི་ཕེབས་སྒོ་ནན་ཆེན་དུ་བཀའ་སྩོལ་བར་མཛད་ཅིང་། དེ་ནས་རྗེ་འདིའི་ཐུགས་དགོངས་ལ། གླིང་ག་བདེ་བ་ཅན་གྱིས་ཐོག་དྲངས་པའི་མུས་ཕྱོགས་ཀྱི་དགོན་མ་བུ་འདི་རྣམས་ས་སྐྱ་པའི་ཕྱག་ཏུ་ཕུལ་ན་འཕྲལ་དང་ཡུན་དུ་བསྟན་པ་དང་སེམས་ཅན་གྱི་དོན་དུ་འགྱུར་ཆེ་བ་ཐུགས་མཁྱེན་གྱིས་དགོངས་ནས། དེ་དུས་འཇམ་དབྱངས་མཐུ་སྟོབས་དབང་ཕྱུག་དཔོན་སློབ་རྣམས་ཁམས་ནས་ཕེབས་འཕྲལ་གྱིས་རྗེ་བླ་མ་ཉིད་མཇལ་བར་བཞེད་པའི་སྔ་འཕྲོས་འབུལ་བའི་རྐང་མགྱོགས་ལ་དཔལ་ས་སྐྱ་ནས་ཡབ་རྗེ་ཆོས་ཀྱི་རྒྱལ་པོས་ཐུགས་དམ་གསུང་ཤོག་གནང་བའི་ལན་དུ། ཞུ་ཡིག་འདི་བཞིན་འབུལ་བར་མཛད་པ་ཡིན་ཏེ། ཁམས་གསུམ་ཆོས་ཀྱི་རྒྱལ་པོ་རིན་པོ་ཆེའི་ཞབས་ཀྱི་པདྨོའི་དྲུང་དུ། སྐུ་གསུང་ཐུགས་རྡོ་རྗེ་གསུམ་མངོན་པར་མཐོ་ཞིང་རྣམ་དཀར་གྱི་མཛད་འཕྲིན་གོང་འཕེལ་དུ་བཞུགས་པའི་སྐབས་ནས་གསུང་ཤོག་དམ་རྫས་ཀྱི་གནང་སྦྱིན་ཞབས་དྲུང་སྒར་ཆེན་འདི་ཕྱོགས་སུ་ཕེབས་པའི་བསླབ་སྟོན་དང་བཅས་པ་སྤྱི་བོར་ཕེབས་པ་བཀའ་དྲིན་ཆེ་ལགས། ཕུལ་དོན།
བདག་ཁྱེར་འཁོས་མེད་པ་དང་། འདི་ཕྱོགས་མཐའ་འཁོབ་ཏུ་སོང་བས་ཞབས་དྲུང་སྒར་ཆེན་དཔོན་སློབ་ཉུང་ཤས་ཤིག་གི་ཞལ་བཀོད་གནང་ནས་ཟླ་བ་འདི་དང་བཅུ་པའི་བར་མཚམས་ལ་འདིར་ཕེབས་ཐུབ་པ་ཙམ་གནང་ན་ལེགས་པ་གདའ། ཆེད་གཏད་ཕུལ་དོན། བདག་ན་སོ་མཐར་ཕྱིན་པ་དང་། སྔ་མོ་ནས་འདུན་པ་ཡོད་པ་དང་། གླིང་ག་གདན་ས་ཡང་ལོ་མང་རབ་སོང་བ་ནས་ཅིས་ཀྱང་ཁམས་ཀྱིས་མ་ལྕོགས་པ་ལགས་པས། འདི་ཀའི་མཁན་པོའི་འོས་རིགས་ཞབས་དྲུང་དུ་སྐུ་གཞོན་པ་འོས་སུ་ཤར་བ་ལགས་པས། ས་ལོ་ཐམས་ཅད་མཁྱེན་པ་སྐུ་མཆེད་ཀྱིས་ཀྱང་ན་ལེན་དྲ་ལ་སོགས་པའི་ཞལ་བདག་མཛད་ནས་སངས་རྒྱས་ཀྱི་བསྟན་པ་དང་། སེམས་ཅན་གྱི་བདེ་སྐྱིད་ལ་ཤིན་ཏུ་ཕན་པ་ཞིག་བྱུང་འདུག་པ་ལྟར་དཔལ་ས་སྐྱ་པ་ཡབ་སྲས་བརྒྱུད་པ་དང་བཅས་པ་ཡི་དམ་ཆོས་སྐྱོང་སྲུང་མ་རྣམས་ཀྱི་དམ་ཚིག་ལ་དགོངས་ནས་འདི་ཀའི་མཁན་པོ་ལ་ཞབས་དྲུང་སྒར་ཆེན་དང་སྟབས་གཅིག་ཏུ་གནང་བ་ཐུགས་རྗེ་ཆེ་བ་མཁྱེན་མཁྱེན་ལགས། བདག་རང་གི་བསམ་པ་རྣམ་པར་དག་པའི་ཞལ་ངོ་གོང་མ་རྣམས་ཀྱི་ཞབས་ཏོག་ཏུ་འགྱུར་རམ་སྙམ་པའི་འདོད་འདུན་རྩེ་གཅིག་པ་ལེགས་པས་དགོངས་པ་མི་འགལ་བའི་ངོས་ནས་ཅིས་ཀྱང་གནང་བ་ཐུགས་རྗེ་ཆེ་བ་མཁྱེན་མཁྱེན་ལགས།
འདིའི་རྩིས་བཞེས་གནང་ནས་གདན་སར་ཕེབས་དགོས་པ་ཤར་ཀྱང་ཐག་རིང་མི་འདུག་པས་ཕར་འབྱོན་ཚུར་འབྱོན་མཛད་པས་འཐུས་པ་འདུག་པ། གང་སྤྱིའི་བསླབ་སྟོན་མིག་ཕྱེ་བ་འདྲ་བ་ཐུགས་རྩ་ལ་སྦྱར་བ་དང་བཅས་གནང་བ་མཁྱེན་མཁྱེན། གཙང་སར་དཔོན་དྲུང་འཁྱུད་ནས་བཀོད་ཡིག་ཞུ་མཁན་བདག་ཚོ་རང་གིས་བརྫངས་ཡོད་པས། ཞབས་དྲུང་རིན་པོ་ཆེ་དེ་ཀར་དབུ་སྙུང་མཛད་དཀའ་ལོག་ལྟ་ལ་སོགས་པ་གཏན་ནས་ཡོང་བ་མེད་མཆིས་པས་དགོངས་པ་རིན་པོ་ཆེར་བཞུགས་པ་ཞུ་ཞུ་ལགས། ཞུ་ཡིག་སྤྱན་ཟུར་གཡོ་རྟེན་གསེར་ཞོ་དོ་ལ་རྒྱ་ལྡན་ཕུལ། ཅེས་བླ་མ་གོང་མའི་ཞབས་ཏོག་དང་བསྟན་པ་དང་སེམས་ཅན་གྱི་དོན་ལ་དགོངས་པའི་ཐུགས་བསྐྱེད་རླབས་པོ་ཆེས་ཉེ་བར་དྲངས་ཤིང་། དུས་གསུམ་སྒྲིབ་མེད་དུ་གསལ་ལེར་གཟིགས་པའི་ངང་ཚུལ་ཅན་གྱིས་གོང་བཞུགས་ཆེན་པོར་ཞུ་ཡིག་ནན་བསྐྱེད་དེ་བཞིན་དུ་འབུལ་བར་མཛད་པ་དང་དུས་མཉམ་པར། ཁོ་བོ་ཅག་ལའང་ཐུགས་དམ་གསུང་ཤོག་འདི་བཞིན་གནང་བྱུང་བ་ཡིན་ཏེ། འཇམ་དབྱངས་རིན་པོ་ཆེའི་ཞབས་དྲུང་དུ། ཞུ་བ།
ད་ལམ་ཕུལ་དོན། བདག་ན་སོ་རྒས་པ་དང་། ཁམས་ཀྱིས་ཅིས་ཀྱང་མ་ལྕོགས་པར་བརྟེན། ཁྱེད་གླིང་ག་བདེ་བ་ཅན་གྱི་མཁན་པོ་ལ་འོས་རིས་སུ་ཤར་བ་ལགས་པས། སྔོན་ཡང་ས་ལོ་ཐམས་ཅད་མཁྱེན་པ་སྐུ་མཆེད། བདག་ཆེན་ཀུན་བཀྲས་པ་རྣམས་ཀྱིས་ན་ལེནྡྲ་དང་། གླིང་ག་ལ་སོགས་པའི་ཞལ་བདག་མཛད་མཛད་ནས། སངས་རྒྱས་ཀྱི་བསྟན་པ་དང་སེམས་ཅན་གྱི་བདེ་སྐྱིད་ལ་ཤིན་ཏུ་ཕན་པར་བྱུང་འདུག་པ་ལྟར། ཁྱེད་ཀྱིས་ཀྱང་དཔལ་ལྡན་ས་སྐྱ་པ་ཡབ་སྲས་བརྒྱུད་པ་དང་བཅས་པ་ཡི་དམ་བཀའ་སྲུང་རྣམས་ཀྱི་དམ་ཚིག་ལ་དགོངས་ནས། འདི་ཀའི་མཁན་པོར་ཞབས་དྲུང་སྒར་ཆེན་དང་ལྷན་ཅིག་པ་མཛད་ནས་ཟླ་བ་བཅུ་པའི་ཚེས་བརྒྱད་མུས་ཆེན་སེམས་དཔའ་ཆེན་པོའི་དུས་ཆེན་ལགས་པས་འདི་ཐོག་ཕེབས་ཐུབ་པ་ཞིག་ཅིས་ཀྱང་མཁྱེན་མཁྱེན་ལགས།
ཡབ་རིན་པོ་ཆེར་རྒྱུ་མཚན་ནན་ཆེ་བ་རང་ཕུལ་ཡོད་ཅིང་། གཙང་སར་བཀོད་ཡིག་ཞུ་མཁན་ཡང་འདི་ཀ་ནས་བཏང་ཡོད་པས་དགོངས་བཞུགས་མཁྱེན་མཁྱེན། འདིར་འབྱོན་གོང་སྔགས་འཆང་ཆེན་པོའི་དངུལ་གདུང་ལ་སྙན་དར་དང་། སྒོ་རུམ་སྐྱེད་ལྷས་སུ་བསྐང་གསོ་བརྒྱ་ཚར་ཞིག་ཅིས་ཀྱང་མཛད་ནས་ཕེབས་པ་ཞུ། ཞུ་ཡིག་གཟིགས་རྟེན་བཀྲ་ཤིས་ཁ་ཐགས་ལ་རྒྱ་མཛེས་ཕུལ། ཅེས་པའི་ཐུགས་དམ་གནང་བ་མཐོང་བའི་ཚེ། གོང་དུ་བཀོད་པ་ལྟར་བདག་རང་ལོ་གཞོན་ནུ་ནས་རྗེ་འདིའི་མཚན་ཙམ་ཐོས་པ་ནས་བཟུང་མཇལ་འདོད་དང་། ཆོས་ཐོབ་འདོད་ཀྱི་དད་འདུན་བླ་ལྷག་ཏུ་ཡོད་པ་དང་། སླར་ཡང་རྣམ་ཐར་ངོ་མཚར་ཅན་འགའ་ཞིག་ཐོས་པའི་རྐྱེན་བྱས་ཞལ་དཀྱིལ་མཐོང་བ་སྔ་ཕྱི་ལ་རྒྱས་པ་ལྟ་བུའི་གདུང་ཤུགས་ཆེན་པོ་ཡོད་པའི་དབང་གིས་ཆར་འདོད་ཀྱི་བྱེའུ་དབྱར་སྐྱེས་ཀྱི་སྒྲ་ཐོས་པ་ལྟར་དགའ་ཞིང་མགུ་ལ་ཡིད་སྤྲོ་བ་མཆོག་དང་ལྡན་པར་གྱུར་ཅིང་། དེ་ནས་དུས་མི་རིང་བར་སྡེ་འཁྲུགས་ཀྱི་ཉེར་ལེན་གྱིས་དུས་ངན་གྱི་འགྱུར་བ་ཆེན་པོ་ཤར་ཏེ།
བྱང་ནས་སྡེ་སྲིད་ཞབས་དྲུང་དུ་གདན་ས་ཆེན་པོར་ཕེབས་དགོས་པ་བྱུང་བའི་སྐབས་དེར། སླར་ཡང་རྗེ་བླ་མས་ཡབ་རྗེ་ཆོས་ཀྱི་རྒྱལ་པོར་རྟིང་བསྐུལ་གྱི་ཞུ་ཡིག་རྒྱས་པ་དང་། དངོས་ཅག་ལ་ཡང་ཐུགས་དམ་འདི་བཞིན་གནང་བྱུང་བ་ཡིན་ཏེ། འཇམ་དབྱངས་རིན་པོ་ཆེའི་ཞབས་དྲུང་དུ། ཞུ་བ། སྐུའི་དཀྱིལ་འཁོར་མངོན་པར་མཐོ་ཞིང་། ཐོས་བསམ་ལ་མི་གཡེལ་བ་བཀའ་དྲིན་བསྐྱངས་པའི་སྐབས་ནས་ཕྱག་དམ་གོང་སྣམ་གྱི་རྟེན་དང་བཅས་གནང་བ་ཐུགས་ལ་བཏགས། སྔ་མོར་ཞབས་དྲུང་ཡབ་རིན་པོ་ཆེ་ལ་རྒྱུ་མཚན་ཕུལ་བ་ལྟར། ད་ལན་བསྐྱར་བསྐུལ་ནན་ཞུས་རང་ཕུལ་ཡོད་ལགས་པ། ཞབས་དྲུང་སྒར་པ་ཕེབས་ན་དེ་མཐུན་དང་།
མི་ཕེབས་ན་ཡང་ཧོར་ཟླ་བཅུ་གཅིག་བཅུ་གཉིས་ཁོངས་སུ་ཕེབས་ཐུབ་པ་ཞིག་ཅིས་ཀྱང་མཁྱེན་མཁྱེན། སྐུ་ཞང་རིན་པོ་ཆེ་ལ་ཞལ་ངོ་བགྲེས་གཞོན་ཚང་མའི་བཀའ་དྲིན་བསྐྱངས་པ་ཐུགས་རྗེས་བཟུང་ལགས་ཤིང་། ད་དུང་ཡང་སྔ་མུ་ལྟར་མཁྱེན་མཁྱེན། ས་སྐྱ་པའི་བསྟན་པ་སྤྱི་སྒོས་དང་། སེམས་ཅན་གྱི་བདེ་སྐྱིད་ལ་དགོངས་ནས་སྔར་གྱི་དུས་སྟེང་ཙམ་དུ་ཕེབས་པ་ཞིག་མཁྱེན་མཁྱེན། ཞུ་ཡིག་སྤྱན་འབེབས་རྟེན་བཀྲ་ཤིས་པ་ཁ་ཐགས་ལ་རྒྱ་མཛེས་སུ་ཕུལ་བའི་ཞུ་ཡིག ཅེས་པའི་ཐུགས་དམ་གསུང་ཤོག་དང་བཅས་དབོན་ཆེན་རིན་ཆེན་ཀླུ་དབང་དཔོན་གཡོག་མང་པོ་ཆེར་གཏད་ཀྱིས་འབོད་མིར་གནང་བྱུང་བ་བཞིན། དེ་དང་མཐུན་པར་གོང་བཞུགས་སྐུ་མཆེད་ཞབས་དྲུང་ཆེན་མོ་གཉིས་ཀྱིས་ཀྱང་དེ་བཞིན་གྱི་ཕེབས་སྒོ་གནང་བྱུང་བ་ལྟར། ཐོག་མར་བྱས་འགྱུར་དུ་གྲུབ་མཆོག་བསོད་ནམས་དབང་པོའི་དྲུང་དུ་བྱིན་རླབས་བཀའ་བསྒོ། བསླབ་སྟོན་སོགས་ཞུ་བར་ཕྱིན་པ་འཁོར་བའི་སང་ཉིན་དེ་ཀ་བཞི་ཐོག་བླ་བྲང་དུ་ཡབ་རྗེ་ཆོས་ཀྱི་རྒྱལ་པོ་ལ་གང་སྤྱིའི་བསླབ་སྟོན་མཐའ་དག་ཞིབ་པར་ཞུས་ཤིང་བྱིན་རླབས་ཞབས་དབང་སོགས་ཡིད་ཚིམ་པར་ཐོབ་པར་བྱས་ཏེ།
དེ་ལྟར་སྤྲུལ་པའི་སྐྱེས་མཆོག་འཇམ་པའི་དབྱངས་སྐུ་མཆེད་ཞལ་རྣམ་པ་གཉིས་ཀས་ཟང་ཟིང་གི་གནང་སྦྱིན་རྒྱ་དཔངས་ཆེན་པོ་དང་། འདི་ཕྱིར་ཕན་པའི་བསླབ་བྱ་དུ་མ་ཞིག་སྩོལ་བར་མཛད་ཅིང་། དེ་ནས་འཇམ་དབྱངས་མཐུ་སྟོབས་དབང་ཕྱུག་དང་སྔགས་འཆང་ངག་དབང་ཀུན་དགའ་དབང་རྒྱལ་མཆེད་ཀྱིས་ཀྱང་གནང་སྐྱེས་བཟང་པོ་དང་བཅས་ཐུགས་འཕྲེང་པའི་གསུང་དུ་མ་འབྱོན་གྱིན་འདུག་པ་ལ། མྱུར་དུ་ཞབས་དྲུང་དུ་འཁོར་ཡོང་བའི་ཁས་ལེན་ཞུས་ནས། གླང་ལོ་ཟླ་བ་དགུ་པའི་མཇུག་ཙམ་ལ་གདན་ས་ཆེན་པོ་ནས་བཏེག་སྟེ་རིམ་གྱིས་གདོང་བཀྲ་ཤིས་རྩེ། དཔལ་ལྡན་ལྷ་རྩེ། གཙང་ཆོས་མ། མདོག་ལྷོ་རྣམས་བརྒྱུད་དེ་མུས་གནས་གསར་དུ་སླེབས་པའི་ཚེ། དེ་དུས་སྡེ་གཟར་གྱི་འགྲོས་ཀྱིས་ཡར་རྒྱབ་དཔོན་ཆེན་རྗེས་འབྲང་གི་དྲུང་འཁོར་རགས་བསྡུས་དང་བཅས་པ་ཕྱོགས་དེར་བྱོན་འདུག་པས། ཁོང་རྣམས་ཀྱིས་ཐོག་མར་ཆིབས་བསུ་ཟབ་མ་མཛད་ཅིང་།
དེ་ནས་ཕོ་བྲང་གི་རྩེར་ཞབས་ཏོག་སྙེད་བཀུར་རྒྱ་དཔངས་ཤིན་ཏུ་ཆེ་བ་དང་། ཟང་ཟིང་གི་འབུལ་ནོད་དཔེ་བྲལ་མཛད་ཅིང་། ཞལ་ངོ་རྣམས་ལ་ཚེ་དབང་། རྗེས་གནང་སོགས་ཐུགས་ལ་གང་ཡོད་ཕུལ་བས། སྡེ་བདག་ཆེན་པོ་ཤིན་ཏུ་མཉེས་པའི་གསུང་གིས། རང་རེ་མཆོད་ཡོན་མཇལ་བ་འཕྱིས་བྱུང་། ངེད་དབུས་ན་ཡོད་དུས་ཁྱེད་བྱོན་པ་ཤར་ན། ས་སྐྱ་པའི་བསྟན་པ་ལ་ཕན་ངེས་ཤིག་བྱ་ནུས་པ་ཡོད་དེ། གང་ལྟར་ད་ལམ་རང་རེ་མཇལ་བས་བློ་བདེ་ཞིང་། སླར་ཡང་མཆོད་ཡོན་ཐུགས་ནང་དག་པ་ཉི་མ་སྤྲིན་མེད་ཀྱི་རྣམ་པ་ཞིག་ཅིས་ཀྱང་མཛད་དགོས་སོ། །
ཞེས་སོགས་ཐུགས་དག་སྣང་དང་བཅས་པའི་གསུང་དུ་མ་ཞིག་སྩལ་ཅིང་། བག་ཕེབས་པའི་རྣམ་པ་ཅི་ཡང་ཞིག་མཛད་ཀྱིན་འདུག་པས་ངེད་ཀྱི་བསམ་པ་ལ། དུས་ངན་གྱི་འགྱུར་བ་འདི་ཙམ་ཤར་ཡང་། སྡེ་སྲིད་ཆེན་པོའི་སྤྱན་ལྟོས་ཀྱི་ལུགས་གཉིས་ཀྱི་གནང་བཀོད་རྒྱ་དཔངས་བློས་མི་འཁྱུད་པ་ཙམ་འདི་ལྟ་བུ་དང་། རང་ལ་ཡང་དག་སྣང་དཔེ་མེད་མཛད་པ་དེ་བཞིན་ལ་རྗེས་སུ་ཡིད་རང་བའི་དགའ་སྤྲོ་དང་། འགྱུར་བའི་སྣང་ཚུལ་ལ་བསམ་པས་སྐྱོ་བ་ཟུང་འབྲེལ་དུ་བྱུང་ཞིང་དེ་ནས་ཡ་མ་རྒྱབ་སྲལ་སོགས་བརྒྱུད་དེ་སང་ཉིན་གླིང་ག་ཆོས་ཀྱི་ཕོ་བྲང་དུ་རྗེ་བླ་མ་དང་མཇལ་བའི་ཉིན་སྔ་ཆར་རབ་འབྱམས་ཆོས་རྗེ་སོགས་རང་གི་ཉེ་འཁོར་འགའ་ཞིག་རྗེ་བླ་མའི་ཞབས་དྲུང་དུ་བརྫངས་པའི་ཞུ་དོན་ལ། རྗེ་རིན་པོ་ཆེ་ཁྱེད་བདག་རང་གི་སྐྱེ་བ་མང་པོའི་བླ་མ་ཡིན་སྙམ་པའི་ངེས་ཤེས་ལྷང་ལྷང་དེ་ཀ་ཡོད་པ་དང་། འཇམ་དབྱངས་མཐུ་སྟོབས་དབང་ཕྱུག་གི་དབུ་བླ་ཡིན་པ་སོགས་གང་ས་ནས་བསུ་མ་ལ་ཕེབས་པ་དང་། ཕྱག་ལན་མཛད་པ་སོགས་གཏན་ནས་མི་གནང་བ་དགོས་ཚུལ་ཞུས་པ་བཞིན། ཁོང་རྣམས་ཀྱིས་མྱུར་བར་ཕྱིན་ནས་གླིང་གར་འབྱོར་དུས་བླ་བྲང་གི་དབང་ཁང་ཀ་དྲུག་མ་ན་དཔོན་སློབ་ཉུང་ཤས་ཤིག་བཞུགས་འདུག་པ་ལ་མཇལ་ནས་གོང་གི་གནས་ཚུལ་རྣམས་ཕུལ་བས།
རྗེའི་གསུང་ལ་ཨ་ཕ་དེ་འདྲ་ཅི་གསུངས་བ་ཡིན། ཀར་འབྲུག་དགེ་ལྡན་པ་སོགས་ཀྱི་གྲྭ་པ་བུ་ཆེན་རྣམས་ནི། ཁོང་རང་ཚོས་སྤྲུལ་སྐུར་མཚན་གསོལ་བ་རེ་བྱོན་པ་ལ། ལ་ལུང་མང་པོ་བརྒལ་ནས་མཇལ་དུ་འགྲོ་ཞིང་། ལག་གི་དངོས་པོ་གང་ཡོད་ཕྱག་ཏུ་འབུལ་ཐུབ་པ་ལ་དགའ་སྤྲོ་བྱེད་པའི་སྲོལ་བཟང་པོ་གཅིག་འདུག་ཀྱང་། རང་རེ་ས་སྐྱ་པའི་གྲྭ་བུ་སློབ་རྣམས་དད་གུས་དག་སྣང་ཕོ་རུས་སོགས་ཤིན་ཏུ་ཆུང་བའི་སྐྱེས་བུ་དམ་པ་གསེར་གྱི་ཕ་བོང་སྒོ་འགྲིམ་གྱི་ཚུལ་དུ་བྱུང་ཡང་ཇི་སྙམ་དུ་ཡང་མི་སེམས་པ་ཞིག་འདུག་མོད། གང་ལྟར་ས་སྐྱ་པའི་གདུང་བརྒྱུད་དྲི་མ་མེད་པ་བྱོན་པ་ལ་རང་རེ་རྣམས་ཕྱག་མི་འཚལ་ན། གཞན་སུ་ལ་འཚལ་བ་ཡིན། ཕྱག་མ་བྱས་པས་མི་འཐུས་ཤིང་། སྔར་གྱི་བསམ་པ་ལ་ང་རྒས་ཀྱང་གྲུ་གུ་འཕྲང་གི་བར་དུ་ཕེབས་བསུ་ལ་ཡོང་སྙམ་པ་ཡོད་ཀྱང་།
ཞབས་དྲུང་གི་ཐུགས་ལ་གཏན་ནས་མེད་ཕྱིན། ད་ཆ་བླ་བྲང་གི་ནུབ་ཀྱི་འཇམ་དབྱངས་སངས་རིན་གྱི་ཆོས་ཁྲི་ཆོས་ར་དང་བཅས་པ་ཡོད་ས་འདིར་ཕེབས་བསུ་ལ་ཡོང་བ་ཡོད་ཚུལ་ཞུས་ཤིག་གསུངས་ཤིང་། ཡང་དེ་མ་ཐག་གསུང་ལས། དེ་རིང་གཟའ་སྐར་བཟང་ངན་ཅི་ཡོད་ཀྱང་དེ་ལ་ལྟོས་པ་མེད། མདང་ནུབ་མོ་ངེད་རང་ས་སྐྱ་ཞབས་དྲུང་དང་གཉིད་དང་འོད་གསལ་འདྲེས་བའི་ངང་ནས་གསལ་བར་མཇལ་བྱུང་སྟེ། སྐུ་བོང་ཆེ་ཆུང་རན་པ། ཞལ་དཀྱིལ་ཟླུམ་ཞིང་དཀར་ལ་དམར་ཤས་ཆེ་བའི་མདངས་དང་ལྡན་པ། སྤྱན་གཉིས་ཟླུམ་ཞིང་ཆེ་བ། ཤངས་གཟེངས་མཐོ་ཞིང་མཆུ་སྒྲོས་ལེགས་པ། ཞལ་སྨ་ར་དང་ཞལ་རྒྱན་ཁྱུག་གེ་ཡོད་པ།
སྐུ་གཟན་སྨུག་ཅིང་སྐུ་ཆོས་ཅུང་སེར་བ་བཞེས་པ་ཞིག་གསལ་བར་མཐོང་བྱུང་པས། དེ་ནས་སླར་ཡང་གཞིགས་ནས་བལྟ་སྙམ་པ་ལ་གཏི་མུག་ཏུ་སོང་ནས་མ་བྱུང་ཞེས་གསུངས་པ་སོགས་དེ་དུས་བདག་གི་གཟུགས་དབྱིབས། བཞིན་རས། གཟན་ཆོས་གོས་ཀྱི་ཁ་དོག་ཚུན་ཆད་ཇི་ལྟར་ཡོད་པ་ཇི་ལྟ་བ་བཞིན་འོད་གསལ་གྱི་ངང་ནས་སྒྲིབ་མེད་དུ་གཟིགས་པ་ཞལ་གྱིས་བཞེས་འདུག་ཅིང་། གཞན་ཡང་གསུང་ལས། ས་སྐྱ་པའི་མཁའ་འགྲོ་ཆོས་སྐྱོང་རྣམས་སྔར་ལས་ཀྱང་རྒྱན་ཆ་ལུགས་ཟབ་ཅིང་གཟི་བརྗིད་ཆེ་བ་དང་བཅས་བླ་མ་ན་རིམ་གྱི་གཟིམ་མལ་གྱི་ཐད་ཀྱི་ནམ་མཁའ་ན་བྱོན་འདུག་གསུངས་པ་སོགས་དགེས་དགེས་ཀྱི་གསུང་དུ་མ་འབྱོན་གྱིན་འདུག་ཟེར་ལ། དེ་ནས་ངོས་ཅག་དཔོན་སློབ་རྣམས་གླིང་ག་དགོན་པའི་ཤར་ཕྱོགས་ཀྱི་ཞིང་སྟེང་ཙམ་དུ་འབྱོར་པ་ན། དེར་བཞུགས་ཀྱི་བླ་མ་དགེ་བའི་བཤེས་གཉེན། དགེ་འདུན་འདུས་པའི་ཚོགས་དང་བཅས་པས་སེར་འཕྲང་ཟབ་མས་བསུ་བར་མཛད་དེ། འཇམ་དབྱངས་སངས་རྒྱས་རིན་ཆེན་གྱི་ཆོས་རར་སླེབས་པའི་ཚེ།
བླ་བྲང་གི་སྒོ་ནས་རྗེ་བླ་མ་དེ་ཉིད་སྐུ་གཟེངས་མཐོ་ཞིང་། ཁྱོན་ཆེ་བ། ཞལ་དཀྱིལ་རྒྱས་ཤིང་པདྨ་ར་ག་ལྟར་དམར་ལ་གཟི་འོད་འཕྲོ་བ་ལྟ་བུ་དང་བཅས་སྤྱན་ཉི་ཟླ་འདྲ་བ་དེས་བདག་ལ་གཟིགས་པ་མཐོང་བྱུང་བའི་མོད་ལ། འདིར་སྣང་གི་རྟོག་པ་ཕྲ་རགས་ཐམས་ཅད་འགགས་ནས་ལྷན་སྐྱེས་སྤྲོས་བྲལ་གྱི་ངང་ལ་ཧད་དེ་ལུས་པ་ལ། འཁོར་གྱིས་བརྡའ་སྦྱར་བྱུང་འཕྲལ་རྗེ་རིན་པོ་ཆེ་ཕྱག་གསུམ་མཛད་པའི་རིང་ལ། བདག་གིས་ཕྱག་ལན་དགུ་ཙམ་ཞིག་བཏུད་མར་བཙལ་ནས། རྗེའི་ཕྱག་ནས་བཀྲས་ཐགས་ཤིག་གནང་བ་ཞུས་ནས། མཇལ་དར་དུ་ལྷ་རྫས་གངས་རིའི་མདོག་ཅན་ཟུང་འབྲེལ་ཞིག་ཕུལ་ཏེ། བྱིན་རླབས་ཞུ་དུས་རང་གི་མགོ་བོ་བླ་མའི་དབུའི་འོག་ཏུ་ཆུག་པར་བྱས་པས་ཡིད་ཚིམ་པར་བྱུང་ཞིང་། དེ་ནས་བླ་བྲང་གི་དབང་ཁང་དུ་དཔོན་སློབ་རགས་བསྡུས་ཤིག་ལ་བཞུགས་གྲལ་རྒྱུན་མི་ཐུང་ཙམ་ཞིག་གནང་བྱུང་བའི་སྐབས།
རྗེའི་གསུང་ལས། ས་སྐྱ་ནས་ཚེས་གྲངས་གང་ལ་བྱོན་དང་། བར་ལམ་གྱི་གནས་ཚུལ་རྣམས་དྲི་རྟོག་གནང་བྱུང་བའི་ལན་རྣམས་རིམ་པས་ཕུལ་རྗེས། བདག་གིས་སྔ་མོར་ལོ་གཞོན་ནུ་ནས་རྗེ་རིན་པོ་ཆེའི་རྣམ་ཐར་ཐོས་པའི་རྐྱེན་བྱས་མཇལ་འདོད་དང་ཆོས་ཐོབ་འདོད་ཀྱི་བློ་བཅོས་མ་མ་ཡིན་པ་ཡོད་པའི་སྟེང་། ད་ལོ་ཚོ་ཞབས་དྲུང་འདི་ཀ་ནས་ཡབ་རྗེ་ཆོས་ཀྱི་རྒྱལ་པོར་ཞུ་ཡིག་དང་། བདག་རང་ལ་ཐུགས་དམ་བཀའ་ཤོག་ཡང་ཡང་གནང་བའི་གླིང་ག་དགོན་པའི་གདན་ས་ལ་ཡོང་དགོས་ཚུལ་ཕེབས་བྱུང་པ་བཞིན། རང་ངོས་ལ་ལུགས་གཉིས་ཀྱི་ཤེས་སྒོ་མེད་པས་བླ་མ་གོང་མའི་དགོན་གནས་ཀྱི་འཛིན་སྐྱོང་ཡོང་བ་དཀའ་བ་འདུག་ཀྱང་རྟེན་འབྲེལ་ཕུན་སུམ་ཚོགས་པ་འགྲིག་བྱུང་སྙམ་དགའ་སྤྲོ་ཆེན་པོ་དང་བཅས་རྗེའི་ཞབས་དྲུང་དུ་འོངས་བ་ལགས་པས། ས་སྐྱ་པའི་ཡབ་ཆོས་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་ཆོས་སྐོར་སོགས་འདོད་ཆོས་མང་པོ་ཞུ་དགོས་ཡོད་པ་འདི་རྣམས་ཐུགས་རྗེས་འཛིན་པར་ཞུ་ཞུས་པས། རྗེའི་གསུང་ལས། དེ་བཞིན་ངོ་མཚར་ཆེ།
རང་རེའི་གླིང་ག་བདེ་བ་ཅན་གྱི་དགོན་མ་བུ་འདི་རྣམས་སྔོན་མུས་ཆེན་སེམས་དཔའ་ཆེན་པོས་འདི་ཕྱོགས་ཀྱི་བྱ་རི་དྭགས། ཉ་སྒོ་ང་སོགས་སེམས་ཅན་མགོན་མེད་པ་རྣམས་ཀྱི་མགོན་དང་། སྐྱབས་མེད་པ་རྣམས་ཀྱི་སྐྱབས་སུ་དམིགས་ཏེ་འདེབས་པར་མཛད་པ་ནས་བཟུང་ད་ལྟའི་བར་དུ་ས་སྐྱ་པའི་སྔགས་ཕྱོགས་ཀྱི་བཤད་སྒྲུབ་ཀྱི་བསྟན་པའི་རྒྱུན་གཞན་ལས་ཁྱད་པར་འཕགས་ངོས་ཤེས་པ་མ་ཉམས་པ་གོང་འཕེལ་དུ་ཡོད་པ་འདི་ལགས་ཤིང་། ད་ནི་ངེད་ཁ་རྒས། ལུས་གོག་པ་ལ་བརྟེན་འཛིན་བཀོད་དེ་འདྲ་ནུས་པའི་རེ་བ་མི་འདུག་པས། དགོན་གནས་འདི་རྣམས་ཁྱེད་ས་སྐྱ་པའི་ཕྱག་ཏུ་མ་འཕྲོད་ན། དུས་ཀྱི་དབང་གིས་གཞན་སུ་ཡིན་གྱིས་ཟིན་པ་མེད་པས། དེས་ན་ཞབས་དྲུང་ནས་ས་སྐྱ་པའི་བསྟན་པ་དང་སེམས་ཅན་གྱི་དོན་ལ་ཁུར་ཆེན་པོ་བཞེས་ཏེ་དགོན་མ་བུ་འདི་རྣམས་ཀྱི་ཞལ་བདག་གནང་ངོས་ལུགས་གཉིས་ཀྱི་སྐྱོང་དར་ཚུལ་བཞིན་དུ་མཛད་ན། བླ་མ་གོང་མ་རྣམས་ཀྱི་དགོངས་པ་ཡང་དེ་ཀས་རྫོགས། ཁྱེད་རང་གི་འདི་ཕྱིའི་དོན་ཡང་དེ་ཀས་འགྲུབ།
ངེད་རྒན་པོའི་བསམ་པ་ཡང་དེ་ཀས་རྫོགས་པ་ཡིན་ཞིང་། འདོད་ཆོས་འདྲ་དགོས་གསུངས་པ། སྤྱིར་ཡང་ཆོས་དོན་དུ་གཉེར་མཁན་བྱུང་ན་རང་གིས་གང་ཡོང་བྱེད་པའི་ལུགས་དེ་ཀ་ཡོད་ཅིང་། ཁྱད་པར་ཁྱེད་དགུང་ལོ་བཅུ་བདུན་པ་སྐུ་ན་ཕྲ་མོ་འདི་ལྟ་བུ་ལ། ངེད་རྒན་པོ་བསམས་ནས་འདི་ཕྱོགས་ཕེབས་པ་བཀའ་དྲིན་ཚད་མེད་པ་བསྐྱངས་པས། ཆོས་ངེད་རང་ལ་ཡོད་པ་རྣམས་འབུལ་གང་ཐུབ་རང་ཅིས་ཀྱང་ཞུ་བ་ལགས་ཞེས་སོགས་གསུངས་ཤིང་། གསུང་འཕྲོས་གནང་བའི་སྐབས་དེ་དག་སུ་ཡང་མཚམས་མཚམས་སུ་སྤྱན་འབྲས་ཤངས་ཀྱི་རྩེ་མོར་ཟིམ་བུར་གཟིགས་ཤིང་། ཐུགས་དམ་ཏིང་ངེ་འཛིན་གྱི་རྒྱུན་ལ་ཡུག་རེ་འབྱམས་འགྲོ་བ་མཐོང་བས། བདག་གི་སེམས་ལ་སྙན་གྲགས་དང་མཐུན་པའི་བླ་མ་ཁྱད་པར་ཅན་འདི་ལྟ་བུ་དང་མཇལ་བ་རེ་དགའ་སྙམ་པའི་ཡིད་ལ་དགའ་སྤྲོ་དུང་དུང་པ་ཡང་ཡང་དུ་སྐྱེས་པར་གྱུར་ཏོ། ། སྨྲས་པ།
བྱང་ཕྱོགས་རྡོ་རྗེ་ཐེག་པའི་ཤིང་རྟ་ཆེ། ། སེམས་དཔའ་ཆེན་པོའི་ཆོས་ཀྱི་འདུན་པ་དེར། ། མཁས་བཙུན་བཟང་པོའི་ཡོན་ཏན་ཀུན་ལྡན་པའི། ། རང་གི་ཚེ་རབས་མང་པོའི་དགེ་བའི་བཤེས། ། ཁྱབ་བདག་འཁོར་ལོའི་མགོན་པོ་མུས་པ་རྗེའི། ། ཞལ་མཐོང་གསུང་གི་གསང་བ་ཐོས་པའི་ཚེ། ། འདི་ཅི་རྨི་ལམ་ཡིན་ནམ་མངོན་སུམ་ཞེས། ། དགའ་སྤྲོའི་ངང་ནས་ཡིད་གཉིས་ཕྱོགས་ལ་འཕྱང་། ། དཔོན་སློབ་ལྟར་སྣང་དད་འདུན་བྲལ་བ་དག ། དག་སྣང་གསལ་བའི་མིག་དང་མི་ལྡན་ཚེ། །
ཚེ་རབས་དུ་མའི་རྗེས་འབྲེལ་ཇི་ལྟར་རྟོགས། ། རྟོགས་པའི་ཚུལ་རྣམས་ངོ་མཚར་གནས་མིན་ནམ། ། ཨེ་མ་མཐུ་ཆེན་སྟོབས་ཀྱི་མགོན་པོ་དང་། ། ས་སྐྱའི་བླ་ཆེན་གཉིས་ཀྱིས་མངོན་སུམ་དུ། ། རྗེས་སུ་བཟུང་བའི་མུས་ཆེན་སེམས་དཔའ་ཆེའི། ། དགོན་གནས་ཆེ་འདི་འཕགས་ཡུལ་རྡོ་རྗེ་གདན། ། ས་བཅུའི་དབང་ཕྱུག་སྤྲུལ་པས་སྤྲུལ་པའི་སྐུ། ། དུས་གསུམ་སྒྲིབ་མེད་གཟིགས་པའི་གཟིགས་པ་མཆོག ། གང་ལ་མངའ་བའི་འདྲེན་མཆོག་འདྲེན་པ་དེ། ། བདག་གི་མགོན་དུ་རྙེད་འདི་རྙེད་པའི་མཆོག །
བརྩེ་བས་ཕ་མས་བུ་ཚ་བཞིན། ། ཡིད་བཞིན་ཡིད་ཀྱི་རེ་བ་བསྐངས། ། བཀའ་དྲིན་མཉམ་མེད་བླ་མ་རྗེའི། ། རྣམ་ཐར་བསམ་བཞིན་དད་པ་འཕེལ། ། རྙེད་དཀའི་ལུས་རྟེན་ཐོབ་དུས་འདིར། ། ཡོངས་འཛིན་བླ་མ་འདི་མཇལ་བས། ། དལ་འབྱོར་དོན་མེད་མ་གྱུར་སྙམ། ། དགའ་སྤྲོ་ཡིད་བདེའི་ཏིང་འཛིན་ཐོབ། ། དེ་ནས་ལོ་དེའི་ཟླ་བ་བཅུ་གཅིག་པའི་ཚེས་གསུམ་སྔོན་པཎ་ཆེན་ནམ་མཁའ་དབང་ཕྱུག་པ་ཉིད་ཟབ་མོ་ཆོས་དབྱིངས་སུ་མཉམ་པར་བཞག་པའི་དུས་དྲན་གྱི་མཆོད་པ་འབུལ་བའི་ཉིན། དཀར་པོ་ནམ་གྲུའི་འགྲུབ་སྦྱོར་འཛོམ་པའི་གཟའ་སྐར་བཟང་པོའི་ཚེ།
གླིང་གའི་འདུ་ཁང་ཆེན་མོའི་རྗེ་བཙུན་སངས་རྒྱས་རིན་ཆེན་གྱི་ཞབས་སྟེགས་སེང་གེའི་ཁྲི་ལ་ཁོ་བོ་ཅག་གདན་སར་བཀོད་པར་མཛད་པའི་དེ་ཉིན་མང་ཇ་ཉིས་སྦྲེལ་གྱི་སྔ་མའི་སྟེང་དུ་རྗེ་བླ་མ་ཉིད་ཚོགས་དབུར་ཕེབས་པའི་དྲུང་དུ་གསུང་བསྔོའི་རྟེན་ཟང་ཟིང་གི་འབུལ་བའི་རྣམ་གྲངས་རྒྱ་ཆེ་བ་དང་། ཚོགས་ཆེན་ལ་ཡང་གོས་བེར། རྟ་སོགས་སྤྱི་འགྱེད་བཟང་བ། དཔོན་སློབ་ཀུན་ལ་དམ་རྫས་འཆི་མེད་རིལ་བུའི་གྲལ་འགྱེད་དང་བཅས་པ་བདག་ཅག་གིས་གུས་པས་བསྒྲུབས་ཅིང་། དེ་དུས་གསུང་བསྔོ་གནང་བའི་ཚེ། སྤྱིར་བསྔོ་བའི་ཡོན་བཤད་རྒྱ་ཆེ་བ་གནང་བའི་འཕྲོ་ལ་གསུང་ལས། རྣམ་དཀར་གྱི་དགེ་བ་རླབས་པོ་ཆེ་འདིའི་མཚོན་པའི་བདག་གཞན་འགྲོ་བ་ཡོངས་ཀྱི་རྣམ་པར་དཀར་བའི་དགེ་བ་དུས་གསུམ་དུ་ཇི་སྙེད་བསགས་པ་རྣམས་བདག་གི་བློས་གཅིག་ཏུ་སྡོམ་སྟེ། ཚད་མེད་པའི་འགྲོ་བ་མཐའ་ཀླས་པའི་དོན་དུ་རྣམ་མཁྱེན་རྫོགས་པའི་སངས་རྒྱས་རྡོ་རྗེ་འཆང་གི་གོ་འཕང་ཐོབ་པའི་ཕྱིར། པཎ་ཆེན་བུདྡྷ་ཤྲཱིས། དམ་པ་གསུམ་གྱི་བསོད་ནམས་བསགས། །
རྒྱ་ཆེན་ཐབས་ཀྱིས་ཡང་དག་སྤེལ། ། ཟུང་འཇུག་བསྔོ་བས་རྒྱས་བཏབ་བྱ། ། ཞེས་པ་ལྟར་ཤེས་རབ་སྤྲོས་བྲལ་གྱིས་རྒྱས་བཏབ་སྟེ་ཟུང་འཇུག་བསྔོ་བ་ཟབ་མོས་འབྲས་བུ་འགྲུབ་པར་ངེས་པའི་ཚུལ་གྱི་ཡོངས་སུ་བསྔོ་བར་བྱ་དགོས་པ་ཡིན་ཏེ། འདི་ལྟར་འགྲུབ་ངེས་པ་ནི་ཆོས་རྗེ་ས་པཎ་གྱིས། བསྔོ་བ་དེ་ཡང་མདོར་བསྡུ་ན། ། གནས་དང་གནས་མ་ཡིན་པ་གཉིས། ། གནས་ཀྱི་བསྔོ་བ་འགྲུབ་པར་གསུངས། ། ཞེས་དང་། གང་གིས་སྨོན་ལམ་ཅི་བཏབ་པ། ། དེ་འདྲའི་འབྲས་བུ་ཐོབ་པར་གསུངས། །
ཞེས་དང་། བྱམས་པས། ཡོངས་སུ་བསྔོ་བ་ཁྱད་པར་ཅན། ། ཞེས་པའི་འདུས་བྱས་ཀྱི་དགེ་བ་བསྔོ་བའི་རྒྱུ་དང་། དེའི་བྱེད་པ་མཆོག་ནི་སངས་རྒྱས་ཀྱི་གོ་འཕང་ཐོབ་པ་དང་། དམིགས་མེད་ཀྱི་རྣམ་པ་ནི་ཤེས་རབ་སྤྲོས་བྲལ་གྱིས་རྒྱས་བཏབ་པ་དང་། ཕྱིན་ཅི་མ་ལོག་པ་ནི། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པའི་ཕྱིར་བསྔོ་བ་ལ་བཤད་པ་ཡིན་ནོ། ། ཞེས་སོགས་མཁས་པ་རྣམས་ཀྱི་སྙིང་ལ་འབབ་པའི་ལེགས་བཤད་དུ་མ་སྩོལ་བར་མཛད་ཅིང་། གསུང་བསྔོ་གྲུབ་མཚམས་དགེ་འདུན་ཚོགས་པ་རྣམས་ལ་གང་སྤྱིའི་བསླབ་བྱ་ཞིབ་རྒྱས་གནང་བའི་མཐར།
གང་ལྟར་རང་རེའི་གླིང་ག་དགོན་མ་བུ་འདི་རྣམས་ས་སྐྱ་ཞབས་དྲུང་གི་ཕྱག་ཏུ་མ་འཕྲོད་ན། ད་དུས་ངན་གྱི་འགྱུར་བའི་དབང་གིས། གཞན་སུས་ཀྱང་ཟིན་པ་མེད་པས། ན་ནིང་དགུན་ཧྲིལ་པོར་ངེད་ཀྱིས་སེམས་དཔའ་ཆེན་པོ་ལ་གསོལ་བ་བཏབ། མཁའ་འགྲོ་ཆོས་སྐྱོང་ལ་འཕྲིན་ལས་བཅོལ་བ་ལ་བརྟེན། ས་སྐྱ་ནས་ཞབས་དྲུང་གདུང་བརྒྱུད་སྐུ་གཞོན་པ་འདི་གླིང་གའི་གདན་ས་ལ་སྤྱན་འདྲོངས་པ་ཡིན་པས། མུས་ནང་གི་ལྷ་སྡེ་མི་སྡེ་ཀུན་ལ་ངེད་དྲིན་ཆེ་བ་ཡོད་ཅིང་། ད་ནི་རྗེ་ས་པཎ་གྱི། འགྲོ་མགོན་སངས་རྒྱས་བཞུགས་བཞིན་དུ། ། སྟོན་པ་གཞན་ལ་ཕྱག་བྱེད་པ། །
ཡན་ལག་བརྒྱད་ལྡན་མཚོ་འགྲམས་དུ། ། བ་ཚའི་ཁྲོན་པ་བརྐོ་བ་བཞིན། ། ཞེས་གསུངས་པ་ལྟར་ཡིན་པས། ཉི་མ་དེ་རིང་ནས་བཟུང་ཁྱེད་ལྷ་མི་ཀུན་གྱིས་ཕྱག་དང་མཆོད་པ་འབུལ་བ། ལུགས་གཉིས་ཀྱི་བསླབ་བྱ་ཞུ་བ་སོགས་ཐམས་ཅད་ས་སྐྱ་ཞབས་དྲུང་ཁོ་ན་ལ་གྱིས་ཤིག ཅེས་སོགས་གསུང་དཔངས་མཐོ་ཞིང་སྦོམ་ལ་ཟིལ་ཆེ་བ་དེས་རྒྱས་པར་བཀའ་སྩལ་ནས། སླར་བླ་བྲང་དུ་ཕེབས་པར་མཛད་ཅིང་། མང་ཇ་གཉིས་པའི་ཚེ་ངོས་ཅག་འདུ་ཁང་གི་བཞུགས་ཁྲིའི་སྟེང་དུ་འཇོག་པར་མཛད་ནས། རྗེ་བླ་མ་ཉིད་ཀྱང་ཚོགས་སུ་ཕེབས་པའི་གནང་སྦྱིན་གྱི་ཐོག་མར་བཀྲ་ཤིས་ཁ་ཐགས་དངུལ་མདོག་མ་ཞིག་དང་། མགོན་པོ་ཚེ་དཔག་མེད་ཀྱི་གསེར་སྐུ་ལེགས་པ་ཕྲ་རྒྱན་དུ་མས་བརྒྱན་པ་ཞིག་རྗེ་རང་གི་ཕྱག་ནས།
བདག་གི་ལག་ཏུ་ཁྲི་ཐོག་དེ་ཀར་གནང་བྱུང་བ། ཚེ་རིང་བའི་རྟེན་འབྲེལ་དུ་དགོངས་པར་གོ་ཞིང་། གཞན་ཇ་གོས་དར། དབུ་ཞྭ། གོས་བེར། པང་ཁེབ། རྒྱ་དྲིལ། གོས་ཕྲུག་གི་བཞུགས་གདིང་། གསེར་དངུལ། ཁྲོ་ཟངས།
ནས་ཁལ་སུམ་བརྒྱ། དཀར་ཡོལ་དང་ར་འགག་བཅུ་ཁྲེས་རེ་རེ། ཆིབས་ཆིབས་རོལ། དྲེའུ་ཟུང་འབྲེལ། འབྲི་གཡག་སྟོབས་ཆེ་བ་སོགས་མཁོ་དགུའི་གནང་སྦྱིན་བསམ་གྱིས་མི་ཁྱབ་པ་ཕ་ནོར་བུ་ལ་འཕྲོད་པ་ལྟ་བུའི་དགེས་སྤྲོ་ཆེན་པོ་དང་བཅས་སྩལ་ནས། ཕྱག་ནས་འཐོར་བཞིན་པས་བཀྲ་ཤིས་མངའ་གསོལ་རྒྱས་པར་མཛད་ནས། སླར་བླ་བྲང་དུ་ཕེབས་པའི་རྗེས་སུ་དགེ་འདུན་ཚོགས་པས་ཀྱང་འབུལ་ནོད་རྒྱ་ཆེ་བ་བྱུང་ཞིང་། དེ་ནས་བདག་གིས་བསྔོ་བ་དང་། ཚོགས་པ་ལ་འཇམ་དབྱངས་དམར་སེར་གྱི་རྗེས་གནང་ཞིག་བགྱིས་ནས། དེ་འཕྲལ་ཞབས་དྲུང་དུ་ཕྱིན་པས།
རྗེ་ཉིད་ཞལ་འཛུམ་དཔག་ཏུ་མེད་པ་དང་བཅས་གསུང་ལས། གླིང་ག་དགོན་པའི་གདན་ས་འདི་ས་སྐྱ་བདག་ཆེན་ལ་འཕྲོད་པས། ད་ང་བློ་བདེ་བ་ཡིན། ད་རེས་ཁྱེད་སྐུ་ཚེ་རིང་བའི་རྟེན་འབྲེལ་ཞིག་ཡོད་པས། བླ་མ་གོང་མ་ན་རིམ་གྱི་གཟིམ་མལ་དེར་བཞུགས། ངེད་གདན་སྲབ་པ་འདི་ལ་སྡོད་པ་ཡིན་གསུངས་བྱུང་བ་ལ། བདག་སེམས་ཤིན་ཏུ་མཛངས་ནས་མ་ནུས་པའི་ཚེ། རྗེ་ཉིད་ཀྱི་ཕྱག་གི་བདག་གི་ལག་པ་ནས་ཁྲིད་དེ་བསྐྱལ་བར་མཛད་ཅིང་། དེ་ནས་གསོལ་ཇ་གཉིས་ཙམ་གྱི་བར་ལ་དད་ལྡན་གྱི་སློབ་མ་མང་པོ་དང་བཅས་ཤིན་ཏུ་དགེས་པའི་ངང་ནས་གསུང་གླེང་རྒྱུན་རིང་དུ་མཛད་ནས་བདག་ལ་སྤྱན་ཆེར་གཟིགས་ཏེ། ཞབས་དྲུང་ཁྱེད་རང་གླིང་གའི་གདན་ས་མཛད་པས་སྐུ་ཚེ་རིང་ཞིང་ཐུགས་བསམ་ཆོས་བཞིན་དུ་འགྲུབ་ལ་འཕྲིན་ལས་དབྱར་མཚོ་ལྟར་རྒྱས་པ་སོགས་འབད་མེད་ལྷུན་གྲུབ་ཏུ་འབྱུང་བ་ཡིན།
རྗེ་སེམས་དཔའ་ཆེན་པོའི་འཕྲིན་ལས་ཀྱི་རྒྱུན་དང་། ས་སྐྱ་པའི་བསྟན་འཛིན་གཞན་གྱི་འཕྲིན་ལས་ཀྱི་རྒྱུན་བཟང་ལོད་མི་འདྲ། ས་སྐྱ་པའི་འཕྲིན་ལས་ཀྱི་རྒྱུན་གྱིས་ཁྱབ་ཚད་དུ། སེམས་དཔའ་ཆེན་པོའི་འཕྲིན་ལས་ཀྱིས་ཀྱང་ཁྱབ་པ་ལྟ་བུ་ཡིན། དེ་འོང་བའི་རྒྱུ་མཚན་ཡང་། སྔོན་རྗེ་རྡོ་རྗེ་འཆང་གི་མནལ་ལམ་དུ་རྗེ་མུས་ཆེན་གྱི་དབུ་ཐོག་ན་གདུགས་ཆེན་པོ་གཅིག་འཁོར་གྱིན་འདུག་པ། དེ་ལས་དེ་འདྲ་བ་མང་པོ་ཆད་དེ་དབུས་གཙང་ཁམས་གསུམ་ཐམས་ཅད་ཁྱབ་པའི་མཚན་ལྟས་བྱུང་བ་དང་། རྗེ་སེམས་དཔའ་ཆེན་པོ་རང་གི་མནལ་ལམ་དུ་ཡང་། རྗེ་རང་ཉིད་ས་སྐྱའི་ལུང་པ་ཡིན་སྙམ་པ་ཞིག་ན་བཞུགས་འདུག་པ་ལ། དེའི་བར་སྣང་ནས་བཟུང་སྟེ་མཐའ་ཆོད་རྒྱུ་མེད་པ་ལྟ་བུའི་ནམ་མཁའི་ཁྱོན་ཐམས་ཅད་བླ་བྲེ་ལེགས་པོ་གཅིག་གིས་ཁྱབ་ནས་འདུག་པ་ལ་འདིའི་འོག་ཐམས་ཅད་ང་དབང་བ་ཡིན་སྙམ་པ་ཐུགས་ལ་འཁྲུངས་འདུག་པ་དེ་དག་གི་རྟེན་འབྲེལ་གྱི་གནད་ལས་བྱུང་བ་ཡིན།
ཞེས་སོགས་མ་འོངས་པ་མཁྱེན་པའི་ལུང་བསྟན་གྱི་ཚོགས་ཅི་ཡང་ཞིག་སྩལ་ནས། དེ་ཉིན་ནས་གཟུང་ཉི་མ་གཉིས་གསུམ་གྱི་བར་ལ་བླ་བྲང་གི་ཕྱི་ནང་གི་རྫས་རྣམས་རྩིས་སྤྲོད་ཀྱི་ཞལ་བཀོད་གནང་སྟེ། དེ་ནས་རྗེ་ཉིད་དཔོན་སློབ་ཉུང་ཤས་ཤིག་སེམས་དཔའ་ཆེན་པོའི་ཆོས་ར་ཟུར་དུ་ཕྱག་ཕེབས་ནས་བཞུགས་པར་མཛད་ཅིང་།

དུས་དེ་ཙམ་ནས་བཟུང་དོན་གཉེར་ཅན་གྱི་སློབ་མ་ལ་འདོད་ཆོས་གནང་བའི་སྐབས་ཅུང་ཟད་ཙམ་མ་གཏོགས། དུས་ཁོར་མོ་ཡུག་ཏུ་ཕྱི་ནང་གི་སྤྲོས་པ་ཐམས་ཅད་བཅད་དེ་གཅིག་ཏུ་དབེན་པ་ལ་ཐུགས་གཞོལ་བའི་ཚུལ་གྱི་ཐུགས་དམ་ཉམས་བཞེས་རྣམས་ལ་སྔར་ལས་ཀྱང་བརྩོན་པ་ཆེས་ཆེ་བའི་ཉིན་མཚན་ཀུན་ཏུ་རྟག་འགྲུས་སུ་མཛད་པ་ཡིན་ལ། དེར་སྐབས་ཞལ་སློབ་འགའ་ཞིག་གིས་ཞབས་དྲུང་དུ་མཇལ་བར་ཕྱིན་པ་ན། རྗེ་ཉིད་ཤིན་ཏུ་དགེས་པའི་གསུང་གིས། དང་པོ་ལེགས་པར་ཐོས་བསམ་བྱས། ། བར་དུ་ལེགས་པར་འཆད་ཉན་བྱས། ། ཐ་མ་ལེགས་པར་གདན་ས་འཕྲོད། ། ཅེས་པཎ་ཆེན་ལེགས་པའི་བློ་གྲོས་ཀྱིས་གསུངས་ནས་དགེས་དགེས་དཔག་མེད་མཛད་འདུག་པ་དེ། ད་ནི་སྒྲ་ཇི་བཞིན་དུ་ངེད་ལ་ཡང་བྱུང་བ་འདི། བླ་མ་དཀོན་མཆོག་གི་ཐུགས་རྗེ་ཡིན་སྙམ་པ་ཡོད། ས་སྐྱར་རིན་ཆེན་ཀླུ་དབང་ཞབས་དྲུང་སྤྱན་འདྲེན་ལ་བཏང་དུས།
གདན་སའི་སྐྱ་སེར་བསམ་བློ་ཆེ་བ་རྣམས་མགྲིན་གཅིག་པས། ད་ནི་ཡབ་རྒྱན་མཆོག་རིན་པོ་ཆེ་འདི་སྐུ་ན་ཧ་ཅང་བགྲེས་པ་མིན་ཡང་། ས་སྐྱའི་ཐུགས་འགན་འདི་བརྗིད་དྲགས་པས་བགྲེས་ཉམས་ཆེན་པོར་ཕེབས་འདུག་ཅིང་། གདུང་བརྒྱུད་སྐུ་མཆེད་གསུམ་གྱི་སྐུ་གཞོན་པ་འདི་རང་ཐུགས་ཀྱི་སྡོད་དང་། འཕྲལ་གྱི་མཛད་སྤྱོད། ལུགས་གཉིས་ཀྱི་མཁྱེན་རབ་སོགས་གང་ས་ནས་ངེད་གདན་ས་པ་རྣམས་རེ་ཆེ་བ་རང་ཞིག་ཡོད་པ་ཡིན་ཏེ། འདི་ནི་ཁྱེད་མུས་པ་ཚོས་རྐུས་མ་སྟབས་སུ་སྤྱན་འདྲེན་རྒྱུར་འདུག འོན་ཀྱང་བླ་མ་དེ་ཡག་པོ་ཞིག་ཡོད་པས་ཕེབས་ས་མ་ནོར་སྙམ་པ་ཡོད། གང་ལྟར་ཕར་ཕེབས་ཚུར་ཕེབས་མཛད་པ་ཞིག་མ་བྱུང་ན་ཁྱེད་རྣམས་ཐུགས་རྗེ་ཆུང་བར་ཡང་འགྲོ་བས། དེ་བཞིན་དཔོན་སློབ་རྣམས་ཀྱི་ཐུགས་ལ་འཇོག་དགོས་སོ་ཞེས་ཡང་ཡང་ཟེར་བ་ཞིག་ཡོད་འདུག་པ།
དོན་ལ་ཡང་ཁོང་ཚོ་ཇི་ལྟར་ཟེར་བ་བཞིན་བདེན་གྱི་ཡོད་པ་འདུག་པས། རང་རེ་རྣམས་ཀྱིས་ཐོབ་པ་འདི་སྐལ་བ་བཟང་པོར་ཤེས་པ་དང་། ངེད་ལ་ཡང་དྲིན་ཆེན་པོར་གོ་དགོས་རྒྱུར་གདའ་སྟེ། དེ་འདྲ་རྟོགས་མཁན་རེ་རེ་ཙམ་ལས་ཡོད་པ་དཀའ། འོན་ཀྱང་ཕུགས་སུ་ཐམས་ཅད་ཀྱིས་གོ་བ་ཞིག་འོང་བར་ངེས། ། ཞེས་སོགས་དུས་གསུམ་གསལ་ལེ་མཁྱེན་པའི་གསུང་མང་པོ་སྩོལ་བར་མཛད་འདུག་ཅིང་། དེ་ལྟར་ཁོ་བོ་ཅག་གདན་སར་བཀོད་པ་གནང་བའི་རྗེས་དེ་མ་ཐག་པར་བདག་གིས་དགེ་འདུན་ཚོགས་པ་ལ་རྡོ་རྗེ་ཕུར་པ་སྟོད་ལས་ཀྱི་དབང་དང་། ཚེ་དཔག་མེད་ལྷ་དགུའི་དབང་ཆ་ལན་མང་པོ་དང་། སྒྲུབ་ཐབས་བརྒྱ་རྩའི་རྗེས་གནང་རྒྱ་བོད་ཀྱི་ཡིག་ཆའི་ལུང་དང་བཅས་པ། གཞན་ཡང་རྩ་རྒྱུད་བརྟག་པ་གཉིས་སོགས་བཀའ་བསྟན་བཅོས་འགའ་ཞིག་གིས་ལུང་གི་མཚོན་པའི་ཆོས་ཀྱི་སྦྱིན་པ་ཅི་རིགས་ཤིག་བགྱིས་ནས།
དེ་དུས་རྗེ་བླ་མ་འབྲེལ་ཚད་དོན་ལྡན་འདི་ཉིད་ཀྱི་དྲུང་དུ་དམ་པའི་ཆོས་ཀྱི་གསུང་གི་བདུད་རྩི་ནོས་པ་ལ། ཐོག་མར་སློབ་དཔོན་མི་ཏྲ་ཛོ་ཀི་ནས་བརྒྱུད་པའི་ཚེ་འཕེལ་དཀར་པོའི་རྗེས་གནང་སྔོན་དུ་འགྲོ་བའི་སྒོ་ནས་བཅོམ་ལྡན་འདས་རྣམ་པར་རྒྱལ་མ། རྡོ་རྗེ་རྣམ་འཇོམས། ཐུགས་རྗེ་ཆེན་པོ་བཅུ་གཅིག་ཞལ། ཡང་ཐུགས་རྗེ་ཆེན་པོ་གཙོ་འཁོར་གསུམ་པ། སེང་གེ་སྒྲ། ཁྱུང་ནག སེང་གདོང་མ། ཕྱག་ན་རྡོ་རྗེ་ཨ་ཙརྻ། ཡང་ཨུ་ཙ་མེ་དབང་མ།
གུར་གྱི་མགོན་པོ་ལྕམ་དྲལ། ལྷ་བརྒྱད། གུར་མགོན་ཁྲོ་བཅུ། འཁོར་རྐྱང་པུ་ཏྲ་མིང་སྲིང་། དཔལ་མགོན་ཞལ་བཞི་པ། རྟ་མགྲིན་ལྕགས་རལ་ཅན་དང་། འཇམ་དབྱངས་དཀར་པོ་ལ་སོགས་པས་མཚོན་པའི་ལྷག་པའི་ལྷ་ཡི་དམ་ཞི་ཁྲོ་དུ་མའི་རྗེས་གནང་། ཟུར་བཀའ་དཀོན་ཞིང་ཟབ་པའི་རིགས་དུ་མ་དང་། དེ་དག་གི་རྒྱ་བོད་ཀྱི་ཡི་གེ་མན་ངག་རྣམ་གྲངས་མང་པོ་དང་བཅས་པ། གུར་གྱི་མགོན་པོ་ཞལ་བཞི་པ།
ནོར་ལྷ་དབྱུ་གུ་མ་མཆེད་གསུམ་སོགས་ཀྱི་ཚེ་སྒྲུབ་དང་ནོར་སྒྲུབ་ཀྱི་མན་ངག་གི་རིགས་དུ་མ། རྗེ་ས་ཆེན་གྱི་བཀའ་འབུམ་པོ་སྟི་གཅིག་ལྷག་ཙམ་དང་། རྒྱལ་སྲས་ཐོགས་མེད་བཟང་པོ་དཔལ་དང་། མུས་ཆེན་སེམས་དཔའ་ཆེན་པོའི་བཀའ་འབུམ་ཡོངས་རྫོགས་སོགས་བླ་མ་གོང་མའི་གསུང་རབ་ཀྱི་ཚོགས་མང་པོ། གཞན་ཡང་བཟང་སྤྱོད། མཚན་བརྗོད་ལ་སོགས་ཏེ་བཀའ་དང་བསྟན་བཅོས་བགྲང་བ་ལས་འདས་པ་ཞིག་གི་དག་གསལ་ལུང་གི་བཀའ་དྲིན་མུ་མཐའ་མེད་པ་ཞིག་སྩལ་ཅིང་། དེ་ནས་ས་སྐྱ་པའི་ཐུན་མོང་མ་ཡིན་པའི་བློ་སྦྱོང་ཞེན་པ་བཞི་བྲལ་གྱི་ཁྲིད་དང་། དེའི་ཡིག་ཆ་གསར་རྙིང་རྣམས་ཀྱི་ལུང་གནང་ནས། དེ་མཚམས་རྗེ་ཉིད་གསུང་བསྙེན་ཁ་གསོ་ལ་བཞུགས་པ་གྲུབ་མ་ཐག འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་།
ནཱ་རོ་མཁའ་སྤྱོད་ཀྱི་བྱིན་རླབས་རྣམས་སྨིན་རྒྱས་སུ་སྩལ་ནས། ཐོག་མར་བདེ་མཆོག་ནག་པོ་པ་ལུགས་ཀྱི་བསྐྱེད་རིམ་གྱི་བཤད་ཁྲིད་རྗེ་བཟང་པོ་དཔལ་བས་མཛད་པའི་རྣམ་བཤད་ཆེན་མོའི་སྟེང་ནས་རྒྱས་ཤིང་ཞིབ་ལ་མཐའ་ཆོད་པ་དང་། དེ་དང་འབྲེལ་བ་རྫོགས་རིམ་གྱི་ཁྲིད་ལ་དཔྱིད་ཀྱི་ཐིག་ལེ་དང་རིམ་བཞི་གཉིས་ཀ་གནང་ནས། ཐམས་ཅད་ཀྱི་རྒྱབ་རྟེན་དུ་ནག་པོ་གཞུང་དྲུག རྗེ་ས་སྐྱ་པ་ཆེན་པོའི་ནག་འབུམ། རིམ་བཞི་ལམ་སློང་། རྗེ་བཙུན་གྱི་ནག་པོ་དཀྱིལ་ཆོག ནག་པོ་བཤད་སྦྱར་གྱི་ལུང་ལ་སོགས་པ་མང་དུ་སྩལ་་་་་་དེ་དུས་གསུང་ལས། གཞུང་དྲུག་གི་མཆན་རྣམས་མལ་ལོ་ནས་ས་ཆེན་ཡབ་སྲས་ཀྱི་བར་གྱི་གསུང་མཆན་ཁོ་ན་དང་། རྗེ་ས་ཆེན་གྱི་གསུང་རབ་ནག་འབུམ་གྱི་མཆན་རྣམས་རྗེ་བཙུན་གྲགས་པའི་ཡིན་ཞིང་།
རིམ་བཞི་ལམ་སློང་གི་མཆན་རྣམས། བྲག་ཕུག་པའི་གསུང་བགྲོས། རི་ཁྲོད་པ་བློ་གྲོས་བརྟན་པས་མཛད་པ་ཡིན་པར་བཤད་གསུངས། ཅིང་། བདེ་མཆོག་ལཱུ་ཧི་པའི་བསྐྱེད་རིམ་གྱི་བཤད་ཁྲིད། རྫོགས་རིམ་བསྡུ་བ་གསུམ་པ། བདེ་མཆོག་དྲིལ་བུ་ལུགས་ཀྱི་བསྐྱེད་རིམ་དང་། རྫོགས་རིམ་ཟབ་མོ་རིམ་པ་ལྔའི་ཁྲིད། ནཱ་རོ་མཁའ་སྤྱོད་ཀྱི་བསྐྱེད་རིམ་རྣལ་འབྱོར་བཅུ་གཅིག རྫོགས་རིམ་རྩ་དབུ་མ་ཡུམ་ལ་སྦྱར་བའི་ཁྲིད་རྣམས།
ཀུན་མཁྱེན་རིན་པོ་ཆེ། རྗེ་བཟང་པོ་དཔལ་བ། བླ་མ་གོང་མ་དང་བཅས་པའི་ཡིག་ཆའི་སྟེང་ནས་ཤིན་ཏུ་སྨིན་པ་དང་། དེ་དག་དང་འབྲེལ་བའི་ལུང་ལ་རྒྱ་གཞུང་ལཱུ་ཧི་པའི་སྨད་ལྔ། དྲིལ་བུ་སྐོར་གསུམ་སོགས་དང་། རྗེ་བཙུན་སྐུ་མཆེད་དང་རྗེས་འབྲང་གི་མཁས་པ་དག་གིས་མཛད་པའི་འདི་སྐོར་གྱི་ཡིག་ཆ་མང་པོའི་ལུང་། དེ་ཐམས་ཅད་ཀྱི་རྒྱབ་རྟེན་དུ་བདེ་མཆོག་རྩ་རྒྱུད་ལེའུ་ལྔ་བཅུ་རྩ་གཅིག་པ། འགྲེལ་པ་མུ་ཏིག་འཕྲེང་བ་གཉན་ཕུལ་བྱུང་པས་མཛད་པ་དང་བཅས་པ། བཤད་རྒྱུད་རྣལ་འབྱོར་མ་ཀུན་སྤྱོད་རྗེ་བཙུན་གྱི་འགྲེལ་པ་དང་བཅས་པའི་སྟེང་ནས་ལུང་བཤད་ཞིབ་ཏུ་གནང་ཞིང་། དེ་ལྟར་ཞེན་པ་བཞི་བྲལ་དང་བདེ་མཆོག་ཆོས་སྐོར་འདི་རྣམས་གནང་བའི་ཚེ།
རྗེ་བླ་མས་བཀའ་ནན་ཆེན་པོ་ཕེབས་པར་བརྟེན། རང་གིས་གང་ཟིན་བསྐྱར་ཆོས་ཁོ་ན་རྒྱུན་དུ་བྱས་པས། ཐོས་བློ་ཙམ་དུ་མ་སོང་བའི་སླར་འཆད་བསྒོམ་སོགས་གང་བྱེད་ཀྱང་ཐེ་ཚོམ་མི་ཟ་བ་ཙམ་བྱུང་བ་འདི་ཡང་རྗེ་བླ་མ་དེ་ཉིད་ཀྱི་བཀའ་དྲིན་ཁོ་ན་ལས་བྱུང་བ་ཡིན་ལ། དེ་དུས་མུ་ཏིག་འཕྲེང་བ་གནང་བའི་ཚེ། རྗེའི་གསུང་ལས། འདིའི་སྐབས་སུ་དགོས་པའི་སྔགས་བཏུའི་བྱིན་རླབས་སོགས་ཀྱི་རྒྱུན་ས་ལོ་ཐམས་ཅད་མཁྱེན་པ་དང་། པཎ་ཆེན་ནམ་དབང་པ་ནས་བརྒྱུད་པ་དེ་དེང་སང་བཞུགས་པ་ཆོས་རྗེ་སྨན་གུར་བ་ཁོ་ན་ལས་མེད་པས། ཁྱེད་རང་དོན་གཉེར་ཆེན་པོ་འདུག་པས་ཆོས་རྗེ་ཁོང་ལ་བྱིན་རླབས་རྣམས་བཞེས་ཐུབ་པ་མཛོད་ལ། ཕུགས་བདེ་མཆོག་གི་རྒྱུད་བཤད་འདི་མ་ཆད་པ་ཞིག་ཅིས་ཀྱང་མཛད་དགོས་སོ། ། ཞེས་པ་གསུངས་བྱུང་བ་བཞིན་བདག་གིས་སེམས་ལ་བཞག་སྟེ་དུས་ཕྱིས་ཐབས་སྣ་ཚོགས་ཀྱི་སྒོ་ནས་བྱིན་རླབས་ཀྱི་རྒྱུན་དེ་རྣམས་སྤྱན་སྔ་ཆོས་ཀྱི་སྤྱན་ལྡན་གྱིས་བཞེས་ཐུབ་པ་བཞིན།
དེའི་དྲུང་དུ་བདག་ཅག་གིས་ཐོབ་པར་བྱས་པ་ལགས་ཤིང་། དེ་ལྟར་ས་སྐྱ་པའི་ཡབ་ཆོས་ཀྱི་ཉིང་ཁུ་དཔལ་འཁོར་ལོ་བདེ་མཆོག་གི་ཟབ་ཆོས་དེ་རྣམས་གནང་བའི་ཚེ། རྗེ་ཉིད་ཀྱི་གསུང་ལས། བདེ་མཆོག་གི་ཆོས་སྐོར་འདི་རྣམས་ངོར་ཆེན་རྡོ་རྗེ་འཆང་གིས་སེམས་དཔའ་ཆེན་པོ་དང་། གུ་གེ་པཎྜི་ཏ་གཉིས་ལ་རྫོགས་པར་གནང་བ་ལས། རྗེ་མུས་ཆེན་གྱིས་གླིང་ག་དགོན་པ་མ་བུ་རྣམས་བཏབ་ནས་འཆད་ཉན་གྱི་སྒོ་ནས་དར་རྒྱས་སུ་སྤེལ་བས། ད་ལྟའི་བར་དུ་མུས་ཕྱོགས་འདིར་བདེ་མཆོག་གི་ཆོས་སྐོར་ལ་བཤད་སྒྲུབ་གྲྭ་བཟང་ཞིང་མཁས་གྲགས་ཐོན་པ་རྒྱུན་མ་ཆད་པ་བྱུང་བ་དེ་ཡིན་ལ། གུ་གེ་པཎྜི་ཏས་བདེ་མཆོག་གི་ཆོས་སྐོར་རྣམས་གློ་བོ་མཁན་ཆེན་པ་ལ་རྫོགས་པར་གནང་བ་ལས། བདག་ཆེན་ས་ལོ་སྐུ་མཆེད་རྣམས་ཀྱིས་སེམས་དཔའ་ཆེན་པོ་ནས་བརྒྱུད་པ་དེ་འཇམ་དབྱངས་སངས་རྒྱས་རིན་ཆེན་ལ་གསན་ཅིང་། གུ་གེ་པཎ་ཆེན་ནས་བརྒྱུད་པ་དེ་གློ་བོ་མཁན་ཆེན་དྲུང་དུ་གསན་པར་གདའ་སྟེ།
དེ་ཡང་ཆོས་རྗེ་གློ་བོ་མཁན་ཆེན་པ་དེ་དབུས་གཙང་ཕྱོགས་སུ་ལན་འགའ་ཡར་བྱོན་འདུག་པའི་སྔ་མ་ཞིག་ཕེབས་ལམ་མུས་ལ་མཛད། ཆོས་རྗེ་སེམས་དཔའ་ཆེན་པོའི་བཞུགས་གནས་ཀུན་ལ་མཇལ་ནས་ཐུབ་བསྟན་རྣམ་རྒྱལ་གྱི་ཆོས་གྲྭར་ཕེབས། རེ་ཞིག་སྐལ་བ་དང་ལྡན་པའི་གདུལ་བྱ་རྣམས་ལ་ཆོས་ཀྱི་སྒོ་དུ་མའི་བཀའ་དྲིན་སྩལ། སླར་ཨེ་ཝྃ་ཆོས་ལྡན་ཡོན་ཏན་རིན་པོ་ཆེའི་དུ་མའི་འབྱུང་གནས་ཉིད་དུ་ཕེབས་ཏེ། རིགས་དྲུག་པ་རྡོ་རྗེ་འཆང་གི་མི་འཇིགས་སེང་གེའི་ཁྲི་ལ་མངོན་པར་བཞུགས་པ། ཨེ་ཝྃ་གདན་ས་དྲུག་པ་རྗེ་བཙུན་དཀོན་མཆོག་འཕེལ་བ་གདན་ཆགས་པ་དང་ལེགས་པར་མཇལ་ཏེ། རྗེ་ཉིད་དེ་ལ་སྔ་ཕྱིར་ཆོས་གསན་པ་ལ་རྡོ་རྗེ་འཇིགས་བྱེད་ས་ལུགས་ཀྱི་དབང་། ཐུགས་རྗེ་ཆེན་པོའི་རིགས་གཏད་རྐྱེར་སྒང་ལུགས། སེམས་དཔའ་ཆེན་པོ་གཞོན་ནུ་རྒྱལ་མཆོག་གིས་བསྒྲིགས་པའི་བློ་སྦྱོང་གླེགས་བམ་གྱི་ལུང་། མན་ངག་རྣམ་བཤད་ཀྱི་སྦྱང་གཞི་སྦྱོང་བྱེད་ཀྱི་ཐད་དེ་ལུང་ཟུར་དུ་བཀོལ་བ་དང་།
དཔལ་རྡོ་རྗེ་ནག་པོ་ཆེན་པོ་ཞལ་བཞི་པའི་རྗེས་གནང་། སྒྲུབ་ཐབས་རྒྱ་མཚོའི་ནང་ནས་རྗེས་གནང་སྨར་བསྡུས་འགའ་ཞིག་སོགས་གསན་ཅིང་། བདག་ཉིད་ཆེན་པོ་འདི་ཉིད་ཀྱིས་ཀྱང་ཆོས་ཀྱི་རྗེ་ཀུན་མཁྱེན་གྱི་རྣམ་ཐར་ངོ་མཚར་ཕུལ་དུ་བྱུང་བ་དེ་ལ་སོགས་པའི་ཐུགས་རྩོམ་དུ་མ་དང་། རྗེ་བཙུན་རྡོ་རྗེ་འཆང་གི་ཐུགས་དམ་ཐང་ག་ལམ་འབྲས་བརྒྱུད་པ་སོགས་མཐའ་དག་ལ་གཟིགས་ནས་བཀོད་པ་རྣམས་ཀྱང་རེ་རེ་ནས་ཡི་གེར་འགོད་པར་མཛད་ཅིང་། ཁྱད་པར་ཨེ་ཝྃ་དཔེ་ཁང་གི་རྗེ་རྡོ་རྗེ་འཆང་གི་ཕྱག་དཔེ་མ་ལུས་པ་ལ་དགོངས་པའི་ཆ་རྨད་དུ་བྱུང་པའི་ལེགས་པར་མཐའ་ཆོད་པའི་གཟིགས་ཡུལ་ལ་ནན་ཏན་དུ་འགྲུས་པར་མཛད་དེ། ཕྱིས་དགུང་གི་ལོ་མཐོན་པོར་སོན་པ་ན་ཡང་ཡིག་ཕྲེང་ཕྲ་མོ་ཚུན་འདི་ན་འདི་ཡོད་ཀྱི་ཚུལ་མ་བསྙེལ་བ་གསུང་རྒྱུ་ཡོད་འདུག་ཅིང་། དེ་ལྟར་མཛད་པའི་སྒོ་དེ་དག་དངོས་སུ་གྱུར་པའི་གདུལ་བྱ་འགའ་ལ་ཡང་ཆོས་ཚུལ་མང་པོ་སྤེལ་བར་མཛད་པ་སོགས་མཐའ་ཡས་པའི་བགྱི་བ་དུ་མ་སྒྲུབ་པར་མཛད་པའི་སྐབས་ནས། རྗེ་རྡོ་རྗེ་འཆང་གི་གཟིམ་ཆུང་དུ་སྐུ་མཚམས་ཤིན་ཏུ་དམ་པའི་ཐུགས་དམ་ཞིག་གནང་བའི་དུས་ཀྱི་མནལ་ལྟས་ལ་ས་སྐྱའི་དཔོན་པོ་རི་ཡིན་ཟེར་བ་མངའ་རིས་ཚུན་མཐོང་བ་ཞིག་གི་རྩེར་ཕེབས་པ་ན། དེ་ན་འཆམས་སྐུའི་མགོན་པོ་ཤིན་ཏུ་ཆེ་བ་ཞིག་ཀྱང་བཞུགས་འདུག་ལ། བཙུན་པ་ཞྭ་དམར་བ་མང་པོས་ཕྱག་འཚལ་བ་དང་གསོལ་ཇ་ཞུ་བ་སོགས་ཀྱི་མཚན་ལྟས་བྱུང་བ་ལ།
རེ་ཞིག་ནས་འཁོན་ས་སྐྱ་པའི་གདུང་བརྒྱུད་རིན་པོ་ཆེ་རྣམས་ཀྱི་སྤྱན་འདྲེན་བྱུང་པ་ན། མནལ་ལྟས་དང་མཐུན་པར་དགོངས་ཤིང་། མནལ་ལྟས་ཀྱི་མགོན་པོའི་སྐུ་སོགས་ཀྱི་མཚན་ལྟས་ལ་རྟེན་གདུང་བརྒྱུད་དྲི་མ་མེད་པའི་ཐུགས་ངེས་ཤེས་ཁྱད་པར་ཅན་དང་བཅས་བསྟན་པ་སྤྱི་སྒོས་ལ་དགོངས་ནས་ཐུགས་དགྱེས་པ་ཆེན་པོས་དཔལ་རྩེ་གདོང་ཕྱོགས་ལས་རྣམ་རྒྱལ་གྱི་གནས་མཆོག་དམ་པར་ཕྱག་ཕེབས་ཏེ། གདུང་བརྒྱུད་འཇམ་པའི་དབྱངས་སྐུ་མཆེད་རྣམས་དང་མཇལ། དེའི་ཚེ་ཆོས་ཀྱི་སྒོ་ཐོག་མར་བཅོམ་ལྡན་འདས་མ་གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་སུ་གནང་བ་དེ་ཉིད་ཆོས་ཀྱི་སྒོ་འབྱེད་དུ་སྩལ་ཅིང་། དེ་ནས་རིམ་པ་བཞིན་དུ་རྣམ་གྲངས་དུ་མའི་ཆོས་ཀྱི་འཁོར་ལོ་རྨད་དུ་བྱུང་བ་རྐང་གཉིས་གཙོ་བོས་ཝ་ར་ནི་སིར་རྗེས་སུ་བསྐོར་བ་བཞིན་དུ་མཛད་དེ། དབང་བཀའ་བཤད་བཀའ་ལུང་གི་ཚོགས་རབ་ཏུ་སྤེལ་བར་མཛད་ནས། སླར་སྨོན་ཐང་ནས་སྤྱན་འདྲེན་པ་བྱུང་སྟེ་སྟོད་ཕྱོགས་སུ་ཕྱག་ཕེབས་པར་མཛད་ཅིང་། ཡང་ལན་རྟིང་མ་དབུས་གཙང་དུ་བྱོན་པ་ཞིག་ལ་ཕེབས་ལམ་གདན་ས་ཆེན་པོ་ཕྱོགས་སུ་མཛད་པ་ལས། ཞབས་འབྲིང་པ་འབྲུམ་བུ་མ་ཐར་བ་དུ་མ་ཡོད་པ་དང་།
དེ་དུས་དཔལ་ལྡན་ས་སྐྱ་ན་འབྲུམ་པ་སྡུག་པོ་ཡོད་པ་དུས་མཚུངས་ནས་ཟླ་བ་གཅིག་ཙམ་ལས་མ་བཞུགས་པར་བླ་མའི་གདན་ས་ཨེ་ཝྃ་ཆོས་ལྡན་དུ་ཕེབས་ཏེ། རྗེ་གོང་མའི་རྒྱལ་ཚབ་དམ་པ་རྗེ་བཙུན་དཀོན་མཆོག་འཕེལ་ལ་ཆོས་ཀྱི་སྒོ་འགའ་ཞིག་ནོས་མཚམས། ཟླ་བ་གཉིས་སྐུ་མཚམས་ཀྱི་བཅད་ཆ་ཤིན་ཏུ་དམ་པ་ལ་གདན་ཆགས། དེ་མཚམས་སླར་ཡང་གདུང་བརྒྱུད་རིན་པོ་ཆེ་འཇམ་པའི་དབྱངས་སྐུ་མཆེད་ཀྱིས་སྤྱན་འདྲེན་ཉེར་བསྐུལ་ཡང་ཡང་མཛད་ནས་རྩེ་གདོང་ཕྱོགས་ལས་རྣམ་རྒྱལ་དུ་ཕེབས། ཡོས་ལོ་ཟླ་བ་དང་པོ་ལ་གདུང་བརྒྱུད་རིན་པོ་ཆེ་རྣམས་ཀྱིས་ཡབ་བདག་ཆེན་ཆོས་ཀྱི་རྒྱལ་པོ་ནམ་མཁའ་བཀྲ་ཤིས་པའི་ནང་རྟེན་ཐུབ་པ་ཆེན་པོ་བྱིན་རླབས་འོད་འཕྲོ་ལ་ཟླ་བ་དེ་ཉིད་ཀྱི་ཡར་ངོའི་ཆ་ལ་རབ་ཏུ་གནས་པར་མཛད། དེ་ནས་བཟུང་སྟེ་འབྲུག་ལོ་ཚང་མ། སྦྲུལ་ལོའི་ཟླ་བ་གསུམ་པ་ཡན་ཙམ་རྩེ་གདོང་ཁོ་ནར་གདན་ཕབ་ནས། འཛམ་གླིང་བསྟན་པའི་མངའ་བདག་གདུང་བརྒྱུད་རིན་པོ་ཆེ་འཇམ་པའི་དབྱངས་ས་ལོ་ཙཱ་བ་གཉིས་པ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དེའི་གཅུང་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་དང་། སྐུ་མཆེད་ཆུང་བ་ཨ་ཚེ་བ་དང་། འཇམ་དཔལ་བ་སྟེ་དྲི་མ་མེད་པའི་གདུང་བརྒྱུད་རིན་པོ་ཆེ་མཆེད་བཞི་པོ་གཙོ་བོར་གྱུར་པའི་སྐལ་བ་དང་ལྡན་པའི་གདུལ་བྱ་རྣམས་ལ་མདོ་རྒྱུད་རྒྱ་མཚོ་བསྲུབས་པའི་ཉིང་ཁུ།
བརྩོན་ལྡན་ལ་ཚེ་གཅིག་གིས་གྲོལ་བ་སྟེར་བའི་ལམ་མཆོག་རྨ་མེད་པ། སངས་རྒྱས་ནས་ད་ལྟའི་བར་དུ་སྙན་རྒྱུད་བཞིའི་ཆུ་བོའི་རྒྱུན་བཞིན་དུ་མ་ཆད་མ་ཉམས་པའི་གདམས་པ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་ལམ་པོ་ཆེ་ཉིད་དང་། དེ་ལས་གཞན་དུ་རྒྱུད་སྡེ་བཞི་དང་འབྲེལ་བའི་ཟུར་བཀའ་རྣམ་པར་དག་པ་མཐའ་དག་གི་དཀྱིལ་འཁོར་དུ་དབང་གི་བྱ་བ་སོ་སོའི་ཆོ་ག་ལས་ཇི་ལྟར་འབྱུང་བ། དེ་རང་གི་འགྲེལ་བྱེད་དུ་གྱུར་པའི་རྒྱ་བོད་ཀྱི་མཁས་གྲུབ་གོང་མ་དག་གི་ཕྱག་བཞེས་ལས་བྱུང་བའི་རྒྱུན་མ་ཉམས་ཤིང་། ཕན་ཚུན་བསྲེ་བསླད་མེད་པའི་སྒོ་ཉིད་ཀྱི་རྗེས་སུ་སྒྲུབ་པར་མཛད་དེ། དེ་ཡང་རྒྱུད་སྡེ་བཞི་ལ་དབང་གི་བབས་མི་འདྲ་བཞི་འབྱུང་བ་ལས་་་་་་ཆུ་དང་ཅོད་པན་གྱི་ནི་དབང་། ། བྱ་བའི་རྒྱུད་ལ་ཞུགས་པ་ཡིན། ། རྡོ་རྗེ་དྲིལ་བུ་མིང་གི་དབང་། ། སྤྱོད་པའི་རྒྱུད་ལ་ཞུགས་པ་ཡིན། །
ཕྱིར་མི་བཟློག་པ་སློབ་དཔོན་དབང་། ། རྣལ་འབྱོར་རྒྱུད་ལ་ཞུགས་པ་ཡིན། ། བུམ་པ་གསང་བ་ཤེས་རབ་དང་། ། བཞི་པ་བླ་ན་མེད་པའོ། ། ཞེས་གསུངས་པ་ལྟར། བྱ་བའི་རྒྱུད་ལ་ཆུ་ཅོད་པཎ་ཙམ་དང་། སྤྱོད་པའི་རྒྱུད་ལ་དེའི་སྟེང་དུ་རྡོ་རྗེ་དྲིལ་བུ་མིང་གི་དབང་ཙམ་དང་། རྣལ་འབྱོར་རྒྱུད་ལ་ཕྱིར་མི་ལྡོག་པ་སློབ་དཔོན་གྱི་དབང་ཙམ་དང་། རྣལ་འབྱོར་བླ་ན་མེད་པར་རྒྱུད་སྡེ་འོག་མ་དག་ལ་མ་གྲགས་པའི་བུམ་པ་གསང་བ་ཤེས་རབ་ཡེ་ཤེས་དང་། བཞི་པ་བླ་ན་མེད་པའི་དབང་གི་བར་དུ་འབྱུང་བ་དེ་དག་གི་སྤྱི་བབས་རྣམས་ཕན་ཚུན་དུ་མ་འདྲེས་ཤིང་།
ནང་སེལ་རྣམས་ཅུང་ཟད་ཀྱང་མ་འཁྲུགས་པའི་ཕྱག་ལེན་རྨད་དུ་བྱུང་བའི་སྒོ་ནས་རྗེ་ཉིད་ལ་བཞུགས་པའི་ཟུར་བཀའ་རྣམ་པར་དག་པའི་དབང་བཀའ་མཐའ་དག་དང་། བླ་མེད་ནང་ལ་གྲགས་པའི་དབང་བཞི་བ་བྱིན་རླབས་ཀྱི་ཚུལ་ཅན་ཇི་སྙེད་པའི་ཆོས་ཀྱི་ཚུལ་མཐའ་ཡས་པ་དང་། སྒྲུབ་ཐབས་བརྒྱ་རྩ་རྒྱ་མཚོའི་ནང་ནས་བྱུང་བ་མ་ཡིན་པའི་རྗེས་གནང་ཟུར་བཀའ་རྣམ་པར་དག་པ་བགྲང་བའི་ཡུལ་ལས་འདས་པ། དོན་ཡོད་ཞགས་པ་ལ་སོགས་པ་རིག་པ་གཏད་པ་ཙམ་གྱི་སྒོ་ནས་སྒྲུབ་པར་ནུས་པའི་རྣམ་གྲངས་དུ་མ་དང་། ཀླུ་དབང་གི་རྒྱལ་པོ། སངས་རྒྱས་སྤྱན་མ། ཁྲོ་བོ་རྨེ་བརྩེགས། འཇམ་དཔལ་ནག་པོ། བདེ་གཤེགས་མཁའ་ལྡིང་། མཁའ་འགྲོ་མ་སེང་གེའི་གདོང་པ་ཅན་སོགས་སྒོམ་ལུང་ཉིད་ཀྱིས་འགྲུབ་པའི་རྣམ་གྲངས་མིང་ཙམ་འཛིན་པ་ལ་ཡང་ངལ་བ་བསྐྱེད་པར་འགྱུར་བའི་དབང་བྱིན་རླབས་རིགས་གཏད་སྒོམ་ལུང་རྣམས་དང་།
བཤད་བཀའི་གཙོ་བོར་རྗེ་བཙུན་ས་སྐྱ་པ་རང་གི་ཕ་ཆོས་སུ་གྱུར་པ་ཀྱེ་རྡོར་རྒྱུད་གསུམ་ལ་མཐའ་ཆོད་པའི་འཆད་ཉན་བསྐྱར་ཆོས་དང་བཅས་པ་མཛད་ཅིང་། དེའི་དུས་ཀྱི་གསུང་རྒྱུན་ལ་སླར་ཞུ་དག་མགོ་མཇུག་གི་ཚིགས་སུ་བཅད་པས་བརྒྱན་པ། ཚུལ་དང་པོ་གཉིས་ཀྱི་གསལ་བྱེད་དུ་གྱུར་པའི་བསྟན་བཅོས་སྤྱི་རྣམ་ཟུར་འདེབས་ཟབ་དོན་ཉིན་མོར་བྱེད་པའི་སྣང་བ་དང་། ལྗོན་ཤིང་ཟུར་འདེབས་ཟབ་དོན་བཅུད་ཀྱི་སྙིང་པོ་གཉིས་ཀྱང་མཛད། སྔ་ཕྱིར་བསྟན་བཅོས་དུ་མའི་གསུམ་རྩོམ་ཡང་མང་དུ་མཛད་ཅིང་བདེ་མཆོག་འཁོར་ལོའི་རྩ་བའི་རྒྱུད་ལེའུ་ང་གཅིག་པའི་བཤད་བཀའ་འགྲེལ་པ་མུ་ཏིག་ཕྲེང་བའི་སྟེང་ནས་གསུངས་ཤིང་། དེའི་ཚེ་རྒྱུད་ཀྱི་དཀྱིལ་འཁོར་གང་ལ་གང་སྟོན་བྱེད་ཀྱི་ཐད་ཀྱི་དབང་རྣམས་ཀྱང་དེ་དང་དེ་རུ་སྦྱར་ནས་མཛད་ཅིང་། འཁོར་ལོ་བདེ་མཆོག་ནག་པོ་ཞབས་ལུགས་ཀྱི་དབང་ལ་ཆོས་ཀྱི་རྗེ་རིན་པོ་ཆེ་པཎྜི་ཏ་གྲགས་པ་རྒྱལ་མཚན་གྱིས་དང་པོར་གཅིག་དང་། དེ་ནས་གསུམ་དང་། དེ་ནས་ལྔ་སོགས་བཀའ་རྒྱ་མཛད་པའི་ལུགས་ལྟར་འཇམ་དབྱངས་ལོ་ཙཱ་བ་ཆེན་པོ་ཉིད་ལ་སྩལ་ཅེས་གྲགས་ཤིང་། དེའི་ལམ་གྱི་རིམ་པ་ཡང་ཐོག་མར་དབང་གི་སྔོན་འགྲོ་ཇོ་བོ་ན་རོ་ཏ་པ་ལས་ དཔལ་ཕ་ན་ཕིང་གུ་པ་ལ་བརྒྱུད།
བླ་ཆེན་མལ་ལས་རྗེ་བཙུན་ས་སྐྱ་པ་ལ་བཀའ་བབས་པའི་ཕྱག་བཞེས་ཀྱི་རྒྱུན་དེ་ཉིད་ཀྱི་ཆོ་ག་རྨད་དུ་བྱུང་བའི་སྒོ་ནས་སེམས་བསྐྱེད་མཎྜལ་ཚོམ་བུ་ལྔ་ལ་བརྟེན་ནས་དེ་གནང་ཞིང་། འདི་ཉིད་གསུང་ངག་རིན་པོ་ཆེ་གནང་བ་གསུམ་ལ་སོགས་ཕ་རོལ་ཏུ་ཕྱིན་པའི་ལམ་གྱི་སྒོས་རྒྱུད་སྦྱངས་ཏེ། གདོད་རྡོ་རྗེ་ཐེག་པའི་ལམ་ལ་བཀྲི་བ་ལྟར་འདིར་ཡང་སེམས་བསྐྱེད་ཀྱི་སྒོ་ནས་ལམ་གྱི་རྒྱུད་སྦྱངས་ནས། འོག་ནས་འབྱུང་བའི་བསྐྱེད་རྫོགས་ལ་སློབ་པ་ཡིན་གསུངས། དེ་ནས་སྡོམ་པ་ཉི་ཤུ་པ་རྗེ་བཙུན་རིན་པོ་ཆེའི་འགྲེལ་པའི་སྟེང་ནས་བཤད་པ་མཐིལ་ཕྱིན་པ་མཛད་ཅིང་། འདི་ཆོས་རྗེ་ས་སྐྱ་པཎ་ཆེན་གྱི་ཐུབ་པ་དགོངས་གསལ་དུ། སྤྱོད་པ་རྒྱ་ཆེན་ཤིན་ཏུ་རྒྱས་པའི་མདོ། ། ལྟ་བ་དེ་ཉིད་ཤེས་རབ་ཕ་རོལ་ཕྱིན། ། མི་འགལ་གསལ་བར་སྟོན་པ་ཁོ་བོའི་གཞུང་། ། ཞེས་པའི་དགོངས་པ་ལྟར་ཡིན་གསུངས།
དེའི་རྗེས་སུ་བླ་མ་ལྔ་བཅུ་པ་ལ་ཇོ་བོ་ག་ཡ་དྷ་རའི་གསུང་བགྲོས་སུ་གྱུར་པ་འབྲོག་མི་ལོ་ཙཱ་བ་ནས་བརྒྱུད་པའི་འཆད་ཚུལ་དཔལ་དགེས་པ་རྡོ་རྗེ་ལ་སྦྱོར་རྒྱུ་ཞིག་དང་། ཇོ་བོ་ན་རོ་པའི་གསུང་མལ་ལས་བྱུང་བ་བདེ་མཆོག་ཆོས་སྐོར་འཆད་དུས་སྦྱོར་རྒྱུ་གཉིས་དོན་ཐོབ་ལ་ཡོད་པ་ལས། ཕྱོགས་ཕྱི་མའི་ངག་བགྲོས་ལྟར་མཛད་ཅིང་། དཔེར་མཚོན་ན་བླ་མ་ལྔ་བཅུ་པའི་གཞུང་འདི་འཆད་པའི་དུས་ནམ་ཡིན་ཞེ་ན། བླ་ཆེན་འབྲོག་མིའི་བཞེད་པས་སློབ་མ་སྟ་གོན་གྱི་བྱ་བ་ཚར། དངོས་གཞི་དང་གཉིས་ཀྱི་བར་དུ་ཡིན་ཏེ། འདི་ཉིད་ལས། བསམ་པ་དག་པའི་སློབ་མ་ནི། ། དཀོན་མཆོག་གསུམ་ལ་སྐྱབས་སོང་སྟེ། ། བླ་མའི་རྗེས་སུ་འཇུག་པར་ནི། །
ཁ་ཏོན་བྱ་བ་སྦྱིན་པར་བྱ། ། ཞེས་པ་འབྱུང་བས་སོ་གསུངས། ཇོ་བོ་ན་རོ་པའི་གསུང་བགྲོས་འཛིན་པའི་མལ་ལོ་ཙཱ་བ་ནི། འདི་དཔོན་སློབ་གཉིས་ཕན་ཚུན་འབྲེལ་བརྟགས་པའི་དུས་སུ་ཡིན་ཏེ། གཞུང་ཉིད་ལས། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། ། དཔའ་བོས་དང་པོར་སློབ་དཔོན་དང་། ། སློབ་མའི་འབྲེལ་པ་བརྟགས་པར་བྱ། ། ཞེས་གསུངས་པས་སོ། །
ཞེས་བཞེད་སྲོལ་སོ་སོར་འབྱུང་བ་ལས། འདིར་མལ་ལྟར་གྱི་བགྲོས་རྣམས་བླངས་ནས་མཛད་ཅིང་། སྔོན་འགྲོ་རྣམས་བསྒྲུབས་པའི་རྗེས་སུ་བླ་མས་བསྙེན་པ་ཁ་སྐོང་གི་སྒོ་ནས་ལྷག་པའི་ལྷའི་ཐུགས་རྒྱུད་བསྐུལ་ཞིང་། སློབ་མ་བསག་སྦྱང་གི་རྣལ་འབྱོར་ལ་འཇུག་པར་མཛད། དེ་ནས་དབང་གི་མངོན་པར་རྟོགས་པ་བདུན་དང་ལྡན་པའི་བྱེད་ཆོས་ཐམས་ཅད་ལེགས་པར་ཚང་བའི་མངོན་པར་དབང་བསྐུར་ཏེ་བསྐྱེད་རིམ་སེམས་འཛིན་དང་བཅས་པ། རྫོགས་རིམ་ལ་རིམ་པ་བཞི་སྤྱིར་བསྟན་པ། དཔྱིད་ཀྱི་ཐིག་ལེ་བྱེ་བྲག་ཏུ་བཤད་པ་སོགས་ཐུན་མོང་མ་ཡིན་པའི་གནད་ཀྱི་གདམས་པ་མཁས་རློམ་གྱི་སྐྱེས་བུ་གཞན་དག་གི་སྤྱོད་ཡུལ་དུ་མ་གྱུར་པའི་སྒོ་ནས་ལེགས་པར་འདོམས་པའི་ལམ་སྲོལ་རྨད་དུ་བྱུང་བ་དེ་ཉིད། དུས་དེའི་ཚེ་ཆོས་རྗེ་གློ་བོ་མཁན་ཆེན་པ་ཉིད་ཀྱིས་ས་ལོ་འཇམ་པའི་རྡོ་རྗེ་སྐུ་མཆེད་རྣམས་ལ་གནང་བར་མཛད་འདུག་ཅིང་། དེ་བཞིན་དུ་ས་ལོ་ཆེན་པོས་ཀྱང་། བདག་ཆེན་ཀུན་དགའ་བསམ་འགྲུབ།
སྔགས་འཆང་ཆོས་ཀྱི་རྒྱལ་པོ། པཎ་ཆེན་ནམ་མཁའ་དབང་ཕྱུག ངོར་ཆེན་དཀོན་མཆོག་ལྷུན་གྲུབ། རྗེ་ལྕགས་ཐང་པ་སོགས་མང་པོ་ལ་གནང་ཚོད་དུ་གདའོ། ། ཞེས་གསུངས་ཤིང་། བདེ་མཆོག་གི་བཀའ་ཆོས་རྣམས་གྲོལ་བའི་ཉིན་བདག་ཅག་ཆོས་ཞུ་རྣམས་ཀྱིས་ཆོས་ཡོན་དུ་སོ་སོ་ནས་ཟང་ཟིང་གི་འབུལ་བའི་རྣམ་གྲངས་ཅི་ཡང་ཞིག་བགྱིས་པ་ཡིན་ལ། དེ་དུས་སྐབས་ཤིག་བདག་གི་རྨི་ལམ་དུ་ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱིས་སྒོ་རུམ་ཡེ་ཤེས་མགོན་པོའི་སྙན་དར་རྣམས་རང་ཉིད་ལ་རྩིས་སྤྲོད་གནང་བ་ཞིག་བྱུང་པ་ནངས་པར་རྗེ་ཉིད་ལ་ཞུས་པས། གསུང་ལས། རྨི་ལམ་ཤིན་ཏུ་བཟང་། རིགས་ཀྱི་བུ་ལ་བརྒྱུད་ཀྱི་ལྷ་འགོ་ཟེར་བ་དེར་གདའ།
བྱེད་པ་མིས་བྱེད་ཀྱང་འདུན་མ་ལྷས་བསྒྱུར་བ་ཞིག་དགོས་པ་ཡིན། ཁྱེད་རང་བསོད་ནམས་ཆེན་པོས་ཀུན་ཀྱང་དབང་དུ་འདུ་ཞིང་། དཔལ་འབྱོར་ལོངས་སྤྱོད་ཀྱང་བློས་མི་འཁྱུད་པ་ཙམ་དང་། ས་སྐྱ་པ་ཀུན་གྱིས་རེ་ལྟོས་འཆོལ་བ་ཞིག་འོང་བས། དེ་དུས་འཁོར་ལོ་བདེ་མཆོག་གི་རྒྱུད་འདི་རྣམས་གསང་སྔགས་བདེ་ཆེན་གླིང་དུ་རྒྱུད་འདོན་ཐབས་རྒྱས་པ་རེ་རྩོམ་ལ་ཚུགས་མཛོད་ཅིག་གསུངས་བྱུང་པ། འདི་ནི་མ་འོངས་པ་ན་གདན་ས་ཆེན་པོའི་ལུགས་གཉིས་ཀྱི་ཁུར་ལེན་འདི་བཞིན་བྱེད་དགོས་པ་སྒྲིབ་མེད་དུ་མཁྱེན་པའི་གསུང་དུ་སྣང་བས་ཤིན་ཏུ་ངོ་མཚར་བའི་གནས་སོ། ། དེ་ལྟར་བདེ་མཆོག་གི་གསུང་ཆོས་རྣམས་གྲོལ་ནས་བདག་ཅག་དོན་གཉེར་རགས་བསྡུས་ཤིག་ལ་ས་སྐྱ་པ་ནས་བརྒྱུད་པའི་ཀུན་རིག་རྩ་བའི་དཀྱིལ་འཁོར་གྱི་དབང་སྔོན་དུ་འགྲོ་བས། དེའི་ཆོ་ག་གཞན་ཕན་མཐའ་ཡས་ལ་རྣམ་བཤད་དཔག་བསམ་ལྗོན་པའི་སྟེང་ནས་གསུང་བཤད་ཤིན་ཏུ་རྒྱས་པ་དཀའ་གནད་ཀྱི་དོགས་གཅོད་དུ་མས་བརྒྱན་པ་དང་། ཕྱག་རྒྱ་བཅའ་ལུགས་ཀྱི་བརྡ་སྤྲོད་ཚུན་ཆད་སྨིན་པར་སྩལ་རྗེས། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་གནང་སྟེ།
དེ་དག་གི་ཆོ་ག་ཐུན་མོང་པ་རྣམས་མི་འགལ་ཞིང་། ཐུན་མོང་མ་ཡིན་པ་རྣམས་མ་འདྲེས་པའི་ཚུལ་ལས་བརྩམས་ཏེ། རང་གཞན་གྱི་གྲུབ་མཐའ་ལ་དགག་སྒྲུབ་ཀྱི་རྣམ་དབྱེ་ཅི་ཡང་ཞིག་སྟོན་པར་མཛད་ནས་དེ་ཐམས་ཅད་ཀྱི་རྒྱབ་རྟེན་དུ་སྦྱོང་རྒྱུད་མཆན་བུ་དང་བཅས་པ། རྗེ་བཙུན་གྱི་གཞན་ཕན་སྐོར་གསུམ། ཀུན་མཁྱེན་གྱི་གཞན་ཕན་རྣམ་གཉིས། གཞན་ཡང་འདི་སྐོར་གྱི་མཁས་པ་དུ་མའི་གསུང་རབ་དང་བཅས་པ་ལ་བཀའ་དྲིན་དཔྱིས་ཕྱིན་པར་སྩལ་ཏེ། དེར་འདུས་ཀུན་ཀྱང་རྣལ་འབྱོར་ཡོ་གའི་བསྟན་པ་ལ་བློ་གྲོས་ཀྱི་སྣང་བ་ཤིན་ཏུ་རྒྱས་པར་མཛད་པ་ཡིན་ནོ། ། ལོ་དེ་ཉིད་ལ་ཕྱོགས་ཀུན་ན་འབྲུམ་པ་མཆེད་སྐྱེན་པ་ཡོད་པ་བཞིན། གླིང་ག་ཕྱོགས་སུ་ཡང་མང་དུ་མཆེད་ནས་བྱུང་ཚད་འཆི་བ་ལྟ་བུའི་དགོན་པར་ཡང་གྲྭ་པ་མང་པོ་འདས་གྲོངས་བྱུང་པར་བརྟེན། རྗེ་བླ་མ་དམ་པའི་བཀའ་བཞིན་བདག་གིས་ཚོགས་ཆེན་ལ་གུར་མགོན་དཔའ་གཅིག
སྣ་ཚོགས་ཡུམ། རི་ཁྲོད་མ་གསུམ་གྱི་རྗེས་གནང་དང་། སྔགས་འཆང་ཆོས་ཀྱི་རྒྱལ་པོའི་ན་བཟས་དགེ་འདུན་ཐམས་ཅད་ལ་བྱིན་རླབས་བྱས་པས་དགོན་པའི་འབྲུམ་པ་ཆད་ཅིང་། དེར་སྐབས་སྙུང་བ་རྣམས་ཀྱང་སྲོག་སྐྱོན་མེད་པས་རྐྱེན་བྱས་སླར་ཆོས་གཞིས་རྟ་མོ་ལུང་པ་དང་། སྐྱེར་པ་སོགས་སུ་ཡང་ཡང་ཁྲོམ་དབང་ལ་འགྲོ་དགོས་བྱུང་ཞིང་། དེ་རྣམས་གྲུབ་ནས་རྗེའི་ཞབས་དྲུང་དུ་ཕྱིན་པས། གསུང་ལས། ད་ལོའི་འབྲུམ་ནག་འདི་འདྲ་ལ་ཁྱེད་ས་སྐྱ་ཞབས་དྲུང་གི་བཀའ་ཆོས་རྣམས་ཀྱང་བྱིན་རླབས་རྟགས་མཚན་ཅན་བྱུང་པས་བཀའ་དྲིན་ཆེ་ཞིང་། ངེད་ཀྱིས་ཀྱང་བིརྺ་པ་བསྒོམས་ནས་ནད་བདག་རྣམས་རྒྱ་མཚོའི་མཐར་བསྐྲད་པ་ཡིན་ནོ། ། ཞེས་གསུངས་བྱུང་པས།
དེ་དུས་མུས་ནང་གི་འབྲུམ་པ་མྱུར་དུ་ཆད་ཅིང་། རེ་རེ་ཙམ་མཆེད་པ་ལ་ཡང་ཉེས་སྐྱོན་མ་བྱུང་པ་དེ་ནི་རྗེ་བླ་མ་འདི་ཉིད་ཀྱི་ཐུགས་རྗེ་དང་བྱིན་རླབས་ནུས་མཐུ་ཁོ་ན་ལས་བྱུང་བ་ཡིན་གྱི། གཞན་དུ་གོ་བར་མི་བྱའོ། ། དེའི་སྐབས་ཤིག་ན་བདག་ལ་བཀའ་དྲིན་ཆེ་བའི་རྒྱལ་ཡུམ་དམ་པ་ལྷ་སྲས་བསོད་ནམས་རྒྱལ་མོ་དེ་ཉིད་ཀྱི་སྐུ་གདུང་བྱིངས་རྣམས་ལ་ཡབ་རྗེ་ཆོས་ཀྱི་རྒྱལ་པོ་ཉིད་ཀྱིས་ཕྱག་ཚ་གནང་གྲུབ་ཀྱང་། སྐུ་གདུང་བཏུལ་མ་མཚོན་ཙམ་ཞིག་རྗེ་འདི་ལ་ཕྱག་ཚ་ཞུ་འདོད་ཀྱིས་བདག་གིས་མུས་སུ་ཁྱེར་བ་དེ་ཉིན་གཅིག་འཇིམ་པ་བུང་ཆེ་བ་དང་བསྲེས་ནས་རྗེའི་ཞབས་དྲུང་དུ་ཁྱེར་དེ་འདི་ལ་ཕྱག་ཚ་གནང་དགོས་ཚུལ་ཞུས་པས། ཅིས་ཀྱང་འོང་གསུངས་ནས་འཇིམ་པ་བྱིན་རླབས་དང་། ཕྱག་ཚ་མཆོད་དགུ་མ་ཆེ་བ་བརྒྱད་གནང་སོང་བས། བསམ་པ་ལ་རང་གི་མོས་དད་ཀྱི་སྐུ་གདུང་ཆེད་གཏད་ཁྱེར་ནས་འཇིམ་པ་བུང་ཆེ་བ་བྱས་པ་དེ་ལ་ཕྱག་ཚ་ཡང་གྲངས་མང་ཙམ་ཞིག་གནང་ན་བློ་ཁ་རྫོགས་པ་ཞིག་ཡོང་བ་འདུག་པ་ལ་སྙམ་པ་ཤར་བའི་ཚེ། དེ་མ་ཐག་བདག་ལ་སྤྱན་ཆེར་གཟིགས་ནས་ཚ་ཚ་བརྒྱད་པོ་འདི་ལས་གྲངས་མང་ཉུང་མེད་པ་རང་ལེགས་པ་འོང་བས། ད་ལྟ་ངེད་ཀྱིས་རབ་གནས་ཤིག་བྱེད།
དེ་ནས་བླ་བྲང་གི་མཆོད་ཁང་གང་རིགས་ཤིག་ཏུ་སྒྲིག་པ་ཞུ་གསུངས་བྱུང་པས། དེ་དུས་བཀའ་ཕེབས་དང་མཐུན་པར་བླ་བྲང་གི་ལྷ་ཁང་བར་མར་རེ་ཞིག་བཞུགས་སུ་གསོལ་ནས། དུས་ཕྱིས་དཔལ་ས་སྐྱར་བདག་གི་བླ་མ་གྲུབ་མཆོག་དབང་པོའི་མཚན་ཅན་དང་། ཡབ་རྗེ་སྦས་པའི་སངས་རྒྱས་ཀྱི་ནང་རྟེན་དངུལ་གདུང་ཆེ་བ་གཉིས་བཞེངས་པ་དང་སྟབས་གཅིག་པར་རྒྱལ་ཡུམ་དེ་ཉིད་ཀྱི་ནང་རྟེན་དངུལ་གདུང་བཞེངས་པ་དེ་ལ་གཟུངས་གཞུག་འབུལ་བའི་ཚེ། ཐོག་མར་སྟོད་གཟུངས། བར་གཟུངས། རིང་བསྲེལ་སོགས་བླ་མ་གོང་མའི་བྱིན་རླབས་ཀྱི་རྟེན། ཡབ་རྗེ་ཆོས་ཀྱི་རྒྱལ་པོའི་ཕྱག་ཚ་རྣམས་ཕུལ་ནས། དེ་ནས་རྗེ་བླ་མས་ཕྱག་ཚ་བརྒྱད་པོ་ཕུལ་བས། གདུང་ཚ་དེ་ལས་གཅིག་གིས་མང་ན་མི་ཤོང་ཞིང་།
ཉུང་ན་མི་ཁེང་པའི་སྐྱོན་འབྱུང་བ་མངོན་སུམ་དུ་གྲུབ་པ་བྱུང་བས། དེས་ན་ཕྱག་ཚ་བརྒྱད་ཁོ་ན་མཛད་པ་དེ་ཡང་མ་འོངས་པ་ལྐོག་གྱུར་གྱི་དོན་མཐའ་དག་ཡེ་ཤེས་ཀྱི་སྤྱན་གྱིས་གསལ་བར་གཟིགས་པའི་ཐེ་ཚོམ་དང་ཡིད་གཉིས་མི་དགོས་པ་ཡིན་ནོ། ། དེ་ནས་སུ་བཱ་དི་ཞེས་པ་བག་ཡོད་ཀྱི་ལོ་གསར་དུ་ཤར་བའི་རྗེ་འདི་དགུང་ལོ་དོན་གཉིས་སུ་སོན་པ་ཆུ་མོ་གླང་གི་ལོ་ལ་འགྲོ་བ་སྤྱི་མཐུན་གྱི་བསོད་ནམས་ལས། བྱང་ནས་ཆོས་རྒྱལ་ཆེན་པོ་སླར་ངམ་རིང་གི་རྒྱལ་ཁབ་ཏུ་ཕྱགས་ཕེབས་པའི་དགེ་མཚན་རྨད་དུ་བྱུང་བའི་ལེགས་ལམ་ལ་བརྟེན་ནས། ཆོས་རྒྱལ་དེ་ཉིད་ཀྱི་སྐུ་ཚབ་མི་སྣ་ཞུ་ཡིག་ནན་བསྐྱེད་དང་བཅས་པ་ཡང་ཡང་གནང་བས་རྗེ་བླ་མ་ཉིད་དང་། དེའི་ཕྱག་ཕྱིར་བདག་ཀྱང་དཀྲིས་པའི་ཡབ་སྲས་ལྷན་གཅིག་པར་ངམ་རིང་ཕྱོགས་སུ་ཕེབས་དགོས་པའི་སྙན་འབུལ་ཡང་ཡང་བྱུང་བ་ན། རྗེ་བླ་མ་འདིའི་གསུང་གིས། ཁོ་བོ་ནི་ཚེ་མཇུག་འདིར་སྒྲུབ་པ་རྩེ་གཅིག་ཏུ་བྱེད་པ་འདི་བཞག་ནས། རྒྱལ་པོ་རྣམ་ཐོས་སྲས་ཀྱིས་སྤྱན་འདྲེན་བྱུང་ཡང་མི་འགྲོ་བའི་བློ་ཐག་བཅད་པ་ཡིན་པས། ད་ནི་སྡེ་སྲིད་ཀྱི་དགོངས་པ་བཞིན་ས་སྐྱ་ཞབས་དྲུང་དཔོན་སློབ་རྣམས་ངམ་རིང་ཕྱོགས་སུ་ཆིབས་ཁ་བསྒྱུར་བས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་དགོས་ཞེས་གསུངས་པ་བཞིན།
ངོས་ཅག་རྣམས་ངམ་རིང་ཕྱོགས་སུ་འགྲོ་བའི་རྗེ་བླ་མ་ལ་ཕྱི་ཕྱག་ཞུ་བར་ཆོས་གྲྭ་ཟུར་དུ་ཕྱིན་པས། དེ་དུས་སེམས་དཔའ་ཆེན་པོའི་བཞུགས་ཁྲིའི་སྟེང་དེར་ཁྲོ་བོའི་རྒྱལ་པོ་རྨེ་བརྩེགས་ཀྱི་རྗེས་གནང་ཁྲུས་གསོལ་རྒྱས་པ་དང་བཅས་པ་ཞིག་གནང་རྗེས། ལིང་སེར་པོ་ལ་གནང་བའི་ཕྱག་མདུད་སོགས་བྱིན་རླབས་ཀྱི་རྟེན་འགའ་ཞིག་སྩལ་ནས། སླར་གཟིམ་ཆུང་དུ་ཕྱག་ཕེབས་ཏེ་ཡུན་རིང་པོའི་བར་དུ་རྡོ་རྗེ་རྣལ་འབྱོར་མའི་བསྐྱེད་རྫོགས་ཀྱི་ཉམས་ལེན་གྱི་སྙིང་པོ་མཐའ་དག་ལ་དྲི་བ་དྲི་ལན་གྱི་ཚུལ་དུ་གསུང་གི་བདུད་རྩི་མཐའ་ཡས་པ་ཞིག་སྩལ་ཏེ། མཐར་གསུང་ལས། འོ་དེ་ལྟ་བུའི་ཉམས་ལེན་གྱིས་འཆི་ཁར་མཚམས་སྦྱོར་ཐུབ་པའམ། དེ་མིན་ཡང་ད་ལྟ་རྨི་ལམ་ཟིན་པ་ཞིག་ཡིན་ན། དེའི་གནད་ཀས་བར་དོའི་སྣང་བ་ཤར་བའི་ཚེ། དེ་ཉམས་ལེན་དང་བསྲེ་ཐུབ་པ་ཞིག་བྱུང་ན། དེ་ཕྱིན་ཆད་མགོ་བོ་ལ་ཐོད་པ་ལེན་མི་དགོས་རྒྱུ་དེར་གདའ།
ཡང་བར་དོར་ད་ལྟའི་རྨི་ལམ་བཞིན་འཁྲུལ་འབྱམས་སུ་ཀ་སོང་ན། འཁོར་བ་འདིར་ཡང་དང་ཡང་དུ་ཁྱི་རི་རི། ཁོར་རོ་རོ་བཞུགས་ཆོག་པ་ལས་མ་འདས་པས། ད་ལྟ་ཡར་འགྲོ་མར་འགྲོའི་གྱེས་མཚམས་འདི་ལ་བག་ཆགས་བརྟན་པོ་འཇོག་ཐུབ་པའི་ཉམས་ལེན་ལ་བརྩོན་པར་མཛད་དགོས་སོ་ཞེས་གསུངས་བྱུང་པས། བདག་གི་སེམས་ལ་ཨེ་མ་མི་ལུས་ལན་ཅིག་ཙམ་ཐོབ་པའི་ནམ་འཆི་ཆ་མེད་འདི་ལ། དགོས་མེད་ཀྱི་ཚེ་འདིའི་བྱ་བ་རྣམས་རྒྱབ་ཏུ་བསྐྱུར་ནས་ནམ་མཁའ་ལ་འཕུར་བ་སོགས་གྲུབ་རྟགས་སྟོན་ཐུབ་པ་ཞིག་གི་མ་བྱུང་བར། བུག་སྒོ་ལས་མི་འདའ་བའི་དམ་བཅའ་ལྟ་བུ་བྱས་ནས། རྗེ་བླ་མའི་གསུང་གི་བདུད་རྩི་ཟབ་མོ་ལ་ཉམས་ལེན་ཆིག་སྒྲིལ་དུ་བྱ་དགོས་རྒྱུར་འདུག དེ་ལས་གལ་ཆེ་བའི་སྒྲུབ་རྒྱུའི་དོན་གཞན་ཅི་ཡང་མི་འདུག་སྙམ་པ་བློ་ལ་དུང་དུང་པ་ཤར་ཞིང་། དེ་ནས་རྗེའི་ཞབས་པུས་ལ་མགོ་བོ་བཙུགས་པའི་བླ་མ་བརྒྱུད་པ་མང་པོའི་བྱིན་རླབས་དང་།
ཆོས་སྐྱོང་རྣམས་ལ་བཀའ་བསྒོ་རྒྱས་པ་སོགས་མཛད་ནས། གཞན་ཡང་འདི་ཕྱིར་ཕན་པའི་བསླབ་བྱ་དུ་མ་དང་བཅས་དཔོན་སློབ་ཕན་ཚུན་ཐུགས་ཡིད་གཅིག་འདྲེས་ཀྱི་འབྲལ་མི་ཕོད་པ་ལྟ་བུའི་ངང་ནས་རིམ་གྱིས་ལམ་དུ་ཞུགས་ཏེ། ཐོག་མར་ཡ་མ་བདེ་ལྡན་དང་། དགོན་པ་དགའ་ལྡན་རྩེ་གཉིས་སུ་ཞག་གཉིས་གསུམ་རེ་འདུག་པའི་སོ་སོར་དགེ་འདུན་རྣམས་ལ་འདོད་ཆོས་འགྲོ་གང་ཆེ་བགྱིས་ཤིང་མུས་གནས་གསར་དུ་ཡར་རྒྱབ་དབོན་ཆེན་དང་མདོག་ལྷུན་སྡིང་དུ་སྐུ་ཞང་གདོང་དགའ་བས་ཆེར་གཏད་ཡོང་དགོས་ཚུལ་གནང་བྱུང་པ་ལྟར་སོ་སོར་ཕྱིན་པའི་ཚེ་དབང་རྗེས་གནང་སོགས་དགོངས་འདོད་ལྟར་ཕུལ་ཅིང་། ཁོང་གཉིས་ཀྱིས་ཀྱང་ཕེབས་བསུ་བསྙེན་བཀུར་འབུལ་ནོད་སོགས་རྒྱ་དཔངས་ཆེ་བ་མཛད་ནས། དེ་ནས་མདོག་གཞུང་གི་ས་སྐྱ་པའི་དགོན་པ་ལུ་ཕུ། དགེ་བཅུ། ཞེ་དགོན། ཡ་ག་ཆོས་སྡིང་རྣམས་སུ་སོ་སོ་ནས་སེར་འཕྲེང་རྒྱས་པ། ཟང་ཟིང་གི་འབུལ་བ་བསྙེན་བཀུར་སོགས་བཟང་འགྲན་ལྟ་བུའི་ཤིན་ཏུ་གྱ་ནོམ་པ་བྱུང་པ་བཞིན།
དགོན་པ་གཞན་རྣམས་སུ་ཞག་རེ་ཙམ་དང་། ཞེ་དགོན་དུ་བཅགས་མལ་ཞིག་བསྡད་པའི་སོ་སོའི་བླ་མ་གྲྭ་རིགས་སོགས་ཀྱི་ཐུགས་འདོད་དང་བསྟུན། དབང་བཀའ་རྗེས་གནང་ཟུར་བཀའི་རིགས་མང་པོ་ལུང་གི་རིགས་མང་པོ་སོགས་ཆོས་ཀྱི་སྦྱིན་པ་ཅི་ཡང་ཞིག་བགྱིས་ནས། དེ་ནས་དཔལ་ངམ་རིང་གི་རྒྱལ་ཁབ་ཆེན་པོར་འབྱོར་པའི་ཚེ། དེ་དུས་ཆོས་རྒྱལ་ཆེན་པོ་སྐུ་འབྲུམ་ལ་འཛེམས་པའི་སླད་དུ་སྐུ་འབུམ་རྣམ་རྒྱལ་ན་གདན་ཆགས་པའི་སྐབས་ཡིན་པས། བདག་གིས་ངམ་རིང་རྩེར་བགས་བསང་གི་ཚུལ་དུ་ཞག་བཞི་ལྔ་ཞིག་བསྡད་པའི་དེའི་བར་ལ། རྗེ་བཙུན་ངག་དབང་ཆོས་འབྱོར་དཔོན་གཡོག་རགས་བསྡུས་སོགས་དེར་བཞུགས་ཀུན་ལ་ཆོས་བཀའ་ཅི་རིགས་པ་ཕུལ་ཅིང་། དེ་ནས་སྐྱ་བོ་ཁ་གདངས་སུ་སྡེ་སྲིད་ཞབས་དྲུང་དང་མཇལ་བའི་ཐུགས་དགེ་སྤྲོ་ཆེན་པོ་དང་བཅས་བསུ་བ་བསྙེན་བཀུར་དཔག་ཏུ་མེད་པ་མཛད་ཅིང་། ཟླ་བ་གཉིས་ཙམ་གྱི་རིང་ལ་བསྡད་པའི་ཚེ་དབང་རིགས་མི་འདྲ་བ་བརྒྱ་ཚར་དུ་མ་དང་། རྗེས་གནང་ཟུར་བཀའ་བཅུ་ཕྲག་ལྷག་ཙམ་ཕུལ་རྗེས།
སྐུ་འབུམ་གྱི་ཤར་ཕྱོགས་ན་ཆོས་རྗེ་ས་པཎ་གྱི་བཞུགས་ཁྲི་ཞིག་འདུག་པ་དེའི་སྟེང་ནས་ཐུབ་པ་དགོངས་གསལ་དང་། རྗེ་སེམས་དཔའ་ཆེན་པོའི་བཀའ་འབུམ་ཡོངས་རྫོགས་ཀྱི་ལུང་རྣམས་ཉིན་རེ་བཞིན་ཆོས་ཐུན་མ་ཆག་པར་གསན་པར་མཛད་ཅིང་། སྤྱིར་ཡང་ཆོས་རྒྱལ་ཆེན་པོ་འདི་ངེད་རང་ལ་ཐུགས་ལྷག་པར་བརྩེ་བ་ཞིག་ཡོད་པའི་སྟེང་། དེ་དུས་མཆོག་ཏུ་དགེས་པའི་གསུང་གིས། ཁྱེད་ས་སྐྱ་པའི་གདུང་བརྒྱུད་ལ་གྲུབ་ཚུལ་སྟོན་པ་ཟམ་མ་ཆད་པ་ཞིག་བྱུང་འདུག་ཀྱང་། མཁས་ཚུལ་གྱི་སྒོ་ནས་བསྟན་པའི་གསལ་བྱེད་ཆེན་པོར་གྱུར་པ་གོང་མ་དཀར་པོ་རྣམ་གསུམ། ཆོས་རྗེ་ཁུ་དབོན། བླ་མ་དམ་པ་སྐུ་མཆེད། ཐེག་ཆེན་པ། ས་ལོ་ཆེན་པོ་སོགས་ཐོར་ཙམ་ལས་མ་བྱུང་འདུག་པས།
ཁྱེད་ཀྱང་སྐྱེས་སྟོབས་ཀྱི་མཁྱེན་རབ་དང་། ཐོས་བསམ་ལ་ཐུགས་ཀྱི་དང་འདོད། བསྟན་པའི་ཁུར་སོགས་གཞན་ལས་ཕུལ་དུ་བྱུང་ངེས་འདུག་པས། ད་ནི་མདོ་སྔགས་དང་སྒྲ་སྙན་སོགས་རིག་གནས་མཐའ་དག་གིས་བསྡུས་པའི་ཤེས་བྱའི་གནས་ཐམས་ཅད་ལ་སྦྱངས་པ་མཐར་ཕྱིན་པ་དང་། རྗེ་མུས་ཆེན། ས་སྐྱ་ནས་ཁྲི་ཆེན་སྐུ་མཆེད་སོགས་བླ་མ་མང་པོ་ལས་གསན་པ་རྒྱ་ཆེ་བ་ཞིག་མཛད་ནས། བདག་ཀྱང་ཕུགས་ཡུལ་བླ་མ་མང་པོ་འཚོལ་མི་དགོས་པ་ཞིག་དང་། ཁྱད་པར་ད་ལྟའང་རང་གི་ལག་ན་རྫོང་གཞིས་དགོན་གནས་སོགས་རྒྱ་དཔངས་མི་ཆུང་ཙམ་ཡོད་པས། རྒྱལ་བརྒྱུད་ཡོང་བ་ནི་དཀའ་བ་འདུག འདི་རྣམས་ཞལ་བདག་ཀྱང་ཕུགས་ཡུལ་ཁྱེད་ཀྱིས་མཛད་པ་ཞིག་བྱུང་ན།
བྱང་ཁོག་འདི་ས་སྐྱ་པའི་བསྟན་པ་དར་ས་ཡིན་པས་བླ་མ་གོང་མའི་ཞབས་ཏོག་དང་། བསྟན་པ་ལ་ཡང་ཕན་སླེབ་ཤིན་ཏུ་ཆེ་ཞིང་། བདག་གི་བསམ་པ་ཡང་དེ་ཀས་རྫོགས་རྒྱུ་ཡིན་པས། དེ་ལྟར་ཐུགས་ལ་བཞག་ནས་ཐོས་བསམ་དང་། ཆོས་གསན་པ་སོགས་ལ་ཐུགས་རྩོལ་གྱིས་བརྒྱན་པ་མཛད་དགོས་ཞེས་སོགས་གསུངས་ཤིང་། ཟང་ཟིང་གི་གནང་སྐྱེས་ཡང་ཚན་གྲངས་མང་པོ་བསྒྲིགས་པའི་ཟོལ་སྦྱོར་ལྟ་བུ་མ་ཡིན་པའི་དཔེ་ཆ། སྐུ་རྟེན། བྲིས་ཐང་། དབང་ཆས་སོགས་མཁོ་དགུ་བསྒྲིགས་པ་དུས་གཅིག་མ་ཡིན་པ་རིམ་གྱིས་གནང་བའི་རྒྱ་དཔངས་ཤིན་ཏུ་ཆེ་བ་བློས་མི་འཁྱུད་པ་སྩལ་པ་སོགས་ལུགས་གཉིས་གང་གི་སྒོ་ནས་ཀྱང་རང་ཉིད་ཁོ་ན་ལ་གཅིག་ཏུ་དགོངས་པའི་ཕ་གཅིག་བུ་གཅིག་ལྟ་བུའི་འདུ་ཤེས་ཀྱི་ཐུགས་བརྩེ་བའི་རྒྱུན་གཞན་ལས་ཆེས་ཆེ་བ་ཞིག་འཕྲལ་ཡུན་དུ་མཛད་པ་ཡིན་ལ། དེ་ལྟར་མི་དབང་ཆེན་པོའི་ཐུགས་བཞེད་རྣམས་རྫོགས་པར་བགྱིས་ནས་རིམ་གྱིས་གདན་ས་ཆེན་པོར་ཡོང་བའི་ལམ་བར་རྣམས་སུ།
སེང་གེ་ལུང་། དཔལ་ལྡན་ལྷ་རྩེ། སྒྲོ་སྨོན་ལུང་རྣམས་སུ་ཞག་རེ་བསྡད་པའི་སོ་སོའི་སྐྱ་སེར་རྣམས་ཆོས་དང་ཟང་ཟིང་གིས་ཚིམ་པར་བགྱིས་ཏེ། རང་གི་བསྟི་གནས་བོད་ཀྱི་རྡོ་རྗེ་གདན་དཔལ་ས་སྐྱར་འབྱོར་པའི་ཉིན་སྔ་ཆེར་ཡབ་རྗེ་ཆོས་ཀྱི་རྒྱལ་པོ་ཉིད་ཐུགས་ཤིན་ཏུ་དགེས་པའི་ཐུགས་དམ་གསུང་ཤོག་ཅིག་གནང་བྱུང་བའི་ནང་ན། ད་ལམ་ཁྱེད་རང་ཕྱོགས་ནས་ཡོང་བ་ཐོག་མ་ཡིན་པ་ནས་རྟེན་འབྲེལ་ལ་བསམ། སེར་འཕྲེང་རྟ་བསུ་སོགས་རྒྱས་པའི་གྲབས་བཤོམ་བྱས་ཡོད་ཅིང་། སེར་ཇ་ཡང་འདི་ཀ་ནས་སྔ་མོར་སྦྱར་ཟིན་པས། ད་ནི་ཤད་རྩོལ་གྱིས་ཡོང་དགོས་ཚུལ་གནང་འདུག་པ་མཐོང་བས་རྐྱེན་བྱས་ཡིད་ལ་དགའ་སྤྲོ་དཔག་ཏུ་མེད་པ་ཐོབ་པའི་ངང་ནས། དེ་འཕྲལ་རྟ་ཐོག་ཁེལ་བའི་རིམ་གྱིས་འོངས་པ་ན། ཐོག་མར་གོང་བཞུགས་ཞབས་དྲུང་སྒར་ཆེན་དཔོན་སློབ་རྣམས་ཀྱི་ཆིབས་བསུ་ཟབ་མོ་དང་།
དེ་ནས་གདན་ས་གཞུང་གིས་ཆིབས་བསུ་རྒྱས་པ་སེར་འཕྲེང་དང་བཅས་པས་བསུ་བར་མཛད་དེ། བཞི་ཐོག་བླ་བྲང་དུ་འབྱོར་པའི་ཚེ། ཚོམས་དམར་གྱི་འགག་གི་སྤྲས་ཐུང་གི་མགོར་རང་གི་གཅེན་འཇམ་དབྱངས་མཐུ་སྟོབས་དབང་ཕྱུག་དང་། སྔགས་འཆང་ངག་དབང་ཀུན་དགའ་དབང་རྒྱལ་གཉིས་དང་མཇལ་ཞིང་། ཐུགས་དགེས་དགེས་དུ་མ་མཛད་ཀྱིན་འདུག་པས། རང་ཉིད་ཀྱང་དགའ་སྤྲོ་ཚད་མེད་བྱུང་ཞིང་། དེ་ནས་གཟིམ་ཆུང་རབ་གསལ་དུ་སྙིགས་དུས་ཀྱི་འགྲོ་བའི་སྐྱབས་མགོན་དམ་པ་བཀའ་དྲིན་གཞལ་དུ་མ་མཆིས་པའི་སྤྲུལ་པའི་སྐྱེས་མཆོག་ཡབ་རྗེ་སྦས་པའི་སངས་རྒྱས་དེ་ཉིད་དང་མཇལ་བའི་ཚེ། གཟིགས་མ་ཐག་ཞལ་འཛུམ་བག་དང་ལྡན་པས་བསུས་ཏེ། བྱིན་རླབས་ཞུ་བར་ཕྱིན་པ་ན། སྐུ་བརྩེ་བའི་སླད་དུ་བདག་གི་མགོ་བོ་འཐེན་པར་མཛད་ཅིང་བཞད་སྒྲ་སྒྲོག་བཞིན་པ་དང་བཅས་དགྱེས་པའི་མདངས་དུ་མ་ཞིག་མཛད་ཀྱིན་འདུག་པས་ཡིད་ལ་བདེ་བ་བསམ་གྱིས་མི་ཁྱབ་པ་བྱུང་ཞིང་།
དེ་ནས་གསོལ་ཇ་གཉིས་ཙམ་གྱི་རིང་ལ་མུས་ཕྱོགས་དང་། བར་ལམ་སོགས་ཀྱི་སྙན་འབུལ་རྣམས་ཞིབ་པར་ཕུལ་བས། ཡབ་རྗེ་ཉིད་ཀྱང་ཐུགས་སྤྲོ་བ་ཆེན་པོའི་གསུང་གིས། ད་ལམ་ཁྱེད་རང་ཕྱོགས་འགྲུལ་ཐོག་མ་འདི་ལ་གཞིས་བྱེས་གང་དུ་ཡང་ཉེས་པ་མེད་པ་སོགས་འགྲུལ་མགོ་ནོན་པར་བྱུང་བས་ཤིན་ཏུ་ལེགས་བྱུང་ཞེས་སོགས་གསུང་གླེང་རྒྱུན་རིང་པོའི་བར་དུ་མཛད་ཅིང་། དེའི་ནངས་པར་རང་ཉིད་ལ་བྱང་ཕྱོགས་སུ་བྱུང་བའི་ཟང་ཟིང་གི་དངོས་པོ་ཅི་ཡོད་ཐམས་ཅད་ཡབ་རྗེ་ཆོས་ཀྱི་རྒྱལ་པོ་ཉིད་ལ་ཕུལ་ནས་རེ་ཞིག་གི་བར་ལ་བཞི་ཐོག་བླ་བྲང་གི་ཆམ་དམར་གྱི་ཤར་སྦུག་གཟིམ་ཆུང་མཁའ་སྤྱོད་ཉིད་དུ་ཐོས་བསམ་དང་ཁ་ཏོན་སོགས་ལ་རྟག་འགྲུས་སུ་གནས་པའི་སྐབས་ཕྱི་ནང་གི་སྣང་ཚུལ་སྣ་ཚོགས་ཤིག་ལ་ཐུགས་ལྷག་པར་འབྱུང་བས་རྐྱེན་བྱས་ལན་ཅིག་གི་ཚེ་ཁོ་བོ་ཅག་ལ། ཡབ་རྗེ་ཆོས་ཀྱི་རྒྱལ་པོ་དུས་གསུམ་སྒྲིབ་མེད་དུ་གཟིགས་པའི་སྔགས་འཆང་གྲགས་པའི་མཚན་ཅན་གྱི་གསུང་གིས། དོ་ནུབ་ལབ་རྒྱུ་ཁག་ཆེ་བ་ཞིག་ཡོད་པས། ངེད་ཀྱི་སར་ཁ་ཏོན་གྲུབ་མཚམས་ཁོར་ཙམ་ཞིག་ཡོང་ལུགས་གྱིས་ཤིག་གསུངས་བྱུང་བ་བཞིན་བདག་གིས་ཞབས་དྲུང་དུ་ཕྱིན་པས། ཡབ་རྗེ་ཐུགས་རྗེ་ཅན་དེ་ཉིད་ཀྱི་ཕྱག་ནས། བཀྲས་ཐགས་ཟུང་གཅིག
གོས་ཆེན་ལུ་ཧང་སྤྲིན་ཆེན་གྱི་རི་མོ་ཅན་ཡུག་གཅིག ཀར་ཡུག་སྤུས་གཙང་རྣམས་གནང་ནས། ཉིད་ཀྱི་གསུང་ལས། འོ་ད་ལབ་རྒྱུའི་སྙིང་པོ། དཔལ་ལྡན་ས་སྐྱ་པའི་བསྟན་པ་ལ་གདན་ས་ཆེན་པོ་འདི་ཉིད་ཀྱི་འཛིན་སྐྱོང་ལས་གལ་ཆེ་བ་མི་འདུག་ཅིང་། འདིའི་འཛིན་སྐྱོང་ཡང་ཞལ་ངོ་ན་རིམ་བཞིན་གྱི་གཞོན་པ་ལ་བཀའ་བབས་པ་ཞིག་ཡོད་པ་དང་། ལྷག་པར་བསམ་ཡས་ཆོས་སྐྱོང་ཆེན་པོས་ཀྱང་། རྡོ་རྗེ་གདན་གྱི་འཛིན་སྐྱོང་རིགས་གསུམ་མགོན་པོའི་རྣམ་འཕྲུལ་གྱི་གཞོན་པ་དེ་ལ་བཀའ་བབ་ཡོད་དོ་ཟེར་བ་ཐེངས་གཉིས་རང་ངེད་ལ་ཡི་གེ་བྱུང་བ་སོགས་གང་ནས་བསམས་ཀྱང་ཁྱོད་ཀྱིས་གདན་སའི་འཛིན་སྐྱོང་སྤེལ་གསུམ་བྱས་པའི་རབ་བྱུང་གི་བརྟུལ་ཞུགས་འདི་དོར་ནས་ངེད་རང་བཞིན་བགྱིས་ན། ང་ཡང་བསམ་པ་དེ་ཀས་རྫོགས་ཤིང་། ངེད་རང་གི་གཟུགས་པོས་ནམ་ལྕོགས་བར་ཁུར་ཡང་ལེན་པ་དང་།
དེ་ལྟར་བྱས་ན་རང་རེ་ལ་དགྲ་གཉེན་གྲོགས་གསུམ་སུས་ཀྱང་བསམ་ངན་སྦྱོར་རྩུབ་ཀྱིས་མི་ཚུགས་ཤིང་། ངེད་ཀྱིས་ཀྱང་སྔགས་འཆང་ཆེན་པོའི་བཀའ་ཆེམས་སྙིང་ལ་བཅངས་ནས་གདན་སའི་འཛིན་སྐྱོང་གི་ཆེད་དུ་ཕྱི་ནང་གསང་གསུམ་ནས་ཡིད་ཆད་གཏོང་བ་མང་དུ་བྱུང་ཡང་བཟོད་རང་བསམ་བསྲན་བསྐྱེད་པས། ས་སྐྱ་མིང་མ་སྟོང་ཙམ་བྱུང་པ་ཡིན། ད་ཆ་ཁྱོད་ཀྱིས་ངེད་ལ་མི་ཉན་པ་འཛིན་སྐྱོང་སྤེལ་གསུམ་མི་བྱེད་ན། ང་ཡང་སུ་ལ་བསམས་ནས་སྡོད་དུ་འདུག གང་ནའང་ངེད་ཀྱིས་སྔགས་འཆང་ཆེན་པོའི་བཀའ་ཆེམས་བློས་མ་ཐོང་བ་བཞིན། ངེད་ཀྱི་ངག་ཀྱང་ཁྱེད་ཀྱིས་མི་གཅོག་པ་བྱེད་དགོས། དེ་བཞིན་མ་བྱས་ན་གོང་མ་ཡེ་ཤེས་སྤྱན་ལྡན་རྣམས་ཀྱང་ཐུགས་ཁྲེལ་འགྲོ། ད་ལྟ་བློ་ཐག་ཆོད་ཆོད་ལྟར་བྱས་གདུང་སྤེལ་མ་བྱས་ཀྱང་། ང་ཡང་གཟུགས་ཤིས་ངན་པ་དང་ཡུན་རིང་ཨེ་སྡོད་མི་ཤེས་པས།
བཞི་ཐོག་བླ་བྲང་གི་གཙུག་ལག་ཁང་རྟེན་གསར་བཞེངས་ངེད་ཀྱི་བློ་ལ་ཇི་ལྟར་ཡོད་པ་འདི་རྣམས་ཀྱི་མཇུག་ཁྱེད་ལ་བསྒྲིལ་དགོས་པ་ཡོང་ཞེས་སོགས་གསུངས་བྱུང་པས། བདག་གི་སེམས་ལ་བཅོས་མ་མ་ཡིན་པའི་ཡིད་འབྱུང་དྲག་པོ་ཞིག་སྐྱེས་བྱུང་པའི་དབང་གིས་དར་ཙམ་ཞིག་གང་ཡང་ཞུ་མ་ཐུབ་ཅིང་། དེ་ནས་མིག་མཆི་མས་གང་ཞིང་སྐད་འདར་བ་དང་བཅས་བདག་གི་ས་ནས་གོང་བཞུགས་ཞབས་དྲུང་གི་བཀའ་གང་ཕེབས་ཞུ་བ་ལས་མ་འདས་འདུག་ཀྱང་། སྤྱིར་འཇིག་རྟེན་དང་འབྲེལ་བའི་འཛིན་སྐྱོང་སོགས་བདག་གིས་མི་ཤེས་ཤིང་། ལྷག་པར་ཁྱིམ་ཐབ་དང་ལྷན་གཅིག་ཏུ་གནས་པ་འདི་བདག་གི་བློ་ལ་ཞེ་ཐག་པ་ནས་མེད་ངེས་ཡིན་པ་སྔར་དགོངས་པར་མངའ་བ་ལྟར་ཡིན་པས་བདག་རང་གི་ཆ་ནས་ཆོས་མཐུན་གྱི་ཁ་ཏོན་གང་འཕེལ་དང་། ཅི་ནུས་ཀྱི་འཆད་ཉན་བགྱིད་པ་སོགས་ཀྱི་སྒོ་ནས་ཞབས་ཏོག་སྒྲུབ་ཆོག་པ་ཞིག་དགོངས་པ་ཡངས་པ་དང་། དིང་སང་ཞལ་བཀོད་གནང་བའི་བཞི་ཐོག་གི་ལྷ་ཁང་རྟེན་བཞེངས་རྣམས་ཀྱང་མཐར་ཕྱིན་པ་ཞིག་ལོས་ཡོང་དུ་འདུག་པ། གོང་བཞུགས་རང་ད་དུང་ལོ་བརྒྱར་སྤྱི་སྒོས་ཀྱི་ས་དང་སེམས་ཅན་གྱི་དོན་དུ་ཞབས་པད་བརྟན་པའི་ཐུགས་འདུན་སོགས་དགོས་ཚུལ་རྒྱས་པར་ཞུས་ཤིང་། དེ་ནས་ངོས་ཅག་གིས་གདན་ས་ཆེན་པོའི་ཧོར་ཟླ་དྲུག་པ་དང་བདུན་པའི་ཀྱེ་རྡོར་དང་རྡོ་རྗེ་ཕུར་པའི་སྒྲུབ་མཆོད་ཀྱི་ཚོགས་དབུ་ལ་ཡབ་རྗེ་ཆོས་ཀྱི་རྒྱལ་པོའི་བཀའ་བཞིན་ཕྱིན་པའི་སོ་སོའི་དབང་བསྐུར་རྣམས་བགྱིས་པའི་ཚེ། རྡོ་རྗེ་ཕུར་པའི་དབང་གི་སྐབས་དབང་ཡོན་དུ་རྒྱལ་བ་བྱམས་པའི་སྐུ་ལི་མ་དངོས་གཙང་ཞིག་འབུལ་མཁན་བྱུང་བ་ཡབ་རྗེ་ཆོས་ཀྱི་རྒྱལ་པོ་ཉིད་ལ་སྤྱན་ལམ་ཕབ་པས།
ཡབ་རྗེ་ཉིད་ཀྱི་གསུང་ལས། འདི་རྟེན་འབྲེལ་བཟང་། བྱམས་པའི་བསྟན་པ་མ་ཤར་བར་གདུང་སྤེལ་བྱས་ནས་སྡོད་ཟེར་བའི་རྟེན་འབྲེལ་ཡིན་གསུངས་པ་སོགས་དགྱེས་པའི་གསུང་གིས་མ་འོངས་པ་མཁྱེན་པའི་ལུང་བསྟན་མང་དུ་སྩལ་པ་ཡིན་ནོ། ། དེ་ནས་ལོ་དེའི་སྟོན་གླིང་ག་དགོན་པའི་དུས་ཆོས་འཆད་པ་དང་། ལྷག་པར་རྗེ་བླ་མའི་དྲུང་དུ་འདོད་ཆོས་མང་པོ་ཞུ་བའི་སླད་དུ་བྱང་ཕྱོགས་སུ་རྟ་ཁ་བསྒྱུར་བའི་ཚེ། ཡབ་རྗེ་ཆོས་ཀྱི་རྒྱལ་པོའི་དྲུང་དུ་ཕྱི་ཕྱག་ཞུ་བ་དང་བསྟུན་འཕྲལ་ཕུགས་ཀྱི་བསླབ་བྱ་མཐའ་དག་མཐིལ་ཕྱིན་ཞུས་ཤིང་། ཞབས་དབང་བཀའ་བསྒོ་རྒྱས་པར་སྩལ་ནས་ཡབ་རྗེའི་ཞལ་དཀྱིལ་ལ་ཡང་ཡང་ལྟ་བཞིན་པའི་ངང་ནས་རིམ་གྱིས་རྟ་ཐོག་ཁེལ་བའི་གདོང་དགའ་བཀྲ་ཤིས་རྩེ། དཔལ་ལྡན་ལྷ་རྩེ་སོགས་བརྒྱུད་པའི་མི་དབང་ཆེན་པོས་ཆེར་གཏད་ཀྱིས་འབོད་མི་གནང་བྱུང་པ་བཞིན་ངམ་རིང་ཆོས་ཀྱི་རྒྱལ་པོའི་ཕོ་བྲང་དུ་ཆིབས་བསུ་སེར་འཕྲེང་དང་བཅས་འབྱོར་པའི་ཚེ། དེར་བཞུགས་ཀྱི་སྡེ་སྲིད་ལྕམ་སྲིང་། ཆོས་སྡེ་ཆེན་པོའི་སློབ་དཔོན་རགས་བསྡུས།
དྲུང་འཁོར་འགའ་ཡར་དང་བཅས་པ་ལ་སོ་སོའི་བཞེད་དོན་དང་མཐུན་པའི་དབང་། རྗེས་གནང་། ལུང་གི་སྐོར་སོགས་གང་ལ་ཅི་འཚམས་སུ་བགྱིས་ཏེ་གནས་པའི་སྐབས། དཔལ་ས་སྐྱ་ནས་ཡབ་རྗེ་ཆོས་ཀྱི་རྒྱལ་པོས་ཐུགས་དམ་ཕྱག་བྲིས་མ་ཞིག་གནང་བྱུང་བའི་ནང་ན། ངེད་ནི་ཉེར་དགུའི་ཟླ་བར་འདུག བསྟན་པ་ལ་གདན་སའི་འཛིན་སྐྱོང་ལས་ཁག་ཆེ་བ་མི་འདུག་པ་སོགས་ཞིབ་ཆ་མཐའ་དག་ངོས་ཀྱིས་གླེང་བ་ལྟར་ཡིན་པས། ས་སྐྱ་ཟེར་བའི་མིང་ཡོང་མོང་ལ་རྒྱས་བྱུང་བས། འཛིན་སྐྱོང་སྤེལ་གསུམ་ལ་བློ་ཁུར་བསྐྱེད་པ་རང་གལ་ཆཻ་གསུང་བ་འདུག་པ། དེ་དུས་ནི་རང་བླུན་པས་མ་གོ་ཡང་། ཕྱིས་བསམ་པས་སྔགས་འཆང་ཉིད་རང་དག་པའི་ཞིང་དུ་མྱུར་དུ་ཕེབས་པའི་དགོངས་པ་དེ་དུས་ནས་གཏད་པའི་གསུང་དུ་འདུག་ཅིང་།
དེ་ནས་ངམ་རིང་ཕྱོགས་ཀྱི་བྲེལ་བ་རྣམས་མགྱོགས་སྤྱོད་ཀྱིས་མུས་ཕྱོགས་སུ་འགྲོ་བ་ན་སྡེ་སྲིད་ཞབས་དྲུང་ནས་ཀྱང་རྒྱང་རིང་པོའི་བར་དུ་བསྐྱེལ་མར་ཕེབས་པ་མཛད་ཅིང་། དེ་ནས་མངོག་དང་མུས་ནང་གི་དགོན་སོ་སོའི་གྲྭ་རིགས་སྦྱིན་བདག་དང་བཅས་པ་རྣམས་ལ་ཆོས་དང་ཟང་ཟིང་གི་ཕན་པ་ཅི་རིགས་པ་བགྱིས་ཏེ། གླིང་ག་ཆོས་ཀྱི་ཕོ་བྲང་དུ་འབྱོར་པ་ན་དེར་བཞུགས་ཀྱི་དགེ་འདུན་རྣམས་ཀྱིས་སེར་འཕྲེང་རྒྱས་པས་བསུས་ནས། དེའི་ནངས་པར་ཁྱབ་བདག་འཁོར་ལོའི་མགོན་པོ་རྗེ་བླ་མ་ཉིད་ཆོས་ར་ཟུར་ན་བཞུགས་པའི་དྲུང་དུ་དགྱེས་བཞིན་དུ་མཇལ་ཏེ། ཕན་ཚུན་ཐུགས་ཀྱི་སྤྲོ་བ་མཆོག་དང་ལྡན་པའི་ངང་ནས་གདན་ས་ཆེན་པོ་དང་། བར་ལམ་གྱི་གནས་ཚུལ་རྣམས་ལས་བརྩམས་ཏེ་གསུང་གླེང་དུ་མ་གནང་བའི་རྗེས་སུ། བདག་གིས་སྔར་གྲུབ་མཆོག་བསོད་ནམས་དབང་པོའི་དྲུང་དུ་ལམ་འབྲས་ཆ་ལག་རགས་རིམ་དང་བཅས་པ་ལན་གཅིག་ཐོབ་ཀྱང་། ད་དུང་གསུང་ངག་ཆ་ལག་ཡོངས་རྫོགས་ཀྱིས་བརྒྱན་པ་ཞིག་རྗེ་རིན་པོ་ཆེའི་དྲུང་ནས་ཀྱང་གནང་དགོས་ཚུལ་གསོལ་བ་བཏབ་པས། གསུང་ལས། གསེར་ག་བདག་པོའི་དཔེར་འདུག་པས།
ལམ་འབྲས་ཆ་ལག་དང་བཅས་པ་ཅིས་ཀྱང་འབུལ་སྤྲོ་ཞིང་། དེ་གོང་དུ་ས་སྐྱ་ཞབས་དྲུང་ནས་ཚོགས་ཆེན་ལ་བཀའ་ཆོས་ཤིག་གནང་བ་ཞུ་གསུངས་བྱུང་བ་ལྟར། བདག་གིས་གླིང་གའི་དགེ་འདུན་གང་ཡོད་ཀྱི་སྟེང་དུ་དགོན་པ་གཞན་ནས་བྱོན་པའི་དོན་གཉེར་གྱི་རིགས་སོགས་ཆོས་ཉན་པ་གྲངས་ཤིན་ཏུ་མང་བ་ཞིག་ལ་ཚེ་འཕེལ་དཀར་པོ། འཇམ་དཀར། མི་གཡོ་བ་དཀར་པོ་སོགས་ཀྱིས་མཚོན་པའི་རྗེས་གནང་ཟུར་བཀའ་སུམ་ཅུ་ལྷག་ཙམ་སོ་སོའི་ཡིག་ལུང་དང་བཅས་པ་དང་། རྗེ་སེམས་དཔའ་ཆེན་པོ་དང་ས་ལོ་ཐམས་ཅད་མཁྱེན་པའི་བཀའ་འབུམ་ཡོངས་རྫོགས་ཀྱི་ལུང་། རྡོ་རྗེ་ཕུར་པའི་སྟོད་ལས་ཀྱི་དབང་ཚར་དུ་མ་དང་། སྔགས་འཆང་ཆེན་པོའི་གསུང་རབ་ཕལ་ཆེར་གྱི་ལུང་དང་བཅས་པ་བགྱིས་ཤིང་། དེ་ནས་བདག་སོགས་གཞིས་བྱེས་ཀྱི་དོན་གཉེར་རགས་བསྡུས་ཤིག་ལ་རྗེ་བླ་མས་གསུང་ངག་རིན་པོ་ཆེ་ཆ་ལག་དང་བཅས་པ་ཤིན་ཏུ་སྨིན་པ་གནང་བའི་ཚེ། དེ་ཡང་སྣང་གསུམ་གྱི་ཁྲིད་ཀྱི་བར་ལ་བླ་མ་བརྒྱུད་པའི་རྣམ་ཐར་གྱི་ལུང་དང་།
གསུང་ངག་གི་བྱུང་ཚུལ་སྤྱི་བཤད་རྣམས་གསུངས་ཤིང་། ལྟ་བའི་སྐབས་སུ་དམ་ཚིག་དང་ལམ་གྱི་ཁོག་ཕུབ། ཕྱི་བསྐྱེད་རིམ་ལ་རྣལ་འབྱོར་བཅུའི་བཤད་པ་རྒྱས་པ། ནང་བསྐྱེད་རིམ་གྱི་སྐབས་སུ་ལུས་དཀྱིལ་གྱི་ཟབ་བཤད་རྣམས་ཁ་བསྐངས་ཏེ། ཁྲིད་ཀྱི་དངོས་གཞི་སྣང་གསུམ་མཛེས་རྒྱན་དང་། རྒྱུད་གསུམ་མཛེས་རྒྱན་གྱི་ཚིག་དོན་ཇི་ལྟ་བ་བཞིན་ལ་གསལ་བྱེད་ཀྱི་ཚོགས་དུ་མ་དང་བཅས་ཏེ་གདུལ་བྱའི་ཡིད་ལ་འབབ་པ་ཐུགས་ཐོག་ནས་ཚིག་གཅིག་ཀྱང་མ་ལུས་པ་གསུངས་ཤིང་། དེ་དག་གི་སྐབས་མཚམས་རྣམས་སུ་ཐུགས་དམ་སྒྲིག་རིམ་བྱ་ཚུལ། ལུས་ཀྱི་འདུག་སྟངས། ངག་འདོན་དལ་བྲེལ། ཚིག་གི་ཁྱད་པར་གཅོད་མཚམས་ལ་སོགས་པ་དང་།
ལུས་སྦྱོང་། རླུང་འབུད་ཚུལ། འཁྲུལ་འཁོར་སོགས་ཀྱང་རྗེ་ཉིད་ཀྱིས་དངོས་སུ་སྟོན་པར་མཛད་པ་སོགས་སླ་བཅོས་མི་མཛད་ལ། དམིགས་ཁྲིད་རྣམས་གནང་བའི་དུས་རང་རང་གི་རྟགས་དང་ཡོན་ཏན་ལ་སོགས་པའི་སྐབས་སུ། ཉམས་སུ་ལོངས་དང་འདི་བཞིན་ཡོང་ངེས་ཞེས་ཡང་ཡང་འདོམས་པར་མཛད་པས་བྱིན་རླབས་ཀྱི་དྲོད་རྟགས་ལ་མཁའ་འགྲོའི་ཁ་རླངས་ཐུལ་ལེ་བ་ཡིན་ངེས་པར་འདུག་སྙམ་པའི་ངེས་ཤེས་སྐྱེ་བ་ལ་སོགས་ཏེ། འཕྲལ་གྱི་ལག་ལེན་ཤེས་པ་དང་ཆོས་ཐོབ་སྟབས་གཅིག་ཏུ་འོང་བ་ཞིག་ཡོད་ལ། དེ་དུས་ལམ་ཟབ་ཕྱི་ནང་། བིར་སྲུང་ཕྱི་ནང་། བླ་མ་རིན་འབྱུང་། ལམ་སྦས་བཤད།
རྣམ་འཇོམས་བིར་ལུགས། ཚར་གསུམ་ཁུག་པ། བརྡ་དོན་གསལ་བ། བརྡ་ཆིག་བརྒྱུད། སྒྲུབ་པ་ལུང་སྦྱིན། མགོན་རྐྱང་གི་རྗེས་གནང་གི་བར་གྱི་གསུང་ངག་དང་འབྲེལ་བའི་དབང་བྱིན་རླབས་ལུང་མན་ངག་གི་རིགས་སུ་གྱུར་པ་ཐམས་ཅད་བུམ་པ་གང་བྱོའི་ཚུལ་དུ་ཐུགས་སྤྲོ་བ་ཆེན་པོ་དང་བཅས་བཀའ་དྲིན་ཆེན་པོས་རྗེས་སུ་འཛིན་པར་མཛད་ཅིང་། འོན་ཀྱང་བརྡ་ཆིག་བརྒྱུད་ཐུན་མོང་མ་ཡིན་པ་ནི་སླར་བསམ་གཏན་ཕུར་བདག་ཁོ་ན་ལ་གནང་བ་ཡིན་ལ། དེ་ལྟར་གསུང་ངག་གནང་བ་མཐར་ཕྱིན་ནས་སྒྲུབ་པ་ལུང་སྦྱིན་གྱི་ཉིན་རྗེའི་གསུང་ལས་སྔོན་དཔལ་ལྡན་ས་སྐྱར་རྗེ་ངོར་པ་དང་སེམས་དཔའ་ཆེན་པོ་མཇལ་དུས་ཆོས་རྗེ་རྡོ་རྗེ་འཆང་ལ་མནལ་ལྟས་ཁྱད་པར་ཅན་བྱུང་བ་ལ་བརྟེན་ནས་སྔ་རྟིང་དུ་ཆོས་ཐམས་ཅད་གང་འཕྲོད་འཕྲོད་དུ་གནང་བ་དང་། སྒོམ་སྡེའི་བཀའ་བཅུ་པ་ཆེན་པོ་ཁྲ་རལ་པའི་རྨི་ལམ་དུ་རྗེ་ངོར་པས་བདུད་རྩི་ཀ་པཱ་ལ་གང་ཁོང་ལ་གནང་བ་རྗེ་འདིས་བླངས་ནས་གསོལ་བ་རྨིས་པ་ལ་ཁོང་གིས་མཁོན་འཛིན་བྱེད་པར་འདུག་ཟེར་ཁོང་ཁམས་སུ་འགྲོ་དོན་ཆེན་པོ་བྱུང་ཡང་སྐུ་ཚེ་ཐུང་བར་བྱུང་། བདུད་རྩི་རྗེ་འདིས་ཐོབ་པ་དེ་བླ་མའི་གདམས་ངག་གི་བཅུད་འཛིན་པའི་རྟགས་སུ་འདུག་ཅིང་།
ས་སྐྱར་སྒྲུབ་པ་ལུང་སྦྱིན་གནང་དུས་རྗེ་པའི་ཞལ་ནས། གཞན་མཚན་ལྟས་མ་བྱུང་། རྗེ་འགོས་ལ་སློབ་མ་རྒྱུད་ཀྱི་ཀ་ཆེན་ཚུགས་པ་བརྒྱད། གདམས་ངག་གི་གདུང་ཆེན་ཐེག་པའི་སློབ་མ་བཞི། ལས་ཚོགས་དང་འཕྲིན་ལས་ལ་མཁས་པ་ཆམས་དང་དྲལ་མ་གཤིབས་པ་ཙམ་བྱུང་ཞེས་པའི་རྣམ་པ་ཚོ་ཡིད་ལ་གསལ་བ་གཅིག་རང་བྱུང་གསུངས་ཏེ། རྗེ་དཔོན་སློབ་ལ་ཡང་གསུང་ངག་སོགས་ཀྱི་བརྒྱུད་འཛིན་གྱི་བུ་སློབ་དེ་ཙམ་འཕེལ་ཞེས་པའི་ལུང་བསྟན་དུ་གདོན་མི་ཟ་ཞིང་། ཡང་རྗེ་ངོར་པའི་མནལ་ལམ་དུ་རྗེ་ཉིད་ཀྱི་དབང་གི་ཆུ་བོ་ཡིན་ཟེར་བའི་ཆུ་མིག་གཅིག་འདུག་པའི་ཉེ་འཁོར་ན་སློབ་དཔོན་དཀོན་རྒྱལ་བ་ལ་སོགས་པ་ངེད་རང་གི་གྲྭ་པ་མང་པོ་འདུག་པ་ལས་དཀོན་རྒྱལ་བའི་ཆོས་གོས་ཀྱི་ལིང་དེ་ཆུ་མིག་དེ་ལ་བཀབ་ནས་འདི་ནི་བདག་གི་འོ་ཞེས་བདག་ཏུ་བཟུང་བ་རྨིས་པས་ངེད་རང་གི་དབང་གི་ཆུ་བོའི་བཀའ་བབས་སློབ་དཔོན་དཀོན་རྒྱལ་བ་ལ་ཡོང་བ་ཡིན་ཚོད་དུ་འདུག་གསུངས་པ་བཀའ་བཅུ་པ་གསང་གྲུབ་ཀྱིས་གསན་པར་གྲགས་པ་དང་། རྗེ་སེམས་དཔའ་ཆེན་པོ་རང་ངོར་དུ་བཞུགས་པའི་དུས་གཅིག་མནལ་ལམ་དུ་གླིང་སྐྱའི་རྒྱབ་རི་ནས་པཎ་ཆེན་ག་ཡ་དྷ་རའི་བུམ་ཆུ་ཡིན་ཟེར་བའི་ཆུ་དཀར་པོ་ཆེན་པོ་གཅིག་བརྡོལ་བྱུང་པས། དེ་རྒྱ་ཇི་ཆེ་ལ་སོང་སྟེ་མཐར་རྒྱལ་ཁམས་ཐམས་ཅད་ཁྱབ་པའི་མཚན་ལྟས་བྱུང་བ་སོགས་ཀྱི་རྟེན་འབྲེལ་གྱིས། ས་སྐྱའི་ལམ་འབྲས་ཀྱི་ཆོས་རྒྱུན་ལ་སེམས་དཔའ་ཆེན་པོ་ནས་བརྒྱུད་པ་འདི་ལས་འགྲོ་ཕན་དང་འཕྲིན་ལས་ཆེ་བ་གཞན་མེད་པས།
ད་རེས་ཀྱང་མགྲོན་གྱི་གཙོ་བོ་ཨ་ཕོ་མཐུ་ཆེན་གྱི་དཔེས། ཁྱེད་ས་སྐྱ་ཞབས་དྲུང་གིས་གཙོས་པའི་ལམ་འབྲས་པ་རྣམས་ཀྱིས་གསུང་ངག་གི་བཤད་སྒྲུབ་ལ་འབད་པ་ཐོན་ལ། ལམ་འབྲས་ཉ་དར་ཆུ་དར་དུ་འོང་པ་ཞིག་ཅིས་ཀྱང་མཛོད་ཅིག་གསུངས་བྱུང་པས། བདག་གི་སེམས་ལ། སྔོན་ངོར་པ་རྡོ་རྗེ་འཆང་གིས་གསུང་ངག་བརྒྱད་བཅུ་གྱ་གསུམ་ཙམ་གནང་འདུག་པ་དང་། དེ་བཞིན་དུ་རྗེ་སེམས་དཔའ་ཆེན་པོས་ཀྱང་ཉི་ཤུ་རྩ་དྲུག་ལྷག་ཙམ་དང་། རྗེ་འཇམ་དབྱངས་སངས་རིན་གྱིས་ལྔ་བཅུ་རྩ་གཅིག་གནང་འདུག་པ་སོགས་སྤྲུལ་པའི་སྐུའི་མཛད་པ་དེ་ལྟ་བུ་ནི་ཅི་ལ་ཡོང་འདུག འོན་ཀྱང་རྗེ་བླ་མ་འདི་བཞུགས་པའི་རིང་ལ་གསུང་ངག་ཚར་གཅིག་གཉིས་ཤིག་ཅི་ལ་ཐུག་ཀྱང་འཆད་ཐུབ་པ་བྱ་དགོས་སྙམ་པའི་སེམས་ལ་གོ་ཆ་ལྷང་ལྷང་དུ་བྱུང་ཞིང་། དེ་ཉིན་གསུང་ཆོས་ཀྱི་ཡོན་དུ་ཟང་ཟིང་གི་འབུལ་བ་རྒྱ་དཔང་ཆེ་བ་བདག་དང་ཆོས་ཉན་ཀུན་གྱིས་བསྒྲུབས་པས། རྗེའི་གསུང་ལས།
ངེད་དགོན་པ་འཛིན་དུས་ཀྱང་ནོར་ལ་དགའ་ཚོར་མེད་པ་ལ། ད་སྒོམ་ཆེན་བྱས་ནས་སྡོད་པ་ལ་དགོས་པ་མེད་པས་ཅིས་ཀྱང་མི་ལེན་གསུངས་བཞེས་སུ་མ་འདོད་པ་ལ། ངོས་ཅག་རྣམས་ཀྱིས་སྙན་འབུལ་ནན་ཆགས་ཕུལ་བས་མཐར་བཞེས་ཙམ་བྱུང་ཡང་། སང་ཉིན་དེ་ཀར་གླིང་ག་ཚོགས་ཆེན་ལ་གནང་བར་མཛད་སོང་ལ། དེ་ནས་སླར་ཡང་གྲུབ་ཆེན་ཤངས་པ་ནས་བརྒྱུད་པའི་ནཻ་གུའི་སྐོར་གྱི་ཆོས་བཀའ་རྫོགས་པ་ཞིག་གནང་དགོས་པའི་གསོལ་བ་བཏབ་པའི་ཚེ། རྗེའི་གསུངས་ལས། ནཻ་གུའི་ཁྲིད་རྒྱས་པར་འཆད་ན། སྔར་སྨིན་བཀའ་ཐོབ་ཟིན་ལ་སྒྱུ་ལུས་དབང་མོ་ཆེ་སྔོན་ལ་བཏང་ནས། དེ་ནས་ཆོས་དྲུག་སོ་སོ་རྣམས་སོ་སོའི་སྒོས་བཀའ་སྔོན་ལ་བཏང་ནས་ཁྲིད་རྣམས་འཆད་པ་ཡིན། འབྲིང་དུ་འཆད་ན་དབང་གིས་སྨིན་ཟིན་ལ་སྒྱུ་ལུས་དབང་མོ་ཆེ་སྔོན་ལ་བཏང་ནས།
དེ་ནས་ཆོས་དྲུག་གི་ཁྲིད་རྣམས་སྒོས་བཀའ་སོ་སོ་བཞག་ནས་འཆད། བསྡུས་པར་འཆད་ན་རབ་བདེ་མཆོག་དང་། དེ་མ་བྱུང་ན་ཡང་ཀྱེ་རྡོར། གསང་འདུས། མཧཱ་མ་ཡ། འཇིགས་བྱེད་དེ་རྒྱུད་སྡེ་ལྔ་གང་རུང་གི་དབང་ཐོབ་པའི་སློབ་མ་ལ་ཆོས་དྲུག་ཁྲིད་རྐྱང་དུ་འཆད་པ་ཡིན་པས། ཁྱེད་རང་ཆོས་ཐོབ་ཆེ་བ་ཞིག་ཐུགས་འདུན་ལ་འདུག་པ་བཞིན་སླར་ནཻ་གུའི་ཆོས་སྐོར་ཡོངས་སུ་རྫོགས་པ་ཞིག་མཛད་ན་དབང་བྱིན་རླབས། ཁྲིད་བཀའ་དཔེ་ལུང་སོགས་ཚང་བ་ཞིག་རྗེ་འགྱུར་མེད་བདེ་ཆེན་སོགས་ཤངས་ཆོས་བཞུགས་ཆེ་བ་ཞིག་ལ་གསན་པའི་ཐུགས་འདུན་མཛད་པར་ཞུ་ཞིང་། ད་ལམ་འདི་སྐོར་གྱི་ཟབ་ཆོས་སྙིང་པོ་དྲིལ་བ་ཙམ་ཞིག་འབུལ་དགོས་པར་གདའོ་གསུངས་ནས། འཇག་བསམ་གཉིས་ཀྱི་ནཻ་གུ་ཆོས་དྲུག་གི་ཁྲིད་ཡིག་སོ་སོའི་ལུང་ཁྲིད་ཤིན་ཏུ་སྨིན་པ་ཞིག་གནང་ནས།
དེའི་རྒྱབ་རྟེན་དུ་བླ་མ་བརྒྱུད་པའི་རྣམ་ཐར། གསེར་ཆོས་རྣམས་ཀྱི་རྩ་འགྲེལ་སོ་སོ། དེ་དག་ལས་འཕྲོས་པའི་མན་ངག་གི་ཡི་གེ་གསར་རྙིང་དུ་མ་དང་བཅས་པའི་ནཻ་གུའི་ཆོས་སྐོར་པུ་སྟི་གཅིག་ཙམ་གྱི་ལུང་གི་བཀའ་དྲིན་སྩོལ་བར་མཛད་ཅིང་། དེ་ནས་རྗེ་འདི་དགུང་གི་ལོ་དོན་གསུམ་དུ་ཕེབས་པ་ཨ་ནནྡ་ཞེས་གྲགས་པ་ཀུན་དགའ་སྟེ་ཤིང་ཕོ་སྟག་གི་ལོ་ཤར་ཙམ་ན་དཔལ་ས་སྐྱ་ནས་ཡབ་རྗེ་ཆོས་ཀྱི་རྒྱལ་པོའི་ཐུགས་དམ་ཕེབས་པའི་ངོས་ཅག་རྡོ་རྗེ་ཕུར་པའི་སྒྲུབ་མཆོད་ཆེན་མོའི་དུས་ཐོག་ཏུ་སླེབ་པ་དགོས་ཚུལ་གནང་འདུག་པ་བཞིན། རྗེ་བླ་མའི་དགོངས་པའི་དབྱིངས་བཀྲོལ་ནས་ལམ་དུ་འཇུག་ཀར་བྱིན་རླབས་བཀའ་བསྒོ་བསླབ་སྟོན་སོགས་ཞུ་བར་ཕྱིན་སྐབས། རྗེའི་གསུང་ལས། ད་ལོ་ངེད་ལོ་དོན་གསུམ་ཡིན་ཞིང་། དེ་བར་ཉེས་སྐྱོན་མེད་པའི་ལུང་བསྟན་གདེང་ཁེལ་ཞིག་ཡོད་ཀྱང་། ད་དུང་ལོ་རེ་ལོ་གཉིས་མ་ཤི་ན་ཁྱེད་རང་ལ་ཆོས་འཕྲོ་འདི་རྣམས་འབུལ་ཐུབ་པ་ཞིག་བྱུང་ན་སྙམ་པ་ཡིན་པས། ས་སྐྱའི་མགོན་ཁང་གོང་འོག་རྣམས་སུ་ཞབས་དྲུང་རང་བྱོན་ལ་སྙན་དར་འདི་རྣམས་ཕུལ་ནས་ཐུགས་བསམ་ཆོས་བཞིན་དུ་འགྲུབ་པའི་འཕྲིན་བཅོལ་རྒྱས་པ་རེ་མཛད་པ་ཞུ་ཞེས་གསུངས་བྱུང་པས།
བདག་གིས་ད་དུང་བདག་སོགས་ལྟོས་བཅས་དང་། བསྟན་འགྲོའི་དོན་དུ་ཞབས་པད་ལོ་བརྒྱར་བརྟན་པར་བཞུགས་དགོས་ཚུལ་ཞུས་ནས། དེ་དུས་བརྟན་བཞུགས་གསོལ་འདེབས་ཚིགས་བཅད་ཁ་ཡར་ཞིག་དང་། བཞུགས་གདན་ལེགས་པ། འབུལ་བའི་དངོས་པོ་ཟང་ཟིང་གྲངས་མང་བ་དང་བཅས་པ་ཕུལ་ནས་རིམ་གྱིས་ལམ་དུ་ཞུགས་མགྱོགས་སྤྱོད་ངོས་དཔལ་ས་སྐྱ་པའི་ཡབ་རྗེ་ཆོས་ཀྱི་རྒྱལ་པོ་ཡབ་སྲས་རྣམས་ཀྱི་དྲུང་དུ་གེགས་མེད་དུ་འབྱོར་ཞིང་། དེ་ནས་སྟག་ཡོས་ཀྱི་ལོ་ངོ་གཉིས་ལ་བཞི་ཐོག་བླ་བྲང་དང་། ཕུན་ཚོགས་གླིང་སོགས་སུ་བདེ་ཀྱེ་གསང་གསུམ་ཡོ་ག་བྱ་སྤྱོད་དང་བཅས་པའི་རྒྱུད་མན་ངག་མཐའ་དག་གི་ཚིག་དོན་ལ་ཐོས་བསམ་རྩེ་གཅིག་ཏུ་བགྱིད་པའི་ལུགས་སུ་གནས་ཤིང་བདག་ཅག་ས་སྐྱར་འོང་བ་དང་སྟབས་གཅིག་པར་རྗེ་བླ་མ་ཉིད་བསམ་གཏན་ཕུའི་གཟིམ་ཕུག་ཏུ་ཕྱག་ཕེབས་ཏེ། དེའི་ཉིན་ཁོ་ན་ལ་གླིང་གའི་དགོན་མ་བུ་རྟ་མོ་ཤར་སོགས་ཆོས་གཞིས་ཆར་གཏོགས་དང་བཅས་པ་རྣམས་ལ་མང་ཇ་ནས་འགྱེད། ཟང་ཟིང་གི་གནང་བྱིན་རྒྱ་དཔངས་ཤིན་ཏུ་ཆེ་བ་སོགས་ཕྱག་ན་ཡོད་པའི་དངོས་པོ་ཡོད་དོ་ཅོག་ཐམས་ཅད་སྦྱིན་གཏོང་དུ་མཛད་ནས། སླར་ཡང་དབེན་པ་ལ་ཐུགས་མཆོག་ཏུ་གཞོལ་བའི་ཚུལ་གྱིས་གཟིམ་ཕུག་ཏུ་ཕྱག་ཕྱི་ལ་ཡང་དབོན་པོ་སངས་རྒྱས་དར་པོ་གཅིག་པུ་མ་གཏོགས་གཞན་སུ་ཡང་འདུག་མི་དགོས་པའི་བཀའ་སྩལ་གནང་ནས།
སྟག་ལོའི་ངོ་ཧྲིལ་པོ་སྐུ་མཚམས་བཅད་རྒྱ་ཤིན་ཏུ་དམ་པ་ལ་བཞུགས་ནས་ཟབ་བཞེས་རྣམས་ལ་རྩེ་གཅིག་ཏུ་མཛད་པས་ཉམས་དང་རྟོགས་པའི་ཚོགས་མཐའ་དག་ཡར་ངོའི་ཟླ་བ་ལྟར་འཕེལ་རྒྱས་སུ་གྱུར་པ་ཡིན་ཏེ། རྗེའི་གསུང་ལས། ངེད་ཀྱིས་ས་སྐྱར་དབང་གི་དུས་སུ་དམ་བཅའ་ཞིག་ཕུལ་བར་བརྟེན། སྟག་ལོ་འདིའི་འོག་ལ་རྡོ་རྗེ་ཕུར་པ་ལ་བསྙེན་པ་བཞི་འབུམ་ཞིག་བྱས་པས། ཕུར་པ་འདི་འཕྲིན་ལས་ཀྱི་ལྷ་ཡིན་པས་བྱིན་རླབས་གཞན་ལས་མྱུར་ཟེར་བ་བདེན་པར་འདུག ངེད་ལ་ཡང་རྟགས་མཚན་ཕྲན་བུ་འཕྲལ་དུ་བྱུང་ཞེས་དེ་དུས་ཞབས་དྲུང་དུ་ཕྱིན་པ་དག་ལ་གསུངས་འདུག་པ་སོགས་ལས་མཚོན་ཏེ་ཤེས་པར་བྱའོ། ། འདིར་སྨྲས་པ། འགྲོ་འདིས་སྐྱབས་གཅིག་ཕྱག་ན་པདྨ་ཅན། ། རང་གི་ཞིང་ཁམས་ཁ་བའི་སྨན་ལྗོངས་འདིར། ། ངུར་སྨྲིག་འཛིན་པ་མཆོག་གི་ཟློས་གར་མཁན། །
སེམས་དཔའ་ཆེན་པོར་གྲགས་པའི་སྐྱེས་ཆེན་དེས། ། ལེགས་པར་བཏབ་པའི་དགོན་གནས་ཆོས་གྲྭ་ཆེ། ། གླིང་ག་བདེ་བ་ཅན་ཞེས་སྙན་པའི་གཏམ། ། ཕྱོགས་གཅིག་མ་ཡིན་འཛམ་གླིང་ཀུན་ཏུ་གསལ། ། གང་དེའི་རྒྱལ་བ་གོང་མའི་སེང་གེའི་ཁྲིར། ། ས་སྐྱའི་གདུང་རིགས་ཞབས་ཀྱི་པདྨོ་ཟུང་། ། ས་སྐྱའི་བསྟན་ལ་ཕན་ཕྱིར་འཁོད་ན་སྙམ། ། ས་སྐྱའི་ཡོངས་འཛིན་མཆོག་གིས་དགོངས་པའི་ཚེ། ། ས་སྐྱའི་བཀའ་སྲུང་རྣམས་ཀྱིས་དོན་དེ་བསྒྲུབས། ། དུས་དེར་སྔོན་བསགས་བཟང་པོའི་ལས་འཕྲོ་ཅན། །
བདག་ནི་རྣམ་འདྲེན་བསླུ་མེད་ཞབས་ཀྱི་དྲུང་། ། མྱུར་དུ་བགྲོད་ནས་གསུང་གི་བདུད་རྩིའི་རྒྱུན། ། འཐུང་འདོད་ཁོ་ནས་ཉིན་མཚན་འདའ་བར་གྱུར། ། དེ་ཚེ་དད་དང་འདུན་པའི་ཅང་ཤེས་རྟ། ། ཡོངས་འཛིན་ཐུགས་རྗེའི་ལྕག་གིས་ཉེར་བསྐུལ་ནས། ། བགྲོད་དཀའི་ལམ་ལ་ཞུམ་པ་མེད་པའི་བློས། ། འབྲེལ་ཚད་དོན་ལྡན་བླ་མའི་དྲུང་དུ་མཇལ། ། དེ་དེའི་སྐབས་དེར་ནངས་པར་མངོན་སུམ་དུ། ། མཇལ་བའི་ནུབ་མོ་བདག་ཅག་བླ་མ་རྗེས། ། འོད་གསལ་ངང་ནས་གསལ་བར་གཟིགས་པའི་ཚུལ། །
ངོ་མཚར་གཏམ་འདི་དུས་དེར་ཡོངས་ལ་གྲགས། ། ཉི་མ་འབུམ་གྱི་གཟི་འབར་སྐུའི་དཀྱིལ་འཁོར། ། བག་དྲོ་གསུང་གི་གདངས་སྙན་དང་བཅས་པ། ། མཐོང་ཞིང་ཐོས་པས་འདིར་སྣང་ཨ་འཐས་ཀུན། ། ཧྲུལ་པོར་ཞིག་ནས་རེ་ཞིག་ཧད་དེ་ལུས། ། ཚེ་རབས་དུ་མའི་མགོན་གྱི་ཞལ་དཀྱིལ་མཐོང་། ། མཐོང་མ་ཐག་ཏུ་ཡུན་རིང་མཛའ་བོ་ལྟར། ། ལྟར་སྣང་མིན་པ་ཐུགས་ཡིད་གཅིག་ཏུ་འདྲེས། ། འདྲེས་པས་སངས་རྒྱས་ཉིད་དུ་ངེས་ཤེས་རྙེད། ། ཨེ་མ་ཡུན་རིང་དུས་ནས་བསམ་པའི་དོན། །
ཡིད་ལ་རེ་བ་ཇི་བཞིན་འགྲུབ་པའི་ཚུལ། ། འདི་འདྲ་རྨི་ལམ་ཡིན་པར་མ་གྱུར་སྙམ། ། སེམས་ལ་རབ་དགའི་ས་ཐོབ་སྤྲོ་བ་སྐྱེས། ། དེ་ཚེ་རྒྱལ་བ་གོང་མའི་སེང་གེའི་ཁྲིར། ། ལྷར་བཅས་འགྲོ་བའི་སྐྱབས་གནས་མཆོག་གི་བཀས། ། བདག་ལ་རྗེ་བཙུན་གང་གི་སྲས་ཐུ་བོའི། ། མིང་བཏགས་མངའ་གསོལ་རབ་གནས་ལྷན་ཅིག་མཛད། ། རྒྱལ་བའི་རྣམ་འཕྲུལ་སྐྱེས་ཆེན་བགྲང་ཡས་པ། ། རིམ་པར་བྱོན་པའི་ཞབས་སྟེགས་མཐོན་པོའི་ཁྲིར། ། འཆིང་བ་ཀུན་ལྡན་སོ་སྐྱེ་བདག་ལྟ་བུ། །
འཁོད་འདི་གཞན་མིན་བླ་མའི་དྲིན་ཁོ་ན། ། དུས་དེར་མཆོག་དང་ཐུན་མོང་དངོས་གྲུབ་ཚོགས། ། བདེ་བླག་སྩོལ་བའི་ཡི་དམ་ཞི་ཁྲོ་ཡི། ། རྗེས་གནང་བཀའ་གཏད་མན་ངག་དུ་མར་བཅས། ། ཆོས་ཀྱི་བཀའ་དྲིན་ཐོག་མའི་སྒོ་འབྱེད་སྩལ། ། དེ་ནས་བླ་མེད་རྒྱུད་སྡེ་ཀུན་གྱི་བཅུད། ། པཎ་གྲུབ་གྲངས་མེད་མཁའ་སྤྱོད་གཤེགས་པའི་ལམ། ། རྣལ་འབྱོར་གསང་མཐའི་ཟབ་ཆོས་རྒྱ་མཚོ་ཡིས། ། བདག་བློའི་བུམ་པ་ཡོངས་སུ་གང་བར་མཛད། ། མྱུར་ལམ་རྨད་བྱུང་མཁའ་འགྲོའི་ཁ་རླངས་ཅན། །
ཚེ་འདིར་མཆོག་གི་དངོས་གྲུབ་འགྲུབ་ངེས་པའི། ། བདེ་མཆོག་མན་ངག་བདུད་རྩི་འདི་འཐུངས་པས། ། ཆོས་གཞན་འཚོལ་བའི་འདུན་པ་ལྷོད་པར་གྱུར། ། དེ་ཚེ་ཧེ་རུ་ཀ་དཔལ་མུས་པ་རྗེ། ། རིགས་བདག་གྲགས་པའི་མཚན་ཅན་དང་བཅས་པས། ། མ་འོངས་ས་སྐྱའི་ཆོས་སྲིད་བདག་པོ་རུ། ། འགྱུར་ཞེས་བདག་ལ་ལུང་བསྟན་དབུགས་དབྱུང་སྩལ། ། གཞན་ཡང་ཡེ་ཤེས་མཁའ་འགྲོ་བདག་མེད་མའི། ། སྙན་བརྒྱུད་བིརྺའི་མན་ངག་ཆོས་ཚུལ་བརྒྱ། ། རྫོགས་ཤིང་སྨིན་པའི་གསུང་གི་གསང་བ་ཆེ། །
དུས་དེར་སྐལ་བ་བཟང་པོའི་དཔལ་དུ་ཐོབ། ། ནམ་མཁའ་མཛོད་ལ་མངའ་བརྙེས་དཔལ་འབྱོར་ཆེ། ། བྱང་ཕྱོགས་སྐྱེ་དགུ་རྣམས་ལ་སྦྱིན་མཛད་ནས། ། རྒྱལ་བས་བསྔགས་པའི་ཡང་དབེན་བསམ་གཏན་གྱི། ། བདུད་རྩི་འཕེལ་བའི་ཕུག་པར་ཡུད་ཀྱིས་གཤེགས། ། ཟབ་མོའི་ཏིང་འཛིན་ཏིང་འཛིན་ལ་གཞོལ་བས། ། འཕྲིན་ལས་ལྷ་མཆོག་ལྷ་མཆོག་ཀཱི་ལ་ཡས། ། མྱུར་དུ་རྗེས་བཟུང་རྗེས་བཟུང་མཚན་མ་སོགས། ། ཉམས་རྟོགས་ཡར་ངོ་ཡར་ངོའི་ཟླ་བ་བཞིན། ། མཁས་བཙུན་བཟང་པོའི་ཡོན་ཏན་ཀུན། །
ཀུན་ལྡན་མཁྱེན་བརྩེ་ནུས་པའི་གཏེར། ། གཏེར་ཆེན་མགོན་དང་མཇལ་བའི་ཚེ། ། ཚེ་རབས་གཏན་ལེགས་མདུན་མ་ཟིན། ། དེ་ནས་རཀྵ་སཿསྟེ་སྲིན་པོ་ཞེས་པ་མེ་མོ་ཡོས་ཀྱི་ལོ་རྗེ་འདི་དགུང་ལོ་དོན་བཞིར་ཕེབས་པ་ན་བདག་གི་བླ་མ་འདི་དང་སྐུ་ཚེ་དུ་མར་དཔོན་སློབ་ཏུ་འབྲེལ་བའི་སྐྱེས་ཆེན་དམ་པ་རྗེ་ནགས་དགོན་པ་སྦྱིན་པ་གྲགས་པས་སྔ་མོ་ནས་བདེ་མཆོག་གི་ཆོས་སྐོར་རྣམས་གསན་འདོད་ཀྱི་ཐུགས་དད་འདུན་ཆེན་པོ་ཡོད་པ་དང་། གསན་ཡུལ་ཡང་རྗེ་བླ་མ་མུས་པ་ཆེན་པོའི་སྙན་གྲགས་གསན་པ་ལ་བརྟེན་མཇལ་བ་སྔ་ཕྱི་ལ་རྒྱས་པ་ལྟ་བུ་ཡོད་འདུག་ཀྱང་། ས་ཡུལ་གྱིས་བསྐལ་བས་ཡུན་རིང་པོའི་བར་དུ་འགྱངས་པ་ལ། ད་ལོ་ཤར་སྟབས་ཀྱིས་འབྱོན་པ་ཐག་བཅད་ནས་རྗེའི་དྲུང་དུ་སྔ་འཕར་གྱི་ཞུ་ཡིག་འབྱོར་བྱུང་པ་ན། བདག་གི་བླ་མ་འདིའི་ཐུགས་དམ་ལན་འདེབས་སུ་འདིར་སྤྲོས་པ་ཐམས་ཅད་བཅད་ནས་དགེ་སྦྱོར་ལ་རྩེ་གཅིག་ཏུ་ཡོད་པས། ད་རེས་བྱོན་ཀྱང་ཐུགས་བསམ་འགྲུབ་པ་ཞིག་མི་ཡོང་ཚུལ་སོགས་མཛད་ནས། ནངས་པར་རྐང་མགྱོགས་ཕྱིར་སློག་གནང་རྒྱུའི་ནུབ་མོ་རྗེ་བླ་མའི་གཟིམ་ཕུག་གི་ཕྱི་རོལ་ཏུ་གཟུགས་མཐོང་རྒྱུ་མེད་པའི་གཤོག་སྒྲ་ཆེན་པོས་བསྐོར་བ་བྱེད་པའི་རྣམ་པ་སོགས་རྩུབ་འགྱུར་སྣ་ཚོགས་བྱུང་བའི་ཚེ།
དེའི་ནངས་པར་རྗེའི་གསུང་ལས། རིན་པོ་ཆེ་ནགས་དགོན་པ་ཁོང་ལ་ཆོས་སྐྱོང་འགོ་མོ་ཞིག་ཡོད་འདུག་པས། ད་ལམ་ཆོས་འདྲ་མ་ཕུལ་ན་ཆོས་སྐྱོང་ཡང་མི་མཉེས་ཚོད་དུ་གདའ་བས། ད་བྱོན་ཟེར་བ་ལས་འོས་མི་འདུག་པ་དེ་བཞིན་གྱིས་ཡི་གེ་སོགས་བགྱིས་ཞེས་གསུངས་པ་བཞིན་གྱི་བཀའ་ཤོག་འབྱོར་མ་ཐག རྗེ་དཔོན་སློབ་ནགས་དགོན་ནས་རིམ་པར་བྱོན་ཏེ་གླིང་ག་དགོན་པར་ལོ་དེའི་ཟླ་བ་ལྔ་པ་ལ་ཕྱག་ཕེབས་པའི་ཚེ། དེའི་ནངས་པར་བསམ་གཏན་ཕུའི་གཟིམ་ཕུག་ཏུ་རྗེ་བླ་མ་དང་མཇལ་བའི་ཉིན་ནམ་མཁའ་གཡའ་དག་པ་ལ་མེ་ཏོག་གི་ཆར་དང་། འཇའ་འོད་ཀྱི་གུར་འཁྲིགས་པ་སོགས་ཀུན་གྱི་མཐུན་གྲུབ་ཏུ་བྱུང་ཞིང་། དཔོན་སློབ་གཉིས་ཀྱང་མཇལ་མ་ཐག་ནས་ཐུགས་དད་དག་སྣང་ཕན་ཚུན་འགྲན་པ་ལྟ་བུ་གོང་འཕེལ་དུ་གྱུར་པ་ཡིན་ནོ། ། ཞེས་ཐོས་ལ། དེ་ནས་རྗེ་ནགས་དགོན་པས་ཆོས་ཡོན་དུ་གསེར་ཞོ་ཉི་ཤུ་རྩ་གསུམ།
ཆིབས་པ་གསེར་ཆས་དང་བཅས་པ། འབྲི་གཡག་ལྔ་བཅུ་བསྐོར་གྱིས་གཙོས་པའི་ཟང་ཟིང་གི་འབུལ་བ་རྒྱ་ཆེན་པོ་ཕུལ་ནས་གསོལ་བ་བཏབ་པའི་ངོར། བདག་ཅག་གི་བླ་མས་ཐོག་མར་སྤྱན་རས་གཟིགས་གཙོ་འཁོར་གསུམ་པའི་རྗེས་གནང་། ཐུགས་རྗེ་ཆེན་པོའི་སྨར་ཁྲིད། དེའི་ཡིག་ཆ་རྣམས་ཀྱི་ལུང་། སེང་གདོང་སྔོན་མོའི་རྗེས་གནང་མན་ངག་གི་ལུང་ལ་སོགས་ཏེ་ཟབ་ཅིང་དཀོན་པའི་ཆོས་ཚུལ་ཅི་རིགས་པ་ཞིག་སྩལ་ནས། དེ་མཚམས་འཁོར་ལོ་བདེ་མཆོག་ནག་པོ་པའི་གསུང་བསྙེན་ཁ་གསོ་ལ་ཞུགས་པར་མཛད་ཅིང་། དེའི་རིང་ལ་ཆོས་ཀྱི་རྗེ་སྦྱིན་པ་གྲགས་པས་གླིང་ག་ཚོགས་ཆེན་རྟ་མོ་ཤར་ནུབ་དང་བཅས་པའི་སྐྱ་སེར་རྣམས་ལ་དབུ་མ་ལུགས་ཀྱི་སེམས་བསྐྱེད། མ་གཅིག་ཁྲོས་མ་ནག་མོ་ཟབ་དོན་ལུགས་དང་རྒྱལ་ལྡང་པ་བསམ་གཏན་འོད་ཟེར་ནས་བརྒྱུད་པའི་གཅོད་ཁྲིད་རྣམས་སྨིན་རྒྱས་སུ་གནང་བར་མཛད་པ་ཡིན་ཞེས་ཐོས་ལ། དེ་ནས་རྗེ་བླ་མའི་སྐུ་མཚམས་གྲོལ་འཕྲལ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས་རྣམས་སྔོན་དུ་འགྲོ་བས།
དེ་དག་སོ་སོའི་བསྐྱེད་རིམ་གྱི་བཤད་པ་སེམས་འཛིན་གྱི་ཁྲིད་དང་བཅས་པ། རྫོགས་རིམ་ལ་རིམ་བཞི། རིམ་ལྔ། དཔྱིད་ཐིག རྩ་དབུ་མ་ཡུམ་ལ་སྦྱར་བ་རྣམས་ཉམས་ཁྲིད་དུ་སྩལ་ནས། དེ་རྣམས་ཀྱི་རྒྱབ་རྟེན་དུ་ནག་པོ་གཞུང་དྲུག ལཱུ་ཧི་པའི་སྨད་ལྔ། དྲིལ་བུ་གཞུང་གསུམ། ནཱ་རོ་མཁའ་སྤྱོད་ཀྱི་སྒྲུབ་ཐབས་ཆུང་ངུ་སོགས་རྒྱ་གཞུང་གི་སྐོར་དང་། རྗེ་བཙུན་གོང་མ་རྗེས་འབྲང་དང་བཅས་པས་མཛད་པའི་འདི་སྐོར་གྱི་ཡིག་ཆ་མང་པོའི་ལུང་།
བདེ་མཆོག་རྩ་རྒྱུད། རྣལ་འབྱོར་མ་ཀུན་སྤྱོད་གཉིས་སོ་སོའི་འགྲེལ་པ་དང་བཅས་པའི་བཤད་ལུང་ཞིབ་པ། གཞན་ཡང་ཚུལ་བཞི་སྔོན་དུ་འགྲོ་བའི་ཀྱེ་རྡོ་རྗེ་རྩ་རྒྱུད་བརྟག་གཉིས་ཀྱི་བཤད་བཀའ་བསྐྱར་ཆོས་སུ་སྩལ་ནས། དེའི་རྒྱབ་རྟེན་དུ་སྤྱི་རྣམས། ལྗོན་ཤིང་། དག་ལྡན་མ་བུ་རྣམས་ཀྱི་ལུང་། ཀུན་རིག་རྩ་བའི་དཀྱིལ་འཁོར་གྱི་དབང་། དེའི་ཆོ་གའི་བཤད་པ། རྣམ་བཤད་དཔག་བསམ་ལྗོན་པའི་སྟེང་ནས་ཤིན་ཏུ་རྒྱས་པ་གནང་ཞིང་། ས་སྐྱ་པའི་བློ་སྦྱོང་ཞེན་པ་བཞི་བྲལ་ཉམས་ཁྲིད་དུ་སྩལ་ནས།
དེ་དང་འབྲེལ་བ་བློ་སྦྱོང་ལེགས་བཤད་ཀུན་འདུས། བློ་སྦྱོང་གི་ཁྲིད་ཡིག་དཔལ་ཡ་མའི་ལུང་། གཞན་ཡང་བདེ་མཆོག་དཀར་པོའི་ཁྲིད་བྱིན་རླབས་དང་བཅས་པ། སེམས་དཔའ་ཆེན་པོའི་བཀའ་འབུམ་གྱི་ལུང་སོགས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཅི་ཡང་ཞིག་བསྐོར་བར་མཛད་ནས། སྔར་རྗེ་ནགས་དགོན་པས་ཆོས་ཡོན་དུ་ཕུལ་བའི་དངོས་པོ་རྣམས་ཀྱང་། ངེད་སྒོམ་ཆེན་ལ་རྟ་སོགས་ཀྱི་དགོས་པ་མེད་གསུངས་ནས་ཆིབས་པ་གསེར་ཆས་དང་བཅས་པ་ཕྱིར་སློག་མཛད་ཅིང་། གསེར་རྣམས་ཀྱི་ཁྲོད་ནས་ས་སྐྱར་ཞབས་དྲུང་གོང་མ་རྣམས་ལ་གསེར་ཕུད་དུ་ཞོ་རེ་ཞོ་དོ་ཙམ་འབུལ་བར་མཛད་ནས། ལྷག་མ་ཐམས་ཅད་མུས་ནང་གི་དགོན་ཆེ་ཆུང་རྣམས་སུ་གསེར་འགྱེད་དུ་སྩལ་ཅིང་། འབྲི་གཡག་རྣམས་ཀྱང་གླིང་ག་དང་ཡ་མ་དགོན་པའི་དགེ་འདུན་རྣམས་ཀྱི་ཞོ་ཚུགས་དང་དཀར་སྤྲོའི་དམིགས་སུ་འབུལ་བར་མཛད་ནས། དེ་ཐམས་ཅད་སངས་རྒྱས་ཀྱི་སར་འཁོར་གསུམ་ཡོངས་སུ་དག་པའི་བསྔོ་བས་རྒྱས་འདེབས་པར་མཛད་པ་ཡིན་ལ།
དེ་ནས་རྗེ་ནགས་དགོན་པ་དཔོན་སློབ་སླར་སྟོད་ཕྱོགས་སུ་ཕྱག་ཕེབས་པར་ཉེ་བ་ན། རྗེ་འདིའི་ཞབས་དྲུང་དུ་ཟབ་མོའི་ཉམས་ལེན་གྱི་གནད་མང་པོའི་དོགས་དཔྱོད་ཞུ་བ་དང་བཅས་གསུང་གླེང་མང་དུ་མཛད་པའི་མཐར། རྗེ་བླ་མ་སྦྱིན་པ་གྲགས་པས་བདག་ནགས་དགོན་པ་དཔོན་སློབ་རྣམས་འདི་ཕྱི་བར་དོའི་གནས་སྐབས་ཐམས་ཅད་དུ་བླ་མ་རིན་པོ་ཆེ་ཁྱོད་ཀྱིས་ཐུགས་དམ་གྱི་སྐྱབས་འོག་ནས་མི་འབྲལ་བ་ཞིག་ཅིས་ཀྱང་མཛད་དགོས་སོ། ། ཞེས་ཞུ་བར་མཛད་པ་ན། བདག་ཉིད་ཆེན་པོའི་གསུང་གིས དེ་བཞིན་ཅིས་ཀྱང་ཞུ་ཞིང་། ཆོས་རྗེ་ཁྱེད་ལ་སྐུ་བད་ཀྱི་སྙུང་གཞི་ཐུ་མོ་ཞིག་འདུག་པ་འདི་ཡང་རིམ་གྱིས་ཇེ་དྭངས་ལ་འགྲོ་བ་འདུག་ཅིང་། ཁྱེད་རང་གང་བཞུགས་ཀྱི་ས་དེར་སྐུ་ལ་མི་འཕོག་པའི་སྒྲུབ་ཆུ་ཁྱད་པར་ཅན་ཞིག་ཀྱང་འོང་བའི་རྟེན་འབྲེལ་ཞིག་གདའོ་ཞེས་ལུང་བསྟན་པ་བཞིན་རྗེ་ནགས་དགོན་པ་དཔོན་སློབ་འཁོར་བཅས་མུས་ནང་བརྒྱུད་ནས་ངམ་རིང་ཚོར་ཆོས་རྒྱལ་ཆེན་པོ་དང་མཇལ་འཕྲད་ཕུན་སུམ་ཚོགས་པ་དང་བཅས་སྟོད་ཕྱོགས་ཀྱི་རང་གི་བསྟི་གནས་ནགས་དགོན་དུ་གེགས་མེད་དུ་བྱོན་པ་ན། བར་ལམ་གྱི་མུས་ཀྱི་དགོན་པ་ཡ་མར་ཕྱག་ཕེབས་པའི་ཚེ་ཆོས་རྗེ་ཉིད་ལ་ཞལ་སྐྱུགས་བུང་ཆེ་བ་ཞིག་བྱུང་བའི་རྐྱེན་བྱས་སྔར་གྱི་སྐུ་བད་ཀྱི་སྙུང་གཞི་རྩ་བ་ནས་ཐོན་ཏེ། དེ་ཕྱིན་ཆད་སྐུ་ཁམས་བཟང་བའི་མཐར་ཐུག་པ་ཞིག་འབྱུང་འདུག་ཅིང་། དེ་ནས་ནགས་དགོན་དུ་འཁོར་ལོ་བདེ་མཆོག་གི་གསུང་བསྙེན་ཟླ་བ་དྲུག་པ་ཞིག་མཛད་པའི་ཚེ།
དེའི་རིང་མ་དགོན་པའི་ཉེ་སྐོར་དུ་ཡན་ལག་བརྒྱད་ལྡན་གྱི་ཆུ་མིག་ཅིག་གསར་དུ་བརྡོལ་ནས་དེར་ཡོད་ཀྱི་སྐྱེ་བོ་ཀུན་ལ་ལུས་ཀྱི་ནད་རྙིང་པ་འབྱོངས་ཤིང་། གསར་པ་མི་བསྐྱེད་པ་སོགས་ཕན་ཡོན་ཕུན་སུམ་ཚོགས་པ་བྱུང་བས། རྗེ་ནགས་དགོན་པ་དཔོན་སློབ་རྣམས་ཀྱིས་ཆུ་མིག་གསར་པ་འདི་བླ་མ་ཁོང་རང་གིས་ལུང་བསྟན་པ་བཞིན་རྗེ་མུས་ཆེན་གྱིས་གནང་བ་ཡིན་ཞེས་མགྲིན་གཅིག་ཏུ་གླེང་བས། དེའི་སྙན་གྲགས་ཀྱིས་ཕྱོགས་ཀུན་ཏུ་ཁྱབ་ཅིང་། ཆུ་མིག་དེ་ཡང་ད་ལྟའི་བར་དུ་ཉམས་མེད་དུ་ཡོད་ཅེས་དེ་ཕྱོགས་ཀྱི་རྒྱུས་ཅན་རྣམས་ཀྱི་ངག་ལས་ཐོས་ཤིང་། དེ་ནས་རྗེ་འདི་དགུང་ལོ་དོན་ལྔར་སོན་པ་ཨ་ན་ལ་ཞེས་པ་མེ་ཕོ་འབྲུག་གི་ལོ་གསར་དུ་ཤར་བ་ན། ལོ་དེའི་དབྱར་སྨད་ཀྱི་ཟླ་བ་བརྒྱད་པ་ཙམ་ལ་ངོས་ཅག་གིས་དཔལ་ས་སྐྱར་ཡབ་རྗེ་ཆོས་ཀྱི་རྒྱལ་པོའི་དྲུང་དུ་བྱིན་རླབས་བཀའ་བསྒོ་བསླབ་བྱ་སོགས་རྒྱས་པར་ཞུས་ནས་མུས་ཕྱོགས་སུ་རྟ་ཐོག་ཁེལ་བའི་དཔལ་ལྡན་ལྷ་རྩེ་སོགས་བརྒྱུད་པའི་བར་ལམ་རྣམས་ལ་ཤད་རྩོལ་གྱི་ངང་ནས་གླིང་ག་བདེ་བ་ཅན་གྱི་དགོན་པར་སེར་འཕྲེང་རྒྱས་པ་དང་བཅས་གེགས་མེད་དུ་འབྱོར་པའི། དེའི་ནངས་པར་རྗེ་བླ་མ་ཉིད་བསམ་གཏན་ཕུའི་གཟིམ་ཕུག་ན་བཞུགས་པའི་དྲུང་དུ་མཇལ་བ་ལ་ཕྱིན་པས། སྤྱིར་ཤིན་ཏུ་དགྱེས་པའི་གསུང་དུ་མ་དང་། ལྷག་པར་གསུང་ངག་ལམ་འབྲས་ལས་བརྩམས་ཏེ་ཁྲིད་དང་གཞུང་བཤད།
ཕྱི་ནང་གི་བསྐྱེད་རིམ། མན་ངག་གི་ཕྱག་ལེན་གྱི་གནད་མང་པོ། ངོར་རྫོང་གི་གྲུབ་མཐའི་རྣམ་དབྱེ་སོགས་ལ་དྲི་བའི་བཀའ་མཆིད་མང་དུ་གནང་བྱུང་བ་རྣམས་ལ། དེ་དུས་རང་གི་བློ་ལ་སྣང་གསུམ། རྒྱུད་གསུམ་གཉིས་ཀྱི་ཁྲིད་ཡིག་མཛེས་རྒྱན་གཉིས་དང་། གཞུང་བཤད་སྨར་མ། གསུང་གླེགས་བམ་གྱི་སྙེག་མ་གསལ་བྱེད་དང་བཅས་པ། ཡབ་ཀྱི་བསྐྱེད་རིམ་ཡན་ལག་དྲུག་པ་དང་། ལུས་དཀྱིལ་བཤད་པ། ཆ་ལག་རྣམས་ཀྱི་ཕྱག་ལེན།
ངོར་རྫོང་གི་གྲུབ་མཐའི་སྐྱོང་ལུགས་སོགས་ལ་འཕྲལ་འཕྲལ་དུ་བལྟ་རྟོག་བྱས་པས་ཡིད་ལ་ངེས་པ་བརྟན་པོ་ཡོད་པ་བཞིན་དྲི་བའི་གསུང་གི་ལན་རྣམས་རང་གི་བློ་ལ་གང་ཤར་ཚམ་ཚོམ་མེད་པར་ཕུལ་བས། རྗེ་བླ་མ་ཉིད་མཆོག་ཏུ་དགྱེས་པ་ཆེན་པོའི་གསུང་གིས། ཨ་ལ་ལ་ས་སྐྱ་པའི་ཡབ་ཆོས་གསུང་ངག་ལམ་འབྲས་ཀྱི་ཁྲིད། གཞུང་བཤད། མན་ངག་གི་གནད་ཟབ་མོ་རྣམས་དང་། ཕྱག་ལེན་ཕྲ་མོ་ཚུན་ཆད་ཁྱེད་ཀྱི་ཐུགས་ལ་སྤར་བཏབ་པ་བཞིན་བྱུང་འདུག་པ་ཤིན་ཏུ་ངོ་མཚར་ཆེ། ན་ནིང་ངེད་ཀྱིས་ཆོས་ར་ཟུར་དུ་ལམ་འབྲས་ཆ་ལག་དང་བཅས་པ་ཕུལ་བའི་དུས་ནས་བརྩམས་ཏེ་དེ་ཀ་ལག་ལེན་གྱི་གནད་ཕྲ་མོ་ཚུན་ལ་ཟིན་བྲིས་གནང་བ་སོགས་ཐུགས་ཀྱི་དོན་གཉེར་དེ་ལྟ་བུ་ལ་ངེད་བཙུན་རྒན་ཡང་བསམ་པ་ཚིམ་པ་བྱུང་། ཁྱེད་ལྟ་བུའི་དབང་པོ་རྣོན་པོ་རྣམས་ཀྱིས་ཆོས་ལ་འདུན་པ་མཛད་ན། རྟ་བཟང་པོས་རྩྭ་བཟའ་བའི་ཚེ། རྩྭ་གཅོད་པ།
བློད་པ། མིད་པ་གསུམ་དུས་ལ་འབྱུང་བ་བཞིན། ཤེས་རབ་རྣམ་དཔྱོད་དང་ལྡན་པ་རྣམས་ཀྱིས་བླ་མ་ལ་ཆོས་ཐོས་པ། རང་གི་དོན་གོ་བ། ཉམས་སུ་ལོང་པ་སོགས་ལྷན་ཅིག་ལ་འོང་བ་ཡིན། ཤེས་རབ་མེད་པའི་དབང་བརྟུལ་རྣམས་ཀྱིས་ཆོས་བརྒྱ་ཐོབ་ཀྱང་། ཀོ་སྐམ་གྱི་སྟེང་དུ་ཐིགས་པ་ཕོག་པའི་སྒྲ་ལྟ་བུ་ཞིག་ལས་གཞན་འོང་རྒྱུ་མེད་ཚོད་དུ་གདའ། ཞེས་སོགས་ཉམས་ལྡན་གྱི་གསུང་མང་པོ་དང་བཅས། ཞབས་དྲུང་དུ་ཡུན་རིང་དུ་སོང་བ་ན། བདག་གིས་རྗེ་རིན་པོ་ཆེས་རྒྱུན་པར་མི་སུ་དང་ཡང་མ་མཇལ་བ་ལ།
དེ་རིང་བདག་དཔོན་གཡོག་མང་ཞིང་གསུང་གླེང་རྒྱུན་རིང་བས་སྐུ་ཁམས་ལྡོག་པ་སོགས་མི་འབྱུང་ལགས་སམ་ཞུས་པས། རྗེའི་གསུང་ལས། དེ་འདྲ་མི་འོང་། དེ་རིང་རང་རེ་དཔོན་སློབ་མཇལ་བ་འདི་སྔོན་ངོར་པ་རྡོ་རྗེ་འཆང་དབུས་ཀྱི་གནས་མཇལ་འཁོར་ནས་ཞེ་དགོན་དུ་གྲུབ་ཆེན་བུདྡྷ་ཤྲཱི་དང་མཇལ་འདུག་པ་དེ་དང་འདྲ་བ་ཡིན་ཏེ། དེ་ཡང་སྔོན་རྗེ་ངོར་པས་གྲུབ་ཆེན་བུདྡྷ་བ་ལ་རྟ་ལོ་ཞིག་ཤར་བའི་ཚེ། བདག་གིས་ལོ་གཅིག་ཙམ་དབུས་ལ་ཕྱིན་ན་འཆིའམ་ཞུས་པས། ཁྱོད་ན་ནིང་ནས་ཡང་ཡང་འགྲོ་ཟེར་གྱིན་འདུག་ནའང་།

ངེད་ལ་ཆོས་རྗེ་དཔལ་ལྡན་ཚུལ་ཁྲིམས་ཀྱིས་གནང་བའི་གདམས་ངག་འདི་རྣམས་ཁྱོད་ལ་རྫོགས་པ་ཞིག་འཕྲོད་ན་སྙམ་པ་ངེད་སྔར་མ་ཚར་བ་དང་ཆོས་རྗེ་ས་བཟང་འཕགས་པ་བའི་སྐུ་ཚེ་ཇི་འདྲ་ཡོང་མི་ཤེས་པ་འདུག་པས་སྡོད་བྱས་པ་ཡིན། ད་ལན་སོང་དབུས་སུ་ལོ་བཞི་འགོར་བར་འདུག རྟེན་འབྲེལ་དགའ་མོ་གཅིག་བྱུང་བས་བར་ཆད་མི་འོང་། ང་ཡང་མ་ཤི་ཙམ་དང་འཕྲད་པར་འདུག་གསུངས་ནས་སྐུ་མཚམས་སྔར་བས་དམ་དུ་བཏང་། ཐུགས་དམ་ལ་དྲིལ་བས་རྫོགས་རིམ་གྱིས་རྟོགས་པ་བསམ་གྱི་མི་ཁྱབ་པ་ཐུགས་རྒྱུད་ལ་འཁྲུངས། བྱ་ལོ་ཟླ་བ་ལྔ་པ་ལ་རྗེ་ངོར་ཆེན་གྱིས་ས་སྐྱར་ཕེབས་དུས་རྗེ་བུདྡྷ་བ་སྐུ་ཁམས་སྙེལ་པོ་ཡོད་ཟེར་བ་གསན་ནས། དེ་འཕྲལ་མཇལ་དུ་བྱོན་པས་དགོན་པའི་རྩར་ཕེབས་པ་དང་ཉེར་གནས་ནམ་མཁའ་མགོན་བསུ་བ་ལ་བྱུང་བས། རྗེ་ངོར་ཆེན་གྱིས་ང་ཡོང་བ་སུ་ལས་ཚོར་གསུངས་པས། གཞན་སུ་ལའང་མ་ཚོར་ཁ་སང་ཟླ་བ་སྔ་མ་ནས་བླ་མ་ས་སྐྱར་ཕེབས་ཡོད། གྲབས་གྱིས་ཡང་ཡང་གསུངས། ཁྱད་པར་ཁ་སང་དེ་རིང་གཉིས་བྱ་ར་གྱིས་གསུངས་ནས་བྱ་ར་བྱས་པ་ལགས་ཟེར།
སླེབས་འཕྲལ་སྐུ་མདུན་དུ་མཇལ་བར་བས། སྐུ་བསྙེལ་པོ་རང་ལས་མི་འདུག་ནའང་ཤིན་ཏུ་མཉེས། ཇ་མང་དུ་གསོལ། གསུང་གླེང་མང་དུ་མཛད། སང་ཚ་བའི་དུས་ཁ་སང་ཟླ་བ་སྔ་མའི་ཚེས་བཅོ་ལྔའི་ནུབ། རྨི་ལམ་བཞིན་ཟ་ཟི་གཅིག་ལ་འགྲོ་མགོན་ཆོས་རྗེ་བྱོན་ནས། ཁྱོད་རང་གི་སློབ་མ་དེ་ཚེས་བརྒྱད་ལ་སླེབ་ཡོང་བ་ཡོད། ཁོས་གསོལ་བ་བཏབ་ན་ད་དུང་ལོ་བཞི་མི་འཆི་གསུངས་པ་ཞིག་བྱུང་། དེ་དོན་གྱི་ཁྱོད་སླེབ་བམ་སྙམ་པ་ད་སླེབས་པ་དེ་ལེགས། དོ་ནུབ་ཚེས་བརྒྱད་ཡིན་པ་འདྲ་བས།
ཁྱོད་ཀྱིས་མགོན་པོ་གདོང་བཞི་པའི་བསྐང་གསོ་ཞིག་གྱིས། ཞིང་སྐྱོང་འདིས་ན་ནིང་ནས་ངས་ལམ་སྒྲུབ་པའི་གྲོགས་ཁྱད་འཕགས་གཅིག་བྱས་གསུངས། སྤྱིར་ཕྱི་ནང་གི་རྟེན་འབྲེལ་འདི་ངོ་མཚར་ཆེ་བ་ཞིག་འདུག ཁ་སང་ཇ་འཐུངས་པ་དང་། ལབ་མང་པས་ཁམས་ལྡོག་གམ་སྙམ་པ་བྱུང་། ནམ་མགོན་ཡང་དེ་སྐད་ཟེར་གྱིན་འདུག་ནའང་། ད་ང་ནི་ཕན་འདུག་གསུངས་ནས། དེ་ཉིན་ཡང་ཇ་དང་གསུང་གླེང་མང་དུ་ཞུས་གསུངས་པ། བུདྡྷ་བའི་རྣམ་ཐར་ངོར་ཆེན་གྱིས་མཛད་པ་ན་འདུག་པ་དང་ཁྱད་པར་མེད་པའི་སྟེང་། ངེད་རང་ནི་ད་ལོ་ཚོ་ཁམས་ཀྱང་ཤིན་ཏུ་བཟང་བ་ཡོད་པས།
དེ་རིང་རང་རེ་གསུང་གླེང་མང་བ་ཙམ་གྱིས་ཁམས་ལྡོག་དོགས་མཛད་མི་དགོས། ཞེས་གསུངས་བྱུང་པས་བློ་བདེ་བར་བྱུང་ཞིང་། དེ་ནས་རྗེ་བླ་མའི་གསུང་ལས། ཁྱེད་ཀྱིས་ས་སྐྱར་བཞུགས་པའི་རིང་ལ་གསུང་ངག་སྐོར་ལ་ཐོས་བསམ་ནི་མཐར་ཕྱིན་པར་མཛད་འདུག ད་ནི་ང་རང་མི་རྒན་ཡོད་ཐོག་འདིར་གླིང་ག་ཚོགས་ཆེན་ལ་ས་སྐྱ་ཞབས་དྲུང་གིས་ལམ་འབྲས་གནང་བ་ཞིག་བྱུང་ན་དེ་ལས་ངོ་མཚར་བ་གཞན་འོང་རྒྱུ་མེད་པ་ལྟ་བུ་ཡིན་པས། ད་ནི་འཕྲལ་རང་དུ་དགེ་འདུན་རྣམས་ལ་ཆོས་རིམ་དུ་མང་ཇ། ནས་ཀྱི་བྲེ་འགྱེད་ཅིག་སྔོན་དུ་འགྲོ་བས། གཟའ་སྐར་བཟང་བ་ཞིག་ལ་གསུང་ངག་ཚུགས་པ་ཅིས་ཀྱང་མཛད་དགོས་གསུངས་བྱུང་བ་བཞིན། ཁོ་བོ་ཅག་གིས་རྗེའི་དྲུང་དུ་ཉམས་ལེན་གྱི་ཁ་གསོ་རྣམས་ཞུས་ནས། གླིང་ག་དགོན་པའི་དགེ་འདུན་གཞིར་བཞུགས་ཀྱི་སྟེང་དུ་ཕྱོགས་ནས་བྱོན་པ་དང་བཅས་པའི་ཆོས་ཉན་པ་བརྒྱ་ཕྲག་དུ་མ་ལོངས་པ་ལ།
རང་ལོ་ཉེར་གཅིག་པའི་དུས་བསྒོམས་པའི་ཉམས་མྱོང་གི་སྟེང་ནས་འཆད་རྒྱུ་ཁོ་བོ་ལ་མ་མཆིས་ཀྱང་། ཁ་བཤད་ཙམ་གྱིས་གསུང་ངག་རིན་པོ་ཆེའི་གདམས་པ་ཟླ་བ་ཁ་ཤས་ཀྱི་བར་ལ་རང་གིས་གང་ཤེས་འཆད་བློ་བགྱིས་པས། རྗེ་བླ་མ་ཉིད་ཤིན་ཏུ་དགྱེས་པའི་ཐུགས་ཀྱི་ཆོས་ཉན་པ་རྣམས་ལ་གསུང་ངག་འཆད་ལུགས་ཇི་ལྟར་འདུག་ཅེས་ཡང་ཡང་དྲི་རྟོག་མཛད་ཅིང་། ཆོས་ཉན་པ་རྣམས་ཀྱི་དེའི་ཚུལ་ཞུས་པས་རྗེའི་གསུང་གིས། ཕ་ལ་བུ་སྐྱེས་འདུག་གེ་གསུངས་པ་སོགས་ངོས་ཅག་ལ་མགོ་འདྲེན་དུ་དགོངས་པའི་བསྟོད་བཀུར་བསྔགས་གསུམ་དུ་མ་མཛད་ཅིང་། ལམ་འབྲས་གྲོལ་ནས་རང་ཉིད་ཀྱིས་བསམ་གཏན་ཕུར་ཞབས་དྲུང་དུ་མཇལ་བར་ཕྱིན་པའི་སྐབས། སྔ་མོར་རང་གིས་ནན་ཞུས་བྱས་པ་ལྟར་རྒྱུན་པར་མཇལ་བའི་ཚེ་བཞེངས་པ་སོགས་མི་མཛད་པ། ངོས་ཅག་ཕྱག་འབུལ་བའི་བར་ལ་ཕྱག་ཐལ་མོ་སྦྱར་ནས་སྤྱན་ལྟ་སྟངས་ཀྱི་ངང་ལ་བཞུགས་པ་ཞིག་འདུག་པ་ལ། དེ་དུས་ཅི་ཞུས་ཀྱང་མ་གསན་པར་བཞུགས་གདན་གྱི་སྟེང་བཞེངས་ནས་ཕྱག་ལན་གྱི་ཚུལ་མཛད་ཅིང་། རྗེའི་ཕྱག་ནས་གསེར་ཞོ་གསུམ་ལ་དར་སྣ་ལྔ་ཁ་མང་པོ་འབྲེལ་བ་བཏགས་པ་ཞིག་བདག་ལ་སྩལ་ནས།
འདི་ཁྱེད་ཀྱི་གསུང་ངག་གེགས་མེད་དུ་གྲོལ་བའི་སྒོམ་ཆེན་གྱི་གཏང་རག་བརྡ་མཚོན་ཡིན་ནོ་ཞེས་གསུངས་ཤིང་། བཞུགས་གདན་ལ་བཞུགས་ནས་ཐུགས་བདེ་ཉམས་དཔག་ཏུ་མེད་པ་དང་བཅས་བཀའ་ལས་ངེད་ཀྱིས་སྔ་མོ་ནས་བསམ་པ་ལ། མུས་ནང་གི་དགོན་མ་བུ་འདི་རྣམས་ས་སྐྱ་པའི་ཕྱག་ཏུ་འཕྲོད་ཅིང་། གླིང་གར་ས་སྐྱ་བདག་ཆེན་གྱི་ལམ་འབྲས་སོགས་གནང་བ་ཞིག་བྱུང་ན་སྙམ་པ་ཡོད་པ། རྨི་ལམ་ལ་བསྒུགས་པ་མངོན་སུམ་གྱི་དཔེ་དེ་ད་ལོ་བྱུང་པས། ངེད་ཀྱང་བསམ་པ་དེ་ཀས་རྫོགས་ཤིང་། དེར་མ་ཟད་སེམས་དཔའ་ཆེན་པོ་དཔོན་སློབ་ནས་བཟུང་། ཁྱེད་རང་གི་ཡབ་ནས་ས་སྐྱ་པ་ཆེན་པོའི་བར་སོགས་ཀྱི་རྗེ་བཙུན་གོང་མ་བརྒྱུད་པ་དང་བཅས་པ་ཐམས་ཅད་ཀྱི་ཐུགས་དགོངས་རྫོགས་ཡོད་པས། ཁྱེད་རང་ཡང་ལས་འཕྲོ་དང་སྐལ་བ་ཤིན་ཏུ་བཟང་བ་ཡིན། ལྷག་པར་ད་རེས་ལམ་འབྲས་ཐོག་མར་གནང་བ་དེ་ལ་བར་ཆད་མ་བྱུང་བས།
ད་ལམ་འབྲས་གང་འཆད་ཀྱང་བར་ཆད་མི་འོང་། དེ་ངེད་ཀྱི་ལུང་བསྟན་ཡང་ཡིན་ཞེས་གསུངས་ཤིང་། དེའི་སྐབས་ཤིག་ན་སྔ་མོ་ནས་དངོས་དང་བརྒྱུད་པའི་སྒོ་ནས་ནན་ཏན་དུ་གསོལ་བ་བཏབ་པ་དེ་ཉིད་ཐུགས་ལ་བཞག་པར་འདུག་པས། ལན་ཅིག་ཁོ་བོ་ཅག་ཞབས་དྲུང་ན་ཡོད་པ་ཞིག་གི་ཚེ། རྗེ་ཉིད་དར་གཅིག་ཏིང་ངེ་འཛིན་གྱི་ངང་དུ་དགོངས་པ་ལ་བཞུགས་ཏེ། དེ་ནས་རང་ཉིད་ལ་སྤྱན་ཆེར་ཏེ་གཟིགས་ནས། རང་རེ་དཔོན་སློབ་བྱང་ཆུབ་བར་དུ་མི་འབྲལ་ལོ་མི་འབྲལ་ལོ། ། ཁྱེད་འཇམ་དབྱངས་ཀྱི་གདུང་བརྒྱུད་ཡིན་པས་སྔོན་ལ་སངས་རྒྱས་ན་ངེད་དྲོངས་ཤིག་གསུངས་བྱུང་བས། བདག་གི་སེམས་ལ་རྡོ་རྗེ་འཆང་མིའི་སྐུ་གཟུགས་ཅན་འདི་ལྟ་བུ་དང་བྱང་ཆུབ་བར་དུ་མི་འབྲལ་བའི་ཞལ་བཞེས་རྗེན་པར་གནང་བ་འདི་འདྲ་རྨི་ལམ་ཡིན་ནམ་མངོན་སུམ་ཡིན་ནམ་སྙམ་པའི་ཡིད་ལ་དགའ་བདེ་ཚད་བཟུང་ལས་འདས་པ་དང་། ལུས་ཀྱང་འཚོ་མི་ཐུབ་པ་ལྟ་བུ་བྱུང་ཞིང་།
རྗེས་སུ་དེ་དུས་ཞབས་དྲུང་ན་ཡོད་པའི་གྲོགས་དག་ལའང་དེ་སྐབས་རྗེས་འདི་ལྟར་གསུང་གི་ཨེ་འདུག་ཅེས་ཡང་ཡང་དུ་དྲི་བ་ཡང་ཤོར་བ་ཡིན་ལ། ཡང་དེ་དུས་བསམ་གཏན་ཕུའི་གཟིམ་ཕུག་ཏུ་ངེད་རང་ཞབས་དྲུང་ན་ཡོད་པའི་སྐབས་ཤིག་བདག་ལ་སྔ་མོར་ས་སྐྱར་ཡབ་རྗེ་ཆོས་ཀྱི་རྒྱལ་པོའི་དེ་གོང་ནས་ཀྱང་ཡང་ཡང་དུ་གསུངས་པ་དང་། ལྷག་པར་འདི་ཕྱོགས་ཡོང་བའི་སྔ་དྲོ་ཞབས་དྲུང་དུ་ཆེད་གཏད་འབོད་པ་མཛད་ནས་བཀའ་ལས། སྔོན་ཡང་གདན་ས་ཆེན་པོའི་འཛིན་སྐྱོང་གདུང་སྤེལ་སོགས་ཀྱི་བཀའ་འདི་ཞལ་ངོ་གཞོན་པ་རྐྱང་ལ་བབས་པ་ཞིག་བྱུང་འདུག་པ་དང་། ལྷག་པར་བསམ་ཡས་ནས་ཆོས་སྐྱོང་གིས་ཀྱང་། གདན་ས་འཛིན་སྐྱོང་གི་བཀའ་རིགས་གསུམ་མགོན་པོའི་རྣམ་སྤྲུལ་གྱི་གཞོན་པ་དེ་ལ་བབས་ཡོད་དོ་ཟེར་བའི་ལུང་བསྟན་ཡང་ཐེངས་གཉིས་རང་བྱུང་ཞིང་། ཁྱེད་རང་གི་ད་ལྟའི་བྱེད་སྤྱོད་གང་ནས་བསམས་ཀྱང་། ངེད་ཀྱི་འཛིན་སྐྱོང་འདི་ཙམ་ཞིག་གང་བྱས་ཀྱང་ཡོང་ངེས་སུ་འདུག་བསམ་ངེད་ཀྱང་བློ་གདེངས་ཁེལ་བ་ཡིན་པས། བླ་མ་གོང་མ་རྣམས་དང་། ས་སྐྱའི་སྡེ་བསྟན་པ་བསམ་པའི་བློ་ཁུར་བསྐྱེད་དགོས།
དེ་བཞིན་མི་བྱེད་ན་ཕྱི་ནང་གི་གནས་ཚུལ་གང་ལ་བལྟས་ཀྱང་སྐྱོ་བ་སྐྱེ་བའི་རྒྱུ་ལས་མི་འདུག་པ་ཁྱེད་རང་གི་བློ་ལ་མངའ་བ་ལྟར་ཡིན་པས། ང་ནི་བཞི་ཐོག་བླ་བྲང་གི་རིག་འཛིན་བརྒྱུད་པའི་རྟེན་བཞེངས་སོགས་འདི་རྣམས་གྲུབ་འཕྲལ། ས་སྐྱའི་གནས་ཚུལ་བཟང་ངན་གང་ཡང་རྣ་བས་མི་ཐོས་པའི་སྦས་ལུང་ཞིག་ཏུ་ཚེ་དང་སྒྲུབ་པ་མཉམ་པ་ལ་འགྲོ་རྒྱུ་འདི་ཀ་ཡིན་པར་སླར་གོ་ཡོང་ཞིང་། ཡང་ཁྱེད་ཀྱིས་གདུང་སྤེལ་དང་གདན་སའི་འཛིན་སྐྱོང་གི་ཁུར་བྱེད་པ་ཙམ་ཤར་ན། ངེད་ཀྱང་གཟུགས་གཞི་ངན་པས་ཡུན་རིང་སྡོད་རང་སྙམ་པ་མེད་ཀྱང་། ནམ་ལྕོགས་བར་ཁུར་འདི་བྱེད་པ་ལས་འོས་མི་འདུག ད་ལྟ་ཁྱེད་ཀྱི་བསམ་པ་ལ་འཆད་རྩོད་རྩོམ་སོགས་ཀྱི་སྒོ་ནས་མཁས་གྲགས་ཐོན་པ་ཞིག་བྱ་སྙམ་པ་འདུག་སྟེ། སྔོན་གྱི་དུས་ཀྱང་གཏམ་དཔེ་ལ། ཆོས་རྗེ་ས་པཎ་བྱོན་ལགས་སམ། ། ཆོས་འཁོར་སྨར་པོ་བྱུང་ལགས་སམ། །
དམ་ཉམས་ཀྱི་ས་བོན་ཐེབས་ལགས་སམ། ། ཞེས་ཞུ་མཁན་བྱུང་བའི་ལོ་རྒྱུས་འདུག་པ་བཞིན། ད་ནི་དིང་སང་གི་དུས་སྐལ་འདི་འདྲ་ལ་ཆོས་འཆད་སོགས་ལ་སྙིང་པོ་ཅི་ཡོད། དེས་ན་ཁྱེད་ཀྱི་འཆད་ཉན་སོགས་ས་པཎ་འདྲ་བ་ཞིག་བྱུང་པ་ལས། ས་སྐྱའི་གདུང་སྤེལ་བྱས་ནས་གདན་ས་ཆེན་པོའི་སྡེ་འདི་ཁྲ་ལམ་མེ་མ་ཉམས་པ་ཞིག་བྱུང་ན། དེ་སྔ་མ་ལས་བསྟན་པ་ལ་མི་ཕན་རེ་ཞེས་དབུ་སྙུང་བཞེས་བྱུང་བས། བདག་ནི་དེ་འདྲའི་ཞེ་འདོད་གཏན་ནས་མེད་པ་དང་། བཀའ་ནན་ལྷུག་སྩོལ་ལྕི་བས། ལུས་སྦྲིད་ནས་འཚོ་མི་ཐུབ་པ་ལྟ་བུ་དང་། སེམས་ཀྱང་སྐྱོ་ལ་དགའ་ཆེ་བའི་རྣམ་པས་མིད་པ་འཁྱིལ་བའི་གོང་གི་གསུང་རྣམས་ལ་ལན་ཡང་གང་ཡང་ཞུ་མ་ཐུབ་པ་ཞིག་བྱུང་ལགས་པ།
དོན་ལ་ཇི་ལྟར་བྱས་ན་ལེགས་པ་འོང་ལགས་སམ་ཞུས་པས། རྗེ་བླ་མ་ཉིད་ཀྱི་གསུང་ལས། ཡབ་སྲས་གཉིས་ཀ་ཐུགས་བདེན་པའི་རང་བཞིན་དུ་ནི་གདའ། ཞབས་དྲུང་རྒྱན་མཆོག་རིན་པོ་ཆེའི་གསུང་དེ་རྣམས་ལ་ཡང་ཞུ་རྒྱུ་གཏན་ནས་མི་འདུག་ཅིང་། འོན་ཀྱང་སྐུ་མཆེད་མང་བས་ཁོང་རྣམ་པས་ཡབ་ཀྱི་ཞལ་ལ་འཁྲི་བ་ཙམ་བྱུང་ན། ཁྱེད་ད་ལྟའི་རྟེན་འདི་ཀའི་ཐོག་ནས་གཞན་དོན་མཛད་ན་ཞལ་ངོ་གོང་མ་རྣམས་ལ་ཡང་ཞབས་ཏོག་ཏུ་དེ་ཀ་འགྱུར་ཆེ་ཞིང་། བསྟན་པ་དང་སེམས་ཅན་ལ་ཡང་ཕན་སླེབ་དེ་ཀ་ཆེ་བ་ཡོང་སྙམ་པ་ནི་འདུག འོན་ཀྱང་རིམ་གྱིས་དབྱིབས་ཚུལ་ལ་གཟིགས་ཀྱིན་དགག་དགོས་རྩིས་པའི་གནང་ལུགས་གནང་བ་ཟབ་པས་དེ་བཞིན་ཐུགས་ལ་ཞོག་མཛོད་གསུངས་བྱུང་པས། འདི་ཡང་མ་འོངས་པ་མཁྱེན་པའི་ལུང་བསྟན་ངོ་མཚར་ཅན་དུ་སྣང་ཞིང་། དེ་ནས་སིངྒ་ལ་སྟེ་དམར་སེར་ཅན་ཞེས་པ་མེ་ཕོ་སྦྲུལ་གྱི་ལོ།
རྗེ་ཉིད་དགུང་ལོ་བདུན་ཅུ་རྩ་དྲུག་ཏུ་སོན་པའི་ཟླ་བ་གཉིས་པ་ཤར་མ་ཐག་པའི་སྐབས་དེར་ཐུབ་བསྟན་རྣམ་རྒྱལ་ནས་མཁན་ཆེན་བཟོད་པ་རྒྱ་མཚོ་བ་དཔོན་སློབ་མང་བ་ཞིག་དང་། རྫོང་དགའ་ལྡན་རྩེ་ནས་ཆོས་རྗེ་འཇམ་དབྱངས་ཆོས་བཟང་པ་སོགས་ཕྱོགས་ཀྱི་དགེ་བའི་བཤེས་གཉེན་མང་པོ་ཞིག་བླ་མ་འདིའི་ཞལ་དཀྱིལ་མཇལ་བ་དང་། འདོད་ཆོས་འདྲ་གསོལ་བ་འདེབས་པ་ལ་བྱོན་པ་འཛོམས་བྱུང་པ་ལ་བརྟེན། རྗེ་བླ་མའི་གསུང་གིས། མུས་ཕྱོགས་འདིར་བསྙེན་རྫོགས་ཀྱི་ལས་གྲྭ་མ་བྱུང་བར་འགྱངས་ཙམ་སོང་འདུག ད་ལམ་ཕྱོགས་ནས་དགེ་བཤེས་དུ་མ་ཞིག་འདུས་པའི་སྐབས་འདིར་ལས་གྲལ་ཞིག་བསྒྲིགས་ན་བསྟན་པའི་རྒྱུན་ལ་ཕན་པ་ཞིག་འོང་བ་འདུག་གསུངས་ནས། བདག་ཅག་གི་རྣམ་འདྲེན་དམ་པ་འདིས་མཁན་པོ་དང་། ཐུབ་བསྟན་མཁན་ཆེན་གྱིས་ལས་ཀྱི་སློབ་དཔོན། ཆོས་རྗེ་འཇམ་དབྱངས་ཆོས་བཟང་པས་གསང་སྟེ་སྟོན་པ། གླིང་ཁའི་ཟུར་འཆད་ཆོས་རྗེ་ཆོས་སྐྱོང་རྡོ་རྗེ་བས་གྲིབ་ཚོད་པ།
ཆོས་རྗེ་ཀུན་དགའ་ལྷུན་གྲུབ་ཀྱིས་གྲོགས་དན་བགྱི་བའི་དགེ་འདུན་འདུས་པའི་དབུས་སུ། ངོས་ཅག་དང་། གླིང་ག་གཞིར་བཞུགས་ཀྱི་གྲྭ་རིགས་ཕྱོགས་ནས་བྱོན་པ་དང་བཅས་པའི་བསྙེན་རྫོགས་དོན་གཉེར་གྱི་གང་ཟག་གྲངས་མེད་པ་ཞིག་ལ་ཡང་དབེན་བསམ་གཏན་ཕུའི་རྗེ་སེམས་དཔའ་ཆེན་པོའི་གཟིམ་ཕུག་གི་སྟེང་། གྲུབ་ཆེན་དཀོན་མཆོག་བློ་གྲོས་ཀྱིས་གཟིམ་ཁང་ཞལ་སེར་མའི་མདོ། ས་ལོ་ཐམས་ཅད་མཁྱེན་པས་སྐུ་མཚམས་ལོ་མཚམས་གནང་བའི་གནས་མཆོག་ཁྱད་པར་ཅན་ཆོས་ཀྱི་ཕོ་བྲང་ག་ལ་བ་དེར་བསྟན་པ་ལ་ཞུགས་ལ་ཡོངས་སུ་རྫོགས་པ་དགེ་སློང་གི་སྡོམ་པ་ཚང་ལ་མ་ཉམས་པའི་བཀའ་དྲིན་ཚད་མེད་པ་སྩལ་ཏེ། ཀུན་མཁྱེན་བུ་རམ་ཤིང་པའི་བསྟན་པ་རིན་པོ་ཆེའི་རྩ་ལག་དགེ་སློང་གི་དགེ་འདུན་གྱི་སྡེ་ཆེན་པོས་བྱང་ཕྱོགས་ཀྱི་རྒྱུད་འདི་ཕལ་ཆེར་ཁྱབ་པར་མཛད་པ་ཡིན་ལ། དེ་ནས་བདག་ཅག་འགའ་ཞིག་གིས་གསོལ་བ་བཏབ་པའི་ངོར། དཔལ་གསང་པ་འདུས་པ་འཕགས་ལུགས་ཀྱི་རིམ་ལྔའི་ཁྲིད་ལ་སོགས་པ་དེ་སྐོར་གྱི་ཆོས་ཚུལ་རྒྱ་ཆེ་བ་ཞིག་སྩོལ་བར་མཛད་པ་ཡིན་ཏེ། དེ་ཡང་ཐོག་མར་བསྐྱེད་རིམ་གྱི་བཤད་པ་གནང་བའི་ཚེ། པཎ་ཆེན་གུ་རུ།
རྗེ་ཉི་ཟླ་སེང་གེ་སོགས་ཀྱི་རྣམ་བཤད་ཀྱི་སྟེང་ནས་རྒྱས་ཤིང་ཞིབ་ལ་མཐའ་ཆོད་པ་མཛད་ཅིང་། དེ་ནས་ངོར་ཆེན་རྡོ་རྗེ་འཆང་དང་ཀུན་མཁྱེན་གྱིས་མཛད་པའི་རིམ་ལྔའི་ཡི་གེ རྗེ་བློ་གྲོས་རྒྱལ་མཚན་གྱིས་ཟིན་བྲིས་དང་བཅས་པ་ལ་གཞན་མཁས་པ་མང་པོའི་གསུང་གི་ལེགས་བཤད་ཀྱིས་བརྒྱན་པའི་རིམ་ལྔའི་ཁྲིད་ཤིན་ཏུ་སྨིན་པ་ཉམས་ཁྲིད་དུ་སྩོལ་བར་མཛད་ནས། དེ་དག་གི་རྒྱབ་རྟེན་དུ་རྒྱ་བོད་ཀྱི་གཞུང་མང་པོའི་ལུང་བཤད་རྒྱས་པར་གནང་བའི་ཚེ། ཉིད་ཀྱི་གསུང་ལས། གསང་འདུས་འཕགས་སྐོར་གྱི་རྒྱ་གཞུང་འདི་རྣམས་གང་ཟག་གཅིག་གིས་ཉམས་སུ་ལེན་པ་ན། གཞུང་སོ་སོའི་བརྗོད་བྱའི་དོན་རྣམས་ལམ་རིམ་དུ་བསྒྲིག་ཚུལ་འདི་ལྟར་དུ་ཤེས་དགོས་པ་ཡིན་ཏེ། དེ་ཡང་ཐོག་མར་རྒྱུད་མ་སྨིན་པ་སྨིན་པར་བྱེད་པའི་རྒྱུ་དབང་རྡུལ་ཚོན་དུ་བསྐུར་ཚུལ། ཀླུ་བྱང་གིས་མཛད་པའི་ཆོ་ག་ཉི་ཤུ་པ་པ་ཚབ་ཉི་མ་གྲགས་ཀྱི་འགྱུར། སྨིན་ནས་རྒྱུ་དབང་ལམ་དུ་བྱེད་པ་རས་བྲིས་ལ་བརྟེན་ནས་བསྐུར་ཚུལ་སྒྲ་གཅན་འཛིན་བཤེས་གཉེན་གྱིས་མཛད་པའི་ཟུང་འཇུག་གསལ་བ་ས་པཎ་གྱི་འགྱུར་ཏེ་དྲན་པ་གཅིག་པ་བསྒོམ་པའི་སྔོན་འགྲོའོ། །
དྲན་པ་གཅིག་པ་བསྒོམ་པ་ལ་གཉིས། དྲན་པ་གཅིག་པ་བསྒོམ་པ་དང་པོ་དང་། དེའི་ཆ་ལག་གོ ། དང་པོ་ལ་འཕགས་པ་ཀླུ་སྒྲུབ་ཀྱིས་མཛད་པའི་མདོར་བྱས་ལོ་ཆེན་གྱི་འགྱུར། དེ་ཉིད་རྩ་རྒྱུད་ཀྱི་ལུང་དང་སྦྱར་བ་མདོ་དང་བསྲེ་བ་ལོ་ཆེན་གྱི་འགྱུར། མདོར་བྱས་ཀྱི་སྐབས་སྐབས་སུ་མི་གསལ་བ་གསལ་བྱེད་ཀྱི་ཁ་སྐོང་ཀླུ་བྱང་གིས་མཛད་པའི་རྣམ་གཞག་རིམ་པ་ལོ་ཆེན་གྱི་འགྱུར། གཉིས་པ་དེའི་ཆ་ལག་ལ། མདོར་བྱས་ཀྱི་སྔོན་འགྲོ་ཚོགས་བསག་སྟོན་པ་རྡོ་རྗེ་སེམས་དཔའི་མཆོད་ཆོག་ནག་པོ་དམ་ཚིག་རྡོ་རྗེས་མཛད་པ་འགོས་འགྱུར། སྒྲུབ་དཀྱིལ་ཐམས་ཅད་ཀྱི་ཁ་སྐོང་མངོན་ཤེས་ཅན་གྱིས་མཛད་པའི་གཏོར་ཆོག་འགྱུར་བྱང་མེད་པ། རབ་འཇིགས་རྡོ་རྗེས་མཛད་པའི་སྦྱིན་སྲེག་ལོ་ཆེན་གྱི་འགྱུར།
ཟླ་གྲགས་གཉིས་པས་མཛད་པའི་རྡོར་སེམས་སྒྲུབ་ཐབས་འགྱུར་བྱང་མེད་པ། འདི་སྒྲོན་གསལ་མཛད་པ་པོ་དང་མི་མཐུན་ཏེ། མདོར་བྱས། མདོ་བསྲེ། རྣམ་གཞག་རིམ་པ་སྒྲོན་གསལ་རྣམས་དང་འགལ་བ་མང་པོ་སྣང་བས་སོ། ། རྫོགས་རིམ་ལ་འཕགས་པས་མཛད་པའི་རིམ་ལྔ་ལོ་ཆེན་གྱི་འགྱུར། འདིའི་རིམ་པ་གཉིས་པའི། འཁོར་བའི་གཟེབ་ལས་རྣམ་པར་གྲོལ། ། ཞེས་པ་ཡན་ཆད་ཀྱིས་སེམས་བསྒོམ་པའི་འབྲས་བུ་བསྟན་པ་ཡར་བཅད་འཕགས་པའི་གསུང་ཡིན་ལ། དེ་ལས་འཕྲོས་པའི་གསུང་འཕྲོས་མང་པོ་བྱུང་བ་ཤཱཀྱ་བཤེས་གཉེན་གྱིས་ཆད་དོགས་ནས་འཕགས་པའི་གསུང་རབ་ལ་མཐུད་ནས་བྲིས་པ་ནི།
ཤེས་རབ་ངོ་བོ་འདི་ཉིད་ནི། ། ཞེས་པ་མན་ཆད་དོ། ། འདི་སེམས་དབེན་གྱི་ཁ་སྐོང་དུ་ཨརྻ་དེ་ཝས་སེམས་ཀྱི་སྒྲིབ་སྦྱོང་མཛད་པ་ནག་ཚོ་ཚུལ་རྒྱལ་གྱི་འགྱུར། ཀླུ་བྱང་གིས་ལས་མཐའ་རྣམ་འབྱེད་མཛད་པ་ཆག་ལོ་ཆོས་རྗེ་དཔལ་གྱི་འགྱུར། སྒྱུ་ལུས་ཀྱི་ཁ་སྐོང་དུ་ཨརྻ་དེ་ཝའི་བདག་བྱིན་རླབས་པ་འགོས་འགྱུར། འོད་གསལ་གྱི་ཆོས་ཅན་བདེ་བ་ཆེན་པོའི་ཁ་སྐོང་དུ་ཨརྻ་དེ་ཝས་མངོན་པར་བྱང་ཆུབ་པའི་རིམ་པ་མཛད་པ་ཆོས་ཀྱི་ཤེས་རབ་ཀྱི་འགྱུར། ཆོས་ཉིད་སྤྲོས་བྲལ་དུ་སྟོན་པའི་ཁ་སྐོང་འཕགས་པས་མཛད་པའི་བྱང་ཆུབ་སེམས་འགྲེལ་ལོ་ཆེན་གྱི་འགྱུར། རིམ་ལྔའི་རིམ་པ་རེ་རེ་ལ་ཡང་རིམ་པ་ལྔ་རེ་ཚང་བར་བསྟན་པ་ཀླུ་བྱང་གིས་མཛད་པའི་རིམ་པ་ཁོང་དུ་བསྡུས་པ་པ་ཚབ་ཉི་མ་གྲགས་ཀྱིས་འགྱུར། དེ་རྣམས་ཀྱི་རིམ་པ་ལྔ་རྒྱས་པར་བསྟན་པའི་དོན་བསྒོམ་པས་ཉམས་མྱོང་སྐྱེ་བ་ངོ་སྤྲོད་པ་ཨཱརྻ་དེ་ཝས་མཛད་པའི་སྤྱོད་བསྡུས་སྒྲོན་མ་ལོ་ཆེན་གྱི་འགྱུར་ལ་འགོས་ཀྱིས་བཅོས་པ། རིམ་ལྔ་སྦྱོར་བ་ཡན་ལག་དྲུག་ཏུ་སྦྱར་བའི་སྦྱར་དྲུག་སྒྲ་དབྱངས་བཅུ་གཅིག་པས་མཛད་པ་ལོ་ཆེན་གྱི་འགྱུར།
འགོས་ཀྱི་མཛད་པའི་ཤོག་རིལ་གསུམ། ཉི་མ་སེང་གེས་མཛད་པའི་བཙུན་མོ་ཅན་གྱི་ཤོག་རིལ་གྱི་འགྲེལ་པ་སོགས་ཀྱང་དེ་དག་གི་ཞབས་འདེགས་སུ་སྦྱར་ནས་འཆད་ཅིང་ཉམས་སུ་ལེན་པའི་གནད་ཤེས་དགོས་པ་ཡིན་ནོ། ། ཞེས་གསུངས་ཤིང་། ཡང་དེ་དུས་རྗེའི་གསུང་ལས། དིང་སང་དུས་ངན་གྱི་དབང་གིས་གསང་འདུས་སྐོར་ལ་ཡང་དབང་རྒྱུན་རེ་ཙམ་མ་གཏོགས། ཆོས་སྐོར་གཞན་རྣམས་རྩད་ཆོད་མཁན་དང་དོན་གཉེར་བྱེད་མི་ཡང་རེ་རེ་ཙམ་ཡང་མེད་པ་ལ་ཐུག་པའི་ཚོད་དུ་སོང་གདའ་བ། སྔོན་ངོར་ཆེན་རྡོ་རྗེ་འཆང་གི་སྐབས་སུ་གསང་འདུས་འཕགས་སྐོར་ཁོ་ན་ལ་འཆད་ཉན་མཛད་ཚུལ་ཡང་ཆོས་རྗེ་སྲད་པ་ཀུན་བློས་ཟིན་བྲིས་སུ་བཏབ་པ་ལས་འདི་ལྟར་འབྱུང་སྟེ། དཔལ་གྱི་ཆོས་གྲྭ་ཆེན་པོ་ཨེ་ཝྃ་ཆོས་ལྡན་དུ་རྗེ་ཐམས་ཅད་མཁྱེན་པ་ཀུན་དགའ་བཟང་པོས་དགུང་ལོ་བདུན་བཅུ་རྩ་གཉིས་བཞེས་པ། སྲད་པ་ཀུན་བློ་རང་དགུང་ལོ་ཉི་ཤུ་རྩ་གཅིག་པ་ཆུ་མོ་བྱའི་ལོ་གསར་དུ་ཤར་བ་ནས་དགུན་དཔྱིད་ཟླ་བ་བཞིའི་བར་དུ་རྒྱུད་ཀྱི་རྒྱལ་པོ་ཆེན་པོ་དཔལ་གསང་བ་འདུས་པའི་ཆོས་སྐོར་གསུང་བ་ལ། སྔོན་དུ་ཟླ་བ་གཅིག་ཙམ་གྱི་རིང་སྤྱིའི་བྱུང་ཚུལ་རྒྱས་པ་གཅིག་གནང་སྟེ།
དེ་ལ་ཡང་ཟིན་བྲིས་སྲད་པ་ཀུན་བློས་མཛད་པ་ཤིན་ཏུ་ལེགས་པ་ཞིག་བྱུང་ཞིང་། དེ་ནས་སྔ་ཆོས་ལ་བསྐྱེད་རྫོགས་གཞུང་ཕྲན་དང་བཅས་པ་གནང་ཞིང་། དགོང་ཆོས་ལ་རྒྱུད་འགྲེལ་གྱི་བཤད་པ་རྒྱས་པར་གསུང་། ཚར་རྟིང་མའི་གསོལ་ཇའི་ཐོག་ཏུ་བསྐྱེད་རིམ་གྱི་བཤད་པ་གསུངས་དུས་བུ་སྟོན་རིན་པོ་ཆེའི་མདོར་བྱས་ཀྱི་ཊཱིཀྐ་ལ་སྔ་གཟིགས་རེ་མཛད་ནས། ཇ་གྲོལ་མ་ཐག་སྔ་ཆོས་གསུང་དུ་འབྱོན་པས་ངོར་དགོན་པའི་ཚོགས་ཁང་དུ་རྗེ་རྡོ་རྗེ་འཆང་ཉིད་སྒོ་ནང་དུ་ཕེབས་ཙམ་ནས་ཡིག་བརྒྱའི་མགོ་འདྲེན་མཛད་དེ་ཁྲིར་བཞུགས་ནས། ཆོས་རིམ་ལ་དཔོན་སློབ་ཀུན་གྱིས་རྡོ་རྗེ་སེམས་དཔའི་ཡིག་བརྒྱ་ཉེར་གཅིག་རེ་དང་། སྐུ་རྐྱང་གིས་གསང་འདུས་ཉིད་ཀྱི་གཏོར་ཆོག་ལྟར་འཇིག་རྟེན་པའི་གཏོར་བསྔོ་མཛད་ནས་ཆོས་གསུངས་ཏེ། བསྐྱེད་རིམ་གྱི་བཤད་པ་འགོས་རྡོག་གི་བཞེད་པ་གཙོ་ཆེར་རང་ལུགས་སུ་བཞག་ནས། བུ་སྟོན་གྱི་བཞེད་པ་རེས་འཐད་པ་དང་། སྐབས་སུ་སུན་འབྱིན་དགོས་པ་ཡང་སྣང་ཞིང་།
ཕྱིས་ཀྱི་འདུས་པ་ལ་སྦྱངས་ཤིང་མཁས་པར་རློམ་པ་དག་གི་རྟོག་བཏགས་ལ་དགག་སྒྲུབ་ཆེར་མཛད། རང་ལུགས་ཀྱི་སྒྲུབ་བྱེད་དུ་སྔོན་འགྲོ་དང་། ལྷག་མོས་ལྟ་བུའི་དོན་ཚན་རེ་སོང་། རིམ་གྱིས་ཉིད་ཀྱི་རང་ལུགས་འཕགས་པའི་བཞེད་པ་དང་མཐུན་པར་བསྟན་པའི་ཕྱིར་མདོར་བྱས། དེ་ཡང་རྒྱུད་ཀྱི་ལུང་གི་བསྒྲུབ་པ་དང་། མདོར་བྱས་སུ་ཅུང་ཟད་ཁ་སྐོང་དགོས་པ་ཡང་ཡོད་པས་མདོ་བསྲེ། དོན་དམ་པའི་དཀྱིལ་འཁོར་ལུས་ཀྱི་དཀྱིལ་འཁོར། ཕྱུང་བའི་དཀྱིལ་འཁོར། སྦྱང་གཞི་སྣོད་བཅུད་ཀྱི་སྲིད་པའི་རིམ་པ་ལྟར་སྦྱོང་བྱེད་སྟོན་པའི་རྣམ་གཞག་རིམ་པ་རྣམས་ཀྱི་འབྲུ་སྣོན། རྒྱས་བཤད་དཀའ་གནད་རྣམས་ལུང་རིག་མན་ངག་གི་སྒོ་ནས་ཞིབ་པར་སྟོན་ཅིང་།
ཟླ་གྲགས་ཀྱིས་མཛད་ཟེར་བའི་རྡོ་རྗེ་སེམས་དཔའི་སྒྲུབ་ཐབས་ཀྱང་བཤད་པ་དང་བཅས་པ་གནང་། རྫོགས་རིམ་གྱི་བཤད་པ་སངས་རྒྱས་པའི་ཐེག་པའི་བསམ་པ་ལ་བསླབས་ནས་བདེན་གཉིས་ཟུང་འཇུག་རྡོ་རྗེ་འཆང་གི་བར་དུ་སྤྱོད་བསྡུས་ལས་འབྱུང་བའི་བསླབ་ཚིགས་རིང་མོ་རྒྱས་པར་གསུངས། དེ་དུས་སྔ་གཟིགས་ལ་རྗེ་འགོས་ཀྱི་སྟོང་ཐུན་ཆེན་མོ། ཤོག་རིལ་གསུམ། འགོས་ཀྱི་གསུང་བགྲོས་ཡིག་སྣ་དང་བཅས་པ་མཛད་ནས། རིམ་ལྔ་འགོས་ལུགས་དེ་ལས་ཀྱང་པཎྜི་ཏ་བཙུན་མོ་ཅན་གྱི་ཤོག་རིལ་ལ་ཐུགས་རྩིས་སུ་མཛད་དེ། གཞན་མར་ལུགས་ལ་དམིགས་པའི་བྱེད་ལུགས་འདི་ལྟར་ཡོད་དོ་ཞེས་དམིགས་རྐང་ཚང་བར་གནང་སྟེ། བུ་སྟོན་གྱི་ཁྲིད་ཡིག་དབེན་པ་གསུམ་འགོས་ལུགས་གཙོ་ལ། བདེན་པ་གཉིས་མར་ལུགས་རང་དུ་ཡོད་ཅིང་། ཟུང་འཇུག་གཉིས་ཀ་ལྟར་ཡོད་ཅེས་གསུངས་པ་ལས་དགག་སྒྲུབ་ཆེར་མི་མཛད།
དིང་སང་གི་འདུས་པ་བར་གྲགས་པ་རྣམས་ཀྱི་གསུང་ལ་ཡི་གེར་བྲིས་པ་ལ་ནོར་བ་འདི་འདྲ་ཡོད་ཅིང་། ངེད་ཀྱིས་གསུང་གླེང་གི་སྒོ་ནས་རྩད་བཅད་པ་ལ་འདི་འདྲ་ཡོད་དོ་ཞེས་སོགས་ཕྱོགས་སྔ་རྒྱུ་མཚན་དང་བཅས་པ་ལོང་བའི་དགག་སྒྲུབ་ཆེར་མཛད། ཀླུ་སྒྲུབ་ཀྱི་རིམ་ལྔ་དང་། འཕགས་པའི་སྤྱོད་བསྡུས་ལ་བཤད་པ་རྒྱས་པ་མཛད། གཞན་གཞུང་རྣམས་ལ་ལུང་བཤད་པ་ཐོར་རེ་བ་གནང་། དེའི་ཚེ་བསྐྱེད་རྫོགས་ཀྱི་བཤད་པ་ཞིབ་རྒྱས་ཆེ་ལ་འགག་དོན་འགྲིལ་བ། སུན་འབྱིན་སྒྲུབ་བྱེད་ནུས་པ་ཆེ་ལ་ཚིག་རིགས་གཙང་བ། ཉམས་ལེན་སེམས་ཐོག་ཏུ་འཁྱེར་བདེ་བ་གནང་བས། སྲད་པ་ཀུན་བློའི་སློབ་དཔོན་མཁས་པའི་དབང་པོ། དོན་ཡོད་དཔལ་བཟང་པོའི་ཞལ་སྔ་ནས།
སྔ་ཆོས་དེ་གསན་རྗེས་བྱམས་ཆོས་གསུངས་པའི་ཆོས་གྲྭར་ཉིན་རེ་བཞིན་ཆོས་རྗེ་རིན་པོ་ཆེས་དེ་རིང་གི་ཆོས་ཐུན་དེ་གཅིག་པོའི་མཁས་པའི་ཁྱད་པར་དགག་སྒྲུབ་རྣམས་ཀྱི་རྣམ་གཞག ཉམས་ལེན་ལ་སྦྱོར་ཚུལ་ངེད་རང་ཚོའི་ཡོན་ཏན་ཕྱོགས་གཅིག་ཏུ་དྲིལ་བ་ལ་མེད་གསུངས། ཆོས་ཐུན་ཡང་འཚམས་པར་བྱུང་བས་དགྱེས་པར་མཛད། གུང་ཇའི་བར་ལ་རྗེ་འགོས་ཀྱི་མཆན་ཆེན་པོ་ལ་སྔ་གཟིགས་མཛད་ཅིང་། རེས་འགའ་རྡོག་པའི་འགྲེལ་བཤད་ཀྱང་གཟིགས་ནས། དགོང་ཆོས་ལ་སྒྲོན་གསལ་གྱི་མཆོད་བརྗོད་རྒྱན་བདུན་གྱི་སྟོང་ཐུན་རྣམས་ལ་སྔོན་ལ་གཞུང་ཐོག་ཏུ་མི་གཟིགས་པར་སྐམ་བཤད་རྒྱས་པ་རེ་མཛད། དེ་ནས་བུ་སྟོན་རིན་པོ་ཆེའི་མཐའ་དྲུག་རབ་གསལ་གྱི་སྟེང་ནས་བཤད་པ་དང་འབྲུ་སྣོན་ལུང་ཚུན་ཆད་ཡི་གེ་གཅིག་ཀྱང་མ་ལུས་པར་མཛད་རྗེས། མང་རའི་དཀའ་མཆན་དང་། རྡོག་དང་རླན་གྱི་ཊཱིཀྐར་དེ་འདྲའི་ཉག་ཉོག་མང་པོ་མི་བྱེད་པར། གོ་རྒྱུ་ཆེ་ལ་ཚིག་ཉུང་བའི་ཧྲིལ་པ་འདི་འདྲ་བྱེད་པ་ཡིན་གསུངས་ནས།
སྔ་རབས་པའི་ལུགས་ཀྱི་བཤད་པ་རྣོ་ཐག་ཆོད་པ་རེ་མཛད། དཔེར་མཚོན་ན་སྒྲོན་གསལ་གྱི་མཆོད་བརྗོད་བཤད་པར་དམ་བཅའ་ལ། བུ་ཊཱིཀ་ན་འབྲུ་སྣོན་དང་། བཤད་ཡམས་རྒྱས་ལ། དཔལ་ལྡན་རྡོ་རྗེ་སེམས་དཔའ་ལ་སྤྱི་སྦས་མཐར་ཐུག་སོགས་སྐྱར་གྱིན་མང་པོ་བྲིས་པ་དེ་གསུངས་རྗེས་སུ། སྔ་རབས་པ་རྣམས་འདི་འདྲའི་གོ་རྒྱུ་ཆུང་ལ་ཟེར་རྒྱུ་མང་བ་མི་བྱེད། རྒྱུད་ཚིག་ལ་བཞི་བཤད་དགེས་པ་དུ་མ་བྱུང་ཡང་། བསྟན་བཅོས་ཀྱི་འབྲུ་སྣོན་ལ་བཞི་བཤད་བྱེད་པ་ཅི་འདྲ་ཡིན་མ་ཤེས། འདི་ལ་མང་ར་སེང་རྒྱལ་འདི་ལྟར་གསུངས་ཏེ་བཤད་དོ་ཞེས་སྦྱར། གང་བཤད་ན།
དཔལ་ལྡན་རྒྱུད་རྒྱལ་ཞེས་དང་། རྒྱལ་བའི་འདུས་གང་ཡིན་པ་བཤད། གང་གིས་བཤད་ན་ཟླ་བ་གྲགས་པས་བཤད། སྔོན་དུ་བྱ་བ་ཅི་བྱས་ནས་བཤད་ན། ཁྱབ་བདག་དཔལ་ལྡན་རྡོ་རྗེ་སེམས་དཔའ་ལ་བཏུད་དེ་བཤད། ཚུལ་ཇི་ལྟར་བཤད་ན། རྣལ་འབྱོར་རྒྱུད་ཀྱི་ཤིན་ཏུ་གསལ་བར་རྣམ་ཕྱེ་ལེགས་བཤད་པ་མཐའ་དྲུག་གིས་ནི་འཆིང་པས་བཅིངས་ཏེ་བཤད། སྣོད་གང་ལ་བཤད་ན། རྒྱལ་སྲས་ཡུལ་གྱུར་ཏེ་དབང་རྣོན་སྐལ་ལྡན་ལ་བཤད། སློབ་དཔོན་སུའི་མན་ངག་ལ་བརྟེན་ནས་བཤད་ན།
དེ་ནི་ཀླུ་སྒྲུབ་ལས་རྙེད་པ། དེ་ལྟ་བུའི་མན་ངག་ལ་མ་བརྟེན་ན་བཤད་པར་མི་ནུས་ཏེ། སངས་རྒྱས་ཀུན་གྱི་རིམ་གཉིས་གནས་ཀྱི་རྒྱས་བཏབ་ཅེས་སྦྱར། ཚོགས་གཉིས་དཔལ་དང་ལྡན་པས་ན་དཔལ་ལྡན་ནོ། ། རྒྱུད་ཀྱི་རྒྱལ་པོ་ནི་གསང་འདུས་སོ། ། གང་འདུས་ན་རྒྱལ་བའི་སྐུ་གསུང་ཐུགས་ཀྱི་གསང་བ་འདུས་པ་དང་། རྒྱལ་བ་ཉིད་ཀྱིས་གསུངས་པས་རྒྱལ་བའི་འདུས་གང་ཡིན་པའོ། ། ཁྱབ་པ་ནི་གཉིས་སུ་མེད་པའི་ཡེ་ཤེས་ཀྱིས་སོ། ། བདག་ནི་འཇིག་རྟེན་དང་འཇིག་རྟེན་ལས་འདས་པའི་ལྷའི་བདག་ཉིད་དུ་གྱུར་པས་སོ། ། དཔལ་ལྡན་ཟུང་འཇུག་རྡོ་རྗེ་དོན་དམ།
སེམས་དཔའ་ཀུན་རྫོབ། རྣལ་འབྱོར་རྒྱུད་ཀྱི་ནི་བཤད་རྒྱུད་བཞིས་སོ། ། ཤིན་ཏུ་ནི་མི་ཤེས་པ་དང་བྲལ་ཏེ་མ་ནོར་བར་རོ། ། གསལ་བ་ནི་ཐེ་ཚོམ་དང་བྲལ་ཏེ་སྒྲ་ཟུར་མ་ཆག་པའོ། ། རྣམ་ཕྱེ་ནི་ལོག་རྟོག་དང་བྲལ་ཏེ་རྒྱུད་ཀྱི་དོན་ཚིག་རེ་རེ་ནས་ལེགས་བཤད་པ་ནི་ཚིག་རང་ཡང་སྡེབས་ལེགས་པར་རོ། ། འཆད་ལུགས་ཀྱི་ཆིངས་སྒྲ་ཇི་བཞིན་པ་དང་། མ་ཡིན་པ་དང་། དགོངས། དགོངས་མིན། དྲང་དོན།
ངེས་དོན་ཏེ། ཚིག་དང་། དོན་དང་། ཚིག་དོན་གཉིས་ཀའི་མཐའ་དྲུག་གི་ཆིངས་ཀྱིས་བཅིངས་ནས་སོ། ། དེ་ལྟ་བུའི་བཤད་ཚུལ་དཀའ་ཞིང་ཟབ་པ་ནི་རྒྱལ་སྲས་ཏེ། རིན་པོ་ཆེ་ལྟ་བུའི་གང་ཟག་གི་ཡུལ་དུ་གྱུར་པས་དེ་ལ་བཤད་དོ། ། སངས་རྒྱས་ཀུན་གྱི་རིམ་གཉིས་གནས་ནི། རྒྱུད་ཀྱི་དགོངས་པ་ཐུགས་ཀྱི་ཉིང་ཁུ་བསྐྱེད་རྫོགས་གཉིས་སོགས། རྒྱས་བཏབ་ནི་མཚན་པའི་རྒྱའོ། ། ཞེས་པའི་དོན་དཀའ་མཆན་ལས་འབྱུང་བས།
མདོར་ན་དཔལ་ལྡན་རྡོ་རྗེ་སེམས་དཔའ་ལ་ཕྱག་འཚལ་ནས། རྒྱུད་ཀྱི་རྒྱལ་པོ་གསང་བ་འདུས་པ་ཟླ་གྲགས་བདག་གིས་བཤད་པའི་རྒྱུད་བཞིའི་མཐའ་དྲུག་གི་ཆིངས་དང་ལྡན་པར་ཀླུ་སྒྲུབ་ཀྱི་གདམས་ངག་ལ་བརྟེན་ནས་སངས་རྒྱས་ཀྱི་དགོངས་དོན་རིམ་གཉིས་ཀྱི་རྒྱ་དང་ལྡན་པ་དེ། སློབ་མ་དང་བརྒྱུད་འཛིན་རིན་པོ་ཆེ་ལྟ་བུའི་གང་ཟག་རྣམས་ཀྱི་དོན་དུ་བཤད་ཅེས་པའོ། ། གསུངས་ཏེ། དེ་ལྟ་བུའི་མཚོན་དོན་གླིང་གཞིའི་བཤད་པའི་སྐབས་སུ་རིམ་ལྔའི་བཤད་པ་རྒྱས་པར་སྣང་སྟེ་ཡུན་རིང་པོ་སོང་། དེ་མན་ཆད་ལ་སྔོན་ལ་རྒྱུད་ཀྱི་སྟེང་དུ་འབྲུ་སྣོན་དང་བཤད་པ་གོ་སླ་བ་རེ། དེ་ནས་འགྲེལ་པའི་འབྲུ་སྣོན་རྒྱ་ཆེ་བ་རེ། དེ་ནས་བུ་ཊིཀ་ལྟར་འབྲུ་དང་བཤད་པ་སྦྱར་བ་རེ། དེ་ནས་ཊཱིཀྐ་འདིར་དེ་བཞིན་བཤད་ཀྱང་། མཆན་ཆེན་དང་།
རྡོག་དང་། རླན་གྱིས་གོ་བདེ་ལ་དོན་བཟང་བ་འདི་ལྟར་མཛད་གསུངས་པ་དང་། སྐབས་མང་པོར་ནི་མཆན་ཆེན་གྱི་ཡིན་ཚོད་དུ་འདུག་སྟེ། མངོན་ཤེས་ཅན་གཞུང་འདི་ལ་འདི་ལྟར་འཆད། བཙུན་མོ་ཅན་འདི་འདྲ་བྱེད། ནག་པོ་པས་འདི་སྐད་གསུངས་ཏེ། ཁོང་ཀུན་གྱི་བཤད་ལུགས་ཡ་མཚན་ཆེ་བ། རྗེ་འགོས་ཀྱང་གསུང་བགྲོས་འདི་ཙམ་ཡང་སོ་སོར་མ་འདྲེས་པར་བཀོད་པ་ཐུགས་བསམ་དགེ་བ་བསྟན་པ་ལ་བསམ་པ་ཨ་ཚི་བ་ཨ་ཚི་བ། འདི་ལྟ་བུ་སྔོན་གྱི་ས་སྐྱ་པ་རྙིང་པ་ཚོ་ལ་ཀྱེ་རྡོར་བིརྺའི་ལུགས་དང་གཞན་མི་བསྲེ། མན་ངག་ལུགས་དང་འགྲེལ་པ་ལུགས་མི་བསྲེ།
མན་ངག་ལུགས་ཀྱི་ཡང་ཐུན་མོང་དུ་གསུངས་པ་དང་ལམ་འབྲས་ཀྱི་ལུང་སྦྱོར་མི་བསྲེ་བ་ཡོད། དིང་སང་ཡིན་ན་རྒྱལ་ཁམས་ཀྱི་ལུང་འཁྱམས་ཀུན་ཡོ་བསྲེས་ཚར། བསླད་ཚར། རྗེ་འགོས་ཀྱིས་དེ་བཞིན་མཛད་པ་སྐུ་དྲིན་ཆེ་གསུངས། དུས་ཕྱིས་ཀྱི་གསང་འདུས་ཀྱང་གསར་པ་རྣམས་ནི་སྒྲོན་གསལ་གྱི་མཆན་དང་མཐའ་སྤྱད་ཟེར་བའི་རིགས་ལམ་ནས་དྲངས་ཟེར། སྤྱིར་བླ་མེད་ཀྱི་གྲུབ་མཐའ་དང་མི་མཐུན། སྒོས་སུ་མར་འགོས་སོགས་ལ་ཡེ་མེད་པའི། སོལ་བ་བསྡར་བས་དཀར་པོ་མི་འབྱུང་བ་ལྟར་རང་ལུས་འདིས་སངས་རྒྱས་མི་འགྲུབ། རྣམ་སྨིན་གྱི་ལུས་དོར་ཏེ་རང་བཞིན་གཉུག་མའི་ཡིད་ལུས་གཅིག་གིས་ཟུང་འཇུག་སྒྲུབ་བྱ་བ་སོགས་གསུང་རབ་ལ་དབང་ཆེན་པོ་མང་པོ་བྱས་ཡོད་དེ། བླ་མེད་ཀྱི་རྒྱུད་རྒྱ་གཞུང་གི་གོ་བ་རྣལ་མ་རེ་ཆགས་ན་ཡིག་ཆ་དེ་ཀུན་བཀླགས་པ་ཙམ་གྱིས་རང་སྐྱོན་རྗེན་ཆེར་ཏེ་རིག་རྒྱུ་གཅིག་ཡོང་བྱ་བ་སོགས་དགག་སྒྲུབ་ཀྱང་མང་དུ་མཛད་པས་ཆོས་ཐུན་ཤིན་ཏུ་ཆེ།
རྗེས་ན་མར་ལ་མཁས་མཆོག་དོན་ཡོད་དཔལ་བའི་དྲུང་ནས་ཆོས་གྲོལ་ནས་རང་གི་གནས་སུ་ཕེབས་ནས་འདི་སྐད་གསུངས་ཏེ། གསང་སྔགས་པའི་ཆོས་ཀྱི་འཆད་ལུགས་བུ་ཊིཀ་ཡིག་ཚོགས་ཅན་དེ་ཕྱག་ཏུ་བསྣམས། དེའི་ཡི་གེ་གཅིག་ཀྱང་མ་ལུས་པ་ལ་འབྲུ་བསྣན། དེར་རྟིང་དེས་གོ་ཆོད་མོད། ཡང་དེ་བཀག་ནས་སྔ་རབས་པའི་བཞེད་པ་རེ། ཡང་ན་སྔ་རབས་པ་ལ་ཐུགས་རྩིས་མཛད་རྟིང་བུ་ཊིཀ་གི་གང་མཛད། བཤད་ལུགས་དེ་རྣོ་ལ་བཟང་བ། ཉུང་བ་འདུག་པ་དེ་ཀ་གནང་བས་ཆོག་མོད། ཕྱོགས་སྔ་ལ་ཡང་ཁ་ཅིག་ན་རེ་ཞེས་མི་ཆེན་གྱི་ཚིག་སྦྲམ་པོ་མཛད་པས་ཆོག་པ་ལ། ཆོས་རྗེ་དགེ་ལྡན་པ་ཆེན་པོས་འདི་རུ་འདི་སྐད་བྲིས།
འདི་དུས་འདི་སྐད་གསུངས། དེ་འདྲས་ག་ན་འོང་། ཨ་ཕ་ཕ་ཞེས་གསུངས་པ་སོགས་དེ་འདྲ་གསུང་ག་ལ་དགོས། བླ་མ་ཆེན་པོ་འདི་ཙམ་དུ་སོང་ནས་མི་ཆོས་གྲུ་བཞི་ལམ་པ་བྱས་པས་ཆོག་པ་ཡིན་གསུངས་ཏེ། དྲུང་ནས་རང་སྤྱིར་དགའ་བ་གདོང་ལ་འབྱོན་དགོས་པས་རྒྱུད་མྱུར་བར་གྲོལ་ན་དགོངས་པ་དང་། ཁྱད་པར་མཚན་ཉིད་ཀྱི་ཆོས་མང་པོ་འཆད་དགོས་པས་ཆོས་ཐུན་ཆུང་ཙམ་ལ་ཆོས་འགྲོ་ཆེ་བ་བྱུང་ན་དགོངས་པར་འདུག་གོ ། དེ་དུས་སྲད་པ་ཀུན་བློ་རང་གི་ཐུགས་བསམ་ལ་ནི། སྔོན་ལ་རྒྱུད་ཀྱང་ལ་འབྲུ་བསྣན་ཏེ། ཏིང་ངེ་འཛིན་འདིས་ཉམས་ལེན་འདི་སྟོན་གསུངས་པ་དེས་བརྡ་ཆད་ལམ་པ་རེ་ཆགས། དེ་ནས་སྒྲོན་གསལ་ལ་འབྲུ་བསྣན་ཏེ་ཚུལ་བཞི་སོགས་བཤད་ཚུལ་འགྲེལ་པ་རང་སྐད་གསལ་སིང་སྟེ་འོངས།
བུ་ཊིཀ་ཕྱག་ཏུ་བསྣམས་ནས་འཆད་ཅིང་ཚིག་རེ་རེ་བཞིན་འབྲུ་མནན་ཏེ་གསུངས་པ་ནི། ཆོས་རྗེ་ཤར་པ་ཡེ་ཤེས་རྒྱལ་མཚན་པ་དེ་བུ་སྟོན་ལ་ཤིན་ཏུ་མོས་པས་བུ་སྟོན་བཀའ་འབུམ་བཞེངས། ཅུང་ཟད་མ་གྲུབ་པ་ལ་ཆོས་རྗེ་ཉིད་ལ་གསོབ་གསུང་གནང་སྟེ་བསབ་ཀྱང་ཡོད། རྗེས་ཀྱང་བུ་ཊིཀ་སྟེང་ནས་ཚར་གསུམ་གསན་པས་དེའི་འབྲེལ་དང་ཞེན་པར་གདའ། རྗེས་སུ་ཡིག་ཆ་རྙིང་པ་རྣམས་ཀྱི་ལུགས་དེ་མན་ངག་ཐོན་ཆེ་བ་དང་གོ་སླ་བ་སོགས་དགོས་པ་མང་པོ་གཟིགས་པ་ཡིན་ཏེ། དེ་ཚོའི་གསུང་སྐྱོར་ཙ་ན་ཁོང་ཀུན་གསང་འདུས་ལ་མི་ཚེ་ཕྱི་ཞིང་གྲིལ་བ་རྣམས་ཞེས་གསུངས་པ་སོགས་ཆེ་བརྗོད་མཛད་པ། ཡིག་ཆ་བཟང་པོ་དེ་རྣམས་ཀྱི་བཤད་སྒྲུབ་དར་ལ་རེ་བར་འདུག བུ་སྟོན་གཟིགས་རྒྱ་ཆེ་ཡང་། རྡོག་དང་རླན་གྱི་ཡིག་ཆ་རྣམས་ལས་འགོས་ཀྱི་སྟོང་ཐུན་དང་། མཆན་ཆེན།
ཤོག་རིལ་གསུམ་དང་མ་མཇལ་ཚོད་དུ་འདུག་སྟེ། ཁོང་པ་ནན་ཏན་ལྟར་བཤད་ཡམས་མང་པ་ལ་རྡོག་པས་འདི་ལྟར་གསུངས་པ་ལས། འགོས་ཀྱི་ཡིག་ཆ་ན་འདི་ཡོད་ཅེས་མ་བཀོད་དོ། ། འདུས་པ་ཕྱི་མ་བ་རྣམས་ལ་དགག་སྒྲུབ་མཛད་པའི་ཚེ་ཡང་རྗེའི་ཞལ་ལ་ལྟ་སྙིང་འདོད་ཅིང་། ད་དུང་སུན་འབྱིན་དང་ཚིག་ཉམས་འདྲ་བྱུང་ན་བསམ་དགའ་རུ་ཚོར་བ་དང་། ཆོས་ཐུན་འདི་ད་རུང་མ་གྲོལ་ན་སྙམ་པ་དང་། འདི་ལྟ་བུའི་རྒྱུད་སྡེ་ཁྱད་པར་ཅན་རྗེ་འགོས་ལྟ་བུའི་ལོ་ཙཱ་བ་རང་བཟོ་མི་མཛད་པ་ལ་མན་ངག་ཆེ་བའི་གསུང་ལ་གཏུག་རྒྱུ་ཡོད་པ་ཆོས་རྗེ་སྲད་པ་རང་ཡང་བསོད་ནམས་ཆེ་བསམ་པ་བྱུང་ཞིང་། ཞྭ་ལུ་པའི་དྲིན་ལས་ཀྱང་གསང་འདུས་ཀྱི་བཤད་སྲོལ་བཟང་པོ་ད་ལྟའི་བར་དུ་བྱུང་བར་འདུག་སྙམ་པ་དང་། དགེ་ལྡན་པས་ཀྱང་གསང་འདུས་ལ་གོ་ལ་མ་གོའི་ཡིག་ཆ་མཛད། དིང་སང་དར་བས་རྗེས་ཀྱང་དགེ་ལྡན་དུ་སྐུ་མདུན་དུ་ཡང་ཁོང་ཚོའི་ལུགས་དཔྱིས་ཕྱིན་པར་ཞུས།
ཡིག་ཆ་རྣམས་ཀྱང་བཞེངས། བཤད་པ་མཛད་པས་ཁོང་ཚོས་རིགས་ལམ་ནས་འདྲེན་ཞེས་སྨྲས་པས་དེའི་གཉེན་པོར་རྗེ་སྔ་རབས་པའི་ལུང་མན་ངག ཐབས་མཁས་ཀྱི་ཁྱད་པར་མང་པོའི་མཛོད་བརྟོལ་ཏེ་ལྷུག་པར་གནང་བ་འདི་ཁོང་ཚོས་འབེན་བཟང་པོ་བཙུགས་པའི་དྲིན་ཡིན་པར་དགོངས་པས། ཆོས་རྗེ་སྲད་པ་རང་ལ་ནི་དགེ་ལྡན་པ་ལ་ལོག་ལྟའི་རྣམ་པ་དུས་ཐམས་ཅད་དུ་ནམ་ཡང་མ་བྱུང་ཞེས་སོགས་ཁོང་རང་གི་ཟིན་བྲིས་དེ་ཉིད་དུ་གསུངས་འདུག་ཅིང་། དེ་ལྟར་ཟླ་བ་གསུམ་གྱི་བར་དུ་སྔ་ཆོས་དགོང་ཆོས་གཉིས་ཀ་འདུས་པ་ལ་གྲིལ་ཏེ། རྒྱུད་འགྲེལ། བཤད་སྲོལ་གསར་རྙིང་ཕྱོགས་སྔའི་ཚུལ་གྱིས་དགེ་ལྡན་པའི་གྲུབ་མཐའི་གནད་ལ་དགག་སྒྲུབ་སོགས་དཔྱིས་ཕྱིན་པར་གནང་བས། དེ་དུས་ཆོས་གྲྭར་འདུས་པའི་དོན་གཉེར་ཅན་རྣམས་ཟླ་བ་གསུམ་པོ་དེའི་རིང་ལ་གསང་བ་འདུས་པ་ལ་མཁས་པའི་ཕུལ་དུ་ཕྱིན་པ་རེ་བྱུང་ཡོད་པ་གདའ་ཞེས་སོགས་གསུངས་ཤིང་། དེ་ལྟ་བུའི་གསང་འདུས་འཕགས་ལུགས་ཀྱི་ཆོས་སྐོར་རྣམས་ཟླ་བ་ཕྱེད་གཉིས་ཀྱི་བར་ཙམ་དུ་སྨིན་རྒྱས་སུ་སྩལ་པ་གྲོལ་བའི་ཉིན། བདག་ཅག་རྣམས་ཀྱིས་སོ་སོ་ནས་ཅི་འབྱོར་གྱི་ཆོས་ཡོན་གྱི་རྣམ་གྲངས་རྒྱ་དཔངས་མི་ཆུང་ཙམ་ཕུལ་ནས།
སླར་ཡང་དགེ་བའི་བཤེས་གཉེན་བཀའ་གདམས་པ་ནས་བརྒྱུད་པའི་བློ་སྦྱོང་གི་ཁྲིད་སོགས་ཆོས་སྐོར་ཆ་ཚང་བ་ཞིག་གནང་དགོས་པའི་གསོལ་བ་བཏབ་པ་བཞིན་ཞལ་གྱིས་བཞེས་ནས། ཐོག་མར་བཀའ་གདམས་ལྷ་བཞིར་གྲགས་པའི་ཐུབ་པའི་ལྷ་ཁྲིད། སེང་ལྡེང་ནགས་སྒྲོལ་རྗེས་དྲན་གྱི་ཁྲིད། མི་གཡོ་བ་ཆོས་དྲུག་གི་ཁྲིད། ཐུགས་རྗེ་ཆེན་པོ་སྐྱེར་སྒང་ལུགས་ཀྱི་ཁྲིད་རྣམས་དང་། དེ་ནས་བློ་སྦྱོང་དོན་བདུན་མ་ཉམས་ཁྲིད་དུ་གནང་སྟེ། དེ་དག་གི་རྒྱབ་རྟེན་དུ་ཇོ་བོ་ཡབ་སྲས་ཀྱི་རྣམ་ཐར་ཆེ་ཆུང་། བློ་སྦྱོང་ལེགས་བཤད་ཀུན་འདུས་དཀོན་མཆོག་འབངས་ཀྱིས་མཛད་པ། རྒྱལ་སྲས་ཐོགས་མེད། འགྲོ་མགོན་དཔལ་ཡེ།
མུས་ཆེན་སེམས་དཔའ་ཆེན་པོ་རྣམས་ཀྱིས་མཛད་པའི་ཁྲིད་ཡིག་རྒྱས་བསྡུས་རྣམས་ཀྱི་ལུང་བཤད་སོགས་སྨིན་རྒྱས་སུ་སྩོལ་བར་མཛད་པ་ཡིན་ནོ། ། དེ་དུས་རྗེ་བླ་མའི་གསུང་གི་ཚིག་ཟུར་ཟིན་པ་རྣམས་ཅུང་ཟད་བརྗོད་ན། སྔོན་དགེ་བའི་བཤེས་གཉེན་བཀའ་གདམས་པ་རྣམས་ཀྱིས་འཆད་ཚུལ་མི་འདྲ་བ་མང་དུ་མཛད་ཀྱང་། འདིར་དགེ་བའི་བཤེས་གཉེན་བཀའ་གདམས་པ་འཆད་ཀ་བའི་ལུགས་ཀྱི་དོན་བདུན་ཉིད་གཞིར་བཞག་ནས། དེའི་སྟེང་དུ་ཇོ་བོ་ཉིད་ཀྱི་བླ་མ་གསེར་གླིང་པ་ནས་བརྒྱུད་པའི་རྩ་བ་ལུས་ལྟ་བུ་སེམས་པའི་རིམ་པ། འཕྲོས་དོན་ཡན་ལག་ལྟ་བུ་ལམ་ཁྱེར་གྱི་ཆོས་བཅོ་བརྒྱད། དྷརྨ་རཀྵི་ཏ་ནས་བརྒྱུད་པའི་མཚོན་ཆ་འཁོར་ལོ་དང་རྨ་བྱ་དུག་འཇོམས་གཉིས། བྱམས་པའི་རྣལ་འབྱོར་ནས་བརྒྱུད་པའི་གྱེར་སྒོམ་རྡོ་རྗེའི་གླུ། དེ་གསུམ་དོན་འདུས་པ་རྣམ་དག་གཙུག་གི་ནོར་བུ། འབྲོམ་གྱིས་མཛད་པའི་ཤན་བརྒྱད་མ།
དཔལ་གླང་རི་ཐང་པས་མཛད་པའི་ཚིག་རྐང་བརྒྱད་མ་སྟེ། དྲི་མ་མེད་པའི་གཞུང་ཆུང་འདི་རྣམས་སྔར་གྱི་ས་བཅད་བདུན་པོའི་སྟེང་དུ་བསྡུས་ནས་འཆད་ན། སྔོན་འགྲོ་རྟེན་གྱི་ཆོས་སྟོན་པའི་སྐབས་སུ། ཇོ་བོས་རྒྱལ་སྲིད་སྤངས་པའི་རྣམ་ཐར་དང་། གསེར་གླིང་དུ་བྱོན་པའི་རྣམ་ཐར་གཉིས། ཡང་གསེར་གླིང་དུ་བྱོན་པ་ནས་བརྩམས་ཏེ་ཡོངས་སུ་མྱ་ངན་ལས་འདས་ཀྱི་བར་ལམ་ཡིག་ཉིད་དུ་གསལ་བར་སྟོན་པས། མདོར་ན་ཇོ་བོའི་སྐུ་འདི་ཉིད་ཀྱི་རྣམ་ཐར་མ་ཆད་པ་བསྟན་ལ། སྐུ་སྐྱེ་སྔ་མའི་སྐྱེ་བརྒྱུད་རྣམས་ནོར་བུ་ཕྲེང་བའི་ནང་ན་གསལ་བར་བསྟན་པས། དེ་དག་ལོང་སྐབས་དང་བསྟུན་ནས་ལུང་རྒྱས་པར་གནད་བསྡུས་པ་རེ་འཆད་དེ། ལམ་སྲོལ་འབྱེད་པ་པོ་ཨ་ཏི་ཤའི་རྣམ་ཐར་མ་ཚང་བ་མེད་པར་བསྟན་ལ།
དེ་ནི་ཡིད་ཆེས་པར་བྱེད་པའི་ལོ་རྒྱུས་སོ་ཞེས་གསུངས་ནས། ཐོག་མར་ཇོ་བོའི་རྣམ་ཐར་གྱི་སྐབས་སུ་ཤིན་ཏུ་རྒྱས་ཤིང་སེམས་ལ་འབབ་པ་གསུངས་པ་རྣམས་ཡི་གེ་ཚེགས་བསྐྱུང་པའི་ཕྱིར་འདིར་ཚིགས་བཅད་དུ་སྤེལ་ན། ཇོ་བོ་ལྷ་གཅིག་ཞེས་གྲགས་ཨ་ཏི་ཤས། ། དགུང་ལོ་བཅུ་གཉིས་ལོན་ནས་བཅོ་བརྒྱད་བར། ། རིག་པའི་ཁུ་བྱུག་ཨ་ཝ་དྷུ་ཏཱི་པ། ། ར་ཧཱུ་ལ་སོགས་བླ་མ་མང་བསྟེན་ནས། ། གསང་སྔགས་རྒྱུད་སྡེའི་དགོངས་དོན་ཕལ་ཆེན་རྙེད། ། ཏིང་འཛིན་མུ་མཐའ་མེད་པ་ཐུགས་ལ་འཁྲུངས། ། ཁྱད་པར་སྐྱེས་མཆོག་ཨ་ཝ་དྷཱུ་ཏི་ལས། ། ཆགས་པ་མེད་པ་དབུ་མའི་ཆོས་ལུགས་གསན། །
དེ་ལ་བརྟེན་ནས་བདེན་པ་མཐོང་བཞེད་ནའང་། ། རང་བཞིན་དབྱིངས་ནས་བྱོན་པའི་རྣལ་འབྱོར་མས། ། དེ་ལས་བཟློག་སྟེ་རབ་ཏུ་བྱུང་ཞེས་གསུངས། ། ཡང་ནི་ཨ་ཏི་ཤ་ཡི་དགོངས་པ་ལ། ། ད་ནི་དུར་ཁྲོད་བས་མཐར་གནས་བཅས་ནས། ། ཚེ་འདིར་གསང་སྔགས་འབྲས་བུས་སྔོན་སྒྲུབ་སྙམ། ། དགོངས་མ་ཐག་ཏུ་བླ་མ་ར་ཧཱུ་ལ། ། རི་ནག་བྱ་རྐང་ཅན་ནས་འཕུར་ཏེ་བྱོན། ། མདུན་དུ་བཞུགས་ཏེ་ལུང་བསྟན་འདི་ལྟར་མཛད། ། ཁྱོད་ཀྱི་བསམ་ཡུལ་དེས་ནི་ཅིར་མི་ཕྱིན། །
ངུར་སྨྲིག་གོས་གྱོན་ཐུབ་པའི་བརྟུལ་ཞུགས་ཟུངས། ། སྤྱན་རས་གཟིགས་སྒོམས་བྱང་ཆུབ་སེམས་གཉིས་སྦྱོངས། ། འབྲས་བྲེ་ཕྱེད་བཏང་འབྲས་བུ་སྨིན་པ་ཡི། ། རྒྱལ་པོ་ལ་བརྟེན་གཞན་ཕན་འབྱུང་གསུངས་ཀྱང་། ། ཟླ་བའི་སྙིང་པོ་སྔར་ལས་ཐུགས་མ་འགྱུར། ། དེ་ནུབ་མནལ་ལམ་དགའ་ལྡན་གནས་སུ་བྱོན། ། ཐུབ་དབང་འཁོར་བཅས་གདུགས་ཚོད་གསོལ་བ་ནི། ། ཐམས་ཅད་མཐུན་པ་སྤྱན་གཟིགས་མགྲིན་གཅིག་ཏུ། ། ཁྱོད་ཉིད་ཅི་ལ་ཆགས་ཏེ་འཁོར་བར་གནས། ། ཞེས་གསུངས་མོད་ལ་གདུང་བའི་མཆི་མ་བླགས། །
ཐུགས་སད་གྱུར་ཚེ་རྡོ་རྗེ་གདན་བྱོན་ཏེ། ། ཕལ་ཆེན་སྡེ་ལས་རབ་བྱུང་བསྙེན་པར་རྫོགས། ། དུས་ཤིག་བྱང་ཆུབ་ཆེན་པོར་བཞུགས་པ་ན། ། ལྷ་ཆུང་རྣམས་ཀྱིས་མྱུར་དུ་སངས་རྒྱ་བའི། ། ཐབས་མཆོག་གང་ལགས་ཞུས་ཚེ་ལྷ་ཆེན་རྣམས། ། བྱང་ཆུབ་སེམས་གཉིས་སྦྱོངས་ཞེས་མགྲིན་གཅིག་གསུངས། ། དེ་ནས་ཕྱི་སྐོར་མཛད་ཚེ་ནམ་མཁའ་ལ། ། གར་བསྒྱུར་རེས་འགའ་ས་ལ་གོམ་པ་འདོར། ། མཚར་སྡུག་འོད་དུ་ཆགས་པའི་བུད་མེད་གཉིས། ། སྔར་བཞིན་འདྲི་ཚེ་སྔར་བཞིན་ལན་འདེབས་སྐད། །
དུས་གཅིག་ཀུ་སུ་ལུ་ཡི་རྣལ་འབྱོར་པ། ། གཅིག་ལ་པཎ་ཆེན་རྣམས་ཀྱིས་སྔར་བཞིན་དྲིས། ། དེ་ཚེ་སྔར་བཞིན་ལན་བཏབ་ཡིད་མ་ཆེས། ། དེ་ཚེ་ཡིད་ཆེས་སྒྲུབ་ཕྱིར་པྲ་ཕབ་སྟེ། ། བྱིས་པ་གཞོན་ནུ་སྙིང་ལ་ལྷ་མོ་ནི། ། ཙུན་དི་གནས་ལའང་སྔར་གྱི་དོན་རྣམས་དྲིས། ། དེ་ཚེ་པཎ་གྲུབ་རྣམས་ཀྱིས་མེ་ལོང་ལ། ། ཐུབ་དབང་ཏིང་ངེ་འཛིན་གྱིས་སྤྱན་དྲངས་ནས། ། མེ་ལོང་དྭངས་པའི་ནང་ན་ཅི་ཞིག་སྣང་། ། ཤཱཀྱ་མུ་ནེ་མཚན་དཔེའི་གཟི་འོད་ཅན། །
དེ་ལ་སྔར་བཞིན་ཞུས་ཚེ་སྔར་བཞིན་གསུངས། ། ད་དུང་ཡིད་མ་ཆེས་ནས་ཕྱོགས་བཅུ་ཡི། ། རྒྱལ་སྲས་རྣམས་དང་བྱམས་མགོན་སྤྱན་དྲངས་ཏེ། ། བྱམས་པས་དེ་དོན་རྒྱས་པར་གསུངས་པ་ན། ། པཎ་གྲུབ་ཀུན་གྱི་ཐེ་ཚོམ་མུན་པ་སངས། ། དེ་ནས་གསེར་གླིང་བླ་མ་བྱང་སེམས་ཀྱི། ། བསྟན་པའི་བདག་པོར་དགོངས་ནས་ཞབས་དྲུང་བསྙེགས། ། དཀའ་བ་བརྒྱ་ཕྲག་དུ་མ་ཉེར་སྤྱད་དེ། ། བྱང་ཆུབ་སེམས་ཀྱི་ནོར་བུ་བླང་པའི་ཕྱིར། ། གཟིངས་ཆེན་ནང་དུ་འཁོར་བཅས་ཞུགས་ཞེས་ཐོས། །
འགྲོ་བའི་མགོན་པོ་དཔལ་ལྡན་ཨ་ཏི་ཤས་རབ་ཏུ་བྱུང་ཞིང་བྱང་ཆུབ་ཀྱི་སེམས་གཉིས་བཙལ་བའི་ལོ་རྒྱུས་ཅུང་ཟད་ཟིན་པ་བཞིན་བཀོད་པའོ། ། དེ་ནས་བླ་མ་དམ་པ་གསེར་གླིང་པས། ། བྱམས་པ་ཐོགས་མེད་རྗེས་སུ་འབྲང་བ་ཡི། ། བསམ་པ་སེམས་བསྐྱེད་གདམས་པ་དུ་མས་བསྐྱངས། ། མདོར་ན་ཐེག་པ་ཆེ་ཆུང་མ་ལུས་པའི། ། རྣམ་པར་ཐར་པ་ཐམས་ཅད་བསྟན་རྗེས་སུ། ། བླ་མས་དགྱེས་པའི་འཛུམ་བསྟན་གསུང་བྱོན་པ། ། ས་ཡི་བདག་པོ་རྒྱལ་སྲིད་རྣམ་སྤངས་ནས། ། འབངས་ཀྱི་ཚུལ་དུ་བླ་མ་བརྒྱ་ཕྲག་བསྟེན། ། ཆགས་པ་མེད་པར་བཀའ་སྤྱད་གོ་གྱོན་ནས། །
ཤེས་བྱ་འདི་ལ་ཕྱོགས་རིས་མེད་པར་སློབས། ། ད་ནི་རེ་ཞིག་རྒྱ་གར་དབུས་སུ་སོང་། ། གནས་ལ་ངེས་མེད་གཙུག་ལག་ཡོངས་སུ་འགྲིམས། ། ཕྱི་ནང་ཤགས་ཕྱེ་བསྟན་པའི་དཔང་པོ་མཛོད། ། གསུངས་ནས་བླ་མ་རྒྱ་མཚོའི་འགྲམ་དུ་བྱོན། ། དེ་ནས་གཟིངས་བཏང་ཟླ་བ་དགུ་ཙམ་དུ། ། མཐུན་པའི་རླུང་དང་སྦྱར་ཏེ་ཡུལ་དབུས་བྱོན། ། གཙུག་ལག་ཁང་ཆེན་བརྒྱ་རྩའི་བདག་པོ་མཛད། ། ཆོས་རྒྱལ་ཆེན་པོ་ཀུན་གྱིས་མངའ་དབང་བསྐུར། ། སླར་ཡང་དཔོན་གཡོག་ལྔ་བཅུ་ཚོང་པར་བཅས། །
ཉེས་སྐྱོན་མེད་པར་གསེར་གྱི་གླིང་དུ་བྱོན། ། ལོ་གཉིས་ཉེ་བར་བླ་མ་མཆོག་ལ་བསྟེན། ། གདམས་པའི་ལྷག་མ་ཀུན་ཀྱང་རྫོགས་པར་ཞུས། ། ཨེ་མ་བླ་མ་དེ་ནི་སྙིང་རྗེ་ཆེ། ། ཆོས་རྣམས་ཏིག་ཏིག་ནན་ཏན་ལྷུར་ལེན་ཅིང་། ། ལྟ་བའང་སྣང་བ་ཙམ་གྱི་དབུ་མ་འཛིན། ། ཕལ་ཆེར་སེམས་ཙམ་ལྟ་བུར་གསུངས་པ་ལ། ། ཇོ་བོས་མཐའ་བྲལ་དབུ་མའི་དོན་གླེང་པས། ། བླ་མའི་ཞལ་ནས་མཁས་པ་ལེགས་སོམས་དང་། ། བྱ་ཁྱུང་ཆེན་པོ་ནམ་མཁའི་མཐའ་སྤྱོད་ཀྱང་། །
རྒྱུ་འབྲས་ས་ཡི་སྟེང་དུ་རྩི་བ་ཡིན། ། ད་དུང་སྟོང་པའི་རྦད་ཁམས་ཆེས་གྱུར་ན། ། རྒྱུ་འབྲས་ལམ་ལ་བསྐུར་པ་བཏབ་པ་སྲིད། ། ཅེས་གསུངས་ད་དུང་ཇོ་བོས་ཐབས་མཁས་ཀྱིས། ། ལྟ་བ་དབུ་མ་ཆེན་པོར་དྲངས་གྱུར་ཀྱང་། ། ཅུང་ཟད་འགྱུར་ཡང་གཏིང་ནས་མ་འགྱུར་བས། ། ཇོ་བོས་སྒྲོལ་མ་ཡུམ་ལ་གསོལ་བ་བཏབ། ། སྒྲོ་སྐུར་དྲི་མའི་སྐྱོན་གྱིས་མ་བསླད་པའི། ། དུས་གསུམ་རྒྱལ་བ་རྣམས་ཀྱི་གཤེགས་ཤུལ་གང་། ། ཆོས་ཀྱི་གནས་ལུགས་མཐའ་བྲལ་དབུ་མའི་དོན། །
བདག་གི་བླ་མའི་ཐུགས་ལ་བསྐྱེད་དུ་གསོལ། ། སླར་ཡང་ཇོ་བོས་རྒྱ་གར་གནས་སུ་བྱོན། ། བསྟན་པའི་བྱ་བ་རྣམ་པར་རྒྱས་པར་མཛད། ། ཉིན་དང་མཚན་དུ་ཆོས་ཀྱི་ཆར་པ་ཕབས། ། ངན་སོང་སྒོ་བཅད་ཐར་པའི་ལམ་སྲོལ་ཕྱེད། ། ལན་ཅིག་བླ་མ་དམ་པ་གསེར་གླིང་པས། ། སྒྲོལ་མ་ཡུམ་ལ་གསོལ་བ་འདི་ལྟར་བཏབ། ། དཱི་པྃ་ཀཱ་རས་བསྟན་པའི་ལྟ་བ་འདི། ། སྒྲོ་བསྐུར་མེད་པའི་ལྟ་བ་ཡིན་ལགས་སམ། ། སྒྲོལ་མས་ཡང་དག་ལྟ་བར་ལུང་བསྟན་པས། །
བླ་མ་དགྱེས་ཤིང་དེ་ནུབ་དགོངས་པ་ན། ། ལྟ་བའི་མཐར་ཐུག་དབུ་མ་ཆེན་པོར་གོ ། ནངས་པའི་དུས་སུ་རང་གི་སྲས་གྱུར་པའི། ། ལྷ་དབང་བློ་གྲོས་བོས་ནས་ཁྱེད་སོང་ལ། ། བདག་གི་གཏམ་འདི་དབེན་པར་སྙན་དུ་ཞུས། ། དཱི་པྃ་ཁྱོད་ཀྱིས་བསྟན་པའི་ལྟ་བ་ཡིས། ། བདག་ནི་འཆིང་བའི་མདུད་པ་ཀུན་ལས་གྲོལ། ། ངོ་མཚར་ཚུལ་ལ་ད་དུང་དཔྱད་དགོས་པས། ། ད་དུང་ཤོག་ཅེས་བསྒོ་བའི་གསུང་གི་འཕྲིན། ། དགེ་སློང་དེས་ནི་ཇོ་བོ་ཉིད་ལ་སྤྲིངས། །
གསན་མ་ཐག་ཏུ་དགྱེས་པའི་འཛུམ་བསྟན་ནས། ། གསེར་དང་ལྡན་པའི་གནས་སུ་སླར་ཡང་བྱོན། ། གསེར་གླིང་ཞབས་པད་ཆུ་སྐྱེས་ཟུང་ལྡན་པ། ། སྤྱི་བོའི་ཅོད་པཎ་གཙུག་ཏུ་བསྟི་གནས་མཛད། ། ཨེ་མ་ཧོ་སྟོང་ཉིད་མཛེས་པའི་རྩེ་དགའ་ཡིས། ། ཁྱོད་ཐུགས་དགྱེས་པ་བསྐྱེད་པར་གྱུར་ཅེས་ཐོས། ། དེ་ལ་ངོ་མཚར་ཡིད་རང་དཔག་མེད་ཀྱིས། ། དགའ་སྟོན་མཆོག་གིས་སྙིང་གི་སྤུ་ལོང་གཡོས། ། སླར་ཡང་ཁྱེད་ཞབས་པད་མ་བུང་བ་བཞིན། ། དགའ་དང་དད་པའི་སེམས་ཀྱིས་འདིར་མཆིས་ལགས། །
ཞེས་ཞུས་བླ་མའི་དགྱེས་པ་ཡར་ངོའི་དཔལ། ། བདུད་རྩིའི་རྒྱུན་གྱིས་བཏམས་པར་བྱས་པ་བཞིན། ། བླ་མའི་གསུང་ནས་དཱི་པྃ་བོད་ཡུལ་དུ། ། མ་རིག་མུན་པ་སེལ་ཕྱིར་མྱུར་དུ་སོང་། ། བདག་ཀྱང་དངོས་གྲུབ་བརྙེས་ནས་གངས་ཅན་དེར། ། ཁྱོད་ཀྱིས་འཕྲིན་ལས་ལྟ་ཕྱིར་ཡོང་བར་འཁུམས། ། དེ་ནས་སྨོན་ལམ་བརྒྱ་ཕྲག་དུ་མ་ཡིས། ། བླ་མ་མཉེས་པ་གང་ཡིན་སྒྲུབ་མཛད་ནས། ། པཎ་ཆེན་ལྔ་བཅུ་རྩ་གཉིས་ཅོད་པན་རྩེར། ། ཞབས་སེན་ཆུ་སྐྱེས་འོད་དཀར་སྤྲོ་བར་མཛད། །
ཅེས་འགྲོ་བའི་མགོན་པོ་དཔལ་ལྡན་ཨ་ཏི་ཤས་གསེར་གླིང་ཆོས་ཀྱི་གྲགས་པའི་དགོངས་དོན་མཐའ་བྲལ་དབུ་མར་བསྡུས་ཚུལ་ཅུང་ཟད་ཟིན་པ་བཞིན་བཀོད་པ་ལགས། དཱི་པྃ་ཀཱ་རའི་སྙན་པའི་བ་དན་ནི། ། སྲིད་གསུམ་སྐྱེ་བའི་རྣ་བའི་རྒྱན་དུ་བྱས། ། ཁྱད་པར་སྤུ་རྒྱལ་བོད་ཀྱི་རྒྱལ་པོ་དེའི། ། རྣ་བར་ལྷུང་པས་སྙིང་གི་པདྨོ་རྒྱས། ། གཙུག་ལག་ཁང་གྲུམ་ར་བ་བཅོས་པ་ན། ། འདྲེ་སྲིན་རྣམས་ཀྱིས་རྣམ་པར་འཚེ་བར་བྱེད། ། ལྟ་ངན་བོན་དང་སྦྱོར་སྒྲོལ་ལོག་པའི་ཚོགས། ། ཐར་པའི་སྲོག་གཅོད་ངན་འགྲོའི་གཡང་སར་འཁྲིད། ། ད་ནི་རྒྱ་གར་མཁན་པོ་ཨ་ཏི་ཤ། །
ལུས་སྲོག་བྱ་དགའ་གང་ལའང་མ་ལྟོས་པར། ། སངས་རྒྱས་བསྟན་པའི་མེ་རོ་གསོ་སྙམ་པའི། ། ལྷག་བསམ་ཟླ་བ་ཚེས་འདྲས་བསྐུལ་གྱུར་ནས། ། བློ་ལྡན་སྐྱེས་བུ་ཟུང་གྱུར་བཅུ་དྲུག་ལ། ། གསེར་དང་འཕྲིན་བསྐུལ་ཡང་ཡང་མགོན་པོ་དེའི། ། ཕྱོགས་སུ་བརྫངས་ཀྱང་སྔོན་གྱི་ལས་དབང་གིས། ། དེ་དག་སྦྲུལ་དུག་ཚད་ནད་དག་གིས་བཀུམས། ། ད་དུང་སྙིང་སྟོབས་གོ་ཆ་རབ་བརྟན་པ། ། ཡེ་ཤེས་འོད་དེས་གསེར་འཚོལ་ཕྱིར་བྱོན་པས། ། གར་ལོག་གིས་བཟུང་ཆོས་སྤོང་ཡང་ན་ནི། །
རང་མཉམ་གསེར་གྱིས་སླུས་ཞེས་འཕྲིན་དུ་སྤྲིངས། ། དེ་དུས་བྱང་ཆུབ་འོད་ཀྱིས་གསེར་དང་བཅས། ། གར་ལོག་ཡུལ་བྱོན་སྲང་གཞལ་ད་དུང་ཡང་། ། ཆོས་རྒྱལ་དབུ་ཡི་ཚད་ཙམ་མ་འཁོར་བས། ། དེ་ཚོལ་དོན་དུ་རང་ཡུལ་འབྱོན་པར་བརྩམས། ། དེ་དུས་ཁུ་བོ་ཁྲི་མུན་བཞུགས་པའི་སྒོར། ། བྱོན་ནས་སྐད་གཟེངས་མཐོན་པས་འདི་སྐད་གསོལ། ། སྔོན་ལས་དབང་གིས་བསྐྱོད་པའི་མ་ལི་ཀའི། ། ཕྲེང་མཛེས་ངན་སྐྱུགས་ཁྲོན་པར་འདི་ལྟར་དོར། ། རབ་འཇིགས་དམག་དང་ཆོས་སྤོངས་བདག་ཅག་གིས། །
ཁྱོད་ཐུགས་འགལ་སྙམ་བགྱི་བ་ཅུང་མ་ནུས། ། གསེར་བཙལ་བསླུ་ཕྱིར་འབད་ཀྱང་ད་དུང་ཡང་། ། བག་ཙམ་མ་འཁོར་མྱུར་དུ་རྩོལ་བ་བསྐྱེད། ། དེ་བར་སྔོན་ལས་དགོངས་ཤིང་འགྲོ་ཀུན་གྱི། ། སྡུག་བསྔལ་ཁུར་དུ་འཁུར་ཞིང་བཞུགས་འཚལ་ལོ། ། ཞེས་ཞུས་རྟེན་མེད་ཐུགས་ནི་བློང་བློང་པོ། ། རྩོལ་མེད་མཆི་མས་བཞིན་རས་པད་མཚོ་བཀབ། ། དེ་ནས་ཡེ་ཤེས་འོད་ཀྱིས་སླར་གསུངས་པ། ། ཚ་བོ་བུ་ལས་ལྷག་པའི་སྙིང་སྟོབས་ཅན། ། ཐོག་མེད་དུས་ནས་ད་ལན་ཙམ་ཞི་ལས། །
ཆོས་ཕྱིར་སྲོག་ནི་ནམ་ཡང་གཏོང་མ་མྱོང་། ། ད་ལན་ཁོ་བོས་རྙེད་པའི་མཆོག་རྙེད་པ། ། འདི་ལ་དཔོགས་ལ་དམ་ཆོས་དཀའ་བས་ཚོལ། ། སྡིག་རྒྱལ་འདི་ལ་ང་ཕྱིར་ར་ཏི་ཡི། ། གསེར་ཙམ་ཞིག་ཀྱང་སྦྱིན་པར་མི་འོས་ཀྱིས། ། གང་ཡོད་གསེར་གྱིས་ད་དུང་ཨ་ཏི་ཤ། ། བོད་ཡུལ་མུན་པ་སེལ་ཕྱིར་སྤྱན་དྲོངས་ཤིག ། མགོན་པོ་དེ་ལ་ཁོ་བོའི་འཕྲིན་འདི་འང་གསོལ། ། ཁྱོད་ཕྱིར་བདག་གིས་སྲོག་ཀྱང་ལྟོས་མེད་བཏང་། ། འོན་ཀྱང་ཚེ་འདིར་མཇལ་བའི་སྐལ་བས་དབེན། །
ཕྱི་མ་རྗེས་སུ་འཛིན་ཅིང་བདག་ཉིད་ཀྱི། ། བསམ་པའི་གཙོ་བོ་བོད་ཡུལ་འབྱོན་པ་མཁྱེན། ། ཐུབ་པའི་བླ་མ་འཇམ་དབྱངས་སྤྲུལ་པའི་སྐུ། ། ཡེ་ཤེས་འོད་ཀྱི་དེ་སྐད་བཀའ་སྩལ་པས། ། བྱང་ཆུབ་འོད་ནི་ཡིད་རང་རྒྱལ་སྲས་ཀྱི། ། རླབས་ཆེན་མཛད་པས་སྙིང་གི་སྤུ་ལོང་གཡོས། ། སྤྱི་བོར་ཐལ་སྦྱར་ཨེ་མའོ་སེམས་དཔའ་ཆེ། ། དེ་ལྟར་བགྱིས་ལ་སྐྱེ་བ་ཐམས་ཅད་དུའང་། ། བྱང་ཆུབ་སེམས་དཔའ་བློ་ཆུང་བསམ་པ་ཡིས། ། ཐར་པའི་བར་ཆད་གང་དུའང་མི་བགྱིད་འཚལ། །
ཞེས་བརྗོད་མཐིང་སྔོན་རལ་པའི་གེ་སར་རྩེར། ། ཞབས་སེན་ཟླ་བའི་ཐིག་ལེ་ངལ་གསོས་ནས། ། སྣང་ཚུལ་སྐྱོ་ཡང་བསམ་ཡུལ་ཐེག་ཆེན་གྱི། ། སྙིང་སྟོབས་ཆེན་པོའི་གོ་ཆ་བགོས་པར་གྱུར། ། དེ་མ་ཐག་ཏུ་ལོག་ལྟའི་རྒྱལ་ངན་གྱིས། ། ཆོས་རྒྱལ་སྐུ་ནོངས་མེད་ལ་འཇའ་འོད་དང་། ། མེ་ཏོག་བསིལ་མ་ཡིད་འོང་དྲི་བཟང་གིས། ། འཛིན་མའི་ཁྱོན་འདི་བཀང་ནས་ལྷ་ཡུལ་གཤེགས། ། བྱང་ཆུབ་འོད་ཀྱིས་ནག་ཚོ་ལོ་ཙཱ་བ། ། དཔོན་གཡོག་བདུན་ལ་གསེར་སྲང་བདུན་བརྒྱ་བསྐུར། །
ཁུ་བོའི་དགོངས་པ་བསྐང་ཕྱིར་ཨ་ཏི་ཤ། ། སྤྱན་འདྲེན་ཞུ་ཕྱིར་སླར་ཡང་རྒྱ་གར་བརྫངས། ། བཤུལ་རིང་ལམ་ལ་དུབ་པས་སྨྱུག་སྦུབས་སུ། ། མནལ་བར་མཛད་ཚེ་གཞོན་ནུ་ཤེལ་མདོག་ཅན། ། གཅིག་གིས་བསླངས་ནས་མྱུར་དུ་སོང་ཞེས་གསུངས། ། སུ་ཡིན་དྲིས་པས་མྱུར་དུ་ཤེས་འགྱུར་སྐད། ། གངྒཱའི་འགྲམ་དུ་མཉན་པས་གྲུ་མ་སྦྱིན། ། སེམས་ཞུམ་གསེར་རྣམས་བྱེ་འོག་སྦས་ཏེ་ཉལ། ། མཚན་ཕྱེད་ཙམ་ན་མཉན་པ་དཀར་པོ་ཞིག ། ཡིག་དྲུག་གླུ་དབྱངས་ལེན་ཅིང་མཚོ་མཐར་བརྒལ། །
དེ་ནས་བི་ཀྲ་མ་ཡི་གཙུག་ལག་ཏུ། ། པཎ་ཆེན་གནམ་གྱི་སྐར་མ་ཙམ་དང་མཇལ། ། འོན་ཀྱང་མཁྱེན་བརྩེའི་ཉི་ཟླས་བརྒྱན་པའི་སྐུ། ། ཇོ་བོ་གང་ཡིན་མ་ཤེས་ཡིད་སྐྱོ་བསྟེན། ། འབྲོམ་སྟོན་ཐུགས་རྗེའི་རྣམ་སྤྲུལ་བགྲང་ཡས་ཀྱིས། ། གནས་བརྟན་ནོར་བཅོལ་་་་་་བྱིས་པ་དེ་ལ་སྙན་པའི་ཚིག་དང་བཅས་ནས་དྲང་སྲོང་རྒན་པོའི་གཟུགས་ཀྱིས། སྤྲང་ཕྲུག་གི་གཟུགས་ཀྱིས། བྱིས་པ་དང་བུ་མོའི་གཟུགས་ཀྱིས། མི་དཀར་གྱི་གཟུགས་ཀྱི། རྒྱ་བརྩོན་སེང་བོད་དུ་ཇོ་བོ་འབྱོན་པར་ངེས་ཀྱི་བར་སྤྲུལ།
བི་ཀྲ་མ་ལའི་སྒོ་དྲུང་དུ་མཚན་ཕྱེད་ཙམ་གྱི་རོལ་བ་ན། སྒོ་ཁུང་ནས་བོད་བརྩོན་སེང་གི་སྐད་འདྲ་བ་ཞིག་གིས། ད་ལྟ་ནམ་གྱི་གུང་དུ་སྣང་། སྐྱ་རེངས་དང་པོ་ཙམ་ལ་སྒོ་འབྱེད། དེ་བར་སྒོ་དྲུང་གི་བྱིས་པ་དེ་ལ་ནོར་བཅོལ་བདེ་བར་ཉོལ་གསུངས། ལམ་བཤད་གསང་བར་གདམས། ། ཇོ་བོ་ངོ་སྤྲོད་འབྱོན་པར་གསོལ་བ་བཏབ། ། དཀའ་བའི་གནས་དཀྲོལ་བརྩོན་སེང་འབྲོག་ཆུང་སྤྲུལ། ། དེ་ནས་ནོར་དང་བྱང་ཆུབ་འོད་ཀྱི་འཕྲིན། ། མ་ལུས་རྫོགས་པར་ཇོ་བོའི་སྙན་དུ་ཕུལ། །
ཁྱད་པར་ཡེ་ཤེས་འོད་ཀྱིས་འཕྲིན་སྤྲིངས་པས། ། ཇོ་བོའང་བརྩེ་བའི་སྤྱན་ཆབ་ཉིལ་མཛད་ནས། ། བོད་ཀྱི་མི་ནོར་མང་པོ་བདག་ཕྱིར་ནོང་། ། དེ་ཕྱིར་སེམས་ལ་ཁུར་པོ་རི་བས་ལྕི། ། རྒྱལ་པོ་ཡེ་ཤེས་འོད་ཁོང་འོ་རེ་རྒྱལ། ། གར་ལོག་སྡིག་ཅན་ངན་པ་སྙིང་རྗེའི་གནས། ། ཞེས་གསུང་སྒྲོལ་མ་འབར་བའི་གཙུག་ལག་ཏུ། ། གསེར་རྣམས་མཎྜལ་ཚུལ་བཤམས་རྩེ་གཅིག་པས། ། སྒྲོལ་མཛད་རྒྱལ་བའི་ཡུམ་ལ་གསོལ་བཏབ་མཛད། ། འཕགས་མས་ངོ་མཚར་སྐུ་ཡི་བཀོད་པ་བསྟན། །
ཚངས་དབྱངས་གསུང་གིས་ལུང་བསྟན་འདི་ལྟར་མཛད། ། དཱི་པྃ་ཁྱོད་ཀྱི་གདུལ་བྱ་བོད་ན་འདུག ། ཁྱད་པར་ཨུ་པ་སི་ཀ་གཅིག་ལ་ཕན། ། ཚེ་ལོ་ཉི་ཤུ་འབྲི་གྱུར་དེ་ལྟ་ནའང་། ། འགྲོ་བའི་དོན་ནི་མུ་མཐའ་མེད་པར་འབྱུང་། ། བདུན་བཅུ་གཉིས་ལ་བྱམས་པའི་ཞབས་དྲུང་དུ། ། པདྨའི་སྙིང་པོ་སེང་གེའི་ཁྲིར་འདུག་པའི། ། ནམ་མཁའ་དྲི་མེད་སྙིང་པོ་ཞེས་བྱ་བའི། ། རྒྱལ་བའི་སྲས་སུ་གྱུར་བར་གདོན་མི་ཟ། ། ཞེས་གསུངས་སྔ་ཕྱིར་བླ་མ་ཡི་དམ་གྱིས། །
ལུང་བསྟན་མཛད་པ་དང་མཐུན་ཐུགས་རང་སྟེ། ། ཨ་ཏི་ཤ་ཡི་ཕན་དགོངས་ལྡན་པའི་ཐུགས། ། བོད་ཡུལ་གངས་རིའི་ཕྱོགས་སུ་མངོན་པར་ཕྱོགས། ། ལྷ་ཁང་བརྒྱ་རྩ་བརྒྱད་ཀྱི་ལྡེ་མིག་རྣམས། ། གཟུར་གནས་མཁས་པ་བརྒྱ་རྩ་བརྒྱད་ལ་གཏད། ། རང་གི་བདོག་པའི་དངོས་ཀུན་ཕོངས་པ་ཡི། ། བཟའ་བཏུང་ཕྱིར་དུ་ལྟོས་མེད་སྦྱིན་གཏོང་མཛད། ། རང་རང་ས་ཡི་བདག་པོ་རྣམས་བསྐུལ་ནས། ། གཙུག་ལག་ཁང་ཆེན་རྣམས་ཀྱི་ཞིག་རལ་གསོས། ། ཛེ་ཏ་རི་དང་བྱང་ཆུབ་བཟང་པོ་དང་། །
རིགས་པའི་ཁུ་བྱུག་ཨ་ཝ་དྷུ་ཏི་པ། ། ར་ཧུ་ལ་དང་ཌོམྦྷི་བ་ལ་སོགས། ། ཆོས་ཀྱིས་འབྲེལ་བའི་བླ་མ་ཐམས་ཅད་ལ། ། ཕྱག་མཆོད་བསྙེན་བཀུར་སྨོན་ལམ་བརྒྱ་ཕྲག་མཛད། ། དེ་ནས་བལ་པོ་་་་་་ཇོ་བོའི་མནལ་ལམ་བལ་པོར་ལི་ཡུལ་གྱི་རྒྱལ་པོ་དགེ་བའི་བློ་གྲོས་ལ་མཐའ་འཁོབ་འདུལ་བའི་རྟེན་ཁྱད་པར་གཞི་རང་གི་བླངས་པ་སོགས་ནས་བརྒྱུད་བོད་ཡུལ་བྱོན། ། ལྟ་བ་མཐོ་ཞིང་སྤྱོད་པ་ཞིབ་པ་ཡིས། ། ཆོས་ཀྱི་འཁོར་ལོ་ཡུལ་ཕྱོགས་ཀུན་ཏུ་བསྐོར། ། ཁྱད་པར་བྱང་ཆུབ་འོད་ཀྱི་དགོངས་པའི་དོན། ། ཐམས་ཅད་ཆོས་དང་མཐུན་པར་མཛད་པའི་མཐར། ། ཁུ་རྔོག་འབྲོམ་གསུམ་དད་བརྩོན་ཤིང་རྟ་ཡིས། །
འཛམ་གླིང་བསྟན་པའི་ཉི་མ་ཨ་ཏི་ཤ། ། དབུས་གཙང་དག་པའི་མཁའ་ལ་ལེགས་དྲངས་པས། ། སྐལ་ལྡན་མང་པོའི་བློ་ཡི་པད་ཚལ་ཕྱེ། ། ཤུལ་ལམ་ཀུན་ཏུའང་ཐར་པའི་ས་བོན་བཞག ། ལྐོག་གྱུར་ཆོས་འགའ་མ་འོངས་ལུང་བསྟན་མཛད། ། མཐོང་ཐོས་དྲན་རེག་ཐར་པའི་ལམ་ལ་བཀོད། ། སྤྱན་རས་གཟིགས་དབང་དགྱེས་པའི་གདོང་བསུས་ནས། ། ཨ་ཏི་ཤ་ལ་བསུ་བ་མཛད་ཅེས་གླེང་། ། རྒྱལ་བློན་དུས་ཀྱི་གཏེར་རྣམས་སྒོ་ཕྱེ་ནས། ། སྔོན་དུས་བཞེངས་པའི་ལྷ་ཁང་དཀར་ཆག་དང་། །
མ་འོངས་འབྱུང་ཚུལ་དུ་མ་གསལ་བར་བསྟན། ། འགྲོ་བའི་དོན་དང་ཆོས་ཀྱི་བྱ་བ་རྣམས། ། དུས་རྣམ་ཀུན་ཏུ་རྒྱུན་ཆད་མེད་པར་བསྒྲུབས། ། དེ་སླད་ཨ་ཏི་ཤ་ཡི་བཀའ་དྲིན་ནི། ། ཆ་ཙམ་དྲན་པས་དད་པའི་སྤུ་ལོང་གཡོས། ། ཞེས་འགྲོ་བའི་མགོན་པོ་དཔལ་ལྡན་ཨ་ཏི་ཤ་བོད་ཡུལ་དུ་བྱོན་པའི་རྣམ་པར་ཐར་པ་ཅུང་ཟད་ཟིན་པ་བཀོད་པ་ཡིན་ལ། མཁས་གྲུབ་དཔལ་གྱི་མར་མེ་མཛད་པ་དེ། ། རྒྱ་གར་ཡུལ་དུ་བསྟན་པའི་སྒྲོན་མེ་མཛད། ། ཐུགས་རྗེ་ཆེན་པོས་བོད་ཡུལ་མུན་པ་བསལ། ། མཛད་པ་ཐམས་ཅད་ཡོངས་སུ་རྫོགས་རྗེས་སུ། །
གདུལ་བྱའི་དོན་དུ་སྙུང་བའི་ཚུལ་བསྟན་ཚེ། ། ཆོས་དབྱིངས་ནམ་མཁའི་བུ་མོ་སྔོ་སངས་མ། ། རྣམ་བཀྲའི་ཆུ་འཛིན་གསར་པའི་གོས་གྱོན་ཞིང་། ། ཡིད་འོང་འཇའ་འོད་འཁྱིལ་བའི་རྒྱན་ལྡན་མ། ། ལྷ་རྫས་མེ་ཏོག་ཆར་པ་འབེབས་པར་སྣང་། ། ལྗོན་ཤིང་དུ་མ་མྱ་ངན་འཁྱོག་ཡིད་ཅན། ། སྐྲ་ཡི་ལོ་འདབ་རླུང་གིས་ཕྱོགས་བཅུར་གཏོར། ། སྡུག་བསྔལ་ཤུགས་གླུ་སྙིང་གི་ཚེར་མ་ནི། ། སེར་བུའི་དབྱངས་ལ་བསྐྱོན་ནས་ལེན་པར་བྱེད། ། འཛམ་གླིང་ཉི་མ་གླིང་གཞན་ཤིང་རྟ་ཡིས། །
ཉེར་དྲངས་རང་གླིང་ནུབ་རིའི་རྩེར་སོན་ཚེ། ། བསྟན་ལ་དགའ་བའི་ལྷ་ཚོགས་ཐམས་ཅད་ཀྱིས། ། མཆི་མས་ཕྱོགས་དེར་ཕྱག་ཆག་ཆག་བཏབ་བ་བཞིན། ། སྙིང་རྗེའི་གཏེར་གྱུར་ཨ་ཏི་ཤ་ཡི་ཐུགས། ། དགའ་ལྡན་ཆོས་ཀྱི་མདུན་སར་ཉེར་དགོངས་ཚེ། ། འབྲོམ་རྗེས་རིན་ཆེན་གསེར་གྱི་མཎྜལ་ཕུལ། ། གུས་པས་ཐལ་སྦྱར་གདུང་བའི་ཚིག་འདི་ཞུས། ། ཀྱེ་མ་འདོད་དགུའི་དཔག་བསམ་ཨ་ཏི་ཤ། ། ཕན་དགོངས་ལྡན་པའི་ལྷ་གཅིག་བདག་ལ་གསོན། ། སྲིད་མཐའི་བར་དུ་ཁྱོད་ཞབས་བརྟན་གྱུར་ཅེས། །
འབྲོམ་རྗེས་ཉིན་མཚན་ཀུན་ཏུ་གསོལ་བ་འདེབས། ། འདབ་གཤོག་མ་རྫོགས་བྱེའུ་ཚང་བོར་ནས། ། མ་ནི་མཁའ་ལ་སྐྱོད་པར་བྱེད་དམ་ཅི། ། དེ་ལྟ་ན་ནི་ཐུགས་རྗེའི་གཏེར་ཆེན་ཞེས། ། ལྷར་བཅས་ཀུན་གྱིས་མཚན་གསོལ་ཇི་ལྟར་ལགས། ། མགོན་པོས་མགོན་མེད་བདག་ཅག་དིང་བོར་ནས། ། གྲངས་མེད་ཞིང་དུ་སྨོན་ལམ་མཛད་པ་ཡི། ། དགོས་པ་མཆོག་དང་དབང་བཅུ་མངའ་བའི་མཐུ། ། ངོ་མཚར་རྫུ་འཕྲུལ་དེ་ནི་གང་དུ་ཐལ། ། ཁྱོད་ཉིད་ཞི་བའི་དབྱིངས་སུ་རབ་བཞུད་ནས། །
ཉན་རང་དམན་པའི་ལམ་དུ་ཇི་ལྟར་གཤེགས། ། འགྲོ་དྲུག་ཐམས་ཅད་མྱ་ངན་ཁང་བུ་རུ། ། ཞུགས་འདི་ཁྱེད་ཀྱི་ཐུགས་རྗེས་ཅིས་མི་བསྐུལ། ། དེ་ལྟར་ལགས་པས་དཱི་པྃ་ཀཱ་ར་ཁྱེད། ། སྐུ་ཚེ་བརྟན་པའི་བཀྲ་ཤིས་རབ་འབར་བ། ། མིག་འཕྲུལ་མངའ་བ་རང་གིས་ལེགས་དགོངས་ནས། ། ཉམ་ཐག་རེ་བའི་འབྲས་བུ་མཐུ་ལྡན་ཞུ། ། དེ་སྐད་འབྲོམ་རྗེ་སྙིང་རྗེ་ཆེན་པོ་ཡིས། ། རབ་ཞུས་ཨུཏྤལ་འདབ་འདྲའི་སྤྱན་ཡངས་ལས། ། གདུང་ཤུགས་དྲག་པོས་བསྐྱོད་པའི་སྤྱན་ཆབ་ཀྱི། །
མུ་ཏིག་ཕྲེང་བ་འཐོར་ལྡན་ཨ་ཏི་ཤ། ། ཟུར་གྱིས་གཟིགས་ནས་བརྩེ་བའི་གསུང་བྱོན་པ། ། ཨུ་པ་སི་ཀ་དེ་ཙམ་གདུང་བས་ཅི། ། ཁོ་བོས་ཚེ་མཐར་ཕྱིན་ཅིང་འགྲོ་བའི་དོན། ། བགྱི་བར་འོས་པའི་ཚོགས་ཀུན་ཡོངས་སུ་ཟིན། ། ད་ནི་ནམ་མཁའ་དྲི་མེད་སྙིང་པོ་ཞེས། ། རྒྱལ་སྲས་གཟུགས་བཟུང་བྱམས་མགོན་མཉེས་པ་བསྒྲུབ། ། ཁྱོད་ཀྱང་སྐྱེ་བ་འདི་ཡི་འོག་རོལ་ཏུ། ། དེ་དྲུང་བསྙེགས་ནས་གསུང་གླེང་བགྱིད་པར་སྨོན། ། དེ་ལྟར་ལེགས་སོ་བསྟན་པ་སྐྱོངས་བ་དང་། །
སློབ་དཔོན་མདོ་སྡེ་དག་ལ་བསྟེན་པར་གྱིས། ། དེ་སོགས་བརྩེ་བའི་སེམས་ཀྱིས་དབུགས་དབྱུང་མཛད། ། རྣལ་འབྱོར་པ་སོགས་ཞབས་དྲུང་འཁོད་རྣམས་ལའང་། ། ཚེ་འདི་བློས་ཐོངས་བསམ་པ་བཟང་པོ་བསྟེན། ། ཨེ་མ་འདུས་ཤིང་འབྲལ་བ་མི་རྟག་ཆོས། ། ངང་ཚུལ་ཉིད་དུ་ཤེས་པར་གྱིས་ཤིག་གསུངས། ། དེ་ནས་བཅོ་བརྒྱད་ཉིན་ཕྱེད་ཨ་ཏི་ཤ ། བསྟན་པའི་ཉི་མ་དགའ་ལྡན་ལྷ་ཡུལ་གཤེགས། ། ཙནྡན་ཕྱེ་མས་བསྒོས་པའི་ལྷ་རྫས་ཀྱི། ། མེ་ཏོག་འཕྲེང་བས་མཁའ་དབྱིངས་ཀུན་བཀང་ནས། །
སྐུ་གདུང་རིན་ཆེན་འཛིན་མའི་ས་གཞི་ཁྱབ། ། སྒྲོལ་མས་ཀྱི་ཧུད་འཇིག་རྟེན་སྟོངས་སོ་ཞེས། ། འཛམ་གླིང་ཡོངས་ཐོས་སྒྲ་ཆེན་ལན་གསུམ་བསྒྲགས། ། དེ་དུས་འཕགས་ཡུལ་པཎ་གྲུབ་དད་ཅན་རྣམས། ། མཁའ་ལ་བྱ་བཞིན་འཕུར་ནས་བོད་ཡུལ་བྱོན། ། ལེགས་སྦྱར་སྐད་དུ་གདུང་བས་གསོལ་བ་བཏབ། ། སླར་ཡང་རྫུ་འཕྲུལ་སྟོབས་ཀྱིས་རྒྱ་གར་བཞུད། ། དེ་ཚེ་ཙནྡན་ཤིང་ལ་མེ་སྦར་ནས། ། སྐུ་གདུང་རིན་ཆེན་ལེགས་སྦྱངས་གདུལ་བྱ་ཡིས། ། དོན་དུ་སྐུ་གདུང་རིང་བསྲེལ་ཤ་རཱི་རམ། །
གང་གི་ཐུགས་རྗེས་དིང་འདིར་སྤྲུལ་པ་སྙམ། ། དད་མོས་རྟེན་དུ་ལྷུང་བཟེད་མཁར་གསིལ་དང་། ། ཆོས་གོས་གསུམ་དང་ཉིད་ཀྱི་སྐུ་འབག་སོགས། ། སྤྲུལ་པའི་འབྲོམ་རྗེས་ཉེ་བར་བསྐྲུན་པ་གང་། ། དིང་སང་དུས་ནའང་འགྲོ་བའི་མིག་གི་དཔལ། ། དུག་ལ་བདུད་རྩི་ཇི་བཞིན་འགྲོ་བའི་བློ། ། ཆོས་མིན་ཆོས་ལ་བསྒྱུར་བའི་སྐུ་དྲིན་ཅན། ། ཨ་ཏི་ཤ་ཞེས་སྲིད་གསུམ་ཡོངས་གྲགས་པའི། ། ཞབས་ལ་སྤྱི་བོས་ལན་བརྒྱར་ཕྱག་བགྱིའོ། ། རྨོངས་པའི་ཁང་བུར་ཡུན་རིང་མི་ཤེས་པའི། །
མུན་པས་ཁྱབ་པའི་གངས་ཁྲོད་ཀླ་ཀློ་འདིར། ། ཁྱོད་ཐུགས་ཆོས་ཀྱི་ཉི་མས་ལེགས་བསྐྱངས་པས། ། དིང་སང་བསྟན་པའི་ཉི་མ་ཅུང་ཟད་སྣང་། ། ཞེས་འགྲོ་བའི་མགོན་པོ་དཔལ་ལྡན་ཨ་ཏི་ཤའི་མྱ་ངན་འདས་བྱུང་ཅུང་ཟད་ཟིན་པ་ཡི་གེར་སྤེལ་བ་ལགས། དེ་ལྟར་ཇོ་བོ་རྗེ་ལ་སོགས་པ་བཀའ་གདམས་བླ་མ་བརྒྱུད་པའི་རྣམ་ཐར་རྣམས་གསུངས་པའི་རྗེས་སུ། རྗེ་བླ་མ་ཉིད་འདི་སྐད་གསུངས་པ་ཐོས་ཏེ། དེ་ལྟར་ཆོས་འདི་གང་ལས་འོངས་པའི་བླ་མ་བརྒྱུད་པ་རྣམས་ལ་ཡིད་ཆེས་པར་བྱས་ནས། དེ་ནས་སེམས་དཔའ་ཆེན་པོ་མུས་ཆེན་གྱིས་མཛད་པའི་སྔོན་འགྲོའི་སྐབས་ལྟར་དལ་འབྱོར་རྙེད་དཀའ་སོགས་རྒྱས་པར་དམིགས་ཁྲིད་བསྟན་ནས། སྔོན་འགྲོ་རྟེན་གྱི་ཆོས་རྫོགས་པར་བྱེད་དོ། ། དེ་ནས་སེམས་དཔའི་རིམ་པ་དང་ཐུན་བརྒྱད་མ་གཉིས་ཀྱི་སྒོ་ནས་ཀུན་རྫོབ་བྱང་ཆུབ་ཀྱི་སེམས་བདག་གཞན་བརྗེ་བའི་གསང་ཚིག་རྒྱས་པར་བསྟན་ནས།
རྣམ་དག་གཙུག་གི་ནོར་བུ་ལྟར་སྟོང་ཉིད་སྙིང་རྗེའི་སྙིང་པོ་ཅན། དཔེ་དུ་མའི་སྒོ་ནས་ཞིབ་ཏུ་ངོ་སྤྲོད་པར་བྱའོ། ། དངོས་གཞི་བྱང་ཆུབ་ཀྱི་སེམས་གཉིས་བསྒོམས་པའི་ཚུལ་བསྟན་ཟིན་ཏོ། ། འདིར་འཆད་དཀའ་བས་དང་པོར་དོན་དམ་བྱང་ཆུབ་སེམས་དང་། དེ་ནས་ཀུན་རྫོབ་བྱང་ཆུབ་སེམས་བསྒོམ་པར་བཞེད་ཀྱང་། འདིར་ཇོ་བོ་ཉིད་ཀྱི་བཞེད་པ་བཞིན། དང་པོར་ཀུན་རྫོབ་བྱང་སེམས་དང་། དེ་ནས་དོན་དམ་བྱང་ཆུབ་ཀྱི་སེམས་བསྒོམ་པར་བསྟན་ཏོ། ། དེ་ནས་གོང་གི་སེམས་པའི་རིམ་པས་མཇུག་གི་ཤ་ཁྲག་སྦྱིན་གཏོང་གི་སྐབས་དང་། མཚོན་བྱ་འཁོར་ལོ་རྨ་བྱ་དུག་འཇོམས་གཉིས་ཀྱི་རང་གི་རྒྱུ་དགེ་མི་དགེ་ལས་འབྲས་བུ་བདེ་སྡུག་འབྱུང་ཚུལ་དང་།
དེ་ལྟར་འབྱུང་བའི་ལེ་ལན་ཐམས་ཅད་ཀྱང་བདག་གཅེས་པར་འཛིན་པའི་བློ་གཅིག་པུས་བསྐྱེད་ཚུལ་དང་། གནས་སྐབས་ཤ་ཁྲག་ལུས་འབུལ་གྱིས་ཚོགས་རྫོགས་ཤིང་། མཐར་ཐུག་བདག་ཏུ་འཛིན་པའི་བུད་ཤིང་བསྲེགས་ནས། སྟོང་ཉིད་ཡེ་ཤེས་ཀྱི་དོན་རྟོགས་པར་འགྱུར་ཚུལ་རྣམས་ཀྱི་ཁོག་ཕུབ་ནས། ལམ་ཁྱེར་གྱི་ཆོས་བཅོ་བརྒྱད་ཉིད་ཞིབ་ཏུ་འཆད་དོ། ། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་བསྟན་ཟིན་ཏོ། ། དེ་ནས་བློ་སྦྱོང་ཐུན་བརྒྱད་མ་ལྟར་ཟས་ཀྱི་རྣལ་འབྱོར་སོགས་ཉིན་ཞག་ཕྲུགས་གཅིག་གིས་བྱ་ལམ་སོགས་ཐམས་ཅད་ཕན་སེམས་དང་བྱང་ཆུབ་ཀྱི་སེམས་དང་ལྡན་པ་ལ་བསླབ་པོ། ། ཚེ་གཅིག་གི་ཉམས་ལེན་བསྟན་ཟིན་ཏོ། ། དེ་ནས་སླར་མཚོན་ཆ་འཁོར་ལོ་དང་རྨ་བྱ་དུག་འཇོམས་ནས་བཤད་པ་ལྟར་རང་ཉིད་གཅེས་པར་འཛིན་པའི་རང་དོན་ཡིད་བྱེད་ཀྱི་བློའི་འཁྲིས་མེད་པར། ལུས་སྲོག་ལོངས་སྤྱོད་ཀུན་གྱིས་གཞན་དོན་རྗེས་སུ་སྒྲུབ་པའོ། །
བློ་འབྱོངས་པའི་ཚད་བསྟན་ཟིན་ཏོ། ། དེ་ནས་སྤྱོད་ལམ་ཀུན་ཏུ་ལུས་ངག་ཡིད་གསུམ་གཅིག་ཏུ་དྲིལ་ནས། གཞན་གྱི་སྡུག་བསྔལ་བདག་ལ་ལེན་ཅིང་། བདག་གི་བདེ་དགེ་གཞན་ལ་འབུལ་བའི་བསམ་བསྒོམ་རྩེ་གཅིག་པའི་བློས། ངག་ཏུ་བྱམས་པའི་རྣལ་འབྱོར་པས་གྱེར་སྒོམ་རྡོ་རྗེའི་མགུར་ཉིད་དུས་རྒྱུན་དུ་ཁ་ཏོན་དུ་བྱ་བ་ནི་དམ་ཚིག་མཚོན་ལ། དཔལ་གླང་རི་ཐང་པའི་ཚིག་རྐང་བརྒྱད་མ་ཉིད་ཀྱི་ནང་ལྟར་ལ་ནན་ཏན་དུ་བྱེད་པ་ནི་བློ་སྦྱོང་གི་བསླབ་པ་བྱ་མཚོན་ལ། གཞན་ཡང་སྐྱེས་ཆེན་དམ་པ་རྣམས་ཀྱིས་མཛད་པའི་བློ་སྦྱོང་གི་ཡིག་ཆ་རྣམས་ཀྱང་གོང་གི་རིམ་པས། ཐད་སོ་ཐད་སོར་སྦྱར་དེ་ཉམས་སུ་ལེན་པ་ཡང་མན་ངག་གོ ། ཞེས་གསུངས་ཤིང་། གཞན་ཡང་དུས་དེར་སུམ་པ་ལོ་ཙཱ་བ་ནས་བརྒྱུད་པའི་མན་ངག་གི་ཁྲིད་དང་།
ཁ་ཆེ་པཎ་ཆེན་ནས་ཁྲོ་ཕུ་ལོ་ཙཱ་བ་ལ་བརྒྱུད་པའི་སྐྱིད་སྡུག་ལམ་ཁྱེར་གྱི་ཁྲིད་སོགས་བཀའ་དྲིན་དུ་བསྩལ་ཅིང་། རྗེའི་བཀའ་ཆོས་རྣམས་གྲོལ་མཚམས། བདག་གིས་ཀྱང་ཐུབ་བསྟན་མཁན་ཆེན་དང་། ཆོས་རྗེ་འཇམ་དབྱངས་པས་ཐོག་དྲངས་གླིང་ག་ཚོགས་ཆེན་ལ་གསང་འདུས་མི་བསྐྱོད་པའི་དབང་ཆ་ལན་མང་དུ་བགྱིས་ཤིང་། རགས་བསྡུས་ཤིག་ལ་མུས་ཆེན་སེམས་དཔའ་ཆེན་པོའི་བཀའ་འབུམ་གྱི་ལུང་བྱེད་པའི་སྐབས་ན་ཡོད་པའི་ཚེ། གདན་ས་ཆེན་པོ་ནས་ཡབ་རྗེ་ཆོས་ཀྱི་རྒྱལ་པོ་དེ་ཉིད་ཆབ་གཞི་ལ་བརྟེན་པའི་སྐུ་སྙེལ་པོ་ཡོད་པའི་ཁ་སྐད་ཐོས་པ་ལ་བརྟེན། འཕྲལ་དུ་རྟ་ཐོག་ཁེལ་བའི་སྒོ་དོད་པ་ལ། ངམ་རིང་ནས་ཆོས་རྒྱལ་ཆེན་པོས་ཁོར་ཙམ་ཡོང་དགོས་པའི་ཕྱག་རྟགས་དང་བཅས་མི་སྣ་ཆེད་གཏད་འབྱོར་བྱུང་པའི་ཚེ། རྗེ་བླ་མ་ཉིད་ཀྱི་ཞབས་དྲུང་དུ་བདག་འཕྲལ་དུ་འབོད་མི་གནང་བྱུང་བ་བཞིན་ཕྱིན་པས། ཉིད་ཀྱི་གསུང་ལས་ས་སྐྱར་ཞབས་དྲུང་ཡབ་རིན་པོ་ཆེ་སྐུ་ཁམས་མ་བདེ་བ་དེ་ཤིན་ཏུ་མ་ལེགས།
ཁ་སིང་ནས་ངེད་ཀྱི་རྨི་ལམ་དུ་ཞབས་དྲུང་རང་གི་རྒྱུན་བཞེས་ཀྱི་དབུ་ཞྭ་དེ་ཡང་ཡང་ངེད་ཀྱི་ལག་ཏུ་གནང་བ་ཞིག་བྱུང་བ། དེ་ཁྱེད་རང་ལ་མི་ལྟ། ཞལ་ངོ་ཆེ་མོས་ཤིག་ལ་སྐུ་དོག་ཡོད་པའི་རྟགས་སུ་འདུག་པས། ད་རེས་ངམ་རིང་ཕྱོགས་སུ་ཕེབས་འགོར་གང་ཆུང་མཛད་ནས་གདན་སར་མྱུར་དུ་འབྱོར་པ་མཛད་དགོས་སོ། ། ཞེས་སོགས་མ་འོངས་པ་མཁྱེན་པའི་གསུང་དུ་མ་འབྱོན་གྱིན་འདུག་པས། དེའི་སང་ཉིན་དེ་ཀ་རྗེ་བླ་མའི་ཞབས་དྲུང་དུ་བྱིན་རླབས་བཀའ་བསྒོ་བསླབ་བྱ་སོགས་རྒྱས་པར་ཞུ་བ་དང་བཅས་ད་དུང་བསྟན་འགྲོའི་དོན་དུ་ཞབས་པད་ཡུན་རིང་དུ་བརྟན་པའི་སྙན་འབུལ་ནན་ཞུས་ངོས། ལམ་ལ་མགྱོགས་སྐྱོད་ཀྱིས་ངམ་རིང་ཆོས་ཀྱི་རྒྱལ་པོའི་ཕོ་བྲང་དུ་འབྱོར་པའི་ཉིན། མི་དབང་ཆེན་པོས་ཐག་རིང་པོའི་བར་དུ་ཕྱག་ཕེབས་པའི་ཆིབས་བསུ་ཟབ་རྒྱས་དང་། ངམ་རིང་མཚོ་སྐོར་གྱི་དགེ་འདུན་ཐམས་ཅད་འདུས་པའི་སེར་ཕྲེང་རྒྱ་དཔངས་ཤིན་ཏུ་ཆེ་བ་དང་བཅས་པས་བསུ་བར་མཛད་ནས་ཐོག་མར་ཐེག་མཆོག་ཡང་རྩེའི་ཀླུ་གདིང་གསར་པ་དེར་སྡེ་བདག་ཆེན་པོས་དབུ་མཛད་སྐྱ་སེར་གྱི་ཚོགས་སྟོང་ཕྲག་ཏུ་ལོང་པ་ལ་བརྒྱུད་པ་གཉིས་ལྡན་གྱི་སེམས་བསྐྱེད་སྨིན་རྒྱས་སུ་ཕུལ་ཅིང་། དེ་ནས་ངམ་རིང་རྩེའི་རིགས་ལྡན་ཕོ་བྲང་དུ་ཞག་ཤས་འདུག་པའི་རིང་ལ།
སྡེ་སྲིད་ལྕམ་སྲིང་། ཆོས་སྡེ་ཆེན་པོའི་སློབ་དཔོན་རགས་རིམ་གྱིས་ཐོག་དྲངས། ལོ་ཕུ་དགོན་པའི་དགེ་འདུན་གྲངས་མང་དང་བཅས་པ་རྣམས་ལ་གསང་འདུས་མི་བསྐྱོད་པའི་དབང་ཆ་ལན་ཁ་ཡར་དང་མི་དབང་དཔོན་བློན་རགས་བསྡུས་ཤིག་ལ་ཚེ་བཀའ་རྗེས་གནང་སོགས་ཅི་རིགས་ཤིག་ཕུལ་ནས། རྗེ་བླ་མའི་བཀའ་བཞིན་དེ་འཕྲལ་དཔལ་ས་སྐྱར་བཤད་རྩོལ་གྱིས་ཕྱིན་པ་ཡིན་ཡང་། རང་གི་སྔོན་བསགས་ལས་ངན་གྱི་དབང་ལས། ཡབ་རྗེ་བཀའ་དྲིན་ཅན་དེ་ཉིད་ལོ་དེའི་ས་ག་ཟླ་བའི་ཚེས་བཅོ་བརྒྱད་ལ་དགོངས་པ་ཆོས་དབྱིངས་སུ་ཐིམ་ནས། བཅུ་དགུའི་ཚེ་ཐུགས་དམ་གྲོལ་བའི་ཉིན་འབྱོར་པ་ལས་མ་བྱུང་བའི་དབང་གིས། ཤིན་ཏུ་མི་བཟོད་པའི་སེམས་ཡེད་ཡེད་པོ་དང་བཅས་སླེབས་འཕྲལ་བཞི་ཐོག་བླ་བྲང་གི་སྐུ་གདུང་རིན་པོ་ཆེའི་མཇལ་བ་ལ་ཕྱིན་པས། གཟིམ་ཆུང་རབ་གསལ་ཀ་བཞི་མའི་དབུས་ན་ཞལ་བྱང་གཟིགས་ཀྱི། དབུ་ནུབ་ཕྱོགས་སུ་ཅུང་ཟད་ཡོ་བ་དང་བཅས་བཞུགས་འདུག་པ་མཐོང་བའི་མོད་ལ།
དེ་མ་ཐག་ལུས་ཐམས་ཅད་སྦྲིད་ཅིང་། ངག་གིས་སྨྲ་བརྗོད་གང་ཡང་མི་ནུས་པ་དང་། སེམས་ལ་ང་འདྲ་བའི་སློབ་བུའི་ཐ་ཤལ་ཞིག་ཡོང་བ། ཡབ་རྗེ་ཐུགས་རྗེ་ཅན་དེ་ཉིད་གཞན་སྣང་དུ་སྐུ་སྙེལ་བའི་སྐབས་སུ་ཉིན་གཅིག་ཙམ་ཡང་ཞབས་ཏོག་བྱེད་པའི་སྐལ་བ་མེད་ཅིང་། ཐ་མ་མཇལ་ལུགས་འདི་འདྲ་བ་ཞིག་འོང་བ་ཚེ་རབས་སྔ་མར་ལས་ངན་ཁམས་པོ་ཆེ་ཅི་འདྲ་རང་ཞིག་བགྱིས་པ་ཡིན་ནམ་སྙམ་པའི་སེམས་ལ་སྡུག་བསྔལ་གྱི་ཟུག་རྔུ་བཟོད་བླག་མེད་པ་དང་བཅས་ཕྱག་དང་བསྐོར་བ་མང་དུ་བྱས་ནས་སྐུ་གདུང་ལ་མགོ་བོ་བཏུད་པའི་སྨོན་ལམ་ཡིད་ཚིམས་པ་ཙམ་ཞིག་འདེབས་པ་ལས། གཞན་ཐབས་གང་ཡང་མ་བརྙེད་པས་ཡིད་མྱ་ངན་གྱི་ཁང་བུར་ཞུགས་པར་གྱུར་ཏོ། ། སྨྲས་པ། དེ་ཚེ་ས་གཞི་རྡུལ་གྱི་འཚུབ་མ་བྲལ། ། ནམ་མཁའི་ཁྱོན་ཀུན་འཇའ་དང་འོད་ཀྱིས་གང་། ། ཉིན་བཞིན་མེ་ཏོག་ཆར་ཆེན་རྟག་པར་བབས། །
དེ་སོགས་ངོ་མཚར་ལྟས་ཀྱིས་ཀུན་བཀང་ནས། ། ཡབ་རྗེ་ཐུགས་རྗེ་ཅན་དེ་ཞིང་གཞན་གཤེགས། ། མགོན་ཁྱོད་བཞུགས་དུས་བདག་ལ་ཐུགས་བརྩེ་བས། ། དཔལ་ལྡན་ས་སྐྱའི་སྡེ་དང་བསྟན་པའི་ཁུར། ། ངེས་པར་ཁྱོད་ཀྱི་ཕྲག་པར་ལོངས་ཤིག་གསུངས། ། བློ་དམན་ཞུམ་པའི་སེམས་ཀྱི་རེ་ཞིག་འགྱངས། ། དུས་དེར་ཁོ་བོ་བྱང་གི་མཐར་གནས་པའི། ། མོད་ལ་འཛམ་གླིང་རྒྱན་ཁྱོད་གཤེགས་པའི་གཏམ། ། ཐོས་པས་ཡིད་གདུང་ལུས་སྟབས་གོམ་པ་འཁྱོར། ། མཆི་མས་བརྣང་ཞིང་སྐུ་གདུང་རིན་པོ་ཆེ། །
མཇལ་བའི་རྐྱེན་གྱིས་ཡབ་རྗེ་ལྷག་པར་དྲན། ། སྔར་བཞིན་གསུང་གླེང་འདོད་ཀྱང་སྐབས་མ་རྙེད། ། ཡོངས་ཡེ་འདི་འདྲའི་གནས་སྐབས་མཐོང་གྱུར་པ། ། གཞན་མིན་རང་གི་ལས་ངན་འབྲས་བུར་ཟད། ། མགོན་ཁྱོད་བདེ་ནས་བདེ་བར་གཤེགས་པས་ན། ། དེ་ཕྱིར་ཉིད་བདེ་བདག་ཀྱང་བདེ་མོད་ཀྱི། ། འོན་ཀྱང་མཛད་སྤྱོད་ཕྱག་བཞེས་དྲན་པའི་ཚེ། ། ཀྱེ་མ་མཇལ་འདོད་སེམས་ཀྱི་ལྷག་མར་ལུས། ། དེ་ལྟར་ཐུན་མོང་སྣང་བའི་གཟུགས་ཀྱི་སྐུ། ། ཆོས་དབྱིངས་བསྡུས་ཀྱང་རྗེས་འཇུག་སྙོམ་ལས་ཅན། །
སྲས་ཀྱི་ཐ་ཆུང་བདག་ལ་ཐུགས་བརྩེ་བའི། ། རྨི་ལམ་ངང་དུ་ཞལ་གྱི་དཀྱིལ་འཁོར་མཆོག ། ཡང་ཡང་མཐོང་བས་སྤྲོ་བ་ངང་གིས་འཕེལ། ། ད་དུང་བདག་དང་བདག་ལ་ལྟོས་བཅས་ཀྱི། ། འདི་ཕྱིའི་དོན་ཀུན་འགྲུབ་པར་བྱིན་གྱིས་རློབས། ། དེ་ནས་གྲུབ་པའི་གཙུག་རྒྱན་འཇམ་དཔལ་དབང་པོའི་མཚན་ཅན་དང་རྒྱལ་བའི་སྲས་པོ་སྔགས་འཆང་ངག་དབང་ཀུན་དགའ་དབང་རྒྱལ་གྱིས་ཞལ་བཀོད་ཀྱི་མཐིལ་བཞུགས་མཛད་ནས། ཡབ་རྗེ་དེ་ཉིད་ཀྱི་དགོངས་རྫོགས་ཐབས་སུ་དགེས་པ་རྡོ་རྗེའི་སྒྲུབ་མཆོད་ཀྱི་ཐུགས་དམ་གསལ་འདེབས་ཡུན་རིང་དུ་འབུལ་བ། སྐུ་གདུང་གི་ཞུ་འབུལ། གདུང་ཚ་འདེབས་པ། དགོངས་རྫོགས་ཀྱི་དངོས་གཞི་རྒྱ་དཔངས་ཤིན་ཏུ་ཆེ་བ་རྣམས་བསྒྲུབས་རྗེས།
ནང་རྟེན་དུ་ལམ་འབྲས་བརྒྱུད་པའི་གསེར་སྐུ་ཁྱད་པར་ཅན་གསར་དུ་བཞེངས་པ་དང་། ལོ་དང་ཟླ་བའི་དུས་དྲན་གྱི་མཆོད་པ་བླ་མ་མཆོད་ཆོག རྒྱུད་སྡེ་ཟབ་མོའི་ཞལ་འདོན། དཀྱིལ་འཁོར་སྒྲུབ་མཆོད་སོགས་རྒྱས་པར་འཛུགས་པར་མཛད་པའི་རྒྱུན་དེང་སང་གི་བར་དུ་མ་ཉམས་ཤིང་ཡར་ལྡན་དུ་ཡོད་པ་འདི་ལེགས་ཤིང་། སླར་ཡང་བདག་གིས་ཡབ་རྗེ་ཆོས་ཀྱི་རྒྱལ་པོའི་དགོངས་རྫོགས་སུ་དངུལ་གདུང་རིན་པོ་ཆེ་རྒྱུ་དང་བཟོ་ཁྱད་གཞན་ལས་ཕུལ་དུ་བྱུང་བ་བཞི་ཐོག་བླ་བྲང་གི་རིག་འཛིན་བླ་མ་བརྒྱུད་པའི་གཙུག་ལག་ཁང་དུ་བཞུགས་པ་འདི་དང་། གཞན་ཡང་རྒྱུ་ཚོགས་རྨད་དུ་བྱུང་བ་ལས་གྲུབ་པའི་བྲིས་ཐང་གཙོ་བསྡུས་ཆེན་མོ། སྔགས་ཐང་ཐོག་ཚད་མ་གྲས་གཅིག་མང་བ། རྡོ་རྗེ་ཕྲེང་བ། སྦྱོང་དཀྱིལ་སོགས་ཀྱིས་མཚོན་པའི་དཀྱིལ་ཐང་གི་གྲ་མང་བ་སྔགས་འཆང་ཉིད་ཀྱི་གསུང་འབུམ་གླེགས་བམ་སོགས་སྐུ་གསུང་ཐུགས་ཀྱི་རྟེན་གསར་པ་དུ་མ་བཞེངས་པ་དང་། རྙིང་པ་མང་པོའི་ཉམས་གསོ།
ཡབ་རྗེ་ཉིད་ཀྱི་དུས་དྲན་གྱི་མཆོད་འབུལ་གྱིས་ཐོག་དྲངས་གདན་ས་ཆེན་པོའི་དགེ་རྒྱུན་མཐའ་དག་ཡར་ལྡན་དུ་སྤར་བ་སོགས་མདོར་ན་སྒོ་གསུམ་གྱི་རྣམ་དཀར་གྱི་ལས་ཅི་བགྱིས་པ་ཐམས་ཅད་སྔགས་འཆང་གྲགས་པའི་མཚན་ཅན་དེ་ཉིད་ཀྱི་དགོངས་པ་རྫོགས་ཐབས་སུ་དམིགས་ནས་རྒྱུན་མ་ཆད་པ་སྒྲུབ་པ་འདི་ལགས་སོ། ། འདིར་སྨྲས་པ། ཡོད་མེད་ཕྱོགས་ལྷུང་བྲལ་བའི་ལྟ་བ་དང་། ། འཛིན་མེད་ཟུང་དུ་འཇུག་པ་སྒོམ་པའི་གནད། ། ཞེན་མེད་སྒྱུ་མ་ལྟ་བུའི་སྤྱོད་པ་གསུམ། ། མཐའ་རུ་ཕྱིན་པ་ཁོ་བོའི་མགོན་འདི་ལགས། ། དམ་པ་ཁྱོད་དང་ཚེ་རབས་དུ་མའི་བར། ། ལས་དཀར་བཟང་པོས་འབྲེལ་བའི་སྲས་ཐུ་བོ། ། གང་དེ་རྟག་ཏུ་ངུ་དང་ཆོས་འཕགས་བཞིན། ། ལམ་གྱི་དཀའ་བ་སྤྱད་ནས་དྲུང་དུ་བྱོན། །
དེ་ཚེ་རྣལ་འབྱོར་རྒྱུད་དང་གསང་མཐའི་ལམ། ། དགེས་མཛད་རྡོ་རྗེའི་རྒྱུད་ཀྱི་རྒྱལ་པོ་སོགས། ། ཐུན་མོང་ཐུན་མོང་མིན་པའི་ཆོས་སྒོ་བརྒྱ། ། དུས་གཅིག་ཉིད་ལ་ཕྱེ་བའི་དགའ་སྟོན་སྩལ། ། གཞན་ཡང་རྒྱལ་སྲས་སྡོམ་བརྩོན་ཆེ་དེ་ཡི། ། རྡོ་རྗེའི་སྐུ་ལ་གཞན་སྣང་བྲོ་ནད་ཀྱིས། ། ཅུང་ཟད་གཙེས་པ་དྲུངས་ནས་ཕྱུང་མཛད་ཅིང་། ། སྐལ་བཟང་ཁྱོད་ཀྱི་སྒྲུབ་པའི་གནས་གང་དེར། ། སྔོན་མེད་ཡན་ལག་བརྒྱད་ལྡན་ཆུ་བོའི་རྒྱུན། ། འབྱུང་ཞེས་མ་འོངས་ལུང་བསྟན་གང་སྩལ་བ། །
ཇི་བཞིན་སྐྱེ་བོ་ཀུན་གྱི་མངོན་གྱུར་པའི། ། སྙན་གྲགས་ལྷ་ཡི་རྔ་ཆེན་ཕྱོགས་བཅུར་གསལ། ། དུས་དེར་ཡོངས་འཛིན་མཆོག་གིས་ཉེར་བཟུང་བས། ། གསུང་ངག་རིན་ཆེན་སྨིན་གྲོལ་བདུད་རྩིའི་རྒྱུན། ། རྣམ་དཔྱོད་བུམ་པར་འཁྱིལ་བའི་རིགས་སྔགས་འཆང་། ། ཨཱ་ནནྡ་ཞེས་བོད་པ་གང་དེ་ཡིས། ། རྗེ་བཙུན་བླ་མའི་དགོངས་པ་སྒྲུབ་པའི་སླད། ། གླིང་ག་ཆོས་ཀྱིས་མཐོ་བའི་སེང་གེའི་ཁྲིར། ། འཁོད་ནས་དོན་གཉེར་འདུས་པའི་ཚོགས་རྣམས་ལ། ། ཡེ་ཤེས་མཁའ་འགྲོ་བདག་མེད་ལྷ་མོ་ཡིས། །
སྙན་བརྒྱུད་བིརྺའི་སྣོད་དུ་ཆགས་པའི་བཅུད། ། ས་སྐྱའི་བླ་ཆེན་ཐུགས་ཀྱི་བདུད་རྩིའི་མཚོ། ། དཀྱིལ་འཁོར་རྣམ་བཞི་དབང་བཞིའི་ཆོ་ག་ཡིས། ། སྐུ་བཞིའི་ས་བོན་ནུས་ལྡན་དུ་བཏབ་ནས། ། ལམ་དང་དབང་ལས་བྱུང་བའི་ཡེ་ཤེས་བཞི། ། ཡང་ཡང་གོམས་ཤིང་སྤེལ་བར་བྱས་པ་ལས། ། ཟུང་འཇུག་ལྟ་བ་རྣམ་བཞི་མངོན་གྱུར་ཏེ། ། ཟག་བཅས་རྟེན་དང་བརྟེན་པ་ཟག་མེད་དུ། ། གནས་ཡོངས་གྱུར་པའི་གྲུབ་མཐའ་བཞི་བགྲོད་ནས། ། འགྲོས་བཞི་གཙུག་ཏོར་མཆོག་ཏུ་ཐིམ་པ་ལས། །
འཕྲིན་ལས་བཞི་ལྡན་སྐུ་བཞིའི་རྒྱལ་སྲིད་མཆོག ། མངོན་དུ་བྱེད་པའི་གསུང་ངག་གདམས་པའི་སྲོལ། ། ཡོངས་འཛིན་མཆོག་ལས་ཇི་ལྟར་ཐོབ་པ་བཞིན། ། རྒྱ་ཆེན་ལུང་གི་རྒྱབ་རྟེན་དང་བཅས་ནས། ། རྒྱས་པར་ཕྱེ་བའི་ལམ་དང་འབྲས་བུའི་ཆོས། ། ཐོག་མར་སྤེལ་བའི་དགའ་སྟོན་དེ་གྲོལ་ནས། ། ཡང་དབེན་དམ་པ་བསམ་གཏན་འཕེལ་བའི་ཕུག ། གནས་མཆོག་གང་དེར་རིགས་བརྒྱའི་ཁྱབ་བདག་མཆོག ། མཇལ་བར་ཕྱིན་ཚེ་དགྱེས་པའི་འཇུམ་ཞལ་གྱིས། ། བསུས་ནས་བཟང་བསྟོད་དབུགས་དབྱུང་འདི་ལྟར་སྩལ། །
ཁྱེད་ཀྱི་ན་ཚོད་ཕྲ་མོ་འདི་ཙམ་ལ། ། ས་སྐྱའི་ཡབ་ཆོས་ཀུན་གྱི་རྒྱལ་པོ་མཆོག ། བསྟན་པ་ཡོངས་རྫོགས་གླེགས་བམ་གསུང་ངག་གི ། འཆད་ཚུལ་སྔོན་མེད་ལེགས་བཤད་དེ་ལྟ་བུ། ། འཕགས་ཡུལ་གྲུབ་པའི་གཙུག་རྒྱན་བི་རུ་པ། ། སྭ་བ་ན་ཐའི་གནས་ནས་འདིར་འོངས་སམ། ། ཡང་ན་འཇམ་པའི་དབྱངས་ཀྱི་མཁྱེན་རབ་དང་། ། ཁྱོད་ཀྱི་བློ་གྲོས་གཉིས་སུ་མེད་པར་གོ ། ཞེས་སོགས་དགྱེས་པའི་གསུང་སྙན་དུ་མ་དང་། ། གཞན་ཡང་ཆོས་སྒོ་དང་པོར་ཕྱེ་འདི་ལ། །
བར་ཆད་བདུད་ཀྱི་འཇུག་པས་མ་གོས་པས། ། ད་ནི་ཆོས་ཚུལ་ཇི་སྙེད་སྟོན་ན་ཡང་། ། ནམ་ཡང་བར་ཆད་གཡུལ་ལས་རྒྱལ་ལོ་གསུངས། ། ཁྱད་པར་དུས་གསུམ་རྒྱལ་བའི་སྤྱི་གཟུགས་ཆེ། ། འབྲེལ་ཚད་དོན་ལྡན་ཉིད་དང་སློབ་བུ་བདག ། བྱང་ཆུབ་བར་དུ་འབྲལ་བ་མེད་པའི་ཚུལ། ། ཞལ་བཞེས་ཐོབ་ཚེ་ངོ་མཚར་གནས་འདི་འདྲ། ། བདེན་ནམ་བརྫུན་སྙམ་ཡིད་གཉིས་ཁྱོགས་ལ་འཕྱངས། ། དུས་དེར་བསྟན་ལ་ཞུགས་པ་ཡོངས་རྫོགས་པའི། ། དགེ་སློང་མཆོག་གི་སྡོམ་རྒྱུན་དྲི་མེད་ཀྱིས། །
བདག་སོགས་ངུར་སྨྲིག་འཛིན་པའི་ལས་འཕྲོ་ཅན། ། མང་པོའི་ཡིད་ལ་འདོད་པ་འཇོ་བར་མཛད། ། གཞན་ཡང་ཆགས་ཅན་ཆགས་པ་མ་སྤངས་པ། ། ལམ་དུ་བྱས་ཏེ་བྱང་ཆུབ་ཐོབ་པའི་ཐབས། ། དཔལ་ལྡན་གསང་བ་འདུས་པའི་མན་ངག་གི ། ཟབ་དང་རྒྱ་ཆེའི་ཆོས་ཚུལ་མཐའ་ཡས་དང་། ། དུས་གསུམ་རྒྱལ་བའི་བསྒྲོད་པ་གཅིག་པའི་ལམ། ། བྱང་ཆུབ་སེམས་གཉིས་སྦྱོང་བའི་ཐབས་ཀྱི་མཆོག ། བཀའ་གདམས་ཆོས་ཀྱི་སྒོ་འཕར་བརྒྱ་ཕྱེ་ནས། ། དུས་དེར་འདུས་པའི་དོན་གཉེར་སློབ་བུ་ཀུན། །
དུག་གསུམ་རྟོག་པ་ངང་གིས་ཞི་གྱུར་ནས། ། རྒྱལ་སྲས་སྤྱོད་ཚུལ་དག་ལ་སྦྱོར་བར་མཛད། ། ཨེ་མ་བསྟན་རྩ་སྡོམ་གསུམ་བཀའ་དྲིན་སྩལ། ། ཟབ་རྒྱས་ཆོས་ཀྱི་གཏེར་ཁ་གྲངས་མེད་ཕྱེ། ། ཕན་པའི་བསླབ་བྱ་ཟང་ཟིང་བསྐྱངས་པ་སོགས། ། མགོན་དེའི་བཀའ་དྲིན་བསམ་པའི་ཡུལ་ལས་འདས། ། སྤྲོས་བྲལ་ཡེ་ཤེས་མངོན་གྱུར་ཀྱང་། ། སྤྲོས་པ་བཅད་པའི་ཟོལ་སྦྱོར་གྱིས། ། སྤྲོས་མེད་ཏིང་འཛིན་གཞོལ་བ་འདི། ། སྤྲོས་པ་ཅན་རྣམས་དྲང་ཕྱིར་རོ། །

བཅུ་གཉིས་པ་བགྲང་བ་ལས་འདས་པའི་བསྟན་འཛིན་གྱི་སློབ་བུའི་ཚོགས་བསྐྲུན་ཏེ་འཁོར་བ་ཇི་སྲིད་པ་དེ་སྲིད་དུ་མཛད་པ་འཕྲིན་ལས་རྒྱུན་མི་འཆད་པའི་ལེགས་ལམ་ལ་མཐའ་ཡས་པའི་འགྲོ་བ་རྣམས་བཀོད་པའི་ཚུལ་ནི། ཇི་སྐད་དུ། གང་ལ་གང་འདུལ་ཆོས་ཀྱི་འཁོར་ལོ་ཆེ། ། རྟག་པར་བསྐོར་བའི་བསྟན་འཛིན་སློབ་བུ་ཡིས། ། འཛིན་མའི་ཁྱོན་ཀུན་ཁྱབ་པའི་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། ཞེས་པ་སྟེ། དེ་ཡང་བདག་ཉིད་ཆེན་པོ་འདིའི་མཁྱེན་པའི་ཡེ་ཤེས་ཀྱིས་ཤེས་བྱའི་གནས་མ་ལུས་གསལ་བར་དགོངས་ཤིང་། བརྩེ་བའི་ཐུགས་རྗེས་འགྲོ་བ་རྣམས་བུ་གཅིག་པ་ལྟ་བུར་སྐྱོང་ལ། མཛད་པའི་འཕྲིན་ལས་ཀྱིས་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་པའི་སྙན་པའི་གྲགས་པས་རྒྱ་མཚོའི་གོས་ཅན་འདི་ཡོངས་སུ་ཁྱབ་པར་གྱུར་པ་ལ་བརྟེན་ནས་སྐལ་བ་དང་ལྡན་པའི་གདུལ་བྱ་རྣམས་མཉེས་གཤིན་པའི་བུས་མ་བསྙེགས་པ་ལྟར་མ་བསྡུས་པར་ཡང་རང་གི་ངང་གིས་འདུ་ཞིང་། ཁྱད་པར་དུ་ཡང་བདག་ཉིད་ཆེན་པོ་འདིའི་གསུང་གི་བདུད་རྩི་ངོམ་པར་གསོལ་བ་དང་།
ཆོས་ཀྱི་འབྲེལ་པ་ཅི་རིགས་པ་ཐོབ་པས་ཀྱང་དད་པ་དང་བློ་གྲོས་ཀྱི་དབང་པོ་ཡོངས་སུ་རྒྱས་པར་གྱུར་པས་འཁོར་གྱི་ཐོག་མར་མཁས་ཆེ་བའི་བསྟན་པ་འཛིན་པའི་སྐྱེས་བུ་ཡང་མང་དུ་བསྐྲུན་པར་མཛད་པ་ཡིན་ཏེ། དེ་ཡང་རྗེ་བླ་མ་རང་ཉིད་ཀྱིས་མཁས་གྲུབ་ཀྱི་ཡོངས་འཛིན་རྣམས་ལས། ཇི་ལྟར་གསན་པའི་ཟབ་རྒྱས་ཀྱི་དམ་པའི་ཆོས་ཇི་སྙེད་པ་དེ་རྣམས། སླར་ཡང་འགྲོ་བ་རྣམས་འཆི་བ་མེད་པའི་གནས་སུ་ཕྱིན་པར་བྱེད་པའི་བསྟན་པའི་བདུད་རྩི་དེ་ཉིད་ཡུན་རིང་དུ་མི་ནུབ་ཅིང་གནས་པར་གྱུར་ཅིག་སྙམ་དུ་དགོངས་པའི་ལྷག་པའི་བསམ་པ་རྣམ་པར་དག་པ་ཁོ་ནས་དབང་བྱས་ནས། ཕྱོགས་དང་རིས་མེད་པའི་གདུལ་བྱ་བློ་གསལ་ཞིང་དོན་དུ་གཉེར་བའི་དད་འདུན་ཅན་རྣམས་ལ་དམ་པའི་ཆོས་འཆད་པ་གཙོ་བོར་གྱུར་པའི་མཁས་པའི་བྱ་བ་རྣམ་ལ་གསུམ་གྱིས་ཉིན་མཚན་ཁོར་མོ་ཡུག་འདའ་བར་མཛད་པ་ལས། དེའི་ཚུལ་ཡང་སྙིགས་མའི་དུས་ཀྱི་སེམས་ཅན་དམུ་ལོང་དམིགས་བུ་སྟོར་བ་ལྟ་བུར་གྱུར་པ་རྣམས་ལ་ཐུགས་བརྩེ་བའི་ཤུགས་དྲག་པོས་གཟིགས་ཏེ། རྗེས་སུ་འཛིན་པར་འདོད་པའི་འདུན་པ་བཟང་པོས་ཉེ་བར་བཤམས་པའི་ཆོས་ཀྱི་ཁྲི་ག་ལ་བར་ཞབས་ཟུང་འཁོར་ལོའི་རི་མོ་ཅན་རྣམ་པར་བཀོད་ནས། སྐུའི་དཀྱིལ་འཁོར་དྲང་པོར་བསྲངས་ཏེ། བཞིན་རས་བཟང་པོ་ཟླ་བ་རྒྱས་པ་ལྟ་བུ་ལ་འཛུམ་པའི་མདངས་ཀྱིས་རྣམ་པར་བཀྲ་ཞིང་གཞན་ལ་ཕན་པར་གཞོལ་བའི་མཛེས་པའི་སྤྱན་ཨུཏྤལ་ལྟ་བུས་འཁོར་གྱི་དཀྱིལ་འཁོར་ལ་དལ་བུས་གཟིགས་ནས་ཟབ་ཅིང་ཡངས་པའི་ཤེས་བྱའི་གནས་ཐམས་ཅད་ལ་གསལ་ཞིང་མ་ནོར་བར་དཔྱོད་པའི་མཁྱེན་རབ་ཀྱི་འཇུག་པ་རྣོན་པོས་སྨིན་བྱེད་དབང་གི་ཆུ་རྒྱུན་འབེབས་པའམ། གྲོལ་བྱེད་ཁྲིད་ཀྱི་གདམས་ངག་སྟོན་པའམ།
མཐའ་དྲུག་ཚུལ་བཞིའི་རྒྱུད་དོན་འབྱེད་པའམ། སྙན་རྒྱུད་ཟབ་མོས་བྱིན་རླབས་སྩོལ་བའམ། རྣམ་དག་ཆོ་གས་སྡོམ་པ་འབོག་པ་ལ་སོགས་པ་བསྟན་པའི་བྱ་བ་གང་མཛད་ཀྱང་དེ་ཁོ་ན་ལ་སྦྱངས་པ་ལྟར། ཚིག་གི་ཚོགས་གཞན་གྱིས་གཟུང་སླ་ཞིང་རྣ་བར་སྙན་པ་དང་། དོན་གྱི་དངོས་པོ་ཟབ་ཅིང་ངེས་པའི་དོན་ལ་བབ་པ་དང་། ཚིག་དོན་གཉིས་ཀ་འབྲེལ་ལེགས་ཤིང་རྟོགས་པར་སླ་བ་ལ་སོགས་པ་འཆད་པ་པོའི་ཡོན་ཏན་ཐམས་ཅད་ཚང་ཞིང་། མི་འཆད་པ་དང་། ལེགས་པར་མི་འཆད་པ་དང་། ཐེ་ཚོམ་གྱི་འཆད་པ་དང་། ཡིད་ཆགས་སྡང་གི་དྲི་མ་ཅན་དང་།
བརྗོད་པ་མཐོ་དམན་ཅན་ལ་སོགས་པ་འཆད་པའི་སྐྱོན་ཐམས་ཅད་སྤངས་ཏེ། སྒོ་གསུམ་ཀུན་སྤྱོད་རྣམ་དག་པའི། ། བློ་ཆེན་རྣམས་ལ་ཟབ་རྒྱ་ཆེ། ། བློ་ཆུང་གཟུང་བདེ་གོ་སླ་བ། ། ཕྱི་ནས་ཚིག་དོན་འབྲེལ་ཆགས་པ། ། དོན་ཕྲ་འགལ་འབྲེལ་དཔྱོད་ཅིང་བཤད། ། ཅེས་པ་ལྟར་བཤད་བྱའི་ཆོས་གང་དང་གང་ཡིན་པ་དེ་དང་དེའི་ཚིག་དོན་ཐམས་ཅད་རྒྱུ་མཚན་དང་བཅས་ནས་ཞིབ་ཏུ་བཤད་ནས། མཐར་དེ་ཐམས་ཅད་ཀྱི་སྙིང་པོ་བསྡུས་པ་ནི་འདི་ཡིན་ནོ། ། ཞེས་སློབ་མ་མཁས་རྨོངས་ཐམས་ཅད་ཀྱིས་བློ་ལ་འཆར་བདེ་ཞིང་ལག་པར་བཟུང་དུ་ཡོད་པ་ལྟ་བུའི་དོན་གྱི་འབྲས་བུ་ཞིག་སྟོན་པར་མཛད་པས་ན། འཆད་པའི་ཚུལ་གང་ལ་ཡང་བདག་ཉིད་ཆེན་པོ་འདི་ལྟ་བུ་གཞན་ལ་ཡོད་པ་མ་མཐོང་ཞིང་།
གཞུང་དང་དོན་གྱི་ཆ་གང་འཆད་ཀྱང་ཐམས་ཅད་མཁྱེན་པའི་གསུང་གི་རྣམ་པར་ཐར་པ་འཛིན་པ་ཞིག་ཡིན་པ། ལྷག་པར་ཐུན་མོང་དང་ཐུན་མོང་མ་ཡིན་པའི་ཟབ་མོའི་ཁྲིད་ཀྱི་རིགས་མི་འདྲ་བ་དུ་མ་ཞིག་སྟོན་པར་མཛད་པ་དེ་དག་ཀུན་ལ་སླ་ཆོས་དང་། རིགས་འདྲ་རུང་མཐུན་སྦྱོར་བ་རང་བཟོ་ལ་སོགས་པའི་དྲི་མ་མཐའ་དག་དང་བྲལ་བ། དེ་རང་གི་སྐབས་སུ་བབས་པའི་སྤྱི་དང་ཁྱད་པར་གྱི་འཆད་པར་འོས་པ་རྣམས་ཅུང་ཟད་ཀྱང་མ་ལུས་པ། མ་ལྷག་པ། མ་ནོར་བ། མ་འཆོལ་བ། མ་གབ་པར་གསུངས། གསལ་ཞིང་གོ་བདེ་ལ་དལ་བྲེལ་མཉམ་པ། འབྲེལ་ཆགས་ཤིང་གདངས་སྙན་པའི་སྒོ་ནས་ལྷུག་པར་འདོམ་པར་མཛད་ཅིང་།
ཐ་ན་རྗེས་གནང་ངམ་བཟླས་ལུང་ཆུང་ངུ་ཞིག་གནང་ནའང་། དེའི་རྩ་བའི་ཁུངས་ཀྱི་ཡི་གེ་འདི་ཡིན། དེ་ལ་རྒྱ་བོད་དུ་བཤད་སྲོལ་མི་འདྲ་བ་དང་། དེ་དག་གི་བཞེད་སྲོལ་སོ་སོའི་འདི་ལྟར་བཞེད། བླ་མ་བརྒྱུད་པ་རྣམས་ཀྱིས་ཉམས་བཞེས་མཛད་པས་ངོ་མཚར་གྱི་ལྟས་བྱུང་བའི་ལོ་རྒྱུས་འདི་ལྟར་ཡོད། སྤྱིར་འདི་ལ་ཡིག་སྣ་འདི་ཙམ་མཆིས། ད་ལྟ་ལག་ལེན་ཡི་གེ་འདི་དང་འདི་ཐོག་ནས་བྱེད། བླ་མའི་ཞལ་ལས་བྱུང་བའི་ཁྱད་པར་གྱི་ཞལ་ཤེས་འདི་ལྟ་བུ་ཡོད་གསུངས་པ་སོགས། དཔྱོད་ལྡན་རྣམས་ཀྱི་བློའི་ཡུལ་དུ་འདི་ཁོ་ནས་དོན་ཐམས་ཅད་འགྲུབ་པ་འདུག་སྙམ་པའི་བླ་མ་དང་། ལྷ་དང་གདམས་ངག་ལ་དུས་དེ་ཉིད་དུ་མི་ཕྱེད་པའི་དད་པ་ཐོབ་པ་ཞིག་འབྱུང་ལ་དེ་བཞིན་དུ་དབང་བསྐུར་མཛད་པ་རྣམས་ཀྱང་དཀྱིལ་ཆོག་གི་ངག་འདོན།
ཤར་སྦྱང་གི་ལུང་ཉན་ཙམ་མ་ཡིན་པར། གདན་གསུམ་ཚང་ཞིང་ཡོངས་དག་བཞིའི་སྒོ་ནས་འདག་བྱ་དག་བྱེད་མཐའ་དག་ལེགས་པར་ཞིབ་ཏུ་ངོ་སྤྲོད་ཅིང་། ལྷག་པར་ཡེ་ཤེས་ཆེན་པོ་ཏིང་ངེ་འཛིན་གྱིས་རྒྱུན་བྱིན་གྱིས་བརླབས་པས། ལུས་ངག་ཡིད་གསུམ་ལ་ཉམས་ཀྱི་འགྱུར་བ་མནན་གྱིས་མི་ཐུབ་པ་དང་། དབང་དེ་གྲོལ་བ་དང་། ད་ལན་ངའི་རྒྱུད་ལ་སྔགས་ཀྱི་སྡོམ་པ་རྣམ་པར་དག་པ་ངེས་པར་སྐྱེས་བྱུང་སྙམ་པའི་ངེས་པའི་ཤེས་པ་གཏིང་ཚུགས་པ་བྱུང་། ཆོས་གང་གནང་བའི་ཚེ་ཡང་གསུང་གི་གདངས་ཐོས་པ་ཙམ་གྱིས་ཐ་མལ་གྱི་རྟོག་པ་རགས་པ་རྣམས་ཉལ་གྱིས་འགྲོ། དམིགས་པའི་མཚམས་མཚམས་སུ་འདི་ལྟར་བྱེད་ཅེས་རྗེ་ཉིད་ཀྱང་ལྟ་སྟངས་དང་བཅས་པའི་སྒོ་ནས་ཅུང་ཟད་རེ་མཉམ་པར་འཇོག་པ་མཛད་པ་ན་དུས་དེ་ཉིད་དུ་ཇི་སྐད་གསུངས་པ་བཞིན་རྒྱུད་ལ་སྐྱེས་བྱུང་སྙམ་པ་དང་། དེ་ཀ་ལས་མ་འདས་པ་ཐག་ཆོད་དུ་འདུག་སྙམ་པ་ཐེ་ཚོམ་དང་བྲལ་བའི་ངེས་ཤེས་སྐྱེ་བ་མ་གཏོགས། ཇི་ལྟར་ཡིན་ནམ་སྙམ་པའི་བློ་སྦྲམ་ཐང་ངེ་སྡོད་པ་མི་སྲིད་པ་ཉམས་སུ་མྱོང་བས།
གཞན་དུ་ལོ་ཟླར་བསྒོམ་པ་བས། དམ་པ་འདིའི་གསུང་ཐོས་པ་ཙམ་ཡང་དོན་ཆེ་བར་མཐོང་ལ། དེ་ལྟ་བུའི་དམ་པའི་ཆོས་གསུངས་པའི་གནས་སྐབས་ཐམས་ཅད་དུ་ཡང་། ཞུམ་ལ་གཟེངས་བསྟོད་རྒོད་པ་ལ། ། འཁོར་བའི་ཉེས་དམིགས་ལེགས་པར་བཤད། ། རྨོངས་པ་རྣམས་ལ་ངོ་མཚར་གྱི། ། གཏམ་བཤད་ནས་ནི་མཉན་དུ་བཅུག ། ཅེས་པ་ལྟར་ཤིན་ཏུ་ངོ་མཚར་བའི་ལོ་རྒྱུས་དུ་མ་དང་། ཀུ་རེ་དང་བཞད་གད་ཉམས་མཚར་བ་དག་གི་སྒོ་ནས་ཀྱང་སྤྲོ་བ་བསྐྱེད་པར་མཛད་ལ། གནས་སྐབས་ཐམས་ཅད་དུ་འཁོར་བའི་ཉེས་དམིགས་དང་།
ཚུལ་ཁྲིམས་ཀྱི་བསྔགས་པ་དང་། ཐོས་བསམ་གྱི་ཕན་ཡོན་དང་། དགེ་བའི་བཤེས་གཉེན་གྱི་རྟོགས་པ་བརྗོད་པ་དང་། ཁྱད་པར་དུ་ཡང་རྗེ་བཙུན་ས་སྐྱ་པ་ཡབ་སྲས་རྣམས་དང་། རྡོ་རྗེ་འཆང་། མུས་ཆེན་སེམས་དཔའ་ཆེན་པོ། རྗེ་སངས་རྒྱས་རིན་ཆེན། རྗེ་ཉིད་ཀྱི་རྩ་བའི་བླ་མ་སོ་སོ་སོགས་བླ་མ་གོང་མ་རྣམས་ཀྱི་ཆེ་བའི་ཡོན་ཏན་དང་། བསྟན་པའི་སྲོལ་ཇི་ལྟར་བཏོད་པ་དང་། དེ་དག་ལ་འཛིན་སྐྱོང་བྱ་དགོས་པའི་ཚུལ་ལ་སོགས་པ་ཤིན་ཏུ་སྙན་ཞིང་འཇེབས་པའི་གསུང་གིས་རྒྱུན་ཆགས་སུ་གསུངས་ཏེ།
གདུལ་བྱ་རྣམས་ཀྱི་དད་པ་དང་བློ་གྲོས་ཀྱི་དབང་པོ་ཀུན་ནས་ཡོངས་སུ་རྒྱས་པར་མཛད་པས་བརྒྱུད་པ་འཛིན་པའི་སློབ་མའི་ཚོགས་དུ་མས་ནོར་འཛིན་གྱི་ཁྱོན་མ་ལུས་པ་ཡོངས་སུ་ཁྱབ་པར་མཛད་པ་ལས། འདིར་དེ་དག་གི་ཁྲོད་ནས་རགས་པ་ཙམ་ཞིག་གི་མཚན་བརྗོད་ན། ཐོག་མར་གངས་རིའི་ཁྲོད་ཀྱི་སྐྱེ་དགུ་ཐམས་ཅད་ཀྱི་གཙུག་གི་ནོར་བུའི་ཁྲི་ལ་ཞབས་ཟུང་གསེར་གྱི་འཁོར་ལོ་མངོན་པར་རྩེན་པའི་དཔལ་ས་སྐྱ་པ་ཞེས་ཡོངས་སུ་གྲགས་པའི་ཁ་བའི་ལྗོངས་འདི་ན་འགྲན་པའི་ཟླ་ཐམས་ཅད་དང་བྲལ་བའི་གདུང་གི་རིགས་སུ་འཁྲུངས་ཤིང་གྲུབ་པ་མཆོག་གི་ས་ལ་བཞུགས་པ། འཇིག་རྟེན་གྱི་ཨ་འཐས་ཧྲུལ་པོར་ཞིག་པས་ངོ་མཚར་གྱི་མཛད་པ་ཁོ་ནས་དུས་འདའ་བ་བདག་ཅག་གི་འདྲེན་པ་དཔལ་ས་སྐྱ་པ་ཆེན་པོ་འཇམ་པའི་དབྱངས་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་པ་དང་། མདོ་དང་སྔགས་ཀྱི་གཞུང་ལུགས་མུ་མཐའ་མེད་པ་རྣམས་ལ་མཁྱེན་པའི་སྤྱན་རབ་ཏུ་ཡངས་པས་འཆད་རྩོད་རྩོམ་གསུམ་ལ་ཐོགས་པ་མེད་པའི་པཎྜི་ཏ་ཆེན་པོ་བསྐྱེད་རྫོགས་ཀྱི་ཏིང་ངེ་འཛིན་ཟབ་མོའི་རྣལ་འབྱོར་ལ་རྩེ་གཅིག་ཏུ་གཞོལ་བས་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་ཐུགས་རྒྱུད་ཕྱུག་པ་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་དང་། གསུང་རབ་རྒྱ་མཚོའི་ཕ་རོལ་ཏ་སོན་ཅིང་རིག་གྲོལ་གྱི་ཡོན་ཏན་དུ་མ་ལ་དབང་འབྱོར་པ་བསྐྱེད་རྫོགས་ཀྱི་ཏིང་ངེ་འཛིན་ལ་བརྟན་པ་ཐོབ་པས་འཁོར་ལོ་བདེ་མཆོག་གི་གསུང་བསྙེན་དུས་སྔོན་མེད་ཀྱི་སྒྲུབ་ཆུ་གསར་དུ་འདོན་པར་མཛད་པ་སོགས་གྲུབ་པའི་མཚན་མ་བརྙེས་ཤིང་རྗེ་བླ་མ་ཉིད་ལ་སངས་རྒྱས་དངོས་ཀྱི་མོས་གུས་མངའ་བ་རྗེ་ནགས་དགོན་པ་ཆེན་པོ་སྦྱིན་པ་གྲགས་པ་དང་། ས་སྐྱ་པའི་བསྟན་པའི་གསལ་བྱེད་ཀུན་གྱི་གཙུག་རྒྱན་ཀུན་མཁྱེན་བསོད་ནམས་སེང་གེའི་བཞུགས་གདན་སེང་གེའི་ཁྲི་ལ་མངོན་པར་མཐོ་བ་དངོས་སྟོབས་ཀྱི་རིགས་པའི་ཁྱུ་མཆོག་ཆེན་པོ་ཐུབ་བསྟན་རྣམ་རྒྱལ་གྱི་མཁན་ཆེན་བཟོད་པ་རྒྱ་མཚོ་བ་དང་། མདོ་སྔགས་བསྟན་པའི་མངའ་བདག་གཞུང་བརྒྱ་སྨྲ་བའི་དབང་པོ་མུས་རབ་འབྱམས་པ་ཐུགས་རྗེ་དཔལ་བའི་གདན་ས་པ་ཐུབ་བསྟན་ཡངས་པ་ཅན་གྱི་མཁན་ཆེན་ཤེས་བྱ་ཀུན་ལ་མི་འཇིགས་པའི་སྤོབས་པ་བརྙེས་པ་ཆོས་ཀྱི་རྗེ་འཇམ་དབྱངས་ཆོས་བཟང་པ་དང་། མང་དུ་ཐོས་པ་རྒྱ་མཚོའི་མཐར་སོན་པའི་དཔལ་ལྡན་ས་སྐྱ་པའི་ཆོས་སྡེ་ཆེན་པོ་ཐུབ་བསྟན་ལྷ་ཆེན་གྱི་མཁན་རབ་བརྒྱད་པ་ཆོས་ཀྱི་རྗེ་ངག་དབང་གྲགས་པ་དང་། ཡང་ཆོས་སྡེ་དེ་ཉིད་ཀྱི་མཁན་རབས་དགུ་པ་རྒྱུ་དང་འབྲས་བུའི་ཐེག་པ་ལ་བསླབ་སྦྱང་མཐར་ཕྱིན་པའི་བཤེས་གཉེན་དམ་པ་ཕུན་ཚོགས་རིན་ཆེན་པ་དང་།
ཤེས་བྱ་ཀུན་ལ་མཁས་པའི་དབང་པོ་དཔལ་འབུམ་ཕྲག་གསུམ་པའི་གདན་ས་པ་སྡེ་སྣོད་འཛིན་པའི་གཙུག་རྒྱན་དམ་པ་མཉན་ཡོད་བྱ་གཤོང་གི་མཁན་ཆེན་ཆོས་ཀྱི་རྗེ་འབུམ་ཆེན་ཀུན་དགའ་དཔལ་འབྱོར་བ་དང་། ཡང་ཆོས་སྡེ་དེ་ཉིད་ཀྱི་མཁན་ཆེན་གསུང་རབས་མང་པོས་མགྲིན་པ་མཛེས་པ་ཆོས་ཀྱི་རྗེ་སངས་རྒྱས་རྒྱལ་མཚན་པ་དང་། གདན་ས་ཆེན་པོའི་ཐུབ་བསྟན་ལྷ་ཆེན་གྱི་མཁན་རབ་བཅུ་པ་སྔོན་སྔགས་འཆང་ཆེན་པོ་བྱས་འགྱུར་དུ་སྐུ་མཚམས་ལོ་གསུམ་ལ་བཞུགས་པའི་སྐབས་ཤིག་གསོལ་ཆུ་འདྲེན་པའི་དྲེའུ་རྒྱུན་དུ་ཐུགས་རྩིས་མོ་མཛད་པ་ཞིག་ཡོད་པ་དེ་ལན་ཅིག་ཆུ་རོང་དུ་ལྷུང་ནས་ཤི་བའི་ཚེ། སྔགས་འཆང་ཉིད་ཀྱི་གསུང་ལས། ངེད་ཀྱི་ཆུ་དྲེལ་དེའི་སྐྱེ་བ་ཁའུ་རུ་ཁྲོད་ཀྱི་ཁུ་ཡོ་འདི་པ་ཚང་གི་བུར་འོང་བ་ཡོད་པས། དེ་ངེས་པར་ཆོས་སྒོར་ཆུག་ཅིག བསྟན་པ་ལ་ཕན་པ་ཞིག་འབྱུང་བ་ཡིན་ནོ། ། ཞེས་པའི་ལུང་བསྟན་ཇི་ལྟར་གནང་བ་བཞིན་མངོན་དུ་གྱུར་པས་ཆོས་རྗེ་དྲེའུ་སྐུ་སྐྱེས་སུ་གྲགས་པ་སྐྱེས་བུ་དམ་པས་རྗེས་སུ་བཟུང་བའི་བྱིན་རླབས་ཀྱི་ལེགས་བྱས་ཀྱིས་མངོན་པར་མཐོ་ཞིང་། མདོ་སྔགས་ཀྱི་ཆོས་ཚུལ་རྒྱ་མཚོ་ལྟ་བུ་ལ་མཁྱེན་པ་རྒྱས་པས་བློ་གསལ་མང་པོའི་རེ་འདོད་ཡོངས་སུ་སྐོང་བ་ཆོས་ཀྱི་རྗེ་རིན་ཆེན་རྒྱལ་མཚན་པ་དང་། རིག་པ་འཛིན་པའི་སྡེ་སྣོད་ལ་བློ་གྲོས་ཀྱི་སྣང་བ་ཕྱོགས་མེད་དུ་རྒྱས་ཤིང་གསང་སྔགས་བྱེ་བའི་ཕ་མཐར་སོན་པ་རྫོང་དགའ་ལྡན་རྩེའི་གདན་ས་པ་ཆོས་རྗེ་ངག་དབང་དཔལ་ལྡན་པ་དང་།
ལུགས་གཉིས་ཀྱི་བྱ་བ་གང་ལ་ཡང་མཁྱེན་པའི་དཀྱིལ་འཁོར་རབ་ཏུ་རྒྱས་ཤིང་། དམ་པ་གང་གི་གསུང་གི་བདུད་རྩིས་བློ་གྲོས་ཀྱི་བུམ་པ་ཡོངས་སུ་གང་བ་སླེ་ལུང་ཆོས་སྡེའི་མཁན་ཆེན་རྗེ་ཉིད་ཀྱི་རུས་དབོན་ཆོས་ཀྱི་རྗེ་སངས་རྒྱས་རབ་བརྟན་པ་དང་། ཟབ་མོའི་ལམ་གྱིས་རང་རྒྱུད་སྨིན་པར་བྱས་ནས་གདུལ་བྱ་རྗེས་སུ་འཛིན་པ་ལ་མཁས་པ་གླིང་ག་ཟུར་འཆད་ཆོས་རྗེ་ཆོས་དཔལ་འབྱོར་བ་དང་། ཚུལ་ཁྲིམས་ཀྱི་ཕུང་པོ་ལ་ཉེས་ལྟུང་གི་དྲི་མས་དབེན་ཞིང་། བསྐྱེད་རྫོགས་ཟབ་མོའི་ལམ་ལ་གཅིག་ཏུ་གཞོལ་བས་ཏིང་ངེ་འཛིན་དུ་མ་ལ་དབང་འབྱོར་པ་བསམ་གཏན་ཕུར་སྐུ་ཚེ་དང་སྒྲུབ་པ་མཉམ་པའི་གྲུབ་པའི་གཙུག་རྒྱན་ཆོས་ཀྱི་རྗེ་དཀོན་མཆོག་ལྷ་དབང་པ་དང་། ཟབ་མོའི་བསྙེན་སྒྲུབ་ལ་ལྷག་པར་བརྩོན་པས་ཡི་དམ་ལྷས་རྗེས་སུ་བཟུང་ཞིང་ཚེའི་རིག་འཛིན་བརྙེས་པ་གླིང་ག་ཟུར་འཆད་པ་ཆོས་ཀྱི་རྗེ་ཆོས་འོད་ཟེར་བ་དང་། རིག་གནས་མཐའ་དག་ལ་མཁྱེན་པ་རྒྱས་པའི་གྲུབ་ཆེན་གྱི་དབོན་རྒྱུད་རི་བོ་ཆེ་པ་ཆོས་ཀྱི་རྗེ་ངག་དབང་པ་དང་། གཞུང་ལུགས་དུ་མའི་དོན་ལ་མཁས་ཤིང་རྗེ་ཉིད་ལ་སངས་རྒྱས་དངོས་ཀྱི་འདུ་ཤེས་དང་ལྡན་པ་རྒྱ་དར་རྩེ་མདོའི་ས་ཡངས་ཆོས་རྗེ་ཀ་བཞི་དགོན་གྱི་མཁན་པོ་ཀུན་དགའ་ལྷུན་གྲུབ་པ་དང་། རྒྱུད་གསུམ་མན་ངག་དང་བཅས་པ་ལ་བློ་གྲོས་རབ་ཏུ་རྒྱས་པ་གླིང་ག་བདེ་བ་ཅན་གྱི་ཟུར་འཆད་པ་ཆོས་ཀྱི་རྗེ་སངས་རྒྱས་འོད་ཟེར་པ་དང་། ཆོས་དང་སྲིད་ཀྱི་བྱ་བ་ལ་མཁྱེན་པའི་སྤྱན་རབ་ཏུ་གསལ་བ་གསེར་མདོག་པ་ཆོས་རྗེ་བསོད་ནམས་རྩེ་མོ།
ཀུན་དགའ་རྣམ་རྒྱལ། བསོད་ནམས་རིན་ཆེན་པ་དང་གསུམ། གཞུང་ལུགས་མང་པོའི་ཐོས་པས་ཕྱུག་ཅིང་དཔལ་འབྱོར་ལོངས་སྤྱོད་རྒྱ་ཆེན་པོས་དམ་པའི་ཐུགས་ཟིན་གསང་སྔགས་བདེ་ཆེན་གླིང་གི་མཁན་ཆེན་བློ་གྲོས་རྒྱ་མཚོ་བ་དང་། རྒྱུད་སྡེ་ཀུན་གྱི་དེ་ཉིད་རིག་པའི་ཡ་མ་བདེ་ལྡན་གྱི་གདན་ས་པ་ཆོས་རྗེ་རྣམ་པ་གཉིས་དང་། གསུང་རབ་རྒྱ་མཚོའི་དོན་རྟོགས་ནས་སྨིན་གྲོལ་དགའ་སྟོན་གྱིས་འགྲོ་བ་སྐྱོང་བ་ལུང་ཆུང་གདན་ས་པ་ཆོས་རྗེ་བྱམས་དཀོན་པ་དང་། བདེ་ཀྱེའི་ཟབ་དོན་ལ་མཁྱེན་པ་རྒྱས་ཤིང་བློ་གྲོས་ནམ་མཁའ་ལྟར་ཡངས་པ་ཞེ་དགོན་གདན་ས་པ་རིན་ཆེན་བསམ་འགྲུབ་པ་དང་། ཡོངས་འཛིན་མཁས་པས་རྗེས་སུ་བཟུང་ཞིང་ལེགས་བྱས་ཀྱི་དཔལ་གྱིས་མངོན་པར་མཐོ་བ་ཐུབ་བསྟན་ཡངས་པ་ཅན་གྱི་མཁན་ཆེན་སངས་རྒྱས་རིན་ཆེན་པ་གདན་ས་པ་དང་བཅས་པ་དང་། གཞུང་ལུགས་རྒྱ་མཚོ་ཐུགས་སུ་ཆུག་ཅིང་བློ་གསལ་མང་པོའི་འདྲེན་པར་གྱུར་པ་དབུས་དྭགས་པོ་གྲྭ་ཚང་གི་མཁན་པོ་ཆོས་ཀྱི་རྗེ་བསོད་ནམས་རབ་བརྟན་པ་དང་། བཤེས་གཉེན་མཆོག་གི་རིགས་ལས་འོང་བའི་སྡོམ་བརྩོན་དམ་པ་ལུ་པ་ཆོས་སྡེའི་བླ་མ་བཀྲ་ཤིས་རྒྱལ་མཚན་པ་དང་། གསན་པ་རྒྱ་མཚོའི་མཛོད་དང་ལྡན་ཞིང་རྡོ་རྗེ་འཇིགས་བྱེད་ཀྱི་གསང་སྔགས་བྱེ་བའི་ཕ་མཐར་སོན་པ་གདོང་དགའ་ཆོས་སྡེའི་བླ་མ་ཀུན་དགའ་བཀྲ་ཤིས་པ་དང་།
སྐྱེས་སྟོབས་ཀྱི་བློ་གྲོས་ཤིན་ཏུ་གསལ་བས་གསུང་རབ་མང་པོའི་དོན་རིག་པ་ཆོས་འཁོར་གླིང་གི་གདན་ས་པ་ཆོས་རྗེ་ཀུན་དགའ་རྒྱལ་མཚན་པ་དང་། གསང་སྔགས་ཀྱི་བཟླས་བརྗོད་ལ་ཤིན་ཏུ་བརྩོན་པས་ནུས་མཐུའི་མངའ་བདག་ཏུ་གྱུར་པ་མཚོ་སྒོ་བླ་མ་གྲགས་པ་མཐའ་ཡས་པ་དང་། ཟབ་མོའི་ཉམས་ལེན་གྱི་གནད་ལ་མཁས་པས་གདུལ་བྱ་དབང་དུ་འདུ་བ་སྐྱ་སྐྱ་རྫོང་ཆུང་གི་བླ་མ་འཕྲིན་ལས་ཕུན་ཚོགས་པ་དང་། ཟབ་མོ་གཅོད་ཀྱི་ཉམས་ལེན་མཐར་ཕྱིན་པས་གཞི་བདག་མང་པོ་བྲན་དུ་འཁོལ་བ་ཆོས་རྗེ་དགྲ་ལྷ་བ་དང་། གཞན་ཕན་གྱི་སེམས་རླབས་པོ་ཆེ་དང་ལྡན་པས་འགྲོ་བ་མང་པོའི་མགོན་དུ་གྱུར་པ་རྒྱ་ཁག་ནོར་བུ་གླིང་གི་བླ་མ་བཟོད་པ་མཆོག་ལྡན་པ་དང་། རིམ་གཉིས་ཀྱི་ཉམས་ལེན་ལ་རྟག་ཏུ་འགྲུས་ཤིང་བླ་མའི་ཞབས་ཏོག་ལ་རྩེ་གཅིག་བརྩོན་པ་རི་འཇོ་དགོན་གྱི་བླ་མ་དམ་ཆོས་དཔལ་འབྱོར་བ་དང་། ཞིང་སྐྱོང་གི་དབང་པོ་ཡབ་ཡུམ་གྱིས་རྗེས་སུ་བཟུང་བའི་མཚན་མ་ཐོབ་པས་དཔལ་འབྱོར་ལོངས་སྤྱོད་ནམ་མཁའ་མཉམ་པ་ལྷ་འདྲི་དགོན་གྱི་བླ་མ་ཀུན་དགའ་བསོད་ནམས་པ་དང་། རྗེ་བླ་མ་འདིའི་བྱིན་རླབས་ཞུགས་པས་ཆོས་སྐྱོང་གིས་འཕྲིན་ལས་སྒྲུབ་པ་ཁམས་ཀྱི་ཆོས་རྗེ་དགྲ་ལྷ་བ་དང་། འདྲེན་པ་དམ་པའི་བཀའ་བཞིན་གཞན་ཕན་གྱི་འཕྲིན་ལས་བསྐྱངས་པས་གདུལ་བྱ་དབང་དུ་འདུ་བ་ཤུག་ཐང་བླ་མ་ཆོས་ཀྱི་བཤེས་གཉེན་པ་དང་། གཞན་གནོད་ཀྱི་བསམ་པ་དུག་བཞིན་སྤངས་ནས་གཅིག་ཏུ་དགེ་བ་ལ་བརྩོན་པའི་སྐྱེ་དགུ་མང་པོའི་འདྲེན་པར་གྱུར་པ་བཙོ་མདོ་དཔལ་འབར་གྱི་བླ་མ་སངས་རྒྱས་ཕུན་ཚོགས་པ་དང་།
ས་སྐྱའི་མདོ་ཕྱོགས་ཀྱི་བསྟན་པའི་གསལ་བྱེད་གཡག་གཞོན་གཉིས་ཀྱི་གདན་ས་འཛིན་པ་གཞུང་ལུགས་རབ་འབྱམས་ལ་མཁྱེན་པ་རྒྱས་པ་གདན་ས་ཆེན་པོའི་ཆོས་ལས་པ་ཆོས་ཀྱི་རྗེ་ཀུན་དགའ་རྣམ་རྒྱལ་པ་དང་། རྗེ་ཀུན་དགའ་ཤེས་རབ། ཆོས་རྗེ་སྟེ་ར་བ་སྟེ་རིམ་པ་གསུམ། གསང་སྔགས་ཀྱི་རྒྱུད་སྡེ་ལ་སྦྱངས་པ་མཐར་ཕྱིན་ཅིང་འཆད་རྩོད་རྩོམ་གསུམ་ལ་ཐོགས་པ་མེད་པའི་བློ་གྲོས་ཅན་མུས་རྡོ་རྗེ་གླིང་གི་གདན་ས་པ་ཆོས་ཀྱི་རྗེ་དགེ་འདུན་དབང་ཕྱུག་པ་དང་། འབྲས་བུའི་ཐིག་པ་ལ་ཐོས་བསམ་མཐར་ཕྱིན་ཞིང་བསྙེན་སྒྲུབ་ལས་སུ་རུང་བ་གདན་ས་ཆེན་པོའི་བརྒྱ་དཔོན་གྱི་གོ་ས་འཛིན་པ་གྲང་མོ་ཆེ་པ་ཆོས་རྗེ་བསོད་ནམས་རྒྱལ་མཚན་པ་དང་། ཆོས་རྗེ་སྒོ་རུམ་པ་གཉིས། མདོ་སྔགས་ཀྱི་ལུས་ཡོངས་སུ་རྫོགས་ཤིང་རིགས་ལམ་སྨྲ་བ་ཀུན་གྱི་གཙུག་རྒྱན་དཔལ་ས་སྐྱའི་བརྒྱ་ཚོ་དཔོན་ཆོས་ཀྱི་རྗེ་དགེ་འདུན་འོད་ཟེར་བ་དང་། མདོ་སྔགས་ཀྱི་གཞུང་ལུགས་མཐའ་དག་ལ་མི་འཇིགས་པའི་སྤོབས་པ་དགེ་བ་ཅན་ཐུབ་བསྟན་ཡངས་ཅན་གྱི་དཀར་ཁྲ་གཉིས་ཀྱི་སློབ་དཔོན་སངས་རྒྱས་བསོད་ནམས་པ་དང་། བསོད་ནམས་མཐའ་ཡས་པ་གཉིས་གདན་ས་པ་དང་བཅས་པ། ཤེས་བྱའི་གནས་མཐའ་དག་ལ་སྦྱངས་པ་མཐར་ཕྱིན་པ་མཚལ་ལུང་པ་ཆོས་སྡེའི་སློབ་དཔོན་ཆོས་རྒྱལ་མཚན་པ་དང་།
སྡེ་སྣོད་ཀྱི་གཞུང་ལ་ལེགས་པར་སྦྱངས་པའི་མིག་རབ་ཏུ་གསལ་བ་ལྷ་སྡིང་ཆོས་སྡེའི་སློབ་དཔོན་ཤེས་རབ་རྒྱ་མཚོ་བ་དང་། སྐུ་གསུང་ཐུགས་ཀྱི་ཡོན་ཏན་དུ་མ་ལ་དབང་འབྱོར་པ་ཡ་ག་ཆོས་སྡིང་གི་སློབ་དཔོན་ཆོས་ཀྱི་རྗེ་དཀོན་མཆོག་རྒྱལ་མཚན་པ་དང་། དཔལ་ལྡན་བཀྲ་ཤིས་པ་གཉིས། མཆོག་གི་དང་པོའི་སངས་རྒྱས་དུས་ཀྱི་འཁོར་ལོའི་ཚིག་དོན་ལ་མཁྱེན་པ་རྒྱས་པ་གཙང་འབྲས་སྤུངས་ཆོས་སྡེའི་སློབ་དཔོན་བྱམས་པ་བཀྲ་ཤིས་པ་དང་། འཇིག་རྟེན་གྱི་བྱ་བ་ངན་སྐྱུགས་ཀྱི་ཕུང་པོ་ལྟར་རྟོགས་ནས་གཅིག་ཏུ་སྒྲུབ་པ་ལ་བརྩོན་པ་ངག་དབང་ཆོས་རྒྱལ་བ་དང་། རྗེ་བླ་མའི་ཐུགས་སྲས་སྡོམ་བརྩོན་དམ་པ་ཆོས་ཀྱི་རྗེ་སྦྱིན་པ་གྲགས་པའི་རྒྱལ་ཚབ་ནགས་དགོན་གྱི་གདན་ས་པ་ཆོས་ཀྱི་རྗེ་བསོད་ནམས་ལྷུན་གྲུབ་པ་དང་། རྒྱལ་བའི་བཀའ་རབ་འབྱམས་ལ་རྣམ་དཔྱོད་ཀྱི་མིག་དང་ལྡན་པ་ཆོས་རྗེ་རབ་འབྱམས་པ་ཆོས་རྒྱལ་མཚན་པ་དང་། གསང་སྔགས་ཀྱི་གཞུང་ལུགས་མཐའ་དག་གི་ཚིག་དོན་ལ་སྦྱངས་ཤིང་ཉམས་ལེན་ཟབ་མོ་ལ་གཅིག་ཏུ་བརྩོན་པ་བསམ་ཡས་རབ་བྱུང་ཆོས་སྡེའི་བླ་མ་ཀུན་དགའ་རྒྱལ་མཚན་པ་དང་། དགེ་འདུན་འཕེལ་བ་ལ་སོགས་ཏེ་མཚན་ནས་བགྲང་དུ་བཏུབ་པ་བརྒྱ་ཕྲག་དུ་མ་བཞུགས་ཤིང་། གཞན་ཡང་རིགས་རུས་ཆོ་འབྲངས་ལྡན་ཞིང་སྟོབས་ཀྱི་འཁོར་ལོས་བསྒྱུར་བ་སྤྱི་དང་བྱེ་བྲག་གི་བསྟན་པ་དང་བསྟན་འཛིན་ལ་ཕུ་དུད་དུ་མཛད་པའི་ས་སྐྱོང་གི་དབང་ཕྱུག་བྱང་པ་ཆོས་རྒྱལ་ནམ་མཁའ་ཚེ་དབང་ཕུན་ཚོགས་དབང་གི་རྒྱལ་པོ་ལ་སོགས་ཏེ་གངས་ཅན་གྱི་ཁྲོད་ན་ཆེ་ཞིང་ཆེ་བར་གྲགས་པའི་སྟོབས་ལྡན་གྱི་རྒྱལ་པོ་དུ་མ་དང་།
དེ་དག་གི་ཆབ་འབངས་སུ་གཏོགས་པའི་ལུགས་གཉིས་ལ་མཁྱེན་པ་རྒྱས་ཤིང་རྗེ་ཉིད་ལ་སངས་རྒྱས་དང་མི་གཉིས་པའི་ཡིད་ཆེས་ཀྱི་དད་པ་བརྟན་པོ་དང་ལྡན་པའི་རྒྱལ་ཕྲན་དུ་གྱུར་པའི་མི་ཆེན་གྱི་སྦྱིན་བདག་ཀྱང་རིག་པའི་གནས་མཐའ་དག་ལ་མཁས་པའི་ཁྱིམ་པ་པཎྜི་ཏ་རྗེ་དམ་པའི་དབོན་བརྒྱུད་སྨོན་དྲོ་ནས་ནང་སོའི་དྲུང་དང་། གདོང་དགའ་པ་སྐུ་ཞང་ཚེ་བརྟན་སྐུ་མཆེད། མདར་ནས་མི་དབང་དགྲ་འདུལ་ཁུ་དབོན། མཚོ་སྒོ་བ་སྡེ་བ་གྲགས་པ་སྐུ་མཆེད། མུས་ནས་ནང་སོ་རྣམ་རྒྱལ་ཁུ་དབོན། སྤྱི་ལུང་སྡེ་བ་བྱ་བཏང་བ། ཡོལ་གདོང་ནས་སྡེ་པ་སྐུ་མཆེད། སྟག་རྩེ་སའི་མི་དབང་ཡབ་སྲས་ལ་སོགས་ཏེ་ལུགས་གཉིས་ཀྱི་དཔལ་འབྱོར་རྒྱ་མཚོ་ལྟ་བུ་ལ་དབང་འབྱོར་པའི་འཇིག་རྟེན་ན་ཆེ་དགུའི་རིགས་སུ་གྱུར་པ་བསམ་གྱིས་མི་ཁྱབ་པས་མཆོད་ཅིང་བཀུར་བ་དང་རང་རང་གི་སྐལ་བ་དང་འཚམས་པར་གསུང་གི་བདུད་རྩི་ཐོབ་པར་བྱས་ནས་དད་པའི་དབང་པོ་རྣམ་པར་རྒྱས་པས་རིགས་ཀྱི་ཅོད་པན་དམ་པར་འཛིན་པ་ཡིན་ནོ། ། དེ་ལྟར་གོང་དུ་སྨོས་པའི་སློབ་མའི་ཚོགས་བླ་མ་དགེ་བའི་བཤེས་གཉེན་དེ་དག་གི་གཙོ་བོར་ཆོས་སྡེ་ཆེན་པོའི་མཁན་པོ་དང་གོ་ས་མཐོན་པོ་ན་བཞུགས་པ་རྣམས་ཡིན་ལ། གཞན་ཡུལ་ངེས་མེད་དུ་བློ་གསལ་གྱི་འཁོར་བསྡུས་ནས་རང་དབང་དུ་བཤད་ཉན་སྐྱོང་བ་དང་།
དགོན་པ་སོ་སོར་དབང་བསྐུར། རྒྱུད་བཤད། མན་ངག་སྟོན་པ། གངས་རིའི་མགུལ་དང་། མཐོན་པོའི་ནགས་ཁྲོད་དང་། དུར་ཁྲོད་དང་། བས་མཐའ་ལ་སོགས་པར་ཚེ་དང་སྒྲུབ་པ་མཉམ་པར་བྱེད་པ་ལ་སོགས་པ་ནི་མཐའ་ཡས་ཤིང་། གཞན་ཡང་རྒྱ་ཆེན་རྒྱུད་སྡེའི་གནད་རིག་པ། ཟབ་མོ་བསྐྱེད་རིམ་གྱི་གསལ་སྣང་ཐོབ་པ། རིག་པ་སྔགས་ཀྱི་བདེན་ཚིག་འགྲུབ་པ།
སྒྱུ་ལུས་རྨི་ལམ་གྱི་སྤྲུལ་བསྒྱུར་ལ་དབང་ཐོབ་པ། འཕོ་བ་དང་བར་དོ་འབྱོངས་པས་མཁའ་སྤྱོད་ལ་ཡུད་ཀྱིས་ཆས་པ། བླ་མའི་མོས་གུས་ཁོ་ནས་སེམས་ཕྲོགས་ཏེ་ས་ལམ་ཆིག་ཆོད་དུ་སོང་བ་དང་། ཐ་ན་བདག་ལྟ་བུའི་ལུང་རྟོགས་ཀྱི་ཡོན་ཏན་གཞན་ཆེན་པོ་མ་མཆིས་ཀྱང་། རྗེ་བླ་མའི་བཀའ་དྲིན་འཁོར་ཐབས་མེད་པ་རྗེས་སུ་དྲན་པས་གར་གནས་སུ་གསོལ་བ་འདེབས་པ་ཁོ་ན་ལྷུར་བྱེད་པའི་བུ་སློབ་ནམ་མཁའི་སྐར་ཕྲན་ཙམ་གྱིས་རྒྱ་མཚོའི་གོས་ཅན་འདི་ཡང་ངལ་བར་བྱས་པ་ཡིན་ཏེ། མདོར་ན་ཡོངས་འཛིན་དམ་པ་འདི་ཉིད་དང་ཡུལ་དུས་ཀྱི་བསྐལ་བ་དང་། གྲུབ་མཐའ་གཞན་གྱི་དབང་དུ་གྱུར་པ་རེ་རེ་ཙམ་མ་གཏོགས་དུས་དེ་ཙམ་གྱི་ས་སྐྱ་པའི་ཞལ་འཛིན་པ་རྣམས་རྗེ་འདིའི་དངོས་སློབ་དང་། ཉིང་སློབ་དང་། ཡང་སློབ་ཏུ་མ་གྱུར་པ་ནི་མེད་ཅིང་། དེ་དག་གིས་ཁ་བའི་ལྗོངས་འདིར་གནས་པའི་སྐྱེ་དགུ་ཐམས་ཅད་སྐལ་བ་བཟང་པོར་བྱས་པ་ཡིན་ནོ། །
འདིར་སྨྲས་པ། ཆོས་ཚུལ་ཀུན་མཁྱེན་ཉིན་བྱེད་དབང་པོ་དེ། ། དམིགས་མེད་ཐུགས་རྗེའི་རྟ་ལྗང་གིས་དྲངས་ནས། ། ཐོས་བསམ་སྒོམ་པའི་གཉའ་ཤིང་འཛིན་རིའི་རྩེར། ། ལེགས་བཤད་འོད་ཟེར་དྲ་བ་ཕྱོགས་བཅུར་བཀྱེས། ། དེ་ཚེ་ཐུབ་བསྟན་པདྨའི་ཚལ་ཆེན་པོ། ། མཁས་དང་གྲུབ་པའི་འདབ་བརྒྱའི་ཡོང་གང་ཞིང་། ། ལུང་དང་རིགས་པའི་ཟེའུ་འབྲུ་ཆེར་རྒྱས་པས། འགྲོ་བའི་བུང་བར་ཕན་བདེའི་སྦྲང་རྩི་བྱིན། ། མགོན་པོ་ཁྱོད་ཀྱི་ཞབས་སེན་རིན་ཆེན་ཕྲེང་། །
སྤྱི་བོའི་རྒྱན་དུ་མི་ལེན་ཆེན་པོ་གང་། ། ཁྱོད་ཀྱི་ལེགས་བཤད་གསུང་གི་བདུད་རྩིའི་རྒྱུན། ། རྣ་བའི་བཅུད་དུ་མི་ལེན་མཁས་པ་སུ། ། མཁས་རློམ་ཁ་ཅིག་རྩོད་བྲལ་གོང་མའི་གསུང་། ། བཞི་མདོའི་རྩྭ་བཞིན་བོར་ནས་སྔོན་མེད་ཀྱི། ། གསར་བྱུང་ཆོས་ལ་མཆོག་ཏུ་ངོ་མཚར་དུ། ། འཛིན་པར་སྣང་ཡང་མཁས་རྣམས་གད་མོའི་གནས། ། རྒྱལ་བ་ཀུན་གྱི་རིགས་བདག་རྡོ་རྗེ་འཆང་། ། གཞན་ངོར་ངུར་སྨྲིག་འཛིན་པ་མགོན་ཁྱེད་ཀྱི། ། གསུང་གི་གསང་བ་འཛིན་པའི་སློབ་མའི་ཚོགས། །
གངྒཱའི་ཀླུང་གི་རྡུལ་སྙེད་གྲངས་ལྡན་པས། ། གངས་རིའི་ལྗོངས་འདིའི་བྱང་ཕྱོགས་རྒྱུད་ཐམས་ཅད། ། རྩྭ་ལྗང་མྱུ་གུ་བཞིན་དུ་ཁྱབ་པ་འདི། ། ཚངས་དང་བརྒྱ་བྱིན་སོགས་ཀྱི་སྤྲུལ་པའམ། ། ཡང་ན་ཁྱེད་ཉིད་སྒྱུ་མའི་མཁན་པོར་དགོས། ། དིང་སང་ཁ་ཅིག་རང་གི་སྔོན་བསགས་ཀྱི། ། སྦྱིན་འབྲས་སྨིན་པས་སེར་གཟུགས་འཛིན་པའི་འཁོར། ། བཅུ་ཕྲག་ཙམ་གྱིས་བསྐོར་ལ་བློ་དམན་འགས། ། གྲངས་ཀྱིས་འཕོངས་པ་བགྲངས་དང་འདི་མི་མཚུངས། ། རྣམ་འདྲེན་གང་གིས་ཟབ་རྒྱས་ཆོས་ཚུལ་རྣམས། །
དོན་གཉེར་འདུས་པའི་ཚོགས་ལ་ཟང་ཟིང་གི ། བསམ་སྦྱོར་དང་བྲལ་ལྷག་བསམ་གྱིས་སྤེལ་བས། ། བསྟན་འཛིན་མཁས་གྲུབ་མང་པོས་ས་སྟེང་ཁྱབ། ། འགྲོ་བའི་བསོད་ནམས་རྟ་བདུན་གྱིས་དྲངས་པའི། ། མཁས་དབང་སྨྲ་བའི་ཉི་མ་མང་པོ་ནི། ། སྐལ་བཟང་འདབ་བརྒྱ་ལྡན་པའི་དོ་ར་རུ། ། འཆད་དང་རྩོམ་པའི་ཚ་ཟེར་བྱེ་བ་འགྱེད། ། གསང་ཆེན་འོ་མའི་རྒྱ་མཚོར་རྟག་གནས་པའི། ། གྲུབ་བརྙེས་ངང་པའི་དེད་དཔོན་ལ་ལ་དག ། སྣང་སྲིད་དཔེ་ཆར་ཤར་བས་ངེས་དོན་གྱི། །
རྡོ་རྗེའི་གླུ་དབྱངས་འཚེར་ལ་དོགས་མེད་གྱུར། ། ཁ་ཅིག་དབེན་པའི་རི་ཁྲོད་ཉམས་དགའ་བར། ། རང་གི་སྒོ་གསུམ་ལྷ་སྔགས་ཡེ་ཤེས་སུ། ། གསལ་བའི་ངང་ནས་བཟླས་བརྗོད་བྱེ་བ་བརྒྱས། ། ལྷ་མཆོག་ཞི་ཁྲོ་དུ་མའི་ཐུགས་རྒྱུད་བསྐུལ། ། གཞན་དག་ཆོས་བརྒྱད་རྣམ་རྟོག་ཆུ་འཛིན་ཚོགས། ། གནས་ལུགས་རྟོགས་པའི་འཐོར་རླུང་གིས་གཏོར་ནས། ། རང་སེམས་ནམ་མཁའི་ཕ་མཐའ་ཡུན་རིང་དུ། ། བཙལ་བས་མ་བརྙེད་བརྗོད་བྲལ་ངང་དུ་ཉལ། ། འགའ་དག་རྣམ་དཔྱོད་བློ་ལྡན་མང་པོའི་དབུས། །
ལེགས་བཤད་ངོ་མཚར་ཅན་གྱི་དབྱིངས་གསར་པ། ། སྙན་པར་སྒྲོགས་ལ་ལོ་ཟླ་མེད་མཐོང་ནས། ། དེ་ལ་དཔྱོད་ལྡན་བསྔགས་བརྗོད་འགྲན་པ་བཞིན། ། སྡོམ་བརྩོན་ཁྱོད་ལས་ཚངས་སྤྱོད་ངེས་འབྱུང་ཁྲིམས། ། ལེགས་པར་ནོས་པའི་རབ་བྱུང་ངུར་སྨྲིག་འཛིན། ། བསྐྲུན་པའི་འཁོར་ཚོགས་སྔོན་གྱི་དགྲ་བཅོམ་པ། ། ཉེར་སྦས་དང་མཚུངས་འདི་ནི་བསྟན་པའི་རྒྱན། ། ཡོངས་འཛིན་ཁྱོད་ཀྱི་ཞབས་སེན་རྒྱུ་སྐར་བདག ། ཤིས་པའི་མཚན་མ་མང་པོས་རྣམ་བཀྲ་བ། ། ཡངས་པའི་ས་ལ་དབང་བསྒྱུར་མིའི་དབང་ཕྱུག །
རྒྱལ་ཕྲན་བྱེ་བར་བཅས་པའི་གཙུག་ན་མཛེས། ། མདོར་ན་དར་འཐག་མཧཱ་ཙི་ནའི་ཡུལ་གྲུ་ཆེན་པོ་ནས། ། སྟོད་ཕྱོགས་གུར་གུམ་དབུག་གུའི་བསྣུན་པ་ཀསྨི་ར་ཡི་བར། རྒྱ་མཚོའི་གོས་ཅན་གཞི་ལ་སྤྱོད་པའི་དུས་མཚུངས་སྐྱེ་དགུ་ཀུན། ། ཡོངས་འཛིན་ཁྱོད་ཀྱི་བརྒྱུད་འཛིན་སློབ་མར་མ་གྱུར་མེད་པ་སྙམ། ། བདག་ཅག་རྣམས་ལ་ལམ་བཟང་དག ། རང་རང་སྐལ་བ་དང་འཚམས་པ། ། བརྟག་པར་བསྟན་ལ་རབ་མཁས་པས། ། ཐ་མལ་པ་དག་སྐལ་བཟང་མཛད། ། ཀོ་ལོང་ཐོ་ཅོ་ཉོན་མོངས་སྤོངས། །
གཞུང་ལུགས་ཀུ་མུད་འཛུམ་ནུས་སྒྱུར། ། དགེ་ལེགས་ཉེར་ལེན་བཤེས་གཉེན་བསྟེན། ། སིདྡྷི་ཆིལ་ཆིལ་སྙིང་དཀྱིལ་བསྟིམ། ། ལོང་ལོང་སྐྱེ་བོ་འདུས་པའི་ཁྲོད། ། ཆོལ་ཆོལ་གཏམ་ལ་མ་དགའ་བར། ཟབ་ཟབ་ཆོས་ཚུལ་རྒྱ་མཚོའི་དོན། ། དབེན་དབེན་དགོན་པར་བསམ་ན་ལེགས། ། ཚེ་འདིའི་དོན་ལ་ཆེས་རིང་རིང་། ། དལ་འབྱོར་སྟོང་ལོག་བྱེད་མང་མང་། ། ཕྱི་མའི་དོན་བསམ་དེ་མཁས་མཁས། །
སྤང་བླང་མ་ནོར་སྐལ་བཟང་བཟང་། ། ཡོངས་འཛིན་ཡོངས་ཀྱི་སྐྱབས་ཀྱི་དྲུང་། ། ལས་དཀར་ལས་འཕྲོ་ལྡན་པ་ཀུན། ། མ་བསྡུས་མ་ལུས་འདུས་པ་འདི། ། བསྟན་དང་བསྟན་འཛིན་ཕྱོགས་བཅུར་འཕེལ།། །། བཅུ་གསུམ་པ་ཐུན་མོང་དུ་སྣང་བའི་གཟུགས་ཀྱི་སྐུའི་བཀོད་པ་བསྡུ་བའི་ཚུལ་གྱི་འབྲས་བུ་མངོན་དུ་མཛད་པའི་ཚུལ་ནི། ཇི་སྐད་དུ། གཟུགས་སྐུ་བསྡུ་བའི་ཚེ་ཡང་མཁའ་འགྲོའི་གཙོ། ། མཁའ་སྤྱོད་དབང་མོས་མངོན་སུམ་སྤྱན་དྲངས་ནས། ། རྟགས་བཟང་ཀུན་ལ་སྟོན་མཛད་མུས་པ་རྗེ། །
སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། ཞེས་པ་སྟེ། དེ་ཡང་བདག་ཅག་གི་ཡོངས་སུ་འཛིན་པ་ཆེན་པོ་རྡོ་རྗེ་སློབ་དཔོན་འགྲན་ཟླ་དང་བྲལ་བ་དེ་ཉིད་དགུང་ལོ་འདུལ་བ་པ་ལུགས་ཀྱི་དོན་བརྒྱད་དང་ཡོངས་སུ་གྲགས་པ་ལྟར་ན་དོན་བདུན་དུ་སོན་པ་ཀ་ལ་དུ་ཏཱི་དུས་ཀྱི་ཕོ་ཉ་ཞེས་པ་ས་ཕོ་རྟའི་ལོ་གསར་དུ་ཤར་བ་ན། ཞིང་འདིའི་སྐུ་ཚེ་དང་བསྟན་འགྲོའི་དོན་གྱི་མཛད་པ་འཕྲིན་ལས་རྣམས་མཐར་ཕྱིན་པར་མཛད་ནས། རེ་ཞིག་གཟུགས་སྐུ་བསྡུ་བའི་ཚུལ་གྱིས་འབྲས་བུ་མངོན་དུ་མཛད་པར་བཞེད་པའི་ཚེ། དེའི་སྔ་ལྟས་སུ་སའི་དཀྱིལ་འཁོར་འདི་ཡང་ཁོལ་བུར་གཡོ་ཞིང་། ནམ་མཁའ་ལས་ཀྱང་ལྷ་རྣམས་ཀྱིས་སྤྱན་འདྲེན་པའི་ལྟས་སུ་རོལ་མོའི་སྒྲ་ཡང་ཡང་དུ་སྒྲོག་པ་དང་། གཞན་ཡང་སྐྱེས་བུ་དམ་པ་ཞིང་གཞན་དུ་གཤེགས་པ་ན། འཇིག་རྟེན་གྱི་ཁམས་འདིའི་བདེ་སྐྱེད་ཉམས་པར་འགྱུར་བའི་མཚན་མར་དུ་བ་མཇུག་རིང་ལྟ་བུའི་སྐར་མ་མཇུག་ཕོད་ཅན་གསུམ་ཡང་དུས་གཅིག་ལ་ཤར་བ་སོགས་རྟགས་དང་ཆོ་འཕྲུལ་སྣ་ཚོགས་བྱུང་བས་སྐྱེ་བོ་ཐམས་ཅད་སེམས་ཡེད་ཡེད་པོར་གྱུར་ཅིང་། དེར་སྐབས་བདག་ཉིད་ཆེན་པོས་བཀའ་གནང་སྟེ།
སྔོན་འཇམ་དབྱངས་སངས་རྒྱས་རིན་ཆེན་གྱིས་མཐའ་མིའི་ཁ་གནོན་དུ་བཞེངས་པའི་མཆོད་རྟེན་རྣམས་ལ་ཉམས་གསོ་མཛད་དེ། གཟུང་གཞུག་ལ་ཡང་རྗེ་ཉིད་ཀྱི་དབུ་ལོ་དང་ཕྱག་སེན་ལས་བཏབ་པའི་སློབ་དཔོན་པདྨ་དང་། གུར་གྱི་མགོན་པོའི་སྐུ་རེ་འཇུག་པར་མཛད་ཅིང་གླིང་ག་དགོན་པ་ནས་དགེ་སློང་བཞི་སྡེ་རེ་རབ་གནས་བྱེད་པར་གནང་འདུག་པ། འདི་ཡང་སྔོན་གྱི་གནས་རྗེས་སུ་དགོངས་པའི་རྣམ་ཐར་དུ་གོ་ཞིང་། ལོ་དེའི་གསོ༵ས་པོ༵་ཟླ་བ་གསུམ་པའི་ཚེས་བརྒྱད་ལ་བདག་གིས་ཞབས་དྲུང་དུ་སླེབས་པ་ན། ཉིད་ཀྱི་གསུང་ལས། ད་ལམ་བཞུགས་ས་བསམ་གཏན་ཕུའི་བླ་བྲང་དུ་མཛོད་གསུངས་པ་ལྟར། གནས་དེར་གཞི་ཕབ་ནས་རྗེ་བླ་མའི་གཟིམ་ཕུག་དང་འདབས་ཉེ་བར་བརྟེན། རྗེ་བླ་མའི་ཐུགས་དམ་གྱི་ཐུན་འཚམས་ལ་ཡང་ཡང་ཞབས་དྲུང་དུ་ཕྱིན་ནས་སྔར་མ་ཐོབ་པའི་ཟབ་ཆོས་གུར་གྱི་མགོན་པོའི་ནང་ཁྲིད་འཇམ་དབྱངས་སངས་རིན་གྱི་ཡིག་ཆའི་སྟེང་ནས་སྩལ་ཅིང་། དེ་ལས་འཕྲོས་པའི་སྲུང་འཁོར་བྲག་རྫོང་མའི་ཁྲིད།
སོ་སོའི་རྒྱབ་ཆོས་ཡིག་ཆ་མང་པོའི་ལུང་དང་བཅས་པ་ཤིན་ཏུ་སྨིན་པ་ནོས་ཤིང་། དེ་ནས་གཅོད་སྐོར་གྱི་མན་ངག་གི་ཡིག་ཆ་མུས་ཆེན་སེམས་དཔའ་ཆེན་པོ་དང་། དོལ་པ་ལེགས་རྒྱལ་གྱིས་མཛད་པའི་ཁྲིད་ཡིག་ཆེ་ཆུང་རྣམས་དང་། རྗེ་རང་གིས་མཛད་པའི་ཡིག་སྣའི་སྟེང་ནས་ལུང་མ་ཁྲིད་ཤིན་ཏུ་རྒྱས་པ་ཞིག་གནང་ཞིང་། ལན་གཅིག་གསོལ་བ་མ་བཏབ་ཀྱང་རྗེའི་གསུང་ལས། གདམས་ངག་འདི་ས་སྐྱ་པའི་བླ་མ་བརྒྱུད་པ་གོང་མ་མང་པོ་མཁའ་སྤྱོད་དུ་གཤེགས་ངེས་པའི་ཉེ་ལམ་ཡིན་གསུངས་ནས། ནཱ་རོ་མཁའ་སྤྱོད་ཀྱི་བསམ་མི་ཁྱབ་ཐུན་མོང་མ་ཡིན་པའི་མན་ངག་དེ་དང་། མཁའ་སྤྱོད་མའི་འཕོ་བ་ཆིག་བརྒྱུད་མ་གཉིས་དགྱེས་པར་སྩལ་ཅིང་། གཞན་ཡང་རྗེས་གནང་ཟུར་བཀའི་རིགས་འགའ་ཞིག་དང་། ཁྱད་པར་ཞལ་གཟིགས་ཀྱི་བརྒྱུད་པ་བར་མ་ཆད་པའི་སྤྱན་རས་གཟིགས་གཙོ་འཁོར་གསུམ་པའི་རྗེས་གནང་སྔོན་དུ་འགྲོ་བས་ཐུགས་རྗེ་ཆེན་པོ་ཚེམ་བུ་ལུགས་ཀྱི་སྨར་ཁྲིད།
དེའི་རྒྱབ་ཆོས་ཀྱི་ལུང་དང་བཅས་པ་སོགས་ཆོས་འཕྲོ་རྣམས་ཕལ་ཆེར་རྫོགས་པར་ཞུས་ཤིང་། དེ་ལྟ་བུའི་སྐབས་ཤིག་ངེད་རང་ཞབས་དྲུང་ན་ཡོད་དུས་གསུང་འཕྲོས་ཤིག་ལ་རྗེའི་གསུང་ལས། ཁ་སང་ནས་སྡེ་སྲིད་གཙང་པའི་མུས་ཀྱི་མི་དཔོན་དེ་བྱུང་ནས་ངེད་ལ་ཅིས་ཀྱང་འཕྲད་དགོས་ཟེར་བྱུང་པ་ལ། ལོ་གསུམ་སུ་དང་མི་འཕྲད་པའི་དམ་བཅའ་བྱས་ཡོད། དེ་ནས་འཕྲད་པ་ཡིན་ནོ་བྱས་པས། ཁོང་གིས་བདེན་པར་བཟུང་ནས་ལོག་ཙམ་བྱུང་ཞེས་གསུངས་བྱུང་པས། ཤིན་ཏུ་འཇིགས་པ་ཞིག་བྱུང་ནས། ལོ་གསུམ་ནས་མི་དཔོན་དང་ཡང་ལོས་མཇལ། གང་ལྟར་བདག་སོགས་ལྟོས་བཅས་རྣམས་ལ་དགོངས་ནས་ཡུན་རིང་དུ་ཞབས་པད་བརྟན་པར་བཞུགས་དགོས་ཚུལ་ཞུས་པས། རྗེ་བཙུན་ཉིད་གང་ཡང་མི་གསུང་བ་ཡུན་རིང་དུ་བཞད་ཀྱིན་འདུག་པས་བློ་ཤིན་ཏུ་མ་བདེ་བ་ཞིག་བྱུང་སྟེ།
དེའི་ནངས་པར་བརྟན་བཞུགས་ཀྱི་འབུལ་བ་བཟང་བ་དང་བཞུགས་གདན་སོགས་ཕུལ་ནས་གསོལ་བ་བཏབ་པའི་ཚེ། གློ་བུར་དུ་ནམ་མཁའ་ལ་འཇའ་སྣ་ཚོགས་པའི་རི་མོ་ངོ་མཚར་ཅན་དུ་མས་རྗེའི་གཟིམ་ཕུག་གི་ཐད་ཀྱི་ནམ་མཁའ་སོགས་བསམ་གཏན་ཕུའི་ཉེ་སྐོར་རྣམས་ཁྲིག་གིས་ཁེངས་བྱུང་བས། བདག་གི་བསམ་པ་ལ། བརྟན་བཞུགས་འབུལ་བ་ལ་ནམ་མཁའི་འཇའ་སྤྲིན་འདི་ཡང་དགའ་རྒྱུ་མེད་དམ་སྙམ་པ་ཤར་ཞིང་དེ་དག་དང་དུས་མཚུངས་པར་བདག་གི་རྗེ་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ཉིད་རྩེ་ལྔའི་བླ་བྲང་རྫོང་དང་མང་མཁར་གྱི་དགོན་པ་བདེ་བ་ཅན་སོགས་སུ་ཤིན་ཏུ་དབེན་པའི་ཐུགས་དམ་བཅད་རྒྱ་ལ་ཡུན་རིང་དུ་བཞུགས་པའི་དུས་གཅིག་གི་ཚེ། རྒྱལ་བ་མུས་པ་ཆེན་པོ་དང་མཇལ་འདོད་ཀྱི་ཐུགས་འདུན་ལྷག་པར་གཡོས་ནས། དེ་ནུབ་མནལ་ལམ་བཟུང་ནས་བྱང་ཕྱོགས་ནམ་མཁར་རྒྱང་རིང་པོ་ལ་འཕུར་ནས་བྱོན་པས། གླིང་ག་བླ་བྲང་དུ་ཕེབས་བྱུང་པ་ན། དེའི་ཚོམས་ཀྱི་བཞུགས་ཁྲི་ལ་རྗེ་མུས་ཆེན་བཞུགས་འདུག་པ་དང་མཇལ་བས་ཐུགས་དགེས་སྤྲོ་དཔག་མེད་འཁྲུངས་ཤིང་། རྗེའི་གསུང་ལས། ས་སྐྱ་ནས་ཞབས་དྲུང་བླ་བྲང་གི་ཡང་རྩེ་ན་བཞུགས་པས།
དེ་ལ་མཇལ་བ་མཛོད་ཅེས་གསུངས་པ་བཞིན་དེ་ལྟར་མཛད་ནས། མནལ་ལམ་ཟིན་པ་དེ་ཀའི་ངང་ནས་གླིང་གའི་མགོན་ཁང་དེར་ཕེབས་པས། དགོན་པའི་ཆོས་སྐྱོང་གནས་པར་གྲགས་པའི་གུར་མགོན་གྱི་ཞལ་འབག་རྗེ་འཇམ་དབྱངས་སངས་རྒྱས་རིན་ཆེན་གྱི་ཕྱག་ནས་ཞུགས་པ་ཞིག་ཡོད་པ་དེ་སྐུ་མདུན་དུ་བུབ་པའི་ཚུལ་དུ་འདུག་པ་འདི་ཅིས་ལན་གསུངས་པས། དེ་ན་ཡོད་པའི་མི་འགའ་ཞིག་ན་རེ། མགོན་ཁང་གི་ཞལ་འབག་འགྱེལ་བ་འདི་ཀ་ད་ལོ་གྲུབ་ཆེན་ཏེ་ལོ་པ་གནས་གཞན་དུ་གཤེགས་པའི་སྔ་ལྟས་སུ་འདུག་ཟེར་བྱུང་བས། མནལ་སད་མ་ཐག་ཐུགས་མ་བདེ་ཞིང་མྱུར་དུ་སྐུ་མཚམས་སང་ནས་རྗེ་བླ་མ་མཇལ་བར་མུས་ཕྱོགས་སུ་ཕེབས་པར་བཞེད་ཀྱང་། དེ་ནས་ཡུན་རིང་མ་ལོན་པར་རྗེ་བཙུན་རྡོ་རྗེ་འཆང་དེ་ཉིད་ཞིང་གཞན་དུ་གཤེགས་པའི་ཁ་སྐད་གསན་པ་ན། ཕན་ཚུན་ཐུགས་ཡིད་གཅིག་འདྲེས་ཀྱི་བླ་མ་དེ་དང་མཇལ་འདོད་ཐུགས་ཀྱི་ལྷག་མར་ལུས་བཞིན་དུ། དེ་མ་ཐག་འཁོར་ལོ་བདེ་མཆོག་ནག་པོ་ལུགས་ཀྱི་དཀྱིལ་འཁོར་ཞལ་ཕྱེ་སྟེ་བདག་འཇུག་བརྒྱ་རྩ་བཞེས་པ་སོགས་ཀྱི་སྒོ་ནས་དགོངས་པ་ཆོས་དབྱིངས་སུ་རྫོགས་པར་མཛད་དོ་ཞེས་ཐོས་ལ། མཚན་ལྟས་ངོ་མཚར་ཅན་དེ་ལྟ་བུ་འབྱུང་བ་ནི།
བདག་ཅག་གི་བླ་མ་རྒྱལ་བ་མུས་པ་ཆེན་པོ་དེ་ཉིད་དུས་ཀྱི་དབང་གིས་གདུལ་བྱ་རྣམས་ཀྱི་སྣང་ངོར་དགེ་སློང་རྡོ་རྗེ་འཛིན་པའི་ཚུལ་བཟུང་བ་ཙམ་མ་གཏོགས། དོན་ལ་འཕགས་ཡུལ་གྱི་གྲུབ་ཆེན་ཏེ་ལོ་པ་དང་སྤངས་རྟོགས་ཀྱི་ཡོན་ཏན་མཉམ་པའི་རྣམ་པར་སྤྲུལ་པ་ཡིན་ངེས་པའི་མཚན་མ་ཡང་དག་པར་སྣང་ཞིང་། དེ་ནས་བདག་ས་སྐྱར་ཡོང་ཁར་རྗེའི་ཞབས་དྲུང་དུ་གང་སྤྱིའི་བསླབ་བྱ་མཐའ་དག་ཞུས་པ་ན། འདི་ཕྱིར་ཕན་པའི་གསུང་གི་བདུད་རྩི་ཅི་ཡང་ཞིག་སྩལ་ཅིང་། ལྷག་པར་སྐུ་བེམས་ཀྱི་སྦུབས་ནས་སྐུ་སྟོད་གཟིངས་མཛད་དེ་བདག་གི་གདོང་ལ་ཆེར་གཟིགས་ནས། འོ་ཚེ་འདི་གློག་དང་འདྲ་བས་སྐྱེམས་ཙམ་གཅིག་ཀ་ཡིན་པས། གཞི་སྡོམ་གསུམ་རྣམ་པར་དག་པ་ལ་གནས་ནས། ཐོས་བསམ་སྒོམ་གསུམ་ལ་འབད་རྩོལ་མཛད་དེ། ཅི་མཛད་བསྟན་པ་དང་འགྲོ་བའི་དོན་དུ་འགྱུར་བ་ཞིག་ཅིས་ཀྱང་མཛད་དགོས་སོ། ། འདི་ནས་ས་སྐྱར་ཕེབས་འཕྲལ་བདེ་མཆོག་གི་བསྙེན་པ་ཟླ་བ་དྲུག་པ་ཞིག་གནང་བ་དང་།
བསྟན་པ་སྟོབས་ཀྱིས་འཛིན་པའི་སྡེ་སྲིད་གཡས་རུ་བྱང་པ་ནི་དེ་བཞིན་དུ་གྱུར་སོང་། དགོན་པ་འདི་རྣམས་ཐུགས་ཀྱིས་བཏང་ན་མི་ཡོང་ཞིང་། གཞན་སུས་གང་བྱས་ཀྱང་རང་རེ་དཔོན་སློབ་ལ་དམ་སེལ་གཏན་ནས་མི་ཡོངས། གཏན་ནས་མི་ཡོང་། ཞེས་ཉིས་བཏུད་དུ་གསུངས་བྱུང་བས་སེམས་ལ་དགའ་སྤྲོ་རབ་དགའི་ས་ཐོབ་པ་ཙམ་བྱུང་ཞིང་། དེ་ནས་ཞབས་དབང་བཀའ་བསྒོ་ཞུས་པ་ན། ཕྱག་གཉིས་དབུ་དང་བཅས་པ་བདག་གི་མགོ་ཐོག་ཏུ་འཇོག་པ་མཛད་ནས་བླ་མ་བརྒྱུད་པ་མང་པོའི་མཚན་ནས་བརྗོད་དེ་བཀའ་བསྒོ་བྱིན་རླབས་རྒྱས་པར་སྩལ་ཅིང་དེ་ནས་ཁོ་བོ་ཅག་གིས་བདག་བྱང་ཆུབ་བར་དུ་ཐུགས་རྗེའི་སྐྱབས་འོག་ཏུ་ཆུག་པ་ཞིག་དགོས་ཚུལ་ཞུས་པས། རྗེའི་གསུང་ལས། ཨ་ཅི་གསུངས་པ་ཡིན། ངེད་ལ་སྡེ་པ་བྱང་པ་དང་ཞབས་དྲུང་གཉིས་ལས་གཅེས་པ་མེད།
དེའི་ནང་ནས་ཀྱང་ཁྱེད་ཁོ་ན་གཅེས་པས། སྙིང་གའི་ནང་སྐོར་དུ་ཞབས་དྲུང་རང་སྒོམ། དེའི་མཐའ་སྐོར་དུ་སྡེ་པ་བྱང་པ་སོགས་སྒོམ་གྱིན་བདོག ཅེས་སོགས་ཐུགས་གཏིང་ནས་བརྩེ་བའི་གསུང་ད་ལྟ་ཡང་དྲན་པ་ཙམ་གྱི་མིག་ཆུ་དབང་མེད་དུ་འཆོར་བ་དུ་མ་ཞིག་སྩལ་ཅིང་། དེ་ནས་རྗེའི་གཟིམ་ཕུག་གི་གནམ་སྒོའི་རྡོ་སྐས་ཀྱི་འོག་ནས་ཕྱིར་མིག་ཅིག་བལྟས་པས་རྗེའི་ཞལ་འཛུམ་སྔར་གྱི་རྣམས་ལས་ཀྱང་ཆེས་ངོ་མཚར་བ་ཞིག་མཛད་ནས་གཟིགས་བྱུང་བས། ཡིད་འཕྲེང་བ་ལ་ཚད་མེད་པ་ཞིག་བྱུང་ཞིང་། དེ་ནས་རིམ་པས་ས་སྐྱར་སླེབས་ནས་ཆུ་མིག་རྫིང་ཁའི་བདེ་མཆོག་ཕོ་བྲང་དུ་འཁོར་ལོ་བདེ་མཆོག་གི་བསྙེན་པ་ལ་ཞུགས་ནས་རྒྱང་ཙམ་སོང་བའི་ཟླ་བ་ལྔ་པའི་ཚེས་ལྔ་དྲུག་ཙམ་གྱི་རྨི་ལམ་དུ་རྗེ་བླ་མ་ཉིད་གསལ་བར་བྱོན་ནས་ལམ་དབང་གི་བླ་མ་བརྒྱུད་པའི་རིམ་པའི་བྱིན་རླབས་འདྲ་བ་ཞིག་གནང་བྱུང་བའི་ཚེ། བྲམ་ཟེ་ཆེན་པོ་ས་ར་ཧ་དང་། མུས་ཆེན་སེམས་དཔའ་ཆེན་པོ། སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ་རྣམས་ཀྱི་མཚན་གསལ་བར་ཐོས་པའི་མོད་ལ་གཉིད་སད་བྱུང་བས་སེམས་ལ་དགའ་བདེ་དཔག་ཏུ་མེད་པ་བྱུང་ཞིང་།
ཡང་སྔ་དྲོ་ཞིག་ཅུང་ཟད་གཉིད་པའི་ཚེ། རྗེའི་སྐུ་ནི་མ་མཐོང་། གསུང་སྦོམ་ལ་ཟིལ་ཆེ་བ་དེའི་སྒྲ་ལྷང་པ་དང་བཅས། ཐུགས་ཀར་ཐུགས་རྡོ་རྗེ་མ་ཞེས་ཚིག་གསལ་དུ་འཇུག་དགོས་ལགས་ཞེས་གསུངས་བྱུང་བས། གཉིད་སད་མ་ཐག་རྗེ་འདི་ཉིད་ན་བཞུགས་ཡོད་དོ་སྙམ་པའི་འཇིགས་པ་དང་དགའ་སྤྲོ་ཟུང་འབྲེལ་དུ་བྱུང་ཞིང་། དེ་ནས་དུས་མི་རིང་བ་ཟླ་བ་ལྔ་པའི་ཚེས་བཅུའི་ཉི་མ་ཤར་དྲོས་ལ་གླིང་ག་བསམ་གཏན་ཕུག་གི་རྗེའི་གཟིམ་ཕུག་གི་མདོའི་བྲག་གཡབ་ན་དབོན་པོ་ནམ་མཁའ་སངས་རྒྱས་ཡོད་པའི་ཚེ། རྗེ་བླ་མའི་ཞབས་དྲུང་ན་སུ་ཡང་མེད་པ་ལ་གསུང་གླེང་དི་རི་རི་མཛད་བྱུང་པས། རྗེ་དབོན་གྱི་སེམས་ལ་དོགས་པ་ཟོས་ནས་ཞབས་དྲུང་དུ་འགྲོ་བར་བརྩམས་པ་ན། གཟིམ་ཕུག་གི་གནམ་སྒོ་སོགས་སྒོ་རྣམས་ཁྲིག་གེ་འདུག་པས། ཤིན་ཏུ་འཇིགས་པ་ཞིག་བྱུང་ནས་ཏབ་ཏོབ་ཏུ་ཞབས་དྲུང་དུ་ཕྱིན་པས།
རྗེའི་གསུང་ལས། མཁའ་འགྲོ་མ་ཚོ་རང་བྱོན་མཛད་ཅིག ། ཅེས་གསུངས་པའི་མོད་ལ་དབོན་པོ་དྲུང་དུ་སླེབ་སྟེ་སྒོ་ཡོལ་ཕྱེ་བས། ཁྱོད་ཡོང་བ་སྔས་བྱུང་གསུངས་པ་སོགས་བཀའ་སྐྱོན་པའི་རྣམ་པ་མཛད་ཀྱིན་འདུག་ཅེས་ཐོས་ལ། དེའི་ནངས་པར་ཚེས་བཅོ་ལྔ་ལ་སྐུ་གྲིབ་ལ་བརྟེན་པའི་ཅུང་ཟད་སྙེལ་བའི་ཚུལ་བསྟན་ནས། དེ་དང་དུས་མཉམ་རྗེའི་གཟིམ་ཕུག་ལ་འཇའ་དཀར་པོ་ཞིག་ཟུག་པ་ཀུན་གྱིས་མཐོང་བ་བྱུང་ཞིང་། དེ་ནས་ཚེས་བཅུ་དྲུག་ནས་ཉི་ཤུའི་བར་ལ་སྐུ་ཤེད་ཆུང་བ་ཙམ་ལས་སྐུ་ལ་སྙུང་ཟུག་སོགས་གཏན་ནས་མེད་པ་བྱུང་སྟེ། དེ་ནི་སྔ་མོར་བདག་སོགས་བུ་སློབ་མང་པོ་འདུས་པ་ཞིག་ལ་འཁོར་ལོ་བདེ་མཆོག་གི་ཆོས་སྐོར་རྣམས་གནང་བའི་སྐབས་སུ་རྗེ་ཉིད་ཀྱི་གསུང་ལས། ངེད་བདེ་མཆོག་པའི་རྣལ་འབྱོར་པ་རྣམས་འཆི་བའི་ཚེ། རྩ་རྒྱུད་ལས།
རྣལ་འབྱོར་པ་རྣམས་འཕོ་བའི་ཚེ། ། དཔལ་ལྡན་ཁྲག་འཐུང་སོགས་མཁའ་འགྲོ། ། ལག་ན་མེ་ཏོག་སྣ་ཚོགས་ཐོགས། ། རྒྱལ་མཚན་བ་དན་སྣ་ཚོགས་དང་། ། རོལ་མོའི་སྒྲ་ནི་སྣ་ཚོགས་དང་། ། རྣལ་འབྱོར་གླུ་ཡི་མཆོད་པས་མཆོད། ། འཆི་བ་ཞེས་བྱའི་རྣམ་རྟོག་ནི། ། མཁའ་ལ་འགྲོ་བའི་གནས་སུ་འཁྱེར། ། ཞེས་གསུངས་པ་ལྟར་གྱི་རྟགས་དང་བཅས་ཏེ་ན་རྒྱུ་མེད་པའི་འཆི་བ་ཞིག་འོངས་བ་ཡིན། ངེད་ཀྱི་བླ་མ་ཆོས་དབང་པ་དང་རིན་ཆེན་ཆོས་འཕེལ་སོགས་ལ་ཡང་དེ་བཞིན་བྱུང་ལ།
ངེད་ལ་ཡང་དེ་ལྟར་དུ་འོང་གསུངས་པའི་ཐོག་ཏུ་གནས་པར་མཛད་པ་ཡིན་ལ། དེ་དུས་ཞབས་དྲུང་ན་ཡོད་པའི་དབོན་པོ་རྣམས་ཀྱིས། ཁ་སང་ཟླ་བ་འདིའི་ཚེས་བརྒྱད་དང་། བཅུ་སོགས་ལ་མེ་ཏོག་གི་ཆར་ཆེན་པོ་དང་། ལྷའི་སྒྲ་རོལ་མོ་སོགས་ཀུན་གྱིས་མཐོང་ཞིང་ཐོས་པ་བྱུང་འདུག་ཅིང་། སྐུ་ཁམས་འདི་ཡང་དྭངས་པོ་མི་འདུག་པས། སྨན་པ་མཁས་པ་ཞིག་བོས་པ་ལེགས་པ་འདྲ་ཞུས་པས། རྗེའི་གསུང་ལས། ཁྱོད་ཚོ་ཅི་ཟེར་ང་ན་བ་རང་མི་འདུག སྨན་པ་ལ་སྟོན་པའི་ནད་མིན་གསུངས།
འོ་ན་སྐུ་རིམ་ཞིག་མཛད་པ་ཅིས་ཀྱང་ལེགས་པ་འདྲ་ཞུས་པས། ཡང་གསུང་ལ། སྔར་ཡང་ངེད་རང་གི་ལག་ཏུ་གང་བྱུང་ཐམས་ཅད་དགེ་ཕྱོགས་སུ་བཏང་བ་ཡིན་ཞིང་། དེ་ཐམས་ཅད་ཚེ་འདིའི་དོན་དུ་དམིགས་ནས་བྱེད་མ་མྱོང་བས། སྔོན་འགྲོ་ཡང་དེ་ཀས་ཆོག་པ་ཡོད། ངེད་ལ་ནི་ན་ནིང་དགུན་དུས་ནས་བཟུང་། གླིང་སྐྱ་དང་བསམ་གཏན་ཕུའི་རྒྱབ་རི་རྣམས་དུ་བ་དང་སྨུག་པ་སོགས་ཀྱིས་གང་བའི་ས་ཆུ་ལ་ཐིམ་པ་སོགས་ཀྱི་རྟགས་རྣམས་རིམ་པར་བྱུང་། འོན་ཀྱང་སྐུ་རིམ་དུ་མིང་བཏགས་པའི་སྔོན་འགྲོ་འདྲ་བྱེད་པར་འདོད་ན་ཡང་གྱིས་གསུངས་བྱུང་པས། རྗེ་དབོན་རྣམས་ཀྱིས་དོ་དམ་བྱས་ནས་མུས་ནང་གི་དགོན་ཆེ་ཆུང་རྣམས་ཀྱིས་ཐོག་དྲངས་པའི་ཆོས་སྡེ་མང་པོར་སྐུ་རིམ་རྒྱ་ཆེན་པོ་བསྒྲུབས་ཤིང་། ཡང་སྐབས་ཤིག་རྗེའི་གསུང་ལས།
སྔོན་རྗེ་ཆོས་དབང་ཕྱུག་པ་གཤེགས་དུས་གདུང་ལ་ཆས་ཞུགས་ཕུལ་ཚུལ། སྤུར་ཁང་རྩིག་པ་དང་། བཞུ་འབུལ་བ་མཛད་ཚུལ་སོགས་འདི་ལྟར་བྱས་པ་ཡིན་ཞེས་འཕྲོས་མའི་ཚུལ་དུ་གསུངས་བྱུང་པ་ལ། ཞབས་དྲུང་ན་གནས་པ་རྣམས་ཀྱི་སེམས་ལ་མ་བཟོད་པའི་སྡུག་བསྔལ་གྱི་ཆོ་ངེ་ཆེན་པོ་བྱས་པས། ཉིད་ཀྱི་གསུང་ལས། ཁྱེད་རྣམས་ཅི་ཟེར་བ་ཡིན། ང་བཙུན་རྒན་ཞིག་འཆི་བ་ལ་སེམས་ལས་བྱེད་དོན་མེད། བཙུན་པ་ཤི་བའི་རྗེས་སུ་མྱ་ངན་བྱེད་པ་ཆོས་དང་མི་མཐུན་པས་མ་བྱེད། སྐྱེས་ཕྱིན་ཆད་འཆི་བ་ཀུན་ལ་ཡོང་། དོན་དམ་པར་འཆི་རྒྱུ་ཡང་མེད།
ཀུན་རྫོབ་ཏུ་ལུས་འབོར་བ་ལ་ང་བྲོད་པ་མེད། དང་པོ་དགོས་པའི་སློབ་གཉེར་དང་སྒྲུབ་པ་ཡང་བྱས། བར་དུ་དགོས་པའི་འཆད་ཉན་ཡང་ལམ་འབྲས་ཚར་བཅོ་བརྒྱད་ཙམ་གྱིས་ཐོག་དྲངས། བདེ་མཆོག་དང་ཡོ་ག ནཻ་གུ། གཅོད་ཁྲིད་སོགས་ཀྱི་བཤད་པ་དང་ཁྲིད་རྣམས་ཚར་བཅུ་སྐོར་སོགས་དང་། རྗེས་གནང་སྒྲུབ་ཐབས་བརྒྱ་རྩ་རྒྱ་མཚོ། གཞན་ཟུར་བཀའི་རིགས་མང་པོ་དང་བཅས་པའི་མདོར་ན་བླ་མ་སོ་སོ་ལས་ཐོབ་པའི་ཆོས་རྣམས་ཀྱི་ནང་ནས། གྲུབ་ཐོབ་བརྒྱད་བཅུའི་བྱིན་རླབས་དེ་དཔེ་ཞིག་མ་རྙེད་པས་མ་ཐུབ། གཞན་ཐམས་ཅད་ཚར་གཉིས་སུ་མ་བྱས་པ་མེད་ཅིང་།
ཐ་མར་ཡང་ངེད་རང་མནོས་པ་བཞིན་གདན་ས་ས་སྐྱ་པ་ལ་འཕྲོད་ཅིང་། དགེ་སྦྱོར་བཟང་པོ་དང་འབྲེལ་བས་བག་ཆགས་ཤིན་ཏུ་བཟང་བའི་ངང་ནས་འགྲོ་བ་འདི་ཤེས་ལྡན་ཀུན་ཡིད་སྨོན་གྱི་གནས་ཡིན་མོད། ང་ཤི་བའི་རྗེས་སུ་སྒྲུབ་ཁང་འདི་དོག་པས་མང་པོ་ཤོང་པར་ཡང་མི་འདུག་ཅིང་། སྒོམ་ཆེན་འདས་པའི་ཤུལ་དུ་མང་པོའི་འདུ་འཚོག་སྐབས་སུ་ཡང་མི་ཆེ་བས། དགེ་སློང་སངས་རྒྱས་རབ་བརྟན་དང་། ཆོས་རྗེ་ཀུན་དགའ་ལྷུན་གྲུབ་གཉིས་ཀྱིས་རུས་པའི་ཆས་གཞུག་དང་། བཞུ་བ་སོགས་གྱིས་ལ་རུས་པ་གཅིག་ཀྱང་མ་འཐོར་བ་དང་། ཐབ་ཀྱི་ས་ཚུན་ཆད་མ་འཁྱར་བ་ཚ་ཚར་བཏབ་པའི་བསམ་གཏན་ཕུའི་རྗེ་སེམས་དཔའ་ཆེན་པོའི་བཞུགས་ཁྲིའི་མདུན་དུ་མཆོད་རྟེན་ཁང་བརྩེགས་ཤིག་གྱིས་ལ་དེར་ཆུག ལྷག་མ་རྣམས་བསམ་གཏན་ཕུའི་རི་རྩེར་སྐྱོལ། ། གཞན་ནང་རྟེན་སོགས་ཀྱི་སྤྲོས་པ་ཆེན་པོ་མ་བྱེད།
ཕུགས་ཡུལ་སེམས་ཅན་ལས་ལ་སྦྱོར་བ་ལས་མེད། ཅེས་སོགས་གསུངས་འདུག་ཅིང་། དུས་དེ་དག་གི་སྐབས་སུ་ཐུགས་དམ་ལ་སྔར་ལས་ཀྱང་བརྩོན་པར་མཛད་པའི་ངང་ནས། སྐབས་འགར་སྐུ་མདར་ཤིག་ཤིག་མཛད་ཀྱིན་འདུག་པ་ལ། ཞབས་དྲུང་ན་གནས་པ་རྣམས་ཀྱིས་སྐུ་མི་བདེ་བ་མི་འདུག་ལགས་སམ་ཞུས་པས། མི་བདེ་བ་མི་འདུག་ནང་གི་རྩ་མདུད་རྣམས་གྲོལ་བའི་རྟགས་སུ་གདའ་གསུང་བ་དང་བཅས་ཐུགས་བདེ་ཉམས་དཔག་ཏུ་མེད་པ་མཛད་ཀྱིན་འདུག་ཅེས་ཐོས་ཏེ། འདི་ནི་དཔལ་ལྡན་བླ་མ་དམ་པའི་རྣམ་ཐར་རྗེ་དཔལ་ལྡན་ཚུལ་ཁྲིམས་པས་མཛད་པ་ལས། རྒྱུད་དང་མན་ངག་ཐམས་ཅད་མཐུན་པར། དབང་པོ་རབ་ཚེ་འདི་ལ་ཟུང་འཇུག་གི་བདེ་བ་ཐོབ་སྟེ་གྲུབ་མཐའ་སྙོག་གོ ། འབྲིང་ཚེ་འདིར་ཀུན་རྫོབ་དང་དོན་དམ་བདེན་པ་གཉིས་སྐྱེས་བུའི་གོམ་པ་འདོར་བ་བཞིན་རེས་འཇོག་ཏུ་རྒྱུད་ལ་སྐྱེས་ནས་སྤྱོད་པ་གསུམ་གྱི་མཚམས་མ་སྦྱར་ན་ཟུང་འཇུག་མི་ཐོབ་པ་ལ།
འཆི་བའི་རྐྱེན་གྱིས་རླུང་སེམས་ཀྱི་མདུད་པ་འགྲོལ་ཞིང་། དེས་སྤྱོད་པའི་ཚབ་བྱས་ནས་སྔར་གྱི་བདེན་པ་གཉིས་སོ་སོའི་ཏིང་ངེ་འཛིན་གཅིག་ཏུ་འདྲེས་ཏེ་ཟུང་འཇུག་གི་བདེན་པ་མཐོང་སྟེ་གྲུབ་མཐའ་བསྙོགས་པར་བཤད་ཅེས་གསུངས་པ་ལྟར། རྗེ་བླ་མ་འདིས་ཀྱང་དེ་ལྟ་བུའི་འབྲས་བུ་མངོན་དུ་མཛད་པར་ངེས་ཏེ། རྩ་མདུད་རྣམས་གྲོལ་བར་འདུག་གསུངས་ཤིང་། ཐུགས་བདེ་ཉམས་ཆེན་པོ་མཛད་པ་ནི་དུས་དེར་ལྷན་ཅིག་སྐྱེས་པའི་ཡེ་ཤེས་ཟུང་འཇུག་བདེ་བ་ཆེན་པོ་ཐུགས་རྒྱུད་ལ་འཁྲུངས་པའི་རྟགས་ལས་གཞན་དུ་མ་འདས་པའི་ཕྱིར་རོ། ། ཡང་སྐབས་ཤིག་གསུང་ལས། ཁོ་བོ་ལོ་བརྒྱད་ཅུ་གྱ་གཉིས་ཙམ་སྡོད་སྙམ་པ་ཡོད་ཀྱང་། རྟེན་འབྲེལ་ཞིག་གིས་ད་ལན་འགྲོ་ཟེར་བ་ཡིན་ནམ། སྔོན་རྗེ་འཇམ་དབྱངས་ལ་ཡང་སེམས་དཔའ་ཆེན་པོའི་ལུང་བསྟན་ལས་ལོ་གསུམ་གྱིས་འགྲིབ་པ་དང་། སྤྱན་སྔ་དཀོན་མཆོག་རྒྱ་མཚོ་ལ་ཡང་སྐུ་ཚེ་ལོ་གསུམ་འགྲིབ་པ་བྱུང་ངེས་ཡིན་ཞིང་།
ངེད་རང་གི་ཕ་རྒན་ལ་ཟླ་བཤོལ་རྣམས་བརྩིས་པའི་ལོ་བརྒྱ་དང་ལྔ་ཐུབ་འདུག་ཟེར་བ་བྱུང་ཞིང་། ངེད་ལ་ཡང་དེ་བཞིན་དུ་རྩིས་ན་ལོ་བརྒྱད་ཅུ་གྱ་གྲངས་ལོན་ཉེན་ཡང་འདུག སྔོན་རོང་སྟོན་གྱི་ཚེ་སྒྲུབ་དང་། རྡོ་རྗེ་ལྷ་མོའི་མན་ངག་ཉམས་སུ་བླང་དུས་ཀྱི་རྟགས་ལ་དཔགས་ན་ཚེ་ལོ་བརྒྱད་ཅུ་བརྒལ་བ་ཞིག་ཡོང་བའི་ལུགས་ཡིན་ཀྱང་། བླ་མ་གོང་མ་རྣམས་ལ་ཡང་དེ་འདྲ་བ་མང་དུ་བྱུང་འདུག གང་ལྟར་ངེད་རང་གི་བསམ་པ་ལྟར་ན་འཆི་ཁ་འདིར་ས་སྐྱ་ནས་ཞབས་དྲུང་དང་མཇལ་བའི་ལམ་དབང་ཞིག་གིས་གསལ་འདེབས་བགྱིད་སྙམ་པ་ཡོད་ཀྱང་། ད་ས་སྐྱ་ནས་སྤྱན་འདྲེན་བྱས་པས་བདེ་མཆོག་གི་གསུང་བསྙེན་གྱི་གེགས་སུ་འགྲོ་བ་འདུག་པས་འདི་ཅུང་ཟད་སེམས་འཕྲང་བ་འདུག གཞན་སེམས་ལ་འཕྲང་བ་སྤུ་ཙམ་མེད་ཅིང་། ངེད་རང་གི་ཉེ་འཁོར་རྣམས་ལ་ཡང་ཁོ་བོའི་དྲིན་ལས་སོ་སོར་འཚོས་ཙམ་རེ་ཡོངས་བ་ཡོད་པས། རྒན་ཟེར་ལ་གཞོན་ཉན་པའི་སོ་སོ་ནས་ཆོས་དང་མཐུན་པ་གྱིས།
ཐམས་ཅད་ཀྱིས་ས་སྐྱ་ཞབས་དྲུང་དུ་བློ་གཏོད། གླིང་ག་དགོན་པ་མ་བུ་རྣམས་ས་སྐྱ་པ་བདག་པོ་ལ་འཕྲོད་པས་ང་རང་གི་བསམ་པ་ཐམས་ཅད་འགྲུབ། ཁྱེད་རྣམས་ལ་ཤུལ་དུ་གང་ཡང་མི་དགོས་པ་འདི་ངེད་དྲིན་ཆེ་བ་ཡོད་དོ་ཞེས་གསུངས་ཤིང་། དེ་ནས་ཚེས་བཅོ་བརྒྱད། བཅུ་དགུ། ཉི་ཤུའི་ཉིན་རྣམས་བདེ་ཉམས་དཔག་ཏུ་མེད་པ་དང་བཅས་ཡང་ཡང་ནམ་མཁའ་ལ་གཟིགས་ནས་ཞལ་འཛུམ་པ་སོགས་དགྱེས་པའི་ཉམས་དུ་མ་མཛད་ཅིང་། མཁའ་འགྲོ་མ་ལཱ་མ་ནི་ལྟ་བ་རང་ལ་དགའ་ཟེར་བར་འདུག དེ་དེ་ཀ་ཡིན་གསུངས་པ་སོགས་དཔལ་འཁོར་ལོ་བདེ་མཆོག་གི་དཀྱིལ་འཁོར་གྱི་ལྷ་ཚོགས་རྣམས་དང་གསུང་གླེང་མཛད་པའི་ཚིག་གོ་མིན་མི་གོ་མིན་མང་དུ་གསུང་གིན་འདུག་ཅེས་དེ་དུས་ཞབས་དྲུང་ན་གནས་པ་རྣམས་མགྲིན་གཅིག་པའི་ངག་ལས་ཐོས་ཤིང་། ཡང་ལན་ཅིག་སྤྱན་ནམ་མཁའ་ལ་གཟིགས་ནས། ཕྱག་ནམ་མཁའ་མཛོད་ཀྱི་ཕྱག་རྒྱ་དང་བཅས་ཞལ་འཛུམ་མཛད་ཀྱིན་འདུག་པས།
རྗེ་དཔོན་གྱིས་ཅི་འདུག་ལགས་ཞུས་པས། དཔའ་བོ་དང་མཁའ་འགྲོ་མ་མང་པོ་གར་བྱེད་ཀྱིན་འདུག་ཁྱེད་ཀྱིས་མཐོང་ངམ་གསུངས། དེ་ལ་རྗེ་དབོན་གྱིས་ནམ་མཁའ་ལ་འཇའ་ཚོན་ཁ་དོག་དང་དབྱིབས་རི་མོ་སྣ་ཚོགས་ཡ་མཚན་ཅན་དུ་མས་གང་བ་ནི་འདུག་ལགས། གཞན་ཅི་ཡང་མི་མཐོང་བ་འདུག་ལགས་ཞུས་པས། ཧཻ། འདི་རྣམས་སྟོང་གཟུགས་ཀྱི་ཉམས་ཡིན་པས་མི་རྟག རྣམ་ཀུན་མཆོག་ལྡན་གྱི་ལྟ་བ་འདི་རང་ཟབ་པ་འདུག་གསུངས། ཡང་ལན་ཅིག་ནམ་མཁའ་ལ་གཟིགས་ནས་ཌཱ་ཀི་ནི་ཌཱ་ཀི་ནི་ཞེས་གསུང་ཆེན་པོ་གནང་བྱུང་བས། ཅི་འདུག་ལགས་ཞུས་པས། མཁའ་འགྲོ་མ་གསང་བ་ཡེ་ཤེས་དང་།
ལྷ་མོ་ཏེ་ནུ་གཉིས་ཀྱང་ལྟ་བ་རང་དགའ་ཟེར་ཏེ། དེ་དེ་ཀ་རང་དུ་གདའ་གསུངས་པ་སོགས་དག་པའི་གཟིགས་སྣང་འབའ་ཞིག་གི་དུས་འདའ་བ་བྱུང་འདུག་ཅིང་། དེ་ནས་ཚེས་ཉི་ཤུའི་མཚན་གང་ཐུགས་དམ་འབའ་ཞིག་ལ་རྩེ་གཅིག་ཏུ་བཞུགས་པའི་ངང་ནས། སྐབས་ཤིག་ཞབས་དྲུང་ན་གནས་པ་རྣམས་ལ། རྗེ་ཉིད་ཀྱི་གསུང་ལས་ཟླ་བ་ཤར་བར་འདུག་གམ་ཐམས་ཅད་འོད་དཀར་པོས་གང་འདུག་གསུངས་བ་དང་། མི་འདུག་ལགས་ཞུས་པས། ཡང་ཅུང་ཟད་གཅིག་ནས་གསུངས་ལས། ད་ནི་ཉི་མ་ཡང་ཤར་བྱུང་ཞེས་སོགས་གསུངས་ཤིང་ཐུགས་བདེ་ཉམས་ཆེན་པོ་མཛད་པ་དང་། ཡང་ཅུང་ཟད་ནས་ཌཱ་ཀི་མ་འོད་གསལ་མ་བུ་ངོ་འཕྲོད་བྱུང་གསུངས་ཤིང་དགྱེས་སྤྲོ་དཔག་ཏུ་མེད་པའི་ཐུགས་ཉམས་མཛད་ཀྱིན་འདུག་ཅེས་ཐོས་ལ། འདི་དག་ནི་རྗེ་བཙུན་ཉིད་ཀྱི་ནང་གི་ཐུགས་དམ་ཟབ་མོའི་ཉམས་ལེན་གྱི་ནུས་པའི་རྟེན་འབྲེལ་གྱི་དབང་ལས་སྤང་བྱ་མཐའ་དག་སྐད་ཅིག་གིས་སྤངས་ནས་ས་ལམ་རྣམས་ཡུད་ཙམ་གཅིག་ལ་བསྒྲོད་དེ།
དེ་མ་ཐག་འབྲས་བུ་མངོན་དུ་མཛད་པར་ཉེ་བ་ན། ལྷ་དང་ལྷ་མོ་དང་། དཔའ་བོ་དང་མཁའ་འགྲོ་རིག་པ་འཛིན་པའི་ཚོགས་རྣམས་ཀྱིས་འོད་ཀྱི་ཁ་དོག་སྣ་ཚོགས་པས་བསུ་བ་དང་། རོལ་མོའི་སྒྲ་རྒྱ་ཆེར་སྒྲོག་པ་སོགས། མཆོད་པའི་བྱེ་བྲག་དཔག་ཏུ་མེད་པ་དང་བཅས་རྗེ་ཉིད་ཀྱི་དྲུང་དུ་ལྷགས་ཤིང་འཁོད་པས་ཕྱི་ནང་གི་རྟེན་འབྲེལ་རྨད་དུ་བྱུང་བའི་མཚན་མ་ཡང་དག་པར་ཤེས་པར་བྱ་སྟེ། ཚུལ་དེ་དག་ནི་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱི་རྣམ་ཐར་དང་མཚུངས་པར་མངོན་ཏེ། དེ་ཡང་ཆོས་རྗེ་དེ་ཉིད་ཀྱི་རྣམ་ཐར་བླ་མ་བྱམས་ཆོས་པ་ཆེན་པོས་མཛད་པའི་མྱ་ངན་འདས་བྱུང་ལས་འདི་ལྟར་འབྱུང་སྟེ། དེ་ནས་ཉི་མ་ནུབ་ཏུ་ཆ་བ་ན་བབས་པའི་ཚེ། བསྐྱེད་རྫོགས་ཀྱི་ཐུན་མོང་མ་ཡིན་པ་སེམས་རྒྱུད་ལ་འབྱོངས་པའི་རྣལ་འབྱོར་པ་ཁྱད་པར་ཅན་རྣམས་ནི་འདའ་ཁ་མ་ལ་བབས་པ་ན། འཆི་ཁའི་འོད་གསལ་སྣ་ཚོགས་འཆར་བས་གསོས་བཏབ་པས་དྲན་བླངས་ནས་ལྷན་ཅིག་སྐྱེས་པའི་ཡེ་ཤེས་རང་རིག་ཅིང་འགྱུར་བ་མེད་པའི་བདེ་བའི་ཡེ་ཤེས་ཁྱད་པར་ཅན།
གཞན་གྱིས་བརྗོད་མིན་ལྷན་ཅིག་སྐྱེས་གང་དུའང་མི་རྙེད་པའི་རང་རིག་པའི་བདེ་ཆེན་ཡེ་ཤེས་ལྷ་དང་མིའི་བདེ་བས་བཅུ་དྲུག་གི་ཆར་ཡང་མི་ཕོད་པའི་བདེ་བ་ཆེན་པོ་རྣམ་པར་མི་རྟོག་པ་སེམས་རྒྱུད་དུ་འཁྲུངས་ན། སྔར་འདྲིས་ཀྱི་མི་དང་འཕྲད་པ་ལྟར་འོད་གསལ་མ་བུ་ངོ་འཕྲོད་དེ་ཇི་ལྟར་ཆུ་ལ་ཆུ་བཞག་དང་། མར་ལ་མར་བཞག་པ་བཞིན་དངོས་པོ་ཀུན་དབྱེར་མེད་བདེ་བ་ཆེན་པོ་རོ་གཅིག་ཏུ་འདྲེས་པའི་ཟུང་འཇུག་རྡོ་རྗེ་འཆང་གི་སྐུར་མངོན་པར་བྱང་ཆུབ་པར་མདོ་རྒྱུད་མང་པོ་ནས་གསུངས་པ་དེ་ཉིད་བདག་ཅག་གི་འདྲེན་མཆོག་དམ་པ་ཁམས་གསུམ་ཆོས་ཀྱི་རྒྱལ་པོ་འདི་ཉིད་ཀྱི་ཐུགས་རྒྱུད་ལ་མངོན་སུམ་དུ་འཁྲུངས་ནས་དྲུང་ན་གནས་པ་ཀུན་གྱིས་གཟིམ་མལ་ཅུང་ཞིག་འཆོས་པར་རྩོམ་པ་ན། འདི་ཀ་རང་ལ་བཞག་པས་འདི་འདྲའི་བདེ་བ། མི་འགྱུར་བའི་བདེ་བ། སྟོང་པའི་བདེ་བ། འཛག་མེད་ཀྱི་བདེ་བ་ཞེས་སོགས་མང་པོ་གསུངས། གཞན་ཡང་དེའི་ཚེ་ཐིག་ལེའི་སྒྲས་གསུངས་པའི་རྡོ་རྗེའི་ཚིག ཐིག་ལེ་སྟོང་པ་འགྱུར་མེད་དྲུག ། དབུ་མའི་ཐིག་ལེ།
སྟོང་པ་ཉིད་ཀྱི་ཐིག་ལེ་ཞེས་སོགས་བརྡའི་ཚིག་མང་པོ་གསུངས་ཞེས་སོགས་རྒྱས་པར་བཤད་པ་དེ་རྣམས་དང་། བདག་གི་བླ་མ་སངས་རྒྱས་མི་གཟུགས་ཅན་དེ་ཉིད་ཀྱི་གོང་དུ་བཀོད་པ་ལྟར་ངོ་མཚར་བའི་རྣམ་ཐར་རྣམས་ལ་རྒྱུད་དང་མན་ངག་ཟབ་མོའི་དོན་ལ་མཁས་པའི་དཔྱོད་ལྡན་དག་གིས་ལེགས་པར་བརྟགས་ན་རྣམ་ཐར་དེ་གཉིས་ཀ་སྐུ་མྱ་ངན་ལས་འདའ་ཁར་འབྲས་བུ་སངས་རྒྱས་ཀྱི་ས་མངོན་དུ་མཛད་ངེས་པའི་ཐུན་མོང་མ་ཡིན་པའི་རྟགས་སུ་མཚུངས་པར་རྟོགས་ནུས་པ་ཡིན་ནོ། ། དེ་ནས་ཐོ་རངས་ཀྱི་ཆ་ཟིན་པ་ན་དབོན་ཆུང་གིས་གསོལ་འཇམ་ཞུས་པས། རྗེའི་གསུང་གིས། ཡི་དྭགས་ལ་སུ་རུ་པའི་གཏོར་མ་མ་སྦྱིན་པར་ཚོད་མ་འཐུང་པས་ཡོང་པ་ཨེ་ཡིན། ཞེས་སོགས་གསུངས་ཤིང་ཐུགས་ཅུང་མ་མཉེས་པའི་རྣམ་པ་མཛད་ཀྱིན་འདུག་པས། དེ་འཕྲལ་དབོན་པོས་ཐུགས་དམ་གཏོར་མ་ལ་ཆབ་བཏང་པས་དཀར་ཆ་བཞི་སོགས་མཛད་ནས། ཡང་ཐུགས་དམ་ངང་ལ་བཞུགས་པར་མཛད། དེ་ནས་ནམ་ལངས་པར་ཉེ་བ་ན་རྗེའི་གསུང་ལས། གསོལ་ཇ་མེ་ཏོག་དབྱངས་འཛིན་ཞིག་བསུས་ལས་ཁྱེར་ཤོག་གསུངས་པའི་ཚེ།
དབོན་པོ་མ་ཆེན་གྱིས་གསོལ་ཇ་རྗེའི་ཞལ་དཀར་ཀོག་ཙམ་ལས་ཞུ་མ་ནུས་པ་ལ། ཉིད་ཀྱི་གསུང་ལས། ད་རང་ངེད་ཁག་ཆེ་བས་ཇ་དཀར་ཡོལ་གང་ལྷུག་ཅིག་གསུངས་ཤིང་། དཔོན་སློབ་རྣམས་ཀྱིས་གསོལ་ཇ་གསོལ་གྲུབ་མཚམས་ནམ་ལངས་བྱུང་པ་ན། དེ་རིང་ཉི་ཤུ་གཅིག་ཡིན་ནམ་གསུངས། ཡིན་ལགས་ཞུས་པས་དེས་ཡོང་བ་འདུག ཁྱེད་རང་གཅིག་མ་གཏོགས་རང་གནས་སུ་སོང་གསུངས་ནས། དབོན་པོ་རྒན་པ་ཞབས་དྲུང་ན་ཡོད་པ་ལ། རྗེའི་ཕྱག་ཕྲེང་རིང་བ་ཕུད་ནས་སྐུ་འཁྲིས་ཀྱི་བང་ཁར་འཇོག་པ་མཛད་ཅིང་། ཕྱག་སྐོར་ཕྱག་གཡོན་པས་བསྣམས་བཞིན་པའི་ངང་ནས།
རྗེའི་གསུང་ལས། འཇམ་དབྱངས་སངས་རིན་གྱི་བདུད་རྩི་རིལ་བུ་ལ། ས་སྐྱ་པའི་བདུད་རྩི་རིལ་བུ་ཅུང་ཟད་བསྲེས་པ་ཞིག་ཁྱེར་ཤོག་གསུངས་ནས་དེ་བཞེས་ཏེ་ཅུང་ཟད་ཅིག་ཐུགས་དམ་ལྟ་བ་ལ་བཞུགས་ནས། དེ་ནས་ཕཊ྄་ཆེ་བ་གཉིས་གསུང་བ་གཟིམ་ཕུག་གི་མདོ་ན་ཡོད་པ་ཀུན་གྱིས་ཐོས་ཤིང་། དེ་ནས་གསུང་ཆུང་ངུས་ཕཊ྄་ཀྱང་གསུང་བ་འདྲ་བ་ལ། ཧིག་ཀྱང་གསུང་བ་ལྟ་བུ་ཞིག་གིས་མོད་ལ་སྐུ་སྟོད་ཕྲུག་ཙམ་དང་ལྟག་པ་བསྒྱོད་ཙམ་མཛད་པའི་ངོས། ཚེག་སྒྲ་ཆེ་བ་དང་བཅས་དབུ་ལས་ཆུ་སྐོལ་བ་ལྟ་བུའི་རླངས་པ་སྐྱ་བུན་པ་བྱུང་བ་དང་དུས་མཉམ་དུ་དགོངས་པ་ཆོས་ཀྱི་དབྱིངས་སུ་ཐིམ་པའི་ཚུལ་བསྟན་སོང་བས། དེ་འཕྲལ་ཞབས་དྲུང་ན་ཡོད་པའི་དབོན་པོ་དེས་གྲོགས་གཞན་རྣམས་བོས་ནས། རྗེ་བླ་མའི་སྐུ་གདུང་ཡིད་བཞིན་ནོར་བུའི་དབུ་ལ་བལྟས་པ་ན། སྔར་དབུའི་སྤྱི་གཙུག་གི་ཐད་ན་དབུ་ཐོད་གཞན་ལས་འབོར་བའི་གཏིང་སྒོང་ཞབས་མའི་ཚད་ཙམ་ཞིག་ཡོད་པའི་དབུས་དེར་བུག་པ་ཟང་ཐལ་དུ་གྱུར་པ་ནས་རྩ་དབུ་མ་ལྟ་བུའི་སྦོམ་ཕྲ་སྨྱུག་མ་འབྲིང་པ་ཙམ་གྱི་སྐུའི་རྩ་སྦུབས་སྟོང་ཞིག་རྒྱངས་ཀྱིས་ཐོན་པ་ལས་བྱང་སེམས་ཀྱི་ཟིལ་པ་ཉིལ་ལེ་བར་གྱུར་ཅིང་།
དེ་དུས་ཀྱང་དབུ་བྱིན་ལ་ཡང་དྲོད་ཚ་ཚིལ་ལེ་བ་རླངས་པ་དང་བཅས་འདུག་གོ་ཞེས་ཐོས་ལ། དེ་ལྟར་གཟུགས་སྐུ་བསྡུ་བའི་ཚུལ་བསྟན་པའི་སྐད་ཅིག་དེ་ཉིད་ལ་འདའ་ཁ་མ་ཟབ་མོས་མཚམས་སྦྱར་ཏེ་མཁའ་སྤྱོད་ཆེན་པོ་འོག་མིན་དུ་ཐོགས་པ་མེད་པ་གཤེགས་པའི་ཚུལ་མིག་ཡོད་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་འདི་ལྟ་བུ་ནི་སྔོན་ཆད་ཀྱང་གངས་རིའི་ཁྲོད་འདིར་བྱོན་པའི་པཎ་གྲུབ་ཀྱི་དབང་པོ་ག་ཡ་དྷ་ར་སོགས་འགྲན་བྲལ་གྱི་སྐྱེས་བུ་རེ་རེ་ཙམ་མ་གཏོགས་འགའ་ཡང་བྱུང་བ་མ་ཐོས་ན། ཕྱིན་ཆད་ནི་དུས་ཀྱི་དབང་གིས་ལྟ་སྨོས་ཀྱང་ཅི་འཚལ། དེས་ན་རྗེ་བཙུན་འབྲེལ་ཚད་དོན་ལྡན་གང་གིས་ཐུགས་བརྩེ་བ་ཆེན་པོས་རྗེས་སུ་བཟུང་ནས་ཟབ་རྒྱས་ཆོས་ཀྱི་བཀའ་དྲིན་ཐོབ་པ་རྣམས་སྨོས་ཅི་དགོས། སྐུ་མཐོང་བ་དང་གསུང་ཐོས་པ་ཙམ་གྱིས་ཀྱང་སྐལ་བ་མཆོག་ཏུ་བཟང་བར་ཤེས་པར་བྱའོ། ། དེ་ལྟར་དགོངས་པ་ཆོས་དབྱིངས་སུ་ཐིམ་པ་དེ་དང་དུས་མཉམ་དུ་རྟ་མོ་ཤར་ནས་ལས་དག་པ་འགའ་ཞིག་གི་མཐོང་སྣང་ལ། འཇའ་དཀར་པོ་རས་ཡུག་བརྐྱངས་པ་འདྲ་བ་ཞིག་གི་མཐའ་ལ་འཇའ་སྔོན་པོས་བརྒྱན་པ་ཞིག་རྗེ་བླ་མས་གཟིམ་ཕུག་གི་ཐད་ནས་བར་སྣང་ལ་ཡལ་སོང་བ་མཐོང་ངོ་ཞེས་ཀྱང་ཐོས་སོ། ། འདི་ནི་སྔོན་པཎ་ཆེན་ག་ཡ་དྷ་ར་ཁ་རག་ཐོད་བུར་གཤེགས་དུས་འཕོ་བའི་རྣལ་འབྱོར་མཛད་པའི་ཚེ། དབུ་གཙུག་ནས་ཐོན་པའི་འོད་དཀར་པོ་རིལ་མ་ཙམ་ཞིག་བར་སྣང་ལ་སོང་བ། ཁ་རག་ཕྱོགས་ཀྱི་མི་མང་པོས་མཐོང་བ་དང་མཐུན་པར་སྣང་བས་ཤིན་ཏུ་ངོ་མཚར་བའི་རྣམ་ཐར་ཡིན་ནོ། །
དུས་དེ་ནས་བཟུང་སྟེ་དགུང་ཞག་མ་རྫོགས་ཀྱི་བར་དང་། དེ་ནས་ཀྱང་ལོ་དང་ཟླ་བའི་དུས་དྲན་རྣམས་ཀྱི་སྐབས། ནམ་མཁའ་གཡའ་དག་པ་ལ་འཇའ་ཚོན་ཁ་དོག་སྣ་ཚོགས་པ་རི་མོ་ངོ་མཚར་ཅན་དུ་མ་དང་བཅས་པས་ཕྱོགས་ཀུན་ཏུ་ཁྱབ་པ་དང་། མེ་ཏོག་གི་ཆར་རྒྱུན་མ་ཆད་པར་བབས་ཤིང་། ཁྱད་པར་གཟུགས་སྐུ་བསྡུ་བའི་ཚུལ་བསྟན་པའི་ཉིན་རང་པོར་མེ་ཏོག་གི་ཆར་ཤིན་ཏུ་ཆེ་བས། ལ་ལ་ས་ལ་བབས་ཏེ་གྲྭ་པ་འགའ་ཞིག་གིས་ཟ་མ་ཏོག་སོགས་སུ་ཚགས་བྱར་ཡོད་པ་མང་དུ་བྱུང་ཞིང་། མེ་ཏོག་ཕལ་ཆེར་ནི་ས་ལ་མི་འབབ་པར། བར་སྣང་ལ་ཁ་བ་ཆེན་པོ་འབབ་པ་ལྟར་ལྡིང་བ་དང་། འགའ་ཞིག་ཉི་མའི་འོད་ཟེར་ལ་ཐུག་ལ་ཉེ་བ་ན་སྐར་མའི་རྒྱ་ཁྱོན་ཙམ་དུ་མངོན་པ་ཡུན་རིང་པོའི་བར་དུ་གནས་པ་ལ་སོགས་པ་ཕལ་པ་རྣམས་ཀྱི་བློའི་སྤྱོད་ཡུལ་ལས་འདས་པའི་ངོ་མཚར་བའི་ལྟས་བསམ་གྱིས་མི་ཁྱབ་པ་བསྟན་ཏེ། ཉིད་ཀྱི་རྗེས་སུ་སློབ་པའི་གདུལ་བྱ་སོགས་སྐྱེ་བོ་ཀུན་གྱི་དད་པའི་དབྱར་མཚོ་ཡོངས་སུ་རྒྱས་པར་མཛད་པ་ཡིན་ནོ། །
འདིར་སྨྲས་པ། ཀྱེ་མ་ཀྱི་ཧུད་ཁོ་བོའི་གཙུག་གི་རྒྱན། ། ཡིད་བཞིན་ནོར་བུ་མཆོག་དེ་དུས་དེར་སྟོར། ། དེ་ཕྱིར་མགོན་དང་བྲལ་བའི་མྱ་ངན་གྱིས། ། ལུས་སེམས་མནར་བས་ཅི་བྱ་གཏོལ་མེད་གྱུར། ། རྗེ་བཙུན་ཞིང་གཞན་གཤེགས་པའི་ཡིད་སྐྱོའི་གཏམ། ། བདག་གི་རྣ་བའི་ཁོང་བུར་ལྷུང་བའི་ཚེ། ། འདི་འདྲ་མངོན་སུམ་བདེན་པར་མ་གྱུར་ཅིག ། སྙམ་པའི་ཡིད་གཉིས་ཁྱོགས་ལ་ཡུན་རིང་འཕྱང་། ། ཡོངས་འཛིན་ཐམས་ཅད་མཁྱེན་པ་ཁྱོད་གཤེགས་པས། །
སྡེ་སྣོད་གསུམ་གྱི་གཞུང་དོན་སུ་ཡིས་འབྱེད། ། བདེ་ཀྱེ་གསང་གསུམ་ཟབ་ཆོས་གང་ནས་བཙལ། ། ཡོ་ག་བྱ་སྤྱོད་རྒྱུད་དོན་སུ་ལ་འདྲི། ། ཀྱེ་མ་བདག་ལ་གཅིག་ཏུ་དགོངས་པ་ཡི། ། རྗེ་བཙུན་ཐུགས་རྗེ་ཅན་དེས་སྐྱབས་མེད་བདག ། བོར་ནས་ཞིང་གཞན་གཤེགས་འདི་ཁོ་བོ་ཅག ། སྐལ་བ་དམན་པ་ལས་ཀྱང་དམན་ནོ་སྙམ། ། དེ་ཚེ་ལུས་ཀྱི་སྤུ་ལྡང་མཆི་མ་གཡོ། ། མྱ་ངན་འདར་བའི་སྐད་ཀྱིས་མཚན་ནས་བོས། ། གདུང་བའི་སེམས་ཀྱིས་ཉིན་མཚན་ཁོར་ཡུག་ཏུ། །
བླ་མའི་ཞལ་དཀྱིལ་དྲན་པ་བརྗེད་མ་གྱུར། ། ཀྱེ་མ་དུས་དེར་བསྟན་པའི་ཉི་མ་བཞུད། ། ཀྱི་ཧུད་ཆོས་ཀྱི་སྒྲོན་མེ་མནལ་བར་གྱུར། ། ཀྱེ་མ་དུས་དེར་བྱང་ཕྱོགས་འགྲོ་བ་ཀུན། ། ཀྱི་ཧུད་མགོན་དང་བྲལ་བའི་མྱ་ངན་གྱུར། ། ཆོས་མིན་སྤྱོད་པས་ནམ་ཡང་མ་གོས་པ། ། འདི་ནི་བདག་ཅག་ལྷ་ཡི་བླ་མ་ཞེས། ། ཡིད་འོང་ལྷ་བུ་མང་པོའི་ཞབས་འབྲིང་དང་། ། བཅས་ཏེ་སྣུམ་གཙང་ལྷ་ལམ་ཡངས་པར་གཤེགས། ། བསྟན་པ་ཉམས་ཤིང་བསྟན་པ་བསམ་པ་ཡི། །
གང་ཟག་ཕྱོགས་བརྒྱར་བཙལ་ཡང་རྙེད་དཀའ་བའི། ། དུས་ངན་འདི་ལ་འཇའ་འོད་ལ་ཆིབས་ནས། ། གཤེགས་འདི་འདི་བས་དོན་ཆེན་གཞན་གཟིགས་བསམ། ། མཛེས་ཤིང་བརྗིད་ཆགས་མཐོང་ན་དགའ་བའི་སྐུ། ། ཐོས་པས་འཁོར་བ་ཧྲུལ་པོར་མཛད་པའི་གསུང་། ། བསམ་ན་དད་པ་འཕེལ་བའི་ཐུགས་མངའ་དེ། ། ད་ནི་དྲན་པ་ཙམ་གྱི་ཡུལ་དུ་གྱུར། ། སྔོན་ཆད་ཁྱོད་ཀྱི་དྲུང་དུ་ཡུན་རིང་བར། ། གནས་པའི་འཛུམ་ཞལ་ཡང་ཡང་མཐོང་མོད་ཀྱང་། ། ཚིམ་པར་མ་གྱུར་ད་ནི་ཡུད་ཙམ་ཡང་། །
མཐོང་བའི་སྐབས་མེད་འདི་འདྲ་བསམ་བཞིན་སྐྱོ། ། མཁའ་སྤྱོད་དབང་མོ་མཁའ་འགྲོ་བྱེ་བར་བཅས། ། མཆོད་སྤྲིན་རྒྱ་མཚོར་བཅས་པས་མདུན་བསུས་ནས། ། འགྲོ་བའི་མགོན་དེ་མཁའ་སྤྱོད་སྤྱན་འདྲེན་པ། ། སྣང་བ་མཐའ་ཡས་ཞིང་གཞན་གཤེགས་མིན་ནམ། ། ཡང་ན་རྡོ་རྗེ་བཙུན་མོས་ལམ་བསྟན་ནས། ། ཐུབ་པས་བསྔགས་པའི་ཆོས་གོས་གསུམ་དོར་ཏེ། ། འོད་དཔག་མེད་དྲུང་ཆུ་སྐྱེས་འདབ་མའི་སྦུབས། ། གཅེར་བུའི་ཚུལ་དུ་བཞུགས་ལ་ཡིད་གཉིས་ཅི། ། དེ་འདྲའི་སྣང་ཚུལ་སྟོན་པ་མི་འགལ་ཡང་། །
དོན་ལ་སྐུ་ཚེ་ཉིད་ལ་ས་ལམ་རྣམས། ། མཐར་ཕྱིན་ལོངས་སྤྱོད་རྫོགས་པའི་ཞིང་ཁམས་སུ། ། མཆོག་གི་འབྲས་བུ་བརྙེས་པར་གདོན་མི་ཟ། ། ཁྱེད་ནི་མཁའ་མཉམ་འགྲོ་ལ་བུ་གཅིག་པའི། ། མ་བཞིན་དམིགས་མེད་བརྩེ་བའི་ཐུགས་མངའ་ན། ། བདག་ཅག་རེ་བློ་གཏད་པའི་སློབ་བུའི་གྲངས། ། ཉི་ཟེར་རྡུལ་དང་མཉམ་འདི་འདོར་ཕོད་དམ། ། ཁྱོད་དྲུང་ཡུན་དུ་བསྟེན་པའི་སྐྱེ་བོ་རྣམས། ། བཟོད་གླགས་མེད་པའི་མྱ་ངན་མེ་འབར་བས། ། སྙིང་བརྩེའི་གངས་རི་བཞུས་བའི་ཆུ་རྒྱུན་གྱིས། །
བཞིན་གྱི་ནོར་འཛིན་གང་འདི་གཟིགས་ལགས་སམ། ། དེ་ཚེ་མགོན་འདི་ཆོས་སྐུ་བརྙེས་པ་ན། ། ཀུན་ཀྱང་བཏང་སྙོམས་འདུག་པ་མི་འོས་ཞེས། ། མཐོ་རིས་བུ་མོས་ལག་པད་རིང་བརྐྱངས་ནས། ། པུཎྜ་རི་ཀའི་མེ་ཏོག་ལན་བརྒྱར་འཐོར། ། དེ་བཞིན་དྲི་ཟའི་དབང་པོ་སློབ་མར་བཅས། ། ཡིད་འོང་རོལ་པའི་སྦྱོར་བ་ལ་ཞུགས་ནས། ། སྣ་ཚོགས་སྙན་པའི་སྒྲ་དབྱངས་བྱེ་བ་བརྒྱས། ། ས་གསུམ་འགྲོ་འདིའི་རྣ་བ་བདུད་རྩིས་བཀང་། ། མཐོ་རིས་བདག་པོ་ཚངས་པས་བཻ་ཌཱུརྻའི། །
བླ་བྲེ་ཀུན་གསལ་ཁྱབ་པར་བཀྲམས་པའི་ངོས། ། སྣ་ཚོགས་དབང་པོའི་གཞུ་རིས་རིན་ཆེན་གྱི། ། ཕྲ་ཚོམ་དྲ་བས་སྦྲེལ་ནས་རྒྱུན་དུ་མཆོད། ། ཡིད་འཕྲོག་དྲི་ཞིམ་ཕྱོགས་བཅུར་འཐུལ་བ་ཡིས། ། ནོར་འཛིན་ཡངས་པའི་མཐའ་གྲུ་འཇལ་བ་སོགས། ། བསྟན་ལ་མངོན་པར་དགའ་བའི་ལྷ་རྣམས་ཀྱིས། ། ཉིན་རེ་བཞིན་ཡང་མཆོད་པའི་སྤྲིན་སྣ་འཛིངས། ། སྔོན་བྱོན་རྒྱལ་བས་མ་ཐུལ་འགྲོ་རྣམས་ཀྱི། ། སྣ་ཚོགས་སྤྱོད་པ་ངན་པས་ཐུགས་གདུངས་ནས། ། འགྲོ་བའི་སྐྱབས་མགོན་གང་དེ་ཞིང་གཞན་དུ། །
གཤེགས་པའི་སྣང་ཚུལ་གང་བསམ་སྐྱོ་བ་འཕེལ། ། དེ་ལྟ་ན་ཡང་དད་ལྡན་སློབ་བུ་བདག ། དུས་གསུམ་སྒྲིབ་མེད་གཟིགས་པའི་མགོན་ཁྱོད་ཀྱིས། ། བྱང་ཆུབ་བར་དུ་སྐྱོངས་བར་ཞལ་བཞེས་ཕྱིར། ། ཡང་ཅིག་བསམ་པས་ཡིད་བདེའི་དགའ་སྟོན་ཐོབ། ། དེ་ཕྱིར་ཐུན་མོང་སྣང་བའི་གཟུགས་ཀྱི་སྐུ། ། ཆོས་དབྱིངས་ཐིམ་ཚུལ་བསྟན་ཀྱང་སྐལ་ལྡན་བདག ། གདུལ་བྱར་བཅས་རྣམས་མགོན་ཁྱོད་ཐུགས་རྗེ་ཡིས། ། མི་མངོན་དབྱིངས་ནས་འབྲལ་མེད་བསྐྱང་དུ་གསོལ། ། དེ་ལྟ་བུའི་སྐབས་དེར་ཞབས་དྲུང་ན་འདུས་པའི་སྐྱེ་བོ་རྣམས་དང་།
བདག་སོགས་དད་ལྡན་གྱི་བུ་སློབ་གྲངས་མེད་པ་ཞིག་གིས་ཐོག་དྲངས་ཐར་འདོད་ཀྱི་གང་ཟག་ཕལ་མོ་ཆེ་ཞིག་དམ་པའི་མགོན་དང་བྲལ་བས་ཉམ་ཐག་ཅིང་། བཟོད་པར་དཀའ་བའི་སྙིང་གི་ཆུ་གཏེར་ཆེན་པོ་ཕྱུར་བུར་ལུད་ནས། བཞིན་གྱི་ནོར་འཛིན་གྱི་ཁྱོན་མཐའ་དག་ཤེལ་དཀར་བཞུས་པའི་རྒྱུན་ལྟ་བུའི་མཆི་མའི་ཆུ་ཀླུང་གིས་ཅི་ཡང་ཁྱབ་ཀྱང་། མིག་གི་པདྨོ་ནམ་མཁའ་གཡའ་དག་པ་ལ་འཇའ་འོད་ཀྱི་རི་མོ་ངོ་མཚར་ཅན་གྱིས་ཕྱོགས་ཀུན་ཏུ་གང་བ་དང་། མེ་ཏོག་གི་ཆར་ཆེན་པོ་རྟག་པར་འབབ་པ་སོགས་ཡ་མཚན་རྨད་དུ་བྱུང་བའི་ཆོ་འཕྲུལ་རྣམས་ལ་ཟིམ་མེར་ལྟ་བཞིན་པའི་ངང་དུ་གནས་པར་གྱུར་པ་ཡིན་ནོ། ། དེ་ཡང་རྒྱུད་ལས། མཚན་ཉིད་ལྡན་པའི་བླ་མ་འདས་པའི་ཚེ། ། གདུང་བའི་སེམས་ཀྱིས་མཆི་མ་ཕྱུང་གྱུར་ན། ། ཕྲ་རབ་རྡུལ་དང་མཉམ་པའི་གྲངས་སྙེད་ཀྱི། ། བསྐལ་པར་བསགས་པའི་སྡིག་སྒྲིབ་བྱང་གྱུར་ཏེ། །
མ་འོངས་དུས་སུ་ཞབས་དྲུང་སྐྱེ་བར་འགྱུར། ། གདན་ཁྲི་ལེགས་གཤམ་སྟེང་དུ་སྤུར་བཞག་ནས། ། ཆུ་གཙང་ཨརྒས་སྐུ་ཁྲུས་ལེགས་གསོལ་ན། ། བསྐལ་པ་བྱེ་བར་བསགས་པའི་སྡིག་བྱང་ནས། ། ཟག་མེད་ཆོས་སྐུ་དྲི་བྲལ་ཐོབ་པར་འགྱུར། ། ཞེས་གསུངས་པ་ལྟར། དེ་ནས་དྲུང་ན་གནས་པ་རྣམས་ཀྱིས་རྒྱུད་སྡེ་ཟབ་མོ་ནས་བཤད་པའི་ཆོ་གས་སྐུ་གདུང་རིན་པོ་ཆེ་ལ་ཆས་གཞུག་གི་ཞབས་ཏོག་ཕུལ་ཏེ། སྤོས་དང་དར་ཟབ་ལ་སོགས་པའི་མཆོད་པ་དང་། ན་བཟའི་ཚོགས་དུ་མས་བཀུར་བསྟི་ཆེན་པོ་དང་བཅས་གསོལ་བ་བཏབ་ཅིང་། དེ་དེའི་སྐབས་ནས་རིང་པོར་མ་ལོན་པར་སྐུ་གདུང་ལ་སྦྱིན་སྲེག་གི་ཆོ་ག་ཕུལ་བའི་ཚེ་ངོ་མཚར་བའི་ལྟས་མང་དུ་བྱུང་ཞིང་གདུང་ཁང་ཞལ་ཕྱེ་བ་ན་སྐུ་གདུང་ཕལ་ཆེར་རིང་བསྲེལ་གྱིས་ཡོངས་སུ་གང་བར་གྱུར་ཅིང་།
ལྷག་པར་ཚངས་བུག་ཟང་ཐལ་དུ་གྱུར་པའི་དབུ་ཐོད་ཀྱི་བུག་པའི་ཐ་མ་ལ། སྔོན་གྲུབ་ཐོབ་ཆེན་པོ་ཁྱུང་པོ་རྣལ་འབྱོར་ལ་བྱུང་པ་ལྟར་ཨ་ཡིག་ཤིན་ཏུ་གསལ་བ་མང་པོས་བསྐོར་བ་དང་། གཞན་ཡང་ལྷ་སྐུ་དང་། ཡིག་འབྲུ་དང་། ཕྱག་མཚན་གྱི་རིགས་སོགས་མང་དུ་བྱོན་ཅིང་། དེ་རྗེས་གདུང་རུས་ཕལ་ཆེར་བླ་མ་ཡི་དམ་གྱི་སྐུ་དང་མཆོད་རྟེན་སོགས་ཀྱི་སྤར་མང་དུ་བཏབ་ནས་གླིང་ག་བདེ་བ་ཅན་ན་བཞུགས་པའི་རྗེ་བླ་མ་ཉིད་ཀྱི་ཕྱི་རྟེན་ནང་རྟེན་རྣམས་ཀྱི་གཟུངས་གཞུག་ལ་གཙོ་བོར་བཞུགས་ཤིང་། འགའ་ཙམ་ནི་གཞིས་བྱེས་ཀྱི་དད་ལྡན་རྣམས་ཀྱི་བསོད་ནམས་ཀྱི་ཞིང་དུ་ཡང་ཕུལ་ལ། དེ་དག་གི་སྐབས་སུ་གླིང་ག་བདེ་བ་ཅན་གྱི་དགོན་པ་མ་བུས་ཐོག་དྲངས། མུས་ནང་གི་དགོན་པ་ཐམས་ཅད་དང་། གཞན་ཡང་ཕྱོགས་ཀྱི་དགོན་པ་ཆེ་ཆུང་དུ་མར་དགོངས་རྫོགས་རྒྱ་ཆེན་པོ་བསྒྲུབས་ཤིང་།
ཁོ་བོ་ཅག་གིས་ཀྱང་དཔལ་ས་སྐྱའི་བདེ་མཆོག་ཕོ་བྲང་དུ་རྗེ་བླ་མ་བཀའ་དྲིན་ཅན་དེ་ཉིད་ཀྱི་དབུ་ཐོད་ཀྱི་དུམ་བུ་ལ་མཆོད་པ་རྒྱ་ཆེན་པོ་ཕུལ་ནས་གསོལ་བ་ཡུན་རིང་དུ་བཏབ་ཅིང་། དེ་དང་དུས་མཚུངས་པར་དགེ་འདུན་རགས་བསྡུས་ཤིག་གིས་དགེས་པ་རྡོ་རྗེའི་སྒྲུབ་མཆོད་དང་། བླ་མ་མཆོད་པའི་ཆོ་ག་ཟླ་བ་ལྷག་ཙམ་བསྒྲུབས་ཤིང་། གཞན་ཡང་ས་སྐྱའི་ཚོགས་ཆེན་ལ་མང་ཇའི་ཐོག་འབུལ་འགྱེད་ཚན་ཆེ་བ་བཏང་པ་སོགས་རང་གི་ལག་ན་གང་ཡོད་ཀྱི་དགོངས་རྫོགས་ཅི་ནུས་སུ་སྒྲུབ་ཅིང་། གཞན་ཡང་ཇི་སྐད་དུ། བླ་མ་འདས་པའི་ལོ་ཟླ་ཚེས་གྲངས་དག ། ངེས་པར་བཟུང་སྟེ་མཆོད་པ་བྱས་གྱུར་ན། ། བསྐལ་པ་བྱེ་བར་བསགས་པའི་སྡིག་བཅོམ་ནས། ། ཤིན་ཏུ་མི་ཟད་གཤིན་རྗེའི་གྲོང་ལས་ཐར། ། ཞེས་དང་།
གདུགས་དང་རྒྱལ་མཚན་རོལ་མོ་འཕན་ལ་སོགས། ། དུང་དང་རྔ་ཆེན་དྲིལ་བུ་སོགས་ཀྱིས་མཆོད། ། མཆོད་པ་བཅུ་དང་བཀྲ་ཤིས་ཚིག་བསྒྲགས་ན། ། བསྐལ་པ་ཐེར་འབུམ་བསགས་པའི་ལས་དག་ན། ། ཟག་མེད་ཆོས་སྐུ་ཐོབ་ནས་གཟུགས་སྐུ་ཡི། ། སྣང་བ་སྐྱེས་ནས་སྲིད་གསུམ་སྡུག་བསྔལ་སྒྲོལ། ། ཞེས་དང་། སྔར་བཤད་ཕྱག་འཚལ་ལ་སོགས་བཅུ་བྱས་ནས། ། དེ་དང་མཚུངས་པའི་དགེ་བ་འགའ་མི་རྙེད། ། མཆོད་ན་འཁོར་ལོས་བསྒྱུར་བའི་ས་ཐོབ་ནས། །
སྐྱེ་བོ་མང་པོ་ཐར་པའི་ལམ་ལ་འགོད། ། ཅེས་དང་། དེ་ཚེ་བླ་མའི་ཡོན་ཏན་དྲན་པ་དང་། ། བཀའ་དྲིན་དྲན་པ་རྣམ་ཐར་བྱིན་རླབས་དང་། ། རྣམ་པ་ཆ་ལུགས་རྗེས་སུ་དྲན་བྱས་ནས། ། དད་མོས་གུས་ཤིང་ཤིན་ཏུ་གདུང་བ་ཡིས། ། ཐུན་མོང་མཆོག་གི་དངོས་གྲུབ་འདོད་པའི་བློས། ། ཡང་དང་ཡང་དུ་གསོལ་བ་དྲག་ཏུ་བཏབ། ། དེས་ནི་མ་འོངས་འཁོར་གྱི་གཙོ་བོར་འགྱུར། ། ཞེས་དང་།
ཁྱད་པར་དུ་ཡང་། བླ་མ་དམ་པ་མཉེས་པར་བྱ། ། བླ་མའི་དྲིན་གྱིས་ཐོབ་པ་ཡི། ། རྒྱུད་ལུང་མན་ངག་སྦྱིན་པར་བྱ། ། ཆོས་འཆད་མ་གཏོགས་སེམས་ཅན་ལ། ། ཕན་འདོགས་མཆོག་གྱུར་གང་ཡང་མེད། ། ཇི་ལྟར་འཁོར་ལོས་བསྒྱུར་བ་ལ། ། རྒྱལ་སྲས་བརྒྱ་སྟོང་ཡོད་མོད་ཀྱང་། ། མཚན་དང་མི་ལྡན་རྒྱལ་པོ་ཡི། ། གདུང་བརྒྱུད་གསོབ་པར་མི་ནུས་ན། །
སྲས་ཀྱི་འདུ་ཤེས་ག་ལ་འབྱུང་། ། མཚན་ལྡན་གདུང་གསོབ་ནུས་པ་ལ། ། ཡིད་རང་ཤིན་ཏུ་དགྱེས་པ་ལྟར། ། སློབ་མས་སེམས་ཅན་དོན་སྒྲུབ་ན། ། བླ་མའི་བཞེད་པ་ཅིས་མི་སྒྲུབ། ། བླ་མ་མཉེས་པར་བྱེད་འདོད་ན། ། སེམས་ཅན་དོན་ལ་རབ་བརྩོན་བྱ། ། དེ་ཕྱིར་གཅིག་ཏུ་སེམས་ཅན་གྱི། ། དོན་སྒྲུབ་བྱའོ་མི་བདག་ཀྱེ། ། ཞེས་དང་།
བླ་མ་ཉིན་གཅིག་མཉེས་བྱས་ན། ། བསྐལ་པ་བྱེ་བ་ཐེར་འབུམ་དུ། ། བྱས་དང་བྱེད་བཅུག་ཡིད་རང་བའི། ། སྡིག་ཆེན་བཅོམ་ནས་སངས་རྒྱས་འགྱུར། ། ཞེས་དང་། གྲུབ་པ་བརྒྱད་དང་འཕྲིན་ལས་བཞི། ། མངོན་ཤེས་སྤྱན་ལྔ་རྫུ་འཕྲུལ་གྱིས། ། གཞན་དོན་འཕྲིན་ལས་བྱེད་པ་ཡང་། ། བླ་མའི་བཞེད་པ་སྒྲུབ་ལས་བྱུང་། ། ཞེས་པ་ལྟར།
དེ་ནས་བརྩམས་ཏེ་ཟླ་དུས་ལོ་དུས་ཀྱི་དུས་དྲན་གྱི་མཆོད་པ་འབུལ་བར་ཀྱེ་རྡོ་རྗེའི་རྩ་རྒྱུད་བརྟག་གཉིས་ཀྱི་རྒྱུད་འདོན་དང་། བླ་མ་མཆོད་པའི་ཆོ་ག་སོགས་ཆག་མེད་དུ་བཙུགས་ཤིང་། ལྷག་པར་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོར་རྗེ་བླ་མ་རྡོ་རྗེ་འཆང་དེ་ཉིད་ཀྱི་དགོངས་པ་རྫོགས་ཐབས་ཀྱི་ནང་རྟེན་དུ་ཡབ་རྗེ་ཆོས་ཀྱི་རྒྱལ་པོ་དང་ཐུན་མོང་བའི་དངུལ་གདུང་ཡིད་བཞིན་གྱི་ནོར་བུ་ངོ་མཚར་རྨད་དུ་བྱུང་བ་ཞིག་དང་། གཞན་ཡང་བདག་ཉིད་ཆེན་པོའི་སྐུ་འདྲ་སྐུ་ཚད་མ་སྐུ་དངོས་དང་ཁྱད་པར་མེད་པ་བྱིན་རླབས་ཀྱི་གཟི་འོད་འབར་བ་དང་། རྗེ་ཉིད་ཀྱི་དངུལ་སྐུ་མཐོ་གང་ལྷག་ཙམ་སོགས་དང་། བྲིས་ཐང་གི་རིགས་མང་དུ་བཞེངས་ཤིང་། དུས་ཕྱིས་ལོ་དུས་ཀྱི་དུས་དྲན་གྱི་མཆོད་པར་རྡོ་རྗེ་རྣལ་འབྱོར་མའི་སྒྲུབ་མཆོད་གསར་དུ་བཙུགས་པ་སོགས་དང་། གཞན་ཡང་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་བསྟན་པ་དང་སེམས་ཅན་གྱི་དོན་ཅི་ནུས་སུ་སྒྲུབ་པ་སོགས་མདོར་ན་རང་ཉིད་ཀྱི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་དངོས་པོ་ཅི་མཆིས་པ་ཐམས་ཅད་རྗེ་བཙུན་བླ་མ་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ཐབས་ཁོ་ནར་དམིགས་པ་ལས། གཞན་དུ་བསམ་པ་ཅུང་ཟད་ཀྱང་མེད་པ་ལགས་ཏེ།
ཁོ་བོ་ཅག་ལྟོས་བཅས་དང་བཅས་པའི་དེང་ནས་བཟུང་སྟེ་བྱང་ཆུབ་མ་ཐོབ་བར་གྱི་མགོན་སྐྱབས་དང་དཔུང་གཉེན་དམ་པ་ནི། སྐྱབས་གནས་ཀུན་འདུས་ཀྱི་ངོ་བོ་རྗེ་བཙུན་བསླུ་མེད་བླ་མ་དེ་ཉིད་ལས་གཞན་དུ་མ་འདས་པའི་ཕྱིར་རོ། ། དེ་ལྟར་བདག་ཅག་གི་བླ་མ་རྡོ་རྗེའི་སློབ་དཔོན་ཆེན་པོ་དེ་ཉིད་གཞན་སྣང་དུ་སྐུའི་བཀོད་པ་རེ་ཞིག་བསྡུ་བའི་ཚུལ་གྱིས་རྒྱལ་བ་ཐམས་ཅད་གཅིག་ཏུ་བསྡུས་པའི་ངོ་བོ་ཁྱབ་བདག་རྡོ་རྗེ་སེམས་དཔའ་དང་ཐ་མི་དད་པའི་རྣམ་པར་རོལ་པས་བཞུགས་ཤིང་། རྣམ་པར་འཕྲུལ་པ་བསམ་གྱིས་མི་ཁྱབ་པས་ནམ་མཁའ་ཇི་སྲིད་པ་དེ་སྲིད་དུ་སེམས་ཅན་རྣམས་ཀྱི་དོན་འབད་མེད་ལྷུན་གྲུབ་ཀྱི་ཚུལ་དུ་འབྱུང་བའི་བྱང་ཆུབ་ཀྱི་སེམས་རྡོ་རྗེའི་གོ་འཕང་དམ་པ་མངོན་དུ་མཛད་པ་གདོན་མི་ཟ་བ་ཡིན་ནོ། ། འདིར་སྨྲས་པ། ཕུན་ཚོགས་ཡོན་ཏན་ཀུན་གྱི་འབྱུང་གནས་དུས་གསུམ་སངས་རྒྱས་ཀུན་གྱི་དངོས། ། དངོས་གྲུབ་གཏེར་ཆེན་རྒྱལ་མཚན་རྩེ་མོའི་ནོར་བུ་རིན་ཆེན་དབང་གི་རྒྱལ། ། རྒྱལ་བའི་བསྟན་འཛིན་ཀུན་གྱི་གཙུག་རྒྱན་དཔལ་ལྡན་བླ་མ་ཆོས་ཀྱི་རྗེ། ། རྗེ་བཙུན་མཚུངས་མེད་བུདྡྷའི་མཚན་འདི་ལྷར་བཅས་འགྲོ་བའི་སྐྱབས་ཀྱི་མཆོག ། ཁམས་གསུམ་འགྲོ་བ་སྲིད་ལས་བསྒྲལ་ཕྱིར་དུས་གསུམ་རྒྱལ་བ་མི་ཡི་གཟུགས། །
ཐེག་གསུམ་བསྟན་པའི་རྒྱལ་མཚན་ལེགས་འཛིན་དུས་གསུམ་མཁྱེན་པའི་བཤེས་གཉེན་ཆེ། ། མཆོག་གསུམ་ངོ་བོ་དཔལ་ལྡན་བླ་མར་དུས་གསུམ་རྒྱུན་དུ་གསོལ་འདེབས་ཀྱི། ། སྐུ་གསུམ་བདག་ཉིད་ཡོངས་འཛིན་ཁྱེད་ཀྱིས་དུས་གསུམ་འབྲལ་མེད་བསྐྱང་དུ་གསོལ། ། ཀུན་མཁྱེན་མཁྱེན་པའི་དབང་པོ་རབ་རྒྱས་རབ་བརྩེ་བརྩེ་བའི་བདག་ཉིད་མཆོག ། མཐུ་སྟོབས་སྟོབས་ལྡན་གསང་བའི་བདག་མཚུངས་འདྲེན་མཆོག་མཆོག་གསུམ་བདག་ཉིད་ཅན། ། གང་གིས་གང་ལ་གསོལ་བ་བཏབ་ན་དངོས་གྲུབ་གྲུབ་གཉིས་ཀུན་སྩོལ་བའི། ། བླ་མེད་བླ་མའི་ངོ་མཚར་རྣམ་ཐར་རབ་དྲན་དྲན་པས་སྙིང་ནས་འདུད། ། དེ་ལྟའི་རྨད་བྱུང་ཡོན་ཏན་མཛོད་མངའ་བ། ། གང་གི་བསྟན་དང་འགྲོ་བའི་དོན་མཛད་པའི། ། རྒྱལ་སྲས་རྣམས་ཀྱི་སྤྱོད་པ་རླབས་པོ་ཆེ། །
འདི་ནི་སྐལ་བཟང་ཡིད་ཀྱི་དགའ་སྟོན་ཡིན། ། གང་གི་བཀའ་དྲིན་ཆ་ཤས་ཕྲ་བས་ཀྱང་། ། སྲིད་པ་ཉམ་ངའི་གདུང་བ་འཕྲོག་བྱེད་ན། ། ཇི་སྙེད་བསྐལ་པར་འབད་ཀྱང་དེ་ཡི་ལན། ། ལོན་པའི་གོ་སྐབས་མེད་སྙམ་བདག་ཡིད་ཞུམ། ། སྟོང་གསུམ་ཁྱོན་འདི་ཡིད་བཞིན་རིན་ཆེན་གྱིས། ། བཀང་སྟེ་ཕུལ་ཡང་རྗེ་བཙུན་བླ་མའི་དྲིན། ། ནམ་ཡང་འཁོར་བའི་ནུས་པ་མ་རྙེད་ནས། ། ཐབས་ཀྱིས་འཕོངས་ཤིང་རང་སེམས་ཧད་དེ་ལུས། ། འོན་ཀྱང་བླ་མར་ཡིད་གཏད་དགེ་བའི་འཕྲུལ། །
དུས་གསུམ་ཅི་བགྱིས་མཆོད་སྤྲིན་བརྒྱར་སྤྲུལ་ནས། །

བསླུ་མེད་རྗེ་བཙུན་ཁྱེད་ལ་འབུལ་ལགས་ཀྱི། ། དགོངས་པ་ཆོས་དབྱིངས་ངང་ནས་རྫོགས་གྱུར་ཅིག ། ཉམ་ཆུང་བདག་འདྲས་བསྟན་དང་འགྲོ་བའི་དོན། ། རླབས་ཆེན་སྒྲུབ་པའི་སྐལ་བ་འདི་འདྲ་བ། ། འབྲེལ་ཚད་དོན་ལྡན་ཁྱོད་ཀྱི་ཐུགས་རྗེ་ལས། ། གཞན་དུ་བསམ་པ་བདག་ལ་ཅུང་ཟད་མེད། ། ད་དུང་བདག་དང་བདག་ལ་ལྟོས་བཅས་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་རྒྱས་ཤིང་ཕྱི་མ་ལྷན་ཅིག་ཏུ། ། ཞིང་མཆོག་བདེ་བ་ཅན་དུ་སྐྱེ་བར་ཤོག ། རྗེ་བཙུན་བླ་མ་བླ་མའི་མཆོག །
མཛད་པ་རྒྱ་མཚོ་རྒྱ་མཚོའི་མཛོད། ། དེ་ཕྱིར་བརྗོད་པ་བརྗོད་ཡུལ་འདས། ། ཨེ་མ་ངོ་མཚར་ངོ་མཚར་གཏེར། ། གཏེར་འདི་ཁོ་བོའི་སྐལ་བས་རྙེད། ། རྙེད་པ་ལེགས་བྱས་མཐུ་ལས་བྱུང་། ། བྱུང་བ་འདི་ལ་ཀུན་ཀྱང་སྨོན། ། ཅེས་མཁྱེན་བརྩེ་ནུས་པའི་མངའ་བདག་རྒྱལ་བ་སྲས་དང་སློབ་མར་བཅས་པའི་སྤྱི་གཟུགས་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་རྣམ་པར་ཐར་པ་བྱིན་རླབས་ཀྱི་ཆར་འབེབས་ངོ་མཚར་སརྒ་གསུམ་པ་ཞེས་བྱ་བ་ལས། ཐ་མར་བདག་སོགས་འགྲོ་བ་ཀུན་གྱི་སྐྱབས་མགོན་དམ་པར་སླར་ཡང་བཟླས་ཏེ་བྱོན་པའི་ཚུལ་གྱི་རྣམ་པར་ཐར་པ་ལེགས་པར་བཤད་པ་ངོ་མཚར་རིན་པོ་ཆེའི་འཕྲེང་བ་ཞེས་བྱ་བ་རིམ་པར་ཕྱེ་བ་སྟེ་གསུམ་པའོ།། །། འོ་ན་རྣམ་པར་ཐར་པ་འདི་བརྩམས་པའི་ཚེ། འོ་སྐོལ་གྱི་སྟོན་པ་མྱ་ངན་ལས་འདས་ནས་ལོ་དུ་ཞིག་ལོན་ཞིང་།
གདན་ས་ཆེན་པོ་དཔལ་ལྡན་ས་སྐྱ་དང་། སྤྲུལ་པའི་ལྷ་ཁང་ཆེན་མོ་བཏབ་ནས་ལོ་དུ་འདས་པ་དང་། རྗེ་བླ་མ་ཉིད་དགོངས་པ་ཆོས་དབྱིངས་སུ་མཉམ་པར་བཞག་ནས་ལོ་དུ་སོང་ཞེ་ན། དེའི་ཚུལ་ཉུང་ངུར་བསྡུས་ནས་ཚིགས་སུ་བཅད་པའི་སྒོ་ནས་བརྗོད་པ་ནི་འདི་ལྟར་ཏེ། བདག་གི་སྟོན་པ་ཐུགས་རྗེ་ཅན། ། རྣམ་འབྱུང་་་་་་རབ་བྱུང་མེ་ཡོས་ལ་ལྷུམས་སུ་བཞུགས་ས་འབྲུག་ལ་བལྟམས་ནས། ། བརྒྱད་ཅུ་བཞེས་པ་མེ་ཕག་་་་་་ཐམས་ཅད་འདུལ་ལ། ། གཤེགས་ནས་བཞི་བརྒྱ་འདས་པ་ཡི། ། ས་ཕོ་འབྲུག་ལ་ཀླུ་སྒྲུབ་་་་་་སྟོན་པ་འདས་ནས་ལོ་བཞི་བརྒྱ་ནས་ཀླུ་སྒྲུབ་འབྱོན་པ་མདོ་དུ་མ་ནས་ལུང་བསྟན་བལྟམས། ། དེ་ནས་ལྔ་བརྒྱ་འདས་པ་ཡི། །
ས་བྱི་ལོ་ལ་་་་་སྟོན་པ་འདས་ནས་ལོ་དགུ་བརྒྱ་ནས་ཐོགས་མེད་འབྱོན་པར་རྒྱའི་མཁན་པོ་ཝན་ཚེག་བཤད་ཐོགས་མེད་འཁྲུངས། ། དེ་ནས་གོ་དགུ་འདས་པ་ཡི། ། མེ་མོ་ཡོས་ལ་ཀླུ་སྒྲུབ་གཤེགས་་་་་་ཏེ་དགུང་ལོ་དྲུག་བརྒྱ་ཐུབ། ། དེ་ནས་ང་གཅིག་འདས་པ་ཡིས། ། མེ་མོ་སྦྲུལ་ལ་་་་་་ལོ་ནི་བརྒྱ་དང་ལྔ་བཅུ་འཚོ། ། ཞེས་འཇམ་དཔལ་རྩ་རྒྱུད་ནས་ལུང་བསྟན། ཐོགས་མེད་གཤེགས། དེ་ནས་་་་་་དེའི་ཚེ་རྣལ་འབྱོར་དབང་ཕྱུག་གིས་དགུང་ལོ་རེ་གཅིག་བཞེས་ཟེར་སྟོང་དང་བཞི་བརྒྱ་དང་། ། ལྔ་བཅུ་འདས་པ་མེ་ཡོས་ལ། ། བོད་དུ་གཉེན་པ་གསང་བ་་་་་་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ནས་གདོང་དམར་ཅན་གྱི་ཡུལ་དུ་དམ་པའི་ཆོས་རྒྱས་པར་འགྱུར་རོ་ཞེས་ལུང་བསྟན།
བབས། ། དེ་ནས་བརྒྱ་དང་དགུ་བཅུ་ནི། ། འདས་པ་མེ་མོ་་་་་་དབང་ཕྱུག་ཅེས་པ་གླང་གི་ལོ། ། ཆོས་རྒྱལ་སྲོང་བཙན་སྒམ་པོ་འཁྲུངས། ། དེ་ནས་ཉེར་བཞི་འདས་པ་ཡི། ། ལྕགས་མོ་གླང་ལ་་་་་་འཕར་བ་འཕྲུལ་སྣང་གི ། ཤཱཀྱ་མུ་ནེ་བོད་དུ་ཕེབས། ། དེ་ནས་བརྒྱ་དང་ཞེ་དགུ་ནི། ། འདས་པ་ལྕགས་ཕོ་རྟ་་་་་་རབ་མྱོས་ལོ་ལ། ། ཁྲི་སྲོང་ལྡེའུ་བཙན་ལེགས་པར་འཁྲུངས། །
དེ་ནས་ཉི་ཤུ་འདས་པ་ཡི། ། ལྕགས་ཕོ་སྟག་་་་་་རྣམ་འགྱུར་ལ་བསམ་ཡས་བཞེངས། ། ལོ་ལྔ་ནས་ཚར་ཤིང་ལུག་་་་་་མྱོས་བྱེད་ལ། ། བོད་ཀྱི་སད་མི་མི་བདུན་བྱུང་། ། དེ་ནས་ང་གཅིག་འདས་པ་ཡི། ། མེ་ཕོ་ཁྱི་་་་་་མི་ཟད་ལ་རལ་པ་ཅན། ། འཁྲུངས་ནས་བཅུ་དྲུག་འདས་པ་ཡི། ། ཆུ་ཕོ་སྟག་་་་་་དགེ་བྱེད་ལ་བརྩིས་པའི་ཚེ། ། སྟོན་པ་གཤེགས་ནས་ཉིས་སྟོང་དང་། ། དགུ་བརྒྱ་ལྔ་བཅུ་རྩ་ལྔ་འདས། །
དེ་ནས་གྱ་གསུམ་འདས་པ་ཡི། ། ཤིང་མོ་གླང་་་་་་ཁྲོ་བོ་ལ་ལྷ་རྩེ་རུ། ། དཔལ་འཁོར་བཙན་གྱིས་བརྩིས་པའི་ཚེ། ། སུམ་སྟོང་སུམ་ཅུ་སོ་བརྒྱད་འདས། ། དེ་ནས་བརྒྱ་དང་བཅུ་གཅིག་ནི། ། འདས་པ་མེ་ཕོ་འབྲུག་གི་ལོ། ། ལྷ་བླ་མ་་་་་་ཡེ་ཤེས་འོད་ཀྱིས་བརྩིས་པའི་ཚེ། ། སུམ་སྟོང་ཆིག་བརྒྱ་ཞེ་དགུ་འདས། ། དེ་ནས་ང་བདུན་འདས་པ་ཡི། ། ཆུ་མོ་གླང་་་་་་བག་ཡོད་ཅེས་པ་ལ་དཔལ་ས་སྐྱ། །
བཏབ་ནས་བཅུ་དགུ་འདས་པ་ཡི། ། ཆུ་སྤྲེལ་་་་་་ཨྃ་གི་ར་ལོ་ལ་རྗེ་ས་ཆེན། ། འཁྲུངས་ཚེ་སུམ་སྟོང་ཉིས་བརྒྱ་དང་། ། ཉི་ཤུ་རྩ་ལྔ་་་་་་ས་ཆེན་དགུང་ལོ་བཅོ་བརྒྱད་པ་ས་གླང་ལ་རྔོག་ལོ་གཤེགས་ནས་བཅུ་དགུ་པ་ལྕགས་སྟག་ལ་གསང་ཕུར་འདུ་པ་ཆེན་པོ་ལེགས་པར་འདས། ། དེ་ནས་བདུན་ཅུ་རྩ་ལྔ་ནི། ། འདས་པ་མེ་མོ་ཕག་་་་་་ཐམས་ཅད་འདུལ་གི་ལོ། ། རྗེ་བཙུན་་་་་་དགུང་ལོ་ཉེར་དྲུག་པའི་ཚེ་རྩེ་མོས་ན་ལ་རྩེར། ། བརྩིས་ཚེ་སུམ་སྟོང་སུམ་བརྒྱ་འདས། ། དེ་ནས་ཞེ་དགུ་འདས་པ་ཡི། ། མེ་ཕོ་བྱི་་་་་་འཛིན་བྱེད་ལོ་ས་པཎ་གྱིས། །
དཔལ་ལྡན་ས་སྐྱར་བརྩིས་པའི་ཚེ། ། སུམ་སྟོང་སུམ་བརྒྱ་ཞེ་དགུ་འདས། ། དེ་ནས་རེ་གཅིག་འདས་པ་ཡི། ། མེ་མོ་གླང་ལ་ཆུ་མིག་ཏུ། ། ཆོས་རྒྱལ་འཕགས་པས་བརྩིས་པའི་ཚེ། ། སུམ་སྟོང་བཞི་བརྒྱ་ཉག་་་་་་རྩི་བའི་ལོ་ལྔ་བཅུ་པའི་སྟེང་ན་ཡོད་བཅུ་འདས། ། དེ་ནས་བཞི་བཅུ་ཞེ་ལྔ་ནི། ། འདས་པ་ཆུ་ཕོ་་་་་་རྔ་ཆེན་ཁྱི་ལོ་ལ། ། ཏི་ཤྲཱི་ཀུན་བློ་བསྙེན་རྫོགས་དུས། ། བརྩིས་ཚེ་སུམ་སྟོང་བཞི་བརྒྱ་དང་། །
ལྔ་བཅུ་རྩ་ལྔ་་་་་་ལོ་འདི་ལ་བུ་སྟོན་ཆོས་འབྱུང་གཅིག་པ་ལྟར་འདས་པར་བཤད། ། དེ་ནས་ལྔ་བཅུ་འདས་པ་ཡི། ། ཆུ་བྱི་ལོ་་་་་་ཡོངས་འཛིན་ལ་བོ་དོང་དུ། ། དཔལ་ལྡན་བླ་མས་བརྩིས་པའི་ཚེ། ། སུམ་སྟོང་ལྔ་བརྒྱ་ཉག་ལྔ་འདས། ། དེ་ནས་ལྔ་བཅུ་རྩ་བདུན་ནི། ། འདས་པ་ས་མོ་བྱ་ལོ་་་་་་ཞི་བ་ལ། ། ཨེ་ཝྃ་ཆོས་ལྡན་བཏབ་པའི་ཚེ། ། སུམ་སྟོང་ལྔ་བརྒྱ་རེ་གཉིས་འདས། ། དེ་ནས་ལོ་བདུན་འདས་པ་ཡི། །
མེ་ཕོ་འབྲུག་ལ་ཁ་ཆར་་་་་་ལོ་འདི་ལ་ན་ལེནྡྲ་བཏབ། དེའི་ཕྱི་ལོ་མེ་སྦྲུལ་ལ་གླིང་ག་བཏབ། གུ་གེ་ལྷ་བཙུན་རབ་བྱུང་མཛད་དུས་དུ། ། ཀུན་མཁྱེན་ཀུན་དགའ་བཟང་པོ་ཡི། ། བརྩིས་ཚེ་སུམ་སྟོང་ལྔ་བརྒྱ་དང་། ། དྲུག་བཅུ་རྩ་དགུ་ལེགས་པར་འདས། ། དེ་ནས་ཉི་ཤུ་འདས་པ་ཡིས། ། མེ་བྱི་ས་ཀའི་ཉེར་ལྔ་ལ། ། ཀུན་མཁྱེན་ཀུན་བཟང་གཤེགས་པའི་ཚེ། ། སྟོན་པ་འདས་ནས་སུམ་སྟོང་དང་། །
ལྔ་བརྒྱ་བརྒྱད་ཅུ་གྱ་དགུ་འདས། ། དེ་ནས་གྱ་བཞི་འདས་པ་ཡི། ། ལྕགས་ཕོ་བྱི་བའི་ལོ་་་་་་ཀུན་ལྡན་ལ་ནི། ། ཀུན་མཁྱེན་དཀོན་མཆོག་་་་་་དགུང་ལོ་ཞེ་བཞི་བཞེས་པའི་ཚེ་ལྷུན་གྲུབ་ཀྱིས། ། བསྟན་རྩིས་ཉུང་ངུ་རབ་གསལ་མཛད། ། དུས་དེར་འོ་སྐོལ་སྟོན་པ་ཉིད། ། འདས་ནས་སུམ་སྟོང་དྲུག་བརྒྱ་དང་། ། དོན་གསུམ་འདས་པར་བཤད་པ་ཡིན། ། རྗེ་བཙུན་དཀོན་མཆོག་ལྷུན་གྲུབ་ཉིད། ། རེ་གཅིག་བཞེས་པ་མེ་སྦྲུལ་་་་་་དམར་སེར་ཅན་ལ། །
གཤེགས་ནས་ཤིང་སྤྲེལ་་་་་་སྒྲོལ་བྱེད་འདི་ཡན་ལ། ། བརྒྱད་ཅུ་གྱ་བདུན་སྔོན་འདས་ནས། ། གྱ་བརྒྱད་སྟེང་དུ་སླེབ་པ་ཡིན། ། རྒྱུ་མཚན་དེ་རྣམས་ཉིད་ཀྱི་ཕྱིར། ། ཐུབ་དབང་འདས་ནས་ད་བར་ལ། ། སུམ་སྟོང་བདུན་བརྒྱ་དོན་དྲུག་འདས། ། དཔལ་ལྡན་ས་སྐྱ་བཏབ་པ་ནས། ། བརྒྱ་ཕྲག་ལྔ་དང་དོན་གསུམ་ལོན། ། ལྷ་ཁང་ཆེན་མོ་་་་་་ཆོས་རྒྱལ་འཕགས་པའི་དགུང་ལོ་སོ་བཞི་བཞེས་པའི་ས་ཕོ་འབྲུག་ལོ་དཔོན་ཆེན་ཤཱཀྱ་སེང་གེས་མཁན་པོ་དོ་དམ་བྱས་བཏབ་པ་ནས། ། སུམ་བརྒྱ་དོན་བདུན་ལོན་པ་ཡིན། །
མུས་ཆེན་རྡོ་རྗེ་འཆང་དབང་དེ། ། དག་པའི་ཞིང་དུ་གཤེགས་པ་ནས། ། བཅུ་ཕྲག་གཉིས་དང་ཉག་མ་བདུན། ། ལོན་པ་ཤིང་ཕོ་སྤྲེའུའི་ལོ། ། རྣམ་ཐར་འདི་ནི་བདག་གིས་་་་་་ལོ་ཞེ་བརྒྱད་པའི་སྟེང་ན་ཡོད་པའི་ཚེ་བརྩམས། ། རྣམ་དག་བསྟན་པའི་ལྷག་མ་ནི། འབྲས་དུས་དང་བསྒྲུབ་དུས་འདས་ཟིན་ནས། ལུང་དུས་ནས་ཀྱང་མངོན་པའི་སྐབས་རྫོགས་པའི། དིང་སང་མདོ་སྡེའི་དུས་ཀྱི་མཇུག་དང་། འདུལ་བའི་སྐབས་སྡོམ་པའི་་་་་་བདུན་བརྒྱ་ཉི་ཤུ་རྩ་གཉིས་ཏེ། །
རྟགས་ཙམ་འཛིན་པ་དང་བཅས་ན། ། སྟོང་དང་ཉིས་བརྒྱ་ཉེར་གཉིས་ནི། ། མ་འོངས་བསྟན་པའི་ལྷག་མར་གནས། ། ཞེས་བྱ་བས་ཁོང་དུ་ཆུད་པར་བྱའོ། ། སླར་ཡང་འདིར་ཅུང་ཟད་སྨྲས་པ། ། ཀ་རུ་ཎ་ཙ་པ་ཏི་ཏ་ཛྙཱ་ན་ཤྲཱི་ཡ་བཱངྐུ་ལ་དྷཱི་ནཱ་ཐ་མཉྫུ་བྷུ་ཥཤྩ་དྭ་ཡོ་བཻ་པུ་ལ་ཛྙཱ་ཡ་ཏ་ཏྭཾ་སུ་བོ་དྷོ་བི་དཱུ་ཥོཏྟམྃ། གྲ་ཧ་ཙ་གྲྀ་ཧི་ཀ་སརྦྷ་སྃ་ཀལྤ་བཻ་བྲཱ་ཛི་ཏཤྩ་སུ་ཁཤྦྱུ་ནྱ་ཏཱ་ཡུ་ག་ནདྡྷ་སྱ་ཙིདྷྲི་ཧྃ་ས་ཀ་ལཉྩ་སིདྷི་ཤྭ་ར་པྲ་བྷུ་ཀཿ ཨ་མི་ཏ་ག་ག་ན་སཱ་མནྟསྶ་ཏོ་སརྦྦཱ་པི་སཱ་མ་ཏྭྀ་དཱ་ཤྱཱ་ཀ་མཻ་ཏྲེ་ཙ་ནུ་ཀམྤ་ཨཱཏྨ་ཏ་བཏྶཱ་ལ་ཨཱ་ཤྭེ་ཏ། ཨོཏྨ་ན་ཀྃ། ཀ་པ་ལ་ཧི་ཏ་ཀ་ཤཱ་ས་ནཤྩ་ཛ་གརྦནྡྷུ་ཤྭི་བཱྃ་གུ་རོ་སཏྤ་དཱམ་ཤཱ་ཛི་ནཻ་ཏྱཻ་བི་བྷཀྟཱ་ཡ་ཙུ་ཌཱ་མ་ཎི་ཀ་སྱ་ཏཱི་ནཱ་མ་མི།་་་་་
དཔལ་ལྡན་མཁྱེན་དང་བརྩེ་བའི་བདག་ཉིད་རིགས་ཀྱི་མགོན་པོ་འཇམ་པའི་དབྱངས་དང་གཉིས་མེད་རྒྱ་ཆེར་ཤེས་བྱའི་དེ་ཉིད་ལེགས་པར་རྟོགས་པའི་མཁས་པ་མཆོག ། གཟུང་བ་དང་ནི་འཛིན་པའི་ཀུན་རྟོག་མ་ལུས་རྣམ་པར་སྤངས་པའི་སྟོང་པ་ཉིད་དང་བདེ་བ་ཟུང་དུ་འཇུག་པའི་ཐུགས་མངའ་གྲུབ་པའི་དབང་ཕྱུག་གཙོ། ། ནམ་མཁའི་མཐའ་ཀླས་དཔག་མེད་སེམས་ཅན་ཀུན་ཀྱང་མཉམ་པ་ཉིད་དུ་གཟིགས་པའི་བྱམས་དང་སྙིང་རྗེའི་བདག་ཉིད་གཅིག་ཏུ་དཀར་བའི་གཉེན་བཞིན་ཐུགས་ལྡན་པའི། ། བསྟན་དང་མཐའ་དག་འགྲོ་ལ་ཕན་པའི་རྩ་ལག་དཔལ་ལྡན་བླ་མའི་ཞབས་ཀྱི་པདྨར་རྟག་ཏུ་གུས་པའི་ཡིད་ཀྱིས་གཙུག་གི་ནོར་བུས་འདུད་པར་བགྱིད། ། གང་གི་ཞབས་སེན་རིན་ཆེན་དབང་གི་རྒྱལ། ། ལྷར་བཅས་འགྲོ་བའི་གཙུག་གི་རྒྱན་ཉིད་དུ། ། ལེགས་པར་བཀོད་པའི་ངོ་མཚར་དགེ་མཚན་གྱིས། ། བསྟན་དང་འགྲོ་ལ་ཕན་བདེ་གྲངས་མེད་བསྐྲུན། ། དམ་པ་གང་གི་མཛད་བཟང་ཡིད་བཞིན་ནོར། ། དད་ལྡན་བྱེ་བའི་ཞལ་སྒོ་མཛེས་པའི་རྒྱན། །
དབྱངས་ཅན་དགྱེས་པའི་སྙན་ཚིག་སྲད་བུ་ལ། ། ཚར་དུ་དངར་འདི་མི་ཕྱེད་དད་པས་སྤེལ། ། རྗེ་བཙུན་བླ་མའི་ཡོན་ཏན་བཀོད་པའི་གཏམ། ། ངོ་མཚར་སརྒ་གསུམ་གྱི་བདག་ཉིད་ཅན། ། བྱིན་རླབས་ཆར་རྒྱུན་རྟག་པར་འབེབས་པ་འདི། ། སྐལ་བཟང་བློ་མིག་དག་པའི་མཐུ་ལས་བྱུང་། ། འདི་ནི་མཚན་ལྡན་བླ་མའི་རྣམ་ཐར་ཏེ། ། རྒྱལ་བའི་ངོ་མཚར་རྟོགས་པ་བརྗོད་པའང་འདི། ། ས་བཅུའི་དབང་ཕྱུག་མཛད་པའང་ཀུན་གསལ་ཕྱིར། ། སྐབས་གསུམ་ཕྱེ་བའི་དགོས་པ་བླ་ན་མེད། །
དེ་ཡང་དགོས་འདོད་འབྱུང་བའི་དཔག་བསམ་དབང་། ། ལོ་མ་མེ་ཏོག་འབྲས་བུ་གཡུར་ཟ་ཡང་། ། རྩ་བ་ལས་བྱུང་དེ་བཞིན་རྣམ་འདྲེན་ཀུན། ། དཔལ་ལྡན་བླ་མའི་སྤྲུལ་པར་འདི་ཡིས་རྟོགས། ། འདི་འདྲའི་བརྗོད་དོན་སྔོན་མེད་ངོ་མཚར་ཅན། ། རྗོད་བྱེད་ཡིད་འོང་ཚིག་གིས་ལེགས་བསྡེབས་པའི། ། གླེགས་བམ་འདི་འདྲ་གང་གི་མགྲིན་པ་ནས། ། བྱུང་བ་དེ་ནི་མཁས་པའི་གྲངས་སུ་འོས། ། ལྟོ་རྒྱབ་དོན་གཉེར་ལུག་ལྟར་རྨོངས་པའི་འགྲོ། ། ལེགས་བཤད་ཀྱིས་མིན་ཟ་བཏུང་ཙམ་གྱིས་མགུ། །
སྡེབ་ལེགས་ཚིག་འདིས་ཤེས་བྱ་ཀུན་མཁྱེན་པའི། ། མཁས་རྣམས་ཐུགས་ནི་ཞགས་པ་མེད་པར་འཛིན། ། འདི་ནི་རྗེ་བཙུན་གང་གི་ཞབས་དྲུང་དུ། ། ཟབ་ཡངས་ཆོས་ཀྱི་བདུད་རྩིའི་བཅུད་མནོས་པའི། ། གྲངས་མེད་སློབ་བུའི་ཐུགས་ཀྱི་མེ་ལོང་ལ། ། དག་སྣང་རབ་འབྱམས་བཀྲ་བའི་ཆོ་ག་ཡིན། ། བསྟན་པའི་རྩ་བ་གཞན་ཕན་རྣམ་དཀར་གྱི། ། རིན་ཆེན་ཁང་བཟང་དོར་ནས་རྡོའི་སྤྱིལ་བུར། ། ཧྭ་ཤང་རིང་ལུགས་སྙིང་ལ་རབ་ཞེན་ནས། ། གཅིག་པུར་གནས་ལ་དམ་པའི་རྣམ་ཐར་གང་། །
རྒྱལ་བའི་གསུང་རབ་ནོར་བུའི་གླིང་སྤངས་ནས། ། དོན་མེད་བྲག་དང་མཚོ་ལས་གླེགས་བམ་དག ། བླངས་ནས་དེ་ཡི་སྙིང་པོ་ངན་སྔགས་ཀྱིས། ། གཉིས་ཕུང་རལ་པ་འཕྱངས་ལའང་སུ་ཞིག་དད། ། འགྲོ་ཀུན་འདྲེན་པར་གྲགས་པའི་འགྱིང་བག་ཅན། ། ཆགས་སྡང་མཚོན་ཆ་ཐོགས་པའི་འཁོར་མང་ཞིང་། ། གྲག་སྟོང་འབྲུག་སྒྲ་འབུམ་གྱིས་རི་འདར་ཡང་། ། དེ་འདྲ་ཆར་མེད་སྤྲིན་ཕུང་མཛེས་པ་བཞིན། ། ཐ་མལ་རྒྱལ་བའི་སྙེམས་འཆང་སྙིང་ཕོད་ཅན། ། འཕོངས་པའི་འཁོར་གྱིས་བཏེག་ནས་བླུན་པོའི་མགོ །
འཁོར་ལོ་ཇི་བཞིན་བསྐོར་བའི་བག་ཆོལ་གྱིས། ། འཇིག་རྟེན་ཡང་མོར་བྱེད་རྣམས་སྙིང་པོས་དབེན། ། དལ་འབྱོར་ངུར་སྨྲིག་གོས་ཀྱིས་ཕྱི་མཛེས་ཀྱང་། ། དུག་གསུམ་མི་གཙང་རྫས་ཀྱིས་རྒྱུད་གཏམས་ནས། ། ཆོས་ཚུལ་ཕྲ་ཚོམ་བྱེ་བའི་རྒྱན་བཀྲ་ཡང་། ། སྐལ་བཟང་བསོད་ནམས་བསོག་པའི་ཞིང་མ་ཡིན། ། ཚངས་སྤྱོད་ཆུ་གཏེར་དབུས་ན་རབ་བརྗིད་ཅིང་། ། ཐེག་མཆོག་བསླབ་པའི་རིན་ཆེན་ཁམས་ལས་གྲུབ། ། ལུང་རྟོགས་ཡོན་ཏན་བང་རིམ་གྱིས་མཛེས་པའི། ། ཐུབ་བསྟན་གླིང་བཞིའི་རྒྱན་ལ་སུ་མི་བསྔགས། །
རང་རང་ཕྱོགས་དང་རིགས་མཐུན་འབྲེལ་པ་ཡིས། ། སྦྲང་རྩིས་མྱོས་པའི་སྲེད་ལྡན་བུང་བའི་ཚོགས། ། ཡུལ་ལ་མེད་པའི་སྒྲོ་བཏགས་སྙན་བརྗོད་ཀྱིས། ། དར་དིར་རྣ་བ་སུན་དང་འདི་མི་མཚུངས། ། འདི་སྦྱར་དགེ་བས་བདག་གཞན་འགྲོ་ཀུན་གྱིས། ། དུས་གསུམ་བསགས་པའི་སྡིག་སྒྲིབ་ཀུན་བྱང་ཞིང་། ། འདིས་མཚོན་ལེགས་བྱས་མ་ལུས་གཅིག་སྡོམ་པ། ། ཀུན་བཟང་མཆོད་སྤྲིན་རྒྱ་མཚོ་ལྟར་གྱུར་ནས། ། འཁོར་བ་ཇི་སྲིད་གནས་པ་དེ་སྲིད་དུ། ། བཀའ་དྲིན་མཉམ་མེད་བླ་མ་རྗེ་ལ་སོགས། །
སྐྱབས་གནས་བསླུ་མེད་རྣམས་ལ་བདག་འབུལ་གྱི། ། དེ་ཀུན་དགྱེས་ནས་ཚོགས་གཉིས་ཡོངས་རྫོགས་ཤོག ། བསོད་ནམས་དེའི་མཐུས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་ལུས་བརྟས་ཤིང་། ། དབང་པོ་རབ་གསལ་བསྟན་དང་འགྲོ་བའི་དོན། ། ཡིད་ལ་རེ་བ་ཇི་བཞིན་མཐར་ཕྱིན་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། ཀུན་ཀྱང་ལྷན་ཅིག་བདེ་བ་ཅན་སྐྱེས་ནས། ། འོད་དཔག་མེད་ཀྱི་ཞལ་མཐོང་གསུང་ཐོས་ཏེ། ། བྱང་ཆུབ་སྤྱོད་པ་མ་ལུས་མཐར་ཕྱིན་ཤོག །
རིང་པོར་མ་ཐོགས་རྣམ་གྲོལ་མཆོག་ཐོབ་ནས། ། གང་ལ་གང་འདུལ་སྤྲུལ་པ་སྣ་ཚོགས་པས། ། སྤྱི་དང་བྱེ་བྲག་བསྟན་པ་རྒྱས་བྱེད་ཅིང་། ། འགྲོ་ཀུན་དག་པའི་ཞིང་དེར་འདྲེན་བྱེད་ཤོག ། བདག་གི་ལྷག་བསམ་རྣམ་དག་འདི་ཡི་མཐུས། ། མཁྱེན་བརྩེ་ནུས་ལྡན་སྐྱབས་གནས་ཐུགས་རྗེའི་དཔུང་། ། རབ་ཏུ་གཡོས་ཏེ་འདི་དང་ཕྱི་མའི་དོན། ། ཡིད་ལ་བསམ་པ་བཞིན་དུ་ལྷུན་གྲུབ་ཤོག ། འཁོར་འདས་བྱེད་པོ་གཞན་མེད་སེམས་ཉིད་སྣང་། ། སྣང་བ་རྣམ་དག་སྐུ་གསུམ་རང་བཞིན་དངོས། །
དངོས་ཀུན་ཁྱབ་བདག་གདོད་མའི་སངས་རྒྱས་མཆོག ། མཆོག་དེ་བདག་གཞན་འགྲོ་བས་མྱུར་ཐོབ་ཤོག ། ཅེས་མཁྱེན་བརྩེ་ནུས་པའི་མངའ་བདག་རྒྱལ་བ་སྲས་དང་སློབ་མར་བཅས་པའི་སྤྱི་གཟུགས་དམ་པ་དུས་གསུམ་སྒྲིབ་མེད་དུ་གཟིགས་པའི་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་རྣམ་པར་ཐར་པ་བྱིན་རླབས་ཀྱི་ཆར་འབེབས་ངོ་མཚར་སརྒ་གསུམ་པ་ཞེས་བྱ་བ་འདི་ཡང་རྗེ་བླ་མ་དེ་ཉིད་ལ་དད་ཅིང་གུས་པའི་སློབ་བུ་དུ་མས་འཕྲལ་དང་ཡུན་དུ་བསྐུལ་བ་དང་། རང་ཉིད་ཀྱང་བླ་མ་དམ་པའི་ཡོན་ཏན་དང་སྐུ་གསུང་ཐུགས་ཀྱི་མཛད་པ་ཕྱོགས་རེ་ཙམ་དྲན་པའི་རྐྱེན་གྱིས་ཀྱང་དད་གུས་ཀྱི་དབང་པོ་བརྟས་པར་འགྱུར་བའི་རྒྱུར་མཐོང་ནས། རྗེ་བཙུན་འཁོར་ལོའི་མགོན་པོ་དེ་ཉིད་ཀྱིས་ཐུགས་བརྩེ་བ་ཆེན་པོས་རྗེས་སུ་དགོངས་ཤིང་། སྡོམ་པ་གསུམ་དང་ས་སྐྱ་པའི་ཡབ་ཆོས་བདེ་ཀྱེ་གསང་གསུམ་ལ་སོགས་ཏེ་ཟབ་རྒྱས་ཆོས་ཀྱི་བཀའ་དྲིན་ཚད་མེད་པས་བསྐྱངས་པ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་བླ་མའི་ཞལ་སློབ་གཞན་གྱིས་བསྒྲིགས་པའི་རྣམ་ཐར་གྱི་ཡི་གེ་འགའ་ཞིག་ལ་གཞི་བྱས། གསན་ཡིག་ལ་སོགས་པ་ཅུང་ཟད་རྒྱས་པར་བཀོད་ཅིང་། གཞན་ཡང་ཡིད་ཆེས་ཤིང་སྒྲོ་སྐུར་མེད་པའི་རྣམ་ཐར་རང་གི་ཡིད་ལ་ཟིན་པ་འགའ་ཞིག་དང་བཅས་ཏེ། རྒྱ་གར་ལུགས་ལ་ཏ་ར་ཎ་སྟེ་སྒྲོལ་བྱེད་ཅེས་གྲགས་ཤིང་།
རྒྱ་ནག་ལུགས་ལ་ཤིང་ཕོ་སྤྲེའུའི་ཐ་སྐར་ཟླ་བའི་དམར་ཆ་རྫོགས་པ་གསུམ་པའི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཚོམས་དམར་གྱི་ཉི་འོད་འཁྱིལ་པར། ས་གསུམ་གྱི་བླ་མ་དཔལ་ལྡན་འཕགས་པའི་ཞབས་ཀྱི་བཞུགས་ཁྲི་པདྨ་ཅན་གྱི་དྲུང་དུ་ལེགས་པར་སྦྱར་བའི་ཚེ། དེའི་ཉིན་ཁོ་ན་ལ་བོད་ཆེན་པོའི་ཡུལ་དང་འདབ་ཉེ་བའི་དེའི་ཆིངས་ཞེས་པའི་ཡུལ་ནས་མིའི་དབང་པོ་རྒྱལ་པོ་ཆེན་པོས་གསེར་དངུལ་མ་ན་ཧོ་དང་། གཡང་ཀྲིའུ་ལ་སོགས་པ་རིན་པོ་ཆེའི་སྤྱད་པ་སྣ་ཚོགས་གཙོ་བོར་གྱུར་པའི་ཁྱད་ནོར་གྱི་རྒྱ་འབུལ་མང་པོ་གདན་ས་ཆེན་པོ་འདིར་གེགས་མེད་དུ་འབྱོར་པའི་སྔ་འཕར་རྐང་མགྱོགས་ཀྱི་ཡི་གེ་སླེབས་ཏེ། རྗེ་བཙུན་བླ་མ་གང་གི་ཐུགས་རྗེའི་བྱིན་རླབས་ཀྱིས་མཆོག་དང་ཐུན་མོང་གི་དངོས་གྲུབ་ཐམས་ཅད་བདེ་བླག་ཏུ་སྩོལ་བ་མཚོན་བྱེད་ཀྱི་རྟེན་འབྲེལ་ལེགས་ཚོགས་ཕུན་སུམ་ཚོགས་པ་རང་འགྲིག་ཏུ་གྱུར་པའི་དུས་སུ་གྲུབ་པར་བགྱིས་པའི་ཡི་གེ་པ་ནི། རང་གི་གཅེན་རིན་པོ་ཆེ་རྒྱལ་བའི་སྲས་ཀྱི་ཐུ་བོ་སྔགས་འཆང་ངག་དབང་ཀུན་དགའ་དབང་རྒྱལ་གྱི་ཞབས་འབྲིང་པ་ས་སྐྱར་སྐྱེས་པའི་བསམ་འགྲུབ་ལྷས་སྦྱིན་ཞེས་བྱ་བ་ཨཱ་ཀྵ་རའི་འདུ་བྱེད་ལ་སྦྱངས་པ་མཐར་ཕྱིན་པ་དེ་ཉིད་དང་། ལཉྪ། ཝརྟུ། སིནྟུ།
ན་ག་ར། རྒྱ་མཚོའི་མཐའ་ཡིག ཧོར་ཡིག་གསར་སོགས་རྒྱ་བོད་ཀྱི་ཡིག་རིགས་མི་འདྲ་བ་དུ་མ་ལ་མཁས་པའི་ཕུལ་ཏུ་ཕྱིན་ཅིང་། དཔལ་དུས་ཀྱི་འཁོར་ལོའི་རྩིས་གཞུང་རྒྱ་མཚོ་ལ་སྦྱངས་པ་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། ། འདིའི་བདག་ཅག་དཔོན་སློབ་རྣམས་ཀྱིས་གཙོ་བྱས་སེམས་ཅན་ཐམས་ཅད་ཀྱི་རྒྱུད་ལ་དཔལ་ལྡན་བླ་མ་དམ་པའི་ཡེ་ཤེས་ཀྱི་གཟིགས་པའི་བྱིན་རླབས་ཞུགས་ནས་འདི་ཕྱིའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་ཏུ་འབྱུང་བའི་རྒྱུར་གྱུར་ཅིག སྭ་དི་ཤྲཱི་རསྟུ་ཀ་བྱ་ཎ་མི་ཏྲྃ་བུ་ཎྱ་བ་སྭ་མི་ཏྲི་ཀ་ལ་ཛྙཱ་ན། མ་མ་པ་ཏི་ས་བ་རི་ཝཱ་ར་སྱ་ཨ་མུ་པྤུ་ཎྱ་དྷ་ན་ཤྩ་བརྟ་ནི་བིསྟ་ར་བྷ་ཝནྟུ། བཱ་ཧྱ་མ་དྷྱ་ཡོཿསརྦ་ཨ་པཀྵ་ཨུ་པ་ཤིནྟཾ་ཀུརྦནྟུ། སརྦ་སིད་དྷེ་མྨེ་པྲ་ཡཙྪནྟུ། སརྦ་མངྒ་ལཾ།
གཅིག་ཞུས། དཔལ་བདེ་ལེགས་སུ་གྱུར་ཅིག དགེ་བའི་བཤེས་གཉེན་ལ་རབ་ཏུ་བསྔགས་སོ་རྗེ་དུས་གསུམ་མཁྱེན་པས། བདག་འཁོར་དང་བཅས་པའི་ཚེ་བསོད་ནམས་དཔལ་འབྱོར་ལོངས་སྤྱོད་འཕེལ་ཞིང་རྣམ་པར་རྒྱས་པར་མཛད་དུ་གསོལ། ཕྱི་དང་ནང་གི་མི་མཐུན་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། དངོས་གྲུབ་ཐམས་ཅད་བདག་ལ་སྩལ་དུ་གསོལ། ཐམས་ཅད་བཀྲ་ཤིས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 390 ཨ་མྱེས་ཞབས། མུས་པ་སངས་རྒྱས་རྒྱལ་མཚན་གྱི་རྣམ་ཐར་སརྒ་གསུམ་གྱི་བདག་ཉིད་ཅན།
PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
