གསུང་འབུམ། ངག་དབང་ཀུན་དགའ་བསོད་ནམས།
པོད ༡༡
རྗེ་ལུ་ཕུ་བ་འབུམ་ཆེན་ཀུན་དགའ་དཔལ་འབྱོར་གྱིས་རྗེས་སུ་བཟུང་བའི་ཚུལ་གྱི་སརྒ།
༄༅། །ཆོས་ཀྱི་རྗེ་དཔལ་ལྡན་བླ་མ་དམ་པ་རྣམས་ལས་དམ་པའི་ཆོས་ཇི་ལྟར་ཐོབ་པའི་ཚུལ་ལེགས་པར་བཤད་པ་ཟབ་རྒྱས་ཆོས་ཀུན་གསལ་བའི་ཉིན་བྱེད་ཅེས་བྱ་བ་ལས་རྗེ་ལུ་ཕུ་བ་འབུམ་ཆེན་ཀུན་དགའ་དཔལ་འབྱོར་གྱིས་རྗེས་སུ་བཟུང་བའི་ཚུལ་གྱི་སརྒ་བཞུགས།། རྒྱ་གར་སྐད་དུ། སྭཱ་མཱི་ཨནནྡ་ནཱ་མི་ཀ་པཱ་ད་ཡ་ན་མ། སྭ་སྟི་ཤྲཱི་རསྟུ་ཀ་ལྱཱ་ཎ་མི་ཏྲཾ་པྲ་ཎ་བ། བོད་སྐད་དུ། ཆོས་ཀྱི་རྗེ་ཀུན་དགའི་མཚན་ཅན་ཞབས་ལ་འདུད་དོ། ། དཔལ་དགེ་ལེགས་སུ་གྱུར་ཅིག དགེ་བའི་བཤེས་གཉེན་ལ་རབ་ཏུ་བསྔགས་སོ། ། ཀུན་ནས་དགའ་བའི་མཁྱེན་པའི་དཀྱིལ་འཁོར་རྒྱས། ། དཔལ་ལྡན་འཆད་རྩོད་རྩོམ་པའི་བསིལ་ཟེར་གྱིས། །
སྐལ་བཟང་ཐར་པའི་དཔལ་འབྱོར་ལ་འགོད་པའི། ། བཤེས་གཉེན་མཚན་མོའི་མགོན་དེ་སྤྱི་བོས་མཆོད། ། ཅེས་པའི་བསྟོད་ཡུལ་དམ་པར་གྱུར་པ་མཁྱེན་རབ་ཀྱི་དབང་ཕྱུག་འབུམ་ཆེན་ཀུན་དགའ་དཔལ་འབྱོར་བའི་དྲུང་དུ་དམ་པའི་ཆོས་ཀྱི་བཀའ་དྲིན་མནོས་པ་ལ། ཐོག་མར། སློབ་དཔོན་རིན་པོ་ཆེ་པདྨ་འབྱུང་གནས་ཀྱི་དྲུང་དུ། རས་ཆེན་དཔལ་འབྱོར་བཟང་པོས་དངོས་སུ་གསན་པའི་ཚེ་དཔག་མེད་ལྷ་བཅུ་བདུན་གྱི་དཀྱིལ་འཁོར་དུ་དབང་བསྐུར་བ་མདའ་འཕེན་མར་གྲགས་པའི་བརྒྱུད་པ་ནི། མགོན་པོ་ཚེ་དཔག་མེད། སློབ་དཔོན་ཆེན་པོ་པདྨ་འབྱུང་གནས། རྗེ་རས་ཆེན་དཔལ་འབྱོར་བཟང་པོ། རྔོག་སྟོན་བྱང་ཆུབ་དཔལ་གྲུབ།
རྗེ་བཙུན་ཤི་ལ་རསྨི། མཁས་གྲུབ་རྣམ་རྒྱལ་མགོན་པོ། འཇམ་དབྱངས་དབང་གི་རྒྱལ་པོ། མཁས་གྲུབ་ཤཱཀྱ་ཀུན་དགའ། མཁན་ཆེན་བྱམས་པ་བཟང་པོ། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ༈ །ཀུ་རུ་ཀུལླེ་ཐུན་མོང་མ་ཡིན་པ་གསང་སྒྲུབ་ལྷ་ལྔའི་སིནྡྷུ་རའི་དཀྱིལ་འཁོར་ལ་བརྟེན་པའི་བྱིན་རླབས་འཇིགས་མེད་གྲགས་པའི་ཡིག་ཆའི་སྟེང་ནས་ཐོབ་པའི་བརྒྱུད་པ་ནི། རྡོ་རྗེ་འཆང་། རྡོ་རྗེ་རྣལ་འབྱོར་མ།
བསྐལ་བ་བཟང་པོ། ཌོམྦྷི་བ། ཙ་དྱ་བ། ཏེ་ལོ་པ། ནཱ་རོ་པ། རྡོ་རྗེ་གདན་པ་ཆེན་པོ། རྡོ་རྗེ་གདན་པ་ཆུང་བ། རྗེ་བཙུན་བ་རི་ལོ་ཙཱ་བ། ས་ཆེན་ཀུན་དགའ་སྙིང་པོ། རྗེ་བཙུན་གྲགས་པ་རྒྱལ་མཚན།
ཆོས་རྗེ་ས་སྐྱ་པཎྜི་ཏ། བླ་མ་ཁང་སྟོན་འོད་ཟེར་རྒྱལ་མཚན། དགའ་ལྡན་པ་ཀུན་དགའ་བསོད་ནམས། མཉམ་མེད་ཆེན་པོ་གྲགས་པ་རྒྱལ་མཚན། རྡོ་རྗེ་འཆང་དབང་གཟུངས་ཀྱི་དཔལ་བཟང་པོ། རྣལ་འབྱོར་དབང་ཕྱུག་དགེ་ལེགས་བཟང་པོ། ཨཱ་ནནྡ་མ་ཏི་བཟང་པོ། མུས་སྲད་པ་རྡོ་རྗེ་རྒྱལ་མཚན། མཁས་གྲུབ་ཤེས་རིན། རྗེ་རྡོ་རིང་པ་ཀུན་དགའ་རྒྱལ་མཚན།
མཁན་ཆེན་བྱམས་པ་བཟང་པོ། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ། སྒྲུབ་ཐབས་བྱིན་རླབས་དང་བཅས་པ་ཡི་གེ་རྙིང་མའི་ལུང་ཡང་ཐོས་སོ། ། ཚོགས་བདག་དམར་ཆེན་གྱི་རྗེས་གནང་འཕགས་པ་རིན་པོ་ཆེའི་མངོན་རྟོགས་ཚིགས་བཅད་མའི་སྟེང་ནས་ཐོབ་པའི་བརྒྱུད་པ་ནི། རྡོ་རྗེ་འཆང་། རྡོ་རྗེ་ཕག་མོ། ས་ར་ཧ་པ། ཀླུ་སྒྲུབ། རི་ཁྲོད་པ་མགོན་པོ།
མལ་ལོ་ཙཱ་བ། ས་ཆེན། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ། ཆོས་རྗེ་ས་སྐྱ་པཎྜི་ཏ། རིན་པོ་ཆེ་སྐྱོབ་པ་དཔལ། རོང་པ་ཤེས་བཟང་། བླ་མ་གཞོན་ཚུལ། བླ་མ་ངག་དབང་། བྱང་སེང་པ།
ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ། རྒྱལ་ཚབ་དམ་པ། བདག་ཆེན་རྡོ་རྗེ་འཆང་། རྡོ་རིང་ཀུན་སྤངས་པ། རྗེ་ཀུན་དགའ་གྲོལ་མཆོག རྗེ་ངག་དབང་ཉི་ཟླ་བཟང་པོ། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ།
༈ །ཀག་ཆོལ་འདོད་པའི་རྒྱལ་པོའི་རྗེས་གནང་གི་བརྒྱུད་པ་ནི། རྡོ་རྗེ་འཆང་། རྡོ་རྗེ་གདན་པ། ཐ་བི་ར། བ་རི་ལོ་ཙཱ་བ། ལྕགས་ཐང་པ། ས་ཆེན། རྗེ་བཙུན་རིན་པོ་ཆེ། ཆོས་རྗེ་ས་པཎ། ཁང་བསོད་ནམས་འབུམ།
བླ་མ་གཞོན་ཚུལ། བླ་མ་ཚུལ་རྒྱལ། བླ་མ་ངག་དབང་གྲགས་པ། མཁན་ཆེན་བྱང་ཆུབ་སེང་གེ ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ་མན་གོང་དང་འདྲའོ། ༈ །དཔལ་རྡོ་རྗེ་འཇིགས་བྱེད་ཀྱི་རྫོགས་རིམ་རྭ་རྩེ་སེམས་འཛིན། མཚན་མོ་རྒྱུ་བ། མཚན་མ་གྱེན་བསྒྲེངས་རྣམས་ཀྱི་ཁྲིད་ཐོབ་པའི་བརྒྱུད་པ་ནི། ཡེ་ཤེས་ཀྱི་མཁའ་འགྲོ་མ།
ལ་ལི་ཏ་བཛྲ། འཇམ་དཔལ་བཤེས་གཉེན། གྲུབ་ཆེན་ཨ་མོ་གྷ་བཛྲ། དོན་ཡོད་རྡོ་རྗེ། སྐྱོ་སྟོན་འོད་འབྱུང་། སྐྱོ་སྟོན་སྐུ་མཆེད། ཇོ་སྲས་ཁམས་པ། གཉན་སྟོན་རིན་ཆེན་བརྟན་པ། དེ་སྲས་འོད་སྲུང་། གཉན་སྟོན་ཆོས་རྒྱལ།
འཛིན་པ་རིན་ཤེ འཇམ་དབྱངས་འཁོན་སྟོན། འཇམ་དབྱངས་བཞི་ཐོག་པ། བླ་མ་ཆ་རྒྱན་དབང་རྒྱལ། ཀློག་ཀྱ། བླ་མ་གྲགས་ཆེན་པ། ཀུན་མཁྱེན་གང་པ། མ་ཏི་པཎ་ཆེན། ས་བཟང་འཕགས་པ། རྡོ་རྗེ་འཆང་ཀུན་དགའ་བཟང་པོ།
པཎྜི་ཏ་གྲགས་པ་རྒྱལ་མཚན། མཁན་ཆེན་ལེགས་པའི་འབྱུང་གནས། འཇམ་མགོན་ཀུན་དགའ་གྲོལ་མཆོག རྗེ་ལྷ་དབང་གྲགས་པ། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ། བརྒྱུད་པའི་གསོལ་འདེབས་རྗེ་ཨཱ་ནནྡས་མཛད་པ། ཁྲིད་ཀྱི་ཡི་གེ་རྗེ་དཀོན་མཆོག་ལྷུན་གྲུབ་པས་མཛད་པ་ཐོས་སོ། ༈ །ཡང་རྡོ་རྗེ་འཇིགས་བྱེད་ཀྱི་རྣལ་འབྱོར་བཞིའི་ཁྲིད་ཐོབ་པའི་བརྒྱུད་པ་ནི། རྡོ་རྗེ་འཆང་།
མཁའ་འགྲོ་མ། གྲུབ་ཆེན་ལ་ལི་ཏ། ཨ་མོ་གྷ། ཡེ་ཤེས་འབྱུང་གནས། པདྨ་བཛྲ། དི་པཾ་ཀ་ར། རྭ་རྡོ་རྗེ་གྲགས། རྭ་ཆོས་རབ། རྭ་ཡེ་ཤེས་སེང་གེ རྭ་འབུམ་སེང་གེ
རྭ་ཤེས་རབ་རྒྱལ་མཚན། རྒྱ་སྟོན་ཀུན་དགའ་བརྩོན་འགྲུས། མཁན་ཆེན་དང་མ་བ། མཁན་ཆེན་ཤེས་རྡོར་བ། ཉང་སྟོད་ཨརྻ། གྲུབ་ཆེན་ཀུན་དགའ་བློ་གྲོས། རྗེ་དགེ་བ་རྒྱལ་མཚན། ཆོས་རྗེ་རིན་རྣམ། རྗེ་བཙུན་སངས་རྒྱས་རིན་ཆེན། འཇམ་དབྱངས་ས་སྐྱ་ལོ་ཙཱ།
རྗེ་དཀོན་མཆོག་ལྷུན་གྲུབ། རྗེ་ཀུན་དགའ་མཆོག་ལྡན། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ། ཁྲིད་ཡིག་ལོ་ཙཱ་བ་མ་ཎི་ཀ་ཤྲཱིས་མཛད་པ་ཐོས་སོ། ༈ །རྡོ་རྗེ་འཇིགས་བྱེད་ཀྱི་མན་ངག་ཟབ་མོ་ཡང་གསང་མཐུ་བཟློག་ནག་པོར་གྲགས་པ་ཞལ་ཤེས་དང་བཅས་པ་ཐོབ་པའི་བརྒྱུད་པ་ནི། བཅོམ་ལྡན་འདས་རྡོ་རྗེ་འཇིགས་བྱེད། ཡེ་ཤེས་ཀྱི་མཁའ་འགྲོ་མ། ལ་ལི་ཏ་བཛྲ། ཨ་མོ་གྷ་བཛྲ།
ཡེ་ཤེས་འབྱུང་གནས་སྦས་པའི་དཔལ། པདྨ་བཛྲ། བལ་པོ་ཐུགས་རྗེ་ཆེན་པོ། བླ་མ་རྭ་ལོ་ཙཱ་བ་རྡོ་རྗེ་གྲགས། རྭ་ཆོས་རབ། རྭ་ཡེ་ཤེས་སེང་གེ རྭ་འབུམ་སེང་། རོང་པ་སྒ་ལོ། བླ་མ་ཤེས་རབ་སེང་གེ མཉམ་མེད་གྲགས་པ་རྒྱལ་མཚན།
སྔགས་འཆང་གཟུངས་ཀྱི་དཔལ་བ། ཆོས་རྗེ་དགེ་ལེགས་དཔལ་བཟང་། སྔགས་འཆང་ཨ་ནནྡ་མ་ཏི་བཟང་པོ། རྡོ་རྗེ་འཆང་བྱམས་པ་ཆོས་རིན་ཆེན། རྗེ་དབོན་བརྩོན་འགྲུས་རྒྱ་མཚོ། བླ་མ་བློ་གྲོས་དཔལ་ལྡན། འདྲེན་མཆོག་སངས་རྒྱས་མགོན་པོ། འཇམ་དབྱངས་ནམ་མཁའ་རྒྱལ་མཚན། སྦས་པའི་རྣལ་འབྱོར་ནམ་མཁའ་རྒྱ་མཚོ། འབུམ་ཆེན་ཀུན་དགའ་དཔལ་འབྱོར།
དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ། སྦས་པའི་རྣལ་འབྱོར་ནམ་མཁའ་རྒྱ་མཚོས། ཆོས་རྗེ་བཟང་པོ་རྒྱལ་མཚན་པ་དང་། རྡོ་རྗེ་འཛིན་པ་སངས་རྒྱས་འོད་ཟེར་གཉིས་ལས་ཀྱང་གསན་གསུངས། ཡང་བརྒྱུད་པ་ལུགས་གཅིག་ནི། རྭ་ཡེ་ཤེས་སེང་གེ་ནས། རྭ་དྷརྨཱ་སེང་གེ རྭ་དཀོན་མཆོག་སེང་གེ རྭ་དབོན་ཤེས་རབ་རྒྱལ་མཚན། ཆོས་རྗེ་དབང་ཕྱུག་རྒྱལ་མཚན།
རྒྱ་སྟོན་ཀུན་དགའ་བརྩོན་འགྲུས། བླ་མ་བརྩོན་འགྲུས་བྱང་ཆུབ། སེམས་དཔའ་ཆེན་པོ་བསོད་ནམས་ཡོན་ཏན། ཆོས་རྗེ་དགེ་ལེགས་བཟང་པོ་མན་གོང་དང་འདྲ། ༈ །རྡོ་རྗེ་འཇིགས་བྱེད་ཀྱི་ཆོས་སྐོར་སྣ་ཚོགས་ཀྱི་ལུང་ཐོབ་པ་ལ། རྒྱུད་རྟོག་པ་བདུན་པ་རྭ་ལོའི་འགྱུར། རྭ་ལོས་མཛད་པའི་དཀའ་འགྲེལ།་་་་་ མན་ངག་གནད་ཀྱང་ཟེར། ནག་འགྲེལ།་་་་་ ཚིག་དོན་རྣམ་པར་བཤད་པའང་ཟེར།
མན་ངག་བཅུད་ཐིགས།་་་་་ གནད་ཀྱི་མན་ངག་ཀྱང་ཟེར། ཞལ་དགུ་པའི་སྒྲུབ་ཐབས། ཕྱག་དྲུག་པའི་སྒྲུབ་ཐབས། ཕྱག་བཞི་པའི་སྒྲུབ་ཐབས། ཕྱག་གཉིས་པའི་སྒྲུབ་ཐབས། བཅུ་གསུམ་མའི་སྒྲུབ་ཐབས། དེའི་དབང་ཆོག ཞི་རྒྱས་དབང་དྲག་གི་སྦྱིན་སྲེག་བཞི། ཤོག་རིལ་གསུམ་པ།
ཉི་མ་བཞི་པ། དེའི་འགྲེལ་པ་འབུམ་སེང་གིས་མཛད་པ། ཅུ་ཚུན་དྷ་རིའི་རྟོག་པ་རྭ་ལོའི་འགྱུར། ཏེའུ་ལོ་པའི་རྟོགས་པའི་འགྲེལ་པ་དྷརྨ་སེང་གེས་མཛད་པ། བཟླས་པའི་མན་ངག འཆི་ཁ་མའི་མན་ངག ཨུཥྞི་ཥ་རྭ་ལུགས་ཀྱི་གདམས་པ། ལག་ལེན་ཁྲིགས་བཀོད། དངོས་གྲུབ་ཀྱི་སྤྱོད་པ་ཞི་བ་ཡེ་ཤེས་ཀྱིས་མཛད་པ། འཇམ་དཔལ་ནག་པོའི་རང་བཞིན་ཞེས་བྱ་བའི་བསྟོད་པ་ལྡོང་སྟོན་གྱིས་མཛད་པ།
རྒྱ་སྟོན་གྱིས་མཛད་པའི་རྟོག་གསུམ་གྱི་འགྲེལ་པ་དྲི་མེད་སྣང་བ། འཁྲུལ་འཁོར་གྱི་མན་ངག་ཞལ་ཤེས་ལ། ཤོག་དྲིལ་གསུམ་གྱི་འགྲེལ་པ། བསྲུང་བཟློག་བསད་གསུམ་གྱི་མན་ངག སྦྱིན་སྲེག་འདོད་པའི་དོན་འགྲུབ། དྲུག་ཅུ་པའི་གཏོར་ཆོག་རྣམས་དང་། ཞི་བའི་ལས་བདུན་གྱི་བརྗེད་བྱང་རྗེ་རྡོ་རྗེ་འཆང་གིས་མཛད་པ། ཆོས་ཀྱི་རྗེ་ལུ་ཕུ་བ་ཆོས་ཀྱི་རིན་ཆེན་གྱིས་མཛད་པའི་འཇིགས་བྱེད་ཀྱི་བསྐྱེད་རིམ་གྱི་རྣམ་བཤད་ཆེན་མོ་རྣམས་ཀྱི་ལུང་ཐོབ། ༈ །དཔལ་མགོན་ཞལ་བཞི་པའི་མན་ངག་ཟབ་མོ་བྲམ་ཟེ་མངགས་གཏད་ཐོབ་པའི་བརྒྱུད་པ་ནི། རྡོ་རྗེ་འཆང་།
སློབ་དཔོན་ཀླུ་སྒྲུབ། བ་ལིཾ་ཏ་པ། སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། དཔལ་སྡེ། བི་མ་ལ་གུཔྟ། རིན་ཆེན་རྡོ་རྗེ། རཏྣ་ཀིརྟི། རི་སུལ་གྱི་རྣལ་འབྱོར་མ། བླ་མ་གཉན་ལོ་ཙཱ་བ་ཆེན་པོ།
བླ་མ་གནམ་ཁ་འུབ་པ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འཕགས་པ་རིན་པོ་ཆེ། ཞང་སྟོན། བྲག་ཕུག་པ། བླ་མ་དམ་པ། གཟུངས་དཔལ།
དགེ་བཟང་པ། རྡོ་རིང་ཀུན་རྒྱལ། མཁན་ཆེན་བྱམས་བཟང་། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ༈ །གཉོས་མགོན་ཏྲཀ་ཤད་ནག་པོ་གཙོ་འཁོར་དགུའི་རྗེས་གནང་ཐོབ་པའི་བརྒྱུད་པ་ནི། རྡོ་རྗེ་འཆང་། བྲམ་ཟེ་མཆོག་སྲེད། རྣལ་འབྱོར་མ་རོ་སན་ལྡེ་པ། རྣལ་འབྱོར་མ་བདེ་སྟེར་མ།
བ་ལིཾ་ཏ་ཨ་ཙརྻ། གཉོས་ལོ་ཙཱ་བ། རྡོ་རྗེ་བླ་མ། དཔལ་བྱུང་། དཔལ་ཡེ། ཡབ་གྲགས་པ་དཔལ། སངས་རྒྱས་རས་ཆེན། བླ་མ་རིན་ཆེན་དཔལ་རྒྱལ། བླ་མ་ཁྱད་པར་བ། བླ་མ་བསོད་ནམས་རྒྱལ་པོ།
གྲུབ་ཆེན་བློ་གྲོས་སྙན་པ། བླ་མ་ཡོན་ཏན་རྒྱལ་མཚན། བྱང་སེམས་བསོད་ནམས་རིན་ཆེན། འཇམ་དབྱངས་ཀུན་དགའ་རྒྱལ་མཚན། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ༈ །གྲྭ་པ་མངོན་ཤེས་ནས་བརྒྱུད་པའི་ཛམྦྷ་ལ་དམར་པོའི་ལས་ཚོགས་ཀྱི་ཡི་གེ་རྙིང་མ་ཡོངས་རྫོགས་ཀྱི་ལུང་ཐོབ་པའི་བརྒྱུད་པ་ནི། སློབ་དཔོན་པདྨ། གྲྭ་པ་མངོན་ཤེས་ཅན། གྲྭ་པ་ཐུགས་རྗེ་འབུམ།
ཤུ་ལ་ཙཎྜ། སློབ་དཔོན་ཚུལ་རྒྱལ། མཁན་པོ་ཉི་མ། སློབ་དཔོན་དོན་བཟང་། དབུས་པ་གྲུབ་བརྩོན། ཀ་བཅུ་པ་འཕྲིན་ལས་བཟང་པོ། བློ་གྲོས་བཟང་པོ། རིན་པོ་ཆེ་སེང་གེ་དཔལ། ཆོས་རྗེ་བྲག་ཐོག་པ། རྗེ་ཀུན་དགའ་རྣམ་རྒྱལ།
རྗེ་མུས་པ་རྣམ་རྒྱལ་དཔལ་བཟང་། ཀུན་བཟང་ཉི་ཟླའི་མཚན་ཅན། དེས་ནམ་མཁའ་དཔལ་འབྱོར་བསམ་འགྲུབ། ངག་དབང་ཉི་ཟླ་བཟང་པོ། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ༈ །ཞིང་སྐྱོང་དུར་ཁྲོད་བདག་པོའི་ཆོས་སྐོར་ཐོབ་པ་ལ། དེའི་བརྒྱུད་གསང་བ་སྙིང་གི་འཁོར་ལོ་ལེའུ་བརྒྱད་པ། བླ་མ་བཻ་རོ་ཙ་ན་ལས་བརྒྱུད་པ། འཇིམ་པ་ལོ་ཙཱ་བས་བསྒྱུར་བ།
དེའི་སྒྲུབ་ཐབས་ལས་ཕྱུང་བ་བཻ་རོས་མཛད་པ། འཇིམ་ལོས་བསྒྱུར་བ། དེའི་རྗེས་གནང་གི་ཡི་གེ བསྙེན་སྒྲུབ་ལས་གསུམ་གྱི་མན་ངག འཇིམ་ལོའི་ཞལ་གདམས་སོགས་མན་ངག་ཚན་པ་དུ་མ་ཡོད་པའི་ཡི་གེ་རྙིང་མའི་ལུང་ཐོབ་པའི་བརྒྱུད་པ་ནི། རྡོ་རྗེ་འཆང་། རྡོ་རྗེ་རྣལ་འབྱོར་མ། པདྨ་བཛྲ། ར་ཧུ་ལ། སྒེག་པའི་རྡོ་རྗེ།
ཛྙཱ་ན་སིདྡྷི། དཔལ་དམ་ཚིག་རྡོ་རྗེ། འཆི་མེད་བློ་གྲོས་བཟང་པོ། མཁས་པ་བཻ་རོ་ཙ་ན། དཔལ་ཆེན་སྒ་ལོ། བླ་མ་ས་སྐྱ་པ་ཆེན་པོ། སློབ་དཔོན་རིན་པོ་ཆེ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། བླ་ཆེན་ཡར་བསྒོམ། རྒྱལ་ཚ་ལུང་མང་པོ།
མཁས་པ་ཡོན་ཏན་ཁྲི། དྲིན་ཅན་སེང་གེ་བཟང་པོ། ཡར་ཀླུང་པ་སེང་གེ་རྒྱལ་མཚན། འཇམ་དབྱངས་ནམ་མཁའི་རྒྱལ་མཚན། བདག་ཆེན་བློ་གྲོས་རྒྱལ་མཚན། བླ་མ་དཔལ་ལྡན་རྒྱལ་པོ། མུས་ཆེན་སངས་རྒྱས་རིན་ཆེན། ངོར་ཆེན་དཀོན་མཆོག་ལྷུན་གྲུབ། ཆོས་རྗེ་ཀུན་དགའ་མཆོག་ལྡན། འབུམ་ཆེན་ཀུན་དགའ་དཔལ་འབྱོར།
དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ༈ །ཡང་ཆོས་ཀྱི་རྗེ་དེ་ཉིད་ཀྱི་དྲུང་དུ། གསང་སྔགས་རྙིང་མའི་ཆོས་སྐོར་འགའ་ཞིག་ཐོབ་པ་ལ། སྤྱིར་ཡང་གསང་སྔགས་རྙིང་མ་འདི་ལ་བཀའ་གཏེར་གཉིས་ལས། བཀའ་མའི་དབང་དུ་བྱས་ན། ས་སྐྱ་པའི་ཡབ་ཆོས་ཡང་ཕུར་སོགས་དང་ཚུལ་འདྲ་བའི་གྲུབ་པ་བརྙེས་པའི་སློབ་དཔོན་སོ་སོ་ནས་བཟུང་། ད་ལྟའི་བར་དུ་བརྒྱུད་པ་བར་མ་ཆད་དུ་བྱོན་པའི་ཆོས་སྐོར་དུ་མ་ཞིག་ཡོད་ལ། གཏེར་མ་ལ་སྒྲུབ་པ་ཆེན་པོ་བཀའ་བརྒྱད་དུ་ཡོད་པ་ལས། དེ་ཡང་བསྐྱེད་པ་མཧཱ་ཡོ་ག་སྟེ་བསྐྱེད་རིམ་གཙོ་བོར་སྟོན་པ། གཏེར་ཁ་གོང་མར་གྲགས་པ་ཆོས་རྒྱལ་ཁྲི་སྲོང་ལྡེའུ་བཙན་གྱི་རྣམ་འཕྲུལ་མངའ་བདག་ཉང་རལ་གྱིས་གཏེར་ནས་སྤྱན་དྲངས་པའི་བཀའ་བརྒྱད་བདེ་གཤེགས་འདུས་པའི་སྐོར་དང་།
ལུང་ཨ་ནུ་ཡོ་ག་སྟེ་རྫོགས་རིམ་གཙོ་བོར་སྟོན་པའི་གཏེར་ཁ་འོག་མར་གྲགས་པ། ཉང་རལ་གྱི་སྤྲུལ་པ་གུ་རུ་ཆོས་དབང་གིས་ལྷོ་གཏེར་ནས་སྤྱན་དྲངས་པའི་བཀའ་བརྒྱད་གསང་བ་ཡོངས་རྫོགས་ཀྱི་སྐོར་དང་། བསྐྱེད་རྫོགས་ཟུང་འཇུག་སྟོན་པ་རིག་འཛིན་རྒོད་ལྡེམ་གྱིས་བྱང་གཏེར་ནས་སྤྱན་དྲངས་པའི་བཀའ་བརྒྱད་དྲག་པོ་རང་བྱུང་རང་ཤར་གྱི་སྐོར་དང་། གཞན་ཡང་སྤྲུལ་སྐུ་བདེ་ཆེན་གླིང་པས་གཏེར་ནས་སྤྱན་དྲངས་པའི་བཀའ་བརྒྱད་ཁྲོ་འབར་མ་དང་། པདྨ་གླིང་པས་གཏེར་ནས་སྤྱན་དྲངས་པའི་ཐུགས་ཀྱི་མེ་ལོང་ལ་སོགས་པ་བཀའ་བརྒྱད་ཀྱི་སྐོར་མཐའ་ཡས་པ་ཞིག་ཡོད་པ་ལས། དེ་ལྟ་བུའི་བཀའ་བརྒྱད་ཡོངས་རྫོགས་ཀྱི་དབང་བསྐུར་བའི་ཚེ། དཀྱིལ་འཁོར་རྣམ་དག་འདི་ལྟར་འབྱུང་སྟེ། དབུས་སུ་བདུད་རྩི་ཡོན་ཏན་ཆེ་མཆོག་རྩ་བའི་དཀྱིལ་འཁོར། ཤར་དུ་དཔལ་ཆེན་བཛྲ་ཧེ་རུ་ཀ་ཡང་དག་ཐུགས་ཀྱི་དཀྱིལ་འཁོར། ལྷོར་འཇམ་དཔལ་སྐུའི་དཀྱིལ་འཁོར།
ནུབ་ཏུ་པདྨ་གསུང་གི་དཀྱིལ་འཁོར། བྱང་དུ་ཕུར་པ་འཕྲིན་ལས་ཀྱི་དཀྱིལ་འཁོར། ཤར་ལྷོར་མངོན་རྫོགས་རྒྱལ་པོ་བླ་མེད་ཧེ་རུ་ཀ་མ་མོ་རྦོད་སྟོང་གི་དཀྱིལ་འཁོར། ལྷོ་ནུབ་ཏུ་བླ་མ་རིག་འཛིན་གྱི་དཀྱིལ་འཁོར། ནུབ་བྱང་དུ་ཕྱག་རྡོར་དྲེགས་པ་ཀུན་འདུལ་འཇིག་རྟེན་མཆོད་བསྟོད་ཀྱི་དཀྱིལ་འཁོར། བྱང་ཤར་དུ་དྲག་པོ་སྟོབས་ལྡན་ནག་པོ་དམོད་པ་དྲག་སྔགས་ཀྱི་དཀྱིལ་འཁོར་ཏེ་དཀྱིལ་འཁོར་དགུ་པོ་འདི་གཞལ་ཡས་ཁང་གཅིག་གི་ནང་དུ་ཆུག་པ་ཞིག་འབྱུང་བ་ཡིན་ལ། འདི་རྣམས་ལ་ལྷ་གྲངས་མང་ཉུང་མི་འདྲ་བ་དུ་མ་འབྱུང་ཡང་། ཕྱིའི་ཁྱམས་ཀྱི་བཀའ་སྲུང་སོགས་ཀུན་དྲིལ་བས་ལྷ་གྲངས་བདུན་བརྒྱ་དང་ཉེར་ལྔར་གྲགས་པ་ངེས་པ་ཡིན་ལ། འདི་ཀུན་གྱི་སྒྲུབ་ཐབས་དཀྱིལ་ཆོག་དབང་བསྐུར་སོགས་དཔེ་སྟེང་ནས་ཉམས་སུ་ལེན་པ་རྙིང་མ་བ་རང་གི་ལུགས་ཀྱི་ཕྱག་ལེན་གྱི་མཆོག་ཡིན་ཏེ། ལུགས་འདི་ལ་མཁས་པའི་སྔ་རབས་ཀྱི་བླ་མ་རྣམས་ཀྱི་གསུང་ལས།
རབ་ཤོག་སེར་གྱི་སྟེང་ནས་ཉམས་སུ་ལེན། འབྲིང་ཤོག་སེར་མ་ཞལ་བཤུས་མ་འཆུགས་པའི་དཔེ་ཐོག་ནས་ཉམས་སུ་ལེན། ཐ་མ་ལྕེ་ཐོག་ནས་ཉམས་སུ་ལེན་རུང་བ་ཙམ་ཡིན་ཞེས་འབྱུང་བ་ཡིན་ནོ། ། དེ་ལྟ་བུའི་བཀའ་བརྒྱད་རྩ་བ་ལས་འཕྲོས་པའི་བཀའ་བརྒྱད་བྱེ་བྲག་མའི་ནང་ཚན་འཕྲིན་ལས་ཕུར་པའི་ཆོས་སྐོར་ལ། ལྷོ་གཏེར་ནས་གུ་རུ་ཆོས་དབང་གིས་སྤྱན་དྲངས་པའི་ཕུར་པ་ཡང་གསང་སྤུ་གྲིའི་སྐོར་དང་། རཏྣ་གླིང་པས་གཏེར་ནས་སྤྱན་དྲངས་པའི་ཕུར་པ་ཡང་གསང་བླ་མེད་ཀྱི་སྐོར། བྱང་གཏེར་ནས་རིག་འཛིན་རྒོད་ལྡེམ་པས་སྤྱན་དྲངས་པའི་སྐོར་ལ། བསྐྱེད་པ་མཧཱ་ཡོ་ག་དང་སྒོ་འབྲེལ་བ་ཕུར་པ་ལྷ་ཁྲའམ་ཆེ་མཆོག་གི་སྐོར། ལུང་ཨ་ནུ་ཡོ་ག་གཞིར་བཞག་པའི་ཕུར་པ་ལྷ་ནག་གམ། དྲག་སྔགས་ཀྱི་སྐོར།
རྫོགས་པ་ཆེན་པོ་ཨ་ཏི་ཡོ་ག་དང་སྒོ་འབྲེལ་བའི་ཕུར་པ་ལྷ་འདུས་སམ། དྲིལ་བསྒྲུབ་ཀྱི་སྐོར་རྣམས་སུ་ཡོད་ཅིང་། དེ་ལྟ་བུའི་བཀའ་བརྒྱད་རྩ་བ་དང་བྱེ་བྲག་གི་ལུང་མན་ངག་རྣམས་ཞུ་བའི་སྔོན་དུ། རབ་ཆོས་སྐོར་དེ་དང་འབྲེལ་བའི་གཏེར་ཁ་སོ་སོའི་དེ་དང་དེའི་དབང་ཐོབ་པ་ཞིག་དགོས་པ་ཡིན་ལ། དེ་མིན་ནའང་ས་ལུགས་ཀྱི་ཡང་ཕུར་སོགས་སྔ་འགྱུར་གྱི་བཀའ་མ་ལྷད་མེད་གང་རུང་ཞིག་གི་དཀྱིལ་འཁོར་དུ་དབང་ཐོབ་པ་ཞིག་དགོས་པ་ཡིན་ཞིང་། ཐ་ནའང་གསང་སྔགས་གསར་རྙིང་གང་རུང་གི་བླ་མེད་ཀྱི་དཀྱིལ་འཁོར་གང་རུང་གཅིག་ཏུ་དབང་བསྐུར་བ་ཐོབ་པ་གཅིག་ངེས་པས་དགོས་པ་ཡིན་ཞེས་རྙིང་མ་བ་ལ་མཁས་པའི་རྩ་བརྒྱུད་ཀྱི་བླ་མ་རྣམས་གསུངས་པ་ཡིན་ལ། འདིར་སྐབས་སུ་བབས་པ་ཕུར་བ་ཡང་གསང་བླ་མེད་ཀྱི་སྐོར་རྣམས་བྱུང་ཚུལ་ནི། འདིར་སྨྲས་པ། གྲུབ་པའི་དབང་ཕྱུག་པདྨ་འབྱུང་གནས་ཀྱིས། ། ཡང་གསང་སྤུ་གྲིའི་ཆོས་སྐོར་ཟབ་མོ་འདི། །
ལྷོ་ཕྱོགས་གནམ་སྐས་བྲག་ལ་གཏེར་དུ་སྦས། ། དུས་ཕྱིས་གུ་རུ་ཆོས་ཀྱི་དབང་ཕྱུག་གིས། ། གཏེར་ནས་སྤྱན་དྲངས་འཕྲིན་ལས་དར་རྒྱས་སྤེལ། ། དེ་ནས་རིམ་བཞིན་བརྒྱུད་དེ་རིགས་སྔགས་འཆང་། ། ཚེ་ཡི་རིག་འཛིན་དབང་པོ་ངག་དབང་ལྷས། ། རྗེས་བཟུང་རིག་པ་འཛིན་པ་ཀུན་ཏུ་བཟང་། ། སྔ་འགྱུར་ཆོས་ཀྱི་ཉི་མ་སྙན་གྲགས་ཀྱི། ། རྒྱལ་མཚན་འཛིན་པའི་དཔལ་འབྱོར་བཟང་པོ་ཅན། ། གང་དེའི་བར་དུ་ལེགས་པར་བྱོན་པ་ཡི། ། ཞེས་པ་ལྟར་ལས།
དེ་ལྟ་བུའི་རྡོ་རྗེ་ཕུར་བ་ཡང་གསང་སྤུ་གྲིའི་གཏེར་ཆོས་རྣམས་ཐོབ་པའི་རྣམ་གྲངས་ལ། བི་ཏོ་ཏ་མ་ལ་འབུམ་སྡེའི་རྒྱུད་ལས་བསྐལ་པ་དུམ་བུའི་རྒྱུད་རྩ་བ་རྡོ་རྗེ་ཁྲོས་པ་ཕུར་པའི་ཁོག་དབུབ། རྡོ་རྗེ་ཕུར་པ་ཡང་གསང་གི་ཐུན་མོང་ཚོམ་བུའི་སྒྲུབ་པ། རྡོ་རྗེ་ཕུར་པའི་དབང་བསྐུར་ཡང་གསང་མན་ངག རྡོ་རྗེ་ཕུར་པ་ཡང་གསང་སྤུ་གྲིའི་ཡང་སྙིང་གསང་སྒྲུབ་ཀྱི་ལས་བྱང་། ཨུ་རྒྱན་གྱི་སྙིང་གཏམ་ཡང་གསང་ཕུར་བའི་སྤྱི་སྡོམ་མཐའ་རྒྱས་མའམ་གབ་པ་ཞུས་ལན། རྡོ་རྗེ་ཕུར་པའི་ལྷ་ཁྲིད་དཀར་པོ་ལམ་གྱི་སྒྲོན་མ་ཆོས་ཉིད་གསལ་བའི་ཉི་མ། འཁོར་སླ་ཐེགས་སུ་ལམ་དུ་ཁྱེར་བའི་ཁྲིད་ཡིག ཡང་གསང་སྤུ་གྲི་འབར་བའི་སྒྲུབ་ཐབས་མངོན་རྟོགས་རྒྱས་པ། ཕུར་པ་གློ་བུར་བཅོག་བརྡུངས་རལ་གྲི་ཕྱུང་བརྡེག་ཏུ་བསྒྲུབ་པ།
རྡོ་རྗེ་ཕུར་པ་ཡང་གསང་སྤུ་གྲི་འབར་བ་ལས་དམ་ཅན་བཅུ་གཉིས་མིང་པོ་དང་བཅས་པའི་བསྐུལ། རྡོ་རྗེ་ཕུར་པའི་ཕོ་ཉ་དང་གདབ་ལས། རྡོ་རྗེ་ཕུར་པའི་སྲུང་མ་དམ་ཅན་སྡེ་དྲུག་གི་སྒྲུབ་ཐབས། རྡོ་རྗེ་ཕུར་པའི་ལས་ཁ་ཚར་བ། རྡོ་རྗེ་ཕུར་པའི་དགྲ་བགེགས་འདུལ་བའི་ལས་ཕྲན། དམ་ཅན་སྤྱི་སྒྲུབ་ཟབ་མོ། མགར་གྱི་དཔེ། ཞལ་གདམས། ཞལ་གདམས་གུད་དུ་གསུངས་པ། རྡོ་རྗེ་ཕུར་པའི་གདོན་འདུལ།
རྡོ་རྗེ་ཕུར་པའི་རྩ་བ་སྤུ་གྲི་རེག་ཆོད་པ། འབྱུང་བ་རང་ཤར་གྱི་རྒྱུད་ལུང་བསྒྲུབ་པའི་ཐེམ་ཡིག རྡོ་རྗེ་ཕུར་པའི་ཆད་རྐྱེན་ཚེ་ལུང་ཁྲུས་ལུང་གི་དགོངས་པ་བསྟན་པ། ཐུགས་ཀྱི་ཕུར་གཅིག་མ་ཕུར་པའི་སྙིང་ཏིག་ཡང་གསང་སྤུ་གྲི་འབར་བའི་སྒྲུབ་ཐབས། རྡོ་རྗེ་ཕུར་པའི་རྒྱུན་གཏོར། ཕུར་པ་དབང་དང་གཟི་བརྗིད་བསྐྱེད་པ། ཕུར་པ་སྲོག་གི་སྤུ་གྲི། ཕུར་པའི་བསྟོད་པ་ཁྲག་འཐུང་མ་སོགས་ཐོབ་པའི་བརྒྱུད་པ་ནི། ཆོས་སྐུ་ཀུན་ཏུ་བཟང་པོ། རྡོ་རྗེ་གཞོན་ནུ།
གསང་བའི་བདག་པོ། རིག་འཛིན་རྡོ་རྗེ་ཆོས། མཁའ་འགྲོ་ལས་ཀྱི་དབང་མོ་ཆེ། པྲ་བྷ་ཧ་ཏི། པདྨ་སཾ་བྷ་ཝ། མཁའ་འགྲོ་མཚོ་རྒྱལ། ཆོས་དབང་རིན་པོ་ཆེ། དེའི་སྲས་པདྨ་དབང་ཆེན། ཆོས་ཀྱི་རྒྱལ་མཚན། པྲ་ཛྙཱ་དྷྭ་ཛ།
ཕག་སྟོན་ཤཱཀྱ་མགོན་པོ། སྤྲུག་སྟོན་དཔལ་ལྡན་མགོན་པོ། མཁས་གྲུབ་ཆོས་རྒྱལ་མཚན། ཆོས་རྒྱལ་བསོད་ནམས། དེའི་སྲས་བསོད་ནམས་བཀྲ་ཤིས། རིན་པོ་ཆེ་གཞོན་ནུ་སྟོབས་ལྡན་པ། བོ་དོང་ཚེ་རིང་དབང་པོ། འབུམ་ཆེན་ཀུན་དགའ་དཔལ་འབྱོར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ༈ །ཡང་ན་སྔགས་འཆང་ཚེ་རིང་དབང་པོ།
སྲིད་གསུམ་བླ་མ་མཧཱ་མཎྜ་དྷ་ར། དེས་བདག་ས་སྐྱ་པ་ངག་དབང་ཀུན་དགའ་བསོད་ནམས་ལའོ། ༈ །བརྒྱུད་པ་དེ་ལས་འོངས་པའི་གཤིན་རྗེ་ཚེ་བདག་གི་ལས་ཚོགས། ཡང་བཟློག་ནག་པོ་དྲག་སྔགས་སྤུ་གྲིའི་འཁོར་ལོ། རྟ་མགྲིན་གསང་སྒྲུབ་ཀྱི་ཡང་བཟློག་རྡོ་རྗེ་ཕ་ལམ་སོགས་རཏྣ་གླིང་པས་གཏེར་ནས་སྤྱན་དྲངས་པའི་མན་ངག་གི་ཡིག་སྣ་འགའ་ཞིག་དང་། གཤིན་རྗེའི་ལས་ཚོགས་ལྔའི་ཌ་ཀིའི་ཟ་ཡིག་རྣམ་དགུ་འཁོན་སྦྱོང་ཨན་དར་རྡོ་ལུང་མ་སྤ་གྲོ་སྐྱེར་ཆུའི་ལྷ་ཁང་ནས་མངའ་བདག་ཉང་གིས་སྤྱན་དྲངས་པ། བྱང་ཟང་ཟང་ལྷ་བྲག་ནས་རིག་འཛིན་རྒོད་ལྡེམ་པས་སྤྱན་དྲངས་པའི་གུ་རུ་ཐུགས་སྒྲུབ་ཀྱི་དཔེ་ཚན་ཉེར་གཅིག་པ། སློབ་བུའི་འདོད་པ་བརྟག་ཐབས་ཀྱི་མན་ངག ཕྱག་རྡོར་དྲེགས་པ་ཀུན་འདུལ་ལ་བརྟེན་པའི་མན་ངག་ཆར་འབེབས། སྤྲུལ་སྐུ་པདྨ་གླིང་པའི་གཏེར་ཆོས།
གསོལ་ཁ་མཚོན་ཆ་ཅན་གྱི་ལག་ལེན་ནག་པོ་འགྲོ་ཤེས། མངོན་སྤྱོད་དགྲ་བོ་སྒྲོལ་བའི་ལས་ཀུན་ལ་གཅེས་པའི་ལག་ལེན་ཡིག་ཆུང་ཟབ་རྒྱ་ཅན། གུ་རུ་འཇམ་དཔལ་བཤེས་གཉེན། སློབ་དཔོན་པདྨ། གནུབས་སངས་རྒྱས་ཡེ་ཤེས་ཀྱིས་ཕྱི་རབས་བསྟན་པ་བསྲུང་བའི་མཚོན་ཆར་ཕུང་པོ་རི་བོ་ཆེར་སྦས་པ་ཞང་ཁྲོམ་གྱིས་གཏེར་ནས་བཏོན་པ་རྣམས་ཐོས་སོ། ། ཡང་བཟློག་དེ་རྣམས་ནི་ཆོས་རྗེ་སྲིད་གསུམ་པས་བླ་མ་དཔལ་སྡིང་པ་ལ་ཡང་གསན་གསུངས། འདིར་སྨྲས་པ། པུ་ཎྱ་སཱ་ག་ར་པྲ་ཛཱ་ཏི་ཤྲཱི་ཀྵོ་ཏྲེ།་་་་་ བསོད་ནམས་རྒྱ་མཚོས་བསྐྲུན་པའི་དཔལ་ཞིང་དུ། ། ར་བཱི་ཨུ་ད་ཡ་སྱ་མཎྜ་ལེ་བ་པྲ་ཀཱ་ཤཤྩ།་་་་་
ཉི་མ་འཆར་ཀའི་དཀྱིལ་འཁོར་ལྟར་གསལ་ཞིང་། ། ཀརྨ་ས་ཧསྟ་ཀནྡྷ་མཧཱ་བྷཱ་ས།་་་་་ འཕྲིན་ལས་འོད་སྟོང་ཕུང་པོ་ཆེར་འབར་བ། ། གུ་རུ་ཨཱ་ནནྡ་པཱ་ད་སྱ་པདྨེ་ནཱ་མ།་་་་་ བླ་མ་ཀུན་དགའི་ཞབས་ཀྱི་པདྨར་འདུད། ། ཤེས་བྱ་ཀུན་ལ་མཁྱེན་པའི་སྤྱན་མངའ་ཞིང་། ། བདེ་སྟོང་དགའ་བཞི་ཡེ་ཤེས་ཐུགས་མངའ་བ། ། སྲིད་ཞིའི་དཔལ་འབྱོར་ཀུན་ལ་མངའ་བརྙེས་པའི། ། ཡོངས་འཛིན་བླ་མའི་རྣམ་ཐར་བསམ་བཞིན་དད། ། ཐུབ་དབང་རྒྱལ་ཚབ་དཔལ་ལྡན་ས་སྐྱ་པའི། །
བསྟན་འཛིན་ངོར་རྫོང་རྣམ་གཉིས་ཤིང་རྟའི་སྲོལ། ། མ་ལུས་ཆོས་ཀྱི་མཛོད་ལ་དབང་བསྒྱུར་བའི། ། དམ་པ་ཁྱེད་འདྲར་བདག་ཀྱང་འགྱུར་བར་ཤོག ། ཆོས་ཀྱི་རྗེ་དཔལ་ལྡན་བླ་མ་དམ་པ་རྣམས་ལས་དམ་པའི་ཆོས་ཇི་ལྟར་ཐོབ་པའི་ཚུལ་ལེགས་པར་བཤད་པ་ཟབ་རྒྱས་ཆོས་ཀུན་གསལ་བའི་ཉིན་བྱེད་ཅེས་བྱ་བ་ལས། ཆོས་ཀྱི་རྗེ་འབུམ་ཆེན་ཀུན་དགའ་དཔལ་འབྱོར་གྱི་ཞལ་སྔ་ནས་རྗེས་སུ་བཟུང་བའི་སྐབས་ཏེ་དྲུག་པའོ།། །། སརྦ་མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། བླ་མ་དམ་པ་རྣམས་ལ་བསྟོད་པ་པདྨརཱགའི་ཕྲེང་བ་ཞེས་བྱ་བ་སྡེ་ཚན་གྲངས་༡ ནས་༣༤བར ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
