གསུང་འབུམ། ངག་དབང་ཀུན་དགའ་བསོད་ནམས།
པོད ༡༦
རྣམ་པར་ཐར་པ་ངོ་མཚར་རིན་པོ་ཆེའི་བང་མཛོད་དགོས་འདོད་ཀུན་འབྱུང་།
༄༅། །ཨཱཤྩརྻོརཏྣསྱཀོཥསཀལེཥྚསམུདཱཡནཱམཛམྦཱུདྭཱིཔདིགུཏྟརམུནེརྨཧཱཡུབརཱཛཱཤྲཱིམཱཾབྷཱུམིཔཎྜརཀཥྱབཾཤཏནྟྲོརཏྣཱནཱཾཡཐཱབྷཱུཏནཱིཡཱནཱཾབིམོཀྵོབིཛཧཱརཾ།། ༄༅། །འཛམ་གླིང་བྱང་ཕྱོགས་ཀྱི་ཐུབ་པའི་རྒྱལ་ཚབ་ཆེན་པོ་དཔལ་ལྡན་ས་སྐྱ་པའི་གདུང་རབས་རིན་པོ་ཆེ་ཇི་ལྟར་བྱོན་པའི་ཚུལ་གྱི་རྣམ་པར་ཐར་པ་ངོ་མཚར་རིན་པོ་ཆེའི་བང་མཛོད་དགོས་འདོད་ཀུན་འབྱུང་ཞེས་བྱ་བ་བཞུགས་སོ།། ༄༅། །རྒྱ་གར་སྐད་དུ། ཤྲཱི་ཝཱཾ་བྷཱུ་མི་པཎྜོ་སྶངྒུ་རུ་དྷརྨ་སྱ་སྭ་མཱི་སརྦ་སཏྭཱ་ནཱཾ་ཤཱསྟཱ་ནུཏྟ་རེ་བྷྱོ྅་ནུ་སཱ་རི་ཀ་མ་ཡཱ་བྷཱིཀྵྞ་པྲ་ན་མཱ་མི། བོད་སྐད་དུ། དཔལ་ལྡན་ས་སྐྱ་པའི་བླ་མ་དམ་པ་ཆོས་ཀྱི་རྗེ་སེམས་ཅན་ཐམས་ཅད་ཀྱི་སྟོན་པ་བླ་ན་མེད་པ་རྣམས་ལ་རྗེས་སུ་འབྲང་བ་བདག་ཡང་ཡང་ཕྱག་བགྱིའོ། ། མཐའ་ཡས་ཤེས་བྱའི་གནས་ཀུན་ཀུན་ཏུ་གཟིགས་པའི་གཟིགས་པ་སྒྲིབ་མེད་རབ་མངའ་བ། ། བགྲང་ཡས་མ་ལུས་ལུས་ཅན་ཀུན་ལ་བརྩེ་བའི་བརྩེ་བས་རྟག་ཏུ་ཐུགས་བརླན་ཞིང་། ། དཔག་ཡས་ལྷག་པའི་བདུད་དཔུང་དཔུང་འཇོམས་མཛད་པའི་མཛད་པ་རྨད་དུ་བྱུང་བ་ཅན། ། བསམ་ཡས་འཇམ་དབྱངས་དབྱངས་ཅན་ལ་སོགས་ལྷ་ཡི་ལྷར་གྱུར་དབྱེར་མེད་བླ་མ་རྒྱལ། །
ཐུབ་པ་དབང་པོའི་བསྟན་འཛིན་མཆོག་ཅེས་མཆོག་ཏུ་གྲགས་པ་གསལ་ལྡན་གང་། ། གང་ཞིག་བྱང་ཕྱོགས་འགྲོ་བའི་སྐྱབས་གྱུར་སྐྱབས་མཆོག་མཁྱེན་བརྩེ་ནུས་པའི་ཕུལ། ། ཕུལ་བྱུང་རིགས་གསུམ་མགོན་པོའི་རྣམ་འཕྲུལ་ཡང་དང་ཡང་དུ་བྱོན་པའི་བརྒྱུད། ། བརྒྱུད་པ་དྲི་མེད་རིམ་བཞིན་བྱོན་ལ་དད་ཅིང་དད་པས་བདག་ཕྱག་འཚལ། ། ལྷ་མཆོག་ཟུར་ཕུད་ལྔ་པའི་ཨུཏྤལ་སྔོ་ལྡན་འོད་གསལ་གྱི། ། ལྷ་རིགས་སྤྲུལ་ནས་བྱོན་པའི་འཆི་མེད་དབང་པོ་མཆེད་གསུམ་དང་། ། ལྷ་སྲས་རྣམ་པ་བཞི་དང་གཞན་ཡང་མ་བཟང་སྤུན་བདུན་སོགས། ། ལྷ་ཡི་གདུང་རབས་སྤྲུལ་པའི་གར་མཁན་དེ་རྣམས་བསྔགས་པར་འོས། ། ནང་ལྟར་མ་རིག་ལ་འཁོན་འཁོན་གྱི་མཚན་འཆང་རྡོ་རྗེ་འཛིན། ། ཕྱི་ལྟར་སྲིན་པོ་ལ་འཁོན་འཁོན་ཞེས་འགྲོ་ལ་རབ་གྲགས་པའི། །
མཚན་མཆོག་དོན་ལྡན་འཁོན་སྟོན་འཁོན་གྱི་དྲི་མེད་གདུང་འཛིན་པའི། ། གསང་སྔགས་གྲུབ་པ་འཁོན་རྗེ་འཁོན་གྱི་སྐྱེས་མཆོག་རྣམས་ལ་འདུད། ། ས་སྐྱའི་དབྱིག་འཛིན་རི་བོའི་ངོས་ནས་ལེགས་འོངས་པའི། ། ས་སྐྱའི་འཕྲིན་ལས་རྟ་བདུན་རྒྱལ་པོའི་འོད་ཟེར་ལྟར། ། ས་སྐྱ་པ་ཞེས་སྙན་གྲགས་ཀུན་ཏུ་རབ་གསལ་བ། ། ས་སྐྱ་པ་ཡི་རྗེ་བཙུན་རྣམས་ལ་སྙིང་ནས་དད། ། དེ་ལྟའི་སྐྱེས་ཆེན་རྣམས་ཀྱི་ཞབས་པདྨོ། ། དེ་དག་སྟོབས་ལྡན་རྒྱལ་པོས་ཉེར་བསྟེན་ནས། ། དེ་ཚེ་མཁའ་ལ་ཉི་ཟླ་རྣམ་གཉིས་ལྟར། ། དེ་བཞིན་ས་ལ་མཆོད་ཡོན་གཉིས་ཞེས་གྲགས། །
འོན་ཀྱང་བར་སྐབས་ཡིད་སྲུབ་རྩ་ལག་འགས། ། མི་བསྲུན་ངན་པའི་སྤྱོད་པ་སྣ་ཚོགས་ཀྱིས། ། ས་སྐྱའི་བསྟན་དང་བསྟན་འཛིན་དགོན་གནས་བཅས། ། དུས་ངན་མཚན་གྱི་ལྷག་མར་ཉེ་བར་བྱས། ། ཨེ་མ་དེ་ཚེ་སྔགས་འཆང་སྤྲུལ་པའི་སྐུ། ། ཨེ་མ་མཐུ་སྟོབས་རྫུ་འཕྲུལ་བསམ་ཡས་དེས། ། ཨེ་མ་བདུད་རིགས་བཅོམ་ནས་དཔལ་ས་སྐྱའི། ། ཨེ་མ་བསྟན་པའི་མེ་རོ་རྨང་ནས་བསླངས། ། དེ་ལྟའི་བཀའ་དྲིན་གཞལ་དུ་མ་མཆིས་པའི། ། སྔགས་འཆང་བླ་མ་ཀུན་དགའ་རིན་ཆེན་དང་། །
གང་དེའི་ཐུགས་སྲས་འཇམ་དབྱངས་སྐུ་མཆེད་ལ། ། སྙིང་ནས་ཐལ་སྦྱར་གུས་པས་ཕྱག་འཚལ་ལོ། ། ཁྱད་པར་སྔགས་འཆང་རྒྱལ་བའི་རྒྱལ་ཚབ་མཆོག ། འཛམ་གླིང་མཛེས་པའི་རྒྱན་གཅིག་སེམས་དཔའ་ཆེ། རྒྱལ་བ་རབ་འབྱམས་མ་ལུས་བསྐྱེད་པའི་ཡབ། ། མཉམ་མེད་བཀའ་དྲིན་ཅན་ལ་གུས་བཏུད་ནས། ། འཛམ་གླིང་བྱང་ཕྱོགས་ཐུབ་པའི་རྒྱལ་ཚབ་མཆོག ། ས་སྐྱ་པ་ཡི་གདུང་རབས་བྱོན་ཚུལ་གྱི། ། རྣམ་ཐར་ངོ་མཚར་རིན་ཆེན་བང་མཛོད་འདི། ། འཆད་པར་འགྱུར་གྱིས་དོན་གཉེར་དགའ་བས་ཉོན། །
ཅེས་མཆོད་པར་བརྗོད་ཅིང་བཤད་པར་དམ་བཅས་ནས་ཉན་པར་གདམས་ཏེ། འདིར་འཛམ་གླིང་བྱང་ཕྱོགས་ཀྱི་ཐུབ་པའི་རྒྱལ་ཚབ་ཆེན་པོ་དཔལ་ལྡན་ས་སྐྱ་པའི་གདུང་རབས་རིན་པོ་ཆེ་ཇི་ལྟར་བྱོན་པའི་ཚུལ་གྱི་རྣམ་པར་ཐར་པ་ངོ་མཚར་རིན་པོ་ཆེའི་བང་མཛོད་དགོས་འདོད་ཀུན་འབྱུང་ཞེས་བྱ་བ་འདི་འཆད་པ་ལ་དོན་ལྔ་སྟེ། འོད་གསལ་ལྷའི་གདུང་རབས་བཤད་པ། དྲི་མེད་འཁོན་གྱི་གདུང་རབས་བཤད་པ། ལྷ་རིགས་འཁོན་ས་སྐྱ་པའི་གདུང་རབས་བཤད་པ། དེ་ལས་གྱེས་པའི་བླ་བྲང་རྣམ་བཞིའི་གདུང་རབས་བཤད་པ། སྐབས་སུ་བབས་པའི་དོན་གཞན་བཤད་པའོ། ། དེའི་དང་པོ་འོད་གསལ་ལྷའི་གདུང་རབས་བཤད་པ་ལ་ཡང་ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས་ལས། དང་པོ་ནི། །
མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་མཛད་པའི་ས་སྐྱ་པའི་གདུང་རབས་ཡ་རབས་ཁ་རྒྱན་ལས། ། འཇམ་དབྱངས་སྤྲུལ་པ་དཔལ་ལྡན་ས་སྐྱ་པའི། ། གདུང་གི་ཐོག་མ་འོད་གསལ་ལྷ་ཡུལ་དུ། ། སྤྱི་རིང་གཡུ་རིང་གཡུ་སེ་མཆེད་གསུམ་བྱོན། ། གཡུ་སེས་མི་རྗེ་མཛད་ནས་སྲས་བཞི་བསྐྲུན། ། དེ་ཡི་གྲོགས་སུ་གཅེན་པོ་གཡུ་རིང་བྱོན། ། གཡུ་རིང་དང་ནི་དམུ་བཟའ་ལྡེམ་བུའི་སྲས། ། མ་བཟང་སྤུན་བདུད་བྱོན་པའི་གཅེན་པོ་དྲུག ། ཡབ་དང་བཅས་པ་ལྷ་ཡི་ཡུལ་དུ་གཤེགས། ། བདུན་གྱི་ཐ་ཆུང་མ་བཟང་སྤྱི་རྗེ་དང་། །
ཐོག་ལྕམ་འུར་མོའི་སྲས་ནི་དཔའ་བོ་སྟག ། དེ་དང་ཀླུ་ལྕམ་བྲ་མ་གཉིས་ཀྱི་སྲས། ། ཀླུ་ཚ་སྟག་པོ་འོད་ཅན་ཞེས་པ་བྱུང་། ། ཀླུ་ཚ་དང་ནི་མོན་བཟའ་མཚོ་མོ་རྒྱལ། ། ལྷན་ཅིག་བཞུགས་པའི་རིགས་སྲས་གཡའ་སྤང་གི ། མཚམས་སུ་འཁྲུངས་པས་མཚན་ཡང་གཡའ་སྤང་སྐྱེས། ། ཞེས་གྲགས་གཞན་གྱིས་མི་ཐུབ་དཔའ་བོ་བྱོན། ། ཞེས་སོ། ། གཉིས་པ་དེའི་དོན་རྒྱས་པར་བཤད་པ་ལ། དེ་ལ་སྤྱིར་བོད་ཁ་བ་ཅན་གྱི་ལྗོངས་འདིར་རིགས་གསུམ་མགོན་པོའི་རྣམ་སྤྲུལ་ཆོས་རྒྱལ་བྱང་ཆུབ་སེམས་དཔའ་རྣམས་ཀྱིས་རྒྱལ་བའི་བསྟན་པ་སྔར་མེད་གསར་དུ་བཙུགས།
གཙང་གཡོ་དམར་གསུམ། བླ་ཆེན་མཁན་བརྒྱུད་རྣམས་ཀྱིས་སྔར་ཡོད་ཉམས་པ་གསོས། ལྷ་བཙུན་ཁུ་དབོན། ཇོ་བོ་ཡབ་སྲས། འབྲོག་འགོས་མར་གསུམ། པ་ཚབ་རྔོག་ཁྱུང་། ར་འབྲོ་ལ་སོགས་པས་ཤིན་ཏུ་དར་བ་མཛད་མོད་ཀྱི། ཕལ་ཆེར་མདོ་དང་སྔགས་ཀྱི་ཕྱོགས་རེ་བ་ཙམ་དུ་ཟད་ལ། དུས་ཕྱིས་རྒྱལ་བ་ཐམས་ཅད་ཀྱི་ཡེ་ཤེས་གཅིག་ཏུ་བསྡུས་པ་རྗེ་བཙུན་འཇམ་པའི་དབྱངས་ཉིད་འཁོན་གྱི་གདུང་བརྒྱུད་ཀྱི་ཚུལ་བཟུང་ནས། ཕྱི་ནང་མདོ་སྔགས་བཤད་སྒྲུབ་ཀྱི་བསྟན་པ་མཐའ་དག་འཛིན་སྐྱོང་སྤེལ་གསུམ་གྱི་སྒོ་ནས་ཆེས་ཤིན་ཏུ་རྒྱས་པར་མཛད་དེ།
ཤར་ཕྱོགས་རྒྱ་མཚོའི་མཐས་གཏུགས་པའི་འཛམ་གླིང་བྱང་ཕྱོགས་ཀྱི་སྐྱེ་དགུ་ཐམས་ཅད་ཆོས་དང་ཟང་ཟིང་གི་དཔལ་འབྱོར་བཟང་པོས་ལེགས་པར་བསྐྱངས་པ་ནི་ངོ་མཚར་ཞིང་བཀའ་དྲིན་ཤིན་ཏུ་ཆེ་བར་གྱུར་པ་ཡིན་པས། དེ་ལྟ་བུའི་སྐྱེས་བུ་བཟང་པོ་རིམ་པར་བྱོན་པ་དེ་རྣམས་ཀྱི་བྱོན་ཚུལ་དང་། རྣམ་པར་ཐར་པ་འཆད་པ་དང་ཉན་པ་ལ་འབད་པར་བྱ་བ་ནི་དོན་ཆེན་པོ་དང་ལྡན་པ་ཉིད་དུ་རིག་པར་བྱའོ། ། དེ་ལ་འདིའི་རིགས་ནི་བོད་དུ་བྲམ་ཟེའི་རིགས་སུ་གསལ་བ་མ་བྱུང་བས། རྒྱལ་རིགས། རྗེའུ་རིགས། དམངས་རིགས་གསུམ་ལས། ཞང་བློན་རྗེའུ་རིགས་ཡིན་ཏེ། འདི་ཉིད་ཀྱི་མིའི་གདུང་རབས་ཀྱི་ཐོག་མ་དཀོན་པ་རྗེ་གུང་སྟག་ཏུ་གྲགས་པ་དེ་ཉིད་ནས་འཛིན་པར་བཤད་པའི་ཕྱིར་རོ། ། རུས་ནི་བོད་ཀྱི་རུས་ཆེན་བཞི་དང་།
མིའུ་རིགས་དྲུག་ཏུ་གྲགས་པ་སོགས་ལས་ཆད་པ་མ་ཡིན་གྱི། གདུང་རུས་གཙང་མ་ལྷ་ལས་བབས་པ་ཡིན་ཏེ། དེ་ཡང་ངེས་པའི་དོན་དུ་འཇམ་པའི་དབྱངས་ཉིད་གདུལ་བྱ་གཞན་གྱི་ངོར་འོད་གསལ་གྱི་ལྷའི་རིགས་སུ་སྤྲུལ་པ་ནི། གནམ་ལྷ་སྤྱི་རིང་གཡུ་རིང་གཡུ་སེ་སྟེ་མཆེད་གསུམ་དུ་གྲགས་པ་མི་ཡུལ་དུ་བབས་པ་ལ་མིའི་རྗེ་ཞུས་པས། གནམ་ལྷ་ཆུང་བ་གཡུ་སེས་མི་རྗེ་མཛད་པས། ། སྲས་སེ་བྱི་ལི་སྤུན་བཞིར་གྲགས་པ་བྱུང་། དེ་དག་གིས་ལྡོང་རུས་ཆེན་བཅོ་བརྒྱད་དང་འཐབ། དེའི་གྲོགས་ལ་གནམ་ལྷ་བར་པ་གཡུ་རིང་གིས་བྱོན་ཏེ་ལྡོང་བཏུལ་ནས་བྲན་དུ་བྱས། བར་པ་གཡུ་རིང་འདིས་དམུའི་བུ་མོ་དམུ་ཟ་ལྡེམ་བུ་ཁབ་ཏུ་བཞེས་པས་སྲས་མ་བཟང་སྤུན་བདུན་དུ་གྲགས་པ་བྱུང་ཞིང་། དེ་ལྟར་བདུན་གྱི་གཅེན་དྲུག་ཡབ་དང་བཅས་པ་ལྷ་ཡུལ་དུ་གཤེགས།
བདུན་པ་མ་སང་སྤྱི་རྗེ་བྱ་བ་དེས་མི་ཡུལ་དུ་བཞུགས་ནས་ཐོག་ལྷ་འོད་ཅན་གྱི་བུ་མོ་ཐོག་ལྕམ་འུར་མོ་ཁབ་ཏུ་བཞེས་པ་ལ་སྲས་ཐོག་ཚ་དཔའ་བོ་སྟག་ཏུ་གྲགས་པ་འཁྲུངས་ཏེ། དེས་ཀླུའི་བུ་མོ་ཀླུ་ལྕམ་བྲ་མ་ཁབ་ཏུ་བཞེས་པས་ཀླུ་ཚ་སྟག་པོ་འོད་ཅན་བྱ་བ་སྲས་སུ་བྱུང་། དེ་ཡན་ཆད་བར་སྣང་ལ་བཞུགས་པར་བཤད་ཅིང་ཀླུ་ཚ་དེས་མོན་བཟའ་མཚོ་མོ་རྒྱལ་ཁབ་ཏུ་བཞེས་པ་ལ་སྲས་གཅིག་གཡའ་དང་སྤང་གི་མཚམས་སུ་སྐྱེས་ཤིང་། འདི་འདྲ་རེ་རེ་ཙམ་ཡིན་ཞེས་གྲགས་པས་མཚན་ཡང་གཡའ་སྤང་སྐྱེས་གཅིག་ཏུ་བཏགས། འདི་ཉིད་ཀྱིས་གཡས་རུ་ཤངས་ཀྱི་ནུབ་བྱང་ན་བྱང་རི་ཀུན་ལས་མཐོ་ཞིང་མཛེས་པ་ཅིག་ཡོད་པའི་རི་དེ་ལ་གནས་བཅས་པས་རི་དེ་ལ་ཡང་གཡའ་སྤང་དུ་གྲགས་སོ་ཞེས་པ་དེ་རྣམས་ཀྱིས་ལྷའི་གདུང་རབས་བསྟན་ཟིན་ཏོ། ། འདིར་སྨྲས་པ། ལྷ་ཡི་མཆོག་རྗེ་བཙུན་འཇམ་དཔལ་གྱིས། ། གཞན་ངོར་གཞན་དོན་དབང་གིས་སྤྲུལ་པའི་སྐུར། ། ལེགས་བྱོན་ལེགས་པར་བཤད་པའི་ངོ་མཚར་གཏམ། ། འདི་འདྲ་འདི་ཞེས་གང་གིས་སྨྲས་དེ་མཛེས། །
བར་སྐབས་ཀྱི་ཚིགས་སུ་བཅད་པའོ།། །། སྤྱི་དོན་གཉིས་པ་དྲི་མེད་འཁོན་གྱི་གདུང་རབས་བཤད་པ་ལ་ཡང་ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས་ལས། དང་པོ་ནི། ས་སྐྱ་པའི་གདུང་རབས་ཡ་རབས་ཁ་རྒྱན་ལས། གོང་དུ་དྲངས་པའི་གཡའ་སྤང་སྐྱེས་བྱོན་པའི་ཚུལ་བཤད་པའི་རྗེས་དེ་མ་ཐག་པར། གང་དེས་སྲིན་པོ་སྐྱ་རེངས་ཁྲག་མེད་ནི། ། བསད་ནས་ཆུང་མ་གཡའ་འབྲུམ་སི་ལི་མ། ། ཕྲོགས་ཏེ་ཉིད་ཀྱི་ཁབ་ཏུ་བཞེས་པ་ལས། ། སྲས་གཅིག་བྱུང་བ་འཁོན་པར་སྐྱེས་ཞེས་གྲགས། །
དེ་དང་བཙན་བཟའ་ལྕམ་བུ་སྒྲོན་གྱི་སྲས། ། གཟུགས་མཛེས་བློ་ལྡན་མི་ཡུལ་དཀོན་པ་འཁྲུངས། ། དེ་ལ་དཀོན་པ་རྗེ་གུང་སྟག་ཅེས་བཏགས། ། འཁོན་སྟོན་དཔལ་པོ་ཆེར་གྲགས་གཉན་རྩེར་བྱོན། ། དཔལ་པོ་ཆེ་དང་གླང་བཟའ་ནེ་ཆུང་སྲས། ། ཁྲི་མཛེས་ལྷ་ལེགས་ཚེ་ལྷ་དབང་ཕྱུག་དང་། ། མཁས་མཆོག་ཀླུ་ཡི་དབང་པོ་ཚེ་འཛིན་བཞི་་་་་། གདུང་རབས་ཡ་རབས་ཁ་རྒྱན་འདིར་བཤད་པ་ལྟར། འཁོན་དཔལ་པོ་ཆེ་ལ་སྲས་བཞི་བྱུང་པའི་ལུགས་དང་། ཀླུའི་དབང་པོ་དང་རྡོ་རྗེ་རིན་ཆེན་ཏེ་སྲས་གཉིས་བྱུང་བའི་ལུགས་སྲོལ་མི་འདྲ་བ་ལས།
ཁོ་བོ་ནི་ཕྱི་མའི་རྗེས་སུ་འབྲངས་པ་སྟེ་རྒྱས་བཤད་འོག་ནས་འབྱུང་ངོ་། ། ཚེ་འཛིན་སྲས་ནི་རྡོ་རྗེ་་་་་་དཀོན་མཆོག་ལྷུན་གྲུབ་ཀྱི་གདུང་རབས་ཚིགས་བཅད་མ་འདི་སོགས་གདུང་རབས་འགའ་ཞིག་ལས། འཁོན་རྡོ་རྗེ་རིན་ཆེན་ཚེ་འཛིན་གྱི་སྲས་སུ་འདོད་པ་ནི། རྗེ་བཙུན་རིན་པོ་ཆེས་ས་སྐྱ་པ་ཆེན་པོའི་རྣམ་ཐར་དུ་ཡི་གེ་པས་མ་དག་པའི་སྐྱོན་བྱུང་བ་བཞིན་གྱི་རྗེས་སུ་འབྲང་བ་ཡིན་ལ། རྡོ་རྗེ་རིན་ཆེན་ཀླུའི་དབང་པོའི་གཅུང་དུ་འདོད་པ་རྣམས་ནི། རྗེ་བཙུན་གྱིས་མཛད་པའི་འཁོན་གྱི་གདུང་རབས་དང་། ག་རིང་རྒྱལ་པོའི་རྩིས་བསྡུར་གྱི་ཡི་གེ་སོགས་ཁུངས་ཐུབ་ཀྱི་ཡིག་ཆ་དག་པ་དུ་མའི་རྗེས་སུ་འབྲངས་པ་ཡིན་ཏེ། ཁོ་བོ་ཅག་ནི་རྗེས་འབྲངས་ཕྱི་མ་ཉིད་གཙོ་བོར་བཟུང་ངོ་། རིན་པོ་ཆེ། ། གང་དེའི་བཙུན་མོ་འབྲོ་བཟའ་གཡའ་ལོན་སྐྱིད། །
དེ་ལ་འབྲོ་ཚ་མཆེད་བདུན་བྱོན་པ་ལས། ། གཞན་རྣམས་ཡུལ་ཕྱོགས་སོ་སོར་འགྲོ་དོན་མཛད། མཐའ་ལྟག་ཤེས་རབ་ཡོན་ཏན་གྲོམ་པར་བྱོན། ། དེ་ནས་ཡོན་ཏན་འབྱུང་གནས་ཚུལ་ཁྲིམས་རྒྱལ། ། གཙུག་ཏོར་ཤེས་རབ་དགེ་སྐྱབས་དགེ་མཐོང་དང་། ། འཁོན་སྟོན་བལ་པོ་ཤཱཀྱ་བློ་གྲོས་རྣམས། ། རིམ་བཞིན་སྔ་མའི་རིགས་སྲས་ཕྱི་མ་ཡིན། ། ཤཱཀྱ་བློ་གྲོས་སྲས་གཉིས་ཆེ་བའི་མཚན། ། ཤེས་རབ་ཚུལ་ཁྲིམས་དཀོན་མཆོག་རྒྱལ་པོ་གཅུང་། ། གཅེན་པོ་ཡན་ཆད་གསང་སྔགས་སྔ་འགྱུར་མཛད། །
ཅེས་སོ། ། གཉིས་པ་དེའི་དོན་རྒྱས་པར་བཤད་པ་ལ། གཡའ་སྤང་སྐྱེས་ཞེས་གྲགས་པའི་དཔའ་བོ་ཆེན་པོ་དེས། སྲིན་པོ་སྐྱ་རེངས་ཁྲག་མེད་ཅེས་བྱ་བ་ལ་ཆུང་མ་གཡའ་འབྲུམ་སི་ལི་མ་ཞེས་བྱ་བ་ཤིན་ཏུ་མཚར་བ་ཅིག་ཡོད་པས། སྲིན་པོ་དང་འཐབ་རོལ་བྱས། ཁྱོ་བསད། ཆུང་མ་ཁབ་ཏུ་བཞེས་པ་ལ་སྲས་གཅིག་འཁྲུངས་པ། ལྷ་དང་སྲིན་པར་འཁོན་པའི་བར་དུ་བྱུང་བས་གཡའ་ཕྲུག་འཁོན་བར་སྐྱེས་སུ་བཏགས། གདུང་བརྒྱུད་འདི་ལ་འཁོན་གྱི་མཚན་ཡང་དེ་ནས་བྱུང་སྟེ་ཤཱཀ་རིགས་བཞིན་ནོ། ། ཡུམ་སྲས་དེ་གཉིས་གནས་པའི་གཡའ་སྤང་གི་ནུབ་བྱང་ན་གངས་རིའི་ཕྲེང་བ་ཆེན་པོའི་ནང་ན་ཤིན་ཏུ་མཛེས་ཤིང་མཐོ་བ་ཤེལ་ཚ་རྒྱལ་མོའི་གངས་སུ་གྲགས་པ་དང་།
གཡའ་སྤང་གི་ལྷོ་འགྲམ་ན་ས་སྐྱ་པའི་བླ་མཚོ་ཡང་ཡོད་དོ། ། ཐོག་མར་འོད་གསལ་གྱི་ལྷ་མི་ཡུལ་དུ་བབས་པའི་ཚེ་ཡང་ཤེལ་ཚ་རྒྱལ་མོའི་གངས་དེ་ཉིད་ཀྱི་རྩེ་མོར་བབས་པ་ཡིན་ཅེས། ། སྔགས་འཆང་ཆོས་ཀྱི་རྒྱལ་པོའི་གསུང་རྒྱུན་བདག་གི་བླ་མ་འཇམ་དབྱངས་སྐུ་མཆེད་ལས་དངོས་སུ་ཐོས་སོ། ། གདུང་རབས་ཁ་ཅིག་ལས། ཡུལ་མཐོ་ཞིང་ས་གཙང་བ་མངའ་རིས་སྟོད་ཀྱི་སའི་ཆར་བབས་པར་བཤད་དོ། ། ལྷ་ཕྲུག་འཁོན་བར་སྐྱེས་དེས་བཙན་བཟའ་ལྕམ་བུ་སྒྲོན་ཁབ་ཏུ་བཞེས་པ་ལ་མིའི་མཆོག་གཅིག་འཁྲུངས་པ་ནི། མཐུ་སྟོབས་དང་རྫུ་འཕྲུལ་ཆེ་བ། བློ་དང་རིག་པར་ལྡན་པ། གཟུགས་དང་ལང་ཚོར་འཛོམ་པ། ཀུན་གྱི་ཡིད་འཕྲོག་པ་ཞིག་བྱུང་བས་འདི་འདྲ་མི་ཡུལ་དུ་འབྱུང་བ་དཀོན་བྱས་ནས་མཚན་དཀོན་པ་རྗེ་གུང་སྟག་ཅེས་བཏགས།
འདི་ཡུལ་ཚོལ་དུ་བཏང་བས་བསམ་ཡས་ལ་ཡུལ་གྱི་དགེ་འམ་ཡོན་ཏན་བཅུ་ག་ཚང་སྟེ་རྒྱལ་པོས་བཟུང་ཚར་བ་དང་། ལ་སྟོད་གཉེན་རྩེ་ཐར་གྱི་ཡ་ཆང་ལ་ཡུལ་གྱི་དགེ་བརྒྱད་ཚང་བར་གཟིགས་ནས་བཟུང་སྟེ། དེ་ཡང་དགེ་བརྒྱད་ནི་སའི་དགེ་ཞིང་ཐང་ཆེན་ཐང་ཆུང་ནི་ཁང་ས་དང་ཞིང་སར་བཟང་། ཆུའི་དགེ་མཚོ་ཆེན་མཚོ་མོ་ནི་འཐུང་ཆུ་དང་ཞིང་ཆུ་རུ་བཟང་། ཤིང་གི་དགེ་ནགས་དགུན་ཐ་དང་དགུན་སྨུག་ནི་ཁང་ཤིང་དང་བུད་ཤིང་དུ་བཟང་། རྩྭའི་དགེ་ཐར་གྱི་ཡ་ཆད་ནི་གམ་འབྲོག་དང་རྒྱད་འབྲོག་ཏུ་བཟང་བའོ། ། དགེ་བཅུ་ལ་སྟག་ཚང་ལོ་ཙཱ་བས། གོང་གི་བརྒྱད་པོའི་སྟེང་དུ་ཁ་ཅིག ཕུ་ན་ལ་སྒོ། མདའ་ན་གྲུ་སྒོ་ཡོད་པ་ཟེར་མོད་ཀྱང་།
དེ་གཉིས་བཅུད་ཀྱི་ཡོན་ཏན་ཡིན་པས་མི་འཐད་ཀྱི། གཞན་བརྒྱད་སྣོད་ཀྱི་ཡོན་ཏན་ཡིན་པ་བཞིན་དུ། རྡོའི་དགེ་ཁང་རྡོ་དང་འཐག་རྡོ་ཞེས་བྱ་ལ། གཉིས་ཚན་ནང་ཕན་ཚུན་ཚོགས་པ་ཤིན་ཏུ་འགལ་བས། གཅིག་ཡོད་ས་ན་ཅིག་ཤོས་ཡོད་པ་ཤིན་ཏུ་དཀོན་པས་དགེ་བཅུ་ཚང་བ་དཀའ་བ་ཡིན་ནོ་ཞེས་བཤད་དོ། ། རྗེ་འདིས་བསམ་ཡས་ཀྱི་ཆོས་རྒྱལ་ཁྲི་སྲོང་ལྡེའུ་བཙན་གྱི་ཐུགས་ཟིན་པས་ནང་བློན་བཅོལ། དཔལ་འབྱོར་ཤིན་ཏུ་འཕེལ་བས་འཁོན་དཔལ་བོ་ཆེ་ཞེས་བྱ་བར་གྲགས་ཤིང་འཁོན་གྱི་མཚན་གྲགས་དེ་དེ་ནས་བྱུང་ངོ་། ། འདིས་གླང་ཁམས་པ་ལོ་ཙཱ་བའི་ལྕམ་མོ་གླང་བཟའ་ནེ་ཆུང་མ་ཁབ་ཏུ་བཞེས་པ་ལ་སྲས་གཉིས་འཁྲུངས་པའི་ཆེ་བ་ལ། འཁོན་ལོ་ཙཱ་བ་ཀླུའི་དབང་པོ་བསྲུང་བ། ཆུང་བ་འཁོན་རྡོ་རྗེ་རིན་པོ་ཆེ་ཞེས་བྱ་ཞིང་།
འདིར་རྗེ་བཙུན་ཆེན་པོའི་ས་ཆེན་གྱི་རྣམ་ཐར་ལས། སྒྲ་བསྒྱུར་གྱི་ལོ་ཙཱ་བ་སད་མི་མི་བདུན་ཞེས་བྱ་བ་ལས། གཞོན་གསུམ་གྱི་ནང་ནས་མཁས་པར་བྱེད་པ་འཁོན་ཀླུའི་དབང་པོ་ཞེས་བྱ་བ་ཡིན་ནོ། ། དེའི་གཅུང་ཕལ་པ་ཞིག་ལ་སྲས་ཡོན་ཏན་གྱིས་ཕྱུག་པ་རྡོ་རྗེ་རིན་པོ་ཆེ་ཞེས་བྱ་བ་བྱུང་ངོ་ཞེས་གསུངས་པའི་རྗེས་སུ་འབྲངས་ནས། ཡ་རབས་ཁ་རྒྱན་སོགས་་་་་་ཉི་ལྡེ། མུས་སྲད་པ། ངོ་མཚར་སྣང་བ་སོགས་གདུང་རབས་ཁ་ཅིག་ཏུ། ཁྲི་མཛེས་ལྷ་ལེགས། ཚེ་ལྷ་དབང་ཕྱུག ཀླུའི་དབང་པོ།
ཚེ་འཛིན་དང་བཞི་བྱུང་བར་བཤད་པ་དང་། ཡང་ཁ་ཅིག་ཚེ་འཛིན་དང་རྡོ་རྗེ་རིན་ཆེན་གཅིག་་་་་་ཉི་ལྡེ་གདུང་རབས་ལས་བཤད་པར་འདོད་པ་དང་། དེ་གཉིས་་་་་་ཡ་རབས་ཁ་རྒྱན་དང་། ངོ་མཚར་སྣང་བ། གཙང་བྱམས་པའི་གདུང་རབས་རྣམས་ལས་ཡབ་སྲས་སུ་བཤད། ཡབ་སྲས་སུ་འདོད་པ་སོགས་མང་དུ་སྣང་ཡང་། རྗེ་བཙུན་རིན་པོ་ཆེས་མཛད་པའི་འཁོན་གྱི་གདུང་རབས་ལས། འཁོན་ཀླུའི་དབང་པོ་བསྲུངས་པ་ཞེས་བྱ་བ་ནི་སད་མི་མི་བདུན་གྱི་ཡབ་གཅིག་ལགས། དེའི་གཅུང་པོ་འཁོན་རྡོ་རྗེ་རིན་པོ་ཆེ་སློབ་དཔོན་པདྨ་འབྱུང་གནས་ཀྱི་སློབ་མ་བསྟེན་སྔགས་པར་བཞུགས་པ་ཡིན་ཞེས་དང་། ཀུན་མཁྱེན་ཆེན་པོའི་གསུང་རབ་དགོངས་གསལ་ལས།
ལྷོ་པ་ཀུན་མཁྱེན་དང་། བདེ་བ་ཅན་པ་ཡེ་ཤེས་མགོན་པོ་གཉིས་ཀྱིས་ཀྱང་རྡོ་རྗེ་རིན་པོ་ཆེ་ཀླུའི་དབང་པོའི་གཅུང་དུ་བཞེད་པར་བཤད་པ་དང་། གཞན་ཡང་གདུང་རབས་ཆེ་་་་་་སྟག་ཚང་གདུང་རབས་དང་བླ་མ་དམ་པའི་དངོས་སློབ་ཤེས་རབ་རྡོ་རྗེས་མཛད་པའི་གདུང་རབས་སོགས་ཕྲན་མང་པོ་ཞིག་མཐུན་པར་དེ་ལྟར་དུ་འབྱུང་ཞིང་། རྗེ་བཙུན་གྱི་བླ་མ་ས་ཆེན་གྱི་རྣམ་ཐར་ལས། དེའི་གཅུང་ཕལ་པ་ཞིག་ལ་ཞེས་པའི་དོན་རྡོ་རྗེ་རིན་ཆེན་ཀླུའི་དབང་པོའི་གཅུང་གི་སྲས་སུ་བཤད་པ་ལྟར་ན་ཚེ་འཛིན་ཕལ་པ་དང་། དེའི་སྲས་ཕལ་པ་མ་ཡིན་པ་ལྟ་བུ་ཞིག་བསྟན་དགོས་ལ་དེ་ལྟར་ན་ཡབ་སྲས་གཉིས་པོ་དེ་ཕལ་པ་ཡིན་མིན་གྱི་ཁྱད་པར་འབྱེད་དགོས་པ་ལས། དེ་ནི་ཤིན་ཏུ་དཀའ་བར་སྣང་བས་དེས་ན་དེའི་གཅུང་ཕལ་པ་ཞིག་ལ་ཞེས་པ་ནི་ཡི་གེ་མ་དག་པའམ། ཡང་ན་ཀླུའི་དབང་པོ་དེའི་གཅུང་པོ་ནི་ཡུམ་ཕལ་པ་ཞིག་ལ་འཁྲུངས་པའི་སྲས་ཡོན་ཏན་གྱིས་ཕྱུག་པ། མཚན་རྡོ་རྗེ་རིན་ཆེན་ཞེས་བྱ་བ་དེ་ཉིད་ཡིན་ཞེས་པའི་དོན་ཡིན་ཏེ། རྗེ་བཙུན་གྱི་འཁོན་གྱི་གདུང་རབས་དང་།
ག་རིང་རྒྱལ་པོ་ལ་རྩིས་བསྡུར་དུ་གནང་བའི་ཡི་གེ་གཉིས་ཀ་ལས། རྡོ་རྗེ་རིན་ཆེན་ཀླུའི་དབང་པོའི་གཅུང་དུ་བཤད་པས། རྗེ་བཙུན་གྱི་གསུང་རབ་ལ་ནང་འགལ་མི་སྲིད་པའི་ཕྱིར། དེས་ན་གཅུང་དུ་འདོད་པ་དེ་བཞིན་འཐད་པ་ཡིན་ཞེས་ས་ལོ་ཆེན་པོའི་གསུང་ལས་འབྱུང་བ་ལྟར་སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས་ཀྱང་བཞེད་པ་ལགས། དེ་ཡང་ཀླུའི་དབང་པོ་བསྲུངས་པ་ནི་རྒྱ་གར་ཤར་ཕྱོགས་ཟ་ཧོར་གྱི་མཁས་གྲུབ་ཆེན་པོ་གངས་ཅན་གྱི་དཔལ་མགོན་མཁན་ཆེན་ཞི་བ་འཚོས་བོད་ལ་རབ་བྱུང་རུང་མི་རུང་ཉམས་སད་པས། རུང་བར་གཟིགས་ནས་གནང་པའི་བོད་ཀྱི་རབ་བྱུང་གི་ཐོག་མ་སད་མི་མི་བདུན་དུ་དྲགས་པ་ལོ་ཙཱ་བ་ཁྱད་པར་ཅན་སྤྲུལ་པའི་གང་ཟག་བདུན་ལ། རྒན་གསུམ། གཞོན་གསུམ། བར་པ་གཅིག་རྣམས་བྱུང་བའི་གཞོན་གསུམ་གྱི་བར་པ་འཁོན་ནཱ་གེནྡྲ་རཀྵི་ཏ་ཞེས་བྱ་སྟེ། བོད་སྐད་དུ་ཀླུའི་དབང་པོ་བསྲུངས་པའོ། །
ཁ་ཅིག་འདི་ཁོང་རང་གི་ཞང་པོ་ལས་རབ་ཏུ་བྱུང་ཞེས་ཟེར་བ་ནི་སད་མིར་འདོད་པ་དང་འགལ་ཏེ། སད་མི་བདུན་ལ་སད་མི་ཞེས་པའི་རྒྱུ་མཚན། མཁན་ཆེན་ཞི་བ་འཚོས་བོད་ལ་རབ་བྱུང་རུང་མི་རུང་ཉམས་སད་པ་ན་རུང་བར་དགོངས་ནས། དེའི་དྲུང་དུ་རབ་ཏུ་བྱུང་ཞིང་བོད་དུ་རབ་བྱུང་གི་ཐོག་མ་ཡིན་པས་ན་དེ་སྐད་ཅེས་བྱ་ལ། གླང་ཁམས་པ་ལོ་ཙཱ་བ་ནི་སད་མི་མི་བདུན་གྱི་བར་པ་བདེ་གཤེགས་གོ་ཆ་བསྲུངས་པ་ཞེས་གྲགས་པ་དེ་ཉིད་ཡིན་པས། དེའི་དྲུང་དུ་རབ་ཏུ་བྱུང་ན་འཁོན་འདི་སད་མི་མ་ཡིན་པར་འགྱུར་ཏེ། འདིའི་ཐོག་མར་བོད་ཀྱི་རབ་བྱུང་བྱུང་བར་ཁས་ལེན་དགོས་པས་སོ། ། རྒྱུ་མཚན་དེའི་ཕྱིར་ན་མཁན་ཆེན་གྱིས་སྡོམ་ཕྲུག་ཏུ་བཤད་པ་འདི་ཉིད་འཐད་པ་ཡིན་ནོ། ། དེས་ན་མཁན་ཆེན་དང་ཞང་པོ་ལ་ཆོས་མང་དུ་བསླབ། ལོ་ཙཱ་ལེགས་པར་མཁྱེན།
སློབ་དཔོན་ཆེན་པོ་པདྨ་ལས་ཀྱང་གདམས་ངག་ནོད། ཡེར་པའི་བྲག་ལ་སྒྲུབ་པ་མཛད་པས་གྲུབ་པ་ཐོབ། མཁས་གྲུབ་ཀྱི་གྲགས་པ་ཆེར་བྱུང་བས་འཁོན་ཆོས་ཀྱི་ཆེ་བའི་ཐོག་མ་ཡིན་ནོ། ། གཅུང་རྡོ་རྗེ་རིན་པོ་ཆེས་ཀྱང་སློབ་དཔོན་པདྨ་ལས་གསང་སྔགས་རྙིང་མའི་ཆོས་མང་དུ་གསན་ཞིང་བསླབ། གྲུབ་པ་ཡང་ཅི་རིགས་ཐོབ། མཚན་གྲགས་ཐོན། འདིའི་ཡབ་ཡུལ་དུ་འབྲོ་དགྲ་འདུལ་གྱི་བུ་མོ་འབྲོ་བཟའ་གཡང་ལོན་སྐྱིད་ཁབ་ཏུ་བཞེས་པ་ལ་སྲས་བདུན་བྱུང་ཞིང་། ཞང་པོ་དེ་བོད་ཀྱི་གྱད་པའི་བརྒྱུད་ཡིན་པས་ཞང་རིགས་ཀྱི་སྐུ་རྩལ་ཤིན་ཏུ་ཆེ་བར་བྱུང་། དེའི་ཚེ་འབྲོག་གཉན་རྩེར་ལྟད་མོ་ཉི་མ་གསུམ་བྱུང་བ་ལ་སྐུ་མཆེད་བདུན་པོས་རྟ་དང་ལུས་ཆས་ཉིན་རེ་བཞིན་རེ་རེ་སྤོས་ཏེ། དེ་ཡང་ཉི་མ་དང་པོ་ལ་རྟ་དཀར་བེར་དཀར།
གཉིས་པ་ལ་རྟ་དམར་བེར་དམར། གསུམ་པ་ལ་རྟ་ནག་བེར་ནག་ཏུ་བྱས་ཏེ་རྟ་རྒྱུགས་ཚབ་འགྲན་བྱས་པས། ཁྲོམ་ཐོག་ཆོད་པ་བྱུང་བ་ན་ཞང་པོ་ལ་འགྲས་འཛུགས་པར་གོ་ནས་ཞང་པོས་དམག་བསགས་འཐབ་མོ་བྱེད་ཟེར་བྱུང་བ་ལ། ཁོང་རྣམས་ཀྱིས་གཅིག་པར་ཞང་པོ་ཡིན། གཉིས་པར་ཁྱིམ་མཚེས་ཡུན་རིང་འགྲོགས་ནས། རྒྱལ་ཁམས་ཡངས་པོ་ལ་དོག་འཚེར་བྱེད་དོན་མེད་ཟེར་ནས། ཆེ་བ་མངའ་རིས་མང་ཡུལ་དུ་བྱོན། དེ་འོག་མངའ་རིས་གུང་ཐང་། དེ་འོག་སྲད། དེ་འོག་གཉལ་ལོ་རོ། །
དེ་འོག་ཉང་ཤབ་ཏུ་བྱོན་ཏེ་ཡུལ་སོ་སོར་བཟུང་བས། དེ་རྣམས་ལས་གྱེས་པའི་འཁོན་ཚོ་མང་དུ་འཕེལ་ཏེ་གྲགས་ཆེན་མ་བྱུང་། ཆུང་བས་ཕ་ཡུལ་རང་དུ་བཞུགས། འབྲོ་དང་འཁྲུག་པ་ཡང་སྤྲད། དེ་ལས་གྱེས་པ་གཉན་རྩེ་རང་ན་མ་ཁྲིགས་སྡེ་གསུམ་དུ་གྲགས་པ་བྱུང་ངོ་། ། དྲུག་པ་ཤེས་རབ་ཡོན་ཏན་གྱི་གྲོམ་པ་གཡའ་ལུང་དུ་བཞུགས། དེ་ལ་སྲས་གཉིས་བྱུང་བའི་ཆུང་བ་ཁབ་སོ་སྟག་ཐོག་ཏུ་བྱོན། དེ་ལས་གྱེས་པ་ལ་སྟོད་བྱང་གི་འཁོན་ཚོ་རྣམས་ཡིན། ཆེ་བ་ཡོན་ཏན་འབྱུང་གནས་ཀྱིས་ཡབ་མེས་ཀྱི་ཆོས་བརྒྱུད་བཟུང་ལ། དེ་ལ་སྲས་གསུམ་བྱུང་བའི་ཚུལ་ཁྲིམས་རྒྱལ་པོས་གྲོམ་པར་བཞུགས་ནས་ཆོས་ཀྱིས་གདུལ་བྱ་བསྐྱངས་ཤིང་།
དེ་ལ་སྲས་གསུམ་བྱུང་བའི་བར་པ་བརྡལ་ཆང་ཚང་དུ་བྱོན། ཆེ་བ་གཙུག་ཏོར་ཤེས་རབ་དང་། ཆུང་བ་གཡའ་ལུང་དུ་བཞུགས། གཙུག་ཏོར་ཤེས་རབ་ལ་སྲས་བདུན་འཁྲུངས། དེ་བདུན་ནུ་བོ་དང་བཅས་པ་ལ་འཁོན་ཚོ་བརྒྱད་དུ་གྲགས་ཤིང་། བདུན་པོའི་ལྔ་པ་འཁོན་དགེ་སྐྱབས་ཀྱིས་ཕྱིས་ཤབ་ཏུ་བྱོན། དེ་ལ་སྲས་གཉིས་བྱུང་བའི་ཆུང་བ་ལ་ཤབ་སྟོད་ཀྱི་འཁོན་མི་རྣམས་གྱེས་པར་གྲགས། ཆེ་བ་དགེ་མཐོང་ལ་སྲས་གཅིག་བྱུང་བ་ལ་འཁོན་སྟོན་བལ་པོ་ཞེས་བྱ་བ་ཚ་མོ་རོང་གི་བྲག་ལ་ཡང་ཕུར་གྱི་སྒྲུབ་པ་མཛད་པས་གྲུབ་པ་བརྙེས་ཤིང་བསྟན་མ་བཅུ་གཉིས་བྲན་དུ་འཁོལ། དེ་ལ་སྲས་ཤཱཀྱ་བློ་གྲོས། འདིས་བྱ་རུ་ལུང་པ་དང་།
ཤབ་སྟོད་སྨད་བཟུང་ཞིང་འཕྲིན་ལས་ཀྱང་ཆེ་བར་བྱུང་བར་གྲགས་ལ། སྐུ་ཚེ་སྨད་ལ་ཡབ་མེས་ཀྱི་ཡུལ་གཡའ་ལུང་མཁར་སྟབས་བཟུང་། སྲས་གཉིས་བྱུང་བའི་ཆེ་བ་འཁོན་རོག་ཤེས་རབ་ཚུལ་ཁྲིམས། ཆུང་བ་འཁོན་དཀོན་མཆོག་རྒྱལ་པོའོ། ། གཅེན་གྱིས་ལོ་སྟོན་རྡོ་རྗེ་དབང་ཕྱུག་གི་མཁན་བུ་ཞུ་སྟོན་བརྩོན་འགྲུས་དྲུང་དུ་གཞོན་ནུ་ནས་གཽ་མིའི་དགེ་བསྙེན་མཛད། ཚངས་སྤྱོད་ཤིན་ཏུ་བཙུན་པས་སྲས་མེད། ཡབ་མེས་ཀྱི་ཆོས་ལ་མཁས། རྡོ་རྗེ་ཕུར་པའི་གྲུབ་པ་ཐོབ། མཐུ་དང་རྫུ་འཕྲུལ་བསམ་གྱིས་མི་ཁྱབ་པར་གྲགས་སོ། ། དེ་ལྟར་ཤེས་རབ་ཚུལ་ཁྲིམས་ཡན་རྣམས་ཀྱིས་ཕར་ཕྱིན་སོགས་མཚན་ཉིད་ཀྱི་སྐོར་ཅི་རིགས་པ་དང་།
སྔགས་ལ་གསར་མ་སྡེ་དྲུག སྔ་འགྱུར་ལྔ། ཕྱི་འགྱུར་བཅུ་གསུམ། ཕྱི་མོ་ཉི་ཤུ་རྩ་གཅིག་ལ་སོགས་པའི་གསང་སྔགས་སྔ་འགྱུར་ལ་ཤིན་ཏུ་མཁས་ཤིང་། ཡང་དག་དང་ཕུར་པ་ལ་ཐུགས་དམ་གྱི་མཐིལ་མཛད་པས་གྲུབ་པ་བརྙེས། ཆོས་སྐྱོང་དཀར་མོ་ཉི་ཟླ་དང་བདུད་མགོན་ལ་མཛད་པས་ནུས་པ་ཐོན་པ་ཤ་སྟག་གོ་ཞེས་པ་དེ་རྣམས་ཀྱིས་དྲི་མེད་འཁོན་གྱི་གདུང་རབས་བྱོན་ཚུལ་བསྟན་ཟིན་ཏོ། ། འདིར་སྨྲས་པ། མ་རིག་ལ་འཁོན་འཁོན་སྟོན་མཐུ་རྩལ་ཅན། ། རིམ་བཞིན་ལེགས་བྱོན་བྱོན་ཚུལ་འདི་མཐོང་ན། ། གདུང་བརྒྱུད་བརྒྱུད་པ་རིན་ཆེན་ཕྲེང་བ་འདི། །
ངོ་མཚར་མཚར་བའི་ཡུལ་དུ་ཅིས་མི་རྟོགས། ། བར་སྐབས་ཀྱི་ཚིགས་སུ་བཅད་པའོ།། །། སྤྱི་དོན་གསུམ་པ་ལྷ་རིགས་འཁོན་ས་སྐྱ་པའི་གདུང་རབས་བཤད་པ་ལ་ཡང་ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས་ལས། དང་པོ་ནི། ས་སྐྱ་པའི་གདུང་རབས་ཡ་རབས་ཁ་རྒྱན་ལས། འཁོན་རོག་ཤེས་རབ་ཚུལ་ཁྲིམས་སྐུ་མཆེད་གཉིས་བྱོན་པའི། གཅེན་པོ་ཡན་ཆད་གསང་སྔགས་སྔ་འགྱུར་མཛད་པའི་ཚུལ་བཤད་པའི་རྗེས་དེ་མ་ཐག་པར། གཅུང་གིས་གསར་འགྱུར་སྲོལ་བསྐྱངས་ས་སྐྱ་བཏབ། ། དེ་དང་ཞང་མོ་བསོད་ནམས་སྐྱིད་ཀྱི་སྲས། །
ས་སྐྱའི་བླ་ཆེན་ཀུན་དགའ་སྙིང་པོར་གྲགས། ། བླ་ཆེན་དེ་ཡི་བཙུན་མོ་ཚ་རོང་མ། ། ཇོ་ལྕམ་ཕུར་མོའི་སྲས་ནི་ཀུན་དགའ་འབར། ། བཙུན་མོ་གཉིས་པ་ཇོ་ལྕམ་འོད་སྒྲོན་སྲས། ། སློབ་དཔོན་རྩེ་མོ་རྗེ་བཙུན་གྲགས་པ་དང་། ། དཔལ་ཆེན་འོད་པོ་ཞེས་བྱ་རྣམ་གསུམ་ཡིན། ། དཔལ་ཆེན་འོད་པོའི་བཙུན་མོ་གར་ཕུ་མ། ། ཉི་ཁྲི་ལྕམ་ལ་ས་སྐྱ་པཎ་ཆེན་དང་། ། ཟངས་ཚ་བསོད་ནམས་རྒྱལ་མཚན་རྣམ་གཉིས་འཁྲུངས། ། ཟངས་ཚའི་བཙུན་མོ་མདོག་སྟོད་ཚ་སྣ་མ། །
མ་གཅིག་ཀུན་སྐྱིད་སྲས་པོ་འཕགས་པ་དང་། ། འགྲོ་མགོན་ཕྱག་ན་རྡོ་རྗེ་མཆེད་གཉིས་བྱོན། ། བཙུན་མོ་གཉིས་པ་ས་སྐྱའི་ཆུ་མདོ་མ། ། ཇོ་འབྲོའི་སྲས་པོ་སློབ་དཔོན་རིན་རྒྱལ་ཏེ། ། གསུམ་པ་མ་གཅིག་རྡོ་རྗེ་ལྡན་གྱི་སྲས། ། སློབ་དཔོན་ཆེན་པོ་ཡེ་ཤེས་འབྱུང་གནས་སོ། ། ཕྱག་ནའི་བཙུན་མོ་མ་གཅིག་ཞྭ་ལུ་མ། ། མཁའ་འགྲོ་འབུམ་སྲས་དྷརྨ་པཱ་ལ་ཡིན། ། དྷརྨ་པཱ་ལའི་བཙུན་མོ་སྟག་འབུམ་སྲས། ། རཏྣ་བྷ་དྲ་གཞོན་ནུའི་དུས་སུ་གཤེགས། །
ཡེ་འབྱུང་བཙུན་མོ་མ་གཅིག་ཁབ་སྨད་མ། ། ཆོས་སྲིན་སྐྱིད་ལ་བདག་ཉིད་ཆེན་པོ་འཁྲུངས། ། ཞེས་སོ། ། གཉིས་པ་དེའི་དོན་རྒྱས་པར་བཤད་པ་ལ། འཁོན་རོག་ཤེས་རབ་ཚུལ་ཁྲིམས་ཀྱི་གཅུང་པོ་དཀོན་མཆོག་རྒྱལ་པོ་ནི་འཁོན་ས་སྐྱ་པ་ཞེས་གྲགས་པའི་ཐོག་མ་རང་ཡིན་ཏེ། ཤིང་ཕོ་ཁྱི་ལ་སྐུ་འཁྲུངས། གཞོན་ནུ་ནས་ཡབ་དང་གཅེན་ལ་དབང་བཤད་མན་ངག་མང་དུ་གསན། ཡབ་མེས་ཀྱི་ཆོས་ལ་མཁས་པར་སྦྱངས། གསང་སྔགས་གསར་འགྱུར་ལ་ཡང་མོས་པ་ཡོད་པའི་སྐབས་སུ་འབྲོའི་ལུང་སྟོན་ཆེན་མོ་ཅིག་བྱུང་སར་བྱོན་པས། ལྟད་མོ་སྣ་ཚོགས་འདུག་པའི་ནང་ནས་སྔགས་པ་མང་པོས་དབང་ཕྱུག་མ་ཉི་ཤུ་རྩ་བརྒྱད་ཀྱི་མགོ་བརྙན་གྱོན།
ཕྱག་མཚན་སོ་སོར་ཁྱེར། མ་མོ་རལ་པ་ཅན་གྱིས་རྔ་སྟབས་དང་བཅས་ནས་འཆམས་ཀྱིན་འདུག་པས། ལྟད་མོ་ཡང་དེ་ཁ་ཆེ། ཁྲོམ་ཐོག་ཀྱང་དེས་ཆོད་སོང་། དེའི་རྒྱུ་མཚན་རྣམས་གཅེན་ལ་ཞུས་པས། ད་གསང་སྔགས་འཆོལ་པར་སྤྱོད་པ་ཞེས་བྱ་བའི་དུས་བྱུང་བས། ད་ཕྱིན་ཆད་རྙིང་མ་བ་ལ་གྲུབ་ཐོབ་མཚན་ཉིད་པ་དཀོན་པ་ཡིན་པས། རང་ལ་ཡོད་པ་རྣམས་རང་ཉིད་དབང་ཆེ་བ་ཡིན་པས་ང་རང་གི་དཔེ་ཆ་རྟེན་གསུམ་རྣམས་གཏེར་དུ་སྦེད་གསུངས་ནས་སྦས་པས། ཡང་ཕུར་གཉིས་ཆོས་སྐྱོང་གཉན་ནས་སྦེད་མ་ཐུབ་པས། ཕྱིས་ཀྱི་གདུང་བརྒྱུད་རྣམས་ཀྱིས་ཀྱང་འདི་གཉིས་ལ་ཐུགས་དམ་མཛད།
ཆོས་སྐྱོང་དཀར་མོ་ཉི་ཟླ་ལྕམ་སྲིང་ལ་དུས་གཏོར་མ་ཆག་པ་འདི་བྱུང་བ་ཡིན་ནོ། ། དེ་ནས་གཅེན་གྱི་ཞལ་ནས། ང་ནི་རྒས་འདུག ། ཁྱོད་གཞོན་པ་ཡིན་པས་གསང་སྔགས་གསར་འགྱུར་སློབ། དེ་ཡང་ད་ལྟ་འབྲོག་མི་ཤཱཀྱ་ཡེ་ཤེས་མཁས་པས་དེར་རྒྱུག་གསུངས་པ་ལ་དེར་མཐོན། འཁྱིན་ལོ་ཙཱ་བ་ལ་ཀྱེ་རྡོ་རྗེའི་དབང་ཞུས། རྒྱུད་གསན། རྒྱུད་ཅུང་མ་རྫོགས་པ་ལ་འཁྱིན་ལོ་གྲོངས། ཆོས་འཕྲོ་འབྲོག་མིའི་དྲུང་དུ་ཞུས་གསུངས་པ་ལྟར་ཞུར་བྱོན་པས། ཁྱོད་ཀྱི་ཕ་ཤི་ནས་མེས་པོ་སྙེགས་པ་ལགས་སམ་གསུངས་ནས་དགྱེས།
ཕྱིས་ཡུལ་ཞིང་འགའ་བཙོངས་ནས་རྟ་བཅུ་བདུན་དང་། རྩྭ་རིན་ནོར་བུའི་ཕྲེང་བ་དང་བཅས་པ་ཕུལ། གསུང་ངག་རིན་པོ་ཆེ་ཞུས་པས་ལམ་སྐོར་ཆ་ལག་འགའ་རེ་གནང་། ཁྱད་པར་རྒྱུད་གསུམ་གྱི་བཤད་པ་རྒྱས་པར་གནང་ནས། བཤད་བཀའ་འཛིན་པའི་བུ་ཆེན་ལྔའི་ནང་ནས་མཆོག་ཏུ་གྱུར། གཞན་ཡང་འགོས་ལོ་ཙཱ་བ་ལ་གསང་འདུས་ཀྱི་སྐོར་གསན། ཨོ་རྒྱན་གྱི་པཎྜི་ཏ་ཤེས་རབ་གསང་བ་ལ་ཐིག་ལེ་ལྔའི་སྐོར། རྨ་ལོ་ཙཱ་བ་ལ་བདེ་མཆོག་དང་གྲུབ་སྙིང་གི་སྐོར་ལ་སོགས་པ་གསན། གཞན་ཡང་མལ་ལོ་ཙཱ་བ། བ་རི་ལོ་ཙཱ་བ།
སྤུ་ཧྲང་ལོ་ཙཱ་བ། གནམ་ཁའུ་པ་སྐུ་མཆེད། འཁོན་སྒྱི་ཆུ་བ། སྐྱུ་ར་ཨ་སེང་ལ་སོགས་པ་བླ་མ་དམ་པ་མང་པོ་ལ་སེམས་བསྐྱེད། དབང་བཤད་མན་ངག་མཐའ་ཡས་པ་གསན་ནས་སྔགས་གསར་རྙིང་མཐའ་དག་གི་བདག་པོར་གྱུར། དེ་ནས་ཞང་ཡུལ་འཇག་གཤོང་དུ་ཡབ་དང་གཅེན་གྱི་ཕྱི་རྟེན་བཞེངས། དེའི་ནང་དུ་སེང་ལྡེང་གི་ཕུར་པ་བྱིན་རླབས་ཅན་ཅིག་བཞུགས་སུ་བཅུག བྲ་བོ་ལུང་པར་དགོན་ཆུང་ཅིག་བཏབ་ནས་ལོ་འགའ་བཞུགས་པས་དེ་ལ་ས་སྐྱ་གོག་པོར་གྲགས་སོ། ། དེའི་ཚེ་དཔོན་སློབ་རྣམས་ཀྱིས་སྐྱོ་སངས་ལ་བྱོན་ཏེ་རི་ཁ་ནས་གཟིགས་པས། དཔོན་པོ་རི་གླང་པོ་ཆེ་ཉལ་བ་འདྲ་བའི་མཁལ་ཁུང་གཡས་པའི་ཐད་ནས་དཀར་ཞིང་སྣུམ་པ།
ཆུ་གཡས་སུ་འབབ་པ་ལ་སོགས་པ་བཀྲ་ཤིས་དང་དགེ་མཚན་དུ་མ་དང་ལྡན་པར་གཟིགས་ནས། འདིར་དགོན་པ་གཅིག་བཏབ་ན་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བ་འདུག་སྙམ་དུ་དགོངས་ཏེ། དེ་སྐོར་གྱི་ས་ཆ་སྤྱིའི་བདག་པོ་ཇོ་བོ་གདོང་ནག་པ་བྱ་བ་ཡོད་པ་དེ་ལ་ཞུས་པས་ཀྱང་གནང་། སྒོས་ཀྱི་བདག་པོ་ཞང་གཞུང་གུ་ར་བ་དང་། བནྡེ་གྲོང་བཞི། ལྷ་མི་གྲོང་བདུན་བྱ་བ་ཡོད་པ་དེ་རྣམས་ལ། ང་འདིར་དགོན་པ་ཅིག་བྱེད་འདོད་པས་ཁྱེད་རྣམས་ལ་འགལ་བ་མི་འོང་ན་ཁྱེད་རྣམས་ལ་རིན་ཅིག་ཀྱང་འཇལ་བས་ས་ཆ་འདི་ང་ལ་བྱིན་ན་ཇི་ལྟར་ལེགས་གསུངས་པས། རིན་ཡེ་མི་འཚལ་ཅིས་ཀྱང་མཛད་པར་ཞུ་ཟེར་ནས་ཕུལ་བ་ལ། བླ་མས་འོན་ཀྱང་ཕྱི་རབས་ཚུན་ཆད་ལ་འཐད་པ་ཡོང་གསུངས་ནས་རྒོད་མ་དཀར་མོ་གཅིག ནོར་བུའི་ཕྲེང་བ།
མོ་གོས་གཅིག་ལ་སོགས་པ་གནང་ནས། མོན་གྲོག་མན་ནས་འབལ་གྲོག་ཡན་བླ་མ་བདག་པར་བྱས་ནས། བླ་མ་འདི་དགུང་ལོ་བཞི་བཅུ་བཞེས་པ་སངས་རྒྱས་ཀྱི་བསྟན་པ་ལྔ་བརྒྱ་པ་ཕྲག་བཅུར་གནས་པའི་ནང་ནས། ཕྲག་བདུན་པ་མངོན་པའི་དུས་ཀྱི་ལྔ་བརྒྱའི་སྟེང་ནས་ལོ་ཉིས་བརྒྱ་དང་བདུན་ལོན་པ་ཆུ་མོ་གླང་གི་ལོ་ཁྲུམས་ཀྱི་ཟླ་བའི་ཡར་ཚེས་ལ་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གཙུག་ལག་ཁང་བཏབ། འདི་མན་ཆད་ནས་གདུང་བརྒྱུད་རྣམས་ལ་ལྷ་རིགས་འཁོན་ས་སྐྱ་པའི་གདུང་བརྒྱུད་དུ་གྲགས། དེའི་སྲས་ཇོ་བོ་ལྷ་གཅིག་གི་བནྡེ་བྱང་ཆུབ་སེམས་དཔའ་འམ། སྦྱིན་པ་དཔལ་གྱི་བར་སྲིད་སྤྱན་རས་གཟིགས་ཁ་སར་པཱ་ཎིའི་ཚུལ་དུ་ཡོད་པ་ལ། གནམ་ཁའུ་པས་དཀོན་མཆོག་རྒྱལ་པོའི་བཙུན་མོ་སྔ་མ་རྡོ་རྗེ་ཕྱུག་མོ་ལ་འཁོན་གྱི་སྲས་མ་བྱུང་བར་བརྟེན། མ་གཅིག་ཞང་མོ་ལ་རྟེན་འབྲེལ་འགྲིག་པར་མཁྱེན་ནས། འཁོན་དཀོན་མཆོག་རྒྱལ་པོ་ལ་དེ་བཞིན་གྱི་ཐབས་ལམ་འགྲིག་པའི་བཀའ་སྩལ་གནང་བ་ཐོག་ཏུ་ཁེལ་བའི་ལེགས་ལམ་ལ་བརྟེན་གོང་གི་སྤྱན་རས་གཟིགས་བར་སྲིད་ཀྱི་ཚུལ་དུ་ཡོད་པ།
མ་གཅིག་ཞང་མོའི་ལྷུམས་སུ་ཞུགས་པ་ལས་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་ཁ་བ་ཅན་གྱི་རྡོ་རྗེ་འཛིན་པ་ཀུན་གྱི་གཙུག་རྒྱན་དམ་པར་གྱུར་པ་དེ་ཉིད་བྱོན་པ་ཡིན་ཏེ། དེ་ཡང་གནམ་ཁའུ་པ་ཆེན་པོས་འཁོན་དཀོན་མཆོག་རྒྱལ་པོར་གདུང་སྲས་འབྱུང་བའི་རྟེན་འབྲེལ་སྒྲིག་བར་མཛད་པའི་ཚུལ་ནི། དེའི་དུས་སུ་ཁའུ་སྐྱེད་ལྷས་ཀྱི་དགོན་པ་ན་རྗེ་བཙུན་གྲུབ་པའི་དབང་ཕྱུག་ཆོས་ཀྱི་རྒྱལ་མཚན་དེ་ཉིད་ཀྱི་འོད་གསལ་ལ་རྩེ་གཅིག་ཏུ་ཞུགས་པའི་གཟིགས་སྣང་ལ་དཀར་གོང་ལུང་གི་ནམ་མཁའི་ཐད་འཇའ་འོད་གུར་ཁང་འཁྱིལ་བའི་དབུས་ན་བར་སྲིད་ཀྱི་ཚུལ་ལ། རྣམ་པ་སྤྱན་རས་གཟིགས་ཁ་སར་པཱ་ཎི་ཞལ་གཅིག་ཕྱག་གཉིས་ཀྱི་གཡས་མཆོག་སྦྱིན་དང་། གཡོན་ཨུཏྤལ་མཐེབ་སྲིན་གྱིས་འཛིན་པ། དར་དང་རིན་པོ་ཆེས་བརྒྱན་པ། ཞབས་གཉིས་མཉམ་པའི་སྟབས་ཀྱིས་བཞེངས་ནས་བཞུགས་པ་ཞིག་མངོན་སུམ་ལྟ་བུར་གཟིགས་ནས་དེ་ལ་བརྟག་དཔྱད་མཛད་པ་ན། སྤྱན་རས་གཟིགས་ཀྱི་རྣམ་སྤྲུལ་ཞིག་འབྱོན་པར་དགོངས་ནས། དེ་ནས་རྗེ་བཙུན་ཁའུ་པས་རྟེན་འབྲེལ་འགྲིག་པའི་སླད་དུ་དཀོན་མཆོག་རྒྱལ་པོ་ས་སྐྱར་བཞུགས་པ་ལ་ཡང་ཡང་དུ་བྱོན་གསུངས་ནས་ལན་མང་དུ་བྱོན་པའི་ཕལ་ཆེར་ཉིན་འཁོར་མཛད་པ་ལ། སྐབས་ཤིག་གི་ཚེ་ཉི་མ་མ་རྒས་ཙམ་གྱི་བར་གསུང་གླེང་མཛད་དེ་འགོར།
དེ་ནས་ཕུད་རིན་ནས་ཤིག་གནང་ནས། དོ་ནུབ་འདིས་ཕུད་ཚོད་གཅིག་འཇལ་ལ་དཀར་གོང་ལུང་དུ་ངེས་པར་བཞུགས་ཤིག་གསུངས་པའི་ཚེ། འཁོན་གྱི་ཐུགས་དགོངས་ལ་དེ་རིང་འདི་འདྲའི་ཕྱི་བ་ལ་སྡོད་ཀྱང་མི་གསུངས་པ་སྙམ་ནས་ཐུགས་ཡི་ཆད་དེ་བ་ཅིག་ལ་བྱོན་ཏེ། ཕྲུ་མའི་གདོང་ཕྱོགས་དེ་ནས་སྐྱེད་ལྷས་ཕྱོགས་ལ་ཕྱི་མིག་ཞིག་གཟིགས་ནས། རྒན་པོ་བརྫངས་ནས་བླ་མ་ཐུགས་རྗེ་ཆུང་། ། ཞེས་གསུངས་ཤིང་ཡི་ཆད་དེ་བ་ཞིག་གི་ངང་ནས་བྱོན་པས། རི་གདོང་དེ་ལ་ཐུགས་རྗེ་གདོང་དང་། འཕྲང་དེ་ལ་ཡི་ཆད་འཕྲང་ཞེས་ཀྱང་གྲགས་སོ། ། དེ་ནས་འོན་ཀྱང་བླ་མ་ཅི་གསུངས་བྱ་སྙམ་དུ་དལ་བུས་བྱོན་པས་ཉི་མ་མ་རྒས་པར་དཀར་གོང་ལུང་དུ་ཕེབས་པ་དང་། དེ་དང་དུས་མཉམ་དུ་མ་གཅིག་དཀར་གོང་ལུང་མའི་ཆུ་ཞིག་བཅུས་ནས་གཡས་སྐོར་དུ་བྱོན་པ་གཉིས་མ་བསྒྲིགས་རང་འགྲིག་ཏུ་རྟེན་འབྲེལ་འགྲིགས་ནས།
འཁོན་གྱིས་དོ་ནུབ་ང་ལ་གནས་ཚང་ཞིག་ཐོངས་གསུངས་པས། མ་གཅིག་གིས་ཀྱང་ཤིན་ཏུ་གུས་པས་ནང་དུ་གདན་དྲངས། དེ་ནས་བླ་མས་ཆང་ཞིག་ཚོང་གསུངས་པས། ཕུད་རོ་མཆོག་དང་ལྡན་ཞིང་སྣོད་ཀྱང་གས་ཆག་མེད་པ་ཞིག་དྲུང་དུ་ཁྱེར་བྱུང་བས་རྟེན་འབྲེལ་བཟང་སྙམ་དུ་བཞེས་ཏེ། དེ་ནུབ་བླ་མའི་བཀའ་བཞིན་གནས་དེར་བཞུགས་པས་རྟེན་འབྲེལ་ཕུན་སུམ་ཚོགས་པ་འགྲིགས་ཤིང་། དེ་རྗེས་རིམ་གྱིས་ཟླ་གྲངས་ཚང་བ་ན། རྗེ་བཙུན་ཁའུ་པ་ཉིད་ཀྱི་བཀའ་ལུང་ལ། ད་ནི་འདི་ཕྱོགས་སུ་གདན་དྲོངས་ཤིག བཀུར་སྟི་རིམ་གྲོ་གང་དྲག་ང་རང་གིས་བྱེད་པ་ཡིན་ནོ་གསུངས་ནས་ཡུམ་གྱི་ཕྲུ་མར་ཕེབས་ཤིང་། དེ་ནས་རེ་ཞིག་སོང་བ་ན་ཡབ་དཀོན་མཆོག་རྒྱལ་པོ་དགུང་ལོ་ང་དགུར་ཕེབས་བ་ན།
ཨངྒིར་ཞེས་པ་ཆུ་ཕོ་སྤྲེའུའི་ལོ་ངོ་མཚར་བའི་ལྟས་དུ་མ་དང་བཅས་བརྩེ་བ་ཆེན་པོ་ཀུན་དགའ་སྙིང་པོ་ཉིད་ད་ལྟ་ཕྲུ་མའི་བདུད་འདུལ་མཆོད་རྟེན་དུས་འཁོར་ནས་བཤད་པ་བཞིན་སྔགས་འཆང་ཆོས་ཀྱི་རྒྱལ་པོས་གསར་བཞེངས་གནང་བ་བཞུགས་པའི་ས་འདིར་འཁྲུངས་པ་ཡིན་ནོ། ། དེ་ལ་དགོངས་ནས་བར་སྐབས་སུ་ཕྱོགས་འདི་ན་ཤག་ས་ཉོར་ཞིག་ལས་གཞན་མེད་པ་ལ། དུས་ཕྱིས་ཕྲུ་མའི་དགོན་གནས་ངོ་མཚར་ཅན་འདི་ཡང་སྔགས་འཆང་བླ་མ་དེ་ཉིད་ཀྱིས་གསར་དུ་འདེབས་པར་མཛད་པ་ཡིན་ལ། དེ་ནས་ཇོ་སྲས་འཁྲུངས་མ་ཐག་གནམ་ཁའུ་པས་སྐུ་པང་དུ་བཞེས་ཤིང་བསྔགས་པ་ཆེས་ཆེར་མཛད་དེ། ། འདི་ནི་ངེས་པར་སྤྱན་རས་གཟིགས་སམ། བྱང་ཆུབ་སེམས་དཔའ་སྦྱིན་པ་དཔལ་ཉིད་ཡིན་ལ། རྣལ་འབྱོར་དབང་ཕྱུག་ཉིད་དུའང་མི་འགལ་བ་ཡིན་ནོ་ཞེས་གསུངས་ཤིང་། དེ་ནས་སྐུ་སྐྱེད་ཤིན་ཏུ་ཆེ་བས་ཀུན་གྱིས་མཐོང་ན་དགའ་ཞིང་ཡིད་དུ་འོང་བ་ཞིག་བྱུང་བས་མཚན་ཡང་ཀུན་དགའ་སྙིང་པོར་གསོལ་ཞིང་། རེ་ཞིག་རྡོ་རྗེ་ཕྱུག་མོ་ལ་གསང་བ་ལས། སྐབས་ཤིག་ན་ཁོང་གི་ཤེས་ནས་དེ་མ་ཐག་འཁོན་སྟོན་ཆེན་པོ་ལ།
ཉིད་ཀྱི་བརྒྱུད་འདི་ཆད་དུ་ཕོངས་པ་ཡིན་པས། ཞང་མོ་ལ་སྲས་ཡོད་པ་དེ་བདག་ལ་གསང་བ་མ་ལེགས། ང་ཉིད་ལ་སྲས་ཡོད་པས་ཆོག བདག་ལ་ནོར་མི་དགོས། སྲས་ཀྱི་ཡུམ་ལ་ནོར་དགོས་པ་ཡིན་ཞུས་ནས། ས་སྐྱའི་མདུན་གྱི་མཆོད་ཞིང་མ་གཏོགས་གཞིས་ཚོ་ཐམས་ཅད་ཞང་མོ་ཡུམ་སྲས་ལ་གཏད་དོ། ། འདིའི་མཆོད་ཞིང་ལ་བྱ་ཕྲ་མ་ཡིན་ཟེར་བ་དང་། སྨད་ཞིང་ཡིན་པའི་ཚུལ་གདུང་རབས་དག་ན་མི་འདྲ་བར་སྣང་ངོ་། ། རྗེ་ས་ཆེན་གྱི་ཡུམ་གྱི་ཡུལ་གྱི་མིང་ལ་ཡང་མཁར་སྒོ་ལུང་མ་དག་ལ་དཀར་གོང་ལུང་ཞེས་པ་དག་པ་ཡིན་ཏེ། དེའི་རྒྱུ་མཚན་ལུང་པ་འདི་ཉིད་ན་གསེར་ཁ་ཡོད་པས།
དེའི་ཁ་བུན་ལ་དཀར་གོང་འབྱུང་བས་དེའི་ལུང་པར་གྲགས་པ་ཡིན་པས་སོ་ཞེས་ཀྱང་ཡིག་ཚང་རྙིང་པ་འགའ་ཞིག་ལས་འབྱུང་བ་ཡིན་ནོ། ། དེ་ལྟར་སྤྱན་རས་གཟིགས་ཀྱི་སྤྲུལ་པ་རྗེ་ས་སྐྱ་པ་ཆེན་པོ་སོགས་རིགས་གསུམ་མགོན་པོའི་སྤྲུལ་པའི་གང་ཟག་ས་ཕྱོགས་འདིར་རྒྱུན་མི་ཆད་པ་འབྱོན་པ་དང་། དེ་དག་གི་བསྟི་གནས་གདན་ས་ཆེན་པོ་བསྟན་སྲུང་དང་བཅས་པ་འབྱུང་ཚུལ་ཇོ་བོ་རྗེ་དང་། སློབ་དཔོན་པདྨ་སོགས་ཀྱིས་ལུང་བསྟན་པའི་ཚུལ་ནི། དེ་ཡང་ཇོ་བོ་རྗེ་དཔལ་ལྡན་ཨ་ཏི་ཤ་བོད་དུ་བྱོན་ནས་མངའ་རིས་སྟོད་སོགས་སུ་ལོ་གསུམ་བཞུགས། འབྲོམ་སྟོན་པས་སྤྱན་དྲངས་ཏེ་དབུས་སུ་ཕེབས་པའི་མར་ལམ་འབྲོང་ངུ་ལའི་རྩེར་ཕེབས་པ་དང་། དཔོན་པོ་རི་གཟིགས་པས། དེའི་ངོས་ལ་འབྲོང་ཆེན་པོ་གཉིས་རྩྭ་བཟའ་ཞིང་ཡོད་པ་གཟིགས། འཁོར་རྣམས་ལ་འདི་ལྟར་འདུག་གསུངས། དེ་ཅིའི་ལྟས་ལགས་ཞུས་པས།
མ་འོངས་པའི་དུས་སུ་མ་ཧཱ་ཀཱ་ལ་གཉིས་དེར་འཕྲིན་ལས་མཛད་པའི་ལྟས་སུ་འདུག་གསུངས། དེ་ས་སྐྱ་པའི་ཆོས་སྐྱོང་གུར་ཞལ་རྣམ་གཉིས་ལ་བྱེད་པ་འདི་ལུང་བསྟན། དེ་ནས་ཕྱག་འཚལ་སྒང་དུ་ཕེབས་པ་དང་ཆིབས་པ་བབས་ནས་འཁོར་རྣམས་ལ་མཆོད་པ་ཤོམ་གསུངས་ནས་ས་དཀར་ལོགས་ལ་ཕྱག་མཆོད་རྒྱས་པར་མཛད་པ་ལ། འཁོར་རྣམས་ཀྱིས་དེ་ལྟར་མཛད་པ་ཅི་ལགས་ཞུས་པས། ཁྱེད་རྣམས་ཀྱིས་མ་མཐོང་བ་ཡིན་ནམ། ས་དཀར་པོ་ཕ་གི་ལོགས་ལ་དྷཱིཿཡིག་བདུན་དང་། ཧྲཱིཿཡིག་གཅིག ཧཱུྃ་ཡིག་གཅིག་རྣམས་འདུག་པ་ལ་ཕྱག་མཆོད་བྱས་པ་ཡིན་གསུངས། དེ་ཅིའི་ལྟས་ལགས་ཞུས་པས། མ་འོངས་པའི་དུས་སུ་འཇམ་དབྱངས་ཀྱི་སྤྲུལ་པ་བདུན།
སྤྱན་རས་གཟིགས་ཀྱི་སྤྲུལ་པ་གཅིག ཕྱག་ན་རྡོ་རྗེའི་སྤྲུལ་པ་གཅིག་སྟེ་དགུ་ཐོག་མར་འབྱོན་ཞིང་། གཞན་ཡང་རིགས་གསུམ་མགོན་པའི་སྤྲུལ་པ་རྒྱུན་མི་ཆད་པ་གནས་ཕ་གིར་བྱོན་ནས་འགྲོ་བའི་དོན་མཛད་པའི་རྟགས་སུ་འདུག་གསུངས་པ་དང་། གཞན་ཡང་སློབ་དཔོན་པདྨས་ཀློང་གསལ་མཁའ་འགྲོ་སྙན་བརྒྱུད་ཀྱི་ལུང་བསྟན་ལས། ཀུན་དགའ་སྙིང་པོ་ས་སྐྱ་ལོ་ཙཱ་དང་། ། བསོད་ནམས་རྩེ་མོ་གྲགས་པ་རྒྱལ་མཚན་ཞེས། ། རིགས་གསུམ་མགོན་པོའི་སྤྲུལ་པ་གཙང་དུ་འབྱུང་། ། ཞེས་དང་། ས་སྐྱར་ལོ་ཙཱ་ཀུན་དགའི་མིང་། ། འཕགས་པའི་མིང་ཅན་གཉིས་བྱུང་ནས། །
བོད་འབངས་སེམས་ཅན་བདེ་ལ་ཕན། ། སངས་རྒྱས་བསྟན་པ་ལྔ་བཅུ་འཛིན། ། འཇམ་པའི་དབྱངས་ཀྱི་སྤྲུལ་པ་ཡིན། ། ཞེས་གསུངས། དེ་དག་གི་དོན་སློབ་དཔོན་རིན་པོ་ཆེས་ས་ཆེན་ལ་བསྟོད་པར། མགོན་ཁྱོད་ངེས་པར་རྡོ་རྗེ་འཆང་དབང་དང་། ། འཇམ་པའི་དཔལ་ལས་གཞན་དུ་ཡོད་མ་མཆིས། ། ཞེས་དང་། རྗེ་བཙུན་ཆེན་པོས། འཇམ་པའི་དཔལ་ཡང་མི་ཡི་གཟུགས་འཛིན་ཅིང་། །
ཞེས་དང་། རྡོ་རྗེ་འཆང་དང་འཇམ་མགོན་དབྱེར་མེད་པའི། ། བླ་མ་མཆོག་དང་དམ་པ་ཁྱོད་ཉིད་ལ། ། ཁྱད་པར་འགའ་ཡང་བདག་གིས་ཡོད་མ་ཤེས། ། ཞེས་གསུངས་པ་ལྟར་རོ། ། དེ་ལྟར་རྗེ་ས་ཆེན་གྱི་ཡབ་འཁོན་དཀོན་མཆོག་རྒྱལ་པོས་དཔལ་ལྡན་ས་སྐྱ་བཏབ། གདན་ས་ཡུན་རིང་དུ་མཛད་དེ་བླ་མ་འབྲོག་མི་ནས་བརྒྱུད་པའི་རྒྱུད་ཀྱི་བཤད་པ་ཤིན་ཏུ་དར་བར་མཛད། གདུལ་བྱ་མང་པོ་སྨིན་གྲོལ་ལ་བཀོད། བསྟན་པའི་བྱ་བ་རྒྱ་ཆེར་མཛད་ནས་ཆུ་ཕོ་རྟའི་ལོ་དགུང་ལོ་དྲུག་ཅུ་རེ་དགུ་བཞེས་པའི་ཚེ་ངོ་མཚར་བའི་ལྟས་དུ་མ་དང་བཅས་ནས་སྒོ་རུམ་དུ་བདེ་བར་གཤེགས་སོ། ། གཤེགས་ཁར་ཞལ་ཆེམས་ལ།
ས་སྐྱ་འདི་ཀླུའི་ཕོ་བྲང་གི་སྟེང་ན་བརྩིགས་ཡོད་ཅིང་། དུས་ཕྱིས་འབྱོར་པ་རྒྱས། ། སྤྱོད་པ་རྩིང་པས་ཀླུའི་གནོད་པ་བྱུང་ཉེན་ཡོད་པས། གྲོག་པོ་མདུང་ཚུགས་ཀྱི་སྟེང་དུ་ངའི་པུར་འདི་མ་ཉམས་པ་རིལ་པོར་མཆོད་རྟེན་གྱི་ནང་དུ་བཞུགས་སུ་ཆུག་གསུངས་པའི་ཞལ་ཏ་བྱས་པ་བཞིན། ད་ལྟ་འཁོན་སྐུ་འབུམ་དུ་གྲགས་པ་འདི་ཡིན་ནོ། ། བླ་མ་དེས་གོང་དུ་བསྟན་པ་ལྟར་བཙུན་མོ་གཉིས་ཁབ་ཏུ་བཞེས་པ་ལས། ཆེན་མ་རྡོ་རྗེ་ཕྱུག་མོ་ལ་སྲས་མ་བྱུང་ཞིང་། བཙུན་མོ་ཆུང་བ་ཡུལ་ཁའུའི་མདོ་དཀར་གོང་ལུང་མ། ཕ་མིང་ཞང་གཞུང་གུ་ར་བ། མ་མིང་མ་གཅིག་ཞང་མོ།
དེ་ལ་སྲས་གཅིག་འཁྲུངས་པ་ས་སྐྱ་པ་ཆེན་པོ་ཀུན་དགའ་སྙིང་པོ་སྟེ་དེ་ཉིད་འཁྲུངས་པའི་ཚུལ་ནི་རྒྱས་པར་གོང་དུ་བཤད་པ་ལྟར་ཡིན་ལ། སྐྱེས་ཆེན་དམ་པ་འདི་ཉིད་བལྟམས་པ་ནས་བརྩམས་ཏེ་རིམ་གྱིས་ལོངས་སྤྱོད་དང་དབང་ཕྱུག་ཕུན་སུམ་ཚོགས་པར་གྱུར་ནས་མཐོ་རིས་ཡོན་ཏན་བདུན་ལ་མངའ་མཛད་པ་ཡིན་ནོ། ། དེ་ལྟ་བུའི་བླ་མ་ཆེན་པོ་དེ་ཉིད་ལ་ལུང་དང་རྟོགས་པའི་ཡོན་ཏན་ཇི་ལྟར་མངའ་བ་གཉིས་ཀྱི། དང་པོ་ལ་གཉིས་ལས། ཐུན་མོང་གི་ཡོན་ཏན་ཇི་ལྟར་མངའ་བ་ནི། དང་པོ་ཉིད་ནས་ཀློག་ཡིག་རྩིས་ལ་སོགས་པ་ལ་བྱང་ཞིང་ལུགས་ཀྱི་བསྟན་བཅོས་རྣམས་དང་། སྐྱེས་པ། བུད་མེད། དུད་འགྲོ། ནོར་བུ་བརྟག་པ།
སྒྱུ་རྩལ། སྨན་དཔྱད། སྒྲ། སྙན་ངག སྡེབ་སྦྱོར་ལ་སོགས་པ་ལ་མཁས་པར་གྱུར་པའི་ཚུལ་དེ་དག་གི་སྒོ་ནས་འཇིག་རྟེན་པ་ཀུན་གྱི་ཡིད་ཚིམ་པར་མཛད་པ་ཡིན་ནོ། ། གཉིས་པ་ཐུན་མོང་མ་ཡིན་པའི་ཡོན་ཏན་ལ་གཉིས་ཀྱི། སྤྱིར་གསན་སྦྱོང་མཛད་ཚུལ་ནི། ཐོག་མ་ཁོ་ནར་ཡབ་ལས་ཀྱེ་རྡོ་རྗེའི་དབང་ཞུས་ཏེ། དེའི་ཐུགས་སུ་ཆུད་པའི་ཆོས་རྣམས་ཅི་རིགས་པར་གསན་ནོ། ། དེ་ནས་དགུང་ལོ་བཅུ་གཅིག་ལོན་པ་ན་ཡབ་བདེ་བར་གཤེགས་ཏེ་རྩིས་བྱས་པས།
གཤེགས་རྫོང་བྱེད་པ། ཕྱི་རྟེན་གྱི་འགྲམ་འདིང་བ། གདན་ས་བ་ཚུད་པ་རྣམས་ཉིན་གཅིག་ལ་གྲུབ་ན་ཤུལ་དུ་ཕུན་སུམ་ཚོགས་པ་ཡོང་ཟེར་བས། ཡུམ་ན་རེ། ། ཉིད་ཀྱི་ཡབ་ཀྱང་ལོ་ཙཱ་བ་དང་འབྲེལ་ཤིན་ཏུ་ཆེ་ཞིང་ཆོས་འདི་བརྫུན་ཆུང་ཟེར་ནས་མཉེས་ཏེ། ཡབ་ཀྱི་སློབ་དཔོན་ཡང་ལོ་ཙཱ་བ་ཡིན་པས་ཉིད་ཀྱང་ལོ་ཙཱ་བ་ཅིག་ལ་ཆོས་སློབ་དགོས་ཤིང་། ཉིད་ཆུང་བས་འོ་ཅག་གི་དགོན་པ་མི་ཟིན། གདན་ས་ཡང་བ་རི་ལོ་ཙཱ་བ་ལ་གཏད་པ་དྲག་ཟེར་ནས། བ་རི་བ་གཡུ་མཁར་མོ་ན་ཡོད་པ་སྤྱན་དྲངས་ཏེ་འཕྲང་བྲག་དམར་གཉིས་བསགས་ནས་ཆོས་འཁོར་བྱེད་པ། ཕྱི་རྟེན་གྱི་འགྲམ་འདིང་བ།
བ་རི་བ་གདན་ས་སྟོན་པ་རྣམས་ཉིན་གཅིག་ལ་བྱས་ཏེ། ཞིང་མོ་ཆེ་མ་གཏོགས་པའི་གཞིས་ཚོ་བླ་མ་བ་རི་ལོ་ཙཱ་བ་ལ་གཏད་དོ། ། བླ་མའི་ཞལ་ནས་ཁྱོད་ཕ་ཇོ་སྲས་ཀྱི་བུ་ལ་སློབ་གཉེར་བྱེད་དགོས་པ་ཡིན། དེ་ལ་ཤེས་རབ་དགོས་པས་དེའི་ལྷ་འཕགས་པ་འཇམ་དཔལ་ཡིན་ཞིང་། ཨ་ར་པ་ཙ་ན་འདི་སྒྲུབས་གསུངས་ནས་བསྒྲུབས་པས། རེས་འགའ་དུང་གི་མི་ཆེན་པོ་ཅིག་ཡོང་། རེས་འགའ་སེང་གེ་ཆེན་པོ་བྱུང་བ་བླ་མ་ལ་ཞུས་པས། འབྱུང་པོ་དཔེ་དཀར་ཁོ་བར་ཆད་བྱ་འདོད་པས། བར་དེར་ཇོ་བོ་མི་གཡོ་བའི་སྒོམ་བཟླས་གྱིས་གསུངས་ནས། དེའི་རྗེས་གནང་དང་ཆུའི་སྲུང་བ་སྒྲུབ་ཐབས་ཡན་ལག་དང་བཅས་པ་རྫོགས་པར་གནང་སྟེ།
དེ་ལྟར་མཛད་པས་བར་ཆད་ཞི་ནས་ཟླ་བ་དྲུག་ནས་འགྲུབ་སྟེ་འཇམ་དཔལ་གྱིས་ཞལ་གཟིགས་ཤིང་། དེའི་སྒྲུབ་ཁང་འཇམ་དཔལ་བྲག་ཁུང་དུ་གྲགས་པ་བླ་བྲང་ཤར་གྱི་དཀྱིལ་ན་ཡོད་དོ། ། དེ་ལྟར་འཇམ་དབྱངས་ཀྱིས་མངོན་སུམ་དུ་ཞལ་བསྟན་ནས་ཞེན་པ་བཞི་བྲལ་གྱི་གདམས་པ་སྩལ་ཞིང་། འཇམ་དབྱངས་ཀྱི་ཐུགས་ཀ་ནས་རལ་གྲི་མུ་འབྲེལ་བ་བདུན་བླ་མ་ཉིད་ཀྱི་ཐུགས་ཀར་ཐིམ་པའི་སྣང་བ་བསྟན་པ་ནི། གདུང་བརྒྱུད་རྣམས་ཀྱང་འཇམ་དབྱངས་ཀྱི་སྤྲུལ་པ་ཤ་སྟག་དང་། ཁྱད་པར་འཇམ་དབྱངས་གདུང་བརྒྱུད་འབྱོན་པའི་རྟེན་འབྲེལ་ཡིན་པར་བཤད་ཅིང་། དེ་ལྟར་ཡི་དམ་གྱི་ལྷས་དངོས་སུ་བྱིན་གྱིས་བརླབས་པས་ཤེས་བྱ་ཕལ་མོ་ཆེ་འབད་མེད་དུ་ཐུགས་སུ་ཆུད་མོད་ཀྱང་། དམ་པའི་སྤྱོད་པ་དང་མཐུན་པར་བསྟན་པ་དང་། ཕྱི་རབས་ཀྱི་གང་ཟག་རྣམས་ཀྱི་བསམ་ངོ་དང་བསྟུན་ནས་ཐོས་པ་མཛད་པའི་ཚུལ་ནི། དེ་ནས་དགུང་ལོ་བཅུ་གཉིས་བཞེས་པའི་དུས་སུ་ད་ཇོ་སྲས་འདི་སློབ་གཉེར་ཅིག་ལ་གཏོང་དགོས་པས་གང་དུ་གཏང་བ་དྲག་གྲོས་བྱས་པས།
ཆོས་ཀྱི་བཤད་གཞི་ཆེ་བར་འདུག་པས་མངོན་པ་ཅིག་སློབ་ཏུ་གཏང་བ་དྲག་ཟེར་ཏེ། རོང་ངུར་སྨྲིག་ཏུ་བྱོན་པས་བྲང་ཏི་བའི་གྲྭ་པ་རྣམས་རྫོགས་ནས་བྲང་ཁང་མེད་པས། སྲང་ཁ་ཕུག་རྡུགས་ཅིག་ཏུ་ཆར་བའི་ཡོལ་བས་བཅད་ནས་བཞུགས། ཁང་ཚེས་ན་ཡར་འབྲོག་ཁོབ་ལེ་པའི་གྲྭ་བ་ཅིག་ལ་འབྲུམ་བུ་སྨེ་བ་ནག་པོ་བྱུང་བ་ལ། ནད་གཡོགས་མེད་པས་མ་བཟོད་ནས། བླ་མ་འདིས་གྲྭ་པ་དེ་ལ་གཡོག་མཛད་པས་ཕན་ཏེ། བླ་མ་ལ་འགོས་ནས་འབྲུམ་བུའི་ནད་ཀྱིས་བསྙུངས་ཏེ། དེ་དུས་ས་སྐྱ་ན་ཨ་ཕོ་ཕག་སྟོན་བྱ་བ་མིག་མཐོང་མཁན་ཅིག་ཡོད་པ་དེས་སྔ་དྲོ་ཉི་མ་ལ་འཐོན་ནས་བསྡད་ཙ་ན། ཤར་ཕྱོགས་བྲ་ཆུང་གོང་ཁ་ན་ཡར་རྟ་བྲ་བོ་ལ་ཞོན། ཞྭ་ཐང་ཐེབས་ཅན་ཕོད་ཁ་ཆེན་པོ་གྱོན་པ་ཅིག་ལྕག་གཡབ་ཀྱིན་ས་སྐྱའི་ཐད་ཀར་རྟ་ཁ་བསྒྱུར་ནས།
ཀུན་དགའ་སྙིང་པོ་ན་ཡིན་ཡོད་ཁྱེད་ས་སྐྱ་པ་ཚོས་ཅི་མནོ་བ་ཡིན་ཟེར་བ་ཅིག་བྱུང་། འདི་བདུད་རྒྱལ་ཐོད་ཕྲེང་ཅན་ཡིན་པར་གྲགས། དེའི་ལོ་རྒྱུས་བསྙད་པས། མི་རྣམས་ཀྱིས་ཨ་ཕོ་ཟེར་བ་བཞིན་ཡོང་བ་ཅིག་ཡོད་ཕལ་ཆེར་བདེན་ལས་ཆེ་ཟེར་ཏེ། དེའི་དགོངས་མོ་བང་ཆེན་པ་སླེབས་པ་དང་། མ་གཅིག་གིས་ཀུན་དགའ་སྙིང་པོ་མ་ཤི་ན་རུང་། ཤི་ན་ང་ལའང་ས་སྦྱར་འཁོར་རྒྱུ་མེད་བསམ་ནས་ཚོང་འཕྲུལ་བྱས་ཏེ་གསེར་ལ་སོགས་པ་མང་པོ་ཁྱེར་ནས་བྱོན་པས། ཡུམ་སྲས་མཇལ་དུས་བླ་མ་འདི་སྐུ་ན་གཞོན་པ་དང་། ཐག་རིང་དུ་བསྙུང་བའི་སྟབས་ནས་ཡུམ་གྱི་དྲུང་དུ་བཤུམ་པས། ཡུམ་ན་རེ།
ཕ་ཇོ་སྲས་ཀྱི་བུ་བྱ་བ་ལ་སྙིང་རུས་དགོས་པ་ཡིན། སྙིང་རུས་ཀྱིས་ཚུགས་དང་། ཁྱོད་དགེ་འདུན་རྒྱ་མཚོ་ལྟ་བུ་འདིའི་གསེབ་ཏུ་ཤི་ན་རང་ལེགས་པ་ཡིན་ཏེ་ཟེར་ནས་ཤེ་བཅད་སྐད། དེ་དུས་ཡུམ་དང་མཇལ་ཁར་བླ་ཆེན་གྱི་སྐུའི་རྗེས་བྲག་ལ་གསལ་པོར་བྱུང་བ་ད་ལྟ་ཡང་ཡོད་ཅེས་གྲགས་སོ། ། དེ་ནས་སྐུ་བསྙུང་བ་ལས་གདངས་ནས་ངུར་སྨྲིག་པ་བྲང་ཏི་དར་མ་སྙིང་པོ་ལ་མངོན་པ་ཚར་གཅིག་གསན་ནས་མ་ལུས་པ་ཐུགས་སུ་ཆུད་པས་ཀུན་གྱིས་ངོ་མཚར་དུ་འཛིན་པར་བྱུང་། དེ་ནས་དགེ་བཤེས་བྲང་ཏི་སྐུ་གཤེགས་ཏེ་ཟུར་ཆོས་པ་བྱང་ཆད་པ་ཁྱུང་ལ་ས་སྡེ་ལྔ་དང་། སྡོམ་རྣམ་གཉིས་དང་བཅས་པ་གསན་ཅིང་། དེའི་རྗེས་སུ་ཉང་སྟོད་དུ་ཁྱུང་རིན་ཆེན་གྲགས་ལ་རྣམ་ངེས་དང་རིགས་ཐིག་ལ་སོགས་པ་གསན། དེའི་དུས་ཀྱི་ཟུར་ཆོས་པ་མེ་དིག་པ་ཡིན་ནོ། ། དེ་ཙ་ན་ས་སྐྱ་པའི་གཞིས་པས་འཕྲིན་བསྐུར་ཏེ།
ཚད་མ་ཕྱིས་གསན་པས་ཆོག བླ་མ་བ་རི་བ་བགྲེས་པས་ཕྱིས་གསན་ལོང་མི་ཡོང་བས་ཡར་འབྱོན་པར་ཞུ་ཞེས་ཞུས་པས་བླ་མས་ཀྱང་ཡར་བྱོན་ནས། བླ་མ་བ་རི་བ་ལ་ཕ་རོལ་ཏུ་ཕྱིན་པའི་གཞུང་ལུགས་དང་། འཕགས་པ་དཀོན་མཆོག་བརྩེགས་པ་དང་། སངས་རྒྱས་ཕལ་པོ་ཆེ་ལས་གཞུང་རབ་ཏུ་དབྱེ་བ་དང་། དེའི་མན་ངག་དག་ཀྱང་གསན། བྱ་བའི་རྒྱུད་ལས་རྒྱུད་སྡེ་དུམ་བུ་ཉིས་བརྒྱ་ཙམ་ཡན་ལག་དང་བཅས་པ་མན་ངག་ཕྲ་མོས་བརྒྱན་པ་གསན་ཅིང་། སྤྱོད་རྒྱུད་ལ་གཤིན་རྗེ་གཤེད། ཁྲོ་བོ་རྣམ་པར་རྒྱལ་བ་ཡན་ལག་དང་བཅས་པ་གསན། རྣལ་འབྱོར་ཆེན་པོའི་རྒྱུད་ལ་དཔལ་གསང་བ་འདུས་པ་རྩ་བ་དང་བཤད་པའི་རྒྱུད་ལྔ།
སློབ་དཔོན་འཕགས་པ་ཡབ་སྲས་ཀྱི་དགོངས་པ་འགྲེལ་པ་ཡན་ལག་ཕྲ་མོ་དང་བཅས་པ། སངས་རྒྱས་ཡེ་ཤེས་ཞབས་ཀྱི་དགོངས་པ་འགྲེལ་པ་ཡན་ལག་ཕྲ་མོ་དང་བཅས་པ་རྣམས་དང་། གཤིན་རྗེ་གཤེད་དགྲ་ནག་པོའི་རྒྱུད་གསུམ། དཔལ་འཛིན་གྱི་འགྲེལ་པ་ཡན་ལག་དང་བཅས་པ་རྣམས་དང་། དཔལ་རྡོ་རྗེ་གདན་བཞིའི་འགྲེལ་པ་ཡན་ལག་དང་བཅས་པ་དང་། སངས་རྒྱས་མཉམ་སྦྱོར་གྱི་འགྲེལ་པ་ཡན་ལག་དང་བཅས་པ་རྣམས་དང་། སྒྲུབ་ཐབས་བརྒྱ་རྩ་དང་། མན་ངག་ཕྲ་མོ་བརྗོད་ཀྱིས་མི་ལོང་བ་གསན་ཞིང་ཁོང་དུ་ཆུད་པར་མཛད་དོ། ། དེ་ལྟར་བླ་མ་བ་རི་བས་གདན་ས་ལོ་བརྒྱད་བཟུང་ཞིང་། དེའི་བར་ལ་རྒྱ་གར་གྱི་གནས་བྱིན་རླབས་ཅན་དུ་མའི་ས་དང་།
བྱང་ཆུབ་ཀྱི་ཤིང་དང་། དེ་བཞིན་གཤེགས་པ་དང་། པཎ་གྲུབ་དུ་མའི་རིང་བསྲེལ་དང་གདུང་། ཁྱད་པར་དུ་སངས་རྒྱས་འོད་སྲུང་གི་སྣམ་སྦྱར་བཞུགས་པའི་རྣམ་རྒྱལ་མཆོད་རྟེན། བསྟན་པའི་གཞི་རྟེན་དུ་འགྱུར་པའི་རྟེན་འབྲེལ་དུ་མ་དང་བཅས་པ་བཞེངས་ཏེ། རྣམ་རྒྱལ་གྱི་གཟུངས་འབུམ་ཐེར་གསུམ་དང་ཁྲི་ཚོ་བདུན་བཞུགས་ཤིང་། རབ་གནས་ཀྱི་དོན་དུའང་རྣམ་རྒྱལ་གྱི་ཆོ་ག་སྟོང་ཕྲག་གཉིས་མཛད་པའི་ཚེས་བརྒྱད་ཀྱི་ཉིན་མེ་ཏོག་གཏོར་བ་ན། མཆོད་རྟེན་གྱི་བུམ་པ་ལས་འཕྲོས་པའི་འོད་སེར་པོ། ལ་ལ་ལ་གསེར་བཙོ་མའི་འོད་འཁྱུད་པས་མིག་གིས་མཐོང་ཚད་ཀྱི་ས་གཞི་དང་ནམ་མཁའ་ཁེངས་ཤིང་དྲིལ་བུའི་སྒྲ་ལྟ་བུ་འཁྲོལ་བ་དང་། ལེགས་སོ་བྱ་བའི་སྒྲ་མི་ཆེ་བ་ལན་བཞི་ཀུན་གྱིས་མཐོང་ཐོས་སུ་གྱུར་པས་ཐམས་ཅད་ཡ་མཚན་དུ་གྱུར།
དེ་ནས་བཟུང་སྟེ་ཕྱོགས་དུས་ཀུན་དུ་བཀྲ་ཤིས་པའི་ལྟས་བསམ་གྱིས་མི་ཁྱབ་པ་བྱུང་བ་ཡིན་ནོ་ཞེས་སློབ་དཔོན་བསོད་ནམས་རྩེ་མོའི་གསུང་རབ་བ་རི་བའི་རྣམ་ཐར་ལས་བཤད་དོ། ། གཞན་ཡང་མགོན་པོའི་བཀའ་བབས་བཞིའི་ནང་ཚན་གྱི་སྐུའི་བཀའ་བབས་རྡོ་མགོན་ཡིད་བཞིན་གྱི་ནོར་བུ་ཡང་བླ་མ་འདི་ཉིད་ཀྱིས་རྗེ་ས་ཆེན་ལ་གནང་བ་ཡིན་ནོ། ། དེ་ནས་བླ་མ་ས་ཆེན་ལ་གདན་ས་གཏད་དེ་ཡུན་མི་རིང་བ་ན་བ་རི་ལོ་ཙཱ་བ་བར་ཕུག་ཏུ་སྐུ་གཤེགས་སོ། ། དེ་ནས་བླ་མས་གྲོམ་པ་གཡུ་རྩེ་འབྱིད་ཕུར། མེ་ལྷང་ཚེར་ལ་རྣམ་ངེས། རིགས་ཐིག་བརྒྱ་འགྲེལ་བམ་པོ་བཅོ་ལྔ་པ་དང་། དབུ་མ་རང་རྒྱུད་ཤར་གསུམ་དུ་གྲགས་པ་གསན་ཞིང་ཁོངས་སུ་ཆུད་པར་མཛད་དོ། ། དེ་ནས་བླ་མ་གནམ་ཁའུ་པའི་དྲུང་དུ་བྱོན་ནས། བྱ་བའི་རྒྱུད་ལ་རིག་པ་མཆོག་གི་རྒྱུད་ལེགས་པར་གྲུབ་པ། དཔུང་པ་བཟང་པོ།
ཕྱག་རྡོར་དབང་བསྐུར་བའི་རྒྱུད། གསང་བ་སྤྱི་རྒྱུད། བསམ་གཏན་ཕྱི་མ། དམ་ཚིག་གསུམ་བཀོད་པ་ལ་སོགས་པའི་རྒྱུད། དེའི་འགྲེལ་པ་ཡན་ལག་དང་བཅས་པ། སྤྱོད་རྒྱུད་ལ་རྣམ་སྣང་མངོན་བྱང་རྒྱུད་འགྲེལ་པ་ཕྲན་དང་བཅས་པ། རྣལ་འབྱོར་གྱི་རྒྱུད་དེ་ཉིད་འདུས་པ། དེའི་འགྲེལ་པ་དེ་ཉིད་སྣང་བ། ཀོ་ས་ལའི་རྒྱན། དཔལ་མཆོག་དང་པོའི་རྒྱུད།
དེའི་འགྲེལ་པ་སྟོང་ཕྲག་ཉི་ཤུ་རྩ་ལྔ་པ། རྡོ་རྗེ་རྩེ་མོ། ཁམས་གསུམ་རྣམ་རྒྱལ། མགོན་པོ་ཀུན་སྣང་། ངན་སོང་སྦྱོང་རྒྱུད། ཐམས་ཅད་གསང་བ་རྒྱུད་འགྲེལ་དང་བཅས་པ། ཡང་དེ་ཉིད་འདུས་པའི་དོན་འགྲེལ་ཨ་ཝ་ཏ་ར། བསྙེན་སྒྲུབ་ཀྱི་གཞུང་རྡོ་རྗེ་འབྱུང་བ། ཁམས་གསུམ་རྣམ་རྒྱལ། གཙུག་དགུ་ལ་སོགས་པ་གཞུང་ཕྲ་མོ་དུ་མ་དང་བཅས་པ་དང་།
རྣལ་འབྱོར་ཆེན་པོའི་རྒྱུད་ལ་སློབ་དཔོན་འཕགས་པ་ཡབ་སྲས་ཀྱི་དགོངས་འགྲེལ་སྒྲོན་གསལ། རིམ་ལྔ་མདོ་བསྲེ་དང་། ཨཱརྻ་དེ་ཝའི་སྤྱོད་བསྡུས། བདག་བྱིན་གྱིས་བརླབ་པའི་རིམ་པ། སེམས་ཀྱི་སྒྲིབ་སྦྱོང་། ཀླུའི་བཤེས་གཉེན་གྱི་སྒྲུབ་ཐབས་ཀྱི་རྣམ་གཞག་དཀྱིལ་ཆོག་ཉི་ཤུ་པ། ཟླ་གྲགས་ཀྱི་རྡོ་རྗེ་སེམས་དཔའི་སྒྲུབ་ཐབས། སངས་རྒྱས་ཡེ་ཤེས་ཞབས་ཀྱིས་མཛད་པའི་སྒྲུབ་ཐབས་ཀུན་བཟང་འགྲེལ་པ་གསུམ་དང་བཅས་པ། དོན་འགྲེལ་ཛ་ཡནྟ་དང་། ཐ་ཀ་ན་དང་།
སྙིམ་པའི་མེ་ཏོག་ཆེ་ཆུང་གཉིས། དཀྱིལ་ཆོག་བཞི་བརྒྱ་ལྔ་བཅུ་པ་རྩ་འགྲེལ། མི་བསྐྱོད་རྡོ་རྗེ་བྱ་བའི་སྒྲུབ་ཐབས་བསྟན་པའི་ནོར་རྗས། དེའི་འགྲེལ་པ་བསོད་སྙོམས་པས་མཛད་པ་ཆེ་བ། དེའི་དོན་བསྡུས་ཀ་ཧི་ཀ་ཞེས་བྱ་བ་དང་། སྒེག་པའི་རྡོ་རྗེས་མཛད་པའི་འཇམ་དཔལ་གྱི་འགྲེལ་པ་བར་པར་གྲགས་པ་དང་། དེའི་རྒྱུད་ཟླ་གསང་དཔལ་གྱིས་མཛད་པའི་འགྲེལ་པ། རྣམ་རྟོག་བདེ་བ་ཞེས་བྱ་བའི་འགྲེལ་པ། འགྲེལ་པ་གོང་མ་དེ་དག་གི་ཡན་ལག་གི་ཕྲ་མོ་རྣམས་ཀྱང་གསན་ནོ། ། མཚན་ཉིད་ཀྱི་ཕྱོགས་ལ་མངོན་རྟོགས་རྒྱན་མ་གཏོགས་པའི་བྱམས་པའི་ཆོས་བཞི།
བསླབ་བཏུས། སྤྱོད་འཇུག མདོ་ཀུན་ལས་བཏུས་དང་། སྤྱོད་ཕྱོགས་ཕྲ་མོ་མང་དུ་གསན་ཏེ་ཐུགས་སུ་ཆུད་པར་མཛད་དོ། ། དེ་ནས་བགྲེས་པོ་རྣམས་བགྲོས་ཏེ། ད་ཕ་ཆོས་ཤིག་རྩད་གཅོད་པར་འཐད་པར་འདུག་པ་ལས། པུ་ཧྲང་པ་གསལ་སྙིང་མཁས་ཏེ་ནི་གཤེགས། དེའི་སློབ་མ་འཁོན་སྒྱི་ཆུ་བ་དགྲ་ལྷ་འབར་མཁས་ཀྱང་ཟེར། གདུང་རུས་ཀྱང་གཅིག་པས་ཁོང་ཅན་བྱོན་པ་དྲག་ཟེར་ནས་བྱོན་པས། དབང་བསྐུར་ཞུས་པས་སྟ་གོན་གྱིས་ནུབ་མོ་མནལ་ལམ་དུ་སྲིད་པའི་རྒྱ་མཚོ་ཡིན་ཟེར་བའི་ཆུ་བོ་ཆེན་པོ་དམར་མེར་བ་ཅིག་ལ་ཟམ་པ་གསུམ་འདུག་པའི་ཆུ་འགྲམ་ན་བསྒྲལ་རྒྱུའི་མི་མང་པོ་འདུག་པས།
ང་སྒྲོལ་བར་ཞུ་ང་སྒྲོལ་བར་ཞུ་ཟེར་ནས་དེ་ལ་བསྒྲལ་བས། ཟམ་པ་ཕྱི་མ་ལ་མི་གསུམ། བར་པ་ལ་བདུན། ཉེ་ཤོས་ལ་མང་པོ་ཅིག་བསྒྲལ་བ་རྨིས། ཅུང་ཟད་བསྙེལ་ཏེ་ཉི་མ་གཅིག་ལ་བསྙེལ་གསོ་བ་སྙམ་བྱེད་ཙ་ན་མནལ་སད་ནས། ནང་པར་སྒྱི་ཆུ་བས་བླ་མ་འདི་ལ་རྨི་ལམ་དྲིས་པ་ན་འདི་ལྟར་བྱུང་ཞུས་པས། བླ་མ་སྒྱི་ཆུ་བའི་ཞལ་ནས། ཁྱོད་ཀྱི་འཁོས་ཀྱིས་མི་གསུམ་ལས་ག་ལ་སྒྲོལ་ནུས་ཞེས་ཞལ་ཀྱལ་ཡང་གསུངས་ཞེས་གྲགས་སོ། ། དེ་ནས་སྔར་ཡབ་ལ་གསན་པའི་ཀྱེ་རྡོ་རྗེའི་རྒྱུད་རྒྱས་པ་གསུམ། འགྲེལ་པ་ཀུ་མུ་ཏི་ཡན་ལག་ཕྲ་མོ་མན་ངག་དང་བཅས་པ།
བྲམ་ཟེ་ནག་པོའི་སྲོལ་གྱི་དགེས་རྡོར། རྣལ་འབྱོར་སྦྱོར་ཕྲེང་ཞེས་བྱ་བའི་འགྲེལ་པ་ཡན་ལག་དུ་མ་དང་བཅས་པ། སྙིང་པོའི་སྐོར་གྱི་གྲུབ་པ་སྡེ་བཅོ་བརྒྱད། གྲུབ་པའི་ཁོངས་སུ་གཏོགས་པ་དང་སྙིང་པོའི་སྐོར་ཕྲ་མོ་ཉི་ཤུ་རྩ་ལྔ་ཡན་ལག་དང་བཅས་པ་ཤིན་ཏུ་ཟབ་པའི་མན་ངག་གིས་བརྒྱན་པ་དང་། བླ་མ་འབྲོག་མིའི་བཤད་སྲོལ་གྱི་མཧཱ་མཱ་ཡཱ་འགྲེལ་པ་གཉིས་ཡན་ལག་དང་བཅས་པ་དང་། ཟླ་གསང་ཐིག་ལེ་དང་སངས་རྒྱས་ཐོད་པ་འགྲེལ་པ་ཡན་ལག་དང་བཅས་པ་དང་། མར་པ་ལོ་ཙཱ་བའི་བཤད་སྲོལ་གྱི་གུར་བརྟག གདན་བཞི། མཧཱ་མཱ་ཡ་རྒྱུད་རྐྱང་པ་དང་བཞིའི་བཤད་པ་མན་ངག་དང་བཅས་པ། བླ་མ་མངའ་རིས་པའི་བཤད་སྲོལ།
རང་རྒྱུད་ཤར་གསུམ། བསླབ་བཏུས། སྤྱོད་འཇུག་དང་བཅས་པ་རྣམས་གསན་ཞིང་ཁོང་དུ་ཆུད་པར་མཛད་དོ། ། དེའི་དུས་སུ་ཁོང་ལ་གྲྭ་པ་བརྒྱད་ཅུ་ཙམ་ཡོད་པའི་ནང་ནས། ས་ཆེན་འདི་ཉིད་ཀྱིས་ལུང་དང་རིག་པ་ཕྱིན་ཅི་མ་ལོག་པར་མཁྱེན་པ་དང་། འཇམ་དཔལ་གྱིས་རྗེས་སུ་བཟུང་བའི་སྟོབས་ཀྱིས་ཆོས་གསན་པ་ཀུན་ཚར་རེ་ལ་མཁྱེན་ཏེ། བླ་མ་སྒྱི་ཆུ་བ་ཡང་རྗེ་འདི་ལ་ཐུགས་གཙིགས་ཆེ་སྐད་དོ། ། དེ་ཙ་ན་མདོག་སྟོད་དུ་ཆོས་འཁོར་ཅིག་ལ་བླ་མ་སེ་བྱོན་ཟེར་བ་ཐོས་པས། བླ་ཆེན་དེ་ལྟད་མོ་ལ་སོགས་པ་ལ་མི་དགེས་ཀྱང་བླ་མ་སེ་བཟང་པོ་ཡིན་པ་དང་། ཆོས་དབར་ཡིན་པས་སྒྱི་ཆུ་བའི་སློབ་མ་བན་ཆུང་འགའ་དང་འགྲོགས་ཏེ་དེར་བྱོན་པས།
བླ་མ་སེ་གྲལ་མགོ་ན་བཞུགས་འད་འུད་མང་པོ་གསུང་གིན་འདུག་པ་དང་མཇལ་བ་ན། བླ་མ་སེ་མཁར་ཆུང་པའི་རྗེའི་གྲོགས་པོ་ཚོ་ལ་རེ་རེ་ནས་ཇོ་སྲས་ཉིད་ཡུལ་གང་ཡིན། ཡོན་ཏན་ཅི་ཤེས། བཤད་པ་མནོ་འམ། བསྒྲུབ་པ་བྱ་མནོ་གསུངས་ཤིང་། དེ་ནས་བླ་ཆེན་ལ་ཇོ་སྲས་ཁྱེད་གང་ནས་ཡིན་གསུངས་པས། བླ་མ་འདིའི་བདག་གྲོམ་ཕུག་ཕ་གི་བ་ཅིག་ལགས་ཞུས་པས། ། དེའི་ཡབ་གང་ན་ཡོད་གསུངས་པ་ལ། ས་སྐྱ་ན་བདོག་བྱས་པས། སེ་སྟོན་གྱི་ཞལ་ནས་འོ་ན་དེ་ན་ངའི་བླ་མ་ཅིག་ཡོད་པ་ཡིན་ཏེ་སྐུ་ནི་གཤེགས་ཡོད་པར་འདུག
ང་ལ་ཁྲལ་འདོད་པ་ཅིག་ཀྱང་མ་བྱུང་། ད་ནི་བ་རི་བ་ཡམ་བྱ་བ་ཅིག་གིས་བཟུང་འདུག་ཟེར་བ་ཐོས་པས་འགྲོ་སྙིང་ཡང་མ་འདོད། ད་དེའི་ཤུལ་ན་ཇི་ལྟར་ཡོད་གསུངས་པས། རྗེ་འདིས་དེའི་བུའི་དོད་ཅིག་ཀ་བདག་ཅག་ལགས་བྱས་པས། བླ་མ་ན་རེ། ཇོ་སྲས་ཀྱི་བརྫུན་མ་ཟེར། ངའི་བླ་མ་ལ་སྲས་མི་མངའ་བ་ཡིན་གསུངས་པ་དང་། རྡོ་རྗེ་ཕྱུག་མོ་ལ་མེད་པས་བླ་ཆེན་གྱིས་ལན་འདེབས་མ་ནུས་པ་ལ། གྲོགས་ཀུན་གྱིས་རྒྱུ་མཚན་བཤད་དེ། རྡོ་རྗེ་ཕྱུག་མོ་ལ་མེད་ཀྱང་ལོགས་སུ་ཞང་མོ་བྱ་བ་ལ་འདི་ལྟར་བྱོན་པ་ལགས་བྱས་པས།
བླ་མའི་ཞལ་ནས་མི་གསོན་ཤི་མི་འཕྲད་ཟེར་ཏེ་འཕྲད་པའི་དུས་བྱུང་གསུངས་ནས། བླ་ཆེན་པང་དུ་བཞེས་སྤྱན་ཆབ་ཕྱུང་ནས་རྒད་པོ་གོག་པོ་འདིའི་ནང་ན་ཆོས་ཡོད་པས་ཁྱོད་ལ་སྟེར་བ་ཡིན་པས་མྱུར་དུ་ཤོག ག་ལེ་ཡོང་སྙམ་ན་སང་ཕོད་ང་ནི་འཆི་བ་ཡིན་གསུངས་ནས་བླ་ཆེན་གྱིས་དེར་ཞག་གཅིག་བཞུགས། དེའི་བར་ལ་བླ་མ་སེས་ལམ་འབྲས་བུ་དང་བཅས་པ་འདི་ལ་དཀྱུས་སུ་བཤད་པ་འདི་ཙམ་ཞིག་ཡོད། དེ་ལ་འཕྲོས་དང་གེགས་སེལ་ལ་སོགས་པ་འདི་ལྟར་ཡོད་ཀྱི་རྐང་གྲངས་ལམ་མེ་བ་ཅིག་གསུངས། དེ་ནས་ཡར་བྱོན་ནས་མཁར་ཆུང་དུ་བཞུད་དགོངས་ཏེ་ཁྲེས་པོ་ཚུན་ཆོད་གྲབ་ཡོད་ཙ་ན། ཁོང་གི་གྲྭ་རོགས་སྟོན་པ་རྡོ་རྗེ་འོད་དང་། ཞང་བཙུན་ར་ཙ་བྱ་བ་གཉིས་ན་རེ། བླ་མ་འདིས་གྲྭ་པ་འདི་ཙམ་གྱི་ནང་ནས་ཁྱོད་ཁོ་ན་ལ་ཐུགས་ལ་འདོགས་པར་འདུག སྤྱིར་ཡང་གསང་སྔགས་པ་བྱ་བ་གང་ཡང་བླ་མ་ལ་ཞུ་དགོས་པ་ཡིན་པས།
བླ་མ་ལ་ཞུས་ལ་སོང་ཟེར་བས་བདེན་སྙམ་ནས་སྒྱི་ཆུ་བ་ལ་ཞུས་པས། བླ་མའི་ཞལ་ནས་ཁྱོད་ཅི་ལ་འགྲོ་གསུངས། གདམས་ངག་ཅིག་ཞུ་བ་ལགས་བྱས་པ་ལ། ཁྱོད་ཚོད་མ་ཆུང་། དེ་ནི་སེ་ལྕེ་ལ་རེ་བྱ་བ་ཡིན་གདམས་ངག་ཅི་ཡང་མེད། ངའི་བླ་མ་མངའ་རིས་པའི་ཆོས་ཀྱི་གྲལ་གྲུལ་འདྲ་བསྒྲུགས་ནས་འཆད་པ་ཡིན་གསུངས་ནས་འགྲོར་མ་གནང་། དེར་བླ་མས་མ་གནང་བར་འགྲོ་བའི་ཆ་མ་ཡིན་ཏེ། འོན་ཀྱང་སང་ཕོད་འགྲོ་སྙམ་ཙ་ན་སེ་གསུངས་པ་བདེན་ཏེ་སྐུ་འདས་པ་དང་། ཐུགས་འགྱོད་དེ་བྱ་ཐབས་ནི་མེད། དེ་ནས་དུས་རིང་ཞིག་ན་བླ་མ་སྒྱི་ཆུ་བ་ས་སྐྱར་གདན་དྲངས་ནས་ཆོས་འཁོར་བྱ་དགོངས་ཏེ།
ནས་ཁལ་སུམ་བརྒྱ་ཙམ་དང་། གཞན་ཡང་ཆ་རྐྱེན་མང་དུ་བསྒྲུབས། སློབ་མ་འགའ་ཡང་བསྡུས་ནས་ཡོད་ཙ་ན། བླ་མ་སྒྱི་ཆུ་བ་བསྙུངས་པས་བླ་ཆེན་ལ་ཤོག་གསུངས་པ་བྱུང་ནས་བྱོན་པས་སྒྱི་ཆུ་བ་གཤེགས་ནས་མ་མཇལ་བ་དང་། བླ་མས་ཁྱོད་རབ་ཏུ་བྱུང་ལ་འཁོན་ཚོའི་སྡེ་འདི་སྐྱོང་གསུངས་པའི་གསུང་བཞག་པའི་ཞལ་ཆེམས་དེ་བཞིན་དུ་སྒྱི་ཆུ་བའི་གདན་ས་བླ་ཆེན་ལ་གཏད། དེའི་རྗེས་ཀྱི་བྱ་བ་རྣམས་ཚར་ནས་ས་སྐྱར་བྱོན་ཏེ། བླ་མའི་གསུང་བསྒྲུབ་པའི་ཆེད་དུ་རབ་ཏུ་བྱུང་དགོངས་ནས་ན་བཟའ་སེར་ཆས་བསྒྲུབས་པས། བླ་མ་གནམ་ཁའུ་པས་གསན་ཏེ་ཤོག་གསུངས་བྱོན་པས། ཁྱོད་སེར་ཆས་བསྒྲུབས་ནས་ཅི་བྱེད་གསུངས། རབ་ཏུ་བྱུང་བ་ལགས་བྱས་པས་མ་བྱེད་གསུངས།
བླ་མ་སྒྱི་ཆུ་བའི་གསུང་ཡིན་ཞུས་པས། བླ་མ་མཉམ་པོ་ལ་ཁོང་གཤིན་པོའི་ཁ་ཆེམས་པས། ང་གསོན་པོའི་ངག་ལ་ཉོན། རབ་ཏུ་མ་བྱུང་བ་བསྟན་པ་དང་སེམས་ཅན་ལ་ཕན་ཆེ་བ་ཅིག་ཡོང་གསུངས་ནས་མ་གནང་། རབ་ཏུ་བྱུང་བ་མ་གནང་ཡང་འཁོན་ཚོའི་དཔོན་ནི་མཛད་དེ། ། དེ་ནས་བླ་ཆེན་འདིའི་བླ་མ་སྒྱི་ཆུ་བ་དེ་བླ་མ་མལ་གྱི་སློབ་མ་ཡིན་པས་སྒྱི་ཆུ་བའི་བདེ་མཆོག་གི་ཕྱག་དཔེ་རྣམས་བསྣམས་ནས་གུང་ཐང་ན་ལ་རྩེ་གནས་གསར་དུ་བྱོན་ཏེ། བླ་མ་མལ་ལ་བདེ་མཆོག་རྩ་བ་དང་བཤད་པའི་རྒྱུད། རྡོ་རྗེ་མཁའ་འགྲོ། ། ཨ་བྷི་དྷ་ན། ཧེ་རུ་ཀ་མངོན་འབྱུང་།
ཀུན་སྤྱོད། སམྦུ་ཊ། རྣལ་འབྱོར་མ་བཞི་ཁ་སྦྱོར། མཁའ་འགྲོ་མ་མངོན་འབྱུང་། རྡོ་རྗེ་མཁའ་འགྲོ་དང་ཀུན་སྤྱོད་གཉིས་ཀྱི་འགྲེལ་པ་ལོ་ཧི་པའི་ཡན་ལག་ཕྲ་མོ་དང་བཅས་པ། དྲིལ་བུ་ཡན་ལག་དང་བཅས་པ། ནག་པོ་ཆོས་དྲུག ནཱ་རོ་མཁའ་སྤྱོད། རྩ་དབུ་མའི་མན་ངག་ཕྲ་མོ་དང་བཅས་པ་དང་། གཤིན་རྗེ་གཤེད་ནག་པོ་རྒྱུད་གསུམ་འགྲེལ་པ་དང་བཅས་པ་དང་།
རྒྱུད་ཀྱི་བཤད་པ་ལུགས་གཉིས་མན་ངག་ཕྲ་མོ་དང་བཅས་པ་དང་། ནཱ་རོ་ཏ་པའི་གུར་དང་། བྱང་ཆུབ་སེམས་དཔའི་འགྲེལ་པ་གསུམ་ཡན་ལག་དང་བཅས་པ་རྣམས་དང་། ཇོ་བོ་རིན་ཆེན་བཟང་པོ་ནས་བརྒྱུད་པའི་བདེ་མཆོག་རྩ་རྒྱུད། སློབ་དཔོན་ཀོ་ཀ་ན་རྒྱལ་བ་བཟང་པོའི་སྐོར། འགྲེལ་པ་གསུམ། དཀྱིལ་ཆོག སྒྲུབ་ཐབས་བསྟོད་པ་དང་བཅས་པ་དང་། ཇོ་བོ་རྗེ་ལས་བརྒྱུད་པའི་བདེ་མཆོག་རྩ་རྒྱུད། འགྲེལ་པ།
སྒྲུབ་ཐབས་ཀྱི་གླེང་གཞི་དང་བཅས་པ་དང་། ཨ་བྷི་དྷ་ན་ལ་སོགས་པའི་ཡན་ལག་རྣམས་དང་། མི་གཡོ་བ་དང་། ཕྱག་ན་རྡོ་རྗེ་ལ་སོགས་པ་དང་། སྒྲོལ་མའི་སྒྲུབ་ཐབས་ཡན་ལག་དུ་མ་དང་བཅས་པ་དང་། ཡང་བདེ་མཆོག་སྡོམ་འབྱུང་། ཁ་ཆེ་རིན་ཆེན་རྡོ་རྗེས་མཛད་པའི་སྒྲུབ་ཐབས་ཡན་ལག་དུ་མ་དང་བཅས་པ་དང་། དབུ་མ་རིགས་ཚོགས་དང་། མདོ་ཀུན་ལས་བཏུས་དང་། བསྟོད་པའི་ཚོགས་རྣམས་ཀྱི་རྩ་བ་དང་འགྲེལ་པ་ཕྲ་མོ་རྣམས་ཀྱང་གསན་ནས་ཁོངས་སུ་ཆུད་པར་མཛད་དོ། །
དེའི་ཚེ་བླ་མས་ཆོས་རྣམས་ཚར་རེ་ལ་མཁྱེན་པ་དང་། མལ་གྱིས་ཐུགས་སུ་མ་ཚུད་པའི་ཚུལ་མཛད་དེ། ལ་ལས་ནི་མི་ཚེ་ཕྱིད་པའི་ཆོས་ལ་ལ་ལས་ཚར་རེས་ཤེས་སུ་རེ་བ་གསུངས་ནས་བཀྱོན་སྐད། ལན་ཅིག་བླ་ཆེན་འདི་མེད་པར་མལ་ལོ་དཔོན་སློབ་ཚོས་རྟོག་བདུན་གྱི་སྔགས་ཤིག་ཐུ་ཡིན་འདུག་པ་དང་། སློབ་མ་ཚོས་མ་ཤེས་བ་ལ། བླ་ཆེན་གྱིས་དེར་བྱོན་ནས་དེ་ལ་ཚེགས་མེད་འདི་ལྟར་བྱས་ན་མཆི་བྱས་པས་བླ་མ་ཀྱག་གིས་བཞེངས་ནས། ཤེས་ན་དགའ་བ་ཚོས་མི་ཤེས། མ་ཤེས་ན་དགའ་བ་ཚོས་ཤེས་འདུག་གསུངས་ནས་གཤེགས་སོང་བ་དང་། དེར་བླ་མ་འདི་ཐུགས་ཅུང་ཟད་སྟེང་གིན་ལོགས་ཤིག་ན་བསམ་མནོ་བྱེད་ཅིང་བཞུགས་ཙ་ན། ཡང་ཁོང་ཚོ་འཚོགས་ནས་སྔགས་ཐུ་ཡིན་ཡོད་པ་དང་།
ལྷག་པས་ཤོག་བུ་ཁྱེར་བ་བླ་ཆེན་གྱི་གམ་དུ་བྱུང་ནས། དེ་ཁྱེར་ཏེ་འདི་ན་གདའ་ཞུས་པས། དེ་རྟེན་འབྲེལ་བཟང་ཆོས་ཀྱིས་ཕན་ཐོགས་པ་ཡོང་བ་ཡིན་གསུངས་ནས་བླ་མ་མལ་མཉེས། དེ་ནས་ས་ཆེན་མར་འབྱོན་ཁར་བླ་མ་ན་རེ། ངའི་ཆོས་འདི་ངེས་པར་སངས་རྒྱ་བའི་ཆོས་ཡིན་པས། མི་ཉིད་ཀྱིས་རིགས་ཀྱི་དབང་བསྐུར་རེ་བྱེད་ཟེར་ནས་ར་ཚང་ཅིག་ཏུ་ཕུབ་གོ་གཅིག་གི་སྟེང་དུ་པདྨ་འདབ་བརྒྱད་ཅིག་བྱས། བླུ་གུ་ཅིག་གི་སྐེ་ལ་བལ་ཅིག་དཀྲིས་བྱེད་པའི་ཉེན་ཡོད་དོ། ། དེ་འདྲ་མ་བྱེད་གསུངས་པས། བླ་མའི་ཆོས་ལ་དེ་འདྲ་ག་ནས་བྱེད་བྱས་ཏེ་མར་བྱོན། གཡས་རུ་ན་མར་དབང་བསྐུར་སེམས་བསྐྱེད་འདྲ་མཛད་པས།
གསེར་སྲང་བཅུ་བདུན་འབུལ་བ་ལ་བྱུང་སྟེ། དེ་རྣམས་སྔགས་པ་ཅིག་ལ་བསྐུར་ནས་བླ་མ་ལ་འབུལ་དུ་བཏང་བས། བླ་མ་སྟོན་མོ་བྱེད་པ་ཅིག་གི་གྲལ་མགོ་ན་བཞུགས་པ་ལ། ས་སྐྱ་ནས་འོང་བ་ཅིག་གིས་མཇལ་བར་ཞུ་ཡིན་གདའོ་བྱས་ཏེ་ཞུས་པས། ཟ་འདོད་འདྲ་ཡིན་ནམ་བྱིན་གསུངས་ནས་མ་མཇལ། ཡར་ལོན་མར་ལོན་མང་བ་ཅིག་བྱས་ནས། ས་སྐྱ་ནས་འོང་བའི་འབུལ་བ་ཅིག་བདོག་པས་མཇལ་བྱས་པས། འཕྲལ་ཐུགས་ཅོལ་ཆུང་འདྲ་བ་ཅིག་ཡོད་པས་ཁོང་རང་བྱོན་ནས། འབུལ་བ་ཅི་ཡོད་གསུངས་གསེར་ཅིག་བདོག་ཞུས་པས་ཞོ་དུ་ཡོད་གསུངས། སྲང་བཅུ་བདུན་ཙམ་བདོག་བྱས་པས་མཉེས་ནས་ཁོང་རང་གི་ཁུག་མ་ནས་ཀྱང་སྲང་གང་བཏོན་ནས་འདི་ཡང་དེའི་སྟེང་དུ་བསྣོན་ལ་སྲང་བཅོ་བརྒྱད་ཡོད་གྱིས་ལ་ཚོགས་སུ་ཕུལ་གསུངས།
དེ་ལྟར་བྱས་པས་ཁོང་དམ་ཚིག་པ་བསམ་གྱིས་མི་ཁྱབ་པར་འདུག་པ་ལ། ངས་དེ་ལྟར་ཅུང་མ་གོ ད་ངའི་གམ་དུ་ཁོ་ད་ལོ་ལན་ཅིག་ཅིས་ཀྱང་ཤོག ཆོས་ཀྱི་ལྷག་མ་ད་རུང་ཡོད་པས་ཁྱོད་ལ་སྟེར་བ་ཡིན་གྱིས་ཤིག་གསུངས། དེར་བནྡེ་དེས་མར་འོངས་ནས་བླ་མ་ལ་འཕྲིན་བྱས། བླ་ཆེན་གྱིས་ཀྱང་ཡར་བྱོན་ཏེ་སྦྱོང་རྒྱུད་དང་། རབ་གནས་ཀྱི་རྒྱུད་ཡན་ལག་བདུན་པ་དང་བཅས་པ་དང་། རྡོ་རྗེ་སེམས་དཔའི་སྒྲུབ་ཐབས་ཆེ་ཆུང་། ཡན་ལག་བརྒྱད་པ་ལ་སོགས་པ་སྨན་དཔྱད་ཀྱི་གཞུང་དང་། ཁྱད་པར་དུ་མགོན་པོའི་སྒྲུབ་ཐབས་རྗེས་གནང་དང་བཅས་པ་གནང་ནས།
དེའི་རྟེན་དུ་དར་ནག་དང་ལྕགས་ཀྱི་རྡོ་རྗེ་རྩེ་དགུ་པ་ཅིག་དང་བཅས་ཏེ། མཧཱ་ཀཱ་ལའི་སྐུའི་བཀའ་བབས་བཞིའི་ནང་ནས་མཆོག་ཏུ་གྱུར་པ་མགོན་པོའི་འཆམས་སྐུ་བསེ་འབག་ནག་པོ་འཕུར་ཤེས་ལ་མི་ལ་མིས་ཟེར་བ་ལྟར་ད་ང་རྒས་པས་ཁྱོད་མི་དགོས། ཁྱོད་རང་འཁོན་ས་སྐྱ་པའི་རྗེས་ལ་སོང་ལ་ས་སྐྱ་པ་བརྒྱུད་པ་དང་བཅས་པའི་བཀའ་བཞིན་སྒྲུབས་ཤིག་ཟེར་ནས་བརྫངས། དེ་རྣམས་བསྣམས་ནས་མར་བྱོན། ལྷོ་སྟོད་དུ་པུ་ཧྲང་ལོ་ཆུང་ལ་བལ་པོ་བྷ་དནྟའི་ལུགས་ཀྱི་བདེ་མཆོག་སྐོར་དང་། ཧ་དུའི་དཔལ་གསང་བ་འདུས་པའི་ཨརྒྷཾ་ལ་སོགས་པའི་ཆོས་སྐོར་གསུམ་དང་། དུས་ཀྱི་འཁོར་ལོ་ཡན་ལག་དང་བཅས་པ་དང་། བྱ་རྒྱུད་ཀྱི་ཕྱོགས་འགའ་གསན་ནས་ཐུགས་སུ་ཆུད་པར་མཛད་ཅིང་། བྲམ་ཟེ་མཆོག་སྲེད་ཀྱི་པུར་སོལ་ལ་རང་འབྱོན་དུ་འཁྲུངས་པའི་ཤིང་མགོན་ཡིད་བཞིན་གྱི་ནོར་བུ་འདི་ཡང་ལོ་ཙཱ་བ་འདིས་བླ་མ་ཆེན་པོ་ལ་གནང་བ་ཡིན་ནོ། ། གཞན་ཡང་མདོ་ཁམས་ནས་འབྲི་ཁུང་པའི་སྐྱུ་ར་ཨ་སྐྱབས་བྱ་བ་དེ་ས་སྐྱར་གདན་དྲངས་ནས།
གསང་འདུས་འཕགས་པ་ཡབ་སྲས་ཀྱི་དགོངས་པ་ལྷ་རྡོ་རྗེ་སྙིང་པོ་ཞེས་བྱ་བའི་ལུགས་དང་། སངས་རྒྱས་ཡེ་ཤེས་ཞབས་ཀྱི་བརྒྱུད་པ་སྨན་པའི་ཞབས་ཞེས་བྱ་བའི་སྐོར་ལ། འཕགས་པ་འཇམ་དཔལ་གྱི་ཞལ་ལུང་དང་། ཡེ་ཤེས་ཞབས་ཀྱིས་མཛད་པའི་ལུང་དང་མཐུན་པའི་ཆོས་བཅུ་བདུན་དང་། རྒྱུད་ཀྱི་འགྲེལ་པ་རིན་པོ་ཆེའི་ལྗོན་ཤིང་དང་། ཞལ་ལུང་དང་། མར་མེ་མཛད་བཟང་པོས་མཛད་པའི་དཀྱིལ་ཆོག་རྣམས་ལ། སྨན་པའི་ཞབས་ཀྱིས་མཛད་པའི་འགྲེལ་པ་རེ་རེ་དང་། སློབ་དཔོན་དེ་ཉིད་ཀྱི་དགོངས་པ་དངོས་གྲུབ་འབྱུང་བའི་གཏེར་ཞེས་བྱ་བ་རྣམས་གསན་ནས་ཐུགས་སུ་ཆུད་པར་མཛད་དོ། ། རྡོ་རྗེ་གདན་པ་ལ་བྷ་ཝ་པའི་འགྲེལ་པ་ཡན་ལག་དང་བཅས་པ་དང་།
མཧཱ་མཱ་ཡཱའི་འགྲེལ་པ་ལུགས་གཉིས་ཡན་ལག་དང་བཅས་པ་དང་། རྡོ་རྗེ་བདུད་རྩིའི་རྒྱུད་དང་འགྲེལ་པ་ཡན་ལག་དང་བཅས་པ་དང་། སེམས་འཛིན་བརྒྱད་བཅུ་པ་ཞེས་བྱ་བ་རྣམས་གསན་ནོ། ། བལ་པོ་པཎྜི་ཏ་པདྨ་ཤྲཱི་ལ། མཚན་བརྗོད། དུས་འཁོར་དང་། མན་ངག་དུ་མ་གསན་ནོ། ། བལ་པོ་ཛྙཱ་ན་བཛྲ་ལ་རྡོ་རྗེ་རྣལ་འབྱོར་མའི་ཆོས་དུ་མ་གསན་ནོ། ། རྒྱ་གར་གྱི་རྣལ་འབྱོར་པ་བྷ་དྲ་རཱ་ཧུ་ལ་ལ་མན་ངག་དུ་མ་ནོས་སོ། ། དགེ་བཤེས་རྔོག་ཅེས་བྱ་བ་ལ་ཤེར་ཕྱིན་ཇོ་བོའི་ལུགས།
ཉི་ཁྲི་སྣང་བ་རྩ་འགྲེལ། བརྒྱད་སྟོང་རྩ་འགྲེལ། མངོན་རྟོགས་རྒྱན་རྩ་འགྲེལ། སྡུད་པ་རྩ་འགྲེལ། བརྒྱད་སྟོང་དོན་བསྡུས་རྩ་འགྲེལ། ཤཱནྟི་པའི་གཞུང་ལུགས་ཚན་ཅིག་རྣམས་གསན་ནས་ཐུགས་སུ་ཆུད་པར་མཛད་དོ། ། གཉིས་པ་ཁྱད་པར་གསུང་ངག་ནོད་པའི་ཚུལ་ནི། དེ་ནས་གསུང་ངག་མཉན་པར་བཞེད་དེ། སེའི་སློབ་མ་སུ་དྲག་དྲིས་པས། འགའ་ཞིག་ཞ་མ་དྲག་ཟེར།
རྒྱུས་མ་རྣམས་ན་རེ། དེ་ལ་གདམས་ངག་རྫོགས་པ་མེད་པས་ཞང་སྟོན་མཆེད་གཉིས་དྲག དེའང་གཅུང་པོ་ནི་གྲོངས། གཅེན་པོ་བཞུགས་པས་དེ་མཁས་ཟེར། དེར་བཞུད་པར་དགོངས་ནས་བླ་མ་གནམ་ལ་འགྲོ་བར་ཞུས་པས། སྒོམ་ཆེན་འདི་བརྫུན་ཆེ་བ་ཡིན། གདམས་པ་ཅི་ཡང་མེད་དེ་མཆི། དད་པ་ཡོད་ན་གསང་འདུས་ཀྱི་སྒྲུབ་ཐབས་བསྟན་པའི་ནོར་རྫས་བསྒོམ་གསུངས་ནས་མ་གནང་བ་ལ། བདག་ལ་ཡིད་ཆེས་གཅིག་བདོག་ཞུས་པས། འོ་ན་རྒྱུག་གསུངས་ནས་བྱོན།
སག་ཐང་དུ་ཕེབས་པ་དང་། ཐགས་མཁན་ཚོ་གཅིག་འདུག་པ་ལ་ཞང་དགོན་པ་བ་ལ་མཇལ་གྱིས་དང་བྱས་པས། ཕ་ཀི་ཀ་ཡིན་ཟེར་ནས་བལྟས་པས། མི་མང་པོ་ཅིག་གི་གསེབ་ན་ཤམ་ཐབས་ཤིག་གསོལ། ཤ་འགག་མེད་པར་ར་ཐུལ་ཅིག་ཕྱིར་ཀློག་ཏུ་གྱོན་ནས་ཡོ་ག་བྱེད་ཅིང་གཏམ་ཆལ་ཆོལ་མང་པོ་གསུང་གིན་འདུག་པ་དང་། དེར་དྲུང་དུ་ཕྱིན་ནས་ཕྱག་བྱས་པས་ཁྱེད་ནི་ག་ཤེད་ཀྱི་མི་ཆེན་ཅིག་འདྲ་ན། དེ་ནས་ཀྱང་གསར་མ་པ་ཅིག་འདྲ་ན་ནོར་བ་མ་ཡིན་ནམ་གསུངས་པ་ལ། མ་ནོར་ལགས་གསུང་ངག་རིན་པོ་ཆེ་ཞུ་བ་ལགས་བྱས་ཏེ་ཁྲབ་ཅིག་ཕྱག་རྟེན་དུ་ཕུལ་བས། བླ་མ་ཞང་གི་ཞལ་ནས། ད་ཅི་རུ་ནོར་བྱས་ཏེ་ངས་དེ་འདྲ་མི་ཤེས།
དེའི་མིང་ཡང་ད་རེས་ལས་མ་ཐོས། ངས་རྫོགས་ཆེན་ཙ་མུན་ཏི་དང་བྲམ་ཟེའི་སྐོར་འདྲ་བཤད་པ་ཡིན། དེ་ཀུན་ཉན་པ་ལ་ཁྱེད་གསར་མ་བ་བྱ་བ་རྟོག་པ་ཆེ་བས་རྟོག་པ་མི་བྱེད་དམ་གསུངས། བསྐྱར་ནས་ཞུས་པས་ཀྱང་དེ་འདྲའི་གདམས་ངག་མེད་གསུངས་པ་དང་། བླ་ཆེན་གྱི་དགོངས་པ་ལ་འོ་ན་སྤྱོད་ལམ་གྱི་ལུགས་འདི་དང་བྱས་པས་གདམས་ངག་མེད་པ་འདྲ། ང་རང་ནོར་བ་ཡིན་ནམ་སྙམ་ནས་ལོག་པ་དང་། ཇོ་སྲས་འོད་མཆོག་གི་ཕ་དེས་བླ་མ་ཞང་ལ་འོ་སྐོལ་རང་མཁར་ཆུང་ན་ཡོད་ཙ་ན། སྒྱི་ཆུ་བའི་གྲྭ་བ་ཅིག་ལ་ངའི་བླ་མའི་སྲས་པོ་ཡིན་ནས་པང་དུ་ལེན་པ་དེ་འདྲ་ན་ལྡོག་པས་ཅང་མཆིའམ་ཞུས་པས། འོ་ན་དམ་ཚིག་ཉེས་པར་འགྲོ་ཉེན་ཡོད་པས་བོས་གསུངས་ནས་ལྡོག་སྟེ་ལོ་རྒྱུས་ཞིབ་ཏུ་མཛད་པས། ས་སྐྱ་པའི་སྲས་ཡིན་པར་ཐུགས་ཡིད་ཆེས་ནས།
ངས་ད་ཅི་ངོ་མ་ཤེས་པར་བརྫུན་བྱས། མན་ངག་ཡོད་དེ་སྔར་མ་བཤད་པས་བསམ་མནོ་འདྲ་བྱ་དགོས། སྤྱིར་ཡང་ད་ལྟ་དོར་ཀ་མདོ་བྱ་བ་འདི་ན་སེ་སྟོན་རྡོར་འབྱུང་གིས་པཎ་ཆེན་དང་པཎ་ཆུང་དང་། ལོ་པཎ་དཔོན་སློབ་མང་པོ་ལ་ཆོས་འཁོར་བྱེད་པའི་རྩར། རྣལ་འབྱོར་པ་རྒན་པོ་ཅིག་གིས་བཤད་ཉན་བྱས་ཀྱང་མི་མཛེས་པས། དཔྱིད་སོ་བྱོན་ཆོས་ཚོ་ཚར་བ་བགྱིད་གསུངས། ཕྱིས་ས་ཆེན་གྱི་ཞལ་ནས། འོད་མཆོག་གི་ཕ་འདི་ངེད་ལ་དྲིན་ཆེ། རྟ་བརྒྱ་ཕུལ་བ་བས་དགའ་གསུངས། དེ་ནས་དཔྱིད་ཀ་བྱོན་ཏེ་སླེབས་པའི་ནུབ་མོ་ཆོས་ཀྱི་གླེང་གླེང་མང་དུ་མཛད་པས།
རྗེ་བླ་མ་ཉིད་རྒྱུད་གསུམ་ཐུགས་ལ་ཤིན་ཏུ་བྱང་བར་བཞུགས་པས་ལན་བཏབ་པས། བླ་མ་ཞང་གིས་འོར་ཆེ་ཤིན་ཏུ་གོ་ཆོད་ནས་འདུག་གསུངས་ནས་མཉེས་སྐད། ཡང་རྗེའི་ཞལ་ནས། རྒྱུད་ལས་རྩ་སུམ་ཅུ་རྩ་གཉིས་གསུངས་པ་འདི་ཀུན་སྒྲུབ་པ་པོའི་ལམ་དུ་ཁྱེར་ན་ཅི་ཚུགས་བྱེད་གསུངས་ནས། གདམས་ངག་གི་གནད་འདྲིར་བྱུང་བ་ལ་ལན་མ་ཐེབས་ནས། གདམས་ངག་ཟབ་མོ་ཡོད་པར་འདུག་དགོངས་ནས་ཤིན་ཏུ་ཐུགས་ཆེས་གསུངས། དེ་ནས་དབང་དང་གདམས་ངག་ཞུས་ཏེ་སྔོན་འགྲོའི་ཁྲིད་ཚར་ནས། ནང་པར་ནས་གསུང་ངག་གསུངས་པའི་ནུབ་མོ་རྗེའི་ལྗགས་སྐྲངས་ཏེ་བསྙུངས་ནས་ཆོས་གསུངས་པ་མ་བྱུང་བས། རྗེའི་ཞལ་ནས་འོ་སྐོལ་གཉིས་ཀྱི་བར་ན་དམ་ཚིག་གི་ཉེས་པ་ཅིག་ཡོད་པར་འདུག་པས་མཎྜལ་ཕུལ། ཡི་གེ་བརྒྱ་པ་གྲོངས་ཤིག་གསུངས་པ་དང་།
བླ་ཆེན་གྱི་ཐུགས་དགོངས་ལ་གཞན་ཡོང་བ་མེད། ཁ་སིང་གདམས་ངག་མེད་པ་ཡིན་ནམ་སྙམ་པ་ཅིག་བྱུང་བ་དེས་ཡིན་ནམ་སྙམ་སྟེ། དེ་ལ་དམིགས་ནས་མཎྜལ་ཕུལ། ཡི་གེ་བརྒྱ་པ་མང་དུ་བགྲངས་པས་ཕན་གསུངས། མན་ངག་ཀྱང་ཁོང་གིས་གནང་བ་ལ། ཇོ་མོས་ཁོང་ལ་གདམས་ངག་མྱུར་དུ་བྱིན་མཛོད་བྱས་པས་ཁོང་ཐུགས་ཟབ་པས། ཅི་ཟེར་གདམས་ངག་ཟབ་མོ་ལ་ཁྱི་དང་གློ་བ་འཕྲད་པ་བཞིན་ཅི་ཐོད་ཐོད་དུ་གཏོང་ངམ་གསུངས་ནས་རིམ་གྱིས་གནང་། དེར་དབྱར་དགུན་བཞི་ལྷག་ཙམ་བཞུགས་ཏེ་གདམས་ངག་ཞུས་པས། བླ་མ་དཀོན་མཆོག་རྒྱལ་པོ་བླ་མ་སེའི་སློབ་དཔོན་ཡིན་པས་བརྒྱུད་པའི་དམ་ཚིག་དགོངས་ནས་གསུང་ངག་རིན་པོ་ཆེ་མ་ལུས་པར་གནང་། མདོར་ན་ལམ་སྐོར་དགུ།
ཕྲ་མོ་ཉི་ཤུ་རྩ་ལྔ། དེ་རེ་རེ་ལ་ཡང་ཡན་ལག་དུ་མ་དང་བཅས་པ་དང་། གསུང་ངག་གི་རྒྱབ་རྟེན་ཀྱེ་རྡོ་རྗེ་རྒྱུད་རྐྱང་གི་བཤད་པ་ཤིན་ཏུ་ཟབ་པའི་ལུགས་དང་། གསང་འདུས་རྩ་རྒྱུད། མཉམ་སྦྱོར་རྩ་རྒྱུད། ཀྱེ་རྡོ་རྗེའི་རྩ་རྒྱུད། བདེ་མཆོག་རྩ་རྒྱུད། གདན་བཞི་རྩ་རྒྱུད། མཧཱ་མཱ་ཡཱ་དང་། མཚན་བརྗོད་ཤིན་ཏུ་ཟབ་པའི་བཤད་སྲོལ་རྣམས་ཀྱང་གསན་ནས་ཐུགས་སུ་ཆུད་པར་མཛད་དོ། །
གདམས་ངག་རྫོགས་ཏེ་སྒྲུབ་པ་ལུང་སྦྱིན་པའི་དུས་སུ། ལོ་བཅོ་བརྒྱད་ཀྱི་བར་དུ་ཆོས་འདི་གཞན་ལ་ལུང་སྦྱིན་པ་དང་སྟོན་པ་ལྟ་ཞོག འདི་འདྲ་ཡོད་པ་དང་ཤེས་པའི་མིང་ཙམ་ཡང་མ་འདོན། ཡི་གེར་ཡང་མ་འབྲི། དེ་ནས་གཞན་ལ་འཆད་དམ། ཡི་གེར་འབྲིའམ་གང་བྱེད་ཀྱང་ཁྱེད་རང་ཆོས་ཀྱི་བདག་པོ་ཡིན་གསུངས་ནས་བཀའ་རྒྱས་བཏབ། སྤྱིར་ཁྱེད་ཀྱིས་སྒྲུབ་པ་གཙོ་བོར་བྱས་ན་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། ཉན་བཤད་བྱས་ན་གདུལ་བྱ་དཔག་ཏུ་མེད་པའི་དོན་དུ་འགྱུར་ཞིང་། ཁྱད་པར་དུ་ལུས་མ་སྤངས་པར་ཕྱག་རྒྱ་ཆེན་པོ་མཆོག་གྲུབ་པ་གསུམ། བཟོད་པ་ཐོབ་པ་བདུན།
རྟོགས་པ་དང་ལྡན་པ་བརྒྱད་ཅུ་ཙམ་འབྱུང་ཞེས་ལུང་བསྟན་ནོ། ། དེར་བླ་མས་ལོ་བཅོ་བརྒྱད་དུ་བསྙེལ་གྱིས་དོགས་པས་ཟླ་བ་རེ་ལ་གསུང་ངག་མ་ལུས་པ་བཤད་པའི་བསམ་མནོ་ཚར་རེ། ཉིན་ཞག་རེ་ལ་རྡོ་རྗེའི་ཚིག་རྐང་དྲུག་གམ་བདུན་འདོན་པའི་དམ་བཅའ་མཛད་ནས་བྱོན། དེ་ལྟར་བླ་ཆེན་གྱི་སྐུ་ཚེའི་སྟོད་ཡན་ཆད་དུ་བཀའ་རྒྱ་མ་ཚང་བའི་སྟོབས་ཀྱིས་ཡི་གེ་མེད་པས་གསུང་ངག་རིན་པོ་ཆེ་འདི་སྙན་བརྒྱུད་འབའ་ཞིག་ཏུ་བཞུགས་པ་ཡིན་ནོ། ། དེ་ནས་བཀའ་རྒྱ་ལོ་བཅོ་བརྒྱད་ཐིམ་པ་དང་། བླ་མ་ཨ་སེང་གིས་ལམ་འབྲས་ཁུངས་ཆོད་ནས། ཉིད་ལ་གསུང་ངག་རིན་པོ་ཆེ་མངའ་བ་གདའ་བ་ལ་སྔར་ཡོད་ཀྱང་མི་གསུང་པ་འདུག ད་རེས་ཚར་གཅིག་གསུངས་པ་དང་ཡི་གེ་ཞིབ་པ་ཅིག་ཀྱང་མཛད་པ་ཞུ་ཞུས་པས། དེར་བཀའ་རྒྱ་ཐིམ་པ་དང་ཁོང་གིས་ཞུས་པ་འཛོམ་པས། བླ་མས་རྟེན་འབྲེལ་བསྒྲིགས་པ་ཡིན་དགོངས་ནས་བླ་མ་ཨ་སེང་ལ་ཚར་གཅིག་གསུངས།

ལམ་འབྲས་དོན་བསྡུས་མ་དེ་མཛད་ནས་གནང་། དེ་ནས་རིམ་གྱིས་ཞུ་བ་པོ་སོ་སོའི་ངོར། སྒ་ཐེང་མ། ཞུ་བྱས་མ། ཀློག་སྐྱ་མ་ལ་སོགས་པ་འགྲེལ་བ་བཅུ་གཅིག་ཙམ་མཛད་པ་ལས། དགེ་བཤེས་སྙགས་ཀྱི་ངོར་མཛད་པ་འདི་ཚིག་ཉུང་དོན་རྒྱས་སྡེབ་ལེགས་པར་དགོངས་ནས་དིང་སང་གི་བར་དུ་འདི་ཕྱག་དཔེ་མཛད་དོ། ། དེ་དག་གི་བར་སྐབས་ཀྱི་གསལ་བྱེད་ཡི་གེ་ལ། ཀུན་གཞི་རྒྱུ་རྒྱུད། གདན་སོགས་ལུས་དཀྱིལ། འཆི་ལྟས་བརྟག་པ་འཆི་བསླུ་དང་བཅས་པ། འདའ་ཁ་མའི་གདམས་ངག
ཐིག་ལེའི་རྣལ་འབྱོར། ཕྱག་རྒྱའི་མཚན་ཉིད། ཡི་གེས་སྒོ་དགག་པའི་མན་ངག བར་དོ་བཞི། ལམ་དུས་ཀྱི་དབང་། ཚད་མ་བཞི། གདམས་ངག་དྲུག རྟེན་འབྲེལ་ལྔ། རྡོ་རྗེ་མཁའ་འགྲོའི་སྦྱིན་སྲེག གྲིབ་མ་ཁྲུས་ཀྱིས་སེལ་བ།
ཚ་ཚས་སེལ་བ། ཐིག་ལེ་བསྲུང་བ། ཡིག་བརྒྱ་འདོན་ཐབས། རླུང་སྦྱོར་བདུན་གྱི་ལམ་ཁྲིད་པ། བྷ་གའི་ཡི་གེ་བཅུ་བཞི། འཁོར་བཞིའི་རྒྱ། ས་བཅུ་གསུམ་པའི་ས་ཕྱེད་ཀྱི་མངོན་རྟོགས། དོན་བསྡུས་པའི་ཚིགས་བཅད་རྣམས་དང་། དེ་རྣམས་ཀྱི་འཕྲོས་ལ་འཁོར་འདས་དབྱེར་མེད་རྩ་འགྲེལ་གཉིས། དབང་བཞིའི་ཆོ་གའི་གནད།
མཆོག་དབང་གསུམ་གྱི་ཡི་གེ ཕྱི་བསྐྱེད་རིམ་གྱི་གདམས་ངག བདུད་རྩི་རིལ་བུའི་སྒྲུབ་ཐབས། འཕྲང་བདུན་བསལ་བའི་མན་ངག བྱུང་རྒྱལ་དུ་མི་གཏོང་བའི་གནད་བཞི། འབྱུང་བ་ལུས་འཁྲུགས་རླུང་དང་སྤྱོད་ལམ་གྱིས་བསལ་བ། ཕྲིན་ལས་སོ་གཉིས། ལམ་འབྲིང་པོ། ལམ་བསྡུས་པ། གཞུང་ཇི་ལྟ་བ་བཞིན་དུ་བཀྲི་བ།
གནད་དྲུག་གིས་བཀྲི་བ། གནད་བཅུ་གཅིག་གིས་བཀྲི་བ། དབང་པོ་རབ་འབྲིང་གསུམ་གྱིས་བཀྲི་བ། ལམ་འཇུག་ལྡོག ཕྱག་རྒྱ་འཇུག་ལྡོག ཤེས་པས་ཕན་འདོགས་པའི་མན་ངག་བདུན། ལམ་སྲ་བ་འགྲོས་དང་བཅས་པ། ཕྱི་ནང་གི་མཛད་པ་བཅུ་གཉིས། བླ་མའི་རྣལ་འབྱོར། བླ་མ་བོད་ཀྱི་ལོ་རྒྱུས།
རྒྱ་གར་བའི་ལོ་རྒྱུས། བིརྺ་པའི་གླུ་དང་བཅས་པ། དེ་ཐམས་ཅད་ཀྱི་དཀར་ཆག ལམ་སྐོར་གཞན་གྱི་གདམས་ངག་ལ། ཏོག་ཙེ་པའི་བསམ་མི་ཁྱབ་ལ་མན་ངག་ལྔ། མཚོ་སྐྱེས་ཀྱི་རྣམ་ཐར། མཚོ་སྐྱེས་ཀྱི་ཟབ་པའི་ཚུལ་དགུ། ཌོམྦི་པའི་མན་ངག་ལ། མན་ངག་ཚན་པ་བཞི། ནག་པོ་པའི་གཏུམ་མོ་ལམ་རྫོགས།
ངག་དབང་གྲགས་པའི་ཡི་གེ་མེད་པ། ཀླུ་སྒྲུབ་ཀྱི་མཆོད་རྟེན་དྲུང་ཐོབ། ཡོན་པོ་བསྲང་བའི་མན་ངག ཨིནྡྲ་བྷཱུ་ཏིའི་མན་ངག་རྣམས་ཏེ། དེ་ལྟར་གསུང་ངག་རིན་པོ་ཆེ་ལམ་སྐོར་ཕྱི་མ་དང་བཅས་པའི་གསལ་བྱེད་ཀྱི་ཡི་གེ་དེ་རྣམས་ས་ཆེན་ཉིད་ཀྱི་གསུང་ཁོ་ནར་མ་ངེས་ཀྱང་། བླ་མ་ཆེན་པོ་ཡབ་སྲས་ཀྱིས་མཛད་པའི་ལམ་འབྲས་སོགས་མན་ངག་ཕྱོགས་ཀྱི་བསྟན་བཅོས་ཟབ་མོ་རྣམས་བརྗོད་བདེ་བའི་ཕྱིར་ཕྱོགས་གཅིག་ཏུ་བཀོད་པ་ཡིན་ལ། དཔལ་བརྩེ་བ་ཆེན་པོ་རང་ཉིད་ཀྱིས་བསྟན་པའི་རྒྱུན་ལ་དགོངས་པའི་ལེགས་བཤད་གསར་དུ་མཛད་པ་ནི། རྒྱུད་སྡེ་སྤྱིའི་རྣམ་གཞག བརྟག་གཉིས་ཀྱི་བསྡུས་དོན། བརྟག་གཉིས་ཀྱི་དཀའ་འགྲེལ།
གུར་གྱི་ཐོ་ཡིག་ཟེར་བའི་རྒྱུད་ཀྱི་དོན་བསྡུས། ཀླུའི་བཤད་པ། རྩའི་མངོན་རྟོགས། གུར་གྱི་བཤད་པའི་ཆིངས། རྡོ་རྗེ་སྙིང་འགྲེལ་གྱི་ཡིག་སྣ། སྒྲུབ་ཐབས་མཚོ་སྐྱེས་ཀྱི་དོན་འགྲེལ། བདེ་མཆོག་རྩ་རྒྱུད་ཀྱི་ལེ་འགྲེལ། རྩ་རྒྱུད་ཀྱི་ས་བཅད། བདེ་མཆོག་ནག་པོ་པའི་དཀྱིལ་ཆོག་གི་ཐོ་ཡིག རས་བྲིས་ལ་བརྟེན་པའི་དཀྱིལ་ཆོག
གསང་བའི་དེ་ཁོ་ན་ཉིད་ཀྱི་དོན་གྱི་ཆ་གསུངས་བཞིན་བྲིས་པ། དེའི་ས་བཅད། ཨོ་ལ་པ་ཏིའི་དོན་བསྡུས། བདེ་མཆོག་གི་རྣལ་འབྱོར་པའི་རོ་སྲེག་པའི་ཆོ་ག ཨོ་ལ་པ་ཏི་དང་དཔྱིད་ཐིག་གི་མན་ངག ཨོ་ལ་པ་ཏིའི་འགྲེལ་པ། དེའི་ས་བཅད། གསང་བའི་དེ་ཁོ་ན་ཉིད་ཀྱི་ཚིག་དོན་བསྡུས་པའི་གོ་འབྱེད། འཇིགས་བྱེད་རྟོགས་བདུན་གྱི་ཊཱིཀ སྒྲོལ་མ་བཅུ་བདུན་མའི་དཀྱིལ་ཆོག
མན་ངག་གཅེས་བསྡུས། བྷ་ཡ་ནའི་སྲུང་འཁོར། བླ་མ་སྐྱུ་ར་ཨ་སྐྱབས་ལ་ཞུ་ཡིག བུམ་གཏེར་གཞུག་ཚུལ་གྱི་མན་ངག སྒྲུབ་ཐབས་མཚོ་སྐྱེས་ཀྱི་ས་བཅད། བདེ་མཆོག་རྩ་རྒྱུད་ཀྱི་ཊཱི་ཀ་མུ་ཏིག་གི་ཕྲེང་བ། བདེ་མཆོག་ལཱུ་ཡི་པའི་མངོན་རྟོགས་ཀྱི་ཊཱི་ཀ་ལ་སོགས་པ་མཛད་དེ། བླ་མ་ཉིད་ཀྱིས་མཛད་པའི་བསྟན་བཅོས་རྣམས་ནི་ཡི་གེའི་འཇོག་གཙང་བ། ཕལ་ཆེར་དབུ་ན་མཆོད་བརྗོད་དང་། མཇུག་ན་བསྔོ་བ་དང་མཛད་པ་པོའི་མཚན་ལ་སོགས་པ་སྨོས་པའོ། །
ཡང་བླ་ཆེན་འདིས་མཆན་དང་འཁོར་ལོའི་དཔེ་བྲིས་མཛད་པ་ལ་ཀྱེ་རྡོར་རྒྱུད་གསུམ། ནག་འཇིགས་སྐོར་གསུམ་གྱི་རྒྱུད། རྡོ་རྗེ་མཁའ་འགྲོ ། ཨ་བྷི་དྷ་ནའི་འགྲེལ་པ་ཀུ་མུ་ཏའི་མཆན་དང་། བདེ་མཆོག་ཉུང་ངུ་། སམྤུ་ཊ། ཚོགས་བདག་འདོད་རྒྱལ་རྣམས་ཀྱི་དཔེ་བྲིས་མཛད་དོ། ། གཉིས་པ་རྟོགས་པའི་ཡོན་ཏན་ནི། སྡོམ་པ་གསུམ་དང་འགལ་བའི་ཉེས་པ་ཕྲ་ཞིང་ཕྲ་བས་ཀྱང་མ་གོས་ཤིང་། བྱམས་པ་དང་ཐུགས་རྗེས་རྒྱུད་བརླན་པ།
དངོས་པོ་གང་ལའང་མི་ཆགས་ལ་དད་པ་དང་སྒྲུབ་པའི་སྒོ་ནས་བླ་མ་རྣམས་མཉེས་པར་མཛད་དེ། ནང་དུ་རྟེན་འབྲེལ་ཐམས་ཅད་བསྒྲིགས་པས་ཡི་དམ་ལྷའི་ཞལ་གཟིགས་པ་དང་། ཆོས་ཐམས་ཅད་ལ་མངའ་བརྙེས་པ་དང་མངོན་ཤེས་དང་རྫུ་འཕྲུལ་ལ་སོགས་པ་ལ་ཐོགས་པ་མི་མངའ་བ་ཡིན་ནོ། ། དེ་ཡང་གོང་དུ་བཤད་པ་ལྟར་འཇམ་པའི་དབྱངས་ཀྱིས་དངོས་སུ་རྗེས་སུ་བཟུང་བའི་སྐབས་དེར་འཕགས་པ་མི་གཡོ་བ་དང་། རྗེ་བཙུན་མ་སྒྲོལ་མ་གཉིས་ཀྱིས་ཀྱང་ཞལ་གཟིགས་ཤིང་བར་ཆད་བསལ་བ་དང་། གཞན་ཡང་མཧཱ་ལོ་ཙཱ་བ་སྐུ་གཤེགས་ནས་གུང་ཐང་དུ་བྱོན་ནས་བསྙུང་བའི་ཚེ། ཟོ་མོ་ཙི་ཙིས་སྨན་དྲངས་གདམས་ངག་བྱིན་པས་སྐུ་ཁམས་གདངས། དེ་ནས་གཡས་རུའི་གྲོང་ཆུང་དགོན་པར་བྱོན་པས་དུག་རོ་ལངས་ནས་ཟླ་བ་གཉིས་ཙམ་བསྙུང་བས། ཆོས་ཐམས་ཅད་བརྗེད་ནས་གཅིག་ཀྱང་མེད་པར་སོང་སྟེ། གྲོགས་གཅིག་ལ་དྲི་ས་ཡང་མེད།
རྒྱ་གར་དུ་ཕྱིན་ཡང་རྒྱ་གར་ན་ཡང་ཇི་འདྲ་ཡོད་ཆ་མེད་སྙམ་ནས་ཐུགས་མ་བདེ་སྟེ། ས་སྐྱར་བྱོན་ནས་བྲང་ཁང་རྙིང་པར་སྐུ་མཚམས་བཅད་ནས། བླ་མ་དཀོན་མཆོག་ལ་གསོལ་བ་བཏབ་པས་ཚུལ་འགའ་རེ་དྲན་པ་བྱུང་། དེ་ནས་རྗེ་དགོན་པ་བ་མནལ་ལམ་དུ་བྱོན་ནས་ཆོས་གསུངས་པས་མ་ལུས་པ་དྲན་པ་བྱུང་། སླར་ཡང་དགེས་སྤྲོ་དང་བཅས་གསོལ་བ་དྲག་ཏུ་བཏབ་པས། སྐབས་ཤིག་ཐོ་རངས་ཀ་རྣལ་འབྱོར་དབང་ཕྱུག་བིརྺ་པ་ཞབས་སྐྱིལ་ཀྲུང་ཕྱག་ཆོས་འཁོར་གྱི་ཕྱག་རྒྱ་མཛད་པ། གཡས་སུ་ཤར་ཕྱོགས་ནག་པོ་པ་ཞབས་སྐྱིལ་ཀྲུང་། གཡས་བ་མེན་གྱི་རྭ་དུང་། གཡོན་ཐོད་པ་བདུད་རྩིས་གང་བ་འཛིན་པ། གཡོན་དུ་ག་ཡ་དྷ་ར་ན་བཟའ་དཀར་པོ་ལྡིང་གོན་མཛད་ནས་རྡོར་དྲིལ་ཐུགས་ཀར་བསྣོལ་བ།
རྒྱབ་ཏུ་ཀོ་ཊ་ལི་པ་པུས་མོ་བཙུགས་ནས་གདུགས་འཛིན་པ། མདུན་དུ་བི་ན་ས་སྟེ་ནགས་ཁྲོད་པ་ཐལ་མོ་སྦྱར་ནས་བདུད་རྩི་འབུལ་བ་སྟེ། གཙོ་འཁོར་ལྔ་ས་དཀར་པོ་རྒྱབ་ཡོལ་དུ་མཛད། ཡ་གི་མོན་གྲོག་ནས་མ་གི་འབལ་གྲོག་གི་བར་སྐྱིལ་ཀྲུང་གིས་ཁྱབ་པར་མཛད་ནས། འདི་རྣམས་ཐམས་ཅད་ང་དབང་གསུངས་ཤིང་དངོས་སུ་བྱོན་ནས་ཞལ་བསྟན་པས། ཐུགས་ལ་རྣམ་པར་མི་རྟོག་པའི་ཏིང་ངེ་འཛིན་བསམ་གྱིས་མི་ཁྱབ་པ་འཁྲུངས་ཤིང་། ཏིང་ངེ་འཛིན་དེ་ལས་བཞེངས་ནས་ཨ་ལ་ལ་སྟེ་ཞེས་སོགས་ཀྱི་བསྟོད་པ་ཡང་མཛད། དེ་ནས་ཟླ་བ་གཅིག་གི་བར་དུ་འཚོ་བ་ཟུར་ནས་བླངས་ཤིང་སྐུ་མཚམས་བསྡམས་ནས་གཙོ་འཁོར་ཅི་རིགས་པར་བྱོན་ཞིང་། བླ་མེད་ཀྱི་རྒྱུད་སྡེ་བདུན་ཅུ་རྩ་གཉིས་སམ། ། བླ་མེད་དང་འབྲེལ་བའི་དབང་བྱིན་རླབས་སོགས་ཀྱི་ཆོས་སྣ་བདུན་ཅུ་རྩ་གཉིས།
ཁྱད་པར་དུ་ལྕགས་རི་ཕྱིར་མི་འདའ་བའི་ཟབ་ཆོས་བཞི་ལ་སོགས་པ་གསན་ཅིང་ཐུགས་སུ་ཆུད་པ་དང་། ཡང་དགེ་བཤེས་སྙག་གིས་བཟང་རྒྱུད་འབྲོག་པའི་གསེབ་ཏུ་བྱོན་ཙ་ན། མགྲིན་པ་ཡན་ཆད་ཐིག་ལེས་བརྟན་པའི་རྟགས་ཤར་བ་ཅིག་མཐོང་ནས། སུའི་སློབ་མ་ཡིན་དྲིས་པས། བླ་ཆེན་གྱི་ཚར་ཁར་བཞུགས་ཙ་ན་ཁྲིད་ལོ་གསུམ་བསྐྱངས་པའི་སློབ་མ་ཡིན་ཟེར། བགྲེས་པོ་ཀུན་ལ་བླ་ཆེན་ཚར་ཁར་ནམ་བྱོན་དྲིས་པས། གུང་ཐང་ཡན་ཆད་དུ་བྱོན་པ་ཡེ་མེད་ཟེར་ཏེ། དེ་ལྟ་བུའི་སྐུའི་བཀོད་པ་བསྟན་ནས་སྒོམ་ཆེན་སུམ་ཅུ་ཙམ་རེ་ལ་ཁྲིད་སྐྱོང་བ་དང་། ས་སྐྱར་བཞུགས་ནས་ལམ་འབྲས་གསུངས་ཤིང་བླ་མ་གོང་མའི་དགོངས་པ་རྫོགས་ཐབས་མཛད་པ་དང་། གུང་ཐང་དུ་མལ་གྱི་ཉེ་གནས་མཛད་ནས་དྲིལ་བུ་པའི་ཆོས་སྐོར་ཞུས་པ་དང་།
འབྲིང་མཚམས་སུ་མགྲོན་ལ་ལྕམ་ལྷ་ཁང་དུ་འཇམ་དབྱངས་ནམ་མཁའ་དྲི་མེད་ཀྱི་དཀྱིལ་འཁོར་བཞེངས་ནས་རབ་གནས་མཛད་པ། ཟངས་སྡོང་འབྲོག་པའི་གསེབ་ཏུ་གསུང་ངག་གསུངས་པ། ཤབ་སྒོ་ལྔར་ཆོས་འཁོར་བསྐོར་བ་རྣམས་ལོ་ཟླ་ཚེས་གྲངས་གཅིག་པར་འདུག་པ་ལ། ཕྱིས་སྐུ་གཤེགས་ནས་སློབ་མ་རྣམས་གསུང་གླེང་མཛད་པ་མ་གཏོགས་སུས་ཀྱང་རྟོགས་པ་མི་འདུག་པས། དེ་ནི་དུས་གཅིག་ལ་སྐུའི་བཀོད་པ་དྲུག་བསྟན་པ་ཡིན་པར་གྲགས་སོ། ། ཡང་མཐུ་རྩལ་གྱི་སྒོ་ནས་བསྟན་དགྲ་གདུག་པ་ཅན་རྣམས་ཚར་བཅད་པའི་ཚུལ་ནི། བདུད་སྤྲུལ་སྔགས་ནག་བླ་ཆེན་སྟག་ཚ་དང་། བོན་ནག་རེ་བ་འཛུ་གུ་ཞེས་བྱ་བ་གཉིས་ཀྱིས་བསྟན་འཛིན་རྣམས་ལ་ཤིན་ཏུ་ཕྲག་དོག་པའི་སྒོ་ནས། བརྩེ་བ་ཆེན་པོ་ཀུན་དགའ་སྙིང་པོ་ཉིད་ལ་ཡང་བར་ཆད་མཐོ་འཚམས་བྱེད་སྙམ་སྟེ། སྟག་ཚའི་སློབ་མ་ཁམས་ཀྱི་ལྡན་མ་ནས་འོང་བའི་མིང་རྡོར་རྒྱལ་ཟེར་བ་ཅིག་གསེར་གྱིས་སླད་ནས་བླ་ཆེན་བཀྲོང་དུ་བཏང་བས།
ཁམས་པ་དེས་ཀྱང་ཁས་བླངས་ནས་ས་སྐྱར་འོང་བའི་ཚེ། བརྩེ་བ་ཆེན་པོ་ཀུན་དགའ་སྙིང་པོ་དེ་སྒོ་རུམ་གཟིམས་སྤྱིལ་དཀར་པོར་བཞུགས་ཡོད་པ་ལ། ཁམས་པ་དེས་མཇལ་ཁ་ཞུས་པ་ན་དེ་འཕྲལ་སྐུ་གཞོགས་སུ་གནང་བའི་ཚེ། ཁམས་པ་ན་རེ། བདག་སྐྱེས་ས་ཁམས་ཀྱི་ལྡན་མ་ཡིན། ཞིང་སྟོད་ཀྱི་ཕྱོགས་སུ་ཕྱིན་ནས་ལོ་དུ་མ་སོང་། དེ་ནས་བླ་ཆེན་ཁྱེད་ཀྱི་སྙན་པ་ཐོས་ནས་དད་པ་ཆེན་པོས་མཇལ་དུ་འོང་བ་ལགས། ད་རེ་ཞིག་ཁྱེད་ཀྱི་ཞབས་དྲུང་དུ་བསྡད་ཆོག་པར་ཞུ་བ་ལ་དེ་བཞིན་དུ་གནང་ཞིང་། གཞན་ཡང་འཕྲལ་དུ་ཁམས་པ་དེས་གུས་གུས་ལྟར་གྱི་ཐབས་ཅི་འདྲ་ཞིག་བྱས་ནས་བཀྲོང་བ་དྲག་གམ་སྙམ་དུ་སེམས་པའི་ཚེ། བླ་ཆེན་ཉིད་ཀྱིས་མཁྱེན་བཞིན་པའི་ངང་ནས་ཉིན་གཅིག་གི་ཚེ།
བླ་ཆེན་ཉིད་ཀྱི་སྐྱུ་བེམ་གྱི་ནང་དུ་རྗེ་བཙུན་སྐུ་མཆེད་རྣམས་དང་ཡབ་སྲས་ལྷན་ཅིག་ཏུ་བཞུགས་པ་ན། དེ་ཉིད་ཁམས་པས་མཐོང་བའི་ཚེ་འཇིག་རྟེན་ཕལ་པ་ལྟ་བུའི་ཕ་བུ་སྡོད་ལུགས་འདི་འདྲ་དང་བཅས་བླ་མ་ལྟ་ཅི། ཆོས་པ་ཙམ་དུ་ཡང་མི་འདུག་སྙམ་ལོག་ལྟ་ཆེར་སྐྱེས་པའི་ཚེ། དེ་ཉིད་བླ་མ་ཆེན་པོས་ཡེ་ཤེས་ཀྱི་གཟིགས་པས་ལེགས་པར་དགོངས་ཏེ། ཁམས་པ་ལ་ཞབས་དྲུང་དུ་ཤོག་གསུངས་ནས། ཁྱོད་ལ་རྣམ་རྟོག་ངན་པ་མེད་མཆིས་སམ་ཞེས་གསུངས་པས། ཁམས་པ་ཉིད་ཤིན་ཏུ་སྐྲག་སྟེ་ཙབ་ཙོབ་ཏུ་གྱུར་པ་ན། བླ་ཆེན་གྱི་ཞལ་ནས་གསང་སྔགས་པའི་རྡོ་རྗེ་སློབ་དཔོན་ལ་ལོག་ལྟ་བྱེད་པ་ཤིན་ཏུ་འཁྲུལ་པ་ཡིན་གསུངས་ནས། ཞབས་གཉིས་ཤད་ཀྱིས་རྐྱོང་པར་མཛད་པའི་ཞབས་མཐིལ་གཡས་གཡོན་ལ་ཀྱེ་རྡོ་རྗེ་དང་འཁོར་ལོ་བདེ་མཆོག་གི་དཀྱིལ་འཁོར་བྲིས་པ་ལས་ཀྱང་གསལ་བ་གཉིས་ཁམས་པ་ལ་བསྟན་པས། རྡོར་རྒྱལ་ཉིད་ཤིན་ཏུ་འགྱོད་པར་གྱུར་ཏེ་སྔར་བྱས་རྣམས་བཤགས་པ་དང་།
ཕྱིན་ཆད་བླ་ཆེན་གྱི་ཆེད་དུ་ལུས་ངག་ཡིད་གསུམ་གཏོང་བའི་དམ་བཅའ་ཕུལ། དེ་ནས་ཁམས་པ་དེས་བླ་ཆེན་སྟག་ཚའི་དྲུང་དུ་ཕྱིན་ཏེ། ས་ཆེན་བཀྲོངས་གྲུབ་པ་ལྟ་བུའི་ཚུལ་སྨྲས་པས། བླ་ཆེན་སྟག་ཚས་དེ་ཉིད་བདེན་པར་བསམ་སྟེ་མགོ་བོ་འཁོར་ཏེ་རྡོར་རྒྱལ་ལ་ཉེ་གནས་བཅོལ་ཞིང་། ངེད་ཀྱི་མལ་ས་དང་ཕྲེང་བ་འདི་ལ་ཐོ་རེག་མེད་ཅིང་ཤིན་ཏུ་གཙང་བ་རང་དུས་རྒྱུན་དུ་བྱ་དགོས་སོ་ཟེར་བ་སོགས་ཀྱི་བསླབ་བྱ་མང་དུ་བྱས་པ་ལ་ཁམས་པས་བསམས་བཞིན་དུ་མལ་ས་ཡང་ཡང་དུ་བཤིག་བཅོས་བྱེད་པ་དང་། ཕྲེང་བའི་མདུད་པ་བཀྲོལ་ཏེ་སྤྱོད་ལམ་དུ་འདོར་བ་སོགས་མི་མཚུངས་པ་སྣ་ཚོགས་བྱས་ཤིང་། དེ་བཞིན་དུ་བོན་ནག་ལ་ཡང་བྱས་པས། ཁོང་གཉིས་ཀྱི་ངན་སྔགས་ཀྱི་ཚོགས་རྣམས་ཤིན་ཏུ་འཁྲུགས་པར་གྱུར་ཏོ། ། དེ་ནས་དེའི་སྐབས་དེར་ནུས་མཐུའི་མངའ་བདག་བླ་ཆེན་ཀུན་དགའ་སྙིང་པོ་དེ་ཉིད་ཀྱིས་ཆོས་སྐྱོང་མཐུ་རྩལ་ཅན་རྣམས་བྲན་དུ་བཀོལ་ཏེ། དྲག་པོ་མངོན་སྤྱོད་ཀྱི་ལས་ལ་བསྐུལ་བའི་ཚེ།
སྔགས་བོན་གཉིས་འདུག་པའི་གནས་དེར་སྔར་ནས་མེད་པའི་གཡག་རྒོད་རོག་པོ་གཉིས་རྭ་བརྡར་ལ་སོགས་པ་དྲག་པོའི་སྤྱོད་པ་ཟིལ་དང་ལྡན་པ་དུ་མ་བྱེད་པ་ཞིག་བྱུང་ཞིང་། གཞན་ཡང་བྱ་ནག ཁྱི་ནག་ཅེ་སྤྱང་སོགས་ཆོས་སྐྱོང་གི་སྤྲུལ་པ་བསམ་གྱིས་མི་ཁྱབ་པའང་དེའི་དུས་བྱུང་ཞེས་གྲགས་ལ། དེ་དང་དུས་མཚུངས་པར་དམ་ཚིག་ལྡན་པའི་ཁམས་པ་རྡོར་རྒྱལ་དེས། སྔགས་ནག་དང་བོན་ནག་གཉིས་ཀྱི་སློབ་འཁོར་རྣམས་ཕྱོགས་གཞན་དུ་བྱེར་བའི་ཐབས་བྱས་ནས། དེ་ནས་ཁོང་རང་གཅིག་པུས་ཞག་བཅུ་ཕྲག་གསུམ་གྱི་བར་དུ་སྔགས་བོན་གཉིས་ཀྱི་ཞབས་ཏོག་ལ་ཆེས་ཆེར་བརྩོན་པར་ལྟར་བྱས་ནས། ཞག་སུམ་ཅུ་ལོན་པ་ཉེར་དགུའི་ནུབ། བླ་མ་དང་བསྟན་པའི་ཆེད་དུ་སྔགས་ནག་དང་བོན་ནག་གཉིས་སྲོག་བྲལ་གྱི་ཆོ་ག་ཡང་དག་པ་ལ་སྦྱར་ནས། ཁོང་གཉིས་ཀྱི་ཕུང་པོ་གཉིས་ཆོས་སྐྱོང་གི་སྤྲུལ་པའི་གཡག་རྒོད་ལ་བཀལ་ཏེ་གདན་སར་འོང་བས། མཚན་ལམ་གཅིག་ལ་ཉིན་ལམ་དྲུག་ཆོད་ཅེས་གྲགས་ཤིང་།
དེ་ནས་ཁམས་པས་བླ་ཆེན་གྱི་དྲུང་དུ་ཕུང་པོ་གཉིས་ཕུལ་བས་ཤིན་ཏུ་དགེས་ཤིང་བྱ་དགའ་ཆེན་པོ་གནང་ཞིང་། ཁྱད་པར་ཚེ་གཅིག་ལུས་གཅིག་ལ་སངས་རྒྱ་ངེས་པའི་གདམས་པའི་ཉིང་ཁུ་རྣམས་གནང་སྟེ། རྡོར་རྒྱལ་གྱིས་ཀྱང་ཁམས་སུ་ཕྱིན་ཏེ་བསྒོམས་པས་གྲུབ་རྟགས་ཆེན་པོ་ཕྱོགས་མེད་དུ་སྟོན་པའི་རྣལ་འབྱོར་པ་བར་དོར་ཕྱག་ཆེན་མཆོག་གི་དངོས་གྲུབ་ཐོབ་ངེས་པ་ཞིག་བྱུང་བར་གྲགས་སོ། ། དེ་ནས་བླ་ཆེན་གྱིས་སྔགས་ནག་གི་སྙིང་ཕྱུང་སྟེ་ཧོམ་ཁུང་གི་ནང་མཛེ་ཐོད་ཁ་སྦྱོར་གྱི་ནང་དུ་བཅུག་ནས་བསེ་མགོན་ཆེན་པོའི་ཞལ་གདོང་དུ་འཇོག་པར་མཛད་དེ། མངོན་སྤྱོད་ཀྱི་འཕྲིན་ལས་ཅི་བསམ་འགྲུབ་པའི་བཀའ་བསྒོ་མཛད་པ་ཡིན་ལ། དུས་ཕྱིས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་ཀྱང་བསེ་འབག་གི་ཞལ་གདོང་གི་ཧོམ་ཁུང་ཁ་ཕྱེ་ནས་མཛེ་ཐོད་ཀྱི་ནང་གི་སྙིང་ལ་ཉམས་པའི་དགྲ་བོ་ལྷ་གནས་གཉིས་སོགས་ལ་དམིགས་པའི་དགུག་གཞུག་ལྷ་དབྱེ་བདེན་བདར་སོགས་མཛད་པས། དམ་ཉམས་རྣམས་གཏན་བརླག་ཏུ་ཐོད་པ་འདི་བཞིན་བྱུང་བ་ཡིན་ཞེས་བདག་གི་བླ་མ་འཇམ་དབྱངས་སྐུ་མཆེད་ཀྱི་གསུང་ལས་ཡང་ཡང་དུ་ཐོས་ཤིང་། ད་དུང་ཡང་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པ་ལ་གནོད་པའི་བསྟན་དགྲ་མི་བསྲུན་པ་དག་ལ་ཤིན་ཏུ་མྱུར་བའི་ལས་སྦྱོར་དགོས་པ་བྱུང་བའི་ཚེ་བསམ་པ་རྣམ་པར་དག་པས་ཀུན་ནས་བསླངས་ཏེ་བླ་མ་གོང་མ་དེ་རྣམས་ཀྱི་ཕྱག་ལེན་ལྟར་བགྱིས་ན་རྟགས་མཚན་འབྱུང་བ་ལ་ཐེ་ཚོམ་མི་དགོས་སམ་སྙམ་དུ་ཁོ་བོ་སེམས་སོ། ། སྔགས་ནག་གི་ཕུང་པོ་བྱིང་སྒོ་རུམ་མགོན་ཁང་གི་ཐེམ་འོག་ཏུ་བླ་ཆེན་ཉིད་ཀྱིས་མནན་པ་མཛད་པ་བཞིན་ད་ལྟ་ཡང་དབུ་རྩེའི་བསྐོར་ལམ་ནས་ཕུང་པོའི་སྣོད་ཀྱི་རྐྱལ་པ་ཀུན་གྱིས་མཐོང་སར་ཡོད་དོ། ། བོན་ནག་རེ་བ་འཛུ་གུའི་ཕུང་པོ་ནི་ཆོས་ཁྲི་ཐང་མོ་ཆེའི་ནུབ་སྒོའི་འཁྲིས་ཀྱི་ཆུ་འགྲམ་ན་མཆོད་རྟེན་གྱི་ཚུལ་དུ་མནན་པ་མཛད་པ་ཡིན་པས།
འདི་ལ་ཆེད་གཏད་ཀྱི་བསྐོར་བ་མི་བྱ་ཞིང་། གལ་ཏེ་བྱེད་ཀྱང་མགོན་པོའི་རྩ་སྔགས་དང་བཟློག་བསད་ཀྱི་སྔགས་རྣམས་བཟླ་ཞིང་བསྐོར་བ་གཡོན་སྐོར་དུ་བྱ་བ་ཡིན་པར་གསུངས་སོ། ། འདིར་སྐབས་ཀྱི་རྗེ་ས་ཆེན་གྱི་དངོས་སློབ་ཁམས་པ་རྡོར་རྒྱལ་དང་། བདེ་གཤེགས་ཁམས་པ་རྡོར་རྒྱལ་གཉིས་མིང་ཟུར་འདྲ་ཡང་ངོ་བོ་མི་གཅིག་སྟེ། ཕག་གྲུའི་མཚན་ལ་རྡོ་རྗེ་རྒྱལ་མཚན་ཞེས་བྱ་ཞིང་། འདིའི་མིང་ལ་རྡོ་རྗེ་རྒྱལ་པོ་ཞེས་ཟེར་རོ། ། དེ་ལྟ་བུའི་སྔགས་ནག་དང་བོན་ནག་གི་ལོ་རྒྱུས་འདི་རྣམས་ནི་ས་ལོ་འཇམ་པའི་རྡོ་རྗེའི་གསུང་རྒྱུན་ཡིན་ཞེས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་བཀའ་ཕེབས་ཇི་ལྟར་གནང་བ་བཞིན་འཇམ་པའི་དབྱངས་སྐུ་མཆེད་གཉིས་ཀའི་གསུང་ལས་ཐོས་པ་དང་། ལྷག་པར་འཇམ་དབྱངས་བསོད་ནམས་དབང་པོས་ས་སྐྱའི་གནས་བཤད་གསུང་རྩོམ་གནང་འཕྲོ་ཐོར་བུར་ཡོད་པ་རྣམས་ལས་ཇི་ལྟར་འབྱུང་བ་བཞིན་བཀོད་པ་ཡིན་ལ། གཞན་ཡང་བླ་མ་དེ་ཉིད་ཀྱིས་རྫུ་འཕྲུལ་བསྟན་པའི་ཚུལ་ནི། སྐབས་ཤིག་ཏུ་ཁམས་པ་ཅིག་གིས་ཁྱེད་སྤྱན་རས་གཟིགས་ཡིན་པའི་རྟགས་མངོན་སུམ་དུ་མི་སྟོན་ན་ཁོ་བོ་འདི་ཉིད་དུ་འགུམ་མོ་ཞེས་གྲི་སྙིང་གར་བཙུགས་པས།
དེ་བཙུགས་མི་དགོས་འདི་ལ་ལྟོས་གསུངས་ནས་ཕྱག་མཐིལ་ནས་སྤྱན་བསྟན་པ་སོགས་མཐའ་ཡས་སོ། ། དེ་ལྟ་བུའི་བླ་མ་ཆེན་པོ་དེ་ཉིད་ལ་སློབ་མའི་མཆོག་ཇི་ལྟར་བྱུང་སྙམ་ན། ཀུན་གྱི་མཆོག་ནི་སློབ་དཔོན་དཔལ་ལྡན་རྩེ་མོ་ཞབས་ཏེ་ཆོས་དང་རིགས་ཀྱི་སྲས་སུ་གྱུར་པ། ས་དང་པོ་གཞོན་ནུའི་ས་ལ་བཞུགས་ཤིང་སྐུའི་བཀོད་པ་གཉིས་ཀྱི་སྒོ་ནས་བདེ་བ་ཅན་དུ་གཤེགས་པ་དེ་ཡིན་ལ། གཞན་ཡང་རྗེ་དགོན་པ་བས་ལུང་བསྟན་པ་དང་། སྒྱི་ཆུ་བ་ལ་དབང་ཞུས་པའི་སྟ་གོན་གྱི་མནལ་ལམ་དང་མཐུན་པར་ཚེ་འདི་ཉིད་ལ་ཕྱག་རྒྱ་ཆེན་པོ་འགྲུབ་པ་གསུམ་ནི། སིངྒ་ལའི་གླིང་ནས་ཨ་ཙ་ར་གཅིག བྱང་ཆུབ་སེམས་དཔའ་སྟག སྒོམ་པ་སྐྱི་འབར་བ་དང་གསུམ་མོ། ། བཟོད་པ་ཐོབ་པ་བདུན་ནི།
རྗེ་བཙུན་རིན་པོ་ཆེ། ཞུ་བྱས། དགའ་སྟོན་རྡོ་རྗེ་གྲགས། ནགས་སྒོམ་བསོད་ནམས་རྒྱལ་མཚན། ཚར་ཁའི་རྣལ་འབྱོར་པ། སྒོམ་པ་འོད་གྲགས། མང་ཆུང་མའོ། ། གཞན་ཡང་མཁས་པ་དང་། ནུས་པ་དང་ལྡན་པ་དང་། ཏིང་ངེ་འཛིན་མཆོག་དང་ལྡན་པ་ཀུ་ས་ལིའི་ཚུལ་དུ་སྦས་ཏེ་བཞུགས་པ་དཔག་ཏུ་མེད་པ་བྱུང་ངོ་།
འདི་དག་གི་རྣམ་ཐར་རྒྱས་པ་ནི་ཁོ་བོས་བྱས་པའི་གསུང་ངག་གི་ཆོས་འབྱུང་ཆེན་མོ་ལེགས་བཤད་འདུས་པའི་རྒྱ་མཚོ་སོགས་སུ་བལྟ་བར་བྱ་ཞིང་། གཞན་ཡང་གཞུང་བཤད་གཅེས་པར་འཛིན་པའི་ཐུགས་སྲས་བཅུ་གཅིག ཚིག་རྐང་རྣམ་པར་འགྲེལ་པའི་ཐུགས་སྲས་བདུན། ཕྱོགས་ཀྱི་མཁས་གྲུབ་ཆེན་པོ་བཞི་སོགས་བྱུང་བ་ཡིན་ཏེ། ཞུ་བྱས་ཀྱིས་བསྡེབས་པའི་བསྟོད་པ་ལས། ཟབ་དོན་ཡོངས་སུ་རྫོགས་པའི་སློབ་མ་ནི། ཕོ་བརྒྱད་མོ་གསུམ་དག་ལ་ཡི་གེར་གདམས། ། ཞེས་པ་ལྟར། ཁམས་པ་ཨ་སེང་། ལྷོ་པ་ཞུ་བྱས།
ཀློག་སྐྱ་ཇོ་སྲས་ཆོས་གྲགས། ཐུགས་སྲས་གཉན་ཕུལ་ཆུང་བ། གཙུག་ཏོར་རྒྱལ་པོ། མཚན་དངོས་བསོད་ནམས་རྡོ་རྗེ། སྤྱན་རས་གཟིགས་ཀྱི་རྣམ་སྤྲུལ་བྱང་སེམས་ཟླ་བ་རྒྱལ་མཚན། ཟངས་རི་ཕུག་པ། ཁམས་པ་སྒ་ཐེང་། སྙག་བཞི་དར་མ་དབང་ཕྱུག་རྒྱལ་མཚན་ཏེ་ཕོ་བརྒྱད། རང་སྲས་ཀུན་དགའ་འབར་གྱི་ཡུམ་ཇོ་ལྕམ་ཕུར་མོ། ། གཡའ་ལུང་གི་ཇོ་མོ་འ་འུ་མ།
མང་མཁར་གྱི་ཇོ་མོ་མང་ཆུང་མ་སྟེ་མོ་གསུམ། རྣམ་འགྲེལ་བཅུ་གཅིག་ཅེས་གྲགས་པ་ནི་གང་ཟག་འདི་བཅུ་གཅིག་ལ་གདམས་པ་ཡིན་གྱིས་གཞན་དུ་ཡིད་གཡོ་བར་མ་བྱེད་ཅིག གཉིས་པ་ནི་གཞུང་བཤད་མཛད་པའི་དངོས་སློབ་སྣ་རོ་བནྡེ། སྟོང་སྒོམ་བྱང་ཆུབ་ཤེས་རབ། མི་ཉག་པྲཛྙཱ་ཛྭ་ལ། ཞུ་བྲག་དམར་བ། འུ་ཡུག་གི་གཡར་སྦུ་བ། ཕག་མོ་གྲུབ་པའོ། ། ཕྱོགས་ཀྱི་མཁས་གྲུབ་བཞི་ནི། ལ་སྟོད་པ་དཀོན་མཆོག་མཁར།
ཁམས་པ་རྒྭ་ལོ། ནེ་ཚེ་སྦལ་སྟོན། གཤེན་རྡོ་རྗེ་བཟང་པོ་དང་བཞི་རྣམས་སོ། ། ཡང་བླ་ཆེན་དེ་ཉིད་ལས་སློབ་མ་འཕེལ་ཚུལ་རྣམས་གཞན་གྱིས་རྟོགས་སླ་བའི་ཕྱིར་ཚིགས་བཅད་དུ་བསྡེབས་པ་ནི། རྗེ་ས་ཆེན་གྱི་བསྟོད་པ་ཞུ་བྱས་ཀྱིས་མཛད་པའི་ཁ་སྐོང་པཎ་ཆེན་མི་ཉག་གྲགས་རྡོར་གྱིས་མཛད་པ་ལས་འདི་ལྟར་འབྱུང་སྟེ། གདུལ་བྱ་མཐའ་དག་སྨིན་པར་མཛད་པ་ལ། ། ཞང་དགོན་སྒྱི་ཆུ་བ་ཡི་ལུང་བསྟན་ལྟར། ། ཚེ་འདིར་ཕྱག་ཆེན་ཐོབ་པ་རྣམ་པ་གསུམ། ། སིངྒ་གླིང་གི་རྣལ་འབྱོར་བྱང་སེམས་སྟག ། སྒོམ་པ་སྐྱི་འབར་གསུམ་དུ་གསལ་བར་གྲགས། །
བཟོད་པ་ཐོབ་པ་བདུན་དུ་གྲགས་པ་ནི། ། རྗེ་བཙུན་ཆེན་པོ་ཞུས་བྱས་དངོས་གྲུབ་དང་། ། ནགས་སྒོམ་བསོད་རྒྱལ་ཚར་ཁའི་རྣལ་འབྱོར་པ། ། སྒོམ་པ་འོད་གྲགས་དགའ་སྟོན་མང་ཆུང་མ། ། གཞོན་ནུའི་ས་ལ་གནས་པའི་སློབ་མ་ནི། ། མཁའ་སྤྱོད་དབང་པོ་བསོད་ནམས་རྩེ་མོར་གྲགས། ། གཞན་ཡང་བདག་ཉིད་ཆེ་དེའི་སློབ་མ་ནི། ། བརྟུལ་ཞུགས་གྲུབ་པ་དཔལ་ཆེན་རྒྭ་ལོའི་ཞབས། ། བྱང་ཆུབ་སེམས་དཔའ་ཟླ་བ་རྒྱལ་མཚན་དང་། ། དཔལ་ལྡན་ཕག་མོ་གྲུབ་པ་ཆེན་པོ་དང་། །
སྒོམ་པ་རྟ་རྒན་རྣལ་འབྱོར་ཕག་སྟོན་སོགས། ། གྲུབ་པ་བརྙེས་པའི་སྐྱེས་ཆེན་དུ་མ་དང་། ། རྟ་ནག་འཁྲུངས་པའི་རྒྱལ་ཚ་ཏལ་ཕུག་པ། ། འུ་ཡུག་འཁྲུངས་པའི་དབྱར་སྟོན་སྦུ་མ་བ། ། གཡོར་སྟོན་བྱོན་པའི་གཤེན་སྟོན་རྡོར་སེང་དང་། ། ཡར་ལུང་འཁྲུངས་པའི་གཤེན་སྟོན་དགོན་དཀར་བ། ། འོན་དུ་བྱོན་པའི་ཞང་སྟོན་གསུམ་ཐོག་པ། ། བྲག་དམར་ཞུ་དང་ཞང་སྟོན་སྤེའི་དམར་པ། ། སྐྱུ་ར་ཨ་སྐྱབས་དེ་སྲས་ཨ་སེང་དང་། ། གནམ་དུ་བྱོན་པའི་ནེ་ཚེ་སྦལ་སྟོན་དང་། །
ལྷ་བྲག་དཀར་སྟོན་ལྕགས་ཀྱི་རྡོ་རྗེ་དང་། ། གསང་ཕུའི་མཁས་པ་མཛངས་སྟོན་མཛའ་ནེ་དང་། ། ཐུགས་སྲས་དམ་པ་བསོད་ནམས་་་་་་གཉན་ཕུལ་ཆུང་བར་གྲགས་པ་རྡོ་རྗེ་དང་། ། སྙག་སྟོན་དབང་རྒྱལ་རྒྱ་སྒོམ་ཚུལ་ཁྲིམས་གྲགས། ། མི་ཉག་སྟོན་པ་པྲཛྙཱ་ཛྭ་ལ་དང་། ཁམས་པ་སྒ་ཐེང་འ་འུ་མ་ལ་སོགས། ། རྨི་ལམ་ན་ཡང་འདོད་ལ་མ་ཆགས་ཤིང་། ། རྒྱུད་སྡེའི་སྙིང་པོ་རིམ་གཉིས་ལྷུར་ལེན་པའི། ། མཁས་གྲུབ་དམ་པ་མུ་མཐའ་འབྲེལ་པ་ཡིས། ། རྒྱ་མཚོའི་གོས་ཅན་དཔལ་དང་ལྡན་པར་བྱས། །
རྒྭ་ལོའི་སློབ་མ་གཡུ་བྲག་པ་ལ་སོགས། ། ཟླ་རྒྱལ་སློབ་མ་ཉིན་ཕུག་པ་ལ་སོགས། ། ཕག་གྲུའི་སློབ་མ་འབྲི་སྟག་གླིང་གསུམ་སོགས། ། རྒྱལ་ཚའི་སློབ་མ་རི་མ་ལྕེ་བསྒོམ་སོགས། ། ཨ་སེང་སློབ་མ་ཕྱག་གཙང་ཉང་རན་སོགས། ། རྗེ་པའི་སློབ་མ་ས་སྐྱ་པཎ་ཆེན་དང་། ། གྲགས་པའི་མཐའ་ཅན་བརྒྱད་ལ་སོགས་པ་སྟེ། ། ཤར་ཕྱོགས་རྒྱ་མཚོའི་མཐའ་ཀླས་དམ་པ་རྣམས། ། ཐུགས་རྗེ་ཆེ་ལྡན་དེ་ཡི་སློབ་རྒྱུད་ལགས། ། ཞེས་གསུངས་པ་ལྟར་རོ། །
དེ་ལྟ་བུའི་བླ་མ་ཆེན་པོ་འདི་ཉིད་ཀྱིས་དགུང་ལོ་ཉི་ཤུ་ནས་དྲུག་ཅུ་རྩ་བདུན་གྱི་བར་གདན་ས་ལོ་ཞེ་བརྒྱད་བཟུང་ནས། ས་ཕོ་སྟག་གི་ལོ་ཐ་སྐར་གྱི་ཟླ་བའི་དཀར་ཕྱོགས་ཀྱི་ཚེས་བཅུ་བཞིའི་ཚེ་དཔའ་བོ་དང་རྣལ་འབྱོར་མའི་ཚོགས་ཀྱིས་བསུས་ཏེ་གཡས་རུ་སྐྱ་བོ་ཁ་གདོང་དུ་ཞི་བར་གཤེགས་ལ། དེའི་ཚེ་སྐྱེ་བོ་ཐམས་ཅད་ཀྱི་མཐུན་སྣང་དུ་གྲུབ་པར་རོལ་མོ་དང་དྲི་ཞིམ་པའི་ཚོགས་དང་། འཇའ་ཚོན་གྱི་འོད་ཀྱིས་གང་བར་བྱས་ཤིང་། སྐུའི་བཀོད་པ་བཞིར་བསྟན་ཏེ། གཅིག་ནི་བདེ་བ་ཅན། གཉིས་པ་ནི་པོ་ཏ་ལ། གསུམ་པ་ནི་ཨོ་རྒྱན། བཞི་པ་ནི་བྱང་ཕྱོགས་ཀྱི་འཇིག་རྟེན་གྱི་ཁམས་གསེར་མདོག་ཅན་དུ་གཤེགས་པར་སྤྱན་སྔ་ན་གནས་པ་ལ་ཕལ་ཆེར་གྱིས་གསལ་བར་རྟོགས་པ་ཡིན་ནོ། ། དེའི་རྒྱུ་མཚན་རིམ་པ་ལྟར།
འཇིག་རྟེན་དབང་ཕྱུག་གི་ལོངས་་་་་་བདེ་བ་ཅན། པོ་ཏ་ལ་་་་་་སྤྲུལ་པ་ཡོད་པ་དང་། ཨོ་རྒྱན་་་་་་རྒྱུད་སྡེའི་གླེགས་བམ་མཁའ་འགྲོ་མས་རྒྱ་བཏབ་ནས་ཡོད་པ་དང་། སྲས་རྗེ་བཙུན་འབྱོན་པས་དེའི་ཞིང་སྦྱོང་བའི་ཆེད་ཡིན་ཞེས་ཞུ་བྱས་དངོས་གྲུབ་ཀྱིས་བཤད་ལ། པུར་བཞུ་ལ་བཞེན་པ་དེའི་ཚེ་སྤྱན་སྔ་ན་བཞུགས་པ་ཐམས་ཅད་ཡིད་མི་བདེ་བ་མེད་པར་ཏིང་ངེ་འཛིན་དང་ལྡན་ཞིང་འཁོར་ལོ་བདེ་མཆོག་ཞལ་བཞི་པར་ནི་ཐམས་ཅད་ཀྱིས་མཐུན་པར་མཐོང་ལ། དགེ་བཤེས་ཟངས་རི་ཕུག་པས་བསྐོར་བ་མཛད་པས་རྩ་ཞལ་ཁོང་ལ་ཁྱུ་རུ་རུ་བསྒྱུར་བ་དང་། འགའ་ཞིག་གིས་ཀྱེ་རྡོ་རྗེ་ཞལ་བརྒྱད་པར་ཡང་མཐོང་ཞིང་། པུར་ཐལ་མཚོ་ལ་སྦྱངས་པས་མཚོ་ལ་བདེ་མཆོག་གི་དཀྱིལ་འཁོར་ལམ་མེ་བྱུང་ནས་དེང་སང་སྐུ་འབུམ་རྣམ་རྒྱལ་དུ་གྲགས་པའི་ཐོག་ལ་མཚོན་བྱེད་དུ་བདེ་མཆོག་གི་དཀྱིལ་འཁོར་བྲིས་ནས་ཡོད་པ་འདི་ཡིན་ཡང་། ཕྱིས་ནི་པུར་བཞུ་བའི་དུད་རིས་ལས་གྲུབ་པ་ཡིན་ཞེས་གླེང་བར་འདུག་གོ ། དེ་དག་ལ་འདི་སྐད་ཅེས།
ཐུགས་རྗེའི་བདག་ཉིད་སྤྱན་རས་གཟིགས་དབང་ཉིད། ། བྱང་སེམས་སྦྱིན་པ་དཔལ་གྱི་སྐུར་བསྟན་པ། ། སླར་ཡང་འགྲོ་བའི་དོན་ལ་བྱོན་པའམ། ། ཡང་ན་སྟོབས་ཀྱི་མགོན་པོ་བི་རཱུ་པ། ། བསམ་བཞིན་སྐྱེ་བ་བཞེས་པའི་རྒྱུ་མཚན་གྱི། ། འཐད་པ་བརྒྱ་ཕྲག་སྟོང་གིས་ལེགས་གྲུབ་པ། ། འདི་ལ་རྣམ་དཔྱོད་རྩལ་ལྡན་སྐྱེས་བུ་ཀུན། ། སོམ་ཉིར་གྱུར་པའི་གོ་སྐབས་ཅུང་ཟད་མེད། ། ཉིད་ཀྱི་གདུང་འཚོབ་སྲས་དང་བརྒྱུད་པར་བཅས། ། དེ་དག་རྣམས་ཀྱི་ཆོས་སྲས་དཔལ་འབྱོར་གྱིས། །
ངོ་མཚར་རྨད་བྱུང་ཕྱག་རྗེས་གང་བཞག་པ། ། སྔོན་དུས་བྱུང་ཟིན་ད་ལྟ་ཡོད་པ་དང་། ། མ་འོངས་གདོན་མི་ཟ་བར་འབྱུང་ངེས་པའི། ། རྒྱུ་ཚོགས་རྨད་བྱུང་མ་ཚང་མེད་འདི་དག ། སྤྱན་རས་གཟིགས་དབང་ལྟ་བུའི་ཐུགས་རྗེ་དང་། ། མཐུ་སྟོབས་མངའ་བདག་བིརྺ་པ་ལྟ་བུ། ། མིན་པ་ཕལ་པ་སུ་ཡིས་བསྐྲུན་པར་ནུས། ། དེ་ཕྱིར་ཁྱོད་ཀྱི་རྣམ་ཐར་བརྗོད་མི་ལང་། ། མཁྱེན་བརྩེ་ནུས་ལྡན་ཁྱེད་ཀྱི་ཐུགས་རྗེ་ཡིས། ། བདག་དང་གདུལ་བྱའི་དོན་ཀུན་འགྲུབ་པར་མཛོད། །
ཅེས་དཔལ་ལྡན་བརྩེ་བ་ཆེན་པོ་ཀུན་དགའ་སྙིང་པོ་ལ་རྣམ་ཐར་དྲན་པའི་སྒོ་ནས་བསྟོད་ཅིང་གསོལ་བ་བཏབ་པའི་མཇུག་འདིར་བླ་ཆེན་དེ་ཉིད་ཀྱི་གདན་ས་ཆེན་པོར་གྱུར་པ་དཔལ་ལྡན་ས་སྐྱ་ལ་ཅུང་ཟད་བསྔགས་པ་བརྗོད་པ་ནི་འདི་ལྟ་སྟེ། དཔལ་ལྡན་སྟུག་པོ་བཀོད་པའི་ཞིང་ཁམས་ལྟར། ། རྒྱལ་བའི་ཚོགས་བཅས་ངེས་པ་ལྔ་ལྡན་ཞིང་། ། གསང་ཆེན་སྨྲ་བ་དུ་མའི་བསྟི་གནས་མཆོག ། མཁས་མང་འདུ་བའི་གདན་ས་བསྔགས་པར་བགྱི། ། གངས་རིའི་ལྗོངས་ཀྱི་རི་བོའི་ཚོགས་ཀྱིས་ཀུན་ནས་བསྐོར་ཞིང་ཡོངས་སུ་བཏུད་དེ་གནས་པའི་དབུས། ། རབ་བརྗིད་ལྷུན་པོའི་དེད་དཔོན་ཆེན་པོ་རང་བཞིན་ལྷུན་གྲུབ་རི་བོའི་དབང་པོ་མཆོག་འདི་ནི། ། རི་དྭགས་དབུས་ན་རི་དྭགས་རྒྱལ་པོ་ལང་ཚོས་དྲེགས་པ་རྣམ་པར་འགྱིང་ཞིང་གནས་པ་ལྟར། ། འཛམ་བུས་མཚོན་པའི་དབང་ཆེན་མ་ལུས་དབང་དུ་བྱས་ཏེ་ལྷམ་མེ་ལྷང་ངེར་བརྗིད་པ་དེའི། ། གཡས་ཀྱི་ཁྱོན་རྣམས་ཆུ་ཤེལ་དབང་སྔོན་པདྨ་རཱ་གའི་རང་བཞིན་ཀུན་ནས་འཁྲིགས་ལྟ་ཡིན། །
བདེ་ཆེན་རྒྱལ་པོས་རྒྱ་ཆེན་ཁྱབ་ཅིང་ཁམས་གསུམ་མཐའ་དག་ཟིལ་གྱིས་གནོན་བྱེད་གདན་ས་འདི། ། ཤམྦྷ་ལ་ལྟར་འཛིན་མའི་ཁོར་ཡུག་ཀཻ་ལ་ཤ་ཡི་ཕྲེང་བས་མཛེས་ཤིང་བསྐོར་བ་ནི། ། ཀུ་མུད་ཕྲེང་བ་བཀོད་ལེགས་མཛེས་པ་སྐབས་གསུམ་ལྷ་ཡི་མེ་ཏོག་རྣམས་ཀྱིས་མཆོད་པ་ལྟའི། ། དེ་ནང་རིན་ཆེན་སྣ་ཚོགས་བསྟར་བ་ལ། ། དཔལ་སྟུག་དཔལ་གྱི་རྒྱལ་པོ་ཆེན་པོ་རྣམས། ། ཟབ་ཡངས་རྒྱ་ཆེན་ཆོས་འཁོར་བསྐོར་བའི་གཞི། ། རིན་ཆེན་རི་བོའི་ཁྲི་རྣམས་འདི་དག་ལགས། ། མཆོག་གི་ས་སྐྱོབ་རབ་བརྗིད་གདོང་ལྔ་པ། ། འོག་མིན་ཞིང་དུ་བགྲོད་སྙམ་བགྱི་བ་འདི། ། མདོག་དཀར་གངས་རིའི་ལོགས་དང་མཚུངས་པ་སྟེ། །
ཐོག་མའི་རྒྱལ་བས་ཆོས་འཁོར་བསྐོར་བའི་གཞི། ། ཤར་རིའི་དབང་པོ་གྲ་ཆུང་གོང་ཁ་ནི། ། ས་འཛིན་དབང་པོ་སྲུབ་ཤིང་རབ་བསྐྱོད་ནས། ། ལྷ་མིན་དབང་པོས་ཆུ་གཏེར་བསྲུབས་པ་ལས། ། ལེགས་འོང་ལེགས་ལྡན་དབང་པོ་འགྱིང་བ་བཞིན། ། མདོག་བཟང་དབང་སྔོན་བསྐྱངས་པའི་སྤུ་ཁ་ཅན། ། མགྱོགས་འགྲོ་དུ་མའི་ཚོགས་དང་ལྷན་ཅིག་ཏུ། ། ཅང་ཤེས་དབང་པོ་ཟས་ལ་སྤྱོད་འདྲ་ནི། ། ཁའུའི་དལ་འབབ་རིན་ཆེན་འབྱུང་གནས་ལགས། ། ཆུ་ཁུར་འཁྲིགས་པས་དགའ་མགུར་གྱུར་པའི་རྨ་བྱ་ཞིག །
མིག་མཛེས་མཇུག་སྒྲོས་ཟླུམ་པོར་བསྐོར་ཏེ་ཟློས་གར་བ། ། རྫིང་བུའི་ངོགས་མཆོག་ཁྱོན་ཡངས་མཐོན་པོར་རྩོམ་འདྲ་འདི། ། ཁ་དོག་ཡིད་འོང་དབང་པོ་སྔོན་པོའི་རི་བོ་ལགས། ། ཆོས་གྲྭ་ཆེན་པོའི་བྱང་རི་དཔོན་པོ་རི། ། བྱ་ཕྲན་བྱེ་བའི་དབུས་ན་རབ་བརྗིད་པའི། ། མཁའ་ལྡིང་མརྒད་འདབ་མས་མཛེས་པ་ཞིག ། ངོ་མཚར་ངང་ཚུལ་བཟང་པོས་གནས་ལགས་དྲང་། ། མརྒད་འཁྲིགས་འདྲའི་འཕྲ་ཡིས་རབ་མཛེས་རིན་ཆེན་འཛིན་མའི་འཁོར་ལོ་འདི། ། ཟབ་ཡངས་ཆོས་འཁོར་བསྐོར་དུ་གསོལ་ཞེས་འཇིག་རྟེན་བྱེད་པོས་ཕུལ་བའམ། ། ས་ལ་དབང་བསྒྱུར་སྐྱ་བཟང་ལས་ལྷག་གླིང་བཞིའི་བདག་པོར་འགྱུར་བའི་ཚེ། །
མཐོ་རིས་བདག་པོས་འཁོར་ལོ་ལ་སོགས་རིན་ཆེན་བདུན་གྱིས་བཀུར་ལགས་དྲང་། ། རྩེ་ཅན་རིན་ཆེན་དབང་གི་རྒྱལ་པོ་ཡང་། ། འདོད་དགུའི་དཔལ་སྟེར་དགའ་བ་འཁྱིལ་པ་ནི། ། བཀྲ་ཤིས་དགེ་མཚན་ཀུན་གྱི་འབྱུང་གནས་སྟེ། ། དེ་ཡང་ལུས་ཅན་རྣམས་ཀྱི་བསོད་ནམས་ལགས། ། འཛིན་བྱེད་མཛེས་མ་ན་འུན་སྨུག་པོའི་གོས་གྱོན་ཅིང་། ། མེ་ཏོག་ལྗོན་ཤིང་རྒྱན་གྱིས་སྤྲས་པའི་ནེ་བཙུན་མཆོག ། དྭང་བའི་རྒྱུན་ལྡན་ལྷས་མ་སིལ་བུར་གཞོལ་བ་ཡི། ། མེ་ཏོག་སྙིམ་བཅས་གུས་པའི་ཕྱག་གིས་མཆོད་པ་ལགས། ། ཆར་སྐྱ་འཁྲིགས་པའི་ཅོད་པན་འདི་ནི་གཞན་མིན་དར་གྱི་འགྱིང་ཐོད་དེ། །
རྩྭ་ལྗང་མྱུ་གུས་བྲེས་པ་མ་ཡིན་ལྗང་སྔོན་གོས་ཀྱི་འཇོལ་བེར་བཀླུབས། ། འཇའ་འོད་འཁྱིལ་པའི་རི་མོ་གང་ཞིག་རིན་ཆེན་རྒྱན་ཆས་སྤྲས་པ་ལགས། ། དེ་སླད་གཡོ་མེད་བརྗིད་པ་འདི་ནི་བློན་པོའི་དབང་པོས་བཏུད་ལགས་དྲང་། ། གང་ཞིག་དབང་པོའི་གཡོ་མེད་མཆོག་དང་ཁའུའི་ས་འཛིན་རྒྱལ་པོ་ནི། ། ཉིན་བྱེད་གཞོན་ནུ་ཤར་རིའི་རྩེ་ལས་ཡང་ཡང་སོན་ཅིང་བལྟས་པ་ན། ། ཟབ་ཡངས་ཆོས་སྒྲ་རྒྱ་ཆེན་སྒྲོགས་ལ་བདེ་ཆེན་འདིར་གནས་མཁས་མང་རྣམས། ། མཆོག་ཏུ་མཐོང་ཞེས་སྙན་པའི་འོད་བཟང་སུམ་རྩེན་མཐར་སོན་བསྒྲགས་པའི་ཚེ། ། མཆོད་སྦྱིན་བརྒྱ་པ་ངོ་མཚར་གྱུར་ཏེ་མིག་སྟོང་སྤྲུལ་ཞིང་བལྟས་པ་ལས། ། དད་པའི་སྤུ་ལོང་ཆེས་ཆེར་གཡོས་པས་རང་གི་ལོངས་སྤྱོད་མཆོག་གྱུར་པ། ། སྤྲིན་ཤུགས་རྟ་མཆོག་ལྷ་ཡི་གོས་སོགས་དཔག་ཡས་རྒྱན་གྱིས་བརྒྱན་པ་དང་། །
རིན་ཆེན་སྣ་ཚོགས་སྤེལ་ལེགས་ཕྲེང་བའི་དྲ་བས་མཛེས་ཤིང་ཡིད་འཕྲོག་པའི། ། ས་སྲུང་དབང་པོའི་སྣ་ལག་མཛེས་པར་འཆི་མེད་བདུད་རྩིའི་རྫིང་བུ་ལ། ། ཆུ་སྐྱེས་དྲི་བཟང་སིམ་པ་ཅི་ཡང་སྟེར་བྱེད་སྙིང་པོར་ནི། ། སྐབས་གསུམ་གཞོན་ནུ་རྣམ་པར་སྒེག་ཅིང་སྙན་པའི་གླུ་དབྱངས་སྒྲོག་པ་སོགས། ། མཆོད་སྤྲིན་རྒྱ་མཚོ་ཀུན་ནས་བཀོད་ལེགས་རྣམ་སྤྲུལ་མཐའ་ཡས་སྤྲུལ་པ་ནི། ། ཆུ་གོས་འཐུར་གྱི་སྦྲེལ་ལེགས་ཟུང་དེ་མཁས་མང་རྣམས་ལ་འབུལ་བ་བཞིན། ། བྲག་རི་རིན་ཆེན་བྱེ་རུའི་རང་བཞིན་དམར་བ་འདི། ། པདྨ་རཱ་གའི་ཡ་ལད་བགོས་པའི་དམག་དཔོན་ཞིག ། ཕས་རྒོལ་དཔུང་ཚོགས་གཞོམ་ལ་བརྩོན་ཕྱིར་བགྲོད་པ་དང་། མཚུངས་པར་འགྱུར་གྱི་གཞན་ནི་འགའ་དང་མ་ལགས་སོ། །
གང་ཞིག་ཚ་ཟེར་འོད་ཀྱི་རེག་པས་ལྷུན་པོའི་གོས་མཆོག་དབང་སྔོན་བཞུ་བའི་ཁུ་བ་དང་མཚུངས་དྭང་བའི་ཆུ་ཀླུང་དལ་བུས་གཡས་སུ་གཞོལ་བ་ནི། ། ངར་ངུར་མྱོས་པའི་ཟློས་གར་བསྒྱུར་བ་གསེར་མདོག་གློག་གི་རོལ་རྩེད་དང་འགྲོགས་འཁྱུག་འགྲོ་མྱོས་པ་གྱ་གྱུར་འགྱུ་བ་བདེ་ཆེན་རྒྱ་མཚོར་འཇུག་པ་བཞིན། ། ཡང་ན་རླབས་ཕྲེང་འཛིན་ཁྲི་གཞོན་ནུའི་སྣ་ལག་ལྟར་མཛེས་ལྦུ་བ་དང་བཅས་ཆུ་ཤེལ་ཕྲེང་བའི་དོ་ཤལ་གྱིས་མཛེས་ཛཱ་ཧུའི་བུ་མོ་སྒེག་མོ་ནི། ། ཁྲོལ་ཁྲོལ་རྒྱན་གྱིས་སིལ་སྒྲ་འབྱིན་ཅིང་ལྷུང་ལྷུང་སྙན་པའི་གླུ་དབྱངས་དང་བཅས་བདེ་ཆེན་དེང་གནས་དཀའ་ཐུབ་ཅན་ལ་གུས་པས་མཆོད་ཡོད་འབུལ་ལགས་དྲང་། ། འཇམ་དབྱངས་གྲུབ་པའི་ཆུ་རྒྱུན་འདི་ནི་ཆུ་རྒྱུན་མ་ལགས་ཀུན་དགའ་སྙིང་པོའི་སྙིང་རྗེའི་རྒྱུན། ། འཐུང་ན་གྲུབ་པའི་དངུལ་ཆུ་ཇི་བཞིན་ལང་ཚོའི་དཔལ་ཡོན་ཅི་ཡང་སྟེར། ། མཐོང་ན་ཡིད་ཀྱི་པདྨོའི་ཁ་འབྱེད་ཉིན་བྱེད་གཞོན་ནུ་ཤར་བ་སྙམ། ། ཁྲུས་བྱས་མ་རིག་ཚང་ཚིང་སྲེག་ནུས་འོན་ཀྱང་འཆི་མེད་བདུད་རྩིའི་རྒྱུན། ། བདེ་ཆེན་རྒྱ་མཚོའི་ཁྱོན་དེས་རྒྱ་མཚོའི་གོས་ཅན་ནི། ། གདེངས་ཀའི་གཙུག་ན་བསམ་འཕེལ་རིན་ཆེན་གྱིས་མཛེས་པའི། །
རིན་ཆེན་གཏེར་འཛིན་གཏེར་བདག་ཀླུ་ཡི་དབང་པོ་སྟེ། ། འདོད་དགུའི་དཔལ་ཡོན་དཔལ་དང་ཕུན་ཚོགས་བསྒྲུབ་པ་ལགས། ། སྲིད་ཞིའི་ཕུན་ཚོགས་རྒྱ་ཆེན་འབྱུང་བ་འདིར། ། འཇམ་དབྱངས་འཇམ་དཔལ་འཇམ་པའི་རྡོ་རྗེ་ནི། ། རིམ་བདུན་རིམ་བཞིན་རིམ་པར་བྱོན་ནས་ཀྱང་། ། རྒྱལ་བའི་རྒྱལ་ཚབ་རྒྱལ་བ་ཇི་བཞིན་དུ། ། བསྟན་དང་བསྟན་འཛིན་བསྟན་པའི་མངའ་བདག་མཛད། ། འགྲོ་དོན་འགྲོ་རྣམས་འགྲོ་བའི་གནས་ཉིད་ལགས། ། ཐར་འདོད་ཐར་ལམ་བསྟན་ནས་ཐར་པའི་གནས། ། བདེ་ཆེན་བདེ་བླག་བདེ་བར་སྟེར་ཞེས་གསུངས། །
མ་རིག་ལ་འཁོན་རིག་པའི་བློ་གྲོས་ཅན། ། དཀོན་མཆོག་གསུམ་དང་ས་སྐྱོང་རྒྱལ་པོ་ཡི། ། དགེ་ལེགས་ཀུན་དགེ་ལེགས་ཀུན་སྟེར་བ་དེས། ། བག་ཡོད་ལྡན་པ་མཁའ་ལ་ཤར་བའི་ཚེ། ། གདན་སའི་མཆོག་སྟེ་གདན་སའི་མཆོག་གྱུར་པ། ། མིག་པའི་གྲོང་ཁྱེར་གྲོང་ཁྱེར་སེར་སྐྱ་ལྟར། ། ལྷ་མིའི་ཕུན་ཚོགས་ཕུན་ཚོགས་འབྱུང་གནས་འདི། ། ཐུབ་པའི་དབང་པོས་ཆོས་འཁོར་ལེགས་བསྐོར་ནས། ། སུམ་སྟོང་ཉིས་བརྒྱ་ལྔ་བཅུ་རྩ་གཅིག་ཚེ། ། བཀྲ་ཤིས་དགེ་མཚན་དུ་མར་བཅས་ཏེ་བསྒྲུབས། །
ཞིང་མཆོག་འདི་ན་མཁས་བཙུན་བཟང་། ། བཟང་བཙུན་མཁས་ན་འདི་མཆོག་ཞིང་། ། དཔལ་ལྡན་མཐུ་སྟོབས་མཆོག་གི་ཞིང་། ། ཞིང་གི་མཆོག་སྟོབས་མཐུ་ལྡན་དཔལ། ། རྒྱལ་བའི་རྣམ་སྤྲུལ་རྣལ་འབྱོར་དབང་ཕྱུག་གིས། ། བྱིན་བརླབས་གནས་འདི་ས་ཡི་ཐིག་ལེར་གྱུར། ། འཛམ་གླིང་འཛིན་མའི་ཁྱོན་གྱི་དབུས། ། དབུས་ཀྱི་རྡོ་རྗེའི་རང་བཞིན་ཞིང་། ཞིང་ཁམས་རྒྱ་མཚོ་ཀུན་གྱི་མཆོག ། མཆོག་འདི་ས་ཡི་སྙིང་པོ་སྟེ། །
སྐྱེ་དགུ་ཀུན་ལ་རབ་དགའི་དཔལ་སྟེར་བ། ། གང་གི་བྱང་ཆུབ་སྙིང་པོ་བརྙེས་པའི་གཞི། ། རྡོ་རྗེའི་རང་བཞིན་རྡོ་རྗེ་གདན་འདི་ནི། ། རྒྱལ་བ་རྒྱ་མཚོའི་བྱང་ཆུབ་བརྙེས་པའི་གནས། ། མ་ག་དྷཱ་ཡང་འདི་ལས་གཞན་དུ་ཅི། ། རིན་ཆེན་སྣ་ཚོགས་འཁྲིགས་པའི་རང་བཞིན་ཅན། ། ཕྱི་རོལ་ལྕགས་རིའི་ཁོར་ཡུག་དཔག་ཡས་ལ། ། དཔལ་འབྱོར་འདུ་བའི་སྒོ་མང་ལྡན་པ་འདི། ། བལྟ་ན་སྡུག་དང་མཚུངས་ཀྱི་གཞན་ན་མིན། ། དེ་ཕྱིར་རྡོ་རྗེའི་རང་བཞིན་མུ་ཁྱུད་འདིས། །
མ་རུངས་འབྱུང་པོའི་གདོན་ཚོགས་ཐམས་ཅད་བཅོམ། ། ལུས་ཅན་ཀུན་གྱི་སྣོད་ཚོགས་རབ་ཏུ་བཀག ། སྐྱེས་ཆེན་བསོད་ནམས་ལྡན་པའི་བསྟེན་བྱར་གྱུར། ། ལོངས་སྤྱོད་རྣམ་མང་ལྡན་པའི་གནས་མང་ཡང་། ། རིག་པའི་འབྱུང་གནས་འདི་ལས་གཞན་ཡོད་མིན། ། ཡིད་འཕྲོག་མཛེས་པའི་རིན་ཆེན་མང་ཡོད་ཀྱང་། ། དགོས་འདོད་འགྲུབ་པ་བསམ་འཕེལ་གཅིག་པོ་ཙམ། ། རྩི་བཅུད་དུ་མར་ལྡན་པའི་སྨན་ལྗོངས་རྣམས། ། འགྲོ་ཀུན་བདེ་འགྲོ་ཀུན་བདེའི་གནས་བཟང་ལྟར། ། བཀྲ་ཤིས་རྟགས་མཚན་བརྒྱད་ཀྱིས་སྤྲས་པ་ལ། །
དམར་སེར་འོད་ཀྱིས་རྒྱ་ཆེན་འཛིན་མའི་ཁྱོན། ། རྣམ་པར་གསལ་བྱེད་མཛེས་པའི་མེ་ཏོག་རྣམས། ། དྲི་ཞིམ་དྲི་ངད་ཕྱོགས་བཅུར་འཕྲོ་བའི་རྩེར། ། སྦྲང་རྩིས་དྲེགས་པ་བུང་བ་གཞོན་ནུའི་ཚོགས། ། དགའ་བའི་དར་དིར་སྒྲོགས་ཤིང་གནས་པ་ནི། ། འཇམ་དབྱངས་མཆོད་ཕྱིར་ལྷ་ཡི་སྤྲུལ་པ་སྙམ། ། དེ་ཕྱིར་རྒྱལ་དང་རྒྱལ་སྲས་དེ་སྲས་ཀྱིས་བསྟེན་ཅིང་། ། རིག་པའི་གནས་ལྔ་ཕུལ་བྱུང་རྣམས་ཀྱི་བསྟི་གནས་པ། ། ངུར་སྨྲིག་གོས་མཆོག་འཛིན་པ་རྣམས་ཀྱི་དགའ་ཚལ་ཏེ། ། གདན་ས་མཆོག་འདི་བྱང་ཆུབ་སྙིང་པོ་ཡིན་ལགས་དྲང་། །
ཞེས་བླ་མ་ཆེན་པོའི་བསྟི་གནས་དམ་པ་དཔལ་ལྡན་ས་སྐྱའི་ཆོས་གྲྭ་ཆེན་པོ་ལ་བསྔགས་པ་དབང་པོའི་ཉེར་འཚོ་ཞེས་བྱ་བ་ལས་ཇི་ལྟར་འབྱུང་བ་བཞིན་བསྔགས་པ་ཅུང་ཟད་བརྗོད་ཟིན་ནས། ད་ནི་བརྩེ་བ་ཆེན་པོ་དེ་ཉིད་ལས་བསྟན་པ་འཛིན་པའི་རྒྱལ་ཚབ་དམ་པར་གྱུར་པའི་གདུང་སྲས་བྱོན་ཚུལ་བཤད་པར་བྱ་སྟེ། དེ་ཡང་བླ་མ་དེ་ཉིད་ཀྱིས་བཙུན་མོ་གཉིས་ཁབ་ཏུ་བཞེས་པ་ལས། ཡུལ་ཚ་མོར་རོང་པ་རིགས་རྗེ་བཙན་སྐུ་མཆེད་གཉིས་ཀྱི་ཐོག་མར་ཆུང་བ་ཁབ་ཏུ་བཞེས་པའི་མིང་ཇོ་ལྕམ་ཕུར་མོ་བྱ་བ། དེ་ལ་སྲས་གཅེན་ཀུན་དགའ་འབར་བྱ་བ་ས་སྐྱར་སྐུ་འཁྲུངས། རྒྱ་གར་དུ་སློབ་གཉེར་ལ་བྱོན། རིག་པའི་གནས་ལྔ་ལ་མཁས་པར་གྱུར་ཏེ། ཚུར་འབྱོན་པའི་གྲབ་ས་མཛད་པའི་ཐོག་ཏུ་ཚད་པའི་བསྙུང་གཞི་གཅིག་བྱུང་ནས་དགུང་ལོ་ཉི་ཤུ་རྩ་གཉིས་པ་ལ་མ་ག་དྷཱ་ཉིད་དུ་སྐུ་གཤེགས་སོ། ། རྗེས་སུ་ཆེ་བ་ཁབ་ཏུ་བཞེས་པའི་མིང་མ་གཅིག་འོད་སྒྲོན། དེ་ལ་སྲས་གསུམ་འཁྲུངས་པའི་ཆེ་བ་སློབ་དཔོན་རིན་པོ་ཆེ་བསོད་ནམས་རྩེ་མོ་ཡབ་དགུང་ལོ་ང་གཅིག་པ་ཆུ་ཕོ་ཁྱིའི་ལོ་ལ་དཔལ་ལྡན་ས་སྐྱར་སྐུ་འཁྲུངས།
དེའི་དུས་སུ་རྡོ་རྗེ་གདན་གྱི་སྒོའི་ཡ་ཐེམ་ལ་འཇམ་དཔལ་གྱི་སྤྲུལ་པ་མཁན་པོ་བསོད་ནམས་རྩེ་མོ་རྡོ་རྗེ་ཐེག་པ་མཐའ་དག་གི་དབང་ཕྱུག་དམ་པ་ས་སྐྱར་སྐྱེས་སོ་ཟེར་བ་མཁའ་འགྲོས་ཡི་གེར་བྲིས་པ། ཀཽ་ཤམྦྷའི་པཎྜི་ཏ་དེ་ཝ་མ་ཏིས་ཕྱོགས་ཐམས་ཅད་དུ་བསྒྲགས་པ་དང་རྒྱུད་དེ་བོད་ཉིད་ལས་རྩད་ཆོད་དོ་ཞེས་གྲགས་སོ། ། བལྟམས་པའི་ཚེ་དེ་མ་ཐག་ཏུ་སཾ་སྐྲྀ་ཏའི་སྐད་གསུངས་པ་དང་། བདག་ནི་བྱིས་པའི་སྤྱོད་པ་ལས་འདས་པའོ་ཞེས་ལན་གཉིས་སུ་སྦྲེལ་ནས་གསུངས་ཤིང་དུས་ཀུན་དུ་སྐྱིལ་ཀྲུང་བཅས་ཏེ་བཞུགས་པས་ཐམས་ཅད་ཡ་མཚན་དུ་གྱུར་ཏོ། ། དགུང་ལོ་གསུམ་བཞེས་པའི་ཚེ་རྗེ་བཙུན་འཇམ་པའི་དབྱངས། དཔལ་ཀྱེ་རྡོ་རྗེ། རྗེ་བཙུན་མ་སྒྲོལ་མ། རྗེ་བཙུན་མི་གཡོ་བ་རྣམས་ཀྱིས་ཞལ་མངོན་སུམ་དུ་གཟིགས་ཤིང་། རྒྱུད་གསུམ། བདེ་མཆོག་རྩ་རྒྱུད།
ཀུན་ལས་བཏུས་དང་ལྔ་ཐུགས་ལས་གསུངས། རྒྱ་གར་དུ་མི་ཐུབ་ཟླ་བ་ལ་སོགས་པའི་པཎྜི་ཏ་བཅུ་གཅིག་ཏུ་བརྒྱུད་ནས་སྐྱེ་བ་བཞེས་ཏེ་འགྲོ་བའི་དོན་མཛད་པ་ཡང་དྲན་ཅེས་གྲགས་སོ། ། དེ་ནས་ཡབ་ལས་རྡོ་རྗེ་ཐེག་པས་བསྡུས་པའི་རྒྱུད་འགྲེལ། སྒྲུབ་དཀྱིལ། དབང་། བྱིན་རླབས། གདམས་ངག་ཕྱག་བཞེས། ཁྲིད་བཀའ་ལུང་བཀའ་དང་བཅས་པ་ལེགས་པར་གསན་ནས་མ་ལུས་པ་ཐུགས་སུ་ཆུད་པར་མཛད་དེ། དགུང་ལོ་བཅུ་བདུན་ལ་ཉེ་བའི་ཚེ་རྒྱུད་སྡེ་བཅུ་བཞི་ཐུགས་ལས་གསུངས་ཤིང་། གངྒཱ་ཚུན་ཆད་ལ་རྡོ་རྗེ་ཐེག་པ་མཐའ་དག་ལ་མཁས་པར་ཡོངས་སུ་གྲགས་སོ། །
དེ་ནས་དགུང་ལོ་བཅུ་བདུན་བཞེས་པའི་ཚེ། རྗེ་བཙུན་དགུང་ལོ་བཅུ་གསུམ་པ་ལ་ངས་དབུས་སུ་ཕྱིན་ལ་ཕར་ཕྱིན་དང་ཚད་མ་ལ་སོགས་པ་ཉན་ལ་འོང་གི་ཁྱོད་ས་སྐྱར་སྡོད་ལ་བཤད་པ་གྱིས་གསུངས་ནས་གདན་ས་རྗེ་བཙུན་གྲགས་པ་རྒྱལ་མཚན་ལ་གཏད་ནས་གསང་ཕུ་ནེའུ་ཐོག་ཏུ་ཆ་པ་ཆོས་ཀྱི་སེང་གེ་ལ་ཆོས་གསན་པ་ལ་སྔ་ཕྱིར་ལོ་བཅུ་གཅིག་ཙམ་བཞུགས་ནས་མཁས་པ་ཆེན་པོར་གྱུར་ཏེ། གསེར་གྱི་འགན་འཇི་ར་དང་། ཡུམ་རྒྱས་པ་དང་། གཞན་ཡང་ཟང་ཟིང་གི་དངོས་པོ་མང་དུ་ཕུལ་ཏེ་མཉེས་པར་བྱས། སློབ་དཔོན་ཆ་པའི་སློབ་མ་ཆེ་བར་གྲགས་པ་སེང་ཆེན་བརྒྱད། སེང་འདྲ་བརྒྱད། ཇོ་སྲས་བཞི་ནི། འཁོན་ཇོ་སྲས་རྩེ་མོ། ཁུ་ཇོ་སྲས་ནེ་ཙོ།
རྔོག་ཇོ་སྲས་ར་མོ། གཉོས་ཇོ་སྲས་འོད་མ་དང་བཞི་ཞེས་གྲགས་པའི་ནང་ནས་མཆོག་ཏུ་གྱུར་པ་འཁོན་ཇོ་སྲས་རྩེ་མོ་ཞེས་ཡོངས་སུ་གྲགས་སོ། ། དེ་ནས་དགུང་ལོ་ཉི་ཤུ་རྩ་དྲུག་བཞེས་པའི་མི་མོ་ཕག་གི་ལོ་ལ་ན་ལ་རྩེའི་གནས་པོ་ཆེའི་གཙུག་ལག་ཁང་དུ་ཆོས་ལ་འཇུག་པའི་སྒོ་ཞེས་བྱ་བའི་བསྟན་བཅོས་མཛད། དེའི་ནང་དུ་བསྟན་པའི་རྩིས་ཀྱི་རྣམ་པར་གཞག་པ་སྐྱོན་ཐམས་ཅད་དང་བྲལ་བ་ཡང་མཛད་ཡོད་དོ། ། གཞན་ཡང་ཉིན་མཚན་ཀུན་ཏུ་ཡི་དམ་གྱི་ལྷ་དང་། རྗེ་བཙུན་རྣལ་འབྱོར་དབང་ཕྱུག་དཔལ་བིརྺ་པ་ལ་མངོན་སུམ་དུ་རྒྱུན་མ་ཆད་པ་ཆོས་ཚུལ་བསམ་གྱིས་མི་ཁྱབ་པ་གསན་ཅིང་ཐེ་ཚོམ་བཅད་པར་མཛད་པས་ཤེས་བྱ་རིག་པའི་གནས་ཐམས་ཅད་ལ་བསྙེལ་བ་མི་མངའ། དགུང་ལོ་ཉི་ཤུ་རྩ་བདུན་བཞེས་པའི་ཚེ་འཛམ་བུ་གླིང་པའི་བསྟན་པའི་སྲོག་ཤིང་ཆེན་པོ་ཡིན་ནོ་ཞེས་ཡོངས་སུ་གྲགས་སོ། ། དགུང་ལོ་ཉེར་བརྒྱད་བཞེས་པའི་ཚེ་གཟིམས་ཁང་རྙིང་མར་ལམ་འབྲས་གསུངས་པས། ལྟ་བའི་ཁྲིད་ཀྱི་སྐབས་སུ་ཚེས་གཅིག་གི་ཉིན་བླ་མ་ལ་སློབ་མ་རྣམས་ཀྱིས་མཐོང་སྣང་མི་འདྲ་བ་གསུམ་བྱུང་སྟེ་ནམ་མཁར་མཆོད་སྤྲིན་བསམ་གྱིས་མི་ཁྱབ་པའི་དབུས་ན་རྗེ་བཙུན་རིན་པོ་ཆེ་ལ་འཇམ་དཔལ། ཇོ་སྲས་ལྕགས་ཀྱི་རྡོ་རྗེ་ལ་བིརྺ་པ།
གཉགས་དང་རྨོག་སྟོན་གཙུག་ཏོར་དབོན་པོ་སོགས་ཕལ་ཆེ་བ་ལ་སྤྱན་རས་གཟིགས་སུ་སྣང་བས་ཏིང་ངེ་འཛིན་ཁྱད་པར་ཅན་སྐྱེས་སོ། ། ཁྱད་པར་རྗེ་བཙུན་ཆེན་པོ་ལ་དབང་གི་དུས་སུ་འོད་ཟེར་གྱི་སྣང་བ་དཔག་ཏུ་མེད་པ་འཕྲོ་ཞིང་། ལྷའི་རོལ་མོས་སྒྲ་དབྱངས་བསམ་གྱིས་མི་ཁྱབ་པ་ལ་སོགས་པ་མཆོད་པའི་སྤྲིན་གཞལ་གྱིས་མི་ལང་བ་དང་བཅས་པའི་དབུས་ན། སྤྲུལ་པའི་དཀྱིལ་འཁོར་མངོན་སུམ་དུ་བསྟན་ཏེ་དེ་ཉིད་དུ་དབང་བསྐུར་ཞིང་ཟབ་མོའི་དོན་བསྟན་ནས་ཏིང་ངེ་འཛིན་གྱི་སྒོ་བསམ་གྱིས་མི་ཁྱབ་པ་འབྱེད་པར་མཛད་དོ། ། དེ་ལྟ་བུའི་རྗེ་བཙུན་རྣལ་འབྱོར་གྱི་དབང་ཕྱུག་འདི་གྲུབ་པའི་ས་དུ་ཞིག་བརྙེས་པ་ཡིན་ཞེ་ན། རྗེ་བཙུན་ཆེན་པོས། པོ་ཏ་ལ་དང་དཔལ་རི་ཨོ་རྒྱན་སོགས། ། ཉི་ཕྱེད་ཙམ་གྱིས་ལེགས་འཁོར་མཁའ་འགྲོ་དང་། ། དཔའ་བོའི་ཚོགས་དང་སྤྱོད་པའི་བརྟུལ་ཞུགས་བཅད། ། རྣམ་སྤྲུལ་དུ་མས་ཉེར་གནས་ཡི་རང་འདུད། །
ཅེས་གསུངས་ལ། དེའི་དོན་རྒྱུད་སྡེ་ནས་ཇི་ལྟར་བཤད་པའི་ཀུན་འདར་དང་། ཀུན་དུ་བཟང་པོའི་སྤྱོད་ཚུལ་བཞིན་དུ་སྤྱོད་པའི་རྣམ་སྤྲུལ་དུ་མ་བརྙེས་པ་ཡིན་ནོ། ། སློབ་མའི་ཚོགས་དཔག་ཏུ་མེད་པ་ལ་གསང་སྔགས་དང་མཚན་ཉིད་ཀྱི་ཆོས་གང་ལ་གང་དགོས་གསུངས་པ་དང་། ཁྱད་པར་དུ་ཚད་མ་རྣམ་ངེས་ཆོས་མཆོག་དང་བཅས་པ་ལ་ཤིན་ཏུ་མཁས་ཤིང་། དེའི་དུས་སུ་ན་བཟའ་སྦུ་གུ་ཅན་བཞེས་པ་ལ་ལུང་རིག་འདི་བས་མཁས་ཤིང་རྩོད་པ་བཟང་བ་མེད་པར་གྲགས་སོ། ། རྩོམ་པ་ལེགས་བཤད་ཀྱི་ཕྲེང་བ་གསར་དུ་མཛད་པ་ཡང་ས་སྐྱ་པ་ཆེན་པོ་ལ་བསྟོད་པ་དང་། ལམ་འབྲས་བརྒྱུད་པའི་གསོལ་འདེབས་འབྲེལ་མར་ཡོད་པ། རྒྱ་སྒོམ་ཚུལ་ཁྲིམས་གྲགས་ལ་སྤྲིངས་པ། སློབ་དཔོན་ཆ་པ་ལ་བསྟོད་པ།
རྒྱུད་སྡེ་སྤྱིའི་རྣམ་གཞག བརྟག་གཉིས་ཀྱི་རྣམ་བཤད་ཉི་མའི་འོད་ཟེར། བརྟག་གཉིས་ཀྱི་ས་བཅད། སམྦུ་ཊའི་འགྲེལ་པ་གནད་ཀྱི་གསལ་བྱེད། དེའི་ས་བཅད། རབ་བྱེད་གཉིས་པའི་ཊཱིཀྐ དཔལ་ཀྱེ་རྡོ་རྗེའི་མངོན་རྟོགས་རྒྱས་པ། དབང་ཆུ་ཆེན་མོ། ཞི་བའི་སྦྱིན་སྲེག རབ་གནས་བཟང་པོ་དྲུག་པ། བདག་མེད་མའི་དབང་གི་ཐོ་ཡིག་སྟེ་མན་ངག་ལུགས་ཀྱི་སྐོར་རོ། །
ཌོམྦི་ཧེ་རུ་ཀའི་ལུགས་ཀྱི་དཀྱིལ་འཁོར་གྱི་ཆོ་ག སྦྱིན་སྲེག་གི་ཆོ་གའི་ཊཱི་ཀ་སྟེ་འགྲེལ་པ་ལུགས་ཀྱི་སྐོར་རོ། ། སྒྲུབ་ཐབས་མཚོ་སྐྱེས་ཀྱི་ཊཱི་ཀ དཀྱིལ་ཆོག་ནས་གླིང་མ་སྟེ་མཚོ་སྐྱེས་ཀྱི་སྐོར་རོ། བདེ་མཆོག་དྲིལ་བུ་པའི་མངོན་རྟོགས་ཆུང་ངུ་། བདེ་མཆོག་དྲིལ་བུ་པའི་དབང་གི་བྱ་བའི་ཊཱི་ཀ བདེ་མཆོག་ལཱུ་ཡི་པའི་མཆོད་ཕྲེང་། གཙུག་ཏོར་རྣམ་རྒྱལ་གྱི་རྟོག་པ་གཉིས་ཀྱི་ཊཱིཀ རྟོག་པ་གཉིས་ཀའི་ས་བཅད། རྡོ་རྗེ་གདན་པའི་ཆོས་དྲུག
དོན་ཞགས་ལྷ་ལྔའི་བསྟོད་པ། བླ་མ་བརྒྱུད་པའི་ལོ་རྒྱུས། རྟོག་པའི་ས་བཅད། རྟོག་པའི་ཊཱི་ཀ་རིན་ཆེན་ཕྲེང་བ། མི་གཡོ་སྔོན་པོའི་ཆུ་སྲུང་སོགས་མན་ངག་ཚང་མ། སེང་གེ་སྒྲའི་སྒྲུབ་སྐོར། གཏོར་ཆེན་གྱི་ཆོ་ག སྤྱོད་འཇུག་གི་ཊཱི་ཀ ཆོས་ལ་འཇུག་པའི་སྒོ། བྱིས་པ་བདེ་བླག་ཏུ་འཇུག་པ་ལ་སོགས་སྔོན་མེད་པའི་བསྟན་བཅོས་ངོ་མཚར་ཅན་མང་དུ་མཛད་ཅིང་།
བླ་མ་འདི་ཉིད་ཀྱིས་མཛད་པ་ཐམས་ཅད་སྡེབ་སྦྱོར་བརླིང་ལ་ཚིག་བབས་ཆེ་བའོ། ། སློབ་དཔོན་རིན་པོ་ཆེ་འདིས་མཆན་འདེབས་པར་མཛད་པ་ཡང་བདེ་མཆོག་རྩ་རྒྱུད། བྱིས་པ་བདེ་འཇུག ལུང་འདི་ཉིད་དང་ཞིབ་ཏུ་སྦྱར་བ་སོགས་ཏེ་མདོར་ན་མཁས་པའི་བྱ་བ་གསུམ་གྱིས་བསྟན་པའི་བྱ་བ་རྒྱ་ཆེར་མཛད་ཅིང་། གདན་་་་་་ཤེས་རབ་རྡོ་རྗེའི་གདུང་རབ་ལས་འབྱུང་། ས་ལོ་གསུམ་མཛད་ནས་གཅུང་ལ་གདན་སའི་མཐིལ་གཞུག་གཏད་དེ། ཕལ་ཆེར་དབེན་པ་ལ་གཞོལ་བ་མཛད་ནས། དགུང་ལོ་བཞི་བཅུ་ཞེ་གཅིག་པ་ཆུ་ཕོ་སྟག་གི་ལོ་སྨལ་པོ་ཟླ་བའི་ཚེས་བཅུ་གཅིག་ལ་སྐུའི་བཀོད་པ་གཉིས་སུ་བསྟན་ནས་བདེ་བ་ཅན་དུ་མངོན་སུམ་དུ་གཤེགས་པ་ཡིན་ཏེ། རྗེ་པས་མཛད་པའི་གསོལ་འདེབས་གདུང་དབྱངས་མའི་མཆན་ལས། ཚེས་བཅུའི་དགོངས་རྗེ་བཙུན་སྐུ་མཆེད་སོགས་ཀྱིས་ཚེས་བཅུའི་མཆོད་པ་མཛད།
ནང་པར་རྗེ་པས་བྱོན་པས་ན་བཟའ་སྦུ་གུ་ཐིབ་བེ་སྐུ་ལུས་མ་སྤངས་པར་མཁའ་སྤྱོད་ལ་བཞུད། གདུང་དབྱངས་ཀྱིས་གསོལ་བ་དྲག་ཏུ་བཏབ་པས་ན་བཟའི་སྦུ་གུ་ནས་བུང་བའི་སྐད་ལྟ་བུའི་ལུང་བསྟན་ཁྱད་པར་ཅན་བྱུང་ཞེས་མཁས་པ་འགའ་ཞིག་གི་གསུང་རབ་ལས་བཤད་ལ། དེ་བཞིན་དུ་ས་སྐྱའི་རྒན་མོ་ཞིག་གི་མཐོང་སྣང་ལ་སློབ་དཔོན་ཉིད་ཁྱི་མོ་ཞིག་དང་ལྷན་ཅིག་ཏུ་ཆུ་མིག་རྫིང་ཁའི་སྟོད་ཀྱི་བྲག་སྟེང་། དེ་ནས་འཕུར་ཏེ་ནམ་མཁའ་ལ་ཇེ་མཐོར་སོང་བ་མངོན་སུམ་དུ་མཐོང་བར་གྲགས་ཤིང་། བྲག་དེ་ལ་སློབ་དཔོན་རྩེ་མོ་ཉིད་ཀྱི་ཞབས་རྗེས་དང་ཁྱི་མོའི་རྐང་རྗེས་ཀྱང་གསལ་བར་བྱུང་བ་འགྲོ་བ་རྣམས་ཀྱི་བསོད་ནམས་གསོག་པའི་ཞིང་དུ་བཞུགས་པ་ལ། དུས་ཕྱིས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་བྲག་དེ་ལ་རྒྱབ་ཡོལ་སོགས་ཀྱི་ཞབས་ཏོག་གནང་བ་འདི་ཡིན་ལ། ཡང་རྣམ་ཐར་འགའ་ཞིག་ལས་ནི་ཆུ་མིག་རྫིང་ཁར་གཤེགས་ཟེར་བ་དང་སྒོ་རུམ་དཔེ་ཁང་དུ་གཤེགས་ཟེར་བ་སོགས་ཀྱང་བཤད་ཅིང་། གདུང་ཐལ་ལས་གྲུབ་པའི་མཆོད་རྟེན་སོགས་ཀྱང་བཞུགས་པ་དང་། སློབ་དཔོན་ཉིད་གཤེགས་དུས་རྗེ་བཙུན་གྱིས་མཛད་པའི་གསོལ་འདེབས་ལས་ཀྱང་། དེ་ལྟར་འགྲོ་བའི་དོན་མང་མཛད་ནས་ཀྱང་། །
དགུང་ལོ་ཞེ་གཅིག་ཆུ་སྟག་སྨལ་པོ་ཡི། ། དཀར་ཕྱོགས་བཅུ་ལ་རྗེ་གཅིག་བླ་ཆེན་དེ། ། རྡོ་རྗེ་འཆང་དབང་ཐུགས་དང་དབྱེར་མེད་གྱུར། ། སྐུ་གསུང་རྟེན་ལ་ཆོས་ཀྱི་མཛོད་ནང་དུ། ། ཕྱག་གཉིས་རྡོ་རྗེ་དྲིལ་བུ་སྦྲེལ་མཛད་ནས། ། ཞེན་པ་ཀུན་སྤངས་བླ་མ་དཀོན་མཆོག་མཆོད། ། བདེ་ནས་བདེ་བ་ཅན་དུ་འགྲོ་ཞེས་གསུངས། ། སླར་ཡང་གཟིམས་སར་གདན་ལ་སྐྱིལ་ཀྲུང་མཛད། ། ཕྱག་གཉིས་མཉམ་གཞག་ཏིང་འཛིན་བསྒོམས་པའི་མཐུས། ། མཁའ་ལ་སྒྲ་དང་འོད་ཀྱིས་རབ་བཀང་སྟེ། །
ཉིད་ཀྱིས་བདེ་བ་ཅན་ཞེས་ཞལ་གྱིས་བཞེས། ། དེ་ཚེ་སྔགས་དང་གློ་བུར་རོལ་མོའི་སྒྲ། ། དྲི་ཞིམ་མཆོག་གིས་ཕྱོགས་བཅུར་གང་བར་འཁུམས། ། མཁའ་འགྲོ་བྱེ་བའི་ཚོགས་ཀྱིས་བསུས་ནས་ཀྱང་། ། དག་པའི་ལམ་ནས་བདེ་བ་ཅན་དུ་གཤེགས། ། ཉིད་བདེ་ཁོ་བོ་མི་དགའ་ཅི་ཞིག་བསམ། ། ཁྱོད་ཉིད་མཛད་སྤྱོད་ཕྱག་བཞེས་དྲན་པའི་ཚེ། དེ་བས་བདག་ཉིད་སྡུག་བསྔལ་ཆེ་གྱུར་ནས། ། ཞི་བའི་ཐབས་ཤིག་མགོན་པོས་གསུང་དུ་གསོལ། ། ཞེས་གསུངས་པས།
མདོར་ན་ལས་དག་པ་རྣམས་ཀྱི་སྣང་ངོར་ལུས་མ་སྤངས་པར་གཤེགས་པ་དང་། གདུལ་བྱ་ཐུན་མོང་བ་རྣམས་ལ་མྱང་ངན་ལས་འདས་པའི་ཚུལ་བསྟན་པའི་སྒོ་ནས་དག་པའི་ཞིང་གི་མཆོག་བདེ་བ་ཅན་དུ་ཐོགས་པ་མེད་པར་གཤེགས་པ་ཡིན་ནོ། ། དམ་པ་འདི་ལས་བསྟན་འཛིན་གྱི་བུ་སློབ་ཀྱང་རང་གི་གཅུང་རྗེ་བཙུན་རིན་པོ་ཆེ་སྐུ་མཆེད་དང་ཞུ་བྱས་དངོས་གྲུབ། རྨོག་སྟོན་ལ་སོགས་པ་འགྲན་ཟླ་དང་བྲལ་བ་དུ་མ་ཞིག་བྱོན་ནས་རྒྱ་མཚོའི་གོས་ཅན་མཛེས་པར་གྱུར་ཏོ། ། འདིར་སྨྲས་པ། གང་སྐུ་ཞལ་དཀྱིལ་ཟླ་བ་རྒྱས་པ་ལ། ། ཨུཏྤལ་སྤྱན་དང་འཛུམ་མཛེས་མདངས་གསལ་བའི། ། སྐུ་ཡི་སྣང་ཆ་མཐོང་ངམ་དྲན་གྱུར་ཚེ། ། དྭང་བའི་དད་པས་དབང་མེད་ཡིད་རབ་འཕྲོག ། དེ་གསུང་མདོ་རྒྱུད་རྒྱ་མཚོ་ཧུབ་གཅིག་གིས། །
ལེགས་གསོལ་སྙིང་པོ་བཀོད་པའི་གསུང་རབ་ཚོགས། ། མཐོང་ཚེ་དེ་དོན་རྟོགས་འདོད་རྩེ་གཅིག་པའི། ། ནམ་ཡང་མི་གཡོའི་ཏིང་འཛིན་ཉིད་ལ་བཀོད། ། དམ་པ་གང་ཐུགས་ཟབ་གསལ་་་་་་སྡིག་པའི་མངོན་བརྗོད་ནོག་བྲལ་བའི། ། རང་བཞིན་ཉིད་ལས་ནམ་ཡང་མ་གཡོས་ཞེས། ། རྣམ་ཐར་མཐོང་བས་འཇམ་པའི་རྡོ་རྗེ་དང་། ། ཐ་དད་མེད་པའི་དབྱིངས་སུ་ཡིད་ཆེས་བསྐྱེད། དེ་ཕྱིར་འཇམ་དབྱངས་དགེ་བསྙེན་ཚུལ་འཛིན་ཁྱེད། ། མི་མངོན་དབྱིངས་ནས་ཐུགས་རྗེའི་དཔུང་བསྐྱེད་ལ། ། ཤེས་ནས་དད་པ་ཐོབ་པའི་རྗེས་འབྲང་བདག །
གདུལ་བྱར་བཅས་པ་འབྲལ་མེད་བསྐྱབ་ཏུ་གསོལ། ། ཞེས་པའི་གསོལ་འདེབས་ཀྱང་ཤུགས་འབྱུང་དུ་བགྱིས་པ་ལགས། དེའི་གཅུང་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ནི། ཡབ་དགུང་ལོ་ང་དྲུག་བཞེས་པའི་དུས་མེ་མོ་ཡོས་བུའི་ལོ་སྨལ་པོ་ཟླ་བའི་ཚེས་བཅོ་བརྒྱད་ལ་འཁྲུངས་སོ། ། འདིའི་རྣམ་པར་ཐར་པ་བརྗོད་ན། སྐྱེ་བ་བརྙེས་པའི་ཁྱད་པར། བསླབ་གསུམ་གྱི་ཡོན་ཏན་བརྙེས་ཚུལ། འཕྲིན་ལས་མཛད་ཚུལ། ལུང་བསྟན་དང་སྐྱེ་བ་དྲན་པའི་ཚུལ་བཞིས་རྟོགས་པར་བྱའོ། ། དང་པོ་ནི།
སྐྱེ་བ་བཞེས་པ་ན་ཀླུའི་རྒྱལ་པོའི་ཚུལ་དུ་ཡུམ་ལ་རྨི་ལམ་བསྟན་ནས་བཀྲ་ཤིས་པའི་ལྟས་དང་བཅས་ཏེ་སྐུ་བལྟམས་ཞིང་། སྨྲ་ཤེས་ནས་དབེན་པ་ལ་དགའ་ཞིང་བརྐམ་ཆགས་མེད་པའི་ཡོན་ཏན་སྒྲུབ་པ་ལ་བརྩོན་པ། བྱིས་པའི་སྤྱོད་པ་ལས་འདས་པ་ཞིག་ཏུ་གྱུར་ཏོ། ། གཉིས་པ་ནི་དགུང་ལོ་བརྒྱད་ལོན་པ་ན་བྱང་སེམས་ཟླ་བ་རྒྱལ་མཚན་ལ་ཚངས་སྤྱོད་ཀྱི་དགེ་བསྙེན་ནོད་དེ། དེ་ཚུན་ཆད་འཕྲལ་རབ་ཏུ་བྱུང་བ་བས་བཙུན་ཞིང་། མཉེས་ཀྱང་རབ་ཏུ་བྱུང་བ་ལ་མཉེས། འཁོར་དགེ་སློང་ཀུན་ལ་གསོ་སྦྱོང་མ་ཆག་པར་མཛད་དེ། ། ཇ་ནི་བདག་འདྲེན་གསུངས་ནས་ཁོང་རང་ཡང་ཕ་ཚད་ནས་གཟིགས། གཞན་ཡང་སྐྱེ་བ་སྔ་མའི་དགེ་སློང་གི་བག་ཆགས་ཀྱི་ཆ་ཆོས་གསོལ་ཙ་ན། ཐུགས་ཡང་བའི་དུས་སུ་ངའི་འདི་ལ་བྱིན་ལེན་མ་བྱས་སྙམ་པ་འབྱུང་།
མཆོད་པའི་དུས་སུ་དམ་ཚིག་རྫས་ཙམ་ལས་ཡེ་མི་གསོལ་བ་ཅིག་དང་པོ་བྱུང་། ཇི་ཞིག་ཙ་ན་དུམ་རེ་གསོལ། དེ་བཞིན་མཛད་པ་ཅི་ལགས་བྱས་པས། ང་ལ་དང་པོ་ཆང་ལ་འདོད་འདུན་དྲག་པོ་རྨི་ལམ་ཚུན་ཆད་དུ་འཐུངས་པ་རྨི་བ་ཅིག་བྱུང་། འདི་བདུད་ལས་ཡིན་བསམས་ནས་མ་འཐུངས། ད་དེ་ཙམ་འདོད་པ་མི་འདུག་ནས་བསྟེན་གསུངས། དེ་མིན་ཐ་མལ་དུ་ཤ་ཆང་ཞལ་ལ་མི་རེག་སྐད་དོ། ། དགུང་ལོ་བཅུ་པ་ལ་སྡོམ་པ་ཉི་ཤུ་པ་དང་། སྒྲུབ་ཐབས་མཚོ་སྐྱེས་གསན་ནས་བཅུ་གཅིག་པ་ལ་གསུངས་པས་ཐམས་ཅད་ངོ་མཚར་སྐྱེས་ཏེ་བློ་གྲོས་ཆེན་པོ་ཞེས་བཏགས་སོ། ། བཅུ་གཉིས་པ་ལ་དགེས་རྡོར་རྒྱུད་གསུམ་གྱི་པོ་ཏི་གསོལ་བའི་མནལ་ལམ་བྱུང་བ་དང་།
ཆོས་ཐམས་ཅད་ཀྱི་དེ་ཁོ་ན་ཉིད་ཐུགས་སུ་ཆུད་དོ། ། དེའི་ཚེ་ས་ཆེན་གཤེགས་ནས་ཆོས་འཁོར་ཆེན་པོ་མཛད་དེ། ། རང་གི་སློབ་མ་ལ་བརྟག་གཉིས་གསུངས་པས་ངོ་མཚར་བར་གྱུར་ཏོ། ། བཅུ་གསུམ་པ་ལ་གཅེན་དབུས་སུ་གཤེགས་པ་ནས་བཟུང་སྟེ་དགུང་ལོ་བདུན་ཅུ་བཞེས་པའི་བར་ལ་སྔགས་ཀྱི་བཤད་པ་མཛད་ཅིང་། གསུང་ངག་ཀྱང་བླ་མས་བཀའ་རྒྱ་ལོ་དགུར་མཛད་པ་ལས་བཅུ་གསུམ་གྱི་བར་མ་གསུངས་ཤིང་། དེའི་བར་ལ་སློབ་དཔོན་རིན་པོ་ཆེ། གཉན་གཙུག་ཏོར་རྒྱལ་པོ། ཞང་ཚུལ་ཁྲིམས་གྲགས། སྙག་དབང་རྒྱལ། བལ་པོ་ཛ་ཡ་སེ་ན།
ལོ་ཙཱ་བ་དར་མ་ཡོན་ཏན། སུམ་པ་ལོ་ཙཱ་བ་དཔལ་མཆོག་དང་པོའི་རྡོ་རྗེ་ལ་སོགས་པ་ལས། བླ་མེད་ལ་ཀྱེ་རྡོ་རྗེ་རྩ་བ་དང་བཤད་རྒྱུད་མཐའ་དག་འགྲེལ་པ་སྒྲུབ་ཐབས་དང་བཅས་པའི་བཤད་སྲོལ་མི་འདྲ་བ་དུ་མ་དང་། བདེ་མཆོག་རྩ་བ་དང་བཤད་རྒྱུད་ཡན་ལག་དང་བཅས་པ་མཐའ་དག་དང་། གསང་འདུས་འཕགས་སྐོར་རྒྱུད་གསུམ་འགྲེལ་པ་ཡན་ལག་དང་བཅས་པ་དང་། ཡེ་ཤེས་ཞབས་སྐོར་ལ། རྒྱུད་དང་ཛ་ཡན་ལ་སོགས་པའི་མན་ངག་དང་བཅས་པ་མཐའ་དག་དང་། ཡེ་ཤེས་ཞབས་ཀྱི་བྱེ་བྲག་སྨན་ཞབས་ཀྱི་རྒྱུད་འགྲེལ་མན་ངག་དང་བཅས་པ་དང་། ཞལ་ལུང་ཡན་ལག་དང་བཅས་པ་རྣམས་གསན་ནོ། ། རྣལ་འབྱོར་རྒྱུད་ལ།
དེ་ཉིད་འདུས་པ་འགྲེལ་པ་དེ་ཉིད་སྣང་བ་དང་བཅས་པ། རྡོ་རྗེ་རྩེ་མོ། དཔལ་མཆོག་དང་པོ། སྦྱོང་རྒྱུད་ལ་སོགས་པ་ཡན་ལག་དང་བཅས་པ་གསན་ནོ། ། གཤིན་རྗེ་གཤེད་ཀྱི་རྒྱུད་གསུམ་ཡན་ལག་དང་བཅས་ཤིང་མན་ངག་དུ་མ་དང་དུས་འཁོར་གྱི་ཕྱི་ནང་གི་རྩིས་མན་ངག་དང་བཅས་པ་དང་། ། མཚན་བརྗོད་འགྲེལ་པ་ཡན་ལག་དང་བཅས་པ་དང་། ཡང་སྤྱོད་རྒྱུད་ལ། མི་གཡོ་བའི་རྟོག་པ་ཆེན་པོ་ལ་སོགས་པ་དུ་མ་དང་། བྱ་རྒྱུད་ལ། གསང་བ་སྤྱི་རྒྱུད།
དཔུང་བཟང་ལ་སོགས་པ་དུ་མ་དང་། གཞན་ཡང་མདོ། བསྟན་རྩིས། མན་ངག་ལ་སོགས་པའི་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསན་ཞིང་ཐུགས་སུ་ཆུད་པར་མཛད་དེ། ། ཆོས་གང་ཞུས་ཀྱང་དེ་མ་ཐག་ཐུགས་ལས་གསུངས་པ་ལས་ཕྱིས་བྱ་གསུངས་བའི་ལུགས་མེད། གཞན་ཡང་རྗེ་པ་ན་རེ། ང་ཐོས་རྒྱ་ཅན་མ་ཡིན་ཏེ་བལྟས་རྒྱ་ཅན་ཡིན། བཀའ་སྡེ་སྣོད་ཀྱི་ཆོས་ལ་མ་བལྟས་པ་ཙམ་མེད། འོན་ཀྱང་དགེ་སློང་ཅིག་བསྒྲུབས་ན་དགོངས་ནས་འདུལ་ལུང་ཕྱི་མོ་ཐུབ་མ་གཟིགས། དེ་ནས་དགེ་སློང་མི་འགྲུབ་བར་འདུག་ནས་ལུང་ཡང་གཟིགས་ཞེས་གསུངས།
ཐུགས་དམ་ལ་ཤིན་ཏུ་བརྩོན་ཏེ་ནམ་ཕྱེད་ཐུག་པར་ཐུགས་དམ་གྱིས་དུས་འདའ། དེ་ནས་ཐོ་རངས་སྔ་མོར་ན་བཟའི་ཚགས་མཛད། དགུན་ཡིན་ཡང་སྐུ་རགས་ལ་བུམ་པ་དྲིལ་ནས་ཐོ་རངས་སུ་ཁྲུས་མཛད་ནས་ཐུགས་དམ་ལ་འཇུག ཆོས་གསུངས་པའི་དུས་སུ་ཡང་ཆོས་གསུང་དུ་འབྱོན་པ་དང་ཀྱེ་རྡོ་རྗེ་བསྒོམ་གྱིན་བྱོན་ནས་ཁྲི་ཐོག་ཏུ་ཕེབས་པ་དང་། དབུ་རྒྱན་ལ་རིགས་བདག་ཚར་ཡོང་། ཆོས་གཏོར་དེ་ལ་ཐུན་གཏོར་གྱི་དོད་མཛད། ཆོས་གསུངས་པ་ལ་བཟླས་པའི་དོད་མཛད་ཅིང་། ཆོས་ཐོན་པ་དང་ཡང་ཡར་ལ་བདེ་མཆོག་གཅིག་བསྒོམ་གྱིན་གཤེགས་ཏེ། མདོར་ན་ཉིན་ཞག་ཕྲུགས་རེ་ལ་དཀྱིལ་འཁོར་མི་འདྲ་བ་བདུན་ཅུ་ཙམ་རེ་བསྒོམ། གཞན་ཡང་ཡང་ན་ཐུགས་དམ།
ཡང་ན་གཟིགས་རྟོག ཡང་ན་ཆོས་གསུངས་པ་མ་གཏོགས་སྐུ་གསུང་ཐུགས་ཐ་མལ་དུ་བཞུགས་པ་སུས་ཀྱང་མཐོང་མ་མྱོང་སྐད་དོ། ། གསུམ་པ་ལ་བཤད་པ་མཛད་པ་ནི། གཞུང་ཇི་ལྟར་དཀའ་ཞིང་མ་འདྲིས་ཀྱང་སྔ་ལྟ་མི་དགོས་པར་ངག་དོན་སླེབ་པས་སློབ་མ་རྣམས་ཀྱིས་རྟོགས་པར་སླ་བ་ཡིན་ནོ། ། རྩོད་པ་ནི། གཞན་གྱིས་བརྩད་ཅིང་དྲིས་པ་ན་སྤོབས་པ་མི་ཐོགས་པ་ལུང་རིགས་ཀྱི་སྒོ་ནས་ཆོས་དང་མཐུན་པར་ལན་འདེབས་པས་ཕ་རོལ་པོའི་ལོག་རྟོག་སེལ་བ་ཡིན་ནོ། ། ལེགས་པར་བཤད་པའི་ཆ་གསུང་རབ་གསར་དུ་མཛད་པ་ཡང་ལམ་འབྲས་བརྒྱུད་པའི་གསོལ་འདེབས། བརྟག་གཉིས་ཀྱི་འགྲེལ་པ་དག་ལྡན། རྒྱུད་གསུམ་གྱི་མངོན་རྟོགས་རིན་པོ་ཆེའི་ལྗོན་ཤིང་། རྒྱུད་སྡེའི་དུམ་བུ་བརྒྱ་བཅུ་གསུམ་པ།
སྟོང་ཐུན་ས་བཅད། རྗེ་བཙུན་ས་སྐྱ་པ་ཆེན་པོའི་རྣམ་ཐར། སློབ་དཔོན་རིན་པོ་ཆེའི་རྣམ་ཐར་ཚིགས་བཅད་མ། རྗེ་བཙུན་ཉིད་ཀྱི་མནལ་ལམ་གྱི་རྣམ་ཐར། རྒྱུད་འབུམ་གྱི་དཀར་ཆག བླ་ཆེན་མལ་གྱི་ཆོས་སྐོར་གྱི་དཀར་ཆག ཀྱེ་རྡོ་རྗེའི་ཆོས་སྐོར་གྱི་དཀར་ཆག ཚར་གསུམ་ཁུག་པའི་མན་ངག ཀྱེ་རྡོ་རྗེའི་མངོན་རྟོགས་ཡན་ལག་དྲུག་པ། བ་རི་ལོ་ཙཱ་བའི་ལུགས་ཀྱི་ཀྱེ་རྡོར་དཔའ་གཅིག
མངོན་རྟོགས་ཡན་ལག་དྲུག་པ། དགའ་སྟོན་རྡོ་རྗེ་གྲགས་ལ་གདམས་པ། ཀྱེ་རྡོར་ལས་བཞིའི་སྦྱིན་སྲེག་གི་ཆོ་ག རྡོ་རྗེ་བདག་མེད་མའི་མངོན་རྟོགས། ལམ་འབྲས་བརྒྱུད་པའི་གསོལ་འདེབས་ཆུང་ངུ་གཅིག ཀྱེ་རྡོ་རྗེའི་དཀྱིལ་འཁོར་བཀྲ་ཤིས། དུས་ཐ་མའི་ཆོ་ག ཀྱེ་རྡོ་རྗེའི་བསྟོད་པ་དཎྜ་ཀ བདག་མེད་མའི་བསྟོད་པ། དེའི་ས་བཅད།
མི་གཡོ་སྔོན་པོ་ལ་བསྟོད་པ། རྡོ་རྗེ་གུར་གྱི་ས་བཅད། འགྲེལ་པ་གུར་རྒྱན། གུར་གྱི་ཐིག་གི་གསལ་བྱེད། ཀུ་རུ་ཀུལླེའི་སྒྲུབ་ཐབས། དཔལ་ཧེ་རུ་ཀའི་ཆས་དྲུག རྡོར་དྲིལ་གྱི་མཚན་ཉིད། དེ་ཉིད་གསུམ་པ། བླ་མ་ལྔ་བཅུ་པའི་ཊཱི་ཀ རྩ་ལྟུང་གི་འགྲེལ་པ་འཁྲུལ་པ་སྤོང་བ།
དཔལ་ཧེ་རུ་ཀའི་བྱུང་ཚུལ། བདེ་མཆོག་ལཱུ་ཧི་པའི་སྒྲུབ་ཐབས། ནག་པོ་པའི་དཀྱིལ་ཆོག་གི་འགྲེལ་པ། ནག་པོ་པའི་དཀྱིལ་ཆོག ནག་པོ་གཞུང་དྲུག་གི་ས་བཅད། དྲིལ་བུ་པའི་ལོ་རྒྱུས་དང་སྒྲུབ་ཐབས། ཚེས་བཅུའི་མཆོད་པ་བྱ་ཚུལ། དྲིལ་བུ་རིམ་ལྔའི་ཁྲིད་ཡིག ཕག་མོ་ཞལ་གཉིས་མའི་སྒྲུབ་ཐབས། རྫོགས་རིམ་སྔགས་ཀྱི་དེ་ཉིད།
ལས་བཅུའི་གདམས་ངག མཻ་ཏྲི་མཁའ་སྤྱོད་ཀྱི་རྒྱུད་ཀྱི་དུམ་བུ། མཻ་ཏྲི་མཁའ་སྤྱོད་ཀྱི་སྒྲུབ་ཐབས། རྗེས་གནང་གི་ཆོ་ག ནཱ་རོ་མཁའ་སྤྱོད་སྒྲུབ་ཐབས། སྒོམ་བཟླས་ལ་བརྟེན་ནས་མཁའ་སྤྱོད་སྒྲུབ་ཐབས། རྗེས་གནང་གི་ཆོ་ག ཚོགས་མཆོད་མདོར་བསྡུས། ཚེས་བཅུའི་མཆོད་པ། སྦྱིན་སྲེག་གི་ཆོ་ག
མར་མེའི་སྦྱིན་སྲེག པྲ་དབབ་པའི་གདམས་ངག གནོད་སྦྱིན་མོ་སྒྲུབ་པའི་གདམས་ངག སྨན་ཆེན་པོའི་བཅུད་ལེན། རྫོགས་རིམ་རྩ་དབུ་མའི་ཁྲིད་ཡིག རྣལ་འབྱོར་མ་ཀུན་སྤྱོད་ཀྱི་ཊཱི་ཀ དེའི་དོན་བསྡུས། ཚོགས་བདག་དམར་ཆེན་གྱི་སྒྲུབ་ཐབས། དགྲ་ནག་ལྷ་བཅུ་གསུམ་མའི་སྒྲུབ་ཐབས། རྡོ་རྗེ་འཇིགས་བྱེད་ཀྱི་བསྟོད་པ།
ཡོ་ག་རྡོ་རྗེ་འབྱུང་བའི་ཊཱི་ཀ རབ་གནས་དོན་གསལ། ཨརྒྷའི་ཆོ་ག སྦྱོང་རྒྱུད་གཞན་ཕན་སྤྱི་ཆིངས། སྤྱོད་རྒྱུད་ཀྱི་ས་བཅད། ཀུན་རིག་གི་ཆོ་ག་གཞན་ཕན་འོད་ཟེར། གཞན་ཕན་ཉེར་མཁོ། རོ་སྲེག་གི་ཆོ་ག་དང་། ཞི་བའི་སྦྱིན་སྲེག རིགས་གསུམ་སྤྱིའི་དཀྱིལ་ཆོག
དཔའ་བོ་གཅིག་སྒྲུབ་ཀྱི་རྒྱུད་ཀྱི་ཊཱི་ཀ འཇམ་དབྱངས་ཀྱི་བསྟོད་པ་རྒྱུད་གསུམ་འཁོར་ལོ། འཇམ་དཔལ་མཚན་བརྗོད་འདོན་ཐབས། འཇམ་དབྱངས་ཨ་ར་པ་ཙ་ན་ལྷ་ལྔ་དཀར་པོའི་མངོན་རྟོགས། ཨ་ར་པ་ཙ་ནའི་དཀྱིལ་ཆོག དོན་ཞགས་ཀྱི་ཆོ་ག ཡང་དོན་ཞགས་ཀྱི་མཎྜལ། བརྡ་བྱང་ཆུབ་སེམས་དཔས་མཛད་པའི་བསྟོད་པ། སྲུང་བ་བྲི་ཚུལ། ཕྱག་ན་རྡོ་རྗེའི་གཟུངས་ཀྱི་མན་ངག་རྒྱས་པར་བཤད་པ།
རྡོ་རྗེ་རྣམ་འཇོམས་རྒྱུད་ཀྱི་ཊཱི་ཀ ། ས་བཅད། དཔུང་བཟང་གི་རྒྱུད་ཀྱི་ཊཱི་ཀ ། སྒྲོལ་མ་སྤྱི་སྒྲུབ། ལྷ་མོ་ཉེར་གཅིག་སོ་སོའི་སྒྲུབ་ཐབས། བསྟོད་པ་འདོན་ཐབས་ཀྱི་བརྗེད་བྱང་། ལས་ཚོགས་ཉི་ཤུ་རྩ་གཅིག་གི་གཞུང་གི་ཊཱི་ཀ དེའི་ས་བཅད། སྒྲོལ་མ་ལུས་དཀྱིལ་གྱི་མངོན་རྟོགས་མཆིམས་ཆོས་སེང་ལ་སྤྲིང་ཡིག་ཏུ་བྱས་པ། སྒྲོལ་མ་ཉིན་ཞི་མཚན་ཁྲོའི་སྒྲུབ་ཐབས།
དུག་གཞིལ་བ། ནོར་སྒྲུབ་པ་རྣམས་ཀྱི་མན་ངག མཎྜལ་བཞིའི་གསོལ་འདེབས་བསྡུས་པ། མཎ་བཞི་རྒྱས་པ། གཉན་གྱི་སྒྲོལ་མ་ཡན་ལག་དྲུག་པ། ཕྱག་འཚལ་ཉེར་གཅིག་གི་ས་བཅད། དེའི་ཊཱི་ཀ་གསལ་བའི་འོད་ཟེར། མཁའ་ལྡིང་གི་མངོན་རྟོགས། སྒྲུབ་ཐབས་བརྒྱ་རྩའི་ཊཱི་ཀ ཤཱཀྱའི་རྒྱལ་པོའི་གདུང་རབས།
བོད་ཀྱི་རྒྱལ་པོའི་རྒྱལ་རབས་མདོར་བསྡུས་པ། རྒྱ་བོད་ཀྱི་སྡེ་པའི་གྱེས་ཚུལ། དུས་ཚོད་ངེས་པར་བཟུང་བའི་རྩིས། ག་རིང་རྒྱལ་པོ་ལ་རྩིས་བསྡུར་གྱི་ཡི་གེ ལས་དང་པོ་པའི་ཆོས་སྤྱོད་རིན་ཆེན་ཕྲེང་བ། སྡོམ་པ་ཉི་ཤུ་པའི་འགྲེལ་པ། སྤྱོད་འཇུག་གི་ས་བཅད། ཕྱག་ཡིག་དགུ་ཕྲུགས་ཀྱི་ཡི་གེ ཉམས་དབྱངས་ཆེན་མོ་སོགས་གསུང་མགུར་གྱི་ཚོགས་དུ་མ། སྨན་དཔྱད་རྒྱལ་པོའི་དཀོར་མཛོད་རྣམས་ལ་སོགས་པ།
བླ་མ་འདིས་མཛད་པའི་བསྟན་བཅོས་རྣམས་ནི་སྡེབ་སྦྱོར་གཙོ་བོར་མི་མཛད་པར་ཕན་པ་ལྷུར་མཛད་མོད་ཀྱང་། བརྗོད་བདེ་ཞིང་རྟོགས་སླ་ལ་རྣ་བར་སྙན་པས་མཁས་པ་རྣམས་ཀྱི་ཡིད་འཕྲོག་པ་ཁོ་ན་ཡིན་ནོ། ། བླ་མ་རྗེ་པ་འདིའི་མཆན་དང་འཁོར་ལོའི་དཔེ་བྲིས་མཛད་པ་ནི། གཉགས་མ། ལམ་འབྲས་གེགས་སེལ་མཆོག་དབང་གསུམ་གྲོལ་ལམ་ལ་བརྟེན་ཏེ་བསྐུར་བ། བསམ་མི་ཁྱབ་ཀྱི་གཞུང་རིན་ཆེན་འབར་བ། དྲིལ་བུ་སྐོར་གསུམ། སྦྱོང་རྒྱུད། དཔའ་བོ་གཅིག་ཏུ་གྲུབ་པའི་རྒྱུད། ཕྱག་འཚལ་ཉེར་གཅིག་གི་མངོན་རྟོགས།
ལམ་གྱི་ཡན་ལག་དང་བཅས་པ་ཉི་མ་སྦས་པས་མཛད་པ། སྨྲ་སྒོ་མཚོན་ཆ་ལྟ་བུའི་མཆན་དང་། དཔའ་བོ་གཅིག་སྒྲུབ་ཀྱི་དཔེ་བྲིས་རྣམས་མཛད་དོ། ། གཞན་ཡང་གྲུབ་པའི་མཚན་མ་ངོ་མཚར་བ་ཐོབ་པ་ནི། ཡི་དམ་ལྷས་བྱིན་གྱིས་བརླབས་པ་དང་། བསམས་ན་ཤེས་པའི་མངོན་ཤེས་དང་། ལྷ་ཀླུ་དག་གིས་དྲིས་པའི་ཐེ་ཚོམ་སེལ་བ་དང་། དགོས་པ་ཁྱད་པར་གྱི་ཚེ་ལྷ་ཀླུ་ལ་སོགས་པ་ཇི་ལྟར་བསྒོ་བ་ཉན་པ་དང་། ཉིད་ཀྱིས་རྟོགས་པར་དཀའ་བ་འགའ་ཞིག་དགོས་པ་ཁྱད་པར་ཅན་མཐོང་བའི་ཚེ། མཆོད་པའི་ཁྱད་པར་དང་བཅས་པས་གསོལ་བ་བཏབ་ན་རྣལ་འབྱོར་དབང་ཕྱུག་གིས་སྟོན་ཞེས་རྗེ་ཉིད་ཀྱིས་གསུང་ངོ་། །
བླ་མ་ལ་གུས་པ་ལ་བླ་མ་ཡབ་སྲས་ངེས་པར་རྡོ་རྗེའི་འཆང་ཡིན་པ་ལ་ཐེ་ཚོམ་མི་མངའ་བར། ཞལ་བཞུགས་པ་ན་སྐུ་གསུང་ཐུགས་ཇི་ལྟར་མཉེས་པ་བཞིན་བསྒྲུབས་ནས། ཐ་ན་ཀྱལ་ཀའི་ཕྱིར་ཡང་གསུང་མ་བཟློག སྐུ་འདའ་བའི་ཚེ་ཡང་བདག་ཉིད་གླུད་དུ་གཏོང་བའི་བར་དུ་མཛད། སྐུ་འདས་པ་ན། ཅི་ཡོད་བླ་མའི་ཕྱིར་དུ་གཏོང་། དངོས་རྫས་ལ་འཛིན་པ་མེད་པ་ནི། ཆོས་འཁོར་ཡང་རིམ་པ་གསུམ་མཛད། རྒྱུན་དུ་དགེ་འདུན་བརྒྱ་ཕྲག་རེ་ལ་ཚུགས་བཙུགས། དབུ་རྩེ་རྙིང་མར་གྲགས་པའི་གཙུག་ལག་ཁང་འདི་བཞེངས།
བླ་མ་དཀོན་མཆོག་རྒྱལ་པོའི་ནང་རྟེན་གསེར་གྱི་གདུང་ཁང་། བླ་མ་ས་ཆེན་གྱི་ནང་རྟེན་བཀྲ་ཤིས་སྒོ་མང་། སློབ་དཔོན་རིན་པོ་ཆེ་དང་གཅུང་གི་ནང་རྟེན་གསེར་སྐུ་རྣམས་བཞེངས། དེ་དག་གི་དྲུང་དུ་མར་མེ་མཚན་ཐུབ་བརྒྱ་རྩ་བཙུགས། ཆེན་པོ་ལ་འོས་པའི་གདུགས་དང་རྒྱལ་མཚན། བླ་བྲེ་ཆེན་པོ་དང་། དྲིལ་བུའི་གདུང་རིང་གདུང་ཁེབས་ལ་སོགས་མང་དུ་ཕུལ། རིན་པོ་ཆེའི་མདོ་མང་དང་རྒྱུད་འབུམ་ལ་སོགས་པ་བཀའ་འགྱུར་ཕལ་ཆེར་གསེར་ལས་བཞེངས་ནས་གསུང་སྒྲོགས་རྒྱ་ཆེར་མཛད། ཕྱག་ཏུ་འབུལ་བ་བྱུང་བའི་རིན་པོ་ཆེ་དང་དཀར་པོ་འདྲེས་པའི་འབུམ་ཆ་སུམ་བརྒྱ་ལྷག་པ་བྱུང་བ་ལ། བརྒྱ་ཕྲག་གཅིག་བླ་མ་གོང་མའི་གདུང་གི་དྲུང་གཙུག་ལག་ཁང་འདིར་ཕུལ།
གཞན་རྣམས་བསྟན་པ་རྒྱས་པར་བྱ་བའི་ཕྱིར་གཙུག་ལག་ཁང་གཞན་དང་དགེ་བཤེས་དུ་མའི་ཕྱག་ཏུ་ཕུལ། གཞན་ཡང་གཅུང་པ་བ་གུག་ཤི་ཇོ་འབུམ་བྱ་བའི་སློབ་མ་གཅིག་མི་ཉག་རྒྱལ་རྒོད་ཀྱི་བླ་མཆོད་ལ་ཕྱིན། དེ་ནས་དངུལ་གྱི་སྤྱད་ཆ་དང་། གོས་ཁྱད་པར་ཅན་མང་པོའི་ཕོད་ཁ་དང་། བླ་བྲེ་ཤ་བ་མ་ལ་སོགས་པ་ལོངས་སྤྱོད་རྒྱ་ཆེར་འབུལ་བ་བྱུང་། དེ་ལ་སོགས་པ་ཆོས་དང་ཟང་ཟིང་གི་འབུལ་བ་རྒྱ་ཆེན་པོ་བྱུང་བ་ཐམས་ཅད་དཀོན་མཆོག་མཆོད་པ་དང་། སྡུག་ཕོངས་ལ་སྦྱིན་པ་རྒྱ་ཆེན་པོ་མཛད་པས། བདེ་བ་ཅན་དུ་གཤེགས་པ་ན་གདན་དང་ན་བཟའ་ཕྲུགས་གཅིག་མ་ཡིན་པ། གསེར་ཏིལ་འབྲུ་ཙམ་མམ། ཡོ་བྱད་བྲེ་གང་རི་བ་མ་བཟུང་བ་དེ་ནི་ངོ་མཚར་ཆེ་བ་ཡིན་ནོ། །
བཞི་པ་ནི། རྗེ་ཉིད་ཀྱི་ཞལ་ནས། ཁོ་བོ་ལོ་ཉི་ཤུ་པའི་གཡང་དབར་ཉི་ཕྱེད་ཅིག་གཉིད་དུ་སོང་བའི་རྨི་ལམ་དུ་མཚན་བརྗོད་བཏོན་པས། ཕྱེད་ཙམ་འཐོན་ཙ་ན་གཉིད་སད། ཡང་ལོ་ཉེར་གཅིག་པའི་གཡང་བར་ཉི་ཕྱེད་ཅིག་ཙོག་གཉིད་དུ་སོང་བའི་རྨི་ལམ་ན་སྐྱེ་བ་སྔ་མ་ལ་བཟུང་བ་ཡིན་བྱས་ཏེ་མཚན་བརྗོད་ཚར་གཅིག་ཁ་དོན་དུ་བཏོན་པ་རྨིས་པའི་རྗེས་སུ་འཕགས་པ་འཇམ་དཔལ་སྐྱེ་བ་བདུན་གྱི་བར་དུ་ཡི་དམ་གྱི་ལྷའོ་ཞེས་ལུང་བསྟན་པ་རྨི་གསུང་། ལོ་ཉེར་གཉིས་པའི་དུས་དེ་ཀ་ཙ་ན་ཉལ་བའི་རྨི་ལམ་དུ་རྒྱ་གར་གྱི་ཡུལ་ཤར་ཕྱོགས་བྷ་རེནྡྲ་ན་རིན་པོ་ཆེའི་ནགས་རྒྱས་པ་ཅིག་ཡོད། དེ་ན་རི་ལ་དགོན་པ་ཅིག་ན་སྔགས་པའི་པཎྜི་ཏ་བགྲེས་པོ་གཅིག་ཏུ་ཡོད་པ་ལ། དེའི་བྱང་ན་ཡུལ་ཆེན་པོ་གཅིག་གི་བྱང་ངོས་ན་རྒྱལ་པོས་ལྷ་ཁང་བརྩིགས་ནས་རབ་གནས་ཞུ་རུ་བྱུང་བས་ང་རྒས་ནས་མི་ནུས། ངའི་མིང་སྒོ་མཐའ་ཡས་པའི་བློ་གྲོས་བྱ་བ་ཡིན། མིང་དེ་སྒོ་གོང་ལ་བྲིས་ལ་ཞོག་དེས་བར་ཆད་བསྲུང་བ་ཡིན།
དེ་ནས་ངའི་སློབ་མ་པཎྜི་ཏ་གཞན་ཞིག་ལ་གྱིས་བྱས་སོ། ། དེ་ནས་ཚེའི་དུས་བྱས་ནས་མ་ག་དྷཱ་བྱ་རྒོད་ཕུང་པོའི་རིའི་བྱང་ངོས་ན་བཙུན་པའི་པཎྜི་ཏ་རྒས་པོ་ཅིག་ཡོད་པས། ཚེའི་དུས་བྱས་ནས་ཨོ་རྒྱན་གྱི་ཡུལ་གྱི་བྱང་གི་རི་ལ་དགོན་པ་ཅིག་ཡོད། དེའི་ཤོད་ན་ལྷ་ཁང་ཅིག་ན་འཁོར་རྣམས་ཡོད། དེའི་དཔོན་བཙུན་པའི་པཎྜི་ཏ་གཅིག་ཏུ་ཡོད་པ་ལས་འདས། དེ་ནས་སྐྱེ་བ་གཉིས་ཡོད་དེ་བརྗེད། དེ་ནས་བོད་གཅུང་པའི་ཕུ་བྱང་དུ་བསྟན་པའི་མདའ་བྱེ་ཚུབ་ལྡང་བའི་ཤར་གྱི་གད་ལེའི་ལོགས་ནས་ཁ་བྱང་དུ་བསྟན་པ་ན་ཐེམ་པ་ལ་འཛེགས་པ་ན་དགོན་པ་ཅིག་ཡོད། དེ་ན་ལྷོ་ཕྱོགས་ན་ནག་པོ་ཚངས་བྱས་པ། བྱང་ངོས་ན་མཆོད་ཁང་ཅིག་གི་ནང་ན་གསེར་གྱི་མཆོད་རྟེན་གཅིག་གི་ནང་ན་སྔགས་པ་བགྲེས་པོ་ཅིག་ཏུ་ཡོད་པའི་ཚེ་མཚན་བརྗོད་མང་དུ་བཤད། དེའི་དུས་ཀྱི་འགྲེལ་པ་སྔགས་དོན་རྣམ་གཟིགས་ཡིན།
དེའི་དབུ་ན། ཐོབ་དཀའ་རྒྱུ་དང་བཅས་པ་ཡི། ། མཚན་གྱི་དོན་རྣམས་བསྡུས་པ་ཡིན། བྱ་བ་ཅིག་ཡོད་དེ་ད་ལྟ་སྒམ་འདི་ན་བཞུགས། དེ་རྩ་བ་མཚལ་གྱིས་བྲིས་པར་བཤར་མར་འདུག་པ་དྲན། སྤྱིར་ངས་སྐྱེ་བ་བདུན་ཙམ་དྲན་པ་རྨིས། གཉིད་སད་པ་དང་སྟོན་པ་སྤལ་སྟོན་གམ་ན་འདུག་པ་ལ་བཟླས་ཏེ་དཔེ་གཡངས་པས་འགྲེལ་པ་དེ་སྣང་ངོ་། ། དུས་ཕྱིས་ལོ་སོ་བདུན་ལོན་ནས། སློབ་དཔོན་རིན་པོ་ཆེ་བདེ་བ་ཅན་དུ་གཤེགས་ནས་རིང་པོ་མ་ལོན་པའི་ཚེ། དགུན་གྱི་ཐོ་རངས་མནལ་དུ་སོང་བའི་ཚེ་སློབ་དཔོན་རིན་པོ་ཆེའི་གདུང་ཁང་གི་གསེབ་ནས་སྦྲང་བུ་ཆེའི་སྐད་ལྟ་བུས་སྒྲ་བར་སྣང་ལ་ཐོན་ཏེ་འདི་སྐད་ཅེས།
ཁྱོད་ནི་འདི་ནས་བྱང་ཕྱོགས་སུ་ཞིང་ཁམས་དཔག་ཏུ་མེད་པ་འདས་པ་ན་འཇིག་རྟེན་གྱི་ཁམས་གསེར་གྱི་མདོག་ཅན་ཞེས་བྱ་བར་དེ་བཞིན་གཤེགས་པ་གསེར་འོད་རྣམ་པར་རྩེན་པ་ཞེས་བྱ་བའི་བསྟན་པ་ལ། ད་ལྟ་འཁོར་ལོས་སྒྱུར་བའི་རྒྱལ་པོ་བསོད་ནམས་མཐའ་ཡས་ཞེས་བྱ་བ་བཞུགས། དེའི་སྲས་འཁོར་ལོས་སྒྱུར་བའི་རྒྱལ་པོ་ཡོན་ཏན་མཐའ་ཡས་སུ་སྐྱེའོ་ཞེས་པའི་སྒྲ་བར་སྣང་ལ་གྲགས་སོ་ཞེས་གསུངས་སོ། ། དགུང་ལོ་ཞེ་དགུ་པ་ལ་རུ་མཚམས་སུ་སྔ་རེས་བྱོན་པའི་མནལ་ལམ་དུ་རི་ཆེན་པོ་ཅིག་གི་ཞོལ་ན། ཁང་པ་ཆེན་པོ་གཅིག་གི་འོག་ན་ཡང་མི་མང་པོ་རོང་རོང་འདུག སྟེང་ན་ཡང་མི་མང་པོ་འདུག་པའི་དབུས་ན་བླ་མ་ཡབ་སྲས་བཞུགས་པའི་དྲུང་ནས་གཞན་ཞིག་ཏུ་བཞུད་དགོངས་ཙ་ན། བླ་མ་ཡབ་སྲས་ཀྱིས་བཞི་པའི་ལམ་བསྟན་ནས་མི་སྣང་བར་གཤེགས། སྟེང་གི་མི་རྣམས་ལ་ཁྱེད་རང་འགྲོ་འདོད་ན་ངའི་ཟླ་ལ་ཤོག ལམ་རྒྱུས་ང་ལ་ཡོད་པ་ཡིན་བྱས་ནས་རི་དེའི་ཕྲད་ལ་ནུབ་ཕྱོགས་སུ་བྱོན་པ་དང་། མི་རྣམས་ལངས་ནས་ཕལ་ཆེར་རྗེ་བཙུན་གྱི་ཕྱི་ལ་བྱུང་།
འགའ་ཞིག་ལངས་ནས་དེ་ཉིད་ན་འདུག འོག་ན་གཡང་ས་ཆེར་ཡོད་པའི་ལམ་ཅིག་འདུག་པ་ལ། ཞལ་བྱང་དུ་གཟིགས་ཏེ་བྲག་ཐེམ་ཅིག་ལ་འཛེགས་ནས་འདི་ན་ཡར་ཤོག་བྱས་པས་མི་བརྒྱ་ཙམ་ཕྱི་ན་ཡར་བྱུང་། གུང་སྟོན་ལ་སོགས་པ་འགའ་ཞིག་གུང་ཐང་དུ་འགྲོ་ཟེར་ནུབ་ཕྱོགས་སུ་སོང་ངོ་། ། མང་པོ་གཅིག་ངེད་ཀྱིས་མི་ཐར་ཟེར་ཏེ་དེ་ན་འདུག མི་དེ་རྣམས་ཀྱི་ནང་ནས་ཕྱག་རྒྱ་ཆེན་པོ་པ་བྱ་བ་རྦབ་ཏུ་ལྷུང་ཟེར། མ་ཤིའམ་བྱས་པས་མ་ཤི་ཟེར། ད་ཁྱེད་རང་རྣམས་ཤོག་བྱས་ནས་བཞི་པའི་ལམ་བསྟན་ཏེ། དེར་དཔོན་གཡོག་འཐོན་པ་རྣམས་ཡར་བྱོན་པའི་བྱང་ངོས་ན་རི་ཟུར་ཟུག་པོ་ཅིག་འདུག ཤར་ངོས་ན་གོང་ཉག་ཅིག་འདུག་པ་ལ་རི་ལ་ལམ་གཉིས་ཡོད་པ་ལ་བྱང་གི་དེ་བླ་ཆེན་གྱི་བྱང་ཆུབ་སེམས་དཔའ་སྟག་བཏང་བའི་ལམ་ཡིན།
ཤར་གྱི་འདི་ཞུ་ཡས་བཏང་བའི་ལམ་ཡིན། ཁྱེད་རང་བྱང་གི་ལམ་ལ་འགྲོ་བ་རྣམས་སོང་། ངས་མི་ཐར་བས་ཤར་ལམ་ལ་འགྲོ ཁྱེད་འགྲོ་བ་རྣམས་ཀྱང་ཤོག་བྱས་ཏེ་སྐ།་ དེ་ལ་འཛེགས་པ་དང་། སུམ་ཅུ་རྩ་དྲུག་ཙམ་ཕྱི་ལ་བྱུང་བ་ལས། སུམ་ཅུ་ཙམ་གྱིས་ཅུང་མ་ཐར་བ་ལ་བཞི་པའི་ལམ་བསྟན་ཏེ་ཕྱི་ན་ཡར་ཤོག་བྱས་ཏེ། ན་བཟའ་ཐེར་མ་རྐྱང་ཅིག་གསོལ་ནས་བྱོན་པ་དང་ཉག་དེར་སླེབ། ཕྱི་ལ་ངོ་ཤེས་པ་དགའ་སྟོན་དང་གཞན་ལྔ་དྲུག་ཙམ་སླེབ་འདུག དེར་ཉག་དེའི་རྒྱབ་ན་ས་ཕྱོགས་དཀར་ལ་སྣུམ་པ་ཡོད་ཟེར་ནས་བྱོན་པ་དང་མནལ་སད་དེ། དེའི་དོན་ལ་བསམས་ན་འོག་གི་དེ་རྣམས་སྲིད་པའི་རྒྱ་མཚོ།
སྟེང་མ་འཁོར་མང་པོ་འོང་བའི་རྟགས། ལངས་པ་རྣམས་དབང་བསྐུར་བ་དང་། གུང་ཐང་དུ་སོང་བ་རྣམས་རེ་ཞིག་འཁོར་བ་ལས་མི་འཐོན་པ། རྦབ་ཏུ་ལྷུང་བ་དེ་ང་ལ་ཁྲོས་པས་དམ་ཉམས་པ། མ་ཤི་བ་དེ་འཆི་ཁར་ངས་དམ་ཚིག་གསོས་པས་ངན་སོང་དུ་མ་ལྷུང་བ། ལམ་ཁར་ལས་པ་ཅུང་ཟད་ལམ་བསྒོམ་པ། ལམ་གཉིས་ཀའི་ཁར་ལས་པ་ཅུང་ཟད་རྟོགས་པ་རྙེད་པ། སུམ་ཅུ་ཙམ་མ་ཐར་བ་སྔ་མ་བས་ཅུང་ཟད་རྟོགས་པ་མཐོ་བ། ངའི་ཟླ་ལ་སླེབ་པ་དེ་རྣམས་བཟོད་པ་ཐོབ་སྟེ། རྗེ་བཙུན་རང་གི་སློབ་མ་ལ་སྟག་ལྟ་བུའི་ལུས་མ་སྤངས་པར་གྲུབ་པ་ཐོབ་པ་ནི་མི་འོང་།
ཞུ་ཡས་ལྟ་བུའི་བཟོད་པ་ཐོབ་པ་ལྔ་དྲུག་ཡོང་བར་འདུག་གསུངས། དགུང་ལོ་ང་དྲུག་པའི་རྨི་ལམ་ན་བླ་མའི་ཞལ་ནས། ངས་ཁྱོད་ལ་ཆོས་བསྟན་པ་ཐམས་ཅད་འདིར་འདུས་པ་ཡིན་ཏེ། བྱང་ཆུབ་སེམས་ཀྱི་བདག་ཉིད་དངོས། ། དང་པོ་ཆོས་ཉིད་གདན་དུ་བྱ། ། འབྱུང་བ་རླུང་ལ་སྦར་ཟིན་བྱ། ། གཏུམ་མོས་མེ་དྲོད་རབ་ཏུ་བསྐྱེད། ། བྱང་ཆུབ་སེམས་རྒྱུན་དབུ་མར་བཞུགས། ལ་སོགས་འབྱུང་བ་དབང་དུ་འདུ། ། ཡེ་ཤེས་ལྔ་ནི་མངོན་གྱུར་ནས། །
འཆི་བ་མེད་པའི་གནས་ཐོབ་བོ། ། ཞེས་གསུངས་པས་ཕྱི་ནང་གི་རྟེན་འབྲེལ་ཐམས་ཅད་ཐུགས་སུ་ཆུད་དོ། ། ཡང་འདིའི་ངོ་མཚར་བའི་རྣམ་ཐར་ནི། རྒྱ་གར་དུ་འཇིགས་བྱེད་ཀྱི་བསྐྱེད་རིམ་གསལ་ཞིང་། རྫོགས་རིམ་དང་ལྷག་བསམ་དང་བྲལ་བ་ཞིག་ཚེའི་དུས་བྱས་ནས། དབུ་དགུའི་དོད་ཝ་བ་དགུ་བརྩེགས་བྱས་པའི་འདྲེ་གདུག་པ་ཅན་ཅིག་ཏུ་སྐྱེས། དེ་ཉིད་ཁ་ཆེ་པཎ་ཆེན་བོད་དུ་བྱོན་པའི་རྗེས་ལ་འབྲངས་ཏེ། སུ་གང་གིས་ཀྱང་བཟློག་པར་མ་ནུས་པའི་ཚེ། པཎ་ཆེན་ས་སྐྱར་ཕེབས་པའི་སྐབས་སུ་རྗེ་པས་རྡོ་དྲིལ་བསྣམས་ནས་བསུ་བ་ལ་བྱོན། འགབ་འབྲངས་དེ་མཁྱེན་ནས་རྡོ་དྲིལ་ནམ་མཁར་བཞག་ནས་བསྐྲད་པས།
རྒྱ་གར་ལ་ཡང་ལྡོག་མ་ནུས་པ་རྒྱ་ནག་ལ་སོང་བས། དེང་སང་རྒྱ་ནོར་ཁམ་ཆེ་ཙམ་གྱི་རྗེས་ལ་མྱུལ་བ་དེའོ། ། ཡང་སྐབས་ཤིག་ཏུ་རྗེ་བཙུན་གཟིམས་སྤྱིལ་དཀར་པོར་ཐུགས་དམ་ལ་བཞུགས་དུས། ཆོས་རྗེ་ལ་པཎ་ཆེན་གྱིས་ཁྱོད་ཀྱི་ཁུ་བོ་ཅི་བྱེད་ཀྱིན་ཡོད་གསུངས། ཐུགས་དམ་ལ་ཞུགས་ཞུས་པས། རང་རེ་བལྟར་འགྲོ་གསུངས། བདག་གི་སྔོན་ལ་ཕྱིན་ལགས་ཀྱིས་ཞུས་པས། མཉམ་དུ་འགྲོ་གསུངས་ནས་རྗེ་པས་གསང་བ་འདུས་པའི་བདག་བསྐྱེད་ཚར་ནས་མདུན་བསྐྱེད་ཀྱི་མཆོད་བསྟོད་མཛད་པའི་ཐད་དུ་ཕེབས། ། རྗེ་པས་ཕྱག་མཛད་སྙམ་བཞེངས། རྡོར་དྲིལ་ཅོག་ཙེ་ཁར་བཞག་དགོངས་ཙ་ན་བར་སྣང་ལ་ཁྲོལ་ལེ་བཞག་འདུག་པ་ལ།
པཎ་ཆེན་ན་རེ། དེ་ཙམ་ལ་ངོ་མཚར་རྒྱུ་ཙམ་ཡང་ཡོད་དེ་གསུངས་པས། རྗེ་བཙུན་གྱིས་ངོ་མཚར་དུ་རེ་ནས་བྱས་པ་མ་ལགས་གསུངས། དེའི་ཚེ་རྗེ་པ་ལ་པཎ་ཆེན་པས་ཕྱག་ལན་མཛད་པས། པཎ་ཆུང་རྣམས་ཀྱིས་ཁོང་དགེ་བསྙེན་ཅིག་ལ་ཕྱག་ལན་མཛད་པར་མི་འོས། སྔ་གོང་ནས་ཀྱང་ཕྱག་ལན་མི་མཛད་པར་ཞུ་ཕུལ་བར་གདའ། ཞལ་ཆད་ཡོད་པ་མ་ལགས་སམ་ཞུས་པས། དེ་ཡིན་ཏེ་ཁོང་མཧཱ་བཛྲ་དངོས་སུ་འདུག་པ་གསུངས་ཏེ། གསང་བ་འདུས་པའི་དཀྱིལ་འཁོར་དུ་གཟིགས་པ་ཡིན་གསུངས། ཡང་སྐབས་ཤིག་ཏུ་ས་སྐྱར་པཎ་ཆེན་པས་དུས་འདི་ལ་ཉི་མ་གཟས་འཛིན་ཞེས་ཡི་གེ་བཏབ།
རྗེ་པས་དེ་སྐད་མི་གསུང་བ་ཞུ་ད་ལན་ཅིས་ཀྱང་མི་འཛིན་པ་འདུག་ཞུས་པས། པཎ་ཆུང་རྣམས་ཀྱང་ཐུགས་ཁྲེལ་གྱི་རྣམ་པ་མཛད། དེ་ནས་པཎ་ཆེན་ཆོས་རྗེ་པ་དང་བཅས་པ་ཤང་སྲེག་ཤིང་དུ་ཕེབས། ཉི་མ་གཟའ་འཛིན་དུས་བཏབ་བཞིན་མ་བྱུང་བས། པཎ་ཆེན་པ་ན་རེ། དེ་ཙམ་དག་ཁོ་རང་ཤེས་ཏེ་སྟོད་ཡ་གི་ན་དགེ་བསྙེན་རྒན་པོ་ཅིག་ང་རྒྱལ་ཡོད་གསུངས་ལོ། ། ཡང་རྗེ་པས་ཀླུ་ནག་པོ་འཁུན་ཤེས་ལ། ང་གཙུག་ལག་ཁང་ཅིག་བྱེད་པས་ཁྱོད་ཀྱི་ནོར་འདི་རྣམས་གཞན་ཅིག་དུ་བསྐྱེལ་དགོས་གསུངས་པས། ཕྱོགས་ཀུན་ཏུ་བཙལ་བས་རྒྱ་མཚོའི་མཐའ་ཕ་གི་ན་ཅུང་ཟད་ཅིག་འདུག གཞན་བསྐྱེད་ས་མ་རྙེད་ཟེར།
ཅི་ཙམ་ནས་འཁྱོལ་གསུངས་པས། གསེར་རྐྱང་པ་བསྐྱལ་ན་ཡང་ལོ་སྟོང་དགོས་ཟེར། འོ་ན་ཁྱོད་རང་སྡོད་ལ་ས་བླངས་གསུངས་ནས་མོན་རྡོ་རྗེ་རཱ་ཛཱས་སྣ་དྲངས། རྗེ་པས་དེད་དེ་དེང་སང་བླ་བྲང་ཤར་གྱི་ཕ་བོང་རོམ་མེ་བ་དེ་ཡིན་ཏེ། དེ་ནས་དབུ་རྩེ་རྙིང་མར་གྲགས་པ་འདི་བཞེངས་པ་ཡིན་ནོ། ། ཡང་རྗེ་པ་བྱང་གི་ས་ཆ་བྲག་ཕུག་ལྟོ་སྦྲེལ་པ། བར་ན་དཀར་ཁུང་ཡོད་པ་ཅིག་ན་བཞུགས་པའི་ཚེ། ཚེས་བཅོ་ལྔའི་ཟླ་བ་རྒྱང་པ་ན་ལུང་པའི་མདའ་ན་ཇིག་དིར་མང་པོ་འདུག་པ་ལ། ཉེ་གནས་ཀྱིས་བལྟས་པས་རྟ་པ་མང་པོ་བྱུང་སྟེ་རེ་ཞིག་ནས་རྗེ་པའི་གཟིམས་ཕུག་ཏུ་སོང་བ་དག་ཤོང་ས་ནི་མེད་སྙམ་དཀར་ཁུང་ནས་བལྟས་པས། མི་མང་པོ་སྐད་མི་གོ་བ་སྣ་ཚོགས་སྨྲ་ཞིང་ཐལ་མོ་སྦྱར།
བྱིས་པ་ལོ་བརྒྱད་པ་གོས་དཀར་པོ་གྱོན་ཞིང་གཡུའི་བྱ་རུ་བཞི་བཙུགས་པ་ཅིག་གིས་ལོ་ཙཱ་བྱེད་དེ། ། རྗེ་པ་འགྲོ་བའི་དོན་ལ་འབྱོན་དགོས་ཚུལ་ཞུ་ཡིན་འདུག་པ་ན། ང་རྒས་ཤིང་ལས་འབྲེལ་ཙམ་མེད་པས་ཁྱེད་ལ་ཕན་མི་ཐོགས། །

ངའི་ཚ་བོ་ཀུན་དགའ་རྒྱལ་མཚན་དང་ཁྱེད་ལས་འབྲེལ་ཡོད་པས་གཏང་ངོ་གསུང་བ་སོགས་གླེང་། དེ་ནས་རྗེ་པ་བྱོན་ནས་ཆང་ཡོད་དམ་གསུངས་པ་ལ། ཉེ་གནས་ཀྱིས་མང་པོ་ཙམ་མེད་བུམ་གང་བདོག་ཞུས་པས། ཅི་རུང་གི་བལྟར་མི་རུང་བས་ཁྱེད་རང་མ་བལྟ་ཞིག་གསུངས། ཆང་ཐོད་པར་བྱིན་རླབས་མཛད་པས་ཐམས་ཅད་བཟི་བཟི་འཐུང་ཞིང་མཚན་གང་གླུ་གར་བྱེད་པ་མཐོང་སྟེ། དེ་དག་ནི་ཧོར་གྱི་ལྷ་གནམ་ཐེའུ་དང་། བོད་ཀྱི་བཙན་ཐང་རྒྱལ་པོ་ཡིན་པར་བཤད་ལ། གཞན་ཡང་ཀླུ་གཙུག་ན་རིན་ཆེན་རྒྱན་སྣ་ཚོགས་ཀྱིས་སྤྲས་པ་མགོ་བོ་ས་སྐྱ་དང་། མཇུག་རྒྱ་ནག་ཏུ་གཏད་པའི་སྒོ་ནས་དཔལ་ས་སྐྱ་པ་ལ་དཔལ་འབྱོར་གྱི་རྟེན་འབྲེལ་བསྒྲིགས་པ་སོགས་མཐའ་ཡས་ཤིང་། དགུང་ལོ་རེ་གཅིག་པའི་ཚེ་མནལ་ལམ་ན་ནེའུ་གསེང་ཅིག་གི་དབུས་ན་བཞུགས་འདུག་པ་དང་། བུད་མེད་སྔོན་མོ་ཁ་ཅིག་ན་རེ་མཁའ་སྤྱོད་དུ་བྱོན་ཟེར་བ་ལ།
རྗེ་བཙུན་གྱིས་ང་ལ་མཁའ་སྤྱོད་ཀྱིས་ཅི་བྱ། སངས་རྒྱས་ཀྱང་སེམས་ཅན་གྱི་དོན་ལས་མེད་པས་མི་འགྲོ་གསུངས། མདུན་ན་རྡོ་དཀར་འཇམ་ཅིག་འདུག་པས་དྲུང་ན་འཁོད་ནས་འདིའི་སྟེང་དུ་ཞབས་བཞག་ན་མཁའ་སྤྱོད་དུ་འགྲོ་ཟེར། དེར་ཡང་ཞབས་མ་བཞག་པ་རྨིས་གསུངས། དགུང་ལོ་རེ་བདུན་པའི་དབྱུག་པ་ཟླ་བའི་མཚན་མོ་བླ་ཆེན་ཉིད་ལ་བྱང་སེམས་བརྒྱད་ཀྱིས་བསྐོར་བའི་གཡས་སུ་ཀྱེ་རྡོར་ལྷ་དགུ། ། གཡོན་དུ་ཤཱཀྱ་ཐུབ་པ་ལ་ཀཽཎྜི་ནྱ་ལ་སོགས་པ་དགྲ་བཅོམ་བརྒྱད་ཀྱིས་བསྐོར་བའི་རྣམ་འཕྲུལ་བསྟན་ནས། བླ་མ་ས་ཆེན་གྱི་ཞལ་ནས་ཁྱོད་རབ་ཏུ་འབྱུང་ན་སུ་ལ་འབྱུང་། དབང་ལེན་ན་གང་ལ་ལེན་གསུངས་པ་ན། བདག་རབ་ཏུ་འབྱུང་ངམ་དབང་ལེན་ན་མཁན་པོ་དང་སློབ་དཔོན་དུ་གྱུར་པ་ཆོས་རྗེ་ཉིད་དོ་ཞེས་ཞུས་པས། དེ་ཁོ་ན་བཞིན་ཁྱོད་ཀྱིས་ལེགས་པར་རྟོགས་པ་དེ་བཞིན་ནོ།
ཞེས་དབུགས་ཕྱུང་། གཞན་ཡང་དེའི་མཚན་ཐོག་ཐག་བླ་ཆེན་དང་དྲིས་ལན་གྱི་སྒོ་ནས་ཐེ་ཚོམ་མང་པོ་ཆོད་གསུངས་སོ། ། དགུང་ལོ་རེ་བརྒྱད་པའི་ཚེ་བདེ་བ་ཅན་དུ་སྤྱན་འདྲེན་པའི་ལྷའི་ཕོ་ཉ་མང་པོ་བྱུང་བ་ཕྱིར་ལྡོག དགུང་ལོ་རེ་དགུ་པ་ལ་ལྷ་དུ་མ་ལྷགས་ནས་མི་མཇེད་ཀྱི་མི་བསྔགས་པ་དང་། བདེ་བ་ཅན་གྱི་བསྔགས་པ་བརྗོད་པའི་སྒོ་ནས་སྤྱན་འདྲེན་པ་ན། ཁོ་བོ་ཞིང་བཟང་བ་ལ་དགའ་བ་དང་ངན་པ་ལ་མི་དགའ་བ་མེད་ལ། ཞིང་སྦྱོང་བ་ལ་ཞིང་དམན་པ་ཁྱད་པར་དུ་འཕགས་ཤིང་། བདག་ལ་ལྟོས་པའི་མགོན་མེད་པ་འགའ་ཞིག་ཡོད་པས་མི་འགྲོ་གསུངས་ནས་བཟློག དེ་ནས་བདུན་ཅུ་པ་ན་ཅི་ནས་ཀྱང་གཤེགས་སོ་ཟེར་བ་ན། བདེ་བ་ཅན་གྱི་བཀོད་པ་ཡང་གཟིགས་ཤིང་།
ཐུན་མོང་དུ་ས་གཡོ་བ། སྒྲ་གྲག་པ། འོད་ཕུང་འཕྲོ་བ་ལ་སོགས་པ་སྣང་ངོ་། ། བདུན་ཅུ་པའི་སྲོད་ལ་ཕྱི་ན་ཡོད་པ་འགའ་ཞིག་གིས་ཀྱང་སྤྱན་འདྲེན་པའི་ལྷ་ཚོགས་དུ་མ་མཐོང་ཞིང་། ཆོས་རྗེ་ས་པཎ་དྲུང་ན་འདུག་པས་ཀྱང་གཟིགས་སྐད། ཐོ་རངས་ཆོས་རྗེས་ཅོག་ཙོག་པུར་འདུག་སྟེ་གསོལ་བ་བཏབ་པས། ཅུང་ཟད་མནལ་བ་ན་བདེ་བ་ཅན་ནས་འོད་ཟེར་བའི་ལྷ་ཚོགས་ནམ་མཁའ་ཁྱབ་པའི་གཟུགས་ཅན་རིན་པོ་ཆེའི་དྲ་བས་བསྐོར་བ་རྣམས་ཀྱིས་སེང་གེའི་ཁྲི་རྒྱན་དུ་མས་སྤྲས་པ་དང་། མཆོད་པའི་བཀོད་པ་དུ་མ་དང་བཅས་པས་རྗེ་པ་བདེ་བ་ཅན་དུ་སྤྱན་འདྲེན་ཟེར་བ་ལ་གསོལ་བ་བཏབ་པས་རེ་ཞིག་ཅང་མི་སྨྲ་བར་འཁོད་པར་སྣང་ངོ་། ། རྗེ་ཉིད་ལ་གསོལ་བ་བཏབ་པས་གཤེགས་པ་ལ་སྤྲོ་བར་གཟིགས་ནས། ཁྱོད་ཀྱང་བདེ་བ་ཅན་གྱི་བཀོད་པ་ལ་ལྟོས་ཤིག་གསུངས་ཏེ་ཕྱག་གིས་བརྡ་སྤྲད་པས།
བཻ་ཌཱུརྻའི་ས་གཞི་དང་རིན་པོ་ཆེའི་ཤིང་ལྗོན་པ་ལ་སོགས་པའི་བཀོད་པ་ཡིད་འཕྲོག་པ་གཟིགས་སོ། ། དེར་དང་པོ་གསེར་མདོག་ཅན་དུ་གཤེགས་གསུངས་པ་དང་མི་འགལ་ལམ་ཞུས་པས། བླ་མ་ཡབ་སྲས་ཀྱི་དྲུང་དུ་སྐྱེ་བར་གྱུར་ཅིག་ཅེས་སྨོན་ལམ་གྱི་སྟོབས་ལས་རེ་ཞིག་བདེ་བ་ཅན་དུ་འགྲོ་གསུངས། དེ་ནས་རྣམ་ཐར་འགའ་གསུང་བ་སད་པ་ན་བསྙེལ་སྐད། དེའི་ཚེ་ཡན་ལག་བདུན་པ་སྔོན་དུ་འགྲོ་བས་དཀྱིལ་འཁོར་བསྒོམ་པ་ལ་སོགས་པ་མཛད་ནས་ཆོས་རྗེ་པ་ལ། ཁོ་བོ་རེ་ཞིག་བདེ་བ་ཅན་དུ་འགྲོ། དེར་ཡུན་མི་རིང་བ་ཅིག་བསྡད་ནས་གསེར་གྱི་མདོག་ཅན་དུ་སྔར་བཤད་པའི་ཚུལ་གྱི་འཁོར་ལོས་སྒྱུར་བའི་ཆ་བྱད་དུ་བྱས་ནས་སངས་རྒྱས་ཀྱི་ཞིང་སྦྱོང་བར་བྱེད། དེ་ནས་སྐྱེ་བ་གསུམ་པའི་ལུས་དེ་ལ་བརྟེན་ནས་ལུས་དེ་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཏུ་རེ་བ་ཡིན་གསུངས་ནས་གསང་སྔགས་ཀྱི་རྟེན་འབྲེལ་ཟབ་མོ་ལ་རྩེ་གཅིག་ཏུ་མཛད་དེ། གདན་ས་ནི་ལོ་ཉེར་དྲུག་པ་ནས་བདུན་ཅུའི་བར་ལོ་ཞེ་ལྔ་མཛད་ཅེས་གདུང་རབས་ཁ་ཅིག་ལས་འབྱུང་བ་ལ། ངོ་མཚར་སྣང་བ་ལས་དགུང་ལོ་བཅུ་གསུམ་པའི་ཚེ་གདན་ས་མཛད་པར་ཡང་བཤད་དོ། །
གང་ལྟར་དེ་ནས་དགུང་ལོ་བདུན་ཅུ་པ་མེ་ཕོ་བྱི་བའི་ཁྲ་ཟླ་བའི་ཚེས་བཅུ་གཉིས་ལ་བདེ་བ་ཅན་དུ་གཤེགས་སོ། ། དེ་ལྟ་བུའི་རྗེ་བཙུན་རིན་པོ་ཆེ་ཉིད་ལ་སློབ་མའི་ཚོགས་བགྲང་ཡས་ཀྱང་མཚོན་པ་ཙམ་ཞིག་བརྗོད་ན། གནས་ལྔ་རིག་པ་ས་སྐྱ་པན་ཆེན་དང་། ། དབང་ཕྱུག་གྲགས་དང་བནྡེ་བཤེས་གཉེན་གྲགས། ། ཐུགས་ཀྱི་སྲས་མཆོག་ཤཱཀྱ་གྲགས་པ་དང་། ། རིགས་འཛིན་གྲགས་ཏེ་གྲགས་པའི་མཐའ་ཅན་བཞི། ། དེ་བཞིའི་སྟེང་དུ་ལྡེ་སྟོན་དཀོན་མཆོག་གྲགས། ། དགའ་སྟོན་རྡོར་གྲགས་སྲས་སྟོན་བློ་གྲོས་གྲགས། ། འཇིགས་མེད་གྲགས་ཏེ་གྲགས་པའི་མི་བརྒྱད་དང་། ། སྨུ་ཆུ་བྱང་གྲགས་གཙང་སྟོན་བརྩོན་འགྲུས་གྲགས། །
ལྷ་ཐོག་ཡོན་ཏན་ཤེས་རབ་རིན་ཆེན་ཏེ། ། གུར་རྒྱན་ཞུས་པའི་སློབ་བུ་རྣམ་བཞི་དང་། ། རྩིས་འདུལ་གཞོན་སེང་ཁམས་ཀྱི་འཛི་སྟོན་དང་། ། དབོན་སྟོན་སྐྱེར་ཁང་ཇོ་སྲས་ལྕགས་རྡོར་ཏེ། ། རིགས་འཛིན་སྡོམ་བརྩོན་བཞི་སོགས་མང་དུ་བྱོན། ། ཞེས་པ་ལྟར་རོ། ། འདིར་སྨྲས་པ། དབུ་སྐྱེས་པད་དཀར་ཆུན་པོ་ལྟར་མཛེས་ཤིང་། ། བཞིན་རས་བྱེ་རུ་དམར་པོའི་མདངས་འོད་ཅན། ། གངས་རིའི་ཕུང་པོ་ལྟ་བུར་ལྷུན་ཆགས་སྐུ། །
དྲན་པའི་མོད་ལ་དད་ཅིང་སྤྲོ་བ་འཕེལ། ། གང་གི་མཁྱེན་པ་ནམ་མཁའ་ལྟར་ཡངས་པས། ། ངེས་གསང་རྒྱུད་སྡེའི་དོན་རྣམས་རང་དབང་འགྲེལ། ། བཅུ་ཕྲག་བདུན་གྱི་དཀྱིལ་འཁོར་ལྷ་ཚོགས་དང་། ། རྒྱུན་དུ་དབྱེར་མེད་རོལ་པའི་ཏིང་འཛིན་ཅན། ། དུས་མཐར་བདེ་བ་ཅན་སོགས་རིམ་བགྲོད་ནས། ། ད་ལྟ་རྡོ་རྗེ་འཛིན་པའི་སར་བཞུགས་ཁྱེད། ། མཁྱེན་བརྩེ་ནུས་པའི་རྫུ་འཕྲུལ་བསམ་ཡས་ཕྱིར། ། ཁྱེད་རིགས་འཛིན་པའི་དད་ལྡན་བདག་རྒྱུད་ལ། ། ལུང་དང་རྟོགས་པའི་ཡོན་ཏན་ཆེར་བསྐྱེད་ནས། །
ས་སྐྱ་པ་ཡི་བསྟན་པའི་རྒྱུན་འདི་ཉིད། ། མཆོག་ཏུ་འཕེལ་ཞིང་ཡུན་དུ་གནས་པ་ཡི། ། ཐོགས་མེད་ནུས་པའི་དཔལ་ལ་དབང་བསྒྱུར་མཛོད། ། ཅེས་དད་པའི་རྒྱ་མཚོ་ལས་རང་བྱུང་དུ་བྱུང་བའི་གསོལ་འདེབས་ཀྱི་རྦ་རླབས་སོ། ། དེ་ལྟ་བུའི་བླ་མ་རྗེ་བཙུན་ཆེན་པོ་དེ་ཉིད་ཀྱི་གཅུང་དཔལ་ཆེན་འོད་པོ་ནི། ཡབ་དགུང་ལོ་ང་དགུ་པ་ལྕགས་ཕོ་རྟ་ལོ་སྨིན་དྲུག་ཟླ་བའི་ཉི་ཤུ་ལྔ་ལ་འཁྲུངས་ཏེ། དེ་ནི་ཐུགས་བརྟན་ཞིང་ཡངས་ལ་བརྩོན་འགྲུས་དང་ལྡན་པ། ཡབ་མེས་ཀྱི་ཆོས་ལ་སྦྱངས་ཤིང་མན་ངག་མང་པོ་མངའ་བ། ཁྱད་པར་དུ་གསོ་བ་རིག་པའི་སྒོ་ནས་བརྩེ་བའི་ཐུགས་རྗེས་འགྲོ་བ་མང་པོའི་དོན་མཛད་ཅིང་། འདི་ཉིད་ཀྱིས་མཛད་པའི་གསོ་བ་རིག་པ་ལ་བརྒྱད་ཆུང་ཉི་མའི་འོད་ཟེར་ཞེས་བྱ་བའི་བསྟན་བཅོས་ཡོད་པར་གྲགས་ལ།
དགུང་ལོ་ང་བཞི་བཞེས་པའི་དུས་སུ་ཆུ་མོ་ཕག་གི་ལོ་ཟླ་བ་ལྔ་པའི་ཉི་ཤུ་གཅིག་ལ་བདེ་བར་གཤེགས་སོ། ། བླ་མ་གཅུང་དེ་ལ་སྲས་གཉིས་བྱུང་བ་ནི། མ་གཅིག་གར་ཕུ་མ་ཉི་ཁྲི་ལྕམ་ཞེས་བྱ་བ་ཁབ་ཏུ་བཞེས་པ་ལས་འཁྲུངས་པ་ཡིན་ཏེ། དེ་ཡང་ཆེ་བ་དེ་ཆོས་ཀྱི་རྗེ་ས་སྐྱ་པཎྜི་ཏ་ཞེས་གྲགས་ལ། མཚན་ཀུན་དགའ་རྒྱལ་མཚན་ཞེས་བྱ་བ་ཡིན་ནོ། ། དེ་ཉིད་ཡབ་དགུང་ལོ་སོ་གསུམ་བཞེས་པའི་དུས་སུ་ཆུ་ཕོ་སྟག་གི་ལོ་ཁྲ་ཟླ་བའི་ཉི་ཤུ་དྲུག་ལ་འཁྲུངས་ཤིང་། དེའང་ཡུམ་གྱི་ལྷུམས་སུ་འཇུག་པ་ན་ཀླུའི་རྒྱལ་པོ་རིན་པོ་ཆེའི་རྒྱན་མིག་གིས་བལྟར་མི་བཟོད་པ་ཅིག་ཁྱོད་ལ་གནས་གཡར་ཟེར་བ་རྨིས་ཤིང་། ལྷུམས་སུ་ཞུགས་པ་ན་ཡུམ་ལ་ཏིང་ངེ་འཛིན་བཟང་པོ་སྐྱེས། བལྟམས་པ་ན་བར་སྣང་འོད་ཀྱིས་ཁྱབ་པ་དང་། བལྟམས་ནས་འགོག་ཐུབ་པ་ན་སྔ་མའི་བག་ཆགས་སད་པས་སཾ་སྐྲྀ་ཏའི་སྐད་སྨྲ་བ་འགའ་རེ་བྱུང་།
ཡུམ་གྱིས་འདི་ལ་གུ་བ་ཅིག་ཡོང་བ་མ་ལགས་སམ། གཏམ་གོ་རྒྱུ་མེད་པ་སྨྲས་ཡིན་གདའ་ཞུས་པས། རྗེ་པས་སཾ་སྐྲྀ་ཏ་མཁྱེན་པས་གཟིགས་ནས། ཁྱོད་ཀྱི་བུ་ལ་གུ་བ་བྱུང་དོགས་མེད་གསུངས་སྐད། གཞན་ཡང་ཕྱག་མཛུབ་ཀྱིས་ནཱ་ག་ར་དང་ལཉྪ་ལ་སོགས་པ་རྒྱ་གར་གྱི་ཨཱ་ལི་ཀཱ་ལི་ཚར་རེ་བྲིས་ནས་ཀློག་པའི་ཚུལ་མཛད། དེ་ལ་མི་འགོམ་པར་ཕྱག་གིས་ཕྱིས་ནས་གཏོང་བ་དང་། རྒྱ་ཀློག་བོད་ཀློག་མ་བསླབས་པར་མཁྱེན་ཅིང་། དེ་ནས་ཐོས་བསམ་གྱིས་རྒྱུད་སྦྱངས་པའི་ཚུལ་ནི། རྒྱུ་དུས་སུ་ཤེས་བྱ་ལ་བསླབ་པའི་ཚུལ་དང་། འབྲས་དུས་སུ་རིག་པའི་གནས་ལྔ་མཁྱེན་པའི་ཚུལ།
དེ་ལྟར་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་ནས་བསྟན་པ་དང་སེམས་ཅན་གྱི་དོན་ཇི་ལྟར་མཛད་པའི་ཚུལ་རྣམས་སུ་ཡོད་པ་ལས། དང་པོ་ནི་གསན་ཡིག་ལྷུག་པར་བྲིས་པ་རྣམ་ཐར་གཞན་དུ་རྒྱས་པར་འབྱུང་ཡང་། ཆོས་རྗེ་ཉིད་ཀྱི་ཆག་ལོའི་དྲིས་ལན་དུ་གསལ་ཞིང་། གོ་སླ་བའི་ཚིགས་སུ་བཅད་པ་ནི་འདི་ལྟར། སྡེབ་སྦྱོར་རིན་ཆེན་འབྱུང་གནས་དང་། ། དམར་སེར་དང་ནི་རྒྱལ་བའི་ལྷ། ། བདེ་བར་གཤེགས་པའི་དཔལ་ལ་ཐོས། ། རྒྱན་གྱི་བསྟན་བཅོས་དཎྜི་དང་། ། དབྱངས་ཅན་མགུལ་རྒྱན་ལ་སོགས་པ། ། དགེ་འདུན་དཔལ་ལ་ལེགས་པར་བསླབས། །
མངོན་བརྗོད་བསྟན་བཅོས་འཆི་མེད་མཛོད། ། དེ་ཡི་རྒྱ་ཆེར་འགྲེལ་བཅས་པ། ། མཁས་པ་གསུམ་ལ་ལེགས་པར་གཏུགས། ། ནག་མོ་ཁོལ་གྱི་སྙན་ངག་གསུམ། ། བདེ་བར་གཤེགས་པའི་དཔལ་གྱིས་བཤད། ། བྱང་ཆུབ་སེམས་དཔའི་སྐྱེ་བའི་རབས། ། བདག་ཉིད་ཆེན་པོ་གཉིས་ལས་ཐོས། ། གསང་བ་འདུས་པ་འཕགས་པའི་སྐོར། ། ཡེ་ཤེས་ཞབས་ཀྱི་ཡན་ལག་རྣམས། ། བདག་ཉིད་ཆེན་པོ་གཉིས་ལས་ཐོས། །
དེ་ཉིད་ཀྱི་ནི་རྒྱུད་འགྲེལ་གསུམ། ། བདེ་མཆོག་ཉུང་ངུའི་བཤད་པའི་རྒྱུད། ། མཁའ་འགྲོ་རྒྱ་མཚོ་ལ་སོགས་བདུན། ། ཀྱེ་རྡོ་རྗེ་ཡི་རྒྱུད་གསུམ་དང་། ། དེ་ཡི་རྗེས་འབྲང་ཌོམྦིའི་སྐོར། ། རྙོག་མེད་ཨ་རལླི་སོགས་གསུམ། ། མགོན་པོ་མངོན་པར་འབྱུང་བའི་རྒྱུད། ། དེ་ཉིད་འདུས་པ་འགྲེལ་བཅས་པ། རྡོ་རྗེ་རྩེ་མོ་དཔལ་མཆོག་དང་། ། མཁའ་མཉམ་ཐམས་ཅད་གསང་བ་དང་།
དེ་དག་གཉིས་ཀའི་འགྲེལ་པ་དང་། ། ངན་སོང་སྦྱོང་བ་ཡན་ལག་བཅས། ། ཁྲོ་བོའི་རྒྱལ་པོའི་རྟོག་པ་ཆེ། ། དེ་བཞིན་གསང་བ་ཆེན་པོ་སོགས། ། དཔུང་པ་བཟང་པོ་ལེགས་གྲུབ་དང་། ། གསང་བ་སྤྱི་རྒྱུད་ལ་སོགས་པ། ། མཚན་བརྗོད་བཤད་པ་ལུགས་བཞི་དང་། ། བརྟག་གཉིས་འགྲེལ་པ་ཀུ་མུ་ཏི། ། མུ་ཏིག་ཕྲེང་བ་པདྨ་ཅན། ། རིན་ཆེན་ཕྲེང་བའི་རྣམ་བཤད་རྣམས། །
ས་སྐྱའི་འཇམ་དབྱངས་ཉིད་ལས་ཐོས། ། དུས་ཀྱི་འཁོར་ལོ་ཡན་ལག་བཅས། ། བརྟག་གཉིས་བདེ་མཆོག་ཉུང་ངུ་ཡི། ། འཕགས་པ་གཉིས་ཀྱི་སྟོད་འགྲེལ་བཅས། ། རྣམ་སྣང་མངོན་པར་བྱང་ཆུབ་པ། ། མཚན་བརྗོད་བཤད་པ་ལུགས་རྣམ་གཉིས། ། དེ་ལ་སོགས་པ་མང་པོ་ཞིག ། བདག་ཉིད་ཆེན་པོ་གཉིས་ཀ་ལས། ། ཡང་ནས་ཡང་དུ་ལན་མང་ཐོས། ། གསང་བ་ནོར་བུའི་ཐིག་ལེ་དང་། །
རྡོ་རྗེ་ས་འོག་གསང་བ་རྒྱན། ། རྡོ་རྗེ་སྙིང་པོ་རྒྱན་གྱི་རྒྱུད། ། འདི་རྣམས་བོད་དུ་སྔོན་མ་འགྱུར། ། བདག་གིས་སུ་ག་ཤྲཱི་ལས། ། ཐོས་ནས་བསྒྱུར་ཞིང་གཏན་ལ་ཕབ། ། ཅེས་བཤད་ཅིང་། གསན་ཡིག་ཞིབ་པར་དངོས་གྲུབ་བརྙེས་པའི་སློབ་དཔོན་ཆེན་པོ་ལྷོ་པ་ཀུན་མཁྱེན་རིན་ཆེན་དཔལ་གྱིས་མཛད་པའི་རྣམ་པར་ཐར་པ་ལས་ཤེས་པར་བྱའོ། ། གཉིས་པ་འབྲས་དུས་སུ་རིག་པའི་གནས་ལྔ་མཁྱེན་པའི་རྣམ་པར་ཐར་པ་ལ་གཉིས་ཏེ། ཤེས་བྱ་ཇི་སྙེད་པ་མཁྱེན་པའི་རྣམ་པར་ཐར་པ་དང་། ཇི་ལྟ་བ་མཁྱེན་པའི་རྣམ་པར་ཐར་པའོ། །
དང་པོ་ནི། བདག་ཉིད་ཆེན་པོ་འདིས་ནི་སྐུ་ཚེ་དཔག་ཏུ་མེད་པའི་སྔོན་དུ་མཁས་ཤིང་གྲུབ་པ་བརྙེས་པའི་བླ་མ་དམ་པ་མང་དུ་བསྟེན་ནས། ཤེས་བྱ་ཀུན་ལ་ལེགས་པར་སྦྱངས་པས་སྐུ་ཚེ་འདིར་རང་གི་ངང་གིས་འཇུག་པའི་མཁྱེན་རབ་ཕུལ་དུ་བྱུང་བ་དང་། སྐུ་ཚེ་འདིར་མཁས་པ་དུ་མ་བསྟེན་ཅིང་ལེགས་པར་སྦྱངས་པ་དང་། ལྷག་པའི་ལྷ་ཡིས་རྗེས་སུ་བཟུང་བས་ཤེས་བྱ་ཀུན་ལ་ཐོགས་པ་མེད་པའི་མཁྱེན་པ་མངའ་ཞིང་། སྔར་སྨོས་པའི་ཆོས་ཀྱི་རྣམ་གྲངས་དེ་དག་ཀྱང་ཕལ་ཆེར་ནི་ལན་རེ་དང་། ཤིན་ཏུ་དཀའ་བ་རྣམས་ཀྱང་ཟུང་རེ་གསན་པས་མཁྱེན་པ་ཡིན་ཏེ། ཉིད་ཀྱི་གསུང་ལས། སྒྲ་པ་ང་ཡིན་རྟོག་གེ་པ་ང་སྨྲ་བ་ངན་འཇོམས་ང་འདྲ་མེད། ། སྡེབ་སྦྱོར་ང་མཁས་སྙན་ངག་ང་ཉིད་མངོན་བརྗོད་འཆད་ལ་འགྲན་མེད་ང་། །
དུས་སྦྱོར་ངས་ཤེས་ཕྱི་ནང་ཀུན་རིག་རྣམ་དཔྱོད་བློ་གྲོས་མཚུངས་མེད་ང་། ། འདི་འདྲ་གང་ཡིན་ས་སྐྱ་པ་སྟེ་མཁས་པ་གཞན་དག་གཟུགས་བརྙན་ཡིན། ། ཞེས་དང་། འགའ་ཞིག་འདི་སྐད་དུ་འདྲི་སྟེ། ། ས་སྐྱ་པཎྜི་ཏ་ཁྱོད་མཁས་པ་རྣམས་ལ་ཡོངས་སུ་གྲགས་པའི་ཤེས་བྱ་ཕལ་ཆེ་བ་ཤེས་པར་ཁས་འཆེ་བ་ཞིག་འདྲ་ན། མངོན་པའི་ང་རྒྱལ་གྱིས་མི་ཤེས་བཞིན་དུ་ཤེས་སོ་སྙམ་ནས་ཁས་འཆེ་བའམ། འོན་ཏེ་ཤེས་པ་དང་མི་ཤེས་པའི་རྟོག་དཔྱོད་མ་བཏང་བར་སྨྱོན་ཚིག་ལྟ་བུར་འདོད་རྒྱལ་དུ་ཁས་བླང་བ་ཞིག་གམ། གལ་ཏེ་ཡ་རབས་ཀྱི་ཚུལ་དུ་ལེགས་པར་ཤེས་པ་ལ་ཤེས་པར་བཟུང་ནས་དྲང་པོའི་རང་བཞིན་ཉིད་སྨྲས་པ་ཡིན་ཞེ་ན། སྨྲས་པ་འདི་རྒྱུ་མཚན་མེད་པར་སྨྲས་པ་མ་ཡིན་གྱི། ལེགས་པར་ཐོས་ཤིང་ཤེས་ལ་གཞན་ལ་ཡང་ཆོས་དང་མཐུན་པར་ལན་འདེབས་པར་མྱོང་བས་གྲུབ་ནས་སྒྲ་པ་ང་ཡིན་ཞེས་བྱ་བ་ལ་སོགས་པ་སྨྲས་སོ་ཞེས་དང་།
སྐྱེ་བ་གཞན་དུ་སྦྱངས་པ་དང་། ། མཁས་པ་དུ་མ་བསྟེན་པ་དང་། ། རྣམ་པར་དཔྱོད་པའི་བློ་གྲོས་ཀྱིས། ། ཤེས་བྱ་ཀུན་ལ་འཇིགས་མེད་ཐོབ། ། ཅེས་མདོར་བསྡུས་ཏེ་གསུངས་པ་ལ། དེ་ཉིད་རྒྱས་པར་བཤད་ན་མཁས་པར་བྱ་བའི་ཡུལ་ནི། དེ་ཡུལ་བརྡ་སྤྲོད་རྟོག་གེ་དང་། ། གསོ་བ་ཕྱི་ནང་རིག་ཅེས་བྱ། ། ཞེས་པ་ལྟར་རིག་པའི་གནས་ལྔ་ཡིན་པ་ལས། སྒྲ་རིག་པ་ནི་བརྡ་སྤྲོད་པར་བྱེད་པའི་བསྟན་བཅོས་ཡིན་ལ།
དེའི་གཙུག་གི་ནོར་བུ་ལྟ་བུར་ཀ་ལཱ་པ་དང་། ཙནྡྲ་པ་ཡན་ལག་གི་བསྟན་བཅོས་དང་བཅས་པ་རྣམས་ལེགས་པར་མཁྱེན་པས་ཚིག་གི་ཆ་གང་ལའང་ཐོགས་པ་མེད་པའི་མཁྱེན་པ་ཅན་སྨྲ་བའི་མཆོག ཙནྡྲ་གོ་མི་དང་། རྒྱས་པ་དང་། གནས་འཇིག་དང་། གྲོག་མཁར་དང་། ནོར་རྒྱས་ལ་སོགས་པ་ལྟ་བུ་ཡིན་ནོ། ། གཏན་ཚིགས་རིག་པ་ལ་མཁས་པའི་ཚུལ་ནི། དེའི་བསྟན་བཅོས་རིགས་པའི་གཞུང་ལུགས་ཀྱི་གཙོ་བོ་ཚད་མའི་མདོ་ཀུན་ལས་བཏུས་པ་དང་། དེའི་ཚིག་གི་དོན་གཏན་ལ་འབེབས་པའི་རབ་ཏུ་བྱེད་པ་སྡེ་བདུན་ཡན་ལག་དང་བཅས་པ་ཕྱིན་ཅི་མ་ལོག་པར་མཁྱེན་པས་རང་གཞན་སྡེ་པའི་རྒོལ་བས་གླང་པོ་སྐྱེས་སྟོབས་ཤེས་རབ་ཀྱི་ལུས་རགས་ཤིང་ང་རྒྱལ་གྱི་སྟོབས་རྒྱས་པ།
ལུང་དང་རིག་པ་ལྟར་སྣང་གི་མཆེ་བ་རྣོན་པོས་བླུན་པོ་གྲུབ་པའི་མཐའ་རྣམ་པར་དཔྱོད་མི་ཤེས་པའི་དཔུང་གི་ཚོགས་ཟིལ་གྱིས་གནོན་པར་ནུས་པ་དག་ཀྱང་། ཕྱིན་ཅི་མ་ལོག་པའི་མཁྱེན་པའི་ལུས་སྟོབས་ཡོངས་སུ་རྫོགས་ཤིང་། བདེ་བར་གཤེགས་པའི་གསུང་རབ་རལ་པའི་ཁུར་གྱིས་རབ་ཏུ་ལྗིད་ལ། རང་ལུགས་བསྒྲུབ་པ་དང་། གཞན་ལུགས་སུན་འབྱིན་པའི་མཆེ་སྡེར་རྣོན་པོས་གྲུབ་མཐའ་ངན་པའི་ཀླད་ཁྲག་མ་ལུས་པ་རྩ་བ་ནས་འདོན་ཞིང་། བདག་མེད་པ་དང་སྟོང་པ་ཉིད་ཀྱི་སྒྲ་ཆེན་པོ་ཀུན་ཏུ་སྒྲོགས་པ་ལ་རྣམ་པ་ཀུན་ཏུ་བག་ཚ་བ་མེད་པ། རིག་པའི་དབང་ཕྱུག་དཔལ་ལྡན་ཆོས་ཀྱི་གྲགས་པ་དང་། འཕགས་པ་ཀླུ་སྒྲུབ་ལ་སོགས་པ་ལྟ་བུ་ཡིན་ནོ། ། བཟོ་རིག་པ་ལ་མཁྱེན་པ་རྒྱས་པའི་ཚུལ་ནི། རི་མོ་དང་།
སྐུ་གཟུགས་ཀྱི་མཚན་ཉིད་དང་། ཆག་ཚད་དང་། དེ་དག་གི་དགེ་ལེགས་ལ་སོགས་པའི་བརྟག་པ་དང་། ས་བརྟག་པ་ལ་སོགས་པའི་བརྟག་པ་རྣམ་པ་བརྒྱད་དང་། རྩིས་ཀྱང་བཟོ་རིག་པའི་ཁོངས་སུ་མཁས་པ་རྣམས་ཀྱིས་གསུངས་པས། དཔལ་དུས་ཀྱི་འཁོར་ལོ་ལས་གསུངས་པའི་ཨཾ་ཀ་དང་། དབྲི་བསྣན་དང་། འགོད་བསྒྱུར་ཏེ་ཡི་གེའི་ཡན་ལག་ལྔ་དང་། གཟའ་དང་། ཚེས་དང་།
སྐར་མ་དང་། སྦྱོར་བ་དང་། བྱེད་པ་སྟེ་རྩིས་ཀྱི་ཡན་ལག་ལྔ་དང་། གཟའ་ལྔ་སོ་སོའི་མྱུར་བ་དང་། བུལ་བ་དང་། དྲང་པོ་དང་། འཁྱོག་པོའི་རྐང་པ་བཙལ་བ་དང་། ཁྱིམ་དང་། ལོངས་སྤྱོད་དང་། དེ་དག་གི་དགེ་ལེགས་ཀྱི་རྩིས་དང་།
སྒྲ་གཅན་གྱི་གདོང་དང་། དུས་ཀྱི་མེ་དང་། དེ་དག་གིས་ཉི་ཟླ་འཛིན་པ་དང་། དུ་བ་མཇུག་རིང་འཆར་བ་དང་། ནུབ་པ་ལ་སོགས་པའི་ཕྱིའི་རྩིས་མཐའ་དག་དང་། ནང་གི་རྩ་རླུང་དང་། ཉི་མ་དང་། ཟླ་བ་དང་། གཟའ་དང་། སྒྱུ་སྐར་དང་།
དུས་སྦྱོར་དང་། དབུགས་དང་། ཆུ་སྲང་དང་། དབྱུག་གུ་དང་། འཕོ་བ་དང་། ཆུ་ཚོད་དང་། ཐུན་ཚོད་དང་། ཉིན་མཚན་དང་། ཉི་ཟླ་གཟའ་འཛིན་དང་། དེ་དག་ལ་བརྟེན་ནས་ཡེ་ཤེས་འཆར་བ་དང་།
ནུབ་པ་དང་། མངོན་པར་རྫོགས་པ་འཚང་རྒྱ་བའི་རྩིས་མཐའ་དག་ལེགས་པར་མཁྱེན་པ་ཡིན་ནོ། ། དེང་སང་བོད་ཀྱི་དགེ་བའི་བཤེས་གཉེན་འགྲན་ཟླ་མེད་པར་གྲགས་པ་འགའ་ཞིག་རང་གི་སློབ་མས་བཟོ་རིག་པ་ལ་མཁས་པའི་སྒྲུབ་བྱེད་དུ་གཞལ་ཡས་ཁང་དང་། སྐུ་གཟུགས་ཀྱི་ཆག་ཚད་ཤེས་པ་ཙམ་བཀོད་ནས། དེ་ཉིད་ཀྱི་ལག་ཏུ་བླང་བའི་རིམ་པ་ལ་གོས་ཀྱི་ཚེམ་བུ་སྣལ་མ་མི་ཤེས་ཀྱང་། རིག་པའི་གནས་ལྔ་ལ་མཁས་པར་བྱས་པ་ལྟ་བུ་ནི་མ་ཡིན་གྱི། བདག་ཉིད་ཆེན་པོ་འདིས་ནི་ལག་ཏུ་བླང་བའི་རིམ་པ་རྣམས་ཀྱང་ལེགས་པར་མཁྱེན་ནས། བླ་མ་རྗེ་བཙུན་ཆེན་པོས་ནང་རྟེན་དབུ་རྩེ་རྙིང་མ་ན་བཞུགས་པའི་རྗེ་བཙུན་འཇམ་པའི་དབྱངས་ཀྱི་སྐུ་གཟུགས་ཀྱི་རུ་ཤིང་དང་སྤྲ་བཟོ་ལ་སོགས་པ་ཆོས་ཀྱི་རྗེ་ཉིད་ཀྱིས་མཛད་པ་འདི་ནི་་་་་་འདིའི་ཁྲི་ཡོལ་ཟངས་ཚའི་མཛད་པའང་ཁྱད་པར་འཕགས་པ་ཡིན་ཞེས་ཆོས་རྗེ་གླ་ོ་བོ་མཁན་ཆེན་པས་བཤད་དོ། དུས་ཕྱིས་འཛམ་བུའི་གླིང་ན་བཟོ་རིགས་པ་ལ་མཁས་པ་རྣམས་བཀུག་ནས་བྱས་པའི་སྐུ་གཟུགས་དག་གིས་ཀྱང་བརྒྱའི་ཆར་ཡར་ཉེ་བར་མི་འགྲོ་ཞིང་། རྩ་རྒྱུད་ནས་་་་་ཆོས་རྗེ་པའི་ཕྱག་ནས་སོང་པ་རྒྱ་མ་དཔོན་གྲགས་ལ་སོང་པ་གན་དར་དཀར་པོ་ཁ་ཕྱེད་དོ་ལྷག་པ་འཁྲིས་པ་བཀོད་པ་ཁྱད་པར་འཕགས་པའང་ཡོད་དོ།
བཤད་པའི་བྲིས་སྐུའི་བཀོད་པ་དར་གྱི་ངོས་ལ་བྲིས་པ་དང་། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་ཁང་པའི་ངོས་ལ་འཕགས་པ་འཇམ་དཔལ་གྱི་ཕྱག་མཚན་རི་མོར་བྲིས་པ་དག་ཀྱང་དིང་སང་གི་རི་མོ་ཤིན་ཏུ་མཁས་པ་དག་གིས་ཀྱང་བསྐྲུན་པར་མི་བཟོད་པ་ཡིན་ནོ། ། གསོ་བ་རིག་པ་མཁྱེན་པའི་ཚུལ་ནི། སྔར་སྨོས་པའི་སྨན་དཔྱད་དེ་དག་ལ་སོགས་པ་ལེགས་པར་མཁྱེན་པས་ཉིན་རེ་སྤྱད་པ་དང་དུས་སུ་སྤྱད་པ་ལ་སོགས་པའི་ཆོ་ག་དང་། ནད་ཀྱི་མཚན་ཉིད་དང་། ངོ་མཐོང་བ་དང་། དྲིས་པ་དང་། རེག་པས་བརྟག་པར་བྱ་བའི་ཐབས་དང་། དེ་གསོ་བ་ཞི་བྱེད་དང་། སྦྱོང་བྱེད་ཀྱི་སྨན་དང་།
དཔྱད་ཀྱི་བྱེ་བྲག་རྣམས་དང་། ནད་རྐྱང་པ་དང་ལྡན་པ་དང་། འདུ་བའི་མཚན་ཉིད་རྣམས་དང་། རྐྱང་འཕེལ་དང་། རབ་ཏུ་འཕེལ། རབ་མཆོག་ཏུ་འཕེལ། སོ་སོར་ཟད། རབ་ཏུ་ཟད། རབ་མཆོག་ཏུ་ཟད་པ་ལ་སོགས་པའི་དབྱེ་བས་འཕེལ་ཟད་ཀྱི་འགྲོས་དང་། སྟོད་རྨད་དུ་དྲངས་ཤིང་འདོན་པ་ལ་སོགས་པ་རྣམས་ལས་རྣམ་པ་ལྔའི་འཇུག་སྒོ་དང་།
དང་པོ་མི་འབྱུང་བར་བྱ་བ་དང་། བྱུང་བ་ཕྱིར་བཅོས་པ། བཅོས་ནས་སླར་ཕྱིར་མི་ལྡོག་པའི་ཐབས་སྟོན་པར་བྱེད་པའི་གཞུང་ལག་ཏུ་བླང་བའི་རིམ་པ་དང་བཅས་པ་ལེགས་པར་བསྟན་ནས་འབྱུང་བ་འཁྲུགས་པའི་མཚན་ཉིད་ཅན་གྱི་ནད་ཞི་བར་བྱེད་པ་ལ་སྨན་པའི་རྒྱལ་པོ་འཚོ་བྱེད་གཞོན་ནུའི་གསོས་ལྟ་བུ་ཡིན་ནོ། ། ནང་རིག་པ་ཡང་ཉིད་ཀྱི་གསུངས་ལས། བདེ་བར་གཤེགས་པའི་གསུང་རབ་སྡེ་སྣོད་རིན་པོ་ཆེ་གསུམ་གྱིས་བསྡུས་པ་ཕ་རོལ་ཏུ་ཕྱིན་པ་དང་། གསང་སྔགས་ཡིན་པ་ལས་ཕ་རོལ་ཏུ་ཕྱིན་པའི་སྡེ་སྣོད་ལ་ལྷག་པར་ཤེས་རབ་ཀྱི་བསླབ་པ་གཙོ་བོར་སྟོན་པ་མངོན་པའི་སྡེ་སྣོད་དང་། ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་སྟོན་པ་འདུལ་བའི་སྡེ་སྣོད་དང་། ལྷག་པའི་ཏིང་ངེ་འཛིན་གྱི་བསླབ་པ་གཙོ་བོར་སྟོན་པ་མདོ་སྡེའི་སྡེ་སྣོད་དང་། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ཟབ་པ་དང་། སྡོང་པོ་བཀོད་པ་ལ་སོགས་པ་རྒྱ་ཆེ་བའི་གཞུང་ལུགས་མང་དུ་ཐོས་པ་དང་།
རྡོ་རྗེ་ཐེག་པ་ལ་བྱ་བ་དང་། སྤྱོད་པ་དང་། རྣལ་འབྱོར་དང་། རྣལ་འབྱོར་བླ་ན་མེད་པའི་རྒྱུད་སྡེ་རྣམས་རྩ་བ་དང་བཤད་པའི་རྒྱུད་འགྲེལ་བ་དང་བཅས་པ་མང་དུ་ཐོས་པ་དང་། དེ་དག་གི་ཇི་ལྟར་ཉམས་སུ་བླང་བའི་རིམ་པ་སྨིན་པར་བྱེད་པ་དབང་གི་བྱ་བ་དང་། གྲོལ་བར་བྱེད་པ་ལམ་གྱི་སྒོ་ནས་ཏིང་ངེ་འཛིན་གྱི་ལམ་གྱི་མཚན་ཉིད་དང་། དེ་མ་སྐྱེས་པ་སྐྱེས་པར་བྱེད་པའི་ཐབས་དང་། སྐྱེས་པ་བོགས་དབྱུང་བ་དང་། ལམ་གྱི་ས་མཚམས་དང་། ལམ་གྱི་གེགས་སེལ་དང་།
ཏིང་ངེ་འཛིན་གྱི་དྲོད་རྟགས་དང་། ཡེ་ཤེས་སྐྱེ་བའི་རིམ་པ་དང་། འཇིག་རྟེན་དང་འཇིག་རྟེན་ལས་འདས་པའི་ས་དང་ལམ་གྱི་བགྲོད་ཚུལ་རྟེན་ཅིང་འབྲེལ་པར་འབྱུང་བ་ཕྱིན་ཅི་མ་ལོག་པ་སྟོན་པར་བྱེད་པ། རྩ་བ་རྡོ་རྗེའི་ཚིག་ལམ་འབྲས་བུ་དང་བཅས་པའི་གདམས་ངག་གི་གནད་ཚེ་འདི་ཉིད་ལ་རྡོ་རྗེ་འཆང་ཆེན་པོའི་ས་ཐོབ་པར་བྱེད་པའི་ཐབས་ལེགས་པར་ཤེས་པས། བརྩོན་འགྲུས་ཅན་ལུས་འདི་ཉིད་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་ལམ་དུ་བཀྲི་བར་ནུས་པ་དང་། གཞན་ཡང་རྒྱ་གར་གྱི་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་རྣམས་ལ་གྲགས་པའི་གདམས་ངག་ཕལ་ཆེ་བ་དང་། བོད་བགྲེས་པོ་རྣམས་ལ་གྲགས་པའི་བཀའ་གདམས་དང་། ཞི་བྱེད་དང་། རྫོགས་ཆེན་དང་། ཕྱག་རྒྱ་ཆེན་པོ་ལ་སོགས་པ་ནས་གཅོད་ཀྱི་བར་དུ་ཡོངས་སུ་གྲགས་པའི་གདམས་ངག་ཐམས་ཅད་ཐོས་ཤིང་ཁོང་དུ་ཆུད་པ་དང་།
ལམ་དེ་དག་གིས་རིམ་གྱིས་པ་དང་ཅིག་ཅར་བར་གྲགས་པའི་འཇུག་ཚུལ་ཐམས་ཅད་ཀྱང་ཤེས། དེ་དག་གི་ནོར་བ་དང་མ་ནོར་བའི་གནད་ཐམས་ཅད་ཀྱང་ཕྱིན་ཅི་མ་ལོག་པར་ཁོང་དུ་ཆུད། དེ་དག་གི་དམིགས་པ་འགའ་ཞིག་གིས་ནི་ཞི་གནས་ཙམ་བསྐྱེད་ནུས། ལ་ལས་ནི་ནད་ཕྲ་མོ་ཙམ་སེལ་ནུས། ལ་ལས་ནི་མི་མ་ཡིན་པའི་འཇིགས་པ་ཐམས་ཅད་ལས་སྐྱོབ་ནུས། ལ་ལས་ནི་ཕན་སེམས་ཙམ་བསྐྱེད་ནུས། ལ་ལས་ནི་སྤྲོས་བྲལ་གྱི་རྟོགས་པ་ཕྱོགས་རེ་ཙམ་བསྐྱེད་ནུས། ལ་ལས་ནི་གཟུགས་མེད་པའི་ཁམས་སུ་འཕེན་པ་ཙམ་ནུས། ལ་ལས་ནི་ཉན་ཐོས་དང་རང་སངས་རྒྱས་ཀྱི་ལམ་ཙམ་ལ་འཇུག་ནུས། ལ་ལས་ནི་བསྐལ་པ་གྲངས་མེད་པ་གསུམ་ཕན་ཆད་དུ་རིམ་གྱིས་འཚང་རྒྱ་བའི་རྟེན་འབྲེལ་ཙམ་བྱེད་ནུས།
ལ་ལས་ནི་འཇིག་རྟེན་པའི་གྲུབ་པ་ཆེན་པོ་བརྒྱད་ཙམ་བསྒྲུབ་ནུས། ལ་ལས་ནི་འཇིག་རྟེན་ལས་འདས་པའི་གྲུབ་པ་ཆེན་པོ་མཐོང་བའི་ལམ་གྱི་ཡེ་ཤེས་བསྐྱེད། དེ་ཡན་ཆད་བསྐྱེད་ནས་ཚེ་འདི་ཉིད་ལ་རྡོ་རྗེ་འཆང་ཆེན་པོའི་གོ་འཕང་ཐོབ་པའི་ནུས་པ་ཡོད་དེ། དེ་དག་གི་རྣམ་པར་དབྱེ་བ་ཡང་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ངོ་བོ་བདག་ཅག་གི་ཆོས་ཀྱི་རྗེ་དཔལ་ས་སྐྱ་པ་ཆེན་པོའི་བཀའ་དྲིན་གྱིས་དཔྱིས་ཕྱིན། ལྷག་མ་མ་ལུས། ཐེ་ཚོམ་མི་ཟ་བར་རྟོགས་པས་ནང་གི་ཤེས་བྱ་ཀུན་རིག་ཅེས་སྨྲས་པ་ཡིན་ནོ་ཞེས་གསུངས་པ་དེ་ཐམས་ཅད་ཀྱི་དོན་བསྡུས་པ་ནི། རྣམ་དཔྱོད་བློ་གྲོས་མཚུངས་མེད་ང་། ། ཞེས་སྨོས་ཏེ། རྟོག་པ་དང་དཔྱོད་པ་ཕྱིན་ཅི་མ་ལོག་པའི་བློ་གྲོས་ཀྱི་ཚིག་དང་། དོན་གྱི་འགལ་འབྲེལ་ཕྲ་བ་དང་།
ཆེས་ཤིན་ཏུ་ཕྲ་བའི་དོན་སྔར་ཡོངས་སུ་གྲགས་པ་དང་། མ་གྲགས་པའི་ཤེས་བྱའི་གནས་ལ་བློ་ཞན་པ་འགའ་ཞིག་གིས་ཡུན་རིང་པོར་འབད་དུ་ཟིན་ཀྱང་ལེགས་པར་རྟོགས་མ་ནུས་པ་དག་ཀྱང་། ཚེགས་ཆུང་ངུའི་བདེ་བླག་ཏུ་རྟོགས་ཤིང་ཁོངས་སུ་ཆུད་པས། ཤེས་བྱའི་གནས་ལྔར་གྲགས་པ་དེ་དག་ལ་མཁས་པ་རྣམས་དང་ཕན་ཚུན་བརྩད་ཅིང་དྲིས་ན་བརྗོད་བྱ་དང་མཐུན་པར་ལན་འདེབས་པར་ནུས་པ་མྱོང་བས་གྲུབ་པས། རྣམ་དཔྱོད་བློ་གྲོས་མཚུངས་མེད་ང་། ། ཞེས་སྨྲས་པ་ཡིན་ནོ། ། མཚུངས་པ་མེད་པ་དེའང་རང་གི་སོ་སོར་རྟོག་པའི་ཤེས་རབ་ཀྱི་སྒོ་ནས་རྩོམ་པ་དང་། རྩོད་པ་དང་། འཆད་པ་ལ་དེ་དག་གི་སྤོབས་པ་ཉམས་སུ་ལོན་པ་དང་། ཡུལ་དང་།
དུས་དང་། གང་ཟག་གི་ས་མཚམས་བཟུང་ནས་སྨྲས་ཀྱི། ཡུལ་དང་། དུས་དང་། རང་བཞིན་གྱིས་བསྐལ་བའི་གང་ཟག་སྤོབས་པ་ཉམས་སུ་མ་ལེན་པ་དེ་དག་ལ་དགག་པ་དང་བསྒྲུབ་པ་ག་ལ་ནུས། དེས་ན་མཚུངས་པ་དང་མི་མཚུངས་པའི་རྣམ་པར་དབྱེ་བ་བྱས་སོ། ། འཇིག་རྟེན་པ་ཕལ་ཆེ་བའང་མཚུངས་པ་དང་མི་མཚུངས་པའི་རྣམ་གཞག་དེ་ཙམ་ལ་རྟེན་པར་བྱེད་དོ། ། དེ་ལྟར་ན་རིག་པའི་གནས་རྣམ་པ་ལྔ་ཤེས་པར་ཁས་འཆེ་བའི་གང་ཟག་དེ་སུ་ཡིན་ཞེས་འདྲི་ན། ས་སྐྱ་པ་སྟེ་ཞེས་ལན་གདབ་བོ། ། དེའང་དཔལ་ས་སྐྱའི་གཙུག་ལག་ཁང་ན་གནས་པ་ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བ་དེ་ཡིན་ནོ། །
མཁས་པ་གཞན་དག་གཟུགས་བརྙན་ཡིན། ། ཞེས་སྨྲས་པ་ཡང་སྔར་ཇི་སྐད་སྨོས་པའི་ཤེས་བྱ་དེ་དག་གི་དོན་ཕྱིན་ཅི་མ་ལོག་པར་ཤེས་པ་ལྟ་སྨོས་ཀྱང་ཅི་དགོས། མིང་ཙམ་ཡང་མ་ཐོས་ཤིང་རྣམ་པ་ཙམ་ཡང་བློ་ལ་མ་ཤར་བ་བཞིན་དུ་ཤེས་བྱ་ཕྱོགས་རེ་ཙམ་ནེ་ཙོའི་འདོན་པ་ལྟར་འདྲིས་ཀྱི། རང་གིས་ལེགས་པར་ཤེས་པར་ཁས་འཆེ་བ་དེ་ཉིད་ལ་ཡང་སྒྲ་དང་། ཚད་མ་དང་། སྡེབ་སྦྱོར་དང་། སྙན་ངག་དང་། ཚིག་གི་རྒྱན་དང་། ཚིག་གི་རྣམ་པར་དབྱེ་བ་དང་། བསྡུ་བ་ལ་སོགས་པའི་སྒོ་ནས་བརྩད་ཅིང་དྲིས་ན།
ཆོས་དང་མཐུན་པར་ལན་འདེབས་པ་ལ་ལུག་ལྟར་ལྐུགས་པར་གྱུར་བཞིན་དུ་མངོན་པའི་ང་རྒྱལ་གྱིས་རང་མཁས་པར་ཁས་ཆེ་ལ། གཞན་ཡོངས་སུ་རྫོགས་པའི་མཁས་པ་དག་ལ་སྐུར་པ་འདེབས་ཤིང་མི་སྙན་པར་བརྗོད་པ་ཙམ་གྱིས་འཕྲིན་ལས་གྲུབ་པར་འདོད་པའི་མཁས་པར་གྲགས་པ་དེ་དག་གཟུགས་བརྙན་དང་འདྲ་བ་ཡིན་ཏེ། ཆུ་ནང་དུ་ཤར་བའི་ཟླ་བའི་གཟུགས་ཟླ་བ་དང་འདྲ་བ་བཞིན་དུ་ཟད་ཀྱི་ཟླ་བའི་དོན་བྱེད་པ་ནི་མ་ཡིན་ནོ། ། ལེགས་པར་ཤེས་པའི་མཁས་པ་གཞན་དག་གཟུགས་བརྙན་དང་འདྲ་བ་ག་ལ་སྲིད་དེ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྟོན་པར་འོས་པ་རྒྱལ་བ་ཐམས་ཅད་ཀྱི་ཐུགས་ཀྱི་སྲས་ཡིན་ནོ། ། དེ་ལྟར་རང་གི་རྣམ་པར་ཐར་པ་ཅུང་ཟད་བཤད་པ་འདི་དག་ཀྱང་རྒྱ་གར་གྱི་པཎྜི་ཏ་ཤེས་བྱ་རིག་པའི་གནས་ལྔ་ཡོངས་སུ་རྫོགས་པ་རྣམས་དང་། བོད་ཀྱིའང་གཞུང་དང་དོན་གྱི་ཆ་ལེགས་པར་དཔྱིས་ཕྱིན་པར་ཤེས་ཤིང་། ཤེས་བྱ་ཐམས་ཅད་ལ་ཤེས་རབ་འཇུག་པ་ལ་འབེལ་བའི་གཏམ་ལ་ཀུན་ནས་དགའ་བ། བདག་ལ་ཡུན་རིང་དུ་བརྩད་ཅིང་དྲིས་པ་གཟུ་བོར་གནས་པ་དེ་དག་གིས་བདག་གི་རང་བཞིན་ཤེས་པར་ཟད་ཀྱི། རང་གི་བློ་ལ་ཁྱབ་པ་བསྒྲུབས་ནས་ཕྱོགས་ཀྱི་ཆོས་གཞན་གྱི་ཤེས་རབ་ལ་སྦྱོར་བའི་བླུན་པོ་དེ་དག་གམ།
སྒྲའི་སྦྱོར་བ་ཕྱོགས་རེ་ཙམ་དྲིས་པའམ། ཚད་མའི་སྦྱོར་བའི་སྐོར་འགའ་རེ་ཙམ་ལ་བརྩད་པའམ། ལུང་དང་མན་ངག་གི་གནད་འགའ་རེ་ཙམ་ལ་དྲིས་གཏུགས་ཅུང་ཟད་བྱས་པ་ཙམ་གྱིས་བདག་གི་ཡོན་ཏན་གྱི་མཐའ་རྟོགས་པར་དཀའོ་ཞེས་གསུངས་ཤིང་། དཔེའི་སྒོ་ནས་ཀྱང་བསྔགས་པ་བརྗོད་པ་ནི། ཤེས་བྱའི་མཁའ་ལ་ཐོགས་པ་མེད་རྒྱུ་ཞིང་། ། ཕས་རྒོལ་ཉི་ཟླའི་གཟི་བརྗིད་བཟའ་ནུས་ཀྱང་། ། རྟག་ཏུ་སྐྱེ་བོ་ཀུན་གྱིས་མ་མཐོང་བས། ། ཀུན་དགའ་རྒྱལ་མཚན་ནམ་མཁའི་སྒྲ་གཅན་འདྲ། ། ཞེས་གསུངས་སོ། ། རྣམ་པར་ཐར་པ་འདི་ལྟ་བུ་རྣམས་ཀྱང་ང་རྒྱལ་གྱི་སྒོ་ནས་གཞན་ལ་ཟུར་ཟ་བ་མ་ཡིན་གྱི།
སྔོན་གྱི་མཁས་པ་ཆེན་པོ་རྣམས་ཀྱིས་ཀྱང་དགོས་པ་དང་བཅས་ཏེ་གསུངས་སོ་ཞེས་སྟོན་པ་ནི་སྔོན་གྱི་མཁས་པ་ཆེན་པོ་དཔལ་ལྡན་ཆོས་ཀྱི་གྲགས་པ་དང་། བློ་གྲོས་བརྟན་པ་དང་། ཤེས་རབ་འབྱུང་གནས་སྦས་པ་དང་། ཤཾ་ཀ་ར་ནནྡ་དང་། སྨྲ་བའི་སེང་གེ་ལ་སོགས་པ་མཁས་པ་ཆེན་པོ་བྱོན་ཟིན་པ་དེ་དག་ལ་ང་རྒྱལ་མི་མངའ་བར་ཟིན་ཡང་། རང་རང་གི་རྣམ་པར་ཐར་པ་བཤད་པའི་ཚིགས་སུ་བཅད་པ་མཛད་དོ། ། འདི་དག་བསྒྲགས་པས་མ་འོངས་པའི་མཁས་པ་ཆེན་པོ་རྣམས་དང་། སློབ་གྲྭའི་མཁས་པ་དོན་དུ་གཉེར་བ་རྣམས་ཀྱིས་དེ་དག་གི་རྣམ་པར་ཐར་པ་ཁོང་དུ་ཆུད་པར་འགྱུར་བ་དང་། བླུན་པོ་ཡོན་ཏན་ཕྱོགས་རེ་ཙམ་གྱིས་ཆོག་པར་འཛིན་པའི་བློ་འདོར་བ་དང་། བློ་གསལ་བའི་གཞོན་ནུ་དག་ཀྱང་འདི་ལྟ་བུའི་མཁས་པ་ཆེན་པོར་གྱུར་ན་ཅི་མ་རུང་སྙམ་དུ་སྤྲོ་བ་བསྐྱེད་པར་བྱ་བའི་ཕྱིར།
ང་རྒྱལ་གྱི་ཚིག་གསུངས་པ་ལྟ་བུར་མངོན་པ་ཡོད་དེ། སློབ་དཔོན་དཔལ་ལྡན་ཆོས་ཀྱི་གྲགས་པས། སྤྲེའུའི་ཚོགས་ཀྱིས་རི་བོ་བཟུང་ནས་ཆུ་གཏེར་བཞག་ཅེས་གྲོག་མཁར་སྨྲས། ། རྒྱས་པ་སྲིད་སྒྲུབ་བརྡ་ཤེས་དེ་དག་བདེན་མིན་ལོ་རྒྱུས་སྒྲོག་པར་བྱེད། ། ཁོ་བོས་ཚིག་དོན་སྲང་ལ་གཞལ་བཞིན་ཇི་ལྟར་གནས་པ་བདེན་སྨྲས་ཀྱང་། ། འགྲོ་ཀུན་མགྲིན་པ་བརྐྱངས་ནས་སུན་འབྱིན་དེ་ཕྱིར་གྲགས་ལྡན་ཁྱེད་ལ་འདུད། ། ཅེས་གསུངས་པ་དང་། ཡང་། གལ་ཏེ་ཆོས་ཀྱི་གྲགས་པ་ཡིས། ། སྨྲ་བའི་ཉི་མ་ནུབ་པ་ན། །
ཆོས་ནི་གཉིད་ལོག་ཡང་ན་ཤི། ། ཆོས་མ་ཡིན་རྣམས་ད་གཟོད་ལོང་། ། ཞེས་གསུངས་ལ། སློབ་དཔོན་བློ་བརྟན་གྱིས། བདག་བློ་ཕྱོགས་གཅིག་བཞག་པ་དང་། ། གཞན་བློ་ཕྱོགས་གཅིག་བཞག་པ་གཉིས། ། གལ་ཏེ་ཚད་ལ་གཞལ་རུང་ན། ། སྲང་ལ་བཅལ་ན་བདག་བློ་ལྕི། ། ཞེས་གསུངས་པ་དང་། སློབ་དཔོན་ཤེས་རབ་འབྱུང་གནས་སྦས་པས་ཀྱང་། །
རིག་པའི་འོད་ཟེར་སྟོང་གིས་བརྒྱན་པ་ཡིས། ། ཤེས་རབ་འབྱུང་གནས་བློ་ཡི་ཉི་མ་འཆར། ། མུ་སྟེགས་བློ་ངན་མཚན་མོ་རབ་རྒྱུ་བའི། ། རྒྱུ་སྐར་མེ་ཁྱེར་ཚོགས་རྣམས་རབ་ཏུ་བྲོས། ། ཞེས་དང་། ཡང་དེས། ཤེས་རབ་འབྱུང་གནས་སྐྱེས་པ་ན། ། ཤེས་བྱའི་ཚོགས་རྣམས་མི་འདར་ན། ། དེ་ལ་སེམས་མེད་ཡང་ན་ནི། ལྐུགས་པའམ་བ་གླང་མངོན་སུམ་ཡིན། །
ཞེས་གསུངས་པ་དང་། བྲམ་ཟེའི་སློབ་དཔོན་ཤཾ་ཀ་ར་ནནྡས། ཝཱ་རཱ་ཎ་སཱིར་བྲམ་ཟེའི་པཎྜི་ཏ་རྣམས་དང་བརྩད་པ་ན། སློབ་དཔོན་གྱི་རིག་པ་ཤིན་ཏུ་བརླིང་བ་དེ་དག་གིས་མ་གོ་བས། སློབ་དཔོན་ལ་རྟོག་གེའི་འཇུག་པ་མ་ཤར་ཟེར་སྨད་པའི་ཚེ། སློབ་དཔོན་གྱིས། ཉ་པའི་ཚོགས་ཀྱིས་རིན་ཆེན་རིན་ཐང་མེད་རྙེད་པ། ། ཀུན་གྱི་རབ་བསྣམ་ཡང་ཡང་མྱང་ཞིང་བརྡར་མོད་ཀྱི། ། དྲི་དང་རོ་དང་ཁ་དོག་འདོད་བཞིན་མ་རྙེད་པས། ། རྣམ་པར་སྨད་དེ་རྒྱ་མཚོའི་ནང་དུ་དོར་ཞེས་གྲགས། །
ཀྭ་ཡེ་རིན་ཆེན་བླུན་པོའི་ཚོགས་ཀྱི་ལག་འགྲིམས་ནས། ། མ་བསྲེགས་མ་བརྡུངས་ཕྱེ་མར་རླག་པར་མ་བྱས་པར། ། རང་གི་གནས་སུ་ཕྱིན་པས་དགའ་བ་ཅིས་མི་བསྒོམ། ། བདེ་བྱེད་དགའ་བོའང་གནས་སྐབས་དེ་དང་འདྲ་བར་འགྱུར། ། ཞེས་གསུངས་ཤིང་། ཡང་སློབ་དཔོན་སྨྲ་བའི་སེང་གེས། ཡང་ནས་ཡང་དུ་ལག་གཉིས་བརྐྱངས་ནས་རབ་སྨྲས་ནས། ། ཇི་ལྟར་རིག་པར་རིང་རིང་ལྟར་དེ་བརྗོད་པའི་ཚེ། ། སྨྲ་བའི་སེང་གེ་རྒོལ་བ་ཁོ་བོ་འཁོད་གྱུར་ན། ། དབང་ཕྱུག་ཆེན་པོའང་ཡི་གེ་ཙམ་ཡང་ཤེས་མ་ཡིན། །
ཞེས་བྲིས་ནས་སྙུག་རིང་ལ་བཏགས་ནས་མཁས་པའི་གྲྭ་ས་རྣམས་སུ་དྲིལ་བསྒྲགས་པ་དང་། པཎྜི་ཏ་ཤྲཱི་གྷ་ན་ཤྲཱི་ན་རེ། རབ་ཏུ་བྱེད་པ་སྡེ་བདུན་ལུས་གྲིམས་རྣམ་འགྲེལ་རྒྱན་གྱི་མཆེ་བ་ཅན། ། ཆོས་མཆོག་རལ་པའི་ཁུར་འཛིན་བརྡ་སྤྲོད་བྱེད་པའི་སྡེར་མོ་རབ་རྣོ་བས། ། མུ་སྟེགས་གླང་པོའི་ཀླད་འགེམས་རྒོལ་རྣམས་སྐྲག་བྱེད་གང་བྱེད་གང་ཡིན་པ། ། དེ་ནི་དཔལ་སྟུག་དཔལ་ཡིན་འཇིགས་མེད་སེང་གེའི་སྒྲ་ཆེན་ཀུན་ཏུ་སྒྲོགས། ། ཞེས་སྙུག་རིང་ལ་བཏགས་ནས་ཀ་ལིཾ་ཀའི་རྒྱལ་པོའི་སྒོར་བཏགས་སོ་ཞེས་གྲག་གོ ། འདི་ལྟ་བུའི་རང་གི་ཡོན་ཏན་བསྔགས་པའི་ཚིགས་སུ་བཅད་པ་བརྗོད་པ་ནི་མཁས་པ་ཐམས་ཅད་ཀྱི་རྣམ་པར་ཐར་པ་ཡིན་པས་མཛེས་ཀྱི་གཞན་དུ་ནི་རང་གི་རིགས་དང་། ལོངས་སྤྱོད་དང་། འཁོར་དང་།
དམག་དཔུང་དང་། དབང་ཕྱུག་ལ་སོགས་པ་འཇིག་རྟེན་པའི་ཕུན་ཚོགས་རྣམས་ཀྱི་སྒོ་ནས་ང་རྒྱལ་སྨྲ་བ་ནི་མཁས་པ་རྣམས་ཀྱིས་ཁྲེལ་ཞིང་རང་ངོ་ཚ་བའི་གནས་ཡིན་པས། སྔོན་བྱུང་བའི་དམ་པ་དེ་དག་གིས་བསྒྲགས་པའང་མེད་པས་དེ་བཞིན་ཤེས་པར་བྱོས་ཤིག ཐོག་མར་ཤེས་བྱ་ཀུན་ལ་མཁས་པར་བྱས། ། བར་དུ་མཁས་པའི་ཚོགས་སུ་ལེགས་པར་བཤད། ། ཕྱིས་ནས་འདྲིས་པའི་དོན་ལ་བརྩོན་པར་བསྒོམ། ། དུས་གསུམ་རྒྱལ་བ་རྣམས་ཀྱི་བཞེད་གཞུང་ཡིན། ། ཞེས་ལེགས་པར་གསུངས་སོ། ། གཉིས་པ་ཤེས་བྱ་ཇི་ལྟ་བའི་དོན་མཁྱེན་པའི་ཚུལ་ནི། ཆོས་རྗེ་ཉིད་ཀྱི་ཞལ་ནས་ཁོ་བོ་ཡང་གཞོན་པའི་དུས་སུ་རྗེ་བཙུན་ཆེན་པོ་ལ་བླ་མའི་རྣལ་འབྱོར་གྱི་བྱིན་རླབས་ཞུས་པས།
ཁྱོད་ཀྱིས་སངས་རྒྱས་ཀྱི་འདུ་ཤེས་མི་སྐྱེ་ཁུ་བོའི་འདུ་ཤེས་སྐྱེ། ལུས་ལོངས་སྤྱོད་ཀྱིས་བླ་མའི་ཕྱོགས་སུ་དཀའ་ཐུབ་མི་ནུས་གསུངས་ནས་མ་གནང་། ཕྱིས་འཆི་ལྟས་འཇིགས་པ་ཅིག་བྱུང་། ཁམས་ཀྱང་མ་བདེ། དེའི་དུས་སུ་རྗེ་བཙུན་རིན་པོ་ཆེ་ལ་སྐུ་ཁམས་མ་བདེ་བ་ཞག་འགའ་བྱུང་། དེར་ཉིན་མཚན་རྒྱུན་མ་ཆད་པར་གཉིད་དང་ཁ་ཟས་ཀྱི་འདུ་ཤེས་ཀྱང་མ་བྱས་པར་ཞབས་ཏོག་བྱས། དེས་སྡིག་པ་ཅུང་ཟད་དག་པ་འདྲ། དེ་ནས་བླ་མའི་རྣལ་འབྱོར་འདི་གནང་བས། བླ་མ་ལ་སངས་རྒྱས་ཀྱི་འདུ་ཤེས་སྐྱེས། སངས་རྒྱས་ཐམས་ཅད་ཀྱི་ངོ་བོ་འཕགས་པ་འཇམ་དཔལ་དུ་མཐོང་།
མོས་གུས་ཐུན་མོང་མ་ཡིན་པ་སྐྱེས། དེ་ཉིད་ཀྱི་འཆི་ལྟས་ལས་གྲོལ། ཁམས་ཤིན་ཏུ་བདེ། དེ་ནས་སྒྲ། ཚད་མ། སྙན་ངག སྡེབ་སྦྱོར། ཚིག་གི་རྒྱན། གསང་སྔགས། ཕ་རོལ་དུ་ཕྱིན་པ།
མངོན་པ། འདུལ་བ་ལ་སོགས་པ་ལུང་དང་རིག་པའི་གནད་ཐམས་ཅད་ཕྱིན་ཅི་མ་ལོག་པར་རྟོགས་པར་གཟོད་གོ ། སྡེ་སྣོད་ཐམས་ཅད་ལ་མི་འཇིགས་པའི་སྤོབས་པ་ཐོབ། ལྷ་འདྲེ་མི་གསུམ་ཡང་བྱམས་པར་བྱུང་། རྒྱ་གར་གྱི་རྒྱལ་པོ་ལ་སོགས་པ་ང་རྒྱལ་ཅན་ཐམས་ཅད་ངེད་ལ་ཆོས་ཞུ་ཟེར་ནས་རྩིས་སུ་བྱེད་པའང་གཟོད་བྱུང་། ནང་དུ་ཡང་དག་པའི་རྟོགས་པ་ཅུང་ཟད་སྐྱེས་སོ་ཞེས་པ་དང་། བསྟོད་པ་བྱེད་པས་ཀྱང་། ཟབ་མོའི་ལམ་གྱིས་བྱིན་གྱིས་བརླབ་པའི་ཚེ། ། རྗེ་བཙུན་བླ་མ་འཇམ་པའི་དབྱངས་སུ་གཟིགས། ། སྐད་ཅིག་གཅིག་ལ་ཆོས་རྣམས་ཐུགས་སུ་ཆུད། །
ཐུགས་གྲོལ་ཁྱོད་ལ་སྤྱི་བོས་ཕྱག་འཚལ་ལོ། ། ཞེས་གསུངས་སོ། ། གཞན་ཡང་རྗེ་བཙུན་ཆེན་པོ་དེ་ནི་བདག་ཉིད་ཆེན་པོ་འདིའི་སྐུ་ཚེ་མང་པོའི་དགེ་བའི་བཤེས་གཉེན་ཡིན་ཏེ། ས་སྐྱ་ན་ཆོས་གསུང་གིན་བཞུགས་པ་ན་སྐྱེ་བ་ཉི་ཤུ་རྩ་བདུན་དུ་ཚད་མ་རྣམ་འགྲེལ་ལ་མཁས་པའི་པཎྜི་ཏ་ཡིན་ནོ། ། སྐྱེ་བ་དེ་དང་དེ་དག་ཏུ་རྗེ་བཙུན་གྲགས་པ་རྒྱལ་མཚན་དགེ་བའི་བཤེས་གཉེན་དུ་གྱུར་པ་ཡིན་ནོ། ། དེ་མ་ཡིན་པ་གཞན་གྱིས་ཁྱོད་འདུལ་བར་འོས་པ་མ་ཡིན་ནོ་ཞེས་ནམ་མཁའ་ལས་གྲགས་སོ་ཞེས་སོ། ། དུས་གཞན་ན་སུམ་ཅུ་རྩ་བདུན་ཞེས་སོགས་གསན་ནོ། ། སྐྱའོ་ཁ་གདངས་སུ་ཆོས་གསུངས་པའི་ཚེ། དེ་ནི་ཁྱོད་ཀྱི་སྐྱེ་བ་དཔག་ཏུ་མེད་པའི་དགེ་བའི་བཤེས་གཉེན་ཡིན་ནོ་ཞེས་པའི་སྒྲ་དེ་ནམ་མཁའ་ལས་བྱུང་བས་སྔར་གྱི་སྒྲ་དེ་དྲན་ནོ་གསུངས་སོ་ཞེས་པའི་ཡི་གེ་མཐོང་ངོ་། ། ཉིད་ཀྱིས་ཀྱང་།
སངས་རྒྱས་ཀུན་གྱི་ཡེ་ཤེས་སྐུ། ། དགེ་བསྙེན་མཆོག་གི་སྐུར་བསྟན་ནས། ། བདག་གི་འཁྲུལ་པའི་དྲ་བ་བཅད། ། ཡུན་རིང་དུས་ནས་འདི་ཉིད་ནི། ། ཁྱོད་ཀྱི་དགེ་བའི་བཤེས་གཉེན་ཞེས། ། མཁའ་ལ་དེ་ལྟའི་གསུང་བསྒྲགས་པས། ། ལེགས་འདོམས་ཁྱོད་ལ་ཕྱག་འཚལ་ལོ། ། ཞེས་གསུངས་སོ། ། བཀའ་གདམས་པ་ནམ་མཁའ་འབུམ་གྱིས་ཁྱོད་ལ་མངོན་པར་རྟོགས་པའི་ཡོན་ཏན་ཅི་མངའ་བ་ཅིག་མི་འཆབ་པར་སྙིང་གཏམ་གྱི་ཚུལ་དུ་གསུང་བ་ཞུ། གཞན་ཡང་ཧོར་འདི་ལ་ཁྱེད་ཀྱིས་བྱོན་པས་ཕན་པའི་རྒྱུ་མཚན་ཨེ་བདོག་ཅེས་ཞུས་པའི་ལན་དུ།
བདག་སངས་རྒྱས་ཀྱི་བསྟན་པ་ལ་མོས་གུས་ཕྱིན་ཅི་མ་ལོག་པར་ཡོད། གསུང་རབ་ཀྱི་དོན་ལ་གོ་བ་ཅུང་ཟད་ཙམ་མཆིས། མངོན་པར་རྟོགས་པ་རྒྱུད་ལ་སྐྱེས་པ་ཙམ་ནི་ཆེན་པོ་མི་བདོག ཧོར་འདི་ངེད་ལ་ཅི་ནས་ཀྱང་མཆོད་གནས་ལ་ཤོག མི་འོང་ན་དམག་འོང་ཟེར་ནས་དམག་བྱུང་ན་བོད་ལ་གནོད་ཀྱིས་དོགས་ནས་འགྲོ་བ་ལགས། སེམས་ཅན་ལ་ཕན་དུ་རེ་ནས་འགྲོ་བ་མ་གཏོགས་པ་ཕན་ངེས་པའི་རྒྱུ་མཚན་མ་མཆིས། ལར་སེམས་ཅན་ལ་ཕན་ན་རང་གི་ལུས་སྲོག་གཏོང་བ་ལ་མི་ཕོད་རྒྱུ་མི་བདོག་ཙམ་ཤེས་པ་གདའ་ཞེས་གསུངས་ལ། གོང་དུ། ཐུགས་གྲོལ་ཁྱོད་ལ་སྤྱི་བོས་ཕྱག་འཚལ་ལོ། ། ཞེས་པའི་སྐབས་སུ་ཤེས་བྱའི་སྒྲིབ་པ་ལ་ཐུགས་གྲོལ་ཞེས་བསྟོད་པ་བྱེད་པ་རང་ཉིད་ཀྱིས་གསུངས་ཤིང་།
ཆོས་ཐམས་ཅད་ཀྱི་དེ་ཁོ་ན་ཉིད་དུ་ཐུགས་སུ་ཆུད་པ་ཡང་ས་དང་པོ་མཐོང་བའི་ལམ་ཐོབ་ནས་འབྱུང་བ་ཡིན་ལ། ཆོས་ཀྱི་དོན་དུ་སྲོག་གཏོང་བ་ཡང་ས་དང་པོ་མཐོང་བའི་ལམ་ལ་གནས་པ་ཕྱིར་མི་ལྡོག་པའི་རྟགས་སུ་གསུངས་ཏེ། མངོན་པར་རྟོགས་པའི་རྒྱན་ལས། ཆོས་ནི་རྡུལ་ཙམ་མི་དམིགས་དང་། ། རང་གི་ས་ལ་ངེས་པ་ཉིད། ། ས་གསུམ་ལ་ནི་གནས་པ་དང་། ། ཆོས་ཀྱི་དོན་དུ་སྲོག་གཏོང་བ། ། དེ་འདྲའི་སྐད་ཅིག་བཅུ་དྲུག་ནི། ། བློ་ལྡན་མཐོང་བའི་ལམ་གནས་ཀྱི། ། ཕྱིར་མི་ལྡོག་པའི་རྟགས་དག་ཡིན། །
ཞེས་དང་། དེའི་འགྲེལ་པར། སྦྱིན་པ་ལ་སོགས་པའི་ཁྱད་པར་རྟོགས་པས་སེར་སྣ་དང་འཆལ་པའི་ཚུལ་ཁྲིམས་ལ་སོགས་པ་ལ་སྦྱོར་བ་དང་། རྗེས་སུ་སྦྱོར་བའི་གནས་པ་སོ་སོར་བཀག་པ་དང་། ཆོས་ཐམས་ཅད་རྣམ་པར་ཐར་པ་སྒོ་གསུམ་གྱི་ངོ་བོ་ཉིད་ཡིན་པས་རྟོགས་པའི་ཆོས་རྡུལ་ཙམ་ཡང་མི་དམིགས་པ་དང་། མངོན་པར་ཡིད་ཆེས་པ་ཐོབ་པས་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཀྱི་རང་གི་ས་ལ་ཇི་ལྟ་བ་བཞིན་དུ་ངེས་པ་ཉིད་ཀྱི་གནས་པ་དང་། གཅིག་ཏུ་གཞོལ་བ་ཉིད་ཀྱི་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་ཆོས་ཀྱི་དོན་དུ་སྲོག་གཏོང་བ་ཞེས་བྱ་བ་བཞི་ནི་ལམ་གྱི་རྣམ་པ་ཡིན་ཏེ། དེ་ལྟར་ན་བཟོད་པ་དང་ཤེས་པའི་སྐད་ཅིག་མ་རྣམ་པ་བཅུ་དྲུག་གིས་བསྡུས་པ་འདི་རྣམས་ཡང་དག་པར་ཐོབ་པས་ན་དག་པ་འཇིག་རྟེན་པར་བཟུང་བ་དང་། འཛིན་པ་མངོན་པར་མ་ཞེན་པའི་རྣམ་པ་ཅན་རྗེས་ཀྱི་སེམས་ཀྱིས་བསྡུས་པས་རང་དང་མཐུན་པའི་འབྲས་བུ་གཟུགས་ལ་སོགས་པའི་འདུ་ཤེས་བཟློག་པ་ལ་སོགས་པ་བསྐྱེད་པའི་ཕྱིར། བྱང་ཆུབ་སེམས་དཔའ་མཐོང་བའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་དག་ཡིན་ནོ་ཞེས་གསལ་བར་གསུངས་པ་ལས་ཤེས་སོ། །
ཡང་འདིར་དག་པའི་གདུལ་བྱ་ཕལ་པོ་ཆེའི་སྣང་ངོར་སྐུའི་སྐྱེ་བ་འདི་དང་། རིག་པ་འཛིན་པ་མཁའ་ལ་གནས་པ་དང་། རྒྱལ་པོ་ཉི་མའི་སྟོབས་འཕེལ་གྱི་སྲས་སུ་འཁྲུངས་པ་སྟེ། སྐྱེ་བ་གསུམ་གྱི་ཐོགས་པའི་འཕགས་པར་བཤད་ལ། དོན་གྱི་གནས་ཚུལ་ལ་ནི། ཡང་དག་པར་རྫོགས་པའི་སངས་རྒྱས་འཇམ་པའི་དབྱངས་ཉིད་ཡིན་པས། མཁྱེན་པ་དང་རྟོགས་པའི་ཡོན་ཏན་དུ་སྣང་བ་འདི་རྣམས་ཀྱང་རྣམ་པར་འཕྲུལ་པ་ཉིད་དུ་གོ་བར་བྱའོ། ། གསུམ་པ་བསྟན་པ་དང་སེམས་ཅན་གྱི་དོན་ཇི་ལྟར་མཛད་པའི་ཚུལ་ལ་གཉིས་ཏེ། མཁས་པའི་བྱ་བ་གསུམ་གྱིས་བསྟན་པ་རྒྱས་པར་མཛད་པའི་ཚུལ་དང་། རྒྱལ་བས་ལུང་བསྟན་པའི་སའི་ཆ་བྱང་ཕྱོགས་ཧོར་གྱི་ཡུལ་དུ་བསྟན་པ་རྒྱས་པར་མཛད་པའི་ཚུལ་ལོ། །
དང་པོ་ལ་གཉིས་ཏེ། མཁས་པའི་བྱ་བ་གསུམ་གྱིས་བསྟན་པ་རྒྱས་པར་མཛད་པའི་ཚུལ་དང་། ཕྲིན་ལས་སྣ་ཚོགས་པས་གཞན་གྱི་དོན་མཛད་པའི་ཚུལ་ལོ། ། དང་པོ་ལ་གསུམ་ལས། འཆད་པ་ཉི་མའི་འོད་ཟེར་གྱིས་ཕན་བདེའི་པད་ཚལ་རྒྱས་པར་མཛད་པའི་ཚུལ་ནི། བདག་ཉིད་ཆེན་པོ་འདིས་སྔར་བཤད་པའི་ཚུལ་ལྟར་ཆོས་རྣམས་ཀྱི་རང་དང་སྤྱིའི་མཚན་ཉིད་ཕྱིན་ཅི་མ་ལོག་པ་ལེགས་པར་མཁྱེན་པས། སྐུ་ཚེ་དཔག་ཏུ་མེད་པའི་སྔོན་རོལ་ནས་སྐྱེ་དགུ་མ་རིག་པའི་ལིང་ཐོག་གིས་བློ་གྲོས་ཀྱི་མིག་ཉམས་ནས། བླང་དོར་འཆོལ་པའི་གོམ་སྟབས་འཆོར་བས་སྲིད་པའི་གཅོང་རོང་ཉམ་ང་བར་ལྷུང་སྟེ། མི་བཟད་པའི་སྡུག་བསྔལ་གྱིས་གདུངས་པ་རྣམས་ལ་བུ་གཅིག་པ་ཆུ་ཀླུང་གིས་ཁྱེར་བའི་མ་ལྟར། བཟོད་གླགས་མེད་པའི་ཐུགས་རྗེ་ཆེན་པོ་དེ་ལྟ་བུའི་སྡུག་བསྔལ་ལས་ཐར་བའི་ཐབས་ཀྱང་།
ཆོས་ཐམས་ཅད་ཀྱི་དེ་ཁོ་ན་ཉིད་ཕྱིན་ཅི་མ་ལོག་པར་སྟོན་པ་ཡིན་ཞིང་། བདག་ཉིད་ཀྱང་དེ་ལྟ་བུ་སྟོན་པའི་སྟོན་པར་འགྱུར་བའི་སྨོན་ལམ་རྒྱ་མཚོའི་རྡུལ་དང་མཚུངས་པ་ལེགས་པར་གྲུབ་པའི་རླུང་གི་བཞོན་པས་ཤེས་བྱའི་མཁའ་ལ་ལེགས་པར་དྲངས་ཏེ། ལེགས་པར་བཤད་པའི་འོད་ཟེར་མཐའ་ཡས་པ་ཕྱོགས་བཅུར་འཕྲོས་ཏེ། གདུལ་བྱ་རྣམས་ཀྱི་མི་ཤེས་པའི་མུན་པ་དྲུངས་ནས་ཕྱུང་ཞིང་ཕན་པ་དང་བདེ་བའི་པདྨོའི་ཚལ་ཕྱོགས་བཅུར་རྒྱས་པར་མཛད་པས་ན། ལེགས་པར་བཤད་པ་རིན་པོ་ཆེའི་ཚོགས་ཀྱི་འབྱུང་གནས་སུ་གྱུར་པ་ཡིན་ཏེ། དེ་ཡང་རིག་པའི་གནས་དེ་དག་སློབ་མའི་ཚོགས་ལ་རང་རང་གི་སྐལ་བ་དང་འཚམས་པར་སྟོན་པ་ལ་ནམ་ཡང་གཡེལ་བ་མི་མངའ་ཞིང་། ཁྱད་པར་དུ་འཁོར་བའི་སྡུག་བསྔལ་གྱི་རྩ་བ་བདག་ཏུ་མངོན་པར་ཞེན་པ་ཡིན་ཞིང་། དེའི་གཉེན་པོ་བདག་མེད་རྟོགས་པའི་ཤེས་རབ་ཡིན་ཅིང་། དེ་ཡང་རིག་པའི་གཞུང་ལུགས་ཤེས་པ་སྔོན་དུ་འགྲོ་བ་ཡིན་ལ། རིག་པའི་གཙོ་བོ་མཐའ་བྲལ་དབུ་མའི་གཞུང་ལས་འབྱུང་ཞིང་།
དེ་རྟོགས་པ་ཡང་རྣམ་འགྲེལ་མཛད་པའི་གཞུང་ལ་རག་ལས་པར་དགོངས་ནས། དེའི་གཞུང་གི་གཙོ་བོ་རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་བཤད་པ་བདག་ཉིད་ཆེན་པོ་རྔོག་བློ་ལྡན་ཤེས་རབ་ཀྱིས་ཅུང་ཟད་ཚུགས་ནའང་བར་སྐབས་སུ་ནུབ་པ་ལ། སླར་ཡང་དར་ཞིང་རྒྱས་པར་བྱ་བའི་ཕྱིར་དང་། ཁ་ཆེ་པཎ་ཆེན་གངས་རིའི་ཁྲོད་དུ་བྱོན་པའི་བཀའ་དྲིན་གྱིས་ལམ་པོ་ཆེ་དོད་པར་བྱ་བའི་ཕྱིར། གཞུང་ལུགས་ཆེན་པོའི་ཆོས་ཐུན་རེ་ཉིན་རེ་བཞིན་མ་ཆག་པར་མཛད་པའི་དམ་བཅའ་མཛད་པས་དེང་སང་གི་བར་དུའང་བསྟན་པ་རྒྱས་པར་མཛད་པ་ཡིན་ནོ། ། གཞན་ཡང་བླ་ན་མེད་པའི་བྱང་ཆུབ་ཀྱི་རྩ་བ་སྨོན་པའི་བྱང་ཆུབ་ཀྱི་སེམས་རྣལ་མ་རྒྱུད་ལ་སྐྱེས་ནས་དེ་ཕྱིན་ཆད་གཞན་དོན་དུ་བྱང་ཆུབ་ཀྱི་སེམས་མ་སྤངས་ན་མཚམས་མེད་པ་ལྔ་བྱས་ཀྱང་མི་ཉམས་ཤིང་། བསོད་ནམས་མཁའ་དང་མཉམ་པ་འབྱུང་བས་ཕན་ཡོན་ཆེ་ཞིང་བསྲུང་སླ་བར་དགོངས་ནས། བདག་ཉིད་ཆེན་པོ་འདི་དད་པ་དང་ལྡན་པ་རྣམས་ཀྱིས་སྤྱན་དྲངས་ནས་ཕྱོགས་དང་ཕྱོགས་སུ་ཡང་ནས་ཡང་དུ་བྱོན་པས། སྐྱེ་བོ་མང་པོ་འགའ་ཞིག་སྔོན་གྱི་དགེ་བའི་རྩ་བས་བསྐུལ་ཞིང་འགའ་ཞིག་ལྟད་མོའི་བསམ་པས་ཀྱང་འདུས་པས་ན་ཆེད་དུ་གཉེར་ནས་མ་ཞུས་ཀྱང་། དབུ་མ་ལུགས་ཀྱི་སེམས་བསྐྱེད་རྒྱས་བསྡུས་གང་རུང་རེ་གསུངས་ནས།
ཕྱོགས་དེར་ཞག་འགའ་བཞུགས་ན་དེ་ཉིད་མི་ཉམས་ཤིང་འཕེལ་བར་བྱ་བའི་ཕྱིར་དུ་བསླབ་བྱར་ཐུབ་པ་དགོངས་གསལ་ཚར་རེ་གསུངས་པ་ཡིན་ཏེ། བསྟན་བཅོས་འདིའི་མཇུག་ན། ངས་ཆོས་འདི་དབུས་གཙང་ཁམས་གསུམ་ཐམས་ཅད་དུ་བཤད་པས། ངས་སློབ་མ་རྣམས་ཀྱི་ལུང་ཐོབ་པ་ཡིན་པས་མ་དཔེ་འདི་ལ་ལྟོས་ལ་ཤོད་ཅེས་གསུངས་པས་སོ། ། ཐ་ན་འཇིག་རྟེན་གྱི་བྱ་བ་བསྒྲུབ་པའི་ཐབས་སྟོན་པའི་གྲོས་ལེགས་པར་གསུངས་པས་ཀྱང་ཕན་པར་མཛད་པ་ཡིན་ནོ། ། དེ་ལྟར་སྟོན་པའི་གསུང་གི་རིག་བྱེད་ཀྱང་སྒྲ་མང་པོ་ཟློས་པ་ལ་སོགས་པའི་སྐྱོན་དང་བྲལ་ཞིང་། བརྡ་དག་པ་དང་། དབྱངས་སྙན་པ་དང་། འབྲེལ་ཆགས་པ་ལ་སོགས་པའི་ཡོན་ཏན་དང་ལྡན་པས་ཡིད་འཕྲོག་པར་བྱེད་པ་ཡིན་ཏེ། འཕགས་པས།
འདི་འདྲ་སྒྲོག་པར་བགྱིད་པའི་ངག ། ཤེས་ལྡན་གང་གིས་ཐོས་དེ་ཡང་། ། གཡེང་བ་གཞན་གྱིས་མི་གཡེང་བར། ། རྩེ་གཅིག་འདུན་པར་གྱུར་པ་ནི། ། དྲི་ཟའི་བུ་མོའི་དབྱངས་སྙན་དང་། ། ཁུ་བྱུག་མྱོས་པའི་དབྱངས་ཀྱིས་ཀྱང་། ། དཔེ་ཙམ་ཉིད་དུ་ཡང་མི་བཟོད་ན། ། སྒྲ་གཞན་ཟིལ་གནོན་སྨོས་ཅི་དགོས། ། ཞེས་པ་ལྟར་རོ། ། ཐུགས་ཀྱི་སྤྱོད་པ་ཡང་སྔར་བཤད་པ་ལྟར།
མཁྱེན་རབ་ཐུགས་རྗེ་འབའ་ཞིག་གིས། ། སྐྱོ་བ་མེད་པར་གསུངས་པས་ན། ། སྒོ་གསུམ་ཀུན་སྤྱོད་རྣམ་དག་པས། ། བསྟན་པ་བསྲུང་ཕྱིར་གུས་པས་བསྒྲུབ། ། ཅེས་པའི་ཀུན་སྤྱོད་དང་ལྡན་པའི། ། གཙང་མཁས་གཞན་ལ་ཕན་པར་འདོད། ། ཅེས་ཉིད་ཀྱིས་གསུངས་པའི་ཡོན་ཏན་དང་། མདོ་སྡེ་རྒྱན་ལས། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། སྙན་པར་རབ་གྲགས་ཆོ་ག་བཟང་ཤེས་ལྡན་པ་ཡི། །
བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། ། བཤད་པས་སྐྱེ་བོའི་དབུས་ན་ཉི་མ་བཞིན་དུ་ལྷམ། ། ཞེས་པ་དང་། རྒྱ་ཆེ་ཐེ་ཚོམ་སྤོང་བ་དང་། ། གཟུ་བོས་དེ་ཉིད་གཉིས་སྟོན་པ། ། འདི་ནི་བྱང་ཆུབ་སེམས་དཔའ་ཡི། ། སྟོན་པ་ཕུན་ཚོགས་ཡིན་ཞེས་བྱ། ། ཞེས་པ་དག་དང་ལྡན་པ་ཡིན་ནོ། ། དེས་ན་བདག་ཉིད་ཆེན་པོ་འདི་ལས་འོངས་པའི་གཞུང་ལུགས་ཆེན་པོའི་བཤད་སྲོལ་ནི་ཚད་མ་རྣམ་འགྲེལ་དང་། རིགས་པའི་གཏེར་དང་།
ཆོས་མངོན་པ་མཛོད་དང་། ཀྱེ་རྡོ་རྗེའི་རྒྱུད་གསུམ་དང་། གཞུང་ཆེན་པོར་མ་གྲགས་ཀྱང་བཤད་པའི་གཞི་ཤིན་ཏུ་མང་བར་སྣང་བས། རྡོ་རྗེའི་ཚིག་རྐང་དང་། ཐུབ་པ་དགོངས་གསལ་དང་། ལེགས་པར་བཤད་པ་རིན་པོ་ཆེའི་གཏེར་ལ་སོགས་པ་འགའ་ཞིག་ལས་དེང་སང་མི་སྣང་ཡང་། སྡེ་བདུན་གྱི་ལྷག་མ་དང་། ཆོས་མངོན་པ་གོང་མ་དང་། བྱམས་པའི་ཆོས་རྣམས་དང་། བདེ་མཆོག་དང་།
གསང་བ་འདུས་པ་ལ་སོགས་པའི་རྒྱུད་དང་། དེ་དག་གི་འགྲེལ་པ་མང་པོ་ཞིག་ནི་དེང་སང་ནུབ་པར་གདོན་མི་ཟའོ། ། གཞན་ཡང་སོ་སོར་ཐར་པའི་སྡོམ་པ་དང་། སྨོན་འཇུག་སེམས་བསྐྱེད་དང་། རྒྱུད་སྡེ་བཞི་དང་འབྲེལ་པའི་སྨིན་བྱེད་དབང་དང་། གྲོལ་བྱེད་ཀྱི་ལམ་བྱིན་རླབས་དང་། རྗེས་གནང་དང་། ཁྲིད་ལ་སོགས་པ་མཐའ་ཡས་པ་ཞིག་གིས་ནི་དེང་སང་ཡང་མ་ནུབ་པར་ཡོད་དོ། ། གཉིས་པ་རྩོམ་པ་རིན་པོ་ཆེའི་ཕྲེང་བས་མཁས་པའི་ཡིད་འཕྲོག་པར་མཛད་པའི་ཚུལ་ནི། གནས་སྐབས་ཐམས་ཅད་དུ་མཁས་པ་རྣམས་ཀྱི་བློ་མཚོའི་བརྗོད་འདོད་དམ་པའི་རླུང་གིས་བསྲུབས་པ་ལས་བྱུང་བའི་རིན་པོ་ཆེའི་ཕྲེང་བའི་བློ་གསལ་ཞིང་ཡིད་གཞུངས་པའི་དེད་དཔོན་དགའ་བ་བསྐྱེད་པའི་ཕྱིར་དང་།
ཆོས་རྗེ་ཉི་མའི་དཀྱིལ་འཁོར་གྱིས་སྐྱེ་དགུ་རྣམས་ཀྱི་མི་ཤེས་པའི་མུན་པ་བསལ་བའི་ཕྱིར་དང་། རྟ་མཆོག་འགྲོ་བའི་ཚེ་ན་ཤེས། ། གླང་ཆེན་གཡུལ་ངོར་ཤེས་འགྱུར་ཏེ། ། གསེར་དངུལ་བཞུ་ན་ཤེས་པར་འགྱུར། ། མཁས་པ་ལེགས་བཤད་བརྩམས་ན་ཤེས། ། ཞེས་པ་ལྟར་རང་ཉིད་ཀྱི་ཐུགས་ཀྱི་རྣམ་པར་ཐར་པ་རྨད་དུ་བྱུང་བ་ཡང་བསྟན་པའི་ཕྱིར་དུ་དྲི་མ་མེད་པའི་བསྟན་བཅོས་དུ་མ་མཛད་པ་ཡིན་ནོ། ། འདི་ལ་གཉིས་ལས། སྤྱིར་བསྟན་བཅོས་མཛད་པའི་རྣམ་གྲངས་ནི། འཇིག་རྟེན་གྱི་ཆོས་ལུགས་བཟང་པོ་སྟོན་པའི་ཐབས་ཀྱིས་དམ་པའི་ཆོས་ཀྱི་ལམ་སྟོན་པ། ལེགས་པར་བཤད་པ་རིན་པོ་ཆེའི་གཏེར་ཞེས་བྱ་བ་ཕྱི་ནང་གི་སློབ་དཔོན་རྣམས་ཀྱིས་བསྟན་བཅོས་མཐའ་དག་གི་དོན་བསྡུས་པ་དང་།
སྒྲའི་བསྟན་བཅོས་མཁས་པ་འཇུག་པའི་སྒོ་དང་། ཤེས་རབ་འཕྲོ་བ་དང་། ཤེས་རབ་ལ་འཇུག་པ་དང་། སྒྲ་ཉེར་བསྡུ་ཞེས་བྱ་བ་བཞི་དང་། ཚད་མའི་བསྟན་བཅོས་སྡེ་བདུན་གྱི་སྙིང་པོ་རིག་པའི་གཏེར་འགྲེལ་པ་དང་བཅས་པ་དང་། བཟོའི་བསྟན་བཅོས། སྐུ་གཟུགས་ཀྱི་བསྟན་བཅོས་དང་། ས་བརྟག་པ་དང་། བསྟན་པ་རིན་པོ་ཆེའི་རྩིས་དང་། སྨན་དཔྱད་ཀྱི་བསྟན་བཅོས་ཡན་ལག་བརྒྱད་པའི་བསྡུས་དོན་དང་།
ནང་རིག་པ་ལ་གསུང་རབ་སྤྱིའི་དོན་གསལ་བར་བྱེད་པ་ལ་སངས་རྒྱས་བྱང་ཆུབ་སེམས་དཔའ་ལ་ཞུ་བའི་འཕྲིན་ཡིག གྲུབ་མཐའ་རྣམ་འབྱེད་དང་། ཕ་རོལ་ཕྱིན་པའི་གཞུང་ལུགས་སྤྱིའི་ཚོགས་ཆོས་ཆེན་མོ་དང་། གསང་སྔགས་ལ་རྗེ་བཙུན་པས་མཛད་པའི་བདག་མེད་མའི་བསྟོད་པའི་འགྲེལ་པ། རྡོ་རྗེ་ཐེག་པའི་མན་ངག་རྟེན་འབྲེལ་ལྔའི་ཡི་གེ ལམ་སྦས་བཤད་དང་བླ་མའི་རྣལ་འབྱོར། ཁྲིད་ཀྱི་དཀར་ཆག་ལ་སོགས་པ་དུ་མ་དང་། རིག་པའི་གནས་ཆུང་བར་གྲགས་པ་ལ། སྡེབ་སྦྱོར་མེ་ཏོག་གི་ཆུན་པོ་དང་། དེའི་ངལ་གསོའི་དཔེ་ཙམ་སྟོན་པ་བདེ་བར་གཤེགས་པའི་ཐུགས་རྗེ་ལ་བསྐུལ་བ་དང་།
སྙན་ངག་མཁས་པའི་ཁ་རྒྱན་དང་། མངོན་བརྗོད་ཚིག་གི་གཏེར་དང་། ཟློས་གར་རབ་དགའི་འཇུག་པ་དང་། དེའི་རོལ་མོ་དབྱངས་འདྲེན་པའི་ཕྱོགས་ཙམ་སྟོན་པ་རོལ་མོའི་བསྟན་བཅོས་དང་། གཞན་དེ་དུས་ན་ཆོས་རྗེ་ཉིད་གངས་ཅན་གྱི་ཁྲོད་ན་ལུང་རིགས་མན་ངག་ཐམས་ཅད་ལ་ཐེ་ཚོམ་ཟ་བ་ཐམས་ཅད་ཀྱིས་འདྲི་བའི་གནས་ཡིན་པས། ཞང་ལོ། ཆག་ལོ། གློ་བོ་ལོ་ཙཱ་བ་གསུམ་ལ་སོགས་བསྔགས་པ་དང་། དགེ་སློང་རྡོ་རྗེ་སེང་གེ་སོགས་བཀའ་གདམས་པ་དང་། སྙེ་མོ་སྒོམ་ཆེན་པ་སོགས་སྒོམ་ཆེན་པ་མང་པོས་ཞུས་པའི་ལན་མཛད་པ་མང་པོ་དང་།
ཐུབ་པ་དང་འཇམ་དབྱངས་སོགས་ལ་བསྟོད་པ་ལ་སོགས་པ་མང་པོ་མཛད་དོ། ། དེ་ལྟ་བུའི་རྩོམ་པ་རྣམས་ཀྱང་འབད་རྩོལ་ལ་མི་ལྟོས་པར་འབྱུང་བ་དང་། ཚིག་ཉུང་ངུས་ཀྱང་དོན་རྒྱ་ཆེན་པོ་སྟོན་པ་དང་། བླུན་པོས་བལྟས་ན་གོ་སླ་བས་དོན་གསལ་བ་དང་། ཚིག་གི་རྒྱན་བཟང་པོས་མཁས་པ་རྣམས་ཡིད་འཕྲོག་པར་བྱེད་པ་དང་། མཁས་པར་རློམ་པ་བརྒྱའི་བློ་གྲོས་ཕྱོགས་གཅིག་ཏུ་བསྡོམས་པས་ཀྱང་དཔྱོད་པར་མི་ནུས་པའི་དོན་ཟབ་མོ་སྟོན་པ་ཡིན་ཏེ། འཕགས་པས། རྩོམ་པ་འདི་འདྲ་མྱུར་འཇུག་པ། ། གློག་འགྱུ་བས་ཀྱང་ཆེས་མྱུར་ཞིང་། ། རྩོལ་བ་མེད་པར་འབྱུང་བ་ནི། །
མཚོ་ལྟར་ངང་གིས་ལྷུན་གྲུབ་ལགས། ། དེ་དོན་ཕུན་སུམ་ཚོགས་གྱུར་པ། ། རློམ་ཆེན་བློ་ཡི་དབང་པོ་མཆོག ། འགས་ཀྱང་སྔོན་ཆད་མ་དཔྱད་པ། ། དཔྱོད་ལྡན་གང་གིས་རྣམ་དཔྱད་པ། ། ཡིད་གསལ་བགྱིད་པ་གངས་རིའི་རྩེར། ། ཉི་མ་ཤར་བ་ལྟ་བུ་སྟེ། ། ཀུན་ནས་དགའ་བ་བསྐྱེད་པ་ནི། ། བསམ་གཏན་རོ་མྱོང་ལྟ་བུར་མཆིས། ། ཞེས་པ་ལྟར་རོ། །
འོན་ཀྱང་བདག་ཉིད་ཆེན་པོ་འདིས་བྱིས་པ་བདེ་བླག་ཏུ་འཇུག་པ་དང་། བསྟོད་པ་རྒྱུད་གསུམ་འཁོར་ལོའི་འགྲེལ་པ་སོགས་འགའ་ཞིག་ལས་གཞན་གྱིས་བྱས་པའི་བསྟན་བཅོས་དང་། རྒྱུད་ཀྱི་འགྲེལ་པ་ཚིག་རེ་རེ་ནས་འབྱེད་པ་ནི་མ་མཛད་ཅིང་། འཇམ་དབྱངས། རྣམ་འཇོམས་བིར་ལུགས། ཁྲོ་བོ་དམེ་བརྩེགས་སྒྲུབ་ཐབས་ཉུང་ངུ་ཅུང་ཟད་མ་གཏོགས་དཀྱིལ་འཁོར་ཆེན་པོའི་སྒྲུབ་ཐབས་དང་། དེའི་ཆོ་ག་སོགས་རྒྱ་ཆེར་མ་མཛད་པ་ནི། རྗེ་བཙུན་གོང་མ་རྡོ་རྗེ་འཆང་དང་གཉིས་སུ་མ་མཆིས་པའི་གཞུང་ལུགས་རྣམས་མི་ཉམས་པའི་ཕྱིར་ཁོ་ན་ཡིན་ནོ། ། གསུང་རབ་དེ་དག་གི་རྣམ་གྲངས་མདོ་ཙམ་ཞིག་གོང་དུ་བརྗོད་ཟིན་ཡང་འདིར་ཞིབ་ཏུ་བརྗོད་ན། སྒྲའི་ཕྱོགས་ལ་ཤེས་རབ་འཕྲོ་བ།
སྒྲ་ལ་འཇུག་པ། སྨྲ་སྒོའི་བསྡུས་དོན། བྱིས་པ་བདེ་འཇུག་གི་འགྲེལ་པ། ཡི་གེའི་སྦྱོར་བ། སྒྲ་ཉེ་བར་བསྡུ་བ་རྣམས་མཛད་ལ། ཚད་མ་ལ་རིག་པའི་གཏེར་རྩ་འགྲེལ། སྙན་ངག་ལ་མཁས་པའི་ཁ་རྒྱན་བདེ་བར་གཤེགས་པའི་ཐུགས་རྗེ་ལ་བསྐུལ་བ་མཛད། སྡེབ་སྦྱོར་ལ་སྡེབ་སྦྱོར་མེ་ཏོག་གི་ཆུན་པོ། མངོན་བརྗོད་ལ་ཚིག་གི་གཏེར། ཟློས་གར་ལ་རབ་དགའི་འཇུག་པ་དང་རོལ་མོའི་བསྟན་བཅོས།
བཟོ་རིག་པ་ལ་སྐུ་གཟུགས་ཀྱི་བསྟན་བཅོས་དང་ས་བརྟག་པའི་རབ་བྱེད། གསོ་བ་རིག་པ་ལ་ཡན་ལག་བརྒྱད་པའི་དོན་བསྡུས། ནང་རིག་པ་ལ་བསྟོད་པའི་སྐོར་ལ། སངས་རྒྱས་ཀྱི་བསྟོད་པ། ཐུབ་པའི་བསྟོད་པ། སྤྱན་རས་གཟིགས་ཀྱི་བསྟོད་པ་གཉིས། འཇམ་དབྱངས་ཀྱི་ཕྱག་མཚན་རི་མོ་ལ་བསྟོད་པ། བསམ་ཡས་ལྷུན་གྱིས་གྲུབ་པའི་གནས་ཆེན་ལ་བསྟོད་པ། འཇམ་དབྱངས་ཀྱི་བསྟོད་པའི་རྣམ་བཤད་རྣམས་མཛད། ཐེག་པ་ཐུན་མོང་ལ།
གྲུབ་མཐའི་རྣམ་འབྱེད། ཐུབ་པ་དགོངས་གསལ། སྡོམ་གསུམ་རབ་དབྱེ། སེམས་བསྐྱེད་ཆེན་མོ་ལུང་སྦྱོར་དང་བཅས་པ། ཆོས་ཉམས་སུ་བླང་བའི་རིམ་པ། ཆོས་སྤྱོད་བཅུ་པ། ཞེན་པ་བཞི་བྲལ། ཐེག་པ་ཆེན་པོའི་ལམ་གྱི་རྣམ་གཞག་མདོར་བསྡུས་པ། བསྔོ་བའི་ཡོན་བཤད་རྣམས་མཛད། གཞུང་ལུགས་སྤྱི་ལ་མཁོ་བ་མཁས་པ་འཇུག་པའི་སྒོ།
གཞུང་ལུགས་ལེགས་དཔྱད། ལུགས་ཀྱི་བསྟན་བཅོས་ལ་ལེགས་བཤད། ཐོར་བུ་བ་ལ་འཕྲོག་བྱེད་དགའ་བོ་ཕམ་པར་བྱས་པའི་ཚིགས་བཅད། བ་གོ་ར་ཞེས་བྱ་བའི་སྒྲ་ལས་དྲངས་པའི་ཚིགས་བཅད། བློ་གསལ་བའི་སྐྱེས་བུ་རྣམས་ལ་ཇི་ལྟར་དྲི་བའི་ཚིགས་བཅད། བདག་ཉིད་ཀྱི་རྣམ་ཐར་ང་བརྒྱད་མ་རྩ་འགྲེལ་རྣམས་མཛད། འཕྲིན་ཡིག་དང་ཞུས་ལན་གྱི་སྐོར་ལ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ལ་ཞུ་བའི་འཕྲིན་ཡིག སྐྱེས་བུ་དམ་པ་རྣམས་ལ་སྤྲིངས་ཡིག བསྟན་པ་ལ་དགའ་བའི་ལྷ་རྣམས་ལ་སྤྲིངས་ཡིག
ཤིང་ཀུན་ན་བཞུགས་པའི་དགེ་འདུན་རྣམས་ལ་སྤྲིངས་ཡིག ཉི་མ་ལ་སྤྲིངས་ཡིག གློ་བོ་ལོ་ཙཱ་བ་ལ་སྤྲིངས་ཡིག ཞང་ལོ་ཙཱ་བ་ལ་གདམས་པ། འོད་འཇོ་བའི་དགེ་བཤེས་ལ་སྤྲིངས་ཡིག སྙེ་མོ་སྒོམ་ཆེན་ལ་སྤྲིངས་ཡིག དོ་གོར་བའི་ཞུས་ལན། ཆག་ལོ་ཙཱ་བའི་ཞུས་ལན་རྣམས་མཛད། ཐེག་པ་ཐུན་མོང་མ་ཡིན་པའི་སྐོར་ལ། འཇམ་དཔལ་གྱི་སྒྲུབ་ཐབས་ཀྱི་གསལ་བྱེད།
སྒྲོལ་མའི་སྒྲུབ་ཐབས། གཟའ་ཡུམ་གྱི་མཆོད་པའི་ཆོ་ག ཞི་བ་འཚོ་ལས་བརྒྱུད་པའི་གཟའ་ཡུམ་གྱི་སྒྲུབ་ཐབས། ཟུང་འཇུག་གསལ་བའི་དཀྱིལ་འཁོར་གྱི་ཆོ་ག སྣང་བ་མཐའ་ཡས་ཀྱི་བསྒོམ་དོན། འཆི་ཁ་མའི་གདམས་ངག་རྣམས་མཛད། བླ་མེད་ཀྱི་སྐོར་ལ། བླ་མའི་བསྟོད་པ་གཉིས། རྣལ་འབྱོར་དབང་ཕྱུག་གི་བསྟོད་པ། བདེ་མཆོག་བརྒྱུད་པའི་བསྟོད་པ།
བླ་མའི་རྣལ་འབྱོར་ཆེན་མོ། ཕྱི་ནང་གསང་གསུམ་གྱི་མཎྜལ། ལམ་འབྲས་ཀྱི་ཁྲིད་ཀྱི་དཀར་ཆག སྒྲུབ་པ་ལུང་སྦྱིན། རྟེན་འབྲེལ་ལྔས་ལམ་ཡོངས་སུ་རྫོགས་པ། ལམ་སྦས་བཤད་རྩ་བ་ཡན་ལག་དང་བཅས་པ། གྲུབ་ཆེན་བཅུ་ཕྲ་མོ་བརྒྱད་དང་བཅས་པ། ཨཥྚའི་གཞི་བཤད། ཚོགས་ཀྱི་འཁོར་ལོའི་ཡི་གེ བདག་མེད་མའི་བསྟོད་པའི་འགྲེལ་པ།
རིགས་དྲུག་གི་མཚན་དོན་དང་ཡེ་ཤེས་བསྲེ་བའི་བཤད་པ། བདེ་མཆོག་ལྷན་སྐྱེས་ཀྱི་བྱིན་རླབས། རྣམ་འཇོམས་བིར་ལུགས་ཀྱི་བཤད་པ། སམྤུ་ཊ། རྡོ་རྗེ་རྣམ་འཇོམས་ཀྱི་རྒྱུད། སྡོམ་གསུམ་རབ་དབྱེ་ལ་སོགས་པ་དྲི་མ་མེད་པའི་བསྟན་བཅོས་མང་དུ་མཛད་དེ་བསྟན་པ་གསལ་བར་མཛད་པ་ཡིན་ནོ། ། གསུམ་པ་རྩོད་པ་རྡོ་རྗེའི་ཤུགས་ཀྱིས་ལྟ་ངན་གྱི་བྲག་རི་བཤིག་པའི་ཚུལ་ནི། འདི་ཉིད་རིགས་པའི་དབང་ཕྱུག་གམ་ཆེན་པོར་གྱུར་པར་གྲགས་པའི་འོད་དཀར་རྒྱ་མཚོའི་མཐས་ཀླས་པའི་སའི་དཀྱིལ་འཁོར་ཀུན་ཏུ་འཕྲོ་བར་གྱུར་པ་ན་ཐུབ་པ་ཆེན་པོ་སེར་སྐྱ་དང་། དྲང་སྲོང་རྒྱས་པ་དང་། གཟེགས་ཟན་ལ་སོགས་པའི་རྗེས་སུ་འབྲངས་པའི་གྲངས་ཅན་དང་།
རིག་བྱེད་དང་། རིགས་པ་ཅན་པ་ཞེས་གྲགས་ཤིང་དབང་ཕྱུག་དང་། ཚངས་པ་དང་། ཉིན་མོ་ལོང་པ་དང་། ནོར་ལྷའི་བུ་དང་། བྱིན་ཟ་ལ་སོགས་པ་ཆེར་མགུ་བ་དང་། ལྷོ་ཕྱོགས་ཀྱི་རྒྱུད་དུ་རྒྱུ་ཞིང་རྣམ་པར་འཕྱན་པ་འཕྲོག་བྱེད་དགའ་བོ་ལ་སོགས་པའི་ཕྱི་རོལ་པའི་སྟོན་པ་དྲུག་གིས་དམ་བཅས་པ། ཁོ་བོ་ཅག་ཁ་བ་ཅན་གྱི་ལྗོངས་སུ་སོང་ལ། དེ་ན་གནས་པའི་སྐྱེ་བོ་གཽ་ཏ་མའི་དགེ་སློང་དུ་ཁས་འཆེ་བ། བུད་མེད་ཀྱི་བརྟུལ་ཞུགས་འཛིན་ཅིང་ལྟ་བ་དང་སྤྱོད་པ་ངན་པ་ལ་ཞེན་པ་དེ་བཟློག་པར་བྱའོ་ཞེས་གླེང་སྟེ་མཐར་སོང་པ་དང་།
བདག་ཅག་གི་བླ་མ་རྒོལ་བ་ངན་པའི་ཁྱུ་མཆོག་གི་སྤྱི་གཙུག་རྣམ་པར་གནོན་པའི་སེང་གེ་འདི་བྱང་ཆུབ་ཀྱི་སྙིང་པོ་རྡོ་རྗེ་གདན་ལས་བྱང་ཕྱོགས་སུ་དཔག་ཚད་བཅུ་ཕྲག་དྲུག་བགྲོད་པ། མང་ཡུལ་སྐྱིད་གྲོང་འཕགས་པ་ཝ་ཏིའི་གཙུག་ལག་ཁང་དང་འདབ་འབྱོར་བའི་ཚོང་འདུས་ན་བཞུགས་པའི་ཚེ། སྔར་སྨོས་པའི་སྟོན་པ་དྲུག་པོ་དེར་ལྷག་པ་ན་ཆོས་རྗེ་ཉིད་དང་། བདེ་བར་གཤེགས་པའི་རྟེན་ལ་ཕྱག་མི་འཚལ་བར། བདེ་ལེགས་དང་བསྔགས་པར་འོས་པའི་ཚིགས་སུ་བཅད་པ་རེ་རེ་ཙམ་བརྗོད་ནས་གྲལ་ལ་འཁོད་པ་ན་འདི་སྐད་སྨྲས་ཏེ། ངེད་ཀྱི་རིགས་ཐམས་ཅད་ནི་བླ་མ་ཚངས་པ་ནས་བརྩམས་ཏེ་དེང་སང་གི་བར་དུ་གཽ་ཏ་མའི་བསྟན་པ་ལ་མི་ལྟོས། དཀོན་མཆོག་གསུམ་ལ་སྐྱབས་སུ་འགྲོ་མ་མྱོང་བས་དྲང་སྲོང་གི་རིགས་རྣམ་པར་དག་པ་ཁོ་བོ་ཅག་ཡིན་ནོ་ཞེས་དྲེགས་ཤིང་སྨྲ་བར་བྱེད་དོ། ། དེའི་དུས་ཆོས་ཀྱི་རྗེ་འདིས་གསུངས་པ་ནི། ཅི་ཚངས་པ་ནི་སྟོན་པ་ལ་ཤིན་ཏུ་གུས་པ་ཡིན་ན། འོན་ཀྱང་དེ་གཏི་མུག་ཆེ་བས་གཉིད་ཀྱིས་ནོན་པ་མིན་ནམ།
ཇི་སྐད་དུ། རབ་མཆོག་ལག་པ་བཞི་པ་བཅུ་དྲུག་ཕྱེད་ཕྱེད་ཕྱོགས་ཀྱི་གདོང་པ་ཅན། ། བཟླས་དང་ངེས་པའི་ཆོ་ག་ཤེས་ཤིང་ངེས་བརྗོད་རིག་བྱེད་འདོན་པ་པོ། ། དྲི་མེད་པདྨའི་སྐྱེ་གནས་ཚངས་པ་དེ་ཡང་གཉིད་ལོག་གྱུར། ། ཞེས་དང་། ཁོ་བོའི་སྟོན་པ་སྟོབས་བཅུ་མངའ་བ་དེ་ནི་རྟག་ཏུ་རབ་ཏུ་སྔ་བ་ཉིད་དུ་ནམ་ལངས་པའོ་ཞེས་གསུངས་པས། དེ་དག་ཤིན་ཏུ་མ་བཟོད་ཅིང་མ་རངས་པས་འབེལ་བའི་གཏམ་གྱི་སྐབས་རྙེད་དེ། རྒོལ་བ་ངན་པ་དེ་ཐམས་ཅད་རེ་རེ་ནས་སུན་ཕྱུང་ཞིང་ཕམ་པར་མཛད་དེ་མི་སྨྲ་བའི་བརྟུལ་ཞུགས་ལ་བཀོད་ནས། སླར་ཡང་དེ་ཐམས་ཅད་ཀྱི་ལྟ་བ་ངན་པའི་སྙེམས་པའི་དྲི་མ་མེད་པར་མཛད་དེ། རལ་པའི་ཁུར་དྲེགས་ནས་ཉིད་ཀྱི་ཐད་དུ་རབ་ཏུ་བྱུང་སྟེ།
ངེས་པར་འབྱུང་བ་རིན་པོ་ཆེའི་འབྱོར་པ་དང་ལྡན་པར་མཛད་པའི་སྐབས་སུ། ། ཤཱཀྱའི་རྒྱལ་པོ་དེའི་བསྟན་པ་ལ་རྨ་འབྱིན་པ་གང་དག་བྱུང་བ་ན། སླར་ཡང་དེ་བཞིན་དུ་གདུལ་བར་བྱའོ་སྙམ་དུ་དགོངས་ནས་འདི་གསུངས་པ། རྒྱ་མཚོའི་གོས་ཅན་རྒྱ་མཚོའི་མཐས་ཀླས་ས་ཆེན་འདི་ན་ལྷ་ཆེན་པོ། ། འཕྲོག་བྱེད་བྲན་བྱེད་དེ་དག་ལྷར་བྱེད་ཐུབ་པ་དྲང་སྲོང་ཀརྐ་སོགས། ། རྒྱས་པ་གྲོག་མཁར་བ་དང་གཟེགས་ཟན་རྐང་མིག་སེར་སྐྱའི་རྗེས་འཇུག་པ། ། ཐོར་གཙུག་ཤིང་ཤུན་ལོ་མའི་གོས་ཅན་ཐལ་བ་དབྱུག་གུ་ཀུ་ཤ་ཐོགས། ། རལ་པའི་ཁུར་འཛིན་མུཉྫས་ལེགས་དཀྲིས་རི་དྭགས་གཡང་གཞིའི་སྟོད་གཡོགས་ཅན། ། སོ་རིས་གསུམ་མཚན་རྩེ་མོ་ཅན་མཆོད་ཚངས་སྐུད་མཆོད་ཕྱིར་ཐོགས་པ་འཆང་། ། རིག་བྱེད་ཀུན་སྦྱངས་ངེས་བརྗོད་འདོན་མཁས་སྒྲ་དང་སྡེབ་སྦྱོར་མཐར་སོན་པ། །
བདག་ཏུ་ལྟ་བའི་ལྟ་བ་ལ་ལྟ་རྒྱུན་དུ་དཀའ་སྤྱོད་ང་རྒྱལ་ཅན། ། དེ་ལྟའི་ཚུལ་ཅན་མུ་སྟེགས་གླང་ཆེན་རབ་ཏུ་མྱོས་པའི་ཀླད་འགེམས་པ། ། དཔལ་ལྡན་སྨྲ་བའི་སེང་གེ་བློ་གྲོས་སྟོབས་ལྡན་རིགས་པའི་མཆེ་བ་ཅན། བརྡ་སྤྲོད་བྱེད་གཞུང་ཡན་ལག་རབ་རྫོགས་བདེ་གཤེགས་བསྟན་པའི་རལ་པས་བརྗིད། ། ལེགས་སྦྱར་ང་རོ་གཏན་ཚིགས་གད་རྒྱངས་རྟག་བརྗོད་སུན་འབྱིན་མིག་བགྲད་པ། ། དེ་ལྟའི་རི་དྭགས་རྒྱལ་པོ་དེ། ། དཔལ་ལྡན་ས་སྐྱའི་གངས་རིར་གནས། ། བློ་གསལ་རྣམས་ཀྱི་རི་དྭགས་སྐྱོང་། རྒོལ་བ་ངན་པའི་ཝ་ཚོགས་འཇོམས། ། ད་དུང་དུ་ཡང་མུ་སྟེགས་བྱེད། །
ཐམས་ཅད་ཆོས་ཀྱིས་ཕམ་བྱས་ནས། ། བདེ་བར་གཤེགས་པའི་བསྟན་པའི་ཚུལ། ། ཀུན་དགའི་རྒྱལ་མཚན་འཛིན་པར་ཤོག ། ཅེས་གསུངས་ཏེ། དེ་དག་གི་རལ་པ་དཔལ་ལྡན་ས་སྐྱའི་དབུ་རྩེ་རྙིང་མ་ན་ད་ལྟ་ཡང་ཡོད་དོ། ། དེས་ན་བོད་ཀྱི་པཎྜི་ཏས་ཕྱི་རོལ་མུ་སྟེགས་ཀྱི་རྒོལ་བ་བཟློག་པ་ནི་ཆོས་རྗེ་འདི་ཁོ་ནར་ཟད་དོ། ། གཉིས་པ་འཕྲིན་ལས་སྣ་ཚོགས་པས་གཞན་གྱི་དོན་མཛད་པའི་ཚུལ་ནི། སྤྱིར་ངོ་མཚར་བའི་རྣམ་པར་ཐར་པ་བསམ་གྱིས་མི་ཁྱབ་མོད། ཕྱོགས་ཙམ་ཞིག་བརྗོད་ན། བདག་ཉིད་ཆེན་པོ་འདིས་དགུང་ལོ་བཅོ་བརྒྱད་བཞེས་པའི་དུས།
དཔལ་ལྡན་ས་སྐྱའི་ཨ་ཕྱིའི་འབུམ་པའི་དྲུང་དུ། སངས་རྒྱས་གཉིས་པ་སློབ་དཔོན་དབྱིག་གཉེན་ཡིན་ཟེར་བའི་པཎྜི་ཏ་སྔོ་སངས་སྐུ་ཤ་ཧ་ཅང་ཞུམ་པ་མ་ཡིན་པ་ཞིག་བཞུགས་པ་ལ་ཆོས་མངོན་པ་མཛོད་ཟླ་བ་གཅིག་གི་བར་དུ་གསན་པ་རྨིས་ཤིང་། མནལ་སད་པ་ན་མཛོད་ཀྱི་ཚིག་དོན་མ་ལུས་པ་ཐུགས་སུ་ཆུད་དེ། ཕྱིས་ཁ་ཆེ་པཎ་ཆེན་ལ་གསན་དུས་སྔར་ལས་ཁྱད་པར་ཆེ་བ་མ་བྱུང་གསུངས་སོ། ། དེ་ལྟར་སློབ་དཔོན་དབྱིག་གཉེན་དང་ཆོས་རྗེ་ས་སྐྱ་པཎྜི་ཏ་ནས་རིམ་པ་བཞིན་དུ་བརྒྱུད་པའི་བཤད་སྲོལ་ཡང་འཇམ་པའི་དབྱངས་ཤེས་རབ་རྒྱ་མཚོས་གསན་ནོ་ཞེས་དེ་ཉིད་ཀྱི་གསན་ཡིག་ལས་འབྱུང་ངོ་། ། གཞན་ཡང་མནལ་ལམ་ངོ་མཚར་ཅན་ནི། ཁ་ཆེ་པཎ་ཆེན་བོད་དུ་མ་བྱོན་པ་ན། དེ་ཉིད་ཀྱིས་ཆོས་ཟབ་མོ་རྡོ་རྗེའི་གླུ་རུ་ལེན་པ་གསན་པ་རྨིས་ཏེ། མནལ་སད་པ་ན་ཚིག་དོན་མ་བརྗེད་པར་སྣང་ཞིང་། ཕྱིས་དེ་བོད་དུ་བྱོན་དུས་དོན་དེ་ཉིད་ཞུས་པས།
དེ་ནུབ་ཁོ་བོ་ལའང་རྨི་ལམ་དེ་ལྟ་བུ་བྱུང་ཞེས་གསུངས་པར་གྲགས་ལ། དེ་ལྟར་ཡང་། ཆོས་ཀྱི་མ་མོ་མ་བསླབས་ཐུགས་སུ་ཆུད། ། གཞོན་ནུའི་དུས་ན་ཡོན་ཏན་ཐམས་ཅད་རྫོགས། མཁས་པ་དུ་མའི་ཚོགས་ཀྱི་དབུས་ན་བསྟོད། ། བློ་ལྡན་ཁྱོད་ལ་སྤྱི་བོས་ཕྱག་འཚལ་ལོ། ། ཞེས་པ་དང་། སྲིད་པ་ཀུན་ཏུ་ལེགས་པར་སྦྱངས་པའི་ཕྱིར། ། མནལ་ལམ་དུ་ཡང་ཆོས་ཀྱི་སྒོ་རྣམས་ཀུན། ། དགེ་བའི་བཤེས་ཀྱིས་མངོན་སུམ་གདམས་པར་མཛད། །
རྣམ་དག་ཁྱོད་ལ་སྤྱི་བོས་ཕྱག་འཚལ་ལོ། ། ཞེས་སོ། ། གཞན་ཡང་ནུབ་ཅིག་བདག་ཉིད་ཆེན་པོ་ལ་ཁྱེད་སློབ་དཔོན་ཆེན་པོ་དཔལ་ཕྱོགས་ཀྱི་གླང་པོའི་གདན་སར་བསྐོ་བས་གཤེགས་པར་ཞུ་ཟེར་ཞིང་། ཕྱོགས་ཀྱི་གླང་པོའི་རི་ཕུག་ཡིན་ཟེར་བའི་བྲག་བུག་སྒོ་གླེགས་དང་བཅས་པ། ངོས་རྣམས་ལ་གླེགས་བམ་མང་པོ་ཡོད་པ་ཞིག་གི་ལྡེ་མིག་གཏད་པ་རྨིས་ཏེ། དེ་ནས་ཚད་མའི་བསྟན་བཅོས་རྣམས་འབད་མི་དགོས་པར་མཁྱེན་ནོ་ཞེས་གསུངས་པ་དང་། ཡང་སྐྱིད་གྲོང་དུ་བྱོན་ཚེ་ནུབ་གཅིག་མནལ་ལམ་དུ་དེའི་ཇོ་བོ་ལ། དུས་གསུམ་སངས་རྒྱས་ཐམས་ཅད་ཀྱི། ། མཁྱེན་བརྩེ་གཅིག་ཏུ་བསྡུས་པའི་དངོས། ། དེ་མཚན་ཐུགས་རྗེ་ཆེ་ཞེས་བགྱི། །
སྤྱན་རས་གཟིགས་ལ་ཕྱག་འཚལ་ལོ། ། ཞེས་སོགས་བསྟོད་པ་མཛད་པ་ལ། མནལ་སད་པ་ན་ཚིགས་སུ་བཅད་པ་དང་པོ་བཞི་ལས། གཞན་རྣམས་ནི་མི་དྲན་གསུངས་སོ། ། ཡང་སྐབས་ཤིག་གི་ཚེ་མནལ་ལམ་དུ་ཚོགས་ཆེན་པོ་ཞིག་ལ་ཚད་མ་རྣམ་འགྲེལ་གྱི་མཆོད་བརྗོད་སཾ་སྐྲི་ཏའི་སྐད་དུ་གསུངས་པས། ཕྲག་གོང་གཉིས་ནས་ཉི་ཟླ་དུས་གཅིག་ལ་ཤར་ཏེ་སོང་བ་རྨིས་པ་ན། དེ་ཉིད་རྗེ་བཙུན་ཆེན་པོ་ལ་ཞུས་པས། དེ་ལྟ་བུ་ཐུབ་པར་དཀའ་གསུངས་ནས་ཚོགས་པ་ལྔ་སྟོང་ཙམ་ལ་མང་ཇ་བསྐོལ་ཞེས་ཐོས་སོ། ། ཡང་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་དུ་ཆོས་འཁོར་ལ་བཙད་པོས་སྤྱན་དྲངས་ནས་ཆོས་འཁོར་མཛད་པ་ན། རྒྱུད་ཀྱི་བརྟག་པ་ཕྱི་མའི་ལེའུ་ལྔ་པ་ཡན་སོང་།
ལམ་འབྲས་ཕལ་ཆེར་སོང་ནས་སྲིན་པོ་རི་པས་དགེ་འདུན་གྱི་སྟོན་མོ་མཛད་པའི་ཚོགས་དཔོན་ལ་སྤྱན་འདྲེན་དུ་བྱུང་ནས་ནང་པར་འབྱོན་པའི་དོ་ནུབ་དམིགས་པ་དང་། བྱིན་རླབས་དང་། བཀའ་བགྲོས་ཞུ་བ་མང་པོ་ཞིག་གིས་ཐུགས་གཡེངས་ནས་ཐོ་རངས་བར་དུ་མནལ་རྒྱུ་མ་བྱུང་། དེ་ནས་ཅུང་ཟད་མནལ་བ་ན་མི་སྐྱ་ཤར་བ་ཚན་ཅིག་བྱུང་ནས་ཕྱག་དང་ཕྱག་རྟེན་ཕུལ་ཏེ། ཆོས་རྗེ་པ་སེམས་ཅན་ཐམས་ཅད་སྐྱེ་རྒ་ན་འཆིའི་ཆུ་བོ་ཆེན་པོ་འདིས་ཤིན་ཏུ་ཉམ་ཐག་པར་མི་གདའ་ལགས་སམ་ཟེར་བ་ལ། དེ་ཙུག་འདུག་གསུངས་པས། དེ་ལས་ཐར་པའི་གསོལ་འདེབས་གཅིག་ཞུ་ཟེར་བ་ལ། སྐྱེ་བ་སྐྱེ་བ་མེད་པའི་དོན་རྟོགས་ཀྱང་། ། ད་དུང་སྐྱེ་བའི་འདམ་ལས་གྲོལ་མ་གྱུར། ། སྐྱེ་བ་ཀུན་ཏུ་སྐྱེ་བོར་སྐྱེ་འགྱུར་བའི། །
སྐྱེ་ངན་བདག་གི་སྐྱེ་བའི་སྐྱབས་མཛོད་ཅིག ། གྱིས་ལ་གསོལ་བ་ཐོབ་གསུངས་པས། རྒས་པ་ལ་སོགས་པ་གཞན་གསུམ་ལའང་དེ་སྦྱར་དུ་རུང་ངམ་ཟེར་བ་ལ། རུང་ཞེས་གསུངས་པ་ལ། ཕྱག་བཙལ་ནས་བཀའ་དྲིན་ཆེའོ་ཞེས་ཟེར་ནས་སོང་པ་རྨི་ཞིང་། མནལ་སད་པ་ན་དེ་གཙུག་ལག་ཁང་གི་བཀའ་སྲུང་རྒྱལ་པོ་ཡིན་པ་འདུག་སྙམ་དུ་དགོངས་སོ་ཞེས་ཟེར་བ་ཐོས་སོ། ། གཞན་ཡང་རྒྱུད་ཡོངས་སུ་དག་པའི་གདུལ་བྱ་འགའ་ཞིག་ལ་རྗེ་བཙུན་འཇམ་པའི་དབྱངས་ཉིད་ཀྱི་སྐུ་དངོས་སུ་བསྟན་ནས་དོན་མཛད་དོ་ཞེས་འབྱུང་སྟེ། བོ་དོང་རིན་པོ་ཆེ་བརྩོན་འགྲུས་རྡོ་རྗེས་དེ་ལྟ་བུར་གཟིགས་སོ་ཞེས་བསྟོད་པ་བྱེད་པས་ཀྱང་། བསམ་པ་དག་པའི་གདུལ་བྱ་འགའ་ཞིག་གིས། ། འཇམ་པའི་དབྱངས་སུ་མིག་གིས་མཐོང་གྱུར་ཅིང་། །
འཕགས་པའི་ཡུལ་ནའང་གཏམ་དུ་དེ་ལྟར་གྲགས། ། ཞེས་གསུངས་སོ། ། ཡང་གཙང་ནགས་ཕུག་པ་འཇམ་དབྱངས་ཤེས་རབ་འོད་ཟེར་གྱི་རྣམ་ཐར་ལས་ཀྱང་། ཁོང་གི་རྨི་ལམ་ཟིན་ནས་ནམ་མཁར་འཕུར་ནས་ཤར་ཕྱོགས་སུ་ཕྱིན་པས། རྒྱའི་རི་བོ་རྩེ་ལྔ་ཡིན་ཟེར་བའི་སྤང་རི་བཟང་པོ་ཤིན་ཏུ་ཡིད་དུ་འོང་བ་ཅིག་གི་སྟེང་ན་གནས་གཞི་བཟང་པོ་ལྟ་བུའི་ཁང་བཟང་ཅིག་སྣང་། རྗེ་བཙུན་འཇམ་པའི་དབྱངས་ཀྱི་ཕོ་བྲང་ཡིན་སྙམ་ནས་མཐའ་མར་བསྐོར་ཞིང་གསོལ་བ་བཏབ་པས་ཡུན་རིང་དུ་སྒོ་མ་རྙེད། མཐར་ཤར་ཕྱོགས་ནས་སྒོ་གཅིག་ཕྱེ་ནས་ནང་དུ་ཕྱིན་པར་སྣང་ནས་གཙུག་ལག་ཁང་ཤིན་ཏུ་བཟང་བ་ཅིག་འདུག དེའི་དབུས་ན་རིན་པོ་ཆེའི་ཁྲི་ཆེན་པོ་གཅིག་གི་སྟེང་ན་བླ་མ་ཆོས་རྗེ་ས་སྐྱ་པ་ཞལ་བྱང་དུ་བསྟན་ནས་བཞུགས་འདུག འདི་ཉིད་རྗེ་བཙུན་འཇམ་པའི་དབྱངས་ཉིད་ཡིན་སྙམ་ནས་ཕྱག་དང་བསྐོར་བ་མང་དུ་བྱས་ཤིང་གསོལ་བ་བཏབ་པས། གསུང་ནི་མ་བྱོན།
དར་གྱི་ན་བཟའ་མང་པོ་ཞིག་གིས་དྲིལ་བའི་གླེགས་བམ་གཅིག་གནང་ནས་བལྟས་པས་གསེར་གྱི་མཚན་བརྗོད་ཅིག་འདུག་པ་རྨིས། དེ་ནས་ཡུན་རིང་དུ་ཉིན་པར་སྟོང་ཉིད་ཀྱི་དོན་ལ་བློ་གྲོས་འཇུག་པ་དང་། མཚན་མོ་རྨི་ལམ་བཟང་པོ་མང་དུ་བྱུང་ཞེས་དྲིས་ཏེ་ངོ་མཚར་བའི་རྣམ་འཕྲུལ་ལོ། ། གཞན་ཡང་ཆོས་ཀྱི་རྗེ་དབུས་སུ་ཆོས་འཁོར་ཅིག་ལ་གདན་དྲངས་ནས་བཞུགས་པ་དང་། ཉེ་བའི་ལྷོ་རོང་ཅིག་ན་དགེ་བཤེས་གཡག་སྡེ་བསོད་ནམས་བཟང་པོ་ཞེས་བྱ་བ་སྒྲུབ་པ་མཛད་ཀྱིན་ཡོད་པས། སྲོད་ཀྱི་ཆ་ལ་རང་གིས་ཡི་དམ་ཀྱེ་རྡོ་རྗེའི་དཀྱིལ་འཁོར་གྱི་ལྷ་ཚོགས་མཐོང་བའི་རྗེས་སུ་ཅི་ཡིན་མ་ཤེས་ནས་ཐོ་རངས་སྔ་མོར་ལངས་ནས་ཆོས་རྗེ་ལ་ཞུ་རུ་ཡོང་བ་དང་། སྲོད་ལ་ཆོས་རྗེ་གཏོར་མ་མཛད་པའི་དྲུང་དུ་སླེབས་ནས་ཕྱག་འཚལ་བའི་རྗེས་ཐོགས་སུ་ཆོས་རྗེའི་ཞལ་སྔ་ནས་དགེ་བཤེས་ཡོང་ངམ་གསུངས། མཆིས་ལགས་ཞུས་པས་ཅི་ལ་ཡོང་གསུངས། ཞུ་རྒྱུ་ཅིག་བདོག་ཅེས་སྨྲས་པས། མདང་གི་དེ་མ་ཡིན་ནམ།
རྒྱལ་པོ་དཔེ་དཀར་ཁོ་ཆོ་འཕྲུལ་ཅིག་སྟོན་གྱིན་འདུག་པ་ཡིན་ཏེ། ད་ང་དང་འཕྲད་པས་བཏུབ་པར་ཡོང་། འོན་ཀྱང་ན་ཚ་དྲག་པོ་ཅིག་ཡོང་དོགས་ཡོད་ཅེས་གསུངས་པ་ལ་དེ་ལོ་གཡག་སྡེ་པ་ལ་བསྙུང་གཞི་དྲག་པོ་འགྲོངས་ལ་ཁད་པ་ཅིག་བྱུང་ནས་དེ་དངས་པ་ཚུན་ཆད། སྒྲུབ་པ་འཕེལ་ཞིང་བསོད་ནམས་ཆེན་པོ་བྱུང་བ་ལ་བརྟེན་ཏེ། གཡག་སྡེ་བ་ན་རེ། དེ་མན་ཆད་ཆོས་རྗེ་སངས་རྒྱས་དངོས་ཡིན་སྙམ་པའི་མི་ཕྱེད་པའི་དད་པ་ཡོད་ཅེས་གསུངས་པར་གྲགས་ཤིང་། དངོས་སློབ་གཞན་དག་ལ་ཡང་འདི་ནི་ངེས་པར་འཇམ་དབྱངས་ཉིད་དོ་ཞེས་ཤིན་ཏུ་ཐུགས་ཆེས་པར་སྣང་བ་ཡིན་ནོ་ཞེས་བྱ་བ་གཉན་སྟོད་འདུལ་བ་སེང་གེས་བསྒྲིགས་པའི་གསུང་ངག་གི་རྣམ་པར་ཐར་པ་ལས་འབྱུང་ངོ་། ། གཞན་ཡང་དབུ་མ་པ་ཤེས་རབ་འབུམ་གྱིས་གསུང་ངག་རིན་པོ་ཆེ་ལམ་འབྲས་ཞུས་ཏེ་བསྒོམས་པས་ཁམས་འདུས་བྱུང་ནས་ཆོས་རྗེ་པའི་དྲུང་དུ་ཕྱིན་ཏེ། ཁམས་འདུས་འདི་ལྟ་བུ་བྱུང་བས་གེགས་སེལ་གནང་དགོས་ཞེས་ཞུས་པས། གཞན་ཅི་ཡང་མི་གསུང་བར་ཤེས་རབ་ཡོད་ན་ཁམས་འདུས་རྒྱུ་མེད་ཅེས་གསུངས།
དེ་ནས་དེ་ཀའི་དོན་ལ་ཞིབ་ཏུ་བསམ་པས་ཏིང་ངེ་འཛིན་གྱི་མཆོག་རྒྱུད་ལ་སྐྱེས་སོ་ཞེས་ཀྱང་རྣམ་ཐར་ལས་འབྱུང་སྟེ་གཞན་དོན་མཛད་པའི་རྣམ་པར་ཐར་པ་ཕུལ་དུ་བྱུང་བའོ། ། གཞན་ཡང་ལམ་འབྲས་ནས་བཤད་པའི་རྒྱས་པའི་འཆི་ལྟས་ནི་གང་ཟག་འགའ་ཙམ་ལ་མི་འབྱུང་ཞིང་། བྱུང་བའི་ཚེ་ན་ནི་དུས་ངེས་པ་ཅན་ཡིན་ནོ་ཞེས་བཤད་ལ། ཤར་པ་ཤེས་རབ་འབྱུང་གནས་ལ་དེ་ལྟ་བུའི་ལྟས་བྱུང་བའི་ཚེ། བླ་མའི་རྣལ་འབྱོར་འབའ་ཞིག་ཐུགས་དམ་དུ་མཛད་ཅིང་གསོལ་བ་བཏབ་པས་རྒྱས་པའི་འཆི་ལྟས་ལས་ཀྱང་གྲོལ་ཏེ། ། ཡུན་རིང་དུ་བཞུགས་སོ་ཞེས་ཀྱང་རྣམ་ཐར་ལས་གསུངས་སོ། ། གཞན་ཡང་འདི་ཉིད་གང་ན་བཞུགས་པའི་ས་ཕྱོགས་སུ་འབྱུང་པོའི་གདོན་གྱིས་བྱས་པའི་རིམས་ནད་དང་། ཕྱི་ནང་གི་འཁྲུག་ལོང་དང་ལོ་ཉེས་ལ་སོགས་པ་མི་འབྱུང་ཞིང་། རྒྱ་ལམ་ཞིག་ན་བྱུང་ན་ཡང་ཉིད་ཀྱི་མཐུས་མྱུར་དུ་ཞི་བ་དང་། སྤྱོད་ཡུལ་གྱི་འགྲོ་བ་རྣམས་ཀྱང་ཕན་ཚུན་བྱམས་པའི་སེམས་དང་ལྡན་པ་ཡིན་ནོ། །
དེས་ན་འདི་ཉིད་ཇི་སྲིད་བཞུགས་པ་དེ་སྲིད་དུ་ཡུལ་འདིར་ཧོར་ལ་སོགས་པ་ཕ་རོལ་གྱི་དམག་དང་། ནང་གི་འཁྲུག་པ་ལ་སོགས་པ་གཏན་ནས་མ་བྱུང་ངོ་། ། རྒྱས་པའི་འཕྲིན་ལས་ཀྱང་ཆོས་དང་འཇིག་རྟེན་གྱི་དཔལ་འབྱོར་ཕུན་སུམ་ཚོགས་པ་གྲངས་མེད་པ་ཞིག་བྱུང་སྟེ། བཤད་སྒྲུབ་ཀྱི་བསྟན་པའི་པད་ཚལ་ཤིན་ཏུ་རྒྱས་པར་གྱུར་ནས། མཁས་པ་དང་གྲུབ་པའི་ཡོན་ཏན་བརྙེས་པའི་སློབ་མའི་ཚོགས་གྲངས་མེད་པ་བསྐྲུན་ཞིང་། རང་དང་དུས་མཚུངས་པའི་མཁས་པའི་སྐྱེ་བོ་ཆེས་ཆེ་བ་དག་གིས་ཀྱང་ཞབས་ཀྱི་པདྨོ་སྤྱི་བོའི་གཙུག་ཏུ་གུས་པས་བླངས་ཏེ་མཆོད་པར་བྱས་སོ་ཞེས་ཐོས་ཏེ། དཔེར་ན། དེ་དུས་ཀྱི་འཆད་ཉན་སྨར་ཞིང་མཁས་པར་གྲགས་པ་སྨྱལ་ཞིག་འཇམ་པའི་རྡོ་རྗེ་དཔོན་སློབ་རྣམས་ཡིན་པ་ལས། ཆོས་རྗེ་པའི་སྙན་གྲགས་ཤིན་ཏུ་མ་བཟོད་ནས། བུ་དགུའི་རིག་པ་བཟང་ཤོས་འུ་ཡུག་པ་རིག་པའི་སེང་གེ་ཡིན་པ་ཆོས་རྗེ་ལ་རྩོད་དུ་བཏང་ནས་ཆོས་རར་ཞག་ཤས་བསྡད་ནས་འགལ་དུ་བསྒུགས་པས་མ་རྙེད་ཅིང་།
རྩོད་པར་ཅུང་ཟད་ཀྱང་མ་ནུས་ཀྱི་སྟེང་ནས་མི་ཕྱེད་པའི་དད་པ་ཐོབ་སྟེ་ཞབས་པད་ཡུན་རིང་དུ་བསྟེན་པས་བུ་ཆེན་དུ་གྱུར་པ་ལྟ་བུའོ། ། སློབ་མའི་མཆོག་ཇི་ལྟར་བྱུང་པའི་རྣམ་གྲངས་ནི་མདོ་ཙམ་འོག་ནས་ཀྱང་འཆད་པར་འགྱུར་ལ། ཞིབ་ཏུ་ནི་རྣམ་ཐར་རྒྱས་པ་ལོགས་སུ་འབྱུང་བ་རྣམས་ལས་ཤེས་པར་བྱའོ། ། ཡང་དབུས་ཀྱི་ཕྱོགས་སུ་བསམ་ཡས་ཀྱི་བཙན་པོ་ཤཱཀྱ་མགོན་གྱིས་གདན་དྲངས་ཏེ་བྱོན་པའི་དུས་སུ་ཡང་། ཆོས་འཁོར་དེ་ཉིད་ཀྱི་འཁོར་ས་བར་མ་ལ་འཕགས་པ་འཇམ་དཔལ་གྱི་ཕྱག་མཚན་རི་མོ་དང་། སྔོན་གྱི་ཆོས་རྒྱལ་བྱང་ཆུབ་སེམས་དཔའ་རྣམས་ལ་བསྔགས་པའི་ཚིགས་སུ་བཅད་པ་མཛད་ཅིང་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ནས། སླར་ཡང་ཚིགས་སུ་བཅད་པ་མཛད་པ་དང་། དེ་ལ་ཆེད་དུ་བརྗོད་པ་ཆོས་ཀྱི་རྒྱལ་པོས་མཛད་པ་ནི། སྒྲ་དང་ཚད་མའི་མིག་གཉིས་དང་ལྡན་པས། ། ཤེས་བྱའི་དཀྱིལ་འཁོར་བལྟ་བའི་བློ་གྲོས་ཅན། །
མང་དུ་ཐོས་ཤིང་ལེགས་པར་སྦྱངས་པ་པོ། ། སྐད་གཉིས་སྨྲ་བ་དཔལ་ལྡན་ས་སྐྱ་པས། ། ནམ་མཁའི་མཐའ་དང་མཉམ་པའི་སེམས་ཅན་རྣམས། ། ཀུན་མཁྱེན་རྒྱལ་པོའི་གོ་འཕང་ཐོབ་ཕྱིར་དང་། ། འགྲོ་བའི་བླ་མ་དེ་དག་མཉེས་བྱའི་ཕྱིར། ། དམ་ཆོས་དཀོན་མཆོག་སྒྲོན་མ་གསལ་བར་བཤད། ། འགྲོ་བའི་བླ་མ་ཡོན་ཏན་རིན་ཆེན་གཏེར། ། ཕྱོགས་རྣམས་ཀུན་ཏུ་སྙན་པའི་དྲིས་ཁྱབ་པའི། ། བསྟན་པ་འཇིག་རྟེན་ཁམས་འདིར་གསལ་བྱའི་ཕྱིར། ། སྡེ་སྣོད་འཛིན་པ་དཔལ་ལྡན་ས་སྐྱ་པས། །
བསམ་ཡས་ལྷུན་གྱིས་གྲུབ་པའི་གནས་ཆེན་འདིར། ། ཟབ་ཅིང་རྒྱ་ཆེའི་ཆོས་རྣམས་བཤད་པ་ལས། ། བྱུང་བའི་དགེ་བའི་རྩ་བ་གང་ཡོད་དེས། ། འགྲོ་བ་སྲིད་པའི་མཚོ་ལས་གྲོལ་བར་ཤོག ། རི་བོང་འཛིན་པ་བསིལ་བའི་འོད་ཟེར་ཅན། ། མཚན་མོ་ས་དང་ནམ་མཁའ་གསལ་བྱེད་པ། ། ལོག་བློའི་རྒྱུ་སྐར་ཚོགས་རྣམས་ཟིལ་མནན་ནས། ། མེ་ཏོག་ཀུནྡའི་ཚོགས་རྣམས་ཁ་འབྱེད་བྱེད། ། ཚིགས་སུ་བཅད་པ་འདི་རྣམས་བླ་མ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོས་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ཆེན་པོར། མཁས་པ་རྣམས་ཀྱི་གཙུག་གི་ནོར་བུ་སློབ་དཔོན་ཆེན་པོ་ཀཱ་མ་ལ་ཤཱི་ལའི་ཆོས་ཀྱི་གདན་སེང་གེའི་ཁྲི་བཤམས་པ་ག་ལ་བ་དེར་བཞུགས་ནས།
ཟབ་པ་དང་རྒྱ་ཆེ་བའི་གདམས་པའི་ཆོས་ཀྱི་འཁོར་ལོ་བསྐོར་ཞིང་། བསྟན་པ་རིན་པོ་ཆེའི་བྱི་དོར་དང་། སྐྱེ་དགུའི་ཚོགས་རབ་ཏུ་མང་པོའི་དོན་མཛད་པ་ཉིད་ཀྱིས་ཐུགས་ཅུང་ཟད་རངས་པར་གྱུར་ཅིང་། སྔོན་གྱི་དམ་པ་དེ་དག་གི་རྣམ་པར་ཐར་པ་དང་རྨད་དུ་བྱུང་བའི་འཕྲིན་ལས་དགོངས་ཤིང་མངོན་སུམ་དུ་གཟིགས་ལ། དུས་ཀྱི་འགྱུར་བས་སྐྱེ་དགུའི་ཚོགས་མ་རུངས་པར་གྱུར་པར་མཁྱེན་པའི་དབང་གིས་ཐུགས་ཅུང་ཟད་གདུང་བར་གྱུར་ཡང་། སླད་ནས་འཇིག་རྟེན་གྱི་ཆོས་ཀྱིས་སྐྱེ་དགུའི་བདེ་ལེགས་སུ་གྱུར་ཅིག་སྙམ་དུ་དགོངས་ཏེ། གཙུག་ལག་ཁང་གི་འཁོར་སའི་ངོས་ཇི་ལྟར་རིགས་པའི་གཞི་དག་ལ། ཉིད་ཀྱི་ཕྱག་གཡས་པ་རིན་པོ་ཆེ་མངོན་པར་བརྐྱངས་ནས། ཡི་གེའི་འདུ་བྱེད་མངོན་པར་འདུ་མཛད་ནས་ཕྱག་རྒྱའི་དབྱིབས་ལས་རི་མོའི་གཟུགས་བརྙན་གྱི་ཚུལ་གྱི་རྒྱུད་དེ་དག་གི་སུག་ཏུ་གསལ་བར་ཕྱོགས་གཅིག་ཏུ་བསྒྲིགས་པ་ནི་གང་གིས་མཐོང་བ་དང་།

ཁ་དོན་དུ་བྱེད་པ་དེ་དག་གི་རྒྱུད་ལ་མཛད་པ་པོའི་ཡེ་ཤེས་གཟིགས་པའི་དམ་པ་འཇུག་པར་གྱུར་ཅིག་ཅེས་དགེ་སློང་འཕགས་པས་སྨྲས་སོ་ཞེས་བྱ་བ་ལེགས་པར་བཀོད་དོ། ། གཉིས་པ་བྱང་ཕྱོགས་ཧོར་གྱི་ཡུལ་དུ་བསྟན་པའི་བྱ་བ་ཇི་ལྟར་མཛད་པའི་ཚུལ་ནི། བོད་ཀྱི་ཡུལ་འདིར་བདག་ཉིད་ཆེན་པོས་ཐུབ་པའི་བསྟན་པ་ལ་མཛད་པ་རྒྱ་ཆེ་བ་གྲུབ་པའི་སྐབས་སུ། ཧོར་ཞེས་བྱ་བའི་སྐྱེ་བོ་གདུག་པ་ཅན་བླང་དོར་གྱི་གནས་ལ་དུད་འགྲོ་བས་རྨོངས་ཤིང་། སྙིང་རྗེ་ནི་ལས་ཀྱི་གཤིན་རྗེ་བས་ཀྱང་ཆུང་། ལུས་ཀྱི་རྩལ་ནི་གནོད་སྦྱིན་བས་ཀྱང་ཆེ། ལྷ་མ་ཡིན་གྱི་དཔུང་ཚོགས་ལྟར་གྲངས་མང་ཞིང་འཇིགས་སུ་རུང་བ་ཞིག་གིས་ཐོག་མར་རྒྱའི་ཡུལ་དང་། དེ་ནས་མི་ཉག་གི་ཡུལ་ལ་སོགས་པ་བྱང་ཕྱོགས་ཀྱི་རྒྱུད་མཐའ་དག་བདག་གིར་བཟུང་ནས། ཁྱིམ་པ་དང་རབ་ཏུ་བྱུང་བའི་རྣམ་དབྱེ་མེད་པར་ཐམས་ཅད་དམག་ཁྲལ་ལས་གསུམ་གྱི་ཁྱུར་བཅུག་ནས། བསྟན་པའི་མིང་ཙམ་ཡང་མེད་པར་བྱས་ཏེ་རང་གཞན་ཐམས་ཅད་ཕུང་བར་འགྱུར་བར་གཟིགས་ཏེ། དེ་དག་ལ་བཟོད་གླགས་མེད་པའི་སྙིང་རྗེས་ཧོར་རྣམས་ཀྱི་སེམས་ཆོས་ཀྱི་ལམ་ལ་དྲངས་ཏེ་འདུལ་བའི་སྨོན་ལམ་བཏབ་པ་དུས་ལ་བབས་པར་གཟིགས་ཤིང་།
ཉིད་ཀྱི་མཁན་པོ་པཎ་ཆེན་ཤཱཀྱ་ཤྲཱི་སིངྒ་ལའི་གླིང་དུ་བྱོན་པ་ན། དེ་ལ་ལྷ་གནམ་ཐེའུ་དཀར་པོས་ཧོར་གྱི་ཡུལ་དུ་འབྱོན་པར་ཞུས་པ་ན། སྒྲོལ་མ་ལ་གསོལ་བ་བཏབ་པས་ཁྱོད་ཀྱིས་ཕྱིན་ཀྱང་ཕན་པ་མེད། ཁྱོད་ཀྱི་སློབ་མ་ཞིག་བོད་ན་ཡོད་དེས་ཕྱིན་ན་ཕན་པར་འགྱུར་བས་ལུང་སྟོན་ཅིག་གསུངས་ཏེ་པཎ་ཆེན་གྱིས་དེ་ལྟར་ལུང་བསྟན་ཅིང་། ཡང་བླ་མ་རྗེ་བཙུན་ཆེན་པོས་གཤེགས་ཁར་ཁྱོད་ཀྱི་ཚེ་མཇུག་ཏུ་ཧོར་གྱི་འབོད་མི་ཡོང་། ཕྱིན་ན་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་ཡོང་བས་ཅི་ནས་སོང་ཤིག་ཅེས་ལུང་བསྟན་པས། ཆོས་རྗེ་ཉིད་ཀྱིས་དགུང་ལོ་དྲུག་ཅུ་རེ་གཅིག་ལ་སྔོན་འགྲོའི་ཆོས་འཁོར་ཆེན་པོ་མཛད། རེ་གཉིས་པ་ལ་སྟོབས་ཀྱི་འཁོར་ལོས་སྒྱུར་བའི་རྒྱལ་པོ་ཇིང་གིར་གན་གྱི་སྲས་པོ་ཐོ་ལོ་ནོ་ཡོན་ཞེས་བྱ་བའི་སྲས་ཨེ་ཆེན་གོ་དན་ཞེས་པས་སྤྱན་འདྲེན་གྱི་ཕོ་ཉ་མངགས་ཏེ། དེ་དུས་ཧོར་གྱིས་ཕུལ་བའི་འཇའ་ས་གདན་འདྲེན་མ་ལས་འདི་ལྟར་འབྱུང་སྟེ། ཚེ་རིང་གནམ་གྱི་ཤེད་མོང་ལ་བསོད་ནམས་ཆེན་པོའི་དཔལ་ལ་བརྟེན་ནས་རྒྱལ་པོ་ངེད་ཀྱི་ལུང་།
ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ལ་གོ་བར་བྱེད་པའི་གཏམ། ངེད་ཕ་མ་དང་གནམ་སའི་དྲིན་ལན་འཇལ་བའི་ཕྱིར། ལམ་གྱི་བླང་དོར་མ་ནོར་བ་སྟོན་ཤེས་པའི་བླ་མ་གཅིག་དགོས་པ་བརྟག་པ་བྱས་དུས་ཁྱོད་དུ་འདུག་པས། ལམ་གྱི་དཀའ་ཚེགས་ལ་མ་བལྟ་བར་ཡོང་དགོས། གལ་ཏེ་ན་སོ་རྒས་ཟེར་ན་སྔོན་ཐུབ་པའི་དབང་པོས་སེམས་ཅན་གྱི་དོན་དུ་ལུས་གྲངས་མེད་སྦྱིན་པར་གཏོང་བ་ཇི་ཙམ། ཁྱོད་ཀྱིས་ཆོས་གོ་བའི་དམ་བཅའ་དང་ཨེ་འགལ། ངས་མཐའི་ཁྲིམས་ར་བླངས་དམག་དཔུང་ཆེན་པོས་བརྡ་དེད་བྱས་ནས་སེམས་ཅན་མང་པོ་ལ་གནོད་པ་བྱས་ན་མི་སྐྲག་པ་ཨེ་ཡིན། དེས་ན་སངས་རྒྱས་ཀྱི་བསྟན་པ་དང་སེམས་ཅན་མང་པོ་ལ་སོམས་ལ་ཁྱོད་མགྱོགས་པར་ཤོག ཉི་མ་ནུབ་ཕྱོགས་ཀྱི་བནྡེ་རྣམས་ཁྱོད་ཤེས་སུ་འཇུག་པ་ཡིན། གནང་སྦྱིན་ལ་དངུལ་བྲེ་ཆེན་ལྔ།
གོས་ཆེན་གྱི་ཆོས་གོས་མུ་ཏིག་གི་ཚོམ་བུ་ཅན་ལ་མུ་ཏིག་སྟོང་ཕྲག་དྲུག་དང་ཉིས་བརྒྱ། གོས་ལུ་ཧང་གི་རིང་འགག ལྷྭམ་འབོབ་དང་བཅས་པ། ཁ་ཏི་ཁ་ཚང་མ་ཡུག་གཉིས། ཐོན་ཏི་ཁ་ཚང་མ་ཡུག་གཉིས། གོས་ཆེན་སྣ་ལྔ་ཡུག་ཉི་ཤུ་རྣམས་ཡོད། འདིའི་ལོན་ལ་རྡོར་སྲི་མགོན་དང་། དབོན་ཇོ་དར་མ་གཉིས་གཏང་བ་ཡིན། འབྲུག་ལོ་ཟླ་བ་བརྒྱད་པའི་གནམ་གང་ལ་བྲིས་ཞེས་པའི་ཞུ་ཡིག་དང་བཅས་པ་ཧོར་གྱི་གདན་འདྲེན་པ་རྣམས་སླེབས་པ་ན། སྐུ་ན་བགྲེས་ནའང་སྔར་བཤད་པའི་རྒྱུ་མཚན་རྣམས་དགོངས་ཏེ།
སྐུ་སྲོག་ལ་ཡང་ཕོངས་པ་མེད་པར་བྱོན། དྲུག་ཅུ་རེ་གསུམ་ལ་མི་ཉག་གི་ཡུལ་བྱང་ངོས་སུ་ཕེབས། དེའི་ཚེ་མདོ་ཁམས་ཀྱི་སྟོན་པ་བློ་གྲོས་རབ་གསལ་ཞེས་བྱ་བས་ཆོས་ཀྱི་དྲི་བ་ཞུས་པ་ལ་ལན་འདི་ལྟར་གནང་ནས། གཞུང་ལུགས་ཀྱི་དོན་གསལ་བར་མཛད་དེ། དྲིས་ལན་དངོས་ནི། སྟོན་པ་བློ་གྲོས་རབ་གསལ་གྱིས། ། དྲི་བ་འདྲི་དར་རྟེན་བཅས་པ། ། བདག་གི་སུག་པར་འཕྲོད་གྱུར་བས། ། དེ་ལ་དགའ་བ་རབ་ཏུ་འཕེལ། ། ཁྱེད་ཀྱི་དྲི་བ་དང་པོ་རིག་གཏེར་ལས། །
གང་ཡོད་དེ་འཇིག་བུམ་པ་བཞིན། ། སྒྲ་ཡང་ཡོད་ཅེས་རང་བཞིན་རྟགས། ། ཞེས་གསུངས་པ་དང་། སྡོམ་གསུམ་རབ་དབྱེ་ལས། ཆོས་དབྱིངས་ཡོད་པའང་མ་ཡིན་ཏེ། ། ཡོད་ཙམ་མི་རྟག་གིས་ཁྱབ་པར། ། ཆོས་ཀྱི་གྲགས་པས་གསལ་བར་གསུངས། ། ཞེས་གསུངས་པའི་དོན་སྒྲ་ཇི་བཞིན་པ་ལགས་སམ་ཞེས་པ་ནི། དཔལ་ཆོས་ཀྱི་གྲགས་པས་རྟོག་གེ་པའི་སྐབས་སུ། དོན་དམ་དོན་བྱེད་ནུས་པ་གང་། །
དེ་འདིར་དོན་དམ་ཡོད་པ་སྟེ། ། གཞན་ནི་ཀུན་རྫོབ་ཡོད་པ་ཡིན། ། དེ་དག་རང་སྤྱིའི་མཚན་ཉིད་བཤད། ། ཅེས་དོན་བྱེད་ནུས་པ་ལ་དོན་དམ་དུ་ཡོད་པ་དང་། དོན་བྱེད་མི་ནུས་པ་ཀུན་རྫོབ་ཏུ་ཡོད་པའི་རྣམ་གཞག་མཛད། ཡང་། འཇིག་ལ་འབྲས་དང་ཡོད་ཉིད་བཞིན། ། ཞེས་སྒྲ་འཇིག་པར་བསྒྲུབ་པ་ལ། འབྲས་བུ་རྟགས་སུ་བཀོད་པ་དང་། དོན་གྱི་ཡོད་པ་ཉིད་རྟགས་སུ་འགོད་པར་མཛད།
དེ་ཕྱིར་དངོས་པོ་མེད་རྟེན་ཅན། ། ཕྱི་རོལ་རྟེན་ནི་སྒྲ་དོན་ལ། ། བརྟེན་ནས་འདིར་ནི་བསྒྲུབ་པ་དང་། ། དགག་པ་ཐམས་ཅད་འདོད་པ་ཡིན། ། དེ་ཡང་སྒྲ་འཇུག་པ་ཉིད་ལས། ། ཡོད་ཅེས་ཐ་སྙད་བསྟན་པར་འདོད། ། ཅེས་དང་། དེ་ཉིད་མེད་པ་མ་ཡིན་སྒྲ་དོན་ཕྱིར། ། ཞེས་སྒྲ་དོན་ལ་ཡོད་པའི་ཐ་སྙད་མཛད་པ་དང་། ཡང་།
དེ་ལ་དམིགས་རུང་རྣམས་ཀྱིས་ནི། ། ཡོད་པ་དམིགས་པ་ལས་གཞན་མིན། ། ཞེས་ཚད་མས་དམིགས་པ་ཡོད་པའི་མཚན་ཉིད་དུ་གསུངས། དེ་དག་གི་དོན་ཡང་འདི་ཡིན་ཏེ། འདིར་ནི་ཡོད་པ་རྣམ་གཉིས་ཏེ། ། དོན་དང་ཐ་སྙད་དག་གིས་སོ། ། དོན་གྱི་ཡོད་པས་བྱ་བ་བྱེད། ། ཐ་སྙད་ཡོད་པས་དགག་སྒྲུབ་རྟེན། ། ཞེས་པའོ། ། དྲི་བ་གཉིས་པ་ཆོས་ཀྱི་དབྱིངས་ཤེས་བྱ་མ་ཡིན་ལགས་སམ་ཞེས་པའི་ལན་ནི།
རྡོ་རྗེ་གཅོད་པ་ལས། སངས་རྒྱས་རྣམས་ནི་ཆོས་ཀྱི་སྐུ། ། འདྲེན་པ་རྣམས་ནི་ཆོས་ཉིད་ལྟ། ། ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་གསུངས་པ་དང་། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་གསུངས་པའི་དོན་ཆོས་དབྱིངས་རང་ངོས་ནས་ཤེས་བརྗོད་ཀྱི་ཡུལ་ལས་འདས་མོད།
གཞན་སེལ་གྱི་སྒོ་ནས་ཤེས་བྱར་ཐ་སྙད་མཛད་དེ། རྒྱུད་བླ་མ་ལས། གལ་ཏེ་སངས་རྒྱས་ཁམས་མེད་ན། ། སྡུག་ལ་སྐྱོ་བར་མི་འགྱུར་ཞིང་། ། མྱ་ངན་འདས་པར་འདོད་པ་དང་། ། དོན་གཉེར་སྨོན་པའང་མེད་པར་འགྱུར། ། ཞེས་དང་། དབུས་མཐའ་ལས། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། །
ཆོས་ཀྱི་དབྱིངས་ནི་རྣམ་གྲངས་སོ། ། གཞན་མིན་ཕྱིན་ཅི་ལོག་པ་ནི། ། དེ་འགག་འཕགས་པའི་སྤྱོད་ཡུལ་དང་། ། འཕགས་པའི་ཆོས་ཀྱི་རྒྱུ་ཡི་ཕྱིར། ། རྣམ་གྲངས་དོན་དེ་གོ་རིམ་བཞིན། ། ཞེས་གསུངས་པ་དང་། ཆོས་མངོན་པའི་མཛོད་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ནི་འགྲོ་ཀུན་གྱིས། །
མྱ་ངན་འདས་པ་ཐོབ་པར་འགྱུར། ། ཞེས་གསུངས་སོ། ། དེ་དག་གི་དོན་ཡང་འདི་ཡིན་ཏེ། དོན་དམ་མཐའ་བཞི་སྤྲོས་པ་བྲལ། ། ཀུན་རྫོབ་ཡོད་མེད་ལ་སོགས་པའི། ། གཞན་སེལ་ཕན་ཚུན་དངོས་འགལ་གཅོད། ། ཡོད་པ་མིན་ལ་མེད་པར་གསུངས། ། ཞེས་པའོ། ། དེའང་རྣམ་འགྲེལ་ལས། སྒྲུབ་དང་དགག་པ་མ་གཏོགས་པ། །
སྒྲ་ལས་བྱུང་བའི་ཐ་སྙད་གཞན། ། ཡོད་མིན་དེ་ཕྱིར་མེད་པ་ལ། ། མེད་ཕྱིར་འདི་ནི་མི་སྨྲ་ཐོབ། ། ཅེས་གསུངས་སོ། ། དྲི་བ་གསུམ་པ་འགོག་བདེན་མ་བྱས་པའི་དགེ་བ་ལགས་སམ་ཞེས་པ་ནི། འགོག་བདེན་མ་བྱས་པ་ཡིན་མོད། ། དགེ་བ་མཚན་ཉིད་པར་མི་བཞེད་དེ། འཕགས་པ་ཀླུ་སྒྲུབ་ཀྱི་རྩ་ཤེ་ལས། ཅི་སྟེ་ལས་རྣམས་མ་བྱས་ན། ། མ་བྱས་པ་དང་འཕྲད་འཇིག་འགྱུར། །
ཚངས་སྤྱོད་གནས་པ་མ་ཡིན་པ། ། དེ་ལ་སྐྱོན་དུ་ཐལ་བར་འགྱུར། ། ཐ་སྙད་ཐམས་ཅད་ཉིད་དང་ཡང་། ། འགལ་བར་འགྱུར་ན་ཐེ་ཚོམ་མེད། ། བསོད་ནམས་དང་ནི་སྡིག་བྱེད་པའི། ། རྣམ་པར་དབྱེ་བའང་འཐད་མི་འགྱུར། ། གལ་ཏེ་དེ་ནི་རྣམ་སྨིན་ན། ། ཡང་དང་ཡང་དུ་རྣམ་སྨིན་འགྱུར། ། ཞེས་མ་བྱས་པའི་དགེ་སྡིག་མཚན་ཉིད་པ་ཡོད་པ་བཀག་པར་ཤེས་པར་བྱའོ། ། བློ་གྲོས་ལྡན་པའི་བློ་གྲོས་ཀྱིས།
ཚུལ་བཞིན་དྲིས་པའི་དྲི་བ་ཀུན། ། ཀུན་དགའི་མིང་གིས་ཀུན་མཁྱེན་ལྟར། ། ལེགས་པར་ཕྱེ་ལ་ལེགས་པར་གཟིགས། ། མདོ་སྨད་ཀྱི་སྟོན་པ་བློ་གྲོས་རབ་གསལ་གྱི་དྲིས་ལན་བི་ཇི་རིན་ཆེན་གྲགས་ཀྱིས་གླིང་ཁར་བྲིས་པའོ་ཞེས་པའོ། ། ཡང་མདོ་སྨད་ཀྱི་ལམ་དུ་རྣལ་འབྱོར་པ་ཕྲུ་མ་པ་ཞེས་པའི་དྲིས་ལན་གསུངས་པ་ནི། རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་ཆོས་རྗེ་ས་སྐྱ་པཎྜི་ཏ་ཧོར་ཡུལ་དུ་ཆག་ཕེབས་པའི་མདོ་སྨད་ཀྱི་ལམ་ཁར་ཆིབས་གོང་དུ་བྱོན་ནས་ལམ་ལ་གཤེགས་པའི་ཚེ། རྣལ་འབྱོར་པ་ཕྲུ་མ་པ་ཞེས་བྱ་བའི་སྒོམ་ཆེན་པ་བཟང་པོ་ཅིག་གིས་ཆོས་རྗེ་པ་ལ་གོས་ཕྱི་ནང་གཅིག་ཕུལ་ནས། ཆོས་རྗེ་པ་ཁྱེད་ཀྱི་ཆོས་དང་ཆོས་མ་ཡིན་པ་རྣམ་པར་འབྱེད་པའི་བསྟན་བཅོས་ལས། བླུན་པོས་ཕྱག་རྒྱ་ཆེ་བསྒོམས་པ། ། ཕལ་ཆེར་དུད་འགྲོའི་རྒྱུ་རུ་གསུངས། །
མིན་ན་གཟུགས་མེད་ཁམས་སུ་སྐྱེ། ། ཡང་ན་ཉན་ཐོས་འགོག་པར་ལྷུང་། ། གལ་ཏེ་དེ་ནི་བསྒོམ་ལེགས་ཀྱང་། ། དབུ་མའི་བསྒོམ་ལས་འདའ་བ་མེད། ། དབུ་མའི་བསྒོམ་དེ་བཟང་མོད་ཀྱི། ། འོན་ཀྱང་འགྲུབ་པ་ཤིན་ཏུ་དཀའ། ། ཞེས་གསུངས་པའི་དོན་ཅི་ལགས་ཞུ་ཡིན་འདུག་པ་ལ། ཆོས་རྗེ་པའི་ཞལ་ནས་འདི་སྐད་གསུངས་པར་གདའོ། ། བཙན་ཐབས་སུ་ཅི་ཡང་ཡིད་ལ་མི་སེམས་པར་སེམས་ལྟེང་རྒྱུན་དུ་གནས་ཤིང་གཉིད་རྨུགས་འདྲེན་པའོ།་་་་་ རྣམ་རྟོག་ཁ་ཚོམ་ཞི་གནས་དང་། །
སྟོང་པ་་་་་་རྒྱལ་པོ་ཨིནྡྲ་བྷཱུ་ཏིས། རྨོངས་པའི་བསྒོམ་པ་གང་ཡིན་པ། ། རྨོངས་པས་རྨོངས་པ་ཐོབ་པར་འགྱུར། ཅེས་གསུངས། འཕགས་པ་ཀླུ་སྒྲུབ་ཀྱིས། སྟོང་པ་ཉིད་ལ་བལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། སོ་སོར་རྟོག་པའི་ཤེས་རབ་ཀྱིས། ། མ་དཔྱད་པར་སྣང་ཞེན་གྱི་ཆོས། ། ཅི་ཡང་མེད་པར་འཛིན་པ་དང་། །
མཐོང་ཡུལ་འགག་པའི་སྟོང་ཉམས་ཤར་བའོ། ། ཞེས་གསུངས་སོ། ཐལ་བྱུང་ལྷག་མཐོང་གཉིས། ། ངན་འགྲོར་ལྟུང་བའི་རྒྱུ་ཆེན་ཏེ། ། ལེགས་འདོད་རྣམས་ཀྱིས་སྤངས་ན་ལེགས། ། སེམས་རྒྱུ་མི་གསལ་ཞི་གནས་དང་།་་་་་ སེམས་ཀྱི་རྒྱུ་བ་མི་གསལ་བར་ལྷག་མཐོང་ཤས་ཆེ་བའི་སྟོབས་ཀྱིས་ངང་གིས་དམིགས་པ་ལ་གནས་པའོ། ། འདིའི་དོན་མངོན་པ་ལ་སོགས་པར་གསལ་མ་དཔྱད་པར་ཆོས་ཐམས་ཅད་ནམ་མཁའ་དང་སེམས་ཅི་ཡང་མེད་པ་དང་ཡོད་མིན་མེད་མིན་ངོ་འཕྲོད་ནས་ཉམས་ཤར་བའོ།་་་་་། གཟུགས་སྣང་བཀག་པའི་ལྷག་མཐོང་གཉིས། ། གཟུགས་མེད་སྐྱེ་བའི་རྒྱུ་ཆེན་ཏེ། །
ཐར་འདོད་་་་་་གཟུགས་མེད་དུ་སྐྱེ་བའི་མི་གཡོ་བའི་ལས་བསོག་པའོ། རྣམས་ཀྱིས་སྤངས་ན་ལེགས། ཏིང་ངེ་འཛིན་བསྒོམ་པའི་ཚེ་ཅི་ཡང་མི་དྲན་པར་ཡུན་རིང་དུ་གནས་པའོ།་་་་་། དྲན་ཚོར་མེད་པའི་ཞི་གནས་དང་། མིག་ལ་སོགས་པའི་རྣམ་ཤེས་ཚོགས་དྲུག་རྒྱུ་བ་མི་གསལ་བའོ།་་་་་། ཚོགས་དྲུག་བཀག་པའི་ལྷག་མཐོང་གཉིས། ། ཉན་ཐོས་འགོག་པ་ཆ་མཐུན་ཏེ།་་་་་ འགོག་པའི་སྙོམས་འཇུག་དང་འདྲ་བའི་ཉམས་སྐྱེས་པའོ། ། མཆོག་འདོད་རྣམས་ཀྱིས་སྤངས་ན་ལེགས། ། ཤིན་སྦྱངས་བདེ་ལྡན་ཞི་གནས་དང་།་་་་་
མདོ་སྡེ་རྒྱན་ལས། དེས་ན་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེས་གང་ནས། ། ཡིད་ལ་བྱེད་པ་ཅན་ཞེས་བྱ། ། ཞེས་གསུངས་སོ། སྤྲོས་ཀུན་ཉེར་ཞིའི་ལྷག་མཐོང་གཉིས།་་་་་ ཨཱརྻ་དེ་ཝའི་ཞལ་སྔ་ནས། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་གྲོལ་དོན་གྱི་མཆོག །
དེ་ནི་དབུ་མ་པ་ཡི་ལུགས། ། ཞེས་གསུངས་སོ། ། ཕར་ཕྱིན་ཐེག་པའི་ལམ་ཆེན་ཏེ། ། རྒྱལ་སྲས་རྣམས་ཀྱིས་བསྒྲུབས་ན་ལེགས། ། མཚན་རྟོག་་་་་་སངས་རྒྱས་ཡེ་ཤེས་ཞབས་ཀྱིས། ཐ་མལ་ཀུན་རྟོག་རྒྱུ་ནི་མ་གཏོགས་པ། ། སྲིད་པའི་འཆིང་བ་གཞན་ཅི་ཡོད་མིན་ཏེ། ། དེ་དང་རྣམ་པར་འགལ་བར་གྱུར་པའི་སེམས། ། གང་ཡིན་དེ་ནི་ཀུན་ཏུ་རྟོགས་མི་འགྱུར། ། ཞེས་གསུངས་སོ། །
ཉེར་ཞིའི་ཞི་གནས་དང་། ། བདེ་སྟོང་ཟུང་འཇུག་ལྷག་མཐོང་གཉིས།་་་་་ སྤྱན་རས་གཟིགས་པད་དཀར་གྱིས། ། ཕྲ་རབ་རྡུལ་གྱི་ཆོས་ཉིད་འདས། པྲ་ཕབ་པ་ཡི་རྣམ་པ་ཅན། ། རྣམ་པ་ཀུན་གྱི་མཆོག་ལྡན་པ། ། ཕྱག་རྒྱ་ཆེན་པོ་མི་འགྱུར་བདེ། ། ཞེས་གསུངས་སོ། ། གསང་སྔགས་ཕྱག་ཆེན་ལམ་མཆོག་སྟེ། ། ཚེ་འདིར་གྲོལ་འདོད་བསྒྲུབས་ན་ལེགས། །
ཚིགས་སུ་བཅད་པ་ལྔ་པོ་འདིའི་དོན་ཁོངས་སུ་ཆུད་ན་ཕྱག་རྒྱ་ཆེན་པོ་དག་པ་དང་མ་དག་པ་ཤེས་པར་འགྱུར་བས་འདི་ལ་དཔྱོད་མཛོད་གསུང་གིན་འདུག རྣལ་འབྱོར་པ་ཕྲུ་མ་པ་ལ་གདམས་པའི་ཚིགས་སུ་བཅད་པ་ལྔ་པ་བི་ཇིས་མདོ་ཁམས་སྨད་གླིང་ཁར་བྲིས་པའོ། ། དྲིས་ལན་གྱི་རིམ་པ་གསུམ་པོ་འདི་སྔོན་ཆད་དར་བར་མ་བྱུང་ཡང་། མདོ་ཁམས་ནས་རྡོ་རྗེ་འཆང་ཀུན་དགའ་དབང་ཕྱུག་གི་ཕྱག་ཏུ་བྱུང་བ་ལ་བྲིས་པ་ཡིན་ནོ། ། ཞེས་གསུངས་སོ། ། མཆན་བུ་འདི་ཡང་ཆོས་རྗེ་པའི་གསུང་ཇི་ལྟ་བ་བཞིན་བི་ཇིས་བྲིས་པའོ་ཞེས་འབྱུང་ཞིང་། ཡང་མདོ་སྲང་དུ་ཕེབས་པའི་ཚེ་མི་ཅིག་གིས་དར་ནག་པོ་གཅིག་ལ་གསེར་གྱི་ཐིག་ལེ་མང་པོ་བྱས་པ་ཞིག་ཕྱག་རྟེན་ལ་བྱུང་བ་དེ་ལྷ་རྗེ་བི་ཇི་ལ་གནང་ནས། འདི་ཁྱོད་རང་ཚགས་གྱིས། ནམ་མཁའ་དྭངས་པ་ལ་སྐར་མ་བཀྲ་བ་ལྟ་བུའི་བསྟན་པ་ཅིག་འུ་ཅག་ལ་ཡོང་བ་ཡིན་གསུངས། ས་སྐྱ་པས་རིང་བསྲེལ་བཀག་ཟེར་བ་ཡོད་པ་ལ།
དེ་ཡང་། རིང་བསྲེལ་ཕལ་ཆེར་གདོན་ལས་བྱུང་། དཀར་པོའི་ཕྱོགས་ཀྱིས་བྱས་པའང་སྲིད། འབྱུང་བཞི་དག་གིས་བསྐྱེད་པའང་ཡོད། ། འཕགས་པ་གསུམ་གྱི་རིང་བསྲེལ་ནི། ། ཡོན་ཏན་སྟོབས་ཀྱིས་འབྱུང་བ་སྟེ། ། འབྱུང་ཁུངས་ནས་བྱུང་རིན་ཆེན་འདྲ། ། དེ་ལ་གྲངས་ནི་བརྩི་རྒྱུ་མེད། ། མི་འགྲིབ་འཕེལ་བའི་རིང་བསྲེལ་ཡིན། ། ཞེས་བྱ་བ་ཡིན་ལ།
ང་ལ་རྟེན་འབྱོན་ན་གྲངས་བརྩི་རྒྱུ་མེད་པ་ཅིག་འབྱོན་པ་ཡིན་པས་ཁྱེད་རང་ཚགས་གྱིས་ལ། དར་འདི་དེའི་ན་བཟའ་གྱིས་ཞེས་གསུངས་ཤིང་། ཡང་ངས་ཀུ་རེ་བྱས་པ་ཡིན་མི་ལ་མ་ཟློ་སྡིག་པ་གསོག་པའི་རྒྱུ་ཡིན་གསུངས་ཞེས་ཀྱང་གསུངས་སོ། ། དེ་ནས་རིམ་གྱིས་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་དང་། ཆོས་ཀྱི་རྒྱལ་པོ་སེ་ཆེན་གན་ཡོན་མཆོད་དུ་འབྲེལ་ཏེ། རྒྱལ་པོ་འདིའི་འོག་གི་སྐད་རིགས་མི་གཅིག་པའི་རྒྱལ་ཁམས་དཀོན་མཆོག་གསུམ་གྱི་སྒྲ་མི་གྲག་པའི་ཕྱོགས་རྣམས་སུ་ཡང་དཀོན་མཆོག་ལ་དད་པ་སྐྱེས་ནས་ལས་འབྲས་ལ་བླང་དོར་བྱེད་པ་དང་། ཧོར་རྣམས་ཀྱང་ཐེག་པ་ཆེན་པོའི་སེམས་བསྐྱེད་དང་དབང་བསྐུར་ཞུ་བ་དང་། དཀོན་མཆོག་མཆོད་ཅིང་སེམས་ཅན་ལ་ཕན་པ་བསྒྲུབ་པ་དང་། སྡིག་ཏོ་མི་དགེ་བའི་ལས་ལམ་ཆ་ཤས་ཀྱི་སྤངས་ནས་ལམ་བཟང་པོ་ལ་འཇུག་པ་དང་། ཁྱད་པར་བོད་དང་།
ཡུ་གུར་དང་། མི་ཉག སྨན་རྩེ་ལ་སོགས་པ་རང་རང་གི་མངའ་འོག་ན་ཡོད་པའི་རབ་ཏུ་བྱུང་བ་དང་། སྔགས་པ་སོགས་ཡོན་ཏན་ཅན་གྱི་མི་རྣམས་ལ་དམག་ཁྲལ་ལས་གསུམ་གྱི་འཚེ་བ་མེད་ཅིང་། བཟའ་བ་དང་། བཏུང་བ་དང་། བགོ་བ་དང་། གསེར་དངུལ། གོས་དར་ལ་སོགས་པའི་དབུལ་བ་བཟང་ཞིང་གྲངས་མང་བ་ཡང་ནས་ཡང་དུ་འབུལ་བ་དང་། གུག་ཤྲཱི་སོགས་ཀྱི་མིང་བཟང་པོ་བྱིན་ནས་བཀུར་སྟི་རྒྱ་ཆེན་པོ་བྱས་ཏེ།
རྒྱལ་བའི་བསྟན་པ་རིན་པོ་ཆེ་རྙེད་པ་དང་བཀུར་སྟི་བཅས་ཏེ་ཡུན་རིང་དུ་གནས་པ་དང་། གཞན་ཡང་ཧོར་གྱི་རྒྱལ་ཁམས་འདི་མི་ཚན་ཆེ་བ་དང་། ཤེས་པ་འཆར་ཆེ་བས་ངོ་ལོག་བྱས་ཀྱིས་དོགས་ནས། ལོ་སྐོར་རེ་ཞིང་སྐྱེས་པ་ལོ་དགུ་ཡན་ཆད་རེ་རེ་ནས་བསད་ཀྱིས་མི་འདང་བས། ཁྱུ་འདེད་བྱས་ཏེ་ཕྱིའི་རྒྱ་མཚོར་འདེབས་པ་ལས། དེ་དག་ལ་ལྷག་པར་བརྩེ་བས་རྒྱལ་པོ་ལ་བཀའ་ནན་ཆེ་བར་སྩལ་ཏེ། དེས་ཀྱང་དབང་ཞུས་པའི་ཡོན་དུ་ཕུལ་ནས་དེ་ཕྱིན་ཆད་ཆད་པ་ཡིན་ནོ་ཞེས་གྲགས་སོ། ། དེས་ན་དེང་སང་བྱང་ཕྱོགས་ཀྱི་རྒྱུད་འདིར་བདེ་སྐྱིད་ཅུང་ཟད་ཡོད་པ་ནི་ཆོས་རྗེ་ཁུ་དབོན་གྱི་བཀའ་དྲིན་ཐུན་མོང་མ་ཡིན་པ་ཡིན་ཏེ། དེང་སང་གི་ཕལ་པ་ལྟ་ཅི་སྨོས། དགེ་བཤེས་སུ་ཁས་འཆེ་བ་རྣམས་དང་།
དེ་དག་ལས་ཀྱང་རིག་པ་དང་མི་རིག་པ་དཔྱོད་པའི་བློ་ཤིན་ཏུ་གསལ་ཞིང་། བསྟན་པ་དང་སེམས་ཅན་གྱི་དོན་གྱི་འཁུར་ཁྱེར་བར་གྲགས་པ་དག་ཀྱང་དེ་ལྟར་མི་སེམས་པ་ནི་ཐུགས་མི་ཆེད་པའམ་ཐུགས་རྩིང་པར་ཟད་དོ། ། དེས་ན་ཁུ་དབོན་འདི་གཉིས་ཀྱིས་སེམས་ཅན་ལ་དངོས་སུ་ཕན་པར་མཛད་པ་འདི་ལྟ་བུ་ནི་བོད་ཀྱི་དགེ་བཤེས་སུས་ཀྱང་བྱས་པ་མེད་དོ། ། དེ་ལ་འགའ་ཞིག་ས་སྐྱ་པ་ལྷའི་བུའི་བདུད་ཀྱིས་གཡེངས་པས་ཧོར་དང་འབྲེལ་ལོ་ཞེས་ཟེར་བའང་མི་རིགས་ཏེ། ཧོར་གྱི་ངོར་རབ་ཏུ་བྱུང་བ་ཡང་ཧོར་དང་སྤྱོད་པ་བསྟུན་པ་ཅུང་ཟད་བྱུང་ཡང་། གལ་ཏེ་ས་སྐྱ་པས་དེའི་བློ་དང་མ་བསྟུན་ན་དེ་ཆོས་ལ་འཇུག་པར་མི་ནུས་ཏེ། ཐུབ་པས་ཀྱང་འཇིག་རྟེན་གཞུག་པའི་དོན་དུ་འཇིག་རྟེན་མཐུན་འཇུག་མཛད་པ་ལྟ་བུའོ། ། དེ་ཆོས་ལ་མ་ཞུགས་ན་སྔར་བཤད་པའི་ཉེས་དམིགས་རྣམས་ཡོང་བས་དགག་བྱ་བས་དགོས་པ་ཆེ་བ་ཡིན་ནོ། ། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་རྨད་དུ་བྱུང་བའི་རྣམ་པར་ཐར་པ་ཡིན་ཏེ། བློ་དམན་རྣམས་ནི་མོས་པར་དཀའོ། །
དོན་འདི་ལ་དགོངས་ནས་ཆོས་རྗེ་པས་ཉིད་ཀྱི་སྐུ་ཚེའི་འདུ་བྱེད་གཏོང་བའི་ཚེའང་། མགོན་པོ་ཁྱོད་ཀྱི་གསུང་རབ་མཆོག ། ནན་ཏན་གྱིས་ནི་བཀའ་སྩལ་པ། ། འབད་པས་ཅི་ནུས་བསྒྲུབ་པའི་ཚེ། ། བར་དུ་གཅོད་པའི་ཆོས་དེ་སྒྲོལ། ། དེ་ནས་ཇི་སྐད་གསུངས་པ་ཡི། ། བཀའ་སྩལ་དེ་དག་བཅིངས་པ་བཞིན། ། རྣམ་པ་ཀུན་ཏུ་ཐོག་ཏུ་བབས། ། བདེན་གསུངས་ཁྱེད་ལ་བདག་སྐྱབས་མཆི། ། ཞེས་གསུངས་སོ། །
དེས་ན་བྱང་ངོས་སུ་བྱོན་པ་ལ་ཡང་གཞན་གྱི་སྣང་ངོར་འབྱོན་པ་མི་སྤྲོ་པའི་ཚུལ་བསྟན་པ་སོགས་རྣམ་པར་ཐར་པ་འགའ་ཞིག་ཏུ་འབྱུང་མོད་ཀྱི། དོན་ནི་གཞན་དོན་རྒྱ་ཆེ་བའི་རྟེན་འབྲེལ་ཟབ་མོ་མཁྱེན་བཞིན་དུ་བྱོན་པ་སྟེ། དོ་སྐོར་བའི་དྲིས་ལན་ལས། བདག་ཀྱང་སྔོན་གྱི་བྱེད་པ་འགའ་ཡི་རྒྱུས། ། བསྟན་པའི་ཉི་མ་ཤར་གྱི་ཕྱོགས་སུ་ཤར། ། ཐོས་བསམ་སྒོམ་པ་ཡིད་བཞིན་ནོར་བུ་དེས། ། དད་ལྡན་དབུས་གཙང་རེ་བ་མྱུར་དུ་རྫོགས། ། ཞེས་གསུངས་པའི་ཕྱིར་རོ། ། དེ་ནས་དགུང་ལོ་དྲུག་ཅུ་རྩ་ལྔ་བཞེས་པའི་དུས་སུ་མེ་ཕོ་རྟའི་ལོ་ཟླ་བ་བརྒྱད་པ་ལ་བྱང་ཕྱོགས་ལིང་ཆུར་གདན་ཕེབས་ཏེ། དེའི་དུས་སུ་རྒྱལ་པོ་གོ་དན།
གོ་ཡུག་གན་རྒྱལ་སར་སྟོན་པ་ལ་ཧོར་ཡུལ་དུ་བཞུད་ནས་ཚུར་བྱོན་པ་དང་ལུག་ལོ་ཟླ་བ་དང་པོ་ལ་མཇལ། རྒྱལ་པོ་ཡང་ཤིན་ཏུ་མཉེས་ནས་ཆོས་དང་འཇིག་རྟེན་ལུགས་ཀྱི་གསུང་གླེང་མང་པོ་མཛད་པར་གདའ། དེའི་གོང་དུ་རྒྱལ་པོའི་དྲུང་དུ་བོད་ཀྱི་བནྡེ་འགའ་འདུག་པ་ལ། སངས་རྒྱས་ཀྱི་ཆོས་ཀྱི་ཡོན་ཏན་གྱི་ཁྱད་པར་གང་ཡང་བསྐྱེད་པར་མ་ནུས་སོ། ། སྨོན་ལམ་འདེབས་པ་ལ་དབང་བར་ཁས་ལེན་པ་ལ་འཚོགས་པའི་དུས་སུ་ཨེ་ཀ་འུན་དང་། ཧོར་གྱི་ལྷ་པ་གྲལ་མགོར་འཇོག་པ་ཡོད་པ་འདུག དེ་ནས་རྒྱལ་པོ་དང་བླ་མ་ཆོས་རྗེ་པ་ཆོས་ཀྱི་གསུང་གླེང་མང་པོ་མཛད་པ་ལ། མགོ་བའི་སྐབས་སུ་ཡུ་གུར་གྱི་དགེ་བའི་བཤེས་གཉེན་མཁས་པ་མང་པོས་ཀྱང་མཚམས་སྦྱོར་བྱས་ནས་ཆོས་ཀྱི་དོན་ཐམས་ཅད་ལེགས་པར་གོར་བཅུག་པས། རྒྱལ་པོ་ཡང་ཤིན་ཏུ་མཉེས་པར་གྱུར་ནས། དེ་རིང་ཕྱིན་ཨེ་ཀ་འུན་དང་ལྷ་པ་ཚོ་བནྡེའི་གྲལ་མགོར་མ་སྡོད།
ཐམས་ཅད་ཀྱི་གྲལ་མགོར་བླ་མ་ཆོས་རྗེ་པ་བཞུགས་ལ་སྨོན་ལམ་འདེབས་པའི་དུས་སུ། སྔོན་ལ་བནྡེས་སྨོན་ལམ་ཐོབ་གསུངས་པའི་ལུང་བྱུང་ནས་ཧོར་གྱི་རྒྱལ་ཁམས་སུ་རབ་ཏུ་བྱུང་བའི་དབུ་འཕང་བསྟོད་དེ། དེ་ནས་རྒྱལ་པོ་གོ་དན་ལ་ཤ་ཁྲའི་ནད་ཅུང་ཟད་བྱུང་བའི་རིམ་གྲོར་ཆབ་གཏོར་འཇམ་དཔལ་མ་མང་དུ་མཛད་པས། ལུག་ལོ་ཟླ་བ་གསུམ་པའི་ཚེས་བཅུ་གཅིག་གི་ཐོ་རངས་མནལ་ལམ་དུ་མི་འཐེང་པོ་ལུས་ལ་རྨ་དང་ཤུ་བས་གང་བ་ཅིག་བྱུང་བ་ལ། ཁྱོད་སུ་ཡིན་དྲིས་པས། ང་ལ་དཔོན་པོ་གཅིག་ཡོད་པ་ན་རེ། ས་སྐྱ་པས་འབོད་ཅིང་འདུག་པས་ཁྱོད་སོང་ལ་ཅི་ཟེར་ཉོན། ངའི་ལུས་པོ་ན་ནས་འགྲོ་མི་ནུས་པ་འདུག་ཟེར་ནས་ཡོང་བ་ཡིན་ཟེར། དེ་ནས་ཆོས་རྗེ་པས། གོ་དན་གྱི་གསེར་ཡིག་པ་བཏང་ནས་ངེད་ཐག་རིང་པོ་ནས་བོས།
ད་འདི་ལ་ཕན་པ་ཅིག་དགོས་པ་བྱུང་བས་ནད་འདིའི་རྒྱུ་ཅི་ཡིན། ད་ཐབས་ཅི་བྱས་ན་ཕན་ཞེས་དྲིས་པས། མི་དེ་ན་རེ། ཡུལ་ཕྱོགས་དེ་རྣམས་སུས་ཀྱང་མ་བདག་པའི་དུས་སུ་ངའི་དཔོན་པོ་དེས་བདག་བྱས་པ་ཡིན། དེའི་ཚེ་གོ་དན་འདིའི་ཤཱཀྱ་མུ་ནེ་ལ་བསོད་ནམས་བསགས་པའི་རྒྱལ་པོ་ཅིག་ཏུ་སྐྱེས། དེ་ནས་ཚེ་འཕོས་ཏེ་མི་ཉག་གི་རྒྱལ་པོ་ཅིག་ཏུ་སྐྱེས། རྒྱལ་པོ་དེས་ངའི་ཁང་པའི་སྟེང་དུ་མཁར་ལས་བྱས་ནས། མི་ཉག་གི་རྒྱལ་པོ་དེས་བནྡེ་རྣམས་ལ་ང་མཁར་ལས་བྱེད་པས་ས་གཞི་སློང་ཟེར། བནྡེ་རྣམས་དབྱངས་འདྲ་བྱེད་པ་དང་། རོལ་མོ་འདྲ་འཁྲོལ་བ་དང་།
གཏོར་མ་འདྲ་གཏོང་གིན་འདུག་སྟེ། ས་ཆོག་མི་ཤེས་པར་འདུག་པས་ས་གཞི་མ་བྱིན། དེར་རྒྱལ་པོས་མཁར་ལས་བྱས་པས་ངེད་དཔོན་གཡོག་རིས་ནོན་པ་བཞིན་སོང་། དེ་ནས་མིའི་བསོད་ནམས་མ་ཐུབ་པར་བྱང་ངོས་འདིར་འོངས་ནས་ཡུལ་ལེགས་པར་བཟུང་། དེར་ཡང་རྒྱལ་པོ་དེ་འོངས་ནས་ངེད་ཀྱི་སྟེང་དུ་མེ་བཏང་། ས་བརྐོས། གཞན་ཡང་གནོད་པ་མང་དུ་བྱས། དེར་ཡང་སྡོད་ས་མ་བྱུང་། དེ་ནས་ངའི་དཔོན་པོ་དེ་ཁྲོས་ནས་ཡུལ་ཕྱོགས་ཀྱི་ལྷ་འདྲེ་ཐམས་ཅད་བསྡུས་ནས། རྒྱལ་པོ་འདིས་ངའི་ཡུལ་ལན་གཉིས་ཕྱུང་བས།
ད་འདི་ལ་གནོད་པ་ཅིག་བྱེད་པས་ཁྱེད་རྣམས་ཀྱིས་གྲོགས་གྱིས་བྱས་པས། ལྷ་འདྲེ་རྣམས་ན་རེ། རྒྱལ་པོ་འདིས་ཤཱཀྱ་མུ་ནེ་ལ་བསོད་ནམས་བསགས་པ་ཡིན་པས་འདིའི་སྟོབས་མི་ཐུབ་ཀྱིས་ཁྱོད་སྐམ་སར་མ་སྡོད་པར་ཆུ་མིག་དང་འདམ་རྫབ་ཡོད་སར་ཡུལ་བཟུང་ཟེར་ནས་དེར་བསྡད་པའི་དུས་སུ། རྒྱལ་པོ་དེས་རྒྱལ་པོ་སྔ་མ་ཀུན་གྱི་བནྡེ་རྣམས་ལ་རྒྱུགས་བྱིན་པའི་ཡི་གེ་བལྟས་པས། སྔར་གྱི་རྒྱུགས་ཆེས་ཟེར་ནས་ཕྲི། དེའི་ཚེ་ཤཱཀྱ་མུ་ནེ་འདི་གསེར་ཡིན་ནམ། ཤིང་ཡིན་ནམ། རྡོ་ཡིན་བལྟ་ཟེར་ནས་ཞབས་ལ་གཟོང་གིས་བརྐོས་པ་དང་། དེ་ནས་ལྷ་འདྲེ་རྣམས་ན་རེ། ད་འདིའི་བསོད་ནམས་ཀྱི་ཆ་ཉམས་པས་བར་ཆད་བྱ་བའི་དུས་ལ་བབས་ཟེར་ནས་ལྷ་འདྲེ་རྣམས་འཚོགས་པ་དང་།
འདི་བསོད་ནམས་ཅན་ཡིན་པས་གཞན་སུས་ཀྱང་བརླག་པར་མི་ནུས་པས། ནང་གི་བློན་པོ་དང་རྒྱལ་པོ་ལ་ཕྲ་མ་གཞུག་ཟེར་ནས་ཕྲ་མ་བཅུག་པས་དེར་བློན་པོས་བསད། རྒྱལ་པོ་དེས་འཆི་ཁར་སྨོན་ལམ་བཏབ་སྟེ་ང་ཚེ་ཕྱི་མ་རྒྱལ་པོ་གཅིག་གི་བུར་སྐྱེས་ནས་ཁྱེད་རྣམས་ལ་གནོད་པ་སྐྱེལ་ཞིང་། ཁྱེད་རྣམས་བྲན་བཞིན་དུ་འཁོལ་བར་ཤོག་ཅིག་ཅེས་སྨོན་ལམ་བཏབ་པས་ཇིང་གིར་རྒྱལ་པོའི་ཚ་བོར་སྐྱེས་ནས་གོ་དན་འདི་ཡིན། དེས་བྱང་ངོས་འདིར་འོངས་ནས་ངེད་ཀྱི་སྡོད་སར་ཆུ་དང་འདམ་རྫབ་ཀྱི་སྟེང་དུ་རྟ་རྒྱུགས། དེར་རྟ་བསད། རྟ་ཁྲག་གར་སོང་སར་ངེད་ལ་ལ་ན། ལ་ལ་ཤི ངའི་ལུས་ལ་ཡོད་པའི་སྦལ་ལྕོང་འདི་རྣམས་ཀྱང་ཤི་ལ་ཁད་པ་ལ། ངའི་ལུས་ཀྱི་དྲོད་ཀྱིས་མ་ཤི་བ་ཡིན་ཟེར་ནས་ལུས་ལ་སྦལ་པ་དང་ལྕོང་མོ་ཕྱེད་སྐམ་པ་དང་།
ཤི་ལ་ཁད་པ་ཡོད་པ་ལ་དེ་རྣམས་བསྟན་ནས་གོང་གི་བནྡེ་རྣམས་ཀྱིས་གོ་དན་ལ་སྨོན་ལམ་འདྲ་འདེབས་པ་ལས། ངེད་ཀླུ་ལ་ཕན་པ་ཅི་ཡང་མ་བྱུང་། ད་ཁྱེད་ས་སྐྱ་པས་སྨན་དང་བཟའ་རྒྱུ་བྱིན་པས་ངེད་ཀླུ་ལ་ཕན་པར་བྱུང་། ང་གར་ཡང་འགྲོ་མི་ནུས་པ་ད་རེས་ཅུང་ཟད་ཕན་པ་ཡིན། ངའི་དཔོན་དེ་ཤི་ལ་ཁད་ཡོད། དེ་ཤི་ན་གོ་དན་ཡང་འཆི། ངའི་དཔོན་སོས་ན་གོ་དན་ཡང་སོས་པས། རིམ་གྲོ་ཡང་ཆུང་ཆུང་གིས་མི་ཕན་མི་སོས་པས། ཁྱེད་ཀྱིས་ངའི་དཔོན་དང་གོ་དན་གསོ་བའི་འབད་པ་ཆེན་པོ་གྱིས། ངའི་དཔོན་སོས་ན་གོ་དན་ཡང་སོས།
དེ་སོས་ན་ཁྱེད་ཀྱང་བཟང་པོར་འགྲོ་ཟེར། དེ་ནས་ཆོས་རྗེ་པའི་ཐུགས་དགོངས་ལ་ད་འདི་ལ་ཐབས་ཅི་བྱས་ན་ཕན་སྙམ་པ་ལ། བར་ཆད་ཅུང་ཟད་ཅིག་གིས་དེ་ཡལ་སོང་གསུངས་སོ། ། དེ་ནས་རྒྱལ་པོའི་དོན་དུ་འཕགས་པ་སེང་གེ་སྒྲའི་ཆོ་ག་མཛད་པས། རྒྱལ་པོ་ནད་ལས་ཐར་བས་ཤིན་ཏུ་དད་དེ་ཐེག་པ་ཆེན་པོའི་སེམས་བསྐྱེད་ལ་སོགས་པ་ཟབ་པ་དང་རྒྱ་ཆེ་བའི་ཆོས་མང་དུ་ཞུས། མཆོད་གནས་རྣམས་ཀྱི་ཕུད་དུ་བཀུར། དེ་ནས་བཟུང་སྟེ་སྐད་རིགས་མི་གཅིག་པའི་གདུལ་བྱ་ཆོས་ལ་མི་དད་པ་རྣམས་ཆོས་ལ་དད་པར་བྱས། དད་པ་རྣམས་ཐེག་པ་ཆེན་པོར་བཅུག མདོར་ན་གདུལ་བྱ་དཔག་ཏུ་མེད་པ་སྨིན་ཅིང་གྲོལ་བར་མཛད་པས་བསྟན་པའི་དར་རྒྱས་ཕུལ་དུ་ཕྱིན་པ་མཛད་དོ། ། གཞན་ཡང་རྒྱ་ནག་རི་བོ་རྩེ་ལྔར་བྱོན་ནས།
དེ་ན་གནས་པའི་རྟོགས་ལྡན་རྒྱན་པོ་ཞེས་བྱ་བ་ལ། བཅོམ་ལྡན་འདས་ཀྱཻ་རྡོ་རྗེ་ཌོམྦི་ལུགས་ཀྱི་དཀྱིལ་འཁོར་དུ་མངོན་པར་དབང་བསྐུར་བ་སྔོན་དུ་འགྲོ་བ་ཅན་གྱི་རྗེ་བཙུན་བདག་མེད་མའི་སིནྡྷུ་རའི་དཀྱིལ་འཁོར་དུ་བྱིན་གྱིས་བརླབས་པ་དང་། དེའི་རྗེས་སུ་རྫོགས་རིམ་ཟབ་མོ་བསམ་གྱིས་མི་ཁྱབ་པའི་མན་ངག་བྱིན་ཏེ། ཕྱག་རྒྱ་ཆེན་པོའི་ཡེ་ཤེས་ངོ་སྤྲོད་པར་བྱེད་པའི་གདམས་པ་ཟབ་མོ་གནང་ནས་རྒྱུད་གྲོལ་བར་མཛད་པ་ཡིན་ཏེ། གདམས་པ་དེ་ཉིད་ལས། རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་ཆོས་རྗེ་ས་སྐྱ་པཎྜི་ཏ་ཆེན་པོ་རྒྱ་ནག་རི་བོ་རྩེ་ལྡར་ཕེབས་ནས་བཞུགས་པའི་ཚེ། དེ་ན་སྒོམ་ཆེན་ཅིག་གནས་པའི་རྟོགས་ལྡན་རྒྱན་པོ་ཞེས་བྱ་བ་ཞིག་གིས་ཆོས་རྗེ་པ་ལ་བསྐོར་བ་དང་ཕྱག་མང་པོ་བྱེད་ཅིང་འདུག་པ་ལ། ཆོས་རྗེ་པའི་ཞལ་ནས། རྟོགས་ལྡན་པ་བསྐོར་ཕྱག་ཀྱང་ངོ་མཚར་ཆེ་སྟེ། གནས་འདི་འདྲ་ན་འདུག་པ་ལ་གདམས་ངག་བཟང་པོ་ལ་བརྟེན་པའི་སྒོམ་སྒྲུབ་ཅིག་དགོས་པ་ཡིན་ཏེ་ཨང་གསུང་གི་འདུག
རྟོགས་ལྡན་པ་དེས་བསམ་མནོ་ཞིག་བཏང་སྟེ་རང་གི་གནས་ནས་དར་ཡུག་དཀར་པོ་གཅིག་བླངས་ཏེ་ཆོས་རྗེ་བ་ལ་ཕུལ་ནས། ཆོས་རྗེ་བ་ལྟ་བ་ཕྱག་རྒྱ་ཆེན་པོ་འདི་ཐེག་པ་ཐམས་ཅད་ཀྱི་སྒོམ་དུ་བཞེད་དམ། ཕྱག་རྒྱ་ཆེན་པོ་འདི་རང་ཇི་ལྟ་བུ་ལགས། ཅིའི་ཕྱིར་ཕྱག་རྒྱ་ཆེན་པོ་ཞེས་བྱ། འདི་སྐྱེ་ཚུལ་དང་། ས་ལམ་བགྲོད་ཚུལ་གྱི་རྣམ་པ་ཅི་ལྟ་བུ་ལགས། བདག་ལ་ཕྱག་རྒྱ་ཆེན་པོའི་གདམས་ངག་ཟབ་མོ་ཞིག་གནང་བ་ཞུ་ཞུ་ཡིན་འདུག་པ་ལ་ཆོས་རྗེ་པ་ཐུགས་དགྱེས་ཏེ། ཌོམྦི་པའི་ཀྱེ་རྡོ་རྗེའི་དབང་བསྐུར་མཛད་ནས། ཕྱག་རྒྱ་ཆེན་པོ་ལྷན་ཅིག་སྐྱེས་གྲུབ་དང་། ཏོག་ཙེ་བའི་བསམ་མི་ཁྱབ་ཀྱི་གདམས་ངག་ཚང་མ་ཅིག་གནང་ནས།
ངེད་ཀྱི་ལུགས་ཀྱི་ཕྱག་རྒྱ་ཆེན་པོའི་ཁྲིད་ལུགས་འདི་ལྟར་ཡིན། གྲུབ་ཐོབ་མ་སྔ་བར་རྩེ་གཅིག་ཏུ་སྒྲུབ་པ་མཛོད་དང་མི་བསླུ་བ་ཡོང་། ཁྱོད་ཀྱིས་དྲིས་པའི་དོན་མདོར་བསྡུས་པ་འདི་རྣམས་ཐུགས་ལ་ཞོག་གསུངས་ནས། སྤྱིར་ཕ་རོལ་ཏུ་ཕྱིན་པའི་ཐེག་པའི་ལུགས་ལ་ལྟ་བ་དཀའ་རྟགས་ཀྱི་ཕྱག་རྒྱ་བཞིས་རྒྱས་འདེབས། རྒྱུད་སྡེ་འོག་མ་གསུམ་གྱི་ལུགས་ལ་ཟབ་གསལ་གཉིས་མེད་ཀྱི་རྒྱས་འདེབས་པར་བཤད་ཀྱང་། ཕྱག་རྒྱ་ཆེན་པོའི་ཐ་སྙད་མ་གསུངས་ཤིང་དེ་དག་གི་ལུགས་ལ་མཆོག་གི་དངོས་གྲུབ་བཤད་ཀྱང་ཕྱག་རྒྱ་ཆེན་པོ་མཆོག་གི་དངོས་གྲུབ་མ་བཤད་པས་ལྟ་བ་ཕྱག་རྒྱ་ཆེན་པོ་མཚན་ཉིད་པར་བསྒོམ་པར་མི་འདོད་དོ། ། དེ་དག་གི་ལུགས་ལ་རྟོགས་བྱ་སྟོང་པ་ཉིད་ཟབ་མོ་བཤད་ཀྱང་། རྟོགས་བྱེད་ཐབས་ལམ་ཟབ་མོ་མ་བཤད་པས་ཕྱག་རྒྱ་ཆེན་པོ་མཚན་ཉིད་པ་མི་འཐད་པ་ཡིན། དཔེར་ན་ཉན་ཐོས་ལུགས་ལ་སྦྱིན་པ་དང་ཚུལ་ཁྲིམས་ལ་སོགས་པ་བཤད་ཀྱང་། གྲོགས་ཐབས་ཤེས་ཁྱད་པར་ཅན་མ་བཤད་པས་སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་མི་འཐད་པ་བཞིན།
མི་བླུན་པོ་ལ་བ་གླང་དུ་འདོགས་པ་ལྟར། དེ་དག་གིས་ལྟ་བའི་སྒོམ་ལ་ཕྱག་རྒྱ་ཆེན་པོར་འདོགས་ན་མིང་ཙམ་ལ་མི་རྩོད། ཕྱག་རྒྱ་ཆེན་པོའི་རང་བཞིན་ནི། ། ཕྱག་རྒྱ་ཆེན་པོ་མི་འགྱུར་བདེ། ། གཟུང་དང་འཛིན་པ་དབྱིབས་དག་དང་། ། རྟོག་དང་བརྗོད་པ་རྣམ་པར་སྤངས། ། དྲི་ཟའི་གྲོང་ཁྱེར་ལྟ་བུ་དང་། ། པྲ་ཕབ་པ་ཡི་རང་བཞིན་ཅན། ། རྣལ་འབྱོར་ཐབས་དང་ཤེས་རབ་བདག ། ཨེ་ཝཾ་ཡི་གེ་དེ་ལ་འདུད། །
ཕྲ་རབ་རྡུལ་གྱི་ཆོས་ཉིད་འདས། ། པྲ་ཕབ་པ་ཡི་རྣམ་པ་ཅན། ། རྣམ་པ་ཀུན་གྱི་མཆོག་ལྡན་པ། ། ཕྱག་རྒྱ་ཆེན་པོ་དེ་ལ་འདུད། ། ཅེས་གསུངས་པ་ལྟར་རྟོགས་བྱ་ཆོས་ཉིད་གཉུག་མ་ཞེས་བྱ་བ་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་དོ། ། རྟོགས་ཚུལ་སྨྲ་བསམ་བརྗོད་མེད་ཀྱི་ཉམས་པྲ་ཕབ་པའི་རྣམ་པ་ཅན་གྱི་སྒོ་ནས་རྟོགས་བྱའི་ངོ་བོར་རྣལ་འབྱོར་ཟུང་འཇུག་གི་ཡེ་ཤེས། དེ་ཡང་སྣང་སྟོང་ཟུང་འཇུག རིག་སྟོང་ཟུང་འཇུག བདེ་སྟོང་ཟུང་འཇུག བདེ་ཆེན་ཟུང་འཇུག
ལྷན་སྐྱེས་ཡེ་ཤེས། རང་བྱུང་ཡེ་ཤེས། རང་རིག་ཡེ་ཤེས། སོ་སོར་རྟོག་པའི་ཡེ་ཤེས་ཞེས་བྱ་བ་ལ་སོགས་པ་མཚན་གྱི་རྣམ་གྲངས་དུ་མ་དང་ལྡན་པ་དེ་རྟོགས་པའི་ཐབས་བཤད་རྒྱུད་རྡོ་རྗེ་ཕྲེང་བ་ལས། བླ་མ་ལེགས་པར་མཉེས་བྱས་ཏེ། ། ཡང་དག་དབང་བསྐུར་རབ་མནོས་ནས། ། དེ་ཉིད་དོན་ནི་རབ་ཏུ་དབྱེ། ། ཞེས་པ་དང་། བརྟག་གཉིས་ལས། ཕྱི་ནས་དེ་ཉིད་རབ་ཏུ་དབྱེ། །
ཞེས་གསུངས་པ་ལྟར་སྨིན་བྱེད་ཀྱི་དབང་བསྐུར་མཚན་ཉིད་པ་དང་། གྲོལ་བྱེད་ཀྱི་རིམ་གཉིས་ཡན་ལག་དང་བཅས་པ་ཚུལ་བཞིན་དུ་བསྒོམས་པ་ལས་འབྱུང་བ་ཡིན་ཏེ། འཕགས་པ་ཀླུ་སྒྲུབ་ཀྱིས། སངས་རྒྱས་རྣམས་ཀྱི་ཆོས་བསྟན་པ། རིམ་པ་གཉིས་ལ་ཡང་དག་བརྟེན། ། གཅིག་ནི་བསྐྱེད་པའི་རིམ་པ་སྟེ། ། གཞན་ནི་རྫོགས་པའི་རིམ་པ་ཡིན། ། ཞེས་གསང་སྔགས་བླ་མེད་ཀྱི་ཡེ་ཤེས་འདྲེན་པའི་ཐབས་ཐམས་ཅད་རིམ་པ་གཉིས་སུ་བསྡུས་ནས་བཤད་པའི་གནད་ཡིན་ནོ། ། ཕྱག་རྒྱ་ཆེན་པོ་ཞེས་བྱ་བའི་སྒྲ་དོན་ནི། ལེགས་སྦྱར་གྱི་སྐད་ལ་མ་སྦྱངས་པ་དག
ཕྱག་ནི་སྟོང་པའི་ཡེ་ཤེས་ཏེ། ། རྒྱ་ནི་འཁོར་བའི་རྒྱ་ལས་གྲོལ། ། ཞེས་གསང་སྙིང་དང་། ཕྱག་རྒྱ་ཆེན་པོ་ཐིག་ལེ་སོགས་ལས་འབྱུང་ཞེས་སྨྲ་བ་ནི་འཁྲུལ་པ་སྟེ། ལེགས་སྦྱར་གྱི་སྐད་ལ་མཧཱ་མུ་དྲ་ཞེས་པ་ནི། བོད་སྐད་དུ་མཧཱ་ཆེན་པོ། མུ་དྲ་རྒྱ་དང་། རྟགས་དང་། མཚན་མ་དང་། གུག་སྐྱེད་ལ་སོགས་པ་ལ་འཇུག་པ་ལས།
འདིར་རྒྱ་རུ་བསྒྱུར་བ་ཡིན་ནོ། ། དོན་ནི་ཨ་ཝ་དྷཱུ་ཏཱི་པས། རྒྱས་གདབ་ཕྱིར་ན་རྒྱ་ཞེས་ཏེ། ། སྲིད་གསུམ་རོ་གཅིག་ཕྱག་ཆེན་པོ། ། ཞེས་གསུངས་པ་ལྟར་འཁོར་འདས་ཀྱི་ཆོས་ཐམས་ཅད་བདེ་སྟོང་ཟུང་འཇུག་གི་ངང་དུ་རྒྱས་བཏབ་ནས་ཉམས་སུ་ལེན་པའི་དོན་གྱིས་ལྟ་བ་ཕྱག་རྒྱ་ཆེན་པོ་ཞེས་བྱ་བ་ཡིན་ནོ། ། སྐྱེ་ཚུལ་གྱི་རིམ་པ་ནི། གང་ཟག་སྐལ་བཟང་འགའ་ཞིག་ལ་དབང་གི་ཡེ་ཤེས་འབེབས་པའི་དུས་ནས་ཕྱག་རྒྱ་ཆེན་པོའི་ཡེ་ཤེས་མཚན་ཉིད་པ་སྐྱེ་བ་ཡང་ཡོད་མོད། ཕལ་ཆེ་བ་ནི་ཐབས་བསྒོམ་པ་སོགས་ལ་ལྟོས་ཤིང་། ཐོག་མར་ཕྱག་རྒྱ་ཆེན་པོ་ལྟར་སྣང་སྐྱེས་ནས། ཕྱིས་ཕྱག་རྒྱ་ཆེན་པོ་མཚན་ཉིད་པ་སྐྱེ་བར་འགྱུར་བ་ཡིན།
ཕྱག་རྒྱ་ཆེན་པོ་ལྟར་སྣང་ཞེས་བྱ་བ་ཡང་ཆ་མཐུན་པ་དུག་ཅན་དང་། འབའ་ཞིག་པ་སྐྱོན་ཅན་གཉིས་འབྱུང་བ་ཡིན། དུག་ཅན་ནི་ཐོས་བསམ་གྱིས་བསྡུས་པ་གོ་རྟོགས་དང་། བསྒོམ་བྱུང་གིས་བསྡུས་པ་རྣམ་རྟོག་གི་རྦ་རླབས་མ་ཡལ་བཞིན་དུ་ཟུང་འཇུག་གི་ཉམས་སྤན་སྤུན་སྐྱེས་པ་ཡིན། འབའ་ཞིག་པ་ནི་གནས་པ་འབའ་ཞིག་པ་དང་། སོ་སོར་རྟོག་པ་འབའ་ཞིག་ཏུ་གྱུར་པ་དང་། སྣང་ཕྱོགས་འབའ་ཞིག་ཏུ་གྱུར་པ་དང་། སྟོང་ཕྱོགས་འབའ་ཞིག་ཏུ་གྱུར་པ་དང་། ལུས་ལ་བདེ་དྲོད་དང་། འཕར་གཡོ་དང་།
ངག་ལ་ངེས་མེད་ཀྱི་སྨྲ་བརྗོད་དང་། སེམས་ལ་ངེས་པ་མེད་པའི་ཏིང་ངེ་འཛིན་གྱི་ཉམས་སྣང་སྣ་ཚོགས་པ་སྟེ་སྒོ་གསུམ་གྱི་ཉམས་འབའ་ཞིག་ཏུ་གྱུར་པ་དང་། བརྒྱལ་བ་དང་ཚོགས་དྲུག་འགགས་པ་ལ་སོགས་པའི་ཉི་ཚེ་བ་འབའ་ཞིག་ཏུ་གྱུར་པ་རྣམས་ཡིན། ས་ལམ་བགྲོད་ཚུལ་ནི། བྱང་ཆུབ་ཏུ་གཉེར་བའི་སྨིན་བྱེད་དབང་བསྐུར་ནས་བརྩམས་ཏེ་ཉམས་སྐྱོན་ཅན་རྣམས་རྫོགས་པ་ཡན་ཆད་ཐེག་པ་ཐུན་མོང་བ་ལྟར་ན་ཚོགས་ལམ་ཞེས་བྱ་བ་ཡིན། བརྟག་གཉིས་ལས། ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་པ་ལྟར། བདེ་སྟོང་ཟུང་འཇུག་གི་ཡེ་ཤེས་མཚན་ཉིད་པ་རྒྱུད་ལ་སྐྱེས་ཤིང་རྣམ་པར་མི་རྟོག་པའི་ཉམས་རྒྱུན་ཆགས་སུ་འབྱུང་ཡང་། རྣམ་པར་རྟོག་པའི་བག་ཆགས་ཕྲ་མོ་དང་བཅས་པ་ནམ་ལངས་པ་ལ་ཉི་མ་ཤར་བ་ལྟ་བུས་དཔེའི་ཡེ་ཤེས་རྒྱུད་ལ་སྐྱེས་པ་ནི་སྦྱོར་བའི་ལམ་ཞེས་བྱ་བ་ཡིན་ཏེ།
མཚན་བརྗོད་ལས། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། རྣམ་པར་རྟོག་མེད་ལྷུན་གྱིས་གྲུབ། ། ཅེས་གསུངས་པ་ལྟར། རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་མངོན་སུམ་དུ་རྟོགས་པ་རྣམ་པར་མི་རྟོག་པའི་ཡེ་ཤེས་མཚན་ཉིད་པ་ཕྱག་རྒྱ་ཆེན་པོ་དོན་གྱི་ཡེ་ཤེས་ཐོག་མར་སྐྱེས་པའི་ཚེ་ན་མཐོང་བའི་ལམ་ཐོབ་པ་ཞེས་བྱ་བ་ཡིན། དེས་ན་རྒྱུན་ཆགས་སུ་གོམས་ཤིང་གོང་ནས་གོང་དུ་བགྲོད་དེ་ས་བཅུ་གཉིས་པའི་བར་དུ་ཕྱིན་པ་ནི་བསྒོམ་པའི་ལམ་ཞེས་བྱ་བ་ཡིན། དེ་ནས་ས་བཅུ་གསུམ་མངོན་དུ་བྱས་པ་ན་སྐུ་བཞི་ཡེ་ཤེས་ལྔ་ལ་སོགས་པ་ཡོན་ཏན་རྒྱ་མཚོ་ལྟ་བུ་ཐོབ་པ་ནི་མི་སློབ་ལམ་མངོན་སུམ་དུ་བྱས་པའོ། ། དེ་ཡང་ཐུན་མོང་བ་ལྟར་ན་སྦྱོར་ལམ། ཐུན་མོང་མ་ཡིན་པ་ལྟར་ན་ཕྱག་རྒྱ་ཆེན་པོ་དཔེའི་ཡེ་ཤེས་མཚན་ཉིད་པ་རྒྱུད་ལ་སྐྱེས་ནས་དོན་གྱི་ཡེ་ཤེས་མངོན་དུ་བྱས་པ་དང་།
ཟུང་འཇུག་རྡོ་རྗེ་འཆང་གི་གོ་འཕང་ཚེ་འདིར་མངོན་དུ་བྱེད་པར་འདོད་ན། རྒྱུད་སྡེ་ནས་བཤད་པའི་སྤྱོད་པ་དང་། ཉེ་རྒྱུ་སོགས་ཚུལ་བཞིན་དུ་ཉམས་ལེན་བྱས་ན། རྒྱ་གར་གྱི་གྲུབ་ཐོབ་རྣམས་ལྟར་འདིར་འགྲུབ་པ་ལས་འོས་ཅི་ཡོང་། དཔེའི་ཡེ་ཤེས་མཚན་ཉིད་པ་རྒྱུད་ལ་སྐྱེས་ནས་སྤྱོད་པ་མ་འགྲུབ་ན་འདའ་ཁ་མ་དང་། བར་དོའི་གདམས་ངག་གིས་འགྲུབ་པར་བཤད། འགའ་ཞིག་གིས། ཕྱག་རྒྱ་ཆེན་པོ་ཆིག་ཆོད་ལ། ། ས་ལམ་བརྩི་བའི་རྨོངས་པ་འཁྲུལ། ། ཞེས་བྱ་བ་ནི་འཁྲུལ་པ་སྟེ།
མཚན་བརྗོད་ལས། མགོན་པོ་ས་བཅུའི་དབང་ཕྱུག་སྟེ། ། ཞེས་བྱ་བ་དང་། ཨ་བྷི་དྷ་ན་ལས། རབ་ཏུ་དགའ་དང་དྲི་མ་མེད། ། དེ་བཞིན་འོད་བྱེད་འོད་འཕྲོ་དང་། ། ཤིན་ཏུ་སྦྱང་དཀའ་མངོན་དུ་གྱུར། ། རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ཆེ། །
རྡོ་རྗེ་འཛིན་པ་བཅུ་གསུམ་ས། ། ཞེས་སོགས་རྒྱུད་སྡེ་དང་གྲུབ་པའི་སློབ་དཔོན་རྣམས་ཀྱིས་ས་ལམ་གྱི་རྣམ་གཞག་རྒྱ་ཆེར་མཛད་པའི་ཕྱིར་རོ། ། མཚན་བརྗོད་ལས། སྐད་ཅིག་གཅིག་གིས་རྫོགས་སངས་རྒྱས། ། ཞེས་གསུངས་པ་ནི། ས་ལམ་བགྲོད་པའི་ཐ་མ་ལ་མངོན་པར་རྫོགས་པར་འཚང་རྒྱ་བའི་ཚུལ་ཡིན། འདའ་ཀ་ཡེ་ཤེས་ལས། སེམས་རྟོག་ན་སངས་རྒྱས་ཡིན་པས་སངས་རྒྱས་གཞན་དུ་མི་འཚོལ་བའི་འདུ་ཤེས་བསྒོམ་པར་བྱའོ་ཞེས་གསུངས་པ་ནི། ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། །
གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་གསུངས་པ་ལྟར། སེམས་ཀུན་གཞིའི་རྣམ་པར་ཤེས་པའི་ཀུན་རྫོབ་དང་། དོན་དམ་པའི་གནས་ཚུལ་མངོན་དུ་གྱུར་པའི་སྒོ་ནས་ས་ལམ་བགྲོད་དེ་འཚང་རྒྱ་བ་ལ་དགོངས་པ་ཡིན། ཇི་སྐད་དུ། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། རྣམ་པར་ཤེས་པའི་གནས་དོན་ནམ། །
ཕྱི་རོལ་གྱུར་པ་ཡོད་མ་ཡིན། ། ཞེས་པ་དང་། རྣམ་དག་ཡེ་ཤེས་གཟུགས་ཅན་དང་། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། ཞེས་གསུངས་པ་ལྟར། འཁོར་འདས་ཀྱི་སྣང་བ་ཐམས་ཅད་སེམས་སུ་རོ་གཅིག་པའི་གནད་ཀྱིས་ཡིན། རྟོགས་ལྡན་ཁྱེད་ཀྱིས་འདི་དག་ཐུགས་ལ་ཞོག་ལ་སྒྲུབ་པ་མཛོད་དང་ཕན་ཐོགས་པ་ཆེན་པོ་ཅིག་འོང་གསུངས་ནས་ཆེད་གཉེར་མཛད་ཅིང་འདུག རྟོགས་ལྡན་རྒྱན་པོ་ལ་གདམས་པ་ཕྱག་རྒྱ་ཆེན་པོའི་མིག་ཐུར་ཞེས་བྱ་བ་ཆོས་རྗེ་པའི་གསུང་ལ་ཡང་ཡང་ནན་ཆགས་བྱས་ནས་བི་ཇིས་རི་བོ་རྩེ་ལྔར་བྲིས་པའོ་ཞེས་གསུངས་སོ། ། གཞན་ཡང་ལིང་ཆུ་རྩེ་ཁབ་ཏུ་བཞུགས་ཏེ་ཆོས་གསུངས་པའི་ཚེ་མི་མང་པོ་ཞིག་རི་བོ་རྩེ་ལྔ་ལ་མཆོད་པ་ལ་ཕྱིན་པས་ཐམས་ཅད་ཀྱི་རྨི་ལམ་དུ་ད་ལྟ་རི་བོ་རྩེ་ལྔ་ན་འཇམ་དཔལ་མི་བཞུགས།
ལིང་ཆུ་རྩེ་ཁབ་ན་ཆོས་གསུང་གིན་ཡོད་ཟེར་བ་མཐུན་པར་རྨི་སྟེ། སད་པ་ན་མི་རྣམས་ཀྱིས་ཐེ་ཚོམ་མེད་པར་ལིང་ཆུར་འོང་པས། ཆོས་རྗེ་ཉིད་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསུངས་པ་དང་མཇལ་ཏེ་ཆོས་ཐོབ་བོ་ཞེས་ཡོངས་སུ་གྲགས་སོ། ། ཡང་ཆོས་རྗེ་ཉིད་དང་། ཧོར་རྒྱལ་པོ་གོ་དན་གཉིས་འབེལ་བའི་བཀའ་མཆིད་མང་དུ་བྱུང་བའི་འཕྲོས་ཤིག་ལ། མདོ་སྡེ་གསེར་འོད་དམ་པའི་ལུང་གིས། རུས་སྦལ་ལ་སྤུ་མི་འབྱུང་བའི་ཚུལ་བསྙད་པས། དེ་སུན་དབྱུང་བའི་ཕྱིར་རྒྱལ་པོས། ཆོས་རྗེ་པ་ལ་པགས་པ་འདོམ་སྐོར་ཙམ་ལ་སྤུ་རིང་པོ་འཇའ་ཚོན་གྱི་རི་མོ་ཡོད་པ་ཞིག་གཟིགས་ཕུལ་བས། བདག་ཉིད་ཆེན་པོས་གསུང་གིས།
འདི་ནི་རུས་སྦལ་གྱི་པགས་པ་ག་ལ་ཡིན། འདི་ནི་ཆུ་ལ་གནས་པའི་སེམས་ཅན་གྱི་དོན་བྱ་བའི་ཕྱིར། བྱང་ཆུབ་སེམས་དཔའ་རུས་སྦལ་འདྲ་བའི་གཟུགས་ཅན་གྱིས་འབྱོན་པར་གསུང་རབ་ལས་བཤད་པ་གང་ཡིན་པ་དེ་ཉིད་ཀྱི་པགས་པ་ཡིན། དེའི་རྒྱུ་མཚན་སྟོན་ཤེས་ཀྱིས་བསྟན་ནས་བལྟ་ཤེས་ཀྱིས་བལྟས་ན་པགས་པ་འདིའི་ངོས་ལ་སངས་རྒྱས་སྟོང་དང་བྱང་སེམས་ཉེ་བའི་སྲས་བརྒྱད་ཀྱི་སྐུ་བརྙན་གསལ་བར་ཡོད་གསུངས་ནས་དེ་དག་བསྟན་པས། དེར་ལྷགས་པའི་སྐྱེ་བོ་ཀུན་ངོ་མཚར་དུ་གྱུར་ཅིང་། རྒྱལ་པོ་ཅུང་ཟད་སྐྱེངས་ཏེ་ལན་ཞིག་བྱ་དགོས་སྙམ་ནས་བློན་པོ་རྣམས་ལ་བཀའ་བགྲོས་ཏེ། སྒྱུ་མ་མཁན་རྣམས་རྫས་སྔགས་ཀྱིས་སྒྱུ་མ་སྤྲུལ་དུ་བཅུག་པས། སྔར་མེད་པའི་ཡུལ་ཡིད་དུ་འོང་བ་ཞིག་ན་གཙུག་ལག་ཁང་སོགས་དགོན་པའི་རྣམ་པ་ངོ་མཚར་ཅན་ཞིག་སྤྲུལ་ཐུབ་པ་དང་། རྒྱལ་པོའི་ལུང་གིས་ཆོས་རྗེ་ཉིད་ལ། ཁྱོད་ངས་མཆོད་གནས་ལ་བོས་པ་མཁས་པར་འདུག་ཅིང་།
ཡོན་ཏན་ཡ་མཚན་ཅན་མང་པོ་མཐོང་བས་སྤྲོ་བར་གྱུར། ད་ནི་གནས་དབེན་པ་ཞིག་ན་དགོན་པ་ཕུན་སུམ་ཚོགས་པ་ཞིག་ཡོད་པས་ཁྱོད་ལ་སྟེར་བས་དེར་འགྲོ་གསུངས་ནས། བདག་ཉིད་ཆེན་པོ་དཔོན་སློབ་རྣམས་དང་། རྒྱལ་པོ་འཁོར་དང་བཅས་པས་ཀྱང་བྱོན། དེའི་ཚེ་ཆོས་རྗེ་ཉིད་ཀྱིས་ཕྱོགས་དེ་གཟིགས་མ་ཐག་ནས་སྒྱུ་མ་སྤྲུལ་པ་ཡིན་པར་མངོན་པར་མཁྱེན་པས་དགོངས་ཏེ། སྒོ་སྲུང་འཇིགས་སུ་རུང་བ་མང་པོ་འདུག་པ་དེ་རྣམས་ལ་བཀའ་བསྒོ་དང་། གནས་བརྟན་གཞན་རྣམས་ལ་རབ་གནས་ཀྱི་མེ་ཏོག་འཐོར་བ་མཛད་པས། སྒྱུ་མ་བཤིག་མ་ཐུབ་པར་དུས་ད་ལྟ་ཡང་མངོན་སུམ་དུ་ཡོད་ཅིང་། སྤྲུལ་པ་སྡེ་ཞེས་བྱ་བར་མིང་ཡང་གྲགས་པ་ཡིན་ནོ། ། དེ་ལྟར་ངོ་མཚར་བའི་མཛད་པ་དུ་མའི་སྒོ་ནས་རྒྱའི་ཡུལ་དུ་བསྟན་པ་དར་རྒྱས་ཕུལ་དུ་ཕྱིན་པ་མཛད་ནས།
དེ་ནས་ཆོས་རྗེ་ཉིད་བོད་དུ་འབྱོན་པ་བས་བྱང་ངོས་སུ་བཞུགས་ན་སངས་རྒྱས་ཀྱི་བསྟན་པ་ལ་ཕན་ཆེ་བར་གཟིགས་ནས་གནས་དེ་ཉིད་དུ་ཐུགས་ཕབ། བོད་ཀྱི་གྲྭ་སློབ་རྣམས་ལ་གནང་སྦྱིན་དང་འབུལ་བ་མང་པོ་བསྐུར། ཆོས་ཀྱི་སྐྱེས་སུ་བྱང་ཆུབ་སེམས་དཔའི་ལམ་ལ་འཇུག་པའི་རིམ་པ་ཐུབ་པའི་དགོངས་པ་གསལ་བ་ཞེས་བྱ་བ་བསྐུར་ནས་ཚོགས་ཆོས་འདི་དབུས་གཙང་ཁམས་གསུམ་དུ་བཤད་པ་ཡིན་པས། ངའི་སློབ་མ་ཐམས་ཅད་ཀྱིས་ལུང་ཐོབ་པ་ཡིན་པས་ཡི་གེ་འདི་ལ་ལྟོས་ལ་ཤོད། འདི་བཞིན་དུ་ཉམས་སུ་ལོང་གསུངས་པའི་གསུང་འཕྲིན་དང་བཅས་བུ་སློབ་རྣམས་ལ་བཀའ་ཤོག་འདི་ལྟར་གནང་བ་ཡིན་ཏེ། ཨོཾ་སྭ་སྟི་སིདྡྷཾ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། དཔལ་ལྡན་ས་སྐྱ་པཎྜི་ཏས། དབུས་གཙང་མངའ་རིས་དང་བཅས་པའི་དགེ་བའི་བཤེས་གཉེན་ཡོན་མཆོད་རྣམས་ལ་སྤྲིངས་པ། སངས་རྒྱས་ཀྱི་བསྟན་པ་དང་།
སེམས་ཅན་སྤྱི་དང་། སྒོས་བོད་སྐད་སྨྲ་བ་ཐམས་ཅད་ལ་ཕན་པར་བསམ་ནས་ཧོར་ནང་དུ་འོང་། ངེད་འབོད་མཁན་ལ་ཡོན་བདག་ཆེན་པོ་ཤིན་ཏུ་དགེས། འཕགས་པ་སྤུན་འདི་འདྲ་བའི་ཆུང་བ་ནས་ཁྲིད་ནས་འཁོར་དང་བཅས་པ་འོང་བ་དེ་ངེད་ལ་བསམ་པ་ཡིན། ཁྱེད་མགོས་ངོ་བལྟས་པ་ཡིན། གཞན་ཚོ་རྐང་པས་ངོ་བལྟས་པ་ཡིན། ཁྱོད་ངས་བོས་པ་ཡིན། གཞན་ཚོ་སྐྲག་ནས་འོང་བ་ཡིན། དེ་ངས་མི་ཤེས་པ་ཨེ་ཡིན། འཕགས་པ་སྤུན་གྱིས་སྔར་ཡང་བོད་ཀྱི་ཆོས་ནི་ཤེས་པར་འདུག
ད་དུང་ཡང་འཕགས་པས་བོད་ཆོས་སློབ། ཕྱག་ན་རྡོ་རྗེས་ཧོར་ཡིག་དང་ཧོར་སྐད་སློབ། ངས་མི་ཆོས་ཀྱིས་བསྐྱངས། ཁྱེད་ཀྱིས་ལྷ་ཆོས་ཀྱིས་བསྐྱངས་ན་ཤཱཀྱ་མུ་ནེའི་བསྟན་པ་ཡང་ཕྱིའི་རྒྱ་མཚོའི་མཐའ་ཚུན་ཆད་ཁྱབ་པར་མི་འགྲོ་བ་ཨེ་ཡིན་གསུངས་སོ། ། རྒྱལ་པོ་བྱང་ཆུབ་སེམས་དཔའ་འདི་སྤྱིར་སངས་རྒྱས་ཀྱི་བསྟན་པ་དང་། སྒོས་དཀོན་མཆོག་གསུམ་ལ་ཤིན་ཏུ་གུས་ཁྲིམས་ལུགས་བཟང་པོས་འཁོར་ཐམས་ཅད་ལེགས་པར་སྐྱོང་ཞིང་། ཁྱད་པར་དུ་ཡང་ངེད་ལ་གཞན་ལས་ལྷག་པའི་ཐུགས་ལ་འདོགས་པར་བྱུང་། ཁོང་གི་ཞལ་ནས་ཁྱོད་རང་བློ་བདེ་བར་ཆོས་ཤོད། ཁྱེད་ལ་གང་དགོས་ངས་སྟེར་བ་ཡིན། ཁྱོད་བཟང་པོ་གཏོང་བ་ངས་ཤེས།
ངས་བཟང་པོར་ཨེ་གཏོང་གནམ་ཤེས་གསུངས། ཁྱད་པར་འཕགས་པ་སྤུན་ལ་ཐུགས་འདོགས་ཆེ་བར་འདུག རང་ཤེས་ཁྲིམས་ལུགས་འཁུར་ཤེས་ན། རྒྱལ་ཁམས་ཐམས་ཅད་ལ་ཕན་པར་བྱ་སྙམ་པའི་ཐུགས་དགོངས་བཟང་པོ་ཅིག་འདུག སྒོས་ཁྱེད་རང་གི་མི་སྡེ་བོད་རྣམས་ལ་ཁྲིམས་ལུགས་ལེགས་པར་སློབས། སྐྱིད་དུ་འཇུག་པ་ངས་ཤེས་གསུངས་པ་དང་། རྒྱལ་པོ་དང་རྒྱལ་བརྒྱུད་རྣམས་ཚེ་རིང་བའི་སྨོན་ལམ་རིམ་གྲོ་པ་ཐམས་ཅད་ཀྱིས་འབད་པར་ཞུ། སྐབས་དོན་ཧོར་འདིའི་དམག་སྡེ་གྲངས་ལས་འདས། འཛམ་བུའི་གླིང་ཐམས་ཅད་ཁོང་གི་མངའ་རིས་སུ་འདུག་སྙམ་པའི་བསམ་པ་ཅིག་འདུག ཁོང་རང་དང་མཐུན་པ་ཚོ་སྐྱིད་སྡུག་ཁོང་རང་དང་མཉམ་པར་བྱེད།
ཁོང་ལ་ཞེ་ཐག་པས་གང་ཟེར་ལ་མ་ཉན་ན་ངོ་བལྟས་པ་ཡིན་ཟེར་བའི་མིང་གིས་མི་ཆོག་པ། རྟིང་བརླག་པར་བྱེད་པ་ཅིག་འདུག ཡུ་གུར་གྱི་རྒྱལ་ཁམས་འདི་ཡང་མ་བརླག་པར་གོང་དུ་ཕན། མི་ནོར་རྣམས་ཁོང་གིས་བླངས་ནས། ཡིག་མཁན། ནོར་གཉེར་བ། བུ་དགའ་ཐམས་ཅད་ཁོང་གིས་བྱེད། རྒྱ། མི་ཉག སོག་པོ་ལ་སོགས་པ་མ་བརླག་གོང་དུ་ཧོར་འདྲ་བཏང་ཡང་ཅི་ཟེར་མ་ཉན་པས།
བརླག་པའི་རྟིང་ལ་འགྲོ་ས་མ་རྙེད་ནས་ངོ་བལྟ་དགོས་བྱུང་། འོན་ཀྱང་དེ་རྟིང་ཅི་ཟེར་ཉན་པས་ད་ལྟ་ཐད་ཐད་སོ་སོ་ན་བུ་དགའ་ནོར་གཉེར། དམག་དཔོན། ཡིག་མཁན་ལ་སོགས་པ་ཁོང་རང་གི་མི་ཆེན་རེ་བསྐོས་པ་མང་། འོ་སྐོལ་མི་སྡེ་ངན་ལ་གྱོང་པས་ཐབས་སྣ་ཚོགས་ཀྱི་སྒོ་ནས་བྲོས་པས་ཐར་དུ་རེ། ཐག་རིང་བས་མི་ཡོང་དུ་རེ། འཐབ་ཐུབ་ཏུ་རེ་ནས། གཡོ་སྒྱུ་ཟོལ་གསུམ་བྱས་པས་བརླག་ཀྱང་བརླག ཐ་ཐད་སོ་སོ་ནས་ངོ་བལྟས་པའི་ཚོ་མང་། བོད་ངན་ལ་གྱོང་པའི་སྟོབས་ཀྱིས་བྲན་དང་གཡོག་གི་བྱེ་བྲག་མ་གཏོགས་པ།
དཔོན་པོར་བསྐོས་པ་བརྒྱ་ལ་རེ་འགའ་ཙམ་ལས་མ་མཐོང་། བོད་ངོ་བལྟས་པ་མང་ཡང་འདབ་ནོར་ཉུང་བའི་སྟབས་ཀྱིས་མི་ཆེན་ཚོ་རྟིང་ནས་མ་མགུ་བའི་གནད་ཅིག་གདའ། ན་ནིང་ནི་ལོ་འགའ་ལ་སྟོད་དུ་དམག་སོང་བ་མེད། ངས་བི་རི་ཁྲིད་ནས་ངོ་བལྟས། འདིར་ཤིན་ཏུ་ངོ་བལྟ་ལེགས་པས། སྟོད་མངའ་རིས། དབུས་གཙང་བ་རྣམས་ངོ་བལྟས། བི་རི་ཐ་ཐད་ཚོ་ཡང་ངོ་བལྟ་བར་ཡོད་བྱས་པས། ད་བར་ལ་དམག་མ་སོང་བ་དེས་ཕན་པ་ཡིན་ཏེ། སྟོད་ཀྱི་མི་རྣམས་དེ་ཚོ་མི་ཤེས་ཏེ་མཆིས།
དེ་སྐབས་སུ་འདི་ན་མར་ངོ་བལྟས་པ་ཡིན་ཀྱང་འདབ་ནོར་ལེགས་པོ་མ་བྱས་པ་དང་། བློ་མ་གཏད་པ་ཀུན་ལ་དམག་རྒྱབ་ནས་མི་ནོར་ཐམས་ཅད་གཏོར་བ་དེ་ཁྱེད་རྣམས་ཀྱིས་ཐོས་ཏེ་མཆིས། དམག་རྒྱབ་པ་དེ་ཚོ་ཡུལ་བཙན། མི་དཔའ། དམག་མང་། གོ་ཆ་སྲ་ཞིང་མདའ་མཁས་པ་རྣམས་ཀྱིས་ཐུབ་ཏུ་རེ་བྱས་པས་བརླག་འདུག མི་རྣམས་ཀྱི་བསམ་པ་ལ། ཧོར་ཁོ་རང་འུ་ལག་དང་དམག་ཁྲལ་ཆུང་། གཞན་ཚོ་འུ་ལག་དང་དམག་ཁྲལ་ཆེ་བསམ་སྟེ། གཞན་ཚོ་བས་ཧོར་རང་འུ་ལག་དང་དམག་ཁྲལ་ཆེ།
དེ་དང་སྦྱར་ན་གཞན་ཚོ་ཆུང་བར་གདའ། ད་དུང་ཡང་ཅི་ཟེར་གྱི་ངག་ལ་ཉན་ན་ཁྱེད་རྣམས་ཀྱི་ཡུལ། ས་ཕྱོགས་ཀྱི་མི་སྡེ། སོ་སོའི་དཔོན་གང་ཡོད་པ་དེ་དཔོན་དུ་བསྐོས། ས་སྐྱ་པའི་གསེར་ཡིག་པ་དང་དངུལ་ཡིག་པ་བོས་ལ། ངེད་ཀྱི་དར་ཁ་ཆེ་འདི་བསྐོས་ན་འཐད་པ་ཡིན་ཟེར་བའི་ངོ་སྤྲོད་གྱིས་ལ་ཕར་འགྲོ་ཚུར་འགྲོའི་བང་ཆེན་པ་གོ་ཆོད་པ་ཚུད། དེ་ནས་དཔོན་གྱི་མིང་། མི་སྡེའི་གྲངས། འདབ་ནོར་གྱི་ཚད་ཡི་གེ་ལེགས་པོ་གསུམ་གྱིས་ལ། གཅིག་ངེད་ལ་བསྐུར།
གཅིག་ས་སྐྱར་ཞོག གཅིག་རང་རང་གི་དཔོན་གྱིས་བཟུང་། ཡང་ངོ་བལྟས་པ་འདི་ཡིན། མ་བལྟས་པ་འདི་ཡིན་ཟེར་བའི་ས་རིས་ལེགས་པོ་གྱིས། ཤན་མ་ཕྱེད་ན་ངོ་མ་བལྟས་པའི་ཞོར་ལ་བལྟས་པ་ཚོ་ཡང་བརླག་དོགས་ཡོད། ས་སྐྱ་པའི་གསེར་ཡིག་པས་ཡུལ་གང་ཡིན་པའི་དཔོན་དང་གྲོས་གྱིས་ལ། སེམས་ཅན་ལ་ཡང་ཕན་པར་གྱིས་ལ་རང་ཚོད་དབང་ཆེ་མ་བྱེད། ཡུལ་དཔོན་གྱིས་ཀྱང་ས་སྐྱ་པའི་གསེར་ཡིག་པ་དང་གྲོས་མ་བྱས་པར་རང་ཚོད་མ་བྱེད། གྲོས་མ་བྱས་པར་རང་ཚོད་བྱེད་པ་ཁྲིམས་ལ་མེད། ཉེས་པ་ལ་ཐུག་ན་འདི་ན་ཞུ་བ་དཀའ།
དེར་ཐམས་ཅད་བློ་མཐུན་པར་གྱིས། ཧོར་གྱི་ཁྲིམས་ལུགས་བྱས་ན་ལེགས་པོ་འོང་། གསེར་ཡིག་པ་བསུ་བསྐྱེལ་དང་ཞབས་ཏོག་ལེགས་པོར་གྱིས། འདི་ཡང་གསེར་ཡིག་པ་ཡོང་བ་ཀུན་ལ་གཞན་འདྲི་བའི་སྔོན་ལ་མ་བྲོས་སམ་འཐབ་བམ། གསེར་ཡིག་པ་ཚོ་ཉ་ར་ལེགས་པོར་བྱས་སམ། འུ་ལག་བྱུང་ངམ། ངོ་བལྟས་པ་རྣམས་བརྟན་ནམ་བྱས་པ་དེ་ཚོ་སྔོན་ལ་འདྲི་བར་འདུག གསེར་ཡིག་པ་དེ་མ་མགུ་ན་གནོད་ཐུབ་པའི་གཏམ་གཏོང་བར་ངེས། མགུ་ན་ཕན་ཐོགས་ནུས་པ་ཅིག་གདའ། གསེར་ཡིག་པའི་ངག་ལ་མ་ཉན་ན་བྱས་ཀྱང་དཀའ་བར་མཐོང་།
འདིར་མི་གང་དྲག་པ་དང་འདབ་ནོར་ཁྱེར་ནས་འོང་བ་ཚོ་བཟང་པོར་གཏོང་བར་གདའ། རང་རེ་ཚོ་ཡང་བཟང་པོ་བྱ་སྙམ་པའི་བསམ་པ་ཡོད་ན། ངེད་རང་གི་དཔོན་པོ་ཀུན་འདབ་ནོར་བཟང་པོ་བཟུང་ལ་ས་སྐྱ་པའི་མི་དང་འགྲོགས་ལ་བྱོན། འདབ་ནོར་འདི་ཙམ་གཅིག་འདབ་ཟེར་བའི་གྲོས་གྱིས། འདིར་ངས་ཀྱང་གྲོས་བྱེད། དེ་ནས་རང་ཡུལ་འོངས་ནས་རང་གཞན་ཐམས་ཅད་ལ་ཕན་པར་འོང་། སྤྱིར་ངས་ཀྱང་ན་ནིང་ནས་མི་བཏང་ནས་འདི་ལྟར་བྱས་ན་ལེགས་བྱས་ནས་གྲོས་བསྟན་པ། ཁྱེད་རང་རྣམས་ཀྱིས་ཀྱང་དེ་བཞིན་བྱེད་པའི་རིགས་སུ་མེད་པ་འདུག བརླག་པའི་རྗེས་ལ་ཁྱེད་ཐ་དད་ཚོ་ཅི་ཟེར་ཉན་པ་ཅིག་འདོད་པ་ཡིན་ནམ། ཅི་ཟེར་བ་ཡིན་ཡང་མ་གོ །
ཕྱིས་ས་སྐྱ་པ་ཧོར་གསེབ་ཏུ་སོང་བ་ཡིན་ཏེ་ངེད་ལ་མ་ཕན་ཟེར་བ་དེ་མི་གསུང་བར་ཞུ། ངས་བདག་པས་གཞན་གཅེས་པའི་བསམ་པ་བྱས་ནས། བོད་སྐད་སྨྲ་བ་ཐམས་ཅད་ལ་ཕན་པའི་ཕྱིར་དུ་ཧོར་གསེབ་ཏུ་འོང་བ་ཡིན་ཏེ། ང་ཅི་ཟེར་ལ་ཉན་ན་ཕན་པར་འདུག ཁྱེད་རྣམས་ཀྱིས་འདིའི་སྣང་ཚུལ་མ་མཐོང་། ཐོས་པ་རྣམས་ལ་ཡིད་ཆེས་པ་ཤིན་ཏུ་དཀའ། དེའི་སྟོབས་ཀྱིས་ད་དུང་བཏུབ་པར་འོང་སྙམ་སྟེ། བདེ་བའི་འཕྲོ་ལ་གློ་བུར་དུ་འདྲེས་མནན་པ་ལྟ་བུའི་འཐིབ་གནོན་ཅིག་བྱུང་ནས་དབུས་གཙང་གི་བུ་ཚ་དང་མི་ལ་སོགས་པ་ཧོར་གསེབ་ཏུ་སོང་གིས་དོགས། ངེད་ནི་ལེགས་ཉེས་ཅི་བྱུང་ཡང་ང་ལ་འགྱོད་པ་མེད། བླ་མ་དཀོན་མཆོག་གི་བྱིན་རླབས་དང་བཀའ་དྲིན་གྱིས་ད་དུང་ལེགས་པོ་འོང་བའང་སྲིད།
ཁྱེད་རང་རྣམས་ཀྱང་དཀོན་མཆོག་ལ་གསོལ་བ་ཐོབ། རྒྱལ་པོས་ངེད་ལ་སུ་དང་ཡང་མི་འདྲ་བའི་ཐུགས་ལ་བཏགས། དེའི་སྟོབས་ཀྱིས་རྒྱ་བོད། ཡུ་གུར། མི་ཉག་ལ་སོགས་པའི་དགེ་བཤེས་མི་ཆེན། ཡུལ་མི་གཅིག་པ་ཐམས་ཅད་ཀྱིས་ངོ་མཚར་ཆེ་སྙམ་ནས་ཆོས་ཉན་པ་དང་གུས་པ་ཆེ་བ་འདུག ངེད་འདིར་འོང་བ་རྣམས་ལ་ཧོར་གྱིས་ཅི་འདྲ་བྱེད་སྙམ་པའི་དོགས་པ་མི་དགོས། ཐམས་ཅད་ཀྱི་ཐུགས་ལ་བཏགས་ནས་བཟང་པོར་ཡོད་པས། ངེད་ཀྱི་ཕྱོགས་ནས་ཐམས་ཅད་བློ་བདེ་བར་བཞུགས་པས་ཆོག འདབ་ནོར་ལ་གསེར།
དངུལ། གླང་པོ་ཆེའི་མཆེ་བ། མུ་ཏིག་རྡོག་པོ་ཆེ་བ། མཚལ། བཙོད། རུ་རྟ། གི་ཝང་། སྟག་གཟིག་གུང་གསུམ། སྲམ། བོད་སྣམ།
དབུས་ཕྲུག་བཟང་པོ། འདི་ན་དེ་ཚོ་དགའ་བར་འདུག སྤྱིར་ནོར་ལ་འདིར་གཙིགས་ཆུང་ཡང་རང་རང་གི་ཡུལ་ན་གང་བཟང་གི་ནོར་རྫས་འོང་བས་ཆོག་པ་ཡིན། གསེར་ཡོད་ན་གང་འདོད་འོང་བར་འདུག་པས་དགོངས་མཛོད། སངས་རྒྱས་ཀྱི་བསྟན་པ་ཕྱོགས་མཐའ་དག་ཏུ་རྒྱས་པར་གྱུར་ཅིག མངྒ་ལཾ་ཞེས་ཞེས་པའི་གསུང་ཤོག་གནང་བ་དབུས་གཙང་གི་གྲྭ་བུ་སློབ་སྦྱིན་བདག་དང་བཅས་པ་སོགས་སྐྱེ་བོ་ཐམས་ཅད་ཀྱིས་མཐོང་བས་སོ་སོར་དགའ་མགུ་ཡི་རང་ཞིང་ཡིད་སྤྲོ་བ་མཆོག་ཏུ་ཐོབ་པར་མཛད་པ་ཡིན་ནོ། ། དེ་ལྟ་བུའི་བླ་མ་རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་དེ་དགུང་ལོ་བདུན་ཅུའི་བར་དུ་རྒྱལ་བའི་བསྟན་པ་དང་། སེམས་ཅན་དཔག་ཏུ་མེད་པ་སྨིན་ཅིང་གྲོལ་བར་མཛད་ནས། མཐར་གཟུགས་ཀྱི་སྐུའི་བཀོད་པ་ཇི་ལྟར་བསྡུ་བའི་ཚུལ་སློབ་དཔོན་བི་ཇི་བའི་གསུང་ལྟར་བརྗོད་ན། ལྕགས་མོ་ཕག་གི་དུས་སུ་གཞན་དོན་ལ་བཞུད་པའི་དུས་སུ་ཐ་སྐར་གྱི་ཟླ་བ་ལ་ལྟས་ཆེན་པོ་བཅོ་བརྒྱད་བྱུང་།
ཐ་སྐར་གྱི་ཚེས་བརྒྱད་ཀྱི་ཉིན་པར་ས་གཡོས་ཆེན་པོ་བྱུང་། བདག་བི་ཇི་ལྷ་རྗེས་རྒྱུ་མཚན་ཞུས་པས། རྒྱལ་བའི་སྲས་སུ་གྱུར་པ་ཆེན་པོ་རྣམས་གཞན་དོན་ལ་འགྲོ་བའི་ལྟས་ཡིན། འུ་ཅག་ཀྱང་དེའི་རྗེས་སུ་འཇུག་པ་འདྲ་གསུངས། ཉི་ཤུ་དགུའི་ནམ་ཕྱེད་ན་ལོངས་སྐུའི་ཆ་ལུགས་སྒྲ་དབྱངས་མི་ཟད་པ་སྒྲོག་པའི་རྒྱལ་པོ་མངོན་སུམ་དུ་བྱོན། སྐུ་མདོག་དཀར་པོ་ཞལ་གཅིག་ཕྱག་གཉིས་པ་བྱོན་ནས། ཁྱེད་ཀྱིས་སྤོས་ཕུལ་གསུངས་ནས་བདག་གིས་སྤོས་ཕུལ། ཐོ་རངས་ཀྱི་དུས་སུ་སྤྱན་རས་གཟིགས་དབང་ཞལ་བཅུ་གཅིག་པས་བྱིན་རླབས་མཛད་པའི་སྣང་བ་བྱུང་། སྤོས་ཕུལ་གསུངས་པས་བདག་གིས་ཕུལ། སྨིན་དྲུག་གི་ཟླ་བའི་ཡར་ཚེས་དྲུག་གི་ཉིན་སྒྲ་སྣ་ཚོགས་བསྒྲགས།
བདག་དྲུང་ན་ཡོད་པས། ལྷ་ཁང་གི་ནང་ན་རྣམ་རྒྱལ་མཆོད་པ་བྱེད་མི་རྣམས་ཡིན་ནམ་ཞུས་པས། ལྷ་ཁང་ན་རྣམ་རྒྱལ་བྱེད་པ་ལ་བལྟར་སོང་གསུངས། དེ་ལྟར་ཕྱིན་བས་ཁོང་རྣམས་ཀྱིས་ཀྱང་སྒྲ་ཐོས་ཟིན་ཅི་ཡིན་ནམ་ཁྱེད་ཞུར་སོང་ཟེར་བདག་གིས་ཞུས་པས། ལྷའི་བསུ་བ་མང་པོ་བྱུང་མཆོད་པ་གྱིས། ད་རང་གཞན་གྱི་དོན་ལ་འགྲོ་དགོས་པ་ཡིན་གསུངས། མེ་ཏོག་གི་ཆར་ཡང་ས་ལ་འབབ་རྒྱུ་མེད་པ་ནམ་མཁའ་ལ་མང་པོ་བྱུང་། ཚེས་བཅུ་གསུམ་གྱི་ཉིན་པར་གདུགས་ལ་བཞུགས་པའི་དུས་སུ་ཉི་མ་ཡོད་འཕྲོ་ལ་སྤྲིན་དཀར་པོ་ལེགས་པ་ཅིག་ནར་གྱིས་བྱུང་། ནམ་མཁའ་ལ་ཕྱག་མཛུབ་གཏད་ནས་བཞད་ཅིག་མཛད་ནས། ཁྱོད་ཀྱིས་ཨེ་མཐོང་གསུངས།
བདག་གིས་མ་མཐོང་ཤིན་ཏུ་སེམས་དགའ་བ་ཅིག་བྱུང་ཞུས་པས། སྡིག་ཤས་ཆུང་བར་འདུག་སྟེ། འོན་ཀྱང་སྡིག་པ་དྲི་མ་འདྲ་བས་སྡིག་སྦྱོང་གྱིས་གསུངས། སངས་རྒྱས་བཅོམ་ལྡན་འདས་སེང་གེའི་ཁྲི་ལ་འཁོར་ཉན་ཐོས་དང་བཅས་པ་བཞུགས་པའི་སྣང་བ་བྱུང་བས་སྤོས་ཕུལ་གསུངས། དེ་ནས་སྤོས་ཕུལ། བཅུ་བཞིའི་ཉིན་པར་ཕྱི་དྲོ་གདུགས་ལ་བཞུགས་པའི་དུས་སུ་སྤྲིན་སྔར་གྱི་དེ་འདྲ་བ་ཅིག་བྱུང་། དཔལ་ཀྱེ་རྡོ་རྗེའི་དཀྱིལ་འཁོར་གསལ་པོར་གཟིགས་པས་སྤོས་ཕུལ་གསུངས་ནས་སྤོས་ཕུལ། བཅོ་ལྔའི་སྔ་དྲོ་ཡང་ཕྱི་ན་བཞུགས་པའི་དུས་སུ་སྤྲིན་སྔར་གྱི་དེ་འདྲ་བ་ཅིག་བྱུང་། འཇམ་དབྱངས་ལན་གསུམ་གཟིགས། ཡང་སྤོས་ཕུལ།
སྤོས་ལན་གསུམ་ཕུལ་བའི་རྟིང་མ་ང་ལ་གཟིགས་ནས་བཞད་ཅིག་མཛད། ཅི་ལགས་ཞུས་པས། འཇམ་དབྱངས་དང་བྱམས་པ་གཉིས་བགྲོ་གླེང་མཛད་ཀྱིན་འདུག་གསུངས། དེའི་ཚིག་ཀྱང་གསུངས་པས་བརྗེད། དེའི་ཕྱིས་དེ་ཉིན་བསྐོར་བ་མཛད་དུས་སུ། མཆོག་སྦྱིན་དཔལ་གྱི་བཞུགས་ཁྲི་ཅོག་ཙེ་ཆུང་ཆུང་ཅིག་དང་། བཞུགས་འབོལ་ཅིག་བཟུང་ནས་སྔོན་ལ་འགྲོ། བདག་གི་དཔུང་པ་གཡོན་ལ་ཕྱག་གིས་བརྟེན་ནས་བཞུགས། མཆོད་ཁང་ཐད་སོར་བྱོན་པ་དང་བཞུགས་ཁྲི་དེ་ལ་བཞུགས་ནས། མཆོག་སྦྱིན་དཔལ་ཁྱོད་ཇ་སྐོལ་དུ་སོང་གསུངས།
བདག་ལ་ཁྱོད་སོང་ལ་སྤོས་ཤིག་སྦྱོར་ལ་ཤོག་གསུངས། སྤོས་ཁྱེར་ཡོང་བ་དང་ཨ་ཡུ་ཏཱ་ར་གསུངས། སྒྲོལ་མ་ཞལ་གཟིགས་པར་འདུག ཚེས་བཅུ་བདུན་གྱི་ནམ་གུང་ཙམ་ལ། བདག་དྲུང་ན་ཙོག་གེ་ཡོད་པས་གཟིམས་པ་དེ་ཙོག་གེ་བཞེངས་ནས་ཁྱོད་ཀྱིས་ཅི་ཡང་མ་མཐོང་ངམ། གླུ་དབྱངས་རོལ་མོའི་སྒྲ་ཐོས་གསུངས། སློབ་དཔོན་ཇོ་གདན་དང་ངེད་མང་རབ་ཡོད་པས་རོལ་མོའི་སྒྲ་ཐོས། གཞན་ཅི་ཡང་མ་མཐོང་ཞུས་པས་བདག་ལ་གཟིགས་ཏེ། བདེ་མཆོག་གིས་གཙོ་བྱས་པའི་དཀྱིལ་འཁོར་བཅུ་གསུམ་གྱི་སྣང་བ་བྱུང་གསུངས། དཔའ་བོ་དང་དཔའ་མོ་ཐམས་ཅད་ཀྱིས་གླུ་དང་གར་མཛད་ཅིང་འདུག་གསུངས།
ཚིགས་བཅད་མང་པོ་ཅིག་གསུང་བ་བདག་གིས་མ་ཟིན། སློབ་དཔོན་ཇོ་གདན་གྱིས་མང་རབ་ཅིག་ཟིན་སྣང་བ་འདིར་མ་བྲིས། གཞན་ལ་མ་བཤད་སྡིག་པ་གསོག་པའི་རྒྱུ་རུ་འགྲོ་གསུངས། ཇུ་གུར་མེ་མར་ན་དགེ་བཤེས་རྡོ་རང་ཟེར་བ་ཅིག་ན་གིན་ཡོད་པ། བདག་གི་སློབ་མ་རིན་ཆེན་རྒྱལ་མཚན་བལྟར་བཏང་བས། བཤང་གཅི་ཐམས་ཅད་མལ་དུ་བཏང་། གཡོག་པོ་མེད། སྡུག་པར་སྣང་བའི་ལོ་རྒྱུས་ཟློ་ཞིང་སྣང་བ་དང་། ཆོས་རྗེའི་ཞལ་ནས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱང་མཁྱེན་བཞིན་དུ་ཐུགས་རྗེས་མི་གཟིགས་པ་གསུངས།
དེའི་ནུབ་མོ་ཐོ་རངས་བླ་མ་རྗེ་བཙུན་པ་དང་། སློབ་དཔོན་བིརྺ་པ་དང་། ནག་པོ་པ་གསུམ་བྱོན་ནས་ཁྱོད་དེ་ལ་ཡི་མ་ཆད། ཟག་བཅས་ཀྱི་ལུས་འདི་ལ་སྐྱེ་རྒ་ན་འཆིའི་ཆུ་བོ་བཞི་ཡོད་པ་ཡིན་གསུངས། བིརྺ་པས་འཛུམ་པ་མཛད། ནག་པོ་པས་དེ་ཡིན་གསུངས། བིརྺ་པས་ཐོད་པའི་བདུད་རྩི་ལ་སྲིན་ལག་གིས་རེག་ནས་ཁྱོད་ཀྱི་ལྗགས་རྐྱོངས་གསུངས་ནས། ལྗགས་ལ་ཐིག་ལེ་བྱས་པའི་སྣང་བ་བྱུང་གསུངས། དེའི་དུས་སུ་རྟོག་པ་དང་རྟོག་མེད་མཐའ་ལས་འདས་པ། བདེ་གསལ་མི་རྟོག་པ་རྒྱལ་བ་རྣམས་ཀྱི་ཐུགས་ལའང་འདི་ལས་ལྷག་པ་མེད་སྙམ་པའི་སྣང་བ་བྱུང་།
དེ་ནས་བླ་མ་རྗེ་བཙུན་པས་འདི་ནས་གཞན་དོན་ལ་འགྲོ་བའི་དུས་སུ། ཤར་ཕྱོགས་ཀྱི་འཇིག་རྟེན་གྱི་ཁམས་དུ་མ་བརྒལ་བའི་ཕ་རོལ་དུ་མཁའ་ལ་གནས་པའི་རིག་པ་འཛིན་པར་གྱུར་ནས། དེ་བཞིན་གཤེགས་པ་དུ་མ་མཉེས་པར་བྱས་ཤིང་། སངས་རྒྱས་ཀྱི་ཞིང་ཡོངས་སུ་དག་པ་དང་། སེམས་ཅན་དུ་མ་ཡོངས་སུ་སྨིན་པར་བྱས་ནས་ས་དང་ལམ་ཕལ་ཆེར་བགྲོད་དེ། སྐྱེ་བ་གསུམ་པ་ལ་འཛམ་བུའི་གླིང་འདི་ཉིད་ཀྱི་རྒྱ་གར་ཤར་ལྷོ་མུ་མུ་ནིར་ཞེས་བྱ་བར་རྒྱལ་པོ་ཉི་མའི་སྟོབས་འཕེལ་ཞེས་བྱ་བའི་བུར་འཁྲུངས་ནས་གཞོན་ནུ་ལ་རྩོམ་པ་དང་། འཆད་པ་མང་པོ་མཛད། མངོན་པར་ཤེས་པས་འཇིག་རྟེན་ཐམས་ཅད་གཟིགས་ནས། འཁོར་དད་ལྡན་འབུམ་ཕྲག་དུ་མ་གྲོལ་བར་བྱས་ནས། དེའི་དུས་སུ་ངས་དབང་བསྐུར་བ་དང་ཆོས་འབྲེལ་བྱས་པ་ཙམ་ཐམས་ཅད་ངའི་འཁོར་དུ་འོང་བར་འདུག་གསུངས་པའི་ཚིག་ཀྱང་ཡོད།
སྐུ་ཚེའི་ཚད་ཀྱང་ཡོད་པ་བརྗེད་ཟིན། དེ་ནས་སྐུ་ཚེ་འཕོས་ནས་སངས་རྒྱས་དྲི་མ་མེད་པའི་དཔལ་ཞེས་བྱ་བར་སྐུ་སྐྱེ་བ་བཞེས་ནས་སེམས་ཅན་གྱི་དོན་མཛད་པར་འདུག་གསུངས། རྗེ་བཙུན་པས་བིརྺ་པ་ལ་དེ་ལྟར་ལགས་སམ་གསུངས། སློབ་དཔོན་གྱིས་དེ་ཡིན་གསུངས། ནག་པོ་པས་ཀྱང་དེ་ཡིན་གསུངས་ནས་མཐུན་འགྱུར་མཛད། དེ་ནས་བདག་ལ་ཚོགས་ཀྱི་མཆོད་པ་ཤོམས་ཤིག་གསུངས་ནས་བཤམ་མོ། ། དེ་ནས་ཟབ་མོའི་ལམ་ལ་ནན་ཏན་དུ་མཛད་པའི་སྟོབས་ཀྱིས་གསང་བའི་གནས་བལྟར་མི་མངོན་པ་དང་། དབུའི་གཙུག་ཏོར་གསལ་པོར་འཕགས་པ་དང་། སྨིན་མཚམས་ཀྱི་མཛོད་སྤུ་དུང་ལྟར་འཁྱིལ་བ་ལ་སོགས་པའི་སྐུ་ཡོན་ཏན་དང་ལྡན་པར་གྱུར་ཏོ། ། ཟླ་བ་བཅུ་གཅིག་པའི་ཡར་ཚེས་བདུན་ལ་སྤྲུལ་པའི་ལྷ་ཁང་ན་འཚོགས་ཚད་ཀྱིས་ཐོས་པའི་སྒྲ་སྣ་ཚོགས་པའི་རོལ་མོ་གྲག
ཁོ་བོས་རྒྱུ་མཚན་ཅི་ལགས་ཞུས་པས། ཁྱེད་ཐམས་ཅད་གསོལ་བ་འདེབས་པ་ལ་བརྩོན་པར་གྱིས་གསུངས། ལམ་ཕ་རོལ་ཏུ་ཕྱིན་པའི་ལུགས་ལ་མགོ་དང་རྐང་ལག་བདོག་པ་ཐམས་ཅད་བཏང་བས་ཀྱང་། དབང་བསྐུར་བ་མཆོག་ཐོབ་པའི་བླ་མ་ལ་མོས་གུས་དང་ཞབས་ཏོག་སྐད་ཅིག་ཙམ་བྱས་པ་བསོད་ནམས་ཆེ་གསུངས། ཡོད་ཚད་བླ་མ་རང་ལ་ཕུལ་བས་དེའི་དུས་བདག་ལ་འབུལ་རྒྱུ་མེད་པས། སྔོན་གནས་བརྟན་རྐང་པ་བཅོས་པའི་ཡོན་དུ་བྱིན་པའི་ཞྭ་ཕྲུག་གི་ཕྱམ་ཚེ་དམར་པོ་སོ་མ་ལེགས་པ་གཅིག་ཡོད་པ་དེའི་ཕུད་ཕུལ་ནས། ཆོས་རྗེ་རང་གིས་བསྣམས་ནས་ཡོད་པས། དེ་འབུལ་དགོས་སྙམ་པ་ཅིག་བྱུང་བས་ཞལ་འཛུམ་པ་ཅིག་མཛད་ནས། དེ་ང་ལ་འབུལ་མི་དགོས་དེ་སྔར་ངས་གྱོན་པ་དེ་ཕུལ་བ་ཡིན། ཁོ་བོས་བྱང་ཆུབ་དམ་པ་བརྙེས་པའི་དུས་སུ་ཨ་རུ་ར་ལག་མཐིལ་དུ་བཞག་པ་བཞིན་དུ།
ཁྱོད་སློབ་མ་རྣམས་ཀྱིས་ཞབས་ཏོག་ཅི་བྱས་པ་ཐམས་ཅད་གཟིགས་པ་ཡིན། དེའི་དབང་བསྐུར་སེམས་བསྐྱེད་ཞབས་ཏོག་ཅི་བྱས་པ་ཐམས་ཅད་དང་། ཁོ་བོ་མཐོང་ཞིང་རྗེས་སུ་དྲན་པ་ཐམས་ཅད་དང་། རེག་པ་དང་། གཏམ་བྱས་པ་དང་། འབྲེལ་པ་བྱས་པ་ཐམས་ཅད་དོན་མེད་པར་མི་འགྱུར་བར་ངན་འགྲོའི་སྡུག་བསྔལ་ལས་གྲོལ་བ་ཡིན། དེས་ན་ཁྱོད་ཀྱང་ངའི་ཞབས་ཏོག་མང་པོ་བྱས་པས་དགའ་བ་སྒོམས་ཤིག་གསུངས། བདག་གིས་ནུབ་གཅིག་སྲོད་ནས་ཐོ་རངས་ཀྱི་ཆ་ཚུན་ཆད་ལ་རེས་སྐུའི་རྒྱབ་ནས་བརྟེན། རེས་སྐུ་སྟ་ཟུར་ནས་བརྟེན་པས། འདུལ་བ་རྒྱལ་མཚན་ལ་ཤོག་གསུངས་ནས།
དཔོན་མོ་ཟོ་རོག་ཏས་ཕུལ་བའི་ཕྱམ་ཚེ་དེ་ཁྱེར་ལ་ཤོག་གསུངས་ནས། བདག་ལ་འདི་ཁྱོད་གོན། འུ་ཅག་གཉིས་ཚེ་སྔ་མ་ནས་འབྲེལ་པ་མང་པོ་ཡོད་པ་ཡིན་གསུངས། ཁྱོད་དང་པོ་ངའི་ཇ་འདྲེན་པ་བྱས། དེ་ནས་མི་ཉག་འགའ་རུ་ཇོ་འབུམ་གུག་ཤྲཱིའི་རྩར་བརྫངས། དེར་ཧོར་གྱི་དེད་པ་ལ་མ་ཤི་བས་ད་ལྟ་ངའི་ཞབས་ཏོག་མང་དུ་བྱས། ཕྱི་མ་ལ་ངའི་དྲུང་དུ་མི་སྐྱེ་ཁ་མེད་ཡིན་གསུངས། སྨལ་པོ་ཟླ་བའི་ཡར་ཚེས་བཅུ་བཞིའི་ཐོ་རངས་ཀྱི་ཆ་ལ་སྣ་ཚོགས་རྒྱལ་མཚན་དང་། རོལ་མོའི་སྒྲ་དང་། གླུ་མཆོད་པ་སྣ་ཚོགས་དང་།
ས་གཡོ་བ་དང་བཅས་པས་ཞི་བར་གཤེགས་པ་གྱུར་ཏོ། ། ཉི་ཤུ་ལྔའི་ཉིན་པར་གདུང་བཞུས་པའི་དུད་པ་ཐམས་ཅད་ཀྱང་འཇའི་རྣམ་པར་གྱུར། རོལ་མོའི་སྒྲ་མང་པོ་ཡང་སྐྱེ་བོའི་ཚོགས་ཐམས་ཅད་ཀྱིས་ཐོས་སོ། ། གདུང་ཡང་ཕལ་ཆེ་བ་རིང་བསྲེལ་དང་ལྷ་སྐུ་སོགས་རང་བྱོན་བསམ་གྱིས་མི་ཁྱབ་པར་གྱུར་ཏེ། སེམས་ཅན་གྱི་དོན་མཛད་པ་ནི་ཡར་ལུང་པ་གྲགས་པ་རྒྱལ་མཚན་གྱིས་མཛད་པའི་རྣམ་ཐར་བསྟོད་པ་ལས། གཙུག་ཏོར་མཆོག་དབུས་ཀྱེ་ཡི་རྡོ་རྗེ་དང་། ། འཇམ་པའི་དབྱངས་སྐུ་དྲི་མེད་གསལ་བར་བྱོན། ། དཔྲལ་བའི་དབྱིངས་སུ་འཁོར་ལོ་སྡོམ་པའི་ཚོགས། ། ལྟག་པའི་ཆ་ལ་སངས་རྒྱས་བཅོམ་ལྡན་འདས། ། ཕྲག་པའི་གདུང་ལ་ཁ་སར་པཱ་ཎི་དང་། །
རྐང་གི་སྦུབས་སུ་སྤྱན་རས་གཟིགས་དབང་དང་། ། སྒལ་བུའི་ཆ་ལ་གསང་བའི་ཡུམ་བཞི་བྱོན། ། སྒྲོལ་མ་མི་གཡོ་པུས་གཙུག་རྣམ་པ་གཉིས། ། ཕྱག་སོར་གཡས་པ་ཀླུ་ཤིང་ལྗོན་པའི་སྟེང་། ། བྱམས་པ་ཆོས་ཀྱི་འཁོར་ལོའི་ཕྱག་རྒྱ་ཅན། ། སྤྲུལ་པ་རྣམ་བཅུ་སྐུ་ཡི་རྟེན་དུ་བྱོན། ། ཚངས་པའི་གསུང་དབྱངས་སྟོང་ཉིད་སེང་གེའི་སྒྲ། ། སྐྱེ་མེད་དོན་སྟོན་ཨ་ཡིག་འབུར་དུ་དོད། ། སྙན་གོང་གཉིས་ལ་རྣམ་རྒྱལ་མཆོད་རྟེན་རེ། ། དམ་ཚིག་རྡོ་རྗེ་ལྟ་བར་ཧཱུྃ་གིས་མཚན། །
ཐུགས་དགོངས་རྣམ་དག་རང་བྱུང་ཆོས་སྐུར་ཤར། ། གཞན་ཡང་རིང་བསྲེལ་སྣ་ཚོགས་དཔག་མེད་བྱོན། ། ཞེས་གསུངས་པ་ལྟར་ཡིན་ནོ། ། བདག་ཉིད་ཆེན་པོ་འདིའི་གདན་ས་ཆེ་འབྲིང་ཆུང་གསུམ་ལས། ཆེ་བ་དཔལ་ལྡན་ས་སྐྱ། བྱང་ཕྱོགས་ལིང་ཆུ་རྩེར་ཁབ། བར་པ་བསམ་ཡས། ཉང་སྟོད་རྐྱང་ཐུར། ཤངས་སྲེག་ཤིང་། ཆུང་བ་ཁམས་གཙང་དབུས་གསུམ་ན་ཤིན་ཏུ་མང་བའི་བདག་གཉེར་མཛད་ནས།
སྤྱིར་མདོ་སྔགས། ཁྱད་པར་རྣམ་འགྲེལ་སོགས་མཚན་ཉིད་ཀྱི་བཤད་སྲོལ་ལ་ཆོས་རྗེ་པ་འདི་ཁོ་ནས་འཕྲིན་ལས་ཀྱི་རྒྱུན་བཟང་བ་ཡིན་ཏེ། ཞལ་བཞུགས་པའི་དུས་ཀྱང་ཧོར་ཡུལ་ལ་འབྱོན་པའི་ཚེ། ས་སྐྱར་མཚན་ཉིད་ཚོགས་དཔོན་འུ་ཡུག་པ་རིག་པའི་སེང་གེ སྔགས་ཀྱི་ཚོགས་དཔོན་ཞང་བཙུན་མདོ་སྡེ་དཔལ། སྤྱི་དཔོན་ཉེ་གནས་སུ་དགེ་བཤེས་ཤཱཀྱ་བཟང་པོ་བསྐོས་ནས་བྱོན་པས། ས་སྐྱར་རིགས་ཆེན་པ་རང་ལ་ཡང་ཆ་བརྒྱད་ཅུ་ཙམ་བྱུང་བར་གྲགས་པ་དང་། ཆོས་རྗེ་ཉིད་མྱ་ངན་ལས་འདས་པའི་རྗེས་སུ་ཡང་ཚད་མ་སོགས་རང་གི་མཚན་ཉིད་ཀྱི་གྲུབ་མཐའ་སྲོལ་འཛིན་གྱི་གྲངས་འཕེལ་བ་ཡང་། ནཱ་ལེནྡྲ། གསེར་མདོག་ཅན།
སྐྱིད་ཚལ། ཐུབ་བསྟན་རྣམ་རྒྱལ། ཐུབ་བསྟན་ཡངས་ཅན། དབུས་རྩེས་ཐང་། བྱང་ངམ་རིང་། དཔལ་ས་སྐྱའི་ཐུབ་བསྟན་ལྷ་ཆེན་སོགས་ཤིན་ཏུ་དར་རྒྱས་སུ་གྱུར་པ་དང་། དེ་བཞིན་དུ་སྔགས་ཕྱོགས་ཀྱི་རང་གི་གྲུབ་མཐའ་སྲོལ་འཛིན་གྱི་དགོན་གནས་ཀྱང་ཆེ་ཕྲན་མང་པོ་ཞིག་འཕེལ་རྒྱས་སུ་གྱུར་པ་འདི་ནི། གཞན་ལས་རྨད་དུ་བྱུང་བའི་རྣམ་པར་ཐར་པ་སྟེ། རྩོད་དུས་གདུལ་བྱ་ཉམས་དམའ་བའི་དུས་སུ་འཕྲིན་ལས་རྣམ་དག་གི་རྒྱུན་ཚུགས་པ་རྣམ་ཐར་གྱི་མཆོག་ཡིན་གྱི། ཉིད་ཀྱིས་སངས་རྒྱས་བྱང་སེམས་མང་པོ་གཟིགས་པ་སོགས་ནི་བྱིས་པ་མཚར་བསྐྱེད་དུ་ཟད་དོ་ཞེས་མཁས་པ་རྣམས་ཀྱི་གསུང་རབ་ལས་འབྱུང་བ་བཞིན་དོན་ལ་གནས་པར་ཤེས་པར་བྱའོ། །
འདིར་སྨྲས་པ། དེ་ལྟར་གནས་ལྔ་རིགས་པ་ཆོས་ཀྱི་རྗེ། ། ཐུབ་དབང་གཉིས་པ་ས་སྐྱ་པཎ་ཆེན་གྱི། ། རྣམ་ཐར་ཆ་ཤས་མཐོང་བས་ཁོ་བོ་ཅག ། གཞོན་ནུའི་ཚེ་ནའང་མི་ཕྱེད་དད་པ་ཐོབ། ། གྲངས་མེད་སྐྱེ་བར་སྦྱངས་པའི་པཎྜི་ཏ། ། ཤེས་བྱ་མ་ལུས་གཟིགས་པའི་ཐམས་ཅད་མཁྱེན། ། ད་ལྟ་དྲི་མེད་དཔལ་དུ་སངས་རྒྱས་པའི། ། དོན་གཉིས་མཐར་ཕྱིན་དེ་ལ་སྐྱབས་སུ་མཆི། ། ཁྱེད་ཀྱི་མཁྱེན་པས་འཇམ་དབྱངས་ཟིལ་གནོན་ཞིང་། །
བརྩེ་བས་རྒྱལ་སྲས་ཁྱོད་ཀྱི་དགུང་གི་ལོ། ། མཐའ་རུ་སོན་ཀྱང་བོད་ཁམས་བདེ་བའི་ཐབས། ། གཅིག་ཏུ་དགོངས་ནས་ཧོར་གྱི་རྒྱལ་ཁམས་བྱོན། ། གང་གི་ནུས་པས་རྗེ་བཙུན་ས་སྐྱ་པའི། ། བསྟན་པས་འཛམ་གླིང་ཁྱབ་འདི་མ་ལེགས་སམ། ། དེ་འདྲའི་བཀའ་དྲིན་གཞལ་དུ་མེད་པའི་ཚུལ། ། སྔོན་བྱོན་སྐྱེས་བུ་ཀུན་གྱི་ཐུགས་ལ་གསལ། ། ཀྱེ་མ་དེང་སང་དུས་ངན་སྐབས་འདི་ན། ། དེ་འདྲའི་ཚུལ་ལུགས་ཇི་བཞིན་མ་རིག་པས། ། གང་གི་གྲུབ་མཐའ་རྩོད་བྲལ་ཁུངས་ཐུབ་ལས། །
གསར་བྱུང་འགའ་ཞིག་མཆོག་ཏུ་འཛིན་འདི་མཚར། ། ཀྱི་ཧུད་ཆོས་ཉམས་མེད་པའི་བླུན་པོ་རྣམས། ། དྲེགས་པའི་རྗེས་སུ་འབྲངས་པ་དངོས་པོའི་གཤིས། ། དེ་ཕྱིར་བདག་གི་བསྟན་པ་སྤེལ་བའི་གྲོགས། ། ཆོས་རྗེ་ཆོས་ཀྱི་རྒྱལ་པོས་དབྱིངས་ནས་མཛོད། ། ཅེས་པ་འདི་ཡང་རང་བབས་སུ་བྱུང་བའི་གསོལ་འདེབས་ལགས་སོ། ། དེ་ལྟ་བུའི་བླ་མ་དེའི་གཅུང་བསོད་ནམས་རྒྱལ་མཚན་ནི། ཡབ་དགུང་ལོ་སོ་ལྔ་པ། ཡུམ་ཉེར་གསུམ་མ་ཤིང་ཕོ་འབྲུག་གི་ལོ་ལ་སྐྱའོ་ཁ་གདངས་སུ་འཁྲུངས། ཡབ་མེས་ཀྱི་ཆོས་མཐའ་དག་ལ་སྦྱངས།
ཀྱེ་རྡོ་རྗེ་དང་ཕུར་པ་གཉིས་ལ་ཐུགས་དམ་གྱི་མཐིལ་མཛད། ཆོས་སྐྱོང་ལྕམ་དྲལ་འཁོར་བཅས་བྲན་དུ་འཁོལ་ཞིང་། མཛད་པའི་འཕྲིན་ལས་ཀྱང་དབུ་རྩེ་རྙིང་མ་བཞེངས་པ་དང་། དགོན་པ་ལ་ལྕགས་རི་མཛད། དེའི་དུས་སུ་མོན་གྲོག འབལ་གྲོག ས་དཀར་ལོགས་རྣམས་རྒྱབ་ཡོལ་དུ་ཚུད་པའི་ལྕགས་རི་མཛད་གསུངས་པ་ལ། བགྲེས་པོ་ཀུན་གྱིས་ཞུས་པས། ཞིང་མོ་ཆེ་ནས་རྒྱབ་པས་མདའ་རྒྱང་གང་གིས་ལྕགས་རི་འདི་མཛད། ཟི་ཐང་སོགས་སུ་ཚོང་འདུས་དང་མི་དམངས་ཀྱི་གྲོང་འཛུགས་པ།
གྲོམ་སྟོད། གྲོམ་སྨད། སྟག་ཐོག མང་མཁར་དྲིལ་ཆེན། གཙང་བར་ཕུག ཤབ་སྟོད་སྨད། རྟ་ནག་སོགས་སུ་གཞིས་འདིངས་པ། བྱང་གཅུང་། ཁབ་སོ། ཀོམ་འདྲེ།
གར་ཕུག་སོགས་སུ་འབྲོག་སྡེ་མང་དུ་འཆའ་བ། ར་ས་སོགས་སུ་རྟ་ཁྱུ་འཆའ་བ། བསྟན་འཛིན་དུ་མ་བསྟེན་ནས་ཞབས་ཏོག་འཚོ་སྦྱོར་མཛད་པ། སྐུ་གསུང་ཐུགས་ཀྱི་རྟེན་བཞེངས་པ། མཆོད་པ་རྒྱུན་པར་འབུལ་བ། བླ་མ་གོང་མའི་དུས་མཆོད་ཀྱི་རྒྱུན་འཛུགས་པ་སོགས་ཚད་མེད་པ་མཛད། ཕྱི་མའི་སྐྱེ་བ་གཟིགས་པའི་མངོན་ཤེས་ཀྱང་མངའ་སྟེ། མྱ་ངན་ལས་འདའ་བའི་དུས་སུ་ད་སྐྱེ་བ་ཕྱི་མ་ལ་ལྷོ་ཕྱོགས་ཀྱི་རྒྱུད་དུ་སྤང་རི་ཆེན་པོ་ཅིག་གི་འདབས་སུ་གདུལ་བྱ་འགའ་རེ་ལ་དབང་བསྐུར་ཞིང་། སྦས་པའི་རྣལ་འབྱོར་གྱི་ལམ་ཟབ་མོ་ཉམས་སུ་ལེན་པ་གཅིག་ཏུ་སྐྱེ་བར་འདུག་གསུངས་ཤིང་། འདི་ན་བཟའ་བྲག་ཕུག་པ་ཡིན་པའི་སྙན་བརྒྱུད་ཀྱང་ཡོད་ལ།
དེ་ལྟ་བུའི་བླ་མ་དེ་དགུང་ལོ་ང་དྲུག་བཞེས་པས་ས་མོ་ཕག་རྒྱལ་གྱི་ཟླ་བའི་ཉི་ཤུ་གཉིས་ལ་དག་པའི་སྣང་བ་མང་པོ་གཟིགས་ཤིང་། བླ་མ་དང་ཡི་དམ་དབྱེར་མེད་པའི་དགོངས་པ་མཛད་ནས། ཁྱེད་རྣམས་ཆོས་རྗེ་པ་འདི་སངས་རྒྱས་དངོས་སུ་འདུག་པས་ཐེ་ཚོམ་མ་བྱེད་པར་མོས་གུས་གྱིས་གསུངས་ཏེ། ལ་སྟོད་བྱང་གི་མདོག་སྟོད་རོས་ཀྱི་དཔལ་རིར་སྐུ་གཤེགས་སོ། ། ངའི་རུས་པ་འདི་ཕ་གི་ཤོད་ཀྱི་སྟེང་དེར་སྲེགས་ཤིག ངའི་བུ་ཚ་བརྒྱུད་ཀྱིས་རྒྱལ་ཁམས་དབང་དུ་འདུ་པའི་རྟེན་འབྲེལ་ཡོད་གསུངས་ནས་དེ་བཞིན་དུ་བྱས་སོ། ། ཁ་ཅིག་ན་རེ། ཟངས་ཚའི་ཡུམ་ཡུལ་རྟ་རེ་རོང་། བརྒྱུད་བཟང་བ། ཕ་མིང་ཟངས་ཀྱི་ཇོ་སྲས།
དེ་ལ་སྲས་གཅུང་ཟངས་ཚ་བསོད་ནམས་རྒྱལ་མཚན་འཁྲུངས་པ་ཡིན་པས་ཆོས་རྗེ་སྐུ་མཆེད་ཡུམ་གཅིག་པར་འདོད་པ་ནི་ནོར་བ་སྟེ། ཆོས་རྗེ་ནི་ཟངས་ཚ་མ་ཡིན་པའི་ཕྱིར་ཟེར་ཀྱང་། རྗེ་བཙུན་གྱིས་ག་རིང་རྒྱལ་པོ་ལ་རྩིས་བསྡུར་དུ་བཏང་བའི་ཡི་གེ་ལས། ཡུམ་ཐ་དད་མ་གསུངས་པས། ཡུམ་གཅིག་པ་ཉིད་དོན་ལ་གནས་པ་ཡིན་ནོ། ། བླ་མ་དེས་བཙུན་མོ་ལྔ་ཁབ་ཏུ་བཞེས་པའི་དང་པོ་དེ་ཡུལ་མདོག་གི་ཚ་སྣའི་འདབ། ཕ་མིང་ཟུར་ཁང་གི་བརྒྱ་ཚོ། ཞང་རྒྱལ་བ་དཔལ། མིང་མ་གཅིག་ཀུན་སྐྱིད། དེ་ལ་སྲས་གཅེན་འགྲོ་བའི་མགོན་པོ་ཆོས་རྒྱལ་འཕགས་པ།
ཡབ་དགུང་ལོ་ང་གཉིས་བཞེས་པ་ཤིང་མོ་ལུག་གི་ལོ་ཟླ་བ་གསུམ་པའི་ཚེས་དྲུག་ལ་གཡས་རུ་ངམ་རིང་གི་ཀླུ་ཁུང་དུ་སྐུ་འཁྲུངས། ཡུམ་གྱི་ལྷུམས་སུ་ཞུགས་པ་དང་བལྟམས་པའི་དུས་སུ་ངོ་མཚར་གྱི་ལྟས་དང་བཅས་ཤིང་། ཆུང་ངུ་ནས་འབྲི་ཀློག་ལ་སོགས་པ་རིག་པའི་གནས་ལྔ་འགའ་ཞིག་མ་བསླབས་པར་མཁྱེན། འགའ་ཞིག་དཀའ་ཚེགས་མེད་པར་མཁྱེན། སྔོན་གྱི་གནས་དྲན་པའི་མངོན་ཤེས་ཀྱང་མངའ་སྟེ། འདིའི་སྔ་མའི་སྐྱེ་བ་སྤྱན་རས་གཟིགས་དང་གསུང་གླེང་མཛད་པར་གྲགས་པའི་ས་སྟོན་རི་པ་ཡིན་ཟེར་བས་དེ་བརྟག་པའི་ཕྱིར་དུ། ས་སྟོན་རི་པའི་སློབ་མ་གཉིས་ཀྱིས་བལྟར་འོང་བ་དང་། བླ་མ་འདི་བྱིས་པའི་ཁྲོད་ན་རྩེ་ཞིང་བཞུགས་པས་མཁྱེན་ནས་ཁྱེད་འོང་ངམ་གསུངས་པས། ཁོང་གཉིས་པོས་ཁྱེད་ཀྱིས་ངོ་མཁྱེན་ནམ་ཞུས་པས་ཤེས་ཏེ། ངའི་སློབ་མ་འདི་དང་འདིའོ་ཞེས་གསུངས་པས་དད་ནས་ལུས་ཐམས་ཅད་ཀྱིས་འདུད་པར་གྱུར་ཏོ། །
དེ་ལྟར་འོང་བའི་རྒྱུ་མཚན་ནི། དེ་ཡང་ཡབ་ཟངས་ཚས་ཚོགས་བདག་བསྒྲུབས་པས། ཚོགས་བདག་གི་གླང་པོ་ཆེའི་སྣ་རྩེར་འཁུར་ནས་རི་རབ་ཀྱི་རྩེར་བསྐྱལ་ཏེ་ལྟོས་ཤིག་ཟེར་བས། ཟངས་ཚ་སྐྲག་ནས་རིང་ཞིག་བལྟ་བའི་ནུས་པ་མ་བྱུང་། དེ་ནས་དབུས་གཙང་ཁམས་གསུམ་སོགས་བོད་ཀྱི་གཞུང་ཏལ་ཙམ་ཅིག་གཟིགས་པས། ཁྱོད་རང་གིས་གང་མཐོང་དབང་དུ་འདུ་བ་ཡིན་པ་ལ། དབུས་གཙང་ཁམས་གསུམ་སོགས་ཁྱོད་ཀྱི་བུའམ་ཚ་བརྒྱུད་ཀྱི་དབང་དུ་འདུ་བ་ཅིག་འབྱུང་། མྱུར་དུ་མ་མཐོང་བས་ཁྱོད་རང་ལ་ནི་དབང་ཐང་མེད་ཟེར། དེ་ནས་ཀྱང་ཟངས་ཚ་ལ་སྲས་ཡུན་རིང་དུ་མ་བྱུང་བས་ཐུགས་ཟིད་ཐུང་ནས། ཚོགས་བདག་གནད་ལ་དབབ་པའི་སྦྱོར་བ་མཛད་པས།
སྐབས་ཤིག་གི་ཚེ་གུང་ཐང་དུ་ས་སྟོན་རི་པའི་རྩར་ཚོགས་བདག་བྱུང་ནས། ཟངས་ཚས་ང་ལ་དབུས་གཙང་ཁམས་གསུམ་འདུ་བ་གཅིག་དགོས་ཟེར་ནས་རྒྱབ་ཚགས་མིག་ལྟར་སོང་སོང་བསྐུལ་བ་ཡིན་པས། ཁོང་རང་ལ་ནི་དབང་རིགས་མི་འདུག ཁོའི་བུར་སྐྱེ་བ་ལ་བྱང་ཆུབ་སེམས་དཔའ་སྲིད་པ་ཐ་མ་ཡིན་པ། འཇིག་རྟེན་གྱི་ཁམས་རྒྱ་ཆེན་པོ་དབང་དུ་འདུ་བའི་སྨོན་ལམ་བཏབ་པ་ཞིག་དགོས་རྒྱུ་ལ། ཁྱེད་ལ་དེ་ཚང་ནས་འདུག་པས། ཟངས་ཚའི་བུར་ཁྱེད་ཀྱི་སྐྱེ་བ་བཞེས་ན་དབུས་གཙང་ཁམས་གསུམ་སོགས་བོད་ཡུལ་ཕལ་ཆེར་དབང་དུ་འདུ་བ་འདུག་པས་བསམ་བཞིན་སྐྱེ་བ་བླང་དགོས་ཟེར་ནས་དེ་བཞིན་མཛད་པ་ཡིན་ལ། དེ་ནས་རེ་ཞིག་ན་ཆོས་རྗེའི་ཆག་ཕྱིར་སྐྱིད་གྲོང་དུ་བྱོན་པའི་ཚེ་གླང་རི་པའི་དགེ་འདུན་རྣམས་ཀྱིས་མཇལ་བ་དང་། བཙུན་པ་བགྲེས་པོ་ཅིག་ལ་ངའི་ཉེ་གནས་བཀྲ་ཤིས་དོན་གྲུབ་བྱུང་གསུངས་པས། དེས་ཀྱང་བླ་མར་ཤེས་ཞབས་ལ་འཇུས་ཏེ་མཆི་མ་ཕྱུང་ངོ་ཞེས་གྲགས་སོ། །
དེ་ནས་དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས་ལ་སོགས་པ་ཐུགས་ལས་གསུངས་པས་ཀུན་གྱིས་ཡ་མཚན་དུ་འཛིན་ཏེ་འདི་ནི་ངེས་པར་འཕགས་པའོ་ཞེས་ཕྱོགས་ཀུན་ཏུ་གྲགས་པས་དེ་ཕྱིན་ཆད་འཕགས་པ་ཞེས་མཚན་ཡོངས་སུ་གྲགས་སོ། ། བརྒྱད་པ་ལ་སྐྱེས་རབས་ཐུགས་ལས་གསུངས། དགུ་པ་ལ་ཆོས་རྗེ་པའི་སྔོན་འགྲོའི་ཆོས་འཁོར་མཛད་དུས་བརྟག་གཉིས་གསུངས། ཚོགས་ཀྱི་གཏམ་བཤད་མཛད་པས་ཐམས་ཅད་ངོ་མཚར་ཏེ་མཁས་པ་ཐམས་ཅད་ཀྱི་ང་རྒྱལ་བཅག་ཅིང་སྙན་པས་ཁྱབ་པར་མཛད་པར་གྱུར་ཏོ། ། བཅུ་པ་ལ་རྗེའི་ཆག་ཕྱིར་བྱང་ངོས་སུ་བྱོན་པའི་ལམ་དུ་དབུས་སུ་ཆོས་རྗེ་པས་མཁན་པོ་ཟུལ་ཕུ་བའི་ན་བཟའ་འཕྲེད་གསོལ་གྱི་སློབ་དཔོན་མཛད་ནས་རབ་ཏུ་བྱུང་། སྐྱོར་མོ་ལུང་པའི་མཁན་པོ་ཤེས་རབ་སེངྒེ་ལ་དགེ་ཚུལ་གྱི་བསླབ་བྱ་གསན། དེ་ནས་བཅུ་བདུན་པ་ལ་ཆོས་རྗེ་པ་ལ་མངའ་བའི་ཡོན་ཏན་ཐམས་ཅད་རྫོགས་པས་ཆོས་རྗེ་པ་ཐུགས་ཤིན་ཏུ་མཉེས་ཏེ། བསྟན་པའི་ཁུར་བཟོད་པར་དགོངས་ནས་ཆོས་དུང་དང་ལྷུང་བཟེད་ལ་སོགས་པ་གནང་། སློབ་མའི་ཚོགས་རྣམས་གཏད་ནས་བསྟན་པའི་བྱ་བ་དང་སེམས་ཅན་མང་པོའི་དོན་བྱ་བའི་དུས་ལ་བབས་པས་སྔོན་གྱི་དམ་བཅས་པ་དྲན་པར་གྱིས་ཤིག་པའི་བཀའ་བསྒོས་ནས་བསྟན་པ་གཏད་དོ། ། དེ་ནས་གླང་ལོ་ལ་སེ་ཆེན་གན་གྱིས་གདན་དྲངས་པ་ནས་ཕོ་བྲང་དུ་བྱོན་ཏེ།
རྒྱལ་པོས་གཞན་གྱིས་དྲིས་པའི་ལན་མ་ཐེབས་པའི་ཐེ་ཚོམ་མང་པོ་དྲིས་པའི་ལན་རྒྱུ་མཚན་དང་བཅས་པ་གསུངས་པས་མཉེས་པ་ཡིན་ཏེ། དེ་ཡང་རྒྱལ་པོས་ཁྱེད་བོད་ཀྱི་ཡུལ་ན་མི་ཆེ་བ་སུ་འདྲ་བྱུང་གསུངས་པ་ལ། འཕགས་པ་རིན་པོ་ཆེའི་ཞལ་ནས། ངེད་བོད་ཀྱི་ཡུལ་དུ་མི་ཆེ་བ་ཆོས་རྒྱལ་མེས་དབོན་རྣམ་གསུམ་བྱོན་པ་ལགས་གསུངས་པས། དེ་གསུམ་མི་ཆེ་བའི་རྒྱུ་མཚན་ཅི་ཡིན་གསུངས་པ་ལ། སྲོང་བཙན་སྒམ་པོ་ཐུགས་རྗེ་ཆེན་པོའི་སྤྲུལ་པ། ཁྲི་སྲོང་ལྡེའུ་བཙན་འཇམ་དབྱངས་ཀྱི་སྤྲུལ་པ། ཁྲི་རལ་པ་ཅན་ཕྱག་ན་རྡོ་རྗེའི་སྤྲུལ་པ་ལགས་པས་མི་ཆེ་བ་ལགས་ཞུས་པས། ཁྱེད་བོད་ཡུལ་དུ་ཕོ་རྒོད་པ་སུ་བྱུང་གསུངས་པ་ལ། ཕོ་རྒོད་པོ་མི་ལ་རས་པ་ཞེས་བྱ་བ་བྱུང་གསུངས་པས་དེ་ཅི་ཡིན་གསུངས།
ཚེ་སྟོད་ལ་དགྲ་བརྟུལ། ཚེ་གཞུག་ལ་ཆོས་བྱས་གྲུབ་པ་ཐོབ་པ་ལགས་ཞུས་པས། ཁྱོད་ཀྱི་ཡུལ་དུ་མི་ཡོན་ཏན་ཆེ་བ་སུ་བྱུང་གསུངས་པ་ལ། ཡོན་ཏན་ཆེ་བ་བདག་གི་བླ་མ་རྗེ་ས་སྐྱ་པ་ལྟ་བུ་བྱུང་ཞུས་པས། བླ་མ་ཆོས་རྗེ་པའི་མཁྱེན་པ་དེ་ཅི་ཙམ་ཡིན། དེ་ལ་ཁྱེད་རང་གིས་ཅི་ཙམ་བསླབ་གསུངས་པས། བླ་མ་ཆོས་རྗེ་པའི་མཁྱེན་པ་དེ་རྒྱ་མཚོ་དང་འདྲ། དེ་ནས་བདག་གིས་ཆུ་ཕུལ་གང་བླངས་པ་ཙམ་བསླབ་ཞུས་སོ། ། དེ་ནས་རྒྱལ་པོའི་ཞལ་ནས་བོད་ལ་དམག་ཁྲལ་འགེལ་བ་དང་། ནོར་སྡུད་ལ་གཏོང་གསུངས་པ་ལ།
རྒྱལ་པོ་ལ་འཕགས་པ་རིན་པོ་ཆེས་ཞུ་བ་ཚན་ཆེར་ཞུ་བར་མཛད་དེ། བོད་མཐའ་ཁོབ་ཡུལ་ཆུང་། ས་རྒྱ་དང་འབྱོར་པ་མེད་པས་དམག་མི་ཐེགས་པ་ཞུ་བ་ཞུས་ནའང་རྒྱལ་པོས་མ་གནང་བར། དགོངས་པ་མ་འགྲུབ་པར་ཐུགས་མ་བདེ་ནས། དེ་ལྟར་ན་བོད་ཀྱི་བནྡེ་འདིར་འོངས་ནས་བསྡད་པ་ལ་དགོས་པ་མི་འདུག་པས་རང་ཡུལ་ལ་འགྲོ་བར་ཞུ་ཞུས་པས། འོ་ན་བྱོན་པས་ཆོག་ཅེས་རྒྱལ་པོས་གསུངས་པ་ལ། དཔོན་མོ་ཆ་བུས་རྒྱལ་པོ་ལ་འདི་འདྲའི་བནྡེ་དཀོན། སྔར་གྱི་ཚལ་པ་ལ་སོགས་པའི་བནྡེ་རྒན་པོ་འདི་རྣམས་ལ་འདིའི་ཡོན་ཏན་གྱི་ཆ་ཤས་སྔོན་གྱི་གཏམ་རྒྱུས་ཙམ་ཡང་མི་འདུག་པས་བོད་ལ་མ་བཏང་བར། ད་དུང་ཡོན་མཆོད་གསུང་གླེང་དང་ཆོས་ཀྱི་དྲི་བ་འདྲ་མཛད་ན་ཞུས་པར།

རྒྱལ་པོས་གསན་ནས་ཡོན་མཆོད་གསུང་གླེང་མང་དུ་མཛད་པའི་དུས་སུ། འཕགས་པས་ཐུགས་རྒྱལ་ཆེ་བ་ལྟར་མཛད་པ་ལས། རྒྱལ་པོས་ཁྱེད་དེ་ཙམ་དུ་ང་རྒྱལ་ཆེ་བ་ཅི་ཡིན། ཁྱེད་ལ་གོང་ཅི་ཡོད་གསུངས་པ་ལས། འཕགས་པས་དེ་ལ་ལན་དུ་ངེད་ལ་གཤེད་ཅི་ཡང་མེད། ངེད་སྔོན་ནས་རྒྱ་མི་ཉག རྒྱ་གར། མོན། བོད་རྒྱལ་པོ་ལ་སོགས་པའི་བླ་མཆོད་བྱས་པས་ཞུ་བ་དཔངས་མཐོ་ཙམ་བྱུང་བ་ཡིན་ཞུས་པས། རྒྱལ་པོ་ན་རེ། བོད་ཀྱི་རྒྱལ་པོ་ནམ་བྱས།
རྒྱལ་པོ་སུ་ཡིས་བཀུར་ཞིང་དབང་སུ་ཡིས་ཞུས། བནྡེ་བོད་དང་མི་མཐུན་པའི་བརྫུན་ཟེར་བ་ཅིག་འདུག་གསུངས་པ་ལ། འཕགས་པས་བོད་ཀྱི་རྒྱལ་པོ་བྱས་རྒྱ་དང་དམག་འཐབ་པས། བོད་རྒྱལ་བས་འཛམ་བུ་གླིང་གི་སུམ་གཉིས་འོག་ཏུ་ཆུག དེར་རྗེས་རྒྱ་བོད་གཉེན་བྱས། ཀོང་ཇོ་དང་ཡི་དམ་ཇོ་བོ་བྱོན་ཚུལ་རྣམས་ཞུས་པས། དེ་བཞིན་བདེན་ན་རྒྱལ་ཐོགས་མེད་ན་ཡི་གེར་བྲིས་ཡོད་པས་ལྟོས་གསུངས་པས། རྒྱའི་སྔོན་གྱི་ཡིག་ཚངས་རྣམས་ལ་བལྟས་པས། འཕགས་པས་ཇི་ལྟར་གསུངས་པ་བཞིན་བྱུང་བས་རྒྱལ་པོ་ཐུགས་དགྱེས། དེ་ནས་འཕགས་པས་དེར་ཡང་མ་ཟད་པའི་སྔ་རོལ་ལོ་བྱེ་བའི་གོང་དུ་འཛམ་བུ་གླིང་དུ་ཁྲག་གི་ཆར་པ་ཞག་བདུན་བབས་ཡོད་གསུངས་པས།
རྒྱའི་ཡིག་ཚངས་ན་བཏབ་འདུག་པས་རྒྱལ་པོ་ཤིན་ཏུ་ཡིད་ཆེས་ཤིང་། ཡང་འཕགས་པས་སྤྱིར་ངེད་ཀྱི་ཕ་མེས་ལ་མི་ཉག་རྒྱལ་པོས་གོས་ཆེན་གྱི་བླ་བྲེ་ཤ་བའི་རྭ་ཅོ་ནས་བཟུང་ཐུབ་པ་ཕུལ་ཡོད་གསུངས་པས། རྒྱལ་པོས་ས་སྐྱར་བལྟར་བཏང་བས་འདུག་ཟེར་བས་རྒྱལ་པོ་ཡབ་སྲས་མོས་པར་གྱུར་ཏོ། ། དེ་ནས་དཔོན་མོས་རྒྱལ་པོ་ལ་འཕགས་པ་བོད་ལ་མ་བཏང་བས་ལེགས་འདུག ས་སྐྱ་པ་ལ་གསང་སྔགས་ཟབ་མོའི་དབང་བསྐུར་གཞན་ལ་མེད་པའི་ཁྱད་ཆོས་ཅིག་ཡོད་པར་འདུག དེ་ཞུས་པ་འཐད་ཞུས་པས། རྒྱལ་པོ་ན་རེ་སྔོན་ལ་ཁྱོད་ཀྱིས་ཞུས། ཨའུ་ཙེ་བ་འདུག་ན་ང་ཡང་ཞུ་གསུངས་པས། དཔོན་མོས་ཀྱེ་རྡོ་རྗེའི་དབང་ཞུས་ཤིན་ཏུ་མོས་པར་གྱུར། དེའི་དུས་སུ་དཔོན་མོས་དབང་ཡོན་ཅི་འཚལ་ཞུས་པས།
འཕགས་པའི་ཞལ་ནས། རང་གི་ལུས་ལོངས་སྤྱོད་ཁ་རྗེ་དབང་ཐང་ཐམས་ཅད་འབུལ་བ་ཡིན། ཁྱད་པར་རང་གང་ལ་ཆགས་ཤིང་གཙིགས་ཆེ་བ་དེ་འབུལ་བ་ཡིན་གསུངས་པས། བཙུན་མོས་ང་ཁྱོ་ས་ལ་ཡོང་དུས་ཕ་མས་བྱིན་པའི་གཙིགས་ཆེ་ཤོས་ཡིན་ཟེར་ནས་རྣ་རྒྱན་གྱི་སྟེང་ན་མུ་ཏིག་རྡོག་པོ་ཅིག་འདུག་པ་དེ་ཕུལ་བས། སོག་པོ་གཅིག་ལ་བཙོངས་པས་གསེར་བྲེ་ཆེན་གང་དང་། དངུལ་བྲེ་ཆེན་སྟོང་བྱུང་བས་ཡར་སླེབས། གཙང་ཆུ་མིག་གི་ཆོས་འཁོར་དང་ས་སྐྱའི་གསེར་ཐོག་ཆེན་མོའི་གཞི་བྱས་ཟེར། དེ་ནས་རྒྱལ་པོ་ལ་དཔོན་མོས། ཆོས་གཞན་ལས་ཁྱད་པར་འཕགས་པ་ཅིག་འདུག་པས་གསན་པ་དྲག་ཞུས་པས། རྒྱལ་པོས་དེ་བཞིན་བྱེད་གསུངས་ནས་བླ་མ་ལ་ཞུས་པས། །
སྤྱིར་ཡང་ཁྱེད་ཀྱིས་ཆོས་ཞུ་བའི་དམ་ཚིག་མི་ཐུབ་ཅིང་། ད་རེས་ལོ་ཙཱ་བ་མཁས་པའང་མེད་པས་ཕྱིས་བྱེད་པར་ཞུ་གསུངས་པས། རྒྱལ་པོ་ན་རེ། དམ་ཚིག་ཅི་བསྲུང་དགོས་གསུངས་པས། དབང་བསྐུར་ཞུས་ནས་བླ་མ་གྲལ་མགོར་བཞུགས། ལུས་ཀྱིས་ཕྱག་འཚལ། ངག་གིས་ཅི་གསུངས་ཉན། ཡིད་ཀྱིས་ཐུགས་དང་མ་འགལ་བ་བྱ་དགོས་པ་ཡིན། དེ་མི་ཡོང་གསུངས་པས། དཔོན་མོས་འཆམས་པ་ཞུས་པ་ལ་ཆོས་ཞུ་བ་དང་།
མི་ཉུང་དུས་བླ་མ་གུང་ལ་བཞུགས། རྒྱལ་བརྒྱུད། མག་པ། མི་དཔོན། མི་དམངས་ཚོགས་དུས་མི་གནོན་དགོས་པས་རྒྱལ་པོ་གུང་ལ་བཞུགས། བོད་ཕྱོགས་ཀྱི་བྱ་བ་ལ་བླ་མ་ཅི་གསུང་དང་དུ་ལོང་། བླ་མ་ལ་མ་ཞུས་པར་རྒྱལ་པོས་ལུང་མི་གནང་། བྱ་བ་ཆེ་ཆུང་གཞན་ལ་བླ་མ་སྙིང་རྗེ་ཆེ་བས་ཞུ་ངོ་འཆོལ་དུ་འོང་ན་རྒྱལ་ཁམས་མི་ནོན་པས། བླ་མའི་གསུང་དང་ཞལ་འཇུག་མ་མཛད་ཅེས་ཞུས་པས། བླ་མའི་གསུང་གིས།
དེ་ལྟར་གྱི་ཚེ་ན་ཁྱེད་ཧོར་ལ་གཤེད་མོང་ཡུན་དུ་མ་འཐབ་པའི་གོག་ས་ཆེན་པོ་ལ་མི་འཇུག་པ་བཞིན། ངེད་ཀྱང་བསྙེན་སྒྲུབ་མ་བྱས་པར་དབང་བསྐུར་ན་མི་ཡོང་བས། བསྙེན་སྒྲུབ་ཀྱི་གྲབས་ཀྱིས་གསུངས་ནས། བསྙེན་སྒྲུབ་ཀྱི་བར་ལ་ལོ་ཙཱ་བ་གསེར་ཡིག་པས་མགྱོགས་པར་བོས་ནས། རྒྱལ་པོས་དབུ་མཛད་པའི་དབང་པ་ཉི་ཤུ་རྩ་ལྔ་ལ་ལན་གསུམ་གྱི་བར་དུ་ས་སྐྱ་པའི་ཁྱད་ཆོས་དཔལ་ཀྱེ་རྡོ་རྗེའི་དབང་ཡོངས་སུ་རྫོགས་པར་བསྐུར་བ་ལས། ཧོར་གྱི་རྒྱལ་ཁམས་སུ་རྡོ་རྗེ་ཐེག་པའི་དབུ་བསྙེས་པ་ཡིན་ཞིང་། དེའི་དབང་ཡོན་དང་པོ་ལ་ཁྲི་སྐོར་བཅུ་གསུམ་ཕུལ་བ་ཡིན་པར་བཤད་པས། དེ་ཡང་ཁྲི་སྐོར་རེ་ལ་ལྷ་སྡེ་བཞི་སྟོང་དང་། མི་སྡེ་དྲུག་སྟོང་ཡོང་བ་ཡིན་ནོ། ། དབང་ཡོན་བར་མ་ལ་ཆོས་དུང་དཀར་པོ་རྒྱང་གྲགས་ཀྱིས་གཙོས་པའི་བོད་ཕྱོགས་ཁ་གསུམ་གྱི་བནྡེ་དང་།
མི་སྡེ་སོགས་ཐམས་ཅད་ཕུལ་བ་ཡིན་པས་ཕྱོགས་ཁ་གསུམ་ལ་ཞིང་གཅིག་ཏུ་བརྩིས་པ་ཡིན་པར་བཤད་དེ། ། དེ་ཡང་སྟོད་མངའ་རིས་སྐོར་གསུམ་ནས་སོག་ལ་སྐྱ་བོ་ཡན་དམ་པ་ཆོས་ཀྱི་ཕྱོགས་ཁ། སོག་ལ་སྐྱ་བོ་མན་ནས་རྨ་ཆུ་ཁུག་པ་ཡན་མགོ་ནག་མིའི་ཕྱོགས་ཁ། རྨ་ཆུ་ཁུག་པ་མན་ནས་རྒྱ་མཆོད་རྟེན་དཀར་པོ་ཡན་ཆད་གྱད་གླིང་རྟའི་ཕྱོགས་ཁ་ཞེས་གྲགས་ཤིང་། ཞིང་ཞེས་པའི་ཐ་སྙད་ཀྱང་ཁང་པ་ཀ་བ་དྲུག་གི་ས་ཡོད་པ། མི་བཟའ་མི་གཉིས། བུ་ཕོ་མོ་གཉིས། གཡོག་ཕོ་མོ་གཉིས་ཏེ་དྲུག ཕྱུགས་རྟ་བོང་གཉིས། བ་གླང་ར་ལུག་རྣམས་དང་།
ཞིང་ཧོར་སོན་ཁལ་བཅུ་གཉིས་ཀྱི་ས་ཡོད་པ་རྣམས་ལ་ཧོར་དུད་ཆུང་གཅིག་ཟེར་བ་ཡིན་ཏེ། དེ་འདྲ་ཉི་ཤུ་རྩ་ལྔ་ལ་དུད་ཆེན་གཅིག དེ་གཉིས་ལ་རྟ་མགོ་གཅིག་ཟེར། དེ་གཉིས་ལ་བརྒྱ་སྐོར་གཅིག དེ་བཅུ་ལ་སྟོང་སྐོར་གཅིག དེ་བཅུ་ལ་ཁྲི་སྐོར་གཅིག དེ་བཅུ་ལ་ཀླུ་གཅིག དེ་བཅུ་ལ་ཞིང་གཅིག་ཞེས་བྱ་བ་ཡིན་ཅིང་། ཧོར་སེ་ཆེན་རྒྱལ་པོའི་མངའ་འོག་ཏུ་ཞིང་བཅུ་གཅིག་ཡོད་ཅིང་། ཕྱོགས་ཁ་གསུམ་ལ་ཞིང་གཅིག་ཅུང་མ་ལོངས་ཀྱང་།
བླ་མ་བཞུགས་ས་ཡིན་པ་དང་བསྟན་པ་དར་ས་ཡིན་པ་ནས་ཞིང་གཅིག་ཏུ་བརྩིས་ནས་ཕུལ་བ་ཡིན་ནོ། ། དབང་ཡོན་རྟིང་མ་ལ་བླ་མའི་བཀའ་བཞིན་རྒྱའི་མི་ཡུར་ཆེན་པོ་ཕུལ་བས་ཤིན་ཏུ་མཉེས་ནས། བླ་མ་འཕགས་པས་བསྔོ་བ་འདི་ལྟར་མཛད་དེ། ནམ་མཁའི་ཁམས་ནི་ཁྲག་གི་མདོག་ལྟར་དམར། ། རྐང་ལེབ་རོ་ཡིས་ཕྱི་ཡི་རྒྱ་མཚོ་ཁེངས། ། འདི་འདྲ་བཅད་པའི་དགེ་བ་གང་དེ་ཡིས། ། མཁྱེན་རབ་དབང་ཕྱུག་ཐུགས་དགོངས་རྫོགས་པའི་ཕྱིར། ། ཕན་བདེའི་བསྟན་པ་རབ་ཏུ་རྒྱས་པ་དང་། ། མི་དབང་སྐུ་ཚེ་ཡུན་དུ་བརྟན་ཕྱིར་བསྔོ། ། ཞེས་གསུངས་པ་ཡིན་ཞིང་།
དེར་སྐབས་དབང་ཡོན་བར་མའི་སྐབས་སུ་ཕུལ་བའི་ཆོས་དུང་དཀར་པོ་རྒྱང་གྲགས་ཀྱི་ལོ་རྒྱུས་ནི། དཔལ་ལྡན་ས་སྐྱ་ལ་བསྔགས་པ་སྙན་ངག་དབང་པོའི་ཉེར་མཚོ་ལས། ཀླུ་དབང་དབང་པོའི་དཔལ་ཡོན་ལས་འོངས་པའི། ། དུང་དཀར་དཀར་པོ་རྒྱང་གྲགས་ཚངས་དབྱངས་ཅན། ། ཐུབ་དབང་དབང་པོས་ཆོས་འཁོར་བསྐོར་བའི་ཚེ། ། ལྷ་དབང་དབང་པོས་ཕུལ་ཏེ་འདི་ལེགས་དྲངས། ། ཞེས་གསུངས་པ་ལྟར་གྱི་ཡང་དག་པར་རྫོགས་པའི་སངས་རྒྱས་ཀྱིས་ཆོས་འཁོར་བསྐོར་བའི་དུས་ཀྱི་ཆོས་དུང་འཁྲུལ་མེད་བྱིན་རླབས་ཀྱི་གཟི་འོད་འབར་བ་འདི་ཉིད་ནི། ས་སྐྱ་པའི་ཕྱག་ཏུ་རྒྱ་ནག་ནས་འབྱུང་བའི་གོང་རོལ་དུ་རྒྱ་ནག་ཏུ་བྱུང་ཚུལ་ཇི་ལྟར་ཡིན་ཞེ་ན། རྒྱ་གར་རྒྱལ་པོ་དྷརྨཱ་ཕ་ལ་དང་། རྒྱ་ནག་རྒྱལ་པོ་དེ་ཝ་རཱ་ཛ་གཉིས་མཐོང་མ་མྱོང་འཕྲད་མ་མྱོང་བའི་གྲོགས་པོ་བྱས་ཏེ།
རྒྱ་གར་རྒྱལ་པོ་དྷརྨཱ་ཕ་ལའི་རིང་ལ་མུ་སྟེགས་པའི་དམག་གིས་ཤྲཱི་ནཱ་ལེནྡྲ་བཅོམ། བསྟན་པ་བསྣུབ་པའི་དུས་སུ་རྒྱ་ནག་རྒྱལ་པོ་དེ་ཝ་རཱ་ཛ་ལ་དཔུང་གྲོགས་དགོས་པའི་འཕྲིན་བསྐུར་བས། ངེད་ཀྱི་དམག་མི་ཐོན། སྐྱེལ་གྱི་ནོར་རྫས་བཟང་པོ་བསྐུར་གྱིས་དེ་ལ་བརྟེན་ནས་ཕྱི་པ་ཐུལ། བསྟན་པ་མ་འགྲིབ་པ་གྱིས་ཤིག་ཟེར་ནས། གོས་ལུ་ཧང་གི་བེར་སྲུབ་མེད་པ་རི་མོས་སྤྲས་ཤིང་སྲ་བ། མཚོན་དང་གཟོང་གིས་མི་ཕིགས་པ། ཐུགས་ཀ་རུ་ནོར་བུ་དཔལ་བེའུ་ཕུང་ཕུང་ཡོང་བ་ཅིག་གིས་མགོ་བྱས་སྐྱེལ་བཟང་པོ་ཐང་གཉིས་བསྐུར། གྲོས་དང་བསླབ་བྱ་ལེགས་པར་བྱས་བཏང་བའི་མཐུ་དང་རྟེན་འབྲེལ་འགྲིག་པས་མུ་སྟེགས་པའི་དཔུང་ཚོགས་ཕམ་པར་བྱས་ཏེ། ནང་པའི་བསྟན་པ་ཉིན་མོ་ལྟར་གསལ་བར་བྱུང་བས།
རྒྱ་གར་རྒྱལ་བློན་ཐམས་ཅད་དགའ་བར་གྱུར་ཏེ། འདི་ལྟ་བུའི་བསྟན་པ་འབྱུང་པ་འདི་རྒྱ་ནག་རྒྱལ་པོ་ཁྱེད་ཀྱིས་སེམས་བརྩེ་བའི་བསླབ་བྱ་དང་། སྐྱེལ་བཟང་པོ་རིམ་པར་བསྐུར་བྱུང་བའི་སྟོབས་དང་ནུས་པ་ཡིན་པས་ཁྱེད་དྲིན་ཆེ་བ་ཡོད། སྐྱེལ་ལན་ལ་ཅི་འདོད་པ་བསྐུར་བས་ལན་སྲིངས་ཤིག བྱས་པས། རྒྱ་ནག་རྒྱལ་པོ་ན་རེ། ཁྱེད་དེ་ལྟར་སེམས་ན་སངས་རྒྱས་དགུང་ལོ་བརྒྱད་པའི་སྐུ་ཚད་དང་། སངས་རྒྱས་ཀྱི་ཆོས་དུང་། ཆུ་ཀླུང་གི་མདོ། རྒྱན་སྟུག་པོ་བཀོད་པའི་མདོ།
འདུལ་བ་ཀོ་ཤ་དང་། ཟ་མ་ཏོག་བཀོད་པའི་མདོ་དང་བཞི། དགེ་སློང་སྡོམ་བརྩོན་ལྡན་པ་བཞི་སྡེ་དང་བཅས་པ་བསྐུར་ཅིག་ཟེར་བྱུང་བ་ནས། རྒྱལ་པོ་དྷརྨཱ་ཕ་ལ་ན་རེ། ངེད་ཀྱི་ཡི་དམ་གྱི་ལྷ་ཤཱཀྱ་མུ་ནེ་སོགས་གཞན་དུ་འབྱོན་པ་སེམས་ཀྱིས་ཐོང་བ་མེད་ནའང་ཁྱེད་དྲིན་ཆེ་བ་ཡིན་པས་གདན་དྲོངས་ལ་འགྲོ་བ་མང་པོའི་དོན་རྒྱས་པར་མཛོད་ཅིག་གསུངས་ནས་མཆོད་རྫས་ཀྱི་བྱེ་བྲག་དུ་མ་དང་། སྐྱེལ་བསུའི་བཤོམ་རྒྱས་པར་བྱས་ནས་ཇོ་བོ་དང་ཆོས་དུང་འདི་ཉིད་སོགས་རྒྱ་ནག་ཏུ་སྤྱན་དྲངས་པ་ཡིན་ཅིང་། རྒྱ་ནག་ནས་ས་སྐྱ་པའི་ཕྱག་ཏུ་བྱུང་ཚུལ་ནི། གོང་དུ་བརྗོད་པ་བཞིན་ཆོས་རྒྱལ་འཕགས་པ་ལ་སེ་ཆེན་གྱིས་ཕུལ་བ་ཉིད་ཡོངས་གྲགས་ཡིན་མོད་ཀྱང་། ཡང་ལུགས་གཅིག་ལ་ཆོས་ཀྱི་རྗེ་ས་སྐྱ་པཎྜི་ཏ་ལ་རྒྱལ་པོ་གོ་དན་གྱིས་ཕུལ། ས་པཎ་གྱིས་འཕགས་པ་ལ་གནང་བར་བཤད་པའི་ལུགས་གཅིག་ཀྱང་འདུག་ཅིང་།
གང་ལྟར་ས་པཎ་གྱི་ཆོས་དུང་ཀྱང་ཡིན་ཏེ། ཧོར་གྱི་ཡུལ་སྐད་རིགས་མི་གཅིག་པའི་རྒྱལ་ཁམས་དུ་མ་སངས་རྒྱས་ཀྱི་བསྟན་པས་ཁྱབ་པར་མཛད་ཅིང་། ཆོས་འཁོར་བསམ་གྱིས་མི་ཁྱབ་པ་བསྐོར་བའི་དུས་ཀྱི་ཆོས་དུང་ཡིན་པར་གསུངས་པས་སོ། ། དེ་ལྟ་བུའི་ཡང་དག་པར་རྫོགས་པའི་སངས་རྒྱས་ཀྱི་ཆོས་དུང་ཁྱད་པར་དུ་འཕགས་པ་འདི་ནི་དཔལ་ལྡན་ས་སྐྱ་ཉིད་དུ་འགྲོ་བའི་མགོན་པོ་ཆོས་རྒྱལ་འཕགས་པ་རྒྱ་ནག་ནས་ཕེབས་དུས་བསྣམས་ནས་འགྲོ་བ་མ་ལུས་པའི་སྐྱབས་མགོན་དམ་པར་བཞུགས་སུ་གསོལ་བ་ཡིན་ནོ། ། ཆོས་དུང་འདི་ལྟ་བུའི་ཆེ་བའི་ཡོན་ཏན་ནི་ཞིབ་པར་བརྗོད་ཀྱིས་ག་ལ་ལང་། རགས་པ་ཙམ་བརྗོད་ན། གདུལ་བྱ་སྣོད་ལྡན་གྱིས་བལྟས་པ་དེའི་ཚེ་འདི་ཉིད་ལ་རྣམ་བཅུ་དབང་ལྡན་ལ་སོགས་པ་ཁྱད་པར་དུ་འཕགས་པའི་རང་བྱོན་བསམ་གྱིས་མི་ཁྱབ་པ་ཡོད་ཅིང་། འདིའི་གསུང་ཐོས་པ་ཙམ་གྱིས་བསྐལ་པ་བྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་འདག་ཅིང་། ངན་སོང་དུ་སྐྱེ་བའི་སྒོ་བཀག་སྟེ། མཐོ་རིས་དང་ཐར་པའི་བདེ་བ་ལ་འགོད་པར་མཛད་ཅིང་།
གཞན་ཡང་སེམས་ཅན་ལ་བདེ་སྐྱིད་འབྱུང་བའི་འབྲུའི་ཚོགས་རྣམས་ལ་སྡེ་བརྒྱད་གདུག་པ་ཅན་རྣམས་ཀྱིས་མཐོ་འཚམས་པའི་སེར་བ་ལ་སོགས་པ་བྱུང་ཚེ། འདིའི་གསུང་ཐོས་པ་ཙམ་གྱིས་དེ་མ་ཐག་ཏུ་རང་ཞི་ལ་འགྲོ་བ་དང་། སའི་བཅུད་འཕེལ་ཏེ་སེམས་ཅན་ལ་བདེ་སྐྱིད་ཕུན་སུམ་ཚོགས་པ་འབྱུང་བ་ཡིན་ནོ། ། བར་སྐབས་སུ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་སྐུ་རིང་ལ་བསྟན་དགྲ་ལྷ་ས་རྫོང་པ་སོགས་བདུད་སྤྲུལ་འགའ་ཞིག་གིས་བྱེད་པས་ལྷ་ཁང་ཆེན་མོ་ལ་བསླུས་རྒྱབ། མཆོད་རྫས་བསམ་གྱིས་མི་ཁྱབ་པ་དང་ཆོས་དུང་འདི་ཉིད་སོགས་ཁྱེར་དུས། སྡིག་སྤྱོད་ཀྱི་ཡུལ་དེར་བཞུགས་པའི་གནས་མ་ཡིན་པ་དང་། སླར་ཡང་རྣལ་འབྱོར་དབང་ཕྱུག་གིས་བྱིན་གྱིས་བརླབས་པའི་གནས་གདན་ས་ཆེན་པོ་འདིར་འབྱོན་པར་དགོངས་ཏེ། ཆོས་དུང་གི་ནང་ཐམས་ཅད་འབུས་གང་བ་དང་། མཆོད་པའི་གྲལ་ལ་བཞག་པས་འབུད་མཁན་མེད་པར་མི་ཤིས་པའི་རྟགས་མཚན་གྱིས་རང་སྐད་འདོན་པ་སོགས་མངོན་སུམ་དུ་མི་དགེ་བའི་ལྟས་སྣ་ཚོགས་བསྟན་པ་ལ་བརྟེན་ནས། དེ་འཕྲལ་ཉིད་དུ་གདན་ས་ཆེན་པོ་འདི་ཉིད་དུ་བཤགས་པ་དང་བཅས་ཏེ་ཕུལ་བ་ཡིན་ཞིང་།
འདི་ལྟ་བུའི་ཆོས་དུང་འདི་ནི་དགོས་འདོད་འབྱུང་བའི་ཡིད་བཞིན་གྱི་ནོར་བུ་དང་ཁྱད་པར་མེད་དེ། འདིའི་དྲུང་དུ་གནས་སྐབས་དང་། མཐར་ཐུག་གི་འདོད་པའི་འབྲས་བུ་འབྱུང་བའི་སྨོན་ལམ་ཅི་བཏབ་པ་རྣམས་གང་ཡིད་ལ་བསམ་པའི་དོན་རྣམས་ཐོགས་པ་མེད་པར་སྩོལ་བར་མཛད་པ་མྱོང་གྲུབ་ཡིན་ནོ། ། དེ་ལྟར་ཆོས་ཀྱི་རྒྱལ་པོ་འཕགས་པ་རིན་པོ་ཆེ་དེ་ཉིད་རྒྱལ་པོ་ཆེན་པོའི་ཏི་ཤྲཱིར་གྱུར་པའི་རྗེས་སུ། སྐྱེས་མཆོག་ཀརྨ་པཀྵི་ཆེན་པོས་རྫུ་འཕྲུལ་བསམ་གྱིས་མི་ཁྱབ་པ་བསྟན་པའི་དུས་སུ། རང་རེའི་བླ་མ་ཆེན་པོ་དེ་བཞིན་གཤེགས་པ་སྣང་བ་མཐའ་ཡས་གཉིས་སྣང་མིའི་གཟུགས་སུ་བྱོན་པ་ལ། རྫུ་འཕྲུལ་ཆེ་ཆུང་གི་དབྱེ་བ་མེད་ནའང་འཕྲལ་སྣང་གི་རྫུ་འཕྲུལ་དང་རྟོག་པ་རྟོགས་ལྡན་རྒྱ་བོ་འདི་རང་མཐོ་བ་འདུག་ཅེས་སེ་ཆེན་གྱི་བཙུན་མོ་བློན་པོ་སོགས་ཀྱིས་འཁོར་གྱི་ནང་དུ་གསུངས་པའི་རྐྱེན་བྱས། བཙུན་མོ་ཆ་བུ་དེས་བླ་མ་དེ་ཉིད་ལ་མི་ཕྱེད་པའི་དད་པ་དང་། ས་སྐྱ་པའི་བསྟན་པ་ལ་གུས་ཞེན་གཞན་ལས་མཆོག་ཏུ་ཆེ་བ་ཞིག་ཡོད་འདུག་པས་འཕགས་པ་རིན་པོ་ཆེའི་སྤྱན་སྔར་བྱོན་ཏེ། སྔར་གྱི་རྒྱལ་བློན་རྣམས་ཀྱི་གནས་ཚུལ་རྣམས་སྙན་དུ་གསོལ་ནས།
བླ་མས་ཀྱང་དད་པ་ཆེན་པོའི་གཞི་མི་འགྱུར་བའི་རྫུ་འཕྲུལ་མ་བསྟན་ན། རྒྱལ་པོའི་རེ་བ་ཡང་མི་ཁེངས་ཤིང་ཐུགས་ལ་འགྱུར་བ་ཡང་བྱུང་དོགས་འདུག་ཅེས་གསོལ་བ་བཏབ་པས། ཆོས་ཀྱི་རྒྱལ་པོའི་ཞལ་སྔ་ནས། པཀྵི་ཆེན་པོ་རྫུ་འཕྲུལ་སྤྱིར་གདུལ་བྱ་དུས་ལ་བབས་པ་དང་། ལྷག་པར་ཁོང་གི་རྫུ་འཕྲུལ་ཡང་དོན་ལ་ངེད་ཀྱི་ཡིན། འོན་ཀྱང་རྒྱལ་པོ་དད་པ་དང་དམ་ཚིག་ཅན་གྱི་སེམས་ཀྱི་རེ་བ་མ་ཁེངས་ན་མི་ཉན་ཞིང་། རྡོ་རྗེ་ཐེག་པའི་གཞུང་ལས་ཀྱང་ཉེས་པ་ཆེ་བར་བཤད་པས་ན། ངེད་ཀྱིས་ཀྱང་དེ་ལྟ་བུའི་རྫུ་འཕྲུལ་བསྟན་ཆོག་པས། བཙུན་མོ་རང་རལ་གྲི་རྣོན་པོ་ཅིག་ཁྱེར་ཤོག་གསུངས་ནས། གྲི་ཕུལ་བས།
ངེད་ཀྱི་ཡན་ལག་རྣམས་རྒྱལ་བ་རིགས་ལྔར་བྱིན་གྱིས་རློབས་པས། ཁྱེད་རང་རྒྱལ་བློན་རྣམས་ཀྱང་རིགས་ལྔའི་ཞིང་ཁམས་གང་མོས་སུ་སྐྱེ་བར་གསོལ་བ་ཐོབ་དང་ཡིད་ཆེས་པའི་ཕྱིར་དུ་གཟིམས་ཁྲིའི་ནང་ན་ཡང་ལུས་རིལ་བུར་ཡོད་པས། དེ་ལ་མཇལ་བ་མཛོད་གསུངས་པའི་བཀའ་གནང་སྟེ། དེ་བཞིན་དུ་དབུ་རྣམ་པར་སྣང་མཛད། ཕྱག་ཞབས་བཞི་རིགས་བཞིར་བྱིན་གྱིས་བརླབས་ཏེ་རྒྱལ་བ་རིགས་ལྔ་ལ། རྒྱལ་པོ་བཙུན་མོ་བློན་པོའི་བཀའ་འཁོར་དང་བཅས་པས་ལུས་ཀྱིས་ཕྱག་དང་བསྐོར་བ། ཡིད་ཀྱིས་སྨོན་ལམ་གྱ་ནོམ་པ་བཏབ་སྟེ་སྐུ་གཟུགས་བུམ་ལ་མཇལ་བས་གཟིམས་ཁྲིའི་ནང་ན་མཚལ་ཁྲག་གི་ས་ཅུང་ཟད་ཚོས་པ་རྒྱལ་བློན་རྣམས་ཀྱིས་མཐོང་བ་དང་། བཟོད་གླགས་མེད་པར་སྐད་ཤུགས་ཆེན་པོས་གསོལ་བ་བཏབ་ཀྱང་། རྒྱུན་རིང་པོར་རྫུ་འཕྲུལ་བསྟན་པ་མ་བཤིག་པར། དེ་ནས་བཙུན་མོ་ཆ་བུས་འཇིག་རྟེན་གྱི་མགོན་པོ་ད་མྱུར་དུ་རྫུ་འཕྲུལ་ཤིག་ཅིག
མ་ཡིན་ན་རྒྱལ་པོ་སྙིང་གས་ནས་འཆི་བ་འདུག་གོ་ཞེས་གསོལ་བ་བཏབ་པས་རྫུ་འཕྲུལ་དེ་ལས་བཞེངས། དེ་ཕྱིན་རྒྱལ་པོའི་སྤྱན་སྔར་མཁས་གྲུབ་དུ་མ་ཞིག་བྱོན་ནས་མཐའ་ཡས་པའི་རྫུ་འཕྲུལ་གྱི་སྒོ་བསྟན་ཀྱང་། འགྲོ་བའི་དོན་དུ་འདི་ལྟ་བུའི་རྫུ་འཕྲུལ་ངོ་མཚར་སྙམ་པ་མ་གཏོགས། སྤངས་རྟོགས་ཀྱི་ཡོན་ཏན་ངེད་ཀྱི་བླ་མའི་གོང་དུ་འགྲོ་བ་འདུག་བསམ་པ་ཅུང་ཟད་ཙམ་ཡང་ཐུགས་ལ་མ་ཤར་བ་ཡིན་ཅེས་ཀྱང་གྲགས་སོ། ། དེ་ལྟར་ན་ཆོས་རྒྱལ་འཕགས་པ་དགུང་ལོ་བཅུ་དགུ་པ་ཆུ་མོ་གླང་གི་ལོ་གསར་ལ་སེ་ཆེན་གན་གྱིས་དབང་ཞུས། ཏི་ཤྲཱིའི་མཚན་གསོལ། གཡང་ཀྲིའུ་ལས་བྱས་པའི་རི་མོ་ལ་ཡི་གེ་ས་དང་རིན་པོ་ཆེ་ཡོད་པའི་དམ་ཁ་ཕུལ། གཞན་ཡང་གསེར་དང་མུ་ཏིག་གི་སྣམ་སྦྱར། སྐུ་ཆོས། ཕྱམ་ཚེ།
དབུ་ཞྭ། ཆག་ལྷྭམ། བཞུགས་གདན། གསེར་གྱི་ཁྲི། གདུགས། གསོལ་ཞལ། གསོལ་སྡེར་ལ་སོགས་པ་ཚང་མ་རྔ་མོ་དང་ཆིབས་དྲེའུ། གསེར་གྱི་སྒ་འཁོར་ཚང་མ། ཁྱད་པར་གོང་དུ་བཤད་པའི་ཁྲི་སྐོར་དང་། ཆོས་དུང་སོགས་དབང་ཡོན་གྱི་གཙོ་བོ་རྣམས་ཕུལ་བ་ཡིན་ནོ། །
དེའི་ཕྱི་ལོ་སྟག་ལོ་དེ་ལ་བནྡེ་ཤེད་བསྐྱེད་བོད་ཡིག་ཏུ་བྲིས་པ་དང་། དངུལ་བྲེ་ཆེན་ལྔ་བཅུ་རྩ་དྲུག ཇ་སིགས་ཉིས་བརྒྱ། གོས་ཡུག་བརྒྱད་ཅུ་དང་། དར་ཡུག་སྟོང་དང་བརྒྱ་ཕུལ་ལོ། ། དེ་དུས་ཆོས་རྒྱལ་འཕགས་པས་བཀའ་གནང་ནས། བནྡེའི་ཁང་པར་གསེར་ཡིག་པས་འཚེར་མི་འབབ་པ་དང་། འུ་ལག་མི་བསྐུལ་བ་དང་། ཁྲལ་མི་འདེད་པ་རྣམས་ཇི་ལྟར་དགོངས་པ་ལ་བཞེད་པ་ལྟར་རྒྱལ་པོས་ཞལ་གྱིས་བཞེས་ཤིང་། གཞན་ཡང་རྒྱལ་པོའི་ལུང་གིས།
ཉི་མ་ནུབ་ཀྱི་བནྡེ་རྣམས་ཇི་ལྟར་བྱ་བའི་མགོ་ལུང་ས་སྐྱ་པ་ཤེས་སུ་ཆུག་བྱ་བའི་ལུང་གནང་ཞིང་། ཡང་རྒྱལ་པོའི་གསུང་གིས་བོད་ཐམས་ཅད་ལ་ས་སྐྱ་པའི་ཆོས་ལུགས་ལས་གཞན་བྱེད་དབང་མེད་པའི་ལུང་འབུད་གསུངས་པ་ལ། ཆོས་རྒྱལ་འཕགས་པས་རང་རང་གི་ཆོས་ལུགས་གང་ཡོང་སྐྱོང་དུ་འཇུག་པ་ཅིས་ཀྱང་དགོས་གསུངས་ནས། ཡོན་མཆོད་གཉིས་ཀའི་འཇའ་ས་ཐམས་ཅད་ལ་རང་རང་གི་ཆོས་ལུགས་ལ་འབད་པ་ཐོན་གསུངས་པ་ཤ་སྟག་ཡོད་པས། དེ་ལྟར་ན་མཆོད་ཡོན་གཉིས་ཀ་དབང་སྤུས་བཟང་ཞིང་ཐུགས་རྗེ་ཤིན་ཏུ་ཆེ་བ་ཡིན་ལ། དེ་ལྟར་ཆོས་ཀྱི་རྒྱལ་པོ་འཕགས་པ་རིན་པོ་ཆེས་གཞལ་དུ་མེད་པའི་བཀའ་དྲིན་གྱིས་འཛམ་བུའི་གླིང་བྱང་ཕྱོགས་འདི་ཉིད་རྫོགས་ལྡན་གྱི་བདེ་བ་ལ་འགོད་པར་མཛད་པའི་བཀའ་དྲིན་ཤེས་པའི་ཆེད་དུ་ཧོར་གྱིས་ཕུལ་བའི་འཇའ་ས་མུ་ཏིག་མ་དང་། བནྡེ་ཤེད་བསྐྱེད་མའམ། འཇའ་ས་བོད་ཡིག་མར་གྲགས་པ་གཉིས་འདིར་བྲི་བར་བྱ་སྟེ། དེ་ཡང་འཇའ་ས་མུ་ཏིག་མ་ལས་འདི་ལྟར་འབྱུང་སྟེ། ཚེ་རིང་གནམ་གྱི་ཤེད་མོང་ལས།
བསོད་ནམས་ཆེན་པོའི་དཔལ་ལ་བརྟེན་ནས། རྒྱལ་པོ་ངེད་ཀྱི་ལུང་། དགེ་འདུན་རྣམས་དང་། མི་སྡེ་མང་པོ་ལ་ཟློ་བ། འཇིག་རྟེན་འདིའི་ཕུན་སུམ་ཚོགས་པ། ཇིམ་གིར་རྒྱལ་པོའི་ཁྲིམས་ལུགས་བཞིན་སྤྱད་ན་འབྱུང་ཡང་། ཕྱི་མ་ཕན་ཆོད་ཆོས་ཀྱི་ལུགས་ལ་བརྟེན་དགོས་པར་གནང་བའི་དོན་ལ་ལེགས་པར་བརྟགས་ནས། སངས་རྒྱས་ཤཱཀྱ་མུ་ནེའི་ལམ་འདི་ཡང་དག་པར་མཐོང་ཞིང་། དེ་ཡང་རང་གིས་ལེགས་པར་རྟོགས་ནས་གཞན་ལ་ཕྱིན་ཅི་མ་ལོག་པར་སྟོན་པ་སློབ་དཔོན་འཕགས་པར་འདུག་པའི་དོན་ལ་དབང་བསྐུར་བ་ཞུས་ཤིང་། གུག་ཤྲཱིའི་ལས་ཀ་ཕུལ་ནས།
དགེ་འདུན་འདུས་པ་ཐམས་ཅད་ཀྱི་མགོན་གཉེར་ལ་བསྐོས་པ་ཡིན་པས། སློབ་དཔོན་གྱིས་ཀྱང་སྤྱིར་སངས་རྒྱས་བསྟན་པའི་ཞབས་ཏོག་དང་། དགེ་འདུན་གྱི་མགོན་གཉེར་དང་། ཆོས་བཤད་པ་དང་། ཉན་པ་དང་། སྒྲུབ་པའི་མགོ་ལུང་ལེགས་པར་གྱིས། དགེ་འདུན་རྣམས་ཀྱིས་ཀྱང་། སློབ་དཔོན་གྱི་ལུང་ལས་ལོག་པ་མ་བྱེད་པར། སངས་རྒྱས་ཀྱི་བསྟན་པའི་རྩ་བ་ཡིན་པས། ཆོས་ཀྱི་ལུགས་ལེགས་པར་ཤེས་པ་རྣམས་ཀྱིས་ཤོད།
གཞོན་པ་བློ་བརྟན་པ་རྣམས་ཀྱིས་སློབ། ཆོས་ཀྱི་དོན་ལེགས་པར་ཤེས་པ་དང་། བཤད་ཉན་མི་ནུས་པ་རྣམས་ཀྱིས་ཚུལ་བཞིན་དུ་བསྒོམ། དེ་ལྟར་བྱས་ན་སངས་རྒྱས་ཀྱི་བསྟན་པ་ཡང་དེ་ཡིན་མོད། ངེད་ཡོན་བདག་གི་ཚོགས་རྫོགས་པ་དང་། དཀོན་མཆོག་གསུམ་གྱི་ཞབས་ཏོག་བྱས་པ་ཡང་དོན་ཡོད་པ་ཡིན། ཁྱེད་དགེ་འདུན་རྣམས་ཀྱིས་བཤད་པ་དང་། ཉན་པ་དང་། སྒྲུབ་པ་ཚུལ་བཞིན་དུ་མ་བྱས་ན་སངས་རྒྱས་ཀྱི་བསྟན་པའི་བྱ་བ་དེ་གང་ཡིན། སངས་རྒྱས་ཀྱིས་ཀྱང་།
ངའི་བསྟན་པ་འདི་རི་དྭགས་ཀྱི་རྒྱལ་པོ་སེང་གེ་དང་འདྲ། རང་གི་ལུས་ཀྱི་ནང་ནས་གནོད་པ་མ་བྱུང་ན་ཕྱི་རོལ་གང་གིས་ཀྱང་གཞིག་པར་མི་ནུས་ཞེས་གསུངས་པ་ཡིན་མོད། ངེད་ལམ་ཆེན་པོ་ལ་བསྡད་ནས་ངེད་ཀྱི་ལུང་གི་ལུགས་བཞིན་བསྒྲུབས་ནས་ཆོས་ཀྱི་ལུང་ལེགས་པར་ཤེས་པ་བྱུང་ན་ཕྱོགས་རིས་མེད་པར་བཀུར་བསྟི་དང་ཞབས་ཏོག་ལེགས་པར་བྱེད་པ་ཡིན། དེ་ལྟར་ལུགས་བཞིན་བྱེད་པའི་དགེ་འདུན་རྣམས་ལ་གཞན་དམག་དཔོན་དང་། དམག་མི། མཁར་དཔོན། དར་ཁ་ཆེ། གསེར་ཡིག་པ་ལ་གཏོགས་པ་གང་གིས་ཀྱང་རི་རྒྱུ་མ་བྱེད། དམག་ཁྲལ་ལས་གསུམ་གང་ཡང་མ་བཀོད་པར། ཤཱཀྱ་མུ་ནེའི་ལམ་གྱི་ལུགས་ལས་ལོག་པ་མི་བྱེད་ཅིང་གནམ་མཆོད་པ་དང་།
ངེད་ཀྱིས་སྨོན་ལམ་འདེབས་ཀྱིན་སྡོད་ཆུག འདས་ནས་འཛིན་རྒྱུའི་འཇའ་ས་བྱིན་པ་ཡིན། དགེ་འདུན་རྣམས་ལྷ་ཁང་དང་ཁང་པར་གསེར་ཡིག་པ་མ་བབས་སུ་ཆུག ཟ་མ་འུ་ལག་མ་ལེན་དུ་ཆུག ལྷ་ཁང་ལ་གཏོགས་པའི་ས་ཆ་དང་། ཆུ་དང་། ཆུ་ཐགས་ལ་སོགས་པ་ཅི་ཡིན་པ་ཐམས་ཅད་མ་འཕྲོགས་མ་འཐེན་ཆུག ལུགས་མེད་པའི་གཤེད་མ་ཚོང་ཆུག དགེ་འདུན་རྣམས་ཀྱིས་ཀྱང་འཇའ་ས་ཡོད་པ་ཡིན་ཟེར་ནས་ཤཱཀྱ་མུ་ནེའི་ལུགས་ལས་ལོག་པ་བྱེད་པ་གར་འཐད། ངེད་ཀྱི་ལུགས་ཀྱི་བྱི་བ་ལོའི་དབྱར་ཟླ་འབྲིང་པོའི་ཚེས་གཅིག་ལ་གཤོང་ཐོར་བྲིས།
བདེ་བར་གཤེགས་པའི་བསྟན་པ་ཆོས་ཀྱི་གྲུ། ། འཁོར་བ་རྒྱ་མཚོའི་ཕ་རོལ་མྱུར་སྒྲོལ་བའི། ། མཉེན་པ་མཁས་པ་འཕགས་པའི་མཚན་ཅན་ལ། ། བརྟེན་ནས་གཞན་ལ་ཕན་པའི་གཏམ་འདི་བྱས། ། དགེ་བ་འདི་ཡིས་མ་ལུས་འགྲོ་བ་ཀུན། ། རྒྱལ་བའི་ཡོན་ཏན་རིན་ཆེན་གླིང་ཞུགས་ཏེ། ། འཕྲིན་ལས་འོད་རྫོགས་དགེ་བ་རབ་མཉེས་པས། ། ཡིད་ཀྱི་མུན་པ་མ་ལུས་སེལ་གྱུར་ཅིག ། ཅེས་པ་འདི་སེ་ཆེན་རྒྱལ་པོའི་འཇའ་ས་མུ་ཏིག་མའོ། ། དེ་རྣམས་ཀྱིས་འཇའ་ས་མུ་ཏིག་མ་བསྟན་ཟིན་ནས།
ད་ནི་འཇའ་ས་བོད་ཡིག་མའམ། བནྡེ་གཤེད་བསྐྱེད་མ་ལས་འབྱུང་ཚུལ་བཤད་པར་བྱ་སྟེ། དེ་ཡང་། ། ཨོཾ་སྭསྟི་སིདྡྷཾ། བཀྲ་ཤིས་དང་དགེ་ལེགས་ཐམས་ཅད་ཀྱི་འབྱུང་གནས་ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྐྱབས་དཀོན་མཆོག་གསུམ་ལ་ཕྱག་འཚལ་ལོ། ། བསོད་ནམས་རིན་ཆེན་ལས་གྲུབ་ཡེ་ཤེས་དཀྱིལ་འཁོར་རབ་རྒྱས་མཚན་དང་དཔེ་བྱད་ཀུན་ནས་འབར་བའི་སྐུ། ། བརྩེ་བའི་རླུང་གིས་ཆོས་དབྱིངས་མཁའ་ལ་རབ་བསྐྱོད་ལེགས་བཤད་གསུང་ཟེར་ཚ་ཟེར་བྱེ་བའི་འོད་འཕྲོས་པས། ། བདུད་སྡེ་རྒྱུ་སྐར་ཟིལ་གནོན་གཞུང་ལུགས་ངན་པའི་མུན་སེལ་སྣ་ཚོགས་ཀུན་འཇུག་གདུལ་བྱའི་འཇིག་རྟེན་གྱི། ། བློ་གྲོས་པདྨོ་རབ་ཏུ་རྒྱས་མཛད་རྫོགས་པའི་སངས་རྒྱས་སྐྱེ་དགུའི་སྒྲོན་མེ་དེ་ལ་ཕྱག་འཚལ་ལོ། ། དེ་ཡི་ལེགས་གསུང་ཀུན་ནས་རྣམ་དག་གསལ་ཞིང་མ་འདྲེས་པ། །
སྲིད་པའི་གདུང་བ་རབ་ཏུ་སེལ་བར་བྱེད་པའི་བསིལ་ཟེར་ཅན། ། རྣམ་པར་རྟོག་པའི་རབ་རིབ་འཇོམས་མཛད་བདུད་རྩིའི་དཀྱིལ་འཁོར་མཆོག ། སྤྲོས་པ་རབ་ཞི་དམ་ཆོས་ཟླ་བ་དེ་ལ་ཀུན་ནས་འདུད། ། ཀུན་གཞིའི་ས་གཞིར་ལྷག་བསམ་ས་བོན་དད་པའི་ཆུ་གཏེར་དང་། ། སངས་རྒྱས་ཉི་མའི་གསུང་ཟེར་གྱིས་བསྐྱེད་དགེ་ལེགས་ལོ་འདབ་ཅན། ། ཉེས་པའི་འདམ་གྱིས་མ་གོས་མཁྱེན་པའི་སྙིང་པོ་རབ་རྒྱས་པ། ། གཞན་དོན་སྦྲང་རྩིའི་བཅུད་ལྡན་དགེ་འདུན་པད་ཚལ་རྒྱས་གྱུར་ཅིག ། མཆོག་གི་སྤྲུལ་སྐུ་བརྙེས་ཀྱང་མཐའ་ཡས་གདུལ་བྱའི་ངོར། ། སྤྲུལ་པས་ཐ་མལ་ལུས་བཟུང་དགུང་ལོ་བཅུ་གཉིས་ལ། ། འཇམ་དབྱངས་ཞལ་གཟིགས་མཁྱེན་བརྩེའི་ཆོས་རྣམས་སྟོན་མཛད་པ། །
སྙིང་པོའི་མཐའ་ཅན་ཁྱོད་ཞབས་ལྷ་བརྒྱའི་གཙུག་གིས་མཆོད། ། རྣམ་དག་ཆོས་དབྱིངས་མཁའ་ལ་ཐུགས་རྗེའི་སྤྲིན་འདུས་ཏེ། ། ཤེས་རབ་གློག་ཕྲེང་སྙན་པའི་འབྲུག་སྒྲ་དར་དིར་ཅན། ། ལེགས་བཤད་ཆར་གྱིས་རྣམ་གྲོལ་འབྲས་བུ་སྨིན་མཛད་པ། ། ཀླུ་དབང་གྲགས་པ་འགྲོ་བའི་སྤྱི་གཙུག་རྒྱན་བཞུགས་གསོལ། ། བསོད་ནམས་གངས་རིར་བསླབ་གསུམ་གཡུ་རལ་ཡོན་ཏན་རྒྱས། ། རྣམ་དཔྱོད་རྩལ་ལྡན་བདག་མེད་སྟོང་པའི་སྒྲ་བསྒྲགས་ཤིང་། ། མཁྱེན་བརྩེའི་མཆེ་བས་ཕས་རྒོལ་རི་དྭགས་སྐྲག་མཛད་པ། ། མི་ཡི་སེང་གེའི་ཞབས་ལ་མགོ་བོས་ཕྱག་འཚལ་ལོ།་་་་་ འདི་ཡན་འཕགས་པ་རིན་པོ་ཆེས་མཛད། །
བླ་མ་སངས་རྒྱས་ཐུགས་ལས་འཁྲུངས་པའི་སྲས་ཐུ་བོ། ། འཇིག་རྟེན་ཀུན་ལ་ཁྱད་འཕགས་འཕགས་པ་ཞེས་གྲགས་འདི། ། བསོད་ནམས་སྟོབས་ཆེན་དང་པོ་ལྷུམས་ནས་བལྟམས་མ་ཐག ། རིགས་གཟུགས་འབྱོར་པ་དབང་ཕྱུག་ཕུན་ཚོགས་ལྷ་དབང་བཞིན། ། སྐུ་ཚེ་སྔ་མར་ཡང་ཡང་པཎྜི་ཏའི། ། རིགས་སུ་སྐྱེས་ནས་རྒྱལ་དང་རྒྱལ་སྲས་ཀྱི། ། གསུང་རབ་གསུང་ལ་འབད་པ་མཛད་ཅེས་གསུངས། ། དེ་ཚེ་དཔལ་ཁྱོད་དཔལ་ལྡན་ཀུན་གྱིས་མཆོད། ། དེ་ནས་དགུང་ལོ་གསུམ་བཞི་བཞེས་པའི་ཚེ། ། བདག་མེད་རྟོགས་ཀྱང་བདག་འཛིན་ཡོད་ཡོང་སྐད། །
བདག་གི་འཁོར་ཞེས་བདག་བཟུང་འགའ་རེ་ལ། ། འཁོར་འདས་ལས་སྒྲོལ་འཇམ་དབྱངས་སྒྲོལ་མ་གསུངས། ། སྡེ་སྣོད་འཛིན་པ་བརྒྱ་ཕྲག་བཅོ་བརྒྱད་ལ། ། ལོ་བརྒྱད་བཞེས་ཚེ་རྒྱུད་དང་སྐྱེས་རབས་གསུངས། ། སྤོབས་པ་ཐོགས་མེད་ཚངས་པ་གདོང་བཞི་འདྲ། ། རྣམ་འཕྲུལ་བསམ་མི་ཁྱབ་ལ་ཕྱག་འཚལ་ལོ། ། བཅུ་གཉིས་བཞེས་ཚེ་ཆོས་རྗེའི་ཞལ་སྔ་ནས། ། བླ་ཆེན་རིན་ཆེན་རྗེ་བཙུན་ཆེན་པོ་བཞིན། ། བཅུ་བདུན་ལོན་ཚེ་ཡོན་ཏན་རྫོགས་འགྱུར་གསུངས། ། དེ་ཚེ་དེ་རྣམས་འཕྲིན་ལས་གཅིག་པར་ཁུམས། །
འཁོར་བའི་རྒྱ་མཚོ་གཏིང་མཐའ་མེད་པའི་སྡུག་བསྔལ་ཅན། ། གསོན་ནམ་གཟིགས་ཚེ་མཆི་མས་གདོང་ཁེངས་གདུངས་པ་ཡིས། ། ཕྱོགས་བཅུའི་རྒྱལ་བ་སྲས་དང་བཅས་ལ་གསོལ་འདེབས་པས། ། ཐུགས་རྗེ་ཆེ་མངའ་ཁྱོད་ནི་མགོན་པོ་སྤྱན་རས་གཟིགས། ། ཐུབ་པ་ཆེན་པོའི་གསུང་རྣམས་ལན་རེས་ཐུགས་ཆུད་ནས། ། བསྡུ་དངོས་འཕྲིན་ལས་རྣམ་འཕྲུལ་ད་ལྟ་འདི་འདྲ་ན། ། བྱང་ཆུབ་སངས་རྒྱས་གྱུར་ཚེ་ཕན་མཛད་སྨོས་ཅི་དགོས། ། ཤེས་རབ་མཚུངས་མེད་འཇམ་དབྱངས་ཁྱོད་ལ་ཕྱག་འཚལ་ལོ།་་་་་ འདི་ཡན་འཕགས་པའི་སློབ་མ་ཅིག་གིས་མཛད། ། གང་གི་སྔོན་དུས་བསོད་ནམས་དཔག་མེད་རབ་བསགས་པས། །
རིགས་གཟུགས་འབྱོར་པ་ཕུན་སུམ་ཚོགས་པ་བརྙེས་གྱུར་ནས། ། ལྷ་ཡི་དབང་པོས་མི་ཡི་དབང་པོར་དབང་བསྐུར་བའི། ། ཇིམ་གིར་རྒྱལ་པོ་འགྲོ་ཀུན་ཉི་མ་ཇི་བཞིན་གསལ། ། མི་དབང་དེ་ཡི་བསོད་ནམས་ལས་གྲུབ་སྲས་ཀྱི་མཆོག ། མི་མཆོག་ཀུན་གྱིས་གཙུག་གི་རྒྱན་ལྟར་རབ་བཀུར་ཞིང་། ། ཚར་བཅད་རྗེས་འཛིན་ལས་ཀྱིས་འགྲོ་ཀུན་ལེགས་སྐྱོང་བའི། ། ས་བདག་དེ་ནི་ཕྱོགས་རྣམས་ཀུན་ལས་རྣམ་པར་རྒྱལ། ། དེ་གཅུང་བསོད་ནམས་མཐའ་ཡས་བརྩེ་བའི་ཡིད་ལྡན་ཞིང་། ། མཆོད་འོས་རྒྱལ་པོ་སྲི་ཞུའི་སྒོ་ནས་མཉེས་བྱས་ནས། ། འགྲོ་བ་གཞན་ལ་སྣ་ཚོགས་ཐབས་ཀྱིས་ཕན་བརྩོན་པའི། །
བློ་ལྡན་དེ་ནི་སྐྱེ་དགུ་ཀུན་གྱི་རྩ་ལག་མཆོག ། དེ་སྲས་ཐུ་བོ་བསོད་ནམས་དཔལ་གྱིས་རབ་ཏུ་བརྗིད། རྟག་ཏུ་གཞན་ལ་བུ་གཅིག་མ་ལྟར་བྱམས་སེམས་ལྡན། ། འཕྲིན་ལས་ལྷུན་གྲུབ་རྒྱ་མཚོའི་མཐས་གཏུགས་འགྲོ་བས་མཆོད། ། མོང་གོར་རྒྱལ་པོ་འཇིག་རྟེན་་་་་་འདི་ཡན་འཕགས་པ་རིན་པོ་ཆེས་མཛད། ཀུན་གྱི་དཔལ་དུ་ཤར། ། དེ་ལྟར་བླ་མ་དཀོན་མཆོག་རྣམས་ཀྱི་བྱིན་རླབས་དང་། ། གནམ་གྱིས་བསྐོས་པའི་རྒྱལ་པོ་ཇིང་གིར་གན་ཇི་དང་། ། ཡེ་ག་རྒྱལ་པོ་མོང་གོར་རྒྱལ་པོའི་བསོད་ནམས་ཀྱིས། ། སངས་རྒྱས་བསྟན་ལ་ཕན་ཕྱིར་གོ་པེ་ལ་ཡི་གཏམ། །
ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་མི་འཕྲོགས་པའི་མཁྱེན་རབ་དང་། དམིགས་པ་མེད་པའི་ཐུགས་རྗེ་དང་ལྡན་པ། ཟླ་བ་ཉ་གང་བ་ལྟར་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པ་དང་། ཉི་མའི་དཀྱིལ་འཁོར་ལྟར་མ་རིག་པའི་མུན་པ་འཁོར་དང་བཅས་པ་བཅོམ་པ། རི་དྭགས་ཀྱི་རྒྱལ་པོ་སེང་གེ་ལྟར་བདུད་དང་མུ་སྟེགས་ཐམས་ཅད་ལས་རྒྱལ་བ་སྟེ། དེའི་ཡོན་ཏན་དང་། འཕྲིན་ལས་དང་། བསྟན་པ་ལ། ང་དང་ཆ་བུ་ག་བསྟུན་ཡིད་ཆེས་པའི་སྟོབས་ཀྱིས། དེ་སྔ་ཡིན་ནའང་བསྟན་པ་དང་དགེ་འདུན་གྱི་བདག་པོ་བྱས།
ད་ལྟ་ཡིན་ནའང་ཆོས་ཀྱི་རྗེ་ས་སྐྱ་པ་དང་། སློབ་དཔོན་འཕགས་པ་ལ་དད་པ་ཐོབ། ཆོས་ལ་ཡིད་ཆེས་ནས་ཆུ་མོ་གླང་གི་ལོ་ལ་དབང་བསྐུར་ཞུས། ཆོས་ཀྱང་མང་དུ་ཐོབ་པ་དང་། ལྷག་པར་ཡང་བསྟན་པ་དང་དགེ་འདུན་གྱི་བདག་པོ་བྱ་སྙམ་པ་ཡིན། དེའི་རྒྱུ་མཚན་གྱིས་སློབ་དཔོན་འཕགས་པའི་ངོ་ལ་གཙང་གི་རྒྱལ་ཁམས་ཀྱི་དཀོན་མཆོག་གི་རྟེན་དང་། དགེ་འདུན་གྱི་སྡེ་ལ་གནོད་པ་བསྲུང་བའི་འཇའ་ས་བཟང་པོ་འདི་ཆོས་ཀྱི་འབུལ་བར་བྱིན་པ་ཡིན། གཞན་ཡང་སློབ་དཔོན་ལ་ན་བཟའ་གསེར་དང་མུ་ཏིག་གིས་སྤྲས་པའི་སྣམ་སྦྱར། རིན་པོ་ཆེས་བརྒྱན་པའི་ཕྱམ་ཚེ། ཆོས་གོས།
རིན་པོ་ཆེའི་ཞྭ། ལྷྭམ། སྟན་ལ་སོགས་པ་ཕུལ། ཡང་ཡོ་བྱད་ལ་གསེར་གྱི་གདུགས། གསེར་གྱི་ཁྲིའུ། གསེར་གྱི་ཕོར་པ། དངུལ་གྱི་ཇ་འོ་རིན་པོ་ཆེའི་ཡུ་བ་ཅན་གྱི་གྲི་ལ་སོགས་པ་ཕུལ། ཡང་ནོར་སྣ་ལ། གསེར་བྲེ་ཆེན་གཅིག དངུལ་བྲེ་ཆེན་བཞི།
རྔ་མོའི་ཆིབས་པ་གསར་མ། དྲེའུ། གསེར་གྱི་སྒ་སྟན་སྲབ་གསུམ་དང་བཅས་པ་ཕུལ་བ་ཡིན། སྟག་གི་ལོ་འདི་ཡང་རྟེན་གྱི་རྒྱུ་དངུལ་བྲེ་ཆེན་ལྔ་བཅུ་རྩ་དྲུག གསོལ་ཇ་རྩེ་ལྔ་སིགས་ཉིས་བརྒྱ། གོས་ཆེན་ཡུག་བརྒྱ་དང་བཅུ་ཐམ་པ། མདོར་ན་འཇའ་ས་དང་ལོངས་སྤྱོད་འདི་རྣམས་ཐམས་ཅད་ཆོས་ཀྱི་ཡོན་དུ་ཕུལ་བ་ཡིན། ཁྱེད་གཙང་གི་བནྡེ་རྣམས་ཀྱིས་ཀྱང་དེ་ཤེས་པར་གྱིས། དེ་མ་ཡིན་ན་འཇའ་ས་ཅི་ལ་བསྐུར། ཁྱེད་བནྡེ་རྣམས་ཀྱང་དཔོན་མགོ་མ་རྩོད།
དཔོན་མང་ན་མི་བཟང་བ་ཡིན། འཇའ་ས་ཡོད་པས་ཀྱང་གཞན་ལ་རུང་རུང་མ་བྱེད། ཁྱེད་བནྡེ་རྣམས་དམག་དང་འཐབ་འཁྲུག་མ་བྱེད་པར་ཤཱཀྱ་མུ་ནེའི་ལུགས་བཞིན་དུ་ཆོས་ཤེས་པས་ཤོད། མི་ཤེས་པས་ཉོན། ཆོས་འབྲི་ཀློག་དང་སྒོམ་སྒྲུབ་ལ་འབད་པ་གྱིས། གནམ་མཆོད་ཅིང་ངེད་ལ་སྨོན་ལམ་ཐོབ། ལ་ལ་ན་རེ་བསླབ་མི་དགོས་བསྒོམ་པ་ཡིན་ཟེར་བ་མ་བསླབས་པ་ཅི་བསྒོམ། གོ་ནས་བསྒོམ་མོད། བནྡེ་རྒན་པ་རྣམས་ཀྱིས་གཞོན་པ་ལ་ཁ་ཏ་གྱིས་ལ་ཆོས་སློབ། གཞོན་པས་ཀྱང་རྒན་པ་ལ་ཉོན།
ཁྱོད་བནྡེ་རྣམས་ལ་དམག་ཁྲལ་ལས་གསུམ་མེད་པ་འདི་བླ་མ་དཀོན་མཆོག་གི་བཀའ་དྲིན་ཡིན་པ་དེ་ཁྱེད་ཀྱིས་མི་ཤེས་སམ། ཁྱེད་ཀྱིས་ཤཱཀྱ་མུ་ནེའི་ལུགས་བཞིན་མ་བྱས་ན་ཧོར་གྱིས་ཀྱང་ཤཱཀྱ་མུ་ནེའི་ལུགས་འདི་ཨེ་ཡིན་ཟེར། ཁྱོད་ལ་སྐྱོན་འཛིན་དུ་མི་ཡོང་བ་ཨེ་ཡིན། ཧོར་གྱིས་ཅི་ཡང་མི་ཤེས་སྙམ་དུ་མ་སེམས། ལན་གཅིག་གཉིས་མ་ཤེས་ཀྱང་དེ་ནས་ཤེས་པ་ཡིན། ཁྱོད་བནྡེ་རྣམས་སྤྱོད་པ་ངན་པ་མ་བྱེད། ང་མི་ལ་ངོ་ཚར་མ་བཅུག ཁྱེད་ཆོས་དང་མཐུན་པར་གྱིས། གནམ་མཆོད་ཅིང་སྨོན་ལམ་ཐོབ་དང་ཁྱེད་ཀྱི་ཡོན་བདག་ངས་བྱེད་པ་ཡིན། རྒྱལ་པོའི་འཇའ་ས་དངོས་ཡིན།
བསོད་ནམས་མཐུ་ཡིས་རིགས་གཟུགས་འབྱོར་པར་ལྡན། ། དད་དང་བློ་གྲོས་བརྩེ་བའི་ཐུགས་མངའ་ཞིང་། ། དྲང་པོས་ས་སྐྱོང་བསྟན་པའི་རྩ་ལག་མཆོག ། རྒྱལ་བའི་སྲས་པོ་གོ་པེ་ལ་དང་ནི། ། བསོད་ནམས་ལས་གྲུབ་བུད་མེད་རིན་པོ་ཆེ། ། མཛེས་མའི་གཟུགས་འཛིན་འཛུམ་པའི་མདངས་ལྡན་ཞིང་། ། དཔལ་གྱིས་རབ་བརྒྱན་བྱམས་པའི་བློ་མངའ་བ། ། ཆ་བུ་ག་བསྟུན་སྲས་དང་བཅས་པ་ཡིས། ། དངོས་སུ་འབྱོར་དང་ཡིད་ཀྱིས་སྤྲུལ་པ་ཡི། ། མཆོད་པ་སྣ་ཚོགས་རབ་འབྱམས་དཔག་མེད་ཀྱིས། །
དུས་གསུམ་གཤེགས་པའི་རྒྱལ་བ་རྒྱ་མཚོ་ལ། ། གུས་པས་ཕུལ་བའི་བསོད་ནམས་གང་ཡིན་དང་། ། དབྱིག་གི་ཚོགས་དང་བཞོན་པ་དམ་པ་དང་། ། སྣ་ཚོགས་ཚོན་སྤྲས་གོས་ཀྱི་རིགས་རྣམས་དང་། ། སྐོམ་པའི་གདུང་སེལ་རེ་མཆོག་ལྡན་པའི་ཇ། ། ཆོས་ཀྱི་དོན་དུ་གུས་པས་ཕུལ་བ་དང་། ། བསྟན་པ་སྤེལ་ཕྱིར་དམ་ཆོས་འཛིན་པ་ཡི། ། དགེ་འདུན་རྣམས་ལ་འཇིགས་པ་མེད་པ་ཡི། ། བཀའ་ལུང་བྱིན་པའི་བསོད་ནམས་རྒྱ་ཆེན་དང་། ། དེ་ལས་གཞན་པའི་བསོད་ནམས་གང་ཡོད་པ། །
མོང་གོར་རྒྱལ་པོ་མི་དབང་གོ་པེ་ལ། ། སྲས་དང་བཙུན་མོ་ནད་མེད་ཚེ་རིང་ཞིང་། ། རྒྱལ་ཁམས་བདེ་སྐྱིད་དགེ་འདུན་མཐུན་པ་དང་། ། སངས་རྒྱས་བསྟན་པ་ཕྱོགས་བཅུར་རྒྱས་པར་ཤོག ། བསོད་ནམས་འདི་ཡིས་སྲིད་པ་ཐམས་ཅད་དུ། ། དལ་འབྱོར་རྙེད་ཅིང་རིགས་གཟུགས་ལོངས་སྤྱོད་ལྡན། ། སངས་རྒྱས་མཐོང་ཞིང་དམ་ཆོས་ཉན་པ་དང་། ། ལུས་ཅན་རྣམས་ལ་ཕན་པ་བྱེད་པར་ཤོག ། འཁོར་བའི་སྡུག་བསྔལ་རྒྱ་མཚོར་བྱིང་བ་ཡི། ། ལུས་ཅན་ཐམས་ཅད་ལེགས་པར་བསྒྲལ་ནས་ཀྱང་། །
ཆོས་རྣམས་མ་ལུས་མངོན་སུམ་མཁྱེན་པ་ཡི། ། རྫོགས་པའི་སངས་རྒྱས་མྱུར་དུ་ཐོབ་པར་ཤོག ། བསྟན་ལ་ཕན་པའི་བཀའ་ལུང་བཟང་པོ་འདི། ། ཐོག་མ་ཉིད་དུ་བསྟོད་འོས་བསྔགས་པ་དང་། ། ཡོངས་སུ་བསྔོ་བ་རྗེས་སུ་བགྱིས་པ་འདི། ། མི་ཡི་དབང་པོས་དང་བས་བསྐུལ་ནས་ནི། ། དཀོན་མཆོག་གསུམ་དང་རྒྱལ་པོའི་བསྟོད་པ་རྣམས། ། སྲིད་ཞི་ཀུན་ནས་འཕགས་པ་ཐོབ་ཕྱིར་མཛད། ། སངས་རྒྱས་ངོ་བོ་བླ་མའི་ཡོན་ཏན་རྣམས། ། ལུང་རིགས་དོན་དང་མི་འགལ་བདག་གིས་སྦྱར། །
ཡོངས་སུ་བསྔོ་བའི་ཚིགས་བཅད་གང་ཡིན་པ། ། རྣམ་དག་ཐེག་ཆེན་ལུང་བཞིན་ཁོ་བོས་བསྡེབས། ། ཤིང་ཕོ་སྟག་གི་དབྱར་འབྲིང་ཚེས་དགུ་ལ། ། རྒྱ་བོད་མཚམས་ཀྱི་ལུང་པ་ཤར་དུ་བྲིས། ། ཞེས་ཧོར་རྒྱལ་པོའི་འཇའ་ས་བོད་ཡིག་མར་གྲགས་པ་ད་ལྟའི་བར་དུ་གདན་ས་ཆེན་པོ་རང་ན་བཞུགས་པ་ལས་ཞལ་བཤུས་པ་ཡིན་ནོ། ། དེ་ལྟར་ན་སྤྱིར་འཛམ་བུ་གླིང་དང་། བྱེ་བྲག་དབུས་གཙང་ཁམས་གསུམ་གྱི་འགྲོ་བ་རྣམས་ལ་བདེ་སྐྱིད་འབྱུང་བའི་བྱེད་པ་པོ་དམ་པར་གྱུར་པ་ཆོས་ཀྱི་རྒྱལ་པོ་དཔལ་ལྡན་འཕགས་པའི་ཞབས་དེ་ཉིད་ཀྱིས་སྐད་རིགས་མི་གཅིག་པ་དུ་མ་ལ་ཆོས་ཀྱི་བརྡ་དང་ཐ་སྙད་དུ་མ་གསལ་བར་མཛད་དེ། སློབ་དཔོན་པདྨ་འབྱུང་གནས་ཀྱིས་རྒྱལ་པོ་ཁྲི་སྲོང་ལྡེའུ་བཙན་ལ་མ་འོངས་པ་ལུང་བསྟན་པ་ལས། ལོ་ཙཱ་སྐ་བ་དཔལ་བརྩེགས་ཁྱེད། ། དཀར་ནག་རྒྱ་རུ་འགྲོ་དོན་བྱེད། །
དེ་ནས་ཨུ་རྒྱན་གྷ་ན་རུ། ། པདྨ་ང་དང་གྲོས་བསྟུན་ནས། ། གཙང་གི་གྲོམ་པ་ཞེས་བྱ་བར། ། འཁོན་གྱི་རིགས་གྱུར་ལུག་ལོ་པ། ། དེ་ཡིས་སྡེ་སྣོད་བསྟན་པ་འཛིན། ། འཕགས་པའི་མཚན་ཅན་གསང་སྔགས་སྐྱོང་། ། མཐའ་མི་དེ་ཡིས་འདུལ་བར་གྱུར། ། ཞེས་གསུངས་པ་ལྟར་མངོན་དུ་མཛད་དོ། ། དེའི་ཕྱི་ལོ་རྒྱལ་པོས་ལྗང་ཡུལ་དུ་དམག་ལ་བྱོན་དུས། བླ་མ་འཕགས་པ་བྱང་ངོས་སུ་བྱོན་ཏེ་ཆོས་རྗེ་པའི་སྐུ་འབུམ་ལ་རབ་གནས་མཛད།
དབུས་གཙང་དུ་བྱོན་ཏེ་ཆོས་རྗེ་པའི་གསུང་བཞིན་དུ་འུ་ཡུག་པ་ལ་བསྙེན་རྫོགས་ཞུ་བ་དང་། སྔར་མ་གསན་པའི་ཆོས་གསན་པར་དགོངས་ནས་མདོ་ཁམས་བར་བྱོན་པ་དང་། འུ་ཡུག་པ་གླང་ལོ་ལ་སྐུ་གཤེགས་ཞེས་ཕྱོགས་ཀྱི་འགྲུལ་པ་ལས་ཐོས་ནས་ཕྱིར་ལོག་སྟེ། རྒྱལ་པོ་ཚུར་བྱོན་པ་དང་ལྷན་ཅིག་ཏུ་རྒྱ་ཡུལ་དུ་བྱོན་ནས། རྒྱ་དང་ཧོར་ཡུལ་གྱི་མཚམས་ཐེ་ལེ་ཞེས་བྱ་བར་ཆུ་བོ་ཆེན་པོའི་འགྲམ། འུ་ཐོར་དགུང་ལོ་ཉེར་གཅིག་པ་ཤིང་མོ་ཡོས་ཀྱི་ལོ་ཟླ་བ་ལྔ་པའི་ཚེས་བཅོ་ལྔའི་ཉིན། མཁན་པོ་སྙེ་ཐང་པ་གྲགས་པ་སེང་གེ་ལ་ཞུས་ནས་བསྙེན་རྫོགས་མཛད་པ་ཡིན་ཏེ། དེ་དུས་ཆོས་རྗེ་གྲགས་པ་སེང་གེ་སྤྱན་འདྲེན་གྱི་ཡི་གེ་འཕགས་པ་ཉིད་ཀྱིས་མཛད་པ་ལས་འདི་ལྟར་འབྱུང་སྟེ། ཨོཾ་སྭསྟི་སིདྡྷཾ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །
བླ་མ་དམ་པ་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ་ཆོས་ཀྱི་རྗེའི་ཞབས་ལ་གུས་པས་ཕྱག་འཚལ་ལོ། ། ལྷག་པའི་བསམ་པ་རྣམ་པར་དག་པའི་མཐུས་འཕྲིན་དུ་ཞུ་བའི་ཡི་གེ་འདི་བྲི་བར་བྱའོ། ། བསོད་ནམས་དང་ཡེ་ཤེས་ཀྱི་ཚོགས་ཕུལ་དུ་བྱུང་བ་བསགས་པས་ཆེ་བའི་ཡོན་ཏན་བདུན་གྱི་ཁྱད་པར་འཕགས་པའི་རྟེན་རྣམ་པར་དག་པར་སྐུ་འཁྲུངས་ནས། སྔོན་གྱི་སྨོན་ལམ་ལས་གྲུབ་པའི་མཐུས་བསླབ་པ་གསུམ་གྱི་ལུས་ཡོངས་སུ་རྫོགས་པས་ཡང་དག་པའི་བླ་མ་རྒྱ་མཚོའི་གླིང་དུ་བློ་གྲོས་མི་ཟད་པའི་གྲུ་བོ་ཆེར་བརྩོན་པའི་དེད་དཔོན་གྱིས་བརྟན་པར་བཞུགས་ནས་ལེགས་པར་དཔྱད་པའི་ནོར་བུའི་ཚོགས་ཡང་དག་པར་བླང་སྟེ། ཡོན་ཏན་རིན་པོ་ཆེའི་རྒྱན་གྱིས་སྤྲས་པས་མཁས་པ་སྐྱེ་བོའི་ཚོགས་ཟིལ་གྱིས་མནན་ནས། དེ་དག་གི་ཡིད་རབ་ཏུ་འཕྲོག་པར་མཛད་པའི་སྐྱེས་བུ་ཆེན་པོ། ལྷ་དང་བཅས་པའི་འཇིག་རྟེན་གྱི་སྟོན་པ་གྲགས་པ་སེང་གེའི་སྤྱན་སྔར། ཤཱཀྱའི་དགེ་ཚུལ་རྡོ་རྗེ་འཛིན་པ་བློ་གྲོས་རྒྱལ་མཚན་དཔལ་བཟང་པོས་མངོན་པའི་ང་རྒྱལ་སྤངས་ཏེ་གུས་པའི་ཡིད་ཀྱིས་གསོལ་པ། འདིར་བླ་མ་ཆོས་ཀྱི་རྗེ་དམིགས་པ་མེད་པའི་ཐུགས་རྗེ་དང་མཁྱེན་རབ་ཏུ་ལྡན་པ་དེའང་འཇིག་རྟེན་གྱི་ཁམས་གཞན་དུ་སེམས་ཅན་གྱི་དོན་རྒྱ་ཆེ་བ་ལ་གཟིགས་ནས་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བར་མངོན་པར་རྫོགས་པ་འཚང་རྒྱ་བར་ཞལ་གྱིས་བཞེས་ཏེ་རྣམ་པར་སྤྲུལ་པ་བསམ་གྱིས་མི་ཁྱབ་པའི་ཆོ་འཕྲུལ་གྱིས་ཡོངས་སུ་མྱ་ངན་ལས་འདས་པའི་ཚུལ་བསྟན་ཏོ། ། འོན་ཀྱང་ཆོས་ཀྱི་རྗེ་ཉིད་ཀྱི་ཞལ་གྱིས་ད་དུང་ཁྱེད་རྣམས་གང་གི་སྒོ་ནས་ཀྱང་ལེགས་པར་འོང་ཞེས་བཀའ་གནང་བ་དང་།
རྒྱལ་པོ་སོ་ཟིན་རྒྱལ་ཁམས་བདེ་བར་ཡོད། སྐབས་དོན་ལ་ད་རེས་རྒྱལ་པོས་ཐུགས་ལ་བཏགས་ནས་བནྡེ་དང་། བོན་པོ་ལ་སོགས་པ་བླ་མཆོད་པ་ཐམས་ཅད་ལ་དམག་ཁྲལ་མེད་པར་བདེ་བར་སྡོད། དེའི་མགོ་གཉེར་དང་བནྡེ་ཐམས་ཅད་ས་སྐྱ་པ་ཤེས་སུ་ཆུག་གསུངས་པའི་ལུང་བྱོན། དེའི་འཇའ་ས་སྐྱེལ་བ་དང་། མི་བརྩི་བ་དང་། སློབ་དཔོན་པ་གདན་འདྲེན་པའི་དོན་སྡོམ་ལ་འབྲུག་མངགས་པ་ཡིན། འདིར་ཆོས་ཀྱི་རྗེ་བཞུགས་པའི་ཚེ་ནའང་རྒྱལ་བུའི་དྲུང་དུ་ཡང་འབྱོན་དགོས་པ་དང་། འཕྲལ་གྱི་བསོད་ནམས་ཀྱི་གཡེང་བས་ངེད་རང་གི་ཡིད་ཚིམ་པའི་ཆོས་ཀྱི་བཤད་ཉན་གྱི་ལོང་མ་བྱུང་བས་ཁྱེད་ལ་ཆོས་ཀྱི་ལུང་མང་དུ་ལེན་པ་དང་། བསྙེན་རྫོགས་ཀྱི་མཁན་སློབ་ཀྱི་ཡ་བ་ཞུ་བའི་དོན་དུ་སྤྱན་འདྲེན་པའི་གྲོས་བྱས་པས།
ཆོས་རྗེ་པས་ཀྱང་དེ་འཐད་གསུངས་ནས་བཀའ་ཡིག་ཀྱང་བསྐུར། ངེད་ཀྱིས་ཀྱང་ཞུ་ཡིག་ནན་ཅན་བསྐུར་བ་ཡིན་པ་ལ་བྱོན་མ་ཉན། ཆོས་རྗེ་པ་ཞལ་བཞུགས་པའི་ཚེ་བྱོན་ན་ཆོས་རྗེ་པའང་མཉེས་པར་འདུག གལ་ཏེ་སྐུ་གཤེགས་ནའང་ཁྱེད་བཞུགས་ན་བློ་བདེ་སྙམ་ནས་གདན་དྲངས་པ་ལ་རྐྱེན་ཅི་ཡིན་མ་ཤེས་ཁྱེད་མ་བྱོན་པ་དེ་ཡིན། དེ་ལ་ཅུང་ཟད་ངེད་ཀྱང་ཡིད་ཆད་པར་གྱུར། ད་དུང་ཡང་ཆོས་ཀྱི་རྗེ་ནི་མི་བཞུགས། གཞན་སློབ་དཔོན་མེད་པས་ཁྱེད་ལ་རེ་ཞིང་མཆིས། འདུལ་བ། ཕར་ཕྱིན། ཚད་མ་ལ་སོགས་པའི་ལུང་མང་དུ་ལེན་པ་དང་།
ཆོས་རྗེ་པ་ཉིད་སྐུ་གཤེགས་ཁར་ཁྱེད་དགེ་སློང་ཅིག་མ་གྲུབ་པ་དེ་བློ་མ་བདེ། གཞན་བློ་མི་བདེ་བ་མི་སྣང་གསུངས། དེར་ངེད་སྤྱན་སྔ་ན་ཡོད་པ་རྣམས་ཀྱིས་དེ་སྐད་མི་གསུང་བར་ཡུན་རིང་དུ་བཞུགས་པའི་རྟེན་འབྲེལ་ཞིག་བསྒྲིག་པར་ཞུ་བྱས་པས། དེ་ཤིན་ཏུ་དཀའ་གསུངས་ནས་མ་གནང་། འོ་ན་གལ་ཏེ་ཆོས་ཀྱི་རྗེ་པ་མི་བཞུགས་ན་མཁན་པོ་སུ་ལ་ཞུ་བྱས་པས། དེང་སང་དབུས་གཙང་ཁམས་གསུམ་ན་སློབ་དཔོན་གྲགས་པ་སེང་གེ་བས་མཁས་བཙུན་འཛོམ་པ་མེད། ཁོས་ཤཱནྟི་པའི་དོད་ཕེར་བ་ཡིན་གསུངས་ནས་ཆོས་རྗེ་པས་ཐུགས་ཀྱིས་དགོངས་འདུག་པས་ཆོས་རྗེ་པའི་ཐུགས་དགོངས་རྫོགས་པའི་དོན་དུ་འབྱོན་པར་ཞུ། གལ་ཏེ་ཁྱེད་མ་བྱོན་ན་ངའི་མཁན་པོའི་འོས་གཞན་མི་སྣང་བས་ང་ཚེ་འདི་ལ་བསྙེན་རྫོགས་མི་འགྲུབ་པར་སྣང་། ཆོས་མང་པོའི་ལུང་ཡང་མི་ཐོབ་པར་འདུག་སྟེ་དེ་ཁྱེད་ལ་རག་ལས་པ་ཡིན། ད་ཆོས་རྗེ་པ་ནི་མི་བཞུགས།
ཁྱེད་ཁོ་ན་རེ་ཆེ་ཞིང་ལྟོས་པ་ཡིན་པས་ཐུགས་ལ་ཐོགས། ཁྱོད་བྱོན་ན་ཆོས་རྗེ་དང་ཁྱད་པར་མེད་པའི་འདུ་ཤེས་ཡོད་པ་ཡིན་པས་དམ་ཚིག་ལ་དགོངས། ངས་ཞུས་པའི་ཚིག་འདི་རྣམས་ལ་བཅོས་མ་དང་མི་བདེན་པའི་ཚིག་གཅིག་ཡོད་ནའང་རྡོ་རྗེ་འཛིན་པའི་ཡེ་ཤེས་ཀྱི་རྡོ་རྗེ་འབར་བས་བདག་གི་སྙིང་ཚལ་པ་བརྒྱར་འགས་པ་ཡིན། བླ་མ་སངས་རྒྱས་ཡེ་ཤེས་ཀྱི་སྤྱན་དང་ལྡན་པ་རྣམས་དཔང་དུ་བཞུགས་པ་ཡིན། གཞན་ཡང་ཞུ་བའི་ཚིག་འགའ་ཞིག་ཚིགས་སུ་བཅད་དེ་སྙན་དུ་གསོལ་པ། བདག་གི་བླ་མ་མྱ་ངན་འདས། ། སྤྲུལ་པའི་དཀྱིལ་འཁོར་དབྱིངས་སུ་ཞི། ། ཡེ་ཤེས་ཉི་མ་ནུབ་པར་གྱུར། ། ཐུགས་རྗེ་སྤྲིན་གྱི་ཕུང་པོ་དེངས། ། དམ་ཚིག་ཆར་གྱི་རྒྱུན་ཡང་ཆད། །
ཀྱེ་མ་བདག་ནི་སྐལ་བ་དམན། ། དམན་པའི་དབང་གིས་དེ་ལྟར་སྣང་། ། སྣང་བས་ཁྱེད་ལ་གསོལ་བ་འདེབས། ། ཁྱེད་ཀྱི་ཐུགས་རྗེས་མ་གཟིགས་ན། ། ད་ནི་བདག་གི་སྟོན་པ་སུ། ། དེ་ལྟར་འཕྲིན་དུ་ཞུས་པའི་ཚེ། ། བླ་མའི་ཡོན་ཏན་དྲན་པ་དང་། ། ཁྱེད་ཀྱང་ཡུལ་གྱིས་བསྐལ་པ་ཡི། ། ཉེས་པ་དྲན་ནས་མཆི་མ་ལྷུང་། ། བླ་མའི་བཀའ་དྲིན་སྟོབས་དང་ནི། །
ཁྱེད་ཉིད་ཀྱི་ནི་ཐུགས་རྗེ་དང་། ། བདག་གི་འདུན་པའི་དབང་གིས་ནི། ། གསོལ་བའི་དོན་དེ་འགྲུབ་པར་མཛོད། ། དེ་ལྟར་ཞུས་ལའང་མི་དགོངས་ན། ། ངོ་ཚ་གང་ཡིན་ཁྲེལ་གང་ཡིན། ། དམ་ཚིག་གང་ཡིན་སྙིང་རྗེ་གང་། ། ངུས་ཤིང་བོས་ཤིང་གསོལ་བཏབ་ན། ། འབྲེལ་མེད་ཀྱིས་ཀྱང་ཕན་ཐོགས་པ། ། ཁྱེད་ཀྱི་ཐུགས་རྗེ་ཅིས་མི་འཇུག ། འཕྲིན་ཡིག་འདི་ནི་གཟིགས་ཙམ་གྱིས། །
ཁྱེད་སྐུ་རྟ་མཆོག་སྙིང་རྗེ་ཡི། ། ལྕག་གིས་བསྐུལ་ནས་བརྩོན་པའི་སྟོབས། ། རླུང་གི་ཤུགས་ཀྱིས་འདིར་གཤེགས་ཤིག ། ངེད་རང་དེ་ནར་འོང་། ས་སྐྱར་ཕྱག་རེ་ཙམ་འཚལ་བ་དང་། བསྙེན་རྫོགས་ཤིག་གི་ཆེད་དུ་འོང་བར་སྤྲོ་བ་ལ་འུ་ཅག་གི་འདུན་མའི་རྩ་བ་འདི་ནས་བསྒྲུབ་དགོས་པར་སྣང་བས་མ་འོངས་པ་ཡིན། ད་ཁྱེད་ཀྱིས་ངེད་ལ་ཕྱོགས་མཐའ་དག་ལ་སེམས་པར་ཞུ། ལམ་ཡང་རྒྱལ་སྲིད་འཇགས་པས་བགྲོད་སླ་བར་ཡོད། མདོ་ཁམས་སྒང་ཧྲིལ་པོའང་རང་རའི་སློབ་མ་ཤ་སྟག་ཡིན། དེ་ཐུགས་ལ་ཡོད་པ་གྱིས།
དེའི་རྐྱེན་སྐམ་མཆུ་བ་ལ་ཡང་མངགས་ཡོད་པས་ཁོས་ཀྱང་ཞབས་ཏོག་ཏུ་ཅི་འགྱུར་བྱེད་དེ་མཆིས། ཡི་གེའི་རྟེན་དང་འདིར་འབྱོན་པའི་མཐུན་རྐྱེན་ལ་རྒྱལ་པོའི་གན་ནས་བྱུང་བའི་དངུལ་བྲེ་ཆེན་སྲང་ལྔ་བཅུ་རྩ་གསུམ་བྱས་པ་ཅིག་མཆིས། རྒྱ་ཆེར་མ་འཛོམ། སླད་མ་ཁྱེད་འདིར་བྱོན་ནས་རང་རེ་ཐམས་ཅད་ཆོས་དང་ཟང་ཟིང་གི་ལོངས་སྤྱོད་ཁ་ན་མ་ཐོ་བ་མེད་པ་ལ་འཚོགས་པ་དང་ཤིན་ཏུ་བཀྲ་ཤིས་པར་སྨོན། ཆུ་ཕོ་བྱི་བའི་ལོ་དཔྱིད་ཟླ་འབྲིང་པོའི་ཡར་གྱི་ཚེས་གསུམ་ལ་ལིང་ཆུ་རྩེར་ཁབ་ཀྱི་གཙུག་ལག་ཁང་དུ་བྲིས་པ་བདེ་ལེགས་སུ་གྱུར་ཅིག་ཅེས་པའི་ཞུ་ཡིག་དང་བཅས་པའི་ཕོ་ཉ་མངགས་ཏེ་ཆོས་རྗེ་གྲགས་པ་སེང་གེ་བ་སྤྱན་དྲངས་ཏེ། མཁན་པོ་ཆོས་ཀྱི་རྗེ་ཉིད་དང་། སློབ་དཔོན་ཇོ་གདན་བྱང་པ་བསོད་ནམས་རྒྱལ་མཚན། གསང་སྟེ་བ་ཡར་ལུང་པ་བྱང་ཆུབ་རྒྱལ་མཚན། དད་དགེ་ཆོས་རྗེ་དབུ་རྒན། མང་ར་བ་མཁན་པོ་སྤྲོ་དང་།
གནམ་ཕར་བ་ཚུལ་རིན་ལ་སོགས་པ་ཉི་ཤུའི་དབུས་སུ་བསྙེན་པར་རྫོགས་ནས། མཁན་པོ་ལ་ཕར་ཕྱིན་ཚིག་གསལ་སོགས་དང་། སློབ་དཔོན་ལས་སོ་ཐར་མདོ་རྩ་སོགས་དང་། གསང་སྟོན་ལས་སྡེ་བདུན་ལ་སོགས་པ་མང་དུ་གསན་ཏེ་དཔྱིས་ཕྱིན་པར་མཛད། ཉེར་གསུམ་ལ་ལྡོང་གིས་གདན་དྲངས་ནས་རྩེ་ལྔར་བྱོན་ཏེ། གཤིན་རྗེ་གཤེད་བརྡ་བཞི། མཧཱ་མཱ་ཡཱ། རྡོར་དབྱིངས། དུས་འཁོར་སོགས་རྒྱུད་འགྲེལ་པ་ཆ་ལག་དང་བཅས་པ་གསན། གཞན་ཡང་རིགས་ཚོགས།
བསྟོད་ཚོགས་མངོན་པ་སོགས་མང་དུ་གསན་ནོ། ། ལོ་དེ་ཉིད་ཀྱི་ཟླ་བ་བཞི་པའི་ཚེས་བཅུ་གསུམ་གྱི་མཚན་མོ་ཆོས་རྗེ་གསལ་བར་བྱོན་ནས། ཁྱོད་འདི་ནས་བཟུང་སྟེ་ལོ་འབུམ་ཕྲག་གཅིག་དང་སྟོང་འདས་པའི་རྗེས་སུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཅེས་ལུང་བསྟན་ཞིང་དབུགས་ཕྱུང་བའི་རྗེས་སུ། སྲིད་པར་སྡུག་བསྔལ་དུ་མ་ཡིས། ། ཡུན་རིང་དུས་སུ་དུབ་པ་དག ། ལེགས་པར་གསུངས་པའི་དབུགས་འབྱིན་པ། ། ཐུགས་རྗེའི་དབང་ཕྱུག་མཁྱེན་པའི་གཙོ། ། ཆོས་ཀྱི་རྗེ་ལ་ཕྱག་འཚལ་བསྟོད། ། ཅེས་བསྟོད་པ་མཛད་ཅེས་གསུངས་ཤིང་། ཐོས་པ་རྒྱ་མཚོ་མ་ཡང་དེ་དུས་མཛད་པར་གྲགས་ལ།
དེ་ནས་ཧོར་ལ་ཡི་གེ་མེད་པ་ལ་ཧོར་ཡིག་གསར་བརྩམས། དེའི་ཕུད་ལ་བནྡེ་གཤེད་བསྐྱེད་ཐགས་གྲུབ་མ་ཕུལ། དེ་ནས་རྒྱལ་པོའི་ཕོ་བྲང་དུ་བྱོན་ནས་ཆོས་འཁོར་བསྐོར་བའི་ཚེ། ཐ་ཤང་ལ་གྱིན་ཞེས་བྱ་བའི་རྗེས་སུ་འབྲངས་ནས། ཟིན་ཤིང་གི་རབ་བྱུང་མང་པོ་ཡོད་པ་ལྟ་བ་ངན་པ་ལ་ཞེན་པ་དག་རང་གཞན་ལ་གནོད་པར་གཟིགས་ནས། རྒྱལ་པོའི་བཀས་བསྐུལ་ཏེ། ཟིན་ཤིང་གི་སྟོན་པ་རིང་དུ་སྦྱངས་པ་རང་གི་གཞུང་ལུགས་མཐར་སོན་པ་བཅུ་བདུན་རིགས་པས་ཕམ་པར་མཛད་ནས་རབ་ཏུ་བྱུང་སྟེ། ཡང་དག་པའི་ལྟ་བ་འཛིན་དུ་བཅུག་གོ ། དེ་ནས་དགུང་ལོ་ཉེར་བརྒྱད་པའི་དུས་སུ་ཡར་ཆ་རྐྱེན་མང་དུ་བསྐུར་ནས་དཔོན་ཆེན་ཤཱཀྱ་བཟང་པོས་དབུ་རྩེ་རྙིང་མའི་ནུབ་ཏུ་གསེར་ཐོག་ཆེན་མོ་བཞེངས། དེ་ནས་སོ་གཅིག་པ་ཤིང་མོ་གླང་གི་ལོ་ལ་དཔལ་ལྡན་ས་སྐྱར་ཕེབས།
གསེར་ཐོག་ཆེན་མོར་རྡོར་དབྱིངས་ཀྱི་ལྷ་ཚོགས་བཞུགས་པའི་བཀྲ་ཤིས་སྒོ་མང་རིན་པོ་ཆེ་དུ་མས་བརྒྱན་པ་དང་། རྗེ་བཙུན་གོང་མ་རྣམས་ཀྱི་ཕྱི་རྟེན་སྐུ་འབུམ་བདུན་ལ་གདུགས། ཆོས་འཁོར་གསེར་ཟངས་ལས་གྲུབ་པ་དང་། ཁྱད་པར་སྐུ་འབུམ་ལ་གསེར་ཐོག་རྣམས་མཛད། མདོ་རྒྱུད་དང་ཤེར་ཕྱོགས་སོགས་རྒྱལ་བའི་བཀའ་གསེར་གྱི་པོ་ཏི་ཉིས་བརྒྱ་ལྷག་པ་བཞེངས། ཆོས་ཀྱི་འཁོར་ལོ་རྒྱ་ཆེན་བསྐོར་ནས་འགྲོ་བ་མང་པོ་སྨིན་གྲོལ་གྱི་ལམ་ལ་བཀོད། བདག་ཉིད་ཆེན་པོ་འདི་ཉིད་ཐོས་པ་མཐར་ཕྱིན་ནས་ཆོས་ཀྱི་མངའ་བདག་ཡིན་ཡང་། ང་རྒྱལ་མེད་ཅིང་ཆོས་ལ་གུས་པ་བརྟན་པའི་ཕྱིར། ཆོས་ཀྱི་དོན་དུ་བཤེས་གཉེན་དུ་མ་བསྟེན་ཏེ། ཁ་ཆེའི་པཎྜི་ཏ་ཆེན་པོ་ཤྲཱི་ཏ་ཐཱ་ག་ཏ་བྷ་དྲ།
བླ་མ་རྡོ་རྗེ་འཛིན་པ་གློ་བོ་ལོ་ཙཱ་བ་ཤེས་རབ་རིན་ཆེན་དང་། སྣར་ཐང་པའི་མཁན་པོ་མཆིམས་ནམ་མཁའ་གྲགས་དང་། གསང་བ་གཉན་འོད་སྲུང་མགོན་པོ་དང་། གྲུབ་ཐོབ་ཆེན་མོ་ཆེ་རས་པར་གྲགས་པ་སློབ་དཔོན་ཡོན་ཏན་དཔལ། སྒྱེར་བུ་བ་ཚོགས་སྒོམ་ཀུན་དགའ་དཔལ། ཞང་ཞུང་པ་རྡོ་རྗེ་འོད་ཟེར་དང་། རིན་པོ་ཆེ་སྐྱོབ་པ་དཔལ་དང་། རང་དབེན་དམར་པ་རྣལ་འབྱོར་དབང་ཕྱུག་རྒྭ་ལོ་དང་། ཆག་ལོ་ཙཱ་བའི་དཔོན་པོ་ཉི་མ་དཔལ་དང་། ཨེ་པ་ཞང་མངོན་པ་བ་རིན་ཆེན་རྡོ་རྗེ་དང་།
བྲག་ཕུག་པ་དགེ་བའི་བཤེས་གཉེན་འབུམ་པ་འོད་ཟེར་དང་། མདོག་གློ་བ་འདུལ་འཛིན་ཤཱཀྱ་བྱང་ཆུབ་དང་། རོང་པ་མཁན་པོ་སེང་གེ་ཟིལ་གནོན་དང་། ཆོས་རྗེའི་སློབ་མ་མངོན་པ་བ་དབང་ཕྱུག་བརྩོན་འགྲུས་དང་། རོང་རི་ལུང་ཕུག་པའི་གསང་སྔགས་པ་ཆོས་ཀྱི་མགོན་པོ་དང་། རྫིལ་བུ་བའི་དགེ་བཤེས་སྟག་སྟོན་ཤེས་རབ་འོད་ཟེར་དང་། དབུས་སྡེ་པ་སློབ་དཔོན་སངས་རྒྱས་འབུམ་དང་། དགེ་བཤེས་འབྲས་ཁུད་པ་དང་། ལྷ་རྗེ་དར་མ་སེང་གེ་ལ་སོགས་པ་མང་དུ་བསྟེན་ནས། འགའ་ཞིག་ལ་ཐེག་པ་ཆུང་ངུ་དང་།
འགའ་ཞིག་ལ་ཐེག་པ་ཆེན་པོ་ཕར་ཕྱིན། འགའ་ཞིག་ལ་གསང་སྔགས་སོགས་མདོར་ན་རིགས་པའི་གནས་ལྔ། སྡེ་སྣོད་གསུམ། རྒྱུད་སྡེ་བཞི་དང་འབྲེལ་བའི་བསྟན་བཅོས། མདོ་རྒྱུད་དབང་བྱིན་རླབས། མན་ངག་ཆ་ལག་དང་བཅས་པ་བོད་ན་ཡོད་པ་ཕལ་ཆེ་བ་གསན་པ་ཡིན་ནོ། ། དེ་ལྟར་དམ་པའི་ཆོས་གསན་པའི་ཆེད་དུ་དཀའ་བ་དཔག་ཏུ་མེད་པ་མཛད་པ་ནི། སངས་རྒྱས་ཀྱི་བསྟན་པ་མི་ནུབ་པར་གྱུར་ཅིག་སྙམ་དུ་དགོངས་ནས་གཞན་དོན་འབའ་ཞིག་གི་ཕྱིར་མཛད་པ་ཡིན་ནོ། ། དེ་ནས་དགུང་ལོ་སུམ་ཅུ་རྩ་གསུམ་པ་མེ་མོ་ཡོས་ལ། རྒྱལ་པོ་ཆེན་པོས་གདན་འདྲེན་གྱི་གསེར་ཡིག་པ་ནན་ཆེ་བས་གོང་ལ་ཕེབས།
དེའི་དུས་སུ་ལས་ཚན་བཅུ་གསུམ་གྱི་གྲྭ་སྒྲིག་མཛད་ནས་བྱོན་པས། བཅོམ་ལྡན་རལ་གྲིས། སངས་རྒྱས་བསྟན་པ་བཀའ་ཆག་སྤྲིན་གྱིས་སྒྲིབ། ། སེམས་ཅན་བདེ་སྐྱིད་མི་དཔོན་ལག་ཏུ་ཤོར། ། སྙིགས་དུས་དགེ་སྦྱོང་དཔོན་པོའི་ཆ་ལུགས་འཛིན། ། འདི་གསུམ་མ་གཏོགས་འཕགས་པ་མིན་པར་གོ ། ཞེས་ཟུར་ཟའི་ཚིག་ཕུལ་བ་ལ། ཆོས་ཀྱི་རྒྱལ་པོ་ཉིད་ཀྱིས་དེའི་ལན་དུ། བསྟན་ལ་འཕེལ་འགྲིབ་ཡོང་བ་རྒྱལ་བས་གསུངས། ། སེམས་ཅན་བདེ་སྐྱིད་རང་རང་ལས་ལ་རག །
གང་ལ་གང་འདུལ་དེ་ལ་དེ་སྟོན་བྱེད། ། འདི་གསུམ་མ་གཏོགས་མཁས་པ་མིན་པར་གོ ། ཞེས་གསུངས་པར་གྲགས་སོ། ། དེ་ལ་ལས་ཚན་བཅུ་གསུམ་ནི། གདུང་རབས་ཡ་རབས་ཁ་རྒྱན་ལས། ཞར་ལས་བྱུང་བ་ཕྱི་ནང་ལས་ཚན་ནི། ། གསོལ་གཟིམས་མཆོད་གསུམ། མཇལ་ཡིག་མཛོད་གསུམ། ཐབ་འདྲེན་གདན་གསུམ་སྐྱ་རྟ་མཛོ་ཁྱི་བཞི། ། ཆེན་པོ་ལ་འོས་ལས་ཚན་བཅུ་གསུམ་སྟེ། །
འདི་རྣམས་ཆོས་ཀྱི་རྒྱལ་པོ་ས་སྐྱ་པ། ། དཔལ་ལྡན་འཕགས་པའི་རིང་ལ་དར་བ་ཡིན། ། ཞེས་གསུངས་པ་ལྟར། གསུམ་ཚན་གསུམ་དང་ཉིས་ཚན་གཉིས་ཞེས་བྱ་སྟེ། དེ་ལ་གསུམ་ཚན་གསུམ་ནི། གསོལ་གཟིམས་མཆོད་གསུམ། མཇལ་ཡིག་མཛོད་གསུམ། ཐབ་འདྲེན་གདན་གསུམ། ཉིས་ཚན་གཉིས་ནི། སྐྱ་རྟ་གཉིས།
མཛོ་ཁྱི་གཉིས་ཞེས་གྲགས་སོ། ། དིང་སང་ནི་རང་རང་གི་བློས་བཏགས་པའི་བགྲང་ལུགས་མི་འདྲ་བ་རབ་ཏུ་མང་ཡང་། འདིར་བཀོད་པ་ནི་ཡི་གེ་ཁུངས་ཐུབ་རྣམས་ལས་བཏུས་པའོ། ། དེ་ལྟར་འཕགས་པ་དགུང་ལོ་སོ་གསུམ་པ་ཡོས་ལོ་ཧོར་ཡུལ་ལ་བྱོན་པའི་བར་ལམ་དུ། བཀའ་གདམས་པ་ནམ་མཁའ་འབུམ་དགུང་ལོ་དྲུག་ཅུ་རེ་གཅིག་པ་དང་མཇལ་ནས། ཆོས་ཀྱི་རྒྱལ་པོ་ཉིད་དང་དྲི་བ་དྲིས་ལན་མང་དུ་མཛད་པས། ཆོས་རྗེ་བཀའ་གདམས་པ་ཉིད་མི་ཕྱེད་པའི་དད་པ་ཐོབ་པར་གྱུར་ཏེ། དེ་དུས་ནམ་མཁའ་འབུམ་ཉིད་ཀྱིས་མཛད་པའི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ངོ་མཚར་བའི་མཛད་པའི་ཆ་ཤས་རྣམས་བཀོད་པའི་རྣམ་ཐར་ཚན་པ་གཉིས་སུ་བྱས་པ་ཞིག་འབྱུང་བའི། དེའི་ཚན་པ་དང་པོ་ལས་འདི་ལྟར་འབྱུང་སྟེ། ཨོཾ་སྭསྟི་སིདྡྷཾ།
ན་མོ་གུ་རུ་མཉྫུ་གྷོ་ཥཱ་ཡ། ཆོས་ཀྱི་རྗེ། ཆོས་ཀྱི་འབྱུང་གནས། ། ཆོས་ཀྱི་བདག་པོ། ཆོས་ཀྱི་བློ་གྲོས། ཆོས་ཀྱི་རྒྱལ་མཚན། ཆོས་ཀྱི་དཔལ་མགོན། ཆོས་ཀྱི་བཟང་ཁུངས། ཆོས་ཀྱི་རྒྱལ་པོ་འཕགས་པ་ལ་སྒོ་གསུམ་དང་བས་ཕྱག་འཚལ་ལོ། ། སྐྱེས་མཆོག་འདིའི་དབང་དུ་བགྱིས་ན།
སྔོན་སྐྱེ་བ་དཔག་ཏུ་མེད་པའི་གོང་རོལ་ནས་ཚོགས་བསགས་ཤིང་ཆོས་ལ་སྦྱངས་པ་བྱས་པའི་རྟགས་སུ། ལོ་བདུན་ལ་སྐྱེ་བ་ལྔ་དྲུག་དྲན་པ་ཞལ་ནས་ཤར་ཏེ་བྱུང་བ། ཆོས་རྗེ་ཉིད་ཀྱིས་བཀག་པས། དེ་ནས་གསུང་དུ་མི་སྣང་བ་ལགས་སྐད། དེའི་དུས་ན་ཐམས་ཅད་ཀྱིས་འདི་ཐ་མལ་དུ་མི་འདུག ། འཕགས་པར་འདུག་གོ་ཞེས་འཕགས་པར་ཐོགས་པ་ལགས་སྐད། གཏམ་དེ་ནི་བླ་མ་ཉིད་ཀྱི་སློབ་མ་གཅིག་གི་ངག་ལས་ཐོས་སོ། ། དེ་ནས་ལོ་བཅུ་གསུམ་པ་ལ་རབ་ཏུ་བྱུང་། ཉི་ཤུ་པ་ལ་བསྙེན་པར་རྫོགས། བཅོ་བརྒྱད་པ་ལ་ཆོས་རྗེ་འདས་ནས་ཚོགས་བསྡུས།
སུམ་ཅུ་ཐམ་པ་ལ་དབུས་གཙང་དུ་བྱོན། ལུག་ལོ་སུམ་ཅུ་སོ་གསུམ་པ། ས་སྐྱ་པའི་རྩིས་ཀྱི་ལུགས་ཀྱི་ལོ་མ་འཕོས་པར་འདོད་པའི་མེ་མོ་ཡོས་བུའི་ལོའི་སྨིན་དྲུག་ཟླ་བའི་ཚེས་ལྔའི་ཉིན་པར་འདམ་དུ་བྱོན། ཉེར་དྲུག་གི་ཉིན་པར་འདམ་ནས་གཤེགས། དེ་ཙ་ན་བདག་ནམ་མཁའ་འབུམ་ཡོས་ལོ་པ་ཡིན། དྲུག་ཅུ་རེ་གཅིག་གི་ཆ། དེ་ཕན་ཆོད་ཀྱི་གྲངས་ལ་རང་གི་གོ་རིག་དང་། བཀའ་གདམས་པའི་སྣ་རྒྱུས་ལ་བརྟེན་ནས་ཇོ་བོ་འདས་ནས་ལོ་ཉིས་བརྒྱ་ཉི་ཤུ་རྩ་དགུ་སོང་། སྟོན་པ་འདས་ནས་ལོ་ཉིས་བརྒྱ་བཅུ་དགུ། པོ་ཏོ་བ་འདས་ནས་དགུ་བཅུ་རྩ་ལྔ།
ཤ་ར་བ་བརྒྱ་དང་ཉི་ཤུ་རྩ་དགུ། སྟབས་ཁ་བས་དགུ་བཅུ་རྩ་དྲུག ཞང་སྟོན་གྱིས་བརྒྱད་ཅུ་རྩ་གསུམ། སློབ་དཔོན་དགོན་ཆེན་པོ་འདས་ནས་སུམ་ཅུ་སོ་དགུ་སོང་ངོ་། ། དེ་རྣམས་ཇོ་བོ་ཡབ་སྲས་ཀྱི་བཀའ་སྲོལ་ཆིག་བརྒྱུད་བྱ་བ་ཡིན། ཇོ་བོ་བོད་དུ་བྱོན་ནས་ཉིས་བརྒྱ་བཞི་བཅུ་རྩ་བདུན་སོང་། རྭ་སྒྲེང་རྨང་བཏིང་ནས་ལོ་ཉིས་བརྒྱ་ཉི་ཤུ་རྩ་བརྒྱད་སོང་ངོ་། ། དེ་ལས་གཞན་པའི་བཀའ་གདམས་པ་གོང་མ་རྣམས་དང་། བསྟན་པའི་བབས་ལ་སོགས་པ་དུས་རྩིས་ཕལ་ཆེ་བ་ལ། བདག་གི་བློ་ཅུང་ཟད་སྤྲོ་བར་ནུས་ཏེ།
མང་བས་བརྗོད་ཀྱིས་མི་ལང་བ་ལ་དགོས་པའི་གནད་ཆུང་བའི་ཕྱིར་འདིར་རེ་ཞིག་གཞག་པར་བྱའོ། ། དེ་དག་ནི་ཞར་ལ་འོང་བ་བརྗོད་པ་ཡིན་ནོ། ། སླད་མ་སྐབས་དོན་དངོས་ལ། བླ་མ་ཆོས་ཀྱི་རྒྱལ་པོ་འདམ་དུ་ཞག་བཅུ་གཅིག་བཞུགས་པ་ལ་བདག་དང་ཞག་བདུན་དུ་མཇལ་བའི་དང་པོ་ཆག་ཕེབས་པའི་དགོངས་ཀ་ནས། བདག་བླ་མ་ལ་མཇལ་དུ་འོངས་ནས་ཡོད། ཉིན་མོ་མི་ལ་འཚེར། མཚམས་ཡུན་རིང་བས་ཚོ་མི་ཐུབ་པར་གདའ་བས། ཕྱི་ནང་གི་འགྲུལ་ཆོད་པའི་ནུབ་མོ་བརྡ་སྦྱར་གྱིན་མཇལ་བ་ཞུ་དགོས་བྱ་བའི་རྒྱུ་མཚན་ཡི་གེ་མང་བ་གཅིག་བྲིས་ནས་འཇམ་སེར་སྐྱེལ་དུ་བཏང་བས། ཡི་གེ་ལ་གཟིགས་ནས། འདིར་འོང་ཚད་རང་འདོད་ཀྱིས་འོང་བ་ཡིན།
ཆོས་ལ་དམིགས་པ་ཁོ་ལས་མེད་གསུངས་སྐད། དེ་ནས་འཇམ་སེར་ལ་ནང་མོ་ཐེག་ཆེན་གསལ་བའི་ཡིག་སྣ་དང་། ལུང་བསྡུ་བ་གཉིས་ཁོང་ལ་སྐྱོལ་ལ་གཟིགས་སུ་ཆུག ཁོང་བཞུགས་ས་དང་འོ་མི་བརྒྱལ་བར་ཨེ་སྣང་ལྟོས་གསུངས་པས། ནང་མོ་ངེད་ཀྱི་དྲུང་དུ་འཇམ་སེར་དར་ཁ་གང་ཐོགས་ནས་བྱུང་བས། བླ་མས་གཞན་དང་མི་འདྲ་བར་ཐུགས་ལ་འདོགས་པར་འདུག་གིས་གསུངས་ནས་གསུང་གླེང་མང་དུ་བྱུང་ངོ་། ། བླ་མ་བྱོན་བའི་ཕྱི་ནུབ་ཚེས་བཅུ་དྲུག་གི་ནུབ་མོ་འཇམ་སེར་འབོད་དུ་བཏང་ནས་བྱུང་བས། ངེད་དཔོན་གཡོག་གསུམ་གྱིས་ཕྱིན། སྤྱན་སྔར་མཇལ། ཕྱག་རྟེན་ཕུལ།
ཇ་དྲངས་གསུང་གླེང་མང་དུ་བྱུང་ངོ་། ། དེ་ནས་དེ་ནུབ་ཅི་ཞུ་གསུངས་པས། བཀའ་གདམས་པའི་ཆོས་ཀྱི་མཐིལ་ལགས་པས་སེམས་བསྐྱེད་ཟབ་པ་ཅིག་ཞུ་དགོས། སྔགས་ཀྱི་ཡང་ངེད་ཀྱི་དམ་ཚིག་ནི་ཐུབ། རྒྱུད་ནི་མི་ཐོས་པར་གདའ། སྒོར་ཞུགས་སུ་བཏུབ་མི་བཏུབ་གཟིགས་ནས། བཏུབ་ན་ཞུགས་པར་ཞུ་བྱ་བ་ལ་སོགས་པའི་ཞུ་བ་མང་པོ་ཅིག་སྙན་དུ་གསོལ་བས། ཁྱེད་ལྟ་བུ་ལ་རྒྱུད་ཐོས་མི་འཚལ། ངེད་ཀྱི་ཆོས་ཀྱི་མཐིལ་ལགས་པས་སྔགས་ཤིག་གི་ཡང་སྒོར་ཞུགས་འཚལ། དོ་ནུབ་སེམས་བསྐྱེད་བགྱི་བས་རྟེན་ཁྲོམ།
མཆོད་པ་ཤོམ་གསུངས་ནས་མཆོད་པ་བཟང་པོ་བཤམ་མོ། ། དེ་ནས་ཚུར་ནུད་གསུངས་ནས་བླ་མའི་དྲུང་དུ་བཞག་སྟེ། མེ་ལོང་གི་མཎྜལ་ཆེན་མོ་གཅིག་གི་སྟེང་དུ་ཆུ་བླུགས། བདག་གི་ལག་པ་བླ་མའི་ཕྱག་གིས་བཟུང་གིན་བསམ་བསྒོམ་དང་རྗེས་ཟློས་བྱ་རྒྱུ་མང་པོ་ཡང་དག་པ་གདའ་པ་རྣམས་མཛད་ནས། འདིར་མཎྜལ་གྱི་ཆོ་ག་ཡོངས་སུ་རྫོགས་པ་བྱ་བ་གལ་ཆེ་བ་ཡིན་གསུངས་ནས་མཛད་དོ། ། མཆོད་རྫས་རྣམས་ཀྱང་བདག་གི་ལག་ཏུ་རེ་རེ་ནས་བཏང་གིན། བསམ་བསྒོམ་དང་རྗེས་ཟློས་བྱེད་དུ་གཞུག་གོ ། དེ་བཞིན་དུ་ཡན་ལག་བདུན་པ་ཐམས་ཅད་ལ་གདམས་ངག་ཆོ་ག་རྒྱས་པོ་མཛད་ནས། དངོས་གཞིའི་སྐབས་སུ་འདི་དཀོན་མཆོག་སྒྲོན་མ་ན་བཞུགས། མདོ་འདི་བོད་དུ་མ་འགྱུར་གསུངས་ནས་ཆོས་རྗེ་པས་ཆོ་ག་རྒྱས་པ་ལན་གསུམ་མཛད།
འདི་ཀླུ་སྒྲུབ་ཀྱི་བྱང་ཆུབ་སེམས་འགྲེལ་ན་བཞུགས་གསུངས་ནས། གང་ཕྱིར་སངས་རྒྱས་བཅོམ་ལྡན་འདས་དང་གསུངས་པ་དེ་ལན་གསུམ་མཛད། འདི་ཞི་བ་ལྷའི་སྤྱོད་འཇུག་ན་བཞུགས་གསུངས་ནས། ཇི་ལྟར་སྔོན་གྱི་བདེ་གཤེགས་ཀྱི། ། གསུངས་པ་དེ་ལན་གསུམ་མཛད་དོ། ། དེ་རྣམས་ཟློས་པའི་སྐྱོན་དུ་མི་འགྱུར་རམ་སྙམ་ན། གྲུབ་མཐའ་གཅིག་ལ་ཟློས་པའི་སྐྱོན་དུ་མི་འགྱུར་བའི་ལུང་གཅིག་དྲངས། དེ་ནས་རྗེས་ཀྱི་ཆོ་ག་རྣམས་ཀྱང་ཤིན་ཏུ་རྒྱས་པ་མཛད། དེ་རྣམས་ཀྱི་མཚམས་རྣམས་སུ་ཡང་གདམས་ངག་གི་ཡོད་སྒོ་མང་དུ་མཛད་དོ། ། དེའི་རྗེས་ལ་ཕུང་པོ་གསུམ་པའི་སྒྲུབ་ཐབས་དང་འདོན་ཐབས་གཅིག
སྣང་བ་མཐའ་ཡས་ཀྱི་འཆི་ཀའི་རྣལ་འབྱོར། ཨ་ར་པ་ཙ་ནའི་སྒྲུབ་ཐབས། དེའི་ཉལ་བའི་རྣལ་འབྱོར། དེའི་བློ་འཕེལ། མཚན་བརྗོད། འདོན་ཐབས་རྣམས་གནང་བས་ནམ་ཕྱེད་ཡོལ་དུ་སོང་ངོ་། ། དེ་ནས་བཅུ་བདུན་གྱི་ནུབ་མོ་ཡང་འབོད་མི་བཏང་བྱུང་བས་ཕྱིང་གུར་ཆེན་པོ་ཅིག་ཏུ་མེ་ཆེན་པོ་བཏང་། ཇ་མང་པོ་དྲངས་ནས། བཀའ་གདམས་པའི་ཇོ་བོ་ཡབ་སྲས། རྣལ་འབྱོར་པ་རྣམ་པ་རྣམས་སྐུ་མཆེད་གསུམ།
གླང་ཐང་བ། ཤར་པ། སྣེ་ཟུར་བ། བྱ་ཡུལ་བ། སྟོད་ལུང་པ་ལ་སོགས་པའི་བཀའ་གདམས་པ་གོང་མ་རྣམས་ཀྱི་མཛད་སྤྱོད། རྣམ་ཐར། ཡོན་ཏན། དགུང་ལོ་དུ་ལ་འདས་པ། མཚན་དང་རུས་ཅི་ཡིན་པ། ཚོགས་པ་ཇི་ཙམ་འདུས་པ་ལ་སོགས་པ་མ་བཟླུགས་བར་ལ་འདྲི་བ་ཅིག་གདའ་བས།
དེ་རྣམས་བདག་ལ་ཞིབ་མོ་ཡོད་པས་ཤིན་ཏུ་མཉེས་ནས། དེ་རྣམས་ཀྱི་མཚན་ཀུན་ཕལ་ཆེར་ཡི་གེར་བྲིས་སོ། ། དེའི་སྐབས་སུ་བདག་གི་སྟོན་པ་དཀོན་མཆོག་སེང་གེ་ལ་བསྐུར་བའི་ཞུ་ཡིག་དེ་རྣམས་ལ་ལན་ལེགས་པ་ཅིག་མ་བྱུང་ན་ཁོ་བོ་ཡི་ཆད་པར་ཡོད་པས། བླ་མས་སྔར་མ་གྲུབ་ཀྱང་མར་ལ་གདན་དྲངས་ནས་མ་གིར་མཛད་ནས་ཡར་བསྐུར་བའམ། ཡང་ན་ས་སྐྱ་ལྟ་བུར་ཞུ་ཡིག་དང་གསུང་འཕྲིན་བསྡེབས་ནས་བསྐུར་ན་ལན་ཡོང་བའི་རིགས་ཨེ་ཡོད་ཅེས་ཞུས་པས། ས་སྐྱ་ན་འདི་རྣམས་ཀྱི་ལན་འོང་བ་ཡོད་ན་ང་ཁོ་ན་དགའ་སྟེ་མེད། ཁྱོད་ཀྱི་ཡི་གེ་རྣམས་ངས་ཚགས་བྱས་ཡོད་གསུངས་ནས། ཆོས་ཁུག་ནས་ཞུ་ཡིག་གི་ཡི་གེ་རྣམས་བྱུང་། མར་མེའི་འོད་ལ་བླ་མ་ཉིད་ཀྱིས་རེ་རེ་ནས་བཀླགས། འདི་ལ་ཁྱོད་ཇི་ལྟར་འདོད་ཟེར་བ་རེ་རེ་བྲིས།
དེ་རྣམས་ཀྱི་ལན་འདི་ལྟར་འོང་བ་ཡིན་གསུངས་ནས་མཚན་ཡལ་དེར་དེ་རྣམས་ཀྱི་ལན་གསུངས། ཞུ་དག་མཛད་ནས་འཇམ་སེར་འདི་རྣམས་ཁྱོད་ཀྱིས་ཚགས་གྱིས་ཤིག འདི་རྣམས་ལ་ལུང་རིགས་ཐམས་ཅད་འཛོམ་པའི་ལན་ལེགས་པ་ཁོང་མཉེས་པ་ཅིག་མ་གིར་བྱས་སླར་ཡར་བསྐུར་བ་ཡིན་གསུངས་ནས་ཞུ་ཡིག་དེ་རྣམས་ཁོང་ལ་གཏད་ནས་མདང་གི་སེམས་བསྐྱེད་དེ་རྣམས་ལ་གེགས་སེལ་ལ་སོགས་པའི་ཆོས་མང་པོ་ཡང་གསུངས། ཆབ་ཚ་དྲངས་ནས་གོང་གི་གསུང་གླེང་འཕྲོ་མང་དུ་བྱུང་ངོ་། ། དེ་ནས་ཚེས་བཅོ་བརྒྱད་ཀྱི་སྔ་དྲོ་འཇམ་སེར་བདག་འདུག་སར་བཏང་ནས་བྱུང་ནས་བླ་མའི་ཞལ་ནས། ཁྱེད་རང་དེ་རིང་སང་གཉིས་མཎྜལ་འབུལ་གྱིན་གསོལ་བ་ཐོབ། དབང་དེ་ཁྱེད་རང་གཅིག་པུ་ལ་དྲིལ་བུ་བ་ལྟ་བུ་ཞིག་ལོགས་སུ་བྱའམ། གནང་ནུབ་འཁོར་དགེ་བཤེས་བཟང་པོ་ཤ་སྟག་མང་པོ་ཅིག་སྒྱུ་མ་ཆེན་མོའི་དབང་ནུབ་གཉིས་པ་གཅིག་ཞུ་བར་ཡོད། གྲོགས་པོ་ནི་བཟང་པོ་ཤ་སྟག་ཡོད། དེ་གཉིས་གང་འཐད་ཁོ་རང་ལ་ཞུས་ལ་ཤོག
ཁོང་གང་དགྱེས་བྱེད་དགོས་གསུངས་སྐད། དེར་བདག་གིས་འཇམ་སེར་ལ་ངས་ཅང་མི་ཤེས། གང་ལྟར་འཐད་ཡས་ཚོད་ཆེ་ཞུས་པས། ཁོང་གི་ཞལ་ནས་དུས་ཐུག་བྱ་བ་མང་ནས་འདུག་པས་ཡས་རང་གཅིག་པུར་སོང་ན། བླ་མ་ལ་བག་གཟན་ནས་འོང་། འདི་ཚོའི་ཁྱུར་ཞུགས་ན་ཁོང་བག་མཉེས་ཏེ་འོང་། ཁྱེད་རང་གང་དགེས་ཐུགས་ལ་འདོགས་པར་གནང་གསུངས་པས། དེ་བདེན་བླ་མ་ལ་གཟན་ན་མི་ཡོང་། ཟླ་བོ་བཟང་ཙ་ན་དེ་རྣམས་ཀྱི་ཁྱུར་བཞུགས་དགོས། སྟོན་གཞོན་དང་དགེ་སློང་དང་།
ཁྱེད་ཡོངས་སོང་ལ་དབང་གཉེར་བ་ལ་ཁྲལ་དང་ཐམས་ཅད་གཏན་ལ་ཕོབ་ཅིག་བགྱིས་ནས་ཁོང་རྣམས་བཏང་། བླ་མ་ལ་དེ་ཚོ་བཤད་པས་དགྱེས་པར་གདའ། དེ་ནས་དེའི་ནུབ་མོ་སྟག་ལུང་པའི་དབོན་པོ་ལ་སོགས་པ་མང་པོ་གཅིག་ལ་དབང་མཛད། དེ་ནས་བཅུ་དགུའི་ནུབ་མོ་མར་འགྲོའི་དགེ་བཤེས་དང་། མི་དཔོན་ཐམས་ཅད་བསགས་ནས་བསྙེན་བཀུར་བྱས་ནས་མར་གྱི་འགྲོ་སྟབས་དང་། ཟ་མའི་བཟའ་ལུགས་དང་། དགེ་བཤེས་ཚན་གཅིག་ལ་རིམ་གྲོའི་གཉེར་གཏད་ལ་སོགས་པའི་བསླབ་བྱ་དང་བཅས་པའི་ཁྲིམས་མང་པོ་མཛད་སྐད། དེ་ནས་ཉི་ཤུའི་ནུབ་མོ་སྒྱུ་མ་ཆེན་མོའི་སྟ་གོན། ཉེར་གཅིག་གི་ནུབ་མོ་དངོས་གཞི་མཛད་པ་ལ། བླ་མ་གསེར་ཁྲི་མཐོན་པོ་གཅིག་ལ་བཞུགས།
དེའི་གཡས་ཕྱོགས་ན་རྟེན་མང་པོ་བཀྲམ། མདུན་ན་མཆོད་པ་བཟང་པོ་མང་པོ་བཤམས། གཡོན་ཕྱོགས་ཀྱི་ཁྲིའི་རྩ་ན་མངོན་པ་བས་དབུ་བྱས་ནས་དགེ་བཤེས་དང་མི་ཆེན་ཤ་སྟག་གྲལ་རིམ་བྱས་ནས་སྒོར་གྱིས་བསྐོར་བས་གཡས་ཀྱི་མཆོད་པའི་དྲུང་ཡན་ཆད་ཉི་ཤུ་རྩ་བཞིས་འཁོར་བ། དེའི་རྒྱབ་ན་ཕར་ལ་དབང་གཏད་པ་མང་པོ། དེའི་ནང་འཁོར་ན་ཉེ་གནས་པ་དང་མཆོད་གཡོག་པ་མང་པོ། དེ་རྣམས་ཀྱི་དབུས་ན་བླ་མའི་ཁྲིའི་དྲུང་རང་དུ་གདན་བཟང་པོ་བཏིང་བའི་སྟེང་དུ་བདག་བཞག་ནས་བསྙེན་བཀུར་ཐམས་ཅད་ཀྱང་སྔོན་ལ་འདྲེན། བླ་མའི་དབང་གི་ཆོ་ག་ཐམས་ཅད་ཀྱང་སྔོན་ལ་བདག་ལ་གཞན་པས་ཡུན་རིང་བ་རེ་མཛད། ཐ་ན་དུང་དང་འཁོར་ལོ་དང་མདའ་གཞུ་ལག་ཏུ་གཏོང་པ་ཡན་ཆད་དབང་གི་བྱ་བ་གང་ཡིན་པ་དེ་ཐམས་ཅད་བདག་ལ་འཁོར་གྱིས་བྱེད་མ་མྱོང་། ཐམས་ཅད་བླ་མས་མཛད། གཞན་ཕལ་ཆེར་འཁོར་ལ་གཉེར་གྱིན་འཁོར་གྱིས་མཛད་པར་གདའ།
མཚམས་མཚམས་སུ་གདམས་ངག་མང་པོ་དང་རྗེས་ཟློས་མང་པོ་དགོས་པ་བདག་ལ་གསུང་སྤྲད་ཀྱིན་བདག་གཅིག་པུ་ལ་མཛད་པ་བཞིན་དུ་བགྱིས་སོ། ། རྗེས་ཀྱི་ཆོ་ག་ཡན་ཆོད་ཚར་བའི་རྗེས་ལ། སང་དྲོ་ཐོན་ཙམ་ན་ཁྱེད་རང་ཐམས་ཅད་གུར་འདིའི་མཐའ་སྐོར་དུ་ཚོགས་ཤིག་གསུངས་ནས་གྱེས་སོ། ། དེ་ནས་ཉེར་གཉིས་ཀྱི་དྲོ་ཐོན་པ་ལ་ཀུན་དེར་འཚོགས་ནས་ཡོད་ཙ་ན། བླ་མ་སྟག་ལུང་པའི་དབོན་པོ་དེ་ཀུན་ལ་ཆོས་གསུང་གིན་ཡོད་པ་གདའ། དེ་ནས་གུར་གྱི་ཕྱིར་བྱོན་ཙ་ན། གུར་གྱི་རྒྱབ་ཕྱོགས་དེར་ཆབ་བསིལ་བ་སྟོན་གཞོན་གྱི་ཆབ་དེའི་ཧུབ་གཅིག་ཨེ་མྱོང་ན་སྙམ་དེའི་ཐོ་ཕྱིར་ཕྱིན་པས། ཕྱ་རུ་བ་ངའི་འཆད་དཀའ་བ་ཡོད་དམ་གསུངས་སྐད། ཡོད་ལགས་བྱས་ནས་བརྒྱུགས་པས་ཆབ་ཧུབ་གང་མྱོང་ནས། བདག་ཕ་ཚད་ན་ཡོད་པ་སྦྲན་ནས་ཕྱིན་པས་ཀུན་འཚངས་ཟིན་ནས་ཕྱིས་ལས་མ་སླེབས་པ་དང་།
བླ་མའི་ཞལ་ནས་ཁོང་ཡར་ཐོངས་གསུངས་ནས་ཁྲིའི་དྲུང་དུ་བཞག་ནས། བཀའ་གདམས་པ་འདི་དེ་ནས་རྒྱུད་མི་ཐོས་པ་གདའ་བས། རྒྱུད་ཆུང་དུ་འདི་དང་སྒྲུབ་ཐབས་འདི་ཀུན་ལ་ལུང་ཐོབ་ཙམ་གྱི་བཤད་པ་གཅིག་བྱེད་དགོས་གསུངས་ནས། སྔོན་དུ་རྒྱུད་དེ་བཀླགས་ཀྱིན་བཤད་པ་མཛད། དེ་ནས་སྒྲུབ་ཐབས་དེ་གསུངས། ལས་ཚོགས་འགའ་ཡང་གསུངས། དེའི་འཕྲོ་ལ་ནོར་བུ་ཕྲེང་བ་ཞུ་ཟེར་བ་གཅིག་གཉིས་བྱུང་། བདག་ལ་བོས་ནས་ཁྱོད་ལ་འདིའི་དཔེ་ཨེ་ཡོད་གསུངས། ཡོད་ལགས་བགྱིས་པས། ཉེ་གནས་པ་གཅིག་ལ་འདིའི་དཔེ་ཁྱེར་ལ་ཤོག་ཅིག་བཤད་དོ་གསུངས་ནས།
མར་མེའི་འོད་ལ་བཀླགས་ཀྱིན་དེའི་འཇིག་རྟེན་པའི་ལེའུ་དེ་གསུངས་སོ། ། གཞན་རྣམས་གྱེས་ནས་ཡང་གསུང་གླེང་ཨེན་ཅིག་མཛད་དོ། ། དེ་ནས་ཉེར་གསུམ་གྱི་ནུབ་མོ་ནོར་བུའི་ཕྲེང་བའི་ཆོས་འཕྲོ་དེ་གསུངས་ནས། ཁྱོད་ཀྱི་ད་དེ་ཤེས་པར་ཨེ་སྣང་གསུངས་པས། ཤེས་པར་འདུག་བགྱིས། རྒྱུད་དེ་ལའང་ནན་ཏན་དང་ལྗགས་བཤད་ཅིག་མཛད་དོ། ། གཞན་གྱེས་ནས་བདག་གིས་ངན་སོང་སྦྱོང་བ་གཉིས་དང་། བཀའ་གདམས་ལྷ་བཞི་དང་། སྨན་བླ་དང་། ཚོགས་བདག་དང་།
ཆོས་སྐྱོང་དང་། ཡི་གེ་བརྒྱ་པ་དང་། ཡི་གེ་གཅིག་མ་དང་། དེ་ལྟ་བུ་མང་བ་གཅིག་ལ་བདག་ལ་ལུང་ཡང་ཡོད། ལག་ལེན་ཡང་བྱེད་པ་ཡིན་ཏེ། བྱིན་རླབས་མྱུར་དུ་རེ་བ་ལགས་པས་དེ་ཐམས་ཅད་ལ་ཡང་ལུང་རེ་ཞུ་བགྱིས་པས་གནང་ངོ་། ། དེ་ནས་ཉེར་བཞིའི་ནུབ་མོ་མར་འགྲོ་རྣམས་ཀྱི་ཁ་བ་ཆེས་པས་མི་རྟ་ཡོ་གྲོ་ནས་ཆ། བླ་མས་རྭ་སྒྲེང་ལྟ་བུ་གཅིག་ཏུ་ཆོས་གསུངས། གཞན་རྣམས་ཞག་ཤས་རྟ་གསོ་དགོས་བྱས་ནས་ཞུས་པས་མ་གནང་སྐད། ནད་པ་གཉིས་ཀྱི་རྩར་ཡང་བྱོན་དགོས་པར་བྱུང་ནས་གདའ།
དེ་ནས་ཉེར་ལྔའི་ནུབ་མོ་དཔོན་གྱི་དྲུང་དུ་བཞག་དྲོ་དྲངས། བླ་མ་པ་དང་ངེད་ཀྱི་ལོ་རྒྱུས་ཞིབ་པར་བྱུང་གསུངས་ནས། འཇའ་ས་ལེགས་པ་གཅིག་གནང་ནས་ཡིག་མཁན་འདི་ལ་གསེར་ཞོ་རེ་དགོས་པ་ཡིན་ཏེ། ཁྱེད་དགེ་སྦྱོང་བར་གདའ་བས་མི་ཞུ་བ་ལགས་གསུངས་ནས་ཐུགས་ལ་བཏགས་སོ། ། དེའི་དགོངས་མོ་ཤོག་གསུངས་ནས་ཕྱིན། ཉི་མ་མདུང་གང་ཙམ་གྱི་དུས་ཡིན། དེ་ཙམ་ན་བཀའ་གདམས་པ་ལ་སོགས་པ་ཕལ་གྱི་ཟིན་པ་ལ་ཕྱིང་གུར་ཆེན་མོ་གཅིག་གི་ནང་དུ་མི་ཆེན་ཉིས་བརྒྱ་ཙམ་པ་གཅིག་ལ་ཐེག་པ་སྤྱིའི་བབས་ཇི་ལྟར་ཡིན་པ་དང་། བྱེ་བྲག་གྲུབ་མཐའ་སོ་སོའི་བཞེད་ལུགས་དང་། ཁྱད་པར་བསྟན་པ་འདིའི་སྙིང་པོ་སྔགས་ཡིན་ལུགས་དང་། ཕ་རོལ་ཏུ་ཕྱིན་པ་དྲུག་པོའི་བཤད་པའང་སྔགས་ཁོ་ན་མང་ལུགས་དང་།
ཕར་ཕྱིན་དྲུག་དང་། མཚན་ཉིད་གསུམ་དང་། བདེན་པ་གཉིས་དང་ལམ་རིམ་པ་གཉིས་རྣམས་གོ་ན་ཁྱད་པར་མེད་ལུགས་དང་། སྙིགས་མའི་དུས་ན་སྔགས་ཁོ་ན་བསྔགས་པའི་བསྔགས་ལུགས་དང་། རྒྱ་གར་གྱི་གྲུབ་ཐོབ་རྣམས་ཀྱང་སྔགས་ལ་བརྟེན་ནས་གྲུབ་པ་ཐོབ་པ་ཡིན་ལུགས་ལ་སོགས་པ་སྔགས་ཀྱི་ཞལ་ཟིན་ཆེས་ཆེ་བའི་ཆོས་ཐུན་ཆེན་པོ་གཅིག་གསུངས་ནས་ཀུན་གྱེས་སོ། ། བདག་གིས་སྔར་ནས་བླ་མའི་རྣལ་འབྱོར་ཞུ་དགོས་བགྱིས་ནས་བདོག་པས། ཁྱེད་རང་དེར་བཞུགས་ཤིག་གསུངས་ནས། བླ་མ་ཁྲིའི་འོག་ཏུ་གདན་གཅིག་གི་སྟེང་དུ་བྱོན། མཆོད་པ་ལེགས་པར་བཤམ། བཀའ་གདམས་པ་འདི་བླ་མའི་རྣལ་འབྱོར་ཞུ་བར་གདའ་བས།
ཁྱེད་རྣམ་པ་གཉིས་ཞུར་འཇུག་པ་ལགས། འདི་གཉིས་སྣེའུ་ཐོག་པའི་དགེ་བཤེས་ལགས་གསུངས་ཙ་ན། དགེ་བཤེས་དེ་གཉིས་མདུན་དུ་བཞུགས། བདག་འབོལ་གཅིག་གི་ཁར་ཁྱེད་འདིར་བཞུགས་གསུངས་ནས་དེ་ལ་རྗེས་ཟློས་བྱ་རྒྱུ་ཅིག་ཀྱང་གདའ། བླ་མའི་རྣལ་འབྱོར་ལ་རྒྱས་བསྡུས་གསུམ་ཡོད་པའི་འདི་རྒྱས་ཤོས་ཡིན་ནོ་གསུངས་ནས་བཤད་པ་མང་པོ་མཛད་དོ། ། དེ་ཐོན་མ་ཐོག་ཕྱག་གྲུ་མོ་འབུར་འབུར་འདུག་ཙ་ན་སྐུ་ལུས་ལ་ཆོས་གོས་ཕུད་ནས་ཁྱེད་འདི་གསོལ་ཅིག འདིའི་བླ་མའི་རྣལ་འབྱོར་འགྲུབ་པར་བྱེད་པ་ཡིན་གསུངས་ནས་བདག་ལ་གནང་ནས། ཁྱེད་གཉིས་ལ་ངེད་ལ་མེད་སེམས་པ་སྲིད་དེ། ཁྱེད་རང་གཉིས་ཀྱིས་སྒྲུབ་པ་མ་བྱས་པས་ལན་པ་ཡིན་གསུངས་ནས་ཞལ་སྐྱལ་ཡང་མཛད་དོ། ། སྐབས་དེར་སྟོན་པ་ཆོས་མགོན་དེར་བྱུང་བས་ཡས་དེར་བཞུད་པར་བྱས་མིན་ནམ་བྱས།
འགྲོ་བར་བྱས་ལགས་ཟེར། དེ་འཐད། མི་ཆོས་ལ་གཏད་པ་མེད། བླ་མས་གནང་བ་བྱུང་ཡང་གནང་། ང་གཤའ་མ་མིན། བླ་མ་འདི་འདྲའི་ཟླ་ལ་འགྲོར་ཡོད་པ་འཚེང་བ་ཡིན། ཡས་དུག་ཡོད་ཟེར་བའང་མ་ཡིན་ཏེ། པོ་ཏོ་བའི་ཞལ་ནས་མི་ཡས་སེ་བ་ཕྱོ་རེ་བ་གཅིག་རྟ་བཟང་པོ་ཞོན། གྲོ་བརྒྱགས་བཟང་པོ་བློ་ལ་བཏགས། གྲོགས་བཟང་པོ་དང་འགྲོགས་ནས་སྣ་བསྟད་བཟང་པོའི་སར་འགྲོ་བ་ལམ་ཇི་ཙམ་ཐག་རིང་བས་དགའ་བ་ཡིན་ལོ་བྱས་པས།
གཏམ་རྒྱུད་དེ་ད་དུང་སྐྱོར་ཅིག་གསུངས་ནས་དཔེ་དོན་ཞིབ་པར་བཤད་དོ། ། དེ་ནས་བདག་ཉེ་གནས་པ་གཅིག་ལ་གཏད་ནས་དཔེ་འདི་ཇོ་གདན་དེའི་ཡིན་པས་བསྐུར་བས་མི་ཡོང་བ་ཡོད། ཁོང་ངའི་གཟིམས་གུར་དུ་གདན་དྲོངས་སྣག་ཤོག་ཚོལ་ལ་མར་མེའི་འོད་ལ་གསོལ་འདེབས་འདི་འབྲིར་ཆུག་ཅིག ང་དཔོན་ཆེན་པའི་དེར་འགྲོ་དགོས་པར་སྣང་གསུངས་ནས་བླ་མ་བཞུད་དོ། ། བདག་ཉེ་གནས་གཅིག་གིས་གཟིམས་གུར་དུ་ཁྲིད་ནས་ཡིག་དཔེ་བཤུས་ཙམ་ཅིག་བྲིས་ཟིན། ནམ་ཕྱེད་ཙམ་སོང་ཙ་ན་བླ་མ་རྒྱང་སྟེ་བྱོན་པས། བཀའ་གདམས་པ་ངའི་གཟིམས་གུར་འདིར་འགྲོ་བ་མིན་ནམ་གསུངས། འགྲོ་ལགས་བགྱིས། དེ་ནས་མངོན་པ་བ། སྣེའུ་ཐོག་པ་གཉིས།
འདུལ་འཛིན་ཆོས་མགོན། བདག་དང་ལྔ་ལ་ཁྱེད་རྣམས་གལ་ཆེ་ཤོས་ཡིན་འདི་མ་བྱས་ན་དཔོན་སློབ་ཤ་མི་ཕེབས་པ་ཡིན་གསུངས་ནས་ཚོགས་འཁོར་རྒྱས་པ་ཅིག་མཛད། དེ་ལའང་ཆོ་ག་དང་གདམས་ངག་མང་པོ་གདའ། དེའི་རིང་ལ་ཡང་གསུང་གླེང་མང་པོ་མཛད། བདག་ལ་ཁྱེད་རང་དེ་ཁོ་ནར་གཟིམས་ཤིག་གསུངས་ནས། བླ་མའི་གཟིམས་མལ་ལ་ཡོལ་བ་བཏང་ནས་དེ་རང་དུ་ཉལ་བ་ཡིན་ཏེ། རྟེན་དང་བླ་མ་ཐག་ཉེས་པས་བསྡམས་པ་ལྟར་སོང་ནས་གཉིད་ཡེ་མ་བྱུང་། ནམ་ལངས་ནས་ཁྲུས་ལ་ཕྱིན་པའི་ཤུལ་དུ། བླ་མས་ཆོས་གོས་སོ་མ་གཅིག་གསོལ་ནས་ཁྱོད་ཞིང་དག་པར་སྣང་། མདང་ཁྱོད་ལ་ཆོས་གོས་ཕུལ་བས།
ད་ནང་གྲོ་གོང་འདི་འབུལ་བ་བྱུང་བ་ཡིན་གསུངས། དེ་ནས་ཁོང་གི་འཁོར་རྣམས་ལ་ནང་ཆེན་དུ་ཚ་བ་དྲོངས། ཁོང་ལ་ངའི་དྲུང་དུ་དྲོངས་གསུངས་ནས། བླ་མ་ཉིད་ཀྱི་གསོལ་ཟས་ཅི་ཡིན་པ་དེའི་སུམ་ཆ་ཙམ་ཤུགས་ནས་བདག་ལ་དྲངས། གཞན་གུར་ནང་དེར་བཅའ་བཅུ་གཅིག་ལ་ཟན་དྲོན་རེ་དང་ཤ་དུམ་རེ་དྲངས། དེ་ནས་ཕྱི་ཕྱག་པ་བྱུང་བས། ཕྱག་རྟེན་དར་ཁ་རེ་ལ་ཡང་ཟད་པ་མེད། དེའི་སྐབས་སུ་ཁོང་གདན་དྲོངས་ལ་རྟ་ཕྱག་ཏུ་ཐོངས་ཤིག་གསུངས་ནས། བདག་ལ་རྟ་བཟང་དེ་ཉེ་གནས་པ་ཀུན་འབུལ་དུ་བཅུག བདག་གི་རྟ་འཁོར་ཀུན་ལ་གཏད།
ཁོང་རྣམས་སྔོན་ལ་བཏང་། སྟོན་གཞོན་གྱིས་བདག་བསྒུག་པར་བྱས་ནས། ནང་དུ་བདུད་རྩི་རིལ་བུ་ཞུར་ཕྱིན་པས་གནང་བའི་ཞོར་ལ་གསེར་གཅིག་ཀྱང་གནང་། ཁྱོད་ཀྱིས་དུས་རྟག་ཏུ་ངའི་རིམ་གྲོ་གྱིས་ཤིག་གསུངས་ནས་བྱིན་རླབས་ཡུན་རིང་དུ་མཛད་དེ་སྤྱན་བྱེ་འཛུམ་མེད་བཞིན་དུ་གཟིགས་པས། བདག་གིས་འབྲལ་མི་ཕོད་བཞིན་དུ་ཕྱིར་འོང་བས་མཆི་མ་མ་ཐུབ་བོ། ། དེའི་གོང་སྐབས་སྐབས་སུ་འཇམ་སེར་དང་། ཀུན་དགའ་གྲགས་དང་། ཆོས་མགོན་ལ་སོགས་པ་ཆོས་འབྲེལ་བདོག་པ་མང་པོ་བྱུང་། དེ་ཐམས་ཅད་ལ་ཡང་གང་ལ་གང་དགོས་འདྲ་བཤད་པས་ཀུན་མགུ་བ་སྐད་ཟེར་ཡིན་དགའ་ཡིན་སོང་ངོ་། ། ལར་འདི་རྣམས་ཀུན་ཟུར་ཟླུམ་ནས་དྲན་ཚོད་བྲིས་པ་ཡིན།
ཞིབ་པར་བྲིས་ན་བརྫུན་དང་སྒྲོ་བཏགས་སུ་གོ་ཆ་བར་རྟོག་གོང་བཞུགས་རིང་། དེའི་སྔ་དྲོ་ལ་སོགས་པའང་ཆུ་མིག་པ་ལ་མཛོད་རྩ་བ་གསུངས་ཟེར། ཡང་མང་བ་གཅིག་ལ་མཁས་པ་འཇུག་པའི་སྒོ་གསུངས། སེམས་བསྐྱེད་ཀྱང་སྐབས་སྐབས་སུ་མཛད། སྒོས་ཆོས་ཞུ་བ་ལ་སོགས་པ་མདོར་ན་ཉིན་མཚན་མེད་པར་ཆོས་ཀྱི་བྱ་བ་དང་། གསུང་གླེང་དང་། གཞན་ལ་ཅི་ཕན་ན་སྙམ་པ་དང་། ཇི་ལྟར་བྱས་ན་དངོས་དང་བརྒྱུད་པས་གཞན་གྱི་དོན་དུ་འགྱུར་ན་སྙམ་པ་མ་གཏོགས་པ། རང་འདོད་དམ་ཆོས་བརྒྱད་ལ་སོགས་པ་ཚེ་འདིའི་རྣམ་པར་རྟོག་པ་ཡིད་ལ་འགྱུ་མི་སྲིད་པ། སེམས་དང་ཆོས་གཉིས་དཀྲུག་སྟེ་འདྲེས་པའི་རྟེན་གྱི་གང་ཟག་ཅིག་གདའ།
འདི་ལ་འབྲེལ་ཐོགས་པ་རྣམས་དོན་དང་བཅས། ཐར་ཟིན་པ་དང་འདྲ་སྙམ་པ་ཞིག་བདག་གི་བློ་ལ་ཡང་ཡང་སྐྱེ་ཡིན་གདའ། རྒྱུ་མཚན་བཤད་ན་བརྗོད་ཀྱིས་མི་ལང་ངོ་། ། སྐྱེ་བ་དང་སྲིད་པ་ཐམས་ཅད་དུ་ད་ལྟ་བཞིན་དུ་ཐུགས་མཉེས་ཏེ་བླ་མའི་ཞབས་དྲུང་དུ་སྐྱེ་བར་གྱུར་ཅིག འཁོར་འདུས་པ་དང་པོ་ཐོབ་པར་གྱུར་ཅིག རྣམ་པར་ཐར་པ་མཐའ་དག་ལ་རྫོགས་པར་སློབ་པར་གྱུར་ཅིག དེ་ལྟར་བསླབས་པའི་འབྲས་བུས་བདག་གིས་སེམས་ཅན་ཐམས་ཅད་མཐར་བླ་ན་མེད་པའི་བྱང་ཆུབ་རིན་པོ་ཆེ་ལ་འགོད་པར་གྱུར་ཅིག་ཅེས་པ་དེ་ཡན་གྱིས་ཆོས་ཀྱི་རྒྱལ་པོ་འཕགས་པ་ཉིད་ཀྱི་ངོ་མཚར་བའི་རྣམ་པར་ཐར་པ་བཀའ་གདམས་པ་ནམ་མཁའ་འབུམ་གྱིས་མཛད་པའི་ཚན་པ་གཉིས་ཀྱི་དང་པོ་བསྟན་ཟིན་ནས། ཡང་དེ་ཉིད་ཀྱིས་མཛད་པའི་ཆོས་ཀྱི་རྒྱལ་པོའི་རྣམ་ཐར་ཚན་པ་གཉིས་པ་ལས་འབྱུང་ཚུལ་བཤད་པར་བྱ་སྟེ། དེ་ཡང་འདི་ལྟར། བླ་མ་དང་འཇམ་པའི་དབྱངས་ལ་སྒོ་གསུམ་དྭང་བའི་སྒོ་ནས་གུས་པར་ཕྱག་འཚལ་ལོ། །
སྡིག་སྒྲིབ་དང་འཁོན་ཡོན་ཏན་སྐྱེ་བའི་རྟེན། ། ས་གཞི་ལྟར་གྱུར་མ་རིག་སེལ་བ་ལ། ། སྐྱ་རེངས་བཞིན་དུ་འཛིན་གསལ་མཛད་པ་ཡི། ། འཁོར་དུ་གྲགས་པའི་ས་སྐྱ་པ་ལ་འདུད། ། མཁྱེན་དང་བརྩེ་བས་བློ་གྲོས་མཆོག་ཏུ་གྱུར། ། ཆོས་ཀྱི་རྒྱལ་མཚན་འགྲོ་བའི་དཔལ་དུ་ཤར། ། འཕྲིན་ལས་བཟང་པོས་གཞན་དོན་མཛད་པ་ཡི། ། ཆོས་རྒྱལ་འཕགས་པའི་སྐུ་ལ་སྐྱབས་སུ་མཆི། ། རུས་དང་གནས་དང་མཚན་དང་གསུམ་ལ་མཆོད་ཀྱིས་བསྟོད། ། ནམ་མཁའ་འབུམ་ལ་སྐྱོབ་མཛོད་འཆད་ཁ་ཐུགས་ཀྱིས་བཟུང་། །
སྔོན་གྱི་ལས་དང་སྨོན་ལམ་གྱིས། ། ཁྱོད་དང་འཕྲད་ནས་ཞག་བདུན་དུ། ། ཆོས་དང་ཟང་ཟིང་ལོངས་སྤྱོད་ཀྱི། ། བརྩེ་བས་མ་བུ་འཕྲད་བཞིན་བསྐྱངས། ། དེ་ཡིས་བདག་གི་སྤོབས་བསྐྱང་ནས། ། འདྲིལ་བུ་རྟག་ལ་མི་འཇིགས་པས། ། དྲི་བ་བྲལ་གྲུལ་ཅལ་ཅོལ་རྣམས། ། ཐ་མལ་མི་ལ་ལབ་ལབ་བགྱིས། ། དེ་ལ་བླ་མ་སླར་དགྱེས་ཏེ། ། མི་རིགས་ཆེ་བ་ཀུན་བོར་ནས། །
ཞལ་གྱི་མདངས་སྟོན་སྤྱན་གཟིགས་ཏེ། ། ཐུགས་ཀྱི་དཀྱིལ་ནས་འདི་རྣམས་གསུངས། ། ལགས། ཆོས་རྗེའི་གསུང་ལ། སེམས་བསྐྱེད་མཛད་པའི་རྗེས་ལ་ཕན་ཡོན་གྱི་གནས་སྐབས་ན། གང་ཟག་གིས་སེམས་བསྐྱེད་བཏང་ཡང་། སེམས་བསྐྱེད་ཀྱིས་གང་ཟག་མི་གཏོང་གསུང་བ་དེ་ལ། དབུ་རུ་བྱང་ཕྱོགས་ན་དེའི་ཐ་སྙད་བསྒྱུར་ནས་ས་སྐྱ་པ་ལ་སེམས་བསྐྱེད་ཅི་བྱས་ཀྱང་མི་འཆོར་བ་ཅི་ཡོད་ཟེར་ཡིན། མ་གོ་བ་ཕལ་གྱི་སྡིག་གསོག་པར་གདའ། དེའི་དགོངས་པ་ཇི་ལྟར་ལགས་ཞུས་པས།
གང་ཟག་གང་ཡང་རུང་བ་གཅིག་གིས་ངས་ཆོས་རྗེ་པ་ལྟ་བུ་ལ་སེམས་བསྐྱེད་ཀྱི་ཆོ་ག་བྱས་ནས་བསླབ་བྱ་ཇི་ལྟ་བ་བཞིན་བསྲུངས་ན་སངས་རྒྱས་མོད། བསླབ་བྱ་མ་བསྲུངས། མི་དགེ་བ་མ་སྤངས་ན་གང་ཟག་གིས་སེམས་བསྐྱེད་བཏང་བ་ཡིན་པས། སྡིག་པའི་རྣམ་སྨིན་ངན་སོང་དུ་སྐྱེ་སྟེ། སྐྱེས་ཀྱང་དེ་ནས་ནམ་ཞིག་ཐར་བའི་ཚེ། ད་ལྟར་གྱི་སེམས་བསྐྱེད་བྱས་པའི་ས་བོན་དེ་ཀུན་གཞིའི་ཐོག་ཏུ་བག་ཆགས་བཞག་པས། དེས་སེམས་བསྐྱེད་ཕྱི་མ་སྐྱེ་བའི་རྒྱུ་བྱེད་པས། སེམས་བསྐྱེད་ཀྱིས་གང་ཟག་མ་བཏང་ཞེས་བྱ། དེ་ལྟར་འོང་བའི་རྒྱུ་མཚན། ཐེག་པ་ཆེན་པོའི་བྱིན་རླབས་དང་།
ཆེ་བ་དང་། བརྟེན་འབྲེལ་ཡིན་ནོ། ། རྒྱུ་མཚན་གཉིས་པ་འཇམ་དཔལ་གྱིས། བདུད་དཀར་པོ་ལ་དགའ་བ་དང་ནག་པོ་ལ་དགའ་བའི་རིགས་གཉིས་ཡོད་པ་ལ་སེམས་བསྐྱེད་གྱིས་བྱས་པས།

བདུད་ཐམས་ཅད་ཅི་བྱས་ཀྱང་མཉན། དེར་འཇམ་དཔལ་གྱིས་སེ་གོལ་གཅིག་བརྡབས་པས། བདུད་ཐམས་ཅད་རྒན་པ་དང་། རྒུད་པ་དང་། མི་མཛེས་པའི་མཚན་མ་མཐའ་དག་དང་ལྡན་པར་གྱུར་པས། ད་འདི་ལས་ཐར་པའི་ཐབས་སུ་ལ་ཡོད་ཅེས་གླེང་པས། ཐར་པའི་ཐབས་ཤཱཀྱ་ཐུབ་པ་ལ་ཡོད། འཇམ་དཔལ་ཉིད་ལ་ཡོད། གཞན་སུ་ལའང་མེད་ཅེས་འཆམ། འཇམ་དཔལ་འོ་སྐོལ་གྱི་དགྲ་ཡིན་ཞུ་བ་མི་ཡོང་། ཤཱཀྱ་ཐུབ་པ་ལ་འདི་དག་ལས་སྒྲོལ་བར་མཛད་དུ་གསོལ་ཞེས་ཞུས་པས།
ང་ལྟ་བུ་དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་ཀྱིས་ཀྱང་འཇམ་དཔལ་གྱིས་བཅིངས་པ་བྱས་པ་ལས་སྒྲོལ་བར་མི་ནུས་གསུངས་ནས་མ་གནང་། དེར་དཀར་པོ་ལ་དགའ་བ་རྣམས་ན་རེ། ད་ལྟའི་འདུག་སོང་ན་འོ་སྐོལ་རྣམས་ལས་གྱོང་ཆེ་བ་མེད་པས་འཇམ་དཔལ་རང་ལ་སྒྲོལ་བར་ཞུ་དགོས་བྱས་པས། ནག་པོ་ལ་དགའ་བ་རྣམས་ན་རེ། འདི་བས་ཤི་བར་སོང་ན་ཡང་འཇམ་དཔལ་ལ་མི་ཞུ། ཁོས་སེམས་བསྐྱེད་བྱེད་དུ་འོང་ཟེར་བ་ལ། དེར་བདུད་གཡོ་ཅན་གཅིག་ན་རེ། ད་ཐབས་ཡོད་འཇམ་དཔལ་ལ་བཅིངས་པ་འདི་ལས་སྒྲོལ་བར་ཞུས་ལ། འདི་ལས་གྲོལ་ཙམ་ན་ཁོས་སེམས་བསྐྱེད་བྱེད་དུ་འོང་སྟེ། སེམས་བསྐྱེད་ཀྱི་ལན་མོ་བྱས་ནས་བཏང་ནས་མ་བསྲུངས་པས་ཆོག་ཟེར་བས།
དེ་ལ་བདུད་ཐམས་ཅད་ཁོས་དེས་འཐད་པར་འདུག་ཟེར་ནས་དེ་ལ་འཆམ་ནས། འཇམ་དཔལ་ལ། བཅིངས་པ་འདི་དག་ལས་བདག་ཅག་རྣམས་དགྲོལ་བར་ཞུ་ཞེས་ཞུས་པས། བཅིངས་པ་ལས་བཀྲོལ་ཙམ་ན་ཁྱེད་སེམས་བསྐྱེད་བྱེད་དམ་གསུངས། བྱེད་བྱས་ནས་དམ་བཅས་པ་དང་། འཇམ་དཔལ་གྱིས་སེ་གོལ་གཅིག་བརྡབས་པས་གཟུགས་སྔར་བས་བཟང་ཞིང་མཛེས་པ་ཕུན་སུམ་ཚོགས་པར་གྱུར་པ་དང་། དེའི་རྗེས་ཁོ་ན་ལ་འཇམ་དཔལ་གྱིས་སེམས་བསྐྱེད་མཛད་པས། བདུད་ཐམས་ཅད་ཀྱིས་ལན་མོ་བྱས། དེ་ནས་སེམས་བསྐྱེད་ལྐོག་ཏུ་བཏང་སྙམ་ཙན། སེམས་བསྐྱེད་གཟུགས་ཅན་མ་ཡིན་པས།
སེམས་བསྐྱེད་དང་སེམས་ཉིད་འདྲེས་ནས་བཏང་མ་ཤེས། གཏོང་མ་ཤེས་པ་དེ་ཕྱི་མ་གཏོང་སྙིང་མི་འདོད་པའི་རྒྱུར་སོང་ནས། ཐམས་ཅད་སེམས་བསྐྱེད་དང་ལྡན་ནས་གྲོལ་བས། དེར་སེམས་བསྐྱེད་ཀྱིས་གང་ཟག་མ་བཏང་བ་ཡིན་གསུངས་ནས་དེའི་ཐོག་ཏུ་ལུང་དྲངས་རྒྱུ་གཅིག་ཀྱང་གདའ། ས་བོན་གསར་འཇོག་དང་རྙིང་འཇོག་གཉིས་ཇི་ལྟར་ལགས་ཞུས་པས། དེ་གང་ཟག་ལ་རིགས་གཉིས་ཡོད། སྔ་མ་སེམས་བསྐྱེད་མ་བྱས་པ་དེ་ས་བོན་གསར། སྔར་བྱེད་མ་མྱོང་བ་ལ་བྱས་པ་དེ་ས་བོན་རྙིང་པར་ཆ་བ་ཡིན་གསུངས། མངོན་པར་ཤེས་པ་མྱུར་བུལ་ཇི་ལྟར་ལགས་ཞུས་པས། ཇི་ལྟར་རྣམ་གནས་ཡིད་ལ་བྱེད་པ་ལས། །
མཐུ་གྲུབ་པ་ཡི་དམ་པ་ཐོབ་པར་འགྱུར། ། བྱ་བ་ཡིན་པས། རྣམ་གནས་ཞི་གནས་ཡིན། མཐུ་མངོན་ཤེས་ཡིན། ཞི་གནས་མེད་པའི་མངོན་ཤེས་མི་ཡོང་། ཞི་གནས་ཤས་ཆེ་བ་ལས་བྱུང་བ་དེ་བུལ། ཟུང་འཇུག་ཤས་ཆེ་བ་ལས་བྱུང་བ་དེ་མྱུར་བ་ཡིན་གསུངས། སྨོན་འཇུག་གཉིས་ལ་དབྱེ་བ་ཇི་ལྟར་བགྱིད་ཞུས་པས། ཆོས་རྗེ་པའི་བཞེད་པ་སྨོན་པའི་སེམས། སྨོན་པ་སེམས་བསྐྱེད་པ།
སྨོན་པ་ཁྱད་པར་དུ་འགྲོ་བ་གསུམ། འཇུག་པའི་སེམས། འཇུག་པ་སེམས་བསྐྱེད་པ། འཇུག་པ་ཁྱད་པར་དུ་འགྲོ་བ་གསུམ་དང་དྲུག་ཏུ་བྱེད་གསུངས་ནས་བཤད་པ་ཞིབ་མོ་མཛད་དོ། ། སྨོན་པའི་ཐུན་ཚོད་དེ་ཉིན་མཚན་གྱི་སུམ་ཆ་ལ་བྱེད་པ་དེ་མཐུན་པར་གདའ། འཇུག་པ་དེ་དང་མཉམ་མམ་རིང་ཞུས་པས། དེ་བས་བག་རིང་། ལར་འདི་དག་པར་འཇོག་པ་ཡིན། གསལ་བར་བྱེད་ན་ཉིན་ཞག་ཕྲུགས་གཅིག་རང་ལ་བྱེད་དེ། དཀོན་མཆོག་གསུམ་ལ་གསུམ་མི་མཆོད་ན་ཉེས་པ་བྱ་བ།
ཉིན་ཞག་ཕྲུགས་གཅིག་ལ་མཆོད་པ་ཐེང་གཅིག་མ་བྱས་ན་ཉེས་པ་བསྐྱེད་དེ། འདིའི་ཐུན་ཚོད་དུ་འོང་བའི་ཤེས་བྱེད་དུ་ཡོད་གསུངས། ཡུལ་བྱང་ཆུབ་སེམས་དཔའ་ལ་ཞེ་སྡང་གིས་ཚིགས་སུ་བཅད་པ་མ་ཡིན་པ་བརྗོད་པ་དེས་བྱང་ཆུབ་སེམས་དཔའ་དེའི་ཚད་ཇི་ལྟ་བུ་གཅིག་ཡིན། ཞེ་སྡང་གི་ཚད་གང་ཡིན། ཚིགས་སུ་བཅད་པ་མ་ཡིན་པའི་ཚད་གང་ཡིན་ཞུས་པས། བྱང་ཆུབ་སེམས་དཔའ་དང་པོ་སེམས་བསྐྱེད་ཀྱི་ཆོ་ག་བྱས་ནས། ད་ལྟ་སྡོམ་པ་ཡོད་རུང་མེད་རུང་། ཤི་རུང་གསོན་རུང་རང་གི་སྡོམ་པ་ཡོད་པར་གོ་བ་གཅིག་ལ་ཉེས་པ་བསྐྱེད། ཞེ་སྡང་གི་ཚད་ནང་དུ་མ་རན་པའམ་ཕྲག་དོག་ལ་སོགས་པ་ཉོན་མོངས་པ་གཅིག་གི་ཀུན་སློང་གི་སྒོ་ནས་ཀུ་རེའམ་རྗེས་ཟློས་ལྟ་བུ་ལ་དངོས་གཞི་མི་བསྐྱེད། ཚིགས་སུ་བཅད་པ་མ་ཡིན་པ་ལ་ཉམས་པ་རྣམ་པ་བཞི་བསྐྱེད་པ་ཅིག་དགོས།
ཤེས་ཆུང་དང་གཟུགས་ངན་ཟེར་བ་ཙམ་ལ་དངོས་གཞི་མི་བསྐྱེད་ཉེས་པ་ཙམ་འོང་གསུངས། སྐྱབས་འགྲོ་ལ་མཁའ་རུ་བ་ཐུན་ཚོད་བཞེད་ལ། པོ་ཏོ་བ་མི་བཞེད། དོན་ལ་ཐུན་ཚོད་ཨེ་མཆིས་ཞུས་པས། ཐུན་མོང་བ་ལ་མི་ཡོང་། ཁྱད་པར་ཅན་ལ་རྩི་བ་ཅིག་འོང་བ་ཡིན་གསུངས། དེ་གཉིས་མིན་པའི་སྐྱབས་འགྲོ་ལ་དབྱེ་བ་ཨེ་བདོག་ཞུས་པས། ཆོས་རྗེ་པའི་བཞེད་ཀྱིས་བཞིར་བྱེད། འཇིག་རྟེན་པ་དང་། འདས་པ་གཉིས།
འཇིག་རྟེན་པ་ལ་འཕགས་པ་དང་མཆོག་གཉིས། འདས་པ་ལ་ཐུན་མོང་བ་དང་ཁྱད་པར་ཅན་གཉིས་ཡིན། དེ་ལ་འཇིག་རྟེན་པའི་སྐྱབས་འགྲོ་ཕལ་པ་དེ། འཇིག་རྟེན་པ་ཉག་གཅིག་གིས་སྐྱབས་སུ་འགྲོ འཇིག་རྟེན་པའི་མཆོག་དེ་འཇིགས་པའང་ཡོད་མོད། དེ་འདོད་པ་ཉག་གཅིག་གིས་འགྲོ འདས་པའི་ཐུན་མོང་བ་ལ་དེ་གཉིས་ཀྱང་ཡོད་མོད་དེ། དད་པ་ཉག་གཅིག་གིས་འགྲོ ཁྱད་པར་ཅན་ལ་འཇིགས་པ་དང་། འདོད་པ་དང་། དད་པ་གསུམ་ཀ་ཡོད་མོད་དེ། སྙིང་རྗེ་ཉག་གཅིག་གིས་སྐྱབས་སུ་འགྲོ་བ་ཡིན་གསུངས། ཐེག་པ་ཆེན་པོ་པ་དཀོན་མཆོག་གསུམ་ལ་སྐྱབས་སུ་འགྲོ་བར་མཚུངས་པར་གདའ་བ་ལ།
གཙོ་ཆེ་ཆུང་ཨེ་ཡོད་ཞུས་པས། དེ་ཡོད་བྱང་ཆུབ་སེམས་དཔའ་སངས་རྒྱས་ཀྱིས་གཙོ་བྱས་པའི་དཀོན་མཆོག་གསུམ་ལ་སྐྱབས་སུ་འགྲོ། རང་རྒྱལ་བ་ཆོས་ཀྱིས་གཙོ་བྱས་པའི་དཀོན་མཆོག་གསུམ་ལ་སྐྱབས་སུ་འགྲོ། ཉན་ཐོས་དགེ་འདུན་གྱིས་གཙོ་བྱས་པའི་དཀོན་མཆོག་གསུམ་ལ་སྐྱབས་སུ་འགྲོ་བ་ཡིན་གསུངས་ནས། དེ་གསུམ་ལ་ལུང་རེའང་དྲངས་ཏེ། ཡང་དག་པར་ནི་འགྲོ་བ་ཡི། ། ཞེས་སོགས་གསུངས་སོ། ། སྐྱབས་འགྲོ་གསུམ་པོ་འདི་བཀའ་གདམས་པའི་ཆོས་ཀྱི་མཐིལ་ཡིན། སྔོན་བཀའ་གདམས་པ་ལ་མིང་ཡང་སྐྱབས་འགྲོ་བར་གྲགས། བདག་ཀྱང་ཨེ་འདྲ་བགྱིད།
དེ་ལ་བསམ་བསྒོམ་ཇི་ལྟར་ཞུས་པས། སྤྱིར་ཐེག་པ་ཆེན་པོའི་ཆོས་ཐམས་ཅད་སྦྱོར་བ་བྱང་ཆུབ་ཀྱི་སེམས་ཀྱིས་ཀུན་ནས་བླངས། དངོས་གཞི་མི་དམིགས་པ་ཟིན། རྗེས་གཞན་དོན་དུ་བསྔོ་བ་ཡིན་མོད། ཁྱད་པར་སངས་རྒྱས་ལ་སྐྱབས་སུ་མཆིའོ་བྱས་པས་དངོས་པོ་གཟུགས་ཅན་ཐམས་ཅད་རང་བཞིན་མེད་པར་བསྒོམ། ཆོས་ལ་སྐྱབས་སུ་མཆིའོ་བྱས་པས་གཟུགས་ཅན་མ་ཡིན་པ་ཐམས་ཅད་རང་བཞིན་མེད་པར་བསྒོམ། དགེ་འདུན་ལ་སྐྱབས་སུ་མཆིའོ་བྱས་པས། དེ་ཐམས་ཅད་དང་པོའམ་གདོད་མ་ནས་རང་བཞིན་མེད་པར་བསྒོམ་ཞིང་བགྱིད་པ་ལགས་ཤིག་གསུངས། ངེད་ཁ་ཏོན་ཁོ་ན་ལ་མོས་པ་ལགས། ཁ་ཏོན་དང་དགེ་སྦྱོར་བཟླས་པ་གཉིས་གང་ལྷག་ཞུས་པས།
དབང་མ་ཐོབ་པ་ལ་ཁ་ཏོན་རང་ལྷག་པར་མཆི་ཡིས་གསུངས། ཁ་ཏོན་བྱེད་པ་ལ་སྡུད་པ་དང་མངོན་རྟོགས་གཉིས་བསོད་ནམས་གང་ཆེ་ཞུས་པས། སངས་རྒྱས་བྱང་ཆུབ་སེམས་དཔའ་ཡི། ། ཐུགས་རྒྱུད་ཁྱད་པར་གང་ཡིན་པ། ། དེ་དག་གི་ནི་མཛད་པ་ཡིས། ། ཚིག་ལའང་བསོད་ནམས་ཁྱད་དེ་འབྱུང་། ། བསྟན་བཅོས་མཁན་པོའང་ཐུགས་རྒྱུད་གང་མཐོ་མཐོས་མཛད་པ་དེ་བསོད་ནམས་ཆེ་བ་ལགས་གསུངས། སྡུད་པ་ལྟ་བུ་ཀློག་པ་ལ་རིན་པོ་ཆེ་དང་སྣག་ཚ་གཉིས་ལ་བསོད་ནམས་ཁྱད་ཨེ་མཆི་ཞུས་པས། བྲི་བ་རྒྱུའི་ཁྱད་པར། ཀློག་པ་ཚིག་གི་ཁྱད་པར།
བསྒོམ་པ་དོན་གྱི་ཁྱད་པར་བགྱི་བ། ཀློག་པ་ལ་ཚིག་དག་པ་དང་། བཟང་བ་གང་ཡིན་བསོད་ནམས་ཆེ་བ་ལགས། དཔེས་ཁྱད་པར་དུ་མ་བྱས། འོན་ཀྱང་རིན་པོ་ཆེས་བྲིས། སྐུ་རགས་ན་བཟའ་ཡན་ཆོད་ལེགས་པ་དང་བཟང་པོ་ཡོད་ན་གུས་པ་དང་གཅེས་སྤྲས་ཆེ་བར་འོང་། དེ་ལས་བཟློག་ན་གུས་པ་དང་གཅེས་སྤྲས་ཆུང་། དེ་ཙམ་གྱི་ཆ་ནས་བསོད་ནམས་ཆེ་ཆུང་བག་ཙམ་ཅིག་འོང་བའང་སྲིད་པ་ལགས་གསུངས། སྡུད་པ་ལྟ་བུ་འདོན་པ་ལ་ཐམས་ཅད་བློ་ལ་མེད་པས་སྡུད་པ་བྱིང་པོ་དཔེ་ལ་བཀླགས། བྱང་ཆུབ་སེམས་དཔའ་སྦྱིན་པས་ཡིད་བཏགས་སོགས་གཤམ་གྱི་ཚིག་ཁ་ཡར་པོ་དེ་བློ་ལ་ཡོད་ནས་བློ་ལས་བཏོན་ན།
གཅིག་གིས་ནི་ཀློག་པར་འདུག གཅིག་ཁ་ཏོན་དུ་འདུག་པས། དེ་གཉིས་ཆོས་སྤྱོད་འདྲེས་པའི་ཉེས་པ་ཨེ་མཆིས་ཞུས་པས། དེ་མི་ཡོང་ཆོས་སྤྱོད་བཅུ་པོ་རེ་རེའི་སར་བཅུ་ཀའི་ཆ་མཐུན་འདྲེས་ཀྱང་འདོད་པ་ཡིན་གསུངས། འོ་ན་ཀློག་པ་དང་ཁ་ཏོན་གཉིས་ལ་བསོད་ནམས་ཁྱད་ཨེ་ཡོད་ཞུས་པས། ཆོས་སྤྱོད་བཅུ་དང་ཕར་ཕྱིན་དྲུག་ལ་སོགས་པ་འདི་ཐམས་ཅད། སྔ་མ་ལ་བརྟེན་ཕྱི་མ་བསྐྱེད། ། དམན་དང་མཆོག་ཏུ་གནས་ཕྱིར་དང་། ། རགས་པའི་ཕྱིར་དང་ཕྲ་བའི་ཕྱིར། ། དེ་དག་རིམ་པར་བསྟན་པ་ཡིན། །
བགྱི་བ་ལགས་པས་སྔ་མ་ལ་བརྟེན་ནས་ཕྱི་མ་སྐྱེ། སྔ་མ་སྔ་མ་དམན། ཕྱི་མ་ཕྱི་མ་མཆོག་ལགས་པས་ཁ་ཏོན་ལྷག ཆོས་འཆད་པ་བས་ཀྱང་ཁ་ཏོན་ལྷག ཁ་ཏོན་པས་ལྷག་པ་སེམས་པ། དེ་བས་ལྷག་པ་བསྒོམ་པ། ཁ་ཏོན་གྱི་གོང་ན་ཆོས་སྤྱོད་བཅུ་ལས་ལྷག་པར་བསམ་བསྒོམ་གཉིས་ལས་མེད། ཁྱེད་མོས་པ་དང་མཛད་པ་དེ་ཁ་ཏོན་ཁོ་ན་ལྷག་པ་དང་། བསོད་ནམས་ཆེ་བ་གདའ་ཡིས་གསུངས། འོ་ན་འཇམ་དཔལ་སྡུད་པ་ལྟ་བུ་ལ་བསོད་ནམས་ཁྱད་ཨེ་ཆེ་ཞུས་པས།
དེ་མི་ཡོང་སོ་སོ་གང་མོས་པ་བསོད་ནམས་ཆེ་གསུངས། སྡིག་པ་སྦྱོང་བ་ལ་གཉེན་པོ་ཀུན་ཏུ་སྤྱོད་པའི་སྟོབས་གང་ཁོ་ན་ལྷག་ཞུས་པས། དེ་བཞིན་ཡིན། སྤྱིར་ཆོས་འདི་ཐམས་ཅད་སྡིག་པའི་གཉེན་པོ་ཀུན་ཏུ་སྤྱོད་པ་ཡིན་པ་བགྱི་བ་དང་། ཁྱད་པར་དུ་གང་བྱས་པའི་གཉེན་པོ་དེ་བསྟེན་པ་སྡིག་པའི་གཉེན་པོ་ཀུན་ཏུ་སྤྱོད་པ་ཡིན་པ་བགྱི་བ་དང་། ཆོས་ནས་བསོད་ནམས་གང་ཆེ་ཟེར་བ་བྱེད་པ་སྡིག་པའི་གཉེན་པོ་ཀུན་ཏུ་སྤྱོད་པ་ཡིན་པ་བགྱི་བ་དང་། རང་གང་མོས་པ་བྱེད་པའི་སྡིག་པའི་གཉེན་པོ་ཀུན་ཏུ་སྤྱོད་པ་ཡིན་པ་བགྱི་བ་དང་བཞི་ལགས་གསུངས། སྟོབས་བཞི་པོ་ལ་གལ་གང་ཆེ་ཞུས་པས། དེ་སྡིག་པ་འདག་པར་བྱེད་པ་ལ་བཞི་ཀ་ཚང་དགོས། གལ་སོར་ཆུད་པ་བྱ་བ་སྡིག་པ་ཕྱི་མ་མི་བྱེད་པར་འཕྲོ་ཆོད་པ་འདི་ཁོ་ན་གལ་ཆེ་གསུངས་ནས་གལ་ཆེ་ལུགས་ཀྱི་བཤད་པ་མང་དུ་གསུངས་སོ། །
ཡང་ཆོས་ཀྱི་སྤུན། རྡོ་རྗེའི་སྤུན། ཉེ་བའི་སྤུན་བགྱི་བ་གསུམ་གདའ་བ་དེ་ཇི་ལྟར་ལགས་ཞུས་པས། སྐྱབས་སུ་འགྲོ་བ་ནས་རིགས་འཛིན་གྱི་བར་དང་། སངས་རྒྱས་ཀྱི་བསྟན་པས་བསྡུས་ཚད་དེ་ལ་ཆོས་ཀྱི་སྤུན་ཟེར། བླ་མ་ཐ་དད་ཀྱིས་དཀྱིལ་འཁོར་ཐ་དད་དུ་སློབ་མ་ཐ་དད་ལ་དབང་བསྐུར་བ་ལ་རྡོ་རྗེ་སྤུན་ཟེར། བླ་མ་གཅིག་གིས་དཀྱིལ་འཁོར་གཅིག་ཏུ་སློབ་མ་ཐ་དད་ལ་དབང་བསྐུར་བ་ལ་ཉེ་བའི་སྤུན་ཟེར་བ་ཡིན་གསུངས། བླ་མ་ལྔ་བཅུ་པ་འདི་ལ་བཀའ་གདམས་པ་ཀུན་ཀྱང་བལྟ་རྟོག་དང་ལུང་འདྲེན་འདྲ་བྱེད་པར་གདའ་བ། འདི་རྒྱུད་གང་ལ་བརྟེན་ནས་བརྩམས་ཞུས་པས། འདི་རྩ་ལྟུང་བཅུ་བཞི་པའི་རྩ་ལྟུང་དང་པོ།
གང་ཕྱིར་རྡོ་རྗེ་འཛིན་པ་ཡིས། ། ཞེས་པའི་ཚིག་བཞི་པ་དེའི་འགྲེལ་པ་ཤློ་ཀ་ལྔ་བཅུ་པ་འདི་ཡིན་གསུངས་སོ། ། སྲོག་གི་དབང་པོ་འགགས་ནས་ཞག་གསུམ་རྣམ་ཤེས་བརྒྱལ་བ་བཞིན་དུ་ཆ་ཟེར་བ་དང་། སྐྱེ་བ་སྔ་མའི་འདུ་ཤེས་འོང་བྱ་བ་དང་གཉིས་གདའ་བ་དེ་ཇི་ལྟར་ལགས་ཞུས་པས། དེ་ཞག་ཕྱེད་བརྒྱལ་བ་བཞིན་དུ་འགྱུར། ཞག་ཕྱེད་དང་གསུམ་སྐྱེ་བ་སྔ་མའི་འདུ་ཤེས་འོང་། ཞག་ཕྱེད་དང་བཞི་ན་ཤི་བར་ངེས་པ་ཡིན་གསུངས། བར་དོ་ལ་ཞག་བདུན་ལས་རིང་བ་ཨེ་མཆིས་ཞུས་པས། ཡུན་སྣང་བ་ལ་ཞག་པས་ཚོགས་མ་བསགས་པ་ལ་བར་དོ་ཡུན་རིང་པོ་ཡོང་བའང་སྲིད། ཚོགས་བསགས་པ་ལ་སྐད་ཅིག་གི་ཡུན་ལས་ཀྱང་མེད།
བདུན་ཚོ་བདུན་ཀུན་ཤས་ཆེ་བ་ལ་བཏགས་པ་ཡིན་གསུངས། བར་དོའི་སེམས་ཅན་དེ་བྱིས་པ་ལོ་ལྔ་ལོན་པ་ལ་ཚད་བྱས་པ་དེ་ངེས་སམ་ཞུས་པས། དེའང་ཤས་ཆེ་བ་ལ་བཏགས་པ་ཡིན་ཏེ་འོང་། ། མ་ངེས་གསུངས། ཡང་བར་དོའི་སེམས་ཅན་དེ་ས་རྡོ་རི་བྲག་ཅི་ལ་ཡང་ཐོགས་རྡུགས་མི་ཡོང་བ་ལགས་སམ་ཞུས་པས། མའི་མངལ་དང་རྡོ་རྗེའི་གདན་གཉིས་པོ་མ་གཏོགས་ཐོགས་མེད་འགྲོ། བགྱི་བ་དེ་གཉིས་ལ་ཐོགས། གཞན་ཅི་ལ་ཡང་ཐོགས་རྡུགས་མེད་གསུངས། དེའི་རྒྱུ་མཚན་ཇི་ལྟར་ལགས་ཞུས་པས། བསྒྲུབས་པའི་རྫུ་འཕྲུལ་མ་ཡིན་ཏེ། །
ལས་ཀྱི་ཤུགས་ཀྱི་རྫུ་འཕྲུལ་གྱིས། ། སྟོང་གསུམ་དར་ཅིག་གིས་བསྐོར་ནུས། ། ལས་ཀྱི་ཤུགས་ཀྱིས་དེ་ལྟར་འོང་བ་ཡིན་གསུངས། བར་དོ་གསུམ་གྱི་སེམས་ཅན་གང་མང་ཞུས་པས། དེ་སྲིད་པ་བར་དོ་མང་གསུངས་ནས་རྒྱུ་མཚན། རི་བོ་མཆོག་རབ་ཤའི་ཕུང་པོར་སོང་ཡང་ཞག་ཤས་ནས་འབུ་རུ་ཆགས་གསུངས་སོ། ། གསོན་གྱི་ལས་གཤིན་ལ་སྨིན་ནམ་མི་སྨིན་ཞུས་པས། འདི་ལ་བཤད་པ་མང་། སྨིན་པའི་ཁུང་དང་མི་སྨིན་པའི་ཁུང་གཉིས་ཀ་ཡོད་དེ། བདག་རྐྱེན་བྱས་པའི་ཚུལ་གྱིས་སྨིན་ལ།
རྒྱུ་རྐྱེན་བྱས་པའི་ཚུལ་གྱིས་མི་སྨིན་པས། གཉིས་ཀ་ལྟར་མི་འགལ་གསུངས། སོ་སོ་སྐྱེ་བོའི་མཚན་ཉིད་དང་ངེས་ཚིག་གང་ལགས་ཞུས་པས། ཆོས་ཉིད་དངོས་སུ་མ་མཐོང་བ་ཐམས་ཅད་སོ་སོ་སྐྱེ་བོ་ཡིན་པ་ལས་རང་རང་གི་ལས་མི་འདྲ་བ་སོ་སོ་ལས་སྐྱེས་པས་སོ་སོ་སྐྱེ་བོ་ཞེས་ཐོགས་པ་ཡིན་གསུངས། འཕགས་པའི་མཚན་ཉིད་དང་ངེས་ཚིག་ཞུས་པས། ཆོས་ཉིད་དངོས་སུ་མཐོང་། ལས་དང་ཉོན་མོངས་པ་གཉིས་ཀ་ལས་རིང་དུ་འཕགས་པས་འཕགས་པ་ཡིན་གསུངས། དམ་ཚིག་གི་ངེས་ཚིག་གང་ལགས་ཞུས་པས། དམ་ཚིག་དག་གི་ངེས་ཚིག་ནི། ། འདའ་བར་དཀའ་བས་དམ་པ་དང་། །
འདས་ན་ཚིག་པས་ཚིག་ཅེས་བྱ། ། དེས་ན་འདའ་ཞེས་ལེགས་པར་བསྲུངས། ། བྱ་བ་ཡིན་གསུངས། སྤྱིར་ལས་རྣམ་སྨིན་དང་རྒྱུ་མཐུན་གཉིས་གཅིག་ཡིན་པ་ལ། རྣམ་སྨིན་འབྱོར་པ་ཅན་ལ་རྒྱུ་མཐུན་སེར་སྣ་ཅན་དང་། རྣམ་སྨིན་ཚེ་ཕྲིལ་གྱི་དབུལ་པོ་ལ་རྒྱུ་མཐུན་ཆགས་ཞེན་ཡེ་མེད་པའང་ཡོང་ཟེར་བ་གདའ་བ། དེ་ལས་ཅི་འདྲ་བ་ཅིག་ལས་འབྱུང་ཞུས་པས། དེ་གཉིས་གཅིག་པ་ཤས་ཆེ་བ་ཡིན། མི་གཅིག་པའི་ལས་དེ། ངས་ངའི་རྒྱལ་པོ་མ་གི་ལ་ཁྱོད་ཀྱིས་ཚེ་སྔ་མ་ལ་ཚེ་ཕྲིལ་ལེ་ལ་སེར་སྣ་ཤ་སྟག་བྱས།
ཚེ་གཞུག་འཆི་ཁར་ཡུལ་བྱང་ཆུབ་སེམས་དཔའ་གཅིག་ལ་བསམ་པ་དད་ནས་དངོས་པོ་རྣམ་དག་གཅིག་ཕུལ་ནས་འདུག་བྱས་པས། དེའི་རྟགས་སུ་བླ་མཆོད་ང་འདྲ་བ་དང་འཕྲད། ལོངས་སྤྱོད་འབྱོར་བ་ཕུན་སུམ་ཚོགས་པ་འདི་ལྟ་བུ་ཡོད་ཀྱང་། ཁྱོད་སྔ་མ་སེར་སྣ་ལ་གོམས་པས་ད་དུང་གཏོང་ཡེ་མི་ནུས་པ་འདི་བྱུང་བ་ཡིན་ཏེ། དེ་ལས་འདྲེས་མ་ལས་གྱུར་པའི་དཔེ་དེ་འདྲ་བ་ཅིག་ལགས་གསུངས། བཅོམ་ལྡན་འདས་ཤཱཀྱ་ཐུབ་པ་སྤྲུལ་མཁན་གྱི་རྣམ་པར་སྣང་མཛད་ཆེན་པོ་དེ་དང་། རིགས་ལྔའི་རྣམ་པར་སྣང་མཛད་འདི་གཉིས་ཨེ་གཅིག་ཞུས་པས། དེ་མི་གཅིག རིགས་ལྔ་བརྡའི་སངས་རྒྱས་བྱ་བ་ཡིན་པས། སངས་རྒྱས་སུ་སངས་མི་རྒྱ་ན་མི་རྒྱ།
རྒྱ་ཕན་ཆོད་རིགས་ལྔའི་བདག་ཉིད་དུ་སངས་རྒྱ་བ་ཡིན་པས། སངས་རྒྱས་དེའི་སྐུ་ལ་རྣམ་པར་སྣང་མཛད་ཟེར། གསུང་ལ་སྣང་བ་མཐའ་ཡས། ཐུགས་ལ་རྡོ་རྗེ་སེམས་དཔའ། ཡོན་ཏན་ལ་རིན་ཆེན་འབྱུང་ལྡན། འཕྲིན་ལས་ལ་དོན་ཡོད་གྲུབ་པ་ཟེར་བ་ཡིན། སངས་རྒྱས་སོ་སོའི་འདུལ་ངོ་ལ་ལྔ་པོ་དེ་གཙོ་ཆེ་ཆུང་ཡོད། ལྔ་ཀ་དང་མི་ལྡན་པའི་སངས་རྒྱས་མི་སྲིད། རྣམ་པར་སྣང་མཛད་གང་ཆེན་མཚོ་བྱ་བ་དེ། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང་། །
ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་གྲོལ་བར་དུ་འཇིག་རྟེན་འབྱོར་སླད་རྟག ། དེ་ནི་སྤྲོས་དང་བྲལ་ལས་སྣང་བར་འགྱུར། ། བྱ་བ་ས་བཅུའི་བྱང་ཆུབ་སེམས་དཔའ་རྣམས་ཀྱི་སྣང་བ་ལ་འཆར་བ་ལགས་གསུངས། ཤཱཀྱ་ཐུབ་པ་ལྟ་བུ་སྤྲུལ་པའི་སྐུ་ཞལ་མཐོང་བ་ལ་ཚོགས་ལམ་ཐོབ་པ་གཅིག་དགོས་པར་གདའ་བ་ལ། འོ་ན་སངས་རྒྱས་ཞལ་བཞུགས་པའི་དུས་ནའང་སངས་རྒྱས་མཐོང་ཚད་ཚོགས་ལམ་པར་འོང་ངམ་འོན་ཏེ་འདས་ནས་མཐོང་བ་ཚོགས་ལམ་པར་འོང་ཞུས་པས། དེ་གཞན་སྟོབས་ཀྱིས་མཐོང་བ་དང་། རང་སྟོབས་ཀྱིས་མཐོང་བ་གཉིས་ལགས། གཞན་སྟོབས་ཀྱིས་མཐོང་བ་བྱ་བ། ངའི་རྒྱལ་པོ་བལྟ་བར་འདོད་པ་ལ།
རྒྱལ་པོ་དབུས་གཙང་ལྟ་བུ་གཅིག་ཏུ་ཁོང་ཡར་འོངས་ནས་ཁོང་བལྟ་བ་ལ་དཀའ་ཐུབ་གང་ཡང་མི་དགོས། མིག་ཡོད་པ་ཙམ་གྱིས་ཁོང་མཐོང་ནས་འོང་། དེ་བཞིན་དུ་སངས་རྒྱས་ཞལ་བཞུགས་པའི་དུས་ན་སངས་རྒྱས་མཐོང་བ་ལ་ཚོགས་ལམ་ཐོབ་མི་དགོས། ཐ་མལ་པ་ཡན་ཆོད་ཐམས་ཅད་ཀྱིས་མཐོང་ནས་ཡོང་། རང་སྟོབས་ཀྱིས་མཐོང་བ་བྱ་བ་མ་གི་ལྟ་བུར་ཕྱིན་ནས་རྒྱལ་པོ་བལྟ་བར་འདོད་ན་ཐག་རིང་པོ་ཡོད། དཀའ་ཐུབ་ཆེན་པོ་བྱས་ནས་མ་གིར་སླེབས་ཙ་ན་རྒྱལ་པོ་མཐོང་སྟེ་འོང་། དེ་བཞིན་དུ་སངས་རྒྱས་འདས་ནས་སྤྲུལ་སྐུ་ཞལ་མཐོང་བ་ལ་ཚོགས་ལམ་ཐོབ་དགོས་པ་ཡིན་གསུངས། ཚོགས་ལམ་པ་ངན་སོང་དུ་སྐྱེ་བ་སྲིད་པར་གདའ་བ། དེ་ལ་ངན་སོང་དུ་སྐྱེ་བ་ལ་མི་དགེ་བ་སྟོབས་ཅན་དགོས་པ་འདུག ཚོགས་ལམ་ཐོབ་པ་ལ་ནི་དགེ་བ་སྟོབས་ཅན་ཅིག་དགོས་པར་འདུག་པས།
ཚོགས་ལམ་པ་དེས་ཚོགས་ལམ་ཐོབ་པའི་དུས་དེ་རང་ནའང་ངན་སོང་དུ་སྐྱེ་བའི་རྒྱུ་ལས། དེ་ས་བོན་གྱི་ཚུལ་དུ་ཁོའི་སེམས་རྒྱུད་ལ་ཡོད་དམ། འོན་ཏེ་ཁོ་ཇེ་དམན་ཇེ་དམན་གྱུར་ནས་ངན་སོང་དུ་སྐྱེ་རྒྱུའི་ལས་དེ་གཞི་ནས་གསོག་པ་ཡིན་ཞུས་པས། དེ་སྤྱིར་ཚོགས་ལམ་པ་ཕལ་ཆེ་བ་ངན་སོང་དུ་མི་སྐྱེ། བསོད་ནམས་ཀྱི་ཚོགས་གཙོ་བོར་གསོག་པ་ཡིན། སྲིད་པ་དེ་སེམས་རྒྱུད་ལ་ལས་ངན་པ་བཏུལ་ཏེ་མ་ཟད་པས་ས་བོན་བག་ཙམ་ཅིག་ཀྱང་ཡོད། དེས་གཞི་བྱས་ནས་ངན་སོང་དུ་སྐྱེ་རྒྱུའི་ལས་དེ་གཞི་ནས་གསོག་ཙ་ན་གདོད་སྐྱེ་བ་ཡིན། གོང་གི་ས་བོན་རྐྱང་པ་དེས་སྐྱེ་མི་ནུས། ས་བོན་དེ་མེད་ནའང་ལས་ངན་པ་བསགས་པའི་གཞི་མེད་པས་གཉིས་ཀ་འཚོགས་དགོས་པ་ལགས་གསུངས། འོ་ན་ཉན་རང་གི་ཐེག་པ་ཆེན་པོ་རིལ་པོར་སྤངས་པ་ལ་ངན་སོང་དུ་མི་སྐྱེ་བ་དེ་ཇི་ལྟར་ལགས་ཞུས་པས།
ཐེག་པ་ཆེན་པོ་སྤངས་པས་ངན་སོང་དུ་སྐྱེ་བ་དེ་དང་པོ་ཐེག་པ་ཆེན་པོ་ཆོས་ཡིན་པ་ཤེས་པ་ལ། ཕྱི་ནས་ཉོན་མོངས་པ་འགའ་ཞིག་གིས་ཀུན་ནས་བླངས། མི་དགེ་བའི་བཤེས་གཉེན་གྱིས་ཟིན་ནས་ལོག་ལྟ་སྐྱེས་ཏེ་རིལ་པོ་སྤངས་པས་ངན་སོང་དུ་སྐྱེ་བ་ཡིན་ལ། ཉན་རང་ཁོ་རང་གི་གྲུབ་མཐའ་བརྟན་པ་དང་ངེས་པར་བྱ་བའི་ཕྱིར། ཐེག་པ་ཆེན་པོ་སུན་འབྱིན་པ་ཡིན། ཐེག་པ་ཆེན་པོ་པ་རང་གིས་ཀྱང་སེམས་ཙམ་པས་དབུ་མ་སུན་འབྱིན། དབུ་མ་པས་སེམས་ཙམ་པ་སུན་འབྱིན་ཏེ། རང་གི་གྲུབ་མཐའ་ངེས་པར་བྱ་བའི་ཕྱིར། གྲུབ་མཐའ་གོང་འོག་སུན་འབྱིན་པ་ལ་ངེས་པ་མེད་པ་ཡིན་གསུངས། ཉན་ཐོས་ཁོ་རང་སངས་རྒྱས་ཅིག་ཀྱང་མ་བྲལ་བར་འགྲོགས་པ་ལ།
ཐེག་པ་ཆེན་པོ་བྱ་བ་ཚིག་ཅིག་ཀྱང་གསུངས་པར་ཉན་རང་གི་བསྔགས་པ་དང་ཆེ་བ་གཅིག་པུ་བརྗོད་པ་ཁོ་རང་ལ་ངེས་འཐད་ནས་ཡོད་པ་ཡིན་གསུངས། བླ་མ་ལ་རྟོག་དཔྱོད་ཡེ་མི་བྱེད་པར་དང་པོ་ནས་སངས་རྒྱས་སུ་བསྒོམ་པ་དེ་ལེགས་སམ། རྟོག་དཔྱོད་བྱས་ནས་བསྒོམ་དུ་བཏུབ་ན་བསྒོམ་པ་དེ་ལེགས་ཞུས་པས། རྟོག་དཔྱོད་ཡེ་མ་བྱས་པར་སངས་རྒྱས་སུ་བསྒོམ་པ་དེ་གང་ཟག་དད་པའི་རྗེས་འབྲང་བྱ་བ་ཡིན་ཏེ་མི་བཟང་། ཤེས་རབ་ཀྱི་དགོས་པ་རྟོག་དཔྱོད་ཡིན། བླ་མ་རང་སྡེ་སྣོད་གསུམ་ཤེས་པའི་བློ་གཟུ་བོར་གནས་པ་གཅིག་གི་དྲུང་དུ་བསྡད་ནས་སྐྱོན་བཙལ་ཡང་མི་རྙེད་པ། སངས་རྒྱས་ཀྱི་འདུ་ཤེས་མ་བསྒོམས་ཀྱང་སྐྱེ་བ་གཅིག་ལ་བསྒོམས་པས་ཤུགས་ཀྱིས་བྱིན་རླབས་འཇུག་ཡོན་ཏན་སྐྱེ་བ་ཡིན་གསུངས། ཡོན་ཏན་སྐྱེ་བ་ལ་བླ་མའི་བྱིན་རླབས་དང་། སློབ་མའི་མོས་གུས་གཉིས་སྟོབས་གང་ཆེ་ཞུས་པས། ཐུན་མོང་གི་ཡོན་ཏན་ལ་སློབ་མའི་མོས་གུས་སྟོབས་ཆེ་བའི་སྐབས་ཀྱང་ཡོད།
མཆོག་གི་ཡོན་ཏན་ལ་བླ་མ། སློབ་མ། གདམས་ངག་གསུམ་ཀའི་སྟོབས་རབ་ཏུ་འཛོམ་དགོས་ཏེ། དཔེར་ན་མེ་རྡོ། མེ་ལྕགས། སྤྲ་བ་སྐྱོན་མེད་གསུམ་ལ་མེ་འབྱུང་བ་ལྟར། བླ་མ་བྱིན་རླབས་ཀྱི་བཀའ་བརྒྱུད་མ་ཆད་པ། སློབ་མ་མོས་གུས་ཀྱི་རྟེན་འབྲེལ་མ་འཆུགས་པ། གདམས་ངག་བསྲེ་བསླད་ཀྱི་ཚིག་གིས་མ་སྤགས་པ་གསུམ་འཛོམ་ཙམ་ན་ཡོན་ཏན་ལ་འབད་རྩོལ་མི་དགོས་པར་ངང་ངམ་ཤུགས་ཀྱིས་སྐྱེ་བ་ཡིན་ཏེ། འདི་གསུམ་སྐྱོན་མེད་དུ་འཛོམ་པ་དེ་ཤིན་ཏུ་དཀའ་བར་གདའ་གསུངས།
ཡང་སྡུད་པ་ནས། རྒྱལ་བ་འདས་དང་མ་བྱོན་ཕྱོགས་བཅུར་གང་བཞུགས་པ། ། ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། ། གསུངས་པ་དང་། མཚན་བརྗོད་ལས་སྔགས། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཞེས་གསུངས་པ་དེ་གཉིས་ཀྱི་དགོངས་པ་ཇི་ལྟར་ལགས་ཞུས་པས། འདི་གཉིས་ཐེག་པ་སོ་སོའི་དགོངས་པ་འབྱིན་ལུགས་ཡིན་པས།
ཕར་ཕྱིན་པའི་དབང་དུ་བྱས་ན། དུས་གསུམ་གྱི་སངས་རྒྱས་ཐམས་ཅད་ཕ་རོལ་ཏུ་ཕྱིན་པ་ལ་བརྟེན་ནས་སངས་རྒྱས་པར་འགྱུར། བསྐལ་པ་བཟང་པོ་འདི་ལ་སངས་རྒྱས་སྟོང་རྩ་གཉིས་སངས་རྒྱས་པ་ཡང་ཤཱཀྱ་ཐུབ་པ་དང་གཅུང་མོས་པའི་བསྟན་པ་མ་གཏོགས་པ་སྟོང་ཐམ་པ་ཐམས་ཅད་ཕར་ཕྱིན་ལ་བརྟེན་ནས་སངས་རྒྱ། འཇིག་རྟེན་གྱི་ཁམས་ཡོངས་སུ་དག་པ་རྣམས་ན་ཡང་སྔགས་ཀྱི་སྒྲ་ཙམ་ཡང་མི་གྲག་པར། ལམ་བདེ་བ་ལ་འཇུག་པ་ལ་ཕར་ཕྱིན་གྱི་ལམ་འདི་ཡིན་ཞེས་པའི་གོ་བ་ནས། རྒྱལ་པ་འདས་དང་མ་བྱོན་པ། ། ཞེས་གསུངས་པ་ལགས། སྔགས་ཀྱི་བཞེད་པས་ཕ་རོལ་ཏུ་ཕྱིན་པ་རྒྱུའི་ལམ་པ། སྔགས་འབྲུའི་ལམ་པ་བགྱི་བ་ལགས་པས་ཕ་རོལ་ཏུ་ཕྱིན་པ་ལ་ས་བཅུ་ལས་མེད། སྔགས་ལ་དེའི་སྟེང་དུ་རྡོ་རྗེ་འཛིན་པའི་ས་གསུམ་བགྲོད་དགོས་ཟེར།
ཕ་རོལ་ཏུ་ཕྱིན་པའི་ས་བཅུའི་བྱང་ཆུབ་སེམས་དཔའ་དེ་ལ་ཡང་ཕྱོགས་བཅུའི་དེ་བཞིན་གཤེགས་པ་རྣམས་ཀྱི་འོད་ཟེར་ཆེན་པོའི་དབང་བསྐུར་དགོས་ལ། དབང་དེ་མ་བསྐུར་གྱི་བར་ལ་ཆོས་སྐུ་མངོན་དུ་མི་བྱེད་པ་ཡིན། དེས་ན་འདས་མ་འོངས་ཀྱི་སངས་རྒྱས་ཐམས་ཅད་སྔགས་སམ་དབང་ལ་བརྟེན་དགོས་བྱ་བ་ཡིན། དེ་ལྟ་བུའི་ལུང་མང་། ཡང་ན་གོང་གི་སྡུད་པའི། ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། བྱ་བ་དེ་ཉན་རང་གི་ལམ་རྣམས་ལ་གཞན་ཡིན་ཟེར་བ་ཡིན། ཕར་ཕྱིན་དྲུག་གི་བཤད་པ་མང་། ཤེས་རབ་དང་། ཕ་རོལ་དང་།
ཕྱིན་པ་ཐམས་ཅད་ཀྱི་འབྲུ་བཤད་ཀྱང་སྔགས་ལ་བྱས་པ་ཡོད། དེས་ན་ལུང་འདམ་གྱི་ཕུར་པ་ཡིན་གསུངས། འོ་ན་ཕར་ཕྱིན་དྲུག་པོ་འདི་སྔགས་ནའང་དེ་བཞིན་མང་ན། མདོ་སྡེ་དང་ཕར་ཕྱིན་རྣམས་ཀྱང་མང་། བྱམས་ཆོས་རྣམས་དང་བསླབ་བཏུས་སྤྱོད་འཇུག་སྐྱེས་རབས་ལ་སོགས་པ་བསྟན་བཅོས་ཕལ་ཆེ་བ་རྣམས་ནའང་ཕར་ཕྱིན་དྲུག་ཁོ་ནར་བསྒྲིགས་འདུག་པས་དྲུག་ཁོ་ནར་ངེས་པའི་རྒྱུ་མཚན་ཅི་ཡིན་ཞུས་པས། བཀྲེན་ལ་སྙིང་བརྩེ། མ་རུངས་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་བརྩེ་བ། ། ལོག་པར་མངོན་པར་ཞེན་ལ་སྙིང་བརྩེ་བ། །
བགྱི་བ་སེམས་ཅན་རྣམས་ལ་ལོག་རྟོག་དྲུག་ཡོད་པས། དེའི་གཉེན་པོ་ཕར་ཕྱིན་དྲུག་ཡིན། ཡང་སེམས་ཅན་ལ་སྐྱོན་ནམ་ཉེས་པ་གསུམ་ཡོད། དེའི་གཉེན་པོར་ཕར་ཕྱིན་གཉིས་གཉིས་གསུངས་ཏེ། དང་པོ་ཁོ་ནར། འཁོར་བ་ལས་བློ་མི་འཕགས་པའི་སྐྱོན། གཉིས་པ་འཕགས་ཀྱང་ཕྱིར་མི་ལྡོག་པའི་སྐྱོན། གསུམ་པ་མ་ལྡོག་ཀྱང་ཆུད་འཛའ་བའི་སྐྱོན་བགྱི་བ་གསུམ་ཡོད། དང་པོ་བློ་མི་འཕགས་པ་ལ། ཕྱི་རོལ་རྫས་ཡོ་བྱད་ལ་ཆགས་ནས་བློ་མི་འཕགས་པའི་གཉེན་པོར་སྦྱིན་པ་གསུངས།
ནང་སེམས་ཅན་ལ་ཆགས་ནས་བློ་མི་འཕགས་པའི་གཉེན་པོར་ཚུལ་ཁྲིམས། དེ་ལྟར་བློ་འཕགས་ནས་ཐེག་པ་ཆེན་པོའི་ཆོས་སྒོར་ཞུགས་ཙམ་ན་ཡན་ལག་གི་དང་པོ་མགོ་གཏོང་དགོས། དབང་པོའི་དྭངས་མ་མིག་གཏོང་དགོས་བྱས་ཙ་ན། དེ་ཙམ་མི་ནུས་སྙམ་ནས་ཕྱིར་ལྡོག་པའི་ཉེན་ཡོད་པས། དེའི་གཉེན་པོར་བཟོད་པ་གསུངས་ཀྱང་བསྐལ་པ་གྲངས་མེད་པ་གསུམ་མམ་དུས་ཐུག་པ་མེད་པའི་ཡུན་དུ་ཚོགས་གསོག་དགོས་བྱས་པས། དེ་ཙམ་གྱི་ཡུན་ནུས་པ་མེད་སྙམ་ནས་ཕྱིར་ལྡོག་པའི་ཉེན་ཡོད་པས་དེའི་གཉེན་པོར་བརྩོན་འགྲུས་གསུངས། ཕྱིར་མ་ལྡོག་ཀྱང་ཆུད་འཛའ་བ་ལ་གཉིས་ཏེ། སེམས་རྣམ་པར་གཡེངས་པས་ཆུད་འཛའ་པའི་གཉེན་པོར་བསམ་གཏན་གསུངས། ཤེས་རབ་འཆལ་པའི་ཆུད་འཛའ་བའི་གཉེན་པོར་ཤེས་རབ་གསུངས་པས། དེ་ལྟར་སེམས་ཅན་རྣམས་ལ་སྐྱོན་དྲུག་པོ་དེ་ལས་མེད།
དེའི་གཉེན་པོར་ཕ་རོལ་ཏུ་ཕྱིན་པ་དྲུག་པོ་དེ་ལས་མང་བ་མི་དགོས། ཉུང་ན་མི་ཆོག་པས་དྲུག་ཏུ་གྲངས་ངེས་པ་ཡིན་གསུངས། འོ་ན་བཅུར་གསུངས་པའང་གདའ་བ་ཞུས་པས། དེ་ཤེས་རབ་ལ་བཞིར་ཕྱེ་བ་ཡིན། ནང་སེལ་གྱི་དབྱེ་བསྡུའི་གྲངས་ངེས་ལ་མི་གནོད་གསུངས། བཀའ་གདམས་པ་ཀུན་གྱི་གསུང་སྒྲོས་ལ་སྔགས་ཕར་ཕྱིན་གཉིས་ཉེ་རིང་མེད། ནན་ལྟར་བྱས་ན་ཕར་ཕྱིན་ལམ་ཉེ་ཟེར་ནས་རྒྱུ་མཚན་རྟག་ཏུ་ངུས་ལོ་བརྒྱད་ལ་ལམ་བཞི་རྒྱུད་ལ་སྐྱེས། སྔགས་ནི་དཔོན་སློབ་རྟེན་འབྲེལ་འཛོམ་པ་ཅིག་གིས་བསྒྲུབས་ན་ལོ་སྐོར་གཅིག་ན་ཕྱག་རྒྱ་ཆེན་པོའི་དངོས་གྲུབ་ཐོབ་ཟེར་བ་ལས་མེད་ཟེར་བའི་གསུང་སྒྲོས་གཅིག་གདའ་བ་དེ་རྣམས་ཇི་ལྟར་མཆི་ཞུས་པས། བཀའ་གདམས་པ་འདི་རྨོངས་གཏམ་གཅིག་པུ་ཟེར། ཕ་རོལ་ཏུ་ཕྱིན་པ་སྔགས་པས་ལམ་ཉེ་རང་ཡིན།
ཆོས་སྤྱིའི་སྐད་ལ་ཡང་ཕར་ཕྱིན་རིང་། དཀྱིལ་འཁོར་བདེ། སྔགས་མྱུར། ཐབས་ལ་མཁས་ན་བདེ་ཡང་སྔགས་བདེ། དཀྱིལ་འཁོར་ཡང་སྔགས་དཀྱིལ་འཁོར། མྱུར་ཡང་སྔགས་མྱུར། རྒྱུ་མཚན་ལུང་རིགས་བསྐལ་པར་བཤད་ཀྱང་མི་འཛད། སྔགས་ལས་དབང་པོ་འབྲིང་དང་ཐ་མ་ལ་གྲུབ་པ་ཐོབ་པའི་ཚད་གསུངས་པ་ཡོད། དབང་པོ་རབ་ཀྱི་གང་ཟག་ལ་ཕར་ཕྱིན་པས་སྐྱེ་བ་དཔག་ཏུ་མེད་པར་དཀའ་ཐུབ་བྱས་པ་ཐམས་ཅད་སྐད་ཅིག་ལ་བཅད་དུ་བཏུབ་སྟེ། བསྐལ་པ་སྟོང་དུ་ཕ་རོལ་ཕྱིན་པའི་ཚུལ། །
མགོ་དང་རྐང་ལག་ལ་སོགས་གཏོང་པའི་ཚོགས། ། བླ་མའི་ལམ་འདིས་སྐད་གཅིག་གཅིག་ལ་གཅོད། ། བགྱི་བ་གསང་སྔགས་པ་དབང་པོ་རབ་བླ་མ་དང་སློབ་མ་རྟེན་འབྲེལ་འཛོམ་པའི་ཚད་སུས་ཀྱང་གཟུང་དུ་མི་ཉན་ལགས། རྟག་ཏུ་ངུ་བརླ་ཤ་མེད་པར་བཏོགས་ནས་རུས་པ་ཙོག་ཏུ་རྩིག་པའི་དྲུང་དུ་འགྲོ་བའི་དུས་དེ་ན་ཡོན་ཏན་མང་པོ་རྫོགས་ཟིན་ལགས། འབྲུ་དེ་བཞིན་མནན་པས་མི་ཡོང་ལགས་གསུངས་ནས། ཁྱེད་ཀྱི་བཀའ་གདམས་པ་འདི་ཚོ་ཁྱེད་རང་གི་ཇོ་བོ་ཡབ་སྲས་དང་སྐུ་མཆེད་ལ་སོགས་པའི་བརྒྱུད་པ་གོང་མ་གྲུབ་ཐོབ་རྣམས་ཀྱིས་ཀྱང་དབང་ཤ་སྟག་བསྐུར་ནས་འདུག་པས་གོང་མའི་རྗེས་སུ་འོག་མ་སློབ་ཏུ་གཤའ། རྒྱུ་རང་དང་མཐུན་པ་ལས་འབྲས་བུ་རང་དང་མཐུན་པ་ཞིག་འབྱུང་བ་ནང་པ་སངས་རྒྱས་པའི་ཆོས་ལུགས་ཡིན། རྒྱུ་དབང་བསྐུར་ལ་མི་དགའ་བར་འབྲས་བུ་བསྐྱེད་རྫོགས་བསྒོམ་བཟླས་བྱེད་པའི་ལུགས་གཅིག་དར་ནས་འདུག འདི་ཇི་ལྟར་ཡིན་ནམ་དབང་དང་སྔགས་ལ་མི་མོས་ན་སྨོན་འཇུག་ཏུ་སེམས་བསྐྱེད་ནས་བསླབ་པ་གསུམ་མམ། ཕར་ཕྱིན་དྲུག་གམ།
ཆོས་སྤྱོད་བཅུ་ལ་བསླབས་པས་རིམ་གྱིས་སངས་རྒྱ་བ་ཡིན། ལམ་བདེ། འཇུག་པ་བདེ་བ་ཡིན་པ་ལ། ཡང་སྔགས་ལ་བརྟེན་པའི་ཆག་ཆོག་མང་པོ་བྱེད་པ་གཅིག་ཡོད་པར་འདུག དེ་འདྲ་ལ་མོས་ན་དབང་བསྐུར་བྱེད་དུ་ཐང་། དེ་རང་ཚིག་དང་འགལ་བ་ཅིག་ལགས། སངས་རྒྱས་ཀྱི་བསྟན་པ་བྱ་བ་མ་འདྲེས། མ་ནོར། ཚང་བ་ཅིག་ལམ་དུ་འགྲོ་བ་ལགས། ཡང་ད་ལྟ་བླ་མ་དང་སློབ་མ་མཚན་ཉིད་དང་ལྡན་པ་མེད་པས་དབང་བསྐུར་མི་བྱེད་དོ་སྙམ་ན།
དེ་སེམས་བསྐྱེད་ཀྱི་སྣོད་བཅུད་ཀྱང་ཆོས་ནས་བཤད་པའི་མཚན་ཉིད་དང་ལྡན་པ་དཀའ་སྟེ་བྱེད་ཀྱིན་འདུག་པ། ཉན་ཐོས་ཀྱི་མཁན་སློབ་ཀྱང་མཚན་ཉིད་དང་ལྡན་པ་དཀའ་ཞིང་། སློབ་མ་ངེས་འབྱུང་གི་བསམ་པ་ཡོད་པའང་དཀའ་སྟེ། བནྡེ་འཆོལ་ཚད་བྱེད་ཀྱིན་འདུག་པ་གསུངས་ནས། ལུང་རིགས་མང་པོ་གཅིག་རྟིང་ལ་གཅིག་སྤུངས་ཀྱིན་སྤྱན་ཧུར་ཧུར་མི་རིགས་པ་ཆེན་པོར་མཛད་ཀྱིན་གདའོ། ། འོ་ན་བསླབ་བཏུས་ཀུན་ན་སྔགས་ཀྱི་ཡིག་ཕྲེང་ཁ་ཡར་གདའ་བ་དེ་ཀུན་ལ་གསང་སྒྲོགས་ཨེ་མཆི་ཞུས་པས། དེ་མི་ཡོང་རིག་སྔགས་ཀྱི་གཟུངས་སྔགས་བྱ་བ་ཡིན། འོན་ཀྱང་གསུངས་ཙ་ན་སྔགས་མི་ཀློག་པར་དོན་བཤད་ཅིག་བྱེད་པ་ཡིན་གསུངས། ལམ་སྒྲོན་གྱི་གསང་བ་ཤེས་རབ་ཀྱི་དབང་བསྐུར་ནི་ཟེར་བའི་ཚིག་དེ་ལ་གསང་སྒྲོགས་ཨེ་མཆི་ཞུས་པས། དེ་ལ་ས་སྐྱ་པ་གོང་མ་རྣམས་ཀུན་འོང་བར་འདོད།
འདི་འགྱུར་གྱི་སྐྱོན་ནམ་ཡིག་མཁན་གྱིས་ནོར་བ་ཨེ་ཡིན། གཞན་དུ་ཇོ་བོ་སྔགས་ཀྱི་པཎྜི་ཏ་ཆེན་པོ་ཡིན་པས་འདི་སྐད་ཟེར་དུ་མི་རིགས། གསང་བ་ཤེས་རབ་ཀྱི་མིང་ཙམ་ཡང་དབང་མ་ཐོབ་པས་ཐོས་སུ་མི་བཏུབ་པར་བཤད། ཚངས་པར་སྤྱོད་པས་མི་བླང་བའི་དབང་གི་རིགས་ཀྱང་ཡོད་པ་ཡིན་གསུང་བ་ཙམ་འཐད་གསུངས། འོ་ན་ངེད་ཀྱི་དགེ་བཤེས་པོ་ཏོ་བས་མ་གསན་པའི་གཞུང་མང་པོ་གསུངས་ནས་གདའ། དེ་ལ་དབང་ཟ་ཨེ་མཆི་ཞུས་པས། རང་གི་བློ་ལ་ཐེ་ཚོམ་མི་སྐྱེ། སྐྱེས་ཀྱང་ཡི་དམ་གྱི་ལྷ་ལ་ཞུར་ཡོད། ཐ་ན་རྨི་ལམ་ཡན་ཆོད་དུ་ཐེ་ཚོམ་ཆོད་པའི་རིགས་ལ་དབང་ཟ་མི་འོང་བའི་སྐབས་ཡོད་དེ། ཁོང་གིས་ཀྱང་མ་གསན་པར་བཤད་ཟེར་ནས་གཞན་གྱི་མིག་འགྲན་ངན་པར་འཆའ་གསུངས།
ལུང་གི་དུས་ཡིན་པས་ཅིས་ཀྱང་ལུང་ལ་བརྟེན་པ་ངོ་མཚར་ཆེ་གསུངས། དགེ་བཤེས་འཆད་ཁ་བས་ཤ་ར་བ་ལ་བོད་དུ་འགྱུར་ཚད་ཀྱི་ཆོས་ལ་ཁྱོད་ལོངས་སྤྱོད་ཅིག་གསུངས་ནས་འདུག དེས་ལུང་གི་གོ་ཨེ་ཆོད་ཞུས་པས། དེ་འཇམ་ལུང་བྱ་བ་ཡིན་ཏེ་ལུང་གི་གོ་མི་ཆོད། འོན་ཀྱང་མེད་པ་བས་དྲག་གསུངས། འན་བུ་ལ་ཡང་བླ་མས་དེ་ཞུ་དགོས་ཞུ་དང་བྱས་པས། ཁྱེད་རང་ཡང་དེ་ལྟར་མཛོད་ཅིག་གསུངས། དེས་མི་འོང་བོད་དུ་འགྱུར་ཚད་དང་། སྒྲུབ་ཐབས། མན་ངག་ལ་སོགས་པ་ཐམས་ཅད་ལ་ལོངས་སྤྱོད་ཅིག་གསུང་བར་ཞུ་བགྱིས་པས།
བོད་དུ་འགྱུར་ཚད་དང་། འདྲེས་ཁྱེར། དམ་ཉམས་ནས་མ་བརྒྱུད་པའི་སྒྲུབ་ཐབས་མན་ངག་ཐམས་ཅད་ལ་ཁྱེད་རང་ལོངས་སྤྱོད་ཅིག་གསུངས། འོ་ན་སངས་རྒྱས་རྣམས་སེམས་ཅན་གྱི་དུས་ན་ཐ་དད་ཐ་དད་རྣམས་བསྒྲུབས་ཤིང་ཉམས་སུ་བླངས་པས། སངས་རྒྱས་ཀྱི་ས་ནའང་ཐ་དད་ཐ་དད་དུ་བཞུགས་པ་ཡིན་ནམ། འོན་ཏེ་ཆོས་སྐུ་གཅིག་ཏུ་གྱུར་ནས་བཞུགས་པ་ཡིན་ཞུས་པས། སངས་རྒྱས་རྣམས་ནི་ཟག་མེད་དབྱིངས། ། མཁའ་ལྟར་ལུས་ནི་མེད་ཕྱིར་དང་། ། སྔོན་གྱི་ལུས་རྗེས་འབྲངས་པ་ཡིན། ། སངས་རྒྱས་གཅིག་མིན་ཐ་དད་མིན། །
བགྱི་བ་ལགས་པས། གཅིག་པའང་མིན་ཐ་དད་པའང་མིན། གཅིག་པའང་ལགས། ཐ་དད་པའང་ལགས་བགྱི་བ་མུ་བཞིར་མཆི་བ་ལགས་གསུངས། འོ་ན་སྔོན་གྱི་བཀའ་གདམས་པ་རྣམས་ཐོབ་མི་ཐོབ་ཟེར་ནས་གཤིན་གྱི་རུས་པ་ལ་ཚ་ཚ་བཏབ། གདུང་ཁང་ལ་སོགས་པ་ལ་ཤིན་ཏུ་རྩེག་པར་བྱེད་པར་གདའ། ད་ལྟ་ནི་བདག་འཛིན་སུ་ཆེ་དང་ནོར་སུ་ཡོད་ཀྱིས་བྱེད་པར་གདའ། འདི་ལ་འདིས་ཐོབ། འདི་ལྟ་བུས་མི་ཐོབ་བྱ་བའི་ཚད་ཨ་བདོག་ཞུས་པས། རུས་པ་ལ་སྔགས་དང་དཀྱིལ་འཁོར་གྱི་སྦྱང་བ་བྱས།
དེ་ནས་བརྡུངས་ཏེ་ས་དང་བསྲེས་ནས་རྒྱུའི་བྱིན་རླབས་བྱས་ནས་ཚ་ཚ་བཏབ། དེ་ནས་གཟུངས་ཐམས་ཅད་མིང་འཇུག་མ་ནོར་བར་བྱས་ནས་གཟུངས་དང་ཚ་ཚ་ལ་མཆོད་རྟེན་བྱས་ན་ཕན་ཡོན་ཆེ། ཉེས་དམིགས་ཆུང་། རུས་པ་རྐྱང་པ་འབུམ་པ་དང་། ར་གན་གྱི་མཆོད་རྟེན་དུ་བཞུགས་པ་ལ། སྐྱེ་བོ་དགེ་བའི་ས་པ་བྱ་བ་གཅིག་དགོས་པ་ཡིན་ཏེ། འདི་ལ་འབྲུ་གནོན་ལུགས་མང་། ད་ལྟ་དེ་ལྟ་བུའི་བྱེ་བྲག་མི་ཤེས་པར་སུ་འབྱོར་གྱི་ཞེན་པས་ཀུན་ནས་བླང་ཞིང་། སློང་ཚུན་ཆོད་བྱས་ནས་རྟེན་གྱི་གཟུགས་སུ་ཆེ་ལ་བཏང་བས། མཆོད་ཁང་ཐམས་ཅད་དུར་ཁྲོད་དུ་སོང་ནས་བོད་ཐམས་ཅད་བཀྲ་མི་ཤིས་པ་ཡིན་གསུངས།
གཤིན་པོའི་བསྔོ་བ་དང་བདུན་ཚིགས་བྱེད་པ་ལ། གང་ཟག་འདི་ལྟ་བུས་བཏུབ། འདི་ལྟ་བུས་མི་བཏུབ་བགྱི་བའི་ཚད་ཨེ་བདོག་ཞུས་པས། བདུན་ཚིགས་དང་རབ་གནས་དང་། སྦྱིན་སྲེག་དང་། ལས་ཚོགས་ཀྱི་རིགས་འདི་ཚོ་ཀུན་ལ་དབང་བསྐུར་ཐོབ་དགོས། རྒྱུད་ཐོས་ནས་དམ་ཚིག་བསྲུང་བའི་བསྙེན་པ་ཐེང་ཅིག་དགོས་པ་ཡིན། ད་ལྟའི་བཀའ་གདམས་པ་ལ་སོགས་པའི་ལག་ལེན་བྱེད་པ་འདི་ཚོ་ཀུན་འགལ་བ་དང་ནོར་བ་ཤས་ཆེ་བར་འདུག གང་ལྟར་ལགས་སམ་གསུངས། བསྔོ་བ་འདི་བརྒྱུད་པ་དང་ཚུལ་ཁྲིམས་རྣམ་པར་དག་པ་ཕན་སེམས་བག་ཙམ་ལ་རྟེན་ཡིན་སུ་འཆོལ་འཆོལ་བྱེད་ཡིན་གདའ་བ་སྨོན་ལམ་ཡིན་པས་ཕན་ཡོན་ཙམ་རེ་ཡོང་ནས་མཆི་ཡི།
གཙོ་བོར་བྱང་ཆུབ་ཀྱི་སེམས་དགོས་པ་ལགས་མོད་གསུངས། ཡང་དགེ་བཤེས་སྟོང་ལུང་པ་ཀུན་བླ་མ་འདས་མཆོད་མི་ཐོབ་པ་ལ་འདས་མཆོད་བྱས་ན་བླ་མ་ཉིད་ལ་གནོད། ཉེས་དམིགས་ཆེན་པོ་ཡོད་གསུང་ཡིན་བཀའ་སྩལ་མང་པོ་གསུངས་སྐད་དེ་ཇི་ལྟར་མཆི་ཞུས་པས། དེ་དངོས་གྲུབ་ཞུ་བའི་ཚུལ་གྱིས་མཆོད་པ་འབུལ་བ་དང་། དགེ་གཏོང་གི་ཚུལ་གྱིས་འབུལ་བ་གཉིས་ཡིན། དངོས་གྲུབ་ཞུ་བའི་ཚུལ་གྱིས་འདས་མཆོད་བྱེད་པ་ལ་བླ་མ་ཚད་ལྡན་གཅིག་ལ་བྱེད་པ་ཡིན། དགེ་གཏོང་གི་ཚུལ་གྱིས་བྱེད་པ་ལ་ཚད་ལྡན་མི་དགོས། ཕ་དང་མ་ལའང་བྱར་བཏུབ་ཕན་ཡོན་འབྱུང་གསུངས། ཤེས་པའི་སྤྲིང་ཡིག་ལས། ཇི་ལྟར་བདེ་གཤེགས་སྐུ་གཟུགས་ཤིང་ལས་ཀྱང་། །
བགྱིས་པ་ཅི་འདྲ་ཡང་རུང་མཁས་པས་མཆོད། ། བགྱི་བ་ཅི་འདྲ་ཡང་རུང་། དེ་ཅི་འདྲ་བ་གཅིག་ལ་འབྲུ་གནོན་ཞུས་པས། དེ་རྟེན་ལ་བརྙས་པ་སྤོང་བའི་ཚིག་ཡིན། རྒྱུ་ངན་པ་དམིགས་ཀྱིས་བསལ་བ་ཡིན་པས། བཟོ་ལེགས་རུང་ཉེས་རུང་། རྒྱུ་བཟང་རུང་ངན་རུང་། རབ་གནས་ཡོད་རུང་མེད་རུང་མཁས་པའི་སྐྱེ་བོ་གཅིག་ཡིན་ཕན་ཆད་དེ་མཆོད་རང་དགོས། ཤུགས་ལ་མི་མཁས་པའི་སྐྱེ་བོ་ལ་གཏད་པ་མེད་བྱ་བ་ཡིན་གསུངས། འོན་ཀྱང་།
རབ་གནས་མ་བྱས་ལྷ་རྣམས་ལ། ། ཕྱག་དང་མཆོད་པ་འབྲས་བུ་མེད། ། བྱ་བ་གསུངས་ནས་གདའ་བ་དེ་ཇི་ལྟར་ལགས་ཞུས་པས། དེ་བློ་ཤིན་ཏུ་དམན་པ་ལ་དགོངས་ནས་གསུངས་པ་ཡིན་ངེས་དོན་མིན་གསུངས། ཡང་མདོ་ཁམས་ཀྱི་ལྷ་རིགས་དྲུག་པོ་འདི་ཐོགས་བཅས་ཀྱི་གཟུགས་སུ་གདའ་བ་ལ། ཤི་ཙ་ན་རོ་མི་ཡོང་བ་ཇི་ལྟར་ལགས་ཞུས་པས། དེ་ད་ལྟ་མི་ལུས་ཤིན་ཏུ་བཟང་བ་སྒང་ལ་བཞག་པ་ཅིག་ཡིན་ཀྱང་། ནད་ཚབས་ཆེན་ཅིག་གིས་ལོ་སྐོར་དུ་ཟིན་ན་སྔར་གྱི་དབྲིས་ཙམ་ཡང་མེད་པར་གྲོད་སྐོགས་ཐབ་ཏུ་བསྲེགས་པ་བཞིན་དུ་བཞུ་ནས་ཆ་བ་ཡིན་གསུངས། དེ་བཞིན་དུ་ལྷ་སོ་སོའི་ཞག་བདུན་གྱི་འཆི་ལྟས་བྱུང་བས་སྡུག་དྲགས་ནས་ལུས་པོ་དངོས་མེད་དུ་བཞུགས་ནས་ཆ་བ་ཡིན་གསུངས། ཡང་འཁོར་བ་ལ་འཇུག་དོང་སྤྲུགས་ཡོང་མི་ཡོང་ཞུས་པས།
འདི་ལ་ཐོག་མ་མེད་པ་ནས་ཆོས་པ་ཕྱེད་ཀྱིས་ཡོང་ཟེར། ཕྱེད་ཀྱིས་མི་ཡོང་ཟེར་བ་ལ་ལྕེ་ཟད་པ་ལགས་སྐད། ལུང་གཉིས་ཀ་ལ་བདོག དོན་ལ་མི་ཡོང་བ་ལགས་གསུངས། འོ་ན་སེམས་ཅན་ཐམས་ཅད་ལ་དེ་བཞིན་གཤེགས་པའི་སྙིང་པོ་ནི་ཡོད་པར་གསུངས། སྙིང་པོ་ཡོད་ཙ་ན་འཇུག་ཐམས་ཅད་སངས་རྒྱ་བ་ལས་ཅང་བདོག་གམ། ཡང་སེམས་ཅན་ལ་གསར་སྐྱེ་ནི་མི་སྲིད་པ་གདའ། འཁོར་བ་ན་ཡོད་པ་འདི་རྣམས་སངས་རྒྱས་བྱང་ཆུབ་སེམས་དཔའ་རེ་རེས་ཀྱང་སྐད་ཅིག་རེ་རེ་ལའང་དཔག་ཏུ་མེད་པ་སྒྲོལ་བར་འདུག སྐད་ཅིག་འདི་ལ་སངས་རྒྱས་ལ་སངས་མི་རྒྱ་བྱ་བའི་སྐད་ཅིག་ནི་མེད་པར་འདུག དེ་ཙམ་ན་མཛད་པ་ལས་འོས་ཅང་བདོག་གམ་ཞུས་པས།
དེ་སེམས་ཅན་ལ་ཚད་ཅིག་ཡོད་ན་ཁྱོད་ཀྱི་དུག་ཡིན། སངས་རྒྱས་རེ་རེས་སེམས་ཅན་རེ་རེའི་དོན་ལས་མ་བྱུང་ཡང་འཇུག་མཛད་པ་ལས་འོས་མེད་དེ། ཚད་མེད་དེ་ནམ་མཁའི་ཁམས་ཀྱི་རང་བཞིན་དེ་ཡང་ཕ་མཐའ་མེད། སེམས་ཅན་རང་བཞིན་གང་ཡིན་དེ་ཡང་ཕ་མཐའ་མེད། ། བགྱི་བ་ངེས་པའི་ལུང་ཡིན། འདིའི་ཐད་ཀ་ན་སྔོན་གངས་པ་ཤེའུ་བྱ་བའི་རིགས་པ་བ་ཆེན་པོ་ཅིག་བྱུང་བས་ཁོང་དོང་སྤྲུགས་མི་ཡོང་བར་འདོད། རིགས་པ་རེ་ཞིག་འོང་བར་འདོད་པས། དེར་ཁོ་ལག་པ་འདོམ་བཤད་དེ་བརྐྱངས་ནས། ངའི་རྒྱབ་ཕྱོགས་ཀྱི་ནམ་མཁའ་དང་། མདུན་ཕྱོགས་ཀྱི་ནམ་མཁའ་གཉིས་རྒྱ་གང་ཆེ་ཟེར་སྐད།
དེར་མདུན་ན་ཡོད་པ་ཀུན་བཤེད་མཉམ་ཟེར་སྐད། ཁོས་མཉམ་མམ་བྱས་པས་མཉམ་ཟེར་སྐད། དེ་ནས་ཁོས་མདུན་ཕྱོགས་ན་ཕར་གོམ་པ་ལྔ་དྲུག་ཙམ་རྒྱང་སྟེ་མཆོངས་ནས། ད་མདུན་ཕྱོགས་དང་རྒྱབ་ཕྱོགས་གཉིས་རྒྱ་གང་ཆེ་ཟེར་སྐད། དེར་སྨྲ་རྒྱུ་མ་བྱུང་སྐད། དེ་སྔ་མ་དེ་རྒྱ་མཉམ་པའི་ཤེས་བྱེད་ཡོད་ན། གོམ་པ་ལྔ་དྲུག་ནང་དུ་ནུད་པ་དེས་རྒྱབ་ཕྱོགས་ཀྱི་ནམ་མཁའ་རྒྱ་ཆེར་ཆ་ལ་མདུན་ཕྱོགས་ཀྱི་ནམ་མཁའ་ཆུང་དུ་ཆ་ཐང་སྟེ་མི་རྙེད་པ་ཡིན། ཁོའི་རིགས་པ་འདི་ལ་མཁས་པ་ཐམས་ཅད་མགུ་བར་གདའ། ཡང་འོ་སྐོལ་གྱི་སྟོང་གསུམ་འདི་ཉུངས་ཀར་གྱིས་བཀང་ནས་སྐྱེས་བུ་སྟོབས་ཆེན་གཅིག་གི་ཐུ་བར་བླུགས་ནས། སྟོང་གསུམ་རེ་རེ་ལ་གོམ་པ་རེ་རེ་བྱས་ནས་ཉུངས་ཀར་རེ་རེ་བཞག་ཀྱང་།
ཉུངས་ཀར་ཟད་ཙ་ན་ཤར་ཕྱོགས་གཅིག་པུའི་སྟོང་གསུམ་ཆུང་དུ་མི་ཆ་བ་ལགས། དེ་ཕན་ཆོད་བསམ་པའི་ཡུལ་མ་ལགས། དེས་ཕྱོགས་ཀུན་མཚོན་པ་ལགས། ཡང་དེ་བཞིན་གཤེགས་པའི་འཕྲིན་ལས་ལ་རྒྱུན་ཆད་ཡེ་མེད་པར་གསུངས། དོང་སྤྲུགས་ན་འཕྲིན་ལས་རྒྱུན་ཆད་ནས་ཆ་སྟེ། འཕྲིན་ལས་རྒྱུན་ཆད་མི་སྲིད་པས། དེས་ན་སེམས་ཅན་སྤྱི་བཙན་ལ་འཁོར་བ་ལ་མཐའ་མེད་པ་ལགས་གསུངས། སློབ་དཔོན་ཞི་བ་ལྷའི་བླ་མ་དངོས་གང་ཡིན། སློབ་མ་དངོས་གང་ཡིན་ཞུས་པས། སློབ་དཔོན་ཞི་བའི་ལྷ་ལ་སོ་སོ་སྐྱེ་བོའི་བླ་མ་མེད།
འཇམ་དཔལ་གྱིས་རྨི་ལམ་དུ་ཆོས་གསུངས། དེ་ལ་བྲོད་ཀྱིན་གསོལ་བ་བཏབ་པས་དངོས་སུ་བྱོན་ནས་ཆོས་གསུངས་པས་འཇམ་དཔལ་ཉིད་བླ་མ་ཡིན། དེ་ནས་བསྒོམ་གྱིན་བསླབ་བཏུས་རྒྱལ་བའི་བཀའ་ལ་བརྟེན་ནས་བརྩམས། དེའི་འགྲེལ་པར་སྤྱོད་འཇུག་དབུགས་ཐོག་གཅིག་ལ་གསུངས་པ་ལ་ཚིགས་སུ་བཅད་པ་བདུན་བརྒྱ་པ་གཅིག སྟོང་ཐམ་པ་གཅིག སྟོང་བཞི་བཅུ་པ་གཅིག རྒྱས་བསྡུས་གསུམ་དུ་ཟིན་ནས་བྱུང་བ་ལ། གང་དག་ཞུས་པས་སྟོང་པ་དག་གསུངས། བསླབ་བཏུས་བྱ་བ་ཅི་ལ་ཟེར་ཞུས་པས། ངའི་གཟིམས་ཁང་ན་ཤོག་རིལ་དུ་བྲིས་ནས་ཡོད་གསུངས།
དེ་རྣམས་ལ་ཡང་མིང་འདི་ཡིན་མི་གསུངས་པ་གདའ། མདོར་ན་ཆོས་འདི་གཉིས་འཇམ་དཔལ་གྱི་གསུང་དངོས་དང་འདྲ་བ་དང་། སློབ་དཔོན་ལ་བྱང་ཆུབ་ཀྱི་ཐུགས་ཁྱད་པར་དུ་འཕགས་པ་མངའ་བས་སེམས་ཅན་ལ་ཕན་ཆེ་བ་དང་དར་བ་འདི་བྱུང་བ་ཡིན་གསུངས་ནས། ཆོས་རྗེ་པའང་ཐུགས་གཙིགས་ཤིན་ཏུ་ཆེ་གསུངས། གསང་སྔགས་འདི་སྡེ་སྣོད་གསུམ་གང་གི་ཁོངས་སུ་གཏོགས་ཞུས་པས། སེམས་འདུལ་བར་བྱེད་པ་མཐར་ཐུག་པ་སྔགས་ཡིན་པས་འདུལ་བའི་ཁོངས་སུ་གཏོགས་བྱ་བ་དང་། མན་ངག་མངོན་པར་རྟོགས་པའི་རྒྱུད་ཀུན་ནས་ནང་གི་མངོན་པ་བྱ་བར་མིང་བཏགས་པ་དང་། ཡང་། མདོ་སྡེ་འདི་ཡི་གཟི་བརྗིད་ཀྱིས། ། མདོ་སྡེ་འདི་ནི་མཉན་བྱས་ན། །
ཞེས་པ་ལ་སོགས་པ་མདོ་སྡེར་མིང་བཏགས་པའང་མང་བར་གདའ། སྔགས་ཐེག་པ་མཐོ་བས་སྡེ་སྣོད་གསུམ་སུས་ཐོབ་བྱས་པའི་བཞད་དུ་གདའ། ཆོས་རྗེ་པ་མདོ་སྡེའི་ཁོངས་སུ་སྡེབས་གསུངས། སྔགས་གསར་རྙིང་གི་ཁྱད་པར་གང་ཡིན་ཞུས་པས། འགྱུར་སྔ་ཕྱི་ཡིན་གསུངས། ཡི་གེ་དྲུག་པ་འདི་བོད་སྐད་དུ་བསྒྱུར་ན་ཇི་ལྟར་ལགས་ཞུས་པས། ཨོཾ་ནི་སྐུ་ཡིན། མ་ཎི་ཐབས་ཡིན། པདྨེ་ཤེས་རབ་ཡིན། ཧཱུྃ་ཐུགས་ཡིན་པས།
སྐུ་ཐབས་ཤེས་རབ་ཐུགས་བྱ་བ་ཡིན་གསུངས། སངས་རྒྱས་འདས་ནས་ལོ་དུ་ཆ་ཞུས་པས། བཞུགས་གདན་གྱི་འོག་ན་སླེའུ་ཡོད་པ་ཡར་བསལ། དབུ་དུད་མཛད་ནས་ས་ལ་ཕྱག་གིས་རྩིས་ཀྱི་རི་མོ་མང་པོ་གཅིག་མཛད་ནས། སུམ་སྟོང་བཞི་བརྒྱ་སོང་ནས་གདའི་གསུངས། ཇོ་བོ་ཤཱཀྱ་འདིས་སྔར་བོད་དུ་ལོ་ཇི་ཙམ་སོང་། ད་དུ་བཞུགས། བཞུད་ཙ་ན་གར་བཞུད། བཞུད་ལུགས་ཇི་ལྟར་བཞུད་ཞུས་པས། བཞུད་པ་ཀླུའི་ཡུལ་དུ་བཞུད།
བཞུད་ལུགས་ཆབ་ལ་བཞུད། ལོ་རྩིས་དེ་ལྐོག་ཏུ་བཤད་པར་བགྱིའི་གསུངས། སྐབས་འདིར་བདག་གི་མདོར་ཆུ་བཙགས་ནས་འོང་བས། ཁྱེད་དབྱིབས་སྒུར་བར་གདའ། ནད་ཁམས་འདྲའི་བྱེད་པ་ལགས་སམ། མལ་སར་ཡུན་རིང་བས་ལན་པ་ལགས་གསུངས། ནད་ཁམས་འོང་མ་མྱོང་། མཚམས་ཡུན་རིང་བས་ཚོགས་མི་ཐུབ། ངོ་མི་ཁྱོགས། གཉའ་ཆགས་ཐབས་སུ་སོང་བས་ལན་པ་ལགས་བགྱིས།
ངེད་ཀྱིས་བསམ་ཙ་ན་ཁྱེད་ཞལ་རས་སྨུག་སྡུད་དེ་གཉིས་སུ་མུ་འགྲམ་སེ་ཙིག་གེ་པ་གཅིག་ཡོད་དེ་འོང་སྙམ་ཙ་ན། དབུ་སྐྲ་དང་ཞལ་རས་གཉིས་ཀ་དཀར་པོར་གདའ། ཁྱེད་ཀྱི་བསམ་པའི་ང་དེ་དང་མཐོང་བའི་ང་འདི་གཉིས་ཨེ་འདྲ་བར་འདུག་གསུངས། དེ་མཐོང་བ་འདི་མཛེས་ལ་གཟི་བརྗིད་ཆེ་བར་གདའ་བགྱིས། ཡང་ཁྱེད་ཀྱིས་མཁན་སློབ་མཛད་ཨེ་མྱོང་གསུངས་པས། འཆོལ་པ་འདྲ་བ་བྱུང་བ་ཡིན་ཏེ་ངེད་ཀྱི་བླ་མ་གོང་མ་རྣམས་མི་མཛད་པར་གདའ་བས་བྱེད་མ་མྱོང་བགྱིས། བཀའ་གདམས་པ་གོང་མ་དེ་རྣམས་མཁན་སློབ་མི་མཛད་པའི་རྒྱུ་མཚན་ཅི་ཡིན་མ་འཚལ། མི་བགྱིད་པར་གདའ་ཞུས་པས། དེ་ལ་བླ་མ་འདི་ལྟར་ཡིན་ནམ། འདི་ལྟར་ཡིན་ནམ་རྒྱུ་མཚན་འགའ་གསུངས་སོ། །
ཡང་ཁྱོད་ཀྱིས་མཚམས་ཀྱི་རིང་ལ་དགེ་སྦྱོར་གྱི་དམ་བཅའ་ཇི་ལྟར་བགྱིས་གསུངས་པས། ནང་མོ་སྔ་བར་ལངས་པ་ནས། ། སྐྱབས་འགྲོ་སེམས་བསྐྱེད་སྔོན་སོང་བའི། ། ཆོས་སྤྱོད་གོ་རིམ་མ་ལོག་ཅིང་། ། སྦྱོར་དངོས་རྗེས་ཀྱིས་ཟིན་པ་ཡི། ། ཉིན་ཞག་ཕྲུགས་གཅིག་བྱ་བ་ལ། ། ལུས་ཀྱི་སྡིག་པ་སྦྱང་བའི་ཕྱིར། ། ལྷ་ཕྱག་ཉིས་བརྒྱ་བསྐོར་བ་དེ། ། ངག་གི་ཉེས་པ་སྤང་བ་ལ། ། དང་པོ་ལྟུང་བཤགས་བསྒྲུབ་པ་རབ། །
དོན་ཞགས་གཟུངས་རིང་བཅུ་བཞིའི་ལུགས། ། དཔལ་ལྡན་ངན་སོང་སྦྱོང་བ་དང་། ། རྣམ་དག་སྙིང་པོ་ཉི་ཤུ་གཅིག ། སྡུད་པ་ཚར་ལྔ་མངོན་རྟོགས་དང་། ། མཚན་མང་མདོ་ལྔ་ཚར་རེ་ལྷག ། སྙིང་པོ་དེ་བཞིན་གཤེགས་པ་དང་། ། ཆོས་སྐྱོང་ཡི་དམ་ལྷ་བཞི་ལ། ། བརྒྱ་བརྒྱ་ཡན་ཆད་གྲུབ་ཚད་རེ། ། ལྷག་ཆད་སྐྱབས་འགྲོ་གསུམ་ལ་བརྩི། ། ཡིད་ཀྱི་སྒྲིབ་པ་སྦྱང་བའི་ཕྱིར། །
དེ་རྣམས་བསམ་པས་ཟིན་པ་དང་། ། ཞེན་མེད་སྒྱུ་མའི་སྤྱོད་པ་ཡི། ། ལམ་རིམ་ཐུན་རེ་མ་ཆག་ཙམ། ། མདོ་རྒྱུད་བསྟན་བཅོས་བལྟ་བ་དང་། ། གློ་བུར་དང་ནི་རྒྱུན་གཏོར་སོགས། ། གཏོར་མས་ལུས་ངག་ཡིད་གསུམ་གྱི། ། སྒྲིབ་པ་སྤྱི་སོར་སྦྱང་བ་ཡིན། ། ཡན་ལག་བདུན་པ་ལ་སོགས་པའི། ། ཕྲན་ཚེགས་རྣམས་ལ་གྲངས་མི་དགོས། ། ཡི་གེ་བརྒྱ་པས་ཐམས་ཅད་ཀྱི། །
ལྷག་ཆད་ཉམས་པ་མ་ལུས་བསྐོང་། ། དེ་ལྟར་ཉིན་ཞག་ཟླ་བ་ལོས། ། ཚེ་ཕུལ་འཆི་ཁར་བྲོད་པ་གཅིག ། ཁོ་བོའི་དགེ་སྦྱོར་དམ་བཅའ་ལགས། ། བགྱིས་པས། འཇམ་དཔལ་སེར་པོ་འོ་སྐོལ་གཉིས་མི་ཚེ་གསོན་སྐྱལ་དུ་སོང་འདུག དེ་ཚེ་ཡི་གེར་བྲིས་ཤིག་གསུངས། ཡང་གླང་རི་ཐང་པའི་བློ་སྦྱོང་ཚིག་བརྒྱད་པ་བྱ་བ་གཅིག་ཡོད་པར་འདུག་པ་དེ་ཅི་འདྲ་བ་ཅིག་ཡིན་གསུངས་པ་ལ། བདག་གི་ཚིག་བརྒྱད་པོ་ཤར་བས། དེའང་ལེགས་པ་ཅིག་སྣང་བས་བྲིས་ཤིག་གསུངས།
ཡང་ཁྱེད་བཀའ་གདམས་པའི་ལམ་གྱི་རིམ་པ་དེ་ཇི་འདྲ། དེ་གཞུང་གང་ལ་བརྟེན་པ་ཡིན་གསུངས་པ་ལ། ངེད་བཀའ་གདམས་པའི་ལམ་གྱི་རིམ་པ་འདིས། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས། བྱམས་པ་སྙིང་རྗེ། བདག་མེད་རྣམ་པ་གཉིས། ཆོས་སྐུ་འཕྲིན་ལས་དང་བཅས་པ་གཅིག་སྟོན།
བཀའ་གདམས་པའི་གླང་བུ་ཉལ་ས་ཡིན་པ། འདི་གང་གིས་འཁྲིད་པ་དེ་རྩ་བའི་བླ་མ་ཡིན། འདིའི་ལྟ་བ་གཏན་ལ་འབེབས་པ་དབུ་མ་བདེན་ཆུང་། བསྒོམ་པ་གཏན་ལ་འབེབས་པ་དབུ་མའི་མན་ངག སྤྱོད་པ་གཏན་ལ་འབེབས་པ་བྱང་ཆུབ་ལམ་སྒྲོན། དེ་ལྟར་གཞུང་གསུམ་པོ་དེ་ལམ་རིམ་གྱི་རྒྱབ་ཏུ་འོང་བ་ལགས་བགྱིས་པས། ཁྱེད་ཀྱི་དེ་ལེགས་པར་སྣང་། ངས་རིན་ཆེན་སྒང་པ་ལ་ལམ་རིམ་འདི་གཞུང་གང་ལ་བརྟེན་པ་ལགས་བགྱིས་པས། གཞུང་ཡོ་ནས་འདྲེན་པ་ལགས་ཟེར་བ་གཅིག་ལས་མ་བྱུང་། སྤྱིལ་ཕུ་བ་ལ་དེ་སྐད་བྱས་པས།
སྐྱེས་བུ་གསུམ་ལ་བརྟེན་པ་ལགས་ཟེར་བ་གཅིག་བྱུང་གསུངས། དེ་ལྟ་བུ་ཡང་མང་པོ་གཅིག་གསུངས་སོ། ། ཡང་བདག་གི་བླ་མའི་ཕ་མེས་འཁོན་ཀླུའི་དབང་པོ་བསྲུངས་པ་དེ་དུས་ཚོད་ནམ་བྱུང་། རྒྱལ་པོ་གང་དང་དུས་མཚུངས་བགྱིས་པས། དེ་རྒྱལ་པོ་ཁྲི་སྲོང་ལྡེའུ་བཙན་ལ་ལོ་ཙཱ་བ་དགུ་ཡོད་པའི་ཤེས་རབ་ཆེ་ཤོས་ལགས། འཇམ་དཔལ་གྱི་སྤྲུལ་པ་ཡིན་དེ་དང་དུས་མཚུངས་གསུངས། དེ་ནས་བླ་མ་ཡན་ཆད་ལ་མི་རབས་དུ་ཐལ་ཞུས་པས། བཅོ་ལྔ་བཅུ་དྲུག་སོང་ནས་གདའ་གསུངས། འོ་ན་ཆོས་རྗེ་པ་འདས་ཙ་ན་རྒྱ་གར་ཤར་ཕྱོགས་མུ་མུ་ནེའི་ཡུལ་དུ་རྒྱལ་པོ་ཉི་མའི་སྟོབས་འཕེལ་གྱི་སྲས་སུ་འཁྲུངས་པ་ཡིན་ཟེར་བའི་ཡི་གེ་གདའ་བ་དེ་ཆོས་རྗེ་པ་ཉིད་གསུངས་པ་ལགས་སམ་ཞུས་པས། དང་པོ་དེ་ང་ལ་མི་གསུངས་ཏེ།
བི་ཇི་སྨན་པ་ལ་དེ་སྐད་གསུངས་སྐད། དེ་ནས་ངེད་ཀྱིས་ཞུས་པས་ཀྱང་ཞལ་གྱིས་བཞེས་ཏེ། མཚམས་སུ་ལོ་འགའ་སྐྱེ་བ་གཞན་ཅིག་གིས་བར་དུ་གཅོད་པར་གདའ། ད་ཙམ་འཁྲུངས་ནས་ལོ་ཤས་ལོན་པ་དེ་སྐད་ལགས་གསུངས། འོ་ན་བླ་མ་ལ་ཆོས་མང་དུ་ཐོས་པ་ཀུན་གྱི་ཚིག་དོན་ལ་རྟོག་དཔྱོད་ཐོངས་པས་བླ་མའི་ཡོན་ཏན་རྟོགས་ནས་འོང་། ཡུན་རིང་དུ་འགྲོགས་པ་ཀུན་གྱིས་ཡོངས་སུ་འདྲི་བ་དང་། སྤྱོད་ལམ་གྱི་སྒོ་ནས་ཡོན་ཏན་རྟོགས་ནས་འོང་བ་ལ། བདག་གིས་ཆོས་ཐོས་པར་ཡང་མི་འདུག འགྲོགས་པའི་སྐལ་བ་ཡང་མི་འདུག་པས། བླ་མས་སྐུ་ཆེ་བའི་ཡོན་ཏན་ཅིག་གསུང་བ་ཞུ་དང་བགྱིས་པས།
སྐུ་ཆེ་བའི་ཡོན་ཏན་ག་རེ་ཅི་ཡོད་ན་གསུངས་ནས་འཛུམ་འཛུམ་བཞུགས། སྐུ་ཆེ་བའི་ཡོན་ཏན་དེ་ཚེ་སྔ་མ་ཕན་ཆོད་སྦྱིན་པ་བཏང་བའི་ཞད་དུ་གདའ། གར་བསྡད་བསྡད་དུ་ལོངས་སྤྱོད་ཕུན་སུམ་ཚོགས་པར་འོང་བར་འདུག ཚུལ་ཁྲིམས་བསྲུངས་པའི་ཞད་དུ་གདའ། མི་ལུས་གཙང་མ་ཐོབ་ནས་འདུག བཟོད་པ་བསྒོམས་པའི་ཞད་དུ་གཟུགས་བཟང་ཞིང་མཛེས་པར་གདའ། གཞན་ཡང་དགེ་བ་ཕལ་གྱི་ཆ་མཐུན་ཚང་ཞེས་བྱ་བ་ལ་སོགས་པ་ཆོས་ཀྱི་རྒྱལ་པོ་རང་ཉིད་ཀྱི་རྣམ་ཐར་ངོ་མཚར་ཅན་དུ་མ་བཀའ་སྩལ་ཞིང་། ཐེག་པ་ཐུན་མོང་དང་ཐུན་མོང་མ་ཡིན་པའི་ཟབ་པ་དང་རྒྱ་ཆེ་བའི་ཆོས་ཚུལ་དུ་མའི་རྒྱས་བཤད་དང་དོན་བསྡུས་སོགས་གང་གསུངས་ཀྱང་དེ་ཁོ་ན་ལ་སྦྱངས་པ་ལྟ་བུའི་ཚུལ་གྱིས་ཡུན་རིང་དུ་གསུངས་ཤིང་། ཁྱད་པར་སྡེ་སྣོད་ཀྱི་ཆོས་ཀྱི་རྗེས་ལ་སྐུ་ལ་དངོས་སུ་གསོལ་པའི་བླ་གོས་ཕུད་ནས་བདག་ལ་གནང་། འདི་ཡིས་རྣལ་འབྱོར་འགྲུབ་ཀྱིས་གསུངས། །
ཞེས་སོགས་གསུང་བགྲོས་དྲན་ཙམ་ན། ། བདག་གི་ལུས་ཀྱི་བ་སྤུ་འགུལ། ། གནང་བའི་ཆོས་གོས་མཐོང་རེས་ཀྱི། ། མིག་གི་ནང་ནས་མཆི་མ་དཀུ། ། ཁྱོད་མཐོང་གསུང་ཐོས་འབྲེལ་འཇོག་རྣམས། ། སྐྱེ་ནས་སྐྱེ་བ་ཐམས་ཅད་དུ། ། ད་ནི་དོན་དང་བཅས་ལགས་པས། ། དགའ་བར་གྱིས་ཤིག་འབྲས་བུ་ཡོད། ། ཁྱོད་ལ་བརྟེན་ནས་བདག་སོགས་ཀྱིས། ། ཐུགས་དང་འགལ་བའི་ཉེས་པ་རྣམས། །
མེ་དང་བྲལ་བའི་དུ་བ་བཞིན། ། ནམ་མཁའི་དབྱིངས་ལྟར་དག་གྱུར་ཅིག ། ཁྱོད་ཀྱི་ཡོན་ཏན་རྒྱ་མཚོ་ལས། ། ས་རླན་ཙམ་ཞིག་གོས་པ་ཡི། ། དགེ་བས་བདག་དང་འགྲོ་དྲུག་རྣམས། ། བླ་མའི་ཞབས་དྲུང་སྐྱེ་བར་སྨོན། ། ཞབས་དྲུང་སྐྱེས་ནས་ཐུགས་མཉེས་ཏེ། ། རྣམ་ཐར་ཐམས་ཅད་རྫོགས་བསླབས་ནས། ། སྐྱབས་མེད་མགོན་དང་བྲལ་བ་ཡི། ། ཁམས་གསུམ་སེམས་ཅན་སྒྲོལ་བར་ཤོག །
དྲིས་ལན་གྱི་ཡི་གེ་བྲལ་གྲུལ་རྡོག་པོ་འགའ་ཞིག་པོ་འདི་ཚོ་ནི་ཤཱཀྱའི་དགེ་སློང་ནམ་མཁའ་འབུམ་ལོ་དྲུག་ཅུ་རེ་གཅིག་ལོན་པ་གཅིག་གི་བླ་མ་ཆོས་ཀྱི་རྒྱལ་པོ་ལུག་ལོ་པ་སུམ་ཅུ་སོ་གསུམ་ལོན་པ་གཅིག་ས་སྐྱ་པའི་རྩིས་ལུགས་ཀྱི་མེ་མོ་ཡོས་བུའི་ལོ་སྨིན་དྲུག་ཟླ་བའི་ཚེས་བཅོ་ལྔའི་དགོངས་མོ་འདམ་དུ་ཆག་ཕེབས། བཅུ་དྲུག་གི་ནུབ་མོ་ནས་མཇལ་ནས། ནུབ་བདུན་དུ་དྲི་བ་འདི་ཚོ་དང་། གཞན་ཡང་སེམས་བསྐྱེད་དང་བླ་མའི་རྣལ་འབྱོར་ལ་སོགས་པས་དབུ་བྱས་པའི་སྒྲུབ་ཐབས་དང་ཆོས་དཔག་ཏུ་མེད་པ་རང་གིས་མིང་ཐོན་ཚད་གནང་། ཉི་ཤུ་དྲུག་གི་ནང་མོ་མཉམ་གྱེས་བྱས། གནམ་སྟོང་གི་ནུབ་མོ་འཆད་ཁར་སླེབ། མགོའི་ཟླ་བའི་ཚེས་གཅིག་ལ་གོ་ཚོད་དྲན་པ་གསོ་བའི་ཆེད་དང་། གཞན་ཡང་འཕགས་པ་ནོར་བཟང་གི་རྣམ་པར་ཐར་པ་ལས། དགེ་བའི་བཤེས་གཉེན་ཡིད་ལ་བྱེད་པ་དང་མ་བྲལ་བས། དོན་ཐམས་ཅད་འགྲུབ་པར་གསུངས་པ་དང་།
འཕགས་པ་རྟག་ཏུ་ངུ་ཡང་འཕགས་པ་ཆོས་འཕགས་དང་འཕྲད་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཐམས་ཅད་བསྡུས་པ་ནམ་ཐོས་སེམས་པ་ཡིད་ལ་བྱེད་པ་གཞན་གང་ཡང་མ་བགྱིས་པས་ལམ་ཐམས་ཅད་རྒྱུད་ལ་སྐྱེས་པ་དང་། པོ་ཏོ་བའི་གདམས་ངག་ནས་ཀྱང་། མན་ངག་ཐམས་ཅད་བསྡུས་པའི་མགོ་ནི་དགེ་བའི་བཤེས་གཉེན་མི་གཏོང་བ་ཡིན། དེ་ལ་དད་དང་བྱང་ཆུབ་སེམས་སོགས་ཀུན་འབྱུང་ཡོན་ཏན་ཀུན་གྱི་གཏེར་ཡིན་པ་ལ་སོགས་པ་གསུངས་པ་དང་། མདོར་ན་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་དགེ་བའི་བཤེས་གཉེན་ལ་བརྟེན་ནས་སྐྱེ་བའི་རྒྱུ་མཚན་དཔག་ཏུ་མེད་པ་ཡོད་པར་ཐོས། ཅུང་ཟད་གོ་ནས་ཡིག་རྡོག་འགའ་བྲིས་པ་འདི་སྣོད་དང་མི་ལྡན་པ་གཞན་གྱིས་མི་མཐོང་བར་གྱུར་ཅིག སྦས་ཀྱང་མི་ལག་འཆུགས་ནས་མཐོང་ནས་མ་དད་པ་སྐྱེས་ན། དེའི་སྡིག་པ་བདག་རང་ལ་སྨིན་པར་གྱུར་ཅིག གལ་ཏེའམ་རྒྱ་ལམ་ན་དད་པ་དག་སྲིད་ན་དེའི་བསོད་ནམས་དེ་ཉིད་ཀྱིས་ཐོབ་པར་གྱུར་ཅིག བཀོལ་ལ་མ་འདྲིའི་བཀའ་རྒྱ་ཡོད་དོ། །
བདག་ནི་དགེ་བའི་བཤེས་གཉེན་གཞན་རྣམས་པས། ཁྱོད་ལ་སྐྱབས་སུ་མཆི་ལགས་ཀྱི། ། དེ་ཅིའི་སླད་དུ་ཞེ་ན་ཁྱོད། སྐྱོན་མི་མངའ་ལ་ཡོན་ཏན་རྫོགས། ། ཡོན་ཏན་རྫོགས་ལུགས་བཤད་ན་ནི། ། སྐྱེ་བོ་ཕལ་གྱི་རྣར་མི་ཤོང་། ། དེ་ཕྱིར་རང་ཉིད་ཁ་བཙུམས་ནས། ། ལྐོག་ནས་གསོལ་བ་བཏབ་པ་དགའ། ། ཞེས་པ་དེ་རྣམས་ཀྱིས་ཆོས་རྗེ་བཀའ་གདམས་པ་ནམ་མཁའ་འབུམ་གྱིས་མཛད་པའི་ཆོས་ཀྱི་རྒྱལ་པོའི་རྣམ་ཐར་ཚན་པ་གཉིས་ནས་འབྱུང་ཚུལ་བསྟན་ཟིན་ནས། དེ་ལྟར་བདག་ཉིད་ཆེན་པོ་དཔལ་ལྡན་འཕགས་པའི་ཞབས་འདི་རྒྱལ་པོ་ཆེན་པོ་གང་གིས་གདན་འདྲེན་པའི་གསེར་ཡིག་པ་ནན་ཆེས་པ་ལ་བརྟེན།
ཤར་ཕྱོགས་ན་གནས་པའི་གདུལ་བྱ་དཔག་ཏུ་མེད་པ་ལ་ཐུགས་རྗེས་གཟིགས་ནས་སླར་ཡང་ཧོར་ཡུལ་དུ་བྱོན་པའི་ལམ་བར་དུ་དགེ་བའི་བཤེས་གཉེན་ནམ་མཁའ་འབུམ་དང་མཇལ་ནས་ཆོས་དང་མཐུན་པའི་གསུང་གླེང་མང་དུ་བྱུང་བས། བཀའ་གདམས་པའི་བཤེས་གཉེན་ཆེན་པོ་དེས་བླ་མ་འདིའི་མཛད་པའི་འཕྲིན་ལས་ཆ་ཤས་རྣམས་ཀྱང་ས་ལ་གནས་པའི་བྱང་ཆུབ་སེམས་དཔའི་མཛད་སྤྱོད་དང་ཁྱད་པར་གཏན་མེད་པར་ཤེས་ནས་ཡིད་ཆེས་ཀྱི་དད་པ་བརྟན་པོ་ཐོབ་སྟེ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་སོགས་པ་ཟབ་ཅིང་རྒྱ་ཆེ་བའི་ཆོས་ཀྱི་བཀའ་དུ་མ་ཡང་ནོས་ཏེ། དེའི་བར་ལ་བཀའ་གདམས་པ་ཆེན་པོ་དེས་བདག་ཉིད་ཆེན་པོ་འདིའི་ངོ་མཚར་བའི་རྣམ་པར་ཐར་པ་རྣམས་ཡི་གེ་འབྲི་བར་མཛད་པ་ནི་གོང་དུ་བསྟན་པ་དེ་དག་ཡིན་ལ། དེ་ལྟར་བླ་མ་འདིའི་གོང་དུ་ཕེབས་པའི་ལམ་བར་རྣམས་སུ་ཡང་སྐལ་ལྡན་གྱི་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་ནས། དེ་ནས་བདག་ཉིད་ཆེན་པོ་འདིའི་ཉི་མའི་དཀྱིལ་འཁོར་འོད་ཟེར་གྱི་དྲ་བས་བསྐོར་བའམ། བསིལ་ཟེར་བྱེད་རྒྱུ་སྐར་གྱི་ཚོགས་ཀྱིས་བསྐོར་བའམ། དེ་བཞིན་གཤེགས་པ་ཉན་ཐོས་ཀྱི་དགེ་འདུན་ལ་སོགས་པའི་སློབ་ཚོགས་ཀྱིས་བསྐོར་བ་ལྟར་སློབ་མའི་ཚོགས་རྒྱ་ཆེན་པོ་དང་བཅས་ཏེ་སའི་བདག་པོ་ཆེན་པོ་བཞུགས་པའི་གནས། བོད་ཀྱི་ཡུལ་ནས་དཔག་ཚད་བརྒྱ་ཕྲག་མང་པོའི་ལམ་ཤིན་ཏུ་བགྲོད་དཀའ་བའི་ཆུ་བོ་དུ་མ་དང་། ཐང་དང་། རི་རྒྱུད་དུ་མ་དང་།
ཟམ་པ་དང་། འཕྲང་ལ་སོགས་པ་དུ་མ་ལས་བརྒལ་ཏེ་རིམ་གྱིས་ཉི་འོག་གི་རྒྱལ་ཁམས་རྣམས་སུ་བྱོན་པར་གྱུར་ཏོ། ། འདི་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་ཐར་པ་སྟེ། བཅོམ་ལྡན་འདས་ཀྱིས་མདོ་ལས། བྱང་ཆུབ་སེམས་དཔའ་དག་གིས་ནི་དཔག་ཚད་བརྒྱའི་ཕ་རོལ་དག་ཏུ་ཡང་། སེམས་ཅན་རྣམས་ལ་དམ་པའི་ཆོས་སྟོན་དུ་འགྲོ་ཞེས་གསུངས་པ་ལྟར་ཡིན་ནོ། ། དེའི་ཚེ་རྒྱལ་པོ་ཆེན་པོའི་རྒྱལ་ཚབ་དམ་པ་སྲས་ཀྱི་ཐུ་བོ་ཇིམ་གྱིམ་ཞེས་བྱ་བ་དང་། བཙུན་མོ་དང་། བློན་པོའི་ཚོགས་རྒྱ་ཆེན་པོ་དང་བཅས་པ་ཐམས་ཅད་ཀྱིས་རྒྱ་གར་གྱི་གླང་པོ་ཆེ་ལ་རིན་པོ་ཆེའི་དྲ་བས་སྤྲས་པའི་ཁྲི་དང་། རིན་པོ་ཆེ་ཟ་ར་ཚགས་མངོན་པར་འཕྱར་བའི་གདུགས་དང་རྒྱལ་མཚན་དང་།
བ་དན་དང་། རོལ་མོའི་ཚོགས་རྒྱ་ཆེན་པོ་དུ་མ་དང་བཅས་པས་བསུ་བ་དང་། མཆོད་པ་རྒྱ་ཆེན་པོས་ཕོ་བྲང་ཆེན་པོར་གདན་དྲངས་ནས་ཟབ་པ་དང་རྒྱ་ཆེ་བའི་ཆོས་ཚུལ་དུ་མ་ཞུས་ཤིང་སངས་རྒྱས་ཀྱི་བསྟན་པ་ཀུ་མུདྡའི་ཚལ་ལ་ཟླ་བའི་འོད་ཟེར་ཤར་བ་ལྟར་ཆེས་ཆེར་གསལ་བར་མཛད་དོ། ། དེ་ནས་ལོ་དེའི་ཕྱི་ལོ་དཔོན་ཆེན་ཤཱཀྱ་བཟང་པོས་ལྷ་ཁང་ཆེན་མོའི་འགྲམ་བཏིང་། དེའི་ལས་ལ་ཁྲི་སྐོར་བཅུ་གསུམ་བསྐུལ་ཏེ་དཔོན་ཆེན་ཀུན་དགའ་བཟང་པོ་དང་སྦྲེལ་ནས་ཡོངས་སུ་རྫོགས་པར་གྲུབ་ཅིང་། གཞན་ཡང་རིན་ཆེན་སྒང་བླ་བྲང་། ལྷ་ཁང་བླ་བྲང་། དུས་མཆོད་བླ་བྲང་རྣམས་ཀྱང་བཞེངས། དེ་ནས་བླ་ཆེན་འདི་ཉིད་གོང་དུ་ཕེབས་ནས་དགུང་ལོ་སོ་དྲུག་པ་ལྕགས་ཕོ་རྟ་ལ་རྒྱལ་པོས་སླར་ཡང་དབང་བསྐུར་ཞུས་པའི་ཚེ། མི་ཉག་རྒྱ་རྒོད་རྒྱལ་པོའི་ཤེལ་དམ་ལ་བཅོས་བྱས་ནས་ཤེལ་དམ་གླིང་དྲུག་མ་དང་།
འཇའ་ས་ཁྱད་པར་ཅན་ཕུལ་ཏེ། གནམ་གྱི་འོག སའི་སྟེང་ན་རྒྱ་གར་ལྷའི་སྲས་པོ། སྤྲུལ་པའི་སངས་རྒྱས། ཡི་གེ་རྩོམ་མི། རྒྱལ་ཁམས་འཇིགས་སུ་འཇུག་པ་པོ། གནས་ལྔ་རིག་པའི་པཎྜི་ཏ་འཕགས་པ་ཏི་ཤྲཱི་ཞེས་པའི་མཚན་གསོལ། ཟང་ཟིང་གི་འབུལ་བ་ཡང་དངུལ་བྲེ་ཆེན་སྟོང་ར་ཅན། གོས་དར་ལྔ་ཁྲི་དགུ་སྟོང་ལ་སོགས་པ་དང་། མཇལ་རེས་ཀྱིས་མཐོང་ཕྱག་དང་མཇལ་དར་དངུལ་བྲེ་ཆག་མེད་སོགས་མཛད་པས།
རྒྱལ་པོའི་འཕྲལ་གྱི་འབུལ་བ་ཀུན་དྲིལ་བས་གསེར་བྲེ་བརྒྱ་ལྷག་པ་དང་། དངུལ་བྲེ་སྟོང་ར་ཅན། གོས་དར་བཞི་ཁྲི་ལ་སོགས་པ་བྱུང་བར་གྲགས་ཤིང་། དེ་ལྟར་ཧོར་གྱི་རྒྱལ་ཁམས་ཀྱི་འགྲོ་བ་མ་ལུས་པ་ཐེག་པ་ཆེན་པོ་ལ་བཀོད་དེ། བདེ་བར་གཤེགས་པའི་བསྟན་པ་རིན་པོ་ཆེ་ཉིན་བྱེད་ཀྱི་སྣང་བ་ལྟར་ཆེས་ཆེར་གསལ་བར་མཛད་ནས། དེ་ནས་སླར་བོད་ཡུལ་ལ་མྱུར་དུ་ཕེབས་པར་ཞལ་གྱིས་བཞེས་ཏེ་དགོངས་པ་གཏད་ནས། རྒྱལ་པོ་འཁོར་དང་བཅས་པ་ལ་མྱུར་དུ་ཕྱིར་ཕེབས་པའི་བཀའ་གནང་བ་ཡིན་ནའང་བླ་མ་འདི་གདན་འདེགས་པར་བརྩམས་པ་ནས་བཟུང་། གོང་མ་མི་དབང་ཆེན་པོའི་རྒྱུད་ལ་འཕགས་པའི་སྐུ་ཚེའི་ཚད་གཞན་སྣང་དུ་ཧ་ཅང་མི་རིང་བའི་ཚུལ་བསྟན་པ་ལ་བརྟེན་ནས་ཕྱིས་མཆོད་ཡོན་མི་མཇལ་བའི་རྟེན་འབྲེལ་གྱི་དབང་གིས་ཐུགས་འབྲལ་མི་ཕོད་པ་ལྟ་བུའི་ཉམས་འཁྲུངས་ནས་སྐྱེལ་ཐུང་ཞག་ནས་ཟླ་བར་སྤར། ཟླ་བ་ནས་ལོར་སྤར་ཏེ་བོད་ཀྱི་ཡུལ་སྦོམ་ར་ལྷའི་བྱ་འདབ། རྨ་གུ་རའི་ལྷ་གཞོལ།
རྨ་ཆུ་ཁུག་པའི་སའི་ཆར། ཉི་ཟླ་གཉིས་དང་ཚུལ་མཚུངས་པའི་ཡོན་མཆོད་གདན་འཛོམ་པ་ལ། མཐའི་རྒྱལ་པོ་ཡན་ལག་བཞིའི་དཔུང་ཚོགས་ལ་དབང་ཐོབ་པ་བཅུ་གཅིག་འཁོར་འབུམ་ཕྲག་མང་པོས་བསྐོར་བ་དང་བཅས་པས་ཟང་ཟིང་གི་མཆོད་སྤྲིན་དབྱར་དུས་ཀྱི་འཛིན་མ་རྒྱན་གྱིས་བཀླུབས་པ་བཞིན་ཡོན་མཆོད་གྱི་ཞབས་ལ་གཏུགས་ཏེ་བསྙེན་བཀུར་གྱ་ནོམ་པ་ཕུལ། དེའི་ཚེ་ནམ་མཁའ་དང་ས་གཞི་ཐམས་ཅད་ངོ་མཚར་བའི་སྣང་བས་ཁྱབ་ཅིང་། ཤར་ནུབ་ཀྱི་ཕྱོགས་གཉིས་ནས་སྤྲིན་དཀར་པོ་གླང་པོ་ཆེའི་སྣ་ལྟར་བརྐྱངས་པའི་སྣ་ལ་རྗེ་བཙུན་རྣལ་འབྱོར་དབང་ཕྱུག་བིརྺ་པ་དང་། རྗེ་ས་སྐྱ་པ་ཆེན་པོ་ཀུན་དགའ་སྙིང་པོ་ལ་རྒྱ་བོད་ཀྱི་བླ་མ་བརྒྱུད་པ་དང་། རྒྱལ་བ་སྲས་དང་བཅས་པས་བསྐོར་བ་ཞབས་དྲུང་དེ་ན་གནས་པའི་སྐལ་ལྡན་ཀུན་གྱིས་མངོན་སུམ་དུ་མཐོང་ཞིང་། འཛམ་གླིང་བྱེ་བ་ཕྲག་བརྒྱར་འགྲོ་བའི་དོན་དུ་འདི་ལྟ་བུའི་ཆོ་འཕྲུལ་གྱི་རྣམ་པར་སྤྲུལ་པ་བསམ་གྱིས་མི་ཁྱབ་པ་ཞིག་བསྟན་ཏེ། མདོར་ན་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་བློ་གྲོས་རྒྱལ་མཚན་དཔལ་བཟང་པོ་འདིའི་སྐུ་གསུང་ཐུགས་ཀྱི་བྱིན་རླབས་ལ་བརྟེན་ནས། ཧོར་རྒྱལ་པོའི་མངའ་འོག་ཏུ་གཏོགས་པའི་སྐྱེ་བོ་ཕལ་ཆེ་བ་རྣམས་དཀར་བ་ལས་ཀྱི་གཞི་བཟུང་།
དག་པ་སྨོན་ལམ་གྱིས་མཚམས་སྦྱར་ཏེ་ཡིད་ཆེས་པ་ཆེན་པོ་གསུམ་དང་ལྡན་པའི་སྒོ་ནས་ཐར་པ་བླ་ན་མེད་པའི་སར་མི་འགྱངས་པར་བགྲོད་པའི་ས་བོན་ལེགས་པར་བཏབ་པ་ཡིན་ནོ་ཞེས་གྲགས་སོ། དེ་ནས་བདག་ཉིད་ཆེན་པོ་འདིས་རྒྱ་ཧོར་གྱི་སྐྱེ་དགུ་རྣམས་ཐར་པའི་ལམ་ལ་བཀོད་ནས། སླར་ཡང་ཁ་བ་ཅན་གྱི་འགྲོ་བ་རྣམས་ལ་ཐུགས་རྗེས་གཟིགས་ཤིང་། ཐུགས་བརྩེ་བར་དགོངས་ནས་སློབ་མའི་ཚོགས་རྒྱ་ཆེན་པོ་དང་བཅས་རིམ་གྱིས་གདན་ས་ཆེན་པོར་བྱོན་པའི་ལམ་རྣམས་སུ་ཡང་མི་དང་མི་མ་ཡིན་པའི་འགྲོ་བ་འབྱོར་བ་དུ་མས་བསུ་བ་དང་། བསྐྱེལ་བ་དང་། མཆོད་པ་དང་། བསྙེན་བཀུར་གྱི་ཁྱད་པར་དཔག་ཏུ་མེད་པ་དུ་མ་དང་། བགྲོད་དཀའ་བའི་ཆུ་བོ་རྣམས་ལ་མི་དང་མི་མ་ཡིན་པ་ཐམས་ཅད་ཀྱིས་ཟམ་པ་འཛུགས་པ་ལ་སོགས་པ་དང་། མཐོང་བ་དང་ཐོས་པ་ཐམས་ཅད་ཀྱང་བ་སྤུའི་ཚོགས་ཀུན་ནས་ལྡང་ཞིང་མཆི་མ་གཡོ་བ་བྱེད་པ་ལ་སོགས་པ་ངོ་མཚར་བའི་ཁྱད་པར་དཔག་ཏུ་མེད་པ་བྱུང་ཞིང་། དེ་དག་སོ་སོའི་བསམ་པ་དང་ཁམས་དང་བག་ལ་ཉལ་དང་མཐུན་པར་དམ་པའི་ཆོས་དུ་མ་བསྟན་ནས་སྨིན་ཅིང་གྲོལ་བར་མཛད།
དེ་ནས་དགུང་ལོ་ཞེ་གཅིག་པ་བྱི་བའི་ལོ་ལ་གདན་ས་ཆེན་པོར་ཕེབས་ཏེ། དེའི་མོད་ལ་དབུས་གཙང་གི་དགེ་བའི་བཤེས་གཉེན་དམ་པའི་ཆོས་དོན་དུ་གཉེར་བ་དུ་མ་དང་། ས་ལ་དབང་པའི་མི་ཆེན་པོ་མང་པོ་ཡང་འདུས་ཤིང་། གཞན་ཡང་འཕགས་པའི་ཡུལ་དང་ཁ་ཆེ་ལ་སོགས་པ་ནས་ཀྱང་འདིའི་སྙན་པའི་གྲགས་པ་ཐོས་ནས་པཎྜི་ཏ་དུ་མ་བྱུང་སྟེ། དེ་ཐམས་ཅད་ཀྱིས་ཀྱང་རང་རང་གིས་ཇི་ལྟར་འབྱོར་པའི་མཆོད་པ་དང་བསྙེན་བཀུར་རྒྱ་ཆེན་པོ་དང་། དགེ་བའི་རྩ་བ་དུ་མ་བསྐྱེད་ནས་དམ་པའི་ཆོས་གསུང་བར་གསོལ་བ་བཏབ་ཅིང་། བདག་ཉིད་ཆེན་པོ་འདིས་ཀྱང་དེང་སང་བོད་ན་ཡོད་པར་གྲགས་པའི་མདོ་རྒྱུད་མན་ངག་གི་སྐོར་ཕྲ་ཞིང་ཕྲ་བ་དང་བཅས་པ་ཐམས་ཅད་ང་ལ་ཡོད་པས། ཁྱེད་རང་སོ་སོ་གང་ལ་མོས་པའི་ཆོས་ང་ལ་ཞུས་ཤིག་ཅེས་གསུངས་ནས་ཤིན་ཏུ་ཟབ་པ་དང་རྒྱ་ཆེ་བའི་ཆོས་ཀྱི་སྒོ་བགྲང་བ་ལས་འདས་པ་དཔེ་མཁྱུད་མེད་པར་གནང་ཞིང་། ཟང་ཟིང་གི་སྦྱིན་པ་རྒྱ་ཆེན་པོ་ཡང་མཛད་དེ། ། གདན་ས་ཆེན་པོར་དེ་ལྟ་བུའི་ཚུལ་གྱིས་ཉིན་མཚན་འདའ་བར་མཛད་ཅིང་འགྲོ་བ་དུ་མ་སྨིན་གྲོལ་ལ་བཀོད་དེ།
དེ་ནས་མེ་མོ་གླང་གི་ལོ་དཔྱིད་ཟླ་ར་བ་ལ་རྒྱལ་པོ་ཇིམ་གྱིམ་ཞེས་བྱས་པས་སྦྱིན་བདག་བྱས་ནས་གཙང་ཆུ་མིག་རིང་མོར་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་ཚེ། བདག་ཉིད་ཆེན་པོ་འདིས་དགེ་འདུན་ཁྲི་ཕྲག་བདུན་ལྷག་པ་ལ་ཞལ་ཟས་གྱ་ནོམ་པས་བསྙེན་བཀུར་ནས། དགེ་འདུན་རེ་རེ་ལ་གསེར་ཞོ་རེ། སུམ་སྣམ་རེའི་འགྱེད་མཛད་ཅིང་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ། དེར་འཁོར་འདུས་པ་དགེ་འདུན་ཁྲི་ཕྲག་བདུན་དང་། གཞན་ཡང་ཆོས་སྨྲ་བའི་བཤེས་གཉེན་གཞུང་ལུགས་དུ་མའི་ཕ་རོལ་ཏུ་སོན་པ་སྟོང་ཕྲག་དུ་མ་དང་། སྐྱེ་བོ་ཕལ་པ་དང་བཅས་པའི་འབུམ་ཕྲག་དུ་ལོངས་པ་ལ་རྒྱལ་བ་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེ་ཐེག་པ་ཆེན་པོའི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གནང་སྟེ། དེ་ཐམས་ཅད་ཀྱང་འབྲས་བུ་བླ་ན་མེད་པ་རྫོགས་པའི་བྱང་ཆུབ་ཏུ་ངེས་པ་ཁོ་ནར་མཛད་པ་ཡིན་ཏེ། འདི་ཉིད་ཀྱིས་བསྟན་པའི་རྩིས་མཛད་པ་ལས། སྐྱེ་བོ་ཕལ་པ་དང་བཅས་པ་འབུམ་དུ་ལོངས་པ་ལ་དགེ་སློང་རྡོ་རྗེ་འཛིན་པ་འཕགས་པས་བྱང་ཆུབ་ཀྱི་མཆོག་ཏུ་སེམས་བསྐྱེད་པ་བྱས་པའི་ཉིན་པར་བསྟན་རྩིས་འདི་ཡང་ཡི་གེར་བྲིས་ཞེས་འབྱུང་བ་ཡིན་ནོ། །
དེ་ལྟར་བདག་ཉིད་ཆེན་པོ་འདིས་ཆོས་འཁོར་རྒྱ་ཆེན་པོ་ཞག་བཅུ་བཞིའི་བར་དུ་གནང་བའི་ཞག་ཁ་ཡར་སོང་བ་དང་། ཐོ་རངས་ཀྱི་ཆ་ལ་རྡུལ་དང་མི་གཙང་བ་རྣམས་མི་ཆགས་པ་བྱེད་པའི་རླུང་ཆེན་པོ་ཞིག་བྱུང་། མེ་ཏོག་གི་ཆར་པ་དང་ཁ་བ་གང་ཡིན་ངོ་མི་ཤེས་པའི་ཆར་པ་རྣམས་བབས་པས། ས་གཞི་རྣམས་སྣུམ་ལྗང་གི་བག་དང་ལྡན་པར་བཏང་། སྔར་སུའི་ཡང་སྣའི་དབང་པོར་མ་སོན་པའི་དྲི་བཟང་པོ་ཞིག་ཀུན་གྱིས་ཚོར་བར་བྱུང་། དེ་ནས་འདུ་བ་རྣམས་འདུས་པའི་ཉི་མའི་སྔ་ཆ་ལ་ནམ་མཁར་འཇའ་འོད་ཀྱི་གུར་ཁྱིམ་ཉིས་རིམ་སུམ་རིམ་བཞི་རིམ་ལྔ་རིམ་དུ་ཡོད་པ་མང་པོ་དང་། མཆོད་པའི་བྱེ་བྲག་དཔག་མེད་དུ་མཐོང་བ་ནི་མང་ཞིང་། གུར་ཁང་གི་ནང་ན་ཕྱོགས་བཅུའི་སངས་རྒྱས་སྲས་དང་བཅས་འོད་ཟེར་འཕྲོ་བ་དང་བཅས་བཞུགས་པ་ནམ་མཁའ་གང་བར་གྱུར་པ་ནི། དག་པའི་སྣང་བ་གཟིགས་པའི་ཡོངས་འཛིན་བཅུ་གཅིག ཡོན་ཁྲི་ཆིངས་སངས་ཀྱིས་གཙོས་པའི་ཆིངས་སངས་བཅུ་གཉིས་སོགས་ལས་དག་པ་རྣམས་ཀྱིས་མཐོང་།
དེའི་ཚེ་ཆུ་མིག་ཁྱམས་ཀྱི་ཡང་ཐོག་ཏུ་ཀུན་རྫོབ་ཀྱི་མཆོད་པ་སྣ་ཚོགས་བཤམས་ཤིང་། གོས་འཇག་ལ་ཕྱག་ཞབས་དབུ་དང་བཅས་པའི་རྗེས་ཐགས་གྲུབ་ཏུ་ཡོད་པའི་སྟེང་དུ་འཕགས་པའི་ཞབས་བཀོད་དེ། གང་གི་ཐུགས་ལས་བྱུང་པའི་ཀུན་ཏུ་བཟང་པོའི་མཆོད་སྤྲིན་དང་བཅས་པས་ཕྱག་ཕུལ་ཏེ་ཕྱོགས་བཅུའི་སངས་རྒྱས་དང་ཞུ་འཕྲིན་མཛད་པ་ལ་སོགས་པ་དང་། གཞན་ཡང་དེ་ནས་ཞག་འགའ་སོང་བའི་དགོངས་མོ་ཉི་མ་ནུབ་པ་དང་དུས་མཉམ་པར་བླ་མ་ཆེན་པོ་གཞལ་ཡས་ཁང་ན་བཞུགས་པའི་སྤྱན་སྔར་ཆིངས་སངས་བཅུ་གཉིས་སོགས་སྐལ་བ་དང་ལྡན་པ་འགའ་འཁོད་པ་ན། གསུར་གྱི་དྲི་ཡིན་པ་ལ་སྔར་ཚོར་མ་མྱོང་བའི་དྲི་ཞིམ་པ་ཞིག་བྱུང་། དེ་ཆེར་སོང་བས་ཆིངས་སངས་རྣམས་ཀྱིས་དེའི་དུག་མ་བཟོད་པ་སྐྱུགས་པ་ཆལ་ཆིལ་དུ་ཤོར། ཡོན་ཁྲིས་འདི་ལྟ་བུ་ཅི་ལགས་ཞུས་པས། རིག་པ་འཛིན་པ་བརྒྱད་ཅུ་མཁའ་ལ་བྱོན་ནས་གནས་དང་ཡུལ་ལ་སོགས་པའི་དཔའ་བོ་མཁའ་འགྲོ་རྣམས་ཀྱི་མཆོད་པ་དང་། དུར་ཁྲོད་བརྒྱད་ཀྱི་ཚིལ་ཆེན་གྱི་དུད་པ་ཡིན་པས། དེའི་དྲི་ཁྱེད་གང་ཟག་ཐ་མལ་པ་རྣམས་ཀྱི་དབང་པོས་མི་བཟོད་པ་བདེན་ཞེས་གསུངས་ནས།
ནང་མཆོད་ཀྱི་ཀ་པཱ་ལ་ནས་བདུད་རྩི་ཐིགས་པ་རེ་ཁོང་རྣམས་ཀྱི་ལྕེ་ཐོག་ཏུ་བཞག་པས་རིག་པ་རྣམས་མཆོག་ཏུ་དྭངས་པར་གྱུར་ཏོ། ། དེའི་ཚེ་མདུན་གྱི་ནམ་མཁའ་ལ་ཀླུ་སྒྲུབ་གཙོ་བོར་བཞུགས་པའི་གཡས་སུ་རྣལ་འབྱོར་དབང་ཕྱུག་དང་། གཡོན་དུ་པདྨ་བཛྲ་ལ་སོགས་པ་རིག་པ་འཛིན་པ་བརྒྱད་ཅུ། དཔའ་བོ་རྣལ་འབྱོར་མའི་ཚོགས་ནམ་མཁའ་གང་བ་དང་བཅས་པས་འཕགས་པ་རིན་པོ་ཆེའི་དབུར་ཕྱག་བཞག་ནས་གདམས་པ་དང་རྗེས་སུ་བསྟན་པ། ལུང་བསྟན་པ། མཆོག་ཏུ་མངའ་གསོལ་བ་དང་། ཤིས་པ་བརྗོད་པ་ལ་སོགས་མཛད་ཅིང་། ཆོས་འཁོར་རྫོགས་པའི་ཉི་མ་བཅུ་བཞི་པའི་ཉིན་འདུ་བ་ཆེན་པོའི་དབུས་སུ་བླ་ཆེན་ཆོས་ཀྱི་རྒྱལ་པོ་བྱོན་ཏེ་བསྔོ་བའི་ཡོན་བཤད་ཆེན་མོ་མཛད། ཉི་མའི་སྔ་ཆ་ལ་ནམ་མཁའ་ས་གཞི་བར་སྣང་ཐམས་ཅད་ངོ་མཚར་བའི་ལྟས་ཀྱིས་གང་བ་བྱུང་ཞིང་། སྤྱིར་ནམ་མཁའ་ལ་འཇའ་འོད་དང་མེ་ཏོག་གི་ཆར་ནི་ཆོས་ཀྱི་རྒྱལ་པོ་གནས་དེ་ཉིད་དུ་བཞུགས་པའི་རིང་ལ་རྒྱུན་ལྡན་དུ་བྱུང་བ་ཡིན་ནོ་ཞེས་གྲགས་ལ།
སྔ་གོང་བཅོམ་རལ་ཞེས་པའི་མཁས་པའི་དབང་པོ་དེས་སྣར་ཐང་ན་བཞུགས་བཞིན་པ་མཁས་པའི་ང་རྒྱལ་གྱི་དབང་དུ་སོང་སྟེ། ཆོས་ཀྱི་རྒྱལ་པོའི་འདུན་ས་རྣམས་སུ་དམ་པ་འདིས་མཛད་པའི་རྣམ་ཐར་ཐོག་མ་རྣམས་ལ་ནི་གཟིགས་པར་མ་བྱོན། ཉི་མ་བཅུ་བཞི་པའི་ཉིན་མཁས་པ་མཚུངས་བྲལ་དེའི་དགོངས་པ་ལ། འཕགས་པ་འདིས་ཁམས་གསུམ་གྱི་ལྷ་མི་ཐམས་ཅད་དབང་དུ་འདུ་ལུགས་འདི་ལ་དོགས་པ་མ་དཔྱད་པར་བཞག་པ་ནི། རང་ཉིད་ཀྱང་མ་རུངས་པའི་གནས་སུ་འགྲོ་བ་མ་གཏོགས། གཞན་དུ་མི་འགྲོ་ལ་དཔྱད་པའི་གཞིར་འདུག་དགོངས་ནས། དེ་ཉིན་ཅུང་ཟད་ཆས་བསྒྱུར་བའི་རྣམ་པས་ཕེབས་པ་དང་། འགྲོ་བ་ཕོ་མོ་ཕལ་ཆེ་བ་འདུས་ཚར་བའི་རྗེས་སུ་འདུག་ཅིང་། དེ་ནས་རིམ་གྱིས་བྱོན་པས། སྣར་ཐང་གི་ལྷོ་ནུབ་མཚམས་ཀྱི་རི་གདོང་གི་འགྲམ་གྲོག་པོའི་ཕུག་ན་ལབ་ཅིག་དིར་དིར་འདུག་པ་ཅི་ཡིན་སྙམ་གཟིགས་པས།
གནས་བརྟན་བགྲེས་པོ་ན་བཟའ་ཁ་བབས་པ་བཞེས་པ་བཅུ་དྲུག་འདུག དེའི་ཚེ་འཕགས་པ་འདི་གཞན་དང་མི་འདྲ་བ་ཞིག་ཡིན་པ་འདུག་དགོངས་ནས། ཐག་རིང་གི་ར་རི་ཕུག་ཕུག་རྣམས་ནས་ཀྱང་འདི་ལྟ་བུའི་ལང་ཚོ་མཐར་ཕྱིན་པ་རྣམས་ཀྱང་བསྐྱོད་ནུས་པ་སྙམ་སེམས་བཞིན་པའི་ངང་ལ་ཆུ་མིག་ཏུ་ཕེབས། སྐྱེ་བོ་ཕལ་མོ་ཆེའི་འཁོར་དང་། ངུར་སྨྲིག་འཛིན་པའི་འདུས་པ་རྒྱ་མཚོའི་དབུས་ན་བླ་མ་ཆོས་ཀྱི་རྒྱལ་པོ་དེ་ཉིད་སྐུ་མཚན་དཔེས་གཟི་བརྗིད་འོད་འབར་བ་ལྷམ་མེ། གསུང་གྲག་སྟོང་སྐྱེ་བ་མེད་པ་ཟབ་ཡངས་ཆོས་ཀྱི་འབྲུག་སྒྲ་སྒྲོགས་བཞིན་པ་ལྷང་ངེ་། ཐུགས་བདེ་སྟོང་དབྱེར་མེད་པའི་ཏིང་ངེ་འཛིན་གྱི་སྒོ་དུ་མ་ལ་མཉམ་པར་འཇོག་པ་ལྷན་ནེ་བཞུགས་པ་གཟིགས་པ་ན། ཐུགས་ཀྱི་སྣང་བ་ཡང་དེའི་དབང་དུ་སོང་ནས་བྱ་བ་གང་བྱས་ཀྱང་ཡིད་ལ་མ་ཟིན་པར་བཞུགས་པར་གྱུར་ཅིང་། དེའི་མོད་ལ་ཆོས་ཀྱི་རྒྱལ་པོས་བསྔོ་བའི་ཡོན་བཤད་རྒྱས་པར་བརྗོད་ནས་གཙུག་ལག་ཁང་དེའི་ཡང་ཐོག་ཏུ་བཞུགས། འདུས་པ་རྒྱ་མཚོ་རྣམས་ཀྱང་རང་རང་གི་གནས་སུ་འཁོད།
དེའི་ཚེ་བཅོམ་རལ་གྱིས་སྣར་སྔར་ཚོར་མ་མྱོང་བའི་དྲི་བཟང་པོ་ངར་ངད་ལྡན་པ་ཞིག་མྱོང་ནས། འཕགས་པ་རིན་པོ་ཆེ་བཞུགས་པའི་རྒྱ་ཕིབས་ཀྱི་འོག་རྒྱ་དྲའི་ཕྱི་ནར་ཕེབས་ཏེ་གཟིགས་པས། གཞལ་ཡས་ཁང་གི་ནང་ན་ཁ་ཐི་དིང་དཔོན་གྱི་འབོལ་ལྔ་བརྩེགས་ཁོ་ན་བཤམས་པ་བཅུ་དྲུག་དང་། མཆོད་པའི་བྱེ་བྲག་བསམ་གྱིས་མི་ཁྱབ་པ་དང་བཅས་པ་འདུག་པས། སྔར་གྲོག་པོའི་ནང་ན་འདུག་པའི་གནས་བརྟན་རྣམས་དྲན་ཏེ། འདི་ལྟ་བུའི་གང་ཟག་ལ་སྔར་རང་རྒྱུད་རེངས་པའི་དབང་དུ་སོང་སྙམ་པའི་འགྱོད་པ་དང་བཅས་ཏེ། ད་ནི་འདིའི་དོགས་པ་དཔྱད་པར་བྱའོ་སྙམ་པ་དང་དྲི་བཟང་རྣམས་ཆེས་ཆེ་བར་གྱུར་ཏོ། ། དེའི་མོད་ལ་གཟིགས་པས་ཁྲི་གདན་བཅུ་དྲུག་གི་སྟེང་ན་འཕགས་པའི་གནས་བརྟན་བཅུ་དྲུག་འཁོད་པ་ལ་ཡན་ལག་བདུན་པའི་མཆོད་པ་འབུལ་བར་མཛད་པ་གཟིགས་པས། ཐུགས་འགྱོད་བཞིན་པས་ཕྱག་དང་བཤགས་པ་གྲངས་མེད་པར་ཕུལ། དེ་ཚུན་ཐུགས་ཞི་དུལ་གྱི་ངང་ཚུལ་དང་ལྡན་པར་གྱུར་པ་ཡིན་ཞིང་།
ཕྱིས་བླ་མ་ཆོས་ཀྱི་རྒྱལ་པོ་ལ་རབ་ཏུ་གུས་པའི་སྙན་ཚིག་གིས་བསྟོད་དབྱངས་ཚངས་པའི་འབྲུག་སྒྲ་ཞེས་པ་ཡང་ཕུལ་བ་ཡིན་ལ། གོང་མ་མིའི་དབང་པོས་ཀྱང་མཁས་པ་ཆེན་པོར་མངའ་གསོལ་བ་དང་། གནང་སྦྱིན་གྱི་སྐྱེལ་བཟང་པོ་དང་བཅས་གདན་ས་ཆེན་པོར་བརྫངས་པའི་མི་སྣ་བིང་བིང་ཀའུ་སི་དཔོན་གཡོག་རྣམས་ཀྱིས་སྣར་ཐང་དུ་ཕུལ་ཅེས་གྲགས་ཏེ། དེ་ལྟར་ངོ་མཚར་བའི་ཆོ་འཕྲུལ་བསམ་གྱིས་མི་ཁྱབ་པ་ཞིག་སྟོན་པར་མཛད་ཅིང་། གཞན་ཡང་མདོ་ཁམས་སྒང་དུ་གསེར་གྱི་པོ་ཏི་བརྒྱ་དང་བཅོ་ལྔ་དང་། སྟག་ཐོག་གཞིས་མོ་ཆེར་མདོ་མང་པོ་སྟི་བཞི་བཅུ་གསེར་ལས་བཞེངས་ཤིང་། གཞན་ཡང་གདན་ས་ཆེན་པོར་ཆོས་རྗེའི་ནང་རྟེན་གསེར་གྱི་སྒོ་མང་དང་། དེའི་བཞུགས་གནས་གཙུག་ལག་ཁང་གསེར་ཐོག་ཆེ་བ་ལ་སོགས་པ་བཞེངས། མདོར་ན་ཉིན་རེ་བཞིན་ཡང་འབྱོར་པའི་ཁྱད་པར་ཚད་མེད་པ་ཕྱག་ཏུ་བབས་པ་རྣམས་ཀྱང་རང་དོན་དུ་ཏིལ་འབྲུ་ཙམ་ཡང་མི་འཛིན་པར། དཀོན་མཆོག་གསུམ་མཆོད་པ་དང་།
ཕོངས་པ་རྣམས་ལ་ཅི་དགར་སྦྱིན་པ་འབའ་ཞིག་མཛད་པ་ཡིན་ལ། དེའི་དབང་གིས་འབྲས་བུས་དཔལ་འབྱོར་ཕུན་སུམ་ཚོགས་པ་ཡང་ཚད་མེད་པ་མངའ་སྟེ། སྔ་ཕྱིར་གསུང་རབ་བཀའ་འགྱུར་ཀྱང་ཚར་དྲུག་གིས་སྣ་དྲངས་པའི་མཐུན་དུ་གྲུབ་པར་འབུལ་བ་བྱུང་བའི་གསེར་ཆོས་ཉིས་སྟོང་དང་བརྒྱ་ང་བདུན་གྱིས་གཙོ་བྱས་གྲངས་ལས་འདས་པ་དང་། ཟང་ཟིང་ཡང་སེ་ཆེན་རྒྱལ་པོས་དངུལ་བྲེ་ཆེན་སྟོང་ར་ཅན་ལན་གཉིས་ཕུལ་བས་ཐོག་དྲངས། མདོར་ན་འབུལ་བའི་དངོས་པོ་བརྗོད་པར་མི་ནུས་པ་ལྟ་བུ་བསམ་གྱིས་མི་ཁྱབ་པ་བྱུང་བར་གྲགས་སོ། ། གཞན་ཡང་ཚུལ་ཁྲིམས་ཀྱི་བསླབ་པའི་སྒོ་ནས་ཀྱང་འགྲོ་བ་མང་པོའི་དོན་མཛད་དེ། སྔ་ཕྱིར་རང་ཉིད་ཀྱི་དགེ་སློང་ཕ་མ་དང་། དགེ་ཚུལ་ཕ་མ་སྟོང་བཞི་བརྒྱ་ཉི་ཤུ་རྩ་ལྔའི་མཁན་པོ་མཛད་ཅིང་། གཞན་ཡང་ཉིད་ཀྱི་སློབ་མ་འདུལ་འཛིན་ཆོས་ཀྱི་མགོན་པོ་ཞེས་བྱ་བས་ཀྱང་ལོ་གཅིག་གི་ཁོངས་སུ་བརྒྱའི་དགེ་སློང་དང་། དགེ་ཚུལ་དགུ་བརྒྱ་དང་བཞི་བཅུ་རྩ་བདུན་གྱི་མཁན་པོ་བྱས་ཏེ།
དེ་རྣམས་ལས་བརྒྱུད་པའི་རབ་ཏུ་བྱུང་བ་མང་པོ་འཕེལ་ཏེ་ཕྱོགས་ཐམས་ཅད་ཁྱབ་པར་གྱུར་ཏོ། ། གཞན་ཡང་ཏིང་ངེ་འཛིན་གྱི་བསླབ་པའི་ཡོན་ཏན་ཡང་ཕྱི་རོལ་དུ་མཁས་པའི་བྱ་བ་རྒྱུན་མི་ཆད་པ་མཛད་ཀྱང་། ནང་དུ་ཏིང་ངེ་འཛིན་ལ་གཡེལ་བ་ཅུང་ཟད་ཀྱང་མི་མངའ་བས་ཡི་དམ་གྱི་ལྷས་ཞལ་གཟིགས་པ་དང་། འོད་གསལ་རྒྱུན་མི་ཆད་པ་ལ་སོགས་པ་དང་། མངོན་པར་ཤེས་པ་ཐོགས་པ་མེད་པར་མངའ་བ་ལ་སོགས་པ་ཡོན་ཏན་དཔག་ཏུ་མེད་པ་མངའ་བ་སྟེ། དེ་ཡང་སྐྱིད་གྲོང་དུ་ཇོ་བོའི་དྲུང་དུ་བྱོན་པའི་ཚེ། མནལ་ལམ་དུ་རྗེ་བཙུན་སྤྱན་རས་གཟིགས་ཀྱི་ཞལ་གཟིགས་པ་ལ་མནལ་ལམ་དུ་བསྟོད་པ་ཡང་མཛད་ཅིང་། ཡང་ཆོས་རྗེ་པ་ཧོར་ཡུལ་ལ་ཕེབས་པའི་ལམ་དུ་ཆོས་རྗེའི་དངོས་སློབ་རྗེ་ཡང་དགོན་པ་དང་མཇལ་ཏེ། དེ་ན་རེ། བླ་མ་ནི་ཧོར་ཡུལ་དུ་གཤེགས་པར་གདའ།
བདག་ཅག་སློབ་མ་རྣམས་ལ་ཕྱག་དང་བསྙེན་བཀུར་བྱེད་པ་དང་། མོས་གུས་ཀྱི་གནས་སུ་གྱུར་པའི་སྐུ་ཚབ་གཅིག་འཚལ་དགོས་པར་གདའ་བ་ལ། དབོན་པོ་འདི་དག་ཡང་དག་པ་ལགས་སམ་ཞུས་པས། ཆོས་རྗེ་པས་དབོན་པོ་འདི་དག་རྣལ་མ་ལགས་གསུངས་ནས། བླ་མ་འདི་ཕ་ཆད་ཞིག་ན་རྦོད་གཅིག་འདུག་པ་ལ་བསྙེལ་ནས་སྤྱན་མ་བཙུམས་པར་མནལ་དུ་སོང་འདུག་པ་བསྟན་ཏེ། འདི་འོད་གསལ་ཟིན་པའི་རྟགས་ལགས། སྤྱིར་ངེད་ཀྱི་མི་བརྒྱུད་རྣལ་མ་ལ་འོད་གསལ་ཅུང་ཟད་རེ་རྒྱུན་མི་ཆད་ཡོད་པ་ཡིན་ཞེས་གསུངས་པ་དང་། ཡང་རྒྱ་གར་གྱི་པཎྜི་ཏ་གོ་ཏཾ་བྷི་དྲ་ལ་མཚན་མོ་རྨི་ལམ་ཇི་ལྟར་བྱུང་བ་ཐམས་ཅད་བདག་ཉིད་ཆེན་པོ་འདིའི་མངོན་པར་ཤེས་པས་མཁྱེན་ནས། ནང་པར་པཎྜི་ཏ་ལ་ཇི་ལྟ་བ་བཞིན་གསུངས་པས། པཎྜི་ཏ་ཤིན་ཏུ་ངོ་མཚར་བར་གྱུར་ནས།
མཧཱ་གུ་རུ་ལ་མངོན་པར་ཤེས་པ་ཨ་ཚེ་ཞེས་ཟེར་ཞིང་ཤིན་ཏུ་དད་པར་གྱུར་ཅེས་ཀྱང་གྲགས་སོ། ། གཞན་ཡང་བླ་མ་འདི་གོང་ནས་ཕེབས། འུ་ཡུག་ན་བཞུགས་དུས་སུ་ཕྱོགས་སུ་ཁྲལ་སྡུད་བྱུང་བ་ལ། ཤངས་ལྷ་བུ་བའི་ཇོ་གདན་ཅིག་གིས་ཞུ་བ་ལ་ཕྱིན་པས། སྒར་གྱི་མཐར་སེམས་ཅན་ལ་འཚེ་བ་བྱེད་པ་ཧོར་སོག་མང་པོས་མཐའ་བསྐོར། བླ་མ་འདི་འཇའ་ལི་གཅིག་ལ་བཞུགས། གཡས་ན་རྩོམ་པ་མཛད་པའི་ཡིག་མཁན། གཡོན་ན་བཀའ་ཤོག་འདྲི་མཁན། མདུན་ན་རྒྱུན་གཏོར་བཤམས་ནས་གཏོར་སྐད་བཏོན། ཆབ་གཏོང་བ་མཐོང་བས།
ཇོ་གདན་གྱི་བསམ་པ་ལ། བླ་མ་ཅིའི་བླ་མ། སེམས་ཅན་ལ་འཚེ་བ་མཐའ་ཧོར་སོག་གིས་བསྐོར། གཡོན་གྱི་བཀའ་ཤོག་འདི་ང་ཞུ་བ་ལ་ཡོང་བ་དང་འདྲ་གཞན་སྣེར་བ་ཡིན། གཡས་ཀྱི་རྩོམ་པས་ཅི་བྱེད་ཆོས་སེམས་ཐོག་ཏུ་མི་འཇོག ཚིག་གཅིག་མི་བསྔོ་བའི་གཏོར་སྐད་ཀྱིས་ཅི་བྱེད་བླ་མར་མི་འདུག་སྙམ་པ་ཅིག་བྱུང་བ་དང་། བདག་ཉིད་ཆེན་པོས་ཇོ་གདན་ལ་སྤྱན་ཆེར་གཟིགས་ནས། གཏོར་མ་འདི་བཤམས་པས་ཐོབ་པ་དེ་ཁོས་བཤམས་པ་ཡིན། དམིགས་པས་ཐོབ་པ་དེ་ངས་བྱེད། བསྔོས་པས་ཐོབ་པ་དེ་ཁྱོད་ཀྱིས་བྱིན་གསུངས་པ་དང་།
ཇོ་གདན་ཤིན་ཏུ་སྐྲག་ནས། མངོན་ཤེས་ཐོགས་མེད་དུ་མངའ་བར་འདུག་པ་ལ་ངས་ལོག་ལྟ་བྱས་པ་མ་ལེགས་སྙམ་ནས། ལུས་ཐམས་ཅད་ས་ལ་ཕབ་པའི་ཕྱག་བྱས་བཤགས་པ་ཕུལ་མཆོག་ཏུ་ངོ་མཚར་བར་གྱུར་ཏེ། བསྟོད་ཚིག་གི་སྒྲ་དབྱངས་ཕྱོགས་ཀུན་དུ་སྒྲོག་པར་གྱུར། བླ་མའི་མཛད་སྤྱོད་གང་ལ་གང་འདུལ་དུ་རྟོགས། སེམས་ཅན་གསོད་གཅོད། ཁྲལ་འུ་ལག་སོགས་རང་གི་ལས་སུ་གོ་ནས་ངེས་པའི་ཤེས་པ་ཁྱད་པར་ཅན་སྐྱེས་པར་གྱུར་ཏོ། ། དེ་དག་ལ་སོགས་པ་རྒྱུ་མཚན་དུ་མའི་སྒོ་ནས་མངོན་པར་ཤེས་པ་རྒྱ་ཆེན་པོ་མངའ་བར་སྤྱོད་པ་དང་ལྡན་པའི་སྐྱེ་བོ་ཐམས་ཅད་ལ་ཡོངས་སུ་གྲགས་པ་ཡིན་ཞིང་། དེ་ལྟར་སྐྱེས་བུ་དམ་པ་འདི་ནི་མངོན་པར་ཤེས་པ་ཐོགས་མེད་དུ་མངའ་བ་ལ་སོགས་པ་ཡོན་ཏན་དུ་མ་དང་ལྡན་པས་བསྟན་བཅོས་རྩོམ་པ་ལ་སོགས་པ་བསྟན་པའི་བྱ་བ་གང་ལའང་ཆགས་ཐོགས་མེད་པས། སྔོན་གྱི་སློབ་དཔོན་ཆེན་པོ་འཕགས་པ་ཀླུ་སྒྲུབ་ལ་སོགས་པའི་རྣམ་ཐར་དང་ཚུལ་མཚུངས་པ་ཡིན་ལ།
ལེགས་བཤད་གསར་དུ་མཛད་པ་ཡང་དངོས་དང་བརྒྱུད་པའི་དོན་དུ་ཚིག་བརྗོད་བདེ་ཞིང་རྟོགས་པར་སླ་བའི་བསྟན་བཅོས་དང་། སྤྲིངས་ཡིག་དང་། གདམས་པའི་སྐོར་བསམ་གྱིས་མི་ཁྱབ་པ་ཞིག་མཛད་དེ། འདི་ལྟར་བསྟོད་པ་དང་གསོལ་འདེབས་ཀྱི་སྐོར་ལ། ལམ་འབྲས་བླ་མ་བརྒྱུད་པའི་གསོལ་འདེབས། རྒྱུད་ཀྱི་བླ་མ་བརྒྱུད་པའི་གསོལ་འདེབས།

འཇིགས་བྱེད་བརྒྱུད་པའི་གསོལ་འདེབས། བ་རི་བརྒྱུད་པའི་གསོལ་འདེབས། བླ་མའི་མཚན་འབུམ། སྐུའི་སྤྱོད་པ་ལ་སྤེལ་བ་ཆེ་ཆུང་གཉིས། བླ་མའི་སྤྱི་བསྟོད་མེ་ཏོག་གི་ཕྲེང་བ། ཆོས་རྗེ་ལ་གསོལ་བ་འདེབས་པ་བློ་ཆེན་མ། ཡང་ཆོས་རྗེ་ལ་བསྟོད་ཅིང་གསོལ་བ་འདེབས་པ། བླ་མ་ལ་བསྟོད་པ་རི་བོ་རྩེ་ལྔར་སྦྱར་བ། ཡང་ཆོས་རྗེ་ལ་བསྟོད་པ་བསྟོད་དབྱངས་རྒྱ་མཚོ། ཤཱཀྱའི་རྒྱལ་པོ་ལ་བསྟོད་པ། འཇམ་དཔལ་ལ་མཚན་དོན་གྱི་སྒོ་ནས་བསྟོད་པ།
རི་བོ་རྩེ་ལྔའི་བསྟོད་པ། བསྟན་པའི་འཁོར་ལོའི་བསྟོད་པ། ཡང་འཇམ་དབྱངས་ལ་བསྟོད་པ་གཉིས། སྤྱན་རས་གཟིགས་ཀྱི་བསྟོད་པ། བྱམས་པའི་བསྟོད་པ། གནས་བརྟན་བཅུ་དྲུག་གི་བསྟོད་པ། དཀོན་མཆོག་གསུམ་གྱི་བསྟོད་པ། མཆོག་བརྒྱད་ཀྱི་བསྟོད་པ། བདག་མེད་ལྷ་མོ་བཅོ་ལྔའི་བསྟོད་པ། ཁྲོ་བཅུའི་བསྟོད་བསྐུལ།
བདེ་མཆོག་གི་དཀྱིལ་འཁོར་གྱི་བསྟོད་པ། ཚེ་དཔག་མེད་ཀྱི་བསྟོད་པ། པརྞ་ཤ་བ་རཱིའི་བསྟོད་པ། འོད་ཟེར་ཅན་གྱི་བསྟོད་པ། འདོད་པའི་ལྷ་ལ་བསྟོད་པ། སྲུང་བ་ལྔའི་ལྷ་རྣམས་ལ་བསྟོད་པ། སྲུང་བ་ལྔའི་དཀྱིལ་འཁོར་གྱི་ལྷ་ལ་བསྟོད་པ། མི་གཡོ་བའི་བསྟོད་པ། གུར་མགོན་ལྕམ་དྲལ་གྱི་བསྟོད་པ། གདོང་བཞི་པའི་བསྟོད་པ།
ཡང་བླ་མའི་བསྟོད་པ་མེ་ཏོག་ཕྲེང་བ། བརྒྱུད་པའི་ཕྲེང་བ། ཐུན་མོང་མ་ཡིན་པའི་གསོལ་འདེབས་ཀྱི་འབྲུ་འགྲེལ། བླ་མའི་གསོལ་འདེབས་ཕྱོགས་བཅུ་དུས་གསུམ་མ་རྣམས་མཛད། ཐུན་མོང་མ་ཡིན་པའི་མན་ངག་གི་སྐོར་ལ། བླ་མའི་རྣལ་འབྱོར། བླ་མ་ལ་མཎྜལ་འབུལ་བའི་ཆོ་ག ལམ་འབྲས་ཀྱི་གཞུང་བཤད། འཕོ་བའི་ཡི་གེ དག་པ་གསུམ་གྱི་ཁྲིད།
དྲིལ་བུ་པའི་རིམ་ལྔ། སྣང་བ་མཐའ་ཡས་ཀྱི་བསྒོམ་དོན། ཟབ་མོ་སྣང་བ། ཕྱག་རྒྱ་ཆེན་པོ་བསྒོམ་པའི་མན་ངག ཕྱག་རྒྱ་ཆེན་པོ་ཡན་ལག་བདུན་ལྡན་རྣམས་མཛད་དོ། ། ཡང་བླ་མེད་སྐོར་ལ། ཀྱེ་རྡོར་བསྡུས་དོན། དག་ཆུང་། ལྗོན་ཆུང་། བརྟག་གཉིས་ཀྱི་མཆན།
གུར་གྱི་ལེ་འགྲེལ། སམྤུ་ཊའི་ས་བཅད། རྡོ་རྗེ་སེམས་དཔའི་བསྒོམ་བཟླས། དཔའ་གཅིག་སྲུང་འཁོར་དང་བཅས་པ་ཡིད་བཞིན་ནོར་བུ། ཡན་ལག་དྲུག་པ། བདག་འཇུག་ཇིམ་གྱིམ་མ་དང་དཔལ་འབྱུང་མ་གཉིས། བདག་འཇུག་ལ་ལྟོས་པའི་དབང་གི་ཐོ་ཡིག ལམ་དུས་ཀྱི་དབང་། མཆོག་གསུམ་ཡི་གེ ལུས་དཀྱིལ།
ཚོགས་འཁོར་བདུད་རྩི་བུམ་པ། རབ་གནས། ལ་ཤུའི་དོན་དུ་མཛད་པའི་ཚོགས་འཁོར། བདུད་རྩི་རིལ་བུ་སྒྲུབ་ཐབས། བདག་མེད་མའི་སྒྲུབ་ཐབས། དུས་འཁོར་ཐུགས་དཀྱིལ་གྱི་སྒྲུབ་ཐབས། བདེ་མཆོག་སྐོར་ལ། བདེ་མཆོག་ནག་པོ་པ་ལ་དབང་གི་སྡོམ། བདག་འཇུག སྒྲུབ་ཐབས།
མཆོད་ཕྲེང་། སྦྱིན་སྲེག་གི་སྡོམ། སྦྱིན་སྲེག ལཱུ་ཧི་པ་ལ་སྒྲུབ་ཐབས་རིམ་པ་གསལ་བ། ཡང་སྒྲུབ་ཐབས་གཅིག ཐབས་ཀྱི་རིམ་པ་ཚོགས་བསགས་བཅུ་གསུམ་པ། རིག་མ་བཅུ་དྲུག ཕོ་ཉ་བཅུའི་བསྐུལ། དྲིལ་བུ་པ་ལ། མངོན་རྟོགས།
བདག་འཇུག ལྷ་ལྔའི་སྒྲུབ་ཐབས། ལྷན་སྐྱེས་རྣལ་འབྱོར་བཅུ་པ། ཡང་ཇོ་སྲས་ཕག་མཆུའི་དོན་དུ་མཛད་པ་གཅིག ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག བདེ་མཆོག་གི་བཀྲ་ཤིས། རྣལ་འབྱོར་མ་ལ། ཕག་མོ་མངོན་བྱུང་གི་མངོན་རྟོགས། ནཱ་རོ་མཁའ་སྤྱོད་ཀྱི་སྒྲུབ་ཐབས་ཆེ་ཆུང་གཉིས། བདག་འཇུག
ཚོགས་འཁོར་རྣམས་དང་། སྒྱུ་མ་ཆེན་མོའི་སྐོར་ལ། དཀྱིལ་ཆོག མངོན་རྟོགས་རྒྱས་བསྡུས་གཉིས། ཚོགས་འཁོར་རྣམས། སྒྲོལ་མའི་སྐོར་ལ། ལྷ་བཅུ་བདུན་མའི་སྒྲུབ་ཐབས། དཀྱིལ་ཆོག རྡོ་རྗེ་སྒྲོལ་མ། སྒྲོལ་མ་ལུས་དཀྱིལ།
ཨོ་རྒྱན་སྒྲོལ་མ། འཇིགས་པ་བརྒྱད་སྐྱོབ་སྒྲོལ་མ། ཕྱག་དྲུག་སྒྲོལ་མ་རྣམས་ཀྱི་སྒྲུབ་ཐབས་རེ། མཎྜལ་ཆོ་ག་འདོན་ཐབས་དང་བཅས་པ་རྣམས་དང་། གསང་འདུས་ལ་མི་བསྐྱོད་པའི་དཀྱིལ་ཆོག འཇམ་པའི་རྡོ་རྗེའི་མངོན་རྟོགས་ཀྱི་བསྡུས་དོན། ཡེ་ཤེས་ཞབས་ཀྱི་ལོ་རྒྱུས། ལྷ་བཅུ་དགུའི་སྒྲུབ་ཐབས་དང་། གཤིན་རྗེ་གཤེད་ཀྱི་སྐོར་ལ། དགྲ་ནག་གི་སྒྲུབ་ཐབས།
འཇིགས་བྱེད་རྭ་ལུགས་ཀྱི་དཀྱིལ་ཆོག སྒྲུབ་ཐབས། ཕྱག་དྲུག་པ་ཚོགས་འཁོར་དང་བཅས་པ། ཡང་ཕྱག་དྲུག་པའི་སྒྲུབ་ཐབས། ཕྱག་གཉིས་པའི་སྒྲུབ་ཐབས་གཉིས། སྦྱིན་སྲེག སྐྱོ་ལུགས་ཀྱི་འཇམ་དཔལ་ཞི་ཁྲོའི་སྒྲུབ་ཐབས། གཤེད་དམར་ལྷ་བཅུ་གསུམ་མའི་སྒྲུབ་ཐབས། ལྷ་ལྔའི་སྒྲུབ་ཐབས། སྒྲུབ་ཐབས་འཇིགས་མེད་རྣམ་རོལ།
ལྷན་སྐྱེས་རྣམས་སོ། ། སྔགས་ཐུན་མོང་ལ་དགོས་པའི་བླ་མ་ལྔ་བཅུ་པའི་བསྡུས་དོན། རྩ་ལྟུང་གི་འགྲེལ་པ་དམ་ཚིག་རབ་གསལ། རྣལ་འབྱོར་རྒྱུད་ཀྱི་སྐོར་ལ། སྤྱོད་རྒྱུད་ནས་བཤད་པའི་ཚེ་དཔག་མེད་དང་། མི་འཁྲུགས་པའི་སྦྱིན་སྲེག བྱ་སྤྱོད་ཀྱི་སྐོར་ལ། ཕྱག་རྡོར་སྒྲུབ་ཐབས། རྣམ་འཇོམས་སྒྲུབ་ཐབས། འཇམ་དཔལ་དཔའ་བོ་གྲུབ་པའི་སྒྲུབ་ཐབས།
ཨ་ར་པ་ཙ་ནའི་སྒྲུབ་ཐབས། ཐུགས་རྗེ་ཆེན་པོ་ཕྱག་བཞི་པའི་སྒྲུབ་ཐབས་གསུམ། སེང་གེ་སྒྲའི་སྒྲུབ་ཐབས། རྟ་མགྲིན་ཁྱུང་གཤོག་ཅན་གྱི་སྒྲུབ་ཐབས། བྱམས་པ། མི་གཡོ་བ། མི་གཡོ་བ་ཕྱག་བཞི་པ། རྣམ་རྒྱལ་གདུགས་དཀར་རྣམས་ཀྱི་སྒྲུབ་ཐབས་རེ་རེ། རི་ཁྲོད་མའི་སྒྲུབ་ཐབས་གཉིས། ཙུནྡ།
འོད་ཟེར་ཅན་གྱི་སྒྲུབ་ཐབས་རེ། མྱ་ངན་མེད་པའི་འོད་ཟེར་ཅན་གྱི་སྒྲུབ་ཐབས། སྦྱིན་སྲེག སྤྱན་མའི་སྒྲུབ་ཐབས། གཟའ་ཡུམ་སྒྲུབ་ཐབས། གྲ་ལྔའི་སྐོར་ལ། རིག་མ་བཅུ་དྲུག་གི་ཚིགས་བཅད་གཉིས། མཚམས་སྤྱོད། སྲུང་བ་ལྔའི་སྒྲུབ་ཐབས་གཉིས། ཕྱོགས་ཀྱི་གཏོར་མ།
གཟའ་དང་རྒྱུ་སྐར་ལ་གསོལ་བ་གདབ་པ། བྱུར་བསལ་བ། དུག་དབྱུང་བ། རྒྱལ་བར་བྱེད་པ། སྡོམ། དབང་བསྐུར་བའི་སྔགས་རྣམས་དང་། འཇམ་སེར་སྒྲུབ་ཐབས་རྣམས་སོ། ། དཀར་ཆག་ལ། རྒྱུད་སྡེའི་དཀར་ཆག་དང་། བདག་ཉིད་ཀྱིས་ཆོས་གསན་པའི་དཀར་ཆག་གོ
ཆོས་སྐྱོང་གི་སྐོར་ལ། གུར་མགོན་གྱི་སྒྲུབ་ཐབས། མཆོད་པ་འབུལ་བ། མཆོད་གཏོར། བཤགས་པ་རྣམས་དང་། གཏོར་མ་ལ་རྒྱུན་གཏོར། ཀླུ་གཏོར། ཆུ་གཏོར། ཕྱོགས་བཞིའི་གཏོར་མ་རྣམས་སོ། ། མཚན་ཉིད་སྐོར་ལ།
ཆོས་སྤྱོད་བཅུ་ལ་སྤེལ་བ། ཆོས་སྤྱོད་བཅུ་པ། སློབ་དཔོན་ཆེན་པོའི་དོན་དུ་མཛད་པའི་སེམས་བསྐྱེད། ཡང་སྐྱབས་འགྲོ་སེམས་བསྐྱེད། ཡང་ཡུལ་སྐྱོང་གི་དོན་དུ་མཛད་པའི་སྐྱབས་འགྲོ། དེའི་བསླབ་བྱ། ལས་ཆོག བསྙེན་གནས་ཀྱི་ཆོ་ག ཐེག་མཆོག་གསལ་བ། དེའི་བསྡུས་དོན།
ཤེས་བྱ་རབ་གསལ། ལས་འབྲས་གསལ་བའི་མེ་ལོང་། བདེན་གཉིས་རྣམ་ངེས། ཐེག་པ་ཆེན་པོའི་མན་ངག བུ་མོ་རིན་ཆེན་གྱིས་ཞུས་པའི་མདོའི་བསྡུས་དོན། ཟབ་མོ་མདོ་ལྔའི་སྡོམ། རྒྱུད་བླའི་བསྡུས་དོན། ཐེག་པའི་རྣམ་དབྱེ། ལམ་གྱི་སྙིང་པོ། ། ཟབ་མོ་ཉམས་སུ་ལེན་ཚུལ།
ཐེག་ཆེན་གསལ་བའི་འགྲེལ་པ་འཐད་ལྡན་རྣམས་སོ། ། ཚིགས་བཅད་ཐོར་བུ་བའི་སྐོར་ལ། གདམས་པ་བདུད་རྩིའི་ཐིག་ལེ། ཡན་ལག་བདུན་གྱི་གཏམ། རྒ་ཤི་མེད་པའི་ལམ་རབ་བདུན་པ། སྐྱོ་བའི་གཏམ། སྙིགས་མའི་གཏམ། ཀ་ཁ་ལ་སྤེལ་བ། ཡང་ཐོར་བུ་བ་གཉིས། མགོན་གཡག་ལ་བསྟོད་པ།
ཟིན་ཤིང་བཏུལ་བའི་ཚིགས་བཅད། གཙང་ཁ་མ། སྨན་ཚེ་ངོ་བལྟས་པ་ལ་བསྔགས་པ་རྣམས་སོ། ། ཞུས་ལན་དང་སྤྲིངས་ཡིག་གི་སྐོར་ལ། གཡག་སྡེ་པའི་དྲིས་ལན། དྲིས་ལན་རྣམ་ངེས། གྲགས་རིན་གྱི་ཞུས་ལན། སྟོན་པ་བརྩོན་འགྲུས་ཀྱི་དྲིས་ལན། དཔོན་བློ་གྲོས་སེང་གེའི་ཞུས་ལན། རྒྱལ་པོ་ལ་གདམས་པ།
དེའི་བསྡུས་དོན། ཇི་མིག་དེ་མུར་ལ་གཏམ་དུ་བྱ་བ་ནོར་བུའི་ཕྲེང་བ། མངྒ་ལ་གཏམ་དུ་བྱ་བ་བཀྲ་ཤིས་ཀྱི་ཕྲེང་བ། རྒྱལ་བུ་མོ་ནོ་གན་ལ་སྤྲིངས་ཡིག ཧོ་གོ་ལ་གདམས་པ། དེ་གུ་བྷོ་ག་ལ་གདམས་པ། ཐེ་མུ་འོ་ག་ལ་གདམས་པ། དཔོན་མོ་པུཎྜ་རཱི་ཀ་ལ་གདམས་པ། རྒྱལ་པོ་ཇིམ་གྱིམ་ལ་གདམས་པ་གསུམ། ཨ་ཙ་ར་ལ་གདམས་པ།
བླ་མ་ལྡོང་གི་གདན་སར་བཀུར་བ། གྲགས་བཟང་ལ་སྤྲིངས་པ། བོད་ཡུལ་གྱི་དགེ་འདུན་སྤྱི་ལ་བཀུར་བ། ཚྭ་རོང་པ་ལ་སྤྲིངས་པ། ཇི་བིག་ལ་སྤྲིངས་པ། རྒྱལ་བུ་ལ་སྤྲིངས་པ་ཆོས་གཏམ་དགུ་པ། ཨ་ལ་གོ ། རིན་ཆེན་དཔལ་ཤྲཱི། པཎྜི་ཏ་ལཀྵི་ཀ་ར། ཤོང་ལོ་རྣམས་ལ་སྤྲིངས་ཡིག་རེ།
རྭ་དབོན་ལ་བཀུར་བ། རལ་གྲི་ལ་སྤྲིངས་ཡིག སྤྱི་བོ་ལྷས་པ་ལ་བཀུར་བ། ཁྲོ་ཕུ་བ་ལ་བཀུར་བ། ཆག་ལོ་ལ་བཀུར་བ། ཆོས་འཁོར་ཕྱི་མའི་དུས་སུ་དབུས་ཀྱི་མཚན་ཉིད་པ་སྤྱི་ལ་བཀུར་བ། དབུས་ཀྱི་བཀའ་གདམས་པ་སྤྱི་ལ་བཀུར་བ། སྟག་ལུང་པ་ལ་བཀུར་བ། དབུས་ཀྱི་སྒོམ་ཆེན་པ་རྣམས་ལ་བཀུར་བ། རྒྱལ་བུ་ཇི་བིག་ལ་སྤྲིངས་པ།
གྲགས་བཟང་ལ་སྤྲིངས་ཡིག སྟོན་གཞོན་ལ་བཀུར་བ་རྣམས་སོ། ། ཆོས་བཞེངས་པའི་ཚིགས་བཅད་ཀྱི་སྐོར་ལ། རྒྱལ་བུ་ཇིམ་གྱིམ་གྱིས་གསུང་རབ་རྣམས་བཞེངས་པའི་ཚིགས་བཅད། ཡང་ཕལ་པོ་ཆེ་བཞེངས་པའི་ཚིགས་བཅད། མངྒ་ལས་ཆོས་བཞེངས་པའི་ཚིགས་བཅད། རྒྱལ་བུ་ཇི་བིག་གིས་ཆོས་བཞེངས་པའི་ཚིགས་བཅད། ཨ་རོག་ཆེས་ཆོས་བཞེངས་པའི་ཚིགས་བཅད། ཨེ་སེ་ནས་ཆོས་བཞེངས་པའི་ཚིགས་བཅད། ལོ་ཙཱ་བ་རིན་ཆེན་དཔལ་གྱིས་འབུམ་བཞེངས་པའི་ཚིགས་བཅད་རྣམས་སོ། །
བསྔོ་བ་དང་བཀྲ་ཤིས་ཀྱི་སྐོར་ལ། གོས་དར་ལྔ་སྟོང་དང་དགུ་བརྒྱ་བཞི་བཅུ་ཕུལ་བའི་དུས་ཀྱི་མཆོད་བརྗོད་བསྔོ་བ། དཔོན་མོ་དུར་རྒན་དུར་མི་ལ་ཤིས་པ་བརྗོད་པ། རྒྱལ་བུ་ཇིམ་གྱིམ་ལ་ཤིས་བརྗོད། ནོ་ཀོ་ལ་ཤིས་བརྗོད། ཡང་བཀྲ་ཤིས་ཕྲེང་བ། ཡང་བཀྲ་ཤིས་ཤློ་ཀ་གསུམ་པ། མངྒ་ལ་ཡབ་ཡུམ་ལ་ཚིག་བཞི་པ་གཅིག ཡང་ཤློ་ཀ་བཞི་པ་གཅིག ཇི་བིག་ཡབ་ཡུམ་ལ་ཚིག་བཞི་པ་གཅིག
དཔོན་མོ་ཆེན་པོ་ལ་ཚིག་བཞི་པ་གསུམ། ཡང་བཀྲ་ཤིས་ཀྱི་ཚིགས་བཅད་གཅིག་རྣམས་མཛད་དེ། དེ་ཐམས་ཅད་ཀྱང་ཚིག་བརྗོད་བདེ་ཞིང་། དོན་འབྲེལ་ཆགས་པ། གཞན་གྱི་རྣ་བར་སྙན་ཅིང་སྙིང་ལ་འབབ་པ་འབའ་ཞིག་སྟེ། དེང་སང་བར་དུ་དར་རྒྱས་སུ་གྱུར་པ་ཡིན་ནོ། ། དེ་ལྟར་དམ་པའི་ཆོས་འཆད་པ་དང་རྩོམ་པ་དང་རྩོད་པ་ལ་སོགས་པ་བསྟན་པའི་བྱ་བ་རླབས་པོ་ཆེའི་སྒོ་ནས་བདེ་བར་གཤེགས་པའི་བསྟན་པ་གསལ་བར་མཛད་པའི་བསྟན་འཛིན་སློབ་བུ་བསྐྲུན་ཚུལ་ནི། སྤྱིར་བདག་ཉིད་ཆེན་པོ་འདིའི་སློབ་མའི་ཚོགས་ས་ཆེན་པོ་རྡུལ་ལྟར་བགྲང་བ་ལས་འདས་པ་ཡིན་ཀྱང་། གཙོ་བོར་གྱུར་པ་ནི། བཤད་པའི་སྲོལ་འཛིན་ཤར་ནུབ་གུང་གསུམ་ལ་སོགས་པའི་ཆེན་པོ་རྣམས་དང་།
དེ་ཉིད་ཀྱི་སྲས་བླ་མ་གྲགས་པ་འོད་ཟེར་དང་། བླ་མ་བཀྲ་ཤིས་དཔལ་དང་། མ་ལོ་ལ་སོགས་པ་རབ་ཏུ་གྱུར་པ་མང་པོ་ཞིག་དང་། བསྒྲུབ་པའི་སྲོལ་འཛིན་ནི། སྤྱིར་བླ་མ་འདི་ལས་གདམས་ངག་ཐོབ་ནས་ཉམས་ལེན་སྙིང་པོ་དྲིལ་ནས་བསྒྲུབ་པའི་རྒྱལ་མཚན་འཛིན་པ་མང་དུ་ཡོད་ཀྱང་། མན་ངག་ཡོངས་སུ་རྫོགས་ཤིང་བུམ་པ་གང་བྱོ་བཞུགས་པ་ནི་བླ་མ་ཆེན་པོ་ཞང་དཀོན་མཆོག་དཔལ་དང་། དགེ་སློང་ཀུན་བློ་གཉིས་བྱུང་ཞེས་གྲགས་པ་ཡིན་ལ། གཞན་ཡང་ལ་རུ་བ། ཉན་ཆེན་པ། སྲུ་ལུང་པ།
གསལ་ལ་བ་འོད་ཟེར་འབུམ། དབུས་པ་སངས་འབུམ་ལ་སོགས་བརྒྱུད་པ་འཛིན་ངེས་པའི་བསྟན་འཛིན་མང་དུ་བསྐྲུན་ནས། བདེ་བར་གཤེགས་པའི་བསྟན་པ་སྤྱི་དང་བྱེ་བྲག་ཐམས་ཅད་དེ་བཞིན་གཤེགས་པ་བཞུགས་པའི་དུས་ལ་འགྲན་པ་བཞིན་ཆེས་ཆེར་གསལ་བར་མཛད་པ་ཡིན་ནོ། ། དེ་ལྟར་ངོ་མཚར་བའི་མཛད་པ་བསམ་གྱིས་མི་ཁྱབ་པའི་སྒོ་ནས་བསྟན་འགྲོའི་དོན་རྒྱ་ཆེན་པོ་ཞིག་མཛད་དེ། དེ་ནས་བདག་ཉིད་ཆེན་པོ་དེ་སྐུ་ཚེ་དེ་ཉིད་ཀྱི་གདུལ་བྱ་ཐམས་ཅད་སྨིན་ཅིང་གྲོལ་བར་རང་གི་མངོན་པར་ཤེས་པས་མཁྱེན་ཅིང་། སྐུའི་བཀོད་པ་གཞན་གྱི་སེམས་ཅན་གྱི་དོན་རྒྱ་ཆེན་པོ་མཛད་པའི་དུས་ལ་བབས་པར་གཟིགས་ནས། སློབ་དཔོན་ཆེན་པོ་དྷརྨཱ་ཕ་ལ་རཀྵི་ཏ་ལ་བླ་མ་ས་སྐྱ་པ་ཆེན་པོའི་རྣམ་པར་ཐར་པ་ལ་སོགས་པ་གསུངས་ནས། བླ་མ་དམ་པ་དེ་རྣམས་ལ་ཡོན་ཏན་གྱི་ཕུང་པོ་དེ་ལྟ་བུ་མངའ་ཞིང་། བསྟན་པའི་བྱ་བ་དེ་ལྟ་བུ་མཛད་པ་ཡིན་ལ། ངས་ཀྱང་བསྟན་པའི་བྱ་བ་དང་སེམས་ཅན་ལ་ཕན་པ་ཅི་ནུས་ཅི་ཚུལ་དུ་བསྒྲུབ་པ་ཡིན་པས།
ད་ནི་ཁྱོད་ཀྱིས་ཀྱང་དེ་བཞིན་དུ་བྱ་དགོས་པ་གོ་བར་གྱིས་ཤིག་ཅེས་གསུངས་ཤིང་། དེ་ནས་བླ་མ་འདི་སྔར་སྐུ་ཕྲ་མོའི་དུས་སུ་མནལ་ལམ་དུ། སྦ་འཁར་ཚིགས་བརྒྱད་ཅུ་པ་ཚིགས་བཞི་བཅུ་ཞེ་དྲུག་པ་དེ་འཁྱོག་པ་ཅིག་ཕྱག་ཏུ་བྱུང་ནས་ནང་པར་བདག་ཉིད་ཆེན་པོ་ས་པཎ་ལ་ཞུས་པས། ཚིགས་གྲངས་དེ་རྣམས་ཁྱོད་ཀྱི་ཚེའི་མཚོན་བྱེད་ཡིན་ཏེ། ཚིགས་ཞེ་དྲུག་པ་ཅུང་ཟད་འཁྱོག་པ་དེ་ལོ་དེར་སླེབ་པ་ན་ཅུང་ཟད་དོག་པའི་ལྟས་ཡིན་པས་དེ་དུས་བཟབས་དགོས་ཞེས་གསུངས་པའི་ལུང་བསྟན་ལྟར་མྱ་ངན་ལས་འདའ་བ་ཆེན་པོ་སྟོན་པའི་དུས་དང་ཉེ་བར་གྱུར་པ་ན། བསྟན་པ་ལ་དགའ་པའི་ལྷ་རྣམས་ཀྱིས་མངོན་པར་ཤེས་ཏེ། སྐྱེས་བུ་དམ་པ་འདི་ལྟ་བུ་མི་བཞུགས་ན་སངས་རྒྱས་ཀྱི་བསྟན་པ་སུས་འཛིན་ཅེས་པའི་མི་དགའ་ཞིང་མྱ་ངན་གྱིས་མངོན་པར་ནོན་པའི་ཡིད་ཀྱིས་ངུ་བའི་མཆི་མའི་ཆར་གྱིས་ས་གཞི་ཆེན་པོ་ཡང་བང་བར་གྱུར་ཏེ། བྱ་རྣམས་ཀྱང་སྐད་མི་སྙན་པ་སྒྲོག་ཅིང་། སྤུའི་ཁ་དོག་ཀྱང་ཕྱིན་ཅི་ལོག་པ་ལ་སོགས་པ་དུ་མ་ཡང་སྟོན་པར་གྱུར། ཉི་མའི་དཀྱིལ་འཁོར་ཡང་འོད་མི་གསལ་ཞིང་དུས་ཚིགས་དང་རྒྱུ་སྐར་ཡང་ལོག་པར་རྒྱུ་བར་གྱུར།
སྐྱེ་དགུ་ཐམས་ཅད་ཡིད་རྣམ་པར་འཁྲུག་ཅིང་མྱོས་ནས། བྱ་བ་དང་བྱ་བ་མ་ཡིན་པ་མི་ཤེས་ཤིང་ཕྱོགས་བསླད་པ་བཞིན་དུ་གྱུར། སྤོང་བ་བསམ་གཏན་པ་རྣམས་ཀྱི་སྙིང་ཡེད་ཡེད་པོར་གྱུར་ཏེ། སེམས་རྩེ་གཅིག་པ་མི་ཐོབ་ཅིང་། ཉན་བཤད་བྱེད་པ་རྣམས་ཀྱང་ཉན་བཤད་ལ་སྤྲོ་བ་མེད་པར། བྱ་བ་དང་བྱ་བ་མ་ཡིན་པ་གཞན་དག་ལ་འཇུག་པར་གྱུར། སའི་ལྷ་ཡང་སྤྲོ་བ་མེད་བས་ལོ་ཐོག་གི་ཁྱད་པར་རྣམས་ཀྱང་སྨིན་པར་མ་གྱུར་ཏོ། ། དེ་ལྟར་ཉི་མའི་དཀྱིལ་འཁོར་འོད་ཀྱི་དྲ་བ་ཅན་ནུབ་ཀྱི་རི་རྩེར་ཉེ་བར་གྱུར་པ་ན། གྲིབ་མའི་ཚོགས་རྣམས་སྔོན་དུ་ཉེ་བར་འོང་བ་བཞིན། བདག་ཉིད་ཆེན་པོ་འདི་ཡང་ཞིང་གཞན་དུ་བཞུད་པར་དགོངས་པའི་མོད་ལ་ཡང་།
སྔ་ལྟས་དེ་དག་གློ་བུར་དུ་ལྷགས་པར་གྱུར་ཏེ། དེ་ཡང་གང་ཟག་དམ་པ་ཐམས་ཅད་གཞན་དུ་བཞུད་པར་དགོངས་པ་ན་སྔ་ལྟས་དེ་དག་འབྱུང་བ་ནི་ཆོས་ཉིད་དེ། སྐྱེ་དགུ་རྣམས་ཀྱི་བདེ་སྐྱིད་ཀྱི་ཁྱད་པར་ཐམས་ཅད་ནི་སྐྱེས་བུ་དམ་པ་འདི་ལྟ་བུ་ལ་རག་ལས་ལ། འདི་ནི་གཞན་དུ་བཞུད་པར་དགོངས་ཤིང་། དེ་ཚེ་སྐྱེ་དགུ་ཐམས་ཅད་ལ་དེ་ལྟ་བུའི་ལྟས་བྱུང་ཡང་། བདག་ཉིད་ཆེན་པོ་ནི་བདེ་བ་ཅན་ན་དེ་བཞིན་གཤེགས་པ་ཨ་མི་དེ་བ་པདྨ་རཱ་གའི་རི་བོ་ལྟར་ཀུན་ནས་བརྗིད་པའི་ཞབས་ཀྱི་དྲུང་ན་བྱང་ཆུབ་སེམས་དཔའི་ཚོགས་དུ་མས་ཀུན་ཏུ་བཟང་པོའི་མཆོད་པའི་སྤྲིན་གྱི་ཕུང་པོ་ཆེན་པོས་མཆོད་པ་བྱེད་པ་ལ་སོགས་པ་སངས་རྒྱས་ཀྱི་ཞིང་རྣམ་པར་དག་པ་དུ་མའི་བཀོད་པ་ཡང་ཐུགས་དམ་དུ་གཟིགས་པའི་སྣང་བ་བྱུང་ཞིང་། ཁྱད་པར་འབྲུག་ལོ་ཟླ་བ་བཅུ་པའི་ཚེས་གསུམ་གྱི་མཚན་མོ། དཔལ་གྱི་རི་ལ་སློབ་དཔོན་ཆེན་པོ་ཀླུ་སྒྲུབ་བྱང་ཆུབ་ཀྱི་ཤིང་རྒྱ་དང་ཚད་གཞལ་བར་དཀའ་བའི་ཞབས་ཀྱི་དྲུང་ན་བཞུགས་པ་ལ། བདག་ཉིད་དབུ་མ་རིགས་པའི་ཚོགས་དྲུག་ལ་སོགས་པ་གསན་ཅིང་། ནམ་མཁའ་ལས་ལྷའི་བུ་མོ་དུ་མས་མཆོད་པའི་ཁྱད་པར་དཔག་ཏུ་མེད་པས་མཆོད་པ་བྱེད་པ་དང་།
རིག་པའི་རྒྱལ་མོ་རྨ་བྱ་ཆེན་མོ་མངོན་སུམ་དུ་བཞུགས་པ་རྣམས་རྨི་ལམ་དུ་གསལ་བར་བྱུང་ཞེས་གསུངས་པ་ལ་སོགས་པ་དེ་ལྟ་བུའི་ངོ་མཚར་བའི་ཚུལ་དུ་མས་ཉིན་མཚན་འདའ་བར་གྱུར་ཅིང་། བླ་མ་ཆོས་ཀྱི་རྗེའི་དུས་ཀྱི་མཆོད་པ་ཡང་ཟླ་བ་བཅུ་པའི་ཚེས་གཅིག་ནས་བཟུང་འཛུགས་པར་མཛད། ཐུགས་དམ་མཆོད་པ་སོགས་སྔར་བས་ལྷག་པར་གྱ་ནོམ་པ་མཛད་པ་ལ། དྲུང་ན་གནས་པ་ཐམས་ཅད་ཀྱིས་ཆོས་རྗེའི་དུས་མཆོད་སྔར་ནས་ཟླ་བ་བཅུ་གཅིག་པ་ལ་མཛད་པ་མ་ལགས་སམ་ཞེས་ཞུས་པས། དེ་བཞིན་ཡིན་མོད་ཀྱི། བླ་མ་ཆོས་ཀྱི་རྗེ་ལ་གསོལ་བ་འདེབས་པ་ནི་ཟླ་བ་རེ་ཙམ་བྱེད་པ་དམ་བཅས་པ་ཡིན་པ་ལ། བཅུ་གཅིག་པའི་ཟླ་བ་ཚང་བར་མཎྜལ་འབུལ་བ་ལ་སོགས་མ་བྱུང་དོགས་ནས་བསུ་བ་ཡིན་མོད་གསུངས་ནས། ཟླ་བ་བཅུ་གཅིག་པའི་ཚེས་བཅོ་བརྒྱད་ཀྱི་བར་དུ་ཚོགས་སུ་བྱོན་ནས་ཆོས་ཀྱང་གསུངས་ལ། བཅུ་དགུ་དང་ཉི་ཤུ་ཉེར་གཅིག་གསུམ་ལ་གཟིམ་ཁང་ཉིད་དུ་བཞུགས་པར་གྱུར། དེ་ནས་ཟླ་བ་དེ་ཁའི་ཉི་ཤུ་གཉིས་ཀྱི་སྔ་དྲོའི་ཆ་ལ་མཆོད་པའི་ཚོགས་རྒྱ་ཆེན་པོ་ཤོམས་གསུངས་ནས་རྡོ་རྗེ་དྲིལ་བུ་བསྣམས་ཏེ།
རྟག་འཛིན་ཅན་རྣམས་ཀྱིས་རྟག་པར་འཛིན་པའི་ལོག་རྟོག་བསལ་བ་དང་། ལེ་ལོ་ཅན་རྣམས་བརྩོན་འགྲུས་ཆེན་པོ་ལ་བསྐུལ་བ་དང་། དེས་འདུལ་བའི་སེམས་ཅན་རྣམས་འདུལ་བའི་ཕྱིར་ནམ་མཁའ་ལས་སྒྲ་དང་། འོད་དང་། མེ་ཏོག་གི་ཆར་འབབ་པ་ལ་སོགས་པ་ངོ་མཚར་བའི་ལྟས་དུ་མ་དང་བཅས་དགུང་ལོ་ཞེ་དྲུག་པ་ལྕགས་ཕོ་འབྲུག་གི་ལོ་ལ་ལྷ་ཁང་བླ་བྲང་དུ་མྱ་ངན་ལས་འདའ་བ་ཆེན་པོའི་ཚུལ་བསྟན་པར་གྱུར་ཏོ། ། དེའི་ཚེ་རྒྱ་མཚོའི་མཐའ་ཀླས་པའི་འཛིན་མ་ཆེན་པོ་ནི་རྣམ་པ་དྲུག་ཏུ་གཡོས་པར་གྱུར། ནམ་མཁའ་ལས་སིལ་སྙན་དུ་མའི་སྒྲ་དང་། སྔར་ཚོར་མ་མྱོང་བའི་སྤོས་ཀྱི་དྲི་ཞིམ་པོ་དང་། མེ་ཏོག་གི་ཆར་དུ་མ་འབབ་པ་ལ་སོགས་པ་ལྷ་རྣམས་དགེས་པའི་མཆོད་པའི་བྱེ་བྲག་གིས་ས་ཆེན་པོ་འདི་ཡོངས་སུ་ཁྱབ་པར་གྱུར་ཏོ། ། དེ་ནས་སྐུ་གདུང་བཞུ་ལ་ཕུལ་བས།
བླ་མ་འདི་མངའ་ཐང་ཤིན་ཏུ་ཆེ་བ་ལ་བརྟེན་ནས་གཙུག་ལག་ཁང་མང་དུ་བཞེངས་པ། རྒྱ་བོད་ཀྱི་བར་ལ་ཡང་ཡང་འབྱོན་འགྲུལ་སོགས་ལུགས་གཉིས་ཀྱི་གནང་སྐྱོང་ཆེས་ཆེ་བའི་ཁྲལ་འུ་ལག་སོགས་ལ་མི་སྡེ་སྐལ་དམན་རྣམས་མ་དད་པའི་དམ་ཚིག་གི་ཉེས་པ་ཅུང་ཟད་ཀྱི་རྣམ་པས་གདུང་རུས་ཕལ་ཆེར་ནག་པོར་བྱུང་ཞིང་། དེའི་ཚེ་སློབ་དཔོན་གྲགས་པ་གཞོན་ནུ་བྱ་བ་འཇམ་དབྱངས་སྔོན་པོར་གྲགས་པས་གདུང་ཁང་ཞལ་མ་ཕྱི་བ་ལ་དྲུང་དུ་ཕྱིན་ནས། རང་ཉིད་ཀྱི་དབུ་ཞལ་བ་ལ་བརྡབ་སྟེ་ཡུས་པའི་ཚུལ་དུ་གསོལ་བ་དྲག་ཏུ་བཏབ་པས། གདུང་ཁང་གི་གསེང་བུག་གཅིག་ནས་སོལ་བ་རྡོག་པོ་གཅིག་འཕིར་བྱུང་བ་ན། དེ་བྲད་པས་ཕྱག་གི་མཐེ་བོང་གི་ཚིགས་ཀྱི་གདུང་རུས་གཅིག་ལ་ཁབ་ཕྲ་མོ་ཙམ་གྱི་རིགས་ལྔ་བཞེངས་སྐུའི་རྣམ་པ་ཙམ་བྱོན་པ་སླར་ཡང་གསོལ་བ་བཏབ་པས་ཞལ་ཕྱག་རྒྱན་ལ་སོགས་པ་ཤིན་ཏུ་གསལ་བར་བྱོན། དེ་ཉིད་ཤང་གྲུད་ཀྱི་དགོན་པ་རིན་ཆེན་མཛོད་ཀྱི་ལྷ་ཁང་ན་སློབ་དཔོན་གྲགས་གཞོན་གྱི་ནང་རྟེན་ཐུབ་པའི་སྐུའི་ནང་ན་བཞུགས་སོ་ཞེས་ཀྱང་གྲགས་ཤིང་། ཡང་ལོ་རྒྱུས་གཞན་ལས་ཕྱིས་འགའ་ཞིག་གིས་གདུང་དེ་བཞུགས་པའི་སྐུ་དེ་བཤས་ནས་དེང་སང་བརྒྱ་ཚོ་བའི་ལག་ན་ཡོད་པར་གསུང་མོད་ཀྱང་། གདུང་རུས་ངོ་མཚར་ཅན་དེ་ཉིད་བཞུགས་པའི་ཐུབ་དབང་གི་སྐུ་ལྷ་ཁང་ཆེན་མོའི་འཛམ་གླིང་གཡས་བཞག་དང་བཟོ་རྒྱུན་མཐུན་པ་རྐང་གང་པའི་ཚད་ཙམ་པ་འཁྲུལ་མེད་དེ་ཉིད། བར་སྐབས་སུ་ལྷ་ས་རྫོང་པའི་ལག་ཏུ་འཁྱར་པ།
རྗེ་བཙུན་དམ་པ་ཀུན་དགའ་གྲོལ་མཆོག་གི་ཕྱག་ཏུ་བྱུང་ནས་སྨོན་འགྲོར་བཞུགས་པ་དེ་ཉིད། དུས་ཕྱིས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་བདག་གི་ལག་ཏུ་རྩོལ་མེད་དུ་བྱུང་བ་འདི་ཡིན་ནོ། ། དེ་ནས་པུར་རུས་ནག་པོར་བྱུང་བ་དང་། ལྷག་པར་བླ་མ་གཤེགས་པའི་གཏམ་རྒྱ་ཡུལ་དུ་སྐྱེལ་བར་ཕྱིན་ན་རྒྱལ་པོའི་ཆད་པ་འོང་ཟེར་ནས་སུས་ཀྱང་འགྲོ་མ་འདོད་པ་ལ། གདུང་རུས་རྣམས་ལ་བ་སོ་བརྡུངས་ནས་བསྲེས་ཏེ། ཏི་ཤྲཱི་གྲགས་པ་འོད་ཟེར་བདག་ཉིད་ཆེན་པོའི་མཆོད་དཔོན་ཡིན་པས། དེ་ན་རེ། ད་ཆད་པ་བྱུང་ཡང་བླ་མའི་ཆེད་ཡིན་པས་ངས་ཕྱིན་གྱིས་གསུངས་ནས་སྐུ་གདུང་ལ་ཁྲུས་གསོལ་མཛད་ཀྱིན་ཕེབས་ཏེ། རྒྱལ་པོ་དང་ཉེ་བའི་ས་ཞིག་ཏུ་བླ་མ་འཕགས་པའི་ཐུགས་དམ་གྱི་རིམ་པ་ཇི་ལྟ་བ་བཞིན་མཛད་ནས་བཞུགས་པས། དེ་རྒྱལ་པོས་གསན་ནས་ཅི་ཟེར་ངའི་བླ་མའི་ཐུགས་དམ་གྱི་རིམ་པ་འདྲ་བ་ལ་ལྟོས་ཤོག་གསུངས།
བལྟ་བ་ལ་ཡོང་བས་ཁོང་ཡིན་པར་ཤེས་ནས་རྒྱལ་པོ་ལ་ཞུས་པས། ཡར་གདན་དྲོངས་གསུངས་ནས། བླ་མ་གཤེགས་ཚུལ་གསུངས་ནས་གཞན་ཆོས་ཀྱི་གསུང་གླེང་མང་དུ་མཛད་པས། རྒྱལ་པོ་དད་པ་སྐྱེས་ཏེ་ཆོས་མང་པོ་ཞུས། དཔོན་སློབ་ཏུ་གྱུར་ནས་གསང་རྟོལ་བས་རྒྱལ་པོས་སྐུ་གདུང་དབུ་ཐོག་ཏུ་བཞག་ནས་གསོལ་བ་མང་དུ་བཏབ་པས། སྐུ་གདུང་ཐམས་ཅད་རིང་བསྲེལ་དུ་སོང་ནས་བ་སོ་རྣམས་ལ་འདི་ངའི་བླ་མའི་གདུང་མིན་ཟེར་ནས་ཕྱིར་དོར། དེ་ནས་བོད་ལ་ཡང་གདུང་སྐལ་གནང་ཞེས་གྲགས་སོ། ། དེ་དག་ལ་འདི་སྐད་ཅེས་བྱ་སྟེ། སྔོན་ཚེ་སྤྲུལ་པའི་ལོ་ཙཱ་དཔལ་བརྩེགས་བསྲུང་། ། ཕྱི་རབས་རྒྱལ་སྲས་ས་སྟོན་རིར་གྲགས་པ། །
འཛམ་གླིང་བྱང་ཕྱོགས་སྐྱོང་ཕྱིར་སླར་བྱོན་པའི། ། དཔལ་ལྡན་འཕགས་པའི་མཚན་ཁྱོད་བསྔགས་པར་འོས། ། འཁྲུངས་མ་ཐག་ནས་ངོ་མཚར་རྣམ་ཐར་གྱི། ། སྐྱེས་མཆོག་འཕགས་པ་ཞེས་སུ་ཀུན་ལ་གྲགས། ། རྩོད་བྲལ་མཁས་གྲུབ་དུ་མའི་ཆོས་ཀྱི་མཛོད། ། མ་ལུས་ཀུན་གྱི་བདག་པོ་མ་ལགས་སམ། ། མཐའ་ཡས་འགྲོ་བའི་དོན་མང་མཛད་པའི་ཕྱིར། ། ཀུན་གྱིས་མཆོད་འོས་ས་སྐྱའི་གདུང་རིགས་སུ། ། བསམས་བཞིན་སྐྱེ་བ་བཞེས་པའི་སྤྲུལ་པའི་སྐུ། ། འཕགས་པའི་མཚན་གང་དོན་ལ་གནས་གྱུར་པ། །
འགྲོ་བ་འདྲེན་མཛད་ཁྱོད་ལ་འགྲན་ནུས་པ། ། འགའ་ཞིག་ཡོད་ན་ལ་ལ་སྟོན་པར་རིགས། ། ཁ་ཅིག་ཆོས་ཀྱི་འབྱོར་པས་ཕྱུག་གྱུར་ཀྱང་། ། སྲིད་པའི་འབྱོར་པས་རང་སྲོག་འཚོ་བ་ཙམ། ། ས་སྐྱོང་རྒྱལ་པོ་སྲིད་ལ་དབང་འབྱོར་ཡང་། ། ཆོས་ཀྱི་དབང་ཕྱུག་ཉིན་མོའི་སྐར་མ་ཙམ། ། སྲིད་པའི་འབྱོར་པ་འཁོར་ལོས་སྒྱུར་རྒྱལ་དང་། ། ཆོས་ཀྱི་འབྱོར་པ་ཟས་གཙང་སྲས་ལྟ་བུ། ། གང་ཟག་གཅིག་ལ་ངོ་མཚར་རྨད་བྱུང་ཆོས། ། མ་ལུས་རྫོགས་པར་མངའ་བ་ཁྱོད་ལྟ་བུ། །
སྔོན་ཆད་མ་བྱུང་ཕྱིས་ཀྱང་མི་འབྱུང་བར། ། མངོན་སུམ་གྲུབ་ཕྱིར་སྙིང་ནས་དད་པས་འདུད། ། ཁྱོད་ཀྱི་དྲིན་ལས་དཔལ་ལྡན་ས་སྐྱ་པའི། ། འཕྲིན་ལས་རྒྱ་མཚོའི་གོས་ཅན་ཁྱབ་པ་ནས། ། བཟུང་སྟེ་ས་སྐྱའི་འབངས་སུ་མ་གྱུར་པའི། ། དབུས་གཙང་ཁམས་འདིར་སྐྱེ་བོ་སུ་ཡོད་སྨྲོས། ། ཞེས་ཀྱང་ཤུགས་འབྱུང་དུ་སྨྲས་སོ། ། དེ་ལྟ་བུའི་བླ་མ་ཆེན་པོ་འཕགས་པ་དང་ཡུམ་གཅིག་པའི་གཅུང་པོ་འགྲོ་བའི་མགོན་པོ་ཕྱག་ན་རྡོ་རྗེ་ནི། ཡབ་དགུང་ལོ་ང་དྲུག་ལ་ཞི་བར་གཤེགས་པའི་ས་མོ་ཕག་གི་ལོ་གཡས་རུ་མདོག་གི་གད་ལོ་ལོ་ཞེས་བྱ་བར་ལུམ་མདོག་སྟོད་ཚ་ན་མ། མ་གཅིག་ཀུན་སྐྱིད་ལ་ལེགས་པར་འཁྲུངས་ཤིང་།
དགུང་ལོ་དྲུག་པ་ལ་ཆོས་རྗེ་ས་པཎ་གྱི་ཆག་ཕྱིར་ཧོར་ཡུལ་ལ་ཕེབས། སྐུ་གཞོན་ནུ་ནས་སྦྱོར་སྒྲོལ་ནུས་ཤིང་། ཆོས་རྗེ་ཁུ་དབོན་ལ་དབང་དང་གདམས་ངག་མང་དུ་གསན་ནས་ཐོས་པས་རྒྱུད་ཕྱུག་པར་མཛད། བརྟུལ་ཞུགས་ཀྱི་སྤྱོད་པས་ཕས་ཀྱི་རྒོལ་པ་ཐམས་ཅད་ཚར་བཅད། འཁོར་གསུམ་ཉི་ཟེར་ལ་འགེལ་ནུས་པ་དང་། ཕྱག་མདའ་ས་ལ་འཕངས་པའི་ཤུལ་ནས་ཆུ་འཐོན་ཏེ། དེང་སང་གི་བར་དུ་ཡང་ཕྱག་མདའ་བསྒྲུབ་ཆུ་ཞེས་གྲགས་ཤིང་། ཆུ་གཞན་པས་ཁྱད་པར་དུ་མའི་སྒོ་ནས་ཁྱད་པར་འཕགས་པ་ཀུན་གྱི་སྤྱོད་ཡུལ་དུ་གྱུར་པ་འདི་ཉིད་ལ་སོགས་པ་གྲུབ་པའི་མཚན་མ་བསམ་གྱིས་མི་ཁྱབ་པ་སྟོན་པ། མདོར་ན་རིགས་གསུམ་མགོན་པོའི་རྣམ་འཕྲུལ་བྱོན་པའི་ནང་ནས་མཐུ་སྟོབས་དང་རྫུ་འཕྲུལ་ཆེ་བ་གསང་བའི་བདག་པོ་ཕྱག་ན་རྡོ་རྗེའི་སྤྲུལ་པར་གྲགས་པ་ཡིན་ལ། འདི་ལ་ཧོར་རྒྱལ་པོ་སེ་ཆེན་གྱིས།
ས་ལེན་དབང་གི་ལུང་དང་། གསེར་ཐམ་ཐོང་ཕྱི་གཡས་གཡོན་གྱི་ཁྲིམས་ར་དང་། གཞན་ཡང་འདིའི་བཙུན་མོར་རྒྱལ་པོའི་སྲས་མོ་མེ་ཁ་བདུན་བྱ་བ་གནང་། ཧོར་གྱི་ཆས་སུ་བཅུག་སྟེ་ཆོལ་ཁ་གསུམ་གྱི་ཁྲིམས་བདག་ཏུ་བསྐོས། བོད་ལ་ཏི་ཤྲཱི་དང་དབང་གི་ལས་ཁ་ཐོག་མར་སྐུ་མཆེད་འདི་གཉིས་ཀྱི་སྐུ་རིང་ལ་བྱུང་བར་གྲགས་པས་བོད་ལ་བཀའ་དྲིན་ཤིན་ཏུ་ཆེ་ཞིང་། བྱང་ངོས་སུ་ལོ་བཅོ་བརྒྱད་ཙམ་བཞུགས་ནས། དེ་ནས་དགུང་ལོ་ཉེར་ལྔ་པ་ལ་གདན་ས་ཆེན་པོ་ཆོས་འཁོར་ལ་ཕབས། དེ་ནས་ལོ་གསུམ་ལྷག་ཙམ་གྱི་བར་དུ་གྲུབ་པའི་སྤྱོད་པས་འགྲོ་བ་མང་པོ་སྨིན་གྲོལ་ལ་བཀོད་ནས། དགུང་ལོ་ཉེར་དགུ་པ་མེ་མོ་ཡོས་ཀྱི་ལོ་ཟླ་བ་བདུན་པ་གྲོ་བཞིན་ཟླ་བའི་ཡར་ཚེས་གཅིག་ལ་སྒོ་རུམ་དཔེ་ཁང་དུ་མྱ་ངན་ལས་འདའ་བའི་ཚུལ་བསྟན་པ་ཡིན་ནོ། ། ཟངས་ཚའི་བཙུན་མོ་གཉིས་པ་ཡུལ་ས་སྐྱའི་ཆུ་མདོ་མ།
ཕ་མིང་རྗེ་བཙད། མ་མིང་མ་གཅིག་ཇོ་འགྲོ་ཞེས་བྱ་བ་ལ་སྲས་ལྕམ་སྲིང་གཉིས་འཁྲུངས་པའི་གཅེན་སློབ་དཔོན་རིན་ཆེན་རྒྱལ་མཚན་ནི། ཡབ་དགུང་ལོ་ང་ལྔ་པ་ས་ཕོ་ཁྱིའི་ལོ་ལ་གདན་ས་ཆེན་པོར་འཁྲུངས་ཤིང་། ཆོས་རྗེ་ཁུ་དབོན་དང་། བླ་མ་འུ་ཡུག་པའི་དྲུང་དུ་ཐུགས་གཉེར་མཛད་དེ། རྒྱུད་མན་ངག་དུ་མ་མཁྱེན་ཅིང་། འདི་ཉིད་ཀྱིས་མཛད་པའི་གསང་སྔགས་ཀྱི་དཀྱིལ་ཆོག་དང་། གཞན་ཡང་རྩོམ་པ་ཅི་རིགས་པ་མཛད་དེ་འཆད་ཉན་ལ་སོགས་པས་བསྟན་པའི་བྱ་བ་དུ་མ་མཛད། འཕགས་པ་རིན་པོ་ཆེ་ཧོར་ཡུལ་ལ་ཕེབས་དུས་གདན་ས་ཡང་མཛད། སླར་གོང་ལ་ཕེབས་ཏེ་རྒྱལ་པོའི་བླ་མཆོད་མཛད་དེ།
རྒྱལ་པོའི་ཕོ་བྲང་དང་ཉེ་བར་དགེ་འདུན་གྱི་སྡེ་བཙུགས་པ་ལ་སོགས་པ་བསྟན་པའི་བྱ་བ་རླབས་པོ་ཆེ་དུ་མ་མཛད་ནས། དགུང་ལོ་ཞེ་གཉིས་པ་ས་མོ་ཡོས་ཀྱི་ལོ་མེ་ཏོག་ར་བ་ཞེས་བྱ་བར་ཟླ་བ་གསུམ་པའི་ཚེས་གསུམ་ལ་ཞི་བར་གཤེགས་སོ། ། ཡང་ཁ་ཅིག་ལས། འཕགས་པ་དབུས་གཙང་ལ་ཕེབས་སྐབས་རྒྱ་ནག་ཤིང་ཀུན་དང་མེ་ཏོག་ར་བའི་གདན་ས་ལ་སློབ་དཔོན་འདི་བཀོད་ཅེས་འབྱུང་ཞིང་། སྐུ་གཤེགས་ས་ཡང་ཤིང་ཀུན་དུ་གཤེགས་ཞེས་འབྱུང་ལ། ཁ་ཅིག་ལས། ཟླ་བ་ཡང་ཐ་སྐར་དང་། ཚེས་ཀྱང་ཟླ་བ་དེ་ཁའི་ཚེས་བཅུ་དགུ་ལ་གཤེགས་ཞེས་བཤད་ཀྱང་བརྟག་པར་བྱའོ། ། འདིའི་ཡུམ་ལ་ལྕམ་སྲིང་གཉིས་འཁྲུངས་པའི་ལྕམ་སློབ་དཔོན་མ་མདོ་སྡེ་བྱ་བ་མ་ལུས་སུ་གོ་ལ་བྱོན་ནས། སྲས་མུས་ཆེན་རྒྱལ་མཚན་དཔལ་བཟང་ལེགས་པར་འཁྲུངས་ཞེས་གྲགས་ལ།
ཡང་ལྕམ་སྲིང་འདི་གཉིས་ཀྱི་ཡུམ་གྱི་ཡུལ། ཡ་རབས་ཁ་རྒྱན་དང་གཙང་བྱམས་པའི་གདུང་རབས་གཉིས་ལས་ས་སྐྱའི་ཆུ་མདོ་ཡིན་པར་བཤད། སྟག་ཚང་གདུང་རབས་དང་། ཉི་སྡེ་བས་མཛད་པའི་གདུང་རབས་གཉིས་ལས་ཤབ་ཀྱི་ཇོ་འགྲོ་མ་ཞེས་བཤད་པས་ཤབ་ཡུལ་དུ་བྱུང་བར་ཡང་བཤད་དོ། ། ཡང་བླ་མ་ཟངས་ཚའི་བཙུན་མོ་གསུམ་པ། ཡུལ་མངའ་རིས་གུང་ཐང་། ཕ་མིང་གུང་ཐང་གི་བཙད་པོ། མ་མིང་ལྷ་གཅིག་མཛེས་མ་བྱ་བ་ལ་སྲས་ལྕམ་སྲིང་གཉིས་འཁྲུངས་པའི་ཆེ་བ་སློབ་དཔོན་བསོད་ནམས་འབུམ་དུ་གྲགས་པ་དེས་ཇོ་མོ་གླིང་བཏབ། བཙུན་མའི་སྡེ་བཙུགས་ཏེ་འཆད་ཉན་མཛད་ནས་ངོ་མཚར་བའི་ལྟས་དང་བཅས་གཤེགས་པའི་ནང་རྟེན་སྒྲོལ་མའི་སྐུ་དུས་མཆོད་ན་བཞུགས་པར་བཤད་ཀྱང་དེང་སང་བླ་བྲང་དེ་ན་མི་བཞུགས། ཡང་དེའི་གཅུང་ཉི་མ་འབུམ་ཞེས་བྱ་བས་གུང་ཐང་དུ་མངའ་བདག་བཀྲ་ཤིས་བརྩེགས་པ་དཔལ་གྱི་ཇོ་མོ་ལ་བྱོན།
ཡང་ཟངས་ཚའི་བཙུན་མོ་བཞི་པ་ཡུལ་གཡའ་ལུང་མ། མིང་ཇོ་ལྕམ་ཧོར་མོའམ། ཇོ་མོ་ཧོར་ལྕམ་བྱ་བ་ལ་སྲས་སློབ་དཔོན་མ་རིན་ཆེན་འབྱུང་གནས་འཁྲུངས་ཏེ། དེས་གཙང་ཆུ་མིག་ཏུ་བྱོན་ནས། བརྒྱ་ཚོ་དཔོན་དྲུང་དུ་གྲགས་པ་སྲས་སུ་འཁྲུངས་སོ། ། བླ་མ་ཟངས་ཚའི་བཙུན་མོ་ལྔ་པ་ནི། ཡུལ་མངའ་རིས་པ་གུང་ཐང་བཙད་པོའི་སྲས་མོ་ལྷ་གཅིག་མཛེས་མར་གྲགས་པ་དེའི་ཉེ་གནས་མ་རྡོ་རྗེ་གདན་དུ་གྲགས་པ་ལ་སྲས་སློབ་དཔོན་ཡེ་ཤེས་འབྱུང་གནས་ཞེས་བྱ་བ། ཡབ་དགུང་ལོ་ང་ལྔ་པ་ས་ཕོ་ཁྱིའི་ལོ་ལ་དཔལ་ལྡན་ས་སྐྱའི་བསམ་གླིང་དུ་སྐུ་འཁྲུངས། ཤར་པ་ཤེས་རབ་འབྱུང་གནས་དང་། ཤར་པ་རྡོ་རྗེ་འོད་ཟེར་གཉིས་ཀྱི་དྲུང་དུ་དམ་པའི་ཆོས་ལ་སློབ་གཉེར་གསན་སྦྱོང་མཛད།
བླ་མ་འདི་བཞུགས་པའི་ཁང་པ་ལ་དཔོན་ཆེན་ཤཱཀྱ་བཟང་པོས་ཤར་གླིང་བཞེངས། སླར་ཁམས་ཕྱོགས་ལ་འགྲོ་བའི་དོན་ལ་དགོངས་ནས་ཕེབས། རྒྱལ་པོ་ཧུ་དཀར་ཆེ་ཞེས་བྱ་བའི་བླའི་མཆོད་གནས་མཛད་དེ། མཐར་དགུང་ལོ་སུམ་ཅུ་སོ་བདུན་པ་ཤིང་ཕོ་ཁྱིའི་ལོ་ཟླ་བ་བཅུ་གཅིག་པའི་ཚེས་བཅུ་བཞི་ལ་ལྗང་ཡུལ་དུ་ཞི་བར་གཤེགས་ཞེས་གཙང་བྱམས་པའི་གདུང་རབས་དང་། བླ་མ་དམ་པའི་དངོས་སློབ་ཤེས་རབ་རྡོ་རྗེས་མཛད་པའི་གདུང་རབས་སོགས་ཆེ་ཕྲན་ཁ་ཅིག་ལས་བཤད། ཡང་སྟག་ཚང་ལོ་ཙཱ་བ་ཤེས་རབ་རིན་ཆེན་གྱིས་མཛད་པའི་གདུང་རབས་ལས། དགུང་ལོ་སོ་དྲུག་པ་ཆུ་མོ་བྱའི་ལོ་ཟླ་བ་གསུམ་པའི་ཚེས་བཅུ་ལ་མདོ་ཁམས་སེར་སྣར་གཤེགས་ཞེས་བཤད་ཅིང་། ཉི་སྡེ་གདུང་རབས་ལས་གཤེགས་པའི་གནས་དང་དགུང་ལོ་དེ་དང་མཐུན་པ་ལ། རྒྱལ་གྱི་ཟླ་བའི་ཚེས་བཅུ་གཅིག་ལ་གཤེགས་པར་བཤད་པ་སོགས་གདུང་རབས་སྔ་མ་དེ་རྣམས་སུ་མི་མཐུན་པ་དུ་མ་ཞིག་འབྱུང་ངོ་། ། འགྲོ་བའི་མགོན་པོ་ཕྱག་ན་རྡོ་རྗེ་ཞེས་བྱ་བ་ལ་བཙུན་མོ་གསུམ་ཡོད་པའི་ནང་ནས།
རྒྱལ་པོ་གོ་དན་གྱི་སྲས་མོ་མངྒ་ལ་དང་། མ་གཅིག་ལྡན་ཚ་ཆོས་འབུམ་ལ་སྲས་མི་མངའ་ཞིང་། བཙུན་མོ་གསུམ་པ་ཡུལ་ཞ་ལུ། ཕ་མིང་ཧོར་རྒྱལ་པོའི་ནང་བློན་སྐུ་ཞང་རྔ་སྒྲ་ཞེས་བྱ་ཞིང་། མ་མིང་མཁའ་འགྲོ་འབུམ་ཞེས་བྱ་བ་ལ་སྲས་བདག་ཉིད་ཆེན་པོ་དྷརྨ་པཱ་ལ་རཀྵི་ཏ་ཞེས་པ་ཡབ་ཞི་བར་གཤེགས་ནས་ཟླ་བ་དྲུག་འདས་པ་ས་ཕོ་འབྲུག་གི་ལོའི་ཟླ་བ་དང་པོ་ལྷ་ཁང་ཆེན་མོ་འགྲམ་འདིང་པ་དང་མཉམ་དུ་རིན་ཆེན་སྒང་གི་ལྷོ་ཐད་གནས་དྲུག་ལྷ་ཁང་དུ་གྲགས་པར་སྐུ་བལྟམས་ཏེ། འདི་ཉིད་སྐུ་ཤིན་ཏུ་གཅེས་པས་ས་གཡོས་ཀྱི་གནོད་པ་བྱུང་དོགས་ནས་ཤིང་ཁང་བླ་བྲང་ཆེད་དུ་གཏད་ནས་བཞེངས། སྐུ་ནར་སོན་པ་དགུང་ལོ་དགུ་ཙམ་བཞེས་པ་ན། བླ་མ་འཕགས་པ་རྒྱ་ཡུལ་ནས་ཡར་བྱོན་དུས་དབང་རྒྱུད་མན་ངག་ལ་སོགས་པ་དུ་མ་གསན་ནས་ཐུགས་སུ་ཆུད་པར་མཛད་ནས། དགུང་ལོ་བཅུ་གཅིག་པ་ལ་བརྟག་གཉིས་གསུངས་ཤིང་། ཚོགས་སུ་ཐུགས་བསྐྱེད་གནང་བས་ཐམས་ཅད་ངོ་མཚར་དུ་གྱུར།
དེ་ནས་དགུང་ལོ་བཅུ་གསུམ་པ་ལ་གདན་སའི་འཁུར་བཀུར་ཏེ། འཕགས་པ་རིན་པོ་ཆེ་ཞི་བར་གཤེགས་ནས། དེའི་ཐུགས་དགོངས་རྫོགས་ཐབས་གསོལ་འདེབས་དང་ཆོས་འཁོར་ཆེན་མོ་གནང་དུས་ཚོགས་ཆོས་གསུངས་པས་ཐམས་ཅད་ངོ་མཚར་དུ་གྱུར་ཏེ། གཞན་ཡང་ནང་རྟེན་ལྷ་ཆེན་དཔལ་འབར། ཕྱི་རྟེན་གསེར་འབུམ་ཆེན་མོ། ལྷ་ཁང་འདེབས་བྲིས། བླ་བྲང་སོ་སོར་སྐུ་འདྲ་དུ་མ་དང་། སྐུ་ཚད་བཅུ་གསུམ་སོགས་མང་དུ་བཞེངས། དུས་མཆོད་རྒྱུན་མ་ཆད་པར་འཛུགས་པ་ལ་སོགས་པ་བྱ་བ་རྒྱ་ཆེན་པོ་བསྒྲུབས་ནས། དེའི་ངང་ལའང་སློབ་གཉེར་གྱི་འཕྲོ་བླ་མ་ཡེ་ཤེས་རིན་ཆེན་པ་ལ་གསན་སྦྱོང་མཛད་དེ།
དགུང་ལོ་བཅུ་བཞི་པ་ལ་གོང་དུ་བྱོན་པས་སེ་ཆེན་དང་མཇལ་ནས་ཆོས་དང་མཐུན་པའི་གསུང་གླེང་མང་དུ་མཛད་པས་རྒྱལ་པོ་ཡང་ཤིན་ཏུ་མཉེས་ཏེ་དད་པར་གྱུར། དེ་ནས་བླ་མ་ཆེན་པོ་འཕགས་པའི་གདུང་རིང་བསྲེལ་བཞུགས་པའི་ནང་རྟེན་ཤེལ་གྱི་མཆོད་རྟེན་ཆེན་པོ་བཞེངས། ལོ་ལྔའི་བར་མེ་ཏོག་ར་བར་བཞུགས་ནས་ཤེལ་གྱི་མཆོད་རྟེན་དེ་བཞུགས་པའི་གནས་གཙུག་ལག་ཁང་ཆེན་པོ་ཡང་བཞེངས། བསྟན་པའི་བྱ་བ་རྒྱ་ཆེར་མཛད་ནས། སླར་བོད་དུ་གདན་བཏེག་སྟེ་མདོ་ཁམས་སུ་ཕེབས་པ་ན། དགུང་ལོ་ཉི་ཤུ་པ་མེ་མོ་ཕག་གི་ལོ་སྨལ་པོ་ཟླ་བའི་ཚེས་བཅོ་བརྒྱད་ལ་མདོ་ཁམས་པྲེ་མཎྜལ་ཞེས་བྱ་བར་ངོ་མཚར་བའི་ལྟས་དུ་མ་དང་བཅས་སྐུ་མྱ་ངན་ལས་འདས་པའི་ཚུལ་བསྟན་ཏོ། ། བླ་མ་དེ་ལ་གདུང་བརྒྱུད་རིན་པོ་ཆེ་ཆད་དོགས་པས་ཞུ་བ་ནན་གྱིས་ཕུལ་བ་ན་བཙུན་མོ་གཉིས་བཞེས་པའི་རྒྱལ་པོ་ཇི་བིག་ཐི་མུར་གྱི་སྲས་མོ་དཔལ་ལྡན་བྱ་བ་ལ་སྲས་མ་བྱུང་ནས། ཇོ་མོ་སྟག་འབུམ་ཁབ་ཏུ་བཞེས་པ་ལས་སྲས་རཏྣ་བྷ་དྲ་ཞེས་བྱ་བ་འཁྲུངས་ཀྱང་གཞོན་ནུ་དགུང་ལོ་ལྔ་བཞེས་པའི་དུས་སུ་སྐུ་གཤེགས་ཏེ། དེའི་དུས་སུ་ཡོངས་སུ་གྲགས་པའི་གདུང་བརྒྱུད་མེད་པ་ལྟ་བུར་གྱུར་ནས། ཤར་པ་འཇམ་དབྱངས་རིན་ཆེན་རྒྱལ་མཚན་པས་ས་སྐྱའི་ཞལ་བདག
གསེར་ཐོག གཡུ་ཐོག་རྣམས་དང་། ལྷ་ཁང་ཆེན་མོའི་གནམ་རྒྱན། མཆོད་ཆ། ཐིགས་ཁང་ལ་ཡོ་གའི་དཀྱིལ་འཁོར་གྲངས་མེད་བཞེངས་པ། བདག་ཉིད་ཆེན་པོས་སློབ་གཉེར་དབུ་འདོན། རྒྱལ་པོའི་བླ་མ་ལ་སོགས་པ་མཛད་དགོས་བྱུང་བ་རྣམས་དེ་དུས་སུ་བྱུང་བར་གྲགས་ཏེ། དེ་ཡང་ཟངས་ཚ་བསོད་ནམས་རྒྱལ་མཚན་ཞེས་བྱ་བ་དེས་བཙུན་མོ་ལྔ་ཁབ་ཏུ་བཞེས་པ་ལ་སྲས་ལྕམ་སྲིང་བརྒྱད་འཁྲུངས་པའི་ནང་ནས་འགྲོ་མགོན་ཕྱག་ན་ལ། དྷརྨ་པཱ་ལ། དེ་ལ་རཏྣ་བྷ་དྲ་འཁྲུངས་པ་དེ་ནས་འཕེལ་བ་ནི་མ་བྱུང་ཞིང་།
ཆོས་ཀྱི་རྒྱལ་པོ་འཕགས་པ་དང་ཡུམ་མི་གཅིག་པའི་གཅུང་སློབ་དཔོན་ཆེན་པོ་ཡེ་ཤེས་འབྱུང་གནས་ཀྱིས་མ་གཅིག་ཁབ་སྨད་མར་ཡང་གྲགས་ཤིང་ཡང་ཇོ་མོ་འབུམ་མེར་ཡང་གྲགས་པ་དེ་ཉིད་ཁབ་ཏུ་བཞེས་པ་ལས། སྲས་བདག་ཉིད་ཆེན་པོ་བཟང་པོ་དཔལ་ཞེས་མཚན་ཡོངས་ལ་གྲགས་པ་དེ་ཉིད། ཡབ་དགུང་ལོ་ཉེར་ལྔ་པ་ཆུ་ཕོ་ཁྱིའི་ལོ་ལ་བོ་དོང་ཨེར་འཁྲུངས་ཞེས་སྟག་ཚང་གདུང་རབས་དང་། ཉི་ལྡེ་གདུང་རབས་ལས་བཤད་ཅིང་། གཙང་བྱམས་པའི་གདུང་རབས་ལས་ཁབ་སྨད་དུ་འཁྲུངས་པར་བཤད་དེ། གང་ལྟར་བདག་ཉིད་ཆེན་པོ་འདི་འཁྲུངས་ནས་དགུང་ལོ་བཅུ་དྲུག་ལོན་པའི་དུས་འཕགས་པ་རིན་པོ་ཆེ་ཧོར་ཡུལ་ནས་ཡར་བྱོན་པ་དང་མཇལ་ཏེ་དབང་ལུང་མན་ངག་ལ་སོགས་པ་ཆོས་མང་དུ་གསན་པའི་སྐབས་ཤིག་ཏུ་འཕགས་པ་རིན་པོ་ཆེས་བླ་མ་འདི་ལ་ཡུན་རིང་པོ་ཞིག་གཟིགས་ནས། ད་གཟོད་མི་རེས་པུས་མོ་ལ་བབས་པའི་དུས་ཀྱང་སྲིད། ཡོན་ཏན་འབུངས་ལ་སློབས་ཞེས་གསུངས་ཤིང་། ཡང་སྐབས་ན་ངའི་རྨི་ལམ་དུ་ཕྱག་ནའི་རི་བརྒྱུད་ཡིན་ཟེར་བ་གཉིས་ལས་མི་འདུག ཡེ་འབྱུང་གི་རི་བརྒྱུད་ཡིན་ཟེར་བ་ཤིན་ཏུ་མང་བ་འདུག་པ་ཅིག་རྨིས་གསུངས།
དེ་ནས་བདག་ཉིད་ཆེན་པོ་འདིས་དགུང་ལོ་བཅུ་དགུ་བཞེས་པས་འཕགས་པ་རིན་པོ་ཆེ་ཞི་བར་གཤེགས། དེའི་སྐབས་སུ་ཕྱག་ན་རྡོ་རྗེ་གདུང་བརྒྱུད་སྤེལ་པའི་འོས་སུ་སྔ་མོ་ནས་བཞག་པ་དང་གྲགས་ཆེ་ཆུང་གི་དབང་གིས་ཡབ་སྐུ་མཆེད་ཀྱི་སྲས་སྐུ་མཆེད་འདི་བགྲེས་པ་ཡིན་ནའང་ཕྱག་ནའི་སྲས་དྷརྨ་པཱ་ལ་གདན་ས་ལ་བཞུགས། འདི་རང་དགར་བཞུགས་པའི་ངང་ནས་འཕགས་པ་རིན་པོ་ཆེའི་གཤེགས་རྫོང་ལ་ཆོས་འཁོར་ཆེན་པོ་ཞིག་མཛད། དེ་གྲུབ་མ་ཐག་དགུང་ལོ་ཉེར་གཅིག་བཞེས་པའི་ཚེ་མི་ཆེན་ཨ་བུས་གདན་དྲངས་ནས་གོང་ལ་ཕེབས། འདིར་སྐུ་གཤེགས་པའི་ལུགས་སུ་བྱས་པས། ཞུས་སྟབས་འགའ་ཞིག་གི་དབང་གིས། གོང་མས་ཀྱང་རེ་ཞིག་བརྟག་དགོས་པས་སྨན་རྩེར་རྒྱུག་གསུངས་པ་དང་། སྨན་རྩེའི་ཡུལ་ཕྱིའི་རྒྱ་མཚོའི་ལག་ཆུ་འཇམ་ཆེན་པོ་ཉི་ཤུ་རྩ་གྲངས་བསྒྲལ་བ་ཟོ་ཆུ་ཟེར་བའི་མཁར་མིག་ཆེན་པོར་བཞུགས། ཡང་དེ་ནས་ལུང་གི་འཇལ་ལམ་བདུན་བགྲོད་པ་ན་ཧམ་ཆུ་ཟེར་བའི་མཁར་མིག་ཆེན་པོར་བཞུགས། དེ་ནས་འཇལ་ལམ་བཅུ་བགྲོད་པ་ན་རི་བོ་པོ་ཏ་ལ་ཡོད་ཟེར་བ་དེར་སྦས་པའི་རྣལ་འབྱོར་གྱི་ཚུལ་གྱིས་བཞུགས་པས།
རྒྱ་མོ་གཅིག་ལ་སྲས་ཤིག་འཁྲུངས་ཤིང་། དཔོན་ཆེན་ཀུན་དགའ་འོད་ཟེར་དུ་གྲགས་པ་ཉེ་གནས་ཁམས་པས་ཞབས་ཏོག་གི་མཐིལ་བྱས། དེའི་དུས་སུ་ཡང་རྒྱལ་པོའི་ལུང་ལྕི་མོ་བྱུང་དོགས་པས་སྒྲོལ་མ་ལ་གསོལ་བ་འདེབས་པ་ལ་འབད་པས། ནང་གཅིག་ཉི་མ་ཤར་བ་ན་རྒྱ་མཚོའི་མཐའ་ན་པདྨའི་སྡོང་པོ་ཅིག་གི་སྟེང་ན་རྗེ་བཙུན་མ་སྒྲོལ་མས་ཞལ་དངོས་སུ་བསྟན། ཕྱག་གཡས་བླ་མའི་སྤྱི་གཙུག་ཏུ་སྐྱབས་སྦྱིན་གྱི་ཚུལ་དུ་མཛད་དེ། བུ་འདོད་པས་ནི་བུ་ཐོབ་འགྱུར་ཞིང་། ། ནོར་འདོད་པས་ནི་ནོར་རྣམས་ཉིད་ཐོབ། ། འདོད་པ་ཐམས་ཅད་ཐོབ་པར་འགྱུར་ཏེ། ། བགེགས་རྣམས་མེད་ཅིང་སོ་སོར་འཇོམས་འགྱུར། ། ཞེས་གསུངས་ཤིང་ལུང་བསྟན་དབུགས་དབྱུང་།
དེའི་ཚེ་བདག་ཉིད་ཆེན་པོ་འདི་དགུང་ལོ་ཉེར་བདུན་བཞེས་པའི་དུས་སུ་དྷརྨ་པཱ་ལ་སྐུ་གཤེགས་ནས། གདན་ས་ཤར་པ་འཇམ་དབྱངས་ཆེན་པོས་མཛད་དེ། ། འདིས་བསྟན་པའི་བྱ་བ་འཆད་ཉན་སྒོམ་སྒྲུབ་ལ་སོགས་པ་གཞན་ཕན་གྱི་བྱ་བ་མཐའ་ཡས་ཤིང་བློས་མི་འཁྱུད་པ་ལྟ་བུ་ཞིག་མཛད་ཅེས་བཤད་ལ། ཁྱད་པར་གདན་ས་འདིར་ཡང་བླ་མ་འཕགས་པ་དང་། བདག་ཉིད་ཆེན་པོ་དྷརྨ་པཱ་ལ་གཉིས་ཀྱིས་ཕྱི་རྟེན་བཞུགས་པའི་གསེར་ཐོག གཡུ་ཐོག་ལ་སོགས་པའི་ཞལ་བཀོད་དང་། ལྷ་ཁང་ཆེན་མོ་འདི་ཉིད་དཔོན་ཆེན་ཤཱཀྱ་བཟང་པོས་འགྲམ་བཏིང་། ཀུན་དགའ་བཟང་པོས་ལེགས་པར་སྦྱངས་པའི་རྗེས་བླ་མ་འདིའི་གདན་ས་མཛད་པའི་དུས། དཔོན་ཆེན་ཨག་གླེན་གྱིས་ལྷ་ཁང་ནང་གི་ས་རྒྱན། གནམ་རྒྱན།
མཆོད་ཆ་ལོགས་བྲིས་ལ་སོགས་པ་དང་། ལྷ་ཁང་ཆེན་མོའི་མཐའི་ལྕགས་རི་ཆེན་མོ་འདི་ཡང་ཤིང་མོ་ལུག་གི་ལོ་ལ་བྱས་སོ་ཞེས་གྲགས་ཤིང་། གཞན་ཡང་བླ་མ་འདིའི་ལྷ་ཁང་གི་ཐིགས་ཁང་ཆེན་མོར་བརྟན་པའི་ཕྱིར་དང་། མཛེས་པའི་རྒྱན་དུ་རྣལ་འབྱོར་རྒྱུད་མན་ཆད་ནས་འབྱུང་བའི་དཀྱིལ་འཁོར་གྱི་བཀོད་པའི་ཞལ་ཏ་མཛད་ནས། བླ་མ་བློ་ཆེན་དང་སྣུར་ཡེ་ཤེས་རྒྱལ་མཚན་བྱ་བ་ཞལ་ཏ་བྱེད་དུ་བཅུག་སྟེ་དཀྱིལ་འཁོར་ཆེན་པོ་བརྒྱ་དང་བཞི་བཅུ་ཞེ་བརྒྱད། རིགས་བསྡུས་རྣམས་སོ་སོར་བགྲངས་ནས་དཀྱིལ་འཁོར་དྲུག་བརྒྱ་དང་སུམ་ཅུ་རྩ་དགུ། བླ་མ་གོང་མ་དང་བླ་མ་ཉིད་ཀྱི་ཞལ་མཚུངས་རྒྱུད་རིས་དང་བཅས་པ་ཤིང་མོ་སྦྲུལ་གྱི་ལོ་ཟླ་བ་ལྔ་པ་ནས་བརྩམས་ཟླ་བ་བརྒྱད་པ་ཡན་ཆད་ལ་རབ་གནས་དང་བཅས་པ་གྲུབ་པར་མཛད་པ་དང་། གཞན་ཡང་གདན་སའི་ཕྱིར་དུ་མ་མཛད་དེ་མདོར་ན་དྷརྨ་པཱ་ལ་སྐུ་གཤེགས་པ་ནས་བླ་མ་བདག་ཉིད་ཆེན་པོ་གོང་དུ་བཞུགས་པའི་དུས་དང་། འདིར་ཕེབས་ནས་ཀྱང་བདག་ཉིད་ཆེན་པོ་ཐུགས་སྦྱོང་མཛད་པའི་རིང་ལ་ལོ་བཅོ་བརྒྱད་ཀྱི་བར་ལ་རྗེ་བཙུན་ས་སྐྱ་པའི་གདུང་བརྒྱུད་དྲི་མ་མེད་པ་རྣམས་དང་། མཛད་པའི་འཕྲིན་ལས་མི་མཚུངས་པ་མེད་པ་ཤར་པ་འཇམ་པའི་དབྱངས་རིན་ཆེན་རྒྱལ་མཚན་ཞེས་གྲགས་པ་དེས་གདན་སའི་འཁུར་བཞེས་མཛད་པ་ཡིན་ལ།
དེ་ལྟར་གདན་ས་བུ་ཆེན་ལ་གཏད་དེ་ཕྱག་ནའི་སྲས་དྷརྨ་པཱ་ལ་སྐུ་གཤེགས། ཡེ་འབྱུང་གི་སྲས་བདག་ཉིད་ཆེན་པོ་རྒྱ་ཡུལ་དུ་བཞུགས་ནས་ས་སྐྱ་པ་རང་གི་གདུང་བརྒྱུད་དངོས་ཀྱི་གདན་ས་འཛིན་མཁན་མེད་པ་ལྟ་བུར་གྱུར་ཏེ་ཅུང་ཟད་ཉག་ཕྲ་བ་ཙམ་བྱུང་བའི་དུས་དེ་ཉིད་ཀྱི་ཚེ་ཡར་འབྲོག་གི་དཔོན་ཆེན་ཨག་གླེན་གྱིས་སེམས་ཀྱིས་མ་བཟོད་ནས་དོ་དམ་ཆེར་མཛད། དེའི་གྲོགས་ཁམས་པ་དབོན་ནག་ཅེས་བྱ་བས་ཀྱང་བྱས། ས་སྐྱའི་བཀའ་བགྲོས་པ་ལ་གྲོས་བསྡུར་ཏེ། ཏི་ཤྲཱི་གྲགས་པ་འོད་ཟེར་དུ་གྲགས་པ་གོང་ན་བཞུགས་ཡོད་པ་ལ་ཞུ་ཡིག་བྱས་པས། དེའི་གྲོགས་ཉི་ལྡེ་བ་གུག་ཤྲཱི་ཤེས་རབ་དཔལ་དང་། མི་ཆེན་ཨོ་བུས་བྱས་ནས། གོང་མ་རྒྱལ་པོ་ལ་ཡང་ཡང་ཞུས་དེའི་རྒྱུ་དང་། སྐབས་ཤིག་ཏུ་དྷརྨ་པཱ་ལའི་གདུང་ཐམས་ཅད་རིང་བསྲེལ་དུ་སོང་བ་རྒྱལ་པོ་ལ་ཕུལ་བས། རྒྱལ་པོ་ངོ་མཚར་སྐྱེས་ནས།
ངའི་བླ་མའི་དབོན་པོ་ཡིན་པ་ཙམ་གྱིས་ཆོག་པ་འདུག་པ་ལ་ད་དབོན་པོ་མེད་གསུངས་ནས་སྤྱན་ཆབ་མཛད་པ་ལ། བླ་ཆེན་གྲགས་པ་འོད་ཟེར་དང་། དམ་པ་ཏྲེ་པོ་སོགས་ཀྱིས་བླ་མའི་དབོན་པོ་བདག་ཉིད་ཆེན་པོ་ཡིན་པའི་ཚུལ་ཞུས་པས། རྒྱལ་པོ་ཡང་ཐུགས་འགྱུར་ཏེ། དེ་ལྟར་ཡིན་ན་སྨན་རྩེ་ནས་གདན་དྲོངས་གསུངས་པའི་ལུང་ཕེབས་ཞེས་གཙང་བྱམས་པའི་གདུང་རབས་ལས་བཤད། ཡང་སྟག་ཚང་ལོ་ཙྭ་བས་མཛད་པའི་གདུང་རབས་ལས་བླ་ཆེན་གྲགས་འོད་དང་། ཉི་ལྡེ་བ་གུ་ཤྲཱི་ཤེས་རབ་དཔལ་དང་། མི་ཆེན་ཨོ་བུས་དང་གསུམ་གྱི་གདན་ས་ནས་ཏི་ཤྲཱི་གྲགས་འོད་ལ་ཞུ་ཡིག་བྱུང་བ་དང་མཐུན་པར་རྒྱལ་པོ་ལ་དྷརྨ་པཱ་ལ་གཤེགས། བདག་ཉིད་ཆེན་པོ་སྨན་རྩེར་བཞུགས་པས་དེང་སང་བླ་མ་འཕགས་པའི་གདན་ས་བུ་ཆེན་ལ་གཏད་ཡོད་འདུག་པ་སོགས་ནན་གྱིས་ཞུས་པ་དང་། ལྷག་པར་དེའི་དུས་སུ་ས་སྐྱ་པའི་ལྕམ་ཞིག་ཧོར་ཡུལ་དུ་ཕེབས་པ་དེ་གཡང་ལ་ལྷུང་ནས་གྲོངས་པ་ལ་འཇའ་འོད་དང་རིང་བསྲེལ་ལ་སོགས་པ་ངོ་མཚར་གྱི་ལྟས་དུ་མ་བྱུང་བས།
རྒྱལ་པོ་ངོ་མཚར་སྐྱེས་ནས། ངའི་བླ་མའི་རུས་ཡིན་པ་ཙམ་གྱིས་ཀྱང་ཆོག་པར་འདུག་པས། བཟང་པོ་དཔལ་ཚོལ་གསུངས་པའི་ལུང་བུད་དེ་སྨན་རྩེ་ནས་བྱོན་ནོ་ཞེས་བཤད་དེ། གང་ལྟར་ཡང་དེའི་ཚེ་མཐུ་སྟོབས་ཀྱི་མངའ་བདག་སྒ་ཨ་གཉན་དམ་པས་ཆོས་སྐྱོང་ལ་འཕྲིན་ལས་བཅོལ། རྒྱལ་པོའི་ཕོ་བྲང་གི་སྟེང་དུ་ལྕགས་ཀྱི་བྱ་རོག་ཆེན་པོ་རི་བོ་ཙམ་བབས་ཏེ། དེའི་སྤུ་འགུལ་བ་ཙམ་གྱིས་ས་ཕྱོགས་ཐམས་ཅད་གཡོ་བ་དང་། གནམ་ཁའུའི་རྡོའི་ཆར་པ་བབས་པ་སོགས་ཆོ་འཕྲུལ་སྣ་ཚོགས་བསྟན་པས་ཀྱང་མྱུར་བའི་གྲོགས་བྱས་ནས། དགུང་ལོ་སོ་ལྔ་པ་ལ་སྨན་རྩེ་ནས་གདན་དྲངས་ཏེ། ཚུར་ལམ་སྔོན་གྱི་རྒྱལ་པོ་བོང་སྣ་ཅན་གྱི་མཁར་དང་། ཀོང་ཇོའི་ཡབ་རྒྱ་རྗེ་བཙད་པོ་ཐང་ཐའི་ཛུང་རྒྱལ་པོའི་གནས་བརྟན་བཅུ་དྲུག་དབྱར་གནས་ལ་སྤྱན་དྲངས་པའི་ས།
ལྷ་སའི་ཇོ་བོའི་སྐུ་ཡོལ་བཞུགས་ས་ཕོ་བྲང་ཆེན་པོ་ཀྱིན་ཆང་ཧཱུ་ཞེས་པ་དང་། བྱང་ཆུབ་སེམས་དཔའ་ཆོས་འཕགས་ཀྱིས་རྟག་ཏུ་ངུ་ལ་ཤེར་ཕྱིན་གསུངས་ས་གྲོང་ཁྱེར་སྤོས་ལྡན་ཏེ། རྒྱ་སྐད་དུ་ཤིན་ཏུ་ཧུ་ཞེས་པ་རྣམས་གཟིགས། དེ་ནས་དགུང་ལོ་སོ་དྲུག་པ་ལ་གོང་མ་རྒྱལ་པོས་གནང་སྦྱིན་ཆེན་པོ་མཛད། འཕགས་པ་ཏི་ཤྲཱིའི་དབོན་པོ་ཡིན་ངེས་སུ་འདུག་པས། ཁྱེད་ཀྱི་རིགས་བརྒྱུད་སྤེལ་ལ་ས་སྐྱར་གདན་ས་གྱིས་གསུངས་པའི་ལུང་དང་འཇའ་ས་བཟང་པོ་གནང་སྟེ། རྒྱལ་པོའི་བཀའ་བཞིན་མྱུར་བར་གདན་བཏེག་ནས། དགུང་ལོ་སོ་བདུན་པ་ས་ཕོ་ཁྱིའི་ལོ་ལ་གདན་ས་ཆེན་པོར་ཕེབས། དེ་དུས་ཤར་པ་འཇམ་དབྱངས་ཆེན་པོ་གཞི་ཐོག་ན་བཞུགས་པས། བདག་ཉིད་ཆེན་པོ་ལ་གདན་ས་གཏད།
འོན་ཀྱང་རང་ཉིད་ཐུགས་གཉེར་གསན་སྦྱོང་གི་སྟབས་དང་། ཅུང་ཟད་མི་མཛེས་པ་ལ་དགོངས་ནས་གོང་ནས་གདུང་བརྒྱུད་སྤེལ་བ་དང་། གདན་ས་མཛད་དགོས་པའི་ལུང་ཡོད་ཀྱང་རེ་ཞིག་ལྷ་ཁང་བླ་བྲང་དུ་བཞུགས་ནས་འཆད་ཉན་སོགས་གདན་སའི་མཐིལ་རང་མ་མཛད་པར། ཤར་པ་འཇམ་དབྱངས་རིན་རྒྱལ་བས་བདག་ཉིད་ཆེན་པོ་ཞེ་ལྔར་ཕེབས་ཀྱི་བར་མཛད། དེ་ལྟར་དྷརྨ་པཱ་ལ་བདག་ཉིད་ཆེན་པོ་དགུང་ལོ་ཉེར་བདུན་པ་ལ་གཤེགས་པའི་ཉེར་བརྒྱད་པ་ནས། ཞེ་ལྔའི་བར་ལོ་བཅོ་བརྒྱད་ཀྱི་བར་ལ་གདན་ས་ཤར་པས་མཛད་པས། དུས་ཕྱིས་ཀྱི་བར་དུ་ཡང་ཤར་པའི་བླ་མ་ཁྲི་འདོན་གྲུབ་པ་རྣམས་ཚོགས་ཀྱི་དཔོན་སོགས་མཛད་པའི་ཚེ། བདག་ཉིད་ཆེན་པོ་ས་པཎ་གྱི་ཆོས་ཁྲི་ཆེན་མོ་འདིའི་སྟེང་དུ་བྱོན་ཆོག་པའི་རྒྱུ་མཚན་ཡང་དེ་ཡིན་ནོ་ཞེས་གྲགས་སོ། ། དེ་ནས་བླ་མ་བདག་ཉིད་ཆེན་པོ་འདིས་ཡབ་མེས་ཀྱི་ཆོས་མ་ལུས་པ་ཐུགས་སུ་ཆུད་ནས། དགུང་ལོ་ཞེ་ལྔ་པ་ལ་གདན་སའི་ཁུར་ཆེན་པོ་བཞེས།
གཞི་ཐོག་གི་གོ་སར་བྱོན་ཏེ་བསྟན་པའི་བྱ་བ་འཆད་ཉན་སྒོམ་སྒྲུབ། བླ་མ་རྣམས་ཀྱི་དུས་མཆོད། དཀོན་མཆོག་གི་ཞབས་ཏོག བུ་སློབ་ལྷ་སྡེ་མི་སྡེ་རྣམས་ཀྱི་མགོ་སྐྱོང་རན་ཆེད་གཉེར་ལེགས་པར་མཛད། རྒྱལ་ཁམས་ཆེན་པོ་ཡང་ཆོས་བཞིན་དུ་བདེ་བར་འཇགས། གདན་ས་དན་དུ་བླ་མ་འཕགས་པ་དང་། དྷརྨ་པཱ་ལའི་ཕྱི་རྟེན་བཞུགས་ས་གསེར་ཐོག་དང་གཡུ་ཐོག ལྷ་ཁང་གི་ལྕགས་རི་ལ་སོགས་པ་ཡང་བདག་ཉིད་ཆེན་པོ་འདི་དང་། ཤར་པ་རིན་ཆེན་རྒྱལ་མཚན་པ་གཉིས་ཀྱི་སྐུ་རིང་ལ་ལེགས་པར་གཞི་བཏིང་སྟེ། མདོར་ན་ལུགས་གཉིས་ཀྱི་སྒོ་ནས་དགུང་ལོ་ཞེ་ལྔ་ནས་སྐུ་གཤེགས་ཀྱི་བར་གདན་སའི་འཛིན་སྐྱོང་སྤེལ་གསུམ་མཛད་པས་དེའི་དུས་རང་གདན་ས་པ་དཔལ་འབྱོར་རྒྱས་ཞེས་གྲགས་ལ།
དེ་ལྟར་གདན་ས་བཟུང་ནས་རྗེ་བཙུན་མ་སྒྲོལ་མའི་ལུང་བསྟན་ལྟར་རིགས་ཀྱི་སྲས་ཀྱང་ཤིན་ཏུ་མང་བ་ཞིག་སྟེ། དེ་དག་ཀྱང་དགུང་ལོ་ལྔ་བཅུ་རྩ་གཅིག་ཡན་ལ་བྱོན་ཞིང་། སྐུ་གསུང་ཐུགས་ཀྱི་རྟེན་ཡང་མང་དུ་བཞེངས་པས། བླ་མ་བདག་ཉིད་ཆེན་པོ་མི་དང་ལྷ་བཟོ་བ་ཡིན་ཞེས་ཀྱང་གྲགས། དེ་ནས་དགུང་ལོ་ང་གཉིས་པ་ལ་རབ་ཏུ་བྱུང་བསྙེན་པར་རྫོགས་ནས། མཚན་ཨ་མོ་གྷ་དྷྭ་ཛ་ཤྲཱི་པཱ་ལ་ཞེས་པ་བཏགས། དེ་ལྟར་མཛད་པ་རྒྱ་ཆེན་པོ་མཛད་ནས། དགུང་ལོ་དྲུག་ཅུ་རྩ་གསུམ་པ་ཤིང་ཕོ་བྱི་བའི་ལོ་ལ་གཞི་ཐོག་གཟིམ་ཁང་དུ་བདེ་བར་གཤེགས་སོ་ཞེས་སྟག་ཚང་ལོ་ཙཱ་བས་མཛད་པའི་གདུང་རབས་དང་། གཙང་བྱམས་པའི་གདུང་རབས་དང་། བླ་མ་དམ་པའི་དངོས་སློབ་ཤེས་རབ་རྡོ་རྗེས་མཛད་པའི་གདུང་རབས་དང་།
གཞན་ཡང་གདུང་རབས་ཆེ་ཕྲན་མང་པོ་ཞིག་ལས་བཤད་ཅིང་། ཡང་ཉི་ལྡེ་གདུང་རབས་ལས། དྲུག་ཅུ་རེ་གཅིག་པ་ཆུ་ཕོ་ཁྱི་ལོ། འཕགས་པ་ཀུན་བློས་ཆོས་འཁོར་ཆེན་པོ་མཛད་པའི་རྗེས་གྲོ་བཞིན་ཟླ་བའི་མཇུག་ལ་ཞི་བར་གཤེགས་སོ་ཞེས་བཤད་མོད་ཀྱང་། འདི་ནི་ཅུང་ཟད་བརྟག་པར་བྱ་དགོས་ཏེ། བདག་ཉིད་ཆེན་པོ་འདིའི་སྲས་ཏི་ཤྲཱི་ཀུན་བློར་གྲགས་པ་དེ་ཡབ་དགུང་ལོ་ཞེ་བརྒྱད་པའི་དུས་འཁྲུངས་ནས། དགུང་ལོ་བརྒྱད་པ་ལ་བརྟག་གཉིས་གསུངས་པར་ཉི་ལྡེ་བས་བཤད། གདུང་རབས་གཞན་རྣམས་ལས་དགུང་ལོ་དགུ་པ་ལ་གསུངས་པར་བཤད། དགུང་ལོ་བཅུ་གཅིག་པ་ལ་གོང་དུ་བྱོན་པར་གཙང་བྱམས་པ་དང་། ཉི་ལྡེ་བ་གཉིས་ཆར་མཐུན་ཅིང་།
བླ་མ་དམ་པའི་དངོས་སློབ་ཤེས་རབ་རྡོ་རྗེས་བཅུ་དྲུག་པ་ལ་ཧོར་ཡུལ་དུ་ཕེབས་པར་ཡང་བཤད་ལ། སྟག་ཚང་གདུང་རབས་ལས་འཁྲུངས་ལོ་འདས་ལོ་མ་གཏོགས་ལོ་རྟ་གསལ་ཁ་མ་གསུངས། ཧོར་ཡུལ་ནས་བོད་འདིར་བསྙེན་རྫོགས་བསྒྲུབས་པར་དགུང་ལོ་ཉེར་ལྔ་པའི་དུས་ཕེབས་པར་ཤེས་རབ་རྡོ་རྗེས་བཤད། ཉེར་བཞི་པ་ལ་ཕེབས་པར་མུས་སྲད་པས་ཀྱང་བཤད། ཉི་ལྡེ་བ་རང་གི་གདུང་རབས་ལས་ཀྱང་དེ་དང་མཐུན་པར་འབྱུང་ཞིང་། ཉེར་བཞི་པ་ལ་བསྙེན་རྫོགས་མཛད་པའི་རྗེས་སུ་ཆོས་འཁོར་རྒྱ་ཆེན་པོ་ཞིག་མཛད། དེ་ནས་ལོ་གྲངས་གསལ་ཁ་ཅན་མ་བྱུང་ཡང་། དེའི་རྗེས་སུ་ཡབ་བདག་ཉིད་ཆེན་པོ་སྐུ་གཤེགས་པར་ཉི་ལྡེ་གདུང་རབས་ལས་བཤད་པས། ཀུན་བློས་ཆོས་འཁོར་མཛདགྲུབ་ནས་ཀྱང་། ཡབ་བདག་ཉིད་ཆེན་པོ་ལོ་གཅིག་ཙམ་ཐ་ནའང་བཞུགས་པར་ཁས་ལེན་དགོས་ལ།
གདུང་རབས་གཞན་ལྟར་ན་དགུང་ལོ་ཉེར་དྲུག་པའི་དུས་ཡབ་གཤེགས་པས་ཆོས་འཁོར་གྲུབ་ནས་ལོ་གཉིས་བཞུགས་ཤིང་དོན་ལ་ཡང་གནས་པར་འདོད་དགོས་ཤིང་། དེ་མིན་པར་ལོ་གཅིག་ལྟར་ན་ཡང་ཀུན་དགའ་བློ་གྲོས་འཁྲུངས་ནས་བདག་ཉིད་ཆེན་པོས་ལོ་ཉེར་ལྔ་བཞུགས་པར་འབད་མེད་དུ་འགྲུབ་ཅིང་། ཉེར་བཞི་པ་ཆོས་འཁོར་མཛད་པའི་ལོ་གཤེགས་པ་ཡིན་ནའང་ལོ་ཉེར་བཞི་བཞུགས་པ་ལ་ཐེ་ཚོམ་གཏན་མི་སྣང་ལ། དེས་ན་ཉི་ལྡེ་བ་ལྟར་ན་ཏི་ཤྲཱི་ཀུན་བློ་འཁྲུངས་ནས། ཡབ་བདག་ཉིད་ཆེན་པོ་དགུང་ལོ་ཉི་ཤུ་རྩ་གསུམ་ལས་མ་བཞུགས་པར་འདོད་དགོས། བདག་ཉིད་ཆེན་པོ་དགུང་ལོ་སོ་བརྒྱད་པའི་སྲས་ཏི་ཤྲཱི་ཀུན་བློ་ཡིན་པ་དང་། བདག་ཉིད་ཆེན་པོ་དགུང་ལོ་རེ་གཅིག་པ་ལ་གཤེགས་པར་ཉི་ལྡེ་བ་རང་གིས་བཤད་པས་སོ། ། དེ་ལྟར་ན་ཏི་ཤྲཱི་དགུང་ལོ་ཉེར་གསུམ་པའི་དུས་ཡབ་གཤེགས་དགོས་པ་ལས། དེ་ནི་མ་ཡིན་པར་ཉེར་བཞི་པའི་དུས་བསྙེན་རྫོགས་དང་། དེ་ནས་ཆོས་འཁོར་མཛད།
དེའི་རྗེས་སུ་ཡབ་གཤེགས་པར་ཉི་ལྡེ་བ་རང་དང་། གཞན་གདུང་རབས་མཛད་པ་པོ་ཕལ་ཆེར་མཐུན་པར་འབྱུང་བ་རྣམ་དཔྱོད་ཀྱི་མིག་གིས་བལྟས་ན་གསལ་བ་ཡིན་ནོ། ། དེ་བས་ན་ཉི་ལྡེ་བའི་གདུང་རབས་ལས་བདག་ཉིད་ཆེན་པོ་དགུང་ལོ་རེ་གཅིག་པ་ལ་གཤེགས་པར་བཤད་པ་ནི་ཡི་གེ་པའི་སྐྱོན་ནམ། མ་ཡིན་ན་ལོ་གྲངས་ཅུང་ཟད་ནང་འགལ་བ་ལྟ་བུར་སྣང་བས་ཅུང་ཟད་དཔྱད་པར་བྱ་བའི་གཞིར་སྣང་ངོ་། ། གང་ལྟར་ཡང་དེ་ལྟ་བུའི་བླ་མ་བདག་ཉིད་ཆེན་པོ་དེའི་སྐུ་རིང་ལ་ཁ་བ་ཅན་གྱི་ལྗོངས་འདིར། གང་གི་སྐུའི་ཉིན་བྱེད་ཤར་བ་ལས། ། རྒྱལ་བསྟན་པདྨོའི་ཚལ་རབ་ཏུ་བཞད་དེ། ། སྐལ་ལྡན་བུང་བའི་ཚོགས་ལ་དཔལ་འབྱོར་ཕུན་ཚོགས་ཀྱི་སྦྲང་རྩི་ཅི་ཡང་སྟེར་བར་མཛད་ཅིང་། ཁྱད་པར་དཔལ་ལྡན་ས་སྐྱ་པའི་དྲི་མ་མེད་པའི་གདུང་བརྒྱུད་རིན་པོ་ཆེ་ཞེས་མཚན་གྱི་དགེ་ལེགས་ཙམ་གྱིས་ཀྱང་བསྟན་པ་རིན་པོ་ཆེ་གསལ་བར་ནུས་པའི་མཁས་ཤིང་གྲུབ་པ་བརྙེས་པའི་སྐྱེས་བུ་དམ་པ། ནམ་མཁའ་དངས་པ་ལ་རྒྱུ་སྐར་གྱི་ཚོགས་བཀྲ་བ་ལྟ་བུ་ཞིག་དེང་སང་གི་བར་དུ་རྒྱུད་མི་འཆད་པར་བྱོན་ནས།
སངས་རྒྱས་ཀྱི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་གསལ་བར་གྱུར་པ་འདི་ནི། བདག་ཉིད་ཆེན་པོ་ཞེས་མཚན་ཡོངས་སུ་གྲགས་པའི་སྐྱེས་ཆེན་དམ་པ་འདི་ཁོ་ནའི་བཀའ་དྲིན་ལས་བྱུང་བར་ཤེས་པར་བྱའོ། ། དེ་རྣམས་ཀྱིས་ལྷ་རིགས་འཁོན་ས་སྐྱ་པ་སྟེ་མཚན་མཆོག་གསུམ་དང་ལྡན་པའི་གདུང་རབས་བྱོན་ཚུལ་ལས། ས་སྐྱ་སྤྱི་ལ་དབང་བའི་གདུང་རབས་རིན་པོ་ཆེ་བྱོན་ཚུལ་བསྟན་ཟིན་ཏོ། ། འདིར་སྨྲས་པ། བོད་ཡུལ་ཐུབ་པའི་རྒྱལ་ཚབ་ས་སྐྱ་པའི། ། བསྟན་པའི་རྒྱུན་བཟང་མི་ནུབ་སྐྱོང་བ་ལ། ། སྤྲུལ་པའི་གདུང་བརྒྱུད་བྱེ་བ་ཕྲག་བརྒྱའི་སྒོ། ། དང་པོར་འབྱེད་མཛད་བཀའ་དྲིན་ཆེས་ལྷག་པའི། ། བཟང་པོའི་མཚན་འཆང་འགྲོ་བའི་དཔལ་མགོན་མཆོག །
གང་གི་དྲི་མེད་རིགས་ཀྱི་རྒྱ་མཚོ་ལས། ། ངོ་མཚར་ཆུ་ཕྲན་མཁས་གྲུབ་གདུང་རིགས་ཚོགས། ། རྒྱུན་ཆད་མེད་པར་འབྱོན་འདི་ཨེ་མ་མཚར། ། བར་སྐབས་ཀྱི་ཚིགས་སུ་བཅད་པའོ།། །། སྤྱི་དོན་གསུམ་པ་དེ་ལས་གྱེས་པའི་བླ་བྲང་རྣམ་བཞིའི་གདུང་རབས་བཤད་པ་ལ་དོན་བཞི་སྟེ། གཞི་ཐོག་བླ་བྲང་པའི་གདུང་རབས་བཤད་པ། རི་ཆེན་སྒང་བླ་བྲང་པའི་གདུང་རབས་བཤད་པ། ལྷ་ཁང་བླ་བྲང་པའི་གདུང་རབས་བཤད་པ། དུས་མཆོད་བླ་བྲང་པའི་གདུང་རབས་བཤད་པའོ། ། དང་པོ་ལ་ཡང་ཚིགས་བཅད་ཀྱི་སྒོ་ནས་མདོར་བསྟན་པ་དང་།
དེའི་དོན་རྒྱས་པར་བཤད་པ་གཉིས་ལས། དང་པོ་ནི་ས་སྐྱ་པའི་གདུང་རབས་ཡ་རབས་ཁ་རྒྱན་ལས། བདག་ཉིད་ཆེན་པོ་བྱོན་ཚུལ་བཤད་པའི་རྗེས་དེ་མ་ཐག་ཏུ། གང་དེའི་བཙུན་མོ་དང་པོ་རྒྱལ་པོའི་ལྕམ། ། མུ་ད་གན་གྱི་སྲས་ནི་བསོད་ནམས་བཟང་། ། དེ་དང་དཔོན་མོ་བུདྡྷ་གན་གྱི་སྲས། ། རཏྣ་ཤྲཱི་ཡང་གཞོན་ནུའི་དུས་སུ་གཤེགས། ། བཙུན་མོ་གཉིས་པ་མང་མཁར་སོགས་སྤེ་མ། ། ངང་མོའི་སྲས་ནི་ཏི་ཤྲཱི་ཀུན་བློ་ཡིན། ། བཙུན་མོ་གསུམ་པ་གླང་མཚོའི་ན་སྤེ་མ། །
ནམ་མཁའ་རྒྱལ་མོར་གྲགས་ལ་སྲས་གསུམ་སྟེ། ། མཁས་བཙུན་ཆེན་པོ་ནམ་མཁའ་ལེགས་པ་དང་། ། ནམ་མཁའ་བཤེས་གཉེན་གུ་ཤྲཱི་ནམ་རྒྱལ་ལོ། ། མཁས་བཙུན་ཆེན་པོའི་བཙུན་མོ་ཁང་གསར་མ། ། དགེ་འདུན་འབུམ་ལ་ཏ་དབེན་ཀུན་རིན་འཁྲུངས། ། ཀུན་རིན་བཙུན་མོ་ཉི་ཐོག་ནམ་པའི་སྲས། ། སློབ་དཔོན་ཆེན་པོ་བློ་གྲོས་རྒྱལ་མཚན་ཡིན། ། གཉིས་པ་མཉམ་མེད་དབོན་མོ་དགེ་མའི་སྲས། ། སློབ་དཔོན་ཆེན་པོ་གྲགས་པ་བློ་གྲོས་དང་། ། གཅུང་པོ་ཀུན་དགའ་བློ་གྲོས་རྒྱལ་མཚན་ནོ། །
བློ་གྲོས་རྒྱལ་མཚན་བཙུན་མོ་ས་སྐྱ་མ། ། རྒྱལ་མོ་སྐྱིད་སྲས་ཀུན་དགའ་དབང་ཕྱུག་སྟེ། ། གྲགས་པ་བློ་གྲོས་བཙུན་མོ་བྲག་དཀར་མའི། ། སྲས་མཆོག་བློ་གྲོས་དབང་ཕྱུག་གཞི་ཐོག་པའོ། ། ཞེས་སོ། ། གཉིས་པ་དེའི་དོན་རྒྱས་པར་བཤད་པ་ནི། སྤྱིར་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་འདི་ཉིད་དང་པོ་གནམ་ལྷ་མཆེད་གསུམ་ལྷ་ལས་བབས་པ་ནས་བཟུང་དེང་སང་གི་བར་དུ་རྒྱུན་མ་ཆད་པར་བྱོན་ནས། དབུས་གཙང་མངའ་རིས་རྒྱ་ཧོར་ལ་སོགས་པ་ཡངས་པའི་རྒྱལ་ཁམས་ཆེན་པོར་ཀུན་གྱི་འགྲོ་བ་མ་ལུས་པའི་དོན་མཛད་པ་ཡིན་པ་ལས། གདན་ས་འདི་ཉིད་སྤྱི་ལ་དབང་བསྒྱུར་བ་ནི་བདག་ཉིད་ཆེན་པོ་བཟང་པོ་དཔལ་ཞེས་ཡོངས་ལ་གྲགས་པ་དེ་ཡན་ཆད་ལ་བཤད་ལ། དེ་ནས་བླ་བྲང་གོ་བཞིར་གྱེས་པ་ནི།
བདག་ཉིད་ཆེན་པོའི་སྲས་ཏི་ཤྲཱི་ཀུན་དགའ་བློ་གྲོས་ཞེས་བྱ་བ་དེས་གཅུང་རྣམས་ལ་དམ་ཁ་རྣམས་དང་བླ་བྲང་ཁ་བཞི་སོ་སོར་བགོས་ཏེ་གནང་བ་ནས་བྱུང་བར་བཤད་པ་ཡིན་མོད། འདི་ལ་སྟག་ཚང་ལོ་ཙཱ་བ་དང་། ཉི་ལྡེ་བ་ནམ་མཁའ་བཟང་པོ། ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་དངོས་སློབ་ཤེས་རབ་རྡོ་རྗེ་ལ་སོགས་པ་གདུང་རབས་མཛད་པ་ཕལ་ཆེར་གྱི་བླ་བྲང་གོ་བཞིར་གྱེས་ཚུལ་གོང་ལྟར་ཡིན་པ་བཤད་ཀྱང་། བླ་བྲང་ཁ་བཞིའི་གདུང་རབས་བྱོན་ཚུལ་སོ་སོར་སྡེ་ཚན་མ་བཅད་པར། ཀུན་བསྲེས་ནས་བཤད་པས། བླ་བྲང་སོ་སོའི་གདུང་རབས་ངོས་འཛིན་པ་བློ་དམན་པ་རྣམས་ལ་ཅུང་ཟད་དཀའ་བར་སྣང་ཡང་། རྗེ་བཙུན་ས་སྐྱ་པའི་བསྟན་འཛིན་ངོར་རྫོང་གཉིས་ཀྱི་ནང་ནས། རྫོང་ལུགས་ཀྱི་བསྟན་པའི་གསལ་བྱེད་དམ་པ་མཁས་པའི་དབང་པོ་གཙང་བྱམས་པ་རྡོ་རྗེ་རྒྱལ་མཚན་གྱིས་མཛད་པའི་གདུང་རབས་ལས། ས་སྐྱ་སྤྱི་ལ་དབང་བའི་གདུང་རབ་བྱོན་ཚུལ་སྐབས་གཅིག
བླ་བྲང་བཞིའི་གདུང་རབས་རྣམས་བྱོན་ཚུལ་ལ་སྐབས་རེ་རེ་སྟེ། སྐབས་ལྔར་ཕྱེ་ནས་ཤིན་ཏུ་རྟོགས་སླ་ཞིང་བརྗོད་བདེ་བ་དང་། ཁྱད་པར་དུ་རྒྱལ་བ་གཉིས་པ་དཔལ་ལྡན་ས་སྐྱ་པའི་བསྟན་པའི་གསལ་བྱེད་དམ་པ། ཤེས་བྱའི་གནས་མ་ལུས་པ་ཐུགས་སུ་ཆུད་པས། འཆད་པ་དང་། རྩོད་པ་དང་། རྩོམ་པ་ལ་སོགས་པ་མཁས་པའི་བྱ་བ་གང་ལ་ཡང་ཐོགས་པ་མི་མངའ་བའི་མཁྱེན་རབ་རྒྱལ་བ་ཉིད་དང་མཚུངས་པའི་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཅེས་སྙན་པའི་བ་དན་དཀར་པོ་སྲིད་པ་གསུམ་ན་གཡོ་བ་དེས་མཛད་པའི་རྗེ་བཙུན་ས་སྐྱ་པའི་གདུང་རབས་ཡ་རབས་ཁ་རྒྱན་ལས་ཀྱང་། བླ་བྲང་སོ་སོའི་གདུང་རབས་རྣམས་སྡེ་ཚན་སོ་སོར་བཅད་ནས་འབྱུང་བས། དེས་ན་དེ་ཉིད་ལས་གོ་རིམ་ཇི་ལྟར་འབྱུང་པ་ལྟར་འདིར་རིམ་པ་བཞིན་དུ་བརྗོད་པ་ནི་འདི་ལྟ་སྟེ། དེ་ཡང་བདག་ཉིད་ཆེན་པོ་འདི་ལ་ཆོས་ཀྱི་རྒྱལ་པོ་འཕགས་པས་ལུང་བསྟན་པ་དང་།
རྗེ་བཙུན་མ་སྒྲོལ་མས་ཀྱང་ལུང་བསྟན་བཞིན་སྲས་དུ་མ་ཞིག་འཁྲུངས་ཏེ། འདིའི་རྒྱལ་པོའི་གདུང་བརྒྱུད་སྤེལ་ཅིག་པའི་ལུང་ཕེབས་ནས་ཁབ་ཏུ་བཙུན་མོ་དྲུག་དང་། དེའི་སྔོན་དུ་སྨན་རྩེ་ཞེས་བྱ་བའི་ཡུལ་དུ་རྒྱ་མོ་གཅིག་སྟེ་བདུན་བཞེས་པ་ལས། སྨན་རྩེ་མ་ལ་སྲས་གཅིག་འཁྲུངས་པ་གཞོན་ནུ་ནས་སྐུ་གཤེགས། ཁབ་ཏུ་བཞེས་པའི་བཙུན་མོ་དྲུག་གི་དང་པོ་རྒྱལ་པོའི་ལྕམ་མུ་ད་གན་བྱ་བ་ལ་སྲས་དབང་བསོད་ནམས་བཟང་པོ་ལྕམ་སྲིང་གཉིས་འཁྲུངས་པའི། དབང་བསོད་ནམས་བཟང་པོ་འདིས་གཞོན་ནུ་ནས་རྒྱ་ཡུལ་དུ་བྱོན་ནས། རྒྱལ་པོ་ཡུ་བ་ཏས་སའི་ལེན་དབང་གི་མཚན་གསོལ། དཔོན་མོ་བུདྡྷ་གན་བཙུན་མོར་གནང་སྟེ། བཙུན་མོ་དེ་ལ་མདོ་ཁམས་སུ་ཤིང་བྱིའི་ལོ་རཏྣ་བྷ་དྲ་ཞེས་བྱ་བ་སྲས་སུ་འཁྲུངས་ཏེ་གཞོན་ནུ་ལ་མདོ་ཁམས་སུ་གཤེགས། དེ་ལས་གདུང་བརྒྱུད་རིམ་པར་བརྒྱུད་པ་མ་བྱུང་ལ།
ཕྱིས་ཀྱི་གདུང་རབས་མཛད་པ་པོ་ཁ་ཅིག་གིས་དཔོན་མོ་བུདྡྷ་གན་བདག་ཉིད་ཆེན་པོ་རང་གི་བཙུན་མོ་ཡིན་པ་ལྟ་བུ་ཞིག་མཛད་འདུག་ཀྱང་། ཡ་རབས་ཁ་རྒྱན་ལས། མུ་ད་གན་གྱི་སྲས་ནི་བསོད་ནམས་བཟང་། ། དེ་དང་དཔོན་མོ་བུདྡྷ་གན་གྱི་སྲས། ། ཞེས་བདག་ཉིད་ཆེན་པོའི་སྲས་དབང་བསོད་ནམས་བཟང་པོའི་བཙུན་མོར་བཤད་པ་དང་། གཞན་ཡང་གདུང་རབས་ཚད་ལྡན་ཐམས་ཅད་ལས་ཀྱང་། བདག་ཉིད་ཆེན་པོའི་བཙུན་མོ་སྨན་རྩེ་མ་དང་། གཞན་ལུང་གིས་ཕུད་པའི་བཙུན་མོ་དྲུག་ལས་མ་བཞེས་བར་བཤད་པ་དང་འགལ་བས་ཅུང་ཟད་མི་འཐད་དམ་སྙམ་མོ། ། བདག་ཉིད་ཆེན་པོའི་བཙུན་མོ་གསུམ་པ་ལུང་གིས་ཕུད་པའི་གཉིས་པ་ནི། ཡུལ་མང་མཁར་སོག་སྤེ།
མིང་མ་གཅིག་ངང་མོར་གྲགས་པ་སྟེ་འདི་ནི་དཔོན་ཆེན་ཨག་གླེན་གྱི་གོང་དུ་བྱོན་ནས། བདག་ཉིད་ཆེན་པོ་དང་བར་ལམ་དུ་མཇལ། ཧོར་རྒྱལ་པོས་བདག་ཉིད་ཆེན་པོ་ལ་གདུང་བརྒྱུད་སྤེལ་དགོས་པའི་ལུང་ཕེབས་པ་སོགས་ཀྱི་ལོ་རྒྱུས་རྣམས་གོ་བ་དང་། དཔོན་ཆེན་ཤིན་ཏུ་མཉེས་ནས་མ་གཅིག་ངང་མོ་བླ་མའི་བཙུན་མོར་ཕུལ་བར་གྲགས་པ་དེ་ཉིད་ཡིན་ཏེ། དེ་ལ་སྲས་བླ་ཆེན་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་ཡབ་དགུང་ལོ་སོ་བརྒྱད་པ་ས་མོ་ཕག་གི་ལོ་ལྷ་ཁང་བླ་བྲང་དུ་འཁྲུངས་ཏེ། གཞོན་ནུ་ནས་ཀུན་གྱི་ཡིད་དུ་འོང་བ། སྐུ་གསུང་ཐུགས་ཀྱི་རྩལ་སྟོབས་ཆེ་ཞིང་སྤོབས་པ་ཕུན་སུམ་ཚོགས་པ། བཀུར་འོས་ཀུན་ལ་གུས་པ་དང་ཞེ་སར་བྱེད་པ། མཁྱེན་རབ་དང་བརྩེ་བ་ཆེན་པོ་ཞིག་ཏུ་གྱུར་ནས། ཐོག་མར་ཀློག་ཡིག་ལ་སོགས་པ་བསླབས་པས་ཚེགས་མེད་དུ་བྱང་ཆུབ་པར་མཁྱེན།
དེ་ནས་དགེས་པ་རྡོ་རྗེའི་རྒྱུད་བརྟག་གཉིས་ལ་ཐུགས་གཉེར་མཛད་ནས་དགུང་ལོ་དགུ་པའི་དུས་ཐུགས་ལས་གསུངས་པས་ཀུན་གྱི་ངོ་མཚར་དུ་འཛིན་པ་བྱུང་ཞིང་། དེ་ནས་ཚད་མ་རིགས་པའི་བསྟན་བཅོས་ཀྱི་གཙོ་བོ་དཔལ་ཆོས་ཀྱི་གྲགས་པའི་རྣམ་འགྲེལ་ལ་གསན་སྦྱོང་མཛད་པས་ཚེགས་མེད་དུ་ཕྱིན་ཅི་མ་ལོགས་པར་མཁྱེན་ཏེ། མདོར་ན་སྐུ་གཞོན་ནུ་ལ་ཡབ་མེས་ཀྱི་ཆོས་ཐམས་ཅད་ཐུགས་སུ་ཆུད་པས། སྙན་གྲགས་ལྷའི་རོལ་མོ་ཕྱོགས་ཀུན་ཏུ་བསྒྲགས། དེ་ལ་བརྟེན་ནས་ཧོར་གྱི་རྒྱལ་པོ་གེ་གན་བྱ་བས་གདན་འདྲེན་གྱི་གསེར་ཡིག་པ་བྱུང་སྟེ། དགུང་ལོ་བཅུ་གཅིག་པ་ས་ཕོ་བྱི་ལོ་ལ་གོང་ལ་ཕེབས་ནས་སའི་སྟེང་ན་འགྲན་ཟླ་མེད་ཅིང་། རྒྱ་མཚོའི་མཐའ་ཀླས་པའི་ས་ཆེན་པོའི་བདག་པོ་མིའི་དབང་པོ་ཆེན་པོ་ཨཱ་ཡུ་པར་ཏའི་ཕོ་བྲང་ཆེན་པོར་ཆག་ཕེབས་ཏེ། ཐེག་པ་གསུམ་གྱི་གཏམ་གྱིས་ཚིམ་པར་བྱས་ཏེ། རྒྱལ་བློན་བཙུན་མོ་སྲས་དང་བཅས་པ་ཐམས་ཅད་ཀྱིས་ཞབས་ལ་གཏུགས་ཤིང་། ཟབ་པ་དང་རྒྱ་ཆེ་བའི་ཆོས་ཀྱི་སྒོ་དུ་མ་སྩལ་བས།
བླ་མ་འདི་ཉིད་ལ་མི་ཕྱེད་པའི་དད་པ་ཐོབ་སྟེ་བསྟན་པའི་བདག་པོ་ཆེན་པོར་མངའ་གསོལ་བ་ལ་བརྟེན། བདག་ཉིད་ཆེན་པོ་འདིས་ཀྱང་བསྟན་པ་རིན་པོ་ཆེའི་འཁུར་བཞེས་ཏེ། སྔར་ཆོས་རྗེ་ཁུ་དབོན་གྱི་གདུལ་བྱར་གྱུར་ཏེ། སྨིན་པར་མཛད་པ་རྣམས་ཀྱང་ཤིན་ཏུ་དད་ཅིང་། རང་བཞིན་གྱིས་མཛེས་པ་ལ་རྒྱན་གྱིས་མཛེས་པར་བྱས་པ་ལྟ་བུར་གྱུར། ཆོས་རྗེ་ཁུ་དབོན་གྱི་གདུལ་བྱར་མ་གྱུར་པའི་སྐད་རིགས་མ་གཅིག་པ་དུ་མ་ལ་ཐེག་པ་ཆེན་པོའི་ཆོས་ཀྱི་ཆར་ཆེན་པོ་ཕབ་སྟེ་ཤར་ཕྱོགས་ཉི་འོག་གི་རྒྱལ་ཁམས་ཐམས་ཅད་ཐེག་པ་ཆེན་པོའི་ཆོས་ཀྱིས་ཁྱབ་པར་མཛད་ཅེས་གྲགས་སོ། ། དེ་ནས་དགུང་ལོ་ཉེར་བཞི་པ་ཆུ་ཕོ་ཁྱིའི་ལོ་སླར་ཡང་ཁ་བ་ཅན་གྱི་སེམས་ཅན་རྣམས་ལ་ཐུགས་བརྩེ་བ་ཆེན་པོས་དགོངས་པ་དང་། བདག་ཉིད་ཀྱིས་སྔར་མ་གསན་པའི་ཆོས་དུ་མ་གསན་པ་དང་། ཁྱད་པར་བསྟན་པ་ལ་ཞུགས་ལ་ཡོངས་སུ་རྫོགས་པ་དགེ་སློང་གི་དངོས་པོའམ་བསྙེན་པར་རྫོགས་པའི་སྡོམ་པས་ཐུགས་རྒྱུད་ཕྱུག་པར་བྱ་བའི་ཕྱིར། དགུང་ལོ་ཉེར་བཞི་པ་ཆུ་ཕོ་ཁྱིའི་ལོ་བོད་དུ་བྱོན་ཏེ།
ལམ་བར་རྣམས་སུ་ཡང་གདུལ་བྱ་དཔག་ཏུ་མེད་པ་སྨིན་པར་མཛད་ཅིང་། དེ་ཚེ་ཉིད་ཀྱི་ཕྱག་ཏུ་ལོངས་སྤྱོད་ཀྱི་དངོས་པོ་བསམ་གྱིས་མི་ཁྱབ་པ་བྱུང་བ་ཐམས་ཅད་ཀྱང་། བདེ་བར་གཤེགས་པའི་བཀའ་འགྱུར་མཚལ་གསེར་ལས་བཞེངས་པ་དང་། རྒྱ་གར་གྱི་མཁས་གྲུབ་བསམ་གྱིས་མི་ཁྱབ་པ་བྱོན་པ་རྣམས་ཀྱིས་བསྟན་བཅོས་ཇི་སྙེད་བོད་དུ་འགྱུར་བ་ཀུན་བཞེངས་པ་དང་། གཞན་ཡང་བླ་མ་གོང་མ་རྣམས་ཀྱི་དུས་མཆོད། ཞལ་བཞུགས་པའི་བླ་མ་རྣམས་ལ་འབུལ་བ། དགེ་འདུན་གྱི་བསྙེན་བཀུར། སྐྱེ་བོ་དབུལ་ཕོངས་དུ་མ་ལ་སྦྱིན་གཏོང་ལ་སོགས་པ་གཞན་གྱི་ཆེད་འབའ་ཞིག་མཛད་ཅེས་བཤད་ལ། ཁྱད་པར་གདན་ས་ཆེན་པོར་ཕེབས་ནས་བསྟན་འཛིན་གྱི་སྐྱེས་བུ་དུ་མ་ལ་འབུལ་བ། དགེ་འདུན་ཁྲི་ཕྲག་དུ་མ་ལ་གསེར་ཞོ་རེའི་འབུལ་འགྱེད་ལ་སོགས་པ་ཟང་ཟིང་གི་སྦྱིན་པ་རྒྱ་ཆེན་པོ་མཛད་ཅིང་།
ཆོས་ཀྱི་སྦྱིན་པ་ཡང་སྐྱེ་བོ་ཁྲི་ཕྲག་དུ་མར་ལོངས་པ་ལ་ཐེག་པ་ཆེན་པོའི་སེམས་བསྐྱེད་ཀྱི་ཆོ་ག་མཛད་དེ། ཐམས་ཅད་ལ་རྫོགས་པའི་སངས་རྒྱས་ཀྱི་ས་བོན་བཏབ་སྟེ་གཞན་གྱི་དོན་ཡང་རླབས་པོ་ཆེ་བསྒྲུབས། བདག་ཉིད་ཀྱང་བསྙེན་པར་རྫོགས་པ་མཛད་པ་དང་། གཞན་ཡང་མཁྱེན་རབ་ཀྱི་དབང་ཕྱུག་དཔལ་ལྡན་སེང་གེས་གཙོ་མཛད། དགེ་བའི་བཤེས་གཉེན་དུ་མ་ལ་དབང་། རྒྱུད། མན་ངག བྱིན་རླབས་ལ་སོགས་པ་གསང་སྔགས་ཟབ་མོའི་ཆོས་ཀྱི་སྒོ་དུ་མ་དང་། མདོ་དང་བསྟན་བཅོས་ལ་སོགས་པ་མང་དུ་ནོད་དེ་ཐུགས་སུ་ཆུད་པར་མཛད། དེ་ལྟར་དབུས་གཙང་གི་སྐྱེ་བོ་རྣམས་ལ་ཆོས་དང་ཟང་ཟིང་གི་སྦྱིན་གཏོང་རྒྱ་ཆེན་པོ་དང་།
ཁྱད་པར་བླ་མ་འདི་ཉིད་ཀྱིས་གོང་དུ་རྒྱལ་པོ་ཆེན་པོ་ལ་ཞུས་ནས། དབུས་གཙང་རྣམས་ལ་ཁྲལ་མེད་པ་ཡང་ལོ་དུ་མ་མཛད་དེ། གངས་ཅན་གྱི་སྐྱེ་བོ་རྣམས་བདེ་བ་ལ་བཀོད་ནས། དེ་ནས་དགུང་ལོ་ཉེར་དྲུག་པ་བྱི་བའི་ལོ་ལ་ཡབ་བདག་ཉིད་ཆེན་པོ་སྐུ་གཤེགས་པ་ན། གཅུང་རྣམས་ལ་བླ་བྲང་རྣམས་བགོས་ནས་གནང་སྟེ། དེ་ཡང་བླ་མ་མཁས་བཙུན་པ་སྐུ་མཆེད་ལ་ཤེལ་གྱི་དམ་ཁ་དང་གཞི་ཐོག་བླ་བྲང་གནང་། ཏི་ཤྲཱི་ལེགས་འབྱུང་སྐུ་མཆེད་ལ་གསེར་གྱི་དམ་ཁ་དང་ལྷ་ཁང་བླ་བྲང་གནང་། འཇམ་དབྱངས་དོན་ཡོད་རྒྱལ་མཚན་སྐུ་མཆེད་ལ་ཤེལ་གྱི་དམ་ཁ་དང་རིན་ཆེན་སྒང་བླ་བྲང་གནང་། དབང་ཀུན་དགའ་ལེགས་པ་ལྕམ་སྲིང་ལ་གསེར་གྱི་དམ་ཁ་དང་དུས་མཆོད་བླ་བྲང་གནང་སྟེ། སླར་ཡང་གོང་ནས་སྤྱན་འདྲེན་པའི་ཕོ་ཉ་མངགས་པའི་ངོར་ཤར་ཕྱོགས་ལ་ཕེབས་ཏེ།
དེའི་ཚེ་ཡང་རྒྱལ་པོ་སྲས་དང་བཙུན་མོ་དང་བློན་པོའི་ཚོགས་དང་བཅས་པས། རོལ་མོ་ལ་སོགས་པ་བཀོད་པའི་ཁྱད་པར་དུ་མ་དང་བཅས་པས་ཕོ་བྲང་དུ་གདན་དྲངས་ནས་ཟབ་པ་དང་རྒྱ་ཆེ་བའི་ཆོས་ཀྱི་ཚུལ་དུ་མ་སྩལ་ཏེ། རྒྱལ་བསྟན་མེ་ཏོག་ཀུནྡའི་ཚལ་རྒྱས་པ་ལ་ཟླ་བའི་འོད་ཟེར་ཕོག་པ་ལྟར་ཆེས་ཆེར་གསལ་བར་མཛད་པ་ཡིན་ལ། དེ་དག་ནི་བླ་མ་འདིའི་རྣམ་ཐར་ཆ་ཙམ་ཡིན་ཞིང་། རྒྱས་པར་ནི་རྒྱའི་ཡིག་ཚང་དུ་བླ་མ་དང་རྒྱལ་པོ་གང་བྱོན་པ་ཐམས་ཅད་ཀྱི་མཛད་སྤྱོད་འཕྲལ་ལ་ཡི་གེར་འདེབས་བས། དེའི་ལུགས་ལྟར་ན་བླ་མ་འདི་དང་བདག་ཉིད་ཆེན་པོ་འཕགས་པ་བློ་གྲོས་རྒྱལ་མཚན་དང་རྣམ་ཐར་མཚུངས་པ་ཡིན་ནོ་ཞེས་བཤད་པས། སྐལ་ལྡན་བློ་གསལ་རྣམས་ཀྱིས་གོང་དུ་བསྟན་པའི་འཕགས་པའི་རྣམ་ཐར་ལྟ་བུ་འདི་ལ་ཡང་མངའ་བར་ཤེས་པར་བྱའོ། ། དེ་ལྟ་བུའི་བླ་མ་དེ་ཉིད་ཞིང་འདི་བས་ཞིང་ཁམས་གཞན་དུ་འགྲོ་བའི་དོན་རྒྱ་ཆེ་བ་ལ་དགོངས་ནས། དགུང་ལོ་ཉི་ཤུ་རྩ་དགུ་པ་མེ་མོ་ཡོས་ཀྱི་ལོ་མེ་ཏོག་ར་བ་ཞེས་བྱ་བ་ཆོས་རྒྱལ་འཕགས་པའི་གདན་ས་ཆེ་བ་གསུམ་གྱི་ནང་ཚན་གྱི་གནས་མཆོག་དེ་ཉིད་དུ་ངོ་མཚར་བའི་ལྟས་དུ་མ་དང་བཅས་ཏེ་ཞི་བར་གཤེགས་སོ། ། འདིར་བླ་མ་དམ་པའི་དངོས་སློབ་ཤེས་རབ་རྡོ་རྗེའི་གདུང་རབས་ལས་དགུང་ལོ་བཅུ་དྲུག་པ་ལ་གོང་དུ་བྱོན་ནས།
ཉེར་ལྔ་པ་ལ་བསྙེན་རྫོགས་མཛད། ཉེར་དགུ་པ་ལ་སྐུ་གཤེགས་པར་བཤད་མོད་ཀྱང་། ཏི་ཤྲཱི་གདན་རབས་ལས། བླ་མ་འདིས་རྒྱལ་པོའི་ཏི་ཤྲཱི་ལོ་བཅུ་དྲུག་ཙམ་མཛད་ཅེས་འབྱུང་བ་ལྟར་ན་དགུང་ལོ་བཅུ་དྲུག་པ་ནས། ཉེར་དགུའི་བར་ལ་ལོ་བཅུ་དྲུག་མི་ལོངས་པ་མངོན་སུམ་དུ་གྲུབ་པས་ཅུང་ཟད་བརྟག་པར་བྱའོ། ། ཡང་འདིར་ཅུང་ཟད་དཔྱད་དགོས་པའི་དོགས་པ་ནི། གཙང་བྱམས་པའི་གདུང་རབས་ལས། བདག་ཉིད་ཆེན་པོ་ཡན་ཆད་ལ་ས་སྐྱ་སྤྱི་ལ་དབང་བའི་གདུང་རབས་དང་། དེའི་སྲས་རྣམས་ལ་སོ་སོར་དབང་བསྒྱུར་བའི་གདུང་རབས་ཞེས་བཤད་པ་ལྟར་དེ་བཞིན་ཡིན་པ་ཡོངས་ལ་གྲགས་མོད། དེ་ལྟར་ན་ཏི་ཤྲཱི་ཀུན་བློས་རང་གི་གཅུང་རྣམས་ལ་བླ་བྲང་རྣམས་བགོས་ནས་གནང་བར་བཤད་པས།
དེ་ཡན་དུ་བླ་བྲང་གོ་བཞིར་གྱེས་པ་དེ་མ་བྱུང་ལ། གོ་བཞིར་གྱེས་པ་ཏི་ཤྲཱི་ཀུན་བློའི་གཅུང་རྣམས་ནས་བྱུང་བས་ན། དེ་ཕྱིན་ཆད་ཀྱི་གདུང་རབས་རྣམས་ལ་སོ་སོར་དབང་བསྒྱུར་བའི་གདུང་རབས་དང་། བླ་བྲང་དེ་དང་དེ་ནས་གྱེས་པའི་གདུང་རབས་ལ། དེ་དང་དེའི་གདུང་རབས་ཞེས་བརྗོད་རིགས་ཀྱི། བདག་ཉིད་ཆེན་པོའི་བཙུན་མོ་མུ་ད་གན་ལ་ལྕམ་སྲིང་གཉིས་འཁྲུངས་པའི་བསོད་ནམས་བཟང་པོ་དང་། དེའི་སྲས་རཏྣ་བྷ་དྲ་སྟེ་ཡབ་སྲས་དེ་གཉིས་དང་། ཏི་ཤྲཱི་ཀུན་བློ་རྣམས་ལ་ས་སྐྱ་སྤྱི་ལ་དབང་བའི་གདུང་རབས་ཞེས་བརྗོད་དགོས་པ་འདྲ་མོ་ཞིག་འདུག་པ་ལ། འདི་དག་ཀྱང་སོ་སོར་དབང་བསྒྱུར་བའི་གདུང་རབས་ཀྱི་ཁོངས་སུ་འདྲེན་པ་ལ་རྒྱུ་མཚན་ཅིག་ཡོང་སྣང་བས་དེ་ཉིད་སྨྲས་རིགས་སོ། ། བདག་ཉིད་ཆེན་པོའི་བཙུན་མོ་སྤྱི་གྲངས་ཀྱི་བཞི་པ།
ལུང་གིས་ཕུད་པའི་གསུམ་པ་ཡུལ་གླང་མཚོའི་ན་སྤེ་མ། མིང་ནམ་མཁའ་རྒྱལ་མོར་གྲགས་པ་ལ་ཡབ་བདག་ཉིད་ཆེན་པོ་དགུང་ལོ་ཞེ་བཞི་བཞེས་པ་ཤིང་མོ་སྦྲུལ་གྱི་ལོ་མཁས་བཙུན་ཆེན་པོ་ནམ་མཁའ་ལེགས་པའི་རྒྱལ་མཚན་དཔལ་བཟང་པོ་ལྷ་རྩེར་འཁྲུངས་ཏེ། མཁས་པ་ནོར་བཟང་དཔལ་ལ་སོགས་པ་བསྟེན་ནས་ཐུགས་གཉེར་མཛད་པས། སྐྱེས་སྟོབས་ཀྱི་ཤེས་རབ་ཕུན་སུམ་ཚོགས་པས་གཞོན་ནུ་ཉིད་ནས་ཡབ་མེས་ཀྱི་ཆོས་རྣམས་ཐུགས་སུ་ཆུད་པས། འཁོར་ལོ་ཆེན་པོའི་མངོན་རྟོགས་ལ་སོགས་པ་རྩོམ་པ་ཡང་ཅི་རིགས་པ་མཛད་ཅིང་། གཞན་ཡང་ཆོས་སྐྱོང་ཆེ་ཆུང་གཉིས་ཤིན་ཏུ་འགོ་བས་ནུས་པའི་མངའ་བདག་ཏུ་གྱུར་ཏེ། ཀུ་ཤ་ལ་གོ་ཐུག་རྒྱལ་པོས་ཤེལ་དམ་ཆེ་བ་དང་། ཀུན་ཏིང་གུ་ཤྲཱིའི་མཚན་གསོལ། གཞི་ཐོག་གི་གོ་སར་བཞུགས་ནས་གདན་ས། དགུང་ལོ་ཉེར་གཅིག་པ་ནས་སོ་དགུའི་བར་ཏེ་ལོ་ངོ་བཅུ་དགུ་མཛད།
དེའི་བར་ལ་བསྟན་པའི་བྱ་བ་འཆད་ཉན་སྒོམ་གསུམ་དང་། རྒྱལ་བའི་སྐུ་གསུང་ཐུགས་ཀྱི་རྟེན་བཞེངས་པ་ལ་སོགས་མཛད་པ་འཕྲིན་ལས་རྒྱ་ཆེན་པོ་ཞིག་མཛད་ཅིང་། ཁྱད་པར་བྱང་པ་བདག་པོ་ཏ་དབེན་པས་གདན་ས་ཆེན་པོར་ཞབས་འདྲེན་ཚབས་ཆེས་པ་ལ་བརྟེན་དེ་ལ་དམིགས་པའི་གུར་གྱི་མགོན་པོའི་འབུར་སྐུ་ལྕམ་དྲལ་ལས་མཁན་དང་བཅས་པ་དང་། མགོན་པོ་རྐྱང་པའི་འཆམས་སྐུ་རྣམས་བཞེངས་ནས་རབ་གནས་མཛད་པ་དང་དུ་མཚུངས་པར། བྱང་པ་ཏ་དབེན་པ་མངོན་སུམ་དུ་ཚར་བཅད་པ་སོགས་ཆོས་སྐྱོང་རྣམས་ལ་མི་ལ་མིས་ལབ་པའི་ཚུལ་གྱིས་མཐུ་སྟོབས་ཐོགས་མེད་མངའ། དགུང་ལོ་སོ་དགུ་པ་ཆུ་མོ་ལུག་གི་ལོ་ཟླ་བ་དགུ་པའི་ཚེས་བརྒྱད་ལ་གཞི་ཐོག་གཟིམ་ཁང་དུ་བདེ་བར་གཤེགས་སོ། ། འདིའི་གཅུང་ཆེ་བ་བླ་མ་ནམ་མཁའ་བཤེས་གཉེན་དུ་གྲགས་པ་ནི་གཞོན་ནུ་ནས་སྐུ་གཤེགས། ཆུང་བ་གུ་ཤྲཱི་ནམ་མཁའ་རྒྱལ་མཚན་དཔལ་བཟང་པོ། ཡབ་བདག་ཉིད་ཆེན་པོ་དགུང་ལོ་ལྔ་བཅུ་ང་གཅིག་པ་ཆུ་ཕོ་བྱི་བའི་ལོ་ལ་སྐུ་འཁྲུངས་ཏེ། གུང་རུ་ཤེས་རིན་ལ་སོགས་པ་བསྟེན་ནས་ཐུགས་སྦྱོང་མཛད་པས་གཞོན་ནུ་ལ་ཡབ་ཀྱི་ཆོས་ཐམས་ཅད་ཐུགས་ལ་ཆུད་ནས།
ཚོགས་ཆོས་ཡང་མང་དུ་གསུངས་པས་སྙན་གྲགས་ཆེ་བར་ཡོད་པ་ན། གོང་ནས་གདན་འདྲེན་འབྱུང་སྟེ་ཆག་ཕེབས། མིའི་དབང་པོ་གོང་མའི་བླ་མཆོད་མཛད་དེ། བསྟན་པའི་བྱ་བ་རྒྱ་ཆེན་པོ་ཞིག་བསྒྲུབས་ནས་དགུང་ལོ་ཉི་ཤུ་པ་ལ་རྒྱལ་པོའི་ཕོ་བྲང་དང་ཉེ་བའི་སའི་ཆ་མེ་ཏོག་ར་བ་ཞེས་བྱ་བར་སྐུ་གཤེགས་སོ། ། དེས་ན་བདག་ཉིད་ཆེན་པོའི་བཙུན་མོ་ནམ་མཁའ་རྒྱལ་མོར་གྲགས་པ་འདི་ལ་སྲས་གསུམ་འཁྲུངས་པ་ཡིན་ཞིང་། ཡང་སྟག་ཚང་གདུང་རབས་ལས། སྐུ་མཆེད་འདི་གསུམ་གྱི་སྔོན་དུ་སྲས་གཅིག་འཁྲུངས་པ་གཞོན་ནུ་ལ་གཤེགས་ཞེས་བཤད་པ་ལྟར་ན་སྲས་བཞི་བྱུང་བར་ཡང་མངོན་ནོ། ། འདི་རྣམས་ཀྱི་གཅུང་གུ་ཤྲཱི་ནམ་མཁའ་རྒྱལ་མཚན་དུ་གྲགས་པ་འདི་ཡབ་བདག་ཉིད་ཆེན་པོ་གཤེགས་པའི་ལོ་འཁྲུངས་པ་ཡིན་ཞེས་བླ་མ་དམ་པའི་དངོས་སློབ་ཤེས་རབ་རྡོ་རྗེས་མཛད་པའི་གདུང་རབས་ལས་འབྱུང་ཡང་། གདུང་རབས་ཕལ་ཆེ་བ་ལས་བཤད་པ་ལྟར་ཡོངས་སུ་གྲགས་པ་ལ་འདི་ཉིད་བླ་མ་དམ་པ་བསོད་ནམས་རྒྱལ་མཚན་དང་དགུང་རྟགས་གཅིག་ཏུ་བཤད་པ་དང་། ཁྱད་པར་དུ་བདག་ཉིད་ཆེན་པོའི་སྲས་རྣམས་བདག་ཉིད་ཆེན་པོ་རང་གི་དགུང་ལོ་ལྔ་བཅུ་ང་གཅིག་པ་ཡན་ལ་རྫོགས་ནས་ང་གཉིས་པ་ལ་བསྙེན་རྫོགས་མཛད་པར་ཡོངས་ལ་གྲགས་པ་ཡིན་ཅིང་།
བདག་ཉིད་ཆེན་པོ་གཤེགས་པའི་ལོ་ནི་དྲུག་ཅུ་རེ་གསུམ་པ་ཡིན་པས། དེ་དུས་སྲས་འཁྲུངས་ན་སྲས་ཡུམ་གྱི་ཁོང་དུ་ལོ་བཅུ་ལྷག་ཙམ་བཞུགས་པའམ། ཡང་ན་བདག་ཉིད་ཆེན་པོས་བསྙེན་རྫོགས་མཛད་པའི་རྗེས་སུ་སླར་ཡང་གདུང་སྤེལ་མཛད་པར་ཁས་ལེན་དགོས་འབྱུང་བས། གོང་དུ་བཤད་པ་ཉིད་དག་གམ་སྙམ་མོ། ། འདི་ལ་མུས་སྲད་པས་གདུང་རབས་སུ་ཡབ་གཤེགས་པའི་ལོ་ཡིན་ཟེར་ཏེ་བརྟག ཆུ་ཕོ་བྱི་བར་བྱས་ན་བླ་མ་དམ་པ་དང་དགུང་རྟགས་གཅིག་ཏུ་ཡོང་གསུང་པ་ཙམ་ལས་མ་གསུངས་ལ། གང་ལྟར་ཡང་བདག་ཉིད་ཆེན་པོའི་སྲས་མཁས་བཙུན་ནམ་མཁའ་ལེགས་པའི་བློ་གྲོས་རྒྱལ་མཚན་ནམ། གཞི་ཐོག་པ་མཁས་བཙུན་ཆེན་པོར་ཡང་གྲགས་པ་དེའི་སྟ་སྟེ་ངམ་རིང་གི་ཡུལ་ནས་ཕ་མིང་ཁང་གསར་བ་བྱ་བ་ཅིག་གི་བུ་སྲིང་མ། མིང་དགེ་འདུན་འབུམ་དུ་གྲགས་པ་ཞིག་ཁབ་ཏུ་བཞེས་པ་ལ། སྲས་བླ་མ་ཆེན་པོ་ཏ་དབེན་ཀུན་དགའ་རིན་ཆེན་ཞེས་བྱ་བ་འཁྲུངས་ཏེ་རང་གི་ཁུ་བོ་བླ་མ་དམ་པ་དང་བླ་མ་མཉམ་མེད་ཆེན་པོ་གཉིས་ལས་རབ་ཏུ་བྱུང་ཞིང་།
དེ་གཉིས་དང་ཞང་དབང་ཕྱུག་རྒྱལ་མཚན་པ་གཉིས་བསྟེན་ནས་བདེ་ཀྱེ་སོགས་ཀྱི་དབང་བཀའ་མང་དུ་གསན། གཞན་སློབ་དཔོན་མགོན་རྒྱལ་པའི་དྲུང་དུ་རྩ་རྒྱུད་བརྟག་གཉིས་བསླབ་སྟེ་གདན་སར་ནང་དུ་གསུངས། མཁན་ཆེན་རྟོགས་ལྡན་དང་སློབ་དཔོན་འཇམ་སྔོན་དུ་གྲགས་པ་ལ་རྣམ་འགྲེལ་དང་རིགས་གཏེར་བསླབ་སྟེ་ཤིན་ཏུ་མཁས་པར་མཁྱེན་ཡང་། དུས་ཀྱི་ཤུགས་ཀྱིས་རེ་ཞིག་དབུས་ཕྱོགས་སུ་ཕེབས་དགོས་བྱུང་ནས། རྩེ་ཐང་སོགས་སུ་འཆད་ཉན་དང་གཟིགས་རྟོག་སོགས་མཛད་པའི་ངང་ནས་ལུག་ལོ་ཏའི་སི་ཏུ་བྱང་རྒྱལ་གྱི་ཆག་ཕྱི་མཛད་ནས་ཆུ་མིག་ཏུ་ཕེབས་ཏེ་དེར་བརྟག་གཉིས། རྣམ་འགྲེལ། རིགས་གཏེར། ཐུབ་པ་དགོངས་གསལ་ལ་སོགས་པ་ཆོས་མང་དུ་གསུངས། དེ་ནས་བཟུང་སྟེ་བདག་ཆེན་བློ་གྲོས་དབང་ཕྱུག་པའི་བར་དུ་གཞི་ཐོག་པའི་གདུང་བརྒྱུད་རྣམས་ཀྱི་ཆུ་མིག་ཏུ་ཆོས་འཁོར་མང་དུ་བསྐོར། འགའ་ཞིག་གདན་ཆགས་པ་ཡང་མཛད་པས་གཞི་ཐོག་བླ་བྲང་པའི་གདུང་བརྒྱུད་རྣམས་ལ་ཕྱིས་སུ་ཆུ་མིག་བླ་བྲང་པ་ཞེས་ཀྱང་གྲགས་ཏེ།
གང་ལྟར་བླ་མ་འཕགས་པས་ཆོས་འཁོར་རྒྱ་ཆེན་པོ་བསྐོར་བ་ནས། རེ་ཞིག་ཆུ་མིག་འདིར་ཆོས་གྲྭ་ཆེར་དར་བར་མ་བྱུང་བ་ལ། ཏ་དབེན་ཀུན་རིན་འདིས་ཆོས་འཁོར་བསྐོར་བ་ནས་བཟུང་སྟེ། དེར་ཆོས་གྲྭ་འཚོགས་པ་ཡིན་ཞེས་ཀྱང་གྲགས་ཤིང་། དེའི་སྐབས་སུ་བླ་མ་འདིས་གུང་རུ་ཤེས་རིན་པ་སྤྱན་དྲངས་ནས་ཆོས་བཀའ་ཡང་མང་དུ་གསན། དེ་ནས་ཏའི་སི་ཏུའི་ཆག་ཕྱི་བྱས་ནས་ཁྱི་ལོ་གདན་ས་ཆེན་པོ་འདིར་ཕེབས་ཏེ། གོང་མ་ཡོན་མཆོད་ཆེན་པོས་བླ་མ་འདི་ཉིད་ལ་ཀུན་ཏིང་གུ་ཤྲཱིའི་མཚན་དང་ཤེལ་དམ་ཆེ་བ། དངུལ་དམ་ཆེ་བ་སོགས་གནང་ནས། བླ་མ་འཕགས་པའི་གདན་ས་གཞི་ཐོག་གི་གོ་སར་བསྐོས་ནས། བདག་ཉིད་ཆེན་པོ་འདིས་ཀྱང་ཚོགས་ཆེན་པོར་སྔ་ཆོས་ལ་རྩ་རྒྱུད་བརྟག་གཉིས་ཀྱི་བཤད་བཀའ་དང་།
དྲོ་ཆོས་ལ་དམ་པའི་ཆོས་མངོན་པ་མཛོད། ཐུབ་པ་དགོངས་གསལ་དང་། དགོངས་ཆོས་ལ་ཚད་མའི་བསྟན་བཅོས་ཆེན་པོ་རྣམ་འགྲེལ་གྱི་བཤད་པ་དང་། བདག་ཉིད་ཆེན་པོ་ས་པཎ་གྱིས་མཛད་པའི་ཚད་མ་རིགས་པའི་གཏེར་གསུངས་ཏེ། ཆོས་དུང་ཉིན་རེ་ལ་ཐང་ལྔ་ལྔ་འབུད་ཅེས་གྲགས་ཤིང་། དེའི་སྐབས་སུ་གོང་ནས་ཐི་ལིང་སྐྱ་ཧོ་སི་ཏ་དབེན་གུ་ཤྲཱིའི་མཚན། དམ་ཁ་ཆེན་མོ་ཐོ་ཤུ་དང་བཅས་པ་གནང་ཞིང་། གཞན་ཡང་བསྟན་འགྲོའི་དོན་རྒྱ་ཆེན་པོ་ཞིག་མཛད་པས་གདན་སའི་ཚོགས་ཆོས་གསུང་བ་ཡང་གདུང་བརྒྱུད་རྣམས་ཀྱི་ནང་ནས་བླ་མ་འདི་རང་ཡུན་རིང་ཞིང་། གདན་ས་ཡང་ལོ་མང་པོའི་བར་དུ་མཛད་དེ། ། དེ་ནས་དགུང་ལོ་རེ་གཅིག་པ་ས་མོ་ཡོས་ཀྱི་ལོ་ཟླ་བ་དྲུག་པའི་ཚེས་གཉིས་ལ་སྐུ་གཤེགས་ཤིང་།
གནས་ནི་ཆུ་མིག་དཔལ་གྱི་བདེ་ཆེན་དུ་གཤེགས་ཞེས་གཙང་བྱམས་པའི་གདུང་རབས་ལས་བཤད་ལ། སྟག་ཚང་གདུང་རབས་ལས་ནི་བླ་བྲང་གཞི་ཐོག་ཉིད་དུ་གཤེགས་པར་ཡང་བཤད་དོ། ། དེ་ལྟ་བུའི་བླ་མ་ཏ་དབེན་ཀུན་རིན་དུ་གྲགས་པ་དེས་བཙུན་མོ་གཉིས་ཁབ་ཏུ་བཞེས་པ་ལས། བཙུན་མོ་སྔ་མ་བླ་བྲང་ཉི་ཐོག་པའི་བུ་སྲིང་མ། མ་གཅིག་ནམ་བ་ཞེས་བྱ་བ་ལ་སློབ་དཔོན་ཆེན་པོ་གུ་ཤྲཱི་བློ་གྲོས་རྒྱལ་མཚན་ཞེས་བྱ་བ་མེ་ཕོ་རྟའི་ལོ་ཟླ་བ་བཞི་པ་ལ་གཞི་ཐོག་བླ་བྲང་དུ་འཁྲུངས་ཏེ། ཆོས་རྗེ་བླ་མ་དམ་པའི་དྲུང་དུ་རབ་ཏུ་བྱུང་། ཡབ་མེས་ཀྱི་ཆོས་རྣམས་ལ་སྦྱངས་པ་རྒྱ་ཆེར་མཛད་ནས། ཆོས་དུང་དཀར་པོ་རྒྱང་གྲགས་སུ་གྲགས་པ་བུས་ཏེ་ཚོགས་ཆེན་པོར་ཆོས་ཀྱི་དགའ་སྟོན་མང་དུ་མཛད་ཅིང་། གདན་ས་བཀའ་བགྲོས་པའི་གཙོ་བོ་བདག་པོ་གཞི་ཐོག་པར་མཚན་གསོལ། གཞི་ཐོག་གི་གོ་སར་བཞུགས་ནས་བསྟན་པའི་བྱ་བ་རྒྱ་ཆེར་མཛད་དེ།
དགུང་ལོ་ལྔ་བཅུ་ང་ལྔ་བཞེས་པ་ལྕགས་ཕོ་བྱི་བའི་ལོ་ལ་སྐུ་གཤེགས་སོ་ཞེས་མུས་སྲད་པ་རྡོ་རྗེ་རྒྱལ་མཚན་གྱིས་བཤད། སྟག་ཚང་ལོ་ཙཱ་བས་དགུང་ལོ་ལྔ་བཅུ་ལས་མ་བཞུགས་པར་ཡང་བཤད་དོ། ། ཡང་ཏ་དབེན་ཀུན་རིན་གྱི་བཙུན་མོ་ཕྱི་མ། བྲང་མོ་ཆེའི་བླ་མ་མཉམ་མེད་པར་གྲགས་པ་དེའི་དབོན་མོ་མ་གཅིག་དགེ་མ་ཞེས་བྱ་བ་ལ་སྲས་ལྕམ་སྲིང་གསུམ་འཁྲུངས་པའི་གཅེན་སློབ་དཔོན་ཆེན་པོ་གྲགས་པ་བློ་གྲོས་ཞེས་བྱ་བ་མེ་མོ་ལུག་གི་ལོ་ལ་ཆུ་མིག་ཏུ་སྐུ་བལྟམས་ནས། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དང་། བླ་མ་མཉམ་མེད་པའི་དྲུང་དུ་རབ་ཏུ་བྱུང་སྟེ། དེ་གཉིས་དང་བདག་པོ་བླ་མ་རྣམས་ཀྱི་དྲུང་དུ་ཡབ་མེས་ཀྱི་ཆོས་རྣམས་ལ་གསན་སྦྱོང་ཆེར་མཛད་པས་ཤིན་ཏུ་མཁས་པར་མཁྱེན་ཅིང་ཤབ་སྨད་དང་ཆུ་མིག་སོགས་སུ་གཙོ་ཆེར་བཞུགས།

ཆོས་སྐྱོང་ཆེ་ཆུང་གཉིས་ཆར་ལ་ཤིན་ཏུ་མངའ་བརྙེས་པས། ཆོས་སྐྱོང་འདི་གཉིས་ཀྱི་གདམས་ངག་བོད་ན་བཞུགས་ཚད་འདི་ལ་བཞུགས་ཤིང་། སྟག་ཚང་ལོ་ཙཱ་བས་འདིའི་དྲུང་དུ་ཆོས་སྐྱོང་ཆེ་ཆུང་གི་གདམས་ངག་ཀུན་ཐོབ་པར་ལོ་ཙཱ་བ་རང་གིས་བཤད་པས། སློབ་མའི་ཚོགས་ཀྱང་དུ་མ་བསྐྲུན་པར་ངེས་ཤིང་། དེ་ལྟར་བསྟན་པའི་བྱ་བ་རྒྱ་ཆེན་པོ་ཞིག་མཛད་ནས་དགུང་ལོ་དོན་གཅིག་པ་ས་སྦྲུལ་གྱི་ལོ་ལ་གཤེགས་ཞེས་སྟག་ཚང་ལོ་ཙཱ་བས་བཤད། ཡང་གཙང་བྱམས་པ་རྡོ་རྗེ་རྒྱལ་མཚན་གྱིས་དགུང་ལོ་བརྒྱད་ཅུ་པ་མེ་ཕོ་སྟག་གི་ལོ་ལ་གཤེགས་ཞེས་ཀྱང་བཤད་པས། གང་ལྟར་ཡང་རྗེ་བཙུན་ས་སྐྱ་པའི་གདུང་བརྒྱུད་རྣམས་ཀྱི་ནང་ནས་བླ་མ་འདི་དང་། ཐེག་ཆེན་རིན་པོ་ཆེ་ཀུན་དགའ་བཀྲ་ཤིས་གཉིས་སྐུ་ཚེ་མཐར་ཕྱིན་པ་བྱུང་བ་ཡིན་ནོ། ། དེའི་གཅུང་སློབ་དཔོན་ཆེན་པོ་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་ནི་སྐྱེས་སྟོབས་ཀྱི་བློ་གྲོས་ཕུན་སུམ་ཚོགས་ཤིང་། ཚོགས་ཆེན་མོར་ཆེ་འདོན་ཀྱང་མཛད། ཚོགས་ཆོས་ཀྱང་གསུངས་པས་ཀུན་ངོ་མཚར་བ་ཞིག་བྱུང་ཡང་སྐུ་གཞོན་ནུ་ལ་ཞི་བར་གཤེགས་ཤིང་།
སློབ་དཔོན་ཆེན་པོ་གྲགས་པ་བློ་གྲོས་པ་ལྕམ་སྲིང་གསུམ་བྱུང་པའི་ལྕམ་དེ་ནི་ཆུང་ངུ་ལ་ཤབ་སྨད་དུ་གཤེགས་ཞེས་བཤད་དོ། ། ཡང་ཏ་དབེན་ཀུན་རིན་གྱིས་བཙུན་མོ་གཉིས་བཞེས་པའི་ཕྱི་མའི་སྲས་གཅུང་གྲགས་པ་བློ་གྲོས་དང་། སྔ་མའི་སྲས་གཅེན་བློ་གྲོས་རྒྱལ་མཚན་གཉིས་ཀྱིས་བཙུན་མོ་རེ་རེ་བཞེས་པའི་གཅེན་གྱི་བཙུན་མོ་ཡུལ་ས་སྐྱ་མ། མིང་མ་གཅིག་རྒྱལ་མོ་སྐྱིད་ཅེས་བྱ་བ་ལ་སྲས་སློབ་དཔོན་ཆེན་པོ་ཀུན་དགའ་དབང་ཕྱུག་ཅེས་བྱ་བ་ས་ཕོ་ཁྱིའི་ལོ་ལ་བལྟམས་ནས་གཞོན་ནུ་ནས་ཡབ་ཆོས་ལ་གསན་སྦྱོང་མཛད་པས་ཚེགས་མེད་དུ་མཁྱེན་ཅིང་། རྒྱལ་མཁར་རྩེ་པས་ཞབས་ཏོག་དབུ་འདོན་སོགས་མཛད་ནས་གཞི་ཐོག་གདན་སར་བསྐོས། ཐུགས་དམ་ཤིན་ཏུ་འཕེལ་ཞིང་མཐུ་དང་ནུས་པའི་མངའ་བདག་ཏུ་གྱུར་པས་ཁའུ་སྐྱེད་ལྷས་ཀྱི་མགོན་ཁང་གི་ཞིག་གསོས་སུས་ཀྱང་མ་ནུས་པ་དེ་འདི་ཉིད་ཀྱིས་མཛད་དེ་གྲུབ་རྟགས་དུ་མ་སྟོན་པ་ཞིག་བྱུང་བར་གྲགས་ཏེ། དེ་ལ་སྲས་བརྒྱུད་མ་བྱུང་ལ། སྐུ་མྱ་ངན་ལས་འདས་པའི་ལོ་ནི་ཆུ་པོ་རྟའི་ལོ་དགུང་ལོ་ཞེ་ལྔ་པའི་ལོ་དེ་ཡིན་པར་བཤད་ཅིང་། གཅུང་གྲགས་པ་བློ་གྲོས་ཀྱི་བཙུན་མོ་ནི་མ་གཅིག་བྲག་དཀར་མར་གྲགས་པ་དེ་ཉིད་ཡིན་ཏེ། དེ་ལ་སྲས་སློབ་དཔོན་ཆེན་པོ་ཆུ་མིག་པ་བློ་གྲོས་དབང་ཕྱུག་ཅེས་བྱ་བ་ཆུ་ཕོ་རྟའི་ལོ་ལ་འཁྲུངས་ཤིང་།
གཞོན་ནུ་ཉིད་ནས་རབ་ཏུ་བྱུང་སྟེ་ངོར་ཨེ་ཝྃ་ཆོས་ལྡན་དུ་ཡུན་རིང་བཞུགས། མཁས་བཙུན་བཟང་གསུམ་དང་ལྡན་པ་ཞིག་ཏུ་གྲགས་ཤིང་། འདི་ཡན་ཆད་ཀྱིས་བླ་བྲང་གཞི་ཐོག་པའི་གདུང་རབས་རྫོགས་ཏེ། བདག་ཆེན་འདི་དགུང་ལོ་དྲུག་ཅུ་ལ་ཉེ་བ་ཙམ་ན་གཤེགས་པར་སེམས་ཏེ། གཙང་བྱམས་པ་རྡོ་རྗེ་རྒྱལ་མཚན་གྱིས་རྗེ་བཙུན་ས་སྐྱ་པའི་གདུང་རབས་རིན་པོ་ཆེའི་ཕྲེང་བ་བསྟར་བ་འདི་ཉིད། དཔལ་ལྡན་ས་སྐྱ་འགྲམ་བཏབ་ནས་ལོ་བཞི་བརྒྱ་དང་ཉག་མ་གསུམ་འདས་པ་ཤིང་མོ་ཕག་གི་ལོ་རྩོམ་པར་མཛད་ཅིང་། དེའི་དུས་སུ་བདག་ཆེན་ཆུ་མིག་པ་བློ་གྲོས་དབང་ཕྱུག་ཏུ་གྲགས་པ་འདི་དགུང་ལོ་ལྔ་བཅུ་རྩ་བཞི་བཞེས་ནས་བསྟན་པ་དང་སེམས་ཅན་གྱི་དོན་ལ་བཞུགས་པར་བཤད་པས་སོ། ། དེ་རྣམས་ཀྱིས་ལྷ་རིགས་འཁོན་ས་སྐྱ་པ་སྟེ་མཚན་མཆོག་གསུམ་དང་ལྡན་པའི་གདུང་རབས་རིན་པོ་ཆེ་བྱོན་ཚུལ་ལས། གདན་ས་ཆེན་པོའི་བླ་བྲང་སོ་སོར་དབང་བའི་གདུང་རབས་ཀྱི་ནང་ནས་གཞི་ཐོག་བླ་བྲང་པའི་གདུང་རབས་རིན་པོ་ཆེ་བྱོན་ཚུལ་ལེགས་པར་བསྟན་ཟིན་ཏོ།། །། འདིར་སྨྲས་པ།
ཚད་མེད་བཞི་ཡི་ལམ་སོགས་མཐར་ཕྱིན་པ། ། འཕགས་པ་བཞི་ཡི་གོ་འཕང་མངོན་གྱུར་ནས། ། སྐྱེ་རྒ་ན་འཆིའི།་་་་་ ཆུ་བོ་བཞི་ལས་འགྲོ་ཀུན་འདྲེན་མཛད་པའི། ། བླ་བྲང་གཞི་ཐོག་གདུང་རབས་འདི་ངོ་མཚར། ། སྐྱེས་སྦྱངས་བསྒོམས་པས་མཁྱེན་རབ་དང་ལྡན་ཞིང་། ། ཐོས་བསམ་བསྒྲུབས་པས་རང་དོན་མཐར་ཕྱིན་ནས། ། འཕྲིན་ལས་རྣམ་བཞིས་གཞན་དོན་སྐྱོང་མཁས་པའི། ། སྤྲུལ་པའི་སྐྱེས་མཆོག་རྣམས་ལ་སྙིང་ནས་འདུད། ། ལུང་དང་རྟོགས་པའི་ཡོན་ཏན་གྱིས་ཕྱུག་ཅིང་། །
བསྙེན་སྒྲུབ་ལས་གསུམ་བྱ་བ་མཐར་ཕྱིན་པས། ། བསྟན་སྲུང་དབང་པོ་ཐམས་ཅད་བྲན་འཁོལ་བ། ། ཁྱེད་རྣམས་བཞིན་དུ་བདག་ཀྱང་འགྱུར་བར་ཤོག ། བར་སྐབས་ཀྱི་ཚིགས་སུ་བཅད་པའོ།། །། གཉིས་པ་རིན་ཆེན་སྒང་བླ་བྲང་པའི་གདུང་རབས་བཤད་པ་ལ་ཡང་། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས་ལས། དང་པོ་ནི། རྗེ་བཙུན་ས་སྐྱ་པའི་གདུང་རབས་ཡ་རབས་ཁ་རྒྱན་ལས། གཞི་ཐོག་བླ་བྲང་པའི་གདུང་རབས་བྱོན་ཚུལ་བཤད་ཟིན་པའི་མཇུག་དེ་མ་ཐག་ཏུ།
བདག་ཉིད་ཆེན་པོའི་བཙུན་མོ་ཞ་ལུ་མ། ། མ་གཅིག་གཞོན་འབུམ་མཚན་གཞན་ལུག་སྐྱེས་ལ། ། ཏ་དབེན་ཀུན་རིན་འཇམ་དབྱངས་དོན་ཡོད་པ། ། འགྲོ་མགོན་བསོད་ནམས་རྒྱལ་མཚན་མཆེད་གསུམ་འཁྲུངས། ། འཇམ་དབྱངས་དོན་ཡོད་བཙུན་མོ་ཞ་ལུ་མ། ། མ་གཅིག་ཡོན་ཏན་དཔལ་འབུམ་ཞེས་བྱའི་སྲས། ། ཉི་མ་རྒྱལ་མཚན་བླ་ཆེན་ཀུན་རྒྱལ་གཉིས། ། བླ་ཆེན་ཀུན་རྒྱལ་བཙུན་མོ་ཞ་ལུ་མ། ། མ་གཅིག་ནམ་མཁའ་རྒྱལ་མོ་ཞེས་བྱ་ལ། ། འཇམ་དབྱངས་ཆེན་པོ་ནམ་མཁའ་རྒྱལ་མཚན་དང་། །
མཐུ་སྟོབས་དབང་ཕྱུག་བསོད་ནམས་རྒྱལ་མཚན་འཁྲུངས། ། འཇམ་དབྱངས་ནམ་རྒྱལ་བཙུན་མོ་ཁྲོ་མདའ་མ། ། མ་གཅིག་དཔལ་འབྱུང་རྒྱལ་མོ་ཞེས་བྱའི་སྲས། ། རྒྱ་དཀར་ཤེས་རྒྱལ་བློ་གྲོས་རྒྱལ་མཚན་གཉིས། ། མཐུ་སྟོབས་དབང་ཕྱུག་བཙུན་མོ་ལྡན་ཡུལ་མ། ། ཀུན་དགའ་འབུམ་སྲས་གྲགས་པ་རྒྱལ་མཚན་ཏེ། ། དེ་རྣམས་རིན་ཆེན་སྒང་པའི་ཞལ་ངོ་འོ། ། ཞེས་སོ། ། གཉིས་པ་དེའི་དོན་རྒྱས་པར་བཤད་པ་ནི། མཁས་པའི་དབང་པོ་གཙང་བྱམས་པ་རྡོ་རྗེ་རྒྱལ་མཚན་གྱིས་མཛད་པའི་གདུང་རབས་ལས།
བདག་ཉིད་ཆེན་པོས་རྒྱལ་པོའི་ལུང་གིས་ཕུད་པའི་བཙུན་མོ་དྲུག་བཞེས་པའི་ནང་ནས། དབང་བསོད་ནམས་བཟང་པོའི་ཡུམ་དཔོན་མོ་མུ་ད་གན་བྱ་བ་བདག་ཉིད་ཆེན་པོའི་བཙུན་མོ་དང་པོ་དང་། ཏི་ཤྲཱི་ཀུན་བློའི་ཡུམ་མང་མཁར་སོག་སྤེ་མ་གཉིས་པ། གཞི་ཐོག་མཁས་བཙུན་པ་སྐུ་མཆེད་ཀྱི་ཡུམ་གླང་མཚོའི་ན་སྤེ་མ་ནམ་མཁའ་རྒྱལ་མོར་གྲགས་པ་གསུམ་པ། ། ཏི་ཤྲཱི་ཀུན་དགའ་ལེགས་འབྱུང་བ་སྐུ་མཆེད་ཀྱི་ཡུམ་ཀུན་དགའ་ནམ་མཁའི་རྒྱལ་མཚན་ཞེས་བྱ་བ་བཙུན་མོ་བཞི་པ། བདག་ཉིད་ཆེན་པོའི་སྲས་ཀུན་དགའ་ལེགས་པ་ལྕམ་སྲིང་གི་ཡུམ་རེ་འདའ་མ་ལྷ་གཅིག་ཉི་མ་རིན་ཆེན་ཞེས་བྱ་བ་ལྔ་པ་དང་། འཇམ་དབྱངས་དོན་ཡོད་རྒྱལ་མཚན་སྐུ་མཆེད་ཀྱི་ཡུམ་ཞ་ལུ་མ་མ་གཅིག་གཞོན་ནུ་འབུམ་བྱ་བ་བཙུན་མོ་དྲུག་པར་མཛད་ནས། བླ་བྲང་སོ་སོའི་གདུང་བརྒྱུད་བྱོན་ཚུལ་གྱི་གོ་རིམ་ཡང་གཞི་ཐོག་པའི་རྗེས་སུ་ལྷ་ཁང་བླ་བྲང་པ། དེ་ནས་དུས་མཆོད་པ། དེ་ནས་རིན་ཆེན་སྒང་བླ་བྲང་པའི་གདུང་རབས་བྱོན་པའི་ཚུལ་བཤད་ཀྱང་།
བཙུན་མོ་རྣམས་གོ་རིམ་དེ་ཉིད་ཡིན་པས་བླ་བྲང་སོ་སོའི་གདུང་རབས་བྱོན་ཚུལ་གྱི་གོ་རིམ་ཡང་དེ་ལྟར་བཤད་པ་ལ་འགལ་བ་མེད་མོད། འོན་ཀྱང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་བླ་བྲང་བཞིའི་གདུང་རབས་རྣམས་ཀྱི་ནང་ནས་གཞི་ཐོག་པའི་གདུང་རབས་སྔ་མོ་ནས་རྫོགས་ཤིང་། དེའི་རྗེས་ནས་རིན་ཆེན་སྒང་པའི་གདུང་རབས་མི་བཞུགས་པ་སྔ་བས་གཞི་ཐོག་པའི་རྗེས་སུ་རིན་ཆེན་སྒང་པ་དང་། དེ་ནས་ལྷ་ཁང་པའི་གདུང་རབས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་དུས་སུ་ཡང་བཞུགས་པས་ན་རིན་ཆེན་སྒང་པའི་རྗེས་སུ་ལྷ་ཁང་བླ་བྲང་པའི་གདུང་བརྒྱུད་བྱོན་ཚུལ་བཤད་པ་དང་། དེ་ནས་དུས་མཆོད་བླ་བྲང་པའི་གདུང་རབས་ནི་བསྟན་འགྲོའི་དོན་དུ་དེང་སང་ཡང་བཞུགས་ཤིང་། ད་དུང་ཡང་ཇི་སྲིད་འཁོར་བ་མ་སྟོངས་ཀྱི་བར་དུ་འབྱོན་པའི་རྟེན་འབྲེལ་ལ་དགོངས་ནས། དུས་མཆོད་བླ་བྲང་པའི་གདུང་རབས་བྱོན་ཚུལ་བླ་བྲང་ཀུན་གྱི་ཕྱིས་ནས་འཆད་པ། གཞན་ལས་ངོ་མཚར་རྨད་དུ་བྱུང་བའི་ལེགས་བཤད་ཡིན་པས་གོ་རིམ་དེ་བཞིན་དུ་འདིར་ཡང་གཞི་ཐོག་པའི་རྗེས་སུ་རིན་ཆེན་སྒང་པ། དེ་ནས་ལྷ་ཁང་པ། དེ་རྗེས་སུ་དུས་མཆོད་བླ་བྲང་པ་འཆད་པ་ཉིད་ལེགས་པ་ཡིན་པས།
དེ་ཡང་བདག་ཉིད་ཆེན་པོའི་བཙུན་མོ་དྲུག་པ་ཡུལ་ཞ་ལུ་མ། སྐུ་ཞང་མགོན་པོ་དཔལ་གྱི་སྲས་མིང་མ་གཅིག་གཞོན་འབུམ་ཞེས་བྱ་བའམ་ཡང་མིང་གཞན་མ་གཅིག་ལུག་སྐྱེས་སུ་གྲགས་པ་ལ། སྲས་སྐུ་མཆེད་གསུམ་འཁྲུངས་པའི་གཅེན་པོ་ཏ་དབེན་གུ་ཤྲཱི་ཀུན་དགའ་ཉི་མ་ཡབ་དགུང་ལོ་ཞེ་བརྒྱད་པའི་དུས་ལ་འཁྲུངས་ཤིང་། གཞོན་ནུ་ནས་ཡབ་ཆོས་མཐའ་དག་ཐུགས་སུ་ཆུད་པས་རིན་ཆེན་སྒང་གི་ཆོས་རྒྱལ་འཕགས་པའི་ཆོས་ཁྲིའི་སྟེང་ནས་ཆོས་མང་པོ་གསུངས། སྙན་གྲགས་ཐོས་པས་གོང་ནས་གདན་འདྲེན་པ་བྱུང་སྟེ་བྱོན་ནས་རྒྱལ་པོ་ཆེན་པོའི་བླ་མ་མཛད་ཅིང་ཏ་དབེན་གུ་ཤྲཱིའི་མཚན་གསོལ། ཤེལ་དམ་ཆེ་བ་ཐོ་ཤུ་དང་བཅས་པ་གནང་། གཞན་ཡང་བསྟན་པའི་བྱ་བ་རྒྱ་ཆེར་མཛད་དེ་ཆུ་ཕོ་ཁྱིའི་ལོ་ལ་རྒྱལ་པོའི་ཕོ་བྲང་ཆེན་པོར་ངོ་མཚར་བའི་ལྟས་དུ་མ་དང་བཅས་བདེ་བར་གཤེགས། ཞེས་གྲགས་སོ། ། བླ་མ་དེའི་གཅུང་ཆེ་བ་ནི་འཇམ་དབྱངས་དོན་ཡོད་རྒྱལ་མཚན་དུ་གྲགས་པ་སྟེ། ཡབ་དགུང་ལོ་ཞེ་དགུ་བཞེས་པ་ལྕགས་ཕོ་ཁྱིའི་ལོ་ལ་ཞ་ལུ་ཁང་གསར་དུ་འཁྲུངས་ཏེ།
བླ་མ་འདི་ཉིད་སྔོན་གྱི་བསོད་ནམས་ཀྱི་རྒྱུ་མཐུན་པ་ལས་ཉེ་བར་གྲུབ་པས་སྐུ་མཛེས་ཤིང་བརྗིད་ཆགས་པ། མཐོང་བ་ཙམ་གྱིས་སྐྱེ་བོ་ཀུན་གྱི་ཡིད་འཕྲོག་ཅིང་སྐྱེ་བ་བདུན་པའི་མཚན་ཉིད་མངའ་བ། གསུང་སྙན་ཅིང་གདངས་གསལ་བ། བརྗོད་པ་དག་པ། ཐུགས་རང་བཞིན་གྱིས་སྙིང་རྗེ་ཆེ་ཞིང་བྱམས་པའི་སྟོབས་མངའ་བ་སྟེ། མདོར་ན་འགྲོ་བ་ཀུན་གྱི་རྩ་ལག་ཏུ་གྱུར་པ་ཞིག་སྟེ་གཞོན་ནུ་ཉིད་ནས་སངས་རྒྱས་ཀྱི་བསྟན་པ་ལ་དད་གུས་དང་སྲི་ཞུ་ཆེ་ཞིང་། ཡབ་མེས་ཀྱི་ཆོས་ལ་སྦྱངས་པ་མཐར་ཕྱིན་པ་མཛད། གཞན་ཡང་མཁན་ཆེན་བསོད་ནམས་གྲགས་པ། བླ་མ་དཔལ་ལྡན་སེང་གེ དཔང་ལོ་ཙཱ་བ་བློ་གྲོས་བརྟན་པ།
བྲག་ཁ་བ་གྲགས་པ་སེང་གེ ཆོས་རྗེ་ན་བཟའ་བ་བསོད་ནམས་དཔལ། རྒྱལ་སྲས་ཐོགས་མེད་པ། བླ་མ་སྲོན་པ་ཆོས་དཔལ་བཟང་པོ་སོགས་གུས་པས་བསྟེན་ནས། དེ་དག་ལ་མངའ་བའི་སེམས་བསྐྱེད། དབང་ཁྲིད་ལུང་མན་ངག་བཤད་བཀའ་དང་བཅས་པ་ལེགས་པར་གསན་ནས་ཐུགས་སུ་ཆུད་པ་མཛད་ཅིང་། ཐོས་བསམ་གྱི་སྒྲོ་འདོགས་ཆོད་པར་མཛད་ནས། གཞན་ལ་འཆད་པ་དང་། རྩོད་པ་དང་། རྩོམ་པ་དང་།
རང་དོན་དུ་བསྒོམ་པ་ལ་སོགས་པ་བསྟན་པའི་བྱ་བ་ཁོ་ནས་དུས་འདའ་བ་སྟེ། དེའི་སྐབས་སུ་གཞི་ཐོག་པ་མཁས་བཙུན་ཆེན་པོ་དེ་གཞི་ཐོག་གི་གདན་སར་བཞུགས་ཡོད་པ་ན། བླ་མ་འདི་ལ་ཞལ་ཏ་མཛད་ནས་བླ་མ་འདིས་ཚོགས་ཆེན་པོར་རྣམ་འགྲེལ། རིགས་གཏེར། མངོན་པ་གོང་འོག མདོ་སྡེ་རྒྱན། སྤྱོད་འཇུག ཐུབ་པ་དགོངས་གསལ་ལ་སོགས་པ་གསུངས་ཏེ་ཉིན་རེ་བཞིན་དུང་ཐེང་བདུན་བདུན་བུས་ནས། ཆོས་ཐུན་བདུན་བདུན་དང་། གཞན་ཡང་གང་ལ་གང་དགོས་ཀྱི་ཆོས་ཀྱི་སྦྱིན་པ་རྒྱ་ཆེན་པོ་མཛད་ནས་རྒྱལ་བའི་བསྟན་པ་ཉིན་མོ་ལྟར་ཆེས་ཆེར་གསལ་བར་མཛད་པས་ཀུན་ལ་འཇམ་པའི་དབྱངས་ཞེས་གྲགས་ཤིང་།
ཟང་ཟིང་གི་སྦྱིན་པ་ཡང་ལོངས་སྤྱོད་ཀྱི་དངོས་པོ་ཅི་བྱུང་བ་ཐམས་ཅད་ཀྱང་དཀོན་མཆོག་མཆོད་པ་དང་། དགེ་འདུན་གྱི་སྡེ་འཛུགས་པ། བསྟན་བཅོས་འགྱུར་རོ་ཅོག་བཞེངས་པ་དང་། གཞན་ཡང་སྐྱེ་བོ་སྡུག་ཕོངས་རྣམས་ལ་སྦྱིན་གཏོང་ལ་སོགས་པ་གཞན་གྱི་ཆེད་ཁོ་ན་མ་གཏོགས་རང་དོན་དུ་འཛིན་ཆགས་ཅུང་ཟད་ཀྱང་མི་མངའ་ཞིང་། གཞན་ཡང་ཁ་བ་ཅན་གྱི་སྐྱེ་དགུ་རྣམས་ཀྱི་བདེ་སྐྱིད་འབྱུང་བའི་སྒོ་གཅིག་པོ་ནི་རྗེ་བཙུན་ས་སྐྱ་པའི་གདུང་བརྒྱུད་རིན་པོ་ཆེ་འདི་ཉིད་ཡིན་པས་འདི་ཉིད་ཀྱང་རྒྱུན་མི་ཆད་པར་འབྱུང་བའི་ཕྱིར་རིགས་ཀྱི་སྲས་འགའ་ཞིག་ཀྱང་བསྐྲུན་པར་མཛད་དེ། ཕྱིས་སུ་མཁན་ཆེན་བསོད་ནམས་གྲགས་པའི་དྲུང་དུ་གཅུང་དང་ལྷན་ཅིག་བོ་དོང་བྱ་རྒོད་གཤོང་དུ་རབ་བྱུང་བསྙེན་རྫོགས་མཛད། དེ་ལྟར་ལུགས་གཉིས་ཀྱི་སྒོ་ནས་རྒྱལ་བའི་བསྟན་པ་ཆེས་ཆེར་གསལ་བར་མཛད་པའི་སྙན་པའི་གྲགས་པ་ལྷ་རྣམས་ཀྱིས་ཕྱོགས་ཀུན་དུ་བསྒྲགས་པས་སའི་བདག་པོ་ཆེན་པོའི་ལུང་བཟང་པོ་ཡང་ཕེབས། ཏ་དབེན་གུ་ཤྲཱིའི་མཚན་དང་ཤེལ་གྱི་དམ་ཁ་རྣམས་གནང་ནས་བསྟན་པའི་བདག་པོར་མངའ་གསོལ་ཏེ། མདོར་ན་བླ་མ་འདིའི་རྣམ་པར་ཐར་པ་ནི་འཇམ་དཔལ་གྱི་ཞིང་གི་བཀོད་པ་ནས་བཤད་པ་བཞིན་དང་། མདོ་སྡེ་རྣམས་ཀྱི་ཞུ་བ་པོ་དང་།
འཁོར་དང་སྡུད་པ་པོ་འཇམ་དཔལ་གྲགས་པའི་མཛད་ཚུལ་བསམ་གྱིས་མི་ཁྱབ་པ་རྣམས་ཀྱང་བླ་མ་འདིའི་རྣམ་པར་ཐར་པ་དང་མཚུངས་པ་ཡིན་ནོ་ཞེས་གྲགས་སོ། ། དེ་ལྟར་བསྟན་པ་དང་འགྲོ་བའི་དོན་རྒྱ་ཆེན་པོ་ཞིག་མཛད་ནས། དགུང་ལོ་སུམ་ཅུ་སོ་ལྔ་བཞེས་པ་ཤིང་ཕོ་སྤྲེའུའི་ལོ་ཟླ་བ་ལྔ་བའི་ཚེས་བཅུ་གཅིག་ལ་རིན་ཆེན་སྒང་བླ་བྲང་གི་གཟིམ་ཁང་གོང་མར་སྐུ་གཤེགས་ནས། པུར་བཞུ་བའི་དུས་སུ་དུ་གསེབ་ནས་འཇམ་དབྱངས་སྨྲ་བའི་སེང་གེའི་རྣམ་པར་བྱས་ནས་བར་སྣང་ལ་བྱོན་པ་ཡང་ལས་དག་པ་འགའ་ཞིག་གིས་མཐོང་ཞེས་གྲགས་ལ། བླ་མ་འདིའི་གཅུང་ནི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ཞེས་གྲགས་པ་དེ་ཉིད་ཡིན་ཏེ། འདི་ནི་བདག་ཉིད་ཆེན་པོ་ལྔ་བཅུ་རྩ་གཅིག་བཞེས་པ་ཆུ་ཕོ་བྱི་བའི་ལོ་ལ་ཞ་ལུ་ཁང་གསར་དུ་འཁྲུངས་ཤིང་། ངོ་མཚར་བའི་རྣམ་པར་ཐར་པ་ནི་བསམ་གྱིས་མི་ཁྱབ་ཅིང་། ས་ལ་གནས་པའི་བྱང་ཆུབ་སེམས་དཔའི་ཡེ་ཤེས་ཀྱིས་ཀྱང་དཔག་པར་དཀའ་བ་ཞིག་མངའ་བ་ཡིན་ཏེ། དེ་ཡང་དང་པོ་ལྷུམས་སུ་འཇུག་པའི་དུས་སུ་ཡུམ་གྱི་རྨི་ལྟས་ལ་ཉི་མའི་དཀྱིལ་འཁོར་ལྟོ་བར་བཞུགས་པའི་སྣང་བ་དང་། གཡས་རུ་གཙང་པོ་འཐུངས་པ་ལ་སོགས་པ་རྨིས་པས།
སྐུ་བལྟམས་པའི་ཚེ་མཚན་ཉི་མ་བདེ་བའི་བློ་གྲོས་ཞེས་བཏགས་ཏེ། འཁྲུངས་མ་ཐག་ནས་འགྲོ་བ་ཀུན་གྱི་ཡིད་དུ་འོང་ཞིང་མཛེས་པ། སྐྱོན་གྱི་རྣམ་པ་གང་ཡང་མེད་པ། ཡོན་ཏན་དུ་མས་རྒྱུད་ཕྱུག་པ། དགེ་བའི་བཤེས་གཉེན་གྱི་རིགས་སུ་གྱུར་པ་དང་། སྨྲ་ཤེས་པ་ནས་དབེན་པ་ལ་དགའ་ཞིང་བརྐམ་ཆགས་མེད་པ་དང་། ཡོན་ཏན་དང་སྒྲུབ་པ་ལ་བརྩོན་པ། བྱིས་པའི་སྤྱོད་པ་ལས་འདས་པ། སྐུ་གསུང་ཐུགས་ཀྱི་རྩལ་སྟོབས་ཆེ་ཞིང་སྤོབས་པ་ཕུན་སུམ་ཚོགས་པ། བཀུར་འོས་ཀུན་ལ་གུས་པ་དང་ཞེ་སར་ལྡན་པ་ཞིག་བྱུང་ཞེས་གྲགས་ལ།
གཞན་ཡང་སྐུ་གཞོན་ནུ་ཉིད་ནས་ཏིང་ངེ་འཛིན་ལ་མངའ་བརྙེས་མངོན་པར་ཤེས་པ་དང་ལྡན་ཞིང་། ཆོས་རྗེ་ཉན་པོ་བསོད་ནམས་བརྟན་པ་ལ་འཁྲུངས་ནས་ཟླ་བ་གསུམ་ཙམ་འདས་པ་ན་འཁོར་ལོ་བདེ་མཆོག་དྲིལ་བུ་པའི་དབང་དང་། དགུང་ལོ་གསུམ་བཞེས་པ་ན་མཁས་གྲུབ་ཆེན་པོ་རོང་པ་ཤེས་རབ་སེང་གེའི་སྐུ་རིམ་པ་མཛད་དེ། དེའི་དྲུང་དུ་གཤེད་དམར་ལྷ་ལྔའི་དབང་བསྐུར་བ་ཡང་གསན། གཞན་ཡང་བླ་མ་བསམ་སྡིངས་པ་ཞང་ལས་ཚེ་དཔག་མེད་ཀྱི་དབང་དང་། སྒྲོ་མོན་ཅན་གྱི་བླ་མ་བཟང་པོ་པ་ལས་ས་ལུགས་ཀྱི་འཇམ་དཔལ་ཨ་ར་པ་ཙ་ནའི་ལུང་དང་གདམས་པ་ནོས་ཏེ། བླ་མས་ཀྱང་སྒྲུབ་གྲོགས་མཛད་དེ། ཟླ་བ་གསུམ་ཙམ་མགོན་པོ་འཇམ་པའི་དབྱངས་ལ་སྒྲུབ་པ་མཛད་པས་ཐུགས་རབ་ཐོགས་པ་མེད་པ་བྱུང་སྟེ། རྩོམ་པ་ཐམས་ཅད་ཀྱི་མགོར་འཇམ་པའི་དབྱངས་ལ་མཆོད་བརྗོད་མཛད་ཅིང་། དེ་ནས་བླ་མ་རིན་ཆེན་དཔལ་བཟང་པོའི་དྲུང་དུ།
རྩ་བའི་རྒྱུད་བརྟག་པ་གཉིས་པ་ལ་གསན་སྦྱོང་མཛད་པས་ལེགས་པར་ཐུགས་སུ་ཆུད་དེ། དགུང་ལོ་བརྒྱད་པ་ལ་རིན་ཆེན་སྒང་དུ་སྡེ་སྣོད་འཛིན་པ་དུ་མའི་དབུས་སུ་རྒྱ་བོད་ཀྱི་མཁས་གྲུབ་དུ་མ་དང་། ཡབ་མེས་ཀྱི་གོང་མ་རྣམས་ཀྱི་བཞེད་སྲོལ་ཕྱིན་ཅི་མ་ལོག་པར་རྣམ་གྲངས་དུ་མ་གསལ་ཞིང་རྒྱ་ཆེ་བ་གསུངས་པས། སྡེ་སྣོད་འཛིན་པ་ཐམས་ཅད་ཀྱང་ངོ་མཚར་ཞིང་སྙན་པའི་གྲགས་པ་ཆེན་པོ་བསྒྲགས། དེ་ནས་བླ་མ་དེ་ཉིད་ཀྱི་དྲུང་དུ་ཀྱེ་རྡོ་རྗེའི་ཕྱག་ལེན་དང་། གཞན་ཡང་ས་སྐྱ་པའི་ཡབ་མེས་ཀྱི་ཆོས་ཀུན་མཐར་ཕྱིན་པར་མཛད་ཅིང་། ཇོ་ནང་པའི་ལུགས་ཀྱི་དུས་ཀྱི་འཁོར་ལོའི་རྫོགས་རིམ་ཟབ་མོ་སྦྱོར་བ་ཡན་ལག་དྲུག་པའི་མན་ངག་དང་། ཐུགས་རྗེའི་དབང་ཕྱུག་གི་དམར་ཁྲིད་ཞུས་པས་འཇམ་པའི་དབྱངས་ཀྱི་ཞལ་གཟིགས་ཏེ། ཏིང་ངེ་འཛིན་གྱི་སྒོ་དུ་མ་ཐུགས་ལ་འཁྲུངས་ཤིང་ཡབ་བདག་ཉིད་ཆེན་པོ་ལ་ཡང་འཁོར་ལོ་བདེ་མཆོག་དང་། དགེས་པ་རྡོ་རྗེ་དང་།
སྒྲོལ་མ་ལ་སོགས་པའི་དབང་བསྐུར་དུ་མ་དང་། ཆོས་སྐྱོང་ཆེ་ཆུང་གི་རྗེས་གནང་སོགས་རྗེས་གནང་གི་རིགས་དུ་མ་དང་། ཐེག་པ་ཆེན་པོའི་ཐུགས་བསྐྱེད་ལ་སོགས་པ་མང་དུ་གསན་ནས་ཐུགས་སུ་ཆུད་པར་མཛད། དེ་ནས་དགུང་ལོ་བཅུ་གཅིག་པ་ལ་བླ་ཆེན་ཀུན་དགའ་བློ་གྲོས་ཀྱི་དྲུང་དུ་དགེ་བསྙེན་གྱི་སྡོམ་པ་དང་། ཐེག་ཆེན་སེམས་བསྐྱེད། བདེ་ཀྱེ་ཡོ་ག་དང་བཅས་པའི་དབང་། ཆོས་སྐྱོང་གི་སྐོར་དུ་མ་དང་ཚོགས་བདག་དམར་ཆེན་གྱི་རྗེས་གནང་སོགས་གསན་ཅིང་། དགུང་ལོ་བཅུ་དྲུག་པའི་དུས་གཞུང་ལུགས་རྒྱ་མཚོའི་ཕ་རོལ་དུ་སོན་པ་བླ་མ་དཔལ་ལྡན་སེང་གེ་བ་ལ་ཚད་མའི་བསྟན་བཅོས་ཆེན་པོ། དཔལ་ཆོས་ཀྱི་གྲགས་པའི་རྣམ་འགྲེལ་ལ་སོགས་པ་མཚན་ཉིད་ཕྱོགས་དུ་མ་དང་། རྡོ་རྗེ་འཕྲེང་བ་ལ་སོགས་པའི་དབང་བཀའ་དང་།
གསུང་ངག་ལམ་འབྲས་ལ་སོགས་པ་ཁྲིད་དང་། གཞན་ཡང་བྱིན་རླབས་དང་། མན་ངག་དང་། རྒྱུད་འབུམ་གྱི་ལུང་ལ་སོགས་པ་བླ་མ་དེ་ལ་བཞུགས་པ་ཕལ་ཆེ་བ་གསན་ཅིང་ཐུགས་སུ་ཆུད་པར་མཛད་དོ། ། དེ་ནས་དགུང་ལོ་བཅུ་བདུན་པ་ལ་གངས་ཅན་གྱི་འདུལ་བ་འཛིན་པ་ཆེན་པོ་ཇོ་གདན་ཚོགས་པའི་མཁན་པོ་བསོད་ནམས་གྲགས་པ་ལ་མཁན་པོ་ཞུས། སློབ་དཔོན་མཁས་མཆོག་དཔལ་ལྡན་སེང་གེས་མཛད་ཅིང་། གྲིབ་ཚོད་པ་བླ་མ་བཟང་པོ་བས་མཛད་དེ་རབ་ཏུ་བྱུང་ནས་བསོད་ནམས་རྒྱལ་མཚན་དཔལ་བཟང་པོ་ཞེས་བྱ་བར་མཚན་གསོལ། དེ་ནས་དགུང་ལོ་ཉི་ཤུ་པའི་དུས་སྔར་གྱི་མཁན་སློབ་གཉིས་དང་། གྲིབ་ཚོད་པ་བླ་མ་དོན་གསལ་བ། གྲོགས་དན་པ་བླ་མ་གྲུབ་རྒྱལ་བ་ལ་སོགས་པ་དད་པའི་དགེ་འདུན་མཁས་ཤིང་བཙུན་པ།
བསྟན་པ་འཛིན་པའི་གནས་བརྟན་ཆེན་པོ་བཅུ་བདུན་ཙམ་གྱི་དབུས་སུ། བོ་དོང་བྱ་རྒོད་གཤོང་གི་གཙུག་ལག་ཁང་དུ་གཅེན་འཇམ་པའི་དབྱངས་དོན་ཡོད་རྒྱལ་མཚན་དང་མཆེད་གཉིས་ཀྱིས་བསྙེན་པར་རྫོགས་པར་མཛད་ཅིང་། མཁན་ཆེན་བསོད་ནམས་གྲགས་པ་དང་། མཁན་ཆེན་བསོད་ནམས་བཟང་པོ་གཉིས་ཀྱི་དྲུང་དུ་འདུལ་བ་མདོ་རྩ། ལུང་སྡེ་བཞི་ལ་སོགས་པ་འདུལ་བའི་ཆ་ལག་ལག་ལེན་དང་བཅས་པས་ཐོག་དྲངས། ཆོས་ཀྱི་རྣམ་གྲངས་དུ་མ་གསན་ཏེ། དེ་ནས་བཟུང་སྟེ་ཕྱི་དྲོའི་ཁ་ཟས་དང་ཤ་ཆང་ཞལ་ལ་མི་རེག་པ་དང་། དེ་དག་ལ་སོགས་པ་ཉེས་ལྟུང་ཕྲ་མོ་ལའང་ཁྱད་དུ་མི་གསད་ཅིང་། ཕམ་ལྷག་སོགས་ཀྱི་ཉེས་པས་གཏན་གོས་མ་མྱོང་ཞེས་ཀྱང་ཁུམ་མོ། ། ཡང་ལོ་ཙཱ་བ་ཆེན་པོ་དཔང་བློ་གྲོས་བརྟན་པའི་དྲུང་དུ་དགུང་ལོ་བཅུ་དགུ་པ་ལ་དཔལ་ལྡན་ས་སྐྱའི་སེང་གེ་སྒང་གི་མདུན་གྱི་ཁབ་ཅེས་པའི་ཁང་བཟང་ཞིག་ཏུ།
གཅེན་འཇམ་དབྱངས་དོན་ཡོད་རྒྱལ་མཚན་པ་དང་གཉིས་ཀྱིས་མངོན་པ་ཀུན་ལས་བཏུས་ཀྱི་བཤད་བཀའ་དང་། གཞན་ཡང་འཕགས་པ་ཀླུ་སྒྲུབ་ཀྱི་བསྟོད་ཚོགས་ལ་སོགས་པ་དང་། དགུང་ལོ་ཉེར་གཅིག་བཞེས་པའི་ཚེ་རིན་ཆེན་སྒང་བླ་བྲང་དུ་དབུ་མ་རྩ་བ་ཤེས་རབ་འཕགས་པ་ཀླུ་སྒྲུབ་ཀྱིས་མཛད་པ་དང་། དེའི་ཚིག་གི་འགྲེལ་པ་ཚིག་གསལ་དུ་གྲགས་པ་དང་། དོན་གྱི་འགྲེལ་པ་དབུ་མ་འཇུག་པ་དཔལ་ལྡན་ཟླ་བ་གྲགས་པས་མཛད་པ་རང་འགྲེལ་དང་བཅས་པ་དང་། དབུ་མ་བཞི་བརྒྱ་པ་འཕགས་པ་ལྷས་མཛད་པ་འགྲེལ་པ་དང་བཅས་པ་ལ་སོགས་པ་དབུ་མའི་གཞུང་ལུགས་མཐའ་ཡས་པ་ཞིག་དང་། གཞན་ཡང་འཁོར་ལོ་བདེ་མཆོག་ལྷ་ལྔ་ལྷ་བཅུ་གསུམ་མ་སོགས་ཀྱི་སྒྲུབ་ཐབས་ཀྱི་ལུང་དང་། ཡང་གཤིན་རྗེ་གཤེད་ཀྱི་སྐོར་དུ་མ་དང་། སྒྲོལ་མའི་སྒྲུབ་ཐབས་ལས་ཚོགས་དང་བཅས་པ་རྣམས་གསན་ཅིང་། དགུང་ལོ་ཉེར་གཉིས་བཞེས་པ་ན་བོ་དོང་ཨེར་ལོ་ཙཱ་བ་དེ་ཉིད་ཀྱི་དྲུང་དུ་སའི་དངོས་གཞི།
མངོན་པ་ཀུན་ལས་བཏུས་ཀྱི་འགྲེལ་པ་རྒྱལ་སྲས་མ་དང་བྱམས་ཆོས་ཕྱི་མ་བཞི་འགྲེལ་པ་དང་བཅས་པ་དང་། ཉི་ཤུ་པ་རྩ་འགྲེལ། སུམ་ཅུ་པ་རྩ་འགྲེལ་ལ་སོགས་པ་དང་། ཡང་དགུང་ལོ་ཉེར་གསུམ་པའི་དུས་སུ་བོ་དོང་གི་བྱང་ཆུབ་ལུང་ཞེས་བྱ་བ་དེར་མངོན་པ་ཀུན་ལས་བཏུས་ཀྱི་བཤད་པའི་དབུ་བཙུགས་ནས་དཔལ་ལྡན་ས་སྐྱའི་ཆོས་རྗེ་ལོ་ཙཱ་བ་ཉིད་ཀྱི་གཟིམ་ཁང་དུ་དེའི་འཕྲོ་གསན་ནས། འདིའི་དྲུང་དུ་མངོན་པ་ཀུན་ལས་བཏུས་ཀྱི་བཤད་པ་ཚར་གཉིས་གསན་ཅིང་། གཞན་ཡང་དེའི་དུས་སུ་ཐུབ་པ་དགོངས་རྒྱན་གྱི་བཤད་པ་དང་། བསླབ་པ་ཀུན་ལས་བཏུས། ཀླུ་སྒྲུབ་ཀྱི་མདོ་ཀུན་ལས་བཏུས། ཇོ་བོ་ཆེན་པོའི་ཆོས་ཆུང་བརྒྱ་རྩ། བ་རི་བ་ནས་བརྒྱུད་པའི་སྒྲུབ་ཐབས་བརྒྱ་རྩ་དང་།
གཞན་ཡང་སྒྲུབ་ཐབས་རྒྱ་མཚོར་གྲགས་པ་ལ་སོགས་པ་གསན་ལ། ཡང་དགུང་ལོ་ཉེར་བཞི་བཞེས་པའི་ཚེ། བོ་དོང་ཨེར་ཚད་མ་ཀུན་ལས་བཏུས་ཕྱོགས་གླང་གིས་མཛད་པ་རང་འགྲེལ་དང་བཅས་པ་དང་། གཞན་ཡང་གཏན་ཚིགས་ཐིགས་པ། འགྲེལ་པ་བརྟག་པ་རྩོད་པའི་རིགས་པ། རྒྱུད་གཞན་གྲུབ་པ་ལ་སོགས་པ་དཔལ་ཆོས་ཀྱི་གྲགས་པས་མཛད་པའི་ཚད་མའི་བསྟན་བཅོས་དུ་མ་དང་། དཔལ་དགེས་པ་རྡོ་རྗེའི་རྒྱུད་ཀྱི་འགྲེལ་པ་རྡོ་རྗེ་སྙིང་འགྲེལ་ལ་སོགས་པ་མདོ་སྔགས་ཀྱི་ཆོས་ཚུལ་རྒྱ་མཚོ་ལྟ་བུ་ཞིག་གསན་ནས་ཐུགས་སུ་ཆུད་པར་མཛད་དེ། དཔལ་དུས་ཀྱི་འཁོར་ལོ་ལ་མཆན་མཛད་པར་ཡང་བསྐུལ། དེ་ནས་འདིའི་རྒྱུད་བཤད་ཡོངས་སུ་རྫོགས་པ་གསན་ཅིང་། དེའི་དུས་སུ་ཆོས་རྗེ་ལོ་ཙཱ་བ་ཆེན་པོས་ཀྱང་བདག་ཉིད་ཆེན་པོ་འདི་ལ་ཁྱེད་ཀྱིས་དུས་འཁོར་རྒྱུད་འགྲེལ་ཅི་ནས་ཀྱང་མཁྱེན་པར་མཛོད་ཅིག་ཅེས་པའི་བཀའ་སྩལ་ལ་བརྟེན་ནས།
དུས་ཀྱི་འཁོར་ལོའི་བསྟན་པའི་གསལ་བྱེད་དམ་པར་གྱུར་ནས་དུས་འཁོར་འགྲེལ་ཆེན་དུ་གྲགས་པ་ཡང་མཛད་པ་ཡིན་ཏེ། ཆོས་རྗེ་རང་ཉིད་ཀྱི་ཞལ་ནས། དེ་གོང་དུ་དུས་འཁོར་ལ་འདུན་པ་ཆེར་མེད་ནའང་། ཆོས་རྗེ་ལོ་ཙཱ་བ་ཉིད་ཀྱི་གསུང་ནན་ཆེར་བྱོན་པ་ལས། དེའི་ཐུགས་དགོངས་རྫོགས་པའི་ཆེད་དུ་འབད་རྩོལ་ཆེར་བྱས་པས། དཔལ་དུས་ཀྱི་འཁོར་ལོའི་རྒྱུད་འགྲེལ་ཆེན་པོའི་ཚིག་དོན་ལ་བློ་ཁ་ཕྱོགས་ཙམ་བྱུང་བ་འདི་དེ་ཉིད་ཀྱི་བཀའ་དྲིན་ཡིན་ཞེས་ཀྱང་གསུངས་ཤིང་། སྤྱིར་ཡང་བླ་མ་རྣམས་ཀྱི་ནང་ནས་ལོ་ཙཱ་བ་འདི་ཉིད་ལ་མི་ཕྱེད་པའི་དད་པ་མངའ་སྟེ། འབེལ་གཏམ་མཛད་པའི་གནས་སྐབས་ཀུན་ཏུ་བླ་མ་འདི་ཉིད་ཀྱིས་དང་པོར་སློབ་གཉེར་ལ་དཀའ་སྤྱད་མཛད་ཚུལ། ལས་རྒྱུ་འབྲས་ལ་ཤིན་ཏུ་འཛེམ་པ་མཛད་པའི་རྒྱུ་མཚན་དང་། གསུང་བགྲོས་གནང་བ་ཀུན་ཀྱང་ཁྱད་པར་དུ་ཆེ་ཚུལ་སོགས་མཁས་བཙུན་བཟང་གསུམ་གྱི་ཡོན་ཏན་རྣམས་དགེས་ཚོར་དང་བཅས་ཀུན་ལ་གསུངས་པ་དང་།
བདག་ཉིད་ཆེན་པོ་རང་ལ་བཀའ་དྲིན་ལྷག་པར་ཆེ་བའི་བླ་མ་ལྔ་ཡོད་པའི་གཅིག་ལོ་ཙཱ་བ་ཆེན་པོ་འདི་ཡིན་ཞེས་ཀྱང་གྲགས་ལ། གང་ལྟར་བདག་ཉིད་ཆེན་པོ་འདིས་ལོ་ཙཱ་བ་ཆེན་པོ་འདི་ཉིད་ཀྱི་དྲུང་དུ་མདོ་སྔགས་ཀྱི་ཆོས་ཚུལ་རྒྱ་མཚོ་ལྟ་བུ་ཞིག་གསན་ཅིང་ཐུགས་སུ་ཆུད་པར་མཛད་མོད་ཀྱང་། རྗེ་བཙུན་ས་སྐྱ་པ་ཆེན་པོ་ལ་དམ་ཆོས་སྒོ་སྐྱེལ་གྱི་ཚུལ་དུ་རྗེ་བཙུན་རྣལ་འབྱོར་གྱི་དབང་ཕྱུག་ཉིད་བྱོན་ནས་ལེགས་པར་སྩལ་བའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ནི། དཔལ་ས་སྐྱ་པའི་ཆོས་ལུགས་སངས་རྒྱས་ནས་ད་ལྟའི་བར་དུ་སྙན་བརྒྱུད་བཞིའི་གདམས་པ་བར་མ་ཆད་པའི་བྱིན་རླབས་ཀྱི་བརྒྱུད་པ་དང་། གདམས་པ་དང་ལྡན་པས་བསྐྱེད་པའི་རིམ་པ་ལ་བརྟན་པ་ཐོབ་ཅིང་། རྫོགས་རིམ་གྱི་ཏིང་ངེ་འཛིན་མང་པོ་ཐུགས་རྒྱུད་ལ་འཁྲུངས་པས་ཚེ་འདི་ཉིད་ལ་གྲུབ་པ་བརྙེས་པའི་རྡོ་རྗེ་འཛིན་པ་ཆེན་པོ། མཁས་གྲུབ་ཀྱི་སྐྱེས་བུ་དམ་པ་རྣམས་ཀྱི་གཙུག་གི་རྒྱན་དུ་གྱུར་པ་རྒྱལ་བ་བྲག་ཕུག་པ་ཆེན་པོ་བསོད་ནམས་དཔལ་བའི་དྲུང་དུ་གསན་པ་ཡིན་ཏེ། འདིའི་དྲུང་དུ་ཐོག་མར་དཔལ་དགེས་པ་རྡོ་རྗེ་ཡབ་བཀའ་ཡུམ་བཀའ་གཉིས་ཀྱི་རྒྱུ་དབང་ཟབ་མོ་དང་། དེ་ནས་དགེས་པ་རྡོ་རྗེ་ཡབ་ཡུམ་གྱི་ལུས་དཀྱིལ་ཀྱི་དབང་དང་། གསུང་ངག་རིན་པོ་ཆེའི་གཞུང་ཁྲིད་ཡོངས་སུ་རྫོགས་པ་ཆ་ལག་དང་བཅས་པ་ཉམས་ཁྲིད་དུ་གསན་ནས།
དེའི་དུས་སུ་རྟེན་འབྲེལ་བསྒྲིགས་པའི་ཕྱིར་བླ་མ་བྲག་ཕུག་པ་ཉིད་ཀྱི་གཟིམ་མལ་དུ་ཆོས་རྗེ་ཉིད་ཐུགས་དམ་མཛད་ཅིང་ཉམས་ཁྲིད་སྐྱོང་བར་བཞུགས་སུ་གསོལ་བ་ན། ཏིང་ངེ་འཛིན་གསུམ་སྐྱོན་མེད་ཐུགས་ལ་འཁྲུངས་པས། བླ་མ་བྲག་ཕུག་པའི་གསུང་གིས། རང་རེ་ཚོས་ལོ་དང་ཟླ་བར་བསྒོམས་པ་བས། དྲུང་པ་འདིས་ཞག་རེ་བསྒོམ་པ་ཏིང་ངེ་འཛིན་གྱི་སྐྱེ་ཚུལ་བཟང་བར་འདུག འདི་ནི་ཐ་མལ་པར་མི་འདུག་ཅེས་གསུངས་པ་སོགས་ཀྱི་སྒོ་ནས་བསྔགས་པ་ཡང་ཆེར་མཛད་པས་ཐམས་ཅད་ངོ་མཚར་དུ་གྱུར། དེ་ལྟར་བླ་མ་དེའི་དྲུང་དུ་སྔ་ཕྱིར་གསུང་ངག་གིས་ཐོག་དྲངས། གཞན་ཡང་བདེ་མཆོག་ལཱུ་ནག་དྲིལ་གསུམ། གཤེད་དམར་ལྷ་བཅུ་གསུམ་མ། འཇིགས་བྱེད་རྭ་ལུགས།
མཧཱ་མཱ་ཡཱ། སྒྲོལ་མ་ལྷ་བཅུ་བདུན་མ་ལ་སོགས་དབང་བཀའི་རིགས་དུ་མ་དང་། རིགས་གསུམ་སྤྱི་གཏད། རིམ་ལྔའི་བྱིན་རླབས། ཕྱག་རྒྱ་ཆེན་པོ་ཡི་གེ་མེད་པ། བརྡ་དོན་གསལ་བ། ཀུ་རུ་ཀུལླེའི་བྱིན་རླབས་ལ་སོགས་པ་བྱིན་རླབས་ཀྱི་རིགས་དུ་མ་དང་། ནཱ་རོ་མཁའ་སྤྱོད། མཻ་ཏྲི་མཁའ་སྤྱོད། ཕག་མོ་ལས་བཅུ་རྣམས་ཀྱི་བྱིན་རླབས་དང་།
གཞན་ཡང་ཞི་བྱེད་སོ་ནས་བརྒྱུད་པའི་བྱིན་རླབས་དང་། སེང་གདོང་ཅན་གྱི་རྗེས་གནང་། རྗེ་བཙུན་ས་སྐྱ་པའི་ཆོས་སྐྱོང་ཆེ་ཆུང་གཉིས་ཀྱི་རྗེས་གནང་། འཇམ་དཔལ་བློ་འཕེལ་གྱི་རྗེས་གནང་ལ་སོགས་པ་རྗེས་གནང་གི་རིགས་དུ་མ་དང་། གཞན་ཡང་རྗེ་བཙུན་གོང་མ་གསུམ་གྱི་གསུང་འགའ་རེ་དང་། ཆོས་རྗེ་ཁུ་དབོན་གྱི་གསུང་འབུམ་ཕལ་ཆེ་བའི་ལུང་དང་། གཞན་ཡང་ས་སྐྱ་པའི་ལུགས་ཀྱི་གེགས་སེལ་འཕྲུལ་འཁོར་རླུང་སྦྱོར་དང་བཅས་པ་སྟེ་མདོར་ན་དབང་ཁྲིད་ལུང་མན་ངག་ལ་སོགས་པ་དུ་མ་ཞིག་དང་། དེ་དག་གི་ཕྱག་ལེན་ཕྲ་མོ་ཚུན་ཆད་ཀྱང་མ་འདྲེས་པར་ཡོངས་སུ་རྫོགས་པར་གསན་ནས་ཐུགས་སུ་ཆུད་པར་མཛད་པ་དང་། སྔར་བླ་མ་གཞན་ལས་ཐོབ་པ་དུ་མ་ཡང་འདི་ཉིད་ལ་བསྐྱར་ནས་གསན་པར་མཛད་པ་ཡིན་ལ། དེ་ལྟར་མཛད་པའི་རྒྱུ་མཚན་ཡང་ཆོས་རྗེ་ཉིད་ཀྱི་གསུང་ལས།
བླ་མ་འདི་ནི་རྗེ་ས་སྐྱ་པ་ནས་བརྒྱུད་པའི་ཆོས་སྐོར་ལ་བྱིན་རླབས་ཀྱི་རྒྱུན་མ་ཆད་ཅིང་། དམ་ཚིག་གི་སེལ་ཅིག་ཀྱང་མ་ཞུགས་པས་བྱིན་རླབས་ཀྱི་བཀའ་བབས་པའི་སྒོ་ནས་བསྐྱེད་རྫོགས་ཀྱི་ཏིང་ངེ་འཛིན་ཁྱད་པར་ཅན་ཐུགས་རྒྱུད་ལ་འཁྲུངས་ཤིང་། བླ་མ་གོང་མའི་ཕྱག་ལེན་རྡོ་རྗེ་དྲིལ་བུ་འཛིན་ཚུལ་ཚུན་ཆད་ཀྱང་མ་འདྲེས་པར་སྐྱོང་བའི་བརྒྱུད་པ་རྣམ་པར་དག་པར་འདུག་པས། ངས་སྔར་གཞན་དུ་ཐོབ་པའི་ས་སྐྱ་པའི་ཆོས་མང་པོའང་སླར་བསྐྱར་ནས་ཞུས་ཞེས་གསུངས་པ་ལྟར་དང་། ཁྱད་པར་དུ་བླ་མ་དེ་ཉིད་ཀྱི་དྲུང་དུ་ནཱ་རོ་མཁའ་སྤྱོད་ཀྱི་རྫོགས་རིམ་རྩ་དབུ་མ་བསྐྱངས་པའི་སྐབས། གཏུམ་མོའི་དམིགས་པ་སྐྱོང་བའི་དུས་སུ་འབད་རྩོལ་ཆེར་མ་དགོས་པར་ལུས་ཐམས་ཅད་མེར་འབར་བ་སྙམ་བྱེད་པའི་ཉམས་བཟང་པོ་སྐྱེས་ཤིང་། དེང་སང་ཡང་སྐབས་ལ་ལར་འོང་གི་འདུག་ཅེས་ཆོས་རྗེ་ཉིད་ཀྱིས་གསུངས་པ་ལྟར་གྱི་བླ་མ་བྲག་ཕུག་པ་འདི་ཉིད་བླ་མ་གཞན་ལས་སྤངས་རྟོགས་ཀྱི་ཡོན་ཏན་ཁྱད་པར་ཆེ་ཞིང་ཆོས་བརྒྱུད་ཀྱང་གཙང་བ་དང་། ཕྱག་ལེན་རྣམས་ཀྱང་འདིའི་རྣམ་པར་དག་པ་ཙམ་གཞན་གང་ཡང་མེད་པར་མཁྱེན་ནས། འདི་ཉིད་ལ་ཕུ་དུད་དུ་མཛད་པ་དང་། ཆོས་ཀྱང་བརྒྱུད་པ་འདི་ལ་ཐོབ་པ་རྣམས་མཐིལ་དུ་མཛད་པ་ཡིན་ཞེས་ཀྱང་གྲགས་སོ། །
དེ་ལྟར་བླ་མ་དེའི་དྲུང་དུ་ཟབ་ཅིང་རྒྱ་ཆེ་བའི་ཆོས་སྐོར་དུ་མ་ཞིག་གསན་པ་དེའི་དུས་སུ་བླ་མ་དེས་ས་སྐྱ་པ་ལ་སྔར་ཡང་བཟང་ངན་གྱི་གནས་ཚུལ་འདི་ལྟ་བུ་བྱུང་ཞེས་སྔར་བྱུང་གི་ཚུལ་འགའ་རེ་དང་། ད་ལོ་བཅུ་ཙམ་ནས་ས་སྐྱ་པ་ལ་འདི་ལྟར་འབྱུང་ཞེས་གསུངས་ཏེ་མ་འོངས་པ་མང་པོ་ལུང་བསྟན་ཅིང་། ཁྱད་པར་དུ་ཆོས་རྗེ་བླ་མ་རང་ཉིད་ལ་དྲུང་པ་ཁྱེད་ལ་ཧོར་གྱི་གདན་འདྲེན་ཡོང་བར་འདུག དེར་བྱོན་ནའང་འགྲོ་དོན་ཆེན་པོ་འོང་། འོན་ཀྱང་སྐུ་ཚེ་ཐུང་བར་འདུག འབྱོན་མི་འབྱོན་ཁྱེད་རང་ལ་དབང་འོང་བར་འདུག་ཅིང་། སྤྱིར་བསྟན་པ་ལ་ཕན་པ་རྒྱ་ཆེན་པོ་འོང་བར་གདའ། ཁྱད་པར་དུ་གསུང་ངག་རིན་པོ་ཆེའི་བརྒྱུད་འཛིན་ཆེན་པོར་འགྱུར་བར་གདའ་བས། ཆོས་བདག་པོ་ལ་འཕྲོད་པ་ལགས་པས་གསུང་ངག་དར་རྒྱས་སུ་མཛད་པ་ཞུ་ཞེས་ལུང་བསྟན་པའི་ཚིག་མང་པོ་གསུངས་ཤིང་། གཞན་ཡང་བདག་ཉིད་ཆེན་པོ་འདིས་ཡོངས་འཛིན་དུ་མ་ཞིག་གུས་པས་བསྟེན་པའི་ནང་ནས།
རྩ་རླུང་གི་ཡོན་ཏན་ཕུལ་དུ་བྱུང་བ་ལས་བདེ་དྲོད་ཀྱི་ཉམས་རྟོགས་བསམ་གྱིས་མི་ཁྱབ་པ་མངའ་བའི་བླ་མ་སྲོན་པ་ཆོས་དཔལ་བཟང་པོ་ལ་སྦྱོར་དྲུག་གི་ཁྲིད་དང་། ཁྱད་པར་ཁོང་པ་རང་གི་སྲོག་རྩོལ་ཐུན་མོང་མ་ཡིན་པ་རྣམས་དང་། གཤེད་དམར་ལྷ་ལྔའི་དབང་དང་། གཞན་གཤིན་རྗེ་གཤེད་ཀྱི་མན་ངག་བསྐྱེད་རྫོགས་དང་འབྲེལ་པ་མང་པོ་གསན་ཅིང་ཐུགས་སུ་ཆུད་པར་མཛད་ལ། གཞན་ཡང་དམ་པའི་ཆོས་ལ་ངོམས་པ་མེད་པ་ལྟ་བུའི་ཚུལ་གྱིས་ཕྱི་ནང་གི་ཡོན་ཏན་མང་པོས་རྒྱུད་བལྟམས་པའི་རྡོ་རྗེ་འཛིན་པ་ཆེན་པོ་གན་པ་རིན་ཆེན་རྒྱལ་མཚན་ལ་ཡང་གུར་རིགས་བསྡུས། གསང་འདུས་འཇམ་རྡོར་དང་འཕགས་ལུགས་ཀྱི་དབང་། དགྲ་ནག གདོང་དྲུག བདེ་མཆོག བཅུ་གསུམ་མ་མཻ་ཏྲི་ལུགས།
མཧཱ་མཱ་ཡཱ། བདེ་མཆོག་ནམ་མཁའ་དང་མཉམ་པའི་དབང་དང་བྱིན་རླབས། ཨ་ར་པ་ཙ་ནའི་རྗེས་གནང་སོགས་རྗེས་གནང་གི་རིགས་དུ་མ་ཞིག་དང་། གཞན་ཡང་ཡང་དག་མར་མེ་དགུ་པའི་དབང་དང་། ཕུར་པ་ས་ལུགས་ཀྱི་དབང་། སྨད་ལས་དྲག་པོ་སྒྲོལ་བའི་རྗེས་གནང་གཞན་ཡང་རྒྱུད་དང་། འགྲེལ་པ་དང་། བསྟན་བཅོས་དུ་མ་ཞིག་གི་ལུང་ལ་སོགས་པ་མང་དུ་གསན་ནས་ཐུགས་སུ་ཆུད་པར་མཛད་ཅིང་། ཡང་རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པར་གྱུར་པའི་མཁས་མཆོག་བུ་སྟོན་རིན་པོ་ཆེའི་དྲུང་དུ་དགུང་ལོ་རྩ་ལྔ་དྲུག་ཙམ་ནས་སྔ་ཕྱིར་གདན་ས་ཆེན་པོ་ཉིད་དང་། བོ་དོང་དང་།
འབྲས་ཡུལ་རྣམས་སུ་སྤྱན་དྲངས་ནས་གདན་བཞིའི་དབང་། རྡོ་རྗེ་དབྱིངས་ཀྱི་དབང་། དཔལ་མཆོག་རིགས་བསྡུས་ཀྱི་དབང་། རྩེ་མོ་རིགས་བསྡུས་ཀྱི་དབང་ལ་སོགས་པ་དབང་བསྐུར་གྱི་རིགས་ཟབ་ཅིང་རྒྱ་ཆེ་བ་དུ་མ་དང་། རྒྱུད་ཀྱི་བཤད་བཀའ་དང་། གཞན་ཡང་རྒྱུད་དང་དེའི་འགྲེལ་པ། སྒྲུབ་ཐབས། དཀྱིལ་ཆོག་མན་ངག་ལ་སོགས་པ་རྒྱ་གཞུང་ཚད་ལྡན་བསམ་གྱིས་མི་ཁྱབ་པ་ཞིག་དང་། བུ་སྟོན་ལོ་ཙཱ་བ་ཉིད་ཀྱི་གསུང་རབ་ཕལ་ཆེ་བ་ལ་སོགས་བོད་གཞུང་ཁུངས་ཐུབ་སོ་སོ་སྐྱེ་བོའི་བློས་དཔག་པར་དཀའ་བ་ཞིག་གསན་ཏེ། མདོར་ན་མཁན་ཆེན་བུ་སྟོན་རིན་པོ་ཆེའི་གསན་ཡིག་ཏུ་ཡོད་པའི་སྔགས་ཀྱི་སྐོར་ཕལ་མོ་ཆེ་གསན་ཅིང་ཐུགས་སུ་ཆུད་པར་མཛད་དེ།
ཆོས་རྗེ་བུ་སྟོན་གྱིས་རྩོམ་པ་ཕལ་ཆེར་གྱི་བསྐུལ་བ་པོའང་མཛད་ལ། གཞན་ཡང་འཇིག་རྟེན་དབང་ཕྱུག་གི་སྤྲུལ་པའི་སྐུར་གྱུར་པས་བྱང་ཆུབ་སེམས་དཔའི་སྤྱོད་པ་རླབས་ཆེན་ཐུགས་ལ་འབྱོངས་ཤིང་། བྱང་ཆུབ་སེམས་དཔའི་སྡེ་སྣོད་རྒྱ་མཚོ་ལྟ་བུའི་ཕ་རོལ་ཏུ་སོན་པའི་སེམས་དཔའ་ཆེན་པོ་ཐོགས་མེད་པའི་ཞལ་ལའང་། ཁམས་གསུམ་རྣམ་རྒྱལ་གྱི་དབང་ལ་སོགས་པ་མདོ་སྔགས་ཀྱི་ལུང་མན་ངག་དུ་མ་གསན་ཅིང་། བདག་ཉིད་ཆེན་པོ་འདིས་ཀྱང་ཆོས་ཀྱི་དགའ་སྟོན་ཅི་རིགས་པ་སྩལ་ལ། གཞན་ཡང་སྡོམ་བརྩོན་དམ་པ་མཁན་ཆེན་གཞོན་ནུ་མགོན་པོ་ལ་བླ་མ་གོང་མ་རྣམས་ལ་མ་གསན་པའི་དབང་། བྱིན་རླབས། རྗེས་གནང་མང་པོ་དང་། བོད་དུ་ཇི་སྙེད་འགྱུར་བའི་བྱ་སྤྱོད་ཀྱི་རྒྱུད་དང་། གདམས་ངག་ཕྲན་མང་པོ་དང་།
མདོ་སིལ་བུ་དུ་མ་དང་། ཕལ་པོ་ཆེའི་ཕྱེད་ཙམ་རྣམས་དང་། ཡང་ལོ་ཆེན་བྱང་ཆུབ་རྩེ་མོར་གྲགས་པ་ལ་སྒྲའི་སྐོར་རྣམས་གསན་སྦྱོང་མཛད་དེ། བདག་ཉིད་ཆེན་པོས་ཀྱང་ལོ་ཙཱ་བ་འདི་ལ་དབང་བཀའ་ལུང་བཀའ་དུ་མ་སྩལ་ཞིང་། དེ་ལྟར་བཀའ་དྲིན་ཤིན་ཏུ་ཆེ་བའི་བླ་མ་ལྔ་གཙོ་བོར་གྱུར་པའི་མཁས་གྲུབ་ཀྱི་བླ་མ་བསམ་གྱིས་མི་ཁྱབ་པ་ཞིག་བསྟེན་ནས་ཐོས་པ་རྒྱ་མཚོ་ལྟ་བུ་ཞིག་མངའ་བར་མཛད་པ་ཞིག་ཡིན་ཏེ། བདག་ཉིད་ཆེན་པོ་འདིས་རྗེ་བཙུན་སྐུ་མཆེད་སོགས་གོང་མ་རྣམས་ཀྱི་གསན་ཡིག་ལ་གཟིགས་པའི་ཚེ། རྗེ་རང་གི་གསུང་ལས། རྗེ་བཙུན་གོང་མའི་གསན་པ་ཕལ་ཆེ་བ་ཞིག་ད་ལྟ་ནུབ་ནས་ཁུང་གཏོར་འདུག་ནའང་། ད་ལྟ་ཡོད་ཚད་ཐམས་ཅད་ཐོབ་པ་ཅིག་བྱེད་བསམས་ཀྱང་ཧོར་གྱིས་གཙེར་ནས་ཐབས་མ་བྱུང་། སྔོན་རྗེ་བཙུན་བསོད་རྩེ་ཆུ་བོ་གངྒཱ་ཚུན་ཆད་ཀྱི་རྡོ་རྗེ་འཛིན་པ་རྣམས་ཀྱི་ནང་ན་གསན་རྒྱ་ཆེ་བར་གྲགས།
ངས་ཀྱང་དེ་དང་ཆ་མཐུན་ཅིག་བྱ་བསམ་ཡང་ཧོར་གྱིས་མ་སྟེར། ད་ཁྱེད་རྣམས་ཀྱིས་འབུངས་ལ་དེ་བཞིན་གྱིས་ཤིག་ཅེས་གསུངས་པ་ལྟར་ཐུགས་ཀྱི་འདུན་པ་དེ་ལྟ་བུ་མཛད་ནས། བོད་ན་བཞུགས་པའི་ཆོས་ཇི་སྙེད་པ་ཕལ་མོ་ཆེ་ཞིག་གསན་ཅིང་། གསན་པ་དེ་ཐམས་ཅད་ལའང་སྦྱོར་བྱུང་གི་བརྩོན་འགྲུས་ཕུལ་དུ་ཕྱིན་པས་བླ་མ་སོ་སོའི་བཞེད་སྲོལ་ཕྱག་ལེན་ཕྲ་མོ་ཚུན་ཆད་ཀྱང་སོ་སོར་མ་འདྲེས་ལ་དག་གསལ་ཐོན་པར་མཛད་པ་སྟེ། བདག་ཉིད་ཆེན་པོ་རང་གི་གསུང་ལས། ད་ལྟ་བོད་ན་ཡོད་པ་གཅིག་ལ་མཁན་ཆེན་བུ་སྟོན་པའི་བརྩོན་འགྲུས་ལ་སུས་ཀྱང་མི་དོ། དེ་མིན་གཞན་ཞིག་ལ་ང་ཡང་བརྩོན་འགྲུས་ཆུང་རྒྱུ་མེད་པར་ཡོད་ཅེས་གསུངས་པ་ལྟར་ཡིན་ཞིང་། དེ་ལྟར་དགུང་ལོ་ཉི་ཤུ་རྩ་དྲུག་པ་ཡན་ཆད་དུ་གདན་ས་ཆེན་པོ་དང་། བོ་དོང་ཨེ་དང་། བྱང་ཆུབ་ལུང་དང་།
སྒྲོ་མོན་ཅན་དང་། ཚ་མོ་རོང་གི་བྱང་ཆུབ་རྫོང་དང་། བྲག་ཁ་དང་། ན་བཟའ་བྲག་ཕུག་རྣམས་སུ་གཙོ་ཆེར་བཞུགས་ནས། སྔར་བརྗོད་པའི་བླ་མ་རྣམས་ལ་ཆོས་ཀྱི་རྣམ་གྲངས་མང་པོ་གསན་པ་དང་། བདག་ཉིད་ཀྱང་རིམ་གཉིས་ཟབ་མོའི་ཐུགས་དམ་ལ་མཉམ་པར་འཇོག་པ་དང་། མདོ་རྒྱུད་བསྟན་བཅོས་རྣམས་ཀྱི་གཟིགས་རྟོག དོན་དུ་གཉེར་བ་རྣམས་ལ་འཆད་པ་དང་། རྩོད་པ་དང་། རྩོམ་པ་ལ་སོགས་པ་བསྟན་པའི་བྱ་བ་ཁོ་ནས་ཉིན་མཚན་ཀུན་འདའ་བར་མཛད་ཅིང་།
དེ་ལྟར་སྐྱེས་བུ་དམ་པ་འདིས་སྙན་པའི་གྲགས་པས་ཕྱོགས་ཐམས་ཅད་ཁྱབ་པ་ལ་བརྟེན་དགུང་ལོ་ཉེར་བདུན་བཞེས་པའི་ཚེ་ལོ་གཅིག་གི་ནང་དུ་ཧོར་གྱི་གདན་འདྲེན་ཐེང་གསུམ་བྱུང་སྟེ། སྔར་བླ་མ་ན་བཟའ་བྲག་ཕུག་པས་ཧོར་ཡུལ་དུ་བྱོན་ན་སྐུ་ཚེ་རིང་པོ་མི་ཡོང་གསུངས་པ་ཐུགས་ཀྱི་དཀྱིལ་དུ་བཞག་ནས་ཐབས་ལམ་སྣ་ཚོགས་པ་ཞིག་མཛད་ཅིང་། དབུས་གཙང་གི་སྡེ་དཔོན་རིགས་དུ་མས་སྤྱན་དྲངས་ཏེ་བསྙེན་བཀུར་ཞིང་། ཟབ་རྒྱས་ཆོས་ཀྱི་སྦྱིན་པ་ཕུལ་དུ་བྱུང་བ་ཡང་གནང་ཞིང་། ཁྱད་པར་གདན་འདྲེན་པའི་གསེར་ཡིག་པ་རྣམས་དང་བཅས་ལྷ་སར་ཕེབས། ཇོ་བོ་རིན་པོ་ཆེ་ལ་གསེར་ཆབ་གསོལ། བསྟོད་པ་སྡེབ་ལེགས་རྒྱན་གྱིས་བཀྲ་བ་ཞིག་མཛད་པས། ནམ་མཁའ་ལས་འཇའ་དང་མེ་ཏོག་གི་ཆར་ལ་སོགས་པ་ངོ་མཚར་བའི་ལྟས་དུ་མ་བྱུང་བས་ཐམས་ཅད་ངོ་མཚར་དུ་གྱུར། དེ་ནས་གུང་ཐང་ནས་གདན་འདྲེན་པའི་ཕོ་ཉ་མངགས་པ་དང་དེར་ཕེབས་ནས་ཟླ་བ་དྲུག་ཙམ་བཞུགས། དེ་ནས་ཡང་སྐབས་ཤིག་བསམ་ཡས་སུ་མཁན་པོ་བོ་དྷི་ས་ཏྭའི་དབུ་ཐོད་གདན་དྲངས་ཏེ་གཟུངས་དང་རྟེན་ཁྱད་པར་ཅན་མང་པོས་ནང་རྫོང་མཛད་ནས་བསྟོད་པ་ཁྱད་པར་དུ་འཕགས་པ་ཞིག་དང་།
མཆོད་པའི་བྱེ་བྲག་བསམ་གྱིས་མི་ཁྱབ་པ་མཛད་པའི་ཚེའང་ནམ་མཁའ་ལས་མེ་ཏོག་གི་ཆར་འབབ་པ་དང་། ལྷའི་རོལ་མོའི་སྒྲ་གྲག་པ་ལ་སོགས་པ་ཤིན་ཏུ་ངོ་མཚར་བ་དུ་མ་བྱུང་བས། གསེར་ཡིག་པ་རྣམས་ཀྱང་ཤིན་ཏུ་ངོ་མཚར་ཞིང་མི་ཕྱེད་པའི་དད་པ་ཐོབ་པར་གྱུར་ཅིང་། དེ་ནས་འོད་ཟེར་ཅན་གྱི་སྒྲུབ་པ་ལ་སོགས་པ་ཐབས་དུ་མ་ཞིག་མཛད་པས་རིམ་གྱིས་གསེར་ཡིག་པའི་འཇིགས་པ་ལས་གྲོལ་ཏེ། སྔ་གོང་བདག་ཉིད་ཆེན་པོ་རང་གི་མནལ་ལམ་དུ། ཧོར་འགའ་ཞིག་གིས་སྒོར་མོ་ལུང་མེད་པ་ཞིག་ཕུལ་བ་རྨིས་ཏེ། མནལ་སད་ནས་ཐུགས་དགོངས་ལ་ཧོར་གྱི་གདན་འདྲེན་ཅིག་ཡོང་བ་འདུག་ཀྱང་འགྲོ་མི་དགོས་པ་འདྲ་སྙམ་པ་བྱུང་གསུངས་པ་ཡང་ཇི་ལྟ་བ་བཞིན་དུ་བྱུང་ཞེས་གྲགས་ལ། དེ་ལྟ་བུའི་བླ་མ་དམ་པ་འདི་ནི་ལུང་རྟོགས་ཀྱི་ཡོན་ཏན་བསམ་གྱིས་མི་ཁྱབ་པས་རྒྱུད་ཕྱུག་པའི་བླ་མ་རྣམས་དང་། ཡི་དམ་ཆོས་སྐྱོང་ལ་སོགས་པས་ཞལ་སྟོན་ཅིང་བྱིན་གྱིས་བརླབས་པ་ཡིན་ཏེ། དེ་ཡང་དགུང་ལོ་ཉི་ཤུ་སྐོར་ཅིག་བཞེས་པའི་སྐབས་སུ་མནལ་ལམ་དུ།
ཆོས་རྗེ་ས་སྐྱ་པཎྜི་ཏ་ཡིན་ཟེར་བའི་སྐུ་གཟུགས་རིང་པོ་བྱས་པ། ན་བཟའ་ཐེར་ལྕམ་དུར་ཁ་གསོལ་བ་ཅིག་རྨིས་ཏེ། མནལ་སད་པ་ན་ཆོས་རྗེ་པ་ན་བཟའ་སེར་པོ་རང་ཨེ་བསྣམས་ན་སྙམ་ཐེ་ཚོམ་འཁྲུངས་ཤིང་ཡོད་པ་ན། དུས་ཕྱིས་དཔེ་ཁང་ན་ཆོས་རྗེ་པའི་ན་བཟའ་ཐེར་ལྕམ་དུར་ཁ་ད་ལྟའི་མི་གཟུགས་རིང་པོ་མིན་པས་མི་རྫོགས་པ་ཅིག་བྱུང་བས་སྔར་གྱི་མནལ་ལམ་དྲན་གསུངས་ཤིང་། ཡང་སྐབས་ཤིག་ན་པཎ་ཆེན་ཤཱཀྱ་ཤྲཱི་ཡིན་ཟེར་བའི་དགེ་སྦྱོང་གཟུགས་རིང་པོ་བྱས་པ་ལ་ཤ་བྱིན་གྱི་ཅུང་ཕྲ་བ། རས་རྡོ་ཚོས་ཀྱི་འཕྱར་བུ་བསྣམས་པ། ཕྲག་ཆུང་ཟེད་པ་དབྱིབས་མཁན་ཆེན་དྷརྨ་ཤྲཱི་འདྲ་བ་ཅིག་དང་མཇལ་ནས་ཆོས་གསན་པའི་མནལ་ལམ་བྱུང་བ་དང་། ཡང་ལན་ཅིག་དིང་རི་གླང་འཁོར་ཡིན་ནམ་སྙམ་པ་ཅིག་ཏུ་ཕ་དམ་པ་ཡིན་ཟེར་བའི་རྣལ་འབྱོར་པ་ཤ་རྒྱས་པོ་བྱས་པའི་ཨ་ཙ་ར་གཟི་བརྗིད་ཅན་ཞིག་དང་མཇལ་ནས་ཆོས་གསན་པ་རྨིས་ཏེ། དེ་དུས་མཁན་ཆེན་བུ་སྟོན་པ་ལ་ཞི་བྱེད་ཀྱི་སྐོར་རྣམས་ཆེད་དུ་གཏད་ནས་ཞུ་བསམ་པ་མེད་ནའང་། ཉིན་གཅིག་མཁན་ཆེན་པའི་གསུང་གིས།
ངས་ཞི་བྱེད་ཀྱི་སྐོར་རྣམས་ང་རང་གི་ཁུ་བོ་ལ་ཐོབ་གསུངས་པས་རྐྱེན་བྱས་ནས་ཞུ་བའི་འདུན་པ་བྱུང་སྟེ་ཞུས་པ་དེ་ལ་ལྟ་བ་འདྲ་གསུངས་པ་དང་། གཞན་ཡང་ཆོས་ཀྱི་རྒྱལ་པོ་འཕགས་པ་ལ་སོགས་པ་བླ་མ་གོང་མ་དུ་མའི་ཞལ་གཟིགས་ལུང་བསྟན་དབུགས་འབྱུང་ཞིང་། ཡང་བླ་མ་ཏི་ཤྲཱི་ཀུན་དགའ་རྒྱལ་མཚན་སྐུ་གཤེགས་ནས། རྒྱལ་པོས་བླ་མ་འདི་སྤྱན་འདྲེན་གྱི་གསེར་ཡིག་པ་བྱུང་བའི་སྐབས་ཤིག་ན། དེའི་གནས་ཚུལ་གསན་པས་ས་སྐྱ་ན་ཆོས་གསུངས་འཕྲོ་ལ་སུས་ཀྱང་མ་ཚོར་བར་ཕྱོགས་གཞན་དུ་འབྱོན་པར་བརྩམས་ཏེ་ཁའུའི་ལམ་བརྒྱུད་ནས་དགས་པོར་བྱོན་པ་ན། ཁའུའི་ཉིན་ཁ་བ་ཆེན་པོ་བབས་པའི་ལམ་ཁ་ན། སྤྱང་ཀིས་ཕྱིན་རྗེས་འདྲ་བ་སེམས་ཅན་གང་ཡིན་མི་ཤེས་པ་ཅིག་གི་རྗེས་ཤིག་འདུག་པ་དེ་བརྩད་ནས་བྱོན་པས། དེའི་ཉིན་ནས་བཟུང་སྟེ་དགས་པོར་མ་བྱོན་གྱི་བར་དུ་སེམས་ཅན་དེའི་རྗེས་དེ་འདུག་པ་ལ་བྱོན་པས་ལམ་བདེ་བར་བྱུང་། དེ་རང་ཆོས་སྐྱོང་གི་རྣམ་འགྱུར་ཅིག་ཅིས་ཀྱང་ཡིན་པའི་རིགས་སུ་འདུག་ཅེས་གསུངས་ཤིང་། ཡང་ལན་ཅིག་ཆོས་རྗེ་བླ་མ་འདིས་འཕན་ཡུལ་གྱི་གྱོག་ནང་དུ་ཞག་མལ་མཛད་པའི་ནུབ་མོ།
ཆོས་རྗེ་རང་དང་དཔོན་ཡིག་མཉྫུ་ཤྲཱི་གཉིས་སྤེལ་གོ་གཅིག་འདུག་པའི་ཐིབ་འོག་ཏུ་གཟིམས། དགེ་སློང་བཟང་རྒྱལ་པས་ཕྱོགས་གཅིག་ཏུ་ཆུ་ལེན་སྣོད་དངུལ་དམ་ཅིག་ཡོད་པ་སྔས་འོག་ཏུ་བཅུག་ནས་ཉལ་བའི་ཚེ། གནས་ཚང་དེ་པས་མཚན་ཕྱེད་ཙམ་ན་དངུལ་དམ་སྔས་འོག་ནས་ཁྱེར་སོང་བ་ཚོར་ནས་རྗེས་གཅོད་ལ་བརྒྱུགས་པས། གནས་ཚང་གི་མི་རྣམས་ཀྱིས་རྡོ་བརྡུངས་བྱས་ནས། དེར་བྱ་ས་གང་ཡང་མ་བྱུང་ནས་ནང་བར་དཔོན་སློབ་རྣམས་ཀྱིས་བྱོན་པས། དེའི་ཤུལ་དུ་གནས་ཚང་དེ་པའི་ཁང་པ་ལ་ཐོག་རྒྱབ་སྟེ་མི་ངོ་དྲག་པ་དེ་འདས། དེ་ཡང་ཆོས་སྐྱོང་གི་ནུས་པས་ཡིན་ཞེས་གསུང་བར་གྲགས་སོ། ། ཡང་ལན་ཅིག་བདག་ཉིད་ཆེན་པོ་འདིས་བླ་ཆེན་བསོད་ནམས་བློ་གྲོས་པ་གོང་ལ་འབྱོན་པའི་རྫོང་བ་ལ་དབུར་སྟོད་ཀྱི་ས་ཆ་མཐའ་རྒྱས་ཐུབ་བྱོན་ཏེ། ཆོས་དང་འཇིག་རྟེན་གྱི་ཞལ་ལྟས་ཐུགས་ཚིམ་པར་མཛད་ནས་བསམ་ཡས་སུ་བྱོན་ཏེ། རེ་ཞིག་གི་ཚེ་ཆོས་རྫོང་གི་ས་ཆ་གཟིགས་པར་བརྩམས་ཏེ་གཞུང་ཀོ་ལ་བྱོན་པའི་ཚེ།
ཀོ་བ་རལ་ནས་གཞན་ཐམས་ཅད་རྟབ་རྟབ་པོར་གྱུར་ནའང་། བདག་ཉིད་ཆེན་པོས་འདི་ལ་ཉེན་ཅི་ཡང་མེད་གསུངས་པས་ཀོ་བ་སླེ་ལ་ཐོགས་ནས་གནོད་པ་ཅིག་ཀྱང་མ་བྱུང་། དེའི་ཚེ་ཀོ་བ་ལ་འཇའ་ཚོན་ཉིས་རིམ་དུ་ཟུག་འདུག་པ་ཆིབས་མཛོ་བ་འགའ་ཞིག་ལ་སོགས་པ་མང་པོས་མཐོང་ཞེས་གྲགས་སོ། ། དེ་ནས་ཡང་ལན་ཅིག་དགས་པོའི་མཁར་ཀླུ་བཟང་དུ་བཞུགས་ནས་དུས་འཁོར་འགྲེལ་ཆེན་འདི་རྩོམ་པའི་གྲབས་མཛད་པ་ན། ནུབ་ཅིག་མནལ་ལམ་དུ་མཁན་ཆེན་བུ་སྟོན་པ་ཡིན་སྙམ་པ་ལ། བུད་མེད་གཅིག་ཡིན་ཡང་སྙམ་པ་ཅིག་གིས་སྣག་བུམ་གཅིག་དང་། སྙུག་གུ་གཅིག་གཏད་ནས་ད་བྲིས་ཤིག་ཅེས་ཟེར་བ་ཡང་རྨིས་པ་ལ་སོགས་པ། མདོར་ན་ཉམས་དང་མནལ་ལམ་གྱི་ཚུལ་དུ་བླ་མ་དང་ལྷག་པའི་ལྷ་དང་། དངོས་སུ་ཆོས་སྐྱོང་གི་སྤྲུལ་པས་འཕྲིན་ལས་བསྒྲུབས་པ་ལ་སོགས་པ་ངོ་མཚར་གྱི་ཡོན་ཏན་བསམ་གྱིས་མི་ཁྱབ་པ་ཞིག་མངའ་བས། མངོན་པར་ཤེས་པ་དང་།
འོད་གསལ་གྱི་ཏིང་ངེ་འཛིན་དང་། དབང་བཞིའི་ཡེ་ཤེས་ཀྱི་ཏིང་ངེ་འཛིན་གྱི་སྒོ་བསམ་གྱིས་མི་ཁྱབ་པ་ལ་མངའ་འབྱོར་པས། དབུས་ཀྱི་ཕྱོགས་སུ་སྲོད་ཅིག་དགེ་བཤེས་འདྲ་དང་ཆོས་ཀྱི་གསུང་གླེང་མཛད་པའི་དོན་རྣམས་ཚིགས་བཅད་དུ་མཛད་པ་དེ་ཡང་སྙེལ་དོགས་ནས་མུན་ནག་ལ་ཕྱག་བྲིས་སུ་བཀོད་པས། དྲུང་ན་མི་ཉག་ཤེར་རྒྱལ་ཡོད་པ་དེས་ཆོས་རྗེ་ལ། དྲུང་པ་ཕྱག་ཡིག་བྱང་དྲགས་པས་རྒྱུས་ཐོག་གི་ཡོང་བ་ལགས་སམ་ཞུས་པས། རྗེའི་ཞལ་ནས་འམ་བུ་ལ་འོད་གསལ་ཟླ་བ་ཤར་བའི་སྣང་བ་ཙམ་པ་ཅིག་རྒྱུན་དུ་ཡོད་པས་བྲིས་པ་ཡིན་ཞེས་གསུངས་ཏེ། སང་བལྟས་པ་ན་ཉིན་པར་བྲིས་པ་དང་ཁྱད་པར་མི་འདུག་པས། ཤིན་ཏུ་ཡིད་ཆེས་དད་པ་ཆེན་པོ་སྐྱེས་པར་གྱུར་ཅེས་གྲགས་ལ། མངོན་པར་ཤེས་པ་ཡང་ཐོགས་མེད་དུ་མངའ་བས་གང་ལྟར་ལུང་བསྟན་པ་རྣམས་ཀྱང་དེ་ཁོ་ན་ལྟར་འབྱུང་སྟེ་ཆོས་རྫོང་པའི་དགེ་བཤེས་ཤིག་གོང་དཀར་དུ་འགྲོ་དུས་ཕྱག་དབང་དང་སྐུ་ཁམས་ཞུས་པས། ཁྱེད་རང་ཕྱིན་པས་ལེགས་པོ་འོང་།
སོང་དང་ལྷག་པའི་ལྷ་དང་མཇལ་བར་འདུག་གི་ཞེས་གསུངས་ཏེ། དགེ་བཤེས་དེས་ཀྱང་རིམ་གྱིས་ཕྱིན་ཏེ་གཡས་རུ་ལ་འགྲོ་བའི་ཚེ། ཀོ་བའི་ནང་དུ་ཡི་དམ་དྲན་པར་བྱས་གསོལ་བ་བཏབ་པས། སྲིན་པོ་རིའི་ངོས་ཀྱི་ནམ་མཁའ་ལ་འཁོར་ལོ་བདེ་མཆོག་ཞལ་མཐོང་སྟེ་ཏིང་ངེ་འཛིན་དང་རྟོགས་པ་བསམ་གྱིས་མི་ཁྱབ་པ་སྐྱེས་པས། ཆོས་རྗེ་ཉིད་ལ་རྡོ་རྗེ་འཆང་དངོས་ཀྱི་མོས་གུས་སྐྱེས་ཞེས་གྲགས་ཤིང་། ཡང་ཆོས་རྫོང་དུ་དབང་བསྐུར་བ་ཅིག་གི་ཚེ། དབང་རྫས་རྡོ་རྗེ་དང་དྲིལ་བུ་རིམ་པས་གཏད་པ་ན། བླ་མ་ལེགས་པ་བྱ་བ་ཕལ་པ་གཅིག་ཡོད་པ་དེའི་ཐད་དུ་ཕེབས་པ་ན། ཆོས་རྗེ་རང་གི་ཕྱག་དྲིལ་ཁྱེར་ཤོག་གསུངས་ཕུལ་བས། དེ་ལ་གནང་སྟེ་ཕྱིས་གསང་ཕུ་བྲག་ནག་གི་གདན་ས་བྱས་པས།
གསང་སྔགས་ཀྱི་ལག་ལེན་ལ་དེ་བས་འཕྲིན་ལས་ཆེ་བ་མེད་པ་ཞིག་བྱུང་བ་དང་། གཞན་ཡང་བླ་མ་དཔལ་ལྡན་ཚུལ་ཁྲིམས་པ་སོགས་མང་པོ་ལ་མངོན་པར་ཤེས་པའི་སྒོ་ནས་མ་འོངས་པ་ལུང་བསྟན་གྱི་ཚོགས་བསམ་གྱིས་མི་ཁྱབ་པ་ཞིག་མཛད། མངོན་ཤེས་དང་རྫུ་འཕྲུལ་ཐོགས་མེད་དུ་མངའ་བས། ནང་དུ་ཏིང་ངེ་འཛིན་བསམ་གྱིས་ཁྱབ་པ་ལས་མ་གཡོས་བཞིན་དུ་འཆད་རྩོད་རྩོམ་པས་རྒྱལ་པའི་བསྟན་པ་རིན་པོ་ཆེ་ཉིན་མོ་ལྟར་གསལ་བར་མཛད་པ་ཡིན་ཏེ། དེ་ཡང་འཆད་པ་ཉི་མའི་འོད་ཟེར་གྱིས་གདུལ་བྱའི་བློ་གྲོས་ཀྱི་པདྨོ་རབ་ཏུ་རྒྱས་པར་མཛད་པའི་ཚུལ་ནི། སྤྱིར་བདག་ཉིད་ཆེན་པོ་འདི་ཉིད་ཀྱིས་གདན་ས་ཆེན་པོ་ཉིད་དང་། བོ་དོང་། སྒྲོ་མོན་ཅན། གཞན་ཡང་མངའ་རིས་གུང་ཐང་། ལྷ་ས་བསམ་ཡས།
སྙེ་ཐང་ཆོས་རྫོང་། དགས་པོ། ཡར་ལུང་ལ་སོགས་པ་དབུས་གཙང་མངའ་རིས་དང་བཅས་པའི་ས་ཆ་ཡུལ་ཕྱོགས་འདི་ཉིད་དུ་མ་བྱོན་བྱ་བ་ཅིག་ཀྱང་མེད་པ་ལྟ་བུས་ཕྱོགས་མུ་མཐའ་དང་བྲལ་བའི་སྐྱེ་བོ་རྣམས་ལ་བྱམས་པའི་ཆོས་ལྔ། མངོན་པ་གོང་འོག དབུ་མ་རིགས་པའི་ཚོགས་དྲུག སྤྱོད་འཇུག ཚད་མ་སྡེ་བདུན་གོང་འོག་ལ་སོགས་པ་མཚན་ཉིད་ཕྱོགས་ཀྱི་ཆོས་ཕལ་མོ་ཆེ་ཞིག་དང་། གསང་སྔགས་རྡོ་རྗེ་ཐེག་པ་ལ་ཡང་དགེས་པ་རྡོ་རྗེའི་རྒྱུད་གསུམ། བདེ་མཆོག་རྩ་རྒྱུད། ཕ་རྒྱུད་གསང་བ་འདུས་པ།
རྒྱ་ཆེ་བ་གཉིས་མེད་ཀྱི་རྒྱུད། དཔལ་དུས་ཀྱི་འཁོར་ལོའི་རྒྱུད་སྡེ་ལ་སོགས་པ་གང་ལ་གང་འོས་ཀྱི་གདུལ་བྱའི་བློ་དང་འཚམས་པར་རྒྱུད་དང་། འགྲེལ་པ་དང་། དེ་དག་ལས་བྱུང་བའི་དཀྱིལ་འཁོར་ཀྱི་དབང་དང་། སྒྲུབ་ཐབས་དང་། མན་ངག་ལས་ཚོགས་དང་བཅས་པ་དང་། བསྐྱེད་རྫོགས་ཟབ་མོའི་ཉམས་ལེན་གྱི་ཁྲིད་རིམ་དང་། གཞན་ཡང་སོ་སོར་ཐར་པའི་སྡོམ་པ་འབོགས་པ། བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཆོ་ག་ལ་སོགས་པ་མདོ་སྔགས་ཀྱི་ཆོས་ཀྱི་འཁོར་ལོ་བློས་དཔག་པར་དཀའ་བ་ཞིག་བསྐོར་ནས། གདུལ་བྱ་མཐའ་ཡས་པ་ཞིག་སྨིན་གྲོལ་ལ་བཀོད་པ་ཡིན་ཏེ།
དུས་ཀྱི་འཁོར་ལོའི་ཆོས་འཁོར་བསྐོར་བ་ལྟ་བུ་ལ་མཚོན་ན། དགུང་ལོ་ལྔ་བཅུ་ང་བདུན་དུ་ཕེབས་པའི་ཚེ། སྙེ་ཐང་དུ་དབུས་གཙང་གི་སྡེ་སྣོད་འཛིན་པ་ཕལ་ཆེ་བ་འདུས་པའི་དབུས་སུ། སྤྱིར་ཆོས་ཀྱི་འབེལ་གཏམ་མང་པོ་མཛད་ནས། བསྟན་པའི་བྱ་བ་རྒྱ་ཆེན་པོ་སྒྲུབ་པར་མཛད་ཅིང་། ཁྱད་པར་དཔལ་དུས་ཀྱི་འཁོར་ལོའི་རྒྱུད་སྡེ་ཆེན་པོ་དང་། དེའི་འགྲེལ་པ་དྲི་མེད་འོད་ལ་སོགས་པའི་བཤད་བཀའ་དང་ལུང་བཀའ། གཞན་ཡང་དེ་ནས་བཤད་པའི་མན་ངག་དུ་མ་དང་བཅས་གནང་སྟེ། དུས་འཁོར་གྱི་འཆད་ཉན་ཅིག་ལ་དབུས་སུ་དེ་ལས་སྡེ་སྣོད་འཛིན་པའི་ཚོགས་འདུ་ཆེ་བ་མ་བྱུང་བར་གྲགས་པ་དང་། གཞན་ཡང་དགུང་ལོ་དྲུག་ཅུ་རེ་གཅིག་ཙམ་བཞེས་པའི་དུས་སུ་གདན་ས་ཆེན་པོ་དཔལ་ལྡན་ས་སྐྱ་ནས་བྱང་ཕྱོགས་སུ་ཉི་མ་གཅིག་ཙམ་བགྲོད་པའི་སའི་ཆ།
ལྔ་བརྒྱ་དུས་ཀྱི་ཐམས་ཅད་མཁྱེན་པ་པཎྜི་ཏ་འབུམ་ཕྲག་གསུམ་པས་བྱིན་གྱིས་བརླབས་པའི་གནས་བོ་དོང་ཨེའི་ཆོས་གྲྭ་ཆེན་པོར། མཁས་གྲུབ་ཀྱི་སྐྱེས་བུ་ཆེན་པོ་ཕྱོགས་ལས་རྣམ་པར་རྒྱལ་བ་དང་། སྐད་གཉིས་སྨྲ་བའི་དབང་པོ་བདག་ཉིད་ཆེན་པོ་བྱང་ཆུབ་རྩེ་མོ་ལ་སོགས་པ་བདེ་བར་གཤེགས་པའི་གསུང་རབ་ཀྱི་མཛོད་འཛིན་པའི་སྐྱེས་ཆེན་ཁྱད་པར་ཅན་དུ་མ་ཞིག་གིས་ཐོག་དྲངས་པའི་སྡོམ་བརྩོན་སྡེ་སྣོད་འཛིན་པ་གཙང་ཕྱོགས་ཀྱི་ས་ཆ་ན་ཡོད་པ་ཕལ་ཆེ་བ་ཞིག་འདུས་ནས། ཟླ་བ་བཞི་ཙམ་གྱི་བར་དུ་དཔལ་དུས་ཀྱི་འཁོར་ལོའི་རྒྱུད་འགྲེལ་གྱི་བཤད་བཀའ་ལ་སོགས་པ་ཆོས་ཀྱི་རྣམ་གྲངས་མཐའ་ཡས་པ་ཞིག་གསུངས་པས། གཙང་ཕྱོགས་ཀྱི་དུས་འཁོར་གྱི་འཆད་ཉན་གཅིག་ལ་དེ་རང་སྡེ་སྣོད་འཛིན་པའི་མཁས་པ་འདུས་པ་མང་བར་ཡང་གྲགས་ཤིང་། གཞན་ཡང་བདག་ཉིད་ཆེན་པོ་འདིས་ཉན་པོ་དགོན་པར་ཕ་རོལ་ཏུ་ཕྱིན་པའི་ཆོས་ཀྱི་ཚུལ་མང་པོ་ཞིག་གསུངས་པས། དེའི་སྔ་རོལ་ཞག་འགའ་ན་འཕེན་ཡུལ་གྱི་གྲོ་ས་ཀུན་མཁྱེན་ཞེས་པ་ཕ་དམ་པ་དང་། ཤ་ཝ་རི་དབང་ཕྱུག་ལ་སོགས་པ་ཞལ་གཟིགས་ཤིང་གསུང་གླེང་ཡོད་པ། སྒྲུབ་པ་རྩེ་གཅིག་ཏུ་མཛད་པའི་མཁས་གྲུབ་ཆེན་པོ་ཞིག་བཞུགས་པའི་ཏིང་ངེ་འཛིན་གྱི་སྣང་བ་ལ་ཉན་པོ་དགོན་པ་ན་བཅོམ་ལྡན་འདས་ཤཱཀྱ་ཐུབ་པ་འཁོར་མང་པོ་ལ་ཆོས་གསུང་གིན་འདུག་པ་ཅིག་བྱུང་བས། དེ་ནས་ཞག་ཁ་ཅིག་འདས་པ་ན་བདག་ཉིད་ཆེན་པོ་འདིས་དེར་ཕར་ཕྱིན་གསུངས་པ་དེ་བྱུང་བས།
མཁས་གྲུབ་ཆེན་པོ་དེ་ཡང་རྫོགས་པའི་སངས་རྒྱས་ཀྱིས་ཆོས་གསུངས་པ་དང་ཆོས་རྗེ་འདིས་ཆོས་ཀྱི་འཁོར་ལོ་བསྐོར་བ་གཉིས་ཁྱད་པར་མེད་པ་ལྟ་བུའི་དད་པ་སྐྱེས་ཞེས་གྲགས་ཤིང་། དེའི་དུས་སུ་སྟོད་ལུང་ནས་དགེ་བཤེས་ཤེས་རབ་རྡོ་རྗེ་བྱ་བས་གྲོགས་པོ་མང་པོ་དང་བཅས་པ་ཆོས་རྗེའི་དྲུང་དུ་མཇལ་དུ་འོང་བས། ཆོས་རྗེ་ཉན་པོའི་ཆོས་ཁྲིའི་སྟེང་ན་བཞུགས་པས། རྒྱང་རིང་པོ་ནས་འཇམ་པའི་དབྱངས་ཉིད་འོད་ཟེར་དང་བཅས་ནས་ཆོས་གསུངས་པ་མངོན་སུམ་དུ་མཐོང་བས། དད་བརྩོན་མཆོག་དང་ལྡན་པ་ཤེས་རབ་རྡོ་རྗེ་དེ་ཡིད་རང་དབང་མེད་པར་དད་ནས་གྲོགས་རྣམས་དེར་ཚ་བ་བྱེད་པར་བརྩམས་ཀྱང་ཁོང་གིས་མྱུར་བ་མྱུར་བར་ཆོས་རྗེའི་དྲུང་དུ་བརྒྱུགས་ཏེ་སྒོ་དྲུང་དུ་སླེབས་པ་ན་ཕྱག་རྟེན་འབུལ་རྒྱུ་ཅིག་བསམ་པས་ཚོང་བྱ་རྒྱུའི་མཎྜལ་ཅིག་ཡོད་པ་དྲན་ནས་དེ་ལག་ཏུ་ཐོགས་པ་ན་མཎྜལ་གྱི་རྒྱན་གཞན་ནི་མེད་ང་རང་གི་ལག་པའི་སོར་མོ་ལྔ་བཅད་དེ་མཐོ་བོང་ལ་རི་བོ་མཆོག་རབ། གཞན་བཞི་ལ་གླིང་བཞི་བྱས་ལ་འབུལ་སྙམ་ནས་རྡོ་མཁྲེགས་པ་ཅིག་ཀྱང་ལག་ཏུ་ཁྱེར་ནས། ཆོས་རྗེ་པའི་སྐུ་མདུན་དུ་སླེབས་པའི་མོད་མཎྜལ་མདུན་དུ་བཞག་སྟེ། ལག་པ་གཡས་པས་རྡོ་དེ་བཟུང་ནས་ཐེ་ཚོམ་མེད་པར་ལག་པ་གཡོན་པའི་སོར་མོ་ལ་བསྣུན་པས་གུང་མཛུབ་གཉིས་ཆད། གཞན་རྣམས་མ་ཆད་པ་ཙམ་དུ་གྱུར་ཀྱང་། ཁོང་རང་ཡིད་དགའ་སྤྲོ་དང་བཅས་པ་མ་གཏོགས་སྡུག་བསྔལ་ཅིག་ཀྱང་མ་བྱུང་བ་ན།
ཆོས་རྗེ་ཉིད་རྟབ་རྟབ་པོར་གྱུར་ཏེ་ཕྱག་ཕྱིས་ཀྱི་དར་ཁ་གང་གིས་སེར་མོ་རྣམས་དཀྲིས། ཞལ་ཆབ་མང་པོ་བཏབ་ཅིང་བཞག་སྟེ། དེའི་ནུབ་མོ་ནཱ་རོ་མཁའ་སྤྱོད་ཀྱི་བྱིན་རླབས་གཅིག་གནང་བས། ཞག་གཅིག་གཉིས་ནས་སོར་མོ་རྣམས་རྨ་རྗེས་མེད་པར་སོས་ཏེ། དེ་ནས་དགེ་བཤེས་ཤེས་རབ་རྡོ་རྗེ་དེ་ལ་དག་པའི་སྣང་བ་དང་བྱིན་རླབས་ནུས་པ་དང་ལྡན་པ་བྱུང་ཞིང་། མི་ཕྱེད་པའི་དད་པ་བརྟན་པོ་ཐོབ་སྟེ། མདོར་ན་དེ་དག་ལ་སོགས་པ་ཆོས་ཀྱི་སྣོད་དང་ལྡན་པ་དཔག་ཏུ་མེད་པ་ལ་ཟབ་དབྱངས་ཆོས་ཀྱི་འཁོར་ལོ་རྒྱུན་མི་ཆད་པ་བསྐོར་བས་སྙན་པའི་གྲགས་པ་ཕྱོགས་ཀུན་དུ་ཁྱབ་པར་གྱུར་ཏེ། ཕྱི་རོལ་པའི་བྲམ་ཟེའི་རིགས་ཀྱི་པཎྜི་ཏ་ཆེན་པོ་རིགས་བྱེད་ཀྱི་བསྟན་བཅོས་ལ་མཁས་པར་སྦྱངས་ཞིང་། ཐུན་མོང་གི་རིག་པའི་གནས་ལྔ་ལ་མཁས་པའི་མངོན་པའི་ང་རྒྱལ་ཅན། འཇིག་རྟེན་ན་ཐམས་ཅད་མཁྱེན་པའི་ཡང་དབང་དུ་མ་གྱུར་པའི་དྲེགས་པ་ཅན་བིདྱ་ཀ་ར་ཀི་རི་དང་།
ཏ་བྷྱུ་བ་ཀི་རི་ཞེས་པ་གཉིས་རྒྱ་གར་གྱི་ཡུལ་ནས་བྱང་ཕྱོགས་སུ་འོང་སྟེ། སེམས་དཔའ་ཆེན་པོ་འདིའི་སྐུའི་སྙན་པའི་གྲགས་པས་བདས་ནས་དྲུང་དུ་བསྙེགས་ནས་ཞལ་མཐོང་བའི་མོད་ལ་སྔོན་གྱི་ལས་ཀྱི་སྒྲིབ་པ་ཟད་དེ། སྐྱེས་བུ་དམ་པ་འདི་ལ་ཡིད་ཆེས་ཀྱི་དད་པ་ཆེར་སྐྱེས་ནས་རྟགས་རྣམ་རྩེན་ཞེས་བྱ་བའི་སྡེབ་སྦྱོར་གྱིས་བཅིངས་པའི་བསྟོད་པ་ངོ་མཚར་བས་བསྟོད་དེ། སངས་རྒྱས་ཀྱི་བསྟན་པ་ལ་རབ་ཏུ་འབྱུང་བར་ཞུས་པ་ན། ཏ་དབེན་ཀུན་དགའ་ལེགས་པའི་རྒྱལ་མཚན་དཔལ་བཟང་པོས་སློབ་དཔོན་མཛད་ནས་མཆེད་གཉིས་ཀྱིས་རབ་ཏུ་བྱུང་བར་མཛད་ཅིང་། མཧཱ་མཱ་ཡཱ་དང་། སྒྲོལ་མ་ལ་སོགས་པའི་དབང་བསྐུར་བ་དུ་མ་ཡང་སྩལ་ཏེ་དམ་པའི་ཆོས་ཀྱིས་ཡི་རང་བ་མཛད་དོ། ། དེ་ལྟར་ཕྱི་ནང་གི་མཁས་པ་སུས་ཀྱང་འགྲན་ཟླ་དང་བྲལ་བའི་ཆོས་ཀྱི་རྒྱལ་པོར་གྱུར་པ་ལ་བརྟེན་ནས་རྒྱ་གར་དང་། བལ་པོ། ཁ་ཆེ།
གུ་གེ པུ་རང་། མངའ་རིས་སྐོར་གསུམ། རྒྱ་ནག ཧོར་ཡུལ། མདོ་སྟོད་སྨད་ལ་སོགས་པ་འཛམ་བུའི་གླིང་ཕལ་ཆེ་བའི་མཁས་པ་ཐམས་ཅད་ཀྱི་སྒྲོ་འདོགས་གཅོད་པའི་ཞིང་དམ་པར་གྱུར་ནས། མཁས་པ་རྣམས་ཀྱང་དྲུང་དུ་བསྙེགས་ཤིང་འགྲོ་བ་ཐམས་ཅད་ཀྱི་གཙུག་ཏུ་བཀུར་བའི་རྒྱན་ཆེན་པོར་གྱུར་པས། ཆོས་རྗེ་པ་རང་གི་བླ་མ་རྣམས་ཀྱི་ནང་ནས་ཀྱང་། ཉན་ཆེན་བསོད་ནམས་བརྟན་པ། རོང་པ་ཤེས་རབ་སེང་གེ
དཔང་ལོ་བློ་གྲོས་བརྟན་པ། གཅེན་པོ་འཇམ་དབྱངས་དོན་ཡོད་རྒྱལ་མཚན། ཡབ་བདག་ཉིད་ཆེན་པོ་སྟེ་བཀའ་དྲིན་ཆེ་བའི་བླ་མ་ལྔ་པོ་འདི་མ་གཏོགས་གཞན་ཐམས་ཅད་ཀྱང་སློབ་མར་གྱུར་ཏེ། དེ་ཐམས་ཅད་ཀྱིས་ཀྱང་བླ་མའི་མཆོག་ཏུ་འཛིན་ཅིང་གཙུག་ཏུ་བཀུར་བར་བྱེད་དོ། ། ཡང་རྩོད་པ་གནམ་ལྕགས་ཀྱི་རིགས་པས་ལོག་རྟོག་གི་རི་བོ་བསྙིལ་བའི་ཚུལ་ནི། ལུང་དང་རིགས་པའི་གྲུབ་པའི་མཐའ་ཀུན་ལ། ཕྱིར་རྒོལ་མཁས་ཤིང་མཁས་པར་གྲགས་པ་ཀུན་གྱིས་ཤིན་ཏུ་དཀའ་བའི་གནས་ཇི་ལྟར་དྲིས་པའི་ལན་རྣམས་ཀྱང་མྱུར་ཞིང་གསལ་ལ་བློ་ཡུལ་དུ་འབབ་པ། ཡིད་ཆེས་ཀྱི་ལུང་དང་དངོས་སྟོབས་ཀྱི་རིགས་པ་དང་བཅས་གསུངས་ཤིང་། བདེ་བར་གཤེགས་པའི་གྲུབ་པའི་མཐའ་ལ་ལོག་པར་རྟོག་པ་དང་། མ་ངེས་པར་སྨྲ་བ་རྣམས་བློ་གྲོས་མཚུངས་པ་མེད་པའི་རྣམ་དཔྱོད་ཀྱིས་ཟིལ་གྱིས་མནན་ཅིང་ཚར་བཅད་ནས།
ཕྱིན་ཅི་མ་ལོག་པའི་གྲུབ་མཐའ་ལ་འགོད་པར་མཛད་པ་ཞིག་ཡིན་ལ། རྩོམ་པ་ནོར་བུའི་ཕྲེང་བས་མཁས་པ་རྣམས་ཀྱི་མགུལ་པ་བརྒྱན་ཅིང་ཡི་རང་བར་མཛད་པ་ནི། རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་ཊཱི་ཀ་རྒྱས་འབྲིང་བསྡུས་གསུམ། མངོན་རྟོགས་རྒྱན་གྱི་ཊཱི་ཀ་རྒྱས་བསྡུས་གཉིས། དེའི་ལྷན་ཐབས་ཀྱི་མདོ་སྦྱོར་ཅིག སྤྱོད་འཇུག་གི་ཊཱི་ཀ་ས་བཅད་དང་བཅས་པ། མདོ་སྡེ་རྒྱན་དང་། རྒྱུད་བླ་མ་གཉིས་ལ་ཊཱི་ཀ་ས་བཅད་དང་བཅས་པ་རེ་རེ། འབྱེད་རྣམ་གཉིས་ལ་ཊཱི་ཀ་རེ་རེ། རིགས་པ་དྲུག་ཅུ་པ།
སྟོང་ཉིད་བདུན་ཅུ་པ། རྩོད་པ་བཟློག་པ། ཞིབ་མོ་རྣམ་དག་རྣམས་ལ་ཊཱི་ཀ་ས་བཅད་དང་བཅད་པ་རེ་རེ། བཤེས་སྤྲིང་གི་ཊཱི་ཀ སྒྲའི་བསྟན་བཅོས་ཀ་ལཱ་པའི་ཊཱི་ཀ དུས་འཁོར་འགྲེལ་ཆེན་གྱི་ཊཱི་ཀ ས་བཅད། ཆོས་འབྱུང་། དུས་བཞི་སྟོང་པར་འཇུག་ཚུལ་གྱི་རྩིས་གཞི། ཐུགས་དཀྱིལ་གྱི་སྲུང་འཁོར།
མངོན་རྟོགས། དཀྱིལ་འཁོར་ཡོངས་རྫོགས་ཀྱི་སྲུང་འཁོར། མངོན་རྟོགས། དཀྱིལ་ཆོག སྦྱོར་དྲུག་གི་ཁྲིད་ཡིག ངོ་སྤྲོད་ཆེན་མོ། ཐུགས་རྗེ་ཆེན་པོའི་སྨར་ཁྲིད་ངོ་སྤྲོད་དང་བཅས་པ། དགེས་པ་རྡོ་རྗེ་རྩ་རྒྱུད་ཀྱི་འགྲེལ་པ་རྒྱས་བསྡུས་གཉིས། མངོན་རྟོགས་ཡན་ལག་དྲུག་པ། དཀྱིལ་འཁོར་བདུན་བསྲེའི་ཚུལ་གཅིག
ལུས་དཀྱིལ་ཀྱི་དབང་ཆོག ལམ་དུས་ཀྱི་འཁྲིད་ཡིག གུར་རིགས་བསྡུས་ཀྱི་ས་ཆོག མངོན་རྟོགས། དཀྱིལ་ཆོག ཆོས་སྐྱོང་གི་བསྟོད་པ་གཉིས། ཕུད་མཆོད་རྒྱས་པའི་ཡིག་ཆ་གཅིག ལམ་འབྲས་བླ་མ་བརྒྱུད་པའི་གསོལ་འདེབས། ལམ་འབྲས་ཁྲིད་ཡིག གཞུང་བཤད།
བྷ་ཡ་ནའི་སྒྲུབ་ཐབས། དྲིལ་བུ་པའི་སྒྲུབ་ཐབས། ལཱུ་ཧི་པའི་མངོན་རྟོགས། གཤེད་དམར་ལྷ་ལྔའི་མངོན་རྟོགས། རྡོ་རྗེ་ཕུར་པའི་མངོན་རྟོགས་རྒྱས་འབྲིང་བསྡུས་གསུམ། དཀྱིལ་ཆོག དྲག་པོའི་རྗེས་གནང་བྱ་ཚུལ། རྡོར་དབྱིངས་ཀྱི་དཀྱིལ་ཆོག་རྒྱས་བསྡུས་གཉིས། ས་ཆོག་གི་བཀའ་བསྒོའི་ཚིགས་བཅད། དཔལ་མཆོག་རྡོར་སེམས་ཀྱི་དཀྱིལ་ཆོག
མགོན་པོ་ཕྱག་བཞི་པའི་གཏོར་ཆོག ལྔ་ལྡན་གྱི་ཁྲིད་ཡིག རབ་གནས་ཉིན་གཅིག་མ། སྒྲོལ་མ་དཀར་མོའི་སྒྲུབ་ཐབས། འདིའི་སྦྱིན་སྲེག རྗེས་གནང་། སྒྲོལ་མ་མཎྜལ་བཞི་པའི་ཆོ་ག འོད་ཟེར་ཅན་ཕྱག་གཉིས་མའི་སྒྲུབ་ཐབས། སྦྱིན་སྲེག སངས་རྒྱས་ཀྱི་མཚན་འབུམ་ཕྱག་འཚལ་དང་བཅས་པ་དྲུག་དང་།
བླ་མའི་མཚན་འབུམ་ཆ་གཉིས་ཀྱིས་མགོ་དྲངས་ནས། གཟུངས་འབུམ་ཐམས་ཅད་ཕྱོགས་གཅིག་ཏུ་བྱས་པ་ལ་རྒྱས་འབྲིང་བསྡུས་གསུམ། མཐར་བཀྲ་ཤིས་བསྔོ་བ་སྨོན་ལམ་གྱིས་བརྒྱན་པ། སྨོན་པ་སེམས་བསྐྱེད་ཀྱི་ཆོ་ག་རྒྱས་འབྲིང་བསྡུས་གསུམ། འཇུག་པ་སེམས་བསྐྱེད་ཀྱི་ཆོ་ག མཁན་པོ་ཞི་བ་འཚོའི་བསྟོད་པ། དྲུང་དོན་ཡོད་པ་ལ་བསྟོད་པ། ཐུབ་པའི་བསྟོད་པ་མཁས་པའི་ཡིད་འཕྲོག དེའི་ས་བཅད། སྒྲོལ་མའི་བསྟོད་པ།
ལོ་ཙཱ་བ་བློ་གྲོས་བརྟན་པ་ལ་སྤྲིངས་ཡིག རྒྱ་མ་རིན་པོ་ཆེ་ལ་སྤྲིངས་ཡིག འབྲི་ཁུང་བླ་མ་ཀུན་རྒྱལ་ལ་སྤྲིངས་ཡིག འཚལ་པ་ཀུན་དགའ་རྡོ་རྗེ་ལ་སྤྲིངས་ཡིག་ལ་སོགས་པ་སྤྲིང་ཡིག་ལ་སོགས་པ་སྤྲིངས་ཡིག་གི་སྐོར་ཐོར་བུ་བ་མང་པོ་དང་བཅས་པས་རྒྱལ་བའི་བསྟན་པ་རིན་པོ་ཆེ་ཉིན་མོ་ལྟར་ཆེས་ཆེར་གསལ་བར་མཛད་པ་སྟེ། དེ་ལྟར་ཆོས་ཀྱི་སྦྱིན་པ་རྒྱ་ཆེན་པོ་ཞིག་གི་སྒོ་ནས་སྐྱེ་དགུ་རྣམས་ཐར་པའི་ལམ་ལ་བཀོད་ནས། ཟང་ཟིང་གི་སྦྱིན་པ་ཡང་སྔ་ཕྱིར་ལོངས་སྤྱོད་ཀྱི་དངོས་པོ་ཅི་བྱུང་བ་ཐམས་ཅད་ཀྱང་དཀོན་མཆོག་གི་ཞབས་ཏོག རྒྱལ་བའི་སྐུ་གསུང་ཐུགས་ཀྱི་རྟེན་བཞེངས་པ། བླ་མ་གོང་མ་ཞི་པར་གཤེགས་པ་རྣམས་ཀྱི་དུས་མཆོད། ཞལ་མངོན་དུ་གྱུར་པ་རྣམས་ལ་འབུལ་བ་དགེ་འདུན་གྱི་ཞབས་ཏོག སྐྱེ་བོ་ཕལ་པ་རྣམས་ལ་རིགས་མེད་ཀྱི་སྦྱིན་པ་ལ་སོགས་པ་གཞན་དོན་ཁོ་ན་ལས།
རང་དོན་དུ་ཅུང་ཟད་ཙམ་ཡང་མི་འཛིན་པ་དང་། ཁྱད་པར་དཔལ་ལྡན་ས་སྐྱའི་བྱང་ཕྱོགས་ཀྱི་མཁས་གྲུབ་ཀྱི་སྐྱེས་བུ་རྒྱུན་མི་ཆད་པར་འབྱོན་པའི་དགེ་འདུན་གྱི་ཀུན་དགའ་ར་བ་བོ་དོང་ཨེར་དགུང་ལོ་དྲུག་ཅུ་རེ་གཅིག་ཙམ་དུ་ཕེབས་པའི་དུས་སུ་མཛད་པའི་ཆོས་འཁོར་ཆེན་པོ་དེ་ཉིད་དང་། སྤྲུལ་པའི་ཆོས་རྒྱལ་ཆེན་པོ་རྣམས་ཀྱིས་དངོས་སུ་བྱིན་གྱིས་བརླབས་ནས་འཇིག་རྟེན་གྱི་སྒྲོན་མ་ཆེན་པོར་གྱུར་ཅིང་། རྒྱ་ཆེན་ཆོས་ཀྱི་མཛོད་འཛིན་པའི་བདག་ཉིད་ཆེན་པོ་བདེ་བར་གཤེགས་པའི་བཀའ་བསྡུ་བ་པོར་གྱུར་ནས། གངས་ཅན་གྱི་སྐྱེ་དགུ་རྣམས་ཀྱི་མིག་དམ་པར་གྱུར་པའི་ལོ་པན་སྐྱེས་མཆོག་ཁྱད་པར་ཅན་རྣམས་ཀྱིས་ཆོས་ཀྱི་རྣམ་གྲངས་མཐའ་ཡས་པ་བསྒྱུར་ཞིང་གཏན་ལ་ཕབ་པའི་གནས། ཆོས་བཟང་ལྷའི་མདུན་ས་དང་མཚུངས་པའི་བསྟི་གནས་དཔལ་བསམ་ཡས་ལྷུན་གྱིས་གྲུབ་པའི་གནས་མཆོག་དེར། དགུང་ལོ་དྲུག་ཅུ་རེ་གཉིས་བཞེས་པའི་ཚེ་ལེགས་པར་བསྐོར་བའི་ཆོས་ཀྱི་འཁོར་ལོ་འདི་གཉིས་ནི་ཁ་བ་ཅན་གྱི་ལྗོངས་འདིར་སྔོན་རབས་བྱོན་པའི་སྐྱེས་བུ་དམ་པ་སུས་ཀྱང་བསྐོར་མ་མྱོང་བའི་ཆོས་ཀྱི་འཁོར་ལོ་བསྐོར་བ་སོགས། དེ་ལྟར་ཆོས་དང་ཟང་ཟིང་གཉིས་ཀའི་སྒོ་ནས་ལྷ་དང་མིར་བཅས་པའི་འགྲོ་བ་ཐམས་ཅད་ཀྱི་ཡིད་དགའ་མགུ་རངས་པར་མཛད་ཅིང་། དེ་ལྟ་བུའི་བསྟན་པའི་བྱ་བ་གང་ཞིག་མཛད་པའི་གནས་སྐབས་ཀུན་ཏུ་ཡང་། ནང་དུ་ཏིང་ངེ་འཛིན་གྱི་ཉམས་བཞེས་ལས་ནམ་ཡང་གཡོ་མེད་དུ་མཛད་ཅེས་གྲགས་ཏེ།
དེ་ཡང་དམ་པ་འདི་ཉིད་ཀྱིས་དུས་རྒྱུན་དུ་མཛད་པའི་ཐུགས་དམ་གྱི་རིམ་པ་ནི། ནུབ་མོ་ཉལ་བའི་རྣལ་འབྱོར་གྱི་ངང་ནས་ཐོ་རངས་ཀྱི་ཆ་ལ་བབས་པ་ན། བླ་མའི་རྣལ་འབྱོར་ཐུགས་ལ་དྲན་པའི་ངང་ནས་བཞེངས་ཏེ། བླ་མའི་རྣལ་འབྱོར་གསལ་བཏབ་ནས་ཚར་གསུམ་ཁུག་པའི་མན་ངག་རྣམས་རྫོགས་པར་ཚར་བ་དང་། སྦྱོར་དྲུག་གསན་ནས་དེའི་ལུགས་ཀྱི་རླུང་སྦྱོར་དེ་དུས་ཕྱིས་གཙོ་བོར་མཛད། དེ་གོང་དུ་ལམ་འབྲས་ཀྱི་རླུང་སྦྱོར་གཙོ་བོར་མཛད། རླུང་སྦྱོར་གྲུབ་ནས་གང་བྱུང་ཚད་ཀྱི་ལྟ་བ་བསྐྱངས་པ་ལ་ཉམས་ལེན་གྲུབ་ཚད་རེ་བྱས་ཞེས་རྗེ་རང་ཉིད་ཀྱིས་གསུངས་པ་ལྟར། ཆོས་ཐམས་ཅད་ལ་མཐའ་བྲལ་གྱི་ལྟ་བའི་རྒྱས་འདེབས་པ་མཛད། དེ་ནས་ཚ་གོང་དུ་རྗེ་ས་སྐྱ་པའི་ཕྱག་སྲོལ་གྱི་དཀར་གཏོར་ཆ་བཞི་དང་། ཛམྦྷ་ལ་ལ་ཆུ་འབུལ་བ་ལ་སོགས་པ་མཛད།
དེ་ནས་ཉིན་གུང་གི་ཆ་ལ་འཆད་རྩོད་རྩོམ་གསུམ་གྱི་བྱ་བས་དུས་འདའ་བར་མཛད་པའི་བར་རྣམས་སུ་གཏོར་མ་བརྒྱ་རྩ་རིམ་པ་གཉིས། དབྱུ་གུ་དྲུག་ཅུ་རྩ་བཞི། མི་གཡོ་བ། སྒྲོལ་མ། འོད་ཟེར་ཅན། ཐུན་གཏོར། གཟུངས་གཏོར་རྣམས་མཛད། དེ་རྣམས་གྲུབ་ནས་མདོ་སྒྲུབ་ཉེར་གཅིག་གམ་བདུན་རེ་གང་འགྲུབ་རེ་དང་། སྒྲོལ་མ་མཎྜལ་བཞི་པ་དང་། འོད་ཟེར་ཅན་གྱི་བསྒོམ་བཟླས་རྣམས་མ་ཆག་པར་མཛད་ཅིང་།
དགོངས་མོའི་དུས་ཀྱི་ཚེ་བདེ་ཀྱེ་གཉིས་གང་རུང་གི་བདག་བསྐྱེད་ལ་བརྟེན་ནས། དབང་རྒྱས་བསྡུས་གཉིས་གང་གྲུབ་རེ་མ་ཆག་པར་ལེན་པར་མཛད། གཞན་ཡང་ནཱ་རོ་མཁའ་སྤྱོད་ཀྱི་བྱིན་རླབས་བྲག་ཕུག་པ་ལ་གསན་པ་ནས་ཞག་རེ་ལ་བསྙེན་པ་མ་ཆག་པར་མཛད་པས། རྗེ་བཙུན་རིན་པོ་ཆེ་ལ་མཁའ་སྤྱོད་མས་སྤྱན་འདྲེན་གྱི་ཕོ་ཉ་བྱུང་བ་ལྟར། རྗེ་འདི་ལ་ཡང་གདན་ཁ་འདྲ་ཅིག་འདུག་པ་ན་མི་ཁ་ཅིག་གིས་འདི་ལ་བསྡད་ན་མཁའ་སྤྱོད་དུ་འགྲོ་ཟེར་བའི་སྣང་བ་ཡང་བྱུང་བར་བཤད་པ་ལ་སོགས་པ། དེ་ལྟར་རང་དང་གཞན་གྱི་དོན་རྒྱ་ཆེན་པོ་ཞིག་བསྒྲུབས་ནས། དེ་ནས་བདག་ཉིད་ཆེན་པོ་འདི་ཞིང་འདི་བས་ཞིང་ཁམས་གཞན་དུ་འགྲོ་དོན་ཆེ་བར་དགོངས་ནས་གཞན་དུ་འབྱོན་པ་དང་ཉེ་བ་སྟག་ལོ་ཟླ་བ་དགུ་པ་ལ་འཚལ་པས་ར་ག་བྲག་ཏུ་སྤྱན་དྲངས་ཏེ་འདོད་ཆོས་འགའ་ཞུས་པས། དེའི་སྐབས་ཀྱི་ཐོ་རངས་ཀྱི་ཆ་ཅིག་ལ། རྗེ་ཉིད་ཀྱི་མནལ་ལམ་དུ་དགའ་ལྡན་ནས་ཡོང་ཟེར་བའི་ལྷའི་བུ་རྒྱན་དང་བཅས་པ་མང་པོས་རོལ་མོ་ལ་སོགས་པ་མཆོད་པའི་བྱེ་བྲག་བསམ་གྱིས་མི་ཁྱབ་པ་དང་བཅས་ཏེ། རིན་པོ་ཆེའི་ཁྲི་ཡངས་ཤིང་རྒྱ་ཆེ་བ་རྒྱན་དཔག་ཏུ་མེད་པས་སྤྲས་པ་ཅིག་ཁྱེར་བྱུང་ནས།
དགའ་ལྡན་དུ་གདན་འདྲེན་པ་ཡིན་ཟེར་བའི་སྣང་བ་ཅིག་བྱུང་ནས། དེས་རྐྱེན་བྱས་བྱམས་མགོན་ལ་མོས་པ་དྲག་པོ་ཅིག་སྐྱེས་པས། མཇལ་སྤྲོ་བའི་འདུན་པས་ཉིད་ཀྱིས་ཀྱང་འབྱོན་པར་ཞལ་གྱིས་བཞེས་པ་སྙམ་མཛད་པ་ཞིག་བྱུང་གསུང་བར་གྲགས་ཤིང་། དེ་ནས་ཆོས་རྫོང་དུ་འབྱོན་པའི་ལམ་དུ་སློབ་དཔོན་ཡོན་ཏན་རྒྱ་མཚོ་བ་སྙུང་བ་སྦང་འདེག་གི་གྲལ་དབུས་ལ་གསང་ཕུར་གདན་དྲངས་པའི་དུས་སུ་ཆ་པའི་སྐུ་འབུམ་དང་མཇལ་ནས། ད་ལན་ཁོང་གིས་བོས་པ་འདིས་གོ་བཅད། དེ་མིན་ཆ་པའི་སྐུ་འབུམ་དང་མི་མཇལ་བར་འདུག་གསུངས་ནས་མཉེས་ཚོར་ཆེན་པོ་མཛད། དེ་ནས་ཆོས་རྫོང་དུ་ཕེབས་པའི་ཚེ་བླ་མ་གཞོན་ནུ་རྒྱལ་བས་མཇལ་བ་ལ་བྱོན་པས། ཆོས་རྗེའི་ཞལ་ནས། ཞག་འགའ་བཞུགས་མཛོད་གསུང་གླེང་འདྲ་ཡང་ཡོད་ཅིང་། ཡང་ཡང་ཨེ་འཕྲད་མི་ཤེས་གསུངས་ཏེ་ཟླ་གཅིག་ཙམ་བཞུགས་པའི་སྐབས་སུ་ཤིན་ཏུ་དགེས་པའི་གསུང་གླེང་མང་པོ་ཞིག་མཛད།
ཁྱད་པར་ཆོས་རྗེའི་ཞལ་ནས་བདེ་བ་ཅན་ན་ས་ཆེན་ཡབ་སྲས་ཀྱང་བཞུགས་པས། རང་རེས་ཀྱང་སྔ་ཕྱི་ཐམས་ཅད་དུ་བདེ་བ་ཅན་དུ་སྐྱེ་བར་སྨོན་ལམ་བཏབ་པ་ཡིན་ནའང་། བྱམས་ཆོས་འདི་རྣམས་ལ་ཐོས་བསམ་བྱས་པའི་མཐུས་ཡིན་ནམ། ཁ་རྩང་ར་ག་བྲག་ཏུ་ལྟས་འདི་ལྟ་བུ་བྱུང་ཞེས་རྒྱུ་མཚན་དང་བཅས་ནས་གསུངས་ཏེ། དེ་ནས་བློ་འགྱུར་བ་ཞིག་བྱས་ནས་ངེས་འབྱུང་ཡང་ཆེར་སོང་བས་བསྐུལ་ཏེ་དགེ་སྦྱོར་ཡང་འཕེལ་བར་བྱུང་། རྨི་ལམ་དུ་ཞིང་ཁམས་སྦྱོང་བ་ལ་སོགས་པ་སྔར་རེ་འཐད་ཡོད་པ་ལ། བར་སྐབས་སུ་བྱེད་པ་མ་བྱུང་ཡང་། ཁ་རྩང་ནས་རྩོལ་མེད་དུ་སྔར་ལས་ཀྱང་གསལ་ཙམ་བྱུང་། ད་ངའང་ཡུན་རིང་མི་སྡོད་པས་ན་ནིང་དགོས་ཟེར་བའི་ཀྱེ་རྡོར་ནས་གླིང་མའང་ད་ལན་བྱས་པ་འཐད་གསུངས་ནས་གནང་། བླ་མ་གོང་མའི་དུས་མཆོད་ཀྱི་སྒྲུབ་མཆོད་དེ་ང་རང་ཡོད་པ་ད་ལན་འདིར་བྱེད་རྩིས་སུ་ཡོད་པས་ཁྱེད་ཀྱང་བཞུགས་གསུངས་པ་དང་།
དེར་བླ་མ་གཞོན་ནུ་རྒྱལ་བ་ཐུགས་ཤིན་ཏུ་མ་བདེ་ནས། ཆོས་རྗེ་ཉིད་ད་དུང་བསྟན་པ་དང་སེམས་ཅན་ལ་དགོངས་ནས་ཡུན་རིང་དུ་བཞུགས་པའི་སྐུ་རིམ་དང་རྟེན་འབྲེལ་ཐུགས་ལ་འདོགས་པར་ཞུ་ཞུས་པས། ད་ལོ་ཡང་མང་པོ་སོང་། རིམ་གྲོ་ཡང་གང་ཡོད་བཏང་ཟིན། ས་སྐྱའི་བླ་མ་གོང་མའི་སྐུ་འབུམ་དེ་རྣམས་ལ་ཞིག་བཟོས་ཤིག་བྱེད་སྙམ་པ་ཡོད་ནའང་མ་གྲུབ། དེ་མ་གཏོགས་གཞན་བློའི་ལྷག་མ་ལུས་པ་མེད་ཅེས་པ་ལ་སོགས་པ་ཞིང་གཞན་དུ་འབྱོན་པའི་གསུང་མང་པོ་ཞིག་གསུངས་ཤིང་། དེ་ནས་ཟླ་བ་བཅུ་གཅིག་པ་ལ་འཇང་གི་གཙུག་ལག་ཁང་དུ་བླ་མ་གོང་མའི་དུས་མཆོད་ལ། དུས་འཁོར། རྡོར་དབྱིངས། བདེ་ཀྱེ་ལ་སོགས་པ་གསང་སྔགས་ཟབ་མོའི་སྒྲུབ་མཆོད་དཔོན་སློབ་དུ་མས་ཞག་དགུའི་བར་དུ་བསྒྲུབས་ནས།
དེ་གྲུབ་པ་ན་ཐུགས་ཤིན་ཏུ་དགེས་ཏེ། འོ་དེས་རང་རེའི་བྱ་བ་ཐམས་ཅད་རྫོགས་པར་གྲུབ་པ་ཡིན་གསུངས། དེ་ནས་ཡོས་ལོ་ཟླ་བ་གསུམ་པ་ལ་བབས་པ་ན། ཆོས་རྗེ་ཉིད་ལ་རྩེ་གཅིག་པའི་དད་པ་དང་ལྡན་པ་རྒྱ་མ་དཔོན་གྲགས་ཞེས་པས་ཞུ་བ་པོ་མཛད་དེ། དུས་འཁོར་གྱི་དབང་ཡོངས་རྫོགས་ཞུས་པ་ན་གནང་བར་ཞལ་གྱིས་བཞེས་ཏེ། ཆོས་རྗེའི་ཞལ་ནས་ཕྱིས་ཆོ་ག་བྱེད་པ་མི་འོང་པས། སྔར་གསོལ་བ་འདེབས་པའི་ཕྱོགས་ཕྱོགས་ཀྱི་དགེ་བཤེས་རྣམས་ལ་ཡང་འཕྲོད་ཐོང་ཁོང་རྣམས་ལ་ཕྱོགས་གཅིག་ཏུ་བྱེད་གསུངས་ནས། དེ་ནས་དབུས་ཀྱི་སྡོམ་བརྩོན་སྡེ་སྣོད་འཛིན་པ་ཆེན་པོ་དུ་མ་ལ་དུས་ཀྱི་འཁོར་ལོ་སྐུ་གསུང་ཐུགས་ཡོངས་རྫོགས་བདག་པོ་ཆེན་པོ་རྡོ་རྗེ་སློབ་དཔོན་གྱི་དབང་དང་བཅས་པ་གནང་ནས། ཆོས་རྗེའི་ཞལ་ནས། འོ་ཡང་ཡང་ཆོ་ག་བྱེད་པ་མི་ཡོང་བས་ཁྱེད་རྣམས་ལ་སྐད་བཏང་བ་ཡིན་ཅིང་།
རྒྱ་གར་གྱི་དཀྱིལ་ཆོག་སོ་སོ་དང་། བོད་ཀྱི་ར་འབྲོ་ལ་སོགས་པའི་བླ་མ་རྣམས་ཀྱི་བཞེད་སྲོལ་རྣམས་ཀྱང་མ་འདྲེས་པར་བྱས་པས་རང་གཞན་གྱི་དོན་རྒྱ་ཆེ་བར་བསྒྲུབ་མཛོད་གསུང་བའི་ཞལ་ལྟ་ཡང་གནང་། དེའི་སྐབས་སུ་ཡང་ནམ་མཁའ་ལ་མེ་ཏོག་གི་ཆར་ཆེན་པོ་ཡང་བབས། དེ་ནས་ཚེས་བཅུ་དགུའི་ཉིན་འཇང་ཡུལ་དུ་བཞུགས་པའི་ནུབ་མོ་མནལ་ལམ་དུ། མི་མ་ཡིན་གྱི་གཟུགས་མང་པོ་ཅིག་སྐུ་མདུན་དུ་བྱུང་ནས་གྲལ་འདྲ་བ་ཅིག་བྱས་ནས། ངེད་རྣམས་ལ་ཞུ་རྒྱུ་ཅིག་ཡོད་ཟེར་ཞིང་། དེའི་ནང་གི་བུད་མེད་ཅིག་ལ་ཁྱེད་ཀྱིས་ཞུ་བ་གྱིས་ལ་འདི་ནས་གཞན་དུ་མི་འབྱོན་པར་གསོལ་བ་ཐོབ་ཅེས་ཟེར་ཞིང་འདུག་པ་ཞིག་བྱུང་བ་ལ། བུད་མེད་དེ་རང་ཆོས་རྫོང་གི་གཞི་བདག་མ་དེ་ཡིན་པའི་རིགས་སུ་འདུག་གསུངས་པ་ལ། ཆེན་པོ་དགེ་སློང་པས་དེ་ལྟར་ན་ད་དུང་ཡང་བྱོན་པ་མི་འཐད་ལགས་སམ་ཞུས་པས། ཆོས་རྗེའི་ཞལ་ནས་དེ་ལ་ཕྱིན་པ་དང་བསྡད་པ་ལ་ཁྱད་མེད་གསུངས།
དེའི་ཚེ་སྔར་དུས་འཁོར་གྱི་དབང་གནང་བ་ནས་བཟུང་སྐུ་ཅུང་ཟད་སྙེལ་བ་ཞིག་ཡོད་པ་ན། སྙེ་ཐང་དུ་ཇོ་བོའི་སྐུ་འབུམ་ལ་ཕྱག་དང་མཆོད་པ་མང་པོ་མཛད། ལམ་དུ་འོ་ཤང་རྡོའི་གཙུག་ལག་ཁང་གཟིགས་པ་ལ་ཡང་ཕྱག་མཆོད་མང་པོ་མཛད་དེ་རིམ་གྱིས་བསམ་ཡས་སུ་བྱོན་ཏེ། དེའི་ལམ་བར་དུ་སྔར་ཕར་ཕྱིན་གྱི་ཊཱི་ཀ་ལུང་ཞུ་བའི་དགེ་བཤེས་འགའ་ཞིག་ལ་ཡང་སྐུ་ཁམས་ཀྱིས་མི་ལྕོགས་བཞིན་དུ་དེའི་ལུང་ཡང་གནང་ཞིང་། དེ་ནས་བསམ་ཡས་སུ་མཁན་པོ་བོ་དྷི་ས་ཏྭཱི་དབུ་ཐོད་ཀྱི་དྲུང་དུ་ཕྱག་མཆོད་དང་སྨོན་ལམ་འདེབས་པ་ལ་སོགས་པ་ཉིན་རེ་བཞིན་མཛད་པས། དྲུང་ན་གནས་པ་རྣམས་ཀྱིས་མ་བཟོད་པར་འདི་ཙམ་གྱིས་ཕྱག་མཆོད་སྐུས་མི་ལྕོགས་ཚུལ་ཞུས་པས། ད་ལྟ་ཕྱག་འཚལ་ནུས་རིང་ལ་མ་བྱས་ན། ད་རང་འཚལ་མི་ཐུབ་པ་མྱུར་དུ་ཡོང་བའི་ཉེན་ཡོད་གསུངས་ནས། གསན་དུ་མ་འདོད་པར་ཕྱིས་སྐུ་ཤེད་ཡེ་མེད་པར་ཕྱག་འཚལ་བའི་ནུས་པ་མེད་པའི་སྐབས་སུ་ཡང་དབུ་དུད་པ་རེ་མཛད་ནས་ཕྱག་གི་ཚུལ་དང་། སྨོན་ལམ་འདེབས་པ་སོགས་ཉིན་རེ་བཞིན་ཇི་སྲིད་མ་གཤེགས་ཀྱི་བར་དུ་མཛད།
དེ་ནས་ཟླ་བ་བཞི་པའི་ཚེས་ཉི་ཤུ་སྐོར་ཅིག་ན། ཡང་ཆོས་རྗེའི་གསུང་གིས་དགེ་བཤེས་རྒྱལ་བཟང་ལ། མདང་ལྷའི་ཆ་བྱད་མང་པོ་གདུགས་དང་རྒྱལ་མཚན་ལ་སོགས་པ་མཆོད་པའི་བྱེ་བྲག་མང་པོ་དང་བཅས་ཏེ་རིན་པོ་ཆེའི་ཁྲི་ཅིག་ཁྱེར་བྱུང་ནས་དགའ་ལྡན་དུ་བླ་མ་གདན་འདྲེན་པ་ཡིན་ཟེར་ནས་ཡུས་ཆེ་བ་ལྟར་འདུག་པའི་སྣང་བ་ཅིག་བྱུང་། ཁ་སིང་ཡང་འདི་འདྲ་བ་བྱུང་། ཅུང་ཟད་མི་འདྲ་བའི་ཁྱད་པར་རོལ་མོའི་སྒྲ་བསམ་གྱིས་མི་ཁྱབ་ཅིང་ཡིད་འཕྲོག་པར་བྱེད་པ། བལ་པོའི་རོལ་མོས་ཀྱང་བརྒྱའི་ཆར་ཡང་ཉེ་བར་མི་ཕོད་པ་ཅིག་འདུག་ཅིང་། དེ་ད་དུང་ལྷང་ལྷང་འདུག་གསུངས་པ་དང་། དེར་དགེ་བཤེས་རྒྱལ་བཟང་གི་རྣམ་རྟོག་ལ་དེ་རང་བཟང་རྒྱུ་མེད་སྙམ་བློ་ཤིན་ཏུ་མ་བདེ་ནས། ཁ་རྩང་ནས་སྐུ་ལ་ཡར་སྐྱེད་དུ་མངོན་པའང་ཡེ་མ་བྱུང་། འཚོ་བྱེད་མཁས་པ་ཞིག་བོས་ཏེ་གསོལ་སྨན་འདྲ་ཞུ་བ་དང་།
སྐུ་རིམ་མ་ཆུང་ཙམ་ཅིག་ཀྱང་བསྒྲུབ་པའི་ཞལ་ཏ་གནང་བ་ཞུ་ཞུས་པས། རྗེའི་ཞལ་ནས་དྭང་ཁ་མི་བདེ་བས་ཤེད་ཆུང་ཙམ་མ་གཏོགས། ལུས་ལ་ན་ཚ་མེད་ཅིང་སེམས་ལྷག་པར་བདེ། དགེ་སྦྱོར་ཡང་འཕེལ་བར་བྱུང་བས་ཤིན་ཏུ་སྐྱིད་པར་བྱུང་། ཁ་སིང་དུ་འདུན་པ་བཏང་ཚར་ཞིང་ཁས་བླངས་ཀ་འདྲ་ཅིག་བྱས་པ་དེའང་རྟེན་འབྲེལ་དུ་སོང་བ་ཡིན་འདུག་པས། སྨན་དཔྱད་དང་རིམ་གྲོ་བྱས་ཀྱང་མི་ཕན། ཁྱོད་ཅུང་བློ་ཐུབ་པས་ལབ་པ་ཡིན། གཞན་ལ་མ་ལབ་སོ་སོད་པ་རང་དགེ་སྦྱོར་འཕེལ་བ་ཡོང་གིན་འདུག་པས། སུས་ཀྱང་མི་ཚོར་བའི་ས་འགོལ་བ་ཅིག་ཏུ་རང་རེ་གསུམ་ཙམ་ཞིག་ཕྱིན་ཏེ་མ་ཚོར་བ་བསྡད་ན་རང་འཐད་པ་འདུག་སྟེ་མི་ཉན་ཡོང་གསུངས། དེར་དགེ་བཤེས་པས་དེ་བཞིན་མཛད་ན་བདག་ཅག་རྣམས་ལ་ཁ་ཅག་ཆེན་པོ་མཆི་བས།
ཅིས་ཀྱང་གསོལ་སྨན་དང་སྐུ་རིམ་ཐུགས་ལ་འདོགས་པར་ཞུ་ཞུས་ཤིང་། སྤྱིར་ཡང་ལོ་འདི་ལ་ཕྱོགས་ཀུན་གྱི་མོ་དང་། རྩིས་དང་། ལྟས་མཁན་དང་། རྨི་ལྟས་དང་། པྲ་ལ་སོགས་པ་ཐམས་ཅད་ལ་བོད་ཀྱི་གཙུག་གི་རྒྱན་དུ་གྱུར་པའི་ས་སྐྱ་འཁོན་གྱི་གདུང་བརྒྱུད་གཅིག་ལ་ད་ལོ་དོག་ཆ་ཆེན་པོ་ཡོད། ཆོས་རྗེ་ཉིད་ཡིན་ནམ་མིན་ནམ་ཞེས་ཟེར་ཞིང་ཐེ་ཚོམ་དུ་གྱུར་པས་ཅུང་ཟད་ཡིད་མི་བདེ་ཞིང་། ལ་ལས་ཡིན་པར་ངེས་ཀྱང་གསལ་པོ་སྨྲ་མི་ནུས་པར་སེམས་མྱ་ངན་གྱིས་གཟིར་ལ། གཡས་རུ་བྱང་གི་སྤྱི་མཚོ་སྐྱ་མོའི་མཚོ་སྒོ་ཡང་སྐྱ་བོ་ཁ་གདངས་ལ་ཟུག་པ་དང་། མང་མཁར་གྱི་ལུང་པ་ན་ཡོད་པའི་སྐུ་འབུམ་ཅིག་གི་དྲུང་དུ་མ་ཎིའི་སྒྲུབ་པ་བྱས་པ་ན།
མཆོད་རྟེན་གྱི་བ་ཐག་ལ་ཤ་ཆེན་བབས་ན་འཁོན་གྱི་གདུང་བརྒྱུད་རྩོད་མེད་རེ་འགྲོངས་པ་ཡིན་པ་ལ། མཚོ་སྒོ་ཡང་དེར་ཟུག་ཅིང་ཤ་ཆེན་ཡང་བབས་པས་གདུང་བརྒྱུད་ཅིག་ལ་ངན་ཞེས་ཀུན་གྱིས་གླེང་བ་ཅིག་བྱུང་ཞིང་། མ་ཎིའི་སྒྲུབ་པ་བྱས་པས་ལུང་བསྟན་འབྱུང་བའི་སྐུ་འབུམ་ནི་དིང་སང་བྲག་ཤོད་མ་ཎིར་གྲགས་པ་འདིའོ། ། དེ་ནས་ཟླ་བ་ལྔ་པའི་ཉི་ཤུ་སྐོར་ན་ཆོས་རྗེའི་གསུང་ལས། ད་རང་ཐོ་རངས་མཁན་ཆེན་བུ་སྟོན་པ་དང་རྡོ་རྗེ་རྣལ་འབྱོར་མ་བྱོན་ནས་མཁན་ཆེན་པའི་ཞལ་ནས། འདི་རང་མཁའ་སྤྱོད་ཡིན་ནོ་གསུངས་པའི་སྣང་བ་ཅིག་བྱུང་གསུངས། ཡང་ཆེན་པོ་དགེ་སློང་པས་གཟིགས་སྣང་ཅིག་རྒྱུན་དུ་ཡོད་པའི་རྣམ་པ་ཅིག་གདའ་བ་ཅི་འདྲ་ཞིག་གདའ་ཞུས་པས། ཆོས་རྗེ་པས་ཕྱག་གི་སོར་ཚིགས་ལ་ཚོད་མཛད་ནས་འདི་ཙམ་པའི་ཚོད་ཀྱི་དེ་བཞིན་གཤེགས་པའི་སྐུ་གཟུགས་ཀྱིས་ནམ་མཁའ་ཁེངས་འདུག་གསུངས་པ་ལ། ཁོང་གིས་དེ་རྣམས་ཐུགས་དམ་གྱི་ལྷ་ཚོགས་ལགས་སམ་ཞུས་པས། ཆོས་རྗེའི་ཞལ་ནས་དེ་མིན་ཁོང་ཚོ་ཁ་སིང་ནས་བྱོན་ཚར།
རང་རེས་བློ་ཁེལ་ན་དཀོན་མཆོག་གིས་མི་བསླུ་བ་ངེས་པར་འདུག་གསུངས། དེ་ནས་ལོ་ཙཱ་བ་ནམ་མཁའ་བཟང་པོས་གསོལ་སྨན་འདྲ་ཕུལ་ཏེ། ཆོས་རྗེའི་དྲུང་ན་ཡོད་པའི་དུས་སུ། ཞག་ཁ་ཅིག་ཉིན་མཚན་ཀུན་ཏུ་ཆོས་རྗེ་ཉིད་ལྟ་སྟངས་ལ་འབྱམས་འགྲོ་བ་ཅིག་འདུག་པ་མཐོང་བས། དྲུང་པ་མནལ་དུ་སོང་བ་མ་ལགས་སམ་ཞུས་པས། དེ་མིན་དག་པའི་སྣང་བ་འདྲ་ལ་འབྱམས་པ་ཡིན་གསུངས་པ་དང་། ཁོང་གིས་དེ་རྣམས་ཇི་ཙམ་ནས་བྱུང་ལགས་ཞུས་པས། ཕྱག་གཡོན་པ་བཏེག་མཛད་ནས་ཁ་སིང་སྔ་མོ་ནས་བྱུང་གསུངས་པའི་བརྡ་ཅིག་མཛད་ཅིང་། གཞན་ཡང་དེར་ཞུས་ན་ངོ་མཚར་བ་མང་པོ་གསུངས་པའི་རིགས་སུ་འདུག་ཀྱང་སྐུ་ཤིན་ཏུ་དུབ་པས་ཁོང་གིས་ཞུ་མ་སྤོབས་ཞེས་གྲགས་ལ། དེ་ནས་ཉི་ཤུ་གཉིས་ཀྱི་སྔ་དྲོ་དགེ་བཤེས་རྒྱལ་བཟང་གིས།
ད་རང་གསོལ་བ་བཏབ་ཀྱང་མི་ཐེབས་པ་འདུག་པས་ཞལ་ཏའི་བཀའ་ཆེམས་ཞིག་ཐུགས་ལ་འདོགས་པར་ཞུ་ཞུས་པས། དེ་ཐམས་ཅད་འཁྲུལ་སྣང་ཡིན་པས་དགོས་པ་མེད་གསུངས་ནས་མ་གནང་། སླར་ཡང་ནན་གྱིས་ཞུས་པ་ན། འོ་ན་རུང་གསུངས་ནས་དྲུང་ན་གནས་པ་ཀུན་ལ་འདི་ཕྱིར་ཕན་པའི་བསླབ་བྱ་དུ་མ་ཞིག་དང་། ཁྱད་པར་དུ་ངས་ལོ་བཅུ་བདུན་པ་ལ་རབ་ཏུ་བྱུང་ནས་ད་ལྟ་ཕན་ཆད་ལ་འདུལ་ཁྲིམས་འདི་ལ་ཤིན་ཏུ་ཡིད་ཆེས་པར་ཡོད་པས། ང་ལ་རབ་ཏུ་བྱུང་བ་དང་བསྙེན་པར་རྫོགས་པ་ཐམས་ཅད་ཡིད་ཆེས་བརྟན་དུ་རུང་བ་ཡོད་ཅེས་ནན་ཏན་དུ་གསུངས་ཤིང་། གཞན་ཡང་ཐུགས་དགོངས་ཀྱི་སྙིང་པོ་གདན་ས་ཆེན་པོར་བླ་མ་གོང་མའི་དུས་མཆོད་རྣམས་མ་ཆག་པར་སྒྲུབས་ཞེས་གསུངས་ཤིང་། དེ་ནས་ཉེར་གསུམ་གྱི་སྔ་དྲོའི་དུས་སུ་གསོལ་ཇ་བ་བསོད་ནམས་འཕེལ་གྱིས་གསོལ་འཇམ་ཞིག་ཞུ་བར་ཕྱིན་པའི་ཚེ། སྐུ་ཉམ་ཤིན་ཏུ་ཆུང་བར་སོང་བ་མཐོང་ནས། ད་དོ་སྲོད་ཙམ་ལས་མི་བཞུགས་པ་འདྲ་སྙམ་སེམས་ཁོང་དུ་ཆུད་ནས་ཞལ་རས་ལ་ཅུང་ཟད་ཅིག་བལྟས་པས།
ཆོས་རྗེའི་ཐུགས་ཀྱིས་མཁྱེན་ནས། ད་དུང་ཞག་གསུམ་མི་སྐྱོན་པ་ཡོད་གསུངས། དེ་ནས་ཟླ་བ་དེ་ཁའི་ཉི་ཤུ་ལྔའི་སྔ་དྲོ་དྲུང་ན་གནས་པ་རྣམས་ཀྱིས་གསོལ་བ་སོགས་ལ་ནན་ཇི་ཙམ་ཞུས་ཀྱང་། འོ་དེ་རིང་ཡེ་མི་བཟའ། སང་ནས་ཁྱེད་རྣམས་གང་ཟེར་ཟོས་པས་ཆོག་གསུངས་ནས་གཏན་གསན་དུ་མ་འདོད། དེ་ནས་ཟླ་བ་དྲུག་པའི་ཉི་ཤུ་ལྔའི་སྔ་དྲོ་ས་ཆེན་པོ་འདི་ཡང་རབ་ཏུ་གཡོས། ནམ་མཁའ་ལས་སྒྲ་དང་རོལ་མོའི་སྒྲ་ཡང་མང་དུ་གྲག་ཅིང་།

ཁྱད་པར་སྐྱིད་སྨད་ཕྱོགས་ན་གནས་པ་ཐམས་ཅད་མཐུན་སྣང་དུ་གྲུབ་པར། བསམ་ཡས་ཀྱི་ཐད་ཀ་ཙམ་དུ་ཡིད་གདུང་བར་བྱེད་པའི་སྒྲ་ཞིག་གསལ་བར་ཐོས་པས་སྐྱེས་བུ་ཆེན་པོ་དེ་མི་བཞུགས་པའི་ལྟས་སུ་གོ་ཞིང་། གཞན་ཡང་དེའི་ཉིན་སྔོན་ཆད་སུས་ཀྱང་ཚོར་མ་མྱོང་བའི་དྲི་ཞིག་ཀྱང་ཀུན་གྱི་མཐུན་སྣང་དུ་གྲུབ་པར་ཚོར་བར་བྱུང་སྟེ། དེ་ནས་ཉི་ཤུ་ལྔའི་ཉི་མ་ཕྱེད་ཙམ་ལ་མཆོད་པ་དང་གཏོར་མ་བཟང་པོ་ཤོམ་གསུངས་པ་ལ། དྲུང་ན་གནས་པ་རྣམས་ཀྱིས་བཀའ་བཞིན་བཤམས་པས། སྔགས་དང་། ཕྱག་རྒྱ་དང་། ཏིང་ངེ་འཛིན་གྱི་བྱིན་རླབས་རྒྱས་པར་མཛད། ཡི་དམ་མང་པོ་ལ་སྔགས་དང་ཕྱག་རྒྱ་མང་པོ་མཛད་ནས་ཕུལ་ཏེ། གསོལ་འདེབས་དང་སྨོན་ལམ་མང་པོ་ཞིག་མཛད་ནས་དགོངས་མོའི་ཆ་ལ་བབས་པ་ན། དོ་ནུབ་མར་མེ་གསལ་པོ་གྲབས་ཀྱིས་ཁྱེད་རྣམས་ལ་བྲེལ་བ་ཅིག་ཡོང་ཉེན་ཡོད་གསུངས་ཤིང་ཇི་སྲིད་སྙུང་བའི་ཚེ་ཡང་ཐུགས་དམ་གྱི་རིམ་པ་རྣམས་ཆག་པའི་སྐབས་མ་མཆིས་ཤིང་།
ཁྱད་པར་ཉེར་ལྔའི་དགོངས་ཕྱོགས་ཀྱི་ཚེ་རྒྱུན་གྱི་ཐུགས་དམ་གྱི་རིམ་པ་རྣམས་དང་། བསྙེན་པའི་རིམ་པ་རྣམས་ཕྱག་གིས་ཕྲེང་བ་འཛིན་པའི་ཤུགས་མེད་བཞིན་དུ། དྲུང་ན་གནས་པ་རྣམས་ཕྲེང་བའི་སྣེ་མོ་དང་གྲངས་འཛིན་དུ་བཅུག་ནས་ཡོངས་སུ་རྫོགས་པར་མཛད། དེ་ནས་བསྐྱེད་རྫོགས་ཀྱི་ཉམས་ལེན་ཐུན་མོང་མ་ཡིན་པ་ཐུགས་རྒྱུད་ལ་འབྱོངས་པའི་རྣལ་འབྱོར་པ་རྣམས་ནི་འདའ་ཁ་མ་ལ་བབས་པ་ན། འཆི་ཁའི་འོད་གསལ་སྣ་ཚོགས་འཆར་བས་གསལ་བཏབ་ཅིང་དྲན་བླངས་ནས། ལྷན་ཅིག་སྐྱེས་པའི་ཡེ་ཤེས་རང་རིག་ཅིང་འགྱུར་བ་མེད་པའི་བདེ་བའི་ཡེ་ཤེས་ཁྱད་པར་ཅན། ལྷ་དང་མིའི་བདེ་བའི་བཅུ་དྲུག་གི་ཆར་ཡང་མི་ཕོད་པའི་བདེ་བ་ཆེན་པོ་རྣམ་པར་མི་རྟོག་པ་སེམས་རྒྱུད་དུ་འཁྲུངས་ནས། སྔར་འདྲིས་ཀྱི་མི་དང་འཕྲད་པ་ལྟར་འོད་གསལ་མ་བུ་ངོ་འཕྲོད་དེ་ཇི་ལྟར་ཆུ་ལ་ཆུ་བཞག་པ་དང་། མར་ལ་མར་བཞག་པ་ལྟར། དངོས་པོ་ཀུན་དབྱེར་མེད་བདེ་བ་ཆེན་པོར་རོ་གཅིག་ཏུ་འདྲེས་པའི་ཟུང་འཇུག་རྡོ་རྗེ་འཆང་གི་སྐུར་མངོན་པར་བྱང་ཆུབ་པར་འགྱུར་ཞེས་མདོ་རྒྱུད་མང་པོ་ནས་གསུངས་པ་དེ་ཉིད་བདག་ཉིད་ཆེན་པོ་འདི་ལ་འཁྲུངས་ཏེ།
དེ་ཡང་སྐབས་དེར་དྲུང་ན་གནས་པ་རྣམས་ཀྱིས་གཟིམས་མལ་ཅུང་ཞིག་འཆོས་པར་བརྩམས་པ་ན། ཆོས་རྗེའི་ཞལ་ནས། འདི་ཁ་རང་ལ་བཞག་པས་ཡོང་བ་འདུག འདི་འདྲའི་བདེ་བ་མི་འགྱུར་བའི་བདེ་བ། སྟོང་པའི་བདེ་བ། འཛག་མེད་ཀྱི་བདེ་བ་ཞེས་སོགས་དང་། རྡོ་རྗེའི་ཚིག ཐིག་ལེ་སྟོང་པ། འགྱུར་མེད་དྲུག དབུ་མའི་ཐིག་ལེ།
སྟོང་པ་ཉིད་ཀྱི་ཐིག་ལེ་ཞེས་སོགས་བརྡའི་ཚིག་མང་པོ་གསུངས་ཤིང་། དེ་ནས་ས་སྲོས་ཀྱི་དུས་སུ་དྲུང་ན་གནས་པ་ཀུན་ལ་ཁྱེད་རྣམས་རེ་ཞིག་གཞན་དུ་སོང་གསུངས་པས། གཞན་རྣམས་སོང་ཆེན་པོ་དགེ་སློང་བྱ་བས་སྐུའི་སྟ་ཟུར་ནས་བརྟེན། དགེ་བཤེས་རྒྱལ་བཟང་གིས་ཞབས་དྲུང་དུ་འདུག་པ་ན། འོ་ད་རན་བྱུང་གསུངས་ནས་བཞེངས་པའི་གྲབས་ཤིག་མཛད་པ་ན། ཁོང་རྣམས་ཀྱིས་སེར་མ་འདྲ་ཡོང་བ་ལགས་སམ་ཞུས་པས། མིན་ང་རང་ལ་རྒྱུས་ཤིག་བདོག་ཅོག་གེ་མ་རེག་པར་ཞོག་གསུངས་ནས་ཕྱག་གཉིས་ཐུགས་ཀར་བསྣོལ་བའི་གྲབས་མཛད་བཞིན་པའི་མུ་ནས་ཞི་བའི་དབྱིངས་སུ་ཆོས་སྐུའི་ངང་དུ་བསྡུ་བར་མཛད་ནས་སྐུ་ཚེ་འདིའི་མཛད་པ་རྫོགས་པར་དགོངས་ཏེ། ལེ་ལོ་ཅན་རྣམས་བརྩོན་འགྲུས་ལ་བསྐུལ་བ་དང་། རྟག་འཛིན་ཅན་རྣམས་ངེས་འབྱུང་བསྐྱེད་པའི་ཕྱིར་དུ་དགུང་ལོ་དྲུག་ཅུ་རེ་བཞི་བཞེས་པ་ཤིང་མོ་ཡོས་ཀྱི་ལོ་ཟླ་བ་དྲུག་པའི་ཉི་ཤུ་ལྔའི་སྲོད་ཡོལ་བའི་དུས་སུ་ངོ་མཚར་བའི་ལྟས་དུ་མ་དང་བཅས་ཏེ་གཟུགས་ཀྱི་སྤྲུལ་པའི་སྐུ་དེ་ཉིད། བཅོམ་ལྡན་འདས་མགོན་པོ་བྱམས་པའི་དྲུང་དགའ་ལྡན་ཆོས་ཀྱི་ཕོ་བྲང་དུ་ལྷའི་ཚོགས་དཔག་ཏུ་མེད་པས་བསུ་བས་གདན་དྲངས་ཏེ་གཤེགས་པའི་ཚུལ་བསྟན་ཏོ།
དེ་ནས་གཤེགས་རྫོང་གི་ཆོས་འཁོར་སོགས་ཀྱི་སྐབས་སུ་ཡང་ངོ་མཚར་བའི་ལྟས་དུ་མ་བྱུང་བར་གྲགས་ཤིང་། ལྷག་པར་སྐུ་གདུང་ཞུགས་ལ་ཞེན་པ་ནམ་མཁའ་ལ་འཇའ་ཚོན་སྣ་ཚོགས་འཁྲིགས་ཤིང་། མེ་ཏོག་གི་ཆར་ཡང་ཞག་མང་དུ་བབས་ཏེ། དབུ་ཐོད་རིལ་པོ་མ་ཉམས་པར་ཞལ་ས་སྐྱ་ཕྱོགས་སུ་གཟིགས་ནས་བྱོན་པ་དང་། དེ་ནས་གདུང་གདན་ས་ཆེན་པོ་འདིར་གདན་དྲངས་ཏེ་གང་དུ་ཕེབས་པའི་སར་འཇའ་ཚོན་འཁྲིགས་ཤིང་། ལྷག་པར་ས་སྐྱར་ཕེབས་པའི་ཉིན་མེ་ཏོག་ཁ་དོག་སྣ་ཚོགས་པ་རྒྱ་ཆེ་ཆུང་ལག་པའི་ཐལ་མོ་ཙམ་པ་ལ་ཡུ་བ་ཕྲ་མོ་དང་བཅས་པ། སྡོན་ཆད་སུས་ཀྱང་མཐོང་མ་མྱོང་བའི་ངོ་མཚར་བ་དུ་མ་ཞིག་བྱུང་བ་སྐྱེ་བོ་ཀུན་གྱིས་མངོན་སུམ་དུ་མཐོང་བར་གྱུར་ཅེས་ཀྱང་གྲགས་ཤིང་། དེ་ནས་དབུ་ཐོད་རིལ་བུ་ནང་རྟེན་བྱམས་པའི་སྐུ་ཆེན་པོའི་ནང་དུ་བཞུགས་སུ་གསོལ་ཏེ་བྱིན་རླབས་ཀྱི་གཟི་འོད་འབར་བས་ཐུགས་ཀར་མར་སྦྱར་བ་ན་དེ་མ་ཐག་འཇུ་བ་ལ་སོགས་པ་ཡིད་ཆེས་ཀྱི་གནས་སུ་གྱུར་པ་ལྷ་མིའི་མཆོད་པའི་རྟེན་དུ་དེང་སང་ཡང་རིན་ཆེན་སྒང་ན་བཞུགས་པ་འདི་ཡིན་ཞིང་། དེ་ལྟ་བུའི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཞེས་ཡོངས་སུ་གྲགས་པ་འདིའི་གཞི་ཐོག་གི་གོ་སར་བཞུགས་ནས་གདན་ས་ཡང་ལོ་མང་དུ་མཛད་ཅིང་། འདི་ཉིད་དགུང་ལོ་དྲུག་ཅུ་རེ་བཞི་པ་ཤིང་མོ་ཡོས་ལོ་ལ་གཤེགས་པ་ཡིན་པར།
དེ་ཉིད་ཀྱི་དངོས་སློབ་ལོ་ཆེན་བྱང་ཆུབ་རྩེ་མོ་དང་། ཀརྨ་བྱམས་ཆོས་པ་བྱང་ཆུབ་རྒྱལ་མཚན། བླ་མ་དཔལ་ལྡན་ཚུལ་ཁྲིམས་རྣམས་ཀྱིས་མཛད་པའི་རྣམ་ཐར་རྣམས་དང་། གཞན་ཡང་ཉི་ལྡེ་གདུང་རབས། གཙང་བྱམས་པའི་གདུང་རབས། ཤེས་རབ་རྡོ་རྗེས་མཛད་པའི་གདུང་རབས་སོགས་ཕལ་ཆེ་བ་ལས་བཤད་ཅིང་། སྟག་ཚང་ལོ་ཙཱ་བ་ཤེས་རབ་རིན་ཆེན་རྒྱལ་མཚན་གྱིས་མཛད་པའི་གདུང་རབས་ལས། རེ་གསུམ་པ་ལྕགས་མོ་ཡོས་ལོ་ལ་གཤེགས་པར་བཤད་མོད་ཀྱང་། དྲུག་ཅུ་རེ་བཞི་པ་ལ་གཤེགས་པ་རྣམ་ཐར་ཕལ་ཆེ་བ་མཐུན་པས། སྟག་ཚང་པས་འདི་ཡི་གེ་མ་དག་གམ་སྙམ་མོ། །
དེ་ལྟར་བླ་མ་དམ་པ་འདི་ནི་ལུང་རྟོགས་ཀྱི་ཡོན་ཏན་དང་གཞན་ཕན་འཕྲིན་ལས་ཀྱི་ཆ་ལ། འཕགས་པ་མན་ཆད་ཀྱི་གདུང་བརྒྱུད་དང་། གང་ཟག་གཞན་སུས་ཀྱང་འགྲན་པར་མི་ནུས་པའི་ཡོན་ཏན་དང་ལྡན་པས། ངོ་མཚར་གྱི་རྣམ་པར་ཐར་པ་ཡང་བསམ་གྱིས་མི་ཁྱབ་པ་ཞིག་མངའ་མོད། འདིར་ནི་དམ་པའི་ཆོས་གསན་ཚུལ། གསན་ནས་འཆད་ཉན་གྱིས་གཏན་ལ་ཕབ་ཚུལ་སོགས་ལུང་གི་ཡོན་ཏན་དང་། རྟོགས་པའི་ཡོན་ཏན་ཇི་ལྟར་མངའ་ཚུལ། མཐར་མྱ་ངན་ལས་འདའ་བའི་དུས་སུ་ངོ་མཚར་ཇི་ལྟར་བྱུང་བའི་ཚུལ་རྣམས་བླ་མ་དཔལ་ལྡན་ཚུལ་ཁྲིམས་དང་། ལོ་ཆེན་བྱང་རྩེ། ཀརྨ་བྱམས་ཆོས་སོགས་ཀྱིས་མཛད་པའི་བདག་ཉིད་ཆེན་པོ་འདིའི་རྣམ་ཐར་ལས་རྒྱས་པར་འབྱུང་བའི་ནང་ནས་རགས་པ་ཙམ་ཞིག་བྲིས་པ་ཡིན་ལ།
རྒྱས་པར་རྟོགས་པར་འདོད་ན་སྐལ་ལྡན་བློ་གསལ་རྣམས་ཀྱིས་རྣམ་ཐར་དེ་དག་ལ་ཞིབ་ཏུ་བལྟས་ལ་བདག་ཉིད་ཆེན་པོ་འདིའི་རྣམ་ཐར་གྱི་རྗེས་སུ་འཇུག་པར་བྱའོ། ། དེ་ལྟ་བུའི་བླ་མ་བདག་ཉིད་ཆེན་པོ་བསོད་ནམས་རྒྱལ་མཚན་མཆེད་གསུམ་གྱི་ནང་ནས། འཇམ་དབྱངས་དོན་ཡོད་རྒྱལ་མཚན་གྱི་བཙུན་མོ་ཞ་ལུ་མ། མིང་ཡོན་ཏན་དཔལ་འབུམ་ཞེས་བྱ་བ་ལ་སྲས་ཉི་མ་རྒྱལ་མཚན་ཞེས་བྱ་བ་དང་། ཟླ་བ་རྒྱལ་མཚན་ཞེས་བྱ་བ་མཆེད་གཉིས་འཁྲུངས་པའི་གཅེན་ཉི་མ་རྒྱལ་མཚན་གཞོན་ནུ་ལ་གཤེགས་ཤིང་། གཅུང་ཟླ་བ་རྒྱལ་མཚན་གྱིས་ཐོག་མར་གདུང་སྤེལ་མཛད་པས་སྲས་ལྕམ་སྲིང་བཞི་འཁྲུངས་ནས། དེ་ནས་རབ་ཏུ་བྱུང་ཏེ་མཚན་ཀུན་དགའ་རྒྱལ་མཚན་དང་། ཕྱིས་བླ་ཆེན་གྱི་མཚན་གསོལ་ནས་བླ་ཆེན་ཀུན་དགའ་རྒྱལ་མཚན་དུ་གྲགས། དེ་ཡང་བླ་ཆེན་འདི་ཤིང་ཕོ་སྤྲེའུའི་ལོ་ཞ་ལུ་ཁང་གསར་དུ་སྐུ་འཁྲུངས་ནས། ཀློག་ཡིག་སོགས་ཚེགས་མེད་དུ་མཁྱེན་ཅིང་།
གཞོན་ནུ་ནས་ཆོས་རྗེ་བླ་མ་བསོད་ནམས་རྒྱལ་མཚན། བླ་མ་མཉམ་མེད་ཆེན་པོ་སོགས་གུས་པས་བསྟེན་ནས་ཡབ་ཆོས་རྣམས་ལ་སྦྱངས་པ་མཐར་ཕྱིན་པ་མཛད་དེ། ཆོས་རྗེའི་དྲུང་དུ་བསྙེན་རྫོགས་ཀྱང་བསྒྲུབས་ནས་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་ཉན་ལ་སོགས་པ་ལ་ཤིན་ཏུ་བརྩོན་པར་མཛད། དེ་ནས་ཆོས་རྗེ་བླ་མ་གོང་ནས་གདན་འདྲེན་བྱུང་བའི་དུས་སུ་ཆོས་རྗེ་སྐུ་ན་བགྲེས་པས་མ་ཕེབས་པ་ལ། སླར་ཆོས་རྗེའི་སྒོས་ཀྱི་དབོན་པོ་ཞིག་འབྱོན་དགོས་ཟེར་བྱུང་བ་དང་། བདག་ཉིད་ཆེན་པོ་འདིས་ཕེབས་ཏེ་མདོ་ཁམས་ཀྱི་བར་དུ་གདན་བཏེག་ཀྱང་། རྒྱལ་ཁམས་ཀྱི་བདེ་དོག་གི་དབང་གིས་གོང་དུ་ཕེབས་མ་ཐུབ་པར་ཡར་བྱོན་ནས། གདན་ས་ཆེན་པོ་དང་བསམ་ཡས་སུ་བཞུགས་ནས། གཙོ་ཆེར་ཆོས་རྗེ་བླ་མ་དམ་པའི་ཆག་ཕྱི་དང་།
བཀའ་འབུམ་འཐོར་བ་བསྒྲིགས་པ་དང་། ཆོས་རྗེ་བདེ་བར་གཤེགས་ནས་གདུང་གི་ཞབས་ཏོག གསོལ་འདེབས། ཕྱི་རྟེན་ནང་རྟེན་བཞེངས་པ་ལ་སོགས་པའི་ཞལ་ཏ་མཛད་པའི་རིང་ནས། བར་སྐབས་སུ་གོན་ཇོ་དབོན་པོས་གདན་དྲངས་ནས་མདོ་ཁམས་སུ་བྱོན། ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ་ཐམས་ཅད་དད་པར་མཛད་ནས། སླར་གདན་ས་ཆེན་པོ་འདི་ཉིད་དུ་ཕེབས་ཏེ་ཤིང་ཁང་བླ་བྲང་དུ་ས་བཟང་པ་འཕགས་པར་གྲགས་པས་ཞུ་བ་པོ་མཛད་ནས། ཆོས་རྗེ་ཀུན་བཀྲས་པ་དང་། ཤར་བ་སོགས་དགེ་བའི་བཤེས་གཉེན་མང་པོ་ལ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་བཀའ་འབུམ་གྱི་ཐོག་ནས་དབང་ལུང་མན་ངག་རྒྱུད་བཤད་ཁྲིད་བཀའ་ལ་སོགས་པ་གསང་སྔགས་ཟབ་མོའི་ཆོས་ཚུལ་བསམ་གྱིས་མི་ཁྱབ་པ་ཞིག་སྩལ་ཞིང་། གཞན་ཡང་མཛད་པ་རྒྱ་ཆེན་པོ་མཛད་ནས།
དགུང་ལོ་བདུན་ཅུ་དོན་ལྔ་པ་ལ་ཤབ་དགེ་སྡིངས་ཆོས་ཀྱི་ཕོ་བྲང་ཆེན་པོ་དེ་ཉིད་དུ་སྐུ་གཤེགས་སོ། ། ཡང་ཉི་ལྡེ་བས་དོན་དྲུག་པ་ལ་གཤེགས་ཞེས་ཀྱང་བཤད་དོ། ། བླ་ཆེན་ཀུན་དགའ་རྒྱལ་མཚན་དེ་ཉིད་ཀྱིས་བསྙེན་རྫོགས་མ་མཛད་གོང་དུ་མ་གཅིག་ཞ་ལུ་མ་ནམ་མཁའ་རྒྱལ་མོར་གྲགས་པ་ཁབ་ཏུ་བཞེས་ཏེ་སྲས་ལྕམ་སྲིང་བཞི་འཁྲུངས་པའི་ཆེ་བ་བདག་ཆེན་འཇམ་དབྱངས་ཆེན་པོ་ནམ་མཁའ་རྒྱལ་མཚན་ཞེས་བྱ་བ་ས་ཕོ་སྟག་གི་ལོ་ལ་སྐུ་འཁྲུངས་པ་ཡིན་ཞིང་། འདི་ཡང་སྐྱེས་སྟོབས་ཀྱི་མཁྱེན་རབ་ཕུན་སུམ་ཚོགས་པ་མངའ་བས་འབྲི་ཀློག་ལ་སོགས་པ་ཚེགས་མེད་དུ་མཁྱེན་ཅིང་། གདུགས་གཉིས་ལ་བརྟག་གཉིས་ཐུགས་སུ་ཆུད། ཉིན་གཅིག་ལ་འཁོར་ལོ་བདེ་མཆོག་གི་སྒྲུབ་དཀྱིལ་ཐུགས་སུ་ཆུད་པས་ཀུན་གྱིས་འཇམ་དབྱངས་ཆེན་པོར་མཚན་གསོལ། ཡབ་བླ་ཆེན་ཀུན་དགའ་རྒྱལ་མཚན་དང་། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས། མཁན་ཆེན་བསོད་ནམས་རྒྱལ་མཆོག སྦས་པའི་རྣལ་འབྱོར་པ་རྡོ་རྗེ་རྒྱལ་མཚན་སོགས་བླ་མ་དམ་པ་དུ་མ་བསྟེན་ནས།
ཡབ་མེས་ཀྱི་ཆོས་ལ་མཁས་པར་སྦྱངས་ཤིང་ཟབ་དོན་རྒྱ་མཚོའི་མངའ་བདག་ཏུ་བཞུགས་ཏེ། སློབ་དཔོན་ཆེན་པོ་པདྨ་འབྱུང་གནས་ཀྱི་རྣམ་སྤྲུལ་དུ་ཡང་གྲགས་ཤིང་། ས་སྐྱ་པའི་བསྟན་སྲུང་རྣམས་བྲན་དུ་འཁོལ་ནུས་པའི་མཐུ་སྟོབས་ཀྱི་མངའ་བདག་ཆེན་པོར་གྱུར་ཏེ། དགུང་ལོ་བདུན་བཅུ་རྩ་ལྔ་པ་ཆུ་ཕོ་འབྲུག་གི་ལོ་ལ་གཞི་ཐོག་བླ་བྲང་དུ་བདེ་བར་གཤེགས་ཤིང་། ཡང་རྣམ་ཐར་འགའ་ཞིག་ལས་མེ་མོ་གླང་ལ་སྐུ་འཁྲུངས་ནས། བདུན་ཅུ་དོན་དྲུག་པ་ལ་ཞི་བར་གཤེགས་ཞེས་འབྱུང་ལ། བདག་ཉིད་ཆེན་པོ་འདིའི་གཅུང་བདག་ཆེན་ཞ་ལུ་བར་གྲགས་པ་མཐུ་སྟོབས་ཀྱི་དབང་ཕྱུག་བསོད་ནམས་རྒྱལ་མཚན་དཔལ་བཟང་པོ་ཞེས་བྱ་བ་ས་ཕོ་བྱི་བའི་ལོ་ལ་རིན་ཆེན་སྒང་བླ་བྲང་དུ་འཁྲུངས་ཤིང་། ཡབ་ཆོས་ལ་མཁས་པར་སྦྱངས་ཏེ་མཐུ་སྟོབས་ནུས་པའི་ཕ་མཐར་སོན་ནས། དགུང་ལོ་བཞི་བཅུ་རྩ་གསུམ་པ་ལྕགས་ཕོ་རྟའི་ལོ་ལ་ཞི་བར་གཤེགས་ཤིང་། སྲས་དེ་གཉིས་དང་ལྕམ་མོ་ཆེ་བ་ཕྱག་རྡོར་འབུམ་བྱ་བ་དང་།
ཆུང་བ་དགེ་མ་སྟེ་བཞི་པོ་དེ་ནི་བླ་ཆེན་ཀུན་དགའ་རྒྱལ་མཚན་གྱི་སྲས་ལྕམ་སྲིང་བཞི་པོ་ཡིན་ལ། དེ་ལྟར་བཞིའི་ནང་ནས་འཇམ་དབྱངས་ནམ་མཁའ་རྒྱལ་མཚན་ཞེས་བྱ་བ་དེས་རྗེ་བཙུན་ས་སྐྱ་པའི་དཔོན་ཆེན་གྱི་བརྒྱུད་པ་ཁྲོ་མདའ་བའི་སྲས་མོ་མ་གཅིག་དཔལ་འབྱུང་རྒྱལ་མོ་ཞེས་བྱ་བ་དེ་ཁབ་ཏུ་བཞེས་པ་ལ། སྲས་སློབ་དཔོན་མ་བསོད་ནམས་དཔལ་འཛོམ། ནམ་མཁའ་འབུམ། ནམ་མཁའ་བཟང་མོ། སློབ་དཔོན་མ་མཁའ་འགྲོ་འཛོམ་སྟེ་ལྕམ་མོ་བཞི་དང་། བདག་ཉིད་ཆེན་པོ་རྒྱ་དཀར་ཤེས་རབ་རྒྱལ་མཚན་དང་། མཐུ་སྟོབས་ཀྱི་དབང་ཕྱུག་བློ་གྲོས་རྒྱལ་མཚན་དང་ལྕམ་སྲིང་དྲུག་འཁྲུངས་ཏེ། དེ་རྣམས་ཀྱི་ནང་ནས་རྒྱ་དཀར་ཤེས་རབ་རྒྱལ་མཚན་དཔལ་བཟང་པོ་ཞེས་བྱ་བ་ནི་མེ་ཕོ་འབྲུག་ལ་སྐུ་འཁྲུངས་ཤིང་། སྐྱེས་སྟོབས་ཀྱི་ཐུགས་རབ་ཤིན་ཏུ་ཆེ་བ་དང་།
བཤེས་གཉེན་དམ་པ་མང་པོ་བསྟེན་ནས་ཡབ་ཆོས་ལ་སྦྱངས་པས་ཕུལ་དུ་ཕྱིན་པ་དགོངས་ནས། རྩོམ་པ་ཡང་ཅི་རིགས་པ་མཛད་ཅིང་། དགུང་ལོ་ཉེར་བདུན་ཙམ་བཞེས་པ་སྟག་ལོ་ཟླ་བ་དགུ་པའི་ཉེར་ལྔ་ལ་གདན་ས་ཆེན་པོ་ནས་གདན་བཏེག་སྟེ་ཁམས་ཀྱི་ཕྱོགས་ལ་ཕེབས་ཏེ། བོན་ཁྱུང་པོ་སྟོད་བྱ་བར་འབྱོར་པ་ན་ཡུལ་དེའི་འགྲོ་བ་མང་པོ་སྨིན་གྲོལ་ལ་བཀོད་ཅིང་། དེ་ནས་ཉི་མ་གཉིས་ཙམ་གྱི་བར་དུ་དཔོན་སློབ་རྣམས་ལ་ལམ་ནོར་ཅུང་ཟད་ཞིག་བྱུང་བའི་ཚུལ་བསྟན་ཏེ། ཧོར་སེར་ཡོད་པའི་ས་ཆ་ཞིག་ཏུ་ཕེབས་པ་ན། ཡུལ་དེའི་མི་རྣམས་ཀྱི་ཆ་བྱད་ཀྱང་ལྷ་འདྲེའི་ཆ་ལུགས་ལྟ་བུ་ཡིད་དུ་མི་འོང་པ་འབའ་ཞིག་བྱས་པ་ཤིན་ཏུ་འཇིགས་སུ་རུང་བ་འབའ་ཞིག་འདུག་པ་གཟིགས་པས་སློབ་འཁོར་རྣམས་ཅུང་ཟད་ཐུགས་མ་བདེ་བ་ན། དེའི་གསེབ་ནས་ཧོར་བོད་སྐད་ཅུང་ཟད་ཤེས་པ་ཅིག་བྱུང་ནས། ཁྱེད་རྣམས་ཅི་འདྲ་ཞིག་ཡིན་ཞེས་འདྲི་བ་ལ། རྗེ་ཉིད་ཀྱི་གསུང་གིས།
གནས་ས་སྐྱ་ཞེས་བྱ་བ་ནས་འོང་ཞིང་། རིགས་འཕགས་པའི་དཔོན་པོ་ཡིན་པའི་ཚུལ་གསུངས་པས། དེ་ལྟར་ཡིན་ངེས་ན་སྔོན་བླ་མ་འཕགས་པ་བྱ་བ་དང་ངེད་ཧོར་གཉིས་ཡོན་མཆོད་ཡིན་ཞེས་ཟེར་ཞིང་། བདག་ཉིད་ཆེན་པོ་ལ་ཕྱག་དང་བསྐོར་བ་མང་པོ་ཞིག་བྱས་སོང་ནས། དེའི་ནང་པར་ཧོར་གྱི་དཔོན་བློན་ཐམས་ཅད་ཕྱག་འབུལ་ཞིང་བྱིན་རླབས་ཞུ་བ་དང་བསྙེན་བཀུར་རྒྱ་ཆེན་པོ་འབུལ་བ་ལ་བྱུང་སྟེ། ཆོས་ཀྱི་སེམས་དང་བྲལ་ཞིང་སྡིག་པའི་ལས་ལ་དགའ་བའི་ཤིན་ཏུ་རྩུབ་སེམས་དང་ལྡན་པ་རྣམས་ཀྱང་གུས་པར་གྱུར་ཏོ། དེ་ནས་ཀྱང་རིམ་གྱིས་ཕེབས་ཏེ་གྲུབ་རྫ་བྱ་བའི་ཡུལ་མཐོན་པོ་ཞིག་ཏུ་ཆུ་གཏན་ནས་མེད་པར་ཁལ་མ་རྣམས་དང་། དྲུང་ན་གནས་པ་ཐམས་ཅད་ཤིན་ཏུ་སྐོམ་པས་ཉེན་པ་ན་བདག་ཉིད་ཆེན་པོ་འདིས་བྲག་ལ་ཕུར་པ་བཏབ་ནས་སྐོམ་སར་ཆུ་བཏོན་ཏེ་ཐམས་ཅད་སྐོམ་པའི་འཇིགས་པ་ལས་བསྒྲལ་བ་དང་། ཡང་སྐབས་ཤིག་ཏུ་ཁ་བ་ཆེན་པོ་བབས་ཏེ། ལ་ཆེན་པོ་ཞིག་ལ་ལམ་ཐམས་ཅད་ཁ་བས་ནོན་ནས་ཅི་བྱ་གཏོལ་མེད་དུ་གྱུར་པ་ན།
བླ་མ་འདིས་དཀོན་མཆོག་དང་ཆོས་སྐྱོང་སྲུང་མ་ལ་གསོལ་བ་བཏབ་བདེན་བདར་བརྗོད་ནས་ནང་པར་བྱོན་པའི་ཚེ། འབྲོང་གི་རྨིག་རྗེས་ཤར་གྱིས་དོད་པ་ཅིག་འདུག་པའི་རྗེས་བཅད་ནས་ཕེབས་པས། འབྲོང་སུམ་ཅུ་ཙམ་ཞིག་ལ་ཐོག་ཏུ་བྱུང་སྟེ་གངས་རྣམས་ཕར་གཤགས་ཚུར་གཤགས་ནས་སོང་བ་ན། དེ་དག་གི་རྗེས་བཅད་ནས་བདག་ཉིད་ཆེན་པོ་སློབ་ཚོགས་རྣམས་ཀྱིས་ཀྱང་བྱོན་པས་ལམ་བདེ་བར་བགྲོད་དེ་སྐྱོན་མེད་དུ་འཐོན་ཞེས་གྲགས་པ་དང་། གཞན་ཡང་ལམ་ནོར་ཅུང་ཟད་བྱུང་བའི་ཚུལ་རྣམས་ལ་ཡང་རི་དྭགས་རྐྱང་དང་ཤ་བ་ལ་སོགས་པས་ལམ་སྣ་བསྟན་པ་སོགས་ངོ་མཚར་མཐའ་ཡས་ཤིང་། གཞན་ཡང་བོད་ཀྱི་སའི་ཆ་དབུས་གཙང་དུ་ཕེབས་ནས་ཡང་ཁང་པ་འཇིག་ངེས་པ་ཁ་ཅིག་ཚོན་སྐུད་ཀྱིས་བཅིངས་པས་གཡོ་མེད་དུ་གནས་པ་དང་། མ་རུངས་པ་དག་གིས་ཆུས་བསྐོར་བ་ན་ན་བཟའི་གཡབ་མོ་བརྡབས་པས་རྫིང་ཆེན་པོ་ཕྱོགས་མེད་དུ་རལ་བ་དང་། ངན་པ་འགའ་ཞིག་གིས་བདག་ཉིད་ཆེན་པོ་འདི་བཞུགས་པའི་བླ་བྲང་ལ་དམག་གིས་བསྐོར་ནས་རུང་བ་མ་ཡིན་པའི་ལས་བྱས་པ་ན། བླ་མ་འདིས་ཆོས་སྐྱོང་ལ་འཕྲིན་ལས་དྲག་ཏུ་བཅོལ་བས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མའི་སྐུ་བརྙན་བླ་མ་འདིའི་ཐུགས་དམ་མཛད་པའི་རྟེན་ཅིག་ཡོད་པ་དེས་སྒར་གྱི་མཐར་ཉུལ་ཏེ་ལྷ་མོའི་སྐུ་ལས་རྡུལ་འཐོན་པ་བྱུང་ཞིང་། དེ་ནས་ངན་པ་དེའི་སྒར་དུ་ནད་ཆེན་པོ་བྱུང་སྟེ་མི་མང་པོ་ཤི་བ་ན།
ལྷ་མོའི་སྐུ་བརྙན་དེ་ལ་དེ་ནས་བཟུང་སྟེ་ལྷ་མོ་རྡུལ་རིས་མ་ཞེས་གྲགས་ཏེ། དེང་སང་ཡང་དགེ་སྡིངས་མགོན་ཁང་ན་བཞུགས་པ་འདི་ཉིད་ཡིན་ནོ་ཞེས་ཀྱང་གྲག་གོ ། དེ་ལྟར་མཐུ་དང་ནུས་པས་གྲུབ་པའི་མཚན་མ་ཕྱོགས་མེད་དུ་བསྟན་ཏེ། མཐར་ཤིང་ཕོ་སྟག་གི་ལོའི་ཟླ་བ་གསུམ་པའི་ཚེས་བཅོ་ལྔ་ལ་ཤབ་དགེ་སྡིངས་སུ་སྐུའི་བཀོད་པ་ཆོས་དབྱིངས་སུ་བསྡུ་བར་མཛད་པ་ཡིན་ལ། དེའི་ཚེ་ན་ཡང་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་བར་གྲགས་སོ། ། དེ་ལྟ་བུའི་བདག་ཉིད་ཆེན་པོ་རྒྱ་དཀར་ཤེས་རབ་རྒྱལ་མཚན་དུ་གྲགས་པ་དེའི་གཅུང་བློ་གྲོས་རྒྱལ་མཚན་དུ་གྲགས་པ་ནི། ཡབ་འཇམ་དབྱངས་ཆེན་པོ་དགུང་ལོ་བཞི་བཅུ་ཞེ་བརྒྱད་བཞེས་པ་མིག་དམར་ཞེས་བྱ་བ་ཤིང་ཕོ་བྱི་བའི་ལོ་ལ། བོད་ཆོལ་ཁ་གསུམ་ལས་བར་གྱི་ཆ། དབུས་གཙང་རུ་བཞི་ལས་གཡས་རུ་གཙང་གི་སའི་ཐིག་ལེ། ཤབ་སྒོ་ལྔ་གཞུང་གསུམ་ཞེས་བྱ་བའི་ཡུལ་གྱི་དབུས་ས་གཞི་ལག་མཐིལ་ལྟར་སྙོམས་ཤིང་།
ཕྱོགས་དང་ཕྱོགས་མཚམས་ཀྱི་ཡུལ་གྲུ་ཆེན་པོ་དག་ན། ལྗོངས་དང་། ཡུལ་འཁོར་དང་། གྲོང་ཁྱེར་དང་། སྐྱེ་བོའི་མདུན་ས་དང་། སྨན་ལྗོངས་དང་། ནེའུ་གསིང་ཡིད་དུ་འོང་བ་ལ་མེ་ཏོག་སྣ་ཚོགས་ཆེད་དུ་བཀྲམ་པ་བཞིན་ཡོད་པ། ལྗོན་ཤིང་གི་ར་བ་འཁྲིགས་པའི་ཡལ་ག་དང་། ལོ་མ་དག་ལ་བརྟེན་པའི་བྱ་སྣ་ཚོགས་སྐད་སྙན་པར་སྒྲོག་པ། འབྲུ་བཅུད་དང་ལོ་ཐོག་ཕུན་སུམ་ཚོགས་པས་སྐྱེ་དགུ་ཐམས་ཅད་བདེ་བར་འཚོ་བ།
ཆུ་ཀླུང་ཆེན་པོ་རླབས་ཀྱི་ཕྲེང་བ་ཅུང་ཟད་དང་བཅས་པས་དཀྱིལ་འཁོར་གྱི་མདུན་ངོས་སུ་བབས་པ། བྱམས་མགོན་གྱི་རྣམ་འཕྲུལ་ཁྲོ་ལོ་ཆེན་པོའི་གཙུག་ལག་ཁང་དང་ཁད་ཉེ་བའི་ས་ཕྱོགས། རྗེ་བཙུན་གོང་མ་དག་གི་ཞབས་ཀྱིས་བཅགས་ཤིང་བདག་གིར་མཛད་པའི་གནས། ཤབ་དགེ་སྡིངས་ཀྱི་སའི་ཆ་ལྕམ་མོ་གཡང་གློང་ཞེས་བྱ་བར་སྐུ་འཁྲུངས་པར་གྱུར་ཏེ། དེའི་ཚེ་ཡུམ་གྱི་གཟིགས་སྣང་ལ། མདུན་ན་རྒྱ་ནག་གི་ཤིང་ཁྲི་བཀོད་པ་ཤིན་ཏུ་ལེགས་པ་ཅིག་གི་སྟེང་ན་བུད་མེད་དམར་མོ་གསེར་གྱི་དབུ་རྒྱན་ཅན་རུས་པའི་རྒྱན་དྲུག་དང་རིན་པོ་ཆེའི་རྒྱན་དུ་མས་སྤྲས་པས་ཁྲོ་འཛུམ་གྱི་རྣམ་པ་ཅན་ཞིག་ཁྱེལ་བྱས་པའི་ལག་པ་གཉིས་ན་ཟངས་གཞོང་པདྨ་དམར་པོས་ཕྱུར་བུར་ཁེངས་པ་བཟུང་ནས་འདུག་པ་ཅིག་གཟིགས་ཤིང་། འཁྲུངས་མ་ཐག་ནས་དབུ་གདུགས་ཀྱི་རྣམ་པ་དང་། དཔྲལ་བའི་དབྱེས་མཐོ་བ་སོགས་མཐོང་ན་མི་མཐུན་པ་མེད་པ། ནོར་བུ་ཆུ་ཤེལ་དྲི་མ་མེད་པ་ལྟར་སྐུ་ལུས་དཀར་ཞིང་འོད་འཕྲོ་བ། ཞི་ཞིང་དེས་པའི་ངང་ཚུལ་འཛུམ་དང་ལྡན་པ་ཞིག་བྱུང་ནས།
མཚན་མཁན་ལ་བསྟན་ཏེ་ཇི་ལྟར་ལུང་བསྟན་པ་ལྟར་གཤིན་རྗེ་ཚེ་བདག་གི་ཐང་སྐུའི་སྐུ་ལུས་ཅུང་ཟད་འདྲིལ་བ་དང་། ར་དཀར་མོའི་ནུ་ཞོ་བླུད་པ་སོགས་བྱས་ཤིང་། གཞོན་ནུ་ཉིད་ནས་ཐ་མལ་པའི་བྱིས་པའི་སྤྱོད་པ་ལས་འདས་པས་ཐོ་ཅོའི་སྤྱོད་པ་སྤངས་ནས་དུལ་ཞིང་ཡིད་གཞུངས་ལ་ཆོས་དང་མཐུན་པའི་རྩེ་དགས་དུས་འདའ་བ་དང་། རང་བཞིན་གྱི་བརྐམ་ཆགས་ཆུང་ཞིང་ཆོས་ལ་ཐུགས་འགྲོ་བ། དབེན་པ་འབའ་ཞིག་བསྟེན་པས་བག་ཆགས་ཆེད་དུ་སད་པས། གཡའ་རི་གངས་རི་སོགས་མཐོ་ཞིང་སྤྲིན་དང་ན་བུན་གྱིས་གཏིབས་པ་གཟིགས་པ་ན་དགེས་ཚོར་ཆེན་པོ་མཛད་པ་དང་། ང་ཡ་གིར་ཅིས་ཀྱང་འགྲོ་གསུང་བ་སོགས་དང་། གཞན་ཡང་བུ་རྫིས་རྒྱབ་ཏུ་སྤྱན་དྲངས་པ་ན་མི་ནག་ཁྱི་ནག་འདི་ལྟར་འདུག་གསུང་བ་མང་དུ་བྱུང་བས། རྗེ་བཙུན་ཡབ་ལ་ཞུས་པ་ན། ངེད་ཀྱི་བརྒྱུད་པ་རྣམས་ལ་ཆུང་ངུ་ནས་ཆོས་སྐྱོང་གི་རྣམ་འཕྲུལ་མང་པོ་མཐོང་བ་ཞིག་ཡོང་གིན་ཡོད་པས་དེ་ལྟར་ཡིན་གསུང་བ་དང་།
དུས་ཅིག་གི་ཚེ་ཡབ་ཡུམ་གཉིས་ལ་རྗེ་འདིས་བདག་མིང་སྲིང་རྣམས་དེ་རིང་རྩེད་མོ་ལ་ཕྱི་རོལ་དུ་ཅིས་ཀྱང་གཏོང་བར་ཞུ་ཞེས་ནན་གྱིས་ཞུས་པས། ཡབ་ཀྱིས་ཀྱང་མཚམས་དམ་པར་ཡོད་ནའང་གང་ཡིན་མི་ཤེས་པས་དེ་ལྟར་གྱིས་གསུངས་ནས་གནང་། དེར་ཕྱི་རོལ་དུ་ལྕམ་སྲིང་རྣམས་ཕེབས་རྗེས་ས་གཡོས་ཤིན་ཏུ་ཆེ་བ་ཞིག་བྱུང་ནས་སྔར་གྱི་གཟིམས་ཁང་དེ་ཉིད་རྡིབས་པས། ཀུན་གྱིས་མངོན་མཁྱེན་ཐོགས་མེད་དུ་མངའ་བ་མཐུན་གྲུབ་ཅིང་། འཁྲུངས་མ་ཐག་པའི་དུས་སུ་ཐང་སྐུའི་སྐུ་དྲིལ་བ་སོགས་ཀྱང་ཕྱིས་ཤིན་ཏུ་གསལ་བར་དྲན་པ་བྱུང་ཞེས་གྲགས་ཏེ། དེ་ནས་དགུང་ལོ་གཉིས་གསུམ་ནས་དྲུག་གི་བར་དུ་ཡབ་ཡུམ་གྱི་དྲུང་ཁོ་ནར་བཞུགས་ཏེ། དེའི་སྐབས་སུ་བླ་བྲང་གུང་པའི་དགེ་བཤེས་ཅིག་གིས་འདྲི་ཀློག་སོགས་བརྡ་ཙམ་ཕུལ་བས་ཐོགས་མེད་དུ་ཕུལ་དུ་ཕྱིན་པ་མཁྱེན་ཅིང་། རྗེ་བཙུན་ཡབ་ཉིད་ལ་གསུང་ངག་རིན་པོ་ཆེ་ཡང་ཕུར། དཀར་བདུད། དམར་པོ་སྐོར་གསུམ།
ཆོས་སྐྱོང་ཆེ་ཆུང་གཉིས་རྣམས་ཀྱི་ཆོས་སྐོར་དང་། དུར་ཁྲོད་བདག་པོའི་ཆོས་སྐོར། ལས་མཁན་པུ་ཏྲ་མིང་སྲིང་གི་རྗེས་གནང་། ཚེ་དཔག་མེད་ལྷ་དགུའི་དབང་། སྒྲོལ་དཀར་གྱི་རྗེས་གནང་སོགས་དབང་ལུང་བྱིན་རླབས། རྗེས་གནང་མན་ངག གཞན་ཡང་དབྱངས་རོལ་གར་འཆམས་ལ་སོགས་པའི་ཕྱག་ལེན་ཕྲ་མོ་ཚུན་ཆད་ཞིབ་ཆ་དང་བཅས་པ་སྐུ་ཆུང་ངུ་ཉིད་ནས་ལེགས་པར་གསན་ཅིང་། ཁྱད་པར་ཡབ་ཉིད་ཀྱིས་སྲས་དང་སློབ་མ་གཞན་སུ་ལ་ཡང་མ་གནང་བའི་དཔལ་ལྡན་ས་སྐྱ་པའི་བསྟན་སྲུང་རྣམ་པ་གཉིས་ཀྱི་ཐུན་མོང་མ་ཡིན་པའི་ཆོས་སྐོར་སོགས་གདུང་བརྒྱུད་ཁོ་ན་ལ་ཆིག་བརྒྱུད་དུ་བཞུགས་པའི་གདམས་པ་རྣམས་ཡོངས་སུ་རྫོགས་པར་གནང་བར་ཆོས་སྐོར་འདི་དག་གི་མངའ་བདག་ཆེན་པོར་བཞུགས་པ་ནི། བདག་ཉིད་ཆེན་པོ་རང་གི་གསུང་ལས། བོད་ཡུལ་བསྟན་པའི་མངའ་བདག་མཆོག །
ས་སྐྱའི་རྗེ་བཙུན་ལས་བརྒྱུད་པའི། ། ནག་པོ་ཆེན་པོའི་མན་ངག་ལ། ། ང་མཁས་ཟེར་བ་མང་ན་ཡང་། ། ཇི་བཞིན་རྟོགས་པ་ཁོ་བོ་ཙམ། ། ཞེས་གསུངས་པ་འདི་ཉིད་ཀྱིས་རྟོགས་པར་ནུས་པ་ཡིན་ནོ། ། དེས་ན་བདག་ཉིད་ཆེན་པོ་འདིས་འཁོར་བའི་ཁྱིམ་ཐབ་ནི་འཇིགས་ཤིང་ཉམ་ང་བའི་སྡུག་བསྔལ་གྱི་རྩ་བར་གཟིགས་ནས། མཐོ་རིས་དང་བྱང་ཆུབ་བསྒྲུབ་པས་མེད་དུ་མི་རུང་བའི་གཞི་ཆེན་པོ་ལྷག་པའི་ཚུལ་ཁྲིམས་ཀྱི་བསླབ་པ་ཁོ་ནར་དགོངས་ཏེ། ངེས་པར་འབྱུང་བའི་ཐུགས་ཀྱི་བསམ་པ་སྟོན་གྱི་ཟླ་བ་ལྟར་དཀར་ཞིང་དྲི་མ་མེད་པས་ཀུན་ནས་བསླངས་ཏེ། དགུང་ལོ་བདུན་པ་རབ་མྱོས་ཞེས་བྱ་བ་ལྕགས་ཕོ་རྟའི་ལོ་ལ་བྱང་ཕྱོགས་ཤམྦྷ་ལའི་རིགས་ལྡན་གྲགས་པ་གངས་རིའི་ཁྲོད་འདིར་ངུར་སྨྲིག་གི་བླ་གོས་ཀྱི་རྣམ་པར་རོལ་པའི་འཇམ་པའི་དབྱངས་དཀོན་མཆོག་བཟང་པོ་ཞེས་མཚན་ཡོངས་སུ་གྲགས་པའི་ངེས་དོན་རྒྱ་མཚོའི་མངའ་བདག་ཆེན་པོ་དེ་ཉིད་དགེ་སྡིངས་བླ་བྲང་དུ་སྤྱན་དྲངས་པའི་དྲུང་དུ་ཁྱིམ་པའི་རྟགས་མཐའ་དག་བཞི་མདོའི་རྩྭ་ལྟར་དོར་ཞིང་། ངུར་སྨྲིག་གི་རྒྱལ་མཚན་སོགས་རབ་ཏུ་བྱུང་བའི་རྟགས་ཡང་དག་པར་བཞེས་པའི་སྒོ་ནས་བར་མ་རབ་བྱུང་དུ་བསྒྲུབ་སྟེ།
བློ་གྲོས་རྒྱལ་མཚན་དཔལ་བཟང་པོ་ཞེས་མཚན་གསོལ། དེ་ནས་དམ་པ་དེ་ཉིད་ཀྱི་ཞབས་ཕྱིར་འབྲངས་ཏེ་ཉང་སྟོད་དཔལ་འཁོར་བདེ་ཆེན་གྱི་ཆོས་སྡེ་ཆེན་པོར་ཕེབས་པའི་ཚེ། བླ་མ་ཡང་རྩེ་བ་ཟེར་བའི་དཔལ་མགོན་ཞལ་གྱི་གྲུབ་ཐོབ་ཏུ་གྲགས་པ་ཞིག་གི་གང་ཟག་གཅིག་ལ་ཞལ་གྱི་རྗེས་གནང་བྱས་པས། འཁུ་ལྡོག་གི་རྣམ་པས་ཁོང་པ་ཞལ་ལྐུགས་ཏེ་ཅི་བྱ་གཏོལ་མེད་དུ་གྱུར་ནས་རྗེ་འདིའི་དྲུང་དུ་ཐོགས་མེད་དུ་བྱོན་བྱུང་བ་ན། མགོ་ཐོག་ཏུ་སྤྱན་དྲོངས་ཟེར་བའི་བརྡ་བྱེད་ཀྱིན་འདུག་པ་ན། སློབ་དཔོན་དཔལ་མཆོག་པས་རྗེ་འདི་ཉིད་པང་དུ་བླངས་ནས་ཁོང་གི་དབུ་ཐོག་ཏུ་བཞག དེ་ཀའི་མོད་ལ་གསུང་ཁྲོལ་བྱུང་བ་དང་། མི་ཕྱེད་པའི་དད་པ་ཐོབ་པར་གྱུར་ཅེས་གྲགས་ལ། དེ་ནས་དགུང་ལོ་བརྒྱད་པའི་དུས་སུ་རྗེ་བཙུན་གཅེན་དང་ལྷན་ཅིག་ཏུ་དཔལ་ལྡན་ས་སྐྱའི་ཆོས་གྲྭ་ཆེན་པོར་ཆེ་འདོན་ལེགས་པར་མཛད། ཚངས་པའི་དབྱངས་ལྟ་བུའི་གསུང་གིས་དམ་པའི་ཆོས་ཀྱི་བཀའ་དྲིན་རྩལ་པས།
བློ་གསལ་མཁས་པའི་ཚོགས་རྣམས་ངོ་མཚར་ཞིང་མི་ཕྱེད་པའི་དད་པ་ཐོབ་པར་གྱུར། དེ་ལས་གཞན་པའི་སྐྱེ་བོ་རྣམས་ནི་ཞལ་མཐོང་གསུང་ཐོས་པའི་བག་ཆགས་ཁྱད་པར་ཅན་རྒྱུད་ལ་བཞག་ཅིང་། ཟང་ཟིང་གི་སྦྱིན་པས་ཡིད་རབ་ཏུ་ཚིམ་པར་མཛད་ལ། སླར་ཡང་དགུང་ལོ་དགུ་པ་ནས་བཅུ་གསུམ་པའི་བར་དུ་འཇམ་དབྱངས་ཆོས་རྗེ་དེ་ཉིད་ཀྱི་ཆག་ཕྱིར་ཉང་སྟོད་ཕྱོགས་སུ་ཕེབས་ཤིང་། སློབ་དཔོན་དཔལ་མཆོག་པར་གྲགས་པས་ཀྱང་ཟུར་སློབ་ཀྱི་ཚུལ་གྱིས་ཞབས་ཏོག་མཛད། རྗེ་དེ་ཉིད་ཀྱི་དྲུང་དུ་རྒྱས་པའི་བསྟན་བཅོས་ཚད་མ་རྣམ་འགྲེལ་དང་། དེའི་དགོངས་འགྲེལ་གྱི་བསྟན་བཅོས་ཚད་མ་རིགས་གཏེར། རྒྱལ་སྲས་ལམ་བཟང་། སྡོམ་པ་གསུམ་གྱི་རབ་ཏུ་དབྱེ་བ། དབུ་མ་རྩ་བ་ཤེས་རབ་ལ་སོགས་པ་གཞུང་ལུགས་དུ་མ་ཞིག་གསན་ནས་ཚིག་དོན་གྱི་ཆ་ལ་སྒྲོ་འདོགས་མཐའ་དག་ཆོད་ཅིང་ཐུགས་སུ་ཆུད་པ་མཛད་པ་ཡིན་ནོ། །
གཞན་ཡང་ཐེག་པ་ཆེན་པོའི་སེམས་བསྐྱེད། གསུང་ངག་རིན་པོ་ཆེ་ཆ་ཚང་། རྒྱབ་ཆོས་པོད་ནག་མའི་ལུང་། ལམ་སྐོར་ཕྱི་མ་བརྒྱད། བླ་མའི་རྣལ་འབྱོར། བིརྺ་པའི་བྱིན་རླབས་སྲུང་བ་དང་བཅས་པ། དཔལ་དུས་ཀྱི་འཁོར་ལོའི་དབང་དང་། སྦྱོར་དྲུག་གི་ཁྲིད། གསང་འདུས་འཕགས་ལུགས་ཀྱི་དབང་། རིགས་ལྔའི་སྨར་ཁྲིད།
གཞན་ཡང་གཤེད་དམར་ལྷ་ལྔ། ཕྱག་རྡོར་འཁོར་ཆེན། ཚེ་དཔག་མེད་བུ་ལུགས་ལ་སོགས་པ་དབང་གི་རིགས་དུ་མ་དང་། དམ་པ་སངས་རྒྱས་ཀྱི་བཀའ་འབུམ་གྱི་ལུང་ལ་སོགས་པ་མདོར་ན་རྒྱུད་སྡེ་བཞི་དང་འབྲེལ་བའི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་ཅིང་། དེའི་ཚེ་དཔལ་ལྡན་ས་སྐྱ་ནས་བདག་ཆེན་ཀུན་དགའ་དབང་ཕྱུག་པས་གཞི་ཐོག་གི་གདན་སར་འབྱོན་དགོས་པའི་ཞལ་ཏ་ཕེབས། འཇམ་དབྱངས་དཀོན་མཆོག་བཟང་པོ་དང་། རྒྱལ་རྩེ་བས་ཀྱང་བསྐོར་ཡང་མཐུན་སྦྱོར་ཡང་དག་མཛད་དེ། དགུང་ལོ་བཅུ་བཞི་པ་མེ་མོ་གླང་གི་ལོ་ལ་ཡབ་འཇམ་དབྱངས་ནམ་མཁའ་རྒྱལ་མཚན་དང་། བདག་ཆེན་གྲགས་པ་རྒྱལ་མཚན་པ་ཁམས་ནས་བྱོན་པ་དང་ལྷན་ཅིག་ཏུ་གདན་ས་ཆེན་པོར་ཆག་ཕེབས་ཏེ། རྗེ་བཙུན་ཀུན་དགའ་དབང་ཕྱུག་ཉིད་རབ་ཏུ་དགེས་པའི་གསུང་གིས།
རྗེ་འདི་ཆོས་ཀྱི་འཁོར་ལོས་སྒྱུར་བའི་རྒྱལ་ཚབ་དམ་པར་དབང་བསྐུར། དེའི་ཚེ་རྗེ་བཙུན་དེ་ཉིད་ཀྱི་དྲུང་དུ་དཔལ་ཀྱེ་རྡོ་རྗེའི་བཀའ་བབས་བཞིའི་དབང་བསྐུར་བ་སོགས་གསན་ཅིང་། གཞན་ཡང་སྔ་ཕྱིར་བདག་མེད་མའི་དབང་། ནཱ་རོ་མཁའ་སྤྱོད་ཀྱི་བྱིན་རླབས། ཀུ་རུ་ཀུལླེའི་བྱིན་རླབས། འདོད་རྒྱལ་གྱི་རྗེས་གནང་། དེ་གཉིས་དང་འབྲེལ་བའི་ཡི་གེ་ངོར་ལུགས་མར་གྲགས་པ་ཆ་ཚང་གི་ལུང་། ནག་པོ་ཆེན་པོ་ལྷ་བརྒྱད། དཔལ་མགོན་ཞལ་བཞི་པ། པུ་ཏྲ་མིང་སྲིང་རྣམས་ཀྱི་རྗེས་གནང་།
དེ་དག་དང་རྗེས་སུ་འབྲེལ་བའི་ཡི་གེའི་ལུང་རྡོ་རྗེ་འཆང་ཀུན་དགའ་བཟང་པོ་ནས་བརྒྱུད་པ་ཆ་ཚང་། བདག་ཆེན་ཀུན་རིན་པ་ནས་བརྒྱུད་པའི་ཐུན་མོང་མ་ཡིན་པའི་མན་ངག་འགའ་ཞིག་དང་བཅས་པ་གསན་ཏེ། དེའི་སྐབས་སུ་རྗེ་བཙུན་ཀུན་དགའ་དབང་ཕྱུག་པ་དེས་རྗེ་འདི་ལ་ཁྱེད་ཀྱིས་གདན་སའི་འཛིན་སྐྱོང་ཚུལ་བཞིན་དུ་མཛད་དེ་སྡེ་འདི་ལ་གང་ཕན་དང་། ཁྱད་པར་རྗེ་སེམས་དཔའ་ཆེན་པོའི་དྲུང་དུ་ངོར་ལུགས་ཀྱི་ལམ་འབྲས་སོགས་གསན་ནས་བསྟན་པ་ལ་ཕན་པ་རྒྱ་ཆེ་བ་ཞིག་མཛད་དགོས། དེ་བཞིན་མ་མཛད་ན་ངའི་བློ་ཁ་མི་རྫོགས་པ་ཡོད་དོ་གསུངས་པ་སོགས་ལུགས་གཉིས་ཀྱི་སྒོ་ནས་ཐུགས་བརྩེ་བས་སྐྱོང་བར་མཛད་ཅིང་། དེ་ནས་དགུང་ལོ་བཅོ་ལྔ་པ་ས་ཕོ་སྟག་གི་ལོ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ཞེས་མཚན་ཡོངས་ལ་གྲགས་པ་དེ་ཉིད། ཨེ་ཝཾ་གྱི་གདན་ས་འཕྲོད་ནས་མུས་ལ་ཕེབས་པའི་ལམ་ཞོར་ལ། གྲུབ་པ་མཆོག་གི་གནས་བར་སྡིངས་ཞེས་བྱ་བར་གདན་དྲངས་ཏེ། མཁན་པོ་འདུལ་བ་འབུམ་སྡེའི་མངའ་བདག་ངུར་སྨྲིག་གི་རྒྱལ་མཚན་འཛིན་པ་ཡོངས་ཀྱི་གཙུག་གི་ནོར་བུ་སེམས་དཔའ་ཆེན་པོ་དེ་ཉིད་དང་། རྗེ་བཙུན་རྡོ་རྗེ་འཆང་ཆེན་པོ་ཉིད་ངུར་སྨྲིག་གི་རྒྱལ་མཚན་འཛིན་པའི་དཔལ་གྱི་རྣམ་པར་རོལ་པ།
བདག་ཆེན་ཆོས་ཀྱི་རྗེ་གཞི་ཐོག་པ་ཀུན་དགའ་དབང་ཕྱུག་པས་ལས་ཀྱི་སློབ་དཔོན། འདུལ་བ་འཛིན་པ་སངས་རྒྱས་དཔལ་གྲུབ་ཀྱིས་གྲིབ་ཚོད་པ། མཁན་ཆེན་དཀོན་བློ་བ་ལ་སོགས་པ་རྣམས་ཀྱིས་གྲོགས་དན་དང་ཁ་སྐོང་མཛད་ནས། སྨིན་དྲུག་ཟླ་བའི་ཚེས་བཅུའི་ཉི་མ་གུང་གི་ཆ་ལ་དགེ་ཚུལ་གྱི་སྡོམ་པ་རྣམ་པར་དག་པ་བཞེས་ཏེ། དེ་ནས་བཟུང་དགེ་ཚུལ་གྱི་བསླབ་པའི་གཞི་བཅུ་ཆར་གཏོགས་དང་བཅས་པ་ཐམས་ཅད་མིག་གི་འབྲས་བུ་ལྟར་གཅེས་པར་སྲུང་བར་མཛད་ཅིང་། ཡང་དགུང་ལོ་བཅུ་དྲུག་པ་ས་མོ་ཡོས་ཀྱི་ལོ་ལ་རྗེ་འདི་ཉིད་ཀྱི་ཐུགས་དགོངས་ལ་སྡེ་སྣོད་ཀྱི་ཕྱོགས་ལ་མཁས་གྲགས་ཐོན་པ་ཞིག་ཅིས་ཀྱང་མཛད་དགོངས་པ་ཤར་ནས་མཚན་ཉིད་ཕྱོགས་ཀྱི་གཞུང་མང་དུ་གཟིགས་རྟོག་མཛད་པའི་ཚེ། རྗེ་ཀུན་དགའ་དབང་ཕྱུག་པའི་ཞལ་ནས། དེང་སང་ཁྱེད་ལ་བར་ཆད་ཀྱི་ལྟས་ཅུང་ཟད་འདུག་པས་རེ་ཞིག་ལ་གཟིགས་རྟོག་འདི་འཐེན་ལ། དགེས་པ་རྡོ་རྗེའི་གཞི་བསྙེན་ཅིག་ཅིས་ཀྱང་མཛད་པ་འཐད་གསུངས་པ་ལྟར། དཔོན་སློབ་གཉིས་ཀྱིས་གཟིམས་ཁང་དམར་མོར་སྐུ་མཚམས་མཛད་པས།
ཟླ་བ་གཅིག་ཙམ་སོང་བའི་ཚེ། རྗེ་འདི་སྐུ་ཁམས་བདེ་རྒྱུ་མེད་ཙམ་དང་ཐུགས་ཡུལ་དུ་བདེ་དོག་ཆེ་རབ་བྱུང་བའི་སྐབས་སུ་ཐུགས་དམ་ལ་རྩེ་གཅིག་ཏུ་འབད་པས། ལན་ཅིག་ཉི་མ་སྔ་དྲོའི་ཆའི་གཟིགས་སྣང་ལ་ཕྱག་གཡས་གཡོན་གྱི་གྲུ་མོ་ནས་སྦྲུལ་ནག་པོ་འདོམ་རེ་ཙམ་རེ་མངོན་སུམ་དུ་འཐོན་པས། དེ་འཕྲལ་སྐུ་ཁམས་ཤིན་ཏུ་དྭངས་པ་དང་ཐུགས་དམ་གྱི་བོགས་ཀྱང་གཞན་དང་མི་འདྲ་བ་བྱུང་སྟེ། གཞི་བསྙེན་ཁ་སྐོང་གི་སྦྱིན་སྲེག་ཚུན་ཆད་ཀྱང་གྲུབ་པར་མཛད། དེའི་རིང་ལ་རྗེ་སེམས་དཔའ་ཆེན་པོ་ངོར་ལ་ཕེབས་པའི་ཞོར་ལ་རྗེ་འདིའི་བུ་སྒོའི་འགག་ཏུ་ཕེབས་ནས་བྱིན་རླབས་དང་ཞལ་བཀོད་མང་དུ་མཛད། ཁྱད་པར་ཁ་སྐོང་གི་སྦྱིན་སྲེག་གི་ཚེ་ལྷ་སྔགས་ཀྱི་གྲངས་གཙོ་ཆེ་བས་དེ་ཅིས་ཀྱང་མ་ཆད་པ་ཅིག་མཛོད་ཅེས་གསུང་བ་ཕེབས། དེ་ནས་སློབ་དཔོན་ཆེན་པོ་སངས་རྒྱས་དཔལ་གྲུབ་པས་ཐུབ་པ་དགོངས་གསལ། རིགས་གཏེར་རང་འགྲེལ། དག་ལྗོན་སྐོར་གསུམ།
ཀྱེ་རྡོར། གསང་འདུས་ལ་སོགས་པའི་ཕྱག་ཁྲིད་སོགས་ཕུལ་ཞེས་གྲགས་ལ། ཉི་ལྡེར་ཆོས་རྗེ་ངག་དབང་གྲགས་པའི་དྲུང་དུ་ཡང་བདེ་མཆོག་གི་དབང་། བསམ་མི་ཁྱབ་ཀྱི་བྱིན་རླབས་ལ་སོགས་པ་དབང་ལུང་མན་ངག་བྱིན་རླབས་ལ་སོགས་པ་དུ་མ་གསན་ཅིང་། དེ་ནས་དགུང་ལོ་བཅུ་དགུ་བཞེས་པ་ཆུ་ཕོ་རྟའི་ལོ་བདག་ཆེན་ཀུན་དགའ་དབང་ཕྱུག་པ་ཞིང་གཞན་དུ་གཤེགས་པ་དང་། དེ་མ་ཐག་རྗེ་ཉིད་ཀྱིས་དགེ་སྡིངས་ནས་ཕེབས་ཏེ་རྗེ་བཙུན་པའི་ཐུགས་དགོངས་རྫོགས་ཐབས་ཀྱང་བསམ་གྱིས་མི་ཁྱབ་པ་སྒྲུབ་པར་མཛད་ཅིང་། གདན་ས་ཆེན་པོའི་རྩིས་བཞེས་ཀྱང་གནང་སྟེ། དེ་ལྟར་དགུང་ལོ་ཉི་ཤུའི་བར་དུ་གདན་ས་ཆེན་པོ་དགེ་སྡིངས། བར་སྡིངས་སོགས་གང་དགེས་སུ་གསན་སྦྱོང་ཐུགས་དམ་སོགས་མདོར་ན་ཐོས་བསམ་སྒོམ་གསུམ་དུས་གཅིག་ཏུ་ཉམས་སུ་བཞེས་པར་མཛད་པ་ཡིན་ནོ། ། དེ་ནས་རྗེ་བཙུན་ཀུན་དགའ་དབང་ཕྱུག་པའི་ཞལ་ཆེམ་ལས་ཇི་ལྟར་བྱུང་བ་བཞིན།
དགུང་ལོ་ཉེར་གཅིག་བཞེས་པ་ཤིང་ཕོ་སྤྲེའུའི་ལོ་མུས་ལ་ཕེབས་པར་བཞེད་པ་ན། མ་རུངས་པ་འགའ་ཞིག་གིས་ཕྱོགས་ལྷུང་གི་དབང་གིས་བཞེད་དོན་ལ་བར་ཆད་བྱ་དོགས་པས། ཐོག་མར་སྐྱེད་ལྷས་སུ་སྐུ་མཚམས་ལ་ཕེབས་པའི་ཚུལ་མཛད། དེ་ཁོག་ནས་དཔོན་སློབ་ཉུང་ཤས་གདོང་དགའ་བར་དུ་ཞབས་ཐང་དུ་སྲོད་ལ་གསང་ཐབས་སུ་ཕེབས་པས། མཚོ་པོར་ཕེབས་པ་དང་། མཚོ་པོ་ནང་པ་བསོད་ནམས་དཔལ་འབྱོར་བྱ་བས་ཆིབས་པ་དང་འཕྲལ་ཀྱི་སྐུ་ཆས་འདྲ་ཡང་ཕུལ། དེ་ནས་རིམ་གྱིས་ཕེབས་པས་མུས་སུ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་དྲུང་དུ་གེགས་མེད་དུ་མཇལ། མཇལ་མ་ཐག་ཏུ་ཐུགས་ཀྱི་དད་པ་ཚད་མེད་པ་འཁྲུངས་ཤིང་། རྗེ་སེམས་དཔའ་ཆེན་པོས་ཀྱང་བསུ་བ་སེར་ཕྲེང་སོགས་བཀུར་སྟི་དཔག་ཏུ་མེད་པ་གནང་ཞིང་། དེ་ནས་བདག་ཉིད་ཆེན་པོ་འདི་རྟེན་རྣམས་ཀྱི་ནང་ནས་དགེ་སློང་གི་རྟེན་ཉིད་མདོ་རྒྱུད་མང་པོ་ནས་ལན་ཅིག་མ་ཡིན་པར་ཡང་ཡང་བསྔགས་པ་རྒྱ་ཆེར་བརྗོད་ཅིང་མཆོག་ཏུ་གསུངས་པ་རྣམས་ཀྱིས་ཐུགས་ཡིད་འཕྲོགས་ཏེ།
ལོ་དེའི་ཐ་སྐར་ཟླ་བའི་ཚེས་བཅུའི་ཉིན་མཁས་གྲུབ་དུ་མས་ཞབས་ཀྱིས་བཅགས་པའི་གནས་མཆོག་ཡ་མ་བདེ་ལྡན་ཆོས་རྫོང་གི་རི་ཁྲོད་དུ་མཁན་པོ་ཡོངས་རྫོགས་བསྟན་པའི་མངའ་བདག་རྗེ་སེམས་དཔའ་ཆེན་པོ་ཉིད་དང་། ལས་ཀྱི་སློབ་དཔོན་ཞ་ལུ་བ་ཆོས་རྗེ་སངས་རྒྱས་དཔལ་བཟང་། གསང་སྟེ་སྟོན་པའི་སློབ་དཔོན་སླེ་ལུང་མཁན་པོ་དཀོན་མཆོག་བློ་གྲོས་པ། འདུལ་བ་འཛིན་པ་ཆེན་པོ་བློ་གྲོས་རིན་ཆེན་པས་གྲིབ་ཚོད་པ་མཛད་དེ་དད་པའི་དགེ་འདུན་འཁོར་འདུལ་བ་འཛིན་པ་བཅུ་གཉིས་དང་བཅས་པའི་དབུས་སུ་སངས་རྒྱས་ཀྱི་བསྟན་པ་ལ་ཞུགས་ལ་ཡོངས་སུ་རྫོགས་པ་བསྙེན་པར་རྫོགས་པའི་དགེ་སློང་གི་དངོས་པོར་བསྒྲུབས་ཏེ་ངུར་སྨྲིག་གི་རྒྱལ་མཚན་འཛིན་པ་ཀུན་གྱི་གཙུག་གི་ནོར་བུར་གྱུར་ནས། དེ་ནས་བཟུང་ལྟུང་བ་སྡེ་ལྔ་ཆར་གཏོགས་དང་བཅས་པའི་དྲི་མ་མཐའ་དག་དང་བྲལ་ཞིང་། ཁྲིམས་ཉིས་བརྒྱ་ལྔ་བཅུ་རྩ་གསུམ་ལ་གཡེལ་བ་མེད་པར་གཅེས་སྤྲས་སུ་མཛད་པ་ཡིན་ལ། དམ་པ་འདི་ཉིད་ཀྱི་དྲུང་དུ་རྡོ་རྗེ་ཐེག་པའི་གསང་བ་ཟབ་མོའི་བཀའ་དྲིན་ནོས་པའི་ཚུལ་ནི། ཞབས་དྲུང་དུ་ཕེབས་མ་ཐག་ཏུ་ཐོག་མར་གཤེད་དམར་ལྷ་ལྔའི་དབང་། བྱིན་རླབས། བསྐྱེད་རྫོགས་ཀྱི་ཉམས་ཁྲིད།
དེ་ལ་ཉེ་བར་མཁོ་བའི་ལུས་སྦྱོང་འཕྲུལ་འཁོར། བསྐྱེད་རྫོགས་ཀྱི་གཞུང་ལ་སོགས་པ་གསན་ཅིང་། གཞན་ཡང་བློ་སྦྱོང་དོན་བདུན་མར་གྲགས་པའི་ཉམས་ཁྲིད་དང་། རྒྱལ་སྲས་ཐོགས་མེད་པས་མཛད་པའི་རྩ་ཚིག་གི་ལུང་ལ་སོགས་པ་བློ་སྦྱོང་སྐོར་དུ་མ་དང་། གཞན་ཡང་རྒྱུད་གསུམ་གྱི་བཤད་བཀའ་དང་། འཁོར་ལོ་བདེ་མཆོག་གི་དབང་ལུང་མན་ངག་དུ་མ་དང་། ནཱ་རོ་མཁའ་སྤྱོད་ཀྱི་ཆོས་སྐོར། རྗེ་རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་ཐོག་གཅིག རྗེ་ཉིད་ཀྱི་བཀའ་འབུམ་ཡོངས་རྫོགས་ཀྱི་ལུང་ལ་སོགས་པ་དུ་མ་ཞིག་གསན་ཏེ། དེའི་སྐབས་སུ་བདག་ཉིད་ཆེན་པོ་འདིས་རྗེ་སེམས་དཔའ་ཆེན་པོ་ལ་ནི་གུ་ཆོས་དྲུག
སྤྱོད་ཁྲིད་སོགས་ཆོས་སྣ་མང་པོ་ཞིག་ཐོར་བཀོད་ནས་འདི་རྣམས་གནང་དགོས་ཚུལ་ཞུས་པས། རྗེ་ས་ཆེན་གྱི་རྣམ་ཐར་གནང་ནས། ཁྱེད་རང་གི་ཆོས་རྣམས་འདི་ན་ཡོད་པས་འདི་ལ་གཟིགས། འདི་ནང་གི་ངེད་རང་གིས་ཐོབ་པ་རྣམས་འབུལ་གསུང་བ་བྱུང་བ་དང་། དེ་མཐུན་དུས་གསུམ་གྱི་རྒྱལ་བ་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེ། རྣལ་འབྱོར་དབང་ཕྱུག་བིརྺ་པའི་གསུང་གི་མན་ངག རྗེ་བཙུན་ས་སྐྱ་པ་ཡབ་སྲས་རྣམས་ལ་སྙན་བརྒྱུད་བཞི་བར་མ་ཆད་པར་བྱོན་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་གསན་པར་མཛད་དེ། དེ་ཡང་སྣང་གསུམ་གྱི་ཁྲིད་རྣམས་དགེ་བའི་བཤེས་གཉེན་མང་པོ་དང་ལྷན་ཅིག་ཏུ་གསན་ཅིང་། སྔགས་ལམ་ཚུགས་ནས་དཔོན་སློབ་ཉུང་ཤས་ལ་ཚོགས་བཤད་ཟབ་ཁྲིད་ཀྱི་ཚུལ་དུ་གནང་། དེ་ནས་གསོལ་ཇ་ལྟ་བུ་རེའི་བར་ལ་ཐུན་མོང་མ་ཡིན་པའི་སློབ་བཤད་སྙན་བརྒྱུད་དུ་བཞུགས་པ་རྣམས་རྗེ་འདི་ཉིད་ཁོ་ན་ལ་ཆིག་བརྒྱུད་དུ་གནང་སྟེ།
དེ་ལྟར་ལམ་འབྲས་ཡོངས་སུ་རྫོགས་པ་ཞར་བྱུང་དང་བཅས་པ་དང་། ཀྱེ་རྡོ་རྗེའི་རྒྱུ་ལམ་གྱི་དབང་དང་། གཞན་ཡང་འདི་དང་འབྲེལ་བའི་བྱིན་རླབས་དང་། ཡིག་ཆའི་ལུང་ལ་སོགས་པ་ཆོས་ཀྱི་སྒོ་དུ་མ་གསན་ཅིང་། གསུང་ངག་རིན་པོ་ཆེའི་བསྟན་པ་རྗེ་འདི་ལ་གཏད་པར་མཛད་པ་དང་། དེའི་སྲས་ཀྱི་ཐུ་བོ་ཞ་ལུ་བ་སངས་རྒྱས་དཔལ་བཟང་དང་། གྲུབ་ཆེན་དཀོན་མཆོག་བློ་གྲོས། ཆོས་རྗེ་བློ་གྲོས་རིན་ཆེན། ཆོས་རྗེ་དཔལ་ལྡན་རྒྱལ་པོ་རྣམས་ལ་ཡང་དབང་དང་བྱིན་རླབས། རྗེས་གནང་།
ལུང་མན་ངག་མང་པོ་ཞིག་གསན་ཏེ་ཐོས་པ་རྒྱ་མཚོའི་ཕ་རོལ་ཏུ་སོན་པར་གྱུར་ཏོ། ། དེ་ནས་མུས་སུ་བཞུགས་པའི་སྐབས་དེར། ཨ་གྲོ་དགེ་གྲགས་བྱ་བ་ཅིག་དང་། དབོན་པོ་ཆོས་དགེ་ཕན་ལ་སོགས་པ་ཁམས་པའི་གྲྭ་པ་འགའ་ཞིག་གིས་ཁམས་ཕྱོགས་ལ་སྐོར་ཅིག་ཕེབས་ན་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འགྲུབ་ཚུལ་སོགས་རྒྱུ་མཚན་ནན་གྱིས་ཕུལ་བས་ཞལ་གྱིས་བཞེས་ཏེ། དེ་བཞིན་གྱི་རྒྱུ་མཚན་སེམས་དཔའ་ཆེན་པོ་ལ་ཕུལ་བ་ན། དེ་བཞིན་གནང་ན་ལེགས་པ་འོང་གསུང་བའི་བཀའ་ལུང་གནང་སྦྱིན་རྫོང་བ་དང་བཅས་པ་གནང་སྟེ། དེ་ནས་སྤྲེའུའི་ལོ་དེའི་སྟོན་ས་སྐྱ་རུ་ཕེབས་ནས། དེ་ནས་དཔོན་སློབ་ཉུང་ཤས་ཤིག་ཁམས་ཕྱོགས་སུ་ཕེབས་པའི་ཆིབས་ཁ་བསྒྱུར་ཏེ། ལམ་བར་རྣམས་སུ་ཡང་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་ཅིང་རིམ་གྱིས་ཕེབས་པ་ན། སྔར་གཅེན་རྒྱ་དཀར་ཤེས་རབ་རྒྱལ་མཚན་གྱིས་ཁམས་ཕྱོགས་ལ་ཕེབས་པའི་དུས་སུ་བཏབ་པའི་དགོན་པ་དོན་གྲུབ་གླིང་ཞེས་བྱ་བར་སྤྱན་དྲངས་ཏེ་ཕེབས་པའི་ཚེ།
དུས་ཕྱིས་ས་ཕྱོགས་དེར་ས་སྐྱ་པའི་གདུང་བརྒྱུད་སོགས་འབྱོན་བཞུད་ཉུང་བའི་སྟབས་ཀྱིས་མི་བདག་བདག་ཏུ་རེ་བའི་རློམ་སེམས་ཅན། ཡུལ་དེ་ནས་ཕ་ཚད་ཕྱིན་པ་ན་ཀརྨ་པའི་སྒར་པ་དཔོན་སློབ་ཚན་གཅིག་ཡོད་པ་རྣམས་ཀྱིས། རྗེ་ཉིད་དེར་ཕེབས་པ་ལ་ཕྲག་དོག་གིས་ཀུན་ནས་བསླངས་པའི་སྐུར་ཞུས་སོགས་མི་དད་པའི་རྣམ་འགྱུར་མང་པོ་བྱས་པ་དང་། དེར་གནས་པའི་གྲྭ་པ་རྣམས་ཀྱིས་མ་བཟོད་དེ། ས་སྐྱ་པ་མཐུའི་བདག་པོ་ཡིན་པས་ད་ལན་བསྟན་པ་ལ་དགོངས་ནས་འདི་རྣམས་ལ་མཐུའི་རྟགས་ཐོན་པ་ཅིག་ཅིས་ཀྱང་མཛད་དགོས། དེ་བཞིན་མ་མཛད་ན་ཕྱིན་ཆད་ཕྱོགས་འདིར་ས་སྐྱ་པའི་སྒྲ་ཙམ་མི་གྲག་པ་ཅིག་ཡོང་ཞེས་ཡང་ཡང་ནན་བསྐྱེད་ནས་ཞུས་པ་ལ་བརྟེན་ནས། ཁོང་རྣམས་ལ་ཞག་བདུན་གྱི་དུས་བཏབ་ནས་དཔོན་སློབ་བདུན་གྱིས་པུ་ཏྲ་ལ་བརྟེན་པའི་ལས་སྦྱོར་ཞིག་མཛད་པ་ན། ཞག་གསུམ་སོང་བའི་ནུབ་མོ་སྒྲུབ་ཁང་དུ་འོད་འཁྱུག་པ་དང་། ཐོག་འཚེག་པ་དང་། འབྲུབ་ཁུང་དུ་ལིངྒ་སྐད་ངན་འདོན་པ་སོགས་ནང་རྟགས་ཀྱི་ཆོ་འཕྲུལ་སྣ་ཚོགས་ཞིག་བྱུང་ཞིང་། །
དེ་དུས་ཀརྨ་པའི་སྒར་དེའི་དཔོན་འོག་མ་བཀའ་བགྲོས་པ། རྗེ་ཉིད་ལ་སྐུར་ཞུས་བྱེད་པའི་གཙོ་བོ་གཅིག་ཡོད་པ་དེ་རྒྱུ་མ་རུལ་ནས་ཉམ་ཐག་པའི་སྐད་འདོན་ཞིང་ཚེའི་དུས་བྱས། དེ་ལྟར་དྲག་པོའི་ལས་ཀྱི་རྟགས་མངོན་སུམ་དུ་མཐོང་བ་ལ་བརྟེན་ནས་སྙན་པའི་གྲགས་པས་ས་སྟེང་ཁྱབ་པར་གྱུར་ཅེས་ཀྱང་ཁུམས་སོ། ། ཡང་ལན་ཅིག་རྨ་ཁམས་ཕྱོགས་ལ་ཐེགས་པའི་རྨ་ཆུ་གཙང་པོ་ཞེས་བྱ་བའི་ཆུ་ཀླུང་ཤིན་ཏུ་ཆེ་བ་ཞིག་གི་རྩར་སྒར་པ་སྔོན་མ་རྣམས་སླེབས་ནས་དེར་སྡོད་པའི་གྲབས་བྱས་པ་ན། རྗེ་ཉིད་རྗེས་སུ་ཕེབས་ནས་ད་ལྟ་ཆུ་ལ་འགྲོ་བའི་གྲབས་ཀྱིས་ཕེབས་པ་ན། ཆག་ཕྱི་བ་རྣམས་ཀྱིས་མགྲིན་གཅིག་ཏུ་དོ་ནུབ་ཐང་ཡང་ཆད། ཉི་མ་ཡང་ཕྱི་མོར་སོང་འདུག་པས་འདི་ཁར་བཞུགས་ན་ལེགས་པ་འདྲ་ཞེས་ནན་གྱིས་ཞུས་ཀྱང་མ་གསན་པར་མཆོད་གཡོག་པ་ནམ་ཤེས་ལ་མགོན་པོའི་གཏོར་མ་གཅིག་ད་ལྟ་འཆོས་ལ་ཆུ་འདི་ལ་རྒྱོབ་གསུངས་པའི་བཀའ་ལུང་མཛད་པ་ན། ཁོང་གིས་ཀྱང་དེ་བཞིན་བྱས་པས་ཆུ་ལ་ཆེ་ཆུང་དུ་མངོན་པ་གང་ཡང་མ་བྱུང་། དེར་རྗེས་རྗེ་ཉིད་ཀྱིས་གཏོར་མ་གཅིག་ཆུ་ལ་གནང་བ་ན། ལྕགས་ཀྱི་ཐོ་ལུམ་མེ་འབར་བ་ཆུར་འཕངས་པ་ལྟར་སྒྲ་འཇིགས་སུ་རུང་བ་བྱུང་ཞིང་།
ཆུ་དེ་ཡང་དེ་མ་ཐག་སུམ་གཉིས་དྲི་བ་ཙམ་སོང་། དེར་རྗེ་རང་གིས་ཆུ་དེ་ལ་སྔོན་ལ་ཕེབས་ཤིང་། དེར་རྗེས་གཞན་རྣམས་ཀྱང་བར་ཆད་མེད་པར་ཕ་རོལ་ཏུ་སླེབ་པ་ཙམ་ན། ཆུ་དེ་སྔར་བས་ཀྱང་བཅུ་འགྱུར་གྱིས་ཆེ་བ་ཙམ་དུ་སོང་བས། ཐམས་ཅད་ངོ་མཚར་ཞིང་བློ་བདེ་བར་གྱུར། དེ་ནས་རྗེའི་གསུང་གིས་མགོན་པོ་ལ་གཏང་རག་གི་མཆོད་གཏོར་ཕུལ་ཐམས་ཅད་བདེ་བར་སྡོད་གསུངས། དེའི་རྒྱུ་མཚན་ཡུལ་ཕྱོགས་དེ་ན་གནས་པའི་སྐྱེ་བོ་རྣམས་ཀྱིས་ཐོས་པ་ན། སྔར་རྨ་ཆུ་གཙང་པོ་ལ་སུས་ཀྱང་རབ་མ་འཐོན་པ་ལ་ད་ལན་འདི་འདྲ་བའི་རབ་འདོན་པ་འདི་ལྟ་བུ་སུ་ཞིག་ཡིན་ནམ་ཞེས་ཐམས་ཅད་འཇིགས་ཤིང་ཧ་ལས་ནས་ངོ་མཚར་བའི་གཏམ་དུ་གླེང་བར་བྱེད་དོ། ། དེ་ནས་ཡང་ཡུལ་ཕྱོགས་གཞན་ཞིག་ཏུ་བྱོན་པ་ན། བོན་པོ་གདུག་པ་ཅན་འགའ་ཞིག་གིས་སྔར་གྱི་ལོ་རྒྱུས་རྣམས་ཐོས་པས་ཞེ་འཇིགས་ཀྱང་ཕྲག་དོག་གི་དབང་གིས།
དཔོན་སློབ་རྣམས་ལ་སྔར་ཐོག་ལམ་རྒྱུན་པར་ཡོད་པའི་ས་ཤིན་ཏུ་གཉན་པ། སུ་ཡང་སྡོད་མི་ནུས་པ་ཞིག་ཏུ་སྒར་ཁུང་བསྟན་ཏེ་དེར་བཞུགས་པ་ན། སྲོད་ཐུམ་པ་ནས་སྤྲིན་ནག་འདུས་འབྲུག་སྒྲ་ཤིན་ཏུ་དྲག་པོ་དང་། གློག་ཕྲེང་རྒྱུན་མ་ཆད་པར་ཐོ་རངས་ཀྱི་བར་དུ་བྱུང་ཞིང་། མི་མ་ཡིན་གྱི་ཆོ་འཕྲུལ་སྦལ་པ་ནག་པོ་ཤིན་ཏུ་ཆེ་བ་འཇིགས་སུ་རུང་བ་གཅིག་ཆ་ཐེར་གྱི་ནང་དུ་བྱུང་བ་ལ། རྗེ་ཉིད་ཀྱིས་ཁྲོ་བཅུའི་སྲུང་འཁོར་དང་། བདེ་མཆོག་གི་གོ་ཆ་དྲུག་ལ་བརྟེན་པའི་སྲུང་འཁོར་གདུག་རྩུབ་མ་ཞིའི་བར་དུ་མཛད་ཅིང་། དེ་ནས་ཞག་འགའ་ཡར་གྱི་བར་གང་ཕེབས་པར་སྤྲིན་ནག་པོ་བྱ་ར་བྱེད་པའི་རྣམ་པ་བྱུང་བ་དེ་ཇེ་འགྱངས་ཇེ་འགྱངས་སུ་སོང་ཞིང་ཐོག་ལ་སོགས་པ་བར་ཆད་ཀྱི་རྣམ་པ་གང་ཡང་མ་བྱུང་བས། དེར་གནས་པའི་མི་ཀུན་གྱིས་གནས་འདིར་བཞུགས་ཚུགས་པ་འདི་པ་དཔོན་སློབ་ལས་མ་བྱུང་ཟེར་ཞིང་། ཐམས་ཅད་ཧ་ལས་པས་ཐུན་མོང་མ་ཡིན་པའི་དད་པ་ཐོབ་པར་གྱུར་པ་ལ་སོགས་པ་མཐུ་སྟོབས་ནུས་པ་བསམ་གྱིས་མི་ཁྱབ་ཅིང་གདུལ་བྱ་གང་ལ་གང་འདོད་ལ་ཆོས་ཀྱི་དགའ་སྟོན་སྩོལ་བཞིན་པར་ཁམས་ཀྱི་སྟོད་སྨད་བར་གསུམ་དུ་ལོ་གསུམ་ཡར་མར་ལོ་གཉིས་ཏེ་ཀུན་དྲིལ་བས་ལོ་ལྔའི་བར་དུ་ཁམས་ཕྱོགས་ཀྱི་འགྲོ་བ་རྣམས་ཐར་པའི་ལམ་ལ་འགོད་པར་མཛད་པ་ཡིན་ཞེས་བཤད་ལ།
དེ་ནས་ཁམས་ཕྱོགས་ཀྱི་དད་པ་དང་ལྡན་པའི་སྐྱེ་བོ་རྣམས་ཀྱིས་འབུལ་པའི་དངོས་པོ་བསམ་གྱིས་མི་ཁྱབ་པ་བྱུང་བ་རྣམས་དང་བཅས་གདན་ས་ཆེན་པོར་གེགས་མེད་དུ་ཕེབས། རྗེ་བཙུན་འཇམ་དབྱངས་ཆེན་པོ་ཡབ་སྲས་ཀྱིས་གཙོ་མཛད་གདན་ས་ཆེན་པོར་བཞུགས་པ་རྣམས་ལ་འབུལ་བའི་དངོས་པོ་ཚད་ལས་འདས་པ་ཕུལ་ཞིང་རྟེན་སོ་སོ་ལ་ཡང་སྙན་དར་ལ་སོགས་པ་མཆོད་པ་རྒྱ་ཆེན་པོ་མཛད་དེ། དེ་ནས་ཆུ་ཕོ་འབྲུག་གི་ལོ་ལ་ཡབ་འཇམ་དབྱངས་ཆེན་པོ་སྐུ་གཤེགས་པའི་གཤེགས་རྫོང་རྒྱ་ཆེན་པོ་བསྒྲུབས། གཞི་ཐོག་བླ་བྲང་ཆོས་གཞིས་དང་བཅས་པ་ཐམས་ཅད་གཅེན་ལ་ཕུལ་ཏེ། བདག་ཉིད་བྱ་བྲལ་ཁོ་ན་ལ་ཐུགས་གཏད་ནས། འཇམ་དབྱངས་དཀོན་མཆོག་བཟང་པོའི་དྲུང་དུ་སླར་ཡང་ངེས་དོན་གྱི་ཉིང་ཁུ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་བཀའ་དྲིན་གསན་ཅིང་། ལོ་དེའི་ཧོར་ཟླ་བཅུ་པ་ལ་རྒྱལ་མཁར་རྩེ་ནས་སྤྱན་དྲངས་ཏེ་ནོར་བུ་ཁྱུང་རྩེར་ཕེབས་ནས། དཔོན་བློན་རྣམས་ལ་གསུང་ཆོས་ཀྱི་བཀའ་དྲིན་སྩལ། དེ་ནས་སླར་ཡང་མུས་སུ་ཕེབས་ནས་རྗེ་སེམས་དཔའ་ཆེན་པོའི་སྐུ་གདུང་མཇལ་བ་དང་། རྗེ་སངས་རྒྱས་དཔལ་བཟང་།
གྲུབ་ཆེན་དཀོན་མཆོག་བློ་གྲོས། ཆོས་རྗེ་བློ་རིན་པ་རྣམས་ལ་རྒྱུད་སྡེ་བཞི་དང་འབྲེལ་བའི་ཆོས་སྐོར་དུ་མ་ཞིག་གསན་པ་དང་། རྗེ་ཉིད་ཀྱིས་ཀྱང་དམ་པ་དེ་དག་ལ་གསུང་ཆོས་ཀྱི་བདུད་རྩི་ཅི་ཡང་ཞིག་སྩལ་ཞིང་། ཡང་བར་སྐབས་སུ་རྗེ་བཙུན་གཅེན་གྱི་དྲུང་དང་། ཐེག་ཆེན་ཆོས་རྗེའི་ཞལ་སློབ་ཆོས་རྗེ་དཔལ་ལྡན་ལེགས་པའི་ཞབས་དང་། རྒྱལ་ཚབ་དམ་པ་ཀུན་དགའ་དབང་ཕྱུག་ལ་སོགས་པ་རྣམས་ལ་ཡང་ཆོས་ཀྱི་སྒོ་དུ་མ་གསན་ནས་ཐུགས་སུ་ཆུད་པར་མཛད་ཅིང་། གསན་པ་དེ་དག་ཀྱང་ཚིག་དོན་ལ་སྒྲོ་འདོགས་ལེགས་པར་བཅད་དེ་ཉམས་སུ་བཞེས་པར་མཛད་པ་ཡིན་ཏེ། དུས་རྒྱུན་དུ་ཉིན་ཞག་རེ་རེ་ཉམས་བཞེས་ཀྱི་རིམ་པའང་། ལམ་ཟབ་མོ་བླ་མའི་རྣལ་འབྱོར། ཀྱེ་རྡོ་རྗེའི་བསྐྱེད་པའི་རིམ་པ་ལམ་དུས་ཀྱི་དབང་བླང་བ་དང་བཅས་པ་བཟླས་བརྗོད་ཀྱིས་མཐའ་བརྒྱན་པ།
ནཱ་རོ་མཁའ་སྤྱོད་ཀྱི་རྣལ་འབྱོར་བཟླས་པ་དང་བཅས་པ། བིར་སྲུང་ཐུན་མོང་དང་ཐུན་མོང་མ་ཡིན་པ། ལཱུ་ནག་དྲིལ་གསུམ་གྱི་བསྐྱེད་རྫོགས་བཟླས་པ་དང་བཅས་པ། གཤེད་དམར་ལྷ་ལྔའི་བསྐྱེད་རིམ། རྫོགས་རིམ་སྤྲོས་མེད་ཀྱི་རྣལ་འབྱོར་དང་བཅས་པ། འཇིགས་བྱེད་བསྐྱེད་རིམ་བཟླས་བཅས་ཐུན་བཞིའམ་གཉིས་གང་རུང་རེ་དང་། གཞན་ཡང་ཚེ་དཔག་མེད་ལ་སོགས་པ་ལྷའི་རྣལ་འབྱོར་ཕྲ་མོ་དུ་མ་དང་། མཎྜལ་སྒྲུབ་མཆོད་སྔོན་དུ་འགྲོ་བའི་སྒོ་ནས་བསྟན་སྲུང་རྣམས་ལ་མཆོད་གཏོར་འབུལ་བ། བསྐང་གསོའི་རིམ་པ་དང་བཅས་པ་མ་ཆག་པ་མཛད་ཅིང་། དེ་དག་གི་མཚམས་སུ་བཟླས་པ།
གཏོར་མ། ཀློག་པ། ཚ་ཚ་འདེབས་པ། བསྐོར་བ་མཛད་པ། སྣོད་ལྡན་ལ་ཆོས་འཁོར་བསྐོར་བ་སོགས་མདོར་ན་ཆོས་སྤྱོད་བཅུས་དུས་འདའ་བ་དང་། དེ་དག་ཀྱང་ལྟ་བའི་རྩིས་ཟིན་པར་མཛད་པ་ཞིག་གོ ། དེ་ལྟ་བུའི་བདག་ཉིད་ཆེན་པོ་འདི་ནི་རྗེ་ས་སྐྱ་པ་ཆེན་པོ་ཉིད་སླར་ཡང་རང་གི་རིགས་སུ་རྣམ་པར་སྤྲུལ་པའི་གར་གྱི་རོལ་པར་སྣང་སྟེ། གོང་དུ་སྨོས་པ་ལྟར་སེམས་དཔའ་ཆེན་པོས་ས་ཆེན་གྱི་རྣམ་ཐར་རྗེ་འདི་ལ་གནང་ནས། ཁྱེད་རང་གི་ཆོས་འདི་ན་ཡོད་གསུངས་པ་དང་། བསེ་འབག་དང་ལྷན་ཅིག་ཏུ་རྒྱ་གར་ནས་བྱུང་བའི་བསེའི་གའུའི་ནང་ན་ཡོད་པའི་སྒྲུབ་ཐབས་སོགས་ཀྱི་ཡི་གེ་དེང་སང་ག་ན་ཡོད་དཀར་ཆག་སོགས་སུ་མི་གསལ་བ་ལ།
རྗེ་འདིའི་གསུང་ལས། ས་ཆེན་ཟེར་བའི་བགྲེས་པོ་དེས་གཏེར་དུ་སྦས་པ་ཡིན་པ་འདུག་གསུངས་པ་དང་། སྒོ་རུམ་དཔེ་ཁང་སོགས་ཀྱི་རྗེ་ས་ཆེན་གྱི་ཕྱག་བྲིས་གང་ཡིན་ཐོགས་མེད་དུ་མཁྱེན་པ་ལ། རྗེ་བཙུན་རྡོ་རིང་པ་ཆེན་པོས། འདི་ལྟར་མཁྱེན་པའི་རྒྱུ་མཚན་གང་ལགས་ཞུས་པས། དེའི་རྒྱུ་མཚན་ཤིན་ཏུ་ཆེ་བ་གཅིག་ཡོད། དེ་ཙམ་གྱིས་ཆོག་གཞན་ལ་སྒྲོས་ཡེ་མ་བཏང་གསུངས་པ་སོགས་རྒྱུ་མཚན་མང་དུ་སྣང་ཞིང་། གཞན་ཡང་འདིའི་ངོ་མཚར་བའི་རྣམ་ཐར་ནི་ཁའུའི་ཆུ་ཚན་དུ་ཐུགས་དམ་ལ་འབྱམས་པའི་དུས་སུ། ལུས་དཀྱིལ་གྱི་ལྷ་བརྒྱ་ལྔ་བཅུ་རྩ་བདུན་མངོན་སུམ་དུ་གཟིགས་ཤིང་། དེའི་ནང་ནས་གསང་གནས་ཀྱི་ལྷ་ཚོགས་ཅུང་ཟད་མི་གསལ་བ་དང་།
སྙིང་གའི་ལྷ་ཚོགས་ཤིན་ཏུ་གསལ་ཞིང་འོད་ཟེར་འཕྲོ་བ་ཞིག་འདུག་པ་ལ། ངེད་རང་ལ་འཕྲིན་ལས་ཀྱི་བརྒྱུད་འཛིན་ཧ་ཅང་མི་མང་། གང་ཡོད་ངེས་དོན་ལ་བློ་ཁ་ཕྱོགས་པ་ཁོ་ན་ཡོང་བ་འདུག་ཅེས་གསུང་བར་གྲགས་ལ། གཞན་ཡང་འདི་ནི་མཐུ་སྟོབས་ཀྱི་དབང་ཕྱུག་ཆེན་པོ་གྲུབ་པའི་མཚན་མ་ཕྱོགས་མེད་དུ་སྟོན་པ་ཞིག་སྟེ་སྐྱེད་ལྷས་སུ་འཇིགས་བྱེད་དྲུག་ཅུ་པའི་ཕྱག་ལེན་གྱི་འགྲིག་གནང་དུས། རྡོ་རིང་ཀུན་སྤངས་པ་སོགས་སློབ་མ་ཁ་ཅིག་གིས་ཞལ་རས་ཀྱི་མདངས་མཐིང་ནག་ཏུ་འགྱུར་བ་གཟིགས་པ་དང་། ལུམ་པ་ཆོས་མཛད་པས་དབུ་ལ་རྭ་སྔོ་སེང་སེང་འདུག་པ་མཐོང་བ་དང་། གཞན་ཡང་འཕན་ཡུལ་དུ་གཏོར་མ་ལ་མེ་འབར་བ་ཀུན་གྱིས་མཐོང་བ་དང་། རྒྱལ་རྩེར་རྗེ་འདིའི་ཞབས་ས་ལ་མ་རེག་པར་བར་སྣང་ལ་ཕེབས་པར་འཇམ་དབྱངས་དཀོན་མཆོག་བཟང་པོས་གཟིགས་ཤིང་། ཡང་སྐབས་ཤིག་ཏུ་གཞི་ཐོག་གི་མཁས་བཙུན་ཆེན་པོས་ཐུགས་དམ་འཆམས་མགོན་གྱི་དྲུང་དུ་གསུང་བསྙེན་ཞིག་མཛད་པའི་ཚེ། མགོན་པོ་ཞལ་མངོན་སུམ་དུ་གཟིགས་པའི་ཕྱག་དཔུང་གཡོན་གྱི་སྟེང་དུ་མེ་འབར་བ་དང་།
གྲི་གུག་གི་རྡོ་རྗེའི་ཕྱོགས་བཞིའི་ར་མེད་པ་དབུས་མ་ལ་མེ་འབར་བ་གཟིགས་སྣང་ལ་བྱུང་བ་དང་། གཞན་ཡང་དཔལ་ལྡན་ལྷ་མོས་ཨ་གྲོའི་དགོན་པ་དོན་གྲུབ་གླིང་དུ་ཞལ་གཟིགས་ནས། འཁོར་གྱི་ཚུལ་བཟུང་བའི་དམ་ཉམས་གཅིག་འདུག་པ་ངས་སྒྲོལ། ང་ལ་ཡང་བསྐང་གསོ་ཅིག་རྩོམས་གསུངས་པ་ལ་བརྟེན་ནས་ལྷ་མོའི་བསྐང་གསོ་ཁྱད་པར་ཅན་ཞིག་ཀྱང་མཛད། དཔལ་མགོན་ཞལ་བཞི་པ་ནི་ཕོད་ཁ་སྔོན་པོ་བཞེས་པ་ཅན་གཅིག་ཏུ་ཡང་ཡང་གཟིགས་པ་དང་། ཡང་ལན་ཅིག་སྐྱེད་ལྷས་སུ་མགོན་པོ་འདི་བྲམ་ཟེ་དཀར་པོའི་རྣམ་པ། དར་དཀར་པོའི་ན་བཟའ་ཅན་ཕྱག་གཡས་ན་རྩེ་གསུམ་དང་སྙིང་འཛིན་པ། གཡོན་ན་ཐོད་ཁྲག་འཛིན་པ། ཡུམ་བཞི་དང་བཅས་པ་མངོན་སུམ་དུ་གཟིགས་ཏེ། དེ་ཕྱིན་ཆད་མགོན་ཁང་དེར་ཕེབས་རེས་ཀྱི་དེ་འདྲའི་ཚུལ་གྱིས་བསུ་བ་ལ་ཡང་མགོན་པོ་འདི་ཉིད་འབྱོན་ཞེས་གྲགས་ལ།
ཡང་དམ་ཅན་པུ་ཏྲ་མིང་སྲིང་རྣམས་ནི་རྒྱུན་དུ་བྲན་ལྟར་འཁོལ་བ་སྟེ། ས་སྐྱར་བཞུགས་པའི་སྐབས་ཤིག རྗེ་རང་གི་གསུང་གིས། མདང་པུ་ཏྲ་འདིས་མི་མགོ་དར་གྱིས་དྲིལ་བ་ཅིག་ཁྱེར་ནས་འུར་སྒྲ་དང་བཅས་སྒོ་རུམ་ལ་སོང་ཞེས་གསུངས་པ་དང་། ཡང་ལན་ཅིག་སྐྱེད་ལྷས་སུ་སྡེ་དཔོན་ཞིག་གི་གཏོར་གསོས་ཞིག་བྱུང་དུས། སུམ་ཅུ་རྩ་གསུམ་བྱ་བའི་སྒྲུབ་ཁང་གི་སྟེང་དུ་སྔགས་པ་ནག་པོ་ཐོད་ཕྲེང་ཅན་ཞིག་གིས་མ་ཎི་བསྐུལ་བའི་འཆམས་གདངས་བྱས་པ་ན། ཁའུའི་ལུང་པ་ཐམས་ཅད་འདར་ལིང་ལིང་འོང་གིན་འདུག་གསུང་བ་དང་། སྐྱེད་ལྷས་རྒྱལ་པོ་འདི་མགོན་པོའི་འཁོར་གྱི་རུ་འདྲེན་ཅིག་ཡིན་པ་འདྲ། ལྷ་འདྲེ་གཞན་འདི་ཚོ་སྐྱེད་ལྷས་མགོན་ཁང་གི་ནང་དུ་ཡེ་ཡོང་མི་ནུས་འདུག་ནའང་། འདི་ཐལ་མར་ཡོང་གིན་འདུག་གསུང་བ་དང་།
སྐྱེད་ལྷས་ཀྱི་ཤིང་ཕུང་རེ་རེའི་རྩ་བ་ནའང་མགོན་པོའི་འཁོར་དུ་གཏོགས་པའི་ལྷ་འདྲེ་གདུག་པ་ཅན་རེ་རེ་གནས་པ་ཡིན་གསུང་བ་སོགས་འོད་གསལ་གྱི་ངང་ནས་ཐམས་ཅད་ཐོགས་མེད་དུ་གཟིགས་ཤིང་། ཡང་ལན་ཅིག་སྐྱེད་ལྷས་མགོན་ཁང་དུ་སྐུ་མཚམས་བདུན་ཕྲག་གཅིག་མཛད་པ་ན། ཡུམ་ཆེན་བཞི་ཁྲག་གི་རལ་པ་ཤིན་ཏུ་རིང་བ་དང་བཅས་ཕེབས་ནས་གཏང་རག་དགོས་ཟེར་ཡུས་པའི་ཚུལ་གྱིས་རལ་པ་སྤྲུགས་པའི་ཁྲག་གི་ཟེགས་མ་རྗེ་རང་གི་སྐུ་ལ་ཡང་ཐོར་ཐོར་ཡོང་བ་དང་། དེ་ནས་མ་ཚད་ན་བྱད་མ་མགོ་ལ་གསེར་གྱི་དབུ་རྒྱན་གོན་པ། བྱད་མདངས་མེད་ཅིང་ཅུང་ཟད་སེར་བ། ངོ་ནོངས་པའི་ཚུལ་གྱིས་འདུག་པ་གཟིགས་པ་དང་། ཡང་གལ་ཆེ་བ་ཅིག་གི་ཚེ་མགོན་པོ་འཁོར་བཅས་ལས་ལ་བསྐུལ་བ་ན། ལས་དེ་མཐར་ཕྱིན་པར་གྲུབ་པའི་ཚེ་རྗེའི་གཟིགས་སྣང་ལ། ལུང་པ་ཤིན་ཏུ་ཡངས་པ་ཅིག་གི་དཀྱིལ་ན་ཚུར་མགོན་པོ་ཉིད་མི་དཔོན་ཆེན་པོའི་ཚུལ་གྱིས་རྟ་ནག་པོ་གཅིག་ལ་ཆིབས། ཕྱག་གཡས་པས་མདུང་བསྐོར་མཛད་ཀྱིན་མདུན་མ་ལེན་ན་འདི་བཞིན་ལེན་པ་ཡིན་གསུངས་ནས་ཞལ་ཕོ་འདོན་པའི་རྣམ་པ་མཛད་ཅིང་འབྱོན་པ་གཟིགས་པ་དང་།
ཡང་སྐྱེད་ལྷས་སུ་སྐུ་མཚམས་དམ་པར་མཛད་པའི་སྐབས་ཤིག་ན། འབྱུང་པོ་ཆེན་པོ་དགེ་བཤེས་ཀྱི་ཆས་སུ་བྱས་སྣམ་སྦྱར་བེར་ཐུལ་སོགས་བརྩེགས་མ་མང་རབ་གྱོན། ལག་ཏུ་གཏོར་མ་ཁྱེར་འཁོར་སྟོབས་ཆེ་བ་དང་བཅས་ཁའུའི་གཞུང་ལམ་ལ་ཞུགས། ཕྱག་འཚལ་སྒང་དུ་སླེབས་པ་ན་འཕགས་པ་བྲག་ཁུང་གི་འདེབས་ལ་དཔལ་མགོན་ཆེན་པོའི་སྐུ་བྲམ་གཟུགས་རྗེ་རང་གི་ཕྱག་བྲིས་མ་ཅིག་བཀྲམ་ཡོད་པ་ལས། འོད་ཟེར་སྔོ་ནག་ཕྱོགས་མཚམས་ཀུན་ཏུ་འཕྲོ་བ་དང་དུས་མཉམ་དུ་མི་རྐང་གི་གླིང་བུའི་སྒྲ་སྐད་ཤིན་ཏུ་ཆེ་བ་གྲག་པ་ཅིག་བུས་བྱུང་བས། སྐད་ཅིག་དེ་ཉིད་ལ་བར་སྣང་ལ་སྤྲིན་ནག་པོ་འཁྲིགས་འབྱུང་པོ་ཡོད་པའི་ས་དེར་ཐོག་སེར་ཤིན་ཏུ་དྲག་པ་ཅིག་བབས་སོང་བས། འབྱུང་པོ་འཁོར་བཅས་གར་སོང་ཆ་མེད་དུ་སོང་བ་བྱུང་བ་དང་། ཡང་ལན་ཅིག་ནོར་བུ་ཁྱུང་རྩེར་ཕེབས་པའི་ཚེ། ཆོས་རྗེ་རྐྱང་འདུར་བ་དཔོན་སློབ་དང་གཟིམས་ཁང་སྟེང་འོག་མཛད་ནས་བཞུགས། རྗེ་དཔོན་སློབ་རྣམས་ཀྱིས་ཚོམས་འོག་ཏུ་ཆོས་སྐྱོང་རྣམས་ལས་ལ་བསྐུལ་བའི་རོལ་མོ་དྲག་བརྡུངས་མཛད་པ་ན།
སྟེང་དུ་ཆོས་རྗེ་རྐྱང་འདུར་བའི་དགོངས་པ་ལ། མཚན་ཉིད་རྒན་པོའི་སྐྱོན་གྱིས་བསླད་པས། རྔ་བརྡུངས་འདི་རང་ལ་འབྱུང་ཆེན་པོ་མེད་དམ་སྙམ་པ་བྱུང་། དེ་ནས་ཅུང་ཟད་སོང་བའི་དུས་ཆོས་རྗེ་རྐྱང་འདུར་བའི་གཟིགས་སྣང་ལ། སྤྲུལ་པའི་མི་ནག ཁྱི་ནག བྱ་ནག་སོགས་ཕོ་ཉ་མང་པོས་འབྱུང་པོ་ཆེན་པོ་སྣམ་སྦྱར་ཏ་ཧུན་གསེར་མ་ཐང་ཐེབ་གྱོན་པ་དང་བཅས་པའི་སྐེ་ནས་ཞགས་པས་བཟུང་ལག་པ་བསྡམས་པ་ཅིག་དཀར་ཁུང་གི་མཐོངས་ཀ་ནས་ཚོམས་ཆེན་འོག་མའི་འབྲུབ་ཁུང་ནང་དུ་ཐོགས་མེད་དུ་ཁྲིད་སོང་བ་གཟིགས། ཞག་གཅིག་སོང་རྗེས་ཕྱིར་ཤོར་སོང་བ་དང་། དགོངས་ཐུན་གྱི་ཐུགས་དམ་གྱི་ཚེ་སླར་ཡང་གོང་བཞིན་ཁྲིད་ནས་མཐུ་དང་སྟོབས་མེད་པར་དམ་ལ་ཐོགས་པ་གཟིགས་ཏེ། མི་ཕྱེད་པའི་དད་པ་ཐོབ་ཅིང་དེ་ཕྱིན་ཆད་རྔ་བརྡུངས་ལ་ཡིད་གང་ཡོད་ཆེས་པ་ཅིག་བྱུང་ཞེས་གྲགས་པ་དང་།
གཞན་ཡང་བདག་ཉིད་ཆེན་པོ་འདི་ནི་མཐུ་དང་ནུས་པའི་མངའ་བདག་ཏུ་གྱུར་པའི་སྟོབས་ཀྱིས་འདིས་སྒྲིག་པར་མཛད་པའི་པོ་ཏི་མེ་འབར་མར་གྲགས་པ་དེ། གཟིམས་དཔོན་ནམ་ཤེས་གྲོགས་མཆེད་ཀྱིས་རྒྱལ་རྩེ་ནས་བླང་སྟེ་ས་སྐྱར་ཁྱེར་འོང་བའི་ལམ་ཞོང་ངའི་མདར་ཆོམ་རྐུན་པ་འགའ་ཞིག་གིས་ཕྲོགས་ཏེ་ཁྱེར་ནས་ཁོང་རྣམས་ཀྱི་ཡུལ་དུ་ཕྱིན་པ་ན། ཡུལ་དེར་མི་འདོད་པའི་ལྟས་སྣ་ཚོགས་བྱུང་ཞིང་། ཁྱད་པར་ཕྱག་དཔེ་གང་དུ་བཞག་སར་མེ་འབར་བས་ཁོང་རྣམས་ཀྱིས་ཉེར་ཚགས་མ་ནུས་པར་ར་ས་རྫོང་པའི་ལག་ཏུ་བྱུང་། དེར་ཡང་ཆོ་འཕྲུལ་སྣ་ཚོགས་བྱུང་སྟེ་རྣམ་རྟོག་གི་ངང་དུ་ཡོད་པ་ན། རེ་ཞིག་ནས་སྨན་གྲོང་དྲུང་རྡོར་བས་དེར་བྱོན་དུས་དེ་བཞིན་གྱི་གསུང་གླེང་བྱུང་བས་རྗེའི་ཕྱག་དཔེ་ཡིན་པར་ངེས་ཏེ། རྫོང་པ་དངོས་ཀྱིས་འབུལ་མ་ནུས་པར་དྲུང་རྡོར་བ་བརྒྱུད་ནས་ཕུལ། དེ་ཕྱིན་མགོན་པོད་འདི་ཉིད་ལ་དེང་སང་གི་བར་གྱི་བུ་ཕྱི་ཡང་ཕྱི་དང་བཅས་པ་ཀུན་ལ་མགོན་པོད་མེ་འབར་མར་གྲགས་པ་འདི་བྱུང་ཞིང་། དེ་ལྟར་བུའི་མ་ཕྱེ་བདག་ཆེན་རང་གི་ཕྱག་དཔེ་དངོས་དེ་ནི་རྒྱལ་མཁར་རྩེ་བའི་ཞལ་ངོ་རྣམས་ཀྱི་སྐུ་སྲུང་དུ་བཞུགས་པ། དུས་ཕྱིས་དྲུང་འཕགས་པ་ཚུལ་ཁྲིམས་པའི་ཕྱག་བརྒྱུད་དེ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་བདག་གི་ལག་ཏུ་རྩོལ་མེད་དུ་བྱུང་བ་དེང་སང་སྐལ་ལྡན་རྣམས་ཀྱི་མཆོད་པའི་ཡུལ་དུ་གདན་ས་འདི་ཉིད་ན་བཞུགས་པ་འདི་ཡིན་ནོ། །
ཡང་སྐབས་ཤིག་གི་ཚེ་གནས་གསར་པའི་གཞིས་རིན་ཆེན་སྒང་དུ་ཕེབས་པའི་དུས་ཁོང་རྣམས་ཀྱིས་རྩིས་མགོན་གྱི་ལྷ་མོ་ལ་བསྐང་མདོས་ཕུལ་བའི་ཚེ། རྗེའི་ཞལ་ནས་ཁྱེད་ཀྱིས་ལྷ་མོ་ལ་བསྐང་མདོས་ཡང་ཡང་དགོས་པ་འདི་འདྲ་ལྐོག་པ་ལ་གསུངས་པས། ལྷ་མོ་ཅུང་ཟད་མ་མཉེས་པར། དེ་ནུབ་ཐོ་རངས་རྗེ་ཐུགས་དམ་ལ་བཞུགས་པའི་མདུན་དུ་ཤིན་ཏུ་འཇིགས་པའི་ཆ་ལུགས་སུ་བསྟན་ནས་བྱུང་བ་ན། བར་ཆད་བྱ་བར་ནི་མ་ནུས། རྣལ་འབྱོར་བ་ལྟ་བ་ལ་སྦྱངས་འདུག་གསུང་ཞལ་འཛུམ་པ་དང་བཅས་དེ་ཉིད་དུ་མི་སྣང་བར་གྱུར་ཅེས་ཀྱང་གྲགས་ལ། གཞན་ཡང་འོད་གསལ་གྱི་ངང་ལ་ཐོགས་བཅས་ཀྱི་དངོས་པོ་སྒྲིབ་མི་ནུས་པར་ཇི་ལྟ་བ་བཞིན་གཟིགས་པར་སྣང་སྟེ། ལན་ཅིག་གདན་སའི་བླ་བྲང་ཤར་ན་གསུང་ཆོས་གནང་བའི་དུས། རྒྱ་འདྲེ་དཔོན་གཡོག་མང་པོ་ས་སྐྱའི་ཉེ་སྐོར་ན་སྒར་རྒྱབ། སྐབས་སུ་དཔོན་པོ་དེའི་མགོ་ཐོག་ཏུ་གདུགས་ཉི་འོག་ཏུ་སླེབས་པ་ཙམ་བྱས།
ས་སྐྱ་ལ་བསྐོར་བ་ཕྱིན་ཕྱི་ལོག་ཐེང་རེ་བྱས་དུས། གདན་ས་འདིར་རྒྱ་འདྲེ་མི་བསད་སོགས་ཡོང་བ་ཅིག་འདུག་པ་ལ། རྗེ་འདིའི་ཐུགས་དམ་ལྟ་བའི་ངང་ནས་མེ་དམིགས་མང་དུ་གནང་བས། ཞག་འགའ་ནས་གསུང་ཆོས་པ་རྣམས་ཕྱིར་འགྲོ་བ་དང་མཉམ་དུ་མི་སོག་པོའི་རྣམ་པ་ཅན་འཇིགས་སུ་རུང་བ་ལུས་པོ་ཀུན་ལ་མེས་ཚིག་པའི་རི་མོ་ཡོད་པ་གཅིག་རྗེའི་དྲུང་དུ་ཐོགས་མེད་དུ་བྱུང་ནས་ཞབས་དབང་ཅིག་དགོས་ཞུ་བ་ལ། ཁྱོད་སུ་ཡིན་གསུངས་པས། བདག་རྒྱ་འདྲེའི་དཔོན་འོག་མ་ཅིག་ཡིན། ཁ་སང་ནས་ཁྱེད་ཀྱིས་དམིགས་པ་མཛད་པ་དེས་ངེད་ཐམས་ཅད་ཚིག ད་ལན་དཔོན་པོ་ན་དྲགས་སྐུ་མདུན་ལ་ཡོང་མ་ཐུབ། ད་ངེད་རྣམས་འགྲོ་བས་ཐུགས་དམ་ལྷོད་དགོས་ཟེར། འདི་ལ་ཞབས་དབང་མི་དགའ་འམ་དགོངས་ཙ་ན།
ཁོས་ཞབས་འོག་ཏུ་མགོ་བཅུག་ནས་ཁྱེད་ཀྱི་སློབ་མ་བརྒྱུད་འཛིན་དང་བཅས་པ་ལ་མི་གནོད་པའི་དམ་བཅའ་འབུལ། ཁྱེད་ནམ་སངས་རྒྱས་པའི་དུས་ང་འཁོར་གྱི་ཐོག་མར་སྐྱེ་བར་ཤོག་ཟེར་ནས་འཇའ་ཡལ་བ་ལྟར་སོང་བ་དང་། དེ་ནས་རྒྱ་འདྲེ་རྣམས་ཀྱང་གནས་འདིར་མེད་པར་གྱུར་ཏོ་ཞེས་གྲགས་པ་ལ་སོགས་པ་མདོར་ན་གསང་བ་ལས་ཀྱང་ཆེས་གསང་བའི་རྣམ་པར་ཐར་པ་མཐའ་ཡས་པ་ཞིག་མངའ་བ་ཡིན་ནོ། ། དེ་ནས་དགུང་ལོ་སོ་དྲུག་བཞེས་པ་ས་མོ་ཕག་གི་ལོ་ལ་རྒྱལ་མཁར་རྩེ་ནས་ཆོས་རྒྱལ་བཀྲ་ཤིས་རབ་བརྟན་དཔལ་བཟང་པོ་ཡབ་སྲས་རྣམས་ཀྱིས་སླར་ཡང་སྤྱན་དྲངས་ཏེ། དེར་སློབ་དཔོན་གྲྭ་རིགས་སོགས་བརྒྱ་དང་ལྔ་བཅུ་ཙམ་ལ་གསུང་ངག་རིན་པོ་ཆེའི་གདམས་པ་ཟབ་མོ་ལེགས་པར་སྩལ་ཞིང་། དེར་ཡེ་ཤེས་མགོན་པོ་དངོས་སུ་བཞུགས་ངེས་པའི་མགོན་ཁང་ཁྱད་པར་དུ་འཕགས་པ་ཞིག་ཀྱང་བཞེངས་པ་མཛད། སླར་སྐྱེད་ལྷས་སུ་ཕེབས་ནས་དམ་ཚིག་དང་ལྡན་པའི་སྐྱེ་བོ་རྣམས་ལ་ཐུགས་བརྩེ་བར་དགོངས་ཏེ། མཛེས་བྱེད་ཅེས་བྱ་བ་ཆུ་མོ་ཡོས་ཀྱི་ལོ་དམ་རྫས་འཆི་མེད་རིལ་བུ་སྒྲུབ་པར་མཛད་པས། གྲོམ་པའི་ལུང་ནང་ཐམས་ཅད་དྲི་བཟང་གིས་ཁྱབ་པ་དང་། མེ་ཏོག་གི་ཆར་འབབ་པ་དང་།
ལྷག་པར་གོང་བུའི་སྒྲུབ་པ་ཚུགས་ནས་རིལ་བུའི་སྒྲུབ་པ་མཐར་མ་ཕྱིན་གྱི་བར་ལ། ཐོག་མཐའ་བར་གསུམ་དུ་ཤིན་ཏུ་གསལ་བའི་སྒྲས་རིལ་བུ་ཁར་སོང་བའི་སེམས་ཅན་ཐམས་ཅད་སྐྱེ་བ་བཅུ་གཉིས་ཚུན་ཆད་ལ་ངེས་པར་སངས་རྒྱ་བ་ཡོད་དོ་ཟེར་བའི་མཁའ་འགྲོའི་ལུང་བསྟན་ཁྱད་པར་ཅན་བརྙེས་པ་ལ་སོགས་པ་ངོ་མཚར་བའི་རྟགས་དུ་མ་བྱུང་ཞིང་། དེ་ནས་རོང་སྟོན་ཐམས་ཅད་མཁྱེན་པས་འདེབས་པར་མཛད་པའི་ཆོས་གྲྭ་ཆེན་པོ་དཔལ་ནཱ་ལེནྡྲའི་གཙུག་ལག་ཁང་དེ་ཉིད་དུ་རོང་སྟོན་ཉིད་ནས་གདན་ས་རིམ་པ་བདུན་སོང་བའི་མཚམས་སུ། གཞན་ཕྱོགས་ཀྱི་བསྟན་འཛིན་གྱི་གཟུགས་སུ་རློམ་པའི་མ་རུངས་པའི་སེམས་ཅན་འགའ་ཞིག་གིས་གྲུབ་མཐའི་ཀུན་སློང་ངན་པ་ཞེ་ལ་བཞག་ནས། ཆོས་གྲྭ་དེར་བཞུགས་པའི་བླ་མ། སློབ་དཔོན། མི་སྣ་དྲག་གཏོགས། མདོར་ན་ཁང་ཁྱིམ་ཚུན་ཆད་མ་རུང་པར་བྱས་ཏེ་ཉམ་ཐག་པའི་ཚེ། རྗེ་འདི་དང་རྡོ་རིངས་ཀུན་སྤངས་པ་གཉིས་ཀྱིས་གསང་ཐབས་སུ་ཕེབས་ཏེ། མཁས་གྲུབ་ཆེན་པོ་མཁྱེན་རབ་རིན་ཆེན་མཆོག་གྲུབ་དཔལ་བཟང་པོ་རོང་སྟོན་ཆེན་པོའི་རྒྱལ་ཚབ་ཏུ་མངའ་གསོལ།
ལྷག་པར་དེའི་སྐབས་སུ་ཕྲག་དོག་གིས་རང་ཉིད་ཤིན་ཏུ་མྱོས་ཤིང་རང་དབང་མི་ཐུབ་པའི་གཞན་ཕྱོགས་ཀྱི་བཤེས་གཉེན་དུ་ཁས་འཆེ་བའི་ཆོས་རྗེ་སྨོན་ལམ་པ་བྱ་བ་དེས། ངན་གཡོའི་སྦྱོར་བ་མངོན་མཚན་ཅན་འགའ་བྱས་ཤིང་། རྗེ་འདི་ལ་ཡང་དེང་སང་ནཱ་ལེནྡྲ་ན་ས་སྐྱ་པའི་བཙུན་ཆུང་ཚེ་ཟད་ཅིག་སླེབ་ཡོད་པ་འདུག་ཟེར་བ་སོགས་རློམ་སེམས་ཀྱི་ཚིག་ངན་འབྲུག་ལྟར་བསྒྲགས་པའི་ཚེ། དེ་དག་ལ་ཐུགས་བརྩེ་བས་ཉེ་བར་དགོངས་ཏེ། རྗེ་ཉིད་ཀྱིས་གནས་དེར་ཆེད་དུ་གཏད་པའི་ཐུགས་དམ་མཛད་ཅིང་། དྲོ་སའི་ཕུག་སེར་དུ་མགོན་པོའི་གཏོར་ཆེན་མཛད་པའི་ཚེ་ནུབ་གཅིག་མནལ་ལམ་དུ། ཕུག་པའི་རྩ་བར་ངེད་འདི་ལྟ་བུའི་མི་དྲག་པ་རང་བཅུ་གཉིས་ཤི་ཟེར་བའི་དུད་མོའི་སྒྲ་ལྷང་ལྷང་བ་བྱུང་ཞིང་། རྗེ་འདི་ཉིད་ཀྱི་ཐུགས་དམ་གྱི་ཉམས་སྣང་ལ་མགོན་པོའི་ལས་མཁན་རྣམས་ཀྱིས་གསེར་གྱི་མཆོད་རྟེན་ཆེན་པོ་འོད་འབར་བ་ཞིག་དུམ་བུར་གཏུབས་ཀྱིན་འདུག་པས་ནང་ཐམས་ཅད་སོལ་བ་དང་ལྷམ་ཀྲད་ཀྱིས་བརྒྱང་འདུག་པ་གཅིག་བྱུང་སྟེ། དེའི་ཚེ་དགུན་ཤིན་ཏུ་གྲང་བའི་དུས་ཡིན་ཀྱང་། ནམ་ཕྱེད་ཟིན་ལ་ཁད་པ་ཙམ་གྱི་ཚོད་ལ་དཔལ་ལྡན་ས་སྐྱའི་བསྟན་སྲུང་དབང་པོ་རྣམས་ཀྱི་ཆོ་འཕྲུལ་གྱི་སྤྲིན་ནག་པོ་ཤིན་ཏུ་འཇིགས་སུ་རུང་བ་དཔག་ཏུ་མེད་པ་གློ་བུར་དུ་ནམ་མཁའ་ལ་འདུས་ཏེ།
སྐྱིད་འཕན་གཉིས་ཆར་དུ་ཚོར་བའི་འབྲུག་གི་སྒྲ་ཤིན་ཏུ་གྲག་པ་དང་། གློག་གི་འོད་འཁྱུག་པ་དང་བཅས་རྦོད་གཏོང་བྱེད་པའི་བྱད་མ་དེའི་མགོ་ལ་གནམ་ལྕགས་ཀྱི་ཐོག་ཆེན་པོ་མི་བཟད་པ་བབས་པ་ནས། ལས་ངན་པའི་སྦྱོར་བ་བྱེད་པའི་ལུས་དང་ཕྲལ་ནས། སེམས་ཉིད་དག་པའི་ཞིང་དུ་སྐད་ཅིག་དེ་ཉིད་ལ་སྤོར་བར་མཛད་པ་དང་། གཞན་ཡང་ཆོས་གྲྭ་ཆེན་པོ་དེ་ཉིད་དུ་ཟབ་རྒྱས་ཆོས་ཀྱི་སྒྲོན་མེ་སྦར་ཏེ། རོང་སྟོན་ཐམས་ཅད་མཁྱེན་པས་བསྟན་པའི་སྲོག་ཤིང་འཛུགས་པར་མཛད་དོ། ། དེ་ལྟར་མཐུ་དང་ནུས་པའི་སྒོ་ནས་གྲུབ་པའི་མཚན་མ་བསམ་གྱིས་མི་ཁྱབ་པ་ཞིག་བསྟན་ཅིང་། གཞན་ཡང་མཁས་པའི་བྱ་བ་རྣམ་པ་གསུམ་གྱི་སྒོ་ནས་ཀྱང་བསྟན་པ་རིན་པོ་ཆེ་ཆེས་ཆེར་གསལ་བར་མཛད་པ་ཞིག་སྟེ། དེ་ཡང་བདག་ཉིད་ཆེན་པོ་འདིས་སྔ་ཕྱིར་གསུང་ངག་རིན་པོ་ཆེའི་ཚོགས་བཤད་དང་། སློབ་བཤད་འདྲེས་པའི་ཚར་ཉི་ཤུ་རྩ་གྲངས་ཙམ་གྱིས་ཐོག་དྲངས།
སྡེ་སྣོད་གསུམ་དང་རྒྱུད་སྡེ་རིན་པོ་ཆེ་བཞི་དང་འབྲེལ་བའི་ཆོས་ཀྱི་སྒོ་མཐའ་ཡས་པ་སྩལ་ནས་འགྲོ་བ་མང་པོ་སྨིན་ཅིང་གྲོལ་བར་མཛད་པས་བཀའ་དྲིན་ཐོབ་པའི་ཞལ་སློབ་ཀྱང་ས་ཆེན་པོའི་རྡུལ་ཙམ་བསམ་གྱིས་མི་ཁྱབ་པ་ཡོད་པ་རྣམས་ཞིབ་ཏུ་བགྲང་བར་ག་ལ་ནུས། རགས་པ་ཙམ་དཔེར་མཚོན་ན། ཆོས་རྗེ་ཞ་ལུ་པ་སངས་རྒྱས་དཔལ་བཟང་། གྲུབ་ཆེན་དཀོན་མཆོག་བློ་གྲོས། ཆོས་རྗེ་བློ་གྲོས་རིན་ཆེན། པཎ་ཆེན་དཔལ་ལྡན་རྒྱལ་པོ་སྟེ་ཕན་ཚུན་བཀའ་དྲིན་རྗེས་སུ་ནོས་པའི་དམ་པ་བཞི། ཡང་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས། མདོ་སྔགས་ཆོས་ཀྱི་མངའ་བདག་ཀུན་མཁྱེན་བསྟན་པའི་ཉི་མ་བསོད་ནམས་སེང་གེ མི་ཉག་པཎྜི་ཏ་གྲགས་པ་རྡོ་རྗེ། མཁས་པ་ཆེན་པོ་ཞུ་བ་བསོད་ནམས་རིན་ཆེན།
རྩེ་ཐང་རབ་འབྱམས་པ་སངས་རྒྱས་ལྷུན་གྲུབ་སྟེ་འཛམ་གླིང་ཡོངས་སུ་གྲགས་པའི་མཁས་མཆོག་ཆེན་པོ་ལྔ། འཁོན་གྱི་གདུང་བརྒྱུད་བདག་ཆེན་བསོད་ནམས་རྒྱལ་མཚན། ཤར་པ་འཇམ་དབྱངས་ཆེན་པོའི་གདུང་བརྒྱུད་སློབ་དཔོན་ཆེན་པོ་ཀུན་དགའ་བཀྲ་ཤིས་པ་སྟེ་གངས་ཅན་ཆེན་པོར་གྲགས་པའི་སྐྱེས་བུ་གཉིས་དང་། གཞན་ཡང་དཔལ་འཁོར་བདེ་ཆེན་གྱི་མཁན་པོ་བདེ་བའི་འབྱུང་གནས། རྐྱང་འདུར་ཆོས་རྗེ་དཀོན་མཆོག་དཔལ་བ། མཁས་པའི་དབང་པོ་བསོད་ནམས་བློ་གྲོས། རབ་འབྱམས་དབང་པོ་དཀོན་མཆོག་ཚུལ་ཁྲིམས། ཆོས་རྗེ་ཆོས་སྐྱོང་རྒྱལ་མཚན། ཡང་དགོན་ཆོས་རྗེ་དཔལ་ལྡན་བཀྲ་ཤིས་པ། སྒོ་རུམ་པ་ཀུན་དགའ་ལེགས་པའི་བློ་གྲོས།
གསེར་མདོག་ཅན་གྱི་གདན་ས་པ་ཆོས་རྗེ་ཀུན་དགའ་རྒྱལ་མཚན་པ་སྟེ་གསུང་ངག་གི་གསང་བ་འཛིན་པའི་དམ་པ་བརྒྱད། ཡོངས་རྫོགས་སྙན་བརྒྱུད་ཟབ་མོའི་རྒྱ་མཚོ་འགྲན་ཟླ་ཀུན་དང་བྲལ་བའི་ཐུགས་སྲས་རྗེ་བཙུན་རྡོ་རིང་པ་ཆེན་པོ་ཀུན་སྤངས་ཆོས་ཀྱི་ཉི་མ་ལ་སོགས་པ་བསམ་གྱིས་ཁྱབ་པ་ཞིག་བསྐྲུན་ནས་རྒྱལ་བའི་བསྟན་པ་རིན་པོ་ཆེ་ཕྱོགས་དུས་ཀུན་དུ་ཆེས་ཆེར་གསལ་བར་མཛད་པ་ཡིན་ལ། རྩོད་པ་དངོས་སྟོབས་ཀྱི་རིགས་པས་ལོག་སྨྲ་སུན་དབྱུང་བའི་ཚུལ་ནི། གསུང་ངག་ལམ་འབྲས་ཀྱི་བརྒྱུད་འཛིན་རྫོང་ལུགས་པ་འགའ་ཞིག་གི་བཞེད་པ། སྣང་གསུམ་ཁྲིད་ཀྱི་སྔོན་དུ་རྒྱུ་དུས་ཀྱི་དབང་ངེས་པར་འགྲོ་དགོས་པ་རྣལ་འབྱོར་དབང་ཕྱུག་བརྒྱུད་པ་དང་བཅས་པ་མཐའ་གཅིག་ཏུ་བཞེད་པ་ཡིན་ཞེས་སྨྲ་བ་དང་། ཁ་ཅིག་གིས་མངོན་པར་རྟོགས་པ་ཚུལ་བཅོ་ལྔ་པོ་ངོས་འཛིན་པའི་སྐབས་སུ། ལེའུ་བརྒྱད་པ་ནས་གསུངས་པའི་ཡུམ་གྱི་མངོན་རྟོགས་དེ་འདྲེན་པ་རྣམས་ལ་དངོས་སྟོབས་ཀྱི་རིགས་པ་ཕུལ་དུ་བྱུང་བ་དང་། དེའི་རྒྱབ་བརྟེན་དུ་རྗེ་བཙུན་ཆེན་པོའི་གསུང་རྣམས་ཡིད་ཆེས་ཀྱི་ལུང་དུ་མཛད་དེ། མདོར་ན་ལན་གྱིས་བཟློག་པར་མི་ནུས་པའི་ལུང་རིགས་རྣམས་ཀྱིས་སྒོ་ནས་གྲུབ་མཐའ་མི་འདྲ་བ་རྣམས་སུན་བྱུང་ནས། བསྟན་པའི་སྙིང་པོ་གསལ་བར་མཛད་པ་ཡིན་ཅིང་།
ཡང་རྩོམ་པ་མཛད་པའི་ཚུལ་ནི། བདག་ཉིད་ཆེན་པོ་ས་པཎ་གྱིས་རང་གི་བརྗོད་པ་བདེ་ཞིང་གཞན་གྱིས་རྟོགས་པར་སླ་བ། གཉིས་ཀའི་རྣ་བར་སྙན་པ་ཞིག་སྡེབ་སྦྱོར་གྱི་གཙུག་ལག་ཤེས་པ་ལས་འབྱུང་བས་ཞེས་གསུངས་པ་ལྟར་གྱི་དོན་རྣམས་ཡོངས་སུ་ཚང་བའི་གསུང་རབ་ཀྱི་ཚོགས་ཀྱང་། སེམས་དཔའ་ཆེན་པོའི་བསྟོད་པ། ཡབ་འཇམ་དབྱངས་ཆེན་པོ་ལ་བསྟོད་པ་ལ་སོགས་པ་བསྟོད་པ་དང་གསོལ་འདེབས་ཀྱི་སྐོར་དུ་མ་དང་། གསུང་ངག་གི་ཁྲིད་ཡིག བརྡ་དོན་གསལ་བའི་ཁྲིད་ཡིག དམ་ཚིག་གི་རྣམ་བཤད་འཁྲུལ་སྤངས་རབ་གསལ་ལ་སོགས་པ་ཁྲིད་ཡིག་དང་རྣམ་བཤད་ཀྱི་སྐོར་མང་པོ་དང་། གཞན་ཡང་སྒྲུབ་ཐབས། དཀྱིལ་ཆོག
བྱིན་རླབས་ཀྱི་ཡི་གེ་སོགས་དང་། འཇིགས་བྱེད། བདེ་མཆོག ཀྱེ་རྡོར། དམར་པོ་སྐོར་གསུམ་རྣམས་ཀྱི་ཆོས་སྐོར་བསམ་གྱིས་མི་ཁྱབ་པ་དང་། ཁྱད་པར་ཆོས་སྐྱོང་སྐོར་གྱི་འཁུ་ལྡོག་སྤོང་བའི་ཡི་གེ བསྙེན་པའི་ཡི་གེ སྤོགས་ཆོག་གི་ཡི་གེ བཀའ་བསྒོ། བཀྲ་ཤིས།
མཆོད་གཏོར་འབུལ་ཚུལ་གྱི་ཡི་གེ་སོགས་ཤིན་ཏུ་ཟབ་ཅིང་རྒྱ་ཆེ་བ་བགྲང་བ་ལས་འདས་པ་ཞིག་མཛད་ནས་གསང་ཆེན་ཟབ་མོའི་བསྟན་པ་མཆོག་ཏུ་གསལ་བར་མཛད་པ་ནི་ཆེས་ངོ་མཚར་བའི་རྣམ་པར་ཐར་པར་སྣང་ངོ་། ། དེ་ལྟར་དམ་པ་འདིས་བསྟན་འགྲོའི་དོན་སོ་སྐྱེའི་བློས་དཔག་པར་དཀའ་བ་ཞིག་མཛད་ནས་ཞིང་འདི་ཉིད་ཀྱི་གདུལ་བྱའི་དོན་རྒྱ་ཆེན་པོ་གྲུབ་པར་དགོངས་ཏེ། ཞིང་ཁམས་གཞན་དུ་འབྱོན་པ་དང་ཉེ་བའི་སྟོན་གྱི་དུས་སུ་སྐྱེད་ལྷས་ཀྱི་སེ་འབྲུ་རྣམས་ཀྱང་ཆེར་མ་སྐྱེས་ཤིང་། སྐྱེས་པ་རྣམས་ཀྱང་དེ་མ་ཐག་སྐམ་འགྲོ་བ་དང་། དེའི་དགུན་ཤིན་ཏུ་གྲང་བའི་དུས་སུ་གྲོམ་པའི་ཆུ་ཆེར་རྒྱས་ནས་བླ་བྲང་ཟམ་འོག་ཏུ་མ་ཤོང་བར་ཚོགས་ཆེན་པོར་ལུད་པ་དང་། ས་ཆེན་པོ་འདི་ཡང་ནས་ཡང་དུ་གཡོས། དུས་མ་ཡིན་པའི་སྒྲ་གྲག་པ་དང་། འོད་འཁྱུག་པ་ལ་སོགས་པའི་ལྟས་དུ་མ་བྱུང་བས་སྐྱེ་བོ་གཞན་རྣམས་ཐེ་ཚོམ་དུ་གྱུར་ཏེ། དེ་སྐབས་སུ་སྐུ་ཁམས་ཅུང་ཟད་མ་བདེ་བ་ན། རྗེའི་གསུང་གིས་དགེ་སློང་དོན་རྒྱལ་ལ།
བཙུན་པ་ཤི་བའི་ཤུལ་དུ་ནོར་མང་པོ་ལུས་པ་འདི་དོན་དུའང་མི་འགྱུར་ཞིང་། འཇིག་རྟེན་པ་རྣམས་ཀྱིས་ཀྱང་འཕྱར་ཀའི་གནས་སུ་བྱེད་པས། དངོས་པོ་ཐམས་ཅད་དགེ་འདུན་གྱི་ཞབས་ཏོག་ལ་ཐོང་གསུང་བའི་ཞལ་ཏ་གནང་། དེ་ནས་སྐྱེད་ལྷས་ནས་གདན་ས་ཆེན་པོ་འདིར་ཕེབས་ཏེ། གདན་ས་བཀའ་བགྲོས་པ་རྣམས་ཀྱིས་སྐུ་རིམ་རྒྱ་ཆེན་པོ་བསྒྲུབས་ཤིང་། སྨན་དཔྱད་ལ་སོགས་པ་རྗེའི་ཞབས་ཏོག་རྒྱ་ཆེན་པོ་བསྒྲུབས། དེ་དག་གི་སྐབས་སུ་རྗེ་ཉིད་ནི་ཐུགས་བདེ་ཉམས་ཤིན་ཏུ་ཆེ་ཞིང་། ནང་དུ་ཟག་མེད་ཀྱི་ཡེ་ཤེས་ཐུགས་རྒྱུད་ལ་འཁྲུངས་པའི་རྟགས་སུ་ཧ་ཧ་ཧི་ཧི་ལ་སོགས་པ་ཉམས་མནན་པས་མི་ནོན་པ་ཕྱི་རོལ་ནས་ཐོས་པ་བྱུང་བ་དང་། གཞན་ཡང་བླ་མ་ཡི་དམ་ཆོས་སྐྱོང་ལ་སོགས་པ་དག་པའི་གཟིགས་སྣང་མང་པོས་དུས་འདའ་བ་བྱུང་ཞིང་། ལྷག་པར་ལན་ཅིག་གི་ཚེ་ཡུན་རིང་པོར་སྤྱན་ནམ་མཁའ་ལ་ཆེར་གཟིགས་ནས།
འོ་མི་རྣམས་ཀྱིས་ང་ལ་ཁོ་ཆོས་ཀྱི་རྒྱལ་པོ་ལ་མི་མོས་ཟེར་ཨེ་བདེན་པར་འདུག ཆོས་ཀྱི་རྒྱལ་པོས་ང་ལ་ཐུགས་རྗེས་འཛིན་པར་ངེས། ད་ལྟ་རང་རྗེ་བཙུན་ཆེན་པོ་དང་། ཆོས་ཀྱི་རྒྱལ་པོ་དང་། རྗེ་བཙུན་འཇམ་དབྱངས་ཆེན་པོ་རྣམས་སྐུ་འོད་མེར་མེར་ནམ་མཁའི་མཐོངས་ན་བཞུགས་འདུག་གསུང་བ་དང་། ལན་ཅིག་ཆག་ཕྱི་བ་དུ་མ་དང་ཚ་མདའ་ནས་ཀྱི་འཚོ་བྱེད་དེ་དྲུང་ན་ཡོད་པའི་སྐབས་སུ་ནུབ་ཕྱོགས་ཕ་གི་ན་འོད་འཁྱིལ་ལེ་བ་ཅིག་འདུག ཁྱེད་རྣམས་ཀྱིས་ཨེ་མཐོང་གསུང་བ་དང་། ཡང་ལན་ཅིག་འཚོ་བྱེད་དེ་ལ། འཚོ་བྱེད་ཁྱེད་ཀྱི་ཡིད་ལ་མཁའ་འགྲོ་མ་འདི་རྣམས་ཀྱིས་ད་ལྟ་རང་གདན་འདྲེན་པ་འདྲ་བསམ་པ་ཨེ་འདུག དེ་འདྲ་མི་དགོས་ག་ལེ་བྱས་ནས་གདན་དྲངས་ཏེ་འགྲོ་ཡིས་གསུང་བ་ལ་སོགས་པ་བླ་མ་ཡི་དམ་དཔའ་བོ་མཁའ་འགྲོ་སོགས་གཟིགས་པའི་ཉམས་ཀྱི་གསུང་འབའ་ཞིག་གསུངས་ཤིང་།
དེ་ལྟར་ངོ་མཚར་བའི་རྣམ་འཕྲུལ་དུ་མ་ཞིག་གཟིགས་ཏེ། དེ་ནས་སྐུ་དྲང་པོར་བསྲངས་ཞལ་ལྷོར་ཕྱོགས་པའི་ངང་ནས་རྒྱུད་སྡེ་རིན་པོ་ཆེ་ནས་གསུངས་པའི་འདའ་ཁ་མའི་རྣལ་འབྱོར་ཟབ་མོས་གསལ་བཏབ་སྟེ་དགུང་ལོ་ལྔ་བཅུ་རྩ་གཉིས་པ་ཤིང་མོ་ཡོས་ཀྱི་ལོ་ཟླ་བ་བཞི་པའི་ཉི་མ་ཤར་དྲོས་ཙམ་ལ་གཞི་ཐོག་བླ་བྲང་དུ་གཟུགས་ཀྱི་སྐུའི་དཀྱིལ་འཁོར་ཆོས་ཀྱི་དབྱིངས་བདེ་བ་ཆེན་པོའི་ངང་དུ་བསྡུ་བར་མཛད་དོ། ། དེ་ལྟར་དགོངས་པ་ཡོངས་སུ་མྱ་ངན་ལས་འདས་ནས་ཀྱང་ཡུན་རིང་པོའི་བར་དུ་ནམ་མཁའ་ལ་འཇའ་ཚོན་དང་ལྷའི་སྤོས་ཀྱི་དྲི་ངད་ཁྱད་པར་ཅན་ལྡན་པ་དང་། མེ་ཏོག་གི་ཆར་ཆེན་པོ་འབབ་པ་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་ཞིང་། དེ་ནས་ལོ་འགའ་ཞིག་གི་བར་དུ་སྐུ་གདུང་རིན་པོ་ཆེ་མཆོད་རྟེན་གྱི་སྙིང་པོར་བཞུགས་སུ་གསོལ་ནས། སླར་ཡབ་འཇམ་དབྱངས་ཆེན་པོའི་སྐུ་གདུང་དང་རྗེ་འདིའི་སྐུ་གདུང་ལྷན་ཅིག་ཏུ་བཞུ་ལ་ཕུལ་ཏེ། དེའི་ཚེའང་ནམ་མཁའ་ལ་འཇའ་དང་། མེ་ཏོག་གི་ཆར་ལ་སོགས་པ་ངོ་མཚར་བ་དུ་མ་བྱུང་ཞིང་། ཁྱད་པར་གདུང་ཁང་ཞལ་ཕྱེ་བ་ན། ཡབ་ཀྱི་གདུང་རྣམས་ནི་གཙོ་བོར་གདུང་ལོག་འབའ་ཞིག་ཏུ་སོང་ཞིང་།
ལྷ་སྐུ་རིང་བསྲེལ་ཡང་ཐོར་བུར་བྱོན། རྗེ་བཙུན་རྡོ་རྗེ་འཆང་ཆེན་པོ་ཉིད་ཀྱི་གདུང་ཁང་གི་ལོགས་ལ་རྡོ་རྗེ་འཆང་གི་སྐུ་མི་ཚད་ཙམ་དང་། དེའི་དཔུང་ཟུར་གཡོན་པའི་འོག་ཙམ་དུ་སྟོབས་འཕྲོག་ནག་པོའི་སྐུ་བྲམ་གཟུགས་རྐང་གང་ཙམ་རྒྱན་དང་སྐྱེ་མཆེད་ཐམས་ཅད་ཤིན་ཏུ་གསལ་བ་དུང་རིས་ལས་འཁྲུངས་ཤིང་། སྐུ་གདུང་རྣམས་ལ་ཡང་ལྷ་སྐུ་རིང་བསྲེལ་བསམ་གྱིས་མི་ཁྱབ་པ་བྱོན་ཞེས་གྲགས་སོ། ། འདི་དག་ནི་བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་ཉིད་ཀྱི་རྣམ་པར་ཐར་པ་རགས་པ་ཙམ་ཞིག རྗེ་དེ་ཉིད་ཀྱི་སློབ་བརྒྱུད་འཛིན་ཅིང་སྙན་བརྒྱུད་གདམས་པའི་མངའ་བདག་ཚར་པ་ཆོས་རྗེ་བློ་གསལ་རྒྱ་མཚོ་ཞེས་བྱ་བའི་གྲུབ་པའི་དབང་ཕྱུག་ཆེན་པོ་དེས་མཛད་པའི་རྣམ་ཐར་ལས་ལོགས་སུ་བླངས་ནས་བྲིས་པ་ཡིན་ལ། རྒྱས་པ་ནི་རྣམ་ཐར་དེ་ཉིད་དང་། གཞན་ཡང་བདག་ཆེན་ཉིད་ཀྱི་དངོས་སློབ་དུ་མས་རྣམ་པར་ཐར་པ་མང་པོ་ཞིག་འབྱུང་བས་དེ་དག་ཏུ་བལྟས་ལ་ཁོང་དུ་ཆུད་པར་བྱའོ། ། ཡང་བླ་ཆེན་ཀུན་དགའ་རྒྱལ་མཚན་གྱི་སྲས། མཐུ་སྟོབས་དབང་ཕྱུག་བསོད་ནམས་རྒྱལ་མཚན་ཞེས་བྱ་བས་ཡུལ་ལྡན་མ།
མིང་མ་གཅིག་ཀུན་དགའ་འབུམ་བྱ་བ་ཁབ་ཏུ་བཞེས་པ་ལ། སྲས་སློབ་དཔོན་ཆེན་པོ་གྲགས་པ་རྒྱལ་མཚན་ཞེས་བྱ་བ་ཆུ་མོ་གླང་ལ་འཁྲུངས་ཤིང་། འདིས་ཀྱང་ཁམས་ཕྱོགས་སུ་ཕེབས་ནས་བསྟན་པའི་བྱ་བ་རྒྱ་ཆེན་པོ་བསྒྲུབས་ནས། དགུང་ལོ་ཞེ་གཉིས་པ་ཤིང་ཕོ་རྟའི་ལོ་ལ་སྐུ་གཤེགས་སོ། ། དེ་རྣམས་ཀྱིས་ལྷ་རིགས་འཁོན་ས་སྐྱ་པ་སྟེ་མཚན་མཆོག་གསུམ་དང་ལྡན་པའི་གདུང་རབས་བྱོན་ཚུལ་ལས། གདན་ས་ཆེན་པོའི་བླ་བྲང་སོ་སོར་དབང་བསྒྱུར་བའི་གདུང་རབས་ཀྱི་ནང་ནས། རིན་ཆེན་སྒང་བླ་བྲང་བའི་གདུང་རབས་རིན་པོ་ཆེ་བྱོན་ཚུལ་ལེགས་པར་བསྟན་ཟིན་ཏོ།། །། འདིར་སྨྲས་པ། རིན་ཆེན་གཏེར་གྱིས་བལྟམས་པའི་ས་འཛིན་རྩེར། ། རིན་ཆེན་ཁང་བརྩེགས་རྨད་བྱུང་ཉམས་དགའ་བར། །
རིན་ཆེན་འཕྲེང་པ་བཞིན་དུ་ལེགས་བྱོན་པའི། ། རིན་ཆེན་སྒང་པའི་གདུང་རབས་བསྔགས་པར་འོས། ། ཁྱད་པར་བྱང་ཆུབ་སེམས་དཔའ་ཞི་བ་འཚོའི། ། རྣམ་འཕྲུལ་འགྲོ་མགོན་བསོད་ནམས་རྒྱལ་མཚན་ཞེས། ། སྙིགས་དུས་ཐུབ་པའི་བསྟན་ལ་ཐུབ་དབང་ལྟར། ། རབ་གྲགས་ཀུན་གྱི་འགྲན་བྲལ་དེ་ལ་འདུད། ། གཞན་ཡང་མཐུ་སྟོབས་རྫུ་འཕྲུལ་ནུས་པའི་གཏེར། ། ངོ་མཚར་རྣམ་ཐར་གང་ལ་བསམས་གྱུར་ཀྱང་། ། ཕན་ཚུན་འགྲན་པ་བཞིན་དུ་རིམ་བྱོན་པ། ། ཀུན་ལ་གསོལ་བ་འདེབས་སོ་བྱིན་གྱིས་རློབས། །
བར་སྐབས་ཀྱི་ཚིགས་སུ་བཅད་པའོ།། །། སྤྱི་དོན་གསུམ་པ་ལྷ་ཁང་བླ་བྲང་པའི་གདུང་རབས་བཤད་པ་ལ་ཡང་། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས་ལས། དང་པོ་ནི། རྗེ་བཙུན་ས་སྐྱ་པའི་གདུང་རབས་ཡ་རབས་ཁ་རྒྱན་ལས། རིན་ཆེན་སྒང་པའི་གདུང་རབས་བྱོན་ཚུལ་བཤད་ཟིན་མ་ཐག་པའི་མཇུག་ཏུ། བདག་ཉིད་ཆེན་པོའི་བཙུན་མོ་ར་ལུང་མ། ། ཀུན་དགའ་ནམ་མཁའི་རྒྱལ་མཚན་ཞེས་བྱའི་སྲས། ། ཏི་ཤྲཱི་ཀུན་དགའ་ལེགས་འབྱུང་ཞེས་བྱ་དང་། །
གཅུང་པོ་ཏི་ཤྲཱི་ཀུན་དགའ་རྒྱལ་མཚན་གཉིས། ། ཀུན་རྒྱལ་བཙུན་མོ་སྟག་སྡེ་ཁ་ཕྱར་མ། ། དཔལ་ལྡན་བཟང་མོའི་སྲས་ནི་ཆོས་རྒྱལ་མཚན། ། བཙུན་མོ་གཉིས་པ་སྟག་སྡེ་ར་ལུང་མ། ། བསོད་ནམས་དཔལ་ལ་ཏ་དབེན་བློ་རྒྱལ་འཁྲུངས། ། ཏ་དབེན་ཆོས་རྒྱལ་བཙུན་མོ་ཆུ་མདོ་མ། ། རྒྱལ་མོ་མཚོ་སྲས་ཐེག་ཆེན་ཆོས་རྗེ་ཡིན། ། བཙུན་མོ་གཉིས་པ་ཉང་སྟོད་སྲས་སྐྱབས་ལ། །

དྷརྨཱ་དྷྭ་ཛ་རྡོ་རྗེ་རིན་ཆེན་གཉིས། ། བཙུན་མོ་གསུམ་པ་དཔོན་མོ་སྲས་པ་ལ། ། སློབ་དཔོན་ཆེན་པོ་བསོད་ནམས་བཀྲ་ཤིས་འཁྲུངས། ། བསོད་བཀྲའི་བཙུན་མོ་སྟག་སྡེ་ར་ལུང་མ། ། ནམ་པའི་སྲས་པོ་བདེ་ལེགས་བཀྲ་ཤིས་ཡིན། ། བདེ་ལེགས་བཀྲ་ཤིས་བཙུན་མོ་གཅིག་བཞེས་པ། ། གང་དེའི་སྲས་པོ་བསོད་ནམས་རྒྱལ་མཚན་དང་། ། ཤཱཀྱ་སེང་གེ་དོན་གྲུབ་རྒྱལ་མཚན་དང་། ། བསམ་གྲུབ་རྒྱལ་མཚན་ཞེས་བྱ་རྣམ་བཞི་འོ། ། ཤཱཀ་སེང་བཙུན་མོ་གཅུང་པ་དཔོན་མོའི་སྲས། ། ཀུན་དགའ་བཀྲ་ཤིས་ཀུན་དགའ་རྒྱལ་མཚན་དང་།
ཀུན་དགའ་སྙིང་པོ་ཞེས་བྱ་རྣམ་པ་གསུམ། ། བཙུན་མོ་གཉིས་པ་མ་གཅིག་ཡུམ་པའི་སྲས། ། རིན་ཆེན་རྒྱལ་མཚན་ལྷ་ཁང་གདུང་རབས་ཡིན། ། ཞེས་སོ། ། གཉིས་པ་དེའི་དོན་རྒྱས་པར་བཤད་པ་ནི། བླ་མ་བདག་ཉིད་ཆེན་པོ་བཟང་པོ་དཔལ་ཞེས་ཡོངས་སུ་གྲགས་པ་དེའི་བཙུན་མོ་སྤྱི་གྲངས་ཀྱི་ལྔ་པ། ལུང་ཕེབས་ནས་ཁབ་ཏུ་བཞེས་པའི་བཙུན་མོ་བཞི་པ་ཡུལ་ཤ་ལ་ཟུག་པ་སྟག་སྡེ་ར་ལུང་པ། མིང་ཀུན་དགའ་ནམ་མཁའི་རྒྱལ་མཚན་ཞེས་པ་ལ་སྲས་གཉིས་འཁྲུངས་པའི་གཅེན་ནི་ཏི་ཤྲཱི་ཀུན་དགའ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ཞེས་བྱ་བ་ཡབ་བདག་ཉིད་ཆེན་པོ་དགུང་ལོ་ཞེ་བདུན་པ་ས་ཕོ་སྤྲེའུའི་ལོ་ལ་དུས་མཆོད་པའི་གདུང་བརྒྱུད་དབང་ཀུན་དགའ་ལེགས་པ་དང་དགུང་མཉམ་དུ་འཁྲུངས་ཏེ། བླ་མ་འདི་ནི་གཞོན་ནུ་ཉིད་ནས་རབ་ཏུ་བྱུང་ཞིང་ཡབ་ཆོས་རྣམས་ལ་གསན་སྦྱོང་མཛད་པས་ལེགས་པར་ཐུགས་སུ་ཆུད་དེ། དགུང་ལོ་ཉེར་གཅིག་པའི་དུས་གོང་ནས་སྤྱན་འདྲེན་པའི་ཕོ་ཉ་མངགས་པ་ལ་བརྟེན་ནས་མདོ་ཁམས་སུ་ཕེབས།
རྒྱལ་པོ་ཆེན་པོའི་ཏི་ཤྲཱི་དང་གཞན་ཡང་བསྟན་པའི་བྱ་བ་རྒྱ་ཆེན་པོ་ཞིག་བསྒྲུབས་ནས། དགུང་ལོ་སུམ་ཅུ་སོ་བཞི་པ་ཡོས་ཀྱི་ལོ་ལ་མེ་ཏོག་ར་བར་སྐུ་གཤེགས་པའི་ཚུལ་བསྟན་ཞེས་མུས་སྲད་པའི་གདུང་རབས་ལས་བཤད་ལ། ཡང་ཉི་ལྡེ་པའི་གདུང་རབས་ལས། རྒྱལ་པོའི་ཏི་ཤྲཱི་ལོ་གསུམ་མཛད་ནས་ཉེར་གསུམ་པ་རྟའི་ལོ་ལ་གཤེགས་ཞེས་ཀྱང་འབྱུང་བས་བརྟག་པར་བྱའོ། ། བླ་མ་དེའི་གཅུང་ཏི་ཤྲཱི་ཀུན་དགའ་རྒྱལ་མཚན་དཔལ་བཟང་པོ་ནི་ཡབ་དགུང་ལོ་ཞེ་དགུ་པ་ལྕགས་ཕོ་ཁྱིའི་ལོ་ལ་ཤལ་ཟུག་བྱ་བར་སྐུ་འཁྲུངས་ཏེ་གཞོན་ནུ་ནས་ཡབ་ཆོས་རྣམས་ལ་སྦྱངས་པ་ཕུལ་དུ་ཕྱིན་པ་མཛད་ཅིང་། ཁྱད་པར་སྟག་ཐོག་པ་ཚུལ་ཁྲིམས་དཔལ་ལ་སོགས་པ་མཁས་པ་མང་དུ་བསྟེན་ནས། རྣམ་འགྲེལ་སོགས་རིགས་པའི་གཞུང་ལུགས་རྣམས་ལ་སྦྱངས་པས་ཤིན་ཏུ་མཁས་ཤིང་སྨྲ་བའི་མཆོག་ཏུ་གྲགས་ཏེ། གདན་ས་ཆེན་པོར་དབྱར་ཆོས་དགུན་ཆོས་མ་ཆག་པར་མཛད་པས་སྙན་པའི་གྲགས་པས་སའི་སྟེང་མ་ལུས་པ་ཁྱབ་པ་ལ་བརྟེན་ནས། གོང་ནས་རྒྱལ་པོ་ཆེན་པོའི་ཆང་གུའི་གུང་གུ་ཤྲཱིའི་མཚན་དང་། གསེར་གྱི་དམ་ཁ་སོགས་ཕུལ་ཞིང་།
ཕྱིས་གོང་ནས་གདན་འདྲེན་གསེར་ཡིག་པ་བྱུང་ནས་དགུང་ལོ་ཉེར་གཉིས་པའི་དུས་གོང་དུ་ཕེབས་ཏེ། ལོ་ཉི་ཤུ་རྩ་བདུན་གྱི་བར་དུ་རྒྱལ་པོ་ཆེན་པོའི་ཏི་ཤྲཱི་མཛད་པས། རྒྱལ་པོས་ཀྱང་ཐུབ་པའི་རྒྱལ་ཚབ་ཆེན་པོར་མངའ་གསོལ་ཞིང་། བདག་ཉིད་ཆེན་པོ་འདིས་རྒྱལ་ཁམས་ཆེན་པོ་དེར་བསྟན་པའི་བྱ་བ་འཆད་རྩོད་རྩོམ་གསུམ་དར་རྒྱས་སུ་མཛད་དེ། བདེ་བར་གཤེགས་པའི་བསྟན་པ་ཉིན་མོ་ལྟར་གསལ་བར་མཛད་པ་དང་། གཞན་ཡང་ས་ཕྱོགས་དེར་བར་སྐབས་བར་སྐབས་སུ་ཕྱིའི་རྒྱ་མཚོ་ཆེན་པོ་ལུད་ནས་གནོད་པ་ཆེན་པོ་ཡོངས་ཀྱི་ཡོད་པ་ལ། བླ་མ་འདིས་གཏོར་ཆེན་དང་བླ་གོས་བསྡེབས་པ་ལ་སོགས་མཛད་པས་རྒྱ་མཚོ་ཕྱིར་ལོག་པ་དང་། ཡང་ངོ་ལོག་གི་དམག་གི་རྣམ་འཕྲུལ་མང་པོས་རྫུ་འཕྲུལ་གྱིས་རྟ་དམག་གི་མཚོན་ཆ་འཕེན་པ་སོགས་ཀྱིས་རང་ཕྱོགས་ཕམ་པར་བྱེད་པ་བྱུང་བ་ལ། བདག་ཉིད་ཆེན་པོ་འདིས་དཀོན་མཆོག་ལ་གསོལ་བ་བཏབ་ཆོས་སྐྱོང་ལ་འཕྲིན་ལས་དྲག་ཏུ་བཅོལ་བས། སེར་བ་ཆེན་པོ་བབས་ཏེ་བར་སྣང་གི་དམག་ཐམས་ཅད་ས་ལ་ལྷུང་ནས།
རང་ཕྱོགས་རྒྱལ་བར་མཛད་པ་སོགས་ནུས་པ་བསམ་གྱིས་མི་ཁྱབ་པ་མངའ་བ་ཞིག་སྟེ། དེ་ལྟར་མཛད་པ་བསམ་གྱིས་མི་ཁྱབ་པ་མཛད་ནས། དགུང་ལོ་ཞེ་དགུ་པ་ས་ཕོ་ཁྱིའི་ལོ་ལ་མེ་ཏོག་ར་བར་ངོ་མཚར་བའི་ལྟས་དུ་མ་དང་བཅས་ཏེ་མྱ་ངན་ལས་འདས་པར་བཤད་ཅིང་། བླ་མ་འདིས་བསྙེན་པར་མ་རྫོགས་གོང་བཙུན་མོ་གཉིས་ཁབ་ཏུ་བཞེས་པའི་དང་པོ་ཡུལ་རྟ་སྟེ་ཁ་ཕྱར་པ། མིང་མ་གཅིག་དཔལ་ལྡན་བཟང་མོ་བྱ་བ་ལ་སྲས་ཏ་དབེན་ཆོས་ཀྱི་རྒྱལ་མཚན་དཔལ་བཟང་པོ་ཞེས་བྱ་བ། ཡབ་དགུང་ལོ་ཉེར་གསུམ་པ་ཆུ་ཕོ་སྤྲེའུའི་ལོ་ལ་གཡས་རུ་ངམ་རིང་དུ་སྐུ་འཁྲུངས་ཏེ། ཡབ་མེས་ཀྱི་ཆོས་ལ་སྦྱངས་པ་ཕུལ་ཕྱིན་དང་། ཁྱད་པར་ཚད་མའི་སྐོར་ལ་གསན་སྦྱོང་མཛད་པས་རྣམ་འགྲེལ་སོགས་སྡེ་བདུན་ཕྱིན་ཅི་མ་ལོག་པར་མཁྱེན་ཅིང་། ཚོགས་ཆེན་པོར་རྣམ་འགྲེལ་དང་རིགས་གཏེར་སོགས་ཚད་མའི་གཞུང་ལུགས་དུ་མ་ལན་མང་དུ་གསུངས་ནས་ཚད་མའི་གཞུང་ལུགས་དར་བར་མཛད། གཞན་ཡང་བུ་སྟོན་རིན་པོ་ཆེ་སྤྱན་དྲངས་ནས་ལྷ་ཁང་ཆེན་མོར་རྡོར་དབྱིངས་ཀྱི་དཀྱིལ་འཁོར་བློས་བསླང་དང་།
སྨན་བླའི་ཕོ་བྲང་ཆེན་པོ་བཞེངས་པ་སོགས་བྱ་བ་རྒྱ་ཆེན་པོ་མཛད། གོང་ནས་ཀྱང་ཆང་གུའི་གུང་གུག་ཤྲཱིའི་མཚན་དང་གསེར་དམ་ཆེན་མོ་གནང་ཞིང་། ཕྱིས་གང་ནས་གདན་འདྲེན་པ་བྱུང་ནས་དགུང་ལོ་ཉེར་ལྔ་བཞེས་པ་སྤྲེའུའི་ལོ་ལ་རྒྱ་ཡུལ་དུ་ཕེབས་ཏེ། རྒྱལ་པོ་ཨཱ་ཡུ་པྲི་ཏ་ར་ཞེས་བྱ་བའི་སྒོས་ཀྱི་མཆོད་གནས་མཛད་པས་རྒྱལ་པོས་ཀྱང་ཐོ་ལིང་ཏེ་ཧོ། ཏ་དབེན་གུ་ཤྲཱིའི་མཚན་དང་ཤེལ་གྱི་དམ་ཁ་ཐོ་ཤུ་དང་བཅས་པ་ཕུལ། རྒྱལ་པོ་འཁོར་བཅས་སྨིན་གྲོལ་ལ་བཀོད་པ་སོགས་བསྟན་འགྲོའི་དོན་རྒྱ་ཆེན་པོ་ཞིག་མཛད་ནས། དགུང་ལོ་ཉེར་བརྒྱད་པ་ས་མོ་ཕག་གི་ལོ་རྒྱ་ཡུལ་དུ་བདེ་བར་གཤེགས་ཤིང་། དེའི་གཅུང་ཏ་དབེན་བློ་གྲོས་རྒྱལ་མཚན་དཔལ་བཟང་པོ་བྱ་བ་ནི། ཡབ་ཏི་ཤྲཱི་ཀུན་དགའ་རྒྱལ་མཚན་གྱི་བཙུན་མོ་གཉིས་པ་ཡུལ་རྟ་སྟེ་ར་ལུང་མ། ཕ་མིང་ཀུན་སྤངས་ཆོས་གྲགས་ཀྱི་ལྕམ་མོ།
མིང་མ་གཅིག་བསོད་ནམས་དཔལ་བྱ་བ་ལ། ཆུ་ཕོ་སྤྲེའུ་ལོ་ཟླ་གྲངས་འགའ་ཞིག་གི་ཁྱད་ཙམ་མ་གཏོགས་གཅེན་ཆོས་ཀྱི་རྒྱལ་མཚན་འཁྲུངས་པའི་ལོ་དེ་ཉིད་ལ་ཤལ་ཟུག་ཏུ་འཁྲུངས་པ་ཡིན་ཏེ། བདག་ཉིད་ཆེན་པོ་འདིས་ཆོས་རྗེ་བླ་མ་དམ་པ་དང་། ཀུན་མཁྱེན་ཇོ་ནང་པ་དང་། བུ་སྟོན་ཁ་ཆེ། ས་བཟང་མ་ཏི་སོགས་མཁས་གྲུབ་ཀྱི་བཤེས་གཉེན་ཁྱད་པར་ཅན་མང་དུ་བསྟེན་ནས་དམ་པའི་ཆོས་སྤྱི་དང་། བྱེ་བྲག་ཏུ་ཡབ་མེས་ཀྱི་ཆོས་ཐམས་ཅད་ཡོངས་སུ་རྫོགས་པ་གསན་ནས་ཐུགས་སུ་ཆུད་པར་མཛད་ཅིང་། ཁྱད་པར་རྒྱས་པའི་བསྟན་བཅོས་ཚད་མ་རྣམ་འགྲེལ་ལ་བདག་ཉིད་ཆེན་པོ་ས་པཎ་དང་། འུ་ཡུག་པ་རིག་པའི་སེང་གེ་གཉིས་ཀྱི་འོག་ནས་བླ་མ་འདི་ལས་རྩོད་པ་བཟང་བ་མ་བྱུང་བར་གྲགས་ལ། བླ་མ་འདིས་གཞི་ཐོག་གདན་ས་མཛད་ནས་ལོ་བཅོ་བརྒྱད་ཀྱི་བར་དུ་གདན་ས་ཆེན་པོའི་ཚོགས་ཆོས་གསུངས།
དེའི་རིང་ལ་ཏ་དབེན་གུ་ཤྲཱིའི་མཚན་དང་དམ་ཁ་ཕུལ། ཕྱིས་སུ་གོང་ནས་གསེར་ཡིག་པ་མངགས་ནས་གདན་འདྲེན་བྱུང་བ་ལ། ཞིང་གཞན་གྱི་གདུལ་བྱ་ལ་དགོངས་ནས་དགུང་ལོ་སོ་གསུམ་པ་ཤིང་ཕོ་འབྲུག་གི་ལོ་ལ་ལྷ་ཁང་བླ་བྲང་གི་གཟིམས་ཁང་བྱང་མར་བདེ་བར་གཤེགས་སོ། ། སྐུ་མཆེད་འདི་གཉིས་ཆུ་ཕོ་སྤྲེའུ་ལོ་པ་དགུང་མཉམ་ཡིན་པར་གཙང་བྱམས་པའི་གདུང་རབས་དང་། བླ་མ་དམ་པའི་དངོས་སློབ་ཤེས་རབ་རྡོ་རྗེས་མཛད་པའི་གདུང་རབས་ལས་བཤད་པ་ལྟར་འདིར་ཡང་བཀོད་པ་ཡིན་ལ། ཉི་ལྡེ་བ་དང་སྟག་ཚང་ལོ་ཙཱ་བ་གཉིས་ཀྱིས། གཅེན་ལྕགས་མོ་ལུག་ལོ་པ་དང་། གཅུང་ཆུ་ཕོ་སྤྲེའུ་ལོ་པ་ཡིན་པར་བཤད་ནས། འདས་ལོ་ཡང་འདིར་བཤད་པ་དང་ཅུང་ཟད་མི་མཐུན་ཡང་གང་དག་དཔྱད་པར་བྱའོ། ། དེ་ལྟར་སྐུ་མཆེད་གཉིས་ཀྱི་ནང་ནས་གཅེན་པོ་ཏ་དབེན་ཆོས་ཀྱི་རྒྱལ་མཚན་པ་བསྙེན་རྫོགས་མ་མཛད་གོང་བཙུན་མོ་གསུམ་ཁབ་ཏུ་བཞེས་པའི་དང་པོ་ཡུལ་ཆུ་མདོ་མ།
ཉེ་གནས་ནམ་མཁའ་བག་ཤིའི་དབོན་མོ། མིང་མ་གཅིག་རྒྱལ་མོ་མཚོ་བྱ་བ་ལ་སྲས་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བ་ཡབ་དགུང་ལོ་བཅོ་བརྒྱད་པའི་དུས་མགོན་པོ་འཇམ་པའི་དབྱངས་ཀྱི་སྤྲུལ་པ་བར་མ་ཆད་པ་འབྱོན་པའི་གནས་མཆོག་དཔལ་ས་སྐྱའི་ལྷ་ཁང་ཆེན་མོའི་ཤར་དུ་ས་མོ་གླང་གི་ལོ་བཀྲ་ཤིས་པའི་དགེ་མཚན་དུ་མ་དང་བཅས་ཏེ་འཁྲུངས་ཤིང་། འཁྲུངས་མ་ཐག་ནས་བྱིས་པའི་སྤྱོད་པ་ལས་འདས་ཏེ་ཡ་རབ་ཀྱི་སྤྱོད་པ་དུ་མ་དང་ལྡན་པ་ཞིག་ཡིན་ལ། ཁྱད་པར་བདག་ཉིད་ཆེན་པོ་ས་པཎ་གྱིས་སྤྱིར་ངེད་ཀྱི་མི་བརྒྱུད་རྣམས་ལ་འོད་གསལ་ཅུང་ཟད་རེ་རྒྱུན་མི་ཆད་དུ་ཡོང་བ་ཡིན་ཞེས་གསུངས་པ་དང་མཐུན་པར། བདག་ཉིད་ཆེན་པོ་འདི་ལ་ཡང་གཞོན་ནུ་ཉིད་ནས་འོད་གསལ་རྒྱུན་མི་ཆད་པ་མངའ་བ་སྟེ། སྨྲ་མཁྱེན་ནས་དགུང་ལོ་དྲུག་བདུན་ཙམ་གྱི་བར་དུ་མནལ་དུ་སོང་བའི་ངང་ནས་ཕ་རོལ་པོ་དག་གིས་ཅི་སྨྲས་པ་དང་། བྱ་བྱེད་རྣམས་ཐོགས་མེད་དུ་མཁྱེན་ཏེ་གསུང་བས་ཀུན་ངོ་མཚར་དུ་འཛིན་པ་བྱུང་ཞེས་གྲགས་ཤིང་། གཞན་ཡང་གཞོན་ནུའི་དུས་སུ་མི་རྟག་པ་དང་ངེས་འབྱུང་ཐུགས་ལས་འཁྲུངས་པའི་དབང་གིས་གཟིགས་སྣང་ལ་ཟ་ཟི་བན་བུན་མང་པོ་འབྱུང་གིན་ཡོད་པ་རྣམས་རྗེ་འདི་ཉིད་ཀྱི་སྐུ་ཞང་དགེ་བའི་བཤེས་གཉེན་བཟང་པོ་ཅིག་ཡོད་པ་དེའི་དྲུང་དུ་ཐུགས་རྗེ་ཆེན་པོའི་དམར་ཁྲིད་གསན་པས། སྔར་གྱི་ཉམས་སྣང་ཕལ་ཆེར་འོད་གསལ་ཟིན་པའི་ལྟས་སུ་ངོ་འཕྲོད་པ་ལ་སོགས་པ་ངོ་མཚར་བའི་ཡོན་ཏན་གྱི་ཁྱད་པར་དུ་མ་གཞོན་ནུ་ཉིད་ནས་མངའ་ཞིང་། དེ་ནས་རིམ་གྱིས་རྒྱ་བོད་ཀྱི་ཡི་གེ་དང་།
ཀློག་དང་རྩིས་ལ་སོགས་འཇིག་རྟེན་པ་དང་ཐུན་མོང་གི་རིགས་པ་རྣམས་ནི་བརྡ་སྤྲད་པ་ཙམ་གྱིས་ཐོགས་པ་མེད་པར་མཁྱེན་པའི་བློ་གྲོས་དང་ལྡན་པ་ཞིག་ཡིན་མོད། དེ་ལྟ་ན་ཡང་བདེ་བར་གཤེགས་པའི་བསྟན་པ་རབ་ཏུ་བྱུང་བས་འཛིན་པར་དགོངས་ནས། དགུང་ལོ་བཅུ་དྲུག་བཞེས་པ་ཤིང་ཕོ་འབྲུག་གི་ལོ། ཏ་དབེན་གཞི་ཐོག་པ་ཀུན་དགའ་རིན་ཆེན་དང་། ས་བཟང་མ་ཏི་གཉིས་ཀྱི་དྲུང་དུ་རབ་ཏུ་བྱུང་ནས། མཚན་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ཞེས་གསོལ་ཏེ། དེ་ནས་སློབ་དཔོན་ཆོས་ཀྱི་སེངྒེ་ཉེ་བར་བསྟེན་ནས། བཀའ་སྤྱིའི་དགོངས་འགྲེལ་གྱི་བསྟན་བཅོས་རྣམ་འགྲེལ་སོགས་ཚད་མའི་གཞུང་ལུགས་རྣམས་ལ་གསན་སྦྱོང་མཛད་པ་ན། སྐྱེས་སྟོབས་ཀྱི་ཐུགས་རབ་ཕུལ་དུ་བྱུང་བ་དང་། ། སྦྱོར་བྱུང་གི་བརྩོན་འགྲུས་ཕུན་སུམ་ཚོགས་པ་དང་ལྡན་ཞིང་།
ཡི་དམ་ལྷས་རྗེས་སུ་བཟུང་བ་ལ་བརྟེན་ནས་སྡེ་བདུན་མདོ་དང་བཅས་པའི་ཚིག་དོན་ལ་མ་རྨོངས་ཤིང་མཁས་པའི་ཕུལ་དུ་ཕྱིན་པར་གྱུར་ཏོ། ། དེ་ནས་ཆུ་ཕོ་བྱི་བའི་ལོ་རྗེ་ཉིད་དགུང་ལོ་ཉི་ཤུ་རྩ་གཅིག་བཞེས་པའི་དུས་ཆོས་རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་དཔལ་བཟང་པོས་མཁན་པོ་དང་། ལས་ཀྱི་སློབ་དཔོན་གནས་ལྔ་རིགས་པའི་པཎྜི་ཏ་ཆེན་པོ་མ་ཏི་དྷྭ་ཛ་དང་། གསང་སྟེ་སྟོན་པའི་སློབ་དཔོན་ལོ་ཆེན་བྱང་ཆུབ་རྩེ་མོས་མཛད་དེ། ཕུན་སུམ་ཚོགས་པའི་དད་པའི་དགེ་འདུན་བཅུ་ཕྲག་ཟུང་དང་བཅས་པའི་དབུས་སུ་གདན་ས་ཆེན་པོ་དཔལ་ལྡན་ས་སྐྱར་ངོ་མཚར་བའི་ལྟས་དུ་མ་དང་བཅས་བསྙེན་པར་རྫོགས་པར་མཛད་ནས། ངུར་སྨྲིག་འཛིན་པ་རྣམས་ཀྱི་གཙུག་གི་ནོར་བུར་གྱུར་ཏོ། ། གཞན་ཡང་བདག་ཉིད་ཆེན་པོའི་དྲུང་དུ་ཐེག་པ་ཆེན་པོ་དབུ་མ་ལུགས་ཀྱི་སེམས་བསྐྱེད་དང་། རྡོ་རྗེ་ཕུར་པ་ས་ལུགས་ཀྱི་དབང་དང་། གཤེད་དམར་ལྷ་བཅུ་གསུམ་མའི་དབང་ལ་སོགས་པ་དང་། དཔལ་དུས་ཀྱི་འཁོར་ལོའི་རྒྱུད་འགྲེལ་གྱི་བཤད་པ་ཆོས་རྗེ་བླ་མ་རང་གིས་མཛད་པའི་འགྲེལ་ཆེན་གྱི་སྟེང་ནས་མདོར་བསྡུས་ལྔ་པ་མན་དང་།
གཞན་ཡང་དག་ལྗོན་སྤྱི་གསུམ། ཆོས་རྗེ་བླ་མ་རང་གིས་མཛད་པའི་བརྟག་གཉིས་ཀྱི་འགྲེལ་པའི་ལུང་སོགས་དང་། སྒྲུབ་ཐབས་ཀྱི་གཞུང་དང་། གཞན་ཡང་མན་ངག་ལས་ཚོགས་སོགས་སྟོན་པའི་རྒྱ་གཞུང་བོད་གཞུང་། དེ་དག་གི་རྒྱབ་བརྟེན་བདེ་བར་གཤེགས་པའི་བཀའ་དྲི་མ་མེད་པ་རྒྱུད་ཀྱི་ལུང་ལ་སོགས་པ་མདོར་ན་དབང་ལུང་མན་ངག་རྗེས་གནང་ལ་སོགས་པ་ཆོས་ཀྱི་སྒོ་དུ་མ་གསན་ནས་ཐུགས་སུ་ཆུད་པར་མཛད་ཅིང་། ཁྱད་པར་རིན་ཆེན་སྒང་བླ་བྲང་དུ་གཤེད་དམར་ལྷ་བཅུ་གསུམ་མའི་དབང་གསན་པའི་དུས་སུ། ཆོས་ཀྱི་རྗེ་དཔལ་ལྡན་བླ་མ་དམ་པ་ཉིད་བཅོམ་ལྡན་འདས་གཤིན་རྗེ་གཤེད་དམར་པོ་མཚན་ཉིད་ཐམས་ཅད་ཡོངས་སུ་རྫོགས་པའི་སྐུར་མངོན་སུམ་དུ་ཡུན་རིང་དུ་གཟིགས་ནས། ཆོས་རྗེ་བླ་མ་དམ་པ་ཉིད་ལ་སངས་རྒྱས་དངོས་ཀྱི་དད་གུས་མཛད་པ་ཡིན་ནོ་ཞེས་བཤད་པ་ཡིན། གཞན་ཡང་རྗེ་རང་ཉིད་ཀྱིས་ཡབ་ཏ་དབེན་ཆོས་ཀྱི་རྒྱལ་མཚན། བླ་ཆེན་བསོད་ནམས་བློ་གྲོས།
བདག་ཆེན་གཞི་ཐོག་པ་ཀུན་དགའ་རིན་ཆེན། བླ་ཆེན་ཀུན་དགའ་རྒྱལ་མཚན། ཆོས་རྗེ་མ་ཏི་པཎ་ཆེན། མཁྱེན་རབ་ཀྱི་དབང་ཕྱུག་ས་སྐྱ་བུ་སྟོན། མཁས་གྲུབ་འཕགས་པ་བསོད་ནམས་རྒྱལ་མཚན། བླ་མ་རིན་ཆེན་རྡོ་རྗེ། འཇག་ཆེན་བྱམས་པ་དཔལ། ལོ་ཆེན་བྱང་ཆུབ་རྩེ་མོ། བླ་མ་ཁྱུང་པོ་ལྷས་པ། ཆོས་ལུང་མཁན་ཆེན་རྒྱལ་བ་བཟང་པོ་ལ་སོགས་པ་མཁས་ཤིང་གྲུབ་པ་བརྙེས་པའི་བཤེས་གཉེན་བསམ་གྱིས་མི་ཁྱབ་པ་ཞིག་གུས་པ་ཆེན་པོས་བསྟེན་ནས།
རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་ནས་རྗེ་ས་སྐྱ་པ་ཆེན་པོ་ཀུན་དགའ་སྙིང་པོ་ལ་ལེགས་པར་བརྒྱུད་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་ཆ་ལག་དང་བཅས་པ་སོགས། དཔལ་དགེས་པ་རྡོ་རྗེའི་ཆོས་སྐོར་ཡོངས་སུ་རྫོགས་པ་རྣམས་དང་། སློབ་དཔོན་ཆེན་པོ་ལཱུ་ཧི་པ། རྡོ་རྗེ་དྲིལ་བུ་པ། ནག་པོ་སྤྱོད་པའི་རྡོ་རྗེ་སྟེ་གྲུབ་ཆེན་དེ་གསུམ་ནས་རིམ་པ་བཞིན་དུ་བརྒྱུད་པའི་འཁོར་ལོ་བདེ་མཆོག་ལཱུ་ནག་དྲིལ་གསུམ་དུ་གྲགས་པའི་ཆོས་སྐོར་ཡོངས་རྫོགས། པཎྜི་ཏ་བཙུན་མོ་ཅན། མངོན་ཤེས་ཅན། ནག་པོ་དམ་ཚིག་རྡོ་རྗེ་གསུམ་གྱིས་འགོས་ལོ་ཙཱ་བ་བསོད་ནམས་རྩེ་མོ་ལ་སྩལ་བའི་གསང་བ་འདུས་པ་འགོས་ལུགས་སུ་གྲགས་པའི་ཆོས་སྐོར་རྣམས་དང་། ཡང་གྲུབ་ཆེན་ཏི་ལོ་པ་ནས་ནཱ་རོ་པ་དང་མར་པ་ལ་ལེགས་པར་བརྒྱུད་པའི་གསང་འདུས་མར་ལུགས་སུ་གྲགས་པ་དང་། ཡང་འགོས་ལོ་ནས་རྔོག་པ་རྣམས་ལ་བརྒྱུད་པའི་གསང་འདུས་རྔོག་ལུགས་ལ་སོགས་པ་འགོས་རྔོག་མར་གསུམ་དུ་གྲགས་པ་རྣམས་དང་།
གཞན་ཡང་བདག་ཉིད་ཆེན་པོ་ས་པཎ་ལ་ཁ་ཆེ་པཎྜི་ཏ་ཆེན་པོ་ཤཱཀྱ་ཤྲཱི་བྷ་དྲ་ཞེས་བྱ་བ་ཉིད་ཀྱིས་ལེགས་པར་སྩལ་བའི་གསང་བ་འདུས་པའི་དབང་བསྐུར་བ་གསར་མར་གྲགས་པ་ལ་སོགས་པ་མདོར་ན་གསང་བ་འདུས་པའི་ཆོས་སྐོར་བོད་དུ་ཡོད་དོ་ཅོག་མ་ལུས་པ་དང་། གཞན་ཡང་རྭ་ལུགས། ས་ལུགས། འབྲོ་ལུགས། སྐྱོ་ལུགས་ལ་སོགས་པ་རྡོ་རྗེ་འཇིགས་བྱེད་ཀྱི་ཆོས་སྐོར་མ་ལུས་པ་དང་། དགྲ་ནག གདོང་དྲུག གཤེད་དམར་ཏེ་དགྲ་གདོང་འཇིགས་གསུམ་དང་། དམར་ནག་འཇིགས་གསུམ་དུ་གྲགས་པའི་ཕ་རྒྱུད་གཤིན་རྗེ་གཤེད་ཀྱི་ཆོས་སྐོར་རྣམས་དང་། ཡང་རྒྱ་ཆེ་བ་གཉིས་མེད་ཀྱི་རྒྱུད་ལ་བརྟེན་ནས་དཔལ་དུས་ཀྱི་འཁོར་ལོའི་དབང་།
ཁྲིད་ལུང་མན་ངག་ལ་སོགས་པ་མདོར་ན་རྣལ་འབྱོར་ཆེན་པོ་བླ་ན་མེད་པའི་རྒྱུད་སྡེ་ནས་གསུངས་པའི་ཆོས་ཀྱི་རྣམ་གྲངས་ཕལ་མོ་ཆེ་དང་། གཞན་ཡང་ཀུན་རིགས་རྩ་བའི་དཀྱིལ་འཁོར་དུ་དབང་བསྐུར་བ་ལ་སོགས་པ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་དང་། དེ་དག་གི་རྒྱབ་བརྟེན་ངན་སོང་ཡོངས་སུ་སྦྱོང་བའི་རྒྱུད་ལ་སོགས་པ་རྒྱུད་དང་རྒྱ་གཞུང་བོད་གཞུང་ལ་སོགས་པ་མདོར་ན་ཡོ་ག་རྣལ་འབྱོར་རྒྱུད་ཀྱི་ཆོས་སྐོར་བསམ་གྱིས་མི་ཁྱབ་པ་ཞིག་དང་། བྱ་རྒྱུད་སྤྱོད་རྒྱུད་སོགས་རྒྱུད་སྡེ་བཞི་དང་འབྲེལ་བའི་གདམས་པ་ཟབ་མོ་མང་པོ་ཞིག་གསན་ནས་ཐུགས་སུ་ཚུད་པར་མཛད་དེ། དེ་ལྟར་བླ་མ་དམ་པ་རྣམས་ལས་ཐུགས་བཞེད་ཀྱི་ཆོས་རྣམས་གསན་ཅིང་སྒྲོ་འདོགས་ཆོད་པར་མཛད་ནས། ནང་དུ་རིམ་གཉིས་ཀྱི་རྣལ་འབྱོར་ཟབ་མོ་ལས་མ་གཡོས་བཞིན་དུ་དཔལ་དགེས་པ་རྡོ་རྗེའི་རྒྱུད་གསུམ་གྱི་བཤད་བཀའ་ལ་སོགས་པ་རྒྱུད་ཀྱི་བཤད་བཀའ་དུ་མ་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་ལ་སོགས་པ་ཁྲིད་བཀའ་དུ་མ་དང་། གཞན་ཡང་ལུང་རྗེས་གནང་བྱིན་རླབས། དབང་བསྐུར་བ་ལ་སོགས་པ་ཆོས་ཀྱི་རྣམ་གྲངས་ཚད་མེད་པས་འོས་སུ་གྱུར་པའི་གདུལ་བྱ་རྣམས་སྨིན་གྲོལ་ལ་བཀོད་ཅིང་། ཁྱད་པར་རྩོམ་པ་ནོར་བུའི་ཕྲེང་བས་དངོས་དང་བརྒྱུད་པའི་གདུལ་བྱ་རྣམས་ཀྱི་བསམ་པ་ཚིམ་པར་མཛད་པའི་ཚུལ་ནི།
དཔལ་དགེས་པ་རྡོ་རྗེའི་རྩ་རྒྱུད་ཀྱི་ཊཱི་ཀ་དག་ལྡན་སྙེ་མ་དང་། དེའི་དཀའ་འགྲེལ་སྙེ་མ། སྤྲོས་མེད་རྡོ་རྗེའི་ཚིག་གི་རྣམ་བཤད་སོགས་རྣམ་བཤད་ཀྱི་ཚོགས་མང་པོ་དང་། དུས་འཁོར་གྱི་དཀྱིལ་འཁོར་ཡོངས་རྫོགས། ཐུགས་དཀྱིལ། ལྷན་སྐྱེས་རྣམས་ཀྱི་མངོན་རྟོགས། འཁོར་ལོ་སྡོམ་ཆེན། གསང་འདུས་མི་བསྐྱོད་པ། གསང་འདུས་འཇམ་རྡོར། ཀྱེ་རྡོར་ནས་གླིང་མ།
ཀྱེ་རྡོར་རྒྱུད་ལུགས། བདེ་མཆོག་ལཱུ་ཧི་པ། གཤིན་རྗེ་གཤེད། དགྲ་ནག གདོང་དྲུག གཤེད་དམར། ཨ་ར་པ་ཙ་ན་ལྷ་ལྔ་རྣམས་ཀྱི་མངོན་རྟོགས་ལ་སོགས་པ། སྒྲུབ་ཐབས་དང་དཀྱིལ་ཆོག་གི་ཚོགས་མང་པོ་ཞིག་དང་། དམར་ཁྲིད་ཀྱི་ཁྲིད་ཡིག བསམ་མི་ཁྱབ་ཀྱི་ཁྲིད་ཡིད་སོགས་ཁྲིད་ཡིག་གི་ཚོགས་དུ་མ་དང་།
གཞན་ཡང་ཡི་དམ་ཆོས་སྐྱོང་གི་གཏོར་ཆོག བླ་མ་བརྒྱུད་པའི་གསོལ་འདེབས། དཀའ་བའི་གནད་ཀྱི་དྲིས་ལན། སློབ་མ་ལ་སྤྲིངས་ཡིག་དང་། གདམས་པའི་སྐོར་ལ་སོགས་པ་ཚིག་བརྗོད་བདེ་ཞིང་ཀུན་གྱི་རྣ་བར་སྙན་པ། དོན་ཡིད་ལ་འབབ་ཅིང་བཀའ་མདོ་རྒྱུད་ཀྱི་དགོངས་པ་དང་འབྲེལ་བའི་གསུང་རབ་བསམ་གྱིས་མི་ཁྱབ་པ་ཞིག་མཛད་ཅིང་། ཡང་ཚུལ་ཁྲིམས་ཀྱི་བསླབ་པའི་སྒོ་ནས་ཀྱང་འགྲོ་བའི་དོན་རྒྱ་ཆེན་པོ་མཛད་དེ། བདག་ཉིད་ཆེན་པོ་འདིའི་དྲུང་དུ་དགེ་བསྙེན་དང་། དགེ་ཚུལ་དང་། དགེ་སློང་གི་སྡོམ་པ་ནོད་པ་ཡང་སྟོང་ཕྲག་བརྒལ་ཞིང་།
དེ་རྣམས་ལས་བརྒྱུད་པའི་རབ་ཏུ་བྱུང་བ་མང་པོས་ཕྱོགས་ཐམས་ཅད་ཀུན་ཏུ་ཁྱབ་པ་དང་། ཡུལ་ཕྱོགས་སོ་སོའི་སྐྱེ་བོའི་ཚོགས་ཁྲི་ཕྲག་མང་པོ་ལ་རྗེ་བཙུན་ས་སྐྱ་པའི་བཀའ་སྲོལ་བཞིན་ཐེག་པ་ཆེན་པོ་དབུ་མ་པའི་ལུགས་ཀྱི་སེམས་བསྐྱེད་ཕོག་ནས་འཁོར་བ་མཐའ་ཅན་དུ་མཛད་པ་སོགས་སྨོས་ཀྱིས་མི་ལང་བ་སྟེ་མདོར་ན་ཕ་རོལ་དུ་ཕྱིན་པ་དྲུག་དང་། བསྡུ་བའི་དངོས་པོ་བཞིའི་སྒོ་ནས་སེམས་ཅན་གྱི་དོན་དཔག་ཏུ་མེད་པ་མཛད་པ་ཞིག་གོ ། དེ་ལྟར་གཞན་དོན་རྒྱ་ཆེན་པོ་ཞིག་མཛད་ནས། དེ་ནས་ཆོས་རྗེ་ས་སྐྱ་པཎ་ཆེན་གྱིས། ཐོག་མར་ཤེས་བྱ་ཀུན་ལ་མཁས་པར་སྦྱངས། ། བར་དུ་མཁས་པའི་ཚོགས་སུ་ལེགས་པར་བཤད། ། ཐ་མར་འདྲིས་པའི་དོན་ལ་བརྩོན་པས་བསྒོམ། ། དུས་གསུམ་རྒྱལ་བ་ཀུན་གྱི་བཞེད་གཞུང་ཡིན། ། ཞེས་གསུངས་པ་དང་།
མདོ་ལས་ཀྱང་། མང་དུ་ཐོས་པ་ནགས་ཀྱི་ནང་དག་ཏུ། ། ལང་ཚོ་ཡོལ་བ་རྣམས་ཀྱིས་གནས་པ་བདེ། ། ཞེས་གསུངས་པའི་དོན་ཕྱག་ལེན་ལ་བཏབ་སྟེ། མངའ་རིགས་འཁོར་ལོངས་སྤྱོད་ལ་སོགས་པ་འཇིག་རྟེན་གྱི་ཕུན་སུམ་ཚོགས་པ་ཐམས་ཅད་རྒྱང་རིང་དུ་བོར་ནས་ཀུན་སྤངས་ཀྱི་སྤྱོད་པས་ས་ཕྱོགས་དབེན་པ་ཁོ་ན་ལ་ཐུགས་གཞོལ་བར་གྱུར་ཏེ། སྐུ་ཚེ་དང་སྒྲུབ་པ་མཉམ་པ་ལྟ་བུའི་དམ་བཅའ་བརྟན་པར་མཛད་ནས་ཐུགས་དམ་འབའ་ཞིག་ལ་རྩེ་གཅིག་ཏུ་གནས་པར་མཛད་ཅེས་བཤད་དེ། དེ་ཡང་རྣལ་འབྱོར་དབང་ཕྱུག་གིས་བྱིན་གྱིས་བརླབས་པའི་གནས་མཆོག་དཔལ་ལྡན་ས་སྐྱའི་དབུ་རྩེ་རྙིང་མར་ལོ་གསུམ་ཕྱོགས་གསུམ་གྱི་སྐུ་མཚམས་དང་། གཞན་ཡང་ཇོ་མོ་ནང་ལ་སོགས་པའི་བསྒྲུབ་གནས་ཁྱད་པར་ཅན་རྣམས་སུ་ཉིན་མཚན་ཐམས་ཅད་དུ་བསྐྱེད་རྫོགས་ཟུང་དུ་འབྲེལ་བའི་མཉམ་གཞག་གིས་དུས་འདའ་བས་ཏིང་ངེ་འཛིན་གོང་འཕེལ་དུ་མཛད་ནས། ཉམས་དང་རྟོགས་པའི་ཡོན་ཏན་རྣམས་ཀྱང་དབྱར་གྱི་ཆུ་མཚོ་ལྟར་འཕེལ་ཞིང་རྒྱས་པར་གྱུར་ཏོ། ། དེ་དུས་སྒྲུབ་པ་ཚུགས་ཉམས་ལེན་བཟང་བས་སུ་དང་ཡང་ཀུན་སྤྱོད་མི་མཐུན་པས་ཀུན་གྱིས་ཐུགས་གཤིས་གྱོད་པར་བྱེད་ཅེས་གྲག་ཅིང་།
རྗེ་ཉིད་ཀྱི་གསུང་ལས་ཀྱང་། སྒོ་གསུམ་གནད་ལ་བོར། རིག་པ་ཇུར་མིག་ནས་བཏོན། ཚེ་འདིའི་རེ་ལྟོས་ཐག་རྦད་ཀྱིས་བཅད་ལ་བསྒོམ་འཚལ་ལོ། མ་བསྒོམས་པའི་ཆོས་དེ་གོ་ཡུལ་ལམ། ཡིད་སྨོན་ལ་ལས་པ་ལགས་སོ་ཞེས་གསུངས་པ་ལྟར་མཛད་ཅིང་། དེ་ཡང་ཇོ་ནང་དུ་ཟླ་བ་དྲུག་ཙམ་སྐུ་མཚམས་དམ་པོ་ལ་བཞུགས་པའི་ཚེ། ལན་ཅིག་ལམ་འབྲས་ཀྱི་དབང་གསུམ་པ་དང་བཞི་པའི་འཁྲུལ་འཁོར་ལ་གནད་དུ་བསྣུན་པས་རླུང་སྟོད་འཚངས་ཀྱི་སྙུང་བ་ཐུ་མོ་རང་ཅིག་བྱུང་བ་ལ། སླར་ཡང་དམིགས་པ་དང་འཁྲུལ་འཁོར་སོགས་གདམས་ངག་གིས་གཅུན་པས། སྙུང་བ་དེ་དང་པོ་ཐུ་རུ་སོང་།
དེ་ནས་ཇི་ཞིག་ན་བེམ་པ་ཙམ་བྱུང་། དེའི་རྗེས་ནས་སྔར་བསྙུང་བའི་དམིགས་རྣམས་སུ་བདེ་དྲོད་ཆེར་སྐྱེས་ཏེ་སངས་ཀྱིས་ཕན། ཕྱིས་ཡེ་ནས་བསྙུང་བ་མ་བྱུང་ཞེས་དང་། ཡང་དེའི་དུས་ན་ཏིང་ངེ་འཛིན་ལ་ཞག་བདུན་ཙམ་འབྱམས་པ་བྱུང་ཞེས་རྗེ་རང་ཉིད་ཀྱིས་གསུངས་ཞེས་གྲག་གོ ། དེ་ལྟར་ཆེད་དུ་གཏད་པའི་བཅད་རྒྱ་ལྟ་བུ་མ་ཡིན་པར་རྒྱུན་གྱི་ཐུགས་དམ་ཆག་མེད་མཛད་པའི་རིམ་པ་ཡང་། ནུབ་མོ་ཉལ་བའི་རྣལ་འབྱོར་གྱིས་གཟིམས་ནས། ནང་པར་ཐོ་རངས་ཀྱི་ཚེ་ལྡང་བའི་རྣལ་འབྱོར་གྱི་ངང་ནས་བཞེངས་ཏེ། དེ་ནས་ཐོག་མར་ལམ་ཟབ་བླ་མའི་རྣལ་འབྱོར། དེ་རྗེས་བིར་སྲུང་། ཚེ་དཔག་མེད་གྲུབ་རྒྱལ་མ་སོགས་ཀྱི་ཚེ་སྒྲུབ།
སྲོག་རྩོལ་ལ་སོགས་པའི་རླུང་སྦྱོར། འཕྲིན་ལས་སོ་གཉིས་ལ་སོགས་པའི་འཁྲུལ་འཁོར། མཐའ་བྲལ་གྱི་ལྟ་བ་སྐྱོང་བ་ལ་སོགས་པ་ཐུགས་དམ་གྱི་རིམ་པས་ཉི་མ་སྔ་ཕྱེད་བར་དུ་སུ་དང་ཡང་མི་མཇལ། དེ་ནས་ཕྱག་མཆོད་ལ་སོགས་པའི་ཡན་ལག་བདུན་པ་དང་སྨོན་འཇུག་གི་སེམས་བསྐྱེད་བཞེས་ཏེ། ཚ་གོང་དུ་གོང་མའི་ཕྱག་ལེན་དཀར་གཏོར་ཆ་བཞི། སྒྲོལ་མ་ཉེར་གཅིག གཟུངས་གཏོར་དང་ཆ་གསུམ། འབུལ་གཏོར། གཤེད་དམར་གྱི་དྲུག་ཅུ་པ། ལན་ཆགས་གཏོར་མ་བརྒྱ་རྩ་དང་ཆུ་སྦྱིན་སོགས་ཀྱི་རྗེས་སུ་མདོ་སྒྲུབ་ཚར་བདུན་ནམ་ཉེར་ཅིག
གཞན་ཡང་བདེ་མཆོག གཤེད་དམར། ཨ་ར་པ་ཙ་ན། རྣམ་རྒྱལ་འཇོམས། སྨེ་བརྩེགས། ཤ་བ་རཱི། འོད་ཟེར་ཅན། སྤྱན་རས་གཟིགས་རྣམས་ཀྱི་མངོན་རྟོགས། བཟླས་པ། སྒྲོལ་མ་མཎྜལ་བཞི་པ།
མཚན་བརྗོད་ལ་སོགས་པའི་ཞལ་འདོན་སྐབས་གང་ཡིན་ལ་མཛད་ཅིང་། དེ་ནས་དགོངས་མོ་ཀྱེ་རྡོར་གྱི་བདག་བསྐྱེད། ལམ་དུས་ཀྱི་དབང་། མདུན་བསྐྱེད་སྒྲུབ་མཆོད་གཏོར་བསྔོའི་བར་དང་། ཆོས་སྐྱོང་གི་སྙིང་པོ་དང་རྩ་སྔགས་བརྒྱ་རྩ་རེ། ནཱ་རོ་མཁའ་སྤྱོད་ཀྱི་བསྒོམ་བཟླས། སྲོད་ལའང་སྲུང་བཟློག་གི་རིགས་དུ་མའི་ཐུགས་དམ་གྱིས་ནམ་ཕྱེད་ཡོལ་བར་དུ་དུས་འདའ། དེ་ནས་ཕྱག་མཆོད་སྨོན་ལམ་ལ་སོགས་པ་མཛད་དེ། གཟིམས་མལ་དུའང་གཙོ་ཆེར་སྒོམ་ཐག་བསྣམས་ནས། སྐུ་རྣམ་སྣང་གི་ཆོས་བདུན་ལྡན་གྱི་སྒོ་ནས་ཐུགས་རྣམ་པར་མི་རྟོག་པའི་ཏིང་ངེ་འཛིན་གྱི་ངང་ལ་བཞུགས་ཤིང་།
ཅུང་ཟད་མནལ་མཛད་པ་དེ་དག་ཀྱང་ཐུགས་དམ་ལས་མི་འདའ་བ་སྟེ། ཉིན་མཚན་ཐམས་ཅད་དུ་ཆུ་བོའི་རྒྱུན་ལྟ་བུའི་རྣལ་འབྱོར་བཅུས་དུས་འདའ་བ་མ་གཏོགས། སྒོ་གསུམ་ཐ་མལ་དང་། མ་བསྡམས་པའི་ཀུན་སྤྱོད་དང་སྙོམ་ལས་སུ་བཞུགས་པའི་སྐབས་སྐད་ཅིག་ཀྱང་མི་མངའ་སྟེ། རྗེ་དེ་ཉིད་ཀྱི་གསུང་སྒྲོས་ལས། སྒྲུབ་པ་འཕེལ་ན་གནས་གཅིག་ཏུ། ། དམ་བཅའ་བསྲིང་བ་མཆོག་ཡིན་གྱི། ། མི་འཕེལ་གནས་དང་གྲོགས་ལོངས་སྤྱོད། ། བདུད་ལས་སྤོང་བ་དམ་པའི་ལུགས། ། རང་སེམས་ཆོས་དང་མཐུན་གྱུར་ན། །
རྟག་ཏུ་སྒྲུབ་པ་ཡིན་མོད་ཀྱི། ། རྣམ་གཡེང་ལེ་ལོས་དུས་འདའ་བའི། ། ལུས་དབེན་པ་ལ་སྙིང་པོ་མེད། ། དེ་ཕྱིར་དགེ་བ་གང་ཡིན་པ། ། ཐུན་བཞིར་ངེས་པའི་དམ་བཅའ་དང་། ། རྟག་ཏུ་འཆི་བ་བསམ་པ་དང་། ། བླ་མའི་མོས་གུས་བདེན་མེད་དང་། ། བྱང་སེམས་བསྔོ་བ་རྒྱས་འདེབས་འཚལ། ། མི་རྟོག་ཏིང་འཛིན་ལམ་གྱི་མཆོག ། འཕེལ་ན་རྒྱུན་དུ་བསྒྲུབ་པར་བྱ། །
མི་འཕེལ་རྩོལ་བཅས་ཐུན་དུ་བཅད། ། ཀུན་གྱི་རྩ་བ་ཞེན་ལོག་ཡིན། ། མཐུན་འཇུག་ཐམས་ཅད་སྤང་འཚལ་ལོ། ། ཞེས་གསུངས་པ་ལྟར་ཕྱག་ལེན་ལ་ཁེལ་བ་མཛད་ཅེས་གྲགས་སོ། ། དེ་ནས་ཡང་གནས་མཆོག་རྣམས་སུ་སྒྲུབ་པ་ལ་ཕེབས་ཏེ་ངོ་མཚར་བའི་ལྟས་ཇི་ལྟར་བྱུང་བའི་ཚུལ་ནི། ལན་ཅིག་གི་ཚེ་ཁ་རག་ཐོད་བུར་སྒྲུབ་པ་ལ་ཕེབས་ཏེ། དེར་ཕེབས་སུ་ཉེ་བ་ན་ས་ཕྱོགས་དེའི་བར་སྣང་ལ་རྒྱན་དུ་མས་བརྒྱན་པའི་བུད་མེད་ཀྱི་རྟ་པ་གསུམ་ཕར་རྒྱུག་ཚུར་རྒྱུག་བྱེད་པ་མངོན་སུམ་དུ་གཟིགས་ཏེ། ཁ་རག་ཁྱུང་བཙུན་མ་མོ་དགའ་ནས་བསུ་བ་བྱེད་པ་ཡིན་འདུག་ཅེས་གསུངས་ཤིང་། དེའི་རྗེས་ཐོགས་ལ་སྐྱེས་པ་གཅིག་གིས་ཞོ་རྫ་གཅིག་ཁྱེར། བུ་མོ་སྐྲན་ཁྱེར་མ་གཅིག་ཁྱེར་ནས་བྱིན་རླབས་ཞུ་བ་ཡིན་ཟེར་བ་ཞིག་བྱུང་བ་ལ།
དེ་གཞི་བདག་གི་ཆོ་འཕྲུལ་ཡིན་པར་དགོངས་ནས་འབུལ་བ་བླང་བྱིན་རླབས་མཛད་པས། དེ་འཕྲལ་ལ་མོའི་ན་ཟུག་ཞི་ཞིང་། དེ་ནས་དེར་བཞུགས་ས་དམ་པ་ཕུག་བྱ་བ་རྗེ་དམ་པ་སངས་རྒྱས་ཀྱི་བཞུགས་གནས་ཡིན་པ་གཅིག་ཡོད་པ་དེར་མཛད་པས། རེ་ཞིག་ན་སྔགས་པ་བག་དྲོན་སྐྲ་དཔུང་པ་གཉིས་སུ་ཉི་ལེ་བ་བྱས་པ་གཅིག་དངོས་སུ་བྱུང་ནས། བདག་ཉིད་ཆེན་པོ་ལ། ཁྱོད་འདིར་ཅི་ལ་ཡོང་ཟེར་བ་ལ། བླ་མ་འདིས་ངེད་གནས་བསྐོར་དུ་འོང་གསུངས་པས། ཡང་དེ་ན་རེ། གནས་བསྐོར་ནས་ཅི་བྱེད་ཟེར་བ་དང་། བདག་ཉིད་ཆེན་པོས་གནས་བསྐོར་ནས་རིག་པའི་རྩལ་སྦྱངས་པ་ཡིན་གསུངས་པས།
སྔགས་པ་དེ་འཛུམ་དམུལ་བྱས་ཕྱག་ཅིག་བཙལ་ནས་གར་སོང་ཆ་མེད་ལ་སོང་བ་ཞིག་བྱུང་སྟེ། དེ་ཡང་གཞི་བདག་གི་ཆོ་འཕྲུལ་དུ་འདུག་ཅེས་གསུང་བར་བཤད་ལ། དེ་ནས་ཁ་རག་ཏུ་ཟླ་བ་ལྔའི་བར་དུ་སྐུ་མཚམས་ལ་དམ་པར་བཞུགས་པའི་བར་སྐབས་སུ་སྒྲུབ་པ་པོ་རིན་ཆེན་སོགས་འཁོར་རྣམས་ན་རེ། དེང་སང་མི་ཉུང་དུས་འདིར་ལྷ་སར་ཇོ་བོ་མཇལ་དུ་ཕེབས་པ་དྲག་ཞུས་པ་ན། བདག་ཉིད་ཆེན་པོ་འདི་རང་ཐུགས་དམ་དགེ་སྦྱོར་ཤིན་ཏུ་འཕེལ་བ་ཡོད་པས་དེ་ཀར་བཞུགས་འདོད་པ་ཞིག་ཡོད་ཀྱང་། སྐུ་འཁོར་རྣམས་ཀྱིས་ཞུ་ནན་ཆེ་བར་བརྟེན་ལྷ་སར་ཕེབས་པར་ཆས་པའི་དུས་བུད་མེད་མཛེས་མ་ཅིག་བྱུང་ནས། ཕྱག་འཚལ་ཞིང་བླ་མ་ཁྱེད་གནས་འདིར་ཅིས་ཀྱང་བཞུགས་པར་ཞུ་འབུལ་ཞིང་། ཕེབས་ལམ་དུ་ཞུགས་ནས་ཀྱང་ཞུ་འབུལ་བཤོལ་འདེབས་ཡང་ཡང་བྱས་ནས། བཤོལ་མ་ཐེབས་པ་དང་ཨའུ་ཙི་ཨའུ་ཙི་ཟེར་ནས་མགོ་གུག་པ་ཅིག་བྱས་ནས་སོང་བ་བདག་ཉིད་ཆེན་པོས་གཟིགས་པ་ལྟར། སྒྲུབ་པ་པོ་རྒྱ་མཚོ་བྱ་བས་ཀྱང་མཐོང་བར་གྲགས་ཤིང་།
དེའི་དུས་སུ་བདག་ཉིད་ཆེན་པོ་འདི་ལ་མཛོ་མོ་གསུམ་ཡོད་པའི་བཟང་ཤོས་དེ་རྦབ་ཏུ་ཤོར་ནས་ཤི་སྟེ། དེ་ཉིད་གཞི་བདག་མ་དེ་བདག་ཉིད་ཆེན་པོ་འདི་དེར་མ་བཞུགས་པ་ལ་མ་དགའ་བའི་ལྟས་སུ་འདུག་ཅེས་བདག་ཉིད་ཆེན་པོ་རང་ཉིད་གསུངས་སོ་ཞེས་ཀྱང་བཤད་དོ། ། དེ་ནས་ལྷ་སར་ཕེབས་ཏེ་ཇོ་བོའི་དྲུང་དུ་མཆོད་པ་དང་སྨོན་ལམ་རྒྱ་ཆེན་པོ་བཏབ་སྟེ། དེ་རྗེས་བསྟན་འཛིན་སྐྱེས་བུ་དུ་མས་བསྟེན་པའི་གནས་བྱང་རྭ་སྒྲེང་རྒྱལ་བའི་དབེན་གནས་སུ་ཆག་ཕེབས་ནས་དེར་ཟླ་བ་ལྔ་ཙམ་གྱི་བར་དུ་ཐུགས་དམ་གྱི་རིམ་པ་ལ་གཙོ་བོར་བཞུགས་ཤིང་། དེ་ཉིད་དུ་འདུས་པའི་གདུལ་བྱ་རྣམས་ལ་དབང་ཁྲིད་སོགས་དམ་པའི་ཆོས་ཟབ་མོ་དུ་མའི་བཀའ་དྲིན་སྩལ་ཏེ། དེ་དུས་ཆོས་སྐྱོང་གི་བསྙེན་པ་མཛད་པའི་ཚེ་ཐུགས་ཀྱི་ཉམས་སྣང་ལ། མི་ནག་པོ་གཅིག་གིས་རས་ཕྱམ་ལ་གཏུམ་པའི་ཁུར་པོ་གཅིག་ཁུར་བྱུང་ནས། དེ་ཅི་ཡིན་ནམ་སྙམ་དུ་དགོངས་ཙ་ན། མི་རོ་གཅིག་འདུག་པ་གཏོར་མའི་གྲལ་དུ་བཞག་སྟེ་སོང་བ་དང་། དེ་ལ་ཆེད་དུ་གཏད་ནས་གཟིགས་པ་ན་མཐོ་གང་ཙམ་དུ་འགྲོ།
ཆེད་གཏད་མ་གཟིགས་པར་རང་གར་བཞག་པ་ན་མི་དང་བོང་མཉམ་པར་འདུག་པ་གཟིགས་པས། དེའི་ཉིན་པར་རྭ་སྒྲེང་གི་ཕུ་ན་འབྲི་ཁུང་པ་ཡིན་པའི་བླ་མ་ཕྱུག་པོ་ཅིག་ཡོད་པ་མཇལ་བ་ལ་བྱུང་ནས། ཕྱག་རྟེན་དུ་རྟེན་ཁེབས་གཅིག་ཕུལ་ནས། གནམ་གཟེར་ལ་ཕན་པའི་གདམས་ངག་ཅིག་གནང་བ་ཞུ་ཞུ་བ་ལ། དེ་དུས་བདག་ཉིད་ཆེན་པོ་འདི་འཕྲལ་ཆས་ཐུང་ངེས་ལས་མེད་པ་དང་། སྒྲུབ་མཆོད་ཀྱི་ཆས་རྐྱེན་མ་འགྲིགས་པར་ཡོད་པས་ཆོས་སྐྱོང་གིས་འཚོ་ཆས་ཀྱི་རྟེན་འབྲེལ་བསྒྲིག་པར་གནང་མོད་ཀྱང་། བདག་ཉིད་ཆེན་པོ་འདིས་དགེ་སྦྱོར་ལ་གནོད་དམ་སྙམ་དུ་དགོངས་ནས་དེ་ལ་གདམས་ངག་དེ་མ་གནང་། དེ་དུས་གདམས་ངག་དེ་བྱས་ན་རང་གཞན་གཉིས་ཀ་ལ་ཕན་པར་འདུག་པས་ཞེས་གསུངས་ཞེས་ཀྱང་གྲགས་ཤིང་། ཡང་དེ་སྐབས་སུ་གཤེད་དམར་གྱི་ལུས་དཀྱིལ་འགོད་ལུགས་ཀུན་ཀྱང་ཐུགས་ཀྱི་ཉམས་སྣང་ལ་གསལ་བར་བྱུང་བ་ཕྱིས་སློབ་དཔོན་དཔལ་འཛིན་གྱི་གཞུང་ལ་གཟིགས་པས་སྔར་ཐུགས་ཀྱི་ཉམས་སྣང་ལ་ཤར་བ་དང་། གཞུང་ནས་བཤད་པ་གཉིས་ཇི་ལྟ་བ་བཞིན་མཐུན་པར་འདུག་པས།
ད་ལྟ་འདིའི་བྱིན་རླབས་བྱེད་ཙ་ན་ང་ལ་ངེས་ཤེས་འདྲོངས་པ་གཅིག་ཡོད་པ་ཡིན་གསུངས་ཞེས་པ་ལ་སོགས་པ་གཟིགས་སྣང་ཁྱད་པར་བ་དུ་མ་བྱུང་ཞིང་། དེ་ནས་ཉན་པོ་དགོན་པ། ཞོ་ལུང་མཚོ་ཁ། གྲོ་ས་དགོན་པ། རྒྱ་མ་གནས། སྐྱིད་ཤོད་ཀྱི་ཕ་བོང་ཁ། ཆོས་རྫོང་ལ་སོགས་པ་རྣམས་སུ་ཡང་བླ་མ་དགེ་བའི་བཤེས་གཉེན་སྡེ་སྣོད་འཛིན་པ་ལ་སོགས་པ་དགེ་འདུན་དང་སྐྱེ་བོའི་ཚོགས་བགྲང་བ་ལས་འདས་པ་ལ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་དུ་མ་བསྐོར་བ་མཛད། དེ་ནས་སླར་གཙང་ཕྱོགས་སུ་ཕེབས་ནས་གདན་ས་ཆེན་པོ་དང་། ངམ་རིང་དགའ་ལྡན་བྱམས་པའི་གླིང་སོགས་སུ་དམ་པའི་ཆོས་ཀྱི་དགའ་སྟོན་ཟབ་མོ་དང་། ཟང་ཟིང་གི་སྦྱིན་པ་ལ་སོགས་པ་ལུགས་གཉིས་ཀྱི་སྒོ་ནས་སྐྱེ་འགྲོ་རྣམས་ཀྱི་ཡིད་རབ་ཏུ་ཚིམ་པར་མཛད་པའི་ཚུལ་བརྗོད་པར་མི་ནུས་པ་ལྟ་བུ་ཞིག་མཛད་པ་དང་།
ཁྱད་པར་གདན་ས་ཆེན་པོར་རྗེ་བཙུན་གོང་མ་ལྔའི་བཀའ་འབུམ་བཞེངས་པ་དང་། དཔལ་འཁོར་ལོ་བདེ་མཆོག དགེས་པ་རྡོ་རྗེ། བཅོམ་ལྡན་འདས་ཀུན་རིག་རྣམས་ཀྱི་དཀྱིལ་འཁོར་རིན་པོ་ཆེ་སྣ་ཚོགས་ལས་གྲུབ་པའི་བློས་བསླང་སོགས་དང་། གཞན་ཡང་དབུས་སུ་གཤེད་དམར་གྱི་བློས་བསླང་ཁྱད་པར་ཅན་དང་། གོས་དར་སྣ་ཚོགས་པ་ལས་གྲུབ་པའི་ཆོས་སྐྱོང་གི་སྐུ་ངོ་མཚར་བ་ལ་སོགས་པ་སྐུ་གསུང་ཐུགས་ཀྱི་རྟེན་བསམ་གྱིས་མི་ཁྱབ་པ་བཞེངས་ཏེ། རབ་ཏུ་གནས་པ་རྒྱུད་སྡེ་ནས་ཇི་ལྟར་འབྱུང་བ་བཞིན་མཛད་པ་ན། དེའི་དུས་སུ་མེ་ཏོག་གི་ཆར་ཆེན་པོ་བབ་ཅིང་། གཞན་ཡང་ཕྱག་ནས་གཏོར་བ་རྣམས་ཀྱང་ཕྱག་ཞབས་སོགས་ཀྱིས་ཡུན་རིང་དུ་བཟུང་བ། མཆོད་པའི་དཀར་མེ་ཡུན་རིང་དུ་གསལ་བར་འབར་ཀྱང་དམའ་རུ་མ་སོང་བ་སོགས་ངོ་མཚར་བའི་ལྟས་ཀྱང་བསམ་གྱིས་མི་ཁྱབ་པ་བྱུང་ཞེས་ཀྱང་གྲག་གོ །
དེ་ལྟར་གདན་ས་ཆེན་པོས་ཐོག་དྲངས་དབུས་གཙང་གི་སའི་ཆ་ལ་གནས་པའི་སྐྱེ་བོ་རྣམས་ཐར་པ་བླ་ན་མེད་པའི་འབྲས་བུ་ལ་བཀོད་དེ། རྫོགས་པའི་སངས་རྒྱས་ཀྱི་བསྟན་པ་རིན་པོ་ཆེ་ཉིན་མོ་ལྟར་གསལ་བར་མཛད་པས་སྙན་གྲགས་ལྷའི་རྔ་བོ་ཆེ་ཕྱོགས་ཀུན་ཏུ་བསྒྲགས་པ་ལ་བརྟེན། བྱང་ཕྱོགས་ཀྱི་རྒྱལ་ཁམས་ཆེན་པོ་ནས་སྟོབས་ཀྱི་འཁོར་ལོས་སྒྱུར་བའི་རྒྱལ་པོ་གོང་མ་ཏའི་མིང་ཆེན་པོ། ཐུགས་ཀྱི་དད་པ་ཆེན་པོ་མངོན་དུ་ཕྱོགས་པར་གྱུར་ཏེ་གདན་འདྲེན་གྱི་གསེར་ཡིག་པ་ལན་གྲངས་གཉིས་ཀྱི་བར་དུ་བྱུང་བའི་སྟོབས་དང་། ཁྱད་པར་དུ་རྒྱལ་པོ་ཆེན་པོ་དེ་དང་སྔོན་གྱི་སྨོན་ལམ་གྱི་འབྲེལ་པས་དེར་ཕེབས་ན་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་དགོངས་ནས། རྗེ་འདི་དགུང་ལོ་དྲུག་ཅུ་བཞེས་པ་འབྲུག་ལོ་ཟླ་བ་བཞི་པ་ལ་གདན་ས་ཆེན་པོ་ནས་གདན་བཏེག་སྟེ། དེའི་དུས་སུ་གདན་ས་པ་རྣམས་ཀྱི་བསམ་པ་ལ་སྔར་རྒྱལ་པོས་ཏི་ཤྲཱི་མཛད་པ་རྣམས་ཀྱང་འདིར་སླར་ཕེབས་མ་ཐུབ་པར་ཤས་ཆེ་བར་བྱུང་བ་དང་ས་ཐག་རིང་ཞིང་། བདག་ཉིད་ཆེན་པོ་འདི་སྐུ་ནས་ཀྱང་མཐོན་པོར་ཕེབས་པས་སླར་གདན་ས་ཆེན་པོར་ཕེབས་མ་ཐུབ་དོགས་མྱ་ངན་ཆེན་པོ་སྐྱེས་ཏེ། ཁ་ཅིག་གིས་སྨེ་སྔགས་ལ་སོགས་པ་བཏོན་པ་ན། རྗེའི་གསུང་གིས་ངེད་ཁྱེད་རྣམས་གཉིད་མ་སད་པར་སླེབས་ཡོང་།
ཁམས་ཤིན་ཏུ་བཟང་བའི་མུ་ནས་ཁྱེད་རྣམས་དང་འཕྲད་པར་འདུག་གི མྱ་ངན་བྱ་མི་དགོས་ཞེས་སོགས་ཀྱི་ཞལ་ཏ་མང་དུ་མཛད། དེ་ནས་ལམ་བར་རྣམས་སུ་ཡང་སྐལ་ལྡན་རྣམས་ལ་ཆོས་སྦྱིན་གནང་བ། དཀོན་མཆོག་ལ་མཆོད་པ་འབུལ་བ། དབུལ་ཕོངས་རྣམས་ལ་ཟང་ཟིང་གི་སྦྱིན་པ་ལ་སོགས་པ་མདོར་ན་ཆོས་དང་མཐུན་པའི་མཛད་འཕྲིན་ཁོ་ནས་བསྟན་འགྲོའི་དོན་མཛད་ཀྱིན་རིམ་པས་ཕེབས། སྦྲུལ་ལོ་ཟླ་བ་གཉིས་པའི་ཚེ་ཕོ་བྲང་ཆེན་པོ་རྣམ་ཐང་དུ་ཕེབས། གོང་མ་ཆོས་རྒྱལ་ཆེན་པོ་དང་མཇལ་ནས་ཆོས་ཀྱི་གསུང་གླེང་མང་དུ་མཛད་པས། རྒྱལ་པོ་ཆེན་པོ་དེ་སླར་ཡང་དད་པའི་སྤུ་ལོང་ཆེས་ཆེར་གཡོས་ཏེ་གསང་སྔགས་ཟབ་མོའི་ལམ་གྱི་སྨིན་གྲོལ་སྩོལ་བར་གསོལ་བ་བཏབ་པ་ན། བདག་ཉིད་ཆེན་པོ་འདིས་ཐོག་མར་དཔལ་དགེས་པ་རྡོ་རྗེའི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་ཟབ་མོ་སྩལ་ཏེ་རྒྱུད་སྨིན་པར་མཛད་ཅིང་། གཞན་ཡང་བསྟན་སྲུང་ནག་པོ་ཆེན་པོའི་རྗེས་གནང་ལ་སོགས་པ་ཟབ་ཆོས་དུ་མས་ཐུགས་ཚིམ་པར་མཛད་དེ།
དེ་ནས་གྲུ་གཟིངས་ལ་སོགས་པ་བཀོད་པ་ཁྱད་པར་ཅན་གྱི་ཆུ་འཇམ་ལས་གདན་དྲངས་ཏེ། ཕོ་བྲང་ཆེན་པོ་ཏའི་ཏུ་ཞེས་བྱ་བར་ཕེབས་ནས་དེར་སྐབས་བཞུགས་གནས་ལ་ཧ་ཕིན་སེ་ཞེས་བྱ་བའི་སྡེ་ཆེན་པོ་གསར་དུ་བཞེངས་པར་མཛད་ཅིང་། རྒྱལ་པོ་ཆེན་པོས་སྔོན་བཅོམ་ལྡན་འདས་ལ་ཁྱིམ་བདག་མགོན་མེད་ཟས་སྦྱིན་གྱིས་བསྙེན་བཀུར་བ་དང་ཚུལ་མཚུངས་པར་ཆོས་རྗེ་ཉིད་ལ་གུས་པ་ཆེན་པོའི་ཞབས་ཏོག་ཚུལ་བཞིན་དུ་བསྒྲུབས། མཆོད་གནས་ཐམས་ཅད་ཀྱི་ཕུད་དུ་ཁུར། ཁྱད་པར་སྔར་ས་སྐྱ་པ་བརྒྱུད་པ་ནས་བརྒྱུད་པར་བཅས་པས་མདོ་སྔགས་ཀྱི་བསྟན་པ་ཡོངས་སུ་རྫོགས་པའི་བདག་ཉིད་ཆེན་པོ་མཛད་ནས། སེམས་ཅན་མང་པོ་སྨིན་ཅིང་གྲོལ་བར་མཛད་པའི་ལུགས་བཞིན་ཁྱེད་ཀྱིས་མཛད་དགོས་ཟེར་ནས། བདག་ཉིད་ཆེན་པོ་འདི་ལ་ཀུན་མཁྱེན་ཡང་དག་པར་རིག་པ། ཐེག་ཆེན་ཆོས་ཀྱི་རྒྱལ་པོ། ནུབ་ཕྱོགས་ཀྱི་མཆོག་ཏུ་དགེ་བ། རྡོ་རྗེ་ཀུན་ཁྱབ།
འོད་ཟེར་ཆེན་པོའི་སངས་རྒྱས་ཁྱབ་བདག་རྡོ་རྗེ་འཆང་དབང་ལ་སོགས་པར་མཚན་གསོལ་ནས། བསྟན་པ་བསྟན་འཛིན་དང་བཅས་པ་རྣམས་ལ་ཤེས་སུ་བཅུག་པ་ཡིན་པས། ཤཱཀྱ་མུ་ནིའི་རིང་ལུགས་ཡང་དག་སྐྱོང་གསུང་བའི་ལུང་བཀོད་པའི་གསེར་གྱི་འཇའ་ས་དམ་ཁ་ཁྱད་པར་ཅན་དང་། གསེར་གྱི་འཁོར་ལོ་སྟོང་དང་ལྡན་པ་རིན་པོ་ཆེ་སྣ་ཚོགས་ཀྱི་འཕྲའི་བཀོད་པ་ཕུལ་དུ་ཕྱིན་པ་ཡོད་པ་སོགས་ཟང་ཟིང་གི་དངོས་སྤྱད་བསམ་གྱིས་མི་ཁྱབ་པ་ཞིག་ཕུལ་ཞིང་། དེ་ནས་རྗེ་བཙུན་འཇམ་པའི་དབྱངས་བཞུགས་པའི་གནས་ཆེན་རི་བོ་རྩེ་ལྔར་ཕེབས་ཏེ། དེར་གནས་རྣམས་མཇལ་བར་ཕེབས་པའི་ཚེ། ནམ་མཁའ་སེར་བུ་དང་ཆུ་འཛིན་སོགས་ཀྱི་དྲི་མ་དང་བྲལ་ཏེ་ཤིན་ཏུ་དྭངས་པ་ལ་འཇའ་འོད་ཁ་དོག་དང་དབྱིབས་སྣ་ཚོགས་པས་ཕྱོགས་ཀུན་ཏུ་ཁྱབ་པ་དང་། དེ་དག་གི་དབུས་དང་མཐའ་རྣམས་སུ་ཁྱེའུ་གཞོན་ནུ་དང་ཕྱག་མཚན་ལ་སོགས་པའི་གཟིགས་སྣང་དཔག་ཏུ་མེད་པ་བྱུང་ཞིང་། གཞན་ཡང་ཨ་སུ་རའི་བྲག་ཕུག་ནས་འོད་ཁ་དོག་དཀར་པོ་ཤིན་ཏུ་དྭངས་ཤིང་གསལ་བ་ཅིག་བྱུང་ནས། ཤར་གྱི་ཕྱོགས་སུ་ཟླ་བའི་འོད་ཟེར་བཞིན་སོང་སྟེ།
འོད་དེའི་རྩེ་མོ་ཚུར་གུག་པ་རྗེ་ཉིད་ཀྱི་གཟིམས་གུར་གྱི་སྟེང་དུ་གདུགས་ཕུབ་པ་བཞིན་འཁྱིལ་བར་གྱུར་པ་དང་། ཡང་དེའི་དུས་སུ་གནས་དེར་ཡན་ལག་བརྒྱད་དང་ལྡན་པའི་ཆུ་རྡོལ་ནས་འཁོར་དང་བཅས་པས་གསོལ་ཞིང་ཅི་དགར་རོལ་པ་ལས། ཕྱིས་སུ་འགའ་ཞིག་གིས་གནས་བལྟ་བ་དང་། ཆུ་དེ་འཚོལ་བ་ལ་ཕྱིན་པས་མ་རྙེད་ཅེས་གྲགས་ཤིང་། དེ་ནས་སླར་ཡང་ཕོ་བྲང་ཆེན་པོར་ཕེབས་ཏེ་རྒྱལ་པོ་ཆེན་པོ་དེ་དབང་དང་མན་ངག་བྱིན་རླབས་ལུང་རྗེས་གནང་ལ་སོགས་པ་ཆོས་ཀྱི་བཀའ་དུ་མས་ཐུགས་ཚིམ་པར་མཛད། ཁྲིམས་ཕོག་པའི་ཉེས་པ་ཅན་ཁྲི་ཕྲག་དུ་མ་ཡང་རྒྱལ་པོ་ལ་བཀའ་གནང་ནས་ཁྲིམས་ལས་ཐར་བར་མཛད་དེ། དེའི་སྐབས་སུ་ཡང་དངུལ་གྱི་ཀྱེ་རྡོར་ལྷ་དགུ ཤེར་ཤིང་གི་འཇིགས་བྱེད། གུར་ལྕམ་དྲལ། རྡོ་རྗེ་ཕུར་པའི་ལྷ་ཚོགས་ལ་སོགས་པ་རྟེན་གསུམ་བསམ་གྱིས་མི་ཁྱབ་པ་ཞིག་དང་། གཞན་ཡང་མཆོད་ཆ།
དབུ་ཞྭ། ན་བཟའ་ལ་སོགས་པ་དང་། རིན་པོ་ཆེའི་རིགས་མི་འདྲ་བ་དུ་མ་དང་། གཞན་ཡང་གསེར་སྤྱད། དངུལ་སྤྱད། གོས་དར། གཟིམས་གུར་ཆེ་ཆུང་། ཇ་དཀར་ནག མཛོ་རྟ་དྲེའུ་སོགས་འབྱོར་པའི་ཁྱད་པར་གྲངས་དང་རྩིས་ལས་འདས་པ་ཕུལ་ཞིང་། དེ་ལྟར་སྐད་རིགས་མི་གཅིག་པའི་རྒྱལ་ཁམས་ཆེན་པོ་དེར་རྒྱལ་བློན་འབངས་དང་བཅས་པ་ཐར་པ་བླ་ན་མེད་པའི་ས་ལ་བཀོད་ནས།
དེ་ནས་རྟའི་ལོ་ཕོ་བྲང་ཆེན་པོ་ནས་གདན་བཏེག་སྟེ། ལམ་ལ་གནས་པའི་སྐྱེ་བོའི་ཚོགས་ཐམས་ཅད་ཆོས་དང་ཟང་ཟིང་གིས་ཡིད་ཚིམ་པར་མཛད་ཅིང་རིམ་གྱིས་གངས་ཅན་གྱི་ལྗོངས་ཆོས་འཁོར་ལྷ་ས་ཞེས་བྱ་བའི་གཙུག་ལག་ཁང་ཆེན་པོར་ཆག་ཕེབས་ནས། ཇོ་བོ་ཆེན་པོས་ཐོག་དྲངས་རྟེན་གསུམ་ཁྱད་པར་ཅན་རྣམས་ཀྱི་དྲུང་དུ་གསེར་ཆབ་དང་། སྙན་དར། རིན་པོ་ཆེ་སྣ་ཚོགས་ལས་གྲུབ་པའི་མཎྜལ་སུམ་ཅུ་སོ་བདུན་མའི་བཀོད་པ་ངོ་མཚར་བ་ལ་སོགས་པ་མཆོད་པའི་ཁྱད་པར་བསམ་གྱིས་མི་ཁྱབ་པ་ཞིག་ཕུལ་ཞིང་། རང་གཞན་གྱི་དོན་དུ་སྨོན་ལམ་རྒྱ་ཆེན་པོ་འདེབས་པར་མཛད། དེ་ནས་རིམ་གྱིས་གདན་བཏེག་ནས་རྟ་ལོ་ཟླ་བ་བཅུ་གཉིས་པ་ལ་དཔལ་ས་སྐྱའི་ཆོས་གྲྭ་ཆེན་པོར་ཕེབས་ཏེ། དེར་འདུས་པ་རྒྱ་མཚོའི་ཚོགས་དང་། སྐྱེ་བོའི་ཚོགས་དཔག་ཏུ་མེད་པ་ལ་ཟང་ཟིང་གི་སྦྱིན་གཏོང་རྒྱ་ཆེན་པོ་དང་། གཞན་ཡང་གདན་ས་ཆེན་པོའི་རྟེན་གསུམ་རྣམས་ལ་དཀར་མེ།
སྙན་དར། རིན་པོ་ཆེ་ལས་གྲུབ་པའི་མཆོད་ཆ་སོགས་མཆོད་པའི་ཁྱད་པར་ཚད་ལས་འདས་པ་ཕུལ་ཞིང་། དེ་ནས་ལོ་དེའི་ཕྱི་ལོ་གདན་ས་ཆེན་པོ་ན་བཞུགས་པའི་བླ་མ། སློབ་དཔོན་ཕྱོགས་ནས་བྱོན་པའི་དགེ་བའི་བཤེས་གཉེན་སོགས་གཞི་བྱེས་ཀྱི་ཚོགས་པ་དཔག་ཏུ་མེད་པ་ལ་གསུང་ངག་རིན་པོ་ཆེ་ཆ་ལག་དང་བཅས་པས་ཐོག་དྲངས་ཆོས་ཀྱི་དགའ་སྟོན་མཐའ་ཡས་པ་ཞིག་གསུངས་ཏེ། དེའི་བར་ལ་ལྷའི་མེ་ཏོག་གི་ཆར་ཆེན་པོ་ཉིན་རེ་བཞིན་རྒྱུན་མ་ཆད་པར་བབས་ཞེས་ཀྱང་བཤད་ལ། དེ་ལྟར་སྐུ་ཇི་སྲིད་བཞུགས་ཀྱི་བར་དུ་ཆོས་ཀྱི་འཁོར་ལོ་བར་མ་ཆད་པར་བསྐོར་བའི་འཕྲིན་ལས་རླབས་པོ་ཆེས་སྨིན་ཅིང་གྲོལ་བའི་སློབ་མའི་ཚོགས་ཀྱང་། རིན་ཆེན་སྒང་པ་བླ་ཆེན་ཀུན་དགའ་རྒྱལ་མཚན། གཞི་ཐོག་པ་བློ་གྲོས་རྒྱལ་མཚན་སྐུ་མཆེད། འབྲི་ཁུང་རིན་པོ་ཆེ། ཐེལ་སྤྱན་སྔ་བ།
སྟག་ལུང་ཆོས་རྗེ། ཆོས་རྗེ་རཏྣ་ཀ་ར། འཚལ་པ་རིན་པོ་ཆེ་ལ་སོགས་པ་རིགས་རུས་དང་ཡོན་ཏན་གྱིས་ཆེ་ཞིང་། མཁས་བཙུན་བཟང་གསུམ་དང་ལྡན་པའི་སློབ་མའི་ཚོགས་མང་པོ་ཞིག་དང་། གཞན་ཡང་ཀརྨ་བྱམས་ཆོས་པ། བཀའ་བཞི་པ་སེང་གེ་རྒྱལ་མཚན། རྩེ་ཆེན་ཆོས་རྗེ། སྒོ་མོ་རིན་པོ་ཆེ། རྩིབ་རི་ཇོ་གདན་པ་སོགས་ཉམས་རྟོགས་དང་ལྡན་པ་དུ་མ་ཞིག་དང་། ཆོས་སྡེ་སོ་སོའི་བླ་མ་སློབ་དཔོན།
གཞན་ཡང་བསྐྱེད་རྫོགས་ལ་བརྟན་པ་ཐོབ་པའི་ཀུ་ས་ལིའི་བརྟུལ་ཞུགས་ལ་གནས་པ་སོགས་བགྲང་བའི་ཡུལ་ལས་འདས་པ་ལྟ་བུ་ཞིག་བསྐྲུན་པར་མཛད་ནས་ས་ཆེན་པོ་འདི་ཡོངས་སུ་ཁྱབ་པར་གྱུར་ཏོ། ། དེ་ནས་ཡང་སྐབས་ཤིག་ཏུ་བདག་ཉིད་ཆེན་པོ་འདི་ལ་བསྙུང་གཞི་དྲག་པོ་གཅིག་བྱུང་སྟེ་སྐུ་ཁམས་ཅུང་ཟད་མ་བདེ་བ་ན། རྗེ་ཉིད་ཀྱིས་ཐབས་ལམ་གྱི་རྣལ་འབྱོར་ལ་གནད་དུ་བསྣུན་ནས་བཅད་རྒྱ་ཞིག་མཛད་པས་བསྙུང་བ་ལས་གྲོལ་ཞིང་། དེའི་ཕྱི་ལོ་བདག་ཉིད་ཆེན་པོ་འདིའི་དྲུང་དུ་སྤྱན་སྔ་ཀུན་དགའ་རྒྱལ་མཚན་གྱིས་བྱོན་པས། གསུང་གླེང་གི་འཕྲོས་ཤིག་ལ་སྔ་གོང་རྒྱ་ཡུལ་དུ་ཕྱིན་པའི་དུས་རྒྱའི་མི་དཔྱད་མཁན་ཞིག་གིས་ངེད་ལ་བླ་མ་ཁྱེད་རུས་སྦལ་གྱི་རིགས་ཡིན་པས་ལོ་བརྒྱད་ཅུ་ཙམ་ཐུབ་ཟེར་བ་གཅིག་བྱུང་སྟེ། ན་ནིང་ཤི་ན་ཁོ་ལ་ཁ་སྐྱང་ཞིག་ཡོང་བ་འདུག་གསུང་བ་སོགས་ཀྱི་ཞལ་ཀུར་མཛད་པ་ལྟར་དང་། ཁྱད་པར་རྗེ་འདི་བསྐྱེད་རྫོགས་ཀྱི་དོན་ལ་བརྟན་པ་ཐོབ། རྩ་རླུང་བྱང་སེམས་ལ་དབང་འབྱོར། ཏིང་ངེ་འཛིན་ཟབ་མོ་གནད་དུ་སོང་བས་སྐུ་ན་ཤིན་ཏུ་བགྲེས་པར་གྱུར་སྐབས་ཀྱང་གཞོན་ཤ་རབ་ཏུ་རྒྱས་ཤིང་། སྐྲ་དཀར་དང་གཉེར་མ་མི་མངའ།
གཞན་གང་ལས་ཀྱང་གཟི་མདངས་ཆེ། སྐུ་ལྡང་ཡང་ཞིང་ཕྱག་ཞབས་ལ་སོགས་པ་མཉེན་ཅིང་དྲི་མ་མི་ཆགས་པ་རྡོ་རྗེའི་སྐྱིལ་ཀྲུང་ལ་སོགས་པ་སྐུ་རྣམ་སྣང་གི་ཆོས་བདུན་ལྡན་གྱིས་ཉིན་མཚན་ཁོར་ཡུག་ཏུ་བཞུགས་པ་ལའང་ངལ་དུབ་གཏན་མི་མངའ། སྐུ་ལ་ཚུལ་ཁྲིམས་ཀྱི་དྲི་ཞིམ་པོའི་ངད་པ་འཕྲོ་བ་དང་། དེ་བཞིན་དུ་ན་བཟའ་དང་བཞུགས་པའི་གཟིམས་ཁང་ལ་སོགས་པ་ལའང་དྲི་བཟང་ཡུན་རིང་པོའི་བར་དུ་མི་ཡལ་བ་འབྱུང་ཞེས་གྲགས་ཤིང་། གཞན་ཡང་རྗེ་འདི་ལ་རིམས་དང་། དུག་དང་། འབྱུང་བའི་གནོད་པ་ལ་སོགས་པ་རྐྱེན་གློ་བུར་བ་གང་གིས་ཀྱང་མི་ཚུགས་པ་དང་། ཕ་རོལ་གྱིས་བྱས་པའི་བྱད་ཁ་རྦོད་གཏོང་ལ་སོགས་པའི་བར་ཆད་ཐམས་ཅད་ཀྱང་རང་ཞིར་འགྲོ་བ་ལ་སོགས་པ་བྱིན་རླབས་དང་ནུས་མཐུའི་ཁྱད་པར་བསམ་གྱིས་མི་ཁྱབ་པ་ཞིག་མངའ་བ་ཡིན་ལ། གཞན་ཡང་ཁམས་གསུམ་ཆོས་ཀྱི་རྒྱལ་པོ་འདི་ཉིད་ཕྱི་རོལ་དུ་མཁས་པའི་བྱ་བ་རྒྱུན་མི་ཆད་པ་མཛད་ཀྱང་། ནང་དུ་གསང་སྔགས་ཀྱི་ཀུན་སྤྱོད་ཁྱད་པར་ཅན་ལ་གཡེལ་བ་ཅུང་ཟད་ཀྱང་མི་མངའ་བས་བླ་མ་དང་ཡི་དམ་གྱི་ལྷའི་ཞལ་གཟིགས་ཤིང་ལུང་བསྟན་པ་དང་།
མཁའ་འགྲོ་ཆོས་སྐྱོང་རྣམས་ཀྱིས་དགོས་པ་ཁྱད་པར་ཅན་གྱི་ཚེ་བཀའ་ནོད་པ་དང་། བསམས་ན་ཤེས་པའི་མངོན་ཤེས་མངའ་བ་ལ་སོགས་པ་ཡོན་ཏན་དཔག་ཏུ་མེད་པ་མངའ་སྟེ། དེ་ཡང་སྐབས་ཤིག་ལྷ་ཁང་བླ་བྲང་དུ་བཞུགས་པའི་ཚེ། བསྙེན་སྒྲུབ་ཀྱི་ཐུགས་རྡོ་རྗེའི་རྣལ་འབྱོར་གྱི་རྟེན་འབྲེལ་སོགས་ལ་ཉམས་བཞེས་མཛད་པས། འཛག་པའི་གེགས་ཕྲན་བུ་བྱུང་ནས་ཐུགས་ཅུང་ཟད་མ་བདེ་བའི་ཚེ་ནམ་ལངས་ཁར་མནལ་ལམ་དུ་དམ་པ་སངས་རྒྱས་ཡིན་ཟེར་བའི་ཨ་ཙ་ར་གཟི་མདངས་ཅན་ཕྲུག་དཀར་པོའི་ན་བཟའ་གསོལ་བ་ཅིག་བྱོན་ནས། འདི་བཞིན་གྱིས་གསུངས་པའི་བརྡར་ཁོང་གི་ཞབས་གཡོན་པའི་རྟིང་པས་འོག་སྒོ་གཉིས་ཀྱི་བར་བསྡམས། གཡས་རི་ཁྲོད་ལོ་མ་གྱོན་མའི་བཞུགས་སྟེང་གི་རྟེན་བྱས་བྱུང་བས་བྱང་ཆུབ་ཀྱི་སེམས་སྟེང་དུ་རྩོལ་མེད་དུ་འདྲོངས་འོང་གིས་འདུག་པ་བཞིན་མཛད་པས་གེགས་ལས་གྲོལ་ཞིང་། ཡང་ས་སྐྱའི་དབུ་རྩེ་རྙིང་མར་སྐུ་མཚམས་ལ་བཞུགས་ཙ་ན་སྐབས་ཤིག་ཐོ་རངས་ཁ་མནལ་ལམ་དུ། རྗེ་ས་སྐྱ་པ་ཆེན་པོ་དང་མཇལ་བའི་ངང་ལ་རྗེ་ས་ཆེན་བདག་ཉིད་ཆེན་པོ་རང་གི་ཐུགས་ཀར་ཐིམ་པར་གྱུར་ཏེ་དེའི་མོད་ལ་མནལ་སད་ཙ་ན། དང་པོ་སྐུ་ཁམས་བདེ་ཞིང་ཐུགས་རིག་ཤིན་ཏུ་དྭངས་པ་ལ།
དེ་ནས་ཡུན་དུ་མ་ཞིག་སོང་ཙ་ན་སྐུ་ལུས་ཐམས་ཅད་ཟི་བེར་ལངས་ནས། ཡང་མནལ་དུ་སོང་ཙ་ན་བསྙུང་གཞི་མེད་པར་སྔར་བས་ཀྱང་སྐུ་ཁམས་བདེ་ཞིང་། ཏིང་ངེ་འཛིན་དཔག་ཏུ་མེད་པ་ཐུགས་ལ་འཁྲུངས། དེས་རྐྱེན་བྱས་ནས་རྗེ་བཙུན་གོང་མའི་བཀའ་འབུམ་བཞེངས་པའི་འདུན་པ་བྱུང་བ་ཡིན་ཞེས་གསུངས་ཞེས་ཀྱང་གྲགས་ལ། ཡང་གནས་དེ་ཉིད་དུ་སྐུ་མཚམས་ལ་བཞུགས་པའི་སྐབས་ཤིག་མནལ་ལམ་དུ། གཡབས་ཆེན་གྱི་རྗེ་བཙུན་ཆེན་པོའི་ཆོས་ཁྲི་དེའི་སྟེང་ན་རྗེ་ས་ཆེན་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཏེ་ཡབ་སྲས་གཉིས་ཀ་བཞུགས་འདུག་པ་དང་མཇལ་ནས་ཕྱག་དང་མཆོད་པ་ཕུལ་ཏེ། དེའི་སྐབས་སུ་ཐིགས་ཁང་བྱང་མའི་སྒོ་ནང་དེ་ནས་ཁྱེའུ་གཞོན་ནུ་ཤིན་ཏུ་མཛེས་ཤིང་ཡིད་འཕྲོག་པ་རྒྱན་དུ་མས་བརྒྱན་པ་ལུས་ལས་འོད་ཟེར་འཕྲོ་བ་ཞིག་བྱུང་བ་ན། རྗེ་ས་ཆེན་གྱི་ཞལ་ནས་འདི་འུ་ཅག་གི་མི་ཡིན་པས་ངོ་ཤེས་པ་གྱིས་ཤིག་ཅེས་ངོ་སྤྲོད་བྱེད་པ་ཅིག་བྱུང་སྟེ། ཁྱེའུ་དེ་ནི་འཇམ་དབྱངས་ཀྱི་སྤྲུལ་པ་ཡིན་ངེས་སུ་འདུག་ཅེས་རྗེ་ཉིད་གསུང་བར་བཤད་པ་དང་།
ཡང་ལན་ཅིག་རྭ་སྒྲེང་དུ་སྐུ་མཚམས་མཛད་དུས་ཐོ་རངས་མནལ་ལམ་དུ། ཆོས་རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་གྱི་གཟིམས་ཁང་ཡིན་ཟེར་བའི་ཁང་བཟང་དབུ་རྩེ་རྙིང་མའི་སྐོར་ལས་ཅུང་ཆེ་བ་ཞལ་བ་མདོག་སེར་པོ་ཤིན་ཏུ་ལེགས་པ་བྱས་པ་ཅིག་ན་རྗེ་ཐམས་ཅད་མཁྱེན་པའང་བཞུགས་ཏེ། དེའི་ཞལ་ནས་ཁང་པ་འདིའི་བདག་པོ་ཁྱེད་ལ་བསྐོ་བ་ཡིན་གསུངས་ནས་གནང་བ་ཅིག་བྱུང་ནས་དེའི་མོད་ལ་མནལ་སད་པ་ན། བདག་ཉིད་ཆེན་པོ་འདིས་བླ་མའི་རྣལ་འབྱོར་བསྒོམ་ཞིང་གསོལ་བ་བཏབ་པས། རྗེ་ཐམས་ཅད་མཁྱེན་པ་བསོད་ནམས་རྒྱལ་མཚན་དེ་ཉིད་ན་བཟའ་ཇུས་དུར་ཁའི་ཟླ་གམ་གསོལ་བ། དབུ་ཞྭ་ལྟེབས་ཞྭ་མཛད་པ་གསལ་པོ་མངོན་སུམ་དུ་བྱོན་ནས། ཆོས་ཀྱི་སྒོ་དུ་མ་སྟོན་པ་ལ་སོགས་པ་བྱིན་རླབས་ཀྱི་འཇུག་སྒོ་ངོ་མཚར་བ་འགའ་ཞིག་བྱུང་ཞེས་གསུངས་ཤིང་། དེའི་ཉིན་པར་ཉན་པོ་བའི་གདན་འདྲེན་བྱུང་བ་ལ། མནལ་ལམ་གྱི་རྟེན་འབྲེལ་སོགས་ཀྱིས་ཕེབས་པའི་ཞལ་བཞེས་གནང་བ་ཡིན་ཞེས་གསུངས་ཤིང་། ཡང་ཕྱིས་ལྷ་ཆེན་དུ་བཞུགས་པའི་དུས་གཅིག་ས་སྐྱ་པ་ཆེན་པོ་མངོན་སུམ་དུ་ཕེབས་པ་ལ་རྗེ་འདིས་མོས་གུས་ཚད་མེད་པ་འཁྲུངས་ཏེ།
ཏིང་ངེ་འཛིན་གྱི་སྒོ་ནས་ཕྱག་དང་མཆོད་པ་ཕུལ་ནས་ཞབས་དྲུང་དུ་འབྱོན་པར་གསོལ་བ་བཏབ་པས། རྗེ་ས་ཆེན་ཞལ་འཛུམ་པ་ཅིག་མཛད་ནས་ཅི་ཡང་མི་གསུང་བར་རྒྱང་ཇེ་རིང་ཇེ་རིང་ལ་བཞུད་དེ་མཐར་མི་སྣང་བར་གྱུར་ཅེས་ཀྱང་གྲགས་སོ། ། ཡང་ལྷག་པའི་ལྷས་ཞལ་གཟིགས་པའི་ཚུལ་ནི། ལྷ་ཁང་བླ་བྲང་དུ་བཞུགས་པའི་སྐབས་ཤིག་མནལ་ལམ་དུ། འཁོར་ལོ་བདེ་མཆོག་སྐུ་མདོག་སྔོན་པོ་ཞལ་གསུམ་ཕྱག་དྲུག་པ། ཞབས་གཡས་བརྐྱང་དུ་བཞུགས་པ་ཤིན་ཏུ་དྭངས་པ་ཅིག་གཟིགས་ནས། དེ་ལ་མོས་གུས་ཆེན་པོར་ཕྱག་འཚལ་ཞིང་ཡོད་པ་ན། དེའི་འཁོར་བུད་མེད་དམར་ཚལ་མ་ཅིག་རྗེ་འདི་ལ་བལྟས་ནས། ཀ་ར་ཀ་ར་ལ་སོགས་པའི་གསང་སྔགས་བཟླ་བ་དང་། ཡང་དེའི་ཁྲོད་ནས་བུད་མེད་གཞོན་ནུ་ལྷའི་གོས་སྣ་ཚོགས་ཀྱིས་བཀླུབས་པ་ཅིག་གིས་གར་སྣ་མི་གཅིག་པ་མཐའ་ཡས་པ་བསྒྱུར་ཞིང་།
ཁ་ཅིག་གིས་ཤིན་ཏུ་སྙན་པའི་གདངས་དབྱངས་བསམ་གྱིས་མི་ཁྱབ་པ་དང་བཅས་གླུ་ལེན་པ་དང་། ཁ་ཅིག་གིས་པི་ཝཾ་ལ་སོགས་པ་རོལ་མོའི་སྒྲ་སྙན་སྣ་ཚོགས་པས་ཡིད་འཕྲོག་པར་བྱེད་པ་དང་། བུ་མོ་ཅིག་གིས་མེ་འབུད་ཅིང་འདུག་པ་སོགས་ཡུན་རིང་པོའི་བར་དུ་གཟིགས་ཏེ། དེ་ནི་འཁོར་ལོ་བདེ་མཆོག་མཁའ་འགྲོའི་ཚོགས་ཀྱིས་བསྐོར་བ་མངོན་སུམ་དུ་གྱུར་པ་ཡིན་ཞེས་བཤད་ཅིང་། ཡང་ལན་ཅིག་ཁ་རག་ཐོད་དུ་བཞུགས་སྐབས། གནས་དེའི་བྲག་རི་ཆེན་པོ་ཅིག་གི་དཀྱིལ་ན་བྲག་དཀར་པོ་ཚེས་བཅོ་ལྔའི་ཟླ་བ་འདྲ་བ། དེའི་མདུན་ན་གདེངས་ཀ་ལེགས་པོ་བྱས་པ་ཅིག་འདུག་པ་དེར་སྔ་དྲོ་ཚོགས་མཆོད་ཀྱི་གནས་མཛད་པས་ལན་ཅིག་མདུན་བསྐྱེད་སྒྲུབ་པའི་སྐབས་སུ་ཐུགས་ཉམས་འུར་ནས་ཐོག་མར་ཐུགས་དྲན་གྱི་འཛིན་དགོས་པ་བྱུང་ཞིང་། དེ་ནས་གསལ་སྟོང་གི་ཏིང་ངེ་འཛིན་ཤུགས་ཆེན་པོ་ཚད་ལས་འདས་པ་འཁྲུངས་ཏེ། དེའི་མདོ་ལ་མདུན་གྱི་ནམ་མཁའ་ཐམས་ཅད་ཁེངས་པའི་ཀྱེ་རྡོ་རྗེ་ལྷ་དགུའི་དཀྱིལ་འཁོར་ཤིན་ཏུ་གསལ་བ་ཞིག་མངོན་སུམ་དུ་ཡུན་རིང་པོའི་བར་དུ་གཟིགས་པ་དང་། གཞན་ཡང་དབུ་རྩེ་རྙིང་མར་སྐུ་མཚམས་ལ་བཞུགས་ནས།
ཨ་ར་པ་ཙ་ནའི་བྱེ་བསྙེན་ཞིག་མཛད་པ་ན། དེའི་དུས་སུ་ནམ་མཁའ་ལ་དཀྱིལ་འཁོར་རིགས་མི་གཅིག་པ་མང་པོ་ཡང་ནས་ཡང་དུ་གཟིགས་པ་དང་། ངམ་རིང་དུ་མགོན་པོ་འཇམ་དབྱངས་ལ་གསུང་བསྙེན་འགྱུར་པོ་ཞིག་མཛད་པས། རྗེ་བཙུན་འཇམ་དབྱངས་མངོན་སུམ་དུ་གཟིགས་ཏེ་ཐུགས་རབ་ཀྱི་རྩལ་ཐོགས་པ་མེད་པ་ནང་ནས་འཁྲུངས་ཤིང་། དེའི་དུས་སུ་མགོན་པོ་འཇམ་པའི་དབྱངས་ལ་བསྟོད་པ་ཡང་མཛད་ཅེས་གྲགས་ལ། ཡང་ལན་ཅིག་ཇོ་ནང་དུ་གཤེད་དམར་གྱི་སྒྲུབ་མཆོད་མཛད་སྐབས་གཤེད་དམར་གྱི་དཀྱིལ་འཁོར་མངོན་སུམ་དུ་གཟིགས་ཤིང་། ནང་མཆོད་བྱིན་རླབས་ཀྱི་ཚེ། ནང་མཆོད་ཀྱི་ཀ་པཱ་ལི་ལ་མེ་དངོས་སུ་འབར་བ་ཞབས་དྲུང་ན་ཡོད་པ་ཀུན་གྱིས་མཐོང་སྟེ་ངོ་མཚར་དུ་གྱུར་པ་ན། རྗེའི་གསུང་ལས། འདི་ཡེ་ཤེས་ཀྱི་མེ་ཡིན་མོད་གསུང་བ་ལ་སོགས་པ་གཟིགས་སྣང་ཁྱད་པར་ཅན་དཔག་ཏུ་མེད་པ་བྱུང་ཞེས་ཐོས་ལ།
ཡང་མཁའ་འགྲོ་ཆོས་སྐྱོང་གིས་བཀའ་ནོད་པའི་ཚུལ་ནི། དབུ་རྩེར་བཞུགས་དུས་མནལ་ལམ་དུ་གཙུག་ལག་ཁང་གི་ཁྱམས་མཐིལ་དུ་གུར་གྱི་མགོན་པོའི་རྣམ་པ་གསལ་ཞིང་མཚན་ཉིད་ཐམས་ཅད་ཡོངས་སུ་རྫོགས་པ་ཅིག་དང་པོར་གཟིགས། དེ་ནས་དེ་རེས་འགའ་ཕྱག་དྲུག་པའི་རྣམ་པ། རེས་འགའ་ཕྱག་བཞི་པའི་རྣམ་པ་སོགས་རྣམ་འགྱུར་མི་འདྲ་བ་མང་དུ་སྟོན་པ་ཅིག་བྱུང་བ་ན། དེ་གསུམ་ངོ་བོ་གཅིག་ཡིན་ཟེར་བའི་བརྡར་འདུག་སྙམ་པའི་ངེས་ཤེས་ཐུགས་ལ་འཁྲུངས་པ་དང་། ཡང་ལན་ཅིག་ངམ་རིང་དུ་འཇམ་དཀར་ལ་གསུང་བསྙེན་མཛད་པས་ཉི་མ་ཤར་ཙམ་ན། དཔལ་ལྡན་ལྷ་མོ་འདོད་ཁམས་མ་དཔོན་གཡོག་གཉིས་དྲེའུ་ནག་པོ་ལ་ཆིབས་ནས་བར་སྣང་ལ་ཤ་ར་ར་བྱུང་བ་གཟིགས་པ་དང་། ལྷ་ཁང་བླ་བྲང་ན་བཞུགས་སྐབས་ཤིག་ཀྱང་དཔོན་པོ་རིའི་རྩེ་ལ་ཤར་ཕྱོགས་ནས་རྒྱང་གིས་བྱུང་བ་གཟིགས་པ་སོགས་ལན་མང་དུ་གཟིགས་སྣང་ལ་བྱུང་བར་རྗེ་ཉིད་ཀྱིས་གསུངས་སོ་ཞེས་བཤད་ལ། ཡང་དབུ་རྩེར་བཞུགས་སྐབས་དུར་ཁྲོད་བདག་པོ་ཡབ་ཡུམ་གཉིས་མདུན་ནས་གར་སྟབས་ལིང་ལིང་མཛད་པ་སོགས་རྣམ་འགྱུར་ཁྱད་པར་བ་དུ་མ་མཛད་ཀྱིན་ཕེབས་པ་མངོན་སུམ་གཟིགས་པ་དང་། གཞན་ཡང་བདག་ཉིད་ཆེན་པོ་རང་གི་ཞལ་ནས།
སྐབས་ཤིག་པུ་ཏྲ་འདི་དེང་སང་ཆ་ལུགས་འགྱུར་འདུག་གསུང་བ་སོགས་མདོར་ན་མཁའ་འགྲོ་ཆོས་སྐྱོང་མི་མ་ཡིན་སོགས་ཐམས་ཅད་བྲན་དུ་ཁོལ་ཞིང་ལས་བསྒྲུབ་པ་ཞིག་གོ ། ཡང་མངོན་པར་ཤེས་པའི་ཡོན་ཏན་ནི། གདུལ་བྱ་འགའ་ཞིག་ལ་ཁྱོད་ཀྱི་ཚེ་ཚད་འདིའོ་ཞེས་གསུངས་པ་ཐམས་ཅད་ཀྱང་ཇི་ལྟ་བ་བཞིན་ཐོག་ཏུ་ཁེལ་བ་བྱུང་བ་དང་། ཁ་ཅིག་གི་བསམ་པ་དང་སྤྱོད་པའི་འགྲོ་ལྡོག་ལ་སོགས་པའི་གནས་ཚུལ་ཐམས་ཅད་ཀྱང་ཇི་ལྟར་ཡོད་པ་ལྟར་དགོངས་ཏེ་དངོས་སུ་གསུང་བྱོན་པ་དང་། འགའ་ཞིག་གི་ཡིད་ཐེ་ཚོམ་དུ་གྱུར་པ་དྲི་བ་ཞུ་མ་ནུས་པ་ཡོད་པ་རྣམས་ལ། ཆོས་གསུང་བ་སོགས་ཀྱི་འཕྲོས་ལ་ཞལ་ཏ་གསལ་པོར་གནང་བ་ལ་སོགས་པ་མཐའ་ཡས་ཤིང་། ཡང་ལན་ཅིག་ཉི་ཤར་དཔོན་ཆེན་གྱི་སྲས་རྗེ་བཙུན་པར་གྲགས་པ་དང་། རྗེ་ཀུན་དགའ་རྒྱལ་མཚན་པ་གཉིས་ཀྱིས་རྗེ་འདིའི་སྐུ་མདུན་དུ་འོང་བ་ན། རྗེའི་སྐུ་མདུན་གྱི་ཕ་ཚད་དེ་ན་གཟུངས་ཐག་གཅིག་འདུག་པ་དེ་ཁྱེར་ཤོག ངེད་རང་རྩེད་མོ་བྱེད་པ་ཡིན་གསུངས་ཏེ།
ད་ཁྱེད་གཉིས་ཀྱིས་ནམ་མཁའ་ལ་མཐོན་པོ་གྱིས་ལ་ཕན་ཚུན་དུ་འཐེན་གསུངས་པ་ལ། ཁོང་གཉིས་ཀྱིས་དེ་བཞིན་བྱས་པས། རྗེ་ཉིད་རྡོ་རྗེ་སྐྱིལ་ཀྲུང་མཛད་ཅིང་གཟུངས་ཐག་དེའི་སྟེང་དུ་བྱོན་ནས་ཡུན་རིང་པོའི་བར་བཞུགས་ཏེ་རྫུ་འཕྲུལ་བསྟན་ནས། དེ་ནས་ཁོང་གཉིས་ལ་དེ་བཞིན་གཞན་ལ་མ་ཟེར་ཅེས་གསུངས་ཞེས་ཀྱང་གྲགས་སོ། ། དེ་ལྟར་བླ་མ་དང་ལྷག་པའི་ལྷ་རྣམས་ཀྱི་ཞལ་བསྟན་ཅིང་བྱིན་གྱིས་བརླབས་པ་དང་། མངོན་ཤེས་དང་། རྫུ་འཕྲུལ་ཐོགས་པ་མེད་པ་ལ་སོགས་པ་ཐུན་མོང་དང་ཐུན་མོང་མ་ཡིན་པའི་ཡོན་ཏན་དཔག་ཏུ་མེད་པ་མངའ་བས་བསྟན་འགྲོའི་དོན་རྒྱ་ཆེན་པོ་ཞིག་མཛད་ནས། དེ་ནས་སྐུ་མྱ་ངན་ལས་འདའ་བའི་ཚུལ་སྟོན་པ་དང་ཉེ་བ་ན་སྤྱན་སྔ་ཀུན་དགའ་རྒྱལ་མཚན་པས་རྗེ་འདིའི་ཞབས་དྲུང་དུ་དམ་པའི་ཆོས་ཀྱི་བཀའ་མང་དུ་ནོས་ཏེ་ཞབས་དྲུང་ནས་ཕྱིར་ཡོང་བའི་སྐབས་སུ་སྤྱན་སྔ་བས། ད་དུང་ཞབས་དྲུང་དུ་མཇལ་བར་ཞུས་པ་ན། རྗེའི་གསུང་གིས།
ད་རང་ཉེར་དགུའི་ཟླ་བ་ཡིན་ཆེན་པོ་རང་ཨེ་སྡོད་མི་ཤེས་སྔ་སོར་ལབ་པ་རྣམས་སེམས་ལ་ཞོག་ཅེས་གསུངས་པ་དང་། གཞན་ཡང་གདུལ་བྱ་འགའ་ཞིག་ལ་ན་ནིང་ཤང་དུ་ཕྱིན་དུས། ཤང་ཕུའི་ཟམ་འཚེར་ལ་ཁ་ན་འཇའ་འོད་དཔག་ཏུ་མེད་པ་འཁྱིལ་ཞིང་འཁྲིགས་པའི་གསེབ་ན་བུད་མེད་མང་པོ་ཞིག་འདུག་པ་དེ་རྣམས་ཀྱིས་ངེད་ལ་བདེ་བ་ཅན་དུ་འགྲོ་ཟེར་བ་སོགས་ཀྱི་ཆོ་འཕྲུལ་དུ་མ་བྱུང་། དེ་དུས་འདུན་པ་ཅིག་བྱས་པས་ཁྱེད་ཀྱིས་ལོ་བརྒྱད་ཅུ་ཐུབ་ཟེར་བའི་ལུང་བསྟན་ཅིག་བྱུང་བས་ད་བར་བསྡད། ད་རང་ཡུན་རིང་སྡོད་པའི་ངེས་པ་མེད་ཅེས་གསུང་བ་སོགས་ཞིང་ཁམས་གཞན་དུ་གཤེགས་པའི་གསུང་འབའ་ཞིག་སྩལ་ཞིང་། དེའི་སྐབས་སུ་དབུས་གཙང་གི་ས་ཕྱོགས་ཀུན་ཏུ་སྒྲ་དང་རོལ་མོ་ལ་སོགས་པ་ལྟས་མང་དུ་བྱུང་བ་ཀུན་གྱིས་མངོན་སུམ་དུ་མཐོང་ཞིང་ཐོས་པ་བྱུང་ཞེས་ཀྱང་གྲགས་ཏེ། དེ་དང་མཐུན་པར་བདག་ཉིད་ཆེན་པོ་འདི་ཉིད་འགྱུར་མེད་རྡོ་རྗེའི་སྐུ་བརྙེས་པས་སྙུང་བ་མི་མངའ་ཡང་། གཞན་སྣང་དུ་སྙུང་བའི་ཚུལ་སྟོན་པར་མཛད་པ་ན་སྨན་པ་མཁས་པ་རྣམས་ཀྱིས་གསོལ་སྨན་ཞུ་བ་དང་། དགེ་འདུན་འདུས་པ་རྒྱ་མཚོ་རྣམས་ཀྱིས་གསུང་སྒྲོག་ལ་སོགས་པ་སྐུ་རིམ་རྒྱ་ཆེན་པོ་བསྒྲུབས། དྲུང་ན་གནས་པ་རྣམས་ཀྱིས་ཀྱང་ཞབས་ཏོག་ལ་རྩེ་གཅིག་ཏུ་འབད་ཀྱང་།
གཞན་ངོར་སྣང་ཚུལ་བསམ་གྱིས་མི་ཁྱབ་པ་སྟོན་པའི་ཕྱིར་སྐུ་ཁམས་ལ་སྐྱེད་དུ་མངོན་པ་ཅུང་ཟད་ཀྱང་མ་བྱུང་བ་ན། སླར་ཡང་སྐུ་རིམ་རྒྱ་ཆེན་པོ་བསྒྲུབས་པས། རྗེའི་ཞལ་ནས་སྔར་ལུང་བསྟན་ལ་ལོ་བརྒྱད་ཅུ་ཡོད་པས། ད་དུང་ལོ་འགའ་བསྡད་ཀྱང་བཏུབ་མོད། འོན་ཀྱང་རྟེན་འབྲེལ་འགའ་ཞིག་གི་རྒྱུས་ད་ལོ་ཅིས་ཀྱང་འགྲོ་བར་འདུག་པས་ཁྱེད་རང་རྣམས་རིམ་གྲོ་བྱས་མ་བྱས་ནི་མེད། བྱེད་ན་ཡང་ཁྱེད་རང་རྣམས་དབང་བཙན། འོ་སྐོལ་ཚེ་དང་། ཚུལ་ཁྲིམས། འཕྲིན་ལས་རྣམས་མཐར་ཕྱིན་པ་ཡིན་པས་སེམས་ཕྲལ་དང་མྱ་ངན་སྨྲེ་སྔགས་སོགས་གཏན་མ་བྱེད་པར་དགའ་སྤྲོ་གྱིས་ལ་གསོལ་བ་ཐོབ་ཅེས་གསུངས་ཤིང་། ཇི་སྲིད་སྙུང་བའི་བར་ལ་ཡང་ཐུགས་དམ་གྱི་ཁྲིགས་རྣམས་གཏན་ནས་མ་ཆག་པར་མཛད་པའི་ངང་ནས།
སངས་རྒྱས་ཀྱི་ཞིང་ཁམས་ཡ་མཚན་ཅན་དུ་མ་དང་། བླ་མ་དང་ལྷག་པའི་ལྷ་བསམ་གྱིས་མི་ཁྱབ་པ་དང་། དག་པའི་ཞིང་དུ་སྤྱན་འདྲེན་པའི་ལྷ་ཚོགས་མང་པོས་བསུ་བའི་བཀོད་པ་ལ་སོགས་པ་གཟིགས་སྣང་ཁྱད་པར་ཅན་དུ་མས་དུས་འདའ་བར་མཛད་ཅིང་། དེ་ནས་རྟག་འཛིན་ཅན་རྣམས་སྐྱོ་བ་བསྐྱེད་པ་དང་། ལེ་ལོ་ཅན་དག་དགེ་བ་ལ་བསྐུལ་བའི་ཕྱིར་དང་། ཞིང་ཁམས་འདི་བས་གཞན་དུ་འགྲོ་དོན་རྒྱ་ཆེ་བ་ལ་དགོངས་ནས་ཆོས་རྗེ་ཉིད་ཀྱིས་དགུང་ལོ་བདུན་ཅུ་རྩ་བདུན་བཞེས་པ་ཤིང་མོ་སྦྲུལ་གྱི་ལོ་ཟླ་བ་བདུན་པའི་ཚེས་བཅུའི་ཉི་མ་རྩེ་ཤར་ལ། དཀོན་མཆོག་ལ་མཆོད་པ་རྒྱ་ཆེན་པོ་ཤོམས་ཤིག་གསུངས་ནས། ཞབས་རྡོ་རྗེའི་སྐྱིལ་མོ་ཀྲུང་མཛད་ཕྱག་གཉིས་རྡོ་རྗེ་དྲིལ་བུ་ཐུགས་ཀར་བསྣོལ་ཏེ། གོང་དུ་འཕོ་བའི་ཏིང་ངེ་འཛིན་གྱི་ངང་ལ་མཉམ་པར་འཇོག་པ་མཛད་དེ་རྒྱུད་སྡེ་རྣམས་ནས་བཤད་པ་བཞིན། ལྷ་དང་རིག་པ་འཛིན་པ་དང་དཔའ་བོ་མཁའ་འགྲོའི་ཚོགས་ཀྱིས་བསུས་ནས།
འཇའ་དང་། འོད་དང་། མེ་ཏོག་གི་ཆར་དང་། རོལ་མོའི་སྒྲ་དང་ལྷའི་སྤོས་ཀྱི་དྲི་ཞིམ་པོ་ལ་སོགས་པ་ཀུན་གྱི་མཐུན་སྣང་དུ་གྲུབ་པའི་ལྟས་དཔག་ཏུ་མེད་པ་དང་བཅས་པས། རེ་ཞིག་གཟུགས་ཀྱི་སྐུ་ཆོས་ཀྱི་དབྱིངས་སུ་བསྡུ་བར་མཛད་ཅིང་། དེའི་ཚེ་དབུའི་གཙུག་ཏོར་གསལ་པོར་འཕགས་པ་དང་། གསང་པའི་གནས་བལྟར་མི་མངོན་པ་དང་། བྱང་སེམས་གསེར་གྱི་ཁ་དོག་ལྟ་བུ་ཞལ་དང་ཤངས་ནས་བྱོན་པ་ལ་སོགས་པ་ལྟས་ཁྱད་པར་ཅན་དཔག་ཏུ་མེད་པ་བྱུང་ཞེས་གྲགས་ཤིང་། དེ་ལྟར་སྐུ་ཞི་བར་གཤེགས་པའི་ཚུལ་བསྟན་ནས་ཀྱང་ཡུན་རིང་པོའི་བར་དུ་ནམ་མཁའ་ལ་འཇའ་འོད་ཁ་དོག་སྣ་ཚོགས་པ་འཁྲིགས་ཤིང་མེ་ཏོག་ཁ་དོག་དང་དབྱིབས་ཀྱི་ཁྱད་པར་མི་འདྲ་བ་དུ་མ་རྒྱུན་མ་ཆད་པར་བབས་པ་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་ཞེས་བཤད་དོ། ། དེ་ལྟ་བུའི་བདག་ཉིད་ཆེན་པོ་ཐེག་ཆེན་ཀུན་དགའ་བཀྲ་ཤིས་ཀྱི་ཡབ་ཏ་དབེན་ཆོས་ཀྱི་རྒྱལ་མཚན་ཞེས་བྱ་བ་དེའི་བཙུན་མོ་གཉིས་པ་ཡུལ་ཉང་སྟོད་མ།
མིང་མ་གཅིག་སྲས་སྐྱབས་བྱ་བ་ལ་སྲས་སྐུ་མཆེད་གཉིས་འཁྲུངས་པའི་ཆེ་བ་དྷརྨཱ་དྷྭ་ཛ་ཞེས་བྱ་བ་ལྕགས་མོ་ཡོས་ཀྱི་ལོ་ལ་སྐུ་འཁྲུངས་ཏེ། སྐྱེས་སྟོབས་ཀྱི་ཤེས་རབ་ཕུན་སུམ་ཚོགས་པ་དང་ལྡན་ཞིང་། བདག་ཆེན་ཀུན་དགའ་རིན་ཆེན་ཞེས་བྱ་བ་གཞི་ཐོག་པ་མཁས་བཙུན་ཆེན་པོའི་སྲས་དེ་ཉིད་དང་། མ་ཏི་པཎ་ཆེན་གཉིས་ཀྱི་དྲུང་དུ་རབ་ཏུ་བྱུང་ནས། དེ་ནས་ཆོས་རྗེ་གཟུངས་པའི་དྲུང་དུ་ཡབ་མེས་ཀྱི་ཆོས་རྣམས་ལ་ལེགས་པར་སྦྱངས་པས་ཕྱིན་ཅི་མ་ལོག་པར་ཐུགས་སུ་ཆུད། གཞན་ཡང་སློབ་དཔོན་བསོད་ནམས་དཔལ་ཞེས་བྱ་བ་གུས་པས་བསྟེན་ནས་རིགས་པའི་གཞུང་ལུགས་ཀྱི་གཙོ་བོ་ཚད་མ་རྣམ་འགྲེལ་བསླབས་ནས། བཤད་པ་དང་། ཆེ་འདོན་མཛད་པ་ལ་སོགས་པ་བསྟན་པའི་བྱ་བ་རྒྱ་ཆེན་པོ་མཛད་ནས་སྙན་གྲགས་གོང་མ་རྒྱལ་པོས་ཀྱང་ལེགས་པར་ཐོས་ནས། ཐོག་མར་གུ་ཤྲཱིའི་མཚན་དང་གསེར་དམ་ཕུལ་ཏེ། བར་སྐབས་སུ་མདོ་ཁམས་སུ་གདན་དྲངས་པ་ན་བདག་ཉིད་ཆེན་པོ་འདིས་ཀྱང་གནས་དེར་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བས།
དེའི་རིང་ལ་མེ་ཏོག་གི་ཆར་ཆེན་པོ་ཕབ་པ་ལ་སོགས་པ་ངོ་མཚར་བའི་ལྟས་དུ་མ་བྱུང་བ་ལ་བརྟེན་རྒྱལ་བློན་འབངས་དང་བཅས་པ་ཐམས་ཅད་དད་པ་དང་གུས་པ་ཆེན་པོས་ཡིད་རབ་ཏུ་གཡོས་པར་གྱུར་ཏེ། ཟང་ཟིང་གི་དངོས་པོ་བསམ་གྱིས་མི་ཁྱབ་པ་ཕུལ་ནས་དེ་ཐམས་ཅད་ཀྱང་བདག་ཉིད་ཆེན་པོ་འདིས་དགེ་འདུན་དང་། བླ་མ་དཀོན་མཆོག་གི་ཞབས་ཏོག་ཁོ་ན་མཛད་དེ། དེ་ཡང་གདན་སའི་ཚོགས་སུ་ཇ་སིགས་བརྒྱ་སུམ་ཅུ་ཙམ་གྱི་འགྱེད་དང་། གཞན་ཡང་དགེ་འདུན་རེ་རེ་ལ་གསེར་རྐྱང་ཞོ་རེའི་འགྱེད་བཟང་པོ་མཛད་པ་ལ་སོགས་པ་བསྟན་པ་རིན་པོ་ཆེའི་བྱ་བ་རྒྱ་ཆེར་མཛད་ནས། དགུང་ལོ་ཞེ་དྲུག་པ་ས་ཕོ་བྱི་བའི་ལོ་ལ་དཔལ་ས་སྐྱའི་གནས་མཆོག་བླ་བྲང་ཁང་གསར་ཞེས་བྱ་བར་ངོ་མཚར་བའི་ལྟས་དུ་མ་དང་བཅས་ཏེ་ཞི་བར་གཤེགས་ཤིང་། དེའི་གཅུང་རྡོ་རྗེ་རིན་ཆེན་རྒྱལ་མཚན་ཞེས་བྱ་བ་ཆུ་མོ་སྦྲུལ་གྱི་ལོ་སྐུ་འཁྲུངས་ཤིང་། འདི་ཡང་སྐྱེས་སྟོབས་ཀྱི་ཤེས་རབ་ཕུན་སུམ་ཚོགས་པ་དང་ལྡན་ཏེ། ཏ་དབེན་ཀུན་དགའ་རིན་ཆེན་གྱི་དྲུང་དུ་རབ་བྱུང་མཛད། ཆོས་རྗེ་གཟུངས་ཀྱི་དཔལ་བའི་དྲུང་དུ་ཡབ་ཆོས་ལ་སྦྱངས་པས་ཕྱིན་ཅི་མ་ལོག་པ་མཁྱེན་ཅིང་།
ཁྱད་པར་ཆོས་སྐྱོང་གི་སྐོར་ལ་ཤིན་ཏུ་མངའ་བརྙེས། སློབ་དཔོན་དཔལ་ལྡན་ཆོས་སྐྱོང་ཞེས་བྱ་བ་ལ་རྒྱས་པའི་བསྟན་བཅོས་ཚད་མ་རྣམ་འགྲེལ་གསན་སྦྱོང་མཛད་པས་ཕུལ་དུ་ཕྱིན་པ་མཁྱེན་ནས། བཤད་གསར་དང་ཆེ་འདོན་གཅེན་དྷརྨཱ་དྷྭ་ཛ་དང་མཉམ་དུ་མཛད་ཅིང་། གདན་ས་ཆེན་པོའི་ཚོགས་དབོན་དང་། བསྟན་པའི་བྱ་བ་འཆད་ཉན་སོགས་ཡུན་རིང་པོའི་བར་དུ་མཛད་ཅེས་བཤད་ལ། དེ་ནས་བར་སྐབས་སུ་སྐྱིད་གྲོང་ཕྱོགས་ལ་འགྲོ་བའི་དོན་ལ་ཕེབས་ཏེ། མངའ་བདག་པས་གཙོ་བྱས་པའི་མངའ་རིས་ཀྱི་སའི་ཆ་ལ་གནས་པའི་སྐྱེ་བོ་ཀུན་གྱིས་དམ་པའི་ཆོས་ཀྱི་བཀའ་དྲིན་ཐོབ་ནས། ཟང་ཟིང་གི་འབུལ་བ་བསམ་གྱིས་མི་ཁྱབ་པ་ཕུལ་ཏེ། དེ་ཐམས་ཅད་ཀྱང་དཀོན་མཆོག་གི་ཞབས་ཏོག་དང་སྐྱེ་བོ་ཕལ་པ་རྣམས་ཀྱི་དོན་ཁོ་ན་མ་གཏོགས་པ་རང་དོན་དུ་ཅུང་ཟད་ཀྱང་མི་འཛིན་ཅིང་། དེ་ལ་སོགས་པའི་བསྟན་པའི་བྱ་བ་རྒྱ་ཆེན་པོ་ཞིག་མཛད་དེ།
དེ་ནས་དུས་ཕྱིས་དབེན་གནས་མན་ལུང་བྲག་དཀར་ཞེས་བྱ་བར་ཐུགས་དམ་ལ་བཞུགས་པའི་རིང་ནས་དགུང་ལོ་ང་གསུམ་བཞེས་པའི་ཚེ་སྐུ་མྱ་ངན་ལས་འདའ་བའི་ཚུལ་བསྟན་ཅིང་། ཡང་བདག་ཉིད་ཆེན་པོ་འདིས་ཡབ་ཏ་དབེན་ཆོས་ཀྱི་རྒྱལ་མཚན་དཔལ་བཟང་པོའི་བཙུན་མོ་གསུམ་ཁབ་ཏུ་བཞེས་པའི་གསུམ་པ། ཕ་མིང་ལྷོ་པ་དཔོན་ཆེན་འོད་ཟེར་སེང་གེའི་སྲས་མོ། མིང་མ་གཅིག་དཔལ་ལྡན་འབུམ་ཞེས་ཀྱང་གྲགས་ཤིང་། མིང་གཞན་དཔོན་མོ་སྲས་པ་ཞེས་གྲགས་པ་དེ་ལ་སྲས་སློབ་དཔོན་ཆེན་པོ་བསོད་ནམས་བཀྲ་ཤིས་ཞེས་བྱ་བ་ཆུ་ཕོ་འབྲུག་གི་ལོ་ལ་སྐུ་འཁྲུངས་ཤིང་འདི་ཡང་གཞི་ཐོག་པ་ཀུན་དགའ་རིན་ཆེན་པ་དང་། མ་ཏི་པཎ་ཆེན་ལ་རབ་བྱུང་ཞུས་ཏེ། ཆོས་རྗེ་བླ་མ་བསོད་ནམས་རྒྱལ་མཚན་སོགས་དགེ་བའི་བཤེས་གཉེན་མང་པོ་གུས་པས་བསྟེན་ནས་ཡབ་ཆོས་རྣམས་ལ་སྦྱངས་པ་རྒྱ་ཆེན་པོ་དང་། ཁྱད་པར་ཚད་མ་རིག་པའི་གཞུང་ལུགས་ཀྱི་གཙོ་བོ་དཔལ་ཆོས་ཀྱི་གྲགས་པའི་རྣམ་འགྲེལ་ལ་མཁས་པའི་ཕུལ་དུ་ཕྱིན་པ་མཁྱེན་ནས་ཆེ་འདོན་མཛད་ཅིང་ཚོགས་ཆེན་པོར་ཚོགས་ཆོས་ཀྱང་མང་དུ་གསུངས་ཏེ། འཆད་ཉན་ལ་སོགས་བསྟན་པའི་བྱ་བ་རྒྱ་ཆེན་པོ་མཛད་པ་ལ་བརྟེན། གོང་ནས་ཀྱང་རྒྱལ་པོ་ཆེན་པོས་ལུང་མཚན་དམ་ཁ་དང་བཅས་པ་ཕུལ་ཞིང་།
བོད་དུ་ཆེ་བར་གྲགས་ཤིང་ངོ་མཚར་བའི་རྒྱང་གི་འབུམ་མོ་ཆེ་བཞེངས་པ་ལ་སོགས་པ་མཛད་པ་རྒྱ་ཆེན་པོ་ཞིག་མཛད་ནས། དགུང་ལོ་ང་དྲུག་པ་ལ་ལྷར་རྩེར་ངོ་མཚར་བའི་ལྟས་དུ་མ་དང་བཅས་ཏེ་བདེ་བར་གཤེགས་སོ། ། དེ་ལྟར་ཏ་དབེན་ཆོས་ཀྱི་རྒྱལ་མཚན་ཞེས་བྱ་བ་ལ་སྲས་སྐུ་མཆེད་བཞི་འཁྲུངས་པའི་ནང་ནས། བདག་ཆེན་བསོད་ནམས་བཀྲ་ཤིས་དཔལ་བཟང་པོ་ཞེས་བྱ་བས་བྱང་པ་གུའི་གུང་ཆོས་གྲགས་དཔལ་གྱི་ལྕམ་མོ་མ་གཅིག་ནམ་པ་ཞེས་བྱ་བ་ཁབ་ཏུ་བཞེས་པ་ལ་སྲས་སློབ་དཔོན་ཆེན་པོ་བདེ་ལེགས་བཀྲ་ཤིས་ཞེས་བྱ་བ་ས་ཕོ་བྱི་བའི་ལོ་ལ་འཁྲུངས་ཏེ། གྲུབ་པའི་མཚན་མ་བརྙེས་པ་ཞིག་བྱུང་བར་གྲགས་ཤིང་། འདིས་བཙུན་མོ་གཅིག་བཞེས་པ་ནི་བྱང་བདག་པོའི་སྲས་མོ་སྟེ་འདི་ལ་སྲས་བསོད་ནམས་རྒྱལ་མཚན་བྱ་བ་དང་། ཤཱཀྱ་སེངྒེ་བ། དོན་གྲུབ་རྒྱལ་མཚན། བསམ་འགྲུབ་རྒྱལ་མཚན་ཞེས་བྱ་བ་དང་སྐུ་མཆེད་བཞི་འཁྲུངས། དེའི་ནང་ནས་ཤཱཀྱ་སེངྒེ་ཞེས་གྲགས་པ་དེས་བཙུན་མོ་གཉིས་ཁབ་ཏུ་བཞེས་པའི་དང་པོ་གཅུང་པ་དཔོན་མོ་ཞེས་བྱ་བ་ལ་སྲས་མཁས་བཙུན་ཆེན་པོ་ཀུན་དགའ་བཀྲ་ཤིས་པ་དང་།
ཀུན་དགའ་རྒྱལ་མཚན་པ། གཅུང་ཀུན་དགའ་སྙིང་པོ་སྟེ་སྐུ་མཆེད་གསུམ་འཁྲུངས། བཙུན་མོ་གཉིས་པ་མ་གཅིག་ཡུམ་པ་ཞེས་བྱ་བ་ལ་སྲས་བདག་ཆེན་རིན་ཆེན་རྒྱལ་མཚན་དཔལ་བཟང་པོ་སྟེ་གདུང་སྲས་བཞི་ཙམ་བྱོན་པའི་ནང་ནས་གཅེན་མཁས་བཙུན་ཆེན་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བ་འདི་ནི་གཞོན་ནུ་ཉིད་ནས་དམ་པའི་སྤྱོད་པ་དང་ལྡན་ཞིང་། ཡབ་ཆོས་རྣམས་ལ་གསན་པ་རྒྱ་ཆེན་པོ་མཛད་ཅིང་། ཁྱད་པར་རྗེ་བཙུན་སངས་རྒྱས་རིན་ཆེན་དང་། འཇམ་དབྱངས་ས་སྐྱ་ལོ་ཙཱ་བ་ཆེན་པོ་ལ་སོགས་པ་མཁས་པ་མང་པོ་བསྟེན་ནས་དམ་པའི་ཆོས་སྤྱི་དང་བྱེ་བྲག་མ་ལུས་པ་ལ་གསན་པ་རྒྱ་མཚོའི་ཕ་རོལ་དུ་སོན་པ་དང་། ལྷག་པར་མུས་ཆེན་སངས་རྒྱས་རིན་ཆེན་གྱིས་ལུགས་གཉིས་ཀྱི་སྒོ་ནས་ཞབས་ཏོག་དབུ་འདོན་སོགས་བླ་ན་མེད་པ་མཛད་ཅིང་། རྗེ་སངས་རིན་པ་ཉིད་དག་པའི་ཞིང་དུ་གཤེགས་ནས་གླིང་དགའ་བདེ་བ་ཅན་གྱི་གདན་ས་ཡང་མཛད་དེ། རྗེ་འདིས་གླིང་དགའ་བདེ་བ་ཅན་གྱི་གནས་མཆོག་དེར་གཞི་ཕབ་ནས་སྐལ་ལྡན་གྱི་སློབ་མ་བརྒྱ་ཕྲག་མང་པོ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོས་ཐོག་དྲངས་ཟབ་ཅིང་རྒྱ་ཆེ་བའི་དམ་པའི་ཆོས་བསམ་གྱིས་མི་ཁྱབ་པའི་བཀའ་དྲིན་སྩལ། དེའི་སྐབས་ཤིག་ནས་རྗེ་འདིས་བསྟན་པ་དང་སེམས་ཅན་གྱི་དོན་ལ་དགོངས་ནས་ཧོར་ཡུལ་དུ་ཕེབས་པས།
ལམ་བར་དུ་མི་གྲིབ་ཅན་འགའ་ཞིག་གི་དབང་གིས་སྐུ་གྲིབ་ལ་བརྟེན་ནས་སྐུ་མྱ་ངན་ལས་འདའ་བའི་ཚུལ་བསྟན་ནས། སྐུ་གདུང་རིན་པོ་ཆེ་རིལ་པོ་དེ་ཞབས་འབྲིང་པ་རྣམས་ཀྱིས་སྤྱན་དྲངས་ཏེ་ད་ལྟ་ཡང་གླིང་དགའ་བདེ་བ་ཅན་གྱི་མཆོད་ཁང་ན་འགྲོ་བ་རྣམས་ཀྱི་བསོད་ནམས་ཀྱི་ཞིང་དམ་པར་བཞུགས་ཤིང་། དེའི་གཅུང་བདག་ཆེན་རིན་ཆེན་རྒྱལ་མཚན་ནི་སྐྱེས་སྟོབས་ཀྱི་ཐུགས་རབ་ཕུལ་དུ་ཕྱིན་པ་དང་ལྡན་ཞིང་གཞོན་ནུ་ནས་རབ་ཏུ་བྱུང་། འཇམ་པའི་དབྱངས་ས་ལོ་ཙཱ་བ་ཆེན་པོ་གུས་པ་ཆེན་པོས་བསྟེན་ནས་བསྙེན་པར་རྫོགས་པ་དགེ་སློང་གི་དངོས་པོ་དང་། གཞན་ཡང་བདེ་ཀྱེ་གསང་གསུམ་སོགས་གསང་སྔགས་ཟབ་མོའི་ཆོས་ཀྱི་བཀའ་མང་དུ་གསན་ཅིང་ཐུགས་སུ་ཆུད་པར་མཛད་དེ། བསྟན་པའི་བྱ་བ་ཐོས་བསམ་སྒོམ་གསུམ་རྒྱ་ཆེར་མཛད། མདོ་ཁམས་སུ་ཕེབས་ནས་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་ནས། དགུང་ལོ་དོན་གསུམ་པའི་ཚེ་ངོ་མཚར་བའི་ལྟས་དུ་མ་དང་བཅས་སྐུ་མྱ་ངན་ལས་འདའ་བའི་ཚུལ་བསྟན་ཞེས་གྲགས་སོ། ། དེ་རྣམས་ཀྱིས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་གདུང་རབས་ཡ་རབས་ཁ་རྒྱན་ལས་ཇི་ལྟར་འབྱུང་བའི་ལྷ་ཁང་བླ་བྲང་པའི་གདུང་རབས་རིན་པོ་ཆེ་བྱོན་ཚུལ་རྣམས་ལེགས་པར་བསྟན་ཟིན་ནས། ད་ནི་དེ་དག་གི་ཁ་སྐོང་ཅུང་ཟད་བརྗོད་པར་བྱ་སྟེ།
འདི་ལ་ཡང་ཚིགས་སུ་བཅད་པའི་སྒོ་ནས་མདོར་བསྟན་པ་དང་། དེའི་དོན་ཅུང་ཟད་ཕྱེ་བ་གཉིས་ལས། དང་པོ་ནི། ཀུན་རྒྱལ་བཙུན་མོ་གླིང་གི་དཔོན་ཆེན་སྲས། ། དཀར་མོའི་མཚན་ལ་ཆོས་ཀྱི་རྒྱལ་མཚན་དང་། ། གཅུང་པོ་ཀུན་དགའ་ལེགས་འབྱུང་རྣམ་གཉིས་འཁྲུངས། ། དེ་རྣམས་ལྷ་ཁང་བླ་བྲང་གདུང་བརྒྱུད་དོ། ། ཞེས་པ་ལྟར་རོ། ། གཉིས་པ་དེའི་དོན་ཅུང་ཟད་ཕྱེ་བ་ནི། བདག་ཆེན་ཤཱཀྱ་སེང་གེའི་བཙུན་མོ་དང་པོ་ལ་སྲས་སྐུ་མཆེད་གསུམ་འཁྲུངས་པའི་བར་པ་ཀུན་དགའ་རྒྱལ་མཚན་གྱིས་གླིང་དཔོན་ཆེན་གྱི་སྲས་མོ་དཀར་མོའི་མཚན་དང་ལྡན་པ་ཁབ་ཏུ་བཞེས་པ་ལ་སྲས་སྐུ་མཆེད་གཉིས་འཁྲུངས་པའི་གཅེན་བདག་ཆེན་ཆོས་ཀྱི་རྒྱལ་མཚན་དཔལ་བཟང་པོ་ནི།
སྐྱེས་སྟོབས་ཀྱི་ཤེས་རབ་ཕུན་སུམ་ཚོགས་ཤིང་། དམ་པའི་སྤྱོད་པ་དང་ལྡན་པ་ཞིག་བྱུང་ཡང་། དགུང་ལོ་ཉེར་ལྔ་བཞེས་པའི་ཚེ་ཞི་བར་གཤེགས། དེའི་གཅུང་འཇམ་པའི་དབྱངས་ཀུན་དགའ་བློ་གྲོས་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ནི་གཞོན་ནུ་ཉིད་ནས་རབ་ཏུ་བྱུང་ཞིང་། ཀུ་ས་ལའི་བརྟུལ་ཞུགས་ལ་གནས་ནས་གུ་རུ་དྲག་པོ་ལ་སོགས་ཡི་དམ་གྱི་ལྷ་དུ་མ་ལ་གྲངས་དང་མཚན་མའི་བསྙེན་པ་མཐར་ཕྱིན་པར་མཛད་ཅིང་། བྱམས་དང་སྙིང་རྗེའི་མངའ་བདག་གཙང་སྦྲ་ཤིན་ཏུ་ཆེ་བ་རྒྱུན་དུ་ཐུགས་དམ་འབའ་ཞིག་ལ་བཞུགས་ནས། མདོ་ཁམས་ཕྱོགས་ཀྱི་རྗེ་བཙུན་ས་སྐྱ་པའི་བསྟན་པའི་གསལ་བྱེད་དམ་པ་ཞིག་བྱུང་བར་གྲགས་ཤིང་། ཁྱད་པར་བདག་ཆེན་དེས་རང་གི་རྒྱལ་ཚབ་དམ་པར་རྗེ་བཙུན་ས་སྐྱ་པའི་གདུང་བརྒྱུད་རིན་པོ་ཆེ་ཞིག་ཕེབས་ན་ཁམས་ཕྱོགས་ཀྱི་ས་སྐྱ་པའི་བསྟན་པ་རིན་པོ་ཆེ་ལ་ཕན་སླེབས་རྒྱ་ཆེན་པོ་ཞིག་འབྱུང་བ་འདུག་སྙམ་དུ་དགོངས་ནས། བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་དྲུང་དུ་ཞུ་ཡིག་རྒྱས་པ་འབུལ་བ་རྒྱ་ཆེན་པོ་དང་བཅས་ཏེ་སྐུ་ཚབ་མི་སྣ་ཆེར་གཏད་གནང་སྟེ། དེ་ལྟར་གནང་བའི་ཞུ་དོན་གྱི་སྙིང་པོ་ཁམས་ཕྱོགས་ཀྱི་ས་སྐྱ་པའི་དགོན་ཆེ་ཆུང་།
གྲྭ་བུ་སློབ་ཡོན་བདག་དང་བཅས་པ་འདི་རྣམས་བསྟན་པ་ཇི་སྲིད་གནས་ཀྱི་བར་དུ་ངེད་རང་ས་སྐྱ་པའི་གྲུབ་མཐའ་འདྲེས་མེད་སྐྱོང་བ་ཞིག་མ་བྱུང་ན་བསྟན་པ་མཐའ་ནས་འཁུམ་པ་ཞིག་བྱུང་དོགས། དེ་ཉིད་མི་འབྱུང་བའི་ཕྱིར་འདབ་འདོབ་འདིར་ས་སྐྱ་པའི་གདུང་བརྒྱུད་རྒྱུན་མ་ཆད་པར་འབྱོན་པ་ཞིག་མི་དགོས་ཁ་མེད་ཡོད་པར་བརྟེན། བདག་ཆེན་ཀུན་དགའ་ལེགས་པ་རང་ནི་གཞོན་ནུ་རབ་བྱུང་གཙང་མ་ཡིན་པ་ནས་གདུང་སྤེལ་སོགས་གནང་སྟབས་མ་བདེ་བས། དེས་ན་སྔགས་འཆང་ཆོས་ཀྱི་རྒྱལ་པོའི་གདུང་སྲས་སྐུ་མཆེད་གང་རིགས་ཤིག་འདབ་འདོབ་སོགས་ཁམས་ཀྱི་ས་སྐྱ་པའི་སྡེ་དགོན་པ་བསྟན་པ་དང་བཅས་པའི་ཞལ་བདག་མཛད་པར་ཕེབས་དགོས་ཤིང་། དེ་བཞིན་མ་གནང་ན་ཕུགས་ཡུལ་རང་རེ་ས་སྐྱ་པའི་ཁམས་ཕྱོགས་ཀྱི་དགོན་ཆེ་ཆུང་། གྲྭ་པ་སྦྱིན་བདག་སོགས་ཐམས་ཅད་གཞན་ཕྱོགས་ཀྱི་གྲུབ་མཐའ་འཛིན་པ་སྟོབས་ལྡན་འགའ་ཞིག་གི་རྗེས་སུ་འབྲངས་ནས་ཐམས་ཅད་འགྱུར་ཏེ། རང་རེ་ས་སྐྱ་པའི་ཁམས་ཕྱོགས་ཀྱི་བསྟན་པ་མིང་མེད་དུ་སོང་བ་ཞིག་བྱུང་དོགས་འདུག་པས། ཁྱེད་ཉན་དགོངས་པའི་ངེད་འདབ་འདོབ་པ་དཔོན་སློབ་ཐུགས་རྩ་ནས་མ་དོར་བ་ཞིག་ཅིས་ཀྱང་ཞུ་ཞེས་པའི་ལན་དུ། སྔགས་འཆང་ཆོས་ཀྱི་རྒྱལ་པོ་དུས་གསུམ་སྒྲིབ་མེད་དུ་གཟིགས་པ་དེ་ཉིད་ཀྱིས་བདག་ཆེན་འདི་པ་དཔོན་སློབ་རྣམས་ལ་ཐུགས་དམ་གསུང་ཤོག་མ་བུ་འདི་བཞིན་གནང་བ་ཡིན་ཏེ། སློབ་དཔོན་ཆེན་པོ་ཀུན་དགའ་ལེགས་པའི་དྲུང་ཁྱེད་སྐུ་ཁམས་སྙོམས་ཤིང་འགྲོ་ཕན་རྒྱ་ཆེན་པོས་རྣམ་དཀར་གྱི་མཛད་པ་གོང་འཕེལ་གྱི་ངང་ནས།
ངེད་ཕ་བུ་ལ་ཕྱག་རྟགས་བཀྲ་ཤིས་ཁ་ཐགས་ཁ་གང་། གན་སྤོས་བརྒྱ་བམ་གཅིག གོས་ཆེན་གསེར་མ་ཁ་དགུ་པ་གཅིག ཕོ་བྲང་གི་གོས་ཆེན་བཟང་ཁ་དང་སེང་རྒྱ་མ་ཡུག་གཅིག གོས་ཆེན་ལྕགས་ཁ་ཡུག་གཅིག གོས་ཆེན་གྱི་རིང་འགག་གསེར་མ་གཅིག ན་བཟའ་གོས་བེར་མཚལ་ཁ་སྤྲིན་ཆེན་རིས་གཅིག བླ་བྲེ་པདྨ་སྟོང་ལྡན་མཚུངས་བྲལ་གཅིག གསོལ་ཇ་ཚེ་རིང་དོན་ལྡན་སྤོབ་རྩེ་གཅིག སེར་པོ་སྤོབ་རྩེ་བཞི།
འུ་ཟི་རི་ཧོ་སྤོབ་རྩེ་གཅིག ནག་པོ་སྤོབ་རྩེ་གཅིག ཟི་ཞིང་སྤོབ་རྩེ་གཉིས། འཇམ་དབྱངས་གཟི་འོད་འབར་བའི་དྲུང་དུ་འཕན་བསེ་འུ་མ་ཆ་གཅིག ཕོ་བྲང་གི་སྟན་དམར་རྣམས་ཕྱག་རྒྱ་མ་ཉམས་པར་ཕེབས་པས་ཐུགས་ལ་བཏགས་ཤིང་ཡིད་ཀྱི་པདྨོ་ཆེས་ཆེར་བཞད་པར་གྱུར་མཆིས་ལགས། སླར་ཡང་དེ་ཚོར་སྐུའི་འཚོ་སྐྱོང་བསྟན་འགྲོའི་དོན་སྔར་བཞིན་གཡེལ་བ་མེད་པ་མཛད་དགོས། འདིར་ཡང་སྐུ་རིམ་སྲུང་འཁོར་འདི་ཕྱིའི་ལམ་གྱི་བར་ཆད་སེལ་བའི་བསྔོ་བ་སྨོན་ལམ་གང་དྲག་བགྱིད་པ་ཡོད་ལགས། ཁོང་དཔོན་གཡོག་གསུམ་ལ་གང་ལེགས་བྱས་ཚུལ་སོགས་ངག་ནས་འབུལ། ད་ལམ་རི་མོ་གཟིགས་པའི་རྟེན་བདུད་རྩི་རིལ་བུ་སྟོང་རྡོ་གཅིག བརྒྱ་རྡོ་གཅིག
བཅུ་རྡོ་གཅིག་དང་སིལ་མའི་ཐུམ་དཀར་ཆག་དང་བཅས་པ། ས་ཞྭ། སྐུ་འགག སྐུ་བཟན། སྐུ་ཐབས། ཞབས་རོག ཞབས་ཆག་གོས་སྤུ་མ་རྣམས་ལ་རྒྱ་ལྡན་འབུལ། དུས་ཁྱད་པར་ཅན་ཆུ་སྟོད་ཟླ་བའི་དཔལ་ལྡན་བླ་མའི་དུས་ཆེན་ཉེར་ལྔ་ལ་དཔལ་ལྡན་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་ལྷ་ཁང་ཆེན་མོའི་ཡང་སྟེང་པོ་ཏ་ལ་ནས་ཕུལ་ཞེས་པའི་གསུང་ཤོག་མ་མོ་དང་། དེའི་ཡིག་ཆུང་དུ་འདི་ལྟར་སྣང་སྟེ། མདོ་ཁམས་ཕྱོགས་སུ་ས་སྐྱ་པའི་བསྟན་པ་ལ་ཕན་པ་ཞིག་བྱུང་ན་དགོངས་པའི་ཐུགས་བསམ་རྣམ་པར་དག་པ་དེ་བཞིན་ཆེས་ལྷག་པར་ངོ་མཚར་ཆེ་བ་ལྟར།
ངེད་རང་གི་བསམ་པ་ལ་ཡང་ཤིན་ཏུ་དེ་འདྲ་ཞིག་ཡོད་ལགས་པ་ནས་ཐབས་ཐོབ་གང་ཤེས་བྱས། ཚེ་འདིའི་སྙན་གྲགས་ལ་མ་བསམས། ཕྱི་མ་དང་བསྟན་འགྲོ་ཁོ་ནའི་ཕྱིར་འདི་བཞིན་བྱས་པ་ཡིན་ཀྱང་། ཅུང་ཕྱིས་པའི་སྐྱོན་གྱིས་ཡོན་ཏན་དང་ན་ཚོད་སོགས་མ་སྨིན་པ་ནས་དེར་ཆག་ཕྱི་འགྲུབ་པ་ཞིག་ཅུང་མ་བྱུང་། རྩེ་གདོང་ན་ན་ཚོད་སྨིན་ཀྱང་བསམ་པ་མ་རྫོགས་པ་སོགས་ནས་ངེད་ཀྱི་ལུང་འགྲོ་བར་མ་མཆིས་པས་དགོངས་འགལ་མཛད་མི་ཉན། ངེད་རང་གི་བསམ་ཚོད་བླ་མ་གོང་མ་རྣམས་ཀྱི་ཕྱག་སྲོལ་གའུ་ལེ་བཟང་པོ་འདི་མ་ཉམས་ཙམ་བྱུང་ན་སྙམ་པའི་བསམ་པ་མི་དམན་ཙམ་ཡོད་ནའང་། དུས་བསྐལ་གྱིས་མ་ཁྱོགས་པས་རེ་བ་བཞིན་མ་འགྲུབ་པའི་ཁར། ས་སྐྱ་པའི་བསྟན་པ་ལ་ཕྱི་ནང་ཐམས་ཅད་ནས་གང་གནོད་རང་བྱེད་པ་ཅིག་གདའ། གང་ལྟར་དེ་ནས་ངེད་རང་གི་བསམ་པ་དང་མཐུན་པའི་འདི་ཕྱི་གོ་མ་ལོག་པའི་ངོས་ས་སྐྱ་པའི་བསྟན་པ་རང་ཐུགས་ཡུལ་དུ་བཅངས་པ་ཞིག་འདུག་ཅེས་པའི་སྙན་གྲགས་ཡང་ཡང་ཐོས་པ་ལྟར། ད་ལམ་ཐུགས་བསམ་རྣམ་དག་དེ་བཞིན་ངེས་ཤེས་འདྲོངས་པའི་ཡིད་ཆེས་པ་བྱུང་ལགས་པ།
དེའི་ཆ་ཐོག་མར་དེ་ཁ་ནས་སྐུ་ངོས་འདིར་ཕེབས་པའི་ཆེ་འདོན་དང་གཙུག་ལག་ཁང་རྣམས་མཇལ་བ་ཅིག་མི་མཛད་ཁ་མེད་ཡིན་པ་ཡར་ཕེབས་པ་ཐུགས་རྩོལ་གྱིས་ཐོན་པ་རང་ཞིག་མཛད་དགོས། ངོས་ཀྱང་ན་ཚོད་རྒན་པ་སོགས་སྒོར་མ་ནས་ངེད་རང་ཁུ་དབོན་གྱི་དགོངས་པ་མ་རྫོགས་པ་ཞིག་བྱུང་དོགས་བློ་མཛངས་ཙམ་ཡོང་གིས་འདུག་པ། དེ་ག་ནས་བཤོམ་ལྡན་ཆེ་བའི་ཐུགས་འཁོས་མཛད་ན་སྔར་བཞིན་ཕྱག་ཐོག་མི་ཁེལ་བས། བྱ་བྲལ་འགྲོས་ཀྱི་ཕེབས་ལུགས་མཛད་ན་དོན་འགྲུབ་པ་ཅིག་ཡོང་བས་དགོངས་ཞུགས་འཚལ། འདི་ན་ཡང་བྱ་བྲལ་ལྟ་བུ་མ་གཏོགས་འཁོས་ཁྱེར་གང་ཡང་མེད་ནའང་། ངེད་རང་ཞལ་ངོ་ནང་གཙང་ཁོ་ན་ཡིན་པས་མཉམ་བཟའ་མཉམ་འཐུང་ངོས་རེ་གྲོན་མེད་པའི་ཞབས་ཏོག་འགྲུབ་པ་ཞིག་ཡོང་སྙམ་པས་རི་མོ་འདི་བཞིན་ཕྱག་ཏུ་སྨིན་འཕྲལ་ནས་གྲབས་ཆུག་མཛད་པའི་ཕེབས་ལུགས་ཞུ། འདིར་བཀའ་བགྲོས་གནང་ལོང་ཡོང་བ་འདུག་ནའང་།

དེ་ག་ནས་གདུང་སྤེལ་ཞིག་གནང་ན་འཕྲལ་སྣང་ངེད་བཞིན་ཅུང་མཛེས་མཚོན་ཆུང་ཙམ་བྱུང་རུང་ཕུགས་སྐུ་ཚེ་འདི་ཕྱི་ཐམས་ཅད་དུ་ཕན་ཡོན་བསམ་ལས་འདས་པ་ཅིག་ཡོང་སྙམ་པ་ཤེས་ལྡན་གཟུར་གནས་ཀུན་ལ་དྲི་བ་མཛད་ཅིང་ཐུགས་ཡུལ་དུ་བཞུགས་པ་ཞིག་ཞུ། ཞིབ་ཆ་ངོས་ཀྱི་མཇལ་ནས་འབུལ། དེར་དགོན་པ་ཚོའི་ཞབས་ཏོག་ཏུ་འགྱུར་བའི་བླ་མ་སོགས་གང་སྤྱིའི་གནས་ཚུལ་མཐའ་དག་ཀྱང་དཔོན་གཉེར་གྱི་ངག་ནས་འབུལ་བ་ལྟར་ཡིན་པ་ཐུགས་ཡུལ་དུ་གཅགས་པ་ཞིག་ཞུ་ཞེས་པའི་ཐུགས་དམ་གསུང་ཤོག་མ་བུ་འདི་གཉིས་དང་བཅས་སྐུ་ཚབ་མི་སྣའི་ངག་ཏུ་ཡང་འདས་མ་འོངས་ཀྱི་བསླབ་བྱ་ཕྲ་རགས་དཔག་ཏུ་མེད་པ་ཞིག་སྩོལ་བར་མཛད་པ་ཡིན་ལ། འདི་ལྟ་བུའི་སྔགས་འཆང་ཆོས་ཀྱི་རྒྱལ་པོས་བསྟན་པ་ལ་དགོངས་པའི་ཐུགས་དམ་གསུང་ཤོག་ནང་གི་ཚིག་རིགས་རེ་རེ་ལ་བསམས་ཀྱང་། བློ་ལྡན་གཟུར་གནས་རྣམས་དྭང་འདོད་ཀྱི་དད་པ་དབང་མེད་དུ་སྐྱེ་བའི་རྒྱུར་འགྱུར་བ་འདུག་སྙམ་ནས་གསུང་ཤོག་ཁྲ་གདན་རྒྱལ་ཡུམ་བསོད་ནམས་ལེགས་འཛོམ་དཀར་མོའི་ཕྱག་བྲིས་ངོས་མ་ཞིག་འདུག་པ་ལས་ཇི་ལྟར་འབྱུང་བ་བཞིན་བཀོད་པ་ཡིན་ལ། དེ་ལྟར་སྔགས་འཆང་ཆོས་ཀྱི་རྒྱལ་པོའི་དགོངས་པ་བཞིན། བདག་ཆེན་པ་ཉིད་གདན་ས་ཆེན་པོར་ཕེབས་པའི་ཁུ་དབོན་མཇལ་འཕྲད་གནང་ནས་ཆེ་འདོན་དང་རྟེན་མཇལ་སོགས་གནང་གྲུབ་པ་ཞིག བདག་ཆེན་པ་འདི་མཛད་པ་འཕྲིན་ལས་རྒྱ་ཆེ་བས་མ་བྱུང་ཡང་། སྔགས་འཆང་ཆེན་པོ་ཞིང་གཞན་དུ་གཤེགས་པའི་རྗེས་སུ་འཇམ་པའི་དབྱངས་སྐུ་མཆེད་གཉིས་ཀྱི་དྲུང་དུ་བདག་ཆེན་འདི་ཉིད་ཀྱིས་སླར་ཡང་སྔགས་འཆང་ཆོས་ཀྱི་རྒྱལ་པོར་ཇི་ལྟར་གསོལ་བ་བཏབ་པ་བཞིན་ཞུ་ཡིག་དང་མི་སྣ་སོགས་གནང་བ་ལ་བརྟེན་ནས། འཇམ་པའི་དབྱངས་མཆེད་གཉིས་ཀྱིས་ཀྱང་བདག་ཆེན་འདིའི་དགོངས་བཞེས་ལྟར། འཇམ་དབྱངས་མཐུ་སྟོབས་དབང་ཕྱུག་སློབ་འཁོར་གྱི་ཚོགས་དང་བཅས་ཏེ་མདོ་ཁམས་ཕྱོགས་སུ་རྫོང་ལྟར་ཕུན་སུམ་ཚོགས་པ་མཛད་དེ།
འདབ་འདོབ་ས་དཀར་གཉིས་ཀྱིས་གཙོས་པའི་དགོན་ཆེ་ཆུང་གྲྭ་བུ་སློབ་སྦྱིན་བདག་དང་བཅས་པའི་ཞལ་བདག་དང་། གདུང་སྲས་སྤེལ་བ་སོགས་ཀྱི་སྒོ་ནས་སྲིད་པ་ཇི་སྲིད་གནས་ཀྱི་བར་དུ་ཁམས་ཕྱོགས་ཀྱི་ས་སྐྱ་པའི་བསྟན་པ་འཛིན་པའི་སླད་དུ་ཆིབས་ཀྱི་ཁ་ལོ་སྒྱུར་བར་མཛད་དེ། བདག་ཆེན་འདི་དང་མཇལ་སྐབས་ཆོས་དང་མཐུན་པའི་གསུང་གླེང་མང་དུ་མཛད་པས། རྗེ་འདི་ཐུགས་ཤིན་ཏུ་དགེས་པ་ཆེན་པོའི་ངང་ནས་འཇམ་དབྱངས་མཐུ་སྟོབས་དབང་ཕྱུག་ལ་ཟང་ཟིང་གི་གནང་སྐྱེལ་རྒྱ་ཆེན་པོ་སྩལ་ཞིང་། དེ་ནས་འཇམ་དབྱངས་མཐུ་སྟོབས་མཚན་ཅན་ཉིད་ཀྱིས་མདོ་ཁམས་ཕྱོགས་སུ་འཕྲིན་ལས་རྒྱ་ཆེན་པོ་ཞིག་སྐྱོང་བར་མཛད་ནས། གླང་གི་ལོ་དབུས་གཙང་དུ་འཇམ་པའི་དབྱངས་སྐུ་མཆེད་གཉིས་དང་། རྒྱལ་ཡུམ་དམ་པ་ལྷ་གཅིག་བསོད་ནམས་རྒྱལ་མོ་སོགས་མཇལ་བར་ཕེབས་སྐབས། ཡུམ་བཀའ་དྲིན་ཅན་དེ་ཉིད་གླང་ལོ་ཆོ་འཕྲུལ་ཟླ་བའི་ཚེས་བཅོ་ལྔ་ལ་གློ་བུར་དུ་གཤེགས་ནས་མ་མཇལ་ཀྱང་། ཁམས་གསུམ་ཆོས་ཀྱི་རྒྱལ་པོ་འཇམ་མགོན་མཆེད་གཉིས་སོགས་ཞལ་ངོ་བགྲེས་གཞོན་རྣམས་དང་དགེས་པར་མཇལ་ནས། སླར་ཡང་སྟག་གི་ལོ་ལ་ཁམས་ཕྱོགས་སུ་བདག་ཆེན་འདིའི་དྲུང་དུ་གདན་བཏེག་སྟེ་རིམ་གྱིས་ཕེབས་པ་ན་འཇམ་དབྱངས་མཐུ་སྟོབས་དབང་ཕྱུག་ཉིད་འཕྲིན་ལས་རྒྱ་ཆེས་པས་ལམ་བར་རྣམས་སུ་ཕེབས་འགོར་ཆེ་བ་ཙམ་བྱུང་སྟེ།
ཁམས་ཀྱི་སའི་ཆ་སྤོར་ཡིད་འོང་བྱ་བར་ཕེབས་པ་ན། བདག་ཆེན་འདི་སྐུ་ཁམས་ཅུང་མ་བདེ་བའི་གནས་ཚུལ་རྣམས་གསན་ནས། མྱུར་བར་བདག་ཆེན་པ་འདིའི་ཞབས་དྲུང་དུ་ཕེབས་ཏེ། ཞལ་མཇལ་སྐབས་རྗེ་འདིའི་གསུང་གིས། འཇམ་དབྱངས་མཐུ་སྟོབས་དབང་ཕྱུག་ལ། སྔོན་བདག་ཆེན་འཇམ་པའི་དབྱངས་རིན་ཆེན་རྒྱལ་མཚན་སྐུ་མཆེད་ཀྱིས་བསྟན་པ་སྤྱི་དང་བྱེ་བྲག ཁྱད་པར་རང་རེ་ས་སྐྱ་པའི་སྡེ་དགོན་པ་མཆོད་གཞིས་སོགས་རྒྱ་དཔངས་མི་ཆུང་ཙམ་ཁམས་ཕྱོགས་འདིར་ཡོད་པ་རྣམས་འཛིན་སྐྱོང་སྤེལ་གསུམ་མཛད་པའི་རྒྱུན་བཟང་པོ་དེ། ངེད་རང་ངོས་ནས་གོང་འཕེལ་དུ་སྤྱི་འགྲོའི་ཐབས་འཁོས་བྱས་པའི་ལུགས་ཡིན། ད་ཕྱིན་ཆད་ས་སྐྱ་པའི་ཁམས་ཕྱོགས་ཀྱི་བསྟན་པ་སྡེ་དགོན་གྲྭ་བུ་སློབ་དང་བཅས་པའི་འཛིན་སྐྱོང་སྤེལ་གསུམ་ཇི་ལྟར་ཡོང་ཁྱེད་མཐུ་སྟོབས་པ་ལ་རག་ལས་པས་ཁྱེར་ཁ་བསྐྱེད་དགོས་ཤིང་། ཁྱད་པར་རང་རེ་ས་སྐྱ་པ་རིགས་རུས་ཀྱིས་བསྟན་པ་འཛིན་པ་ཡིན་པས་གདུང་སྤེལ་མཛོད་གསུང་བ་སོགས་འདི་ཕྱིར་ཕན་པའི་བསླབ་བྱ་མང་དུ་མཛད་པ་ཡིན་ནོ་ཞེས་ཐོས་ལ།
དེ་ལྟར་མཛད་པ་འཕྲིན་ལས་རྒྱ་ཆེན་པོ་ཞིག་མཛད་ནས། ཞིང་གཞན་དུ་འབྱོན་པར་ཉེ་བ་ན་ས་ཆེན་པོ་འདི་རྣམ་པ་དྲུག་ཏུ་གཡོ་བ། ནམ་མཁའ་ནས་ལྷའི་རོལ་མོའི་སྒྲ་གྲག་པ་ལ་སོགས་པ་ལྟས་ཁྱད་པར་བ་དུ་མ་བྱུང་བར་གྲགས་ཤིང་། དེ་ནས་སྐུ་མྱ་ངན་ལས་འདའ་བའི་དུས་ལ་བབས་པ་ན་ཞབས་རྡོ་རྗེའི་དཀྱིལ་ཀྲུང་དང་། ཕྱག་གཡས་མཉམ་གཞག གཡོན་གྱིས་ཕྱག་ཕྲེང་བཟུང་ནས་ལམ་ཟབ་མོ་བླ་མའི་རྣལ་འབྱོར་ལ་ཐུགས་དམ་ཟབ་མོ་མཛད་པའི་ངང་ནས། དགུང་ལོ་བདུན་ཅུ་དོན་གཉིས་པ་འབྲུག་ལོ་ཧོར་ཟླ་བདུན་པའི་ཉེར་ལྔའི་ཚེ་བདེ་བར་གཤེགས་ཤིང་། དེའི་དུས་སུ་སྔོན་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་སྐུ་མྱ་ངན་ལས་འདའ་བའི་ཚུལ་བསྟན་པའི་རྗེས་སུ་སྐུ་གདུང་རྣམས་བསམ་ཡས་ནས་ས་སྐྱར་གདན་དྲངས་ནས་གདན་ས་ཆེན་པོར་ཕེབས་པའི་ཉིན་ལྷ་རྣམས་ཀྱིས་མེ་ཏོག་གི་ཆར་ཡུ་བ་ཅན་བབས་པ་དང་མཚུངས་པར། ལྷའི་མེ་ཏོག་རྒྱ་ཁྱོན་ཤིན་ཏུ་ཆེ་ཞིང་ཁ་དོག་ཡིད་དུ་འོང་བ་ཡུ་བ་ཅན་གྱི་ཆར་ཁ་བ་ལྟར་མངོན་སུམ་དུ་བབས་པ་དེར་ཡོད་སྐྱེ་བོ་ཀུན་གྱིས་མཐོང་བ་དང་། གཞན་ཡང་དབུའི་གཙུག་ཏོར་གསལ་པོར་འཕགས་པ་དང་།
གསང་བའི་གནས་སྦུབས་སུ་ནུབ་པ་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་ཞིག་བྱུང་བར་ཡོངས་སུ་གྲགས་སོ། ། དེ་རྣམས་ཀྱིས་ལྷ་རིགས་འཁོན་ས་སྐྱ་པ་སྟེ་མཚན་མཆོག་གསུམ་དང་ལྡན་པའི་གདུང་རབས་བྱོན་ཚུལ་ལས། གདན་ས་ཆེན་པོའི་བླ་བྲང་སོ་སོར་དབང་བསྒྱུར་བའི་གདུང་རབས་ཀྱི་ནང་ནས། ལྷ་ཁང་བླ་བྲང་པའི་གདུང་རབས་རིན་པོ་ཆེ་བྱོན་ཚུལ་ལེགས་པར་བསྟན་ཟིན་ཏོ།། །། འདིར་སྨྲས་པ། སུམ་རྩེན་ལྷ་ཁང་ས་ལ་འཕོས་འདྲ་བའི། ། སྤྲུལ་པའི་ལྷ་ཁང་ཆེན་པོ་དང་ཉེ་བར། ། ངོ་མཚར་ལྷ་ཁང་གཞལ་མེད་ཁང་བཟང་དུ། ། རིམ་བྱོན་ལྷ་ཁང་གདུང་བརྒྱུད་ཆེ་རྣམས་རྒྱལ། ། ཁྱད་པར་ས་སྐྱོང་གཙུག་རྒྱན་ཐེག་ཆེན་གྱི། །
ཆོས་ཀྱི་འཁོར་ལོས་སྒྱུར་བའི་རྒྱལ་པོ་ཆེ། ། ས་སྐྱ་པ་ཡི་བསྟན་པའི་ཉི་མ་དེའི། ། རྣམ་ཐར་བསམ་གྱིན་གུས་པས་ཕྱག་བགྱི་འོ། ། དེ་སོགས་མཁས་བཙུན་བཟང་པོའི་ཡོན་ཏན་རྣམས། ། འབད་མེད་ལྷུན་གྱིས་གྲུབ་པའི་སྐྱེས་བུའི་མཆོག ། ཡོངས་འཛིན་དམ་པ་རྣམས་ཀྱི་གདུལ་བྱའི་ཞིང་། ། དབུས་གཙང་ཁམས་འདི་བདག་གིས་དབང་འདུས་ཤོག ། བར་སྐབས་ཀྱི་ཚིགས་སུ་བཅད་པའོ།། །། སྤྱི་དོན་བཞི་པ་དུས་མཆོད་བླ་བྲང་པའི་གདུང་རབས་བཤད་པ་ལ་ཡང་། ཚིགས་བཅད་ཀྱི་སྒོ་ནས་མདོར་བསྟན་པ་དང་།
དེའི་དོན་རྒྱས་པར་བཤད་པ་གཉིས་ལས། དང་པོ་ནི། ས་སྐྱ་པའི་གདུང་རབས་ཡ་རབས་ཁ་རྒྱན་ལས། ལྷ་ཁང་བླ་བྲང་པའི་གདུང་རབས་བྱོན་ཚུལ་བཤད་ཟིན་མ་ཐག་པའི་མཇུག་ཏུ། བདག་ཉིད་ཆེན་པོའི་བཙུན་མོ་རེ་མདའ་མ། ། ལྷ་གཅིག་ཉི་མ་རིན་ཆེན་ཞེས་བྱའི་སྲས། ། གཅེན་པོ་སློབ་དཔོན་ཆེན་པོ་ཉི་མ་དཔལ། ། ཆུང་བ་ཀུན་དགའ་ལེགས་པའི་རྒྱལ་མཚན་དབང་། ། ཀུན་ལེགས་བཙུན་མོ་མ་གཅིག་ཁང་གསར་མ། ། དགེ་འདུན་འབུམ་སྲས་བླ་ཆེན་བསོད་བློ་དང་། །
དབང་གི་མཚན་གསོལ་གྲགས་པ་རྒྱལ་མཚན་གཉིས། ། གྲགས་རྒྱལ་བཙུན་མོ་མ་གཅིག་ལྷ་རིན་ལ། ། སློབ་དཔོན་ཆེན་པོ་ཀུན་དགའ་ལེགས་བློ་དང་། ། རྣམ་སྲས་རྒྱལ་མཚན་དབང་ཞེས་གྲགས་པ་འཁྲུངས། ། བཙུན་མོ་གཉིས་པ་སྟག་ཚང་སྲས་འདྲེན་སྲས། ། སློབ་དཔོན་ཆེན་པོ་འཇམ་དབྱངས་ཆོས་རྒྱལ་ཡིན། ། རྣམ་སྲས་བཙུན་མོ་རྟ་ནག་གྲུ་གུའི་སྲས། ། སློབ་དཔོན་ཆེན་པོ་ཀུན་དགའ་བློ་གྲོས་ཏེ། ། བཙུན་མོ་གཉིས་པ་མ་གཅིག་ཡ་འབྲོག་མ། ། བསོད་ནམས་འབུམ་ལ་ནམ་མཁའ་ལེགས་པ་འཁྲུངས། །
ནམ་ལེགས་བཙུན་མོ་མ་གཅིག་བཙུན་མ་སྐྱིད། ། ཅེས་བྱའི་སྲས་ནི་ནམ་མཁའ་རྒྱལ་མཚན་ཡིན། ། ནམ་རྒྱལ་བཙུན་མོ་ཤངས་པ་རྒྱལ་མོའི་སྲས། ། སློབ་དཔོན་ཆེན་པོ་ནམ་མཁའ་རིན་ཆེན་ནོ། ། བཙུན་མོ་གཉིས་པ་དཔལ་འབྱོར་བཟང་མོའི་སྲས། ། དབང་གི་མཚན་གསོལ་ནམ་མཁའ་བཀྲ་ཤིས་ཡིན། ། ནམ་མཁའ་བཀྲ་ཤིས་བཙུན་མོ་དམའ་སེ་བཟའ། ། མ་གཅིག་ཧེར་མོ་ཚེ་བརྟན་ཞེས་བྱའི་སྲས། ། འཇམ་དབྱངས་སྤྲུལ་པ་ཀུན་དགའ་བསོད་ནམས་དང་། ། ངག་གི་དབང་ཕྱུག་དང་ནི་འཇམ་དཔལ་གྲགས། །
སངས་རྒྱས་ཚེ་བརྟན་བཀྲ་ཤིས་ཞེས་བྱ་བཞི། ། ཚེ་བརྟན་བཙུན་མོ་ཡ་འབྲོག་ཁྲི་ལྕམ་སྲས། ། ཀུན་དགའ་བསམ་གྲུབ་ངག་དབང་ཀུན་རིན་གཉིས། ། དུས་མཆོད་བླ་བྲང་གདུང་བརྒྱུད་རིམ་པ་འོ། ། ཞེས་པ་ལྟར་རོ། ། གཉིས་པ་དེའི་དོན་རྒྱས་པར་བཤད་པ་ནི། བླ་མ་བདག་ཉིད་ཆེན་པོའི་བཙུན་མོ་སྤྱི་གྲངས་ཀྱི་དྲུག་པ། གདུང་བརྒྱུད་སྤེལ་ཅིག་པའི་ལུང་ཕུད་ནས་ཁབ་ཏུ་བཞེས་པའི་བཙུན་མོ་ལྔ་པ་ཡུལ་རེ་མདའ་མ། ཕ་མིང་རེ་མདའ་བའི་རྩེད་པོ། མིང་ལྷ་གཅིག་ཉི་མ་རིན་ཆེན་ཞེས་བྱ་བ་ལ་སྲས་ལྕམ་སྲིང་གསུམ་འཁྲུངས་པ་དེའི་ནང་ནས།
གཅེན་སློབ་དཔོན་ཆེན་པོ་ཉི་མ་དཔལ་ཞེས་བྱ་བ་དུས་མཆོད་བླ་བྲང་དུ་སྐུ་འཁྲུངས་མོད་ཀྱང་གཞོན་ནུ་ལ་གཤེགས་ནས་བསྟན་པ་ལ་ཕན་པ་ཞིག་མ་བྱུང་། བར་མ་སློབ་དཔོན་མ་ཀུན་དགའ་འབུམ་ཞེས་བྱ་བ་སྟེ་འདི་ནི་ཁབ་སོ་བཀྲ་ཤིས་སུ་འཁྲུངས་ནས་སྐུ་ནར་སོན་པ་ན་མངའ་རིས་གུང་ཐང་དུ་མངའ་བདག་ཏ་དབེན་ཤའི་ཇོ་མོ་མཛད་ཅིང་། སྲས་སློབ་དཔོན་ལྷ་བཙུན་ཕུན་ཚོགས་དཔལ་དང་། མངའ་བདག་བཟང་པོ་ལྡེ་གཉིས་བྱུང་བའི་ལྷ་བཙུན་ཕུན་ཚོགས་དཔལ་གྱིས་གདན་ས་ཆེན་པོ་དཔལ་ལྡན་ས་སྐྱར་ལོ་མང་པོའི་བར་དུ་ཆོས་འཆད་མཛད་ཅེས་གྲགས་ཤིང་། དེ་ནས་དུས་ཕྱིས་སློབ་དཔོན་མ་དེས་གདན་ས་ཆེན་པོར་ཕེབས་པ་ན་དཔོན་ཆེན་གཞོན་དབང་པ་ཡབ་སྲས་ཀྱིས་བླ་བྲང་སེང་གེ་སྒང་ཕྱག་ཏུ་ཕུལ་ནས། གནས་དེར་ཐུགས་དམ་ཟབ་མོའི་ངང་ནས་སྐུ་གཤེགས་སོ། ། ཡང་ལྕམ་སྲིང་གསུམ་གྱི་གཅུང་དབང་ཀུན་དགའ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ཞེས་བྱ་བ་ནི་ཡབ་བདག་ཉིད་ཆེན་པོ་དགུང་ལོ་ཞེ་བདུན་པ་ས་ཕོ་སྤྲེའུའི་ལོ་ལ་གདན་ས་ཆེན་པོའི་ནུབ་ཕྱོགས་རེ་མདའ་ཞེས་བྱ་བར་སྐུ་འཁྲུངས་ཏེ། གཞོན་ནུའི་དུས་སུ་ཡབ་ཆོས་རྣམས་ལ་སྦྱངས་པ་མཛད། སྣོད་ལྡན་གྱི་གདུལ་བྱ་རྣམས་ལ་དམ་པའི་ཆོས་ཀྱི་དགའ་སྟོན་རྒྱ་ཆེན་པོ་སྩལ་བས། རྒྱལ་པོ་ཆེན་པོའི་ལུང་གིས་སའི་ལེན་དབང་གི་མཚན་དང་།
གསེར་གྱི་དམ་ཁ་ཆེན་མོ། ཤེལ་གྱི་ཐོ་ཤུ་དང་། ཐོང་བྱིང་དང་གིང་རིའི་ཁྲིམས་ར། རྒྱལ་པོ་རང་ཉིད་ཀྱི་ལྕམ་མོ་ཁབ་ཏུ་ཕུལ་ཞིང་། ཉི་མ་ནུབ་ཕྱོགས་བོད་ཆོལ་ཁ་གསུམ་ལ་ཤེས་སུ་བཅུག་ནས་ཁྲིམས་ཀྱི་བྱ་བ་ལ་མངའ་མཛད་དེ། དགུང་ལོ་ཉི་ཤུ་རྩ་དགུ་པ་མེ་ཕོ་བྱི་བའི་ལོ་ལ་སྲད་ཀྱི་ཆ་ལུང་དུ་ལྟས་ཁྱད་པར་བ་དུ་མ་དང་བཅས་ཏེ་ཞི་བར་གཤེགས་སོ། ། དེ་ལྟ་བུའི་སློབ་དཔོན་ཆེན་པོ་དེས་བཙུན་མོ་གཉིས་ཁབ་ཏུ་བཞེས་པ་ལ་སྲས་ལྕམ་སྲིང་བཞི་འཁྲུངས་པ་ཡིན་ཏེ། དེ་ཡང་བཙུན་མོ་དང་པོ་ཡུལ་དང་ཕ་མིང་གུང་དང་ཁབ་པ། མིང་ལྷ་གཅིག་ཀུན་སྐྱོང་རྒྱལ་མོ་ཞེས་བྱ་བ་ལ་སྲས་སློབ་དཔོན་མ་བསོད་ནམས་འབུམ་བྱ་བ་ཞིག་གདན་ས་ཆེན་པོའི་གཟིམས་ཁང་སེངྒེ་སྒང་ཞེས་གྲགས་པར་སྐུ་འཁྲུངས་ནས། མངའ་བདག་བཀྲ་ཤིས་ལྡེ་ཞེས་བྱ་བའི་ཇོ་མོ་ལ་བྱོན།
སླར་གདན་སར་ཆག་ཕེབས་ཏེ་གནས་མཆོག་དེ་ཉིད་དུ་སྐུ་གཤེགས་ཤིང་། ཡང་དབང་ཀུན་དགའ་ལེགས་པའི་འབྱུང་གནས་ཀྱི་བཙུན་མོ་གཉིས་པ་ཡུལ་ཏ་སྟེ་ངམ་རིང་མ། ཕ་མིང་ཁང་གསར་བ། མིང་དཔོན་མོ་དགེ་འདུན་འབུམ་ཞེས་བྱ་བ་གཞི་ཐོག་པ་ཏ་དབེན་ཀུན་དགའ་རིན་ཆེན་གྱི་ཡུམ་དེ་ཉིད་ལ་སྲས་གསུམ་འཁྲུངས་པའི་གཅེན་བླ་ཆེན་བསོད་ནམས་བློ་གྲོས་ཞེས་བྱ་བ་ཆུ་ཕོ་སྤྲེའུའི་ལོ་ལ་སྟག་ཚང་རྫོང་ཁར་སྐུ་འཁྲུངས་ཏེ། སྐྱེས་སྟོབས་ཀྱི་ཤེས་རབ་ཕུན་སུམ་ཚོགས་པ་དང་ལྡན་པས་དགུང་ལོ་བརྒྱད་པ་ལ་རྩ་བའི་རྒྱུད་བརྟག་གཉིས་ཐུགས་ལས་གསུངས། ཆོས་རྗེ་བླ་མ་དམ་པའི་དྲུང་དུ་རབ་བྱུང་བསྙེན་རྫོགས་མཛད་ཅིང་། གཞན་ཡང་བླ་མ་མཁས་བཙུན་ཆེན་པོ། འཇམ་དབྱངས་དོན་ཡོད་རྒྱལ་མཚན། ཆོས་རྗེ་བླ་མ་དམ་པ། དཔང་ལོ་ཙཱ་བ།
ཆོས་རྗེ་བྲག་ཕུག་པ། བུ་སྟོན་ཐམས་ཅད་མཁྱེན་པ། རྒྱལ་སྲས་ཐོགས་མེད་པ། བླ་མ་དཔལ་ལྡན་སེངྒེ་སོགས་གུས་པས་བསྟེན་ནས། མདོ་རྒྱུད་བསྟན་བཅོས་ལུང་མན་ངག་དཔག་ཏུ་མེད་པ་ལ་སྦྱངས་པ་རྒྱ་ཆེན་པོ་མཛད། ཆོས་རྗེ་བླ་མས་རིན་ཆེན་སྒང་སྒོས་ཀྱི་གདན་སར་བསྐོས་ནས། གདན་ས་ཆེན་པོ། བོ་དོང་ཨེ། རྟ་ནག་རི་ཁུང་། ཤངས་སྲེག་ཤིང་།
སྟག་ཚང་རྫོང་ཁ། བསམ་ཡས། ཆོས་རྫོང་སོགས་སུ་མདོ་སྔགས་ཀྱི་འཆད་ཉན་དཔག་ཏུ་མེད་པ་མཛད་ནས་སྐལ་ལྡན་མང་པོ་ཐར་པའི་ལམ་ལ་བཀོད་དེ། སྙན་པའི་གྲགས་པས་ས་ཆེན་པོ་ཁྱབ་པའི་སྐབས་སུ། གོང་ནས་རྒྱལ་པོ་ཆེན་པོའི་ལུང་གིས་སྤྱན་འདྲེན་གྱི་གསེར་ཡིག་པ་མངགས་ནས་གདན་དྲངས་ཏེ་གོང་ལ་ཕེབས། རྒྱལ་པོ་ཆེན་པོའི་ཏི་ཤྲཱི་མཛད་ཅིང་རྒྱལ་བློན་འབངས་དང་བཅས་པ་ཐམས་ཅད་བདེ་བ་ལ་བཀོད། དེ་ལྟར་མཛད་པ་རྒྱ་ཆེན་པོ་ཞིག་མཛད་ནས། དགུང་ལོ་སོ་གཅིག་པ་ལ་མེ་ཏོག་ར་བའི་སྡེ་ཆེན་པོར་ངོ་མཚར་བའི་ལྟས་དུ་མ་དང་བཅས་ཏེ་ཞི་བར་གཤེགས། བླ་ཆེན་བསོད་ནམས་བློ་གྲོས་པ་སྐུ་མཆེད་གསུམ་གྱི་བར་པ་གཞོན་ནུ་ལ་གཤེགས་ཤིང་། གཅུང་ནི་སའི་ལེན་དབང་གྲགས་པ་རྒྱལ་མཚན་ཞེས་བྱ་བ་སྟེ།
བདག་ཉིད་ཆེན་པོ་འདི་ནི་མེ་ཕོ་བྱི་བའི་ལོ་ལ་སྟག་ཚང་རྫོང་ཁར་སྐུ་འཁྲུངས་ཤིང་། ཆོས་རྗེ་དཔལ་ལྡན་བླ་མ་དམ་པ། གཅེན་བླ་ཆེན་བསོད་ནམས་བློ་གྲོས། རྒྱལ་བ་བྲག་ཕུག་པ། མཉམ་མེད་ཆེན་པོ་སོགས་བླ་མ་དམ་པ་མང་དུ་བསྟེན་ནས་ཡབ་ཆོས་ཀྱིས་ཐོག་དྲངས་ཆོས་ཚུལ་མང་དུ་གསན་ཅིང་ཐུགས་སུ་ཆུད་པར་མཛད། དཔལ་ལྡན་བླ་མ་དམ་པའི་དྲུང་དུ་རབ་ཏུ་བྱུང་བ་མཛད་དེ། རྩ་བའི་རྒྱུད་བརྟག་པ་གཉིས་པ་སོགས་དམ་ཆོས་མང་དུ་གསུངས་པ་ན། གོང་ནས་སའི་ལེན་དབང་གི་མཚན་དང་གསེར་དམ་ཐོ་ཤུ་དང་བཅས་པ་ཕུལ། རྒྱལ་ཁམས་འགྲིམས་ན་སྡིག་པ་ཆེ་གསུངས་ནས་ས་ཕྱོགས་གཞན་དུ་འགྲོ་དོན་ལ་ཆེར་མ་ཕེབས་པར་གདན་ས་ཆེན་པོ་དང་སྟག་ཚང་རྫོང་ཁ་སོགས་སུ་བཞུགས་ནས། གཙུག་ལག་ཁང་དང་དཀོན་མཆོག་གི་རྟེན་གསུམ་བཞེངས་པ་དང་དགེ་འདུན་གྱི་སྡེའི་ཞབས་ཏོག་མང་དུ་མཛད་ཅེས་གྲགས་ལ།
གཞན་ཡང་བདག་ཉིད་ཆེན་པོ་འདིའི་སྐུ་སྨད་ལ་སྟག་ལྤགས་ཀྱི་རི་མོའི་ཤ་མཚན་ཡོད་པར་གྲགས་ཤིང་། སྐུ་ལུས་བྱིང་ཡང་རྣལ་འབྱོར་དབང་ཕྱུག་གི་རྣམ་པ་འདྲ་བ་ཡོད་པར་བཤད་དེ། སྐུ་སྨད་ལ་སྟག་རིས་ཀྱི་རྣམ་པ་འདྲ་བའི་ཤ་མཚན་ཡོད་པ་ནི་བདག་ཉིད་ཆེན་པོ་འདི་ནས་བཟུང་སྟེ། དེང་སང་གི་བར་གྱི་དུས་མཆོད་བླ་བྲང་པའི་གདུང་རིགས་མ་ཉམས་པ་ཕལ་ཆེར་ལ་འབྱུང་བ་ཡིན་ལ། དེ་ལྟ་བུའི་བདག་ཉིད་ཆེན་པོ་དེ་བསྟན་པ་རིན་པོ་ཆེའི་བྱ་བ་རྒྱ་ཆེན་པོ་ཞིག་མཛད་ནས་དགུང་ལོ་ཞེ་གཉིས་པ་ལ་རྫོང་དཀར་དུ་སྐུ་གཤེགས་པའི་ཚུལ་བསྟན་ཅིང་། བདག་ཉིད་ཆེན་པོ་འདིས་བཙུན་མོ་གཉིས་ཁབ་ཏུ་བཞེས་པའི་དང་པོ་བྱང་པ་དཔོན་ནམ་མཁའ་ཚེ་བརྟན་པའི་ལྕམ་མོ་མ་གཅིག་ལྷ་རིན་བྱ་བ་ལ་སྲས་སྐུ་མཆེད་གཉིས་འཁྲུངས་ཏེ། དེ་ཡང་གཅེན་པོ་སློབ་དཔོན་ཆེན་པོ་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བ་ནི། ཡབ་གྲགས་པ་རྒྱལ་མཚན་དགུང་ལོ་ཉེར་གཉིས་པ་ས་མོ་བྱའི་ལོ་གདན་ས་ཆེན་པོ་འདི་ཉིད་དུ་སྐུ་བལྟམས་ནས། གཞོན་ནུ་ནས་བདག་ཆེན་ཀུན་དགའ་རིན་ཆེན་པ་དང་མ་ཏི་པཎ་ཆེན་གྱི་དྲུང་དུ་རབ་ཏུ་བྱུང་ཞིང་། ཆོས་རྗེ་བླ་མ་དམ་པ་དང་།
བླ་ཆེན་བསོད་ནམས་བློ་གྲོས། བླ་མ་མཉམ་མེད་པ་སོགས་གུས་པས་བསྟེན་ནས་ཡབ་ཆོས་སོགས་དམ་པའི་ཆོས་ལ་སྦྱངས་པ་རྒྱ་ཆེན་པོ་མཛད་དེ། ཚོགས་ཆེན་པོར་ཚོགས་ཆོས་མང་དུ་གསུངས། ཆོས་རྗེ་བླ་མ་དམ་པས་རིན་ཆེན་སྒང་བླ་བྲང་གི་གདན་སར་བསྐོ་བཞག་མཛད་པས། བདག་ཉིད་ཆེན་པོ་འདིས་ཀྱང་གདན་ས་བཟུང་ནས་བསྟན་པའི་བྱ་བ་རྒྱ་ཆེན་པོ་མཛད་པ་ན། གོང་ནས་རྒྱལ་པོས་ཏ་དབེན་གུ་ཤྲཱིའི་མཚན་དང་། ཤེལ་དམ་ཆེན་མོ་ཐོ་ཤུ་དང་བཅས་པ་སྩལ་ཞིང་། རྗེས་སུ་རྟ་ནག་སྐོར་གྱི་མཆོད་གཞིས་རྣམས་ཀྱི་ཞལ་བདག་མཛད་པའི་རིང་ནས། ། དགུང་ལོ་ཉེར་བརྒྱད་པ་ལ་རྟ་ནག་རི་ཁུང་གཟིམ་ཁང་གསེར་ཁང་བྱ་བར་ངོ་མཚར་བའི་ལྟས་དུ་མ་དང་བཅས་ཞི་བར་གཤེགས་ཞེས་གྲགས་ལ། བདག་ཉིད་ཆེན་པོ་དེའི་གཅུང་དབང་རྣམ་སྲས་རྒྱལ་མཚན་ཞེས་བྱ་བ་ནི།
ཡབ་དབང་གྲགས་པ་རྒྱལ་མཚན་དགུང་ལོ་ཉེར་ལྔ་པ་ལྕགས་ཕོ་བྱི་བའི་ལོ་ལ་སྐུ་འཁྲུངས་ཏེ། ཆོས་རྗེ་བླ་མ་དམ་པ་དང་། བླ་ཆེན་བསོད་ནམས་བློ་གྲོས། བླ་མ་དཔལ་ལྡན་པ་རྣམས་ལ་ཡབ་ཆོས་མང་དུ་གསན་ནས་ཐུགས་སུ་ཆུད་པར་མཛད་ཅིང་། རབ་ཏུ་བྱུང་བའི་གྲབས་མཛད་སྐབས། ཧོར་རྒྱལ་པོ་ཐོ་གན་བྱ་བས་རང་གི་སྲས་ཆེ་བ་དང་མཉམ་པའི་ལས་ཁ། རྭ་རྩེ་དབང་གི་མཚན་གསེར་དམ། གསེར་སྒོར། དངུལ་སྒོར། ཁྲིམས་ར་བརྒྱད།
ཁྲིམས་ཀྱི་ཐ་ས་པ་པིང་ཅིག་པ་ཧུ་ཤྲཱི། ཉི་མ་ནུབ་ཕྱོགས་ཤེས་སུ་བཅུག་པའི་ལུང་བཟང་པོ་དང་བཅས་པ་སྩལ། ལུགས་གཉིས་ཀྱི་འཕྲིན་ལས་རྒྱ་ཆེན་པོ་མཛད་དེ། དེའི་བར་མཁས་གྲུབ་ཀྱི་བླ་མ་མང་དུ་བསྟེན་ཅིང་། ། ཁྱད་པར་ཇོ་བོ་ཆེན་པོ་དཔལ་ལྡན་ཨ་ཏི་ཤའི་རྣམ་འཕྲུལ་ལོ་ཆེན་སྐྱབས་མཆོག་དཔལ་ལ་སངས་རྒྱས་དངོས་ཀྱི་མོས་གུས་མཛད་པ་དང་། གཞན་ཡང་གདན་ས་ཆེན་པོའི་ཞབས་ཏོག གཙུག་ལག་ཁང་དང་རྟེན་གསུམ་བཞེངས་པ། དགེ་འདུན་གྱི་བསྙེན་བཀུར་སོགས་བསྟན་པ་རིན་པོ་ཆེའི་བྱ་བ་རྒྱ་ཆེན་པོ་བསྒྲུབས་ཤིང་། ཐུགས་དམ་ལ་ཤིན་ཏུ་བརྩོན་པའི་ངང་ནས་དགུང་ལོ་ཞེ་དགུ་པ་ས་ཕོ་བྱི་བའི་ལོ་ཧོར་ཟླ་བཞི་པའི་ཉེར་བཞི་ལ་ངོ་མཚར་བའི་ལྟས་དུ་མ་དང་བཅས་ཏེ་སྨོན་མཁར་རྩེ་གདོང་ལྷུན་པོ་རྩེའི་གནས་མཆོག་ཏུ་ཞི་བར་གཤེགས་ཤིང་། ཡང་དབང་གྲགས་པ་རྒྱལ་མཚན་གྱི་བཙུན་མོ་གཉིས་པ་སྟག་ཚང་བའི་མ་གཅིག་སྲས་འདྲེན་ཞེས་བྱ་བ་ལ་ས་མོ་ཕག་གི་ལོ་བདག་ཆེན་ཆོས་ཀྱི་རྒྱལ་མཚན་ཞེས་བྱ་བ་འཁྲུངས་ནས།
གཞོན་ནུའི་དུས་སུ་ཡབ་ཆོས་ཀྱི་ཆོས་རྣམས་དང་། གཞན་ཡང་ཕར་ཕྱིན། མངོན་པ། ཚད་མ། གསང་སྔགས་གསར་རྙིང་། ཁྱད་པར་དུས་ཀྱི་འཁོར་ལོ་ལ་སོགས་མདོར་ན་དཔལ་ལྡན་བླ་མ་དམ་པ་ཉིད་ལ་བཞུགས་པ་རྣམས་བུམ་པ་གང་བྱོའི་ཚུལ་དུ་གསན་ནས་ཐུགས་སུ་ཆུད་པས། དཔལ་ལྡན་བླ་མ་དམ་པས་ཀྱང་བདག་ཉིད་ཆེན་པོ་འདི་ལ་བླ་བྲང་རིན་ཆེན་སྒང་དང་། སེངྒེ་སྒང་ལ་གཏོགས་པའི་ཁང་ཞིང་དང་ས་ཆ་ཐམས་ཅད་གནང་བར་གྲགས་ཤིང་། ཁྱད་པར་དུ་ཡང་གདུང་བརྒྱུད་གཞན་ལ་མེད་པའི་འཕགས་པའི་དབུ་ཞྭ། ཤེལ་དམ་གླིང་དྲུག་མ།
ཏི་ཤྲཱི་ཀུན་བློའི་ཤེལ་དམ། འགྲོ་མགོན་ཕྱག་ནའི་གསེར་དམ་འཁོར་དང་བཅས་པ་ཐམས་ཅད་བདག་ཉིད་ཆེན་པོ་འདི་ལ་ཡོད་པར་བཤད་ཅིང་། གཞན་ཡང་བླ་མ་འདི་ནི་འཇིག་རྟེན་གྱི་བྱ་བ་ལ་ཐུགས་མི་འཇུག་པར་ཐུགས་དམ་ཁོ་ན་ལ་ཐུགས་གཞོལ་བ་དང་། ཁྱད་པར་སྦྱོར་བ་ཡན་ལག་དྲུག་པ་ལ་མངའ་བརྙེས་པས་སྤོས་ཞལ་ལ་ཕྱག་ཕྲེང་གི་རྗེས་དོད་པ་ལ་སོགས་པ་གྲུབ་པའི་རྟགས་མང་དུ་བསྟན་ཅིང་། གཞན་ཕན་དང་ཐུགས་དམ་ལ་རྩེ་གཅིག་པའི་སེམས་དཔའ་ཆེན་པོར་བཞུགས་པའི་ངང་ནས་དགུང་ལོ་བདུན་ཅུ་པ་ས་ཕོ་སྤྲེའུའི་ལོ་ཧོར་ཟླ་གསུམ་པའི་ཚེས་བརྒྱད་ལ་མེ་ཏོག་གི་ཆར་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ་གཡས་རུ་སྲིན་པོ་རིའི་རྣམ་རྒྱལ་སྒང་གི་གཟིམས་ཁང་དམར་མོར་སྐུ་མྱ་ངན་ལས་འདའ་བའི་ཚུལ་བསྟན་ཏོ། ། དེ་ལྟར་དབང་གྲགས་པ་རྒྱལ་མཚན་གྱིས་བཙུན་མོ་གཉིས་ཁབ་ཏུ་བཞེས་པ་ལ་སྲས་སྐུ་མཆེད་གསུམ་འཁྲུངས་ཤིང་། ཡང་སྟག་ཚང་གདུང་རབས་ལས་བཙུན་མོ་གཉིས་པ་མ་གཅིག་སྲས་འདྲེན་ལ་ལྕམ་སྲིང་གཉིས་དང་། ཐོ་ཇི་དཔོན་མོ་བྱ་བའི་བཙུན་མོ་གཅིག་བཞེས་པ་ལ་བྱང་སེམས་བསོད་ནམས་རྒྱལ་མོ་བྱ་བ་འཁྲུངས་པས། དབང་གྲགས་པ་རྒྱལ་མཚན་ལ་བཙུན་མོ་གསུམ་བྱུང་བ་དང་སྲས་ལྕམ་སྲིང་འཁྲུངས་པར་ཡང་བཤད་དོ། ། གང་ལྟར་ཡང་དབང་གྲགས་པ་རྒྱལ་མཚན་གྱི་སྲས་དབང་རྣམ་སྲས་རྒྱལ་མཚན་དུ་གྲགས་པ་དེས་བཙུན་མོ་གཉིས་ཁབ་ཏུ་བཞེས་པ་ལ་སྲས་ལྕམ་སྲིང་བདུན་འཁྲུངས་ཏེ།
བཙུན་མོ་དང་པོ་རྟ་ནག་བ་གྲུ་གུ་མ་བྱ་བ་ལ་སློབ་དཔོན་ཆེན་པོ་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བ་འཁྲུངས་ཤིང་། བླ་མ་ཆེན་པོ་འདི་ནི་ཐུགས་རབ་ཤིན་ཏུ་ཆེ་བ་དང་། གཞོན་ནུ་ཉིད་ནས་དམ་ཆོས་ལ་མཁས་པར་སྦྱངས། ཁྱད་པར་རིག་གནས་ལྔའི་ནང་ནས་ཚད་མ་རིག་པའི་གཞུང་ལུགས་ལ་གསན་སྦྱོང་རྒྱ་ཆེན་པོ་མཛད་པས་མཁས་པར་མཁྱེན་ནས། བོ་དོང་ཨེར་ཆོས་རྗེ་བླ་མ་དམ་པའི་གདན་ས་ལ་ཕེབས་ཏེ། ཚོགས་ཆོས་སུ་རྒྱས་པའི་བསྟན་བཅོས་ཚད་མ་རྣམ་འགྲེལ་གསུངས་ཤིང་། གཞན་ཡང་རྟ་ནག་ཕྱོགས་སུ་ཡང་འགྲོ་དོན་དཔག་མེད་མཛད། བྱིན་རླབས་ཀྱི་ནུས་པ་ཤིན་ཏུ་ཆེ་བ་ཐུགས་དམ་ལ་བརྩོན་པའི་རིང་ནས་གདན་ས་ཆེན་པོའི་བླ་བྲང་རིན་ཆེན་སྒང་དུ་ཞི་བར་གཤེགས། བདག་ཉིད་ཆེན་པོ་འདིའི་གཅུང་ནི་དབང་ནམ་མཁའ་ལེགས་པའི་རྒྱལ་མཚན་ཞེས་བྱ་བ་གཞོན་ནུའི་དུས་སུ་ར་ཁྱི་ཕག་ཏུ་གྲགས་པ་དེ་ཉིད་དེ། འདི་ནི་དབང་རྣམ་སྲས་རྒྱལ་མཚན་གྱི་བཙུན་མོ་གཉིས་པ་མ་གཅིག་ཡ་འབྲོག་མ་བསོད་ནམས་འབུམ་བྱ་བ་ལ།
ཡབ་དགུང་ལོ་བཞི་བཅུ་པ་ས་མོ་ཡོས་ཀྱི་ལོར་འཁྲུངས་ཏེ། བདག་ཉིད་ཆེན་པོ་འདི་ནི་སྐྱེས་སྟོབས་ཀྱི་ཐུགས་རབ་ཕུན་སུམ་ཚོགས་པ་དང་ལྡན་ཞིང་། གཞོན་ནུ་ནས་བརྟག་པ་གཉིས་པ་སོགས་ལ་གསན་སྦྱོང་མཐར་ཕྱིན་མཛད་དེ་མཁས་གྲུབ་ཀྱི་བླ་མ་མང་དུ་བསྟེན། ཁྱད་པར་སྟག་ཚང་ལོ་ཙཱ་བ་ཤེས་རབ་རིན་ཆེན་གྱི་བསྙེན་རྫོགས་ཀྱི་མཁན་པོར་གྱུར་པ་འབྲོམ་སྟོན་སེང་གེའི་མཚན་ཅན་ལ་མོས་གུས་རྩེ་གཅིག་པ་མཛད། དགུང་ལོ་བཅུ་དྲུག་པའི་དུས་འབད་རྩོལ་གང་ཡང་མ་དགོས་པར་ཐེག་ཆེན་ཆོས་རྗེའི་སྐུ་རིང་ལ་གོང་མ་ཏ་མིང་རྒྱལ་པོས་ཏུ་ཀྱ་ཧོ་ཝང་གི་མཚན་དང་། གསེར་དམ་འཇའ་ས་བོད་ལ་ཤེས་སུ་བཅུག་པའི་ལུང་བཟང་པོ་གནང་སྦྱིན་རྒྱ་ཆེན་པོ་དང་བཅས་པ་དང་། གཞན་ཡང་བརྒྱ་འབུལ་ཡོད་རེས་ཀྱི་འཇའ་ས་གནང་སྦྱིན་དང་བཅས་པ་བྱུང་བར་གྲགས། རྫོང་ལྷ་རྩེ་མངའ་ཞབས་དང་བཅས་པ་སོགས་མཆོད་གཞིས་ཀྱང་ཤིན་ཏུ་སྟོབས་ཆེ་ཞིང་། ཡ་འབྲོག་ཧིམ་ཏུ་ཆེན་པོ། རིན་སྤུངས་ནས་ནང་སོ་ནོར་བུ་བཟང་པོ་སོགས་སྟོབས་ལྡན་མང་པོས་བདག་ཉིད་ཆེན་པོ་འདིའི་ཞབས་པད་སྤྱི་བོའི་གཙུག་ཏུ་བླང་སྟེ།
བསྙེན་བཀུར་ཞབས་ཏོག་ཕུན་སུམ་ཚོགས་པ་བསྒྲུབ་པ་ན། དེ་རྣམས་སྨིན་ཅིང་གྲོལ་བའི་ལམ་ལ་བཀོད་པ་སོགས་མཛད་པ་རྒྱ་ཆེན་པོ་ཞིག་མཛད་ནས། དགུང་ལོ་ཞེ་དྲུག་པ་ཤིང་ཕོ་བྱི་བའི་ལོ་ཧོར་ཟླ་དང་པོའི་ཉེར་གཉིས་ཀྱི་ཚེ་རྣམ་རྒྱལ་རྩེར་ངོ་མཚར་བའི་ལྟས་དུ་མ་དང་བཅས་ཞི་བར་གཤེགས་པའི་ཚུལ་བསྟན་ཅིང་། བླ་མ་འདི་ལ་སྐུའི་སྲིང་མོ་ལྔ་བྱུང་བའི་དང་པོ་ནི། ཡ་འབྲོག་དུ་ཡར་བྱ་བ་ལ་ཁབ་ཏུ་གནང་། གཉིས་པ་སློབ་དཔོན་མ་ཁྱེད་འདྲེན་ཞེས་པ་ངམ་རིང་དུ་སི་ཏུ་རྣམ་རྒྱལ་བ་ལ་གནང་བར་གྲགས་ལ། གསུམ་པ་ནི་སློབ་དཔོན་མ་ཀུན་དགའ་འབུམ་བྱ་བ། བཞི་པ་ནི་སློབ་དཔོན་མ་ལྷ་རིན་དང་། ལྔ་པ་སློབ་དཔོན་མ་ནམ་མཁའ་འབུམ་ཞེས་བྱ་བ་རྣམས་ཏེ། དེ་དག་ནི་དབང་རྣམ་སྲས་རྒྱལ་མཚན་གྱི་སྲས་ལྕམ་སྲིང་བདུན་པོ་རྣམས་སོ། །
དེ་ལྟར་བདུན་གྱི་ནང་ནས་དབང་ནམ་མཁའ་ལེགས་པའི་རྒྱལ་མཚན་ཞེས་བྱ་བ་དེས་བཙུན་མོ་གཉིས་ཁབ་ཏུ་བཞེས་པ་ལ་སྲས་ལྕམ་སྲིང་བརྒྱད་འཁྲུངས་ཏེ། དེ་ཡང་བཙུན་མོ་དང་པོ་ཡ་འབྲོག་པ་དཔལ་ཆེན་བྱ་བ་ལ་ལྕམ་གཉིས་འཁྲུངས་པའི་ཆེ་བ་ཡང་འབྲོག་སྟག་ལུང་པ་ལ་ཁབ་ཏུ་གནང་། ཆུང་བ་རྒྱལ་མཁར་རྩེར་གནང་བས་ཆབ་སྲིད་ཕུན་སུམ་ཚོགས་པར་བྱུང་བར་གྲགས་ཤིང་། བཙུན་མོ་གཉིས་པ་མི་ཉག་མ་སེ་ཧེ་རུ་ཀ་བྱ་བའི་ཚ་མོ་མ་གཅིག་བཙུན་མ་སྐྱིད་བྱ་བ་ལ། སྲས་དབང་ནམ་མཁའ་རྒྱལ་མཚན་དཔལ་བཟང་པོ་དང་། ལྕམ་མོ་སློབ་དཔོན་མ་ཆོས་སྐྱོང་བུ་འདྲེན་ལ་སོགས་པ་སྲས་མོ་ལྔ་སྟེ་ལྕམ་སྲིང་དྲུག་བྱུང་བའི་ནང་གི་སྲས་དབང་ནམ་མཁའ་རྒྱལ་མཚན་དཔལ་བཟང་པོ་ནི། ཡབ་དགུང་ལོ་སོ་བདུན་པ་ཤིང་མོ་ཡོས་ལོ་འཁྲུངས་ཏེ། འདི་ནི་སྐུ་ལྷའི་ཆ་བྱད། གསུང་ཀ་ལ་པིང་ཀ་ལྟར་ཤིན་ཏུ་སྙན་པ་དང་། ཐུགས་ཉི་མའི་འོད་ལྟར་རབ་ཏུ་གསལ་བས་ཆོས་འཇིག་རྟེན་གང་ལ་ཡང་མཁྱེན་པ་རྒྱས་ཤིང་།
སྐུ་ནི་སྒྱུ་རྩལ་མཐའ་དག་ལ་ཐོགས་པ་མི་མངའ་བ་ཞིག་ཡིན་པར་གྲགས་པ་དང་། གཞན་ཡང་བདག་ཉིད་ཆེན་པོ་འདིའི་ངོ་མཚར་བའི་རྣམ་པར་ཐར་པ་ནི། དགུང་ལོ་བདུན་བཞེས་པ་ནས་རྩ་བའི་རྒྱུད་བརྟག་པ་གཉིས་པ་འཛིན་པའི་དབུ་བཙུགས་པའི་སྔ་དྲོ་མེ་ཏོག་གི་ཆར་ཆེན་པོ་བབས་ཤིང་། དེ་ནས་བཟུང་རྒྱུད་དེ་ཉིད་སོགས་གཞུང་ལུགས་དུ་མ་ལ་གསན་སྦྱོང་རྒྱ་ཆེན་པོ་མཛད་དེ། དགུང་ལོ་བཅོ་ལྔ་པའི་དུས་གདན་ས་ཆེན་པོར་བཤད་པ་མཛད་པས། བདག་ཆེན་ཤར་པས་ཐོག་དྲངས་ས་སྐྱ་པ་ཐམས་ཅད་ཀྱི་གཙུག་གི་རྒྱན་དུ་ཁུར་ཏེ་ཤིན་ཏུ་ངོ་མཚར་དུ་འཛིན་པ་བྱུང་བར་གྲགས་ཤིང་། ཁྱད་པར་བླ་མ་ལ་སྲི་ཞུ་ཆེ་བས་སྐུ་གཞོན་ནུ་ཐུགས་ཀྱིས་མི་དྲན་པའི་དུས་སུ་ཡང་བླ་མའི་སྐུ་འདྲ་བཞེངས་ནས་གསོལ་བ་འདེབས་པ་དང་། བླ་མའི་གཟིམས་མལ་གྱི་འོག་ཏུ་དབུ་བཙུགས་ནས་བྱིན་རླབས་ཞུ་བ་དང་། ན་བཟའ་དབུ་ཐོག་ཏུ་འཁུར་བ་དང་། རྒྱང་རིང་པོར་བསུ་བསྐྱེལ་མཛད་པ་ལ་སོགས་པ་གུས་པའི་སྤྱོད་ལམ་མང་དུ་མཛད་པར་བཤད་ལ།
དགེ་འདུན་ལ་ཡང་ཐུགས་ཤིན་ཏུ་དད་པའི་སྟོབས་ཀྱིས་དགེ་འདུན་སྡེ་ལོང་གི་ཕྱག་དང་ལྡང་བ་མི་བཞེས་ཤིང་། དགེ་འདུན་འདུས་པའི་ཡར་ཁྱུར་ཕེབས་ནས་གུས་པའི་ཕྱག་མཛད་པ་དང་། རྗེ་རང་ཉིད་ཀྱི་གསོལ་ཇ་བསྐོལ་བའི་འཕྲོས་ནས་མང་ཇ་ཕོངས་མེད་དུ་ཞུ་བ་དང་། གཞན་ཡང་མི་ཕལ་པས་བསྒྲུབ་པར་མི་ནུས་པའི་ཆེ་འགྱིང་བཅག་པའི་སྤྱོད་ལམ་མང་དུ་མཛད་ཅེས་ཐོས་ལ། དེའི་སྟོབས་ཀྱིས་སྔར་བརྩིག་དབང་ཡེ་མ་བྱུང་བའི་ལྷུན་པོ་རྩེའི་རྫོང་རོ་ཡང་བདག་ཉིད་ཆེན་པོ་འདིས་བསླངས་ཤིང་། གཞན་ཡང་བླ་མ་འདི་ལ་རྒྱ་ཡུལ་དུ་རྒྱལ་བློན་ཀུན་རྣ་ཐོས་བདེ་མོ་མེད་སྐབས་ཀྱང་། རྒྱལ་པོ་ཆེན་པོས་སྔར་ཡབ་ལ་ཇི་ལྟར་གནང་བ་བཞིན་གྱི་དབང་གི་མཚན་དང་། ལས་ཁ། ལུང་བཟང་པོ་དང་། གསེར་ཆས་ཁྱད་འཕགས།
དབང་གི་སྐྱ་ཆས་ཚང་མ་འབུལ་བ་སྟོབས་ཆེ་བ་དང་བཅས་པ་ཉེས་མེད་དུ་ཕྱག་ཏུ་འབྱོར་བ་དང་། མདོར་ན་དམ་པ་དེ་ཉིད་སྐུ་ཚེ་རིང་ན་བསྟན་པའི་ཞབས་ཏོག་དང་། འགྲོ་བ་མང་པོའི་དོན་རྒྱ་ཆེན་པོ་མཛད་པའི་ཐུགས་བཞེད་དང་ལྡན་པ་ཞིག་ཡིན་ནའང་སྙིགས་མའི་སེམས་ཅན་གྱི་བསོད་ནམས་ཀྱི་ཁྱོན་དུ་མ་ཤོང་པར། དགུང་ལོ་ཉི་ཤུར་ཕེབས་ཙམ་ཆུ་མོ་ལུག་གི་ལོ་ཧོར་ཟླ་དང་པོའི་ཚེས་བཅུ་གཉིས་ཀྱི་ནུབ་མོ་བླ་མའི་ཕྱོགས་སུ་དབུ་བསྒྱུར་བ་ལ་སོགས་པ་མོས་གུས་རྩེ་གཅིག་པའི་ངང་ནས་ཕོ་བྲང་ཆེན་པོ་ལྷུན་པོ་རྩེར་སྐུ་ཞི་བར་གཤེགས་པའི་ཚུལ་བསྟན་ཏོ། ། དེ་ལྟར་དབང་ནམ་མཁའ་ལེགས་པས་བཙུན་མོ་གཉིས་ཁབ་ཏུ་བཞེས་པ་ལ་ལྕམ་མོ་བདུན་དང་སྲས་དབང་ནམ་མཁའ་རྒྱལ་མཚན་དཔལ་བཟང་པོ་འདི་ཉིད་དེ་བརྒྱད་བྱོན་པར་སྟག་ཚང་བའི་གདུང་རབས་ལས་འབྱུང་བ་ཡིན་ལ། གཙང་བྱམས་པས་མཛད་པའི་གདུང་རབས་ལས། དབང་ནམ་མཁའ་ལེགས་པས་བཙུན་མོ་གཅིག་ཁབ་ཏུ་བཞེས་ཞེས་དང་། དེ་ལ་སྲས་གཅིག་འཁྲུངས་པ་ཞེས་སོགས་གསུངས་ནས། དབང་ནམ་མཁའ་ལེགས་པས་བཙུན་མོ་གཅིག་ལས་མ་བཞེས་པར་བཤད་པ་དང་། བཙུན་མོ་དེ་ལ་སྲས་དབང་ནམ་མཁའ་རྒྱལ་མཚན་མ་གཏོགས་ལྕམ་རྣམས་བྱུང་བར་མ་བཤད་ཀྱང་།
འདིར་ནི་སྟག་ཚང་བ་ལྟར་བཀོད་པ་ཡིན་ནོ། ། དེ་ལྟ་བུའི་དབང་ནམ་མཁའ་རྒྱལ་མཚན་དཔལ་བཟང་པོ་ཞེས་གྲགས་པ་དེས་བཙུན་མོ་གསུམ་ཁབ་ཏུ་བཞེས་པ་ལས། ཤངས་མཐོང་སྨོན་པ་མ་གཅིག་བགྲེས་གཞོན་གཉིས་ཀྱི། བགྲེས་པ་ལ་སྲས་མོ་གཅིག་དང་། ཆུང་བ་མ་གཅིག་རྒྱལ་མོ་བྱ་བ་ལ། སྲས་ནམ་མཁའ་རིན་ཆེན་རྒྱལ་མཚན་དཔལ་བཟང་པོ་ཞེས་བྱ་བ། ཡབ་དགུང་ལོ་བཅུ་དགུ་པ་ཆུ་མོ་བྱའི་ལོ་ལྟས་བཟང་པོ་དང་བཅས་སྐུ་བལྟམས་ཏེ། སྐྱེས་སྟོབས་ཀྱི་མཁྱེན་རབ་དང་སྦྱོར་བྱུང་གི་བརྩོན་འགྲུས་གཉིས་ཀ་ཕུན་སུམ་ཚོགས་པས། གཞོན་ནུ་ཉིད་ནས་ཀྱེ་རྡོར་དང་རྡོ་རྗེ་ཕུར་པའི་ཐུགས་དམ། སྔགས་རིང་མང་པོའི་བཟླས་བརྗོད་སོགས་ལ་ཤིན་ཏུ་བརྩོན་ཞིང་།
རྩ་བའི་རྒྱུད་བརྟག་པ་གཉིས་པ་ལ་གསན་སྦྱོང་ཕུལ་དུ་ཕྱིན་པ་མཛད་དེ། བྱིས་པའི་སྤྱོད་པ་ཅུང་ཟད་ཀྱང་མི་མངའ་བར། དགུང་ལོ་བཅོ་ལྔའི་དུས་སུ་གཅུང་ནམ་མཁའ་བཀྲ་ཤིས་རྒྱལ་མཚན་དང་སྐུ་མཆེད་ལྷན་ཅིག་ཏུ་གདན་ས་ཆེན་པོར་ཉི་མ་སུམ་སྦྲེལ་དུ་བཤད་པ་རྒྱས་པ་དགའ་སྟོན་རྒྱ་ཆེན་པོ་དང་བཅས་པ་མཛད་པས། གདན་སའི་སྐྱེ་བོ་ཐམས་ཅད་ཡི་རངས་ཏེ་གདུང་བརྒྱུད་ཀྱིས་ཆོས་གསུངས་པ་ལ་འདི་ལས་ལྷག་པ་དུས་ཕྱིས་ཀྱི་རྒན་རྣམས་ཀྱིས་ཀྱང་མི་དྲན་ཟེར་བ་ལ་སོགས་པ་ངོ་མཚར་མཆོག་ཏུ་འཛིན་པ་བྱུང་བར་གྲགས་པ་ཡིན་ལ། བདག་ཉིད་ཆེན་པོ་འདིས་གཅུང་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བ་ནི། དབང་ནམ་མཁའ་རྒྱལ་མཚན་དཔལ་བཟང་པོའི་བཙུན་མོ་གསུམ་པ་རྣམ་རྒྱལ་གླིང་པ་དཔལ་འབྱོར་བཟང་མོ་ལ། ཡབ་དགུང་ལོ་ཉེར་བཞི་པ་ས་ཕོ་སྟག་གི་ལོ་འཁྲུངས་ཏེ། འཁྲུངས་མ་ཐག་ནས་བྱིས་པའི་སྤྱོད་པ་ཐམས་ཅད་དང་བྲལ་ཞིང་ཐུགས་ལ་ཁྲོ་བ་སྐད་ཅིག་ཙམ་ཡང་མི་མངའ་བའི་བྱང་ཆུབ་སེམས་དཔའ་ཆེན་པོ་ཞིག་ཡིན་པར་བཤད་ཅིང་། བདག་ཉིད་ཆེན་པོ་འདིས་བཙུན་མོ་གཅིག་ཁབ་ཏུ་བཞེས་པ་ནི། དམའ་ཟེ་བཟའ་མ་གཅིག་ཧོར་མོ་ཚེ་བརྟན་ཞེས་བྱ་བ་སྟེ།
འདི་ལ་སྲས་སྐུ་མཆེད་བཞི་བྱུང་བའི་ནང་ནས་གཅེན་བདག་ཉིད་ཆེན་པོ་ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བ་ནི། ཇི་སྐད་དུ། དང་པོར་ཟབ་གསལ་གཉིས་མེད་འཇམ་པའི་དབྱངས། བར་དུ་རིགས་ལྡན་འཇམ་དཔལ་གྲགས་པའི་ཞབས། ། མཐའ་མར་གནས་ལྔ་རིགས་པ་ས་སྐྱ་པ། ། བདག་ཉིད་ཆེན་པོའི་སྔོན་གྱི་སྐྱེས་རབས་ཡིན། ། ཞེས་པ་ལྟར་དང་པོ་བདེ་བར་གཤེགས་པ་ཐམས་ཅད་ཀྱི་མཁྱེན་རབ་ཐམས་ཅད་གཅིག་ཏུ་བསྡུས་པའི་ངོ་བོ་འཕགས་པ་འཇམ་དཔལ། བར་དུ་རིགས་ལྡན་གྱི་ས་སྐྱོང་ཆེན་པོ་མིའི་དབང་པོ་འཇམ་དཔལ་གྲགས་པ། ཐ་མར་གནས་ལྔ་རིག་པའི་པཎྜི་ཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བ་རྣམས་སུ་སྐུའི་རྣམ་འཕྲུལ་བརྒྱུད་མར་བཞེས་ནས། སླར་ཡང་གངས་རིའི་ཁྲོད་ཀྱི་གདུལ་བྱ་སྐལ་ལྡན་རྣམས་ཀྱི་སྨོན་ལམ་དང་ལེགས་བྱས་ཀྱིས་བསྐུལ་ནས།
དབུས་འགྱུར་གྱི་ཚལ་རྡོ་རྗེའི་གདན་ནས་བྱང་ཕྱོགས་སུ་དཔག་ཚད་བརྒྱ་ཙམ་བགྲོད་པའི་སའི་ཆ། ཡོན་ཏན་རིན་པོ་ཆེ་དུ་མའི་འབྱུང་ཁུངས། འཕགས་པའི་གང་ཟག་རྣམས་ཀྱི་བསྟི་གནས། འགྲན་ཟླ་མེད་པའི་མཁས་པ་རྒྱུན་མི་ཆད་པར་འབྱོན་པའི་མཚན་མ་དང་ལྡན་པའི་གཙང་གྲོམ་པ་ལ་སྟོད་དཔལ་ལྡན་ས་སྐྱ་ཞེས་གྲགས་པའི་དགོན་པ་ནས་དབང་པོའི་ཕྱོགས་སུ་ཧ་ཅང་མི་རིང་བ་ཞིག་བགྲོད་པའི་ནོར་འཛིན་གྱི་མཐིལ། ཕྱི་ནང་གི་དཔལ་འབྱོར་དུ་མ་འབྱུང་བའི་བསྟི་གནས་དཔལ་རྩེ་གདོང་གི་ཕུན་ཚོགས་གླིང་ཞེས་པའི་ཁང་བཟང་ཆེན་པོ་དེར། ཕུན་ཚོགས་གནས་དང་སྐྱོན་མེད་རིགས་བཟང་དང་། ། ཁ་ན་མ་ཐོ་མེད་པའི་ཡབ་དང་ཡུམ། ། སྐལ་བར་ལྡན་པའི་འཁོར་ཚོགས་ལ་དགོངས་ནས། ། ཟས་གཙང་སྲས་བཞིན་དགེ་མཚན་བཅས་ཏེ་བལྟམས། ། ཞེས་པ་ལྟར་ངོ་མཚར་བའི་ལྟས་དུ་མ་དང་བཅས་ལེགས་པར་འཁྲུངས་པ་ཡིན་ཏེ།
དེ་ཡང་བདག་ཉིད་ཆེན་པོ་འདིའི་ཡུམ་རྩེ་གདོང་བླ་བྲང་དུ་མི་ཕེབས་ཙམ་གྱི་ནུབ་ཅིག་མནལ་ལམ་དུ་རི་གཅིག་ལ་འཛེག་གིན་འདུག་པ་ན་མུན་པ་ཆེ་ནས་ལམ་མི་རྙེད་སྙམ་པ་ན། རུམ་ནས་ཉི་ཟླ་གཉིས་འཐོན་ནས་ཕྱོགས་ཐམས་ཅད་གསལ་བར་བྱས་པ་རྨིས་ཤིང་། ཡུམ་གྱི་ལྷུམས་སུ་ཞུགས་པའི་ཚེ་རྩེ་གདོང་གི་བྱང་ཕྱོགས་ན་རྗེ་བཙུན་ས་སྐྱ་པའི་བླ་མཚོ་ཡིན་པའི་མཚོ་ཞིག་ཡོད་པ་དེ་ཆེར་རྒྱས་པ་དང་། གཤིན་རྗེ་གཤེད་ཀྱི་རྣལ་འབྱོར་པ་འབྲོམ་སྟོན་ཡེ་ཤེས་རྒྱལ་མཚན་གྱི་མནལ་ལམ་དུ། རྩེ་གདོང་བླ་བྲང་པའི་གསོལ་ཞིང་ཆེན་མོ་ལ་ཡབ་གུང་ན་བཞུགས་ནས་ས་བོན་འདེབས་ཤིང་། སྐྱེ་བོ་གཞན་དུ་མ་དང་བཅས་པས་ཕུན་སུམ་ཚོགས་པའི་བཀྲ་ཤིས་བྱེད་པ་དང་། རྨིས་ལྟས་པ་གཞན་འགའ་ཞིག་གི་རྨི་ལམ་དུ་བླ་བྲང་ལ་ས་དཀར་གསོལ་བ་དང་། སྟེང་ན་དར་འཕྱར་བ་དང་། ཉི་ཟླ་ཤར་བ་ལ་སོགས་པ་བྱུང་ཞིང་། ཁྱད་པར་དུ་ཡུམ་ལ་རྨི་ལྟས་བཟང་པོ་དུ་མ་དང་།
ཉིན་བར་གྱི་ཚེ་ཡང་ཤེས་པ་གསལ་ཞིང་བདེ་བས་བརྒྱན་པ་དང་། ལུས་ལྡང་བ་ཡང་ཞིང་ཟོ་མདོག་བདེ་བ་ལ་སོགས་པའི་རྟགས་ཁྱད་པར་ཅན་དུ་མ་བྱུང་བར་གྲགས་ལ། དེ་ལྟར་ལྟས་དུ་མ་དང་བཅས་ཤིང་ཟླ་གྲངས་རྣམས་ཐིམ་པ་ན། ཤིང་མོ་སྤྲུལ་གྱི་ལོ་ཆུ་སྟོད་ཟླ་བའི་ཉེར་བརྒྱད་ཀྱི་ཉིན། བཀྲ་ཤིས་པའི་དགེ་མཚན་དུ་མ་དང་བཅས་ཏེ་བལྟམས་ཤིང་། དེའི་སྐབས་སུ་ཤར་མི་ཉག་གི་པཎྜི་ཏ་གྲགས་པ་རྡོ་རྗེ་བས་གཞོན་ནུ་གཟུགས་བཟང་ཞིང་མཛེས་ལ་བལྟ་ན་སྡུག་པ་དེས་ཞལ་གྱི་དཀྱིལ་འཁོར་གཟིགས་པ་ན། ཨ་རོཀྵ་དཔལ་ལྡན་ས་སྐྱ་པའི་བསྟན་པའི་རྩ་བ་ཟིན་ཨ་གསུངས་ཤིང་སྐུ་པང་དུ་བཞེས་ནས། རྒྱལ་བའི་ཐུགས་སྲས་སྔོན་སྦྱངས་དགེ་བ་ཡིས། ། ཡོན་ཏན་ཐམས་ཅད་འབད་མེད་ལྷུན་གྱིས་གྲུབ། ། ཆུང་ངུ་ཉིད་ནས་དམ་པའི་སྤྱོད་པ་མཛད། །
བུ་ཆུང་འཕགས་པའི་སྐུ་ལ་ཕྱག་འཚལ་ལོ། ། ཞེས་བསྟོད་ཅིང་། མཚན་རྡོ་རྗེ་རྒྱ་སོགས་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བར་གསོལ་ཏེ། དེ་ནས་པཎྜི་ཏ་དེའི་དྲུང་དུ་དམ་པའི་ཆོས་ཀྱང་མང་དུ་གསན་པར་མཛད་ཅེས་ཐོས་ལ། དེ་དག་གི་སྐབས་སུ་བླ་མ་ལེགས་པ་བཟང་པོ་པ་བྱས་བས་ཡོན་ཏན་ཐམས་ཅད་ཀྱི་ཕྱི་མོ་འབྲི་ཀློག་ཕུལ་བ་ན། བརྡ་བསྟན་པ་ཙམ་གྱིས་འབྲི་ཀློག་གཉིས་ཀ་ཐོག་མེད་དུ་མཁྱེན་ཅིང་ཡི་གེའི་རིགས་ཀྱང་བོད་ཡིག་མི་ཐེ་བའི་རྒྱ་གར་བའི་ཡི་གེ་རིགས་དྲུག་ཙམ་དང་། མཁའ་འགྲོའི་ཡི་གེ་དང་། ཧོར་ཡིག་གསར་ལ་སོགས་པ་ཡི་གེ་རིགས་མང་པོ་གཟིགས་པ་ཙམ་གྱིས་དགོངས་ཏེ། མདོར་ན་འདྲི་བ་དང་ཀློག་པའི་ཚུལ་ཐམས་ཅད་ལ་མཁྱེན་རབ་ཕུལ་དུ་བྱུང་བས་སྐྱེ་བོ་ཐམས་ཅད་ངོ་མཚར་བའི་གནས་སུ་གྱུར་པ་ཡིན་ནོ། དེ་ནས་དགུང་ལོ་དྲུག་བཞེས་པ་ན།
བདག་ཆེན་རྒྱ་དཀར་ཤེས་རབ་རྒྱལ་མཚན་གྱི་དྲུང་དུ་དགེས་པ་རྡོ་རྗེའི་དབང་། རྡོ་རྗེ་ཕུར་པའི་དབང་དྲག་པོ་སྒྲོལ་བའི་རྗེས་གནང་སོགས་དབང་རྗེས་གནང་མང་དུ་གསན་ཅིང་། སྐུ་གཞོན་ནུའི་སྐབས་དེར་ནམ་མཁའ་ལ་པཎྜི་ཏ་སྔོ་བསང་མ་པོད་རལ་ཐོགས་པ་སེང་གེ་ལ་ཆིབས་པ་ཅིག་གཟིགས་ནས། འཇམ་དབྱངས་ཡ་གི་ན་ཞེས་གསུང་བ་ཡང་བྱུང་བར་གྲགས་ཏེ། དེ་ནི་བདག་ཉིད་ཆེན་པོ་ས་པཎྜི་ཏ་ཉིད་མངོན་སུམ་དུ་གཟིགས་པ་སྟེ། དེ་ལ་སོགས་པ་མདོར་ན་བདག་ཉིད་ཆེན་པོ་འདི་ནི་གཞོན་ནུའི་དུས་ཉིད་ནས་ཡོན་ཏན་གྱི་ཚོགས་དུ་མ་ལ་མངའ་མཛད་པ་ཞིག་སྟེ། ཇི་སྐད་དུ། སྐུ་ནི་མཛེས་ཤིང་ཡིད་འོང་མཐོང་ན་དགའ། ། གསུང་ནི་འཇམ་ཞིང་སྙན་ལ་འཕྲོད་པར་སྨྲ། ། ཐུགས་ནི་ཆོས་ཀྱི་བག་ཆགས་བཟང་པོས་བགོས། །
གཞོན་ནུར་གྱུར་ཀྱང་བྱིས་པའི་སྤྱོད་ལས་འདས། ། དེ་ཚེ་ངེས་པའི་དོན་དུ་འཇམ་དབྱངས་ཉིད། ། གདུལ་བྱའི་སྣང་ངོར་ས་སྐྱ་པཎ་ཆེན་ཞེས། ། སྙན་གྲགས་ཀུན་གྱི་གཙུག་ལ་ལེན་པ་དེས། ། རང་སྣང་ཡེ་ཤེས་ཚུལ་དུ་གསལ་བ་གཟིགས། ། ཞེས་གསུངས་པ་ལྟར་རོ། ། དེ་ནས་བདག་ཉིད་ཆེན་པོ་འདིས་རབ་ཏུ་བྱུང་ནས་བསྟན་པའི་བྱ་བ་ཇི་ལྟར་མཛད་པའི་ཚུལ་ནི། ཇི་སྐད་དུ། མགོན་ཁྱོད་སྲིད་པའི་འཆིང་བས་མ་གོས་ཤིང་། ། འཁོར་བའི་ཕུན་ཚོགས་སྙིང་པོ་མེད་གཟིགས་ཀྱང་། །
མཆོག་གི་སྤྱོད་པས་འགྲོ་རྣམས་རྗེས་གཟུང་ཕྱིར། ། ཁྱིམ་གྱི་འཆིང་བ་དུག་ཅན་ཟས་བཞིན་སྤངས། ། སླར་ཡང་ཨེ་ཝཾ་ཆོས་ཀྱི་འཇུག་ངོགས་ཆེར། ། བློ་གསལ་ཆུ་བྱ་མང་པོས་མདུན་བསུས་ཏེ། ། མཁན་སློབ་ངང་པའི་དེད་དཔོན་བཀའ་དྲིན་ལས། ། བསླབ་གསུམ་འོ་མའི་རྒྱ་མཚོར་རིམ་གྱིས་ཞུགས། ། ཞེས་པ་ལྟར་ཏེ། དེ་ཡང་བདག་ཉིད་ཆེན་པོ་འདི་དགུང་ལོ་བཅུ་གཅིག་བཞེས་པ་ཤིང་མོ་ཡོས་བུའི་ལོ་སྨིན་དྲུག་ཟླ་བའི་དཀར་ཕྱོགས་ལ། མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་པའི་དྲུང་དུ་བསྟན་པའི་རྩ་བ་དགེ་བསྙེན་གྱི་སྡོམ་པ་རྣམ་པར་དག་པས་ཐུགས་རྒྱུད་བལྟམས་ཤིང་རབ་ཏུ་བྱུང་བའི་བརྟུལ་ཞུགས་ལ་གནས་པར་མཛད། གཞན་ཡང་མཁན་ཆེན་ཐམས་ཅད་མཁྱེན་པ་དེ་ལ་ཐུབ་པ་དགོངས་གསལ་གྱི་བཤད་བཀའ་སོགས་ཆོས་ཚུལ་དུ་མ་གསན་ཏེ།
དེ་ནས་ལོ་དེ་ཉིད་ཀྱི་རྒྱལ་གྱི་ཟླ་བ་ལ་ངོར་ཨེ་ཝཾ་ཆོས་ལྡན་དུ་ཕེབས་ཏེ། ཟླ་བ་དེ་ཁའི་ཡར་ཚེས་བཅུ་གཉིས་ཀྱི་ཚེ་རྗེ་བཙུན་རྡོ་རྗེ་འཆང་དཀོན་མཆོག་འཕེལ་བའི་དྲུང་དུ་མཁན་པོ་ཞུས། ཆོས་རྗེ་གློ་བོ་མཁན་ཆེན་པས་སློབ་དཔོན་མཛད་ནས་དགེ་ཚུལ་གྱི་སྡོམ་པ་རྣམ་པར་དག་པ་མནོས་ཤིང་། མཚན་ཡང་དོན་དང་མཐུན་པར་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བར་གསོལ་ཏེ། བསླབ་བྱའི་གནས་ཕྲ་ཞིང་ཕྲ་བ་ལ་ཡང་ཁ་ན་མ་ཐོ་བའི་དྲི་མས་མ་གོས་པའི་བཙུན་པའི་མཆོག་ཏུ་གྱུར་ཏོ། ། དེ་ནས་མེ་ཕོ་འབྲུག་ལོ་རྗེ་དེ་ཉིད་དགུང་ལོ་བཅུ་གཉིས་ལ་ཉེ་བ་ཙམ་ན། མཁན་ཆེན་ཆོས་ཀྱི་རྗེ་དང་དཔོན་སློབ་ལྷན་ཅིག་ཏུ་དགེ་བའི་བཤེས་གཉེན་སྡེ་སྣོད་འཛིན་པ་དུ་མའི་འཁོར་དང་བཅས་ཏེ་གདན་ས་ཆེན་པོའི་ཕྱོགས་སུ་ཆིབས་ཀྱི་ཁ་ལོ་སྒྱུར་བར་མཛད་ནས་རིམ་གྱིས་ཕེབས་ཏེ། ལོ་གསར་གྱི་དཀར་ཕྱོགས་དགའ་བ་དང་པོའི་ཚེས་ལ་རྗེ་བཙུན་འཇམ་པའི་དབྱངས་ཀྱི་རྣམ་སྤྲུལ་ཆོས་རྗེ་ས་སྐྱ་པཎྜི་ཏ་ཆེན་པོའི་ཆོས་ཀྱི་ཁྲི་ག་ལ་བ་དེར། རྒྱལ་བའི་སྲས་ཀྱི་ལམ་པོ་ཆེ་ཐུབ་པའི་དགོངས་པ་གསལ་བ་ཞེས་བྱ་བའི་བསྟན་བཅོས་ཆེན་པོ་ཡོངས་སུ་རྫོགས་པ་ཉི་མ་གསུམ་གྱི་བར་དུ་ལེགས་པར་བཤད་པས། སྐྱེ་བོའི་ཚོགས་ཐམས་ཅད་ངོ་མཚར་ཞིང་སྐུ་ན་གཞོན་ནུ་འདི་ལྟ་བུ་ལ་སྐུ་གསུང་ཐུགས་ཀྱི་ཡོན་ཏན་རྨད་དུ་བྱུང་བ་འདི་འདྲ་བ་འབྱུང་བ་ནི་ངེས་པར་ཆོས་ཀྱི་རྗེ་ས་སྐྱ་པཎྜི་ཏ་ཉིད་སླར་ཡང་གདུལ་བྱའི་དོན་དུ་སྐུ་སྐྱེ་བ་བཞེས་པ་ཡིན་ཡང་དག་གོ་ཞེས་མཁས་པའི་སྐྱེ་བོ་རྣམས་ཀྱིས་མཆོག་ཏུ་བསྔགས་པའི་གནས་སུ་གྱུར་བ་ཞིག་གོ་ཞེས་གྲགས་ཏེ།
ཇི་སྐད་དུ། འཛིན་མའི་ཁྱོན་འདིར་འཇམ་དབྱངས་སྤྲུལ་པའི་སྐུ། ། རིམ་པར་བྱོན་པའི་དཔལ་ལྡན་ས་སྐྱ་ཞེས། ། གྲགས་པའི་རྔ་ཆེན་སྲིད་ན་གསལ་བ་དེར། ། བཅུ་གཉིས་བཞེས་ཚེ་བཤད་པའི་དགའ་སྟོན་བསྒྲུབ། ། སྐུ་ནི་འཁོར་ཚོགས་དབུས་ན་ཟླ་ལྟར་བརྗིད། ། གསུང་ནི་ཚངས་པའི་དབྱངས་ལྟར་དལ་དོད་སྙོམས། ། ཐུགས་ནི་ཤེས་བྱའི་གནས་ལ་གསལ་བར་འཇུག ། ཡོན་ཏན་སྐྱེ་བོ་ཀུན་གྱི་ཁ་ན་རྒྱུ། ། ཞེས་པ་ལྟར་རོ། །
དེ་ནས་དགུང་ལོ་བཅུ་བཞི་པ་ས་ཕོ་རྟའི་ལོ་གཞི་ཐོག་གི་གདན་ས་མཛད་ནས་བསྟན་པའི་བདག་པོར་མངའ་གསོལ་ཞིང་སླར་ཡང་རྩེ་གདོང་དུ་ཕེབས་ནས་རྭ་དཔོན་ཡོན་ཏན་འབྱུང་གནས་ལ་འདུལ་བ་མདོ་རྩ་བ་འདུལ་བ་མེ་ཏོག་ཕྲེང་བརྒྱུད། རྒྱལ་བའི་བསྟན་བཅོས་ཚད་མ་རྣམ་འགྲེལ་སྡེ་བདུན་མདོ་དང་བཅས་པའི་དགོངས་འགྲེལ་གྱི་བསྟན་བཅོས་རིགས་པའི་གཏེར། སྡོམ་པ་གསུམ་གྱི་རབ་ཏུ་དབྱེ་བ་སོགས་སྡེ་སྣོད་གཙོར་གྱུར་པའི་ཆོས་ཀྱི་རྣམ་གྲངས་འགའ་ཞིག་ལུང་རིགས་ཀྱི་མཐའ་དཔྱོད་དང་བཅས་ཏེ་ལེགས་པར་གསན་ཅིང་འབེལ་བའི་གཏམ་གྱི་སྒོ་ནས་ལེགས་པར་གཏན་ལ་ཕབ་སྟེ་སྨྲ་བའི་ཁྱུ་མཆོག་ཏུ་གྱུར་ལ། དེ་དུས་སྔ་དྲོ་ཇ་སྦྱོར་རེ་ཙམ་གྱི་བར་ལ་ཤོག་བུ་མདའ་ཚད་བདུན་ཙམ་རེ་ཟིན་པ་ཡང་བྱས་ཞེས་གསུངས་པ་དང་ཇི་སྙེད་ཐུགས་སུ་ཆུད་པ་ཐམས་ཅད་ཀྱང་བསྙེལ་བ་མེད་པའི་སྤོབས་པ་ཕུན་སུམ་ཚོགས་པ་མངའ་བ་སྟེ། བདག་ཉིད་ཆེན་པོ་རང་གི་གསུང་ལས། གསང་སྟོན་སློབ་དཔོན་ཡོན་ཏན་འབྱུང་གནས་ལ། ། འདུལ་བ་མདོ་རྩ་ཀ་རི་ཀ་ལ་སོགས། ། ཚད་མ་རྣམ་འགྲེལ་རིགས་གཏེར་སྡོམ་གསུམ་དང་། ། ཕ་རོལ་ཕྱིན་པའི་གཞུང་ལུགས་འགའ་ཞིག་མནོས། ། སྔགས་ཀྱི་སྡེབས་སོགས་ལག་ལེན་ཕྲན་ཚེགས་བསླབ། །
དེ་ལྟར་ཐོས་པའི་གཞུང་ལུགས་ཐམས་ཅད་ལ། ། བསམ་པས་སྒྲོ་འདོགས་ཆོད་ཅིང་བསྒོམས་ན་ཡང་། ། ཐེ་ཚོམ་མི་ཟ་ཡིད་ཆེས་ཅུང་ཟད་ཡོད། ། ཅེས་གསུངས་པས་སོ། ། དེ་ནས་ལུག་གི་ལོ་རྗེ་ཉིད་དགུང་ལོ་བཅོ་ལྔ་པའི་དུས་ཡོངས་འཛིན་དཀོན་མཆོག་འཕེལ་བའི་གསུང་གིས། རང་གཞན་གྱི་དོན་གཉིས་བསྒྲུབ་པའི་ཕྱིར་གསུང་བསྙེན་མཛད་དགོས་པའི་བཀའ་སྩལ་བ་ལ་བརྟེན། དགེས་པ་རྡོ་རྗེའི་དཀྱིལ་འཁོར་གྱི་བསྙེན་པ་སྦྱིན་སྲེག་དང་བཅས་པ། རྡོ་རྗེ་ཕུར་པའི་བསྙེན་པ། ནག་པོ་ཆེན་པོ་གུར་གྱི་མགོན་པོའི་བསྙེན་པ་རྣམས་མཐར་ཕྱིན་པ་མཛད་པས། དེ་དག་གི་སྐབས་སུ་ཀྱེ་རྡོར་དང་།
རྡོ་རྗེ་གཞོན་ནུ། གུར་མགོན་རྣམས་ཞལ་གཟིགས་པ་ལ་སོགས་པ་གྲུབ་པའི་མཚན་མ་མང་དུ་བྱུང་བར་གྲགས་ལ། དེ་ནས་ཡང་རྒྱལ་བའི་བསྟན་པ་ལ་ཞུགས་ལ་ཡོངས་སུ་རྫོགས་པ་ནི་དགེ་སློང་ཉིད་ཡིན་པར་དགོངས་ནས། དགུང་ལོ་ཉི་ཤུར་ཕེབས་པ་ཤིང་ཕོ་བྱི་བའི་ལོ་མཁན་པོ་སྔར་གྱི་དགེ་ཚུལ་མཛད་པ་པོ་དེ་ཉིད་དང་། ལས་ཀྱི་སློབ་དཔོན་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོ་དང་། གསང་སྟོན་རྭ་སྟོན་ཡོན་ཏན་འབྱུང་གནས་ཀྱིས་མཛད་དེ། དགེ་འདུན་བཅུ་ཕྲག་ཕྱེད་ཀྱི་དབུས་སུ་བསྙེན་པར་རྫོགས་པར་མཛད་ནས། འཕགས་པ་རྟ་ཐུལ་ལྟར་སྤྱོད་ལམ་ཤིན་ཏུ་དུལ་བ་དང་། ཀཱ་ཏཱ་ཡ་ནའི་བུ་ལྟར་བསླབ་བྱ་རྣམས་ལ་ཤིན་ཏུ་གུས་ཤིང་། འོད་སྲུང་བཞིན་དུ་སྦྱངས་པའི་ཡོན་ཏན་ཐམས་ཅད་དང་ལྡན་པ་སྟེ།
མདོར་ན་འདུལ་བ་འཛིན་པ་རྣམས་ཀྱི་གཙུག་གི་རྒྱན་དུ་གྱུར་པ་ཞིག་སྟེ། ཇི་སྐད་དུ། ཞི་དང་ཉེར་ཞིའི་མྱོས་བུམ་མཐོ་ལྡན་ཞིང་། ། ཀུན་ནས་དུལ་བའི་གསེར་གྱི་དྲ་བ་ཅན། ། ཐུབ་བསྟན་སྐྱེད་ཚལ་མཛེས་པའི་གཉིས་འཐུང་ཁྱོད། ། ཡོངས་རྫོགས་བསྟན་པའི་ཁུར་ཆེན་འདེགས་པར་བཟོད། ། སྤྱོད་ལམ་ཀུན་ནས་དུལ་བ་རྟ་ཐུལ་ཏེ། ། བསླབ་བྱར་གུས་པ་ཀཱ་ཏཱ་ཡ་ནའི་བུ། ། སྦྱངས་པའི་ཡོན་ཏན་ལྡན་པ་འོད་སྲུང་བཞིན། ། དྲི་ཞིམ་བལྟ་ན་སྡུག་ལ་འོད་ཆགས་འབར། །
ཞེས་གསུངས་པ་ལྟར་རོ། ། དེ་ལྟར་ངེས་ལེགས་ཀྱི་ལམ་ལ་གཅིག་ཏུ་གཞོལ་ཞིང་། ལྷག་པའི་ཚུལ་ཁྲིམས་ཀྱིས་ཐུགས་རྒྱུད་ཕྱུག་པར་མཛད་ནས། སླར་ཡང་རང་གཞན་རྣམ་གྲོལ་ཐོབ་པའི་ཐབས་ཀྱི་གཙོ་བོ་དམ་པའི་ཆོས་ཐོས་ནས་ཉམས་སུ་ལེན་པ་དང་། དེའི་ཡང་རྩ་བ་དྲི་མ་མེད་པའི་གསུང་རབ་ལ་ཐོས་པ་བྱ་བ་ཉིད་ཡིན་པར་དགོངས་ནས། ཡོངས་ཀྱི་དགེ་བའི་བཤེས་གཉེན་རྣམས་ལས་གསན་པ་རྒྱ་མཚོའི་ཕ་རོལ་དུ་སོན་པ་མཛད་པའི་ཚུལ་ནི། ཇི་སྐད་དུ། ཁྱོད་ནི་མཁྱེན་པའི་ལང་ཚོ་ཆེར་རྒྱས་ཀྱང་། ། བློ་གསལ་ཡོངས་ཀྱི་དཔྱད་བྱ་འདི་ཡིན་ཞེས། ། མང་དུ་གསན་པའི་སྙིམ་པ་རབ་བརྐྱངས་ཏེ། །
མཁས་མང་ཞལ་གྱི་བདུད་རྩི་དགེས་པར་གསོལ། ། ཞེས་པ་ལྟར། ཆོས་ཀྱི་རྗེ་ཡོངས་འཛིན་དཀོན་མཆོག་འཕེལ་བའི་དྲུང་དུ་དབུ་མ་ལུགས་ཀྱི་སེམས་བསྐྱེད། དབང་གི་སྔོན་འགྲོའི་སེམས་བསྐྱེད། དེ་གཉིས་ཀྱི་ཡིག་ཆའི་ལུང་དང་བཅས་པ། དགེས་པ་རྡོ་རྗེ་ཡབ་ཡུམ་གྱི་དབང་། གཤེད་དམར་ལྷ་ལྔའི་དབང་སོགས་དབང་གི་རྣམ་གྲངས་དུ་མ་དང་། གསུང་ངག་ལམ་འབྲས་ཀྱི་ཁྲིད་དང་། འདི་དང་འབྲེལ་བའི་བྱིན་རླབས་མཐའ་དག་དང་། རྒྱབ་བརྟེན་གྱི་ཡིག་ཆའི་ལུང་།
གཞན་ཡང་ཌོམྦི་པའི་ལྷན་ཅིག་སྐྱེས་གྲུབ་སོགས་ལམ་སྐོར་ཕྱི་མ་བརྒྱད་དུ་གྲགས་པ་མན་ངག་ཡིག་ཆ་ཕྲན་ཚེགས་དང་བཅས་པ། ཤཱནྟི་པའི་མདོ་རྒྱུད་བསྲེ་བ་སོགས་སྒོ་དྲུག་ཆོས་འབྲེལ་དུ་གྲགས་པ་རྣམས་དང་། གཙོ་ཆེའི་ཆོས་སྣ་སུམ་ཅུ་སོ་དགུ་པོ་སོགས་དགེས་པ་རྡོ་རྗེའི་ཆོས་སྐོར་མཐའ་ཡས་པ་ཞིག་དང་། ཡང་འཁོར་ལོ་བདེ་མཆོག་སྐོར་ལ། དཔལ་མངོན་པར་རྟོགས་པ་སོགས་ལཱུ་ཧི་པའི་སྨད་ལྔ། བདེ་མཆོག་ནག་པོ་པའི་སྒྲུབ་ཐབས་སོགས་ནག་པོ་གཞུང་དྲུག བདེ་མཆོག་ལུས་དཀྱིལ་སྒྲུབ་ཐབས་སོགས་དྲིལ་བུ་སྐོར་གསུམ་སྟེ་ལཱུ་ནག་དྲིལ་གསུམ་གྱི་ལུགས་ཀྱི་འཁོར་ལོ་བདེ་མཆོག་གི་ཆོས་སྐོར་ཕལ་མོ་ཆེ་དང་། གཞན་ཡང་སྒྲུབ་ཐབས་མདོ་བྱས། མདོ་བསྲེས། རྣམ་གཞག་རིམ་པ་སོགས་ཕ་རྒྱུད་གསང་བ་འདུས་པའི་སྐོར་མང་པོ་ཞིག་དང་།
ཐུན་མོང་བསྒྲུབས་པས་མཆོག་ཞར་ལ་འབྱུང་བ་དམར་པོ་སྐོར་གསུམ་གྱི་བྱིན་རླབས་མན་ངག་ལས་ཚོགས་དང་། དེ་དག་གི་ཡིག་ཆའི་ལུང་། རྗེ་བཙུན་གོང་མ་ལྔའི་བཀའ་འབུམ། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། ཀུན་མཁྱེན་བསོད་ནམས་སེངྒེ་རྣམས་ཀྱི་བཀའ་འབུམ། གཞན་ཡང་ཆོས་སྐྱོང་སྐོར་གྱི་རྗེས་གནང་སོགས་རྗེས་གནང་གི་རིགས་བསམ་གྱིས་མི་ཁྱབ་པ་དང་། ཁྱད་པར་བརྒྱུད་པ་དྲི་མ་མེད་པ་ལས་འོངས་པའི་སྡོམ་པ་གསུམ་གྱི་བཀའ་དྲིན་མནོས་པའི་བླ་མ་རྣམས་ཀྱི་ནང་ནས་ཀྱང་། འདི་ཉིད་ལ་རྩ་བའི་བླ་མ་མཆོག་ཏུ་འཛིན་པ་ཡིན་ཏེ། ཉིད་ཀྱི་གསུང་ལས་ཀྱང་།
ཁྱད་པར་རྡོ་རྗེ་འཆང་ཆེན་རཏྣའི་མཚན། སྙིགས་དུས་འགྲོ་བའི་འདྲེན་མཆོག་དམ་པ་ལས། ། སྡོམ་པ་གསུམ་གྱི་བཀའ་དྲིན་ཉེར་ནོས་པས། ། བཀའ་དྲིན་ཆེ་ཞིང་བླ་མའི་མཆོག་ཏུ་བཟུང་། ། ཞེས་གསུངས་པས་སོ། ། ཡང་བདག་ཉིད་ཆེན་པོ་འདིས་མཁན་ཆེན་བསོད་ནམས་ལྷུན་གྲུབ་ལས་དམ་པའི་ཆོས་གསན་པའི་ཚུལ་ནི། བདག་ཉིད་ཆེན་པོ་རང་གི་གསུང་ལས། མཁན་ཆེན་འཇམ་པའི་དབྱངས་ལས་ཆེས་ཟབ་པའི། ། ཀྱེ་རྡོར་རྒྱུད་གསུམ་གསང་མཐའ་གུར་མགོན་སོགས། ། ཐུན་མོང་མ་ཡིན་ཡིད་ཆེས་གནད་རྣམས་ཞུས། །
ཞེས་གསུངས་པ་ལྟར། བྱ་བ་སྤྱི་རྒྱུད་ནས་བཤད་པའི་རིགས་གསུམ་སྤྱི་དབང་། རྣམ་འཇོམས་མ་ཎི་བཛྲ་ལུགས་ཀྱི་དབང་སོགས་སྨིན་བྱེད་དབང་གི་རྣམ་གཞག་བཅུ་ཕྲག་གསུམ་དུ་ལྔ་ཕྲག་གཅིག་གིས་ལྷག་པ་རྣམས་དང་། དཔྱལ་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས་སོགས་བྱིན་རླབས་ཀྱི་རིགས་ལྔ་ཕྲག་གསུམ་ཙམ་དང་། གཙུག་ཏོར་རྣམ་རྒྱལ། དོན་ཞགས་ལྷ་ལྔ། གུར་མགོན་ལྷ་བརྒྱད་ཀྱི་རྗེས་གནང་སོགས་རྗེས་གནང་ཟུར་བཀའ་བཞི་བཅུ་ལྷག་པ་ཙམ་སོགས་འདི་དག་ཀྱང་རྒྱབ་བརྟེན་གྱི་ཡིག་ཆ་སོ་སོའི་ལུང་དང་། གཞན་ཡང་དགེས་པ་རྡོ་རྗེ་རྒྱུད་གསུམ་གྱི་བཤད་བཀའ་བདེ་མཆོག་རྩ་རྒྱུད་འགྲེལ་པ་དང་བཅས་པའི་ལུང་བཤད་སོགས་དང་། ཆོས་རྗེ་མཁན་ཆེན་ཐམས་ཅད་མཁྱེན་པ་རང་ཉིད་ཀྱི་བཀའ་འབུམ་གྱི་ལུང་སོགས་མཆོག་ཏུ་ཟབ་པའི་ཆོས་ཀྱི་བཀའ་དྲིན་མང་དུ་གསན་ཏེ་ཐུགས་སུ་ཆུད་པར་མཛད། ཡང་རྗེ་འདིས་འཕགས་པ་སྤྱན་རས་གཟིགས་དང་ཞལ་མི་གཉིས་པའི་རྗེ་བཙུན་མུས་པ་ཆེན་པོ་སངས་རྒྱས་རིན་ཆེན་གྱི་དྲུང་དུ་སྔ་ཕྱིར་གསན་པའི་ཆོས་ཀྱི་རྣམ་གྲངས་ལ།
རྡོ་རྗེ་ཕྲེང་བ་ཀྲི་ཡ་ས་མུཙྪ་དང་བཅས་པའི་དབང་། བདེ་མཆོག་ནག་པོ་པའི་ཆོས་སྐོར་ཡོངས་རྫོགས། སྦྱོང་དཀྱིལ་བཅུ་གཉིས་ཀྱི་དབང་། བློ་སྦྱོང་གི་སྐོར། རྗེ་མུས་ཆེན་རང་ཉིད་ཀྱི་གསུང་འབུམ་གྱི་ལུང་སོགས་གསན་ཅིང་། མདོར་ན་སྔར་གསན་པའི་གདམས་ངག་མང་པོ་ཡང་བསྐྱར་ནས་གསན་པར་མཛད་དེ། ཉིད་ཀྱི་གསུང་ལས། འཇིག་རྟེན་དབང་ཕྱུག་བུདྡྷ་རཏྣ་ལས། ། སྔར་གྱི་གདམས་ངག་ཕལ་ཆེར་བསྐྱར་ནས་ཉན། ། གཞན་ཡང་གསང་འདུས་རིགས་གསུམ་བློ་སྦྱོང་སྤྱོད། །
ཀྲྀ་ཡ་ས་མུཙྪ་སོགས་མང་དུ་ཐོས། ། ཞེས་སོགས་གསུངས་སོ། ། གཞན་ཡང་ཐམས་ཅད་མཁྱེན་པ་ཞ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ་ལ་དུས་འཁོར་ས་ལུགས་ཀྱི་དབང་། སྦྱོར་བ་ཡན་ལག་དྲུག་པའི་ཁྲིད། ཐ་སྙད་རིགས་པ་ལ་སྒྲ་ཀ་ཙན་གཉིས་འགྲེལ་པ་ཡན་ལག་དང་བཅས་པ། སྡེབ་སྦྱོར་གྱི་བསྟན་བཅོས་རིན་ཆེན་འབྱུང་གནས། ཚིག་རྒྱན་གྱི་བསྟན་བཅོས་མེ་ལོང་། མངོན་བརྗོད་ཀྱི་བསྟན་བཅོས་སྣ་ཚོགས་གསལ་བའི་ཉེར་མཁོ་བསྡུས་པ་སོགས་མང་དུ་གསན་ཅིང་། གསན་པ་དེ་དག་ཀྱང་མིང་ཙམ་མ་ཡིན་པར་ཚིག་དང་དོན་དུ་བཅས་པ་ལེགས་པར་དགོངས་ཤིང་ཐུགས་སུ་ཆུད་པས་ཕྱི་ནང་གི་རིག་གནས་གང་ལ་ཡང་ཐོགས་པ་མེད་པའི་པཎྜི་ཏ་ཆེན་པོར་གྱུར་པ་ཡིན་ཏེ། ཉིད་ཀྱི་གསུང་ལས།
འགོས་ལོ་དྷརྨཱ་པ་ལའི་ཞལ་སྔ་ནས། ། དུས་ཀྱི་འཁོར་ལོའི་དབང་བསྐུར་ས་ལུགས་དང་། ། ཇོ་ཞ་ལུགས་ཀྱི་སྦྱོར་དྲུག་ལ་སོགས་ཞུས། ། ཀ་ལ་ཙནྡྲ་རིན་ཆེན་འབྱུང་གནས་དང་། ། སྣ་ཚོགས་གསལ་བ་སྙན་ངག་མེ་ལོང་དང་། ། དཔག་བསམ་འཁྲི་ཤིང་ལ་སོགས་ཐ་སྙད་ཀྱི། ། གཙུག་ལག་ཕལ་ཆེར་ཞུས་ཤིང་ནན་ཏན་བགྱིས། ། རང་བཞིན་རྐྱེན་དང་རྣམ་འགྱུར་ལ་སོགས་པ། ། དུས་དང་དོན་ལ་འཇུག་ཚུལ་ཅུང་ཟད་ཤེས། ། སཾ་སྐྲྀ་ཏ་དང་བོད་ཀྱི་ཀློག་ཚུལ་ལ། །
སྔ་རབས་འཆད་ཚུལ་རབ་ཏུ་མང་ན་ཡང་། ། སྐྱོན་མེད་འབྲི་དང་བརྗོད་པའི་ཚུལ་ཤེས་པ། ། མཁས་པའི་གཙུག་རྒྱན་འདི་ཉིད་བཀའ་དྲིན་ལས། ། གཞན་ལ་འཆད་དམ་རང་ཉིད་ཉམས་སུ་ལེན། ། ཇི་ལྟར་བྱེད་ཀྱང་ལག་ནོམ་མི་དགོས་ཙམ། ། ཞེས་གསུངས་པ་ལྟར་དང་། གཞན་ཡང་ཆག་ལོ་ཙཱ་བ་རིན་ཆེན་ཆོས་ཀྱི་རྒྱལ་པོའི་དྲུང་དུ་སྒྲོལ་མ་ལྷ་བཅུ་བདུན་མའི་དབང་། ལུས་དཀྱིལ་ལྷ་ཉེར་ལྔ་མའི་དབང་། མགོན་པོ་ལྷ་བཅུ་གཉིས་མ་དང་། བརྒྱད་མའི་དབང་ལ་སོགས་པ་ཟབ་ཅིང་དཀོན་པའི་ཆོས་མང་དུ་གསན་ལ།
དེ་ལྟར་མཁས་ཤིང་གྲུབ་པའི་ས་བརྙེས་པའི་བླ་མའི་ཚོགས་དུ་མ་ཞིག་ལས་ཕྱི་ནང་གི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་ཅིང་ཐུགས་སུ་ཆུད་པར་མཛད་པས། གཞན་ལ་འཆད་པ་དང་རང་ཉིད་ཉམས་སུ་ལེན་པ་སོགས་གང་ལ་ཡང་ཐོགས་པ་མེད་པའི་བློ་གྲོས་མངའ་བ་ཞིག་སྟེ། ཇི་སྐད་དུ། སྒྲ་ཚད་བཟོ་དང་གསོ་བ་ནང་དོན་རིག ། སྡེབ་སྦྱོར་མངོན་བརྗོད་ཟློས་གར་ཚིག་གི་རྒྱན། ། རྩིས་སོགས་མཁས་པ་རྣམས་ལ་ཡོངས་གྲགས་པའི། ། རིག་གནས་ཕལ་ཆེར་གཟིགས་པ་ཙམ་གྱིས་དགོངས། ། ཁྱད་པར་ཉི་ཟླ་ལྟ་བུའི་ཀ་ཙན་གཉིས། ། ཕྱི་ནང་གཞན་གསུམ་དཔལ་ལྡན་དུས་འཁོར་ལོ། ། ཟབ་ལམ་རྡོ་རྗེའི་རྣལ་འབྱོར་ལ་སོགས་པའི། །
གཙུག་ལག་ཀུན་ལ་མི་འཇིགས་སྤོབས་པ་ཐོབ། ། ཅེས་པ་ལྟར་རོ། ། དེ་ལྟར་བདག་ཉིད་ཆེན་པོ་འདིས་ཡོངས་འཛིན་དམ་པ་རྣམས་ལས་ཕྱི་ནང་གི་རིག་གནས་ཀྱིས་བསྡུས་པའི་ཟབ་རྒྱས་དམ་པའི་ཆོས་ཀྱི་བདུད་རྩི་རྣམས་ཕྱོགས་དང་རིས་མེད་པའི་གདུལ་བྱ་བློ་གསལ་དད་འདུན་ཅན་རྣམས་ལ་འཆད་པ་གཙོ་བོར་གྱུར་པའི་མཁས་པའི་བྱ་བ་རྣམ་པ་གསུམ་གྱིས་ཉིན་མཚན་ཁོར་ཡུག་ཏུ་འདའ་བར་མཛད་པའི་ཚུལ་ནི། ཇི་སྐད་དུ། སྔོན་བྱོན་མཁས་གྲུབ་མང་པོས་ཉེར་བསྟེན་པའི། ། བགྲང་ཡས་ཆོས་ཀྱི་ཁྲི་ལ་མངའ་མཛད་ནས། ། བློ་གསལ་མང་པོའི་རེ་བ་སྐོང་མཁས་པའི། ། མགོན་ཁྱོད་གངས་ཅན་བསྟན་པའི་བདག་པོ་ཉིད། ། བློ་གྲོས་ལུས་དཀར་གངས་རིའི་རྗེས་འགྲོ་ཞིང་། ། གཞུང་མང་འཆད་རྩོད་རྩོམ་པའི་གོམ་སྟབས་ཅན། །
སྟོང་ཕྲག་མཁས་བཙུན་བཟང་པོའི་ཁྱུ་མཆོག་དེ། ། གུས་པས་བསྟེན་ཁྱེད་ལྔ་རིག་པཎྜི་ཏ། ། ཆོས་སྒོ་བརྒྱད་ཁྲི་བཞི་སྟོང་གིས་མཛེས་པའི། ། ཡོངས་རྫོགས་བསྟན་པའི་ཁང་བཟང་ཉམས་དགའ་བར། ། བསྙེངས་བྲལ་ཐོས་བསམ་སྒོམ་པའི་ཁྲིར་འཁོད་ནས། ། སྟོན་པའི་རྒྱལ་ས་འཛིན་ཁྱོད་འོད་སྲུང་ཆེ། ། ཕྱི་རིག་གླིང་ཆེན་བཞི་ལ་མངའ་བསྒྱུར་ཞིང་། ། ནང་རིག་ལྷུན་པོའི་རྩེ་མོར་བགྲོད་མཁས་པའི། ། རྣལ་འབྱོར་དབང་པོ་རྣམས་དང་ལྷན་ཅིག་ཏུ། ། ཟབ་མོ་སྒྲོག་ཁྱོད་གྲུབ་པའི་དབང་ཕྱུག་ཆེ། །
ཡིད་འོང་མཚན་དཔེའི་རི་མོ་རྣམ་བཀྲ་བའི། ། ཐུབ་ཆེན་རྒྱལ་བའི་ཞལ་གྱི་ལྟད་མོ་ནི། ། སྐྱོན་བྲལ་ཐུགས་ཀྱི་མེ་ལོང་ངོས་ཡངས་པོར། ། ངེས་པར་གཟིགས་ཁྱོད་ས་ཐོབ་སེམས་དཔའ་ཆེ། ། ཞེས་པ་ལྟར་ཏེ། དེ་ཡང་བདག་ཉིད་ཆེན་པོ་འདིས་ཆོས་ཀྱི་འཁོར་ལོ་བསྐོར་བའི་ཚུལ་ཞིབ་པར་ནི་སུས་ཀྱང་བརྗོད་པར་དཀའ་མོད། འོན་ཀྱང་མདོར་བསྡུས་པ་ཙམ་ནི་འདི་ལྟ་སྟེ། རྗེ་འདིས་གདན་ས་ཆེན་པོ་དཔལ་ལྡན་ས་སྐྱ། རྩེ་གདོང་། ངོར་ཨེ་ཝཾ་ཆོས་ལྡན།
ནཱ་ལེནྡྲ། གླིང་དགའ་བདེ་བ་ཅན། ཆོས་འཁོར་ལྷ་ས། བྱང་རྭ་སྒྲེང་སོགས་གནས་མང་པོར་ཆོས་ཀྱི་འཁོར་ལོ་ཇི་སྙེད་ཅིག་བསྐོར་བའི་དུས་རྣམས་སུ་ཤེས་བྱའི་གནས་ལ་མ་ནོར་བར་སྤྱོད་པའི་མཁྱེན་རབ་ཀྱི་འཇུག་པ་རྣོན་པོས། བཤད་བྱའི་ཆོས་དེ་ཚིག་རྣ་བར་སྙན་ཅིང་། ཚིག་དོན་གོ་བདེ་ཞིང་ཆོད་ཆེ་ལ། དཀའ་བའི་གནས་རྣམས་དཔྱིས་ཕྱིན་ཅིང་བྱེད་པ་གསལ་བའི་སྒོ་ནས། སོ་སོའི་བློ་དང་འཚམས་པར་བཤད་པས་གདུལ་བྱ་རྣམས་ཀྱི་བློ་གྲོས་ཀྱི་པདྨོ་རྒྱས་པར་མཛད་པ་ན། ཉིན་རང་པོར་ཆོས་ཀྱི་གྲྭར་གནས་ཀྱང་སྐྱོ་སུན་སོགས་གཏན་མི་སྐྱེ་བ་ཞིག་ཡིན་པར་ཡོངས་སུ་གྲགས་ཤིང་། ཇི་སྙེད་གསུངས་པའི་རྣམ་གྲངས་ཀྱང་།
རྒྱུད་སྡེ་རིན་པོ་ཆེ་དྲི་མ་མེད་པ་རྣམས་ནས་བཤད་པའི་སྤྱིའི་དབང་བསྐུར་རྡོ་རྗེ་ཕྲེང་བ་དཀྱིལ་འཁོར་ཞེ་གཉིས། དེའི་སྟེང་དུ་ཀྲྀ་ཡ་ས་མུཙྪའི་དགེ་ལེགས་སུ་བྱེད་པའི་དཀྱིལ་འཁོར་གསུམ་སྟེ་བཞི་བཅུ་ཞེ་ལྔའི་དབང་དང་། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་རྣམས་དང་། བྱེ་བྲག་གི་དབང་ལ། ཀྱེ་རྡོར་བཀའ་བབས་བཞིའི་དབང་ལ་སོགས་པ་ལྔ་བཅུ་རྩ་གཅིག་སྟེ་ཡོངས་བསྡོམས་སྨིན་བྱེད་དབང་གི་རྣམ་གྲངས་བརྒྱ་རྩ་བརྒྱད་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ལ་སོགས་པ་གྲོལ་བྱེད་ཁྲིད་ཀྱི་རྣམ་གྲངས་ཉི་ཤུ་རྩ་བདུན་ཙམ་དང་། རྡོ་རྗེ་བདག་མེད་མའི་བྱིན་རླབས་ལ་སོགས་པ་སྙན་བརྒྱུད་ཟབ་མོའི་བྱིན་རླབས་ཀྱི་རིམ་པ་ཉེར་གསུམ་ཙམ་དང་། སྒྲུབ་ཐབས་བརྒྱ་རྩ་དང་རྒྱ་མཚོ་སྟེ་རྗེས་སུ་གནང་བའི་བཀའ་སྲོལ་ཆེན་པོ་གཉིས་དང་། མི་གཡོ་བ་དཀར་སྔོན་གྱི་རྗེས་གནང་སོགས་རྗེས་གནང་ཟུར་བཀར་གྲགས་པ་བཅུ་ཕྲག་བཞིས་ལྷག་པ་དང་། དུས་འཁོར་འགྲེལ་ཆེན་གྱི་བཤད་བཀའ་དང་།
ཀྱེ་རྡོར་རྒྱུད་གསུམ་གྱི་བཤད་བཀའ་སོགས་རྒྱུད་དང་། རྒྱ་བོད་ཀྱི་མཁས་གྲུབ་ཚད་ལྡན་རྣམས་ཀྱིས་མཛད་པའི་རྒྱུད་འགྲེལ་ཟབ་མོའི་བཤད་བཀའི་རྣམ་གྲངས་བཅུ་གསུམ་ཙམ་དང་། གཞན་ཡང་སོར་སྡོམ་དང་། བྱང་སེམས་ཀྱི་སྡོམ་པའི་བསླབ་བྱ་སྟོན་པའི་གསུང་རབ་དུ་མ་དང་། སྒྲ་དང་། སྡེབ་སྦྱོར་སྙན་ངག་སྐར་རྩིས་ལ་སོགས་པ་ཐ་སྙད་ཀྱི་རིག་པ་དང་། གཞན་ཡང་གོང་དུ་བཤད་པའི་དབང་ཁྲིད་བྱིན་རླབས་རྣམས་ཀྱི་རྒྱབ་རྟེན་གྱི་བཀའ་དང་བསྟན་བཅོས་སོགས་ལུང་གི་ཚོགས་རབ་ཏུ་མང་པོ་སོགས་ཆོས་ཀྱི་རྣམ་གྲངས་རེ་རེ་ནས་ཀྱང་ལན་གྲངས་མང་པོ་ཞིག་སྩོལ་བར་མཛད་ཅིང་། ཡང་བསྟན་པ་རིན་པོ་ཆེ་ཡུན་རིང་དུ་གནས་པ་དང་། དངོས་དང་བརྒྱུད་པའི་གདུལ་བྱ་རྣམས་ལ་ཕན་པའི་སླད་དུ་ལེགས་བཤད་གསར་དུ་མཛད་པ་ཡང་། རྗེ་བཙུན་ས་སྐྱ་པ་ཡབ་སྲས་རྣམས་ལ་མཆོད་ཡར་གྱི་ཚིགས་བཅད།
རྩ་བའི་བླ་མ་བཞི་ལ་བསྟོད་པ་སོགས་གསོལ་འདེབས་དང་བསྟོད་པའི་སྐོར་དུ་མ་དང་། རྗེ་སངས་རིན་དང་། གློ་བོ་མཁན་ཆེན་པ་གཉིས་ཀྱི་རྣམ་ཐར། གཞན་ཡང་སྒྲུབ་ཐབས། དཀྱིལ་འཁོར་གྱི་ཆོ་ག ཁྲིད་ཡིག ལྷ་སོ་སོའི་རྗེས་གནང་གི་ཡི་གེ ཆོས་སྐྱོང་གི་བསྐང་བ་བསྟོད་པ། ཉིད་ཀྱི་གསན་ཡིག་པདྨ་རཱ་གའི་ཕྲེང་བ་སོགས་མདོར་ན་སྔོན་མེད་པའི་ལེགས་བཤད་ཀྱི་ཚོགས་གླེགས་བམ་དུ་ལོངས་པ་མཛད་དེ། འདི་དག་ཀྱང་མིང་མངོན་བརྗོད་ཀྱིས་སྤྲས་པས་བྱིང་ཆེ།
ཚིག་སྙན་ངག་གིས་བརྒྱན་པས་རྣ་བར་སྙན། དོན་བརྗོད་བྱ་དང་འབྲེལ་བས་རྟོགས་སླ། གཅོད་མཚམས་སྡེབ་སྦྱོར་དང་མཐུན་པས་བརྗོད་བདེ་བ་ལ་སོགས་པ་བསྟན་བཅོས་རྩོམ་པའི་ཡོན་ཏན་ཐམས་ཅད་ཚང་བས་མཁས་པ་རྣམས་ཀྱི་ཡིད་འཕྲོག་པར་བྱེད་པ་ཁོ་ན་སྟེ། ཇི་སྐད་དུ། གཞུང་བརྒྱ་འཆད་པའི་ལྕེ་བདེ་བློ་གསལ་ཞིང་། ། ལུང་རིགས་འགལ་འབྲེལ་དཔྱོད་པའི་འདྲེན་བྱེད་ཡང་། སྡེབ་ལེགས་རྩོམ་པའི་རོ་འཛིན་བསྒྱུར་མཁས་པའི། ། གནས་ལྔ་རིག་པ་དཔལ་ལྡན་ས་སྐྱ་པ། ། བློ་བཟང་ཁྱོད་ཀྱི་མཁྱེན་པའི་དེད་དཔོན་གྱིས། ། མཁས་གྲུབ་ཞལ་གྱི་ཆུ་གཏེར་ལས་བླངས་པའི། །
དབང་ལུང་མན་ངག་ཡིད་བཞིན་རིན་ཆེན་གྱིས། ། ཟབ་ཡངས་ཐུགས་ཀྱི་བང་མཛོད་ལེགས་བཀང་ནས། ། སླར་ཡང་སྐྱེ་དགུའི་དབུལ་བ་སེལ་བའི་ཕྱིར། ། རྒྱུད་སྡེ་རྣམ་བཞིའི་དགོངས་དོན་རིན་ཆེན་མཆོག ། རྡོ་རྗེ་ཕྲེང་བ་ཀྲྀ་ཡ་ས་མུཙྪར། ། ལེགས་པར་བཤད་པའི་དཀྱིལ་འཁོར་ཞེ་ལྔ་དང་། ། ངན་སོང་སྦྱོང་བའི་དཀྱིལ་འཁོར་བཅུ་དང་གཉིས། ། རྣམ་དག་ཟུར་བཀའ་ལྔ་བཅུ་རྩ་གཅིག་སྟེ། ། སྨིན་བྱེད་དབང་གི་རྣམ་གྲངས་བརྒྱ་དང་བརྒྱད། ། གྲོལ་བྱེད་ཁྲིད་ཀྱི་རིམ་པ་ཉི་ཤུ་བདུན། །
སྙན་བརྒྱུད་ཟབ་མོའི་བྱིན་རླབས་ཉེར་གཉིས་ལྷག ། རྗེས་སུ་གནང་བའི་བཀའ་སྲོལ་ཆེན་པོ་གཉིས། ། རྗེས་གནང་ཟུར་བཀར་གྲགས་པ་བཞི་བཅུ་ལྷག ། རྒྱ་བོད་མཁས་པའི་དགོངས་འགྲེལ་དང་བཅས་པའི། ། ཟབ་རྒྱས་རྒྱུད་སྡེའི་བཤད་བཀའ་བཅུ་གསུམ་དང་། ། སོ་ཐར་བྱང་སེམས་སྡོམ་པ་བསླབ་བྱར་བཅས། ། སྒྲ་དང་སྙན་ངག་སྡེབ་སྦྱོར་སྐར་རྩིས་དང་། ། བཀའ་དང་བསྟན་བཅོས་གླེགས་བམ་རབ་འབྱམས་ཀྱི། ། དག་གསལ་ལུང་གི་བཀའ་དྲིན་དང་བཅས་པ། ། མཐའ་ཡས་གདུལ་བྱའི་བསམ་པ་ཇི་ལྟ་བར། །
སྩོལ་མཛད་ཆོས་ཀྱི་སྦྱིན་བདག་ཆེ་བ་པོ། ། མཁས་པའི་མདུན་སར་འགལ་འབྲེལ་གཏམ་བྱེད་ཚེ། ། ལུང་རིགས་རྗེས་སུ་གདམས་པའི་མཆེ་སྡེར་གྱིས། ། མ་རྟོགས་ལོག་རྟོག་ཐེ་ཚོམ་གླང་པོའི་ལུས། ། འཇོམས་མཛད་སྨྲ་བའི་སེང་གེ་མཚུངས་པ་མེད། ། ལེགས་སྦྱར་ཚིག་གི་སྲད་བུ་ལ་བརྒྱུས་པའི། ། རྒྱན་དང་མངོན་བརྗོད་སྡེབ་སྦྱོར་ནོར་བུའི་ཕྲེང་། ། མཁས་པའི་ཡིད་འཕྲོག་དབྱངས་ཅན་མགུལ་པའི་རྒྱན། ། སྤེལ་མཁས་ཚིག་རྗེ་ཚིག་བདག་སྨྲ་མཁས་པོ། ། ཞེས་གསུངས་པ་ལྟར་རོ། །
དེ་བས་ན་བདག་ཉིད་ཆེན་པོ་འདིས་མཁས་པའི་བྱ་བ་རྣམ་པ་གསུམ་གྱི་སྒོ་ནས་མཁྱེན་བརྩེ་ནུས་གསུམ་གྱིས་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་པའི་སྙན་གྲགས་ཕྱོགས་ཀུན་ཏུ་ཁྱབ་པ་ལ་བརྟེན། སྐལ་བ་དང་ལྡན་པའི་གདུལ་བྱ་རྣམས་མ་བསྡུས་པར་ཡང་རང་གི་ངང་གིས་འདུ་ཞིང་། ཁྱད་པར་གསུང་གི་བདུད་རྩི་ངོམས་པར་གསོལ་བ་དང་། ཆོས་ཀྱི་འབྲེལ་པ་ཅི་རིགས་པ་ཐོབ་པའི་བསྟན་འཛིན་གྱི་སློབ་མ་ཡང་། བསྟན་པའི་མངའ་བདག་དམ་པར་བཞུགས་པ་རྗེ་རང་ཉིད་ཀྱི་སྐུའི་གཅུང་འཇམ་པའི་དབྱངས་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་སྐུ་མཆེད་རྣམས་དང་། སྙིགས་དུས་བསྟན་པའི་ཉི་མ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་དང་། བདག་ཆེན་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་སྐུ་མཆེད་རྣམས་དང་། རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་དང་། བྲག་དཀར་སེམས་དཔའ་ཆེན་པོ་བསོད་ནམས་རྒྱལ་མཚན་དང་། མཁན་ཆེན་དཔལ་ལྡན་པ།
གསེར་གླིང་ཆོས་རྗེ་ཀུན་དགའ་བཀྲ་ཤིས་པ་དང་། གཞི་སྡེ་ཆོས་རྗེ་འཇམ་དབྱངས་ནམ་མཁའ་བརྟན་པ་དང་། ཐུབ་བསྟན་ཡངས་པ་ཅན་གྱི་ཆོས་རྗེ་རྣམ་པ་གཉིས། ཆོས་རྗེ་དངོས་གྲུབ་དཔལ་འབར་བ་ཡབ་སྲས་དང་། རྗེ་ལྕགས་ཐང་རབ་འབྱམས་པ། ལོ་ནས་སྤྱན་སྔ་རིན་པོ་ཆེ་ངག་དབང་ཆོས་གྲགས། ཆོས་རྗེ་སྐུ་སྐྱེ་བ་ངག་དབང་གྲགས་པ། ལྷུན་སྡིངས་ལོ་ཙཱ་བ་ནམ་མཁའ་དཔལ་བཟང་སྐུ་མཆེད་དང་། བྱང་པ་དུས་འཁོར་བ་རིན་ཆེན་བཟང་པོ། སླེ་ལུང་མཁན་པོ་དཀོན་མཆོག་རིན་ཆེན།
རྣལ་འབྱོར་དབང་པོ་ཀུན་སྤངས་ཆོས་ཀྱི་ཉི་མ། ཇོ་ནང་མཁན་ཆེན་ངག་དབང་ཀུན་དགའ་ལེགས་པ། སྲིན་པོ་རིའི་མཁན་ཆེན་བསོད་ནམས་རྒྱལ་མཆོག གྲོ་ས་མཁན་ཆེན་ནམ་མཁའ་དབང་ཕྱུག སྟག་ལུང་མཁན་པོ་བཀྲ་ཤིས་དཔལ་འབྱོར། གསེར་མདོག་པ་གཞོན་ནུ་ནོར་བཟང་། དཔལ་སྤུངས་ཆོས་རྗེ་དགེ་འདུན་དཔལ་བཟང་། སྐྱོགས་ལོ་ཙཱ་བ་ངག་དབང་རིན་ཆེན་བཀྲ་ཤིས་དཔལ་བཟང་པོ་ལ་སོགས་པ་མཁས་གྲུབ་ཀྱི་སློབ་མ་མཚན་ནས་བགྲང་དུ་བཏུབ་པ་བརྒྱ་ཕྲག་དུ་མ་བྱོན་ཞིང་། གཞན་ཡང་གདན་ས་ཆེན་པོའི་བརྒྱ་དཔོན་དང་། ཟུར་ཆོས་པ་བསྟན་པའི་བྱ་བ་མཛད་ནུས་པ་དུ་མ་དང་།
དབུས་གཙང་ཁམས་གསུམ་གྱི་ཆོས་སྡེ་ཆེན་པོའི་མཁན་པོ་དང་། དགོན་པ་སོ་སོའི་བླ་མ་དང་། གྲྭ་ཚང་ཐ་དད་ཀྱི་སློབ་དཔོན་དང་། བློ་གསལ་དུ་མའི་འདྲེན་པ་དང་། མི་ཆེན་མང་པོའི་བླ་མ་ལ་སོགས་པ་མདོར་ན་བདག་ཉིད་ཆེན་པོ་དང་ཡུལ་དང་གནས་སྐབས་ཀྱིས་མ་བསྐལ་ཞིང་། ཆོས་ལུགས་གཞན་གྱི་དབང་དུ་མ་གྱུར་པའི་དགེ་བའི་བཤེས་གཉེན་ཕལ་མོ་ཆེ་ཞིག་གིས་རང་རང་གི་སྐལ་བ་དང་འཚམས་པའི་གསུང་གི་བདུད་རྩི་ཐོབ་པར་བྱས་ནས། དད་པ་ཆེན་པོས་རིགས་ཀྱི་ཅོད་པན་དམ་པར་འཛིན་ཅིང་། སྐུ་གསུང་ཐུགས་ཀྱི་རྣམ་ཐར་གྱི་རྗེས་སུ་སློབ་པ་བགྲང་བ་ལས་འདས་པས་ཀུན་མཁྱེན་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་ཅིང་། དེ་དག་གི་སློབ་མ་དང་ཡང་སློབ་དང་། ཉིང་སློབ་རྣམས་ཀྱིས་ཀྱང་ས་ཆེན་པོ་འདི་ཡོངས་སུ་ཁྱབ་པར་གྱུར་པ་སྟེ།
ཇི་སྐད་དུ། ཏིང་འཛིན་ཀླུ་དབང་དུ་མས་ཉེར་བསྟེན་པའི། ། གཏིང་མཐའ་མི་མངོན་ཆོས་དབྱིངས་ཐུགས་མཚོ་ལས། ། འཕྲིན་ལས་རྣམ་བཞིའི་ཆུ་ཆེན་རབ་ཕབ་ནས། ། བསྟན་འཛིན་རྩྭ་ལྗང་མྱུ་གུ་མང་དུ་བསྐྱེད། ། ཨེ་མ་འཇམ་མགོན་གཉིས་པའི་ཞལ་གྱི་ལུང་། ། རྣ་བའི་ཀུན་དགར་མི་འཛིན་མཁས་པ་སུ། ། ཁྱོད་ཀྱི་ཞབས་སེན་ཡིད་འོང་ནོར་བུའི་ཕྲེང་། ། སྤྱི་བོའི་རྒྱན་དུ་མི་ལེན་ཆེན་པོ་གང་། ། རང་གི་སློབ་མ་རང་དང་རྗེས་མཐུན་པ། །
མཁས་བཙུན་བཟང་པོས་མཁས་པའི་བྱ་བ་གསུམ། ། མཛད་ནུས་དུ་མས་མཛད་པ་བསམ་ཡས་ཀྱིས། ། བློ་གསལ་རྣམས་ཀྱི་བློ་མཚོ་འགེངས་ལ་བརྩོན། ། ཞེས་གསུངས་པ་ལྟར་རོ། ། དེ་ལྟར་བདག་ཉིད་ཆེན་པོ་འདི་ནི་རང་གིས་ཐོས་པ་དང་། གཞན་ལ་བསྟན་པ་དེ་དག་ཐམས་ཅད་ཀྱང་ཟབ་མོའི་ཏིང་ངེ་འཛིན་ལ་བཅུད་ལེན་བྱ་བའི་ཕྱིར་བརྩོན་འགྲུས་དྲག་པོས་ཉིན་ཞག་ཕྲུགས་རེ་ལ་ཇི་ལྟར་མཛད་པའི་ཉམས་ལེན་གྱི་རིམ་པ་ཡང་། ཐོག་མར་དགེས་པ་རྡོ་རྗེའི་ཕྱི་ནང་གི་བསྐྱེད་རིམ། ལམ་དུས་ཀྱི་དབང་རྒྱས་པར་བླང་བ་དང་བཅས་པ། བདེ་མཆོག་དྲིལ་བུ་པའི་ལུས་དཀྱིལ། ནག་པོ་པའི་མངོན་རྟོགས།
ཕུར་པའི་མངོན་རྟོགས། ལམ་ཟབ་མོ་བླ་མའི་རྣལ་འབྱོར། བླ་མ་རིན་ཆེན་འབྱུང་ལྡན། རྣལ་འབྱོར་དབང་ཕྱུག་གི་སྲུང་བ་གཉིས། ནཱ་རོ་མཁའ་སྤྱོད་ཀྱི་ཉམས་ལེན་འཆི་ཁ་མའི་གདམས་ངག་དང་བཅས་པ། བདེ་མཆོག་དཀར་པོར་ཉམས་ལེན། རྡོ་རྗེ་ལྷ་མོའི་མངོན་རྟོགས། དམར་པོ་སྐོར་གསུམ་གྱི་ཉམས་ལེན། སྒྲོལ་དཀར་གྱི་མངོན་རྟོགས། ཐུབ་པ་མི་རུ་སྦི་ཥ་ར།
རྣམ་རྒྱལ་འཇོམས་གཉིས། མགོན་པོའི་སྲུང་བཟློག་རྒྱས་པ་སོགས་ལྷའི་རྣལ་འབྱོར་རེ་རེ་ནས་ཀྱང་སྔགས་ཀྱི་བཟླས་པ་གྲངས་མང་པོ་དང་བཅས་ཐུན་གཉིས་དང་གསུམ་དང་བཞི་ལ་སོགས་པའི་ངེས་པས་གཏན་མི་ཆག་པའི་དམ་བཅའ་བརྟན་པོ་མཛད་ཅིང་། གཙོ་ཆེར་རྫོགས་རིམ་གྱི་ཉམས་ལེན་ལྟ་བ་སྐྱོང་བ་དང་བཅས་པ་དུ་མ་དང་། སྦྱོར་དྲུག་གི་ཉིན་མཚན་གྱི་རྣལ་འབྱོར་དང་། རླུང་དང་འཕྲུལ་འཁོར་ལ་སོགས་པའི་རྣལ་འབྱོར་དུ་མས་མཚན་མོའི་ཆ་ཕལ་ཆེར་འདའ་བར་མཛད་ལ། སྔ་དྲོ་ཐུགས་དམ་གྲོལ་ནས་རྟེན་གསུམ་རྣམས་ལ་ཕྱག་དང་བཅས་པའི་ཡན་ལག་བདུན་པ་དང་། དཀར་གཏོར་ཆ་བཞི། ཉིན་བར་གྱི་དུས་སུ་ཚོགས་ཆོས་གསུང་བ་ལ་སོགས་པའི་ལུང་དང་བཤད་པ་ལ་སོགས་པའི་ཕྱག་ཁྲིད་རྣམས་མཛད། དེ་ལྟ་བུ་མི་གནང་བའི་སྐབས་སུ་ཕྱག་དཔེའི་གཟིགས་རྟོག་ཁོ་ན་མཛད་ཅིང་། ཐུན་མཚམས་གང་རིགས་ལ་གཏོར་མ་བརྒྱ་རྩ་རྒྱས་པ་ཆུ་སྦྱིན་དང་བཅས་པ།
ཛམ་སེར་ནག དབྱུ་གུ་མ་སྤུན་གསུམ། དུས་འཁོར་གྱི་སྲུང་མ་དྲུག་ཅུ། ཐུགས་རྗེ་ཆེན་པོའི་བྲུལ་གཏོར་ཆ་གསུམ་གཏོར་མ་རྣམས་མཛད་ནས། མཐར་ཤེས་རབ་སྙིང་པོ་སཾ་སྐྲྀ་ཏའི་སྐད་དུ་ཚར་གསུམ་བདུད་བཟློག་བསྔོ་བ་སྨོན་ལམ་དང་བཅས་པ་མཛད། བར་སྐབས་སུ་སྐུ་འཆག་པའི་ཞབས་བསྐོར་དང་བཅས་ཏེ། རྩ་བའི་བླ་མ་རྣམ་བཞི་དང་། བླ་མ་གོང་མ་རྣམས་ཀྱི་བསྟོད་པ་དུ་མ་དང་། བརྒྱུད་པའི་གསོལ་འདེབས་ཁ་ཡར། དཔའ་བོས་མཛད་པའི་སངས་རྒྱས་ཀྱི་བསྟོད་ཚོགས་འགའ་ཡར།
དཔལ་ལྡན་ཆོས་གྲགས་ཀྱིས་མཛད་པའི་བདེ་མཆོག་གི་བསྟོད་པ་རྒྱུན་ཆགས། ཙནྡྲ་གོ་མས་མཛད་པའི་འཇམ་དབྱངས་ཕྱོགས་བཅུ་མ། ཐམས་ཅད་མཁྱེན་པའི་བཤེས་གཉེན་གྱིས་མཛད་པའི་སྒྲོལ་མའི་བསྟོད་པ་མེ་ཏོག་ཕྲེང་འཛིན་སོགས་ཆོས་སྤྱོད་ཀྱི་རིམ་པ་མང་དུ་མཛད། དགོངས་མོའི་ཆ་ལ་དབང་དང་བྱིན་རླབས་དང་རྗེས་གནང་ཟབ་མོ་རྣམས་སོ་སོའི་བློ་དང་འཚམས་པར་མཛད། དེ་ནས་ཡང་སྲོད་ཐུན་ཕལ་ཆེར་རྫོགས་པའི་མཇུག་ཏུ། བདེ་དགེས་ཕུར་གསུམ། མགོན་པོ་ལྷ་བརྒྱད་སོགས་ཡི་དམ་ཆོས་སྐྱོང་གི་གཏོར་བསྔོ་རྣམས་རྒྱས་པར་མཛད། དེ་ནས་སྲོད་ཐུན་གྱི་འཕྲོ་རྣམས་རྫོགས་པར་མཛད་པ་ལ་སོགས་པ་མདོར་ན་བདག་ཉིད་ཆེན་པོ་འདིས་ཉིན་ཞག་ཕྲུགས་གཅིག་གི་མཉམ་གཞག་གི་ཐུགས་དམ་རྣམས་ལྟ་ཞོག ཆོས་སྤྱོད་དང་གཏོར་མའི་སྒྲིག་ཆགས་ཙམ་ཡང་དེང་སང་གི་དགེ་བ་ལ་རྩེ་གཅིག་ཏུ་བཞུགས་པར་རློམ་པ་རྣམས་ཀྱིས་ཉིན་ཞག་དུ་མར་འབད་ཀྱང་གྲུབ་པར་དཀའ་བར་མཐོང་ཞིང་། དེ་ལྟར་རིམ་གཉིས་ཀྱི་ཏིང་ངེ་འཛིན་ཟབ་མོ་ལ་གཡེལ་བ་མེད་པར་བཞུགས་པའི་འབྲས་བུ་གནས་སྐབས་སུ་བླ་མ་ཡི་དམ་སོགས་ཀྱི་ཞལ་བསྟན་ཅིང་རྗེས་སུ་བཟུང་བའི་མཚན་མ་ཡང་བསམ་གྱིས་མི་ཁྱབ་པ་མངའ་བ་ཡིན་ཏེ།
དེ་ཡང་བདག་ཉིད་ཆེན་པོ་འདིས་དགུང་ལོ་ཉི་ཤུ་རྩ་གྲངས་བཞེས་པའི་སྐབས་ཤིག རྩེ་གདོང་གི་དགོན་གཞིས་མདོ་ཆོས་གཟིམ་ཁང་དུ་སྐུ་མཚམས་མཛད་ནས་རྡོ་རྗེ་ཕུར་པ་གཙོ་བོར་གྱུར་པའི་ཐུགས་དམ་གནང་དུས། ས་བིར་ཞལ་སྤྲོད། བཅོམ་ལྡན་འདས་རྡོ་རྗེ་གཞོན་ནུ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་རྣམས་ཀྱི་ཞལ་གཟིགས་པ་དང་། བདག་ཉིད་ཆེན་པོ་འདི་དགུང་ལོ་སུམ་ཅུ་སོ་གཉིས་སུ་ཕེབས་པ་མེ་ཕོ་བྱི་བའི་ལོ་ནཱ་ལེནྡྲར་གསུང་ངག་རིན་པོ་ཆེ་ལམ་འབྲས་བུ་དང་བཅས་པས་ཐོག་དྲངས། ཁྲིད། ལུང་། མན་ངག དབང་བྱིན་རླབས་རྗེས་གནང་སོགས་ཟབ་རྒྱས་ཀྱི་དམ་པའི་ཆོས་མང་པོ་སྩལ་བ་ན།
དེའི་སྐབས་སུ་རྗེ་སངས་རྒྱས་རིན་ཆེན་ཡང་ཕེབས་ཏེ་དེ་ནས་ཡབ་སྲས་ལྷན་ཅིག་ཏུ་གཙང་ཕྱོགས་ལ་གདན་བཏེག་སྟེ། ཡར་ལམ་སྲིན་པོ་རི་མཇལ་བར་ཕེབས་པས་བདེ་མཆོག་གི་སྐུ་དེ་བདེ་མཆོག་ཞལ་བཞི་ཕྱག་བཅུ་གཉིས་པར་གཟིགས་ནས་སྐུ་ལུས་ལ་འཕར་གཡོ་ལ་སོགས་པ་བྱུང་སྟེ། གར་སྟབས་སྣ་ཚོགས་མཛད་ཅིང་། དེ་ནས་དེ་ལས་སངས་པ་ན་ཁྱེའུ་དཀར་པོ་གཅིག་གིས་བསུ་བ་བྱས་ནས་བསྐོར་ལམ་ལ་ཕེབས་པས། དེའི་དུས་སུ་རྗེ་སངས་རྒྱས་རིན་ཆེན་གྱིས་འཁོར་རྣམས་ལ། ཁོང་པ་ལ་གཟིགས་སྣང་དང་ཉམས་རྟོགས་མང་པོ་འཁྲུངས་གདའ། མི་ཚོ་བདེ་མཆོག་སྔོན་པོ་ཡིན་ཟེར་ཏེ་འདི་ནི་དཀར་པོར་འདུག་གསུང་བ་ལ་སོགས་པ་དང་། ཡང་ལན་ཅིག་མུས་ཀྱི་བསམ་གཏན་ཕུག་ཏུ་ལོ་གཅིག་ཧྲིལ་པོ་སྐུ་མཚམས་ལ་བཞུགས་ཏེ། འཁོར་ལོ་བདེ་མཆོག་གི་གསུང་བསྙེན་མཐར་ཕྱིན་པར་མཛད་པའི་དུས་སུ་འཁོར་ལོ་བདེ་མཆོག་བདེ་ཆེན་ལྷ་ལྔ་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན།
མུས་ཆེན་སངས་རྒྱས་རིན་ཆེན་རྣམས་ནམ་མཁར་ཞལ་གཟིགས་ཤིང་། ཁྱད་པར་འཇམ་དབྱངས་སངས་རྒྱས་རིན་ཆེན་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པའི་རྣམ་པར་གཟིགས་ཏེ། དེའི་སྐབས་སུ་སྐུ་འཁོར་རྣམས་ལ་གཟིགས་སྣང་རྣམས་བྱུང་ཚུལ་དང་། ཉམས་རྟོགས་ཀྱང་བློ་ཁ་རྫོགས་པ་ཙམ་བྱུང་། རྗེ་སངས་རྒྱས་རིན་ཆེན་འདི་དུས་ཀྱི་མིན་པ། སེམས་དཔའ་ཆེན་པོ་ལས་འཇིགས་པ་འདུག་ཅེས་རྗེ་ཉིད་ཀྱིས་གསུངས་ཞེས་ཀྱང་གྲགས་ཤིང་། ཡང་ཆོས་སྐྱོང་སྲུང་མ་རྣམས་ཀྱིས་ཞལ་བསྟན་ཏེ་འཕྲིན་ལས་བསྒྲུབ་པའི་ཚུལ་ནི། སྐབས་ཤིག་ཤབ་དགེ་སྡིངས་ཀྱི་མགོན་ཁང་དུ་རྒྱུན་རིང་བཞུགས་ཏེ་ཐུགས་དམ་དང་ཆོས་སྐྱོང་གི་གཏོར་འབུལ་དང་། བསྐང་བ་བསྟོད་པ་རྒྱ་ཆེན་པོ་མཛད་པས། དེའི་དུས་སུ་ཀྱེ་རྡོར་དང་།
རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་དང་། ཁྱད་པར་ལས་མཁན་པུ་ཏྲ་ཆེན་པོ་ལུས་ཀྱི་སྟོད་ཉང་པ་བྱས་པ་ཅིག་མངོན་སུམ་དུ་གཟིགས་ཤིང་། གཞན་ཡང་ཆོས་སྐྱོང་མཉེས་པའི་རྟགས། བུད་མེད་རྒྱན་བཟང་པོས་བརྒྱན་པ་དང་། འཛུ་གི་མང་པོ་དགེས་པའི་རྣམ་འགྱུར་ཅི་ཡང་བྱེད་པ་གཟིགས་ཏེ། དེ་ནས་ཆོས་སྐྱོང་འཁོར་བཅས་ལ་བསྟོད་པ་དགྲ་བགེགས་སྲོག་གཅོད་ཀྱི་འཁོར་ལོ་ཞེས་བྱ་བ་དང་། དཔལ་ལྡན་ལྷ་མོའི་བསྐང་གསོ་དངོས་གྲུབ་རོལ་མཚོ་ཞེས་བྱ་བ་གཉིས་རྩོམ་པར་མཛད་པ་ཡིན་ཞེས་ཐོས་ལ། ཡང་དེའི་རྗེས་ཐོག་ས་ཤིག་སྒོ་རུམ་དུ་བསེ་མགོན་ཡིད་བཞིན་ནོར་བུའི་དྲུང་དུ་སྐུ་མཚམས་ཡུན་རིང་གནང་པའི་སྐབས་སུ། རྗེ་བཙུན་བིརྺ་པའི་སྐུའི་བཀོད་པ་དྲུག་དང་། ས་ཆེན་གྱི་སྐུའི་རྣམ་འགྱུར་དྲུག་གཟིགས་ནས་བིརྺ་པ་དང་ས་སྐྱ་པ་ཆེན་པོ་གཉིས་ངོ་བོ་གཅིག་པར་ཡང་དགོངས་ཤིང་།
ཐུགས་ལ་ཉམས་རྟོགས་ཀྱི་ཏིང་ངེ་འཛིན་ཁྱད་པར་བ་དུ་མ་འཁྲུངས་ཞེས་གྲགས་པ་དང་། གཞན་ཡང་སྐབས་ཤིག་བྱས་འགྱུར་རྡོ་རྗེའི་བྲག་རྫོང་དུ་ཚོགས་བདག་གི་སྒྲུབ་པ་མཛད་སྐབས། གནོད་སྦྱིན་བསེའི་གདོང་ཅན་གྱི་འཚུབ་ཀྱི་རྣམ་པས་གཟིམས་ཁང་གི་གཡམ་གདུང་གས་གྲུམ་ཆེར་བྱུང་བ་ན། གཟིམ་ཁང་ལ་ཞིག་བཟོས་མཛད་ཅིང་བར་ཆད་ལས་གྲོལ་ཏེ། སླར་སྐུ་མཚམས་དེ་ཀའི་མུ་མཐུད་ནས་རྒྱུན་རིང་གནང་བ་ན། རྗེ་བཙུན་རིན་པོ་ཆེ་དང་རྡོ་རྗེ་ལྷ་མོ་སོགས་བླ་མ་ཡི་དམ་དུ་མའི་ཞལ་གཟིགས་ཤིང་། དེ་སྐབས་དགོངས་ཕྱོགས་སྐུ་འཆག་པ་ལ་ཞལ་འདོན་དང་བསྟུན་རྗེ་བཙུན་རིན་པོ་ཆེའི་ཟན་འབུམ་ལ་ཞབས་བསྐོར་རྒྱུན་དུ་གནང་གི་ཡོད་པ་ལ། མགོ་ཟླ་བའི་ཚེས་བཅུ་བཞི་རྗེ་ས་པཎ་གྱི་དུས་ཆེན་གྱི་ཉིན། ཕྱག་གཡོག་པ་རབ་འབྱམས་པ་ཀུན་ཚེ་བྱ་བ་དང་དཔོན་སློབ་གཉིས་ཀྱིས་ཞབས་བསྐོར་ལ་ཕེབས་པས། རྗེ་འདིས་ནམ་མཁའ་ལ་གཟིགས་ཏེ་ཞབས་འབྲིང་པ་དེ་ལ་ཁྱོད་ཀྱིས་ཨེ་མཐོང་གསུང་བ་དང་།
དེས་ཀྱང་ནམ་མཁའ་ལ་བལྟས་པས་ནམ་མཁའ་ཤིན་ཏུ་དྭངས་པ་ལ་འཇའ་འོད་ཟླུམ་པོ་ཤིན་ཏུ་ལེགས་པ་གཅིག་འདུག་ནས། འདི་བཞིན་འདུག་གཞན་ནི་མ་མཐོང་ཞུས་པས། རྗེའི་ཞལ་ནས་ཡ་གི་ན་རྗེ་ས་སྐྱ་པཎ་ཆེན་ཕེབས་འདུག འཇའ་འོད་དེ་ཙམ་མཐོང་བ་ཡང་སྒྲིབ་པ་ཆུང་བ་ཡིན་གསུངས་ཏེ། དཔོན་སློབ་གཉིས་ཀས་དད་པ་ཆེན་པོ་མཛད་པས། ཐུགས་ཉམས་འཕར་བ་ལ་སོགས་པའི་རྣམ་འགྱུར་ཅི་ཡང་མཛད་ཅེས་གྲགས་ཤིང་། ཡང་ལན་ཅིག་གི་ཚེ་ལ་སྟོད་ལྷོའི་ས་སྐྱོང་ཆེན་པོས་སྤྱན་འདྲེན་གྱི་གསོལ་བ་བཏབ་སྟེ་ཞལ་གྱིས་བཞེས་ནས། དེར་ཕེབས་པའི་གོང་རོལ་ཞིག་ཏུ་མཁའ་སྤྱོད་གཟིམ་ཆུང་སྦུག་ཏུ་བཞུགས་པའི་སྐབས་ཤིག་མཚན་ལམ་དུ་རྗེ་ས་སྐྱ་པ་ཆེན་པོ་དང་། འཇམ་པའི་དབྱངས་ཡིན་ནམ་སྙམ་པའི་པཎྜི་ཏའི་ཆ་ལུགས་བྱས་པ་གཅིག ཆོས་རྗེ་ས་པཎ།
རྣལ་འབྱོར་གྱི་དབང་ཕྱུག་བིརྺ་པ། སློབ་དཔོན་ནག་པོ་སྤྱོད་པ་བ་རྣམས་ཆོས་ཀྱི་གསུང་གླེང་མཛད་པའི་དྲུང་ན་བདག་ཉིད་ཆེན་པོ་འདི་ཕེབས་ཏེ་ཐེ་ཚོམ་མང་དུ་བཅད། ཁྱད་པར་ནག་པོ་སྤྱོད་པ་བ་ལ་འཁོར་ལོ་བདེ་མཆོག་གི་ཆོས་སྐོར་མ་ལུས་པ་གསན་ཅིང་། ནག་པོ་གཞུང་དྲུག་རྫོགས་མཚམས་མནལ་སད་ཅེས་གྲགས་ཤིང་། དེ་ནས་ལ་སྟོད་ལྷོར་ཕེབས་ཏེ། དེར་སྔ་དྲོ་ཐུགས་དམ་གྲོལ་མཚམས་ཤིག་རྗེའི་གསུང་གིས། ད་ནང་ཐོ་རངས་བྲམ་ཟེའི་གཟུགས་རལ་པའི་ཁྲོད་ན་སེང་ལྡེང་གི་རྡོ་རྗེ་རྩེ་ལྔ་པ་ཡོད་པ་ཞིག་བྱུང་སྟེ། ཁྱོད་རང་གི་མི་འཕྲོད་ཡོད་དོ་ཟེར་ནས། བནྡེ་ཆར་ཞགས་གྱོན་པ་གཉིས་གཏད་པའི་སྣང་བ་བྱུང་། ཕྱི་ན་མར་ལྟོས་ཤོག་དང་གསུངས།
སྡེ་པའི་སྒོ་ཕྱེ་འཕྲལ་བལྟར་བཏང་བས་འབུལ་སྡུད་པས་བཏང་བ་ཡིན་ཟེར་བའི་སླེའུ་གྱོན་པ་གཉིས་སྒོ་དྲུང་ན་སླེབས་འདུག་ཅེས་གླེང་བ་བྱུང་། ། དེ་ནས་ཡང་གདན་ས་ཆེན་པོར་ཆིབས་ཀྱི་ཁ་ལོ་བསྒྱུར་ཏེ་ཕེབས་ལམ་ཤྲཱི་རྒོད་ཚང་དུ་བཞུགས་ནས་རྒོད་ཚང་ཕུག་པར་ཚེས་བཅུའི་མཆོད་པ་མཛད་པས། རྗེ་བཙུན་རྡོ་རྗེ་རྣལ་འབྱོར་མ་འཇའ་འོད་ཀྱི་དཀྱིལ་ན་བཞུགས་པ་མངོན་སུམ་དུ་གཟིགས། དེ་ནས་གདན་སར་ཕེབས་ཏེ་ཆོས་འཆད་ཉན་རྒྱ་ཆེན་པོ་མཛད་པའི་སྐབས། གཞི་ཐོག་གི་གཟིམས་ཆུང་མཁའ་སྤྱོད་སྦུག་ཏུ་ཐུགས་དམ་མཛད་དུས། འཁོར་རྣམས་ལ་ཁྱེད་རྣམས་ཕྱིར་སོང་། བརྡ་མ་བྱུང་བར་ལ་སུ་ཡང་མ་བཏང་གསུངས་ནས་ཐུགས་དམ་ལ་སྔར་བས་ཀྱང་རྒྱུན་རིང་བར་བཞུགས་པ་ན། གཟིམས་དཔོན་གྱིས་ད་ནང་སྐུ་ཁམས་ཉོག་པ་མིན་ལགས་སམ་ཞུས་པས།

ཉོག་པ་མིན། ད་ནང་བདེ་བ་ཅན་ཡིན་ཟེར་བའི་ཞིང་ཁམས་ཡིད་དུ་འོང་བ་ཞིག་ཏུ་སླེབས། རྒྱལ་བ་འོད་དཔག་མེད་ལ་སངས་རྒྱས་བྱང་སེམས་མང་པོས་བསྐོར་བ་དང་། རྗེ་ས་སྐྱ་པ་ཡབ་སྲས། རྗེ་སངས་རྒྱས་རིན་ཆེན་རྣམས་ཀྱང་བཞུགས་འདུག དེ་རྣམས་ཀྱི་དྲུང་ན་རིན་པོ་ཆེའི་ཁྲི་ཤིན་ཏུ་མཛེས་པ་གཉིས་འདུག་པའི། ཅུང་མཐོ་བ་མཐའ་སྐོར་དུ་མཆོད་པའི་ལྷ་མང་པོས་མཆོད་རྫས་ཐོགས་ནས་འཁོད་པ། སྟེང་ན་གདུགས་ཕུབ་པ་ཞིག་འདུག་པ་དེར་ཁྱོད་སྡོད་ཟེར་ནས་ངས་བསྡད། ཅུང་དམའ་བ་དེར་གཞན་ཅིག་ཕེབས་རྒྱུ་ཡིན་པའི་མཚན་དོན་བྱུང་བ་བརྗེད་འདུག་གསུངས། ང་ཡོད་དུས་ཁྲི་དེ་སྟོང་པར་ཡོད། རྒྱལ་བ་འོད་དཔག་མེད་ཀྱི་དྲུང་དུ་ཆོས་མང་པོ་ཐོབ།
ཞིང་ཁམས་དེ་ལས་ཡིད་དུ་འོང་བ་མི་འདུག་གསུངས། ནན་གྱིས་ཚུལ་སྣང་ཞུས་པས་གཉིད་སད་པའི་སྣང་བ་བྱུང་གསུངས་ཤིང་། དེ་ནས་ཧ་ཅང་རྒྱུན་མི་རིང་བ་ཞིག་ན། གློ་བོར་མཁན་ཆེན་ཐམས་ཅད་མཁྱེན་པ་ཞིང་གཞན་དུ་གཤེགས་པའི་ཚུལ་བསྟན་པ་ན། དེ་དུས་བདག་ཉིད་ཆེན་པོའི་གསུང་ལས། ཁ་སིང་བདེ་བ་ཅན་གྱི་ཞིང་ན་ཡོད་པའི་ཁྲི་སྟོང་པ་དེ་མཁན་ཆེན་ཐམས་ཅད་མཁྱེན་པ་ཉིད་འབྱོན་པའི་ལྟས་སུ་འདུག་ཅེས་གསུངས་པར་གྲགས་ལ། དེ་ལྟར་བླ་མ་དང་ཡི་དམ་ཆོས་སྐྱོང་སྲུང་མ་རྣམས་ཀྱི་ཞལ་གཟིགས་ལུང་བསྟན་དབུགས་དབྱུང་མཛད་ཅིང་། དེ་ལ་བརྟེན་ནས་ནང་དུ་ཏིང་ངེ་འཛིན་གྱི་སྒོ་དུ་མ་ཡང་མངོན་དུ་མཛད། ཕྱི་རོལ་དུ་གྲུབ་པའི་མཚན་མ་བསམ་གྱིས་མི་ཁྱབ་པ་ལ་མངའ་མཛད་པ་ཞིག་སྟེ། དེ་ཡང་བདག་ཉིད་ཆེན་པོ་འདིས་ལྷ་སར་ཇོ་བོ་ཤཱཀྱ་མུ་ནེ་མཇལ་བར་ཕེབས་པའི་ལམ་དུ་སྐྱེ་ཆུ་བྱ་བའི་ཆུ་བོ་དེ་ལ་གྲུར་ཞུགས་ནས་ཕེབས་པས་གྲུ་བྱིང་ནས་ཤིན་ཏུ་ཉེན་ཆེ་བ་བྱུང་བ་ན།
རྗེ་འདིས་རྗེ་སངས་རྒྱས་རིན་ཆེན་ལ་གསོལ་བ་དྲག་ཏུ་བཏབ་པས། བྱ་རོག་ཅིག་གྲུའི་རྟ་མགོའི་སྟེང་དུ་བྱུང་ནས་འཇིགས་པ་ལས་གྲོལ་བ་དང་། གཞན་ཡང་བདག་ཉིད་ཆེན་པོ་འདིས་བྱང་རྭ་སྒྲེང་བསྐོར་བར་ཕེབས་ཏེ་སླར་ཡར་ཕེབས་པའི་ལམ་དུ་བླ་མ་དགེ་དགའ་བ་བྱ་བ་དང་། མལ་གྲོ་སྒྲུབ་ཆེན་པའི་སློབ་མ་བླ་མ་སྦལ་པ་བློ་གྲོས་བྱ་བ་སྦྱོར་དྲུག་གི་ཐུགས་དམ་ཤིན་ཏུ་སྨིན་པ་གཉིས་ཀྱི་རྨིས་ལྟས་སུ། རྗེ་འདི་འཇམ་དབྱངས་དངོས་ཡིན་པའི་མཚན་མ་སོགས་རྟགས་ཁྱད་པར་བ་མང་དུ་བྱུང་བར་གྲགས་པ་དང་། ཁྱད་པར་འབབ་རོང་གི་གནས་མཆོག་ཏུ་ཕེབས་པའི་ཚེ། ཕེབས་ལམ་གྱི་བྲག་སྲུབ་ཅིག་ཏུ་སྐྱེ་བོ་མང་པོ་ལ་འདྲེ་སྲིན་གྱི་གནོད་པ་མི་འབྱུང་བའི་ཕྱིར་རྡོ་ལ་ཞབས་ཀྱི་རྗེས་ཤིན་ཏུ་གསལ་བ་འཇོག་པ་མཛད་པ་ན། དེ་ཉིད་ཀྱི་སྙན་གྲགས་ལ་བརྟེན་སྐུ་ཚེའི་བར་ཆད་དུ་སོང་དོགས། ། མཐོའི་འོག་ཏུ་གནོན་གསུངས་པའི་བཀའ་ཕེབས་པ་བཞིན་འཁོར་རྣམས་ཀྱིས་བཀའ་བཞིན་བསྒྲུབ་ཅེས་ཉིད་ཀྱི་སྐུ་འཁོར་བ་རྣམས་གླེང་བར་གྲགས་ཤིང་། གཞན་ཡང་དེར་སྐབས་དགུན་ཤིན་ཏུ་གྲང་བའི་དུས་ཡིན་ཡང་།
བྲག་གསེབ་ནས་འཇམ་དབྱངས་མེ་ཏོག་མང་པོ་འཁྲུངས་པ་སོགས་མདོར་ན་དེ་དག་ལ་སོགས་པ་གྲུབ་པ་བརྙེས་པའི་རྟགས་དང་མཚན་མ་བསམ་གྱིས་མི་ཁྱབ་པ་མངའ་བས། འཕགས་པ་སྡུད་པ་ཚིགས་སུ་བཅད་པ་སོགས་ཤེས་རབ་ཀྱི་ཕ་རོལ་ཏུ་ཕྱིན་པའི་གཞུང་ལུགས་རྣམས་ལས་བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་རྟགས་སུ་གང་བཤད་པ་ཐམས་ཅད་བདག་ཉིད་ཆེན་པོ་འདི་ལ་མངའ་བ་ཡིན་ལ། དེ་བས་ན་རྗེ་བཙུན་ས་སྐྱ་པ་ཞེས་སྙན་པའི་གྲགས་པས་རྒྱ་མཚོའི་གོས་ཅན་ཡོངས་སུ་ཁྱབ་པའི་གདུང་གི་རིགས་སུ་འཁྲུངས་པ་ལ། བདག་ཉིད་ཆེན་པོ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ཞེས་མཚན་གྱི་དགེ་ལེགས་ཙམ་གྱིས་ཀྱང་སྐལ་ལྡན་བློ་གསལ་རྣམས་ཀྱི་སྙིང་གི་ཆུ་སྐྱེས་བཞད་པར་ནུས་པ་དེ་ཉིད་ཁུ་དཔོན་དང་། བོད་ཡུལ་མུན་པའི་གླིང་འདིར་དམ་པའི་ཆོས་ཀྱི་སྒྲོན་མེ་ཆེན་པོ་ལེགས་པར་སྤར་ཏེ། བྱང་གྲོལ་ཐར་པའི་ལམ་གྱི་རྒྱུའི་གཙོ་བོ་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེའི་སྲོལ་ཆེན་ཁ་བ་ཅན་གྱི་ལྗོངས་འདིར་གསར་དུ་བཏོད་པར་མཛད་པའི་བྱང་ཆུབ་སེམས་དཔའ་ཆེན་པོ་ཞི་བ་འཚོའི་རྣམ་པར་སྤྲུལ་པའི་སྐུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་དཀར་པོ་ས་གསུམ་ན་གཡོ་བ་སྟེ་སྐྱེས་མཆོག་དེ་དག་བྱོན་པའི་ཕྱི་ནས་བདག་ཉིད་ཆེན་པོ་འདི་བས་མཁས་པའི་ཡོན་ཏན་ཕུལ་དུ་བྱུང་བ་གཞན་མ་བྱོན་པར་ས་ཆེན་པོ་ལ་གནས་པའི་སྐྱེ་བོ་མཁས་བླུན་ཡོངས་ལ་གྲགས་ཤིང་གྲུབ་ལ། བཙུན་པ་དང་བཟང་པོའི་ཡོན་ཏན་གཉིས་ནི་རྒྱས་པར་ཕྱེ་ན་བསམ་གྱིས་མི་ཁྱབ་མོད། མདོར་བསྡུས་པ་ནི། ཇི་སྐད་དུ། ཁྱོད་ཐུགས་དག་པའི་ནམ་མཁར་ཚིགས་གསུམ་གྱི། །
ཚུལ་ཁྲིམས་ཡར་ངོའི་ཆ་ཤས་གོང་འཕེལ་ཞིང་། ། ངེས་པར་འབྱུང་བའི་ཆུ་ཤེལ་ལས་གྲུབ་པའི། ། གཞན་ལ་མི་གནོད་བཙུན་པའི་གོས་དཀར་ཅན། ། བྱམས་དང་སྙིང་རྗེའི་དཀྱིལ་འཁོར་ཆེས་རྒྱས་པའི། ། སེམས་ཉིད་ཉིན་མོར་བྱེད་པའི་འོད་ཟེར་གྱིས། ། འགྲོ་བའི་སྡུག་བསྔལ་མུན་པ་དཔྱིས་འབྱིན་པའི། ། ཕན་བདེའི་ལམ་བཟང་གསལ་མཛད་སྐྱེ་དགུའི་སྒྲོན། ། ཟབ་དོན་ལྗོན་ཤིང་དམ་ཚིག་རྩ་བ་བརྟན། ། རིམ་གཉིས་ཡལ་འདབ་ལག་ལེན་མེ་ཏོག་རྒྱས། ། ཟུང་འཇུག་འབྲས་བུའི་ཁུར་ལྡན་འཕྲིན་ལས་ཀྱི། །
གྲིབ་བསིལ་གཡོ་ལྡན་རིགས་འཛིན་དཔག་བསམ་ཤིང་། ། ཞེས་བཙུན་པའི་ཡོན་ཏན་དང་། ། བགྲང་ཡས་ཡོན་ཏན་ཀུན་གྱི་རྩེར་འཛེགས་ཀྱང་། ། མངོན་པར་ཁེངས་པའི་མདུང་གི་བ་དན་བསྙལ། ། སྐྱེ་དགུ་ཀུན་གྱི་གཙུག་གིས་རབ་བཏུད་ཀྱང་། ། ཀུན་གྱི་འབངས་ལྟར་གཞན་གྱི་དོན་ལ་དགེས། ། སྤྱོད་ལམ་ཀུན་ཏུ་ཞི་ཞིང་དུལ་བའི་ཐུགས། ། གྲོགས་ངན་སྡུག་བསྔལ་ཟབ་མོ་ཐོས་མི་སྐྲག ། སྐད་ཅིག་ཉོན་མོངས་གོ་སྐབས་གཡོ་མིན་པའི། ། མཆོག་ཏུ་ཞི་བས་གཞན་གྱི་ཁྲོ་བའང་འཇོམས། །
རྙེད་དང་མ་རྙེད་ལ་སོགས་མགོ་སྙོམས་ཤིང་། ། ཕོངས་དང་མགོན་མེད་རྒྱུད་པ་ཀུན་ལས་འཛིན། ། ཟབ་བཅས་འཕྲིན་ལས་ངང་གིས་ལྷུར་མཛད་ཅིང་། ། རྟག་ཏུ་འདྲེན་པ་ཀུན་གྱི་བྲན་དུ་ཞུགས། ། མཛེས་ཤིང་ཡིད་འོང་རྡོ་རྗེ་ལྟ་བུའི་སྐུ། ། ཉིན་མཚན་རྟག་ཏུ་ཆོས་ཆར་འབེབས་པའི་གསུང་། ། སྙིང་རྗེས་གཞན་དབང་གྱུར་པའི་ཐུགས་མངའ་བ། ། ཁྱོད་ཀྱི་མཛད་པ་བྱིས་བློའི་ཡུལ་ལས་འདས། ། ཨེ་མ་བདག་ནི་ཚུལ་འདི་མཐོང་བས་ཀྱང་། ། སྐྱོན་མེད་རྣམ་པར་ཐར་པ་བསམ་ཡས་ཀྱིས། །
མགོན་ཁྱོད་གཞན་ལས་བཟང་པོར་བསྒྲུབ་མིན་ཏེ། ། ཕྱོགས་འདི་ཁོ་ནས་སྤུ་ལྡང་མཆི་མ་གཡོ། ། ཞེས་གསུངས་པ་ལྟར་རྟོགས་པར་བྱའོ། ། དེ་ལྟར་མཁས་བཙུན་བཟང་གསུམ་དང་ལྡན་པའི་བདག་ཉིད་ཆེན་པོ་དེ་ཉིད་ཀྱིས་དགུང་ལོ་བཅུ་གཅིག་ནས་བརྩམས་ཏེ། བཞི་བཅུ་རྩ་བརྒྱད་པ་ཆུ་ཕོ་འབྲུག་གི་ལོ་མ་རྫོགས་ཀྱི་བར་དུ་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་སྤེལ་མར་མཛད་པས་ཐུགས་ཤིན་ཏུ་རངས་པར་གྱུར་ཅིང་། སྙིགས་མའི་སྐྱེ་བོ་ངན་པ་རྣམས་ཀྱི་སྤྱོད་ཚུལ་རྣམས་གཟིགས་པས་ཐུགས་ཅུང་ཟད་གདུངས་པར་གྱུར་ནས། ཞིང་ཁམས་གཞན་དུ་གཤེགས་པ་ལ་མངོན་དུ་ཕྱོགས་པར་གྱུར་ཏེ། དེའི་སྔ་ལྟས་སུ་ས་གཡོ་བ་དང་། ནམ་མཁའ་ལ་མི་ཤིས་པའི་སྐར་མ་མཇུག་ཕོད་ཅན་གཅིག་ཀྱང་ཤར་ཞིང་།
རྩིས་པ་རྣམས་ཀྱིས་ཀྱང་ད་ལོ་རྗེ་འདི་ལ་སྐུ་དོག་ཤིན་ཏུ་ཆེ་ཟེར་བ་བྱུང་བ་ན། ཀུན་སེམས་ཡེད་ཡེད་པོར་གྱུར་ཏེ་དེའི་སྐབས་སུ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་རྗེ་འདི་ལ་དེང་སང་མཚན་ལྟས་ལ་སོགས་པ་ཇི་ལྟར་བྱུང་། ཕྱི་ལོ་འདི་དགུང་སྟེང་ཡིན་པས་སྐུ་དོག་བཞིན་ནི་མེད་ལགས་སམ་ཞེས་ཞུ་བ་མཛད་པ་ན། བདག་ཉིད་ཆེན་པོའི་གསུང་གིས། དེང་སང་རྨིས་ལྟས་ལ་སོགས་པ་གང་ཡང་མ་བྱུང་། ཁ་སིང་སྔ་གོང་ཟ་ཟི་བཞིན་ཁ་ཅིག་བྱུང་བ་གློ་བོར་མཁན་ཆེན་ཆོས་ཀྱི་རྗེ་ཞིང་གཞན་དུ་གཤེགས་པ་ལ་ལྟ་བ་ཡིན་ནམ་སྙམ་པ་གཅིག་བྱུང་སྟེ་དེ་ཁ་རྐྱང་པ་མིན་པ་འདྲ། ཕྱི་ལོ་འདི་ལ་དོག་ཆ་ཕྲན་བུ་ཡོད་ཉེན་ཀ་ཆེ་ཞེས་གསུངས། དེ་ལ་རྗེ་དཀོན་མཆོག་ལྷུན་གྲུབ་ཀྱིས་འོ་ན་དེ་ལ་དམིགས་ནས་སྐུ་རིམ་དང་། སྐུ་མཚམས་སོགས་མཛད་ནས་ཡུན་རིང་དུ་ཞབས་པད་བརྟན་པའི་རྟེན་འབྲེལ་གནང་དགོས་ཞུས་པས། རྗེའི་གསུང་གིས།
རིམ་གྲོ་སོགས་སྔར་ཡང་གང་གྲུབ་བྱས། ད་རུང་རིམ་པས་བྱེད་རྩིས་ཡིན། མཚམས་དམ་པ་ཞིག་བྱེད་བསམས་ནའང་། ཁ་རྩང་ནས་ཆོས་འཆད་པ་དང་། དེང་སང་གདན་ས་འདི་པ་རྣམས་ལ་མདུན་འཇགས་ཤིག་ཡོང་རེ་ནས་འགྱངས་པ་ཡིན། འདི་ཚོའི་བྲེལ་བ་ཆོད་འཕྲལ་ལ་མཚམས་བྱེད་ཅེས་གསུངས་པ་ལ་སོགས་པ་ཞིང་ཁམས་གཞན་དུ་འབྱོན་པའི་བཀའ་དུ་མ་སྔ་རོལ་ནས་སྩལ་བ་དང་། གཞན་ཡང་སྐུ་མྱ་ངན་ལས་འདའ་བའི་ལྟས་དུ་མ་སྔ་གོང་ནས་བྱུང་བར་གྲགས་ཤིང་། དེ་ནས་སྦྲུལ་ལོ་ཟླ་བ་དང་པོའི་ཚེས་ཉི་ཤུ་སྐོར་ལ་རིན་ཆེན་སྒང་གཟིམ་ཁང་དུ་ཕེབས་ནས་སྐུ་མཚམས་བུག་སྒོ་འདག་སྦྱར་མཛད་དེ། ། ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཤིང་། ཐུན་མཚམས་རྣམས་ལ་གསུང་རྩོམ་འཕྲོ་ཅན་རྣམས་ཀྱང་གྲུབ་པར་མཛད།
ཟླ་བ་ལྔ་པའི་ཉེར་བཞི་ལྔ་ཙམ་ནས་གཞན་ངོར་ཞབས་ཅུང་ཟད་བསྙུང་བའི་ཚུལ་བསྟན་ནས་དེར་སྐབས་ཀྱང་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཤིང་། སྐབས་འགར་ཁྱེད་རྣམས་མ་འདུག་པ་མཆོད་པ་གསར་པ་ཤོམ་ཞེས་པ་ཡང་ཡང་གསུངས། དེ་དག་གི་སྐབས་སུ་ནམ་མཁའ་བཻཌཱུརྻའི་མདོག་ལྟར་ཤིན་ཏུ་དངས་ཤིང་སྣུམ་པ་ལ་ཉི་མའི་འོད་ཟེར་སྔར་བས་ཀྱང་གསལ་བ་དང་། ལྷའི་མེ་ཏོག་གི་ཆར་བསམ་གྱིས་མི་ཁྱབ་པ་བབས་པ་ན་སྐུ་འཁོར་རྣམས་ཡིད་མ་བདེ་ནས། འདི་ལྟར་འདུག་ལགས་པ་ཅི་འདྲ་ལགས་སམ་ཞུས་པས། འཇིག་རྟེན་གྱི་ཁམས་བསམ་གྱིས་མི་ཁྱབ་པ་རྣམས་ན་སངས་རྒྱས་དང་བྱང་ཆུབ་སེམས་དཔའི་རྣམ་པར་སྤྲུལ་པ་ལ་ལ་བལྟམས་པ་དང་། ལ་ལ་མྱ་ངན་ལས་འདའ་བ་ལ་སོགས་པའི་ཚུལ་སྟོན་པ་བསམ་གྱིས་མི་ཁྱབ་པས་དེ་ཀུན་གྱི་ལྟས་ཡིན་མོད་གསུངས་ཤིང་། གཞན་གྱི་སེམས་བསྲུང་བའི་ཕྱིར་དུ་ཡལ་ཡོལ་མཛད། ཚེས་བཅུའི་སྔ་གྲོའི་དུས་ད་ལྟ་སྐུ་ཁམས་གསོ་བའི་མནལ་ཅུང་ཟད་ཅིག་མཛད་ན་ཉིན་མོ་སྐུ་ཁམས་དྭངས་པ་ཡོང་ལགས་སམ་ཞུས་པས། དེ་ཙམ་འདུག་ལོང་མེད་ཅེས་གསུངས་ཤིང་།
ཞིང་ཁམས་འདིའི་མཛད་པ་རེ་ཞིག་རྫོགས་པ་དང་། ཞིང་ཁམས་གཞན་དུ་གདུལ་བྱ་རྒྱ་ཆེ་བ་ལ་དགོངས་ནས་རྟག་འཛིན་ཅན་རྣམས་ངེས་འབྱུང་བསྐྱེད་པ་དང་། ལེ་ལོ་ཅན་རྣམས་བརྩོན་འགྲུས་ལ་བསྐུལ་བའི་ཆེད་དུ་ཆོས་ཀྱི་རྗེ་དེ་ཉིད་དགུང་ལོ་བཞི་བཅུ་རྩ་དགུར་ཕེབས་པ་ཆུ་མོ་སྦྲུལ་གྱི་ལོ་ཆུ་སྟོད་ཟླ་བའི་ཚེས་བཅུའི་ཉི་མ་དྲོ་བར་ཙམ་ལ་གདན་ས་ཆེན་པོའི་བླ་བྲང་རིན་ཆེན་སྒང་ཉིད་དུ་གཟུགས་ཀྱི་སྐུ་ཆོས་ཀྱི་དབྱིངས་སུ་བསྡུ་བར་མཛད་ཅིང་། དེ་ནས་ཕྱི་དྲོའི་ཆ་ལ་བབས་པ་ན་ཐམས་ཅད་ཀྱིས་གསན་པའི་ཐག་སྒྲ་ཤིན་ཏུ་ཆེ་བ་དང་བཅས་ཏེ་དབུའི་གཙུག་གི་ཐོད་པ་སོར་གང་ཙམ་ཅིག་གཙུག་ཏོར་གྱི་ཚུལ་དུ་འཕགས་པ་ལ་བྱང་སེམས་ཀྱི་ཟིལ་པ་ཕྲོམ་མེ་བ་དང་བཅས་པར་གྱུར་ཅིང་། དེ་མ་ཐག་ནས་སྔར་སུ་ཞིག་གི་སྣའི་ཡུལ་དུ་ཚོར་མ་མྱོང་བའི་ལྷ་རྫས་ཀྱི་སྤོས་ཀྱི་དྲི་བསུང་ཁྱད་པར་ཅན་གྱིས་གཟིམ་ཁང་གི་སྟེང་འོག་ཐམས་ཅད་ཁྱབ་པ་དང་། ཁ་དོག་སྣ་ཚོགས་པའི་འཇའ་ཚོན་གྱི་རི་མོས་མཛེས་པའི་ནམ་མཁའ་ལས་མེ་ཏོག་གི་ཆར་ཆེན་པོ་བབས་པ་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ། རྒྱུད་སྡེ་རྣམས་ནས་འབྱུང་བའི་འདའ་ཁ་མའི་རྣལ་འབྱོར་གྱིས་བདེ་བ་ཅན་གྱི་ཞིང་ཁམས་སུ་དཔའ་བོ་དང་རྣལ་འབྱོར་མ་རྣམས་ཀྱི་བསུ་བ་དང་བཅས་གཤེགས་པར་གྱུར་ཏོ་ཞེས་བཤད་པ་ཡིན་ནོ། ། དེ་ལྟ་བུའི་བདག་ཉིད་ཆེན་པོ་དེའི་གཅུང་ཆེ་བ། བདག་ཆེན་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ནི་གཞོན་ནུ་ཉིད་ནས་རབ་ཏུ་བྱུང་སྟེ། སླར་ཡང་མཁན་ཆེན་བསོད་ནམས་ལྷུན་གྲུབ་ཀྱི་དྲུང་དུ་བསྙེན་རྫོགས་མཛད་ཅིང་།
མཁས་པའི་བྱ་བ་འཆད་ཉན་གྱི་སྒོ་ནས་ཐུབ་བསྟན་རྣམ་རྒྱལ་དང་། དཔལ་རྣམ་དགའ་བ་གདོང་རྣམས་ཀྱི་གདན་ས་མཛད་ནས་བསྟན་པ་རིན་པོ་ཆེ་དར་བར་མཛད་པའི་རིང་ནས་ཐུགས་དམ་ཟབ་མོ་ལ་ཡང་ཤིན་ཏུ་བརྩོན། དེ་དག་གི་སྐབས་ནས་གཅེན་ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་དང་། ཡོངས་འཛིན་དཀོན་མཆོག་འཕེལ་བ་རྗེ་བཙུན་སངས་རྒྱས་རིན་ཆེན་སོགས་མཁས་གྲུབ་མང་དུ་བསྟེན་ནས་གསན་པ་རྒྱ་མཚོའི་ཕ་རོལ་དུ་སོན་པ་མཛད་ཅིང་། བླ་མ་ལ་བརྟན་བཞུགས་འབུལ་ཚུལ་སོགས་སྔོན་མེད་པའི་གསུང་རབ་ཀྱང་འགའ་ཞིག་མཛད། མདོར་ན་སྐུ་ཚེ་རིལ་པོར་བསྟན་པ་དང་སེམས་ཅན་གྱི་དོན་འབའ་ཞིག་གིས་དུས་འདའ་བར་མཛད་ནས་མཐར་ངོ་མཚར་བའི་ལྟས་དུ་མ་དང་བཅས་ཏེ་གཟུགས་ཀྱི་སྐུ་ཆོས་དབྱིངས་སུ་བསྡུ་བའི་ཚུལ་བསྟན་ཅིང་། དེའི་གཅུང་འཇམ་དཔལ་གྲགས་པ་བྱ་བ་ཡང་། ཐུགས་དམ་ལ་ཤིན་ཏུ་བརྩོན་ཞིང་ཁམས་ཕྱོགས་ལ་འགྲོ་བའི་དོན་ལ་ཕེབས་ནས་འཕྲིན་ལས་ཤིན་ཏུ་ཆེ་བའི་ངང་ནས་མདོ་ཁམས་སུ་ངོ་མཚར་པའི་རྟགས་དུ་མ་དང་བཅས་ཏེ་ཞི་བར་གཤེགས། དེའི་གཅུང་འཇམ་དབྱངས་ཚེ་བརྟན་བཀྲ་ཤིས་ཞེས་བྱ་བ་ནི། སྤྱིར་ཐུགས་དམ་ཟབ་མོའི་རིམ་པ་ལ་ཤིན་ཏུ་བརྩོན་ཞིང་།
ཁྱད་པར་ཆོས་སྐྱོང་ལ་མངའ་བརྙེས། དེའི་ནང་ནས་ཞིང་སྐྱོང་དུར་ཁྲོད་བདག་པོ་ཡབ་ཡུམ་བྲན་བཞིན་དུ་འཁོལ་ནུས་པ་སོགས་ནུས་མཐུའི་མངའ་བདག་དུ་གྲགས་ལ། བསྟན་པའི་བྱ་བ་ཡང་གསུང་ངག་བླ་མ་བརྒྱུད་པའི་བྲིས་ཐང་ཤིན་ཏུ་ངོ་མཚར་བ་བཞེངས་པ་ལ་སོགས་པ་རྟེན་གསུམ་མང་དུ་བཞེངས་ཤིང་། གཞན་ཡང་འཆད་ཉན་སོགས་ཀྱང་ཅི་རིགས་པ་མཛད། མཐར་དག་པའི་གཟིགས་སྣང་སོགས་ཡ་མཚན་རྨད་དུ་བྱུང་བའི་ལྟས་དུ་མ་དང་བཅས་གདན་ས་རྩེ་གདོང་ཉིད་དུ་སྐུ་ཞི་བར་གཤེགས་པའི་ཚུལ་བསྟན་ཏོ། ། བླ་མ་འདིས་ཡ་འབྲོག་མ་ཁྲི་ལྕམ་ཁབ་ཏུ་བཞེས་པ་ལ་སྲས་གཉིས་འཁྲུངས་པའི་ཆེ་བ་འཇམ་དབྱངས་ཀུན་དགའ་བསམ་འགྲུབ་ནི་གཞོན་ནུ་ཉིད་ནས་གྲུབ་པའི་ས་བརྙེས་པའི་ངོ་མཚར་བའི་མཛད་པ་མང་དུ་མཛད་ཅིང་། ས་ལོ་ཐམས་ཅད་མཁྱེན་པ་སྐུ་མཆེད་རྣམས་དང་། ཡོངས་འཛིན་དཀོན་མཆོག་ལྷུན་གྲུབ་སོགས་ལས་ཟབ་རྒྱས་གསན་པ་རྒྱ་མཚོའི་མཛོད་བཟུང་སྟེ། ཐུགས་དམ་ལ་བརྩོན་པའི་ངང་ནས་སྤྱིར་གྲུབ་རྟགས་དུ་མ་དང་། ཁྱད་པར་ཆོས་སྐྱོང་གདོང་བཞི་པ་ལ་བཀའ་བསྒོ་མཛད་པས་འབྲི་མོ་ཞིག་ལ་བེའུ་རྭ་ལྔ་བྱས་པ་ཞིག་སྐྱེས་པའི་མགོ་བོ་ད་ལྟ་ཡང་རྩེ་གདོང་ན་ཡོད་ཅེས་ཐོས་ལ།
མདོར་ན་གྲུབ་པའི་མཛད་པ་ཡ་མ་ཟུང་གི་སྒོ་ནས་འོས་སུ་གྱུར་པའི་གདུལ་བྱ་རྣམས་འདུལ་བར་མཛད་དེ། མཐར་གཟུགས་སྐུ་བསྡུ་བའི་ཚེ་ཡང་ངོ་མཚར་བའི་ལྟས་དུ་མ་དང་བཅས་ཏེ་དེ་དག་པའི་ཞིང་དུ་གཤེགས་སོ། ། དེའི་གཅུང་འགྲན་ཟླ་དང་བྲལ་བའི་སྐྱེས་ཆེན་དམ་པ་ཁམས་གསུམ་ཆོས་ཀྱི་རྒྱལ་པོ་དུས་གསུམ་གྱི་སངས་རྒྱས། སྲིད་པ་གསུམ་གྱི་འདྲེན་མཆོག་དམ་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པའི་རྗེ་བཙུན་ས་སྐྱ་པའི་བསྟན་པའི་མེ་རོ་གསོ་བ་ལ་བསམས་བཞིན་དུ་སྐུ་སྐྱེ་བ་བཞེས་པ་དེ་ཉིད་ཀྱིས་སྐུ་ཚེ་འདིའི་སྔོན་རོལ་དུ་ཐབས་ལ་མཁས་པའི་སྤྲུལ་པའི་སྐུ་དུ་མར་བསྟན་ཏེ། མཐའ་ཡས་པའི་སེམས་ཅན་གྱི་དོན་མཛད་པའི་ཚུལ་མདོ་ཙམ་ཞིག་བརྗོད་ན། སྔགས་འཆང་བླ་མ་བསྟན་པའི་ཉི་མ་གྲུབ་པའི་དབང་ཕྱུག་ཆེན་པོ་འདི་ཉིད་ནི། དུས་གསུམ་རྒྱུན་མི་འཆད་པར་ཞིང་ཁམས་ཇི་སྙེད་པར་གདུལ་བྱ་སོ་སོའི་སྐལ་བ་དང་འཚམས་པའི་སྐུ་དང་མཚན་གྱི་རྣམ་པ་ཐ་དད་དུ་བསྟན་ནས། གདུལ་བྱའི་འགྲོ་བ་འཁོར་དུ་མ་འདུས་པ་རྣམས་བསྡུས། བསྡུས་པ་རྣམས་སྨིན། སྨིན་པ་རྣམས་གྲོལ།
གྲོལ་བ་རྣམས་མཐར་ཕྱིན་པའི་ལམ་ལ་འགོད་པར་མཛད་པ་ཡིན་ཏེ། དེ་ཡང་སྔགས་འཆང་ཆོས་ཀྱི་རྒྱལ་པོ་འདི་ཉིད། ཐོག་མར་སྔགས་ཀྱི་ལམ་དུ་ཞུགས་པའི་སྐལ་ལྡན་རྣམས་ཀྱི་ངོར་གསང་སྔགས་ཀྱི་རྒྱུད་སྡེ་མཐའ་དག་སྡུད་པའི་བྱེད་པ་པོ་མཆོག་ཏུ་གྱུར་པ་གསང་བའི་བདག་པོ་ཕྱག་ན་རྡོ་རྗེ་ཞེས་བྱ་བར་གྲགས་ཤིང་། ཐེག་པ་ཆེན་པོའི་རིགས་ཅན་རྣམས་ཀྱི་ངོར་ཐེག་པ་ཆེན་པོའི་བཀའ་མཐའ་དག་སྡུད་པ་པོ་ཀུན་ཏུ་བཟང་པོ་ཞེས་བྱ་བར་གྲགས་ལ། གདུལ་བྱ་ཉན་ཐོས་པ་རྣམས་ཀྱི་ངོར་མདོ་སྡེའི་སྡེ་སྣོད་སྡུད་པ་པོ་དགྲ་བཅོམ་པ་ཀུན་དགའ་བོ་ཞེས་བྱ་བར་གྲགས་ཤིང་། ཡང་བོད་གངས་རིའི་ཁྲོད་འདིར་མདོ་རྒྱུད་ཀྱི་ཆུ་གཏེར་ཆེན་པོ་སྤེལ་བ་ལ་མཚུངས་པ་དང་བྲལ་བའི་ལོ་ཙཱ་བ་བཻ་རོ་ཙ་ན་ཞེས་གྲགས་ཤིང་། སླར་ཡང་བླང་དོར་གྱི་རྣམ་གཞག་ཚུལ་བཞིན་དུ་སྟོན་པའི་རྗེ་བཙུན་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བར་གྲགས་པས་རྒྱ་བོད་ཧོར་གསུམ་གྱི་གདུལ་བྱ་སྐལ་ལྡན་རྣམས་དམ་པའི་ཆོས་ལ་འགོད་པར་མཛད་ནས་ཤར་ཕྱོགས་མངོན་པར་དགའ་བའི་ཞིང་དུ་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བའི་མཆོག་གི་སྤྲུལ་སྐུར་གྱུར་ཏེ། དེས་གདུལ་བྱ་རྣམས་ཕན་བདེ་ལ་འགོད་པར་མཛད་པ་ཡིན་ལ། དེ་ལྟར་བཤད་མ་ཐག་པའི་སྤྲུལ་པའི་སྐུའི་སྣང་བ་ཇི་སྙེད་པ་གཅིག་བསྟན་པ་དེ་དག་གིས་ངོ་མཚར་བའི་མཛད་པ་བཟང་པོ་ཕྱོགས་གཅིག་ཏུ་བསྡུས་ནས། གོས་དཀར་ལྕང་ལོས་མཛེས་པའི་སྐུར་སྤྲུལ་ཏེ།
སྙིགས་དུས་ཀྱི་སྐྱེ་བོ་གདུག་པ་ཅན་རྣམས་ཞི་རྒྱས་དབང་དྲག་གི་འཕྲིན་ལས་རྣམ་པ་བཞིའི་སྒོ་ནས་རྗེས་སུ་འཛིན་པར་མཛད་པ་ནི། དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་འདི་ཉིད་ཡིན་ལ། དེ་ལྟ་བུའི་སྤྲུལ་པའི་སྐུའི་སྣང་བ་དེ་དག་སངས་རྒྱས་ཀྱི་ཡེ་ཤེས་གཅིག་གི་ངོ་བོར་གྲུབ་པའི་ཚུལ་སོགས་རྒྱལ་བའི་ལུང་ཚད་མ་དང་སྦྱར་ན། ཕྱག་ན་རྡོ་རྗེ། རྒྱལ་བའི་སྲས་པོ་ཀུན་ཏུ་བཟང་པོ། ཉན་ཐོས་ཆེན་པོ་ཀུན་དགའ་བོ་སྟེ་མདོ་སྔགས་ཀྱི་བསྟན་པའི་སྡུད་པ་པོ་རྣམས་སྟོན་པ་རྫོགས་པའི་སངས་རྒྱས་དང་ངོ་བོ་དབྱེར་མེད་ཡིན་པའི་ཚུལ་ནི། གསང་བ་གྲུབ་པའི་རྒྱུད་ལས། འདི་ཡི་སྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། །
སྡུད་མཛད་པ་ནི་ཐུགས་རྡོ་རྗེ། ། ཞེས་དང་། རྩ་རྒྱུད་བརྟག་གཉིས་ལས་ཀྱང་། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་གསུངས་པ་འདིས་གྲུབ། ཁྱད་པར་ཀུན་ཏུ་བཟང་པོ་དང་ཀུན་དགའ་བོ་གཉིས་ངོ་བོ་དབྱེར་མེད་ཡིན་པ་ནི། གཉིས་མེད་རྣམ་རྒྱལ་གྱི་རྒྱུད་ལས། དེ་ནས་ཐམས་ཅད་མཁྱེན་པའི་འཁོར་ཕུན་སུམ་ཚོགས་པ་བཤད་པར་བྱའོ། ། འདི་ལྟ་སྟེ།
འཇམ་དཔལ་ནི་རྒྱལ་པོ་ཟས་གཙང་མར་གྱུར་ཏོ། ། འཇིག་རྟེན་དབང་ཕྱུག་ནི་ལྷ་མོ་སྒྱུ་འཕྲུལ་དུ་གྱུར་ཏོ། ། དཔལ་ལྷ་མོ་ནི་གྲགས་འཛིན་ནོ། ། རྡོ་རྗེ་སེམས་དཔའ་ནི་སྒྲ་གཅན་འཛིན་ནོ། ། སྒྲིབ་པ་ཐམས་ཅད་རྣམ་པར་སེལ་བ་ནི་ཤཱ་རིའི་བུའོ། ། ཀུན་ཏུ་བཟང་པོ་ནི་ཀུན་དགའ་བོར་གྱུར་ཏོ། ། ལྷའི་དབང་པོ་བརྒྱ་བྱིན་ནི་གནས་བརྟན་ལྷ་སྦྱིན་ནོ། ། རྣམ་པར་སྣང་མཛད་ཆེན་པོ་ནི་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པར་གྱུར་ཏོ་ཞེས་གསུངས་པ་འདིས་གྲུབ། དོན་དེ་དག་ལ་དགོངས་ནས་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་རྗེ་བཙུན་ས་སྐྱ་པའི་གསུང་རབས་ཀྱི་དོན་བསྡུས་ཚུལ་གསུམ་རྒྱན་ལས། ཁྱད་པར་འཁོར་གྱི་གཙོ་བོ་སྡུད་པ་པོ། །
སྟོན་པའི་གཉིས་སུ་མེད་པའི་ཡེ་ཤེས་ལས། ། གཞན་ངོར་སྤྲུལ་པའི་བྱང་ཆུབ་སེམས་དཔའ་ཆེ། ། འོག་མིན་གནས་དང་མེ་ཏོག་རྒྱན་གྱིས་བརྒྱན། ། མི་མཇེད་ཞིང་དང་ཁྱད་པར་མི་ཡི་ངོར། ། རིམ་བཞིན་རྡོ་རྗེ་སེམས་དཔའ་ཀུན་ཏུ་བཟང་། ། གསང་བའི་བདག་པོ་ཀུན་དགའ་བོ་ཞེས་གྲགས། ། ཞེས་གསུངས་པ་ཡིན་ནོ། ། བཻ་རོ་ཙ་ན་དང་ཀུན་དགའ་བོ་ཐུགས་རྒྱུད་གཅིག་པ་ནི། པདྨ་ཐང་ཡིག་ལས། རྒྱ་གར་རྡོ་རྗེ་གདན་གྱི་ཆོས་གྲྭ་ནས། །
ཤཱཀྱ་ཐུབ་པའི་ཉེ་གནས་ཀུན་དགའ་བོ། ། ཚེ་འཕོས་ལོངས་སྐུའི་ཞིང་ཁམས་མང་ཉུལ་ནས། ། མི་ལུས་ཆོས་ལྡན་སྐྱེ་བ་བདུན་གྱི་མཐའ། ། གཙང་གི་སྙེ་མོ་བྱེ་མཁར་ཞེས་བྱ་ཡི། ། གནས་གཞི་གཅིག་གི་བྲང་ཁང་མིག་དགུ་ན། ། ཕ་མིང་པ་གོར་ཧེ་འདོད་ཅེས་བྱ་དང་། ། མ་མིང་བྲན་ཀ་བཟའ་སྒྲོན་སྐྱིད་ཀྱི་བུ། ། གན་ཇག་ཐང་མཐའ་ཞེས་བྱ་ལོ་བརྒྱད་པ། ། དེ་ལ་བསླབས་པས་ལོ་ཙཱ་རྩོད་མེད་འབྱུང་། ། ཞེས་གསུངས་པ་འདིས་གྲུབ།
ས་སྐྱ་པཎ་ཆེན་དང་བཻ་རོ་ཙཱ་ན་ཐ་དད་མེད་པ་ནི། གཏེར་སྟོན་སངས་རྒྱས་གླིང་པའི་གཏེར་མ་ཀོང་པོ་པུ་རི་ཕུག་མོ་ཆེ་ནས་སྤྱན་དྲངས་པའི་བླ་མ་དགོངས་པ་འདུས་པའི་ལུང་བསྟན་བཀའ་རྒྱའི་ལས་ཅན་ཉི་ཤུ་རྩ་གཅིག་གི་ལུང་བསྟན་ལས། ལོ་ཙཱ་བ་གོར་བཻ་རོ་ཙ་ན་ཁྱོད། ། ཚེ་རབས་བསྐལ་བཟང་ད་དུས་ཚིགས་ལ་ཕན། ། དེ་བཞིན་མ་འོངས་དུས་ཀྱི་མཐར་ཐུག་པ། ། རིམ་བཞིན་འགྲོ་རྣམས་འདྲེན་དང་བསྟན་པ་སྐྱོང་། ། ཁྱད་པར་དམུ་རྒོད་འདུལ་མགོ་འཆོལ་བའི་ཚེ། ། ས་ཞེས་བྱ་བ་ཤཱཀྱའི་ཞིང་ཁམས་སུ། ། སྒྲ་བསྒྱུར་ལོ་ཙཱ་པཎྜི་བློ་སྟོབས་ཅན། ། ས་སྐྱོང་རྒྱལ་པོའི་མཆོད་གནས་བྱེད་པ་སྟེ། །
དམུ་རྒོད་ཁ་གནོན་འགྲོ་ལ་ཕན་པ་འབྱུང་། ། རྒྱུད་མང་རིམ་བཞིན་དེ་བཞིན་བསམ་མི་ཁྱབ། ། ཅེས་ལུང་བསྟན་པ་འདིས་གྲུབ། དེ་བཞིན་གཤེགས་པ་དྲི་མ་མེད་པའི་དཔལ་རྗེ་ས་པཎ་དང་ངོ་བོ་གཅིག་པ་ནི། སྔོན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གཟུགས་སྐུ་ཆོས་དབྱིངས་སུ་བསྡུས་ཟིན་པའི་དུས་རེ་ཞིག་གི་ཚེ་ན་རྗེ་ས་པཎ་ལ་རྗེ་བཙུན་རིན་པོ་ཆེ་དང་། རྣལ་འབྱོར་གྱི་དབང་ཕྱུག་བིརྺ་པ་དང་། གྲུབ་ཆེན་ནག་པོ་པ་གསུམ་གྱི་སྐུའི་སྣང་བ་དངོས་སུ་བསྟན་ཞིང་། རྗེ་བཙུན་རིན་པོ་ཆེའི་ཞལ་ནས། ཁྱོད་སྐྱེ་བ་འདིའི་འོག་རོལ་དུ་མཁའ་ལ་གནས་པའི་རིག་པ་འཛིན་པར་གྱུར་ནས། ས་ལམ་གྱི་རྟོགས་པ་ཕལ་ཆེར་བགྲོད་དེ་དེ་ནས་རྒྱ་གར་ཤར་ཕྱོགས་མུ་མུ་ནེའི་ཞིང་ཁམས་སུ་རྒྱལ་པོ་ཉི་མའི་སྟོབས་འཕེལ་གྱི་བུར་གྱུར་ཏེ།
འཁོར་ལོས་སྒྱུར་བའི་ཆ་བྱད་ཅན་གྱིས་སངས་རྒྱས་ཀྱི་ཞིང་རྣམས་ཡོངས་སུ་སྦྱོང་བར་བྱེད་ཅིང་། དེ་ནས་སྐྱེ་བ་བཞི་པ་ལ་མངོན་པར་དགའ་བའི་ཞིང་དུ་དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བར་མངོན་པར་རྫོགས་པ་སངས་རྒྱས་པར་འགྱུར་རོ་ཞེས་ལུང་བསྟན་པ་འདིས་གྲུབ། དེ་ལྟར་ན་སངས་རྒྱས་དང་བྱང་ཆུབ་སེམས་དཔའི་སྐུའི་སྣང་བ་ཇི་སྙེད་པ་དེ་དག་བཻ་རོ་ཙཱ་ན་དང་ཐུགས་རྒྱུད་གཅིག་ཡིན་ཞིང་། དེ་དང་སྔགས་འཆང་ཆོས་ཀྱི་རྒྱལ་པོ་ཉིད་ཐ་དད་མེད་པ་ནི། གསང་བའི་ལུང་བསྟན་གབ་རྒྱ་ཅན་ལས། ད་ལྟའི་ལོ་ཙཱ་བཻ་རོ་ཙཱ་ན་ཁྱོད། ། ངེས་དོན་རྣམ་སྣང་གང་ཆེན་མཚོ་ཞེས་གྲགས། ། ལོངས་སྤྲུལ་བྱང་སེམས་དུ་མས་འགྲོ་བ་འདྲེན། ། གསུང་གི་སྤྲུལ་པ་དྲང་དོན་བཅུ་གསུམ་གྱི། ། ཐ་མ་འཁོན་གྱི་རིགས་ལ་གྲགས་པའི་མཚན། །
བདུད་ཀྱི་ཉེ་མཚམས་གསང་སྔགས་བསྟན་པ་སྐྱོང་། ། བྱང་སེམས་དྲག་གཏུམ་མ་ངེས་སྣང་ཚུལ་ཅན། ། དེ་དང་འབྲེལ་ཚད་སྐྱེ་བ་གསུམ་ནས་གྲོལ། ། དྲི་སྙིང་རྟ་སོགས་ལག་གིས་གང་རེག་པ། ། ངན་སོང་སྐྱེ་སྒོ་ཆོད་དེ་ངེས་ཚིག་ཡིན། ། ལས་ལྡན་དེ་ལ་བདུད་མོའི་བར་ཆད་དམ། ། རྒྱ་ནག་ཁམས་ནས་ལྷ་བུའི་བདུད་ལ་གཟོབས། ། དེ་དུས་ཐུགས་སྤྲུལ་ཟག་མེད་དམ་པ་དང་། ། འཕྲད་ན་འགྲོ་ལ་ཕན་པ་དཔག་མེད་འབྱུང་། ། ཚེ་མཐར་ཕྱིན་ཅིང་བར་ཆད་ཚོགས་ལས་རྒྱལ། །
ཁྱད་པར་སྟོད་ཧོར་བདུད་སྤྲུལ་ཟིལ་གྱིས་གནོན། ། སྤྲུལ་པས་སེམས་ཅན་དོན་ལ་སྒྲིབ་གཡོགས་མེད། ། མཐའ་ཡས་ལོངས་སྐུ་ཆེན་པོའི་ཞིང་ཁམས་སུ། ། ངེས་པར་སྙིང་ལ་ཆོངས་ཤིག་ས་མ་ཡ། ། ཞེས་དང་། སྣང་རྩེ་གཏེར་སྟོན་པས་ཆོས་འཁོར་ལྷ་སའི་སངས་རྒྱས་རབས་བདུན་གྱི་སྐུ་རྒྱབ་ནས་གཏེར་ནས་སྤྱན་དྲངས་པའི་ཐུགས་རྗེ་ཆེན་པོ་འཁོར་བ་ལས་གྲོལ་གྱི་ཆོས་ཀྱི་ལོ་རྒྱུས་ལུང་བྱང་གསལ་བའི་སྒྲོན་མེ་ལས། བཻ་རོའི་སྐྱེ་བ་འཁོན་རིགས་གླང་ལོ་པ། ། གྲགས་པའི་མིང་ཅན་ཆོས་བདག་སྐྱེས་བུ་འབྱུང་། ། དེ་ལ་གཏད་པས་སངས་རྒྱས་བསྟན་པ་འཕེལ། ། ཞེས་དང་།
ཡང་སྤྲུལ་སྐུ་སྣང་རྩེ་བས་ཁྱུད་ཚང་བྲག་གི་པདྨ་བཅུད་ཕུད་ནས་གདན་དྲངས་པའི་དམ་འཛིན་ལྷ་སྲས་ཀྱི་སྐྱེ་རྒྱུད་ལ། ད་ལྟའི་ལོ་ཙཱ་བཻ་རོ་ཙཱ་ན་ཁྱོད། ། འཁོན་གྱི་རིགས་ལ་གྲགས་པའི་མིང་འཆང་སྟེ། ཟབ་ཆོས་འདི་དང་འཕྲད་ན་ཚེ་མཐར་ཕྱིན། ། བསྟན་པ་དབུས་ཁམས་ཡོངས་ལ་སྤེལ་བར་བྱེད། ། ཅེས་ལུང་བསྟན་པ་འདིས་གྲུབ་པ་ཡིན་ནོ། ། འདི་དག་ནི་གང་ཟག་འགའ་ཞིག་ལ་སྐྱེས་བུ་དམ་པ་འདི་ཞེས་བྱ་བའི་རྣམ་པར་སྤྲུལ་པའོ་ཞེས་ཟོག་བརྫུས་ཅན་དག་གི་ལོང་བ་འཁར་འཛུགས་ཀྱིས་རང་གཞན་གཉིས་ཕུང་གི་ལས་ལ་སྦྱོར་བའི་ཚུལ་དང་མི་འདྲ་བའི་དྲི་མ་མེད་པའི་ལུང་ཚད་མས་གྲུབ་པ་འདི་ནི་ཀུན་དང་ཐུན་མོང་མ་ཡིན་པའི་རྣམ་པར་ཐར་པའོ། ། འདིར་སྨྲས་པ། སྤངས་རྟོགས་མཐར་ཕྱིན་རྫོགས་པའི་སངས་རྒྱས་ཉིད། ། གཞན་ངོར་སྤྲུལ་སྐུ་དུ་མའི་ཟློས་གར་གྱིས། །
མཐའ་ཡས་འགྲོ་བའི་དོན་མང་མཛད་པ་འདི། ། སྔགས་འཆང་བླ་མའི་སྔོན་གྱི་སྐྱེས་རབས་ཡིན། ། ད་ནི་ད་ལྟར་གྱི་སྐུའི་སྐྱེ་བ་བཞེས་པའི་རྣམ་པར་ཐར་པ་མདོ་ཙམ་སྤེལ་བ་ལ་དོན་གཉིས་ཏེ། ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་མདོ་ཙམ་བཤད་པ་གཉིས་ལས། དང་པོ་ནི། དུས་གསུམ་རྒྱལ་བའི་མཁྱེན་ཞིང་བརྩེ་བ་ལས། ། ནུས་མཐུ་གཅིག་བསྡུས་དཔལ་ལྡན་ས་སྐྱ་པའི། ། དྲི་མེད་རིགས་སུ་བསམས་བཞིན་སྐུར་བསྟན་པ། ། སྙིགས་མའི་དུས་འདིར་བསྟན་པའི་གསལ་བྱེད་མཆོག །
ངག་དབང་ཀུན་དགའ་རིན་ཆེན་ཞེས་གྲགས་པའི། ། སྐྱེས་མཆོག་དེ་ཉིད་མེ་མོ་གླང་ལོར་བལྟམས། ། བཅུ་བདུན་བར་དུ་ས་སྐྱ་ལོ་ཙཱ་ཆེ། ། འབྲལ་མེད་བསྟེན་ཏེ་དམ་ཆོས་མང་དུ་མནོས། ། དེ་ནས་ཡོངས་འཛིན་དཀོན་མཆོག་ལྷུན་གྲུབ་དང་། ། དཔལ་ལྡན་བཀྲ་ཤིས་ངག་དབང་ཆོས་གྲགས་ཞབས། ། སངས་རྒྱས་སེང་གེ་པཎ་ཆེན་ལེགས་བློ་སོགས། ། གུས་པས་བསྟེན་ནས་དབང་ཁྲིད་མན་ངག་ལུང་། ། རྗེས་གནང་བྱིན་རླབས་བཀའ་གཏད་ལ་སོགས་པ། ། གྲངས་མེད་གསན་པ་རྒྱ་མཚོའི་མཛོད་བཟུང་ནས། །
བྱས་འགྱུར་རྡོ་རྗེའི་བྲག་རྫོང་ལ་སོགས་པའི། ། གནས་མཆོག་དུ་མར་དགེས་རྡོར་བདེ་མཆོག་དང་། ། རྡོ་རྗེ་ཕུར་པ་ཆོས་སྐྱོང་གུར་ཞལ་སོགས། ། ལྷ་མཆོག་ཞི་ཁྲོ་རབ་འབྱམས་དུ་མ་ཡི། ། གྲངས་དང་མཚན་མའི་བསྙེན་པ་མཐར་ཕྱིན་ནས། ། བཀའ་སྲུང་དམ་ཅན་རྒྱ་མཚོ་བྲན་ལྟར་འཁོལ། ། དེ་ཚེ་བསྟན་ལ་གནོད་བྱེད་དགྲ་བགེགས་རྣམས། ། ལོ་ཟླ་མ་འགྱངས་རྣམ་ཤེས་དབྱིངས་སུ་བསྒྲལ། ། དེ་དག་མ་འོངས་སྲིད་པའི་རྒྱུན་ཀྱང་བཅད། ། གཞན་ཡང་རང་གི་སྣང་ངོར་དག་སྣང་ལས། །
མ་འདས་མོད་ཀྱང་གདུལ་བྱ་གཞན་གྱི་ངོར། ། དཀའ་སྤྱད་དྲག་པོས་བསྟན་དང་འགྲོ་བའི་ཕྱིར། ། སྐུ་སྲོག་ཉིད་ཀྱང་གཏོང་ལ་མི་ཞུམ་པའི། ། བྱང་ཆུབ་སེམས་དཔའི་སྤྱོད་པ་རླབས་པོ་ཆེས། ། ཕྱི་ནང་གསང་བའི་འགལ་རྐྱེན་ཀུན་བསལ་ནས། ། སྣང་སྲིད་ལྷ་མི་ཐམས་ཅད་དབང་དུ་བསྡུས། ། དེ་ནས་སྔོན་བྱོན་གོང་མའི་གནས་ཀྱི་མཆོག ། གདན་ས་ཆེན་པོ་དཔལ་ལྡན་ས་སྐྱ་ཡི། ། གཙུག་ལག་ཁང་ཆེན་ཉམས་པ་རྣམས་གསོས་ཏེ། ། སྐུ་གསུང་ཐུགས་ཀྱི་རྟེན་དང་མཆོད་ཆས་བཀང་། །
གཞན་ཡང་འགྲོ་བའི་བསོད་ནམས་འཕེལ་བའི་ཕྱིར། ། ངོ་མཚར་མཆོད་པའི་རྟེན་དང་མཆོད་པའི་རྫས། ། ཡིད་འཕྲོག་ཁང་བཟང་དུ་མའང་གསར་དུ་སྤེལ། ། ཁྱད་པར་རྒྱལ་བའི་བསྟན་པ་གསལ་མཛད་པའི། ། བཤེས་གཉེན་བརྒྱ་ཕྲག་མང་པོ་འབྱུང་བའི་གཞི། ། ཆོས་གྲྭ་ཆེན་པོ་ཐུབ་བསྟན་ལྷ་ཆེན་དང་། ། གསང་སྔགས་འཛིན་པ་དུ་མ་འདུ་བའི་གནས། ། བདེ་བ་ཆེན་པོའི་གླིང་སོགས་ལེགས་བཏབ་ནས། ། བསྟན་པའི་བྱ་བ་ཐོས་བསམ་སྒོམ་གསུམ་དང་། ། མཁས་པའི་བྱ་བ་འཆད་རྩོད་རྩོམ་གསུམ་གྱིས། །
བདེ་གཤེགས་བསྟན་པ་ཡར་ངོའི་ཟླ་ལྟར་སྤེལ། ། གཞན་ཡང་རྡོ་རྗེ་འཆང་དངོས་ས་སྐྱ་པའི། ། གོང་མ་དགོངས་པ་ཆོས་དབྱིངས་མཉམ་གཞག་པ། ། དེ་དག་ཐུགས་དགོངས་རྫོགས་ཕྱིར་དགེས་རྡོར་དང་། ། བདེ་མཆོག་གསང་འདུས་ཡང་ཕུར་ལ་སོགས་པ། ། དྲི་མེད་རྒྱུད་ནས་བཤད་པའི་དཀྱིལ་འཁོར་ཚོགས། ། སྒྲུབ་ཅིང་མཆོད་དང་བདག་འཇུག་ལེན་པ་དང་། ། སློབ་མ་དབང་བསྐུར་ལ་སོགས་ལོ་རེ་བཞིན། ། མི་ཉམས་དབྱར་མཚོ་བཞིན་དུ་འཕེལ་བར་མཛད། ། མདོར་ན་ཞི་རྒྱས་དབང་དང་དྲག་པོ་ཡི། །
སྣ་ཚོགས་ཐབས་མཁས་དུ་མས་གདུལ་བྱ་རྣམས། ། གང་ལ་གང་འདུལ་ཚུལ་དུ་ལེགས་བསྐྱངས་ཏེ། ། འཛིན་མའི་ཁྱོན་འདི་རྫོགས་ལྡན་བདེ་ལ་བཀོད། ། སྔོན་ཚེ་ཆོས་རྒྱལ་མེས་དབོན་དེ་དག་གིས། ། བསྟན་པ་རིན་ཆེན་བྱ་བ་མཛད་པའི་ཚུལ། ། བསམ་ལས་འདས་མོད་སངས་རྒྱས་བྱང་སེམས་ཀྱི། ། རྣམ་པར་སྤྲུལ་པ་དེ་དག་འདས་པའི་རྗེས། ། གངས་ཅན་ཁྲོད་འདིར་ཀུན་མཁྱེན་སངས་རྒྱས་ཀྱི། ། བསྟན་པའི་བྱ་བ་རླབས་ཆེན་མཛད་པ་ལ། ། སྔགས་འཆང་ཉིད་ལས་ངོ་མཚར་ཆེ་བ་གཞན། །
མེད་ཅེས་དེང་དུས་དཔྱོད་ལྡན་ཡོངས་ལ་གྲགས། ། དེ་ལྟའི་བསྟན་པའི་གསལ་བྱེད་ཆེན་པོ་དེ། ། རེ་བརྒྱད་བཞེས་པ་ཤིང་ཕོ་སྤྲེའུའི་ལོ། ། གྲོ་བཞིན་ཟླ་བའི་ཡར་ངོའི་བཅུ་བཞི་ལ། ། ས་སྐྱའི་ལྷ་ཆེན་ལྷུན་གྲུབ་ཕོ་བྲང་དུ། ། དགོངས་པ་ཆོས་ཀྱི་དབྱིངས་སུ་ཐིམ་ཚུལ་བསྟན། ། དེ་ལྟའི་སྤྲུལ་པའི་སྐྱེས་མཆོག་དེ་ཉིད་ལས། ། བརྒྱུད་འཛིན་སློབ་བུ་མང་དུ་འཕེལ་བ་ཡི། ། ཀུན་གྱི་མཆོག་ནི་ཆོས་དང་རིགས་ཀྱི་སྲས། ། གྲུབ་པའི་དབང་ཕྱུག་པུཎྱ་ཨིནྡྲ་དང་། །
སེམས་དཔའ་ཆེན་པོ་གྲགས་པ་བློ་གྲོས་མཚན། ། གཞན་ཡང་བསྟན་པ་གསལ་མཛད་བཤེས་གཉེན་ཚོགས། ། ཉི་ཟླ་བཞིན་དུ་གྲགས་པས་ཡོངས་ཁྱབ་ཅིང་། ། སྐར་ཕྲན་བཞིན་དུ་བགྲང་བའི་ཡུལ་འདས་པས། ། འཛིན་མའི་ཁྱོན་འདི་ཡོངས་སུ་ཁྱབ་གྱུར་ཏེ། ། སྤྱི་དང་བྱེ་བྲག་བསྟན་པ་རིན་པོ་ཆེ། ། དབྱར་མཚོ་བཞིན་དུ་འཕེལ་བའི་དགེ་མཚན་འདི། ། སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྗེ། ། ཀུན་དགའ་རིན་ཆེན་གང་གི་རྣམ་ཐར་ཡིན། ། ཞེས་སོ། །
གཉིས་པ་དེའི་དོན་མདོ་ཙམ་བཤད་པ་ནི། ། དེ་ལྟ་བུའི་བདག་ཉིད་ཆེན་པོ་དེ་ཉིད་ཁ་བ་ཅན་འདིར་འགྲན་པའི་ཟླ་དང་བྲལ་བའི་རིགས་བརྒྱུད་འཁོན་ས་སྐྱ་པ་ཞེས་པའི་མཚན་གྱི་དགེ་ལེགས་དང་ལྡན་པའི་གདུང་རིགས་འཛིན་པའི་སྐྱེས་ཆེན་དམ་པ་འཇམ་དབྱངས་ནམ་མཁའ་དོན་གྲུབ་ཚེ་བརྟན་བཀྲ་ཤིས་རྒྱལ་མཚན་དཔལ་བཟང་པོ་ཞེས་བྱ་བ་དེ་ཉིད་ཀྱི་བཙུན་མོ་ལྷ་གཅིག་བུ་འདྲེན་སྐྱིད་བྱ་བ་ལ་མེ་མོ་གླང་གི་ལོ་ངོ་མཚར་བའི་ལྟས་དུ་མ་དང་བཅས་གདན་ས་ཆེན་པོ་རྩེ་གདོང་བླ་བྲང་གི་གནས་མཆོག་ཏུ་ཡུམ་ལ་གནོད་པ་མེད་པར་བལྟམས་པ་ཡིན་ཏེ། དེ་ལྟར་བལྟམས་ནས་ལམ་ཐམས་ཅད་ཀྱི་རྩ་བ་སྡོམ་པ་གསུམ་གྱིས་ཐུགས་རྒྱུད་ཕྱུག་པར་མཛད་དེ། གསན་པ་རྒྱ་མཚོའི་ཕ་རོལ་དུ་སོན་ཅིང་། ཐོས་བསམ་མཐར་ཕྱིན་པར་མཛད་པའི་ཚུལ་ནི། རྗེ་འདི་དགུང་ལོ་དགུར་ཕེབས་པའི་ཚེ། གནས་ལྔ་རིག་པའི་པཎྜི་ཏ་ཆེན་པོ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་དྲུང་དུ། སོ་སོར་ཐར་པའི་བསླབ་བྱ་དགེ་བསྙེན་དང་དགེ་ཚུལ་གྱི་སྡོམ་པ་རྣམ་པར་དག་པ་ནོས་ཏེ། མཚན་ཡང་འཇམ་དབྱངས་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་གསོལ་ཞིང་། ཡང་འཇམ་དབྱངས་ས་ལོ་ཙཱ་བ་དེ་ཉིད་ཀྱི་དྲུང་དུ་ཐེག་ཆེན་དབུ་མ་ལུགས་ཀྱི་སེམས་བསྐྱེད་ཀྱང་གསན་ནས།
རྒྱལ་བའི་སྲས་པོ་ཀུན་གྱི་གཙུག་གི་ནོར་བུར་གྱུར་ཏེ། དེ་ནས་བདག་ཉིད་ཆེན་པོ་འདིས་ས་སྐྱ་ལོ་ཙཱ་ཆེན་པོ་དེ་ཉིད་ཀྱི་ཞབས་དྲུང་དུ། བཅོམ་ལྡན་འདས་དགེས་པ་རྡོ་རྗེའི་དཀྱིལ་འཁོར་དུ་སྨིན་བྱེད་དབང་གི་ཆུ་བོ་ལན་གྲངས་མང་པོ་ཞིག་གསན་ནས་རིགས་འཛིན་སྔགས་ཀྱི་སྡོམ་པས་ཐུགས་རྒྱུད་བལྟམས་པར་མཛད་ཅིང་། གཞན་ཡང་བདག་ཉིད་ཆེན་པོ་ས་ལོ་ཐམས་ཅད་མཁྱེན་པའི་དྲུང་དུ་བདག་མེད་ལྷ་མོ་བཅོ་ལྔའི་དབང་དང་། འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་སོགས་སྨིན་བྱེད་དབང་གི་རྣམ་གྲངས་ཉེར་བཞི་ཙམ་དང་གྲོལ་བྱེད་ཁྲིད་ཀྱི་སྐོར་ལ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཆ་ལག་དང་བཅས་པ་དང་། དེའི་རྒྱབ་བརྟེན་གསུང་ངག་གླེགས་བམ་དཀར་ཆག་ནང་བཞིན་གྱི་ལུང་དང་། པོད་དམར་མ་དཀར་ཆག་ནང་བཞིན་གྱི་ལུང་དང་། གཙུག་ཏོར་རྣམ་རྒྱལ་གྱི་རྗེས་གནང་སོགས་རྗེས་གནང་གི་རྣམ་གྲངས་བཅུ་ཕྲག་གཉིས་ཙམ་དང་། དེ་དག་གི་རྒྱབ་བརྟེན་གྱི་ལུང་དུ་རྒྱ་བོད་ཀྱི་མཁས་པ་དུ་མས་མཛད་པའི་གསུང་རབ་དང་།
གཞན་ཡང་ས་ལོ་ཉིད་ཀྱི་གསུང་འབུམ། རྡོ་རྗེ་འཆང་གི་བཀའ་འབུམ། སེམས་དཔའ་ཆེན་པོའི་བཀའ་འབུམ། ཀུན་མཁྱེན་གྱི་བཀའ་འབུམ། འཇམ་དབྱངས་སངས་རིན་གྱི་བཀའ་འབུམ། གློ་བོ་མཁན་ཆེན་གྱི་བཀའ་འབུམ་རྣམས་ཀྱི་ལུང་དང་། གཞན་ཡང་དག་ལྗོན་སྐོར་གསུམ་གྱི་ལུང་བཤད། བདེ་མཆོག་རྩ་རྒྱུད་ཀྱི་ཊཱི་ཀ་མུ་ཏིག་ཕྲེང་བའི་ལུང་བཤད་སོགས་དང་། གཞན་ཡང་བླ་མའི་རྣམ་ཐར་དང་། གསོལ་འདེབས་བསྟོད་པའི་ལུང་སོགས་མདོར་ན་ཟབ་པ་དང་རྒྱ་ཆེ་བའི་ཆོས་ཚུལ་རྒྱ་མཚོ་ལྟ་བུ་ཞིག་གསན་ནས་ཐུགས་སུ་ཆུད་པར་མཛད་ཅིང་།
རྩ་བའི་བླ་མ་རྣམས་ཀྱི་ནང་ནས་ཀྱང་ཆོས་རྗེ་འདི་ཉིད་ལ་མཆོག་ཏུ་འཛིན་པ་ཡིན་ཏེ། སྔགས་འཆང་ཉིད་ཀྱི་གསུང་ལས། བླ་མ་ཀུན་འདུས་ཀུན་དགའ་བསོད་ནམས་དང་། ། ཞེས་པ་དང་། ས་ལོ་ཆེན་པོའི་ཞབས་དྲུང་སྐྱེ་ཕྱིར་བྲིས། ། ཞེས་གསུངས་པ་དང་། གཞན་ཡང་ས་ལོ་ཉིད་དང་སྐད་ཅིག་ཀྱང་འབྲལ་བ་མེད་པའི་ཐུགས་གདོང་མཐོན་པའི་ངང་ནས། ཞི་རྒྱས་དབང་དྲག་གི་འཕྲིན་ལས་ཅི་མཛད་ཀྱང་དེ་དང་དེའི་དོན་ཐོགས་མེད་དུ་འགྲུབ་ཅིང་། དུས་ཕྱིས་ཀྱང་དངོས་དང་འོད་གསལ་ཆེན་པོའི་ངང་དུ་ས་ལོ་ཉིད་བྱོན་ནས་ཕྲ་རགས་ཀྱི་ལུང་བསྟན་རྣམས་སྒྲིབ་མེད་དུ་འབྱུང་བ་ཡིན་ཞེས་གྲགས་ལ། ཡང་བདག་ཉིད་ཆེན་པོ་འདིས་བདག་ཆེན་ངག་གི་དབང་ཕྱུག་གྲགས་པ་རྒྱལ་མཚན་གྱི་དྲུང་དུ་ཡང་དགེས་པ་རྡོ་རྗེའི་དབང་སོགས་དབང་གི་རྣམ་གྲངས་འགའ་ཞིག་དང་།
དཀར་མོ་ཉི་ཟླ་ལྕམ་དྲལ། བྲན་བདུད་གཤིན་རྗེ་ནག་པོའི་རྗེས་གནང་སོགས་གསན་ཅིང་། ཡང་སྔགས་འཆང་བླ་མ་རང་ཉིད་ཀྱི་ཡབ་འཇམ་དབྱངས་ནམ་མཁའ་དོན་གྲུབ་ཚེ་བརྟན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་ལ་དགེས་པ་རྡོ་རྗེའི་དབང་སོགས་དབང་གི་རྣམ་གྲངས་དུ་མ་ཞིག་དང་། གཤེད་དམར་སྤྲོས་མེད་ཀྱི་ཁྲིད་སོགས་གྲོལ་བྱེད་ཁྲིད་ཀྱི་རྣམ་གཞག་ཁ་ཡར་དང་། གཞན་ཡང་རྗེ་བཙུན་ས་སྐྱ་པའི་ཡབ་ཆོས་དམར་པོ་སྐོར་གསུམ་སྒྲུབ་པའི་ཕྱག་ལེན། དེའི་ཡིག་སྐོར་སོགས་མདོར་ན་ཟབ་མོ་དམ་པའི་ཆོས་ཀྱི་ཕྱག་ལེན་ཕྲ་མོ་འགའ་ཞིག་གི་ཕྱག་ཁྲིད་རྣམས་ཀྱང་གསན་ཅིང་། ཡང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་དྲུང་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གི་ཁྲིད་གླེགས་བམ་གྱི་ལུང་དང་བཅས་པ་དང་། གསུང་ངག་བླ་མ་བརྒྱུད་པའི་རྣམ་ཐར་ཐོར་བུ་བ་རྣམས་ཀྱི་ལུང་། གཞན་ཡང་གཤེད་དམར་ལྷ་ལྔའི་དབང་། རྫོགས་རིམ་ཤིན་ཏུ་སྤྲོས་མེད་ཀྱི་ཁྲིད་དང་།
དེའི་སྐོར་ལ་རྣལ་འབྱོར་དབང་ཕྱུག་གིས་མཛད་པའི་སྤྲོས་མེད་རྡོ་རྗེའི་ཚིག་རྐང་སོགས་རྒྱ་གཞུང་ཚད་ལྡན་དུ་མའི་ལུང་དང་། རྗེ་རྡོ་རྗེ་འཆང་གིས་མཛད་པའི་སྒྲུབ་ཐབས་བདུད་རྩིའི་བུམ་པ། དཀྱིལ་ཆོག་བདུད་རྩིའི་ཆུ་རྒྱུན་སོགས་བོད་གཞུང་ཚད་ལྡན་མང་པོའི་ལུང་སོགས་མདོར་ན་རྗེ་དེ་ཉིད་ཀྱི་དྲུང་དུ་གཤིན་རྗེ་གཤེད་དམར་པོའི་ཆོས་སྐོར་ཡོངས་སུ་རྫོགས་པ་གསན་ཅིང་། གཞན་ཡང་ཀྱེ་རྡོར་བཀའ་བབས་ཕྱི་མ་རྣམས་ཀྱི་དབང་། རྡོ་རྗེ་ཕྲེང་བ་ཡོངས་རྫོགས་ཀྱི་དབང་། གསང་འདུས། འཇིགས་བྱེད། མགོན་པོ་སོགས་ཀྱི་དབང་། ཀྱེ་རྡོར་རྒྱུད་གསུམ་གྱི་བཤད་བཀའ། རྡོ་རྗེ་འཆང་གི་བཀའ་འབུམ་པོད་བཞི་མ།
མགོན་པོའི་གསེར་པོད་ཚང་མ། རྗེ་ངོར་ཆེན་ཐམས་ཅད་མཁྱེན་པ་རང་གི་བཀའ་འབུམ་གྱི་ལུང་དང་། སྒྲུབ་ཐབས་རྒྱ་མཚོ་དང་བརྒྱ་རྩའི་རྗེས་གནང་དང་། དེ་དག་གི་ཡིག་ཆའི་ལུང་། དམར་པོ་སྐོར་གསུམ་གྱི་རྗེས་གནང་ཡིག་རྙིང་གི་ལུང་དང་བཅས་པ་སོགས་བསམ་གྱིས་མི་ཁྱབ་པ་ཞིག་གསན་ཅིང་ཐུགས་སུ་ཆུད་པར་མཛད། ཡང་ཆོས་ཀྱི་རྗེ་འཕགས་ཆེན་དཔལ་ལྡན་བཀྲ་ཤིས་ཀྱི་དྲུང་དུ། བིརྺ་པའི་སྲུང་བ་ཐུན་མོང་དང་ཐུན་མོང་མ་ཡིན་པ་གཉིས་དང་། བརྡ་ཆིག་བརྒྱུད་སོགས་གསུང་ངག་གི་ཆ་ལག་རྣམས་དང་། རྗེ་བཙུན་རྡོ་རྗེ་རྣལ་འབྱོར་མའི་བྱིན་རླབས་དང་། འདིའི་རྣལ་འབྱོར་བཅུ་གཅིག་གི་བཤད་བཀའ།
རྩ་དབུ་མའི་ཁྲིད། མགོན་པོའི་རྩ་གསུམ་འཁོར་ལོའི་ཁྲིད་སོགས་ཁྲིད་བཀའ་མང་པོ་ཞིག་དང་། རྗེས་གནང་ཟུར་བཀའ་བཅུ་ཕྲག་གཉིས་ཀྱིས་ལྷག་པ་སོགས་ཐུན་མོང་མ་ཡིན་པའི་ཟབ་གནད་རྣམས་གསན། ཡང་ཆོས་རྗེ་ཀུན་དགའ་གྲོལ་མཆོག་བློ་གསལ་རྒྱ་མཚོའི་སྡེའི་ཞལ་སྔ་ནས་ལ། འཁོར་ལོ་སྡོམ་ཆེན་གྱི་དབང་། དགྲ་ནག་གི་དབང་སོགས་ཟབ་ཆོས་འགའ་ཞིག་གསན་ཅིང་། ཡང་ལོ་ནས་སྤྱན་སྔ་རིན་པོ་ཆེ་ངག་དབང་ཆོས་གྲགས་ཀྱི་དྲུང་དུ། བཀའ་གདམས་ཐིག་ལེ་བཅུ་དྲུག་གི་དབང་། བཀའ་གདམས་ལྷ་བཞིའི་ཁྲིད། བློ་སྦྱོང་དོན་བདུན་མ།
བཀའ་གདམས་ཕ་ཆོས་བུ་ཆོས། བཀའ་གདམས་གཞུང་དྲུག་སོགས་དང་། ཛམ་དཀར་གྱི་རྗེས་གནང་སོགས་དཀོན་ཞིང་ཟབ་པའི་རྗེས་གནང་དང་། བྱིན་རླབས་ཀྱི་རིགས་མང་པོ་ཞིག་གསན་པར་མཛད། གཞན་ཡང་པཎ་ཆེན་ལེགས་བློ་བ། ངོར་ཆེན་སངས་རྒྱས་སེང་གེ གཏེར་སྟོན་སྣང་རྩེ་བ། གཏེར་སྟོན་ཤེས་རབ་འོད་ཟེར་བ་རྣམས་ཀྱང་གུས་པས་བསྟེན་ནས་དབང་བྱིན་རླབས་གཏེར་ཆོས་སོགས་མཐའ་ཡས་པ་ཞིག་གསན་ཅིང་། གསན་པ་དེ་རྣམས་ཀྱང་ཚིག་དོན་གྱི་ཆ་ལ་སྒྲོ་འདོགས་མཐའ་དག་ཆོད་པར་མཛད་པས་མདོ་རྒྱུད་བསྟན་བཅོས་ཇི་སྙེད་པའི་མངའ་བདག་ཆེན་པོར་བཞུགས་པ་ཡིན་ནོ་ཞེས་གྲགས་ལ། དེ་ལྟར་ཡོངས་འཛིན་དམ་པ་རྣམས་ལས་ཟབ་རྒྱས་གསན་པ་རྒྱ་མཚོའི་ཕ་རོལ་དུ་སོན་པར་མཛད་པའི་སྔགས་འཆང་བླ་མ་འདི་ཉིད་ཀྱིས།
རྗེ་བཙུན་ས་སྐྱ་པའི་ཆོས་ཀྱི་ཁྲི་ག་ལ་བ་དེར་ཞབས་ཟུང་བཀོད་ཅིང་། བླ་མ་གོང་མ་རྣམས་ཀྱིས་བྱིན་གྱིས་བརླབས་པའི་དགོན་པ་དང་། ཡང་དབེན་རྣམས་སུ་སྒོམ་སྒྲུབ་ལ་གཞོལ་བའི་སྒོ་ནས་ཡི་དམ་ཞི་ཁྲོ་རབ་འབྱམས་རྣམས་དང་། རྡོ་རྗེའི་ཆོས་སྐྱོང་རྣམས་ཀྱི་གྲངས་དང་མཚན་མའི་བསྙེན་པ་མཐར་ཕྱིན་པ་མཛད་དེ། བླ་མ་ཡི་དམ་རྣམས་ཀྱི་ཞལ་གཟིགས་ཤིང་། བསྟན་སྲུང་རྣམས་བྲན་བཞིན་དུ་བཀོལ་ཏེ་བསྟན་དགྲ་རྣམས་ཚར་བཅད་ནས། སྤྱི་དང་བྱེ་བྲག་གི་བསྟན་པ་འཕེལ་རྒྱས་སུ་མཛད་པའི་ཚུལ་ནི། བདག་ཉིད་ཆེན་པོ་འདི་དགུང་ལོ་དགུར་ཕེབས་པ་ཤིང་མོ་བྱའི་ལོ། ། ས་སྐྱ་པཎྜི་ཏ་ཆེན་པོའི་ཆོས་ཀྱི་ཁྲི་ཆེན་པོར་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ཏེ། གདན་ས་ཆེན་པོའི་བླ་མ་སློབ་དཔོན་དགེ་བའི་བཤེས་གཉེན་གཙོ་བོར་གྱུར་པའི་སྐྱེ་བོའི་ཚོགས་སྟོང་ཕྲག་དུ་མ་ལ།
ཐུབ་པའི་དགོངས་པ་གསལ་བ་ཞེས་བྱ་བའི་བསྟན་བཅོས་ཆེན་པོ་ཡོངས་རྫོགས། དག་གསལ་སྙན་པའི་གསུང་གིས་ཉི་མ་གསུམ་གྱི་བར་དུ་ལེགས་པར་བཤད་པས། སྐྱེ་བོ་མཁས་བླུན་ཐམས་ཅད་ཀྱི་དད་གུས་ཆེན་པོས་མཆོག་ཏུ་བསྔགས་པའི་གནས་སུ་གྱུར་ཅིང་། དེ་ནས་བདག་ཉིད་ཆེན་པོ་འདིའི་རྩེ་གདོང་དུ་ཕེབས་ནས། སླར་ཡང་དགུང་ལོ་བཅུ་བགྲང་ཙམ་བཞེས་པ་ན་གདན་ས་ཆེན་པོར་ཕེབས་ཏེ། དེ་དུས་གདན་སའི་ཤར་ཕྱོགས་འཕྲང་རིང་གི་མགོར་ཕེབས་པ་ན། ཆུ་མིག་རྫིང་ཁ་ཕྱོགས་ཀྱི་མཆོད་རྟེན་མང་པོ་ཞིག་པའི་ནག་སྲོལ་ལེ་བ་དེ་གཟིགས་པ་དང་། བདག་ཉིད་ཆེན་པོ་འདིའི་ཐུགས་དགོངས་ལ། ཀྱེ་མ་བདུད་སྤྲུལ་རྣམས་ཀྱི་བྱེད་པས་སྡེ་མང་པོ་ཞིག་རལ་དུ་སོང་འདུག འདི་ཐམས་ཅད་ཞིག་གསོས་བྱས།
གཙུག་ལག་ཁང་རྣམས་དང་། སྡེ་འདི་ཚགས་སུ་བཅུག་སྟེ་ཁྲ་ཆེམ་མེ་བ་ཞིག་ངེད་ལ་ནམ་ཡོང་ངམ་སྙམ་པའི་ངེས་འབྱུང་དང་། ལྷག་བསམ་ཡིད་ལ་ནན་ལྟར་གཅགས་པ་ཞིག་བྱུང་ཞེས་བདག་ཉིད་ཆེན་པོ་རང་གིས་ཡང་ཡང་གསུངས་སོ་ཞེས་གྲགས་ཤིང་། དེ་ནས་ས་ལོ་ཆེན་པོའི་དྲུང་དུ་བཞུགས་ཏེ། དེའི་སྐབས་ནས་རྗེ་འདི་དགུང་ལོ་བཅུ་བདུན་བཞེས་པ་ཚུན་ཆད་དུ་ས་ལོ་ཉིད་དང་འབྲལ་མེད་དུ་བཞུགས་ནས་གོང་དུ་བསྟན་པའི་ཟབ་ཆོས་རྣམས་ཀྱང་གསན་པར་མཛད་ཅིང་། ས་ལོ་ཉིད་ཕྱོགས་སུ་འགྲོ་དོན་ལ་ཕེབས་པའི་ཚེ་ཡང་ཞབས་ཕྱིར་འབྲངས་ཏེ་དབང་རྗེས་གནང་སོགས་གནང་བའི་མཆོད་གཡོག་རྒྱུན་པར་མཛད། གདན་ས་ཆེན་པོར་བླ་མ་གོང་མའི་སྒྲུབ་མཆོད་དང་། གཏོར་བཟློག་སོགས་ཀྱི་ཆག་ཕྱིར་ཡང་རྒྱུན་པར་ཕེབས་ཏེ་དབྱངས་རོལ་ཕྱག་རྒྱའི་གར་འཆམས་སོགས་ཀྱི་ཕྱག་ལེན་ཕྲ་མོ་རྣམས་ཀྱང་ཤིན་ཏུ་ངེས་པར་མཛད་ནས། དུས་ཕྱིས་རྗེས་འཇུག་རྣམས་ཀྱི་དོན་དུ་སོ་སོའི་ཡི་གེ་ས་ལོ་ཆེན་པོའི་ཕྱག་ལེན་བཞིན་བཀོད་པར་མཛད་པ་ཡིན་ལ། དེ་ལྟར་བདག་ཉིད་ཆེན་པོ་ཁུ་དབོན་གཉིས་ལྷན་ཅིག་བཞུགས་པའི་བསྟན་པ་རིན་པོ་ཆེ་འཕེལ་རྒྱས་སུ་མཛད་པའི་སྐབས་ནས་ཆུ་མོ་སྦྲུལ་གྱི་ལོ།
ས་ལོ་འཇམ་དབྱངས་ཆེན་པོ་ཉིད། ཞིང་ཁམས་གཞན་དུ་འབྱོན་པར་ཉེ་བ་ན། བདག་ཉིད་ཆེན་པོ་འདི་ལ་སྤྱན་ཆེར་གཟིགས་ནས། ། ངག་གི་དབང་པོ་བྱིས་པའི་སྣང་བ་མ་བྱེད་ཨང་། དཔལ་ས་སྐྱའི་སྡེ་བསྟན་པ་འདི་ཆགས་སམ་འཇིག་ཁྱེད་ལ་རག་ལས་པ་ཡོད་དོ་ཞེས་གསུངས་པ་ལྟར་གྱི་བཀའ་ཆེམ་ཐུགས་ཀྱི་དཀྱིལ་དུ་བཅང་སྟེ། དཔལ་ལྡན་ས་སྐྱའི་བསྟན་པ་རིན་པོ་ཆེ་ཡར་ངོའི་ཟླ་བ་ལྟར་འཕེལ་རྒྱས་སུ་མཛད་པ་ཡིན་ཏེ། དེ་ནས་བདག་ཉིད་ཆེན་པོ་འདི་དགུང་ལོ་ཉི་ཤུར་མ་སོན་ཙམ་གྱི་སྐབས་སུ་ས་ལོ་ཆེན་པོ་ཞིང་གཞན་དུ་གཤེགས་པས་ཐུགས་ཤིན་ཏུ་གདུངས་པར་གྱུར་པ་དང་། མི་སྲུན་པ་འགའ་ཞིག་གི་སྤྱོད་ཚུལ་ལ་ཐུགས་འབྱུང་བར་གྱུར་ནས། བྱས་འགྱུར་རྡོ་རྗེའི་བྲག་རྫོང་དུ་ཕེབས་ནས་ལམ་ཟབ་མོ་བླ་མའི་རྣལ་འབྱོར་དང་། ལམ་གྱི་ཐུན་བཞི་ལ་དབང་ལེན་པ་གཙོ་བོར་མཛད་དེ།
ཨཥྚ་འབུམ་ཕྲག་སོ་གཉིས་སྦྱིན་སྲེག་དང་བཅས་པ་མཛད་པའི་ཚེ། ལན་ཅིག་ཐོ་རངས་ཀྱི་ཚེ་བྱས་འགྱུར་གྱི་ཤར་ཕྱོགས་ཀྱི་ནམ་མཁའ་ལ་འཇའ་འོད་འཁྱིལ་པའི་དབུས་སུ་ས་ལོ་ཐམས་ཅད་མཁྱེན་པ་ཉིད་ཞབས་རྡོ་རྗེ་སྐྱིལ་ཀྲུང་དང་། ཕྱག་གཉིས་རྡོར་དྲིལ་ཐུགས་ཀར་བསྣོལ་ནས་བཟུང་བ་ཞིག་གསལ་པོར་གཟིགས་ཏེ། དད་གུས་ཆེར་གཡོས་ནས། རྒྱལ་བའི་མཁྱེན་བརྩེ་མ་བྱ་བའི་ས་ལོ་ཆེན་པོ་ལ་བསྟོད་པ་འདི་ཡང་དེའི་སྐབས་སུ་མཛད་པ་ཡིན་ཞེས་གྲགས་ཤིང་། ཡང་ལན་ཅིག་མནལ་ལམ་གྱི་ཚུལ་དུ་ནམ་མཁར་འཇའ་སྤྲིན་ཡིད་དུ་ཡོང་བ་ཞིག་གི་ཁྲོད་ན་རིན་པོ་ཆེའི་ཁང་བཟང་དང་། ལྗོན་ཤིང་གི་ཚོགས་མང་པོ་དང་བཅས་པའི་བར་མཚམས་རྣམས་ལ་དར་གྱི་ལྡ་ལྡི་དང་། རིན་པོ་ཆེས་བརྒྱན་པ་ཞིག་འདུག་པ་ལ། འདི་ཅི་ཡིན་གསུངས་པ་ལ། བདེ་བ་ཅན་ཡིན་ཟེར།
ཞིང་ཁམས་དེ་ཉིད་དུ་ཕེབས་པའི་ཐུགས་འདུན་མཛད་པ་ན། སྤྲིན་གསེབ་ནས་སྐས་ཤིག་སྐྱ་ཐལ་བཏང་བྱུང་བ་ལ་འཛེགས་བྱོན་པས། སྐས་མགོ་ན་ས་ལོ་ཐམས་ཅད་མཁྱེན་པ་ཉིད་ཞལ་བཞུགས་དུས་ཀྱི་སྐུ་འཁོར་རྣམས་དང་བཅས་གཟིགས་པ་ན། ཐུགས་དགེས་སྤྲོ་ཆེན་པོས་ཕྱག་མང་དུ་མཛད་པའི་མོད་ལ་མནལ་སད་བྱུང་བས་ཤིན་ཏུ་ཕོངས་པ་ཅིག་བྱུང་ཞེས་ཞབས་དྲུང་ན་གནས་པ་རྣམས་ལ་བཀའ་སྩལ་པ་དང་། མནལ་ལམ་དེ་ཉིད་ཀྱི་བཀོད་པ་རྣམས་སྒྲ་ཇི་བཞིན་དུ་བྲིས་པའི་འོག་ཐད་ན། འདི་ངག་གི་དབང་པོའི་རྨི་ལམ་ཡིན་ཅེས་པའི་ཞལ་བྱང་དང་བཅས་པ་ཡོད་པའི་བླ་མ་བརྒྱུད་པའི་ཞལ་ཐང་ཆུང་ངུ་གྲབས་གཅིག་ཡོད་པ་དེ། དུས་ཕྱིས་བདག་གི་བླ་མ་སྔགས་འཆང་གྲགས་པ་བློ་གྲོས་ཀྱི་ནང་རྟེན་དངུལ་གདུང་ཡིད་བཞིན་ནོར་བུ་བཞེངས་དུས་གཟུངས་ཞུགས་སུ་ལེགས་པར་བཞུགས་སོ། ། དེའི་སྐབས་སུ་འཕགས་ཆེན་དཔལ་ལྡན་བཀྲ་ཤིས་ལ་གོང་དུ་བསྟན་པའི་ཟབ་ཆོས་རྣམས་དང་། ཁྱད་པར་འཁོར་ལོ་བདེ་མཆོག་གི་སྐོར་རྣམས་གསན་ནས། བདེ་མཆོག་ནག་པོ་པའི་གསུང་བསྙེན་དང་།
རྩ་དབུ་མའི་ཁྲིད་གསན་པ་དང་མཉམ་དུ། ཨོཾ་གསུམ་མ་འབྲུ་འབུམ་ལྷག་པ་ཙམ་གྱི་གསུང་བཟླས་མཛད་པ་ན། ཡི་དམ་གྱི་རྗེས་སུ་བཟུང་བའི་མཚན་ལྟས་བསམ་གྱི་མི་ཁྱབ་པ་བྱུང་བ་དང་། ཁྱད་པར་དེ་དུས་སྔགས་འཆང་ཉིད་ཀྱི་ཞབས་དྲུང་དུ་གཏད་ནས་འོངས་པའི་མི་རྣམས་སྐྱེད་ལྷས་སྒྲུབ་སྡེ་ཙམ་དུ་སླེབས་པ་ན། མི་རྣམས་ཀྱི་དབྱིབས་དང་། མིང་དང་། དངོས་པོ་འདི་ལྟ་བུ་ཁྱེར་འདུག་པ་སོགས་འོད་གསལ་གྱི་ངང་ནས་སྒྲིབ་མེད་དུ་གཟིགས་པ་དང་། གཞན་ཡང་གནས་དེར་འཕགས་ཆེན་ཉིད་ལས་གུར་གྱི་མགོན་པོའི་ནང་ཁྲིད་གསན་ནས་ཐུགས་དམ་རྩེ་གཅིག་ཏུ་མཛད་པ་ན། གུར་མགོན་ལྷ་བརྒྱད། བེར་ནག་ཟངས་གྲི་ཅན།
རུ་འདྲེན་སྡེ་བཞི་དྲེགས་པའི་འཁོར་དང་བཅས་པ་རྣམ་འགྱུར་སྣ་ཚོགས་མཛད་པ་ཡང་ནས་ཡང་དུ་གཟིགས་ཤིང་། གཞན་ཡང་བདག་ཉིད་ཆེན་པོ་འདིས་རྡོ་རྗེ་ཕུར་པ་ལ་གསུང་བསྙེན་ཐང་བཞིའི་བར་དུ་མཛད་དེ། ཐང་ཅིག་བྱས་འགྱུར་དུ་མཛད་པ་དེའི་སྐབས་སུ། བྱས་འགྱུར་གྱི་གཞི་བདག་ཀླུ་མོ་དཀར་མོ་དང་། བདུད་ཀྱི་རྟ་པ་བཅོ་བརྒྱད་འཁོར་དང་བཅས་པ་སྔ་དྲོ་ལུང་པའི་མདོར་འགྲོ་བ་དང་། ཕྱི་དྲོ་ཕུར་འགྲོ་བ་ཉིན་རེ་བཞིན་གཟིགས་སྣང་ལ་བྱུང་བ་ན། སྔར་དཔལ་ཆེན་ཕོ་བྲང་དུ་ཕུར་པའི་གསུང་བསྙེན་མཛད་སྐབས། དཀར་མོ་ཉི་ཟླ་དང་བདུད་ཀྱི་རྒྱལ་པོ་འཁོར་བཅས་གཟིགས་སྣང་ལ་བྱུང་བ་དང་ཆ་ལུགས་མཐུན་པར་འདུག་པས་ཐུགས་རྒྱུད་ཀྱང་གཅིག་གམ་སྙམ་དུ་དགོངས་ནས། བྱས་འགྱུར་རྡོ་རྗེའི་བྲག་རྫོང་གི་སྒྲུབ་སྡེ་ཆེན་པོ་མི་ཉམས་ཤིང་ཡུན་དུ་གནས་པ་སོགས་ཀྱི་བཀའ་བསྒོ་མཛད་པ་ན། གཞི་བདག་རྣམས་ཀྱིས་ཀྱང་དེ་བཞིན་ཁས་བླངས་པར་བརྟེན།
དེའི་གཏང་རག་ཏུ་དམིགས་ནས་བསང་ཡིག་རྒྱས་པར། གཞི་བདག་ཀླུ་མོ་དཀར་མོ་དང་། ཞེས་སོགས་ཀྱི་ཚིགས་བཅད་འདི་ཡང་འཇུག་པར་མཛད་པ་ཡིན་ཞེས་ཐོས་སོ། ། གཞན་ཡང་དཔལ་ཡང་དག་ཧེ་རུ་ཀའི་གསུང་བསྙེན་ཡང་ལན་གྲངས་དུ་མ་ཞིག་མཛད་པར་བརྟེན། བླ་མ་དང་ལྷག་པའི་ལྷས་བྱིན་གྱིས་བརླབས་པའི་མཚན་མ་ཡང་མང་དུ་བརྙེས་ཤིང་། ཡང་དག་གི་སྒྲུབ་དཀྱིལ་ངོ་མཚར་ཅན་འདི་ཉིད་ཀྱང་རྩོམས་ཤིག་པའི་ལུང་བསྟན་ས་ལོ་ཉིད་ཀྱིས་མཛད་པར་སྣང་སྟེ། དཀྱིལ་ཆོག་དེ་ཉིད་ཀྱི་མཇུག་ཏུ། ས་ལོ་ཉིད་ཞལ་གཟིགས་ཏེ། སྔགས་འཆང་རང་ཉིད་ཀྱི་ཐུགས་སྟེང་ན་ཡོད་པའི་དོན་འགའ་ཞིག་ཞུས་པ་ན་རྗེས་སུ་གནང་བའི་ཚུལ་སོགས་གསུངས་པའི་རྗེས་སུ། ཡང་དག་གི་གསུང་རྩོམ་ཐོར་བུ་འདི་རྣམས་སྔར་ཕན་བདག་གིས་བསྒྲིག་མ་ནུས་ཚུལ་ཞིབ་པར་ཞུས།
ད་ནི་ཇི་ལྟ་བུ་ཞིག་བགྱིད་ལགས་ཞེས་གསོལ་བ་བཏབ་པས། ཞལ་འཛུམ་པ་དང་བཅས་ངེད་རང་གི་རྩོམ་ཐོར་བུ་དེ་རྣམས་ལྷན་ཅིག་བསྡེབས་ཤིང་། གོང་འོག་གི་མཚམས་སྦྱོར་སོགས་ཁྱོད་རང་གི་བློ་ལ་འདུག་པ་བཞིན་བསྒྲིགས་པས་ཡོང་བ་འདུག་ཕེབས་པ་ལ་བརྟེན་ནས། མི་འཇིགས་པའི་སྤོབས་པའི་གདེང་ཅུང་ཟད་ཐོབ་ནས་བྲིས་པ་ཡིན་པས་འདི་ལ་བྱིན་རླབས་དང་ཡིད་ཆེས་གཉིས་ཀ་ཡོད་དོ་ཞེས་གསུངས་པས་སོ། ། གཞན་ཡང་སྔགས་འཆང་བླ་མ་འདི་ཉིད་ཀྱིས་ཞིང་སྐྱོང་དབང་ཕྱུག་ཆེན་པོ་ཞལ་བཞི་པའི་གསུང་བསྙེན་མཐར་ཕྱིན་པར་མཛད་པའི་ཚེ། ཞིང་སྐྱོང་ཆེན་པོ་ཉིད་བྲམ་ཟེའི་གཟུགས་སྐུ་མདོག་སྔོན་པོ་ཞབས་གཉིས་རོལ་པའི་སྟབས་ཀྱིས་བཞུགས་པ་སྐུ་ཤིན་ཏུ་ཆེ་བས་ནམ་མཁའི་ཁྱོན་གང་བ་ཡུམ་བཞི་དང་བཅས་པ་ཞིག་གསལ་བར་གཟིགས་པ་དེའི་སྣང་བརྙན་ཇི་ལྟ་བ་བཞིན་འབྲི་བར་མཛད་པ་ནི། ད་ལྟ་སྔགས་ཐང་ཆེན་མོའི་གྲབས་ལ་བཞུགས་པ་འདི་ཡིན་ལ། ཡང་ལྷ་ཁང་རྩེར་བཞུགས་པའི་སྐབས་ཤིག་དགེ་སློང་རིན་ཆེན་རྣམ་གྲོལ་གྱིས་གསོལ་བ་བཏབ་པའི་ངོར་སྐྱེད་ལྷས་ཀྱི་གནས་ཁའུ་པའི་གཟིགས་སྣང་མ་ལྟར་ཞལ་བཞི་པ་ཞིག་ཉིད་ཀྱིས་ཕྱག་བྲིས་མཛད་པ་ན། རབ་གནས་ཀྱི་ཚེ་སྐུ་འཁོར་རྣམས་ཀྱིས་ཨ་ཙ་ར་མདོག་སྔོན་པོ་ཞིག་གཟིམས་ཆུང་དུ་སོང་བ་མངོན་སུམ་མཐུན་གྲུབ་ཏུ་མཐོང་ཞིང་། སྔགས་འཆང་ཉིད་ཀྱི་གཟིགས་སྣང་ལ་ཞལ་བཞི་པ་ཡུམ་ཆེན་བཞི་དང་བཅས་པ་རྔམ་བརྗིད་དང་ལྡན་པ་ཞིག་བྲིས་སྐུ་ལ་མངོན་སུམ་དུ་ཐིམ་པ་གཟིགས་པ་དང་།
ཡང་ལྷ་ཁང་རྩེའི་པོ་ཏ་ལ་དེ་ཉིད་དུ་བཞུགས་པའི་སྐབས་ཤིག ནུབ་ཅིག་ཐུན་གཏོར་ཕུལ་བའི་རྗེས་སུ་གྲགས་པ་ཟེར་བའི་བན་ཆུང་ཞིག་ཡོད་པ་དེ་རྗེའི་ཞབས་དྲུང་དུ་འོངས་པ་ན། གཟིམས་ཆུང་འགག་གི་སྐས་མགོར། བུད་མེད་ནག་མོ་རལ་པས་རྟིང་པ་ཁེབས་པ། ལག་གཉིས་སྤར་མོ་གདེངས་ཤིང་རྐང་པ་གར་སྟབས་ཀྱིས་འདུག་པ་ཞིག་དང་འཕྲད་པ་ན། བན་ཆུང་དེ་འཇིགས་དངངས་པས་ཅུང་ཟད་བརྒྱལ་ཞིང་། དེར་རྗེས་སྔགས་འཆང་ཉིད་ལ་དེའི་ཚུལ་རྣམས་ཞུས་པ་ན། དེ་ལ་སྐྲག་པར་བྱེད་མི་དགོས། དོ་ནུབ་ཀྱི་ཐུན་གཏོར་ལེན་པ་ལ་སྲིང་མོ་བྱོན་བྱུང་བ་དང་། ཁྱོད་རང་རྩ་གསལ་བས་འཕྲད་པ་ཡིན།
ཉེས་སྐྱོན་གཏན་མེད་ཅེས་ཀྱང་གསུང་བར་གྲགས་པ་དང་། གཞན་ཡང་སྔགས་འཆང་བླ་མ་འདིས་སྒོ་རུམ་ཡེ་ཤེས་མགོན་པོ་བཞུགས་པའི་དྲུང་དུ་ཤཱ་ས་ན་འབུམ་ཕྲག་བཞི་དང་། གཞན་ཡང་ས་ཕྱོགས་གཞན་དུ་ཡི་གེ་བདུན་མ་བྱེ་བསྙེན་ཐང་གཉིས་ཙམ་མཛད་པར་བརྟེན། གཞི་ཐོག་གི་མཁའ་སྤྱོད་དུ་བཞུགས་པའི་སྐབས་ཤིག་གཟིགས་སྣང་ལ། གུར་གྱི་མགོན་པོའི་སྐུ་ཤིན་ཏུ་ཆེ་བ་ཞིག་རོ་གདན་དགུ་བརྩེགས་ཀྱི་སྟེང་ན་ཟ་འོག་གི་བེར་དགུ་བརྩེགས་གསོལ་ཏེ་འགྱིང་བའི་སྟབས་ཀྱིས་བཞུགས་པ། ཉི་མ་འབུམ་གྱི་གཟི་བརྗིད་འབར་བ་ཞིག་མངོན་སུམ་དུ་གཟིགས་པ་དང་། ཡང་དབེན་གནས་བྱས་འགྱུར་རྡོ་རྗེའི་བྲག་རྫོང་དུ་སྔགས་འཆང་ཡབ་སྲས་སོགས་དཔོན་སློབ་ཉུང་ཤས་ཞིག་གིས་མགོན་པོ་དྲུག་ཅུ་པའི་གཏོར་བཟློག་མཛད་པ་ན། ཀྱེ་བོས་སོའི་བསྐུལ་ཚུགས་པའི་ཚེ་ཕྱག་གཡོག་ལས་དག་པ་གཉིས་ཀྱི་མཐོང་སྣང་ལ། བྱས་འགྱུར་གྱི་བླ་བྲང་ནུབ་ཀྱི་ནམ་མཁར་མི་ནག་དུང་ལོང་ཅན་གཉིས་གྲོས་བྱེད་པའི་ཚུལ་གྱིས། ངེད་རང་ཚོ་ཐོག་མར་རིན་སྤུངས་ལ་ཕྱིན།
དེ་ནས་ལྷ་ས་རྫོང་ལ་ཕྱིན་པ་དྲག་པ་འདུག་ཟེར་བ་མངོན་སུམ་དུ་མཐོང་ཞིང་། གཞན་ཡང་དུར་ཁྲོད་བདག་པོ་དང་། ལས་མཁན་པུ་ཏྲ་ཆེན་པོ་རྣམས་ཀྱང་ཡང་ཡང་ཞལ་གཟིགས་ཞིང་། མདོར་ན་ས་སྐྱ་པའི་བསྟན་སྲུང་ཐམས་ཅད་བྲན་བཞིན་དུ་འཁོལ་ནུས་པའི་སྟོབས་ཀྱིས་བསྟན་དགྲ་ཐམས་ཅད་གཏན་རླག་ཏུ་སོང་བ་ཀུན་གྱིས་མངོན་སུམ་དུ་མཐོང་བ་འདི་ཡིན་ལ། གཞན་ཡང་བདག་ཉིད་ཆེན་པོ་འདི་ཉིད་ཀྱིས་ཡི་དམ་གྱི་ལྷའི་གཟུངས་སྔགས་བྱེ་བསྙེན་མཛད་པའི་རིམ་པ་ཡང་ཀཱི་ལ་ཡ། གཤེད་དམར། མཧཱ་ཀཱ་ལ། ཨ་མ་ར་ཎི། འཇིགས་བྱེད། ཨོཾ་གསུམ།
མ་ཎི། ཨ་ར་པ་ཙ་ན། ཁྱུང་ཁྲ་སྟེ་འདི་རྣམས་ལ་གསུང་བཟླས་བྱེ་བ་མཐར་ཕྱིན་པ་མཛད་པར་ངེས་ཏེ། སྔགས་འཆང་ཉིད་ཀྱི་ཕྱག་དྲེག་འབྱར་བའི་དེབ་ཆུང་ཞིག་ལས་སྔགས་འདི་རྣམས་ལ་ཨཾ་གི་སོགས་རྟགས་མང་དུ་མཛད་ནས། གདན་ཐོག་གཅིག་ཏུ་མ་ཡིན་ཀྱང་རིམ་པས་རྒྱུན་འཐུད་དེ་མཐར་སོ་སོ་ལ་བྱེ་བསྙེན་སོང་བར་གསལ་བར་གསུང་འདུག་པས་སོ། ། དེ་ལྟར་སྔགས་འཆང་བླ་མ་འདིས་ཡི་དམ་ཞི་ཁྲོ་རབ་འབྱམས་དང་ཆོས་སྐྱོང་སྲུང་མ་རྣམས་ཀྱི་གྲངས་དང་མཚན་མའི་བསྙེན་པ་མཐར་ཕྱིན་མང་པོ་མཛད་པར་རྟེན་ཡི་དམ་དང་བསྟན་སྲུང་དབང་པོ་རྣམས་ཀྱི་ཞལ་བསྟན་ནས་བྱིན་གྱིས་བརླབས་ཤིང་བར་ཆད་སེལ་བའི་ཚུལ་རགས་རིམ་གོང་དུ་བསྟན་པ་བཞིན་དང་། དེར་ཡང་མ་ཟད་བདག་ཉིད་ཆེན་པོ་འདི་ནི་སྔོན་གྱི་བག་ཆགས་བཟང་པོ་སད་པའི་སྟོབས་ཀྱིས་གཞོན་ནུ་ཉིད་ནས་ཡི་དམ་གྱི་ལྷས་ཞལ་གཟིགས་ཤིང་རྗེས་སུ་བསྟན་པ་ནོས་པ་ཞིག་ཡིན་ཏེ། དེ་ཡང་བདག་ཉིད་ཆེན་པོ་འདི་སྐུ་ན་ཕྲ་མོའི་སྐབས་འཁོར་འགའ་ཞིག་དང་བཅས་རྩེ་གདོང་བླ་བྲང་དུ་སྐུ་རྩེ་ཞིང་བཞུགས་པ་ན། གཙང་ཕུང་པོ་རིའི་ཡས་སྟོང་ཐམས་ཅད་སྤྱན་རས་གཟིགས་ཞལ་གཅིག་ཕྱག་བཞི་པའི་སྐུས་གོ་མཚམས་མེད་པར་བལྟམས་པ་དང་། མས་སྟོང་ཐམས་ཅད་སྤྱན་རས་གཟིགས་ཕྱག་སྟོང་སྤྱན་སྟོང་གི་སྐུ་ཤིན་ཏུ་ཆེ་བ་དག་གིས་ཁྱབ་ནས་འདུག་ཅིང་།
ཕུང་པོ་རི་བོ་ཆེའི་རྩེར་ཐར་པའི་སྐས་ཡིན་ཟེར་བའི་སྐས་ཤིན་ཏུ་རིང་བ་ཞིག་སྐྱ་ཐལ་ལེ་འདུག་པ་དང་། དེའི་འགྲམ་ན་རྫིང་བུ་ཤིན་ཏུ་ཡིད་དུ་འོང་བ་ཞིག་ཀྱང་འདུག་ཅིང་། དེ་ནས་ཕ་ཚད་ན་སྲིད་པའི་ཚ་ཆུ་ཡིན་ཟེར་བའི་ཆུ་ཆེན་པོ་སྐྱ་ཉོག་གེ་བ་ཞིག་གི་འགྲམ་ན་ཐལ་ཚན་གྱི་ཆུ་བོ་རབ་མེད་ཡིན་ཟེར་བའི་ཐང་ཆེན་པོ་གོ་ཐལ་བཀྲམ་པ་འདྲ་བ་ཞིག་དང་། དེའི་འཁྲིས་ན་ནེའུ་གསིང་སྔོ་ཏལ་པ་ཞིག་འདུག་པ་སྤུ་གྲིས་གཏམས་པའི་ཐང་ཡིན་ལ། དེའི་འགྲམ་ན་མི་མང་པོ་ཞིག་ནག་ཕུང་ཕུང་འདུག་པ་ལ། སྔགས་འཆང་ཉིད་ཀྱིས་མི་དེ་རྣམས་ཕལ་ཆེར་ཕ་རོལ་དུ་བདེ་བར་སྒྲོལ་བར་མཛད་ནས། དེ་ནས་རྫིང་བུ་དེ་ལ་སྐུ་ཁྲུས་ཤིག་མཛད་ནས། རི་རྩེའི་སྐས་དེ་ལ་འཛེགས་བྱོན་པ་ན་བདེ་བ་ཅན་ཡིན་ཟེར་བའི་ཞིང་ཁམས་ཀྱི་བཀོད་པ་ཕུན་སུམ་ཚོགས་པ་ལྟ་བས་ཆོག་མི་ཤེས་པ་ཞིག་ན། རྗེ་བཙུན་གོང་མ་ལྔ་སོགས་བླ་མ་བརྒྱུད་པ་མང་པོ་དང་། སངས་རྒྱས་བྱང་སེམས་ཁ་བ་བུ་ཡུག་འཚུབ་པ་ཙམ་བཞུགས་འདུག་པ་ལས།
གདམས་པ་དང་རྗེས་སུ་བསྟན་པ་མང་དུ་ནོས་པའི་དག་པའི་གཟིགས་སྣང་ངོ་མཚར་ཅན་དེ་བཞིན་བྱུང་བ་ཞབས་དྲུང་ན་གནས་པ་རྣམས་ལ་དེ་མ་ཐག་དེའི་ཚུལ་རྣམས་སྒྲིབ་མེད་དུ་གསུངས་པ་དང་། དེ་དག་ལ་སོགས་པ་མདོར་ན་ངོ་མཚར་བའི་གཟིགས་སྣང་བསམ་གྱིས་མི་ཁྱབ་པ་ཞིག་མངའ་བ་ཡིན་མོད་ཀྱང་། འདིར་ནི་ཆེ་ལོང་ཙམ་ཞིག་བརྗོད་པ་ཡིན་ལ། དེ་ལྟ་བུའི་སྔགས་འཆང་བླ་མ་ངག་དབང་ཀུན་དགའ་རིན་ཆེན་ཞེས་ཡོངས་སུ་གྲགས་པ་དེ་ཉིད་དགུང་ལོ་ཉི་ཤུ་རྩ་བགྲང་ཙམ་དུ་ཕེབས་ནས་བཟུང་སྟེ། ས་ལོ་ཐམས་ཅད་མཁྱེན་པའི་བཀའ་བཞིན་གདན་ས་འདི་ཉིད་ལ་འཛིན་སྐྱོང་སྤེལ་གསུམ་གྱི་སྒོ་ནས་བསྟན་པའི་མེ་རོ་གསོ་བའི་ཐུགས་འདུན་ལྷག་པར་ཡོད་ཀྱང་། དེར་སྐབས་བདུད་ཀྱི་གནས་མལ་སྙིང་ལ་བཅས་པའི་སྡེ་པ་ལྷ་ཁང་པ། ལྷ་ས་རྫོང་པ། སྐྱེད་འཕྲང་པ་རྣམས་ཀྱི་ངན་ཤེད་གྲྭ་བསྒྲིགས་ལ་བརྟེན། བསེ་འབག་ནག་པོ་འཕུར་ཤེས་བཞུགས་པའི་དྲ་སྒོ་ལ་ཡང་ཁོང་གསུམ་གྱི་ཐེལ་སེ་གསུམ་འབྱར་བྱེད་པ་སོགས་ལུགས་གཉིས་ཀ་དང་མི་མཐུན་པའི་སྲོལ་ངན་གྱི་རྒྱུན་ཅི་ཡང་ཞིག་ཡོད་པ་ལ། སྔགས་འཆང་བླ་མ་འདི་ཉིད་ཀྱི་ཞབས་ཏོག་རིན་སྤུངས་པ་དཔོན་བློན་གྱིས་མཛད་དེ།
སྡེ་པ་ལྷ་ཁང་པ་ཕྱོགས་གཞན་དུ་བརྫངས་ཏེ། ལྷ་ཁང་ཆེན་མོ་ཕྱག་ཏུ་ཕུལ་ཞིང་། དེ་ནས་བདག་ཉིད་ཆེན་པོ་འདི་བྱས་འགྱུར་རྡོ་རྗེའི་བྲག་རྫོང་དུ་ཐུགས་དམ་ལ་རྩེ་གཅིག་ཏུ་བཞུགས་ཡོད་པའི་སྐབས་དེར། དབུས་ཕྱོགས་ཀྱི་ས་སྐྱོང་ཆེན་པོ་རྣམས་ཀྱི་དད་པས་སྤྱན་འདྲེན་གྱི་ཕོ་ཉ་མངགས་པ་ལ་བརྟེན། དབུས་ཕྱོགས་སུ་ཕེབས་ནས་འགྲོ་བ་མང་པོ་སྨིན་གྲོལ་ལ་བཀོད་ཅིང་། ལྷག་པར་བསམ་ཡས་ལྷུན་གྱིས་གྲུབ་པའི་གནས་མཆོག་ཏུ་ཕེབས་ཏེ། དེར་བསམ་ཡས་ཆོས་སྐྱོང་ཆེན་པོས་དཔེ་ཧར་ལྷའི་ཕོ་བྲང་ཆེན་པོའི་ལྕོག་ཏུ་སྔགས་འཆང་ཉིད་གདན་དྲངས་ཏེ། ལྕོག་གི་སྒོ་དམར་གྱི་མདུན་དུ་བདག་ཉིད་ཆེན་པོ་ལ་བཞུགས་གདན་སྟག་ལྤགས་གྲྭ་སྡེར་མ་ཉམས་པ་ཞིག་དང་། ཆོས་སྐྱོང་རང་ལ་ཁྲིའུ་ཤིང་རྣམས་བཤམས་ནས་འདུག་པ་ལ། བདག་ཉིད་ཆེན་པོས་ཆོས་སྐྱོང་གི་ཁྲིའུ་ཤིང་དེ་ལ་རྗེ་རང་གི་བཞུགས་ཁྲི་ཡིན་སྙམ་སྐུ་ཁྱེལ་མཛད་བཞུགས་པ་ན།
བདག་ཉིད་ཆེན་པོའི་སྐུ་ཟིལ་གྱིས་ལྷ་མི་ཐམས་ཅད་ཀྱིས་གང་ཡང་ཞུ་མ་ནུས་པའི་ཚེ། ཆོས་སྐྱོང་གིས་རལ་གྲི་ས་ལ་བཙུགས་ནས་ཁྱེལ་བྱས་པས་རལ་གྲི་ཞལ་བ་ལ་འདྲེད་ནས་ཆོས་སྐྱོང་གན་རྒྱལ་དུ་འགྱེལ་བ་ན། བསམ་ཡས་པ་རྣམས་ཀྱིས་ས་སྐྱ་བདག་ཆེན་གྱིས་ཆོས་སྐྱོང་གི་བཞུགས་ཁྲི་འཕྲོགས། སྡིགས་མཛུབ་མཛད་ནས་ཆོས་སྐྱོང་གན་རྒྱལ་དུ་སྒྱེལ་ཟེར་བའི་གཏམ་འབྲུག་ལྟར་སྒྲོགས་པ་བྱུང་བར་གྲགས་ཤིང་། ཕྱིས་སུ་སྔགས་འཆང་ཉིད་ཀྱི་གསུང་ལས་ཀྱང་། དུས་དེར་དེ་བཞིན་གྱི་གནས་ཚུལ་བྱུང་བ་ཅིས་ཀྱང་བདེན། ཁྲིའུ་ཤིང་ང་ལ་བཤམས་པ་ཡིན་སྙམ་པ་མ་གཏོགས་རྟོག་པ་གང་ཡང་མ་ཤར་བ་ཡིན་ཅིང་། ལག་པས་སྡིགས་མཛུབ་རང་བྱས་པ་མེད་ཀྱང་། པུས་མོ་གཡོན་པའི་སྟེང་དུ་ལག་པ་གཡོན་པའི་མཛུབ་མོ་ཀེར་བྱས་པའི་སྟེང་ཀ་ཞིག་བྱུང་ཉེན་འདུག་ཅེས་ཀྱང་གསུངས་ཞེས་ཐོས་ལ་དེ་ནས་ལྷ་མི་ཐམས་ཅད་ཀྱིས་ཞབས་ཏོག་བསྙེན་བཀུར་སོགས་ཕུན་ཚོགས་པ་བསྒྲུབས་ཤིང་། བསམ་ཡས་ལྷུན་གྱིས་གྲུབ་པའི་ཆོས་དང་འཇིག་རྟེན་གྱི་མགོན་དམ་པ་མཛད་པར་གསོལ་བ་བཏབ་སྟེ།
བདག་ཉིད་ཆེན་པོས་ཀྱང་སོ་སོའི་བསམ་པ་དང་མཐུན་པར་ལུགས་གཉིས་ཀྱི་སྒོ་ནས་འཛིན་སྐྱོང་སྤེལ་གསུམ་དར་རྒྱས་སུ་མཛད་པ་ཡིན་ནོ་ཞེས་ཐོས་ཤིང་། དེ་ནས་གོང་དཀར་སོགས་སུ་ཡང་བསྟན་པའི་བྱ་བ་རྒྱ་ཆེར་མཛད་ཅིང་རིམ་གྱིས་གདན་ས་ཆེར་པོར་ཕེབས་ཏེ། རེ་ཞིག་ནས་ཤབ་དགེ་སྡིངས་སུ་ཕེབས་ནས་སྐུ་མཚམས་བཅད་རྒྱ་དམ་པར་མཛད་ནས་བཞུགས་པའི་སྐབས། དམ་ཉམས་ལྷ་ས་རྫོང་པ་དང་། གནས་པ་མགོ་སྐྱ་བ་གཉིས་ཀྱི་ངན་གྲོས་ཀྱིས། གནས་པས་སྔགས་འཆང་ཆེན་པོ་ཉིད་བཀྲོངས་པ་བྱས། ལྷ་ས་པའི་ལྷ་ཁང་ཆེན་མོ་བསླུ་བར་བྱས་པ་ལ། སྔགས་འཆང་ཉིད་ཀྱི་མཐུ་སྟོབས་ཀྱིས་ངན་པ་དེ་དག་གི་བསམ་སྦྱོར་ངན་པ་ཐོག་ཏུ་མ་ཁེལ་བར་ལྷ་ཁང་ཆེན་མོ་ཉིན་གཅིག་གི་བསླུས་སྔ་བར་བྱུང་སྟེ། སྐུ་ཚབ་མདོ་སྔགས་རབ་འབྱམས་པ་ཀུན་དགའ་ཚེ་བརྟན་བཀྲོང་བ་དང་། འཕན་ནག་མི་ཁུར་གཅིག་དང་།
ཆོས་དུང་དཀར་པོ་རྒྱང་གྲགས་ཀྱང་ཁྱེར་བ་སོགས། མདོར་ན་བསྟན་པ་ལ་གནོད་པའི་ཞབས་འདྲེན་དཔག་ཏུ་མེད་པ་བསྒྲུབས་པ་ན། ཆོས་དུང་གི་ནང་འབུས་གང་བ། མཚན་མོ་རང་སྐད་འདོན་པ་དང་། འཕན་ནག་ཀྱང་ནམ་གུང་སྒྲ་དང་བཅས་གདན་ས་ཆེན་པོ་ཕྱོགས་སུ་འགྲོ་བ་སོགས་རྩུབ་འགྱུར་སྣ་ཚོགས་བྱུང་བར་གྲགས་ཤིང་། དུས་དེ་ཉིད་ཀྱི་ཚེ་སྔགས་འཆང་བླ་མ་འདིའི་ཐུགས་དགོངས་ལ། བོད་ཀྱི་སེམས་ཅན་གྱི་བདེ་སྐྱིད་ཀྱི་རྩ་བ་དཔལ་ས་སྐྱའི་སྡེ་བསྟན་པ་འདི་དར་རྒྱས་ཤིག་བྱུང་ན་སྙམ་པ་ཡིན་ཡང་། ད་དུས་སྙིགས་པས་ངན་རྒྱབ་བྱེད་པའི་བདུད་སྤྲུལ་སྟོབས་ཆེས་པ་ནས། བསྟན་པ་དར་རྒྱས་སུ་ཡོང་བ་དཀའ་བ་འདུག་པས། རང་ཉིད་ཀུན་སྤངས་ཀྱི་སྤྱོད་པས་ཚེ་གཅིག་ལུས་གཅིག་ལ་འཚང་རྒྱ་བའི་སྒྲུབ་པ་ཞིག་བྱས་ན་དགའ་བ་འདུག་སྙམ་དུ་དགོངས་ནས་བྱང་སེ་མོ་དོར་ཕེབས་པར་བརྩམས་པ་ན།
ས་སྐྱ་པ་ལ་དད་གུས་ཆེ་བའི་དགོན་སོ་སོའི་བླ་མ་སློབ་དཔོན་རྣམས་ཀྱིས་ཀྱང་བཤོལ་འདེབས་ཞུས། ཁྱད་པར་བྱང་ནས་ཆོས་རྒྱལ་ནམ་མཁའ་ཚེ་དབང་རྡོ་རྗེ་དང་། ཤར་ཁ་སྡེ་སྲིད་ནམ་མཁའ་ལྷུན་གྲུབ་པ་གཉིས་ཀྱིས་བདུད་སྤྲུལ་ལྷ་ས་རྫོང་པ་སེལ་འདོན་བྱས། གདན་ས་ཆེན་པོ་ཆོས་གཞིས་དང་བཅས་པ་ཐམས་ཅད་ཕྱག་ཏུ་འབུལ་ཐུབ་པའི་ཕྱག་རྟགས་ཕུལ་ནས། ཆོས་རྒྱལ་གཉིས་ཀྱིས་སྔགས་འཆང་ཉིད་ཀྱི་ན་བཟའ་ལ་འཇུས་ཏེ་སྤྱན་ཆབ་མང་དུ་བསིལ་ཞིང་བཤོལ་འདེབས་དྲག་ཏུ་ཞུས་པས། བདག་ཉིད་ཆེན་པོས་སྔར་བཞིན་བསྟན་པའི་འཛིན་སྐྱོང་མཛད་པར་ཞལ་གྱིས་བཞེས་མོད་ཀྱང་། རེ་ཞིག་དབུས་ཕྱོགས་ལ་བརྫུས་སྟབས་ཀྱིས་ཕེབས་ནས་ནཱ་ལེནྡྲ་དང་། བྱང་རྭ་སྒྲེང་སོགས་སུ་འགྲོ་བ་མང་པོ་སྨིན་གྲོལ་ལ་འགོད་བཞིན་པའི་སྐབས་དེར། ཆོས་ཀྱི་རྒྱལ་པོ་བྱང་པ་དང་། རྒྱལ་རྩེ་བ་གཉིས་ཀྱི་སྤྱན་འདྲེན་གྱི་མི་སྣ་སླེབས་པ་ན།
བདག་ཉིད་ཆེན་པོ་འདིའི་ཐུགས་དགོངས་ལ། ས་སྐྱ་པའི་གོང་མ་ལྔ་དང་། ས་ལོ་ཆེན་པོ་རྣམས་ཀྱི་ཐུགས་རྗེ་དང་། ཆོས་སྐྱོང་རྣམས་ཀྱི་མཐུ་རྩལ་ལ་བརྟེན། ད་ནི་སྡེ་བསྟན་པ་ལ་ཞབས་ཏོག་འགྲུབ་པ་འདུག་སྙམ་དུ་དགོངས་ནས་ཐུགས་དགེས་པ་ཆེན་པོའི་ངང་ནས། རྒྱབ་བརྟེན་རྡོ་རྗེ་སེམས་དཔའ་ཁྱེད་རང་ལ་བྱས། ། མཐུ་དང་ནུས་པ་རྣལ་འབྱོར་ལྗགས་ལ་ཚང་། ། བདུད་དང་མུ་སྟེགས་བཏུལ་ནས་རྒྱུན་ལ་རིང་པོ་སོང་། ། ད་ཡང་ཡེ་ཤེས་མཚོ་རྒྱལ་དྲན་ནས་དགའ་ནས་འོང་ངོ་ལགས། ། ཞེས་པའི་ལམ་མགུར་ཡང་མཛད་ཅིང་གཙང་ཕྱོགས་ལ་ཆིབས་ཀྱི་ཁ་ལོ་བསྒྱུར་ཏེ་གདན་ས་ཆེན་པོར་ཕེབས་ནས།
ཆོས་རྒྱལ་ཆེན་པོ་གཡས་རུ་བྱང་པ། རྒྱལ་རྩེ་བ། རིན་སྤུངས་པ་གསུམ་གྱི་གདན་ས་ཆེན་པོའི་མཆོད་གཞིས་རྙིང་ཁུང་གང་ཡོད་ཀྱི་སྟེང་དུ། ལྷ་ས་གཞུང་ལ་གཏོགས་པ་རྣམས་དང་། མང་མཁར་གཞུང་དང་། ཤབ་སྨད་དུ་གཏོགས་པ་ཕལ་ཆེ་བ་རྣམས། ཕུ་གསུམ་མངའ་ཞབས་སུ་གཏོགས་པ་སོགས་ཤིན་ཏུ་རྒྱ་ཆེ་བའི་མཆོད་གཞིས་རྣམས་ཀྱང་ཕྱག་ཏུ་ཕུལ་ནས། དེ་ཙམ་ནས་གདན་ས་ཆེན་པོ་འཕེལ་ཞིང་རྒྱས་པའི་དབུ་ཚུགས་པ་ཡིན་ལ། དེ་ནས་སྔགས་འཆང་ཉིད་དགུང་ལོ་སུམ་ཅུ་སོ་བགྲང་ཙམ་དུ་ཕེབས་པ་ནས་བཟུང་སྟེ། གདན་ས་ཆེན་པོའི་གཙུག་ལག་ཁང་རྣམས་ཀྱི་ཉམས་གསོ་དང་།
གསར་བཞེངས་རྣམས་རིམ་པས་མཛད་པ་གནང་སྟེ། དེ་ཡང་གསར་བཞེངས་ཇི་ལྟར་མཛད་པའི་རྣམ་གྲངས་ཀྱང་ཆུ་མིག་རྫིང་ཁར་བདེ་མཆོག་ཕོ་བྲང་ཞེས་བྱ་བ་རྟེན་གྱི་གཙོ་བོ་ས་སྐྱ་པ་ཡབ་སྲས་གསུམ་དང་། ས་ལོ་ཐམས་ཅད་མཁྱེན་པ་རྣམས་ལ་བདེ་མཆོག་བླ་མ་བརྒྱུད་པས་བསྐོར་བའི་སྐུ་བརྙན་ངོ་མཚར་ཅན་མང་དུ་བཞུགས་པའི་གཙུག་ལག་ཁང་ལ་ལྕགས་རིས་བསྐོར་བའི་ཀླུ་སྡིངས་མེ་ཏོག་དང་། ལྗོན་ཤིང་གི་རྭ་བས་བསྐོར་བའི་རྟེན་དང་བརྟེན་པར་བཅས་པ་འདི་ཉིད་གསར་དུ་བཞེངས་ཤིང་། ཡང་དུས་མཆོད་བླ་བྲང་དུ་གྲགས་པ་འདི་ཡང་གསར་བཞེངས་ལྟ་བུར་མཛད་དེ། ལྷག་པར་གཙུག་ལག་ཁང་དེར་བཞུགས་པའི་འཕགས་པའི་འབུལ་ཐོག་མ་དང་། བདག་ཉིད་ཆེན་པོའི་སྐུ་གཉིས་མ་གཏོགས་གཞན་མ་རྟེན་གཙོ་བདག་ཉིད་ཆེན་པོ་ས་པཎ་གྱི་སྐུ་བརྙན་ལ་དུས་མཆོད་བླ་བྲང་པའི་གདུང་རབས་རྣམས་ཀྱིས་བསྐོར་བ་ངོ་མཚར་ཅན་འདི་རྣམས་དང་། གཞན་ཡང་ས་ལོ་ཐམས་ཅད་མཁྱེན་པའི་སྐུ་བརྙན་གཉིས་དང་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་སྐུ་འདྲ་རྣམས་ལ་ལམ་འབྲས་བརྒྱུད་པས་བསྐོར་བ་བཞུགས་པའི་གཙུག་ལག་ཁང་གཞི་ཐོག་གསེར་ཁང་དུ་གྲགས་པ་རྟེན་དང་བརྟེན་པར་བཅས་པ་འདི་ཉིད་དང་། གཞན་ཡང་ནང་སོ་པུ་ཏྲ་ཁང་དུ་གྲགས་པ་འདི་ཉིད་ཀྱང་གསར་བཞེངས་ལྟ་བུར་མཛད་ཅིང་། དེ་དག་གི་ལྷོ་ཕྱོགས་སྤྲུལ་པའི་གཙུག་ལག་ཁང་ལྷ་ཁང་ཆེན་མོའི་ཡང་སྟེང་དུ་བླ་མ་ས་སྐྱ་པ་ཆེན་པོ་ལ་ལམ་འབྲས་བརྒྱུད་པས་བསྐོར་བའི་སྐུ་བརྙན་ངོ་མཚར་ཅན་བལྟ་བས་ཆོག་མི་ཤེས་པ་འབའ་ཞིག་བཞུགས་པའི་གཙུག་ལག་ཁང་དེ་ཉིད་དང་།
དེ་འོག་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཡུམ་ཆེན་ཨེ་ཀ་ཛ་ཊཱི། འདོད་ཁམས་དབང་ཕྱུག་མ། ཞིང་སྐྱོང་ཆེན་པོ་བྲམ་གཟུགས། ལས་མཁན་ལྔ་དང་བཅས་པ་བཞུགས་པའི་མགོན་ཁང་ཁྱད་པར་དུ་འཕགས་པ་འདི་ཉིད་ཀྱང་གསར་བཞེངས་མཛད་པ་ཡིན་ལ། འདི་ཉིད་ཞལ་བཀོད་གནང་བའི་ཚེ། གོང་དཀར་བ་སྤྲུལ་སྐུ་སྦྱིན་པ་རྣམ་རྒྱལ་གྱིས་ལྷ་ཁང་ཆེན་མོའི་ཐིགས་ཁང་དུ་གུར་ཕུབ་ནས། མགོན་པོའི་སྤེན་འཛུགས་དང་རུ་ཤིང་ལ་འཇིམ་པ་ཕལ་ཆེར་གཡོགས་གྲུབ་མཚམས། གློ་བུར་དུ་རླུང་དམར་ཆེན་པོ་ཞིག་ལངས་ཏེ། གུར་བསྒྱེལ་ཞིང་ལས་བྱ་བྱེད་དང་བྲལ་བར་གྱུར་པའི་ཚེ། ལྷ་བཟོ་བས་སྔགས་འཆང་ཉིད་ལ་དེའི་ཚུལ་རྣམས་ཞུས་པ་ན།
བདག་ཉིད་ཆེན་པོ་ཐུགས་འུར་ཉམས་དང་བཅས་འཕྲལ་དུ་ཕེབས་ཏེ། གཟིམས་ཆུང་གི་མདོའི་གཡབས་སྟེང་ནས་དཀར་གོང་ཞིག་བསྣམས་ནས། མགོན་པོའི་སྐྱ་བཟོ་ཕལ་ཆེར་གྲུབ་པ་དེ་ལ་བསྣུན་པ་གནང་སོང་བས། སྐྱ་བཟོའི་སྐུའི་ནུ་མ་གཡས་པའི་འོག་ཙམ་དུ་ཐིམ་སོང་ཞིང་། དེ་མཐུན་གསུང་ལས། ང་ས་སྐྱའི་སྡེ་གོག་པོ་འདི་འཛིན་པ་དང་། གཙུག་ལག་ཁང་ཁྱད་པར་ཅན་འདི་དམ་ཉམས་ཚོའི་ལག་ཏུ་མི་འཁྱར་བར་བྱ་བའི་ཕྱིར་མགོན་ཁང་ཞིག་བཞེངས་བསམས་པ་ལ། ནག་བགྲད་ཁྱོད་གཏོར་མ་བཟའ་ཡིན་སྡོད་པ་མ་གཏོགས་རླུང་པོ་འདི་ཙམ་སྲུང་བའི་ནུས་པ་ཡང་མེད་པ་ཨ་ཡིན། ཞེས་གསུང་ཤུགས་ཆེན་པོ་དང་བཅས་གནང་བ་ན། དེ་མ་ཐག་རླུང་དམར་ཐམས་ཅད་རང་ཞིར་གྱུར་ཅིང་།
དུས་དེ་ནས་བཟུང་མགོན་ཁང་ནམ་གྲུབ་ཀྱི་བར་ལ་རྩུབ་འགྱུར་གྱི་རྣམ་པ་ཅུང་ཟད་ཀྱང་མ་བྱུང་བ་ཡིན་ནོ་ཞེས་ཀྱང་ཐོས་སོ། ། དེ་ལྟ་བུའི་སྔགས་འཆང་བླ་མ་དེས་གཞན་ཡང་ས་སྐྱ་པ་ཆེན་པོ་ལ་འཇམ་དབྱངས་དང་མི་གཡོ་བ་སྒྲོལ་མ་རྣམས་ཞལ་གཟིགས་པའི་གནས་ས་ཆེན་ཕུག་ཏུ་གྲགས་པ་དང་། ས་ཆེན་གྱི་དངོས་སློབ་ཕག་མོ་གྲུབ་པའི་གསུང་ངག་གསན་ནས་སྒྲུབ་པ་མཛད་པའི་གནས་ཕག་མོ་ཕུག་ཏུ་གྲགས་པ་གཉིས་སུ་ཡང་གཙུག་ལག་ཁང་ཁྱད་པར་ཅན་སོ་སོའི་ནང་དུ་རྣམ་ཐར་དང་མཐུན་པའི་ས་འཇམ་དང་། ས་ཆེན་ཕག་གྲུ་རྣམས་ཀྱི་སྐུ་འདྲ་ཡིད་དུ་འོང་བ་དང་བཅས་པ་འདི་ཡང་ལེགས་པར་བཞེངས་ཏེ། འདི་དུས་བདག་ཉིད་ཆེན་པོ་དམ་ཚིག་ཅན་གྱི་འཁོར་ཉུང་ཤས་ཤིག་དང་བཅས་བཞུགས་པའི་ཚེ། རྗེའི་གསུང་ལས། སྔོན་གྱི་དུས་སུ་བཞུགས་ཁྲི་འདིའི་སྟེང་ནས་བརྩེ་བ་ཆེན་པོ་ཀུན་དགའ་སྙིང་པོས་ཟབ་ཆོས་མང་དུ་གསུངས་ཤིང་། སློབ་དཔོན་བསོད་ནམས་རྩེ་མོ་བཞུགས་ཁྲིའི་གཡས་ཕྱོགས་ཕ་གི་དེར་བཞུགས། ཞུ་ཡས་སྡོད་ས་སྒོ་འགྲམ་འདི་ཁ་ཡིན། དེ་དུས་ངེད་རང་རྒྱ་བོ་ཉིས་ཕྲག་ཅན་ཞིག་ཡིན་ཀྱང་།
ད་ལྟ་ནི་སྔགས་པ་རྒན་པོ་ཞིག་ཏུ་འདུག་ཅེས་རྗེ་ཉིད་རྗེ་བཙུན་ཆེན་པོ་ཡིན་པ་ཞལ་གྱིས་བཞེས་པ་སོགས་ངོ་མཚར་གྱི་བཀའ་མང་དུ་སྩལ་ཞིང་། གཞན་ཡང་སྔོན་རྡོ་རྗེ་ཕུག་པའི་ཉེ་ལོགས་འདི་ན་ས་ཆེན་དགུང་ལོ་བཅུ་གཉིས་པའི་ཞབས་རྗེས་ཤིག་ཡོད་ངེས་ཡིན་ཀྱང་། བར་སྐབས་སུས་ཀྱང་རྩད་མ་ཆོད་པ་ཞིག་བྱུང་འདུག་པས། རང་རེ་རྣམས་འཚོལ་བ་ཡིན་ནོ་ཞེས་གསུངས་པའི་ཚེ། གཞན་རྣམས་ཀྱིས་ཡུན་རིང་པོ་བཙལ་ཀྱང་མ་རྙེད་པ་ལ། སྔགས་འཆང་ཉིད་ཀྱིས་གཏེར་སྟོན་པ་ལྟ་བུའི་ཞབས་རྗེས་ཡོད་པའི་རྡོ་དེ་ཕྱག་ཏུ་བྱུང་བ་ན། རྟེན་འབྲེལ་བཟང་གསུངས་ནས་དབུ་ཐོག་ཏུ་འཇོག་པ་མཛད་ཅིང་། སྐུ་ཁྲུས་གསོལ་ནས་ད་ལྟ་སྒོ་འགྲམ་ན་བཞུགས་པ་འདི་ཉིད་ཡིན་ལ། དེ་ལྟར་བདག་ཉིད་ཆེན་པོ་འདིས་ངོ་མཚར་བའི་ལྟས་དུ་མ་དང་བཅས་བྲིས་འབུར་གྱི་སྐུ་གཞན་ཡང་གསར་བཞེངས་མཛད་པ་ནི། དབུ་རྩེ་རྙིང་མར་ས་སྐྱ་པ་ཆེན་པོའི་སྐུ་ཐོག་ཚད་མ།
ལྷ་ཁང་བླ་བྲང་དུ་གོང་མ་ལྔ། བླ་མ་དམ་པ། ས་ལོ་ཐམས་ཅད་མཁྱེན་པ་རྣམས་ཀྱི་སྐུ་བརྙན་རེ་རེ་དང་། ཁའུ་བྲང་རྫོང་གི་འདུ་ཁང་ན་ལམ་ཟབ་བརྒྱུད་པ། ཡང་གནས་དེའི་ས་ཆེན། བསོད་རྩེ། འགྲོ་མགོན་ཕྱག་ན། ཁའུ་པ་ཆོས་ཀྱི་རྒྱལ་མཚན་རྣམས་ཀྱི་ཕུག་པ་སོ་སོ་ན་ཡང་བླ་མ་སོ་སོའི་སྐུ་འདྲ་ཡིད་དུ་འོང་བ་རེ་རེ་སོགས་མདོར་ན་སྔགས་འཆང་ཉིད་ཀྱིས་གསར་དུ་བཞེངས་པའི་འབུར་སྐུ་བསམ་གྱིས་མི་ཁྱབ་པ་ཞིག་གིས་ཁའུ་སྐྱེད་ལྷས་དང་གདན་ས་ཆེན་པོའི་གཙུག་ལག་ཁང་ཕལ་ཆེར་མ་ཁྱབ་པ་མེད་པ་ལྟ་བུ་ཞིག་བཞུགས་ཤིང་། གཞན་ཡང་རིགས་འཛིན་བརྒྱུད་པ། བདེ་མཆོག
ལམ་འབྲས། མགོན་པོ་རྣམས་ཀྱི་བླ་མ་བརྒྱུད་པའི་བྲིས་ཐང་མང་པོ་དང་། ས་ལོ་ཆེན་པོའི་རྣམ་ཐར་ཐང་ཁ། ཡང་ཕུར་གཉིས། བདེ་ཀྱེ་གསང་གསུམ། གུར་ཞལ་གཙོ་བོར་གྱུར་པའི་སྔགས་ཐང་གྲབས་གཅིག་སོགས་བྲིས་ཐང་ཆེ་ཆུང་བགྲང་བ་ལས་འདས་པ་ཞིག་གསར་དུ་བཞེངས་པ་མཛད་ཅིང་། ཡང་གཙུག་ལག་ཁང་ཉམས་གསོ་མཛད་པའི་རྣམ་གྲངས་ནི། སྒོ་རུམ་གཟིགས་སྤྱིལ་དཀར་པོའི་མགོན་ཁང་མདོ་ཕུག དཔེ་ཁང་ཆེན་མོ། བླ་མ་ལྷ་ཁང་།
དབུ་རྩེ་རྙིང་མ། འཁོན་སྐུ་འབུམ། གཡུ་ཐོག འབུམ་ཐང་། གཞི་ཐོག་མགོན་ཁང་། ཟུར་ཁང་། རྫོང་ཆུང་། ཉི་ལྡེ། དགེ་འཕེལ། སྒྲོལ་མ།
བསམ་གླིང་། ལྷ་ཁང་བླ་བྲང་། ལྷ་ཁང་ཆེན་མོ། མགོན་ཁང་ནུབ། རིན་བཟང་སྐུ་འབུམ། ཤཱཀ་བཟང་། སྒང་དཀར། གཞོན་དབང་རྣམས་དང་། གཞན་ཡང་སྐྱེད་ལྷས་མགོན་ཁང་། འདུ་ཁང་།
ས་ཆེན་ཕུག རྩེ་མོ་ཕུག འཕགས་པ་ཕུག ཕྱག་ན་ཕུག་པ་ལ་སོགས་པ་མདོར་ན་གཙུག་ལག་ཁང་བསམ་གྱིས་མི་ཁྱབ་པ་ཞིག་ལ་ཉམས་གསོ་གསར་བཞེངས་དང་འདྲ་བ་མཛད་ཅིང་། གཞན་ཡང་གཙུག་ལག་ཁང་དང་རྟེན་གསུམ་སོགས་ངོ་མཚར་ཡིད་དུ་འོང་བ་ཇི་སྙེད་ཅིག་ཡོད་པ་དེ་དག་ལ་ཡང་སོ་སོའི་དྲུང་དུ་ཏིང་བདུན་ཚར། རྡོ་རྗེ་དྲིལ་བུ། རོལ་མོ། ས་རྒྱན། གནམ་རྒྱན། སྙན་དར་སོགས་སོ་སོ་སྐྱེ་བོའི་བློས་དཔག་པར་དཀའ་བ་ཞིག་འབུལ་བར་མཛད་ཅེས་ཡོངས་སུ་གྲགས་ཤིང་ཀུན་གྱི་མིག་གི་སྤྱོད་ཡུལ་དུ་གྱུར་པ་འདི་དག་གོ །
གཞན་ཡང་ངོ་མཚར་བཀོད་པ་རྨད་དུ་བྱུང་ཞིང་ཡིད་འཕྲོག་པའི་ཁང་བཟང་ཡང་ལྷུན་གྲུབ་ཕོ་བྲང་སོགས་བསམ་གྱིས་མི་ཁྱབ་པ་ཞིག་གསར་དུ་འདེབས་པར་མཛད་ཅིང་། དེ་ལྟར་གཙུག་ལག་ཁང་གསར་བཞེངས་དང་། སྔར་ཡོད་རྣམས་ཉམས་པ་གསོ་བ་མཛད་པའི་སྐབས་དེར་སྤྱིར་ངོ་མཚར་གྱི་མཛད་པ་བསམ་གྱིས་མི་ཁྱབ་པ་ཞིག་དང་། ཁྱད་པར་འབུམ་ཐང་ཆེན་མོའི་ཞིག་གསོས་ཀྱི་སྐབས། ཉིན་གཅིག་གི་ཚེ། ལས་མི་མང་པོ་ཚ་བ་བྱེད་སྐབས་སྤྱི་ཁང་གི་འགྲམ་བཅག་ཆེན་པོ་ཞིག་ཡོད་པ་གློ་བུར་དུ་ཞིག་ནས་ཐམས་ཅད་ཅི་བྱ་གཏོལ་མེད་དུ་གྱུར་པའི་ཚེ། སྔགས་འཆང་ཉིད་ཀྱི་ཐུགས་རྗེས་ལས་མི་རྣམས་ལ་ས་རྡོ་གང་གིས་ཀྱང་གནོད་པ་མ་བྱུང་ཞིང་། དེའི་རྗེས་སུ་བདག་ཉིད་ཆེན་པོ་གཟིགས་རྟོག་ལ་ཕེབས་པ་ན། ས་རྡོའི་གསེབ་ན་ཤིང་ལེབ་གཅིག་ལ་ཡི་གེ་དབུ་ཅན་ཁྲལ་ལེ་བ་གསལ་པོ་རང་མིན་པ་ཞིག་བརྐོས་ནས་འདུག་པ་ལ་ཁྲུས་གསོལ་ནས་ཡི་གེ་དེ་ཉིད་བཀླགས་པ་ན། ད་ལྟའི་ཟུག་རྒྱབ་པ་འདི་ནི་མཧཱ་ཀཱ་ལའོ་ཟེར་བ་འདུག་པ།
དེའི་ཚུལ་བདག་ཉིད་ཆེན་པོ་ལ་ཞུས་པས། ཧེ་ཧེ་དེ་ང་ལ་ཟེར་བ་ཡིན་པ་འདྲ་ཞེས་གསུངས་པར་གྲགས་པ་དང་། གཞན་ཡང་སྒོ་རུམ་ལ་ཉམས་གསོ་མཛད་སྐབས་ཀྱང་བསེ་འབག་ནག་པོ་འཕུར་ཤེས་སྔགས་འཆང་ཉིད་ཀྱི་དྲུང་དུ་ཕེབས་པ་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་ཞིག་བྱུང་བར་གྲགས་སོ། ། དེ་ལྟར་སྔགས་འཆང་བླ་མ་འདིས་རྟེན་གསུམ་གཙུག་ལག་ཁང་དང་བཅས་པའི་ཉམས་གསོ་དང་གསར་བཞེངས་སོགས་བསྟན་པའི་བྱ་བ་རླབས་པོ་ཆེ་དུ་མ་མཛད་ནས། སླར་ཡང་ས་ལོ་ཆེན་པོའི་བཀའ་ཆེམ་དང་། བསྟན་པའི་རྩ་བ་དགེ་འདུན་གྱི་སྡེ་ལ་རག་ལས་པར་དགོངས་ནས། བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་བསྟན་པ་རིན་པོ་ཆེ་སྤྱི་དང་བྱེ་བྲག་དཔལ་ལྡན་ས་སྐྱ་པའི་མདོ་ཕྱོགས་ཀྱི་བསྟན་པ་ཡར་ངོའི་ཟླ་བ་ལྟར་འཕེལ་རྒྱས་སུ་འགྱུར་བའི་གཞི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་ཞེས་སྙན་པའི་གདུགས་དཀར་སྲིད་རྩེའི་བར་དུ་ཁྱབ་པའི་ཆོས་ཀྱི་གྲྭ་ཆེན་པོ་དེ་ཉིད་འདེབས་པར་མཛད་ཅིང་། དེར་བཞུགས་ཀྱི་དགེ་འདུན་ཚོགས་པ་རྣམས་ཀྱིས་ལེགས་པར་གསུངས་པའི་ཆོས་འདུལ་བ་ནས་འབྱུང་པ་བཞིན་གྱི་སྤང་བླང་རྣམས་གཡེལ་མེད་དུ་བྱ་དགོས་ཚུལ་དང་། ཆོས་སྤྱོད་ཀྱི་རིམ་པ་སོགས་ཇི་ལྟར་བྱ་བའི་རྣམ་གཞག་སྟོན་པ།
མདོ་རྒྱུད་བསྟན་བཅོས་ཐམས་ཅད་ཀྱི་སྙིང་པོ་ཕྱོགས་གཅིག་ཏུ་བསྒྲིགས་པ་ལྟ་བུའི་བཅའ་ཡིག་ངོ་མཚར་རྨད་དུ་བྱུང་བ་ཞིག་ཀྱང་མཛད་དེ། ། དེ་ལ་བརྟེན་ནས་ལུང་རིགས་ཀྱིས་ཐུགས་རྒྱུད་ཕྱུག་པའི་བསྟན་འཛིན་བགྲང་བ་ལས་འདས་པ་ཞིག་བྱོན་ནས། སྤྱི་དང་བྱེ་བྲག་གི་བསྟན་པ་ཉིན་མོ་ལྟར་གསལ་བར་མཛད་པ་ནི་རྣམ་ཐར་རྣམས་ཀྱི་ནང་ནས་ཀྱང་མཆོག་ཏུ་ཤེས་པར་བྱའོ། ། དེ་ནས་དེའི་རྗེས་ཙམ་ནས་གསང་སྔགས་བདེ་ཆེན་གླིང་བྱ་བ། སྤྱིར་རྒྱུད་སྡེ་མཐའ་དག་དང་། ཁྱད་པར་རྗེ་བཙུན་ས་སྐྱ་པའི་ཡབ་ཆོས་ཡང་ཕུར་གཉིས་དང་། བདེ་ཀྱེ་གསང་གསུམ། ཡོ་ག་བྱ་སྤྱོད་དང་བཅས་པའི་ཆོ་ག་ཆ་ལག་དང་བཅས་པ་དང་། ཆོས་སྐྱོང་གི་བསྐང་བཟློག གར་འཆམས།
གདངས་དབྱངས། རོལ་མོ་སོགས་ཕྱག་ལེན་ཕྲ་མོ་ཚུན་ཆད་ཀྱང་མ་ཉམས་པ་མཛད་པའི་སྒོ་ནས་རྡོ་རྗེ་ཐེག་པའི་བསྟན་པ་གོང་འཕེལ་དུ་མཛད་པའི་གཞི་དམ་པ་གདན་ས་དན་གྱི་ཕྱོགས་སུ་སྔགས་ཀྱི་ཆོས་གྲྭ་ཆེན་པོ་འདི་ཉིད་ལེགས་པར་འདེབས་པར་མཛད་ནས་དཔལ་ལྡན་ས་སྐྱའི་སྔགས་ཕྱོགས་ཀྱི་བསྟན་པ་གསལ་བར་མཛད་པ་འདི་ནི། བླ་མ་གོང་མ་ཡེ་ཤེས་ཀྱི་སྤྱན་ལྡན་དུ་མའི་ཐུགས་དགོངས་རྫོགས་བྱེད་ཀྱི་ཐབས་ཀྱི་གཙོ་བོ་ལྟ་བུར་གྱུར་པ་ཡིན་ཏེ། རྗེ་རྡོ་རྗེ་འཆང་དག་པའི་ཞིང་དུ་གཤེགས་ཁའི་གསུང་ལས། ད་འགྲོ་ནའང་སེམས་ཀྱི་འཁྲི་བ་ས་སྐྱའི་དན་སྟོད་དེ་ལ་ཆོས་ཁྲིམས་གཙང་མ་ཅིག་བྱུང་ན་སྙམ་རྩོལ་བ་ཆེར་བྱས་པ་ཡིན་ཏེ། དེའི་སྤྲོས་པ་ནི་ཆོད་འདུག གཞན་སེམས་ཀྱི་ལྷག་མ་ཅུང་ཟད་ཀྱང་མེད་ཅེས་གསུངས་པ་དང་། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱི་གསུང་ལས་ཀྱང་། ངེད་རང་གི་བསམ་པ་བཞིན་བྱུང་ན་ས་སྐྱའི་སྐྱེད་འཕྲང་ཡན་ལ་ལམ་འབྲས་སོགས་ས་སྐྱ་པའི་སྔགས་ཕྱོགས་ཀྱི་ཆོས་གྲྭ་བཟང་པོ་ཞིག་ཅི་ལ་ཐུག་ཀྱང་ཚུགས་པར་བྱེད་སྙམ་པ་ཡོད་པས། དེ་དག་གི་མགོ་མ་ལ་ཁྱེད་བཞུགས་དགོས་ཞེས་པཎ་ཆེན་ཉི་ཟླ་སེང་གེ་ལ་གསུང་བར་གྲགས་པ་སོགས་བླ་མ་གོང་མ་དུ་མའི་ཐུགས་ཀྱི་ལྷག་མར་ལུས་པ་འདི་ཉིད།

བདག་ཉིད་ཆེན་པོ་འདིས་ཇི་ལྟ་བ་བཞིན་བདེ་བླག་ཏུ་འགྲུབ་པར་མཛད་པ་ནི་ཤིན་ཏུ་ངོ་མཚར་བའི་གནས་སོ། ། དེ་ལྟར་གདན་ས་ཆེན་པོ་འདི་ཉིད་དུ་མདོ་སྔགས་ཀྱི་ཆོས་གྲྭ་ངོ་མཚར་ཅན་འདི་དག་དང་། གཞན་ཡང་མེ་འབར་གྱི་གཙུག་ལག་ཁང་བརྒྱད་ཀྱི་ནང་ནས་མཆོག་ཏུ་གྱུར་པ་ཁའུ་སྐྱེད་ལྷས་བྱ་བའི་སྒྲུབ་གནས་འདི་ཉིད་དང་། བྱས་འགྱུར་རྡོ་རྗེའི་བྲག་རྫོང་གཉིས་ཀྱང་ཉམས་གསོ་གསར་བཞེངས་ལྟ་བུ་མཛད་ཅིང་། རྗེ་ས་སྐྱ་པ་ཆེན་པོ་འཁྲུངས་པའི་གནས་ཕྲུ་མ་ཞེས་གྲགས་པར་ཡང་ཤིན་ཏུ་ངོ་མཚར་བའི་སྒྲུབ་སྡེ་གསར་དུ་བཞེངས་པ་འདི་ཉིད་དང་། ཤབ་དགེ་སྡིངས་བཀྲ་ཤིས་བསམ་འགྲུབ་ཏུ་འདྲ་འདྲི་ཆོས་རྫོང་ཁམས་གསུམ་ཟིལ་གནོན་ཞེས་བྱ་བའི་སྔགས་དགོན་དེ་ཉིད་དང་། བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་དེ་ཉིད་དུ་བསམ་ཡས་རབ་བྱུང་གི་སྡེ་ཆེན་པོ་ལ་སོགས་པ། མདོར་ན་བདག་ཉིད་ཆེན་པོ་འདིས་མདོ་གྲྭ་དང་སྔགས་གྲྭ་སྒྲུབ་སྡེ་སོགས་དགོན་ཆེ་ཆུང་དུ་མ་ཞིག་གིས་དབུས་གཙང་གི་སའི་ཆ་མ་ལུས་པ་ཁྱབ་པ་ལྟ་བུ་ཞིག་གསར་འདེབས་མཛད་དེ། ། དེ་དག་གི་ཆ་རྐྱེན་བསྙེན་བཀུར་སོགས་རྒྱ་ཆེན་པོ་བསྒྲུབ་པའི་རྒྱུན་འཛུགས་པར་མཛད་པ་འདི་ནི་བདག་ཉིད་ཆེན་པོ་འདི་ལ། གངས་ཅན་ཁྲོད་ཀྱི་བསྟན་འཛིན་ཆེན་པོར་རློམ་པ་ཕལ་ཆེར་གྱིས་འགྲན་ཟླ་དང་བྲལ་བའི་རྣམ་པར་ཐར་པ་ཡིན་ནོ། ། དེ་ལྟར་བདག་ཉིད་ཆེན་པོ་འདིས་མདོ་སྔགས་ཀྱི་ཆོས་གྲྭ་ཆེན་པོ་དེ་དག་ལེགས་པར་འདེབས་པར་མཛད་ནས།
དེ་ནས་བཟུང་ནས་བླ་མ་གོང་མ་རྣམས་ཀྱི་དུས་མཆོད་རྣམས་ལ་བདེ་ཀྱེ་གསང་གསུམ། ཡང་ཕུར་གཉིས། གཤེད་དམར། གུར་རིགས་བསྡུས། སམྤུ་ཊ། ཀུན་རིག་སོགས་རྒྱུད་སྡེ་བཞི་དང་འབྲེལ་བའི་དཀྱིལ་འཁོར་མང་པོའི་སྒྲུབ་མཆོད་དང་། རྒྱུད་སྡེ་ཟབ་མོ་རྣམས་ཞལ་འདོན་གྱི་རིམ་པ་སོགས་གསར་དུ་འཛུགས་པར་མཛད་ནས། དེ་དག་ལ་བསྙེན་བཀུར་ཞབས་ཏོག་ཕུན་སུམ་ཚོགས་པ་བསྒྲུབ་པ་སོགས་མདོར་ན་ཕྱག་རྫས་ཀྱི་དངོས་པོ་ཅི་བྱུང་བ་ཐམས་ཅད་ཀྱང་དཀོན་མཆོག་གི་ཞབས་ཏོག་ཁོ་ན་མ་གཏོགས་རང་དོན་དུ་ཏིལ་འབྲུ་ཙམ་ཡང་མི་འཛིན་པར་སྐྱེ་བོ་མཁས་བླུན་ཐམས་ཅད་ལ་ཡོངས་སུ་གྲགས་པ་ཡིན་ཅིང་། གཞན་ཡང་བདག་ཉིད་ཆེན་པོ་འདིས་མཁས་པའི་བྱ་བ་རྣམ་གསུམ་གྱི་ནང་ནས་དངོས་དང་བརྒྱུད་པའི་གདུལ་བྱ་རྣམས་ཀྱི་དོན་དུ་ལེགས་བཤད་ཀྱི་ཚོགས་གསར་དུ་མཛད་པ་ཡང་། ། ས་ལོ་ཐམས་ཅད་མཁྱེན་པ།
རྗེ་དཀོན་མཆོག་ལྷུན་གྲུབ། སྤྱན་སྔ་ངག་དབང་ཆོས་གྲགས་རྣམས་ཀྱི་བསྟོད་པ་སོགས་བསྟོད་པ་དང་གསོལ་འདེབས་ཀྱི་སྐོར་མང་པོ་དང་། བདེ་མཆོག གསང་འདུས། ཕུར་པ་ས་ལུགས་ཀྱི་དཀྱིལ་ཆོག་སོགས་དཀྱིལ་ཆོག་དུ་མ་དང་། བདེ་ཀྱེ་གསང་གསུམ་ཀུན་རིག་སོགས་ཀྱི་དབང་ཆོག་སོགས་ལས་དང་པོ་ལ་མཁོ་ཞིང་། རྫོགས་པའི་སངས་རྒྱས་ཀྱི་དགོངས་པ་འགྲེལ་ངེས་པའི་དབང་ཆོག་མང་པོ་ཞིག་དང་། གཞན་ཡང་གསང་འདུས་དང་ནཱ་རོ་མཁའ་སྤྱོད་ཀྱི་སྒྲུབ་ཐབས་ལ་སོགས་པ་སྒྲུབ་ཐབས་ཀྱི་རིགས་མང་པོ་ཞིག་དང་། ཁྲིད་ཡིག་དང་དཀའ་བའི་གནད་ཀྱི་དྲིས་ལན་གདམས་པ་དང་། སྤྲིངས་ཡིག་གི་སྐོར་ལ་སོགས་པ་མདོར་ན་ཁོ་བོ་ཅག་གིས་དཔེ་དང་ལུང་རྒྱུན་འཚོལ་བའི་ཕྱིར་འབད་པ་ཆེན་པོས་དུས་ཕྱིས་ཕྱོགས་གཅིག་ཏུ་བསྒྲིགས་པའི་སྔགས་འཆང་ཉིད་ཀྱི་བཀའ་འབུམ་པོ་ཏི་གསུམ་བཞུགས་པ་སོ་སོའི་དཀར་ཆག་ནང་བཞིན་གྱི་སྔོན་མེད་པའི་ལེགས་བཤད་བསམ་གྱིས་མི་ཁྱབ་པ་མཛད་པ་རྣམས་ཀྱིས་ཀྱང་བསྟན་པ་རིན་པོ་ཆེ་ཆེས་ཆེར་གསལ་བར་གྱུར་པ་ལགས་སོ། །
དེ་ལྟ་བུའི་སྔགས་འཆང་བླ་མ་བདག་ཉིད་ཆེན་པོ་དེས་གདན་ས་ཆེན་པོའི་འཛིན་སྐྱོང་སྤེལ་གསུམ་རྣམས་དང་། དད་ལྡན་གྱི་གདུལ་བྱ་རྣམས་ལ་ཆོས་ཀྱི་འཁོར་ལོ་བསྐོར་བ། སྐབས་འགར་དབེན་གནས་རྣམས་སུ་ཐུགས་དམ་ཟབ་མོའི་རིམ་པ་ལ་རྩེ་གཅིག་ཏུ་བཞུགས་པ་སོགས་ཆོས་དང་མཐུན་པའི་མཛད་འཕྲིན་ཁོ་ནའི་རིང་ནས་བསྟན་པའི་རྩ་བ་གདུང་སྲས་རྒྱུན་མ་ཆད་པར་བྱོན་པ་ཉིད་ཡིན་པར་དགོངས་པའི་རྒྱུ་དང་། བདག་ཉིད་ཆེན་པོའི་རིགས་ཀྱི་ཅོད་པན་དམ་པ་རྗེ་དཀོན་མཆོག་ལྷུན་གྲུབ། སྤྱན་སྔ་ངག་དབང་ཆོས་གྲགས། རྒྱལ་སྲས་དཔལ་ལྡན་བཀྲ་ཤིས། རྗེ་བཙུན་ཀུན་དགའ་གྲོལ་མཆོག་རྣམས་གཙོ་བོར་གྱུར་པའི་རྗེ་བཙུན་ས་སྐྱ་པའི་བསྟན་པ་ཐུགས་ཁོངས་སུ་བཅངས་པའི་བླ་མ་དགེ་བའི་བཤེས་གཉེན་མང་པོ་དང་། དབུས་གཙང་གི་སྐྱོང་བ་ས་སྐྱ་པའི་བསྟན་པའི་སྦྱིན་བདག་ཆེན་པོ་རྣམས་ཀྱིས་གདུང་རིགས་སྤེལ་བ་མཛད་དགོས་པའི་གསོལ་བ་དྲག་ཏུ་བཏབ་པའི་རྐྱེན་ལ་བརྟེན། བདག་ཉིད་ཆེན་པོ་འདིས་བཙུན་མོ་གསུམ་ཙམ་ཞིག་ཁབ་ཏུ་བཞེས་ནས། རིགས་ཀྱི་གདུང་སྲས་དམ་པ་གཅེན་འཇམ་པའི་དབྱངས་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བ་གྲུབ་པའི་འཁོར་ལོས་སྒྱུར་བ་པོ་དེ་ཉིད་དང་།
གཅུང་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བ་བྱང་ཆུབ་སེམས་དཔའ་ཆེན་པོ་ཞི་བ་འཚོའི་རྣམ་པར་སྤྲུལ་པ་དེ་ཉིད་དེ་གདུང་སྲས་དམ་པ་སྐུ་མཆེད་གཉིས་བསྐྲུན་པར་མཛད་ཅིང་། དེ་ནས་རིགས་སྲས་དམ་པ་དེ་གཉིས་ལ་བདག་ཉིད་ཆེན་པོ་རང་ལ་ཇི་ལྟར་བཞུགས་པའི་ཟབ་ཆོས་རྣམས་ཀྱང་ལེགས་པར་སྩོལ་བར་མཛད་པ་ཡིན་ལ། དེ་དག་གི་སྐབས་ཤིག་ནས་བསམ་ཡས་ཀྱི་ས་སྐྱོང་ཆེན་པོ་ཚེ་དབང་རྡོ་རྗེ་ཞིང་གཞན་དུ་གཤེགས་པ་ལ་བརྟེན། དེའི་གཤེགས་རྫོང་ལ་བདག་ཉིད་ཆེན་པོ་སྤྱན་འདྲེན་གྱི་ཕོ་ཉ་མངགས་པ་ན། བདག་ཉིད་ཆེན་པོ་འདིས་ཀྱང་ཆོས་རྒྱལ་ཆེན་པོ་དེ་ལ་ཐུགས་བརྩེ་བས་ཕེབས་པར་ཞལ་གྱིས་བཞེས་པ་གནང་ནས། དེ་མཐུན་གདུང་སྲས་འཇམ་པའི་དབྱངས་དབང་པོའི་མཚན་ཅན་ཉིད་ཀྱང་། ལོ་ནས་སྤྱན་སྔ་རིན་པོ་ཆེའི་དྲུང་དུ་རབ་ཏུ་བྱུང་བར་བཞེད་དེ། ཡབ་སྲས་ལྷན་ཅིག་ཏུ་དབུས་ཕྱོགས་ལ་ཆིབས་ཁ་བསྒྱུར་ནས་སྣར་ཐང་། ངོར་ཨེ་ཝཾ་ཆོས་ལྡན། གཞིས་དགའ་བསམ་འགྲུབ་རྩེ།
རིན་སྤུངས། གོང་དཀར་རྡོ་རྗེ་གདན། བདེ་མཆོག་སྲིན་པོ་རི་རྣམས་སུ་མར་ལམ་ཕེབས་ནས། དེ་དག་ཏུ་གནས་པའི་སྐྱ་སེར་རྣམས་ལ་ཟབ་རྒྱས་དམ་པའི་ཆོས་ཀྱི་བཀའ་དྲིན་གཞལ་དུ་མེད་པ་སྩལ་ཏེ། རིམ་གྱིས་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་ཕེབས་ནས། ཆོས་རྒྱལ་ཚེ་དབང་རྡོ་རྗེ་པའི་དགོང་རྫོགས་ཀྱི་ཚོགས་དབུས་དང་ལམ་སྟོན་སོགས་མཛད་སྐབས། ཆོས་སྐྱོང་ཆེན་པོའི་ལྕོག་ལྷའི་ཕོ་བྲང་དུ་བདག་ཉིད་ཆེན་པོ་སྤྱན་དྲངས་ཏེ། ཆོས་སྐྱོང་ཆེན་པོས་སྔོན་སློབ་དཔོན་པདྨའི་ཟབ་ཡངས་མཐིལ་འདི་ལ་ས་ཆོག་དང་རབ་གནས་མཛད་པ་བཞིན། ས་སྐྱ་པ་ཆེན་པོས་ཀྱང་གཙུག་ལག་ཁང་དང་མཆོད་རྟེན་རྣམས་ལ་རབ་གནས་མཛད་ན་བོད་ཁམས་ཀྱི་བདེ་སྐྱིད་ལ་ཕན་པ་ཡོད་ཅེས་ཞུས་པ་ན། བདག་ཉིད་ཆེན་པོས་ཀྱང་ཡབ་སྲས་ལྷན་ཅིག་ཏུ་རྡོ་རྗེ་ཕུར་པའི་ས་ཆོག་དང་དེ་ལ་བརྟེན་པའི་རབ་གནས་རྒྱས་པར་མཛད་དེ།
དེའི་དུས་སུ་ཚོགས་ཐ་མ་དགྲ་བགེགས་གྲུབ་ཀྱི་འཆམས་ཀྱི་ཚེ། སྐབས་ཤིག་སྔགས་འཆང་ཉིད་ཀྱི་དྲུང་དུ་ཆོས་སྐྱོང་བྱོན་ནས། ས་སྐྱ་པ་ཆེན་པོ་དང་པོ་སློབ་དཔོན་པདྨས་ཀྱང་ངེད་ཟབ་ཡངས་མཐིལ་གྱི་ལྷ་སྲིན་སྡེ་བརྒྱད་ཐམས་ཅད་དམ་འོག་ཏུ་བཅུག བཀའ་ནན་དྲག་པོས་བསམ་ཡས་ཀྱི་སྲུང་མར་བསྐོས་པ་ཡིན། དེ་བཞིན་ས་སྐྱ་པ་ཆེན་པོས་ཀྱང་ངེད་ལྷ་སྲིན་སྡེ་བརྒྱད་ལ་དྲག་པོའི་ལས་ཀྱི་གནོད་པ་མེད་པར་སོ་སོར་སྔར་བཞིན་རང་གནས་སུ་འཇོག་པ་མཛད་དགོས། ངེད་ལྷ་སྲིན་སྡེ་བརྒྱད་རྣམས་ཀྱིས་ཀྱང་སྔོན་སློབ་དཔོན་རིན་པོ་ཆེ་པདྨའི་བཀའ་བཞིན་དང་། ད་ལམ་ཡང་ས་སྐྱ་པ་ཆེན་པོས་བཀའ་ཇི་ལྟར་བསྒོས་པ་ལྟར་བསྒྲུབ་ཅིང་དམ་འོག་ཏུ་འཇུག་པ་བྱེད་ཟེར་ཏེ། ད་ལྟ་སྡེ་བརྒྱད་ཐམས་ཅད་དབུ་རྩེའི་ཁྱམས་ར་ཆེན་མོ་ན་འདུས་འདུག་ནས་གདུག་འདྲེ་ལ། དགེས་བཤེས་སུ་འཕྲིན་སྐྱོལ་ཟེར་བར་འདུག་པས། ས་སྐྱ་པ་ཆེན་པོས་ཀྱང་དེ་བཞིན་དུ་དགོངས་དགོས།
ཞེས་ཆོས་སྐྱོང་ཆེན་པོས་ལན་གཉིས་ཞུས་པ་ན། རྗེས་མའི་སྐབས་སུ་བདག་ཉིད་ཆེན་པོས་ཆོས་སྐྱོང་ཆེན་པོ་ལ་སྤྱན་ཆེར་གཟིགས་ནས་ཅང་མི་གསུང་བར་ཞལ་འཛུམ་པ་ཞིག་མཛད་པ་ན། ཆོས་སྐྱོང་ཆེན་པོ་ཉིད་དགེས་པ་ཆེན་པོའི་ངང་ནས་དབུ་རྩེ་ཆེན་མོའི་ཁྱམས་རར་ཕེབས་ནས་སྡེ་བརྒྱད་རྣམས་ཀྱི་མིང་ནས་འབོད་ཅིང་། གདུག་འདྲེས་དགེས་བཤེས་ལ་འཕྲིན་བསྐྱལ་བ་འདི་ལ་ཁྱེད་ཟབ་ཡངས་མཐིལ་གྱི་སྡེ་བརྒྱད་ཐམས་ཅད་ཀྱི་བྱས་པ་གཟོ་བ་གྱིས་ཞེས་གསུང་བར་གྲགས་ཤིང་། དེ་ནས་ཡང་ལན་ཅིག་བདག་ཉིད་ཆེན་པོ་ཡབ་སྲས་གཉིས་ཀྱི་དྲུང་དུ་ཆོས་སྐྱོང་ཆེན་པོ་གློ་བུར་ཉིད་དུ་བྱོན་བྱུང་ནས་མཎྜལ་སོ་བདུན་མ་བཀོད་ནས། བསམ་ཡས་པའི་ཞལ་ངོ་རྣམས་ཀྱང་བསྡུས། ལྕོག་པ་རྣམས་ལ་མཎྜལ་ཕུལ་ཞིག་པར་བཀའ་གནང་ནས། ཆོས་སྐྱོང་རང་གིས་ཀྱང་བསེ་རྨོག་ཕུད་ཅིང་། རལ་གྲི་དང་ཞགས་པ་ཡང་དེར་བཞག་ནས། སྔགས་འཆང་ཉིད་ཀྱི་དྲུང་དུ་ཐལ་མོ་སྦྱར་ཏེ ས་སྐྱ་པ་ཆེན་པོས་ངེད་ཟབ་ཡངས་མཐིལ་གྱི་ལྷ་མི་འདིར་ཚོགས་རྣམས་ལ་བླ་མའི་རྣལ་འབྱོར་གྱི་བྱིན་རླབས་ཤིག་གནང་བ་དགོས་ཞུ་བ་ལ།
བདག་ཉིད་ཆེན་པོས་ཀྱང་ཐུགས་དགེས་བཞིན་དུ་ལམ་ཟབ་མོ་བླ་མའི་རྣལ་འབྱོར་རྒྱས་པ་སྩལ་བའི་ཚེ། དེ་མ་གྲོལ་གྱི་བར་ལ་བདག་ཉིད་ཆེན་པོའི་གཡོན་ཕྱོགས་ཀྱི་ས་དང་བར་སྣང་ཐམས་ཅད་ལ་སྔོན་སློབ་དཔོན་པདྨས་དམ་བཏགས་ཀྱི་གནས་ཁ་སོ་སོའི་སྲུང་མ་རྣམས་དང་། གཞན་ཡང་གཟུགས་མེད་ཀྱི་རིགས་བསམ་གྱིས་མི་ཁྱབ་པ་ཞིག་འདུས་ནས། སྔགས་འཆང་ཉིད་ལ་གུས་འདུད་དང་བཅས་འདུག་པ་མཁན་ཚང་པ་བསྟན་པ་དར་རྒྱས་ཀྱིས་མངོན་སུམ་དུ་མཐོང་ཞིང་། དེ་དང་དུས་མཉམ་དུ་ཆོས་སྐྱོང་ཆེན་པོས་ཀྱང་བདག་ཉིད་ཆེན་པོའི་སྐུའི་གཡོན་ཕྱོགས་ལ་ཡང་ཡང་གཟིགས་ནས་བརྡ་མང་དུ་མཛད་ཅིང་། ཕྱོགས་དེར་མི་སུ་ཡང་འགྲོར་མི་འཇུག་པ་དེར་ཡོད་ཀུན་གྱིས་མཐོང་བར་གྲགས་པ་དང་། དེའི་ཚེ་བདག་ཉིད་ཆེན་པོའི་གསུང་ལས་ཀྱང་། དེ་རིང་གི་ཆོས་ཉན་པ་རྣམས་ཀྱི་ཁྲོད་ན་སེམས་ཅན་མགོ་ལུས་མི་གཅིག་པ་མང་པོ་འདུས་ནས་བཞེད་པོ་འདུག་པ་ཁྱེད་ཚོས་ཨེ་མཐོང་ཞེས་ཞབས་འབྲིང་པ་རྣམས་ལ་གསུང་བར་གྲགས་ལ། དེ་ལྟར་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དེར་བོད་ཀྱི་བདེ་སྐྱིད་ལ་ཕན་པའི་མཛད་པ་མཐའ་ཡས་པ་ཞིག་མཛད་ནས། དེ་ནས་ལོ་དགོན་པར་ཕེབས་ཏེ་སྤྱན་སྔ་རིན་པོ་ཆེ་ངག་དབང་ཆོས་གྲགས་ཀྱི་དྲུང་དུ་ཐུགས་སྲས་དམ་པ་དབང་པོའི་ཞབས་ཀྱིས་རབ་ཏུ་བྱུང་བ་དགེ་ཚུལ་གྱི་སྡོམ་པ་རྣམ་པར་དག་པ་མནོས་པར་མཛད་ཅིང་།
བདག་ཉིད་ཆེན་པོས་ཀྱང་སྤྱན་སྔ་རིན་པོ་ཆེར་ཟབ་ཆོས་འགའ་ཞིག་གསན་ཏེ། དེ་ནས་ཡབ་སྲས་ལྷན་ཅིག་ཏུ་ལྷ་སར་ཕེབས་ནས་དེར་བསྟན་པ་དང་སེམས་ཅན་ལ་ཕན་པའི་སྨོན་ལམ་རྒྱ་ཆེན་པོ་དང་། ཁྱད་པར་ཇོ་བོ་རང་བྱོན་ལྔ་ལྡན་བཅུ་གཅིག་ཞལ་དེ་ཉིད་ལ་དད་ལྡན་རྣམས་ཀྱིས་གསེར་ཆབ་གསོལ་བ་སྟོབས་ཆེས་པའི་ཞལ་དཀྱིལ་གས་པ་ལྟ་བུའི་ཤིན་ཏུ་མ་མཛེས་པ་ཞིག་དང་། སྐུ་དེ་ཉིད་ཅུང་ཟད་མདུན་དུ་བུབ་ནས་འདུག་པ་ལ། བདག་ཉིད་ཆེན་པོས་ཐབས་ལ་མཁས་པའི་སྒོ་ནས་སྔ་མོ་ལྟར་ཇོ་བོའི་ཞལ་དཀྱིལ་ཤིན་ཏུ་ཡིད་དུ་འོང་བ་མཛད་ཅིང་། མདུན་དུ་བུབ་པའི་རྣམ་པ་ཡོད་པ་དེ་ལ་ཡང་བདག་ཉིད་ཆེན་པོའི་ཕྱག་གིས་སྐུ་རྒྱབ་ཏུ་འཕུལ་བའི་སྟེང་ཀ་ཙམ་མཛད་པ་ན། སྐུ་དེ་ཉིད་རང་བཞེངས་ཀྱི་ཚུལ་གྱིས་ཤིན་ཏུ་འདྲོངས་པ་བྱུང་ཞེས་ཡོངས་སུ་གྲགས་པ་དང་། སྐབས་དེར་བདག་ཉིད་ཆེན་པོ་ཡབ་སྲས་རྣམས་སྐྱིད་ཤོད་པས་གདན་དྲངས་ཏེ། གཞིས་དགའ་བདེ་ཆེན་དུ་ཕེབས་པའི་སྐབས་སུ་གཏེར་སྟོན་ཞིག་པོ་གླིང་པ་དང་མཇལ་ནས། དེ་ལས་བདག་ཉིད་ཆེན་པོས་གཏེར་ཆོས་མང་དུ་གསན་ཅིང་།
གཞན་ལ་ཡང་རྒྱ་ཆེར་སྤེལ་བར་མཛད་བཞིན་པའི་ཚེ། བསམ་ཡས་ནས་ཆོས་སྐྱོང་ཆེན་པོ་སོགས་ལྷ་མི་རྣམས་ཀྱིས་གདན་འདྲེན་གྱི་ཕོ་ཉ་མངགས་པ་ན་སླར་ཡང་བསམ་ཡས་སུ་ཕེབས་ནས། དེར་ཆོས་སྐྱོང་ཆེན་པོས། བདག་ཉིད་ཆེན་པོ་རང་ཉིད་ཀྱི་གཅེན་བདག་ཆེན་ཀུན་དགའ་བསམ་གྲུབ་པ་གཉིས་ཆར་གྱིས་བསམ་ཡས་ཀྱི་གཙུག་ལག་ཁང་སོགས་ལ་རབ་གནས་དང་སློབ་དཔོན་ལ་གསོལ་བ་བཏབ་ན་བསྟན་འགྲོ་ལ་ཕན་པ་རྒྱ་ཆེན་པོ་འབྱུང་བས་དེ་བཞིན་མཛད་དགོས་ཚུལ་ཞུས་པ་བཞིན། དེ་འཕྲལ་རྩེ་གདོང་བདག་སྨྱོན་སྟག་ལུང་ནས་སྤྱན་འདྲེན་པར་མཛད་དེ། བདག་ཉིད་ཆེན་པོ་སྐུ་མཆེད་ཁུ་དབོན་རྣམས་ཀྱིས་བསམ་ཡས་ཀྱི་གཙུག་ལག་ཁང་དང་མཆོད་རྟེན་རྣམས་ཀྱི་ཞིག་གསོས་དང་རབ་གནས་རྒྱས་པ་མཛད་ཅིང་། དེ་ནས་རྗེ་བཙུན་གཅེན་གྱིས་སྟག་ལུང་སོགས་སུ་ཕེབས་ནས། བདག་ཉིད་ཆེན་པོ་ཡབ་སྲས་གཉིས་ཀྱིས་བསམ་ཡས་སུ་བཞུགས་ཏེ། དེར་གཏེར་སྟོན་ཤེས་རབ་འོད་ཟེར་བ་དང་མཇལ་ནས། དེ་ལ་ཡང་གཏེར་ཆོས་མང་དུ་གསན་ཏེ།
དེའི་སྐབས་སུ་ཉིན་གཅིག་གི་ཚེ་སྔགས་འཆང་སྤྲུལ་པའི་སྐུ་ཉིད་ཀྱི་དབུ་རྩེ་ཆེན་མོའི་བར་ཁང་གཡུ་ཞལ་མཐིལ་ནས། མཁའ་འགྲོ་མ་བདེ་བའི་རྡོ་རྗེའི་དབུ་ཐོད་སྐྱེ་བདུན་ཨ་མས་བཀང་བ་དང་། སློབ་དཔོན་རིན་པོ་ཆེའི་ཚེ་རིལ་དམ་རྫས་སོགས་ཡོད་པ་གཏེར་ནས་འདོན་པར་མཛད་ཅིང་། སྐབས་དེར་བདག་ཉིད་ཆེན་པོའི་ཆག་ཕྱི་གཏེར་སྟོན་ཤེས་རབ་འོད་ཟེར་བས་མཛད་ནས། བསམ་ཡས་མཆོད་རྟེན་དཀར་པོ་ནས་ལྕགས་ཀྱི་རྡོ་རྗེ་རྩེ་དགུ་པ་ཞིག་དང་སྐྱེ་བདུན་ཨ་མའི་ཐུམ་བུ་ཞིག་གཏེར་ནས་སྤྱན་དྲངས་ཏེ། དེའི་དུས་ཀྱི་ལྕགས་ཀྱི་རྡོ་རྗེ་དེ་ཉིད་བདག་ཉིད་ཆེན་པོའི་རྡོ་རྗེ་ཕུར་པའི་དབང་བསྐུར་གྱི་དབང་རྫས་མཛད་པར་གྲགས་ཤིང་། བདེ་བའི་རྡོ་རྗེའི་དབུ་ཐོད་དེ་ཉིད་ནཱ་རོ་མཁའ་སྤྱོད་སོགས་ཀྱི་བྱིན་རླབས་མཛད་དུས་དབང་རྫས་མཛད་ནས་དེང་སང་གི་བར་དུ་གདན་ས་ཆེན་པོ་ཉིད་ན་བཞུགས་པ་འདི་ཉིད་དོ། ། དེ་ལྟར་བདག་ཉིད་ཆེན་པོ་འདིས་བསམ་ཡས་མི་འགྱུར་ལྷུན་གྱིས་གྲུབ་པའི་གནས་མཆོག་དེ་ཉིད་དུ་ཡང་བསྟན་པའི་བྱ་བ་རྒྱ་ཆེན་པོ་ཞིག་མཛད་ནས། དེ་ནས་རིམ་གྱིས་གདན་ས་ཆེན་པོར་ཕེབས་ཏེ། སྔགས་འཆང་ཆོས་ཀྱི་རྒྱལ་པོ་ཉིད་དགུང་ལོ་ལྔ་བཅུའི་ཁོང་ཙམ་དུ་ཕེབས་པའི་ཚེ།
གདུང་སྲས་སྐུ་མཆེད་གཉིས་རང་གི་རྒྱལ་ཚབ་དམ་པར་མངའ་གསོལ་ཏེ་སྤྱི་དང་བྱེ་བྲག་གི་བསྟན་པ་རིན་པོ་ཆེ་ཡར་ངོའི་ཟླ་བ་ལྟར་འཕེལ་རྒྱས་སུ་གྱུར་པ་ཡིན་ཞེས་ཀྱང་གྲགས་པ་ཡིན་ནོ། ། དེ་ལྟའི་སྐབས་ཤིག་ན་ཡར་རྒྱབ་པའི་སྡེ་པ་སྐུ་འབྲིང་ཞིང་གཞན་དུ་གཤེགས་པའི་དགོངས་རྫོགས་ལ་བདག་ཉིད་ཆེན་པོ་གདན་འདྲེན་པར་བྱུང་བ་ན། གདུང་སྲས་སྐུ་མཆེད་གཉིས་ཀྱི་གཅུང་བདག་ཉིད་ཆེན་པོ་སྔགས་འཆང་གྲགས་པ་བློ་གྲོས་ཀྱིས་གདན་ས་ཆེན་པོའི་འགན་བཞེས་རྣམས་མཛད་ཅིང་། གཅེན་འཇམ་པའི་དབྱངས་བསོད་ནམས་དབང་པོ་བདག་ཉིད་ཆེན་པོའི་ཞབས་ཕྱིར་འབྲངས་ཏེ་ཡབ་སྲས་གཉིས་ཀྱིས་སླར་ཡང་དབུས་ཕྱོགས་སུ་ཕེབས་ཏེ། ཞིང་གཤེགས་དེ་ཉིད་ཀྱི་དགོངས་རྫོགས་མ་ལུས་པ་གྲུབ་ནས་ལྷ་སར་ཕེབས་པའི་ནུབ། བསམ་ཡས་ཀྱི་རྒྱལ་པོ་ཤིང་བྱ་ཅན་བྱ་བ་དེས་སྔགས་འཆང་ཉིད་ཀྱི་དྲུང་དུ་ལྷགས་ནས། བསམ་ཡས་དབུ་རྩེ་ཆེན་མོ་ལ་ཞིག་གསོས་གནང་དགོས་ཚུལ་གྱི་སྙན་འབུལ་དུ་མ་ཞིག་ཞུ་བ་བཞིན། བདག་ཉིད་ཆེན་པོ་ཡབ་སྲས་རྣམས་ཀྱིས་ཀྱང་བསམ་ཡས་སུ་ཕེབས་པའི་ཚེ། སྒྲགས་ཀྱི་མདོ་དེར་ས་མ་སྲོས་ཙམ་ལ་ཕེབས་པ་ན། འཇམ་དབྱངས་དབང་པོའི་མཚན་ཅན་ཉིད་ལ།
ཁྲི་ཐོག་པ་དཔོན་སློབ་སྔ་བར་ལ་སོང་ལ་གཏོར་མ་སོགས་གྲབས་གྲུབ་པ་གྱིས་ལ་བར་ལམ་ལ་ཅག་གས་ཐོན་དགོས། འོན་ཀྱང་ལམ་རྒྱུས་ལ་རྐང་རྗེས་གསུམ་ཡོང་བས། ཆེ་བ་གཉིས་ལ་གཏད་ཆེར་མེད། ཆུང་བ་དེ་ལ་གཏད་ནས་ཕྱིན་པས་འཁྲུལ་པ་གཏན་ནས་འོང་བ་མེད་དོ་གསུང་བ་ལ། འཇམ་དབྱངས་དབང་པོའི་མཚན་ཅན་དཔོན་སློབ་རྣམས་ཀྱིས། ས་ནི་སྲོས། མུན་འཐིབས་པས་རྐང་རྗེས་རང་ཡོད་ཀྱང་ཨེ་མཐོང་ན་སྙམ་པའི་ཐུགས་ཐེ་ཚོམ་ཅུང་ཟད་ཀྱི་ངང་ནས་ཕེབས་པས། རྒྱང་པ་ཞིག་ནས་ས་སྲོས་ཏེ་ལམ་ནོར་སོགས་བྱུང་བ་ན། དཔོན་སློབ་རྣམས་ཀྱིས་སྔགས་འཆང་ཆོས་ཀྱི་རྒྱལ་པོའི་གསུང་དྲན་ནས་གསོལ་འདེབས་མཛད་པས། འཇམ་དབྱངས་དབང་པོའི་མཚན་ཅན་གྱིས་གསལ་པོ་རང་མིན་པའི་རྐང་རྗེས་གསུམ་གཟིགས་ནས།
གསོལ་བ་དྲག་ཏུ་བཏབ་པས་རྐང་རྗེས་གསུམ་གྱི་ཆུང་བ་དེ་ཤིན་ཏུ་གསལ་བར་བྱུང་ནས། དེའི་རྗེས་བརྩད་ནས་དཔོན་སློབ་རྣམས་ཀྱིས་ཕེབས་པའི་ཚེ་ལམ་ནོར་འཁྲུལ་སོགས་གཏན་མ་བྱུང་བར་བདེ་བར་ཕེབས་པ་ན། དེ་ནས་མཆོད་གཡོག་པ་ཞིག་གི་མཐོང་སྣང་ལ། རྡོ་མཆོད་ཐང་ཁའི་འོག་ཙམ་ནས་མི་ཤིན་ཏུ་ཆེ་བ་གསུམ་སོང་བ་ཡང་མཐོང་བར་གྲགས་ཤིང་། བདག་ཉིད་ཆེན་པོ་དཔོན་སློབ་རྣམས་ལ་ཇི་སྲིད་མུན་སྲུབ་པ་ནས་བསམ་ཡས་སུ་མ་ཕེབས་བར་དེ་སྲིད་དུ་སྐུ་མདུན་དུ་མེ་སྒྲོན་ཆེན་པོ་གསུམ་བྱུང་ནས་ཉིན་མོ་ལས་ཀྱང་གསལ་བ་བྱུང་བར་གྲགས་པ་ལ་སོགས་པ་ངོ་མཚར་དུ་མ་དང་བཅས་ཕེབས་ཏེ། ཡབ་སྲས་མཇལ་བ་ན་བདག་ཉིད་ཆེན་པོའི་སྐུ་འཁོར་རྣམས་ཀྱིས་གོང་གི་གནས་ཚུལ་དེ་ཉིད་འཇམ་དབྱངས་དབང་པོའི་མཚན་ཅན་དཔོན་སློབ་རྣམས་ལ་ཞུས་པ་ན། སྔགས་འཆང་ཉིད་ཀྱི་གསུང་ལས། ཧེ་ཧེ་ངེད་རྒན་པོ་ཚོ་ལ་དེ་འདྲ་བྱུང་། ཁྱེད་ཚོ་ལ་ཇི་ལྟར་བྱུང་གསུངས་པ་དང་། འཇམ་པའི་དབྱངས་དབང་པོའི་མཚན་ཅན་གྱིས་བདག་ཉིད་ཆེན་པོ་ལ་རྐང་རྗེས་སོགས་ཇི་ལྟར་བྱུང་བའི་ཚུལ་རྣམས་དང་།
ཐེ་ཚོམ་ཙམ་བྱུང་བ་ལ་ཐུགས་མི་ཁྲེལ་བ་ཞུ་ཞེས་ཞུས་པ་ན། བདག་ཉིད་ཆེན་པོས་རྐང་རྗེས་དེ་གསུམ་ཁྲི་ཐོག་པ་སྤུན་རང་ལ་བྱས་འགྱུར་དུ་ངོ་སྤྲོད་བྱས་པའི་མིང་སྲིང་གསུམ་པོ་དེ་ཀ་ཡིན། འོན་ཀྱང་རྐང་རྗེས་དེ་གསུམ་ཙམ་མཐོང་བ་ལ་ངོ་མཚར་རྒྱུ་མེད། ངེད་ལོ་ཉི་ཤུ་རྩ་གྲངས་ཀྱི་དུས་དིང་རི་ཕྱོགས་སུ་ཕྱིན་པ་ན། རྩིབ་རིའི་བྱང་ངོས་དེ་ལ་ལྟུང་བཤགས་ཀྱི་སངས་རྒྱས་སོ་ལྔ་པོ་ཁྲ་ལམ་མེ་བཞུགས་པ་མཐོང་ཞིང་། དེའི་ཤར་གྱི་ཕྱོགས་ན་འཕགས་པ་ཀླུ་སྒྲུབ་དང་། ས་ལོ་ཐམས་ཅད་མཁྱེན་པ་ཡིན་སྙམ་པའི་པཎྜི་ཏ་ན་བཟའ་ངུར་སྨྲིག་བསྣམས་པ་གཉིས་ཀྱང་འདུག་ཅིང་། ཡང་ངེད་ལོ་བཅུ་གཅིག་ཙམ་གྱི་དུས་སུ་ཕུང་པོ་རི་བོའི་བྱང་ངོས་ལ་གནས་བརྟན་བཅུ་དྲུག་པོ་སྐུ་རེ་རེ་ནས་རྣམ་འགྱུར་ཡ་མཚན་སྣ་ཚོགས་མཛད་པ་དང་བཅས་མཐོང་བ་ཡིན་ནོ་ཞེས་སོགས་ངོ་མཚར་གྱི་གསུང་མང་དུ་བྱོན་པ་དང་། དེ་ནས་བསམ་ཡས་དབུ་རྩེ་ཆེན་མོ་ལ་ཞིག་གསོས་མཛད་དགོས་ཚུལ་བསམ་ཡས་རྒན་དམངས་ལ་བཀའ་སྩལ་ཏེ་ལས་བརྩམས་པ་ན། གློ་བུར་དུ་ཁ་ཆར་ཤིན་ཏུ་ཆེ་བ་ཞིག་བྱུང་བའི་ཚེ།
བདག་ཉིད་ཆེན་པོས་རྒྱལ་པོ་ཤིང་བྱ་ཅན་གནས་སར་ཕེབས་ཏེ། དེ་ཉིད་ཀྱི་སྒོ་ལ་ཕྱག་འཁར་བསྣུན་ནས། ང་མི་མནོ་བ་མནོས་སུ་བཅུག ད་ཁྱོད་ལ་ནུས་པ་མེད་པ་ཨེ་ཡིན། ཆར་པ་འདི་མི་གཅོད་དམ་ཞེས་གསུངས་མ་ཐག་ནམ་མཁའ་དྭངས་པར་གྲགས་པ་དང་། དེ་ནས་སྔགས་འཆང་ཉིད་ཀྱི་ཐུགས་དགོངས་ལ་ཆོས་སྐྱོང་འདི་སྔར་ནས་ངེད་ལ་གདུག་འདྲེའི་གནས་ས་ད་ལྟའི་འདི་མ་ཡིན། བྱང་ཤར་མཚམས་ན་ཕོ་བྲང་ཀ་གཅིག་སྒོ་གཅིག་བྱ་བ་ཅིག་ཡོད་ཅེས་ཡང་ཡང་ཟེར་བ་ཞིག་བྱུང་བས། དེ་ཡང་ད་ལམ་རྩད་བཅད་ནས་ལྕོག་གསར་བཞེངས་ཤིག་བྱས། སྐུ་འབྲས་ཡང་དེར་བཞུགས་སུ་གསོལ། ལྕོག་རྙིང་པ་འདི་ལ་ཡང་ཞིག་གསོས་ཤིག་བྱས་ན་ལེགས་པ་འདུག་སྙམ་དུ་དགོངས་ནས།
ཕོ་བྲང་ཀ་གཅིག་སྒོ་གཅིག་རྩད་གཅོད་པར་ཕེབས་པའི་ཚེ། ། ཕོ་བྲང་དེ་ཉིད་ནི་ཁང་བརྩེགས་དུ་མའི་འོག་ན་ར་བ་ལྟ་བུའི་མུན་ནག་ཅན་ཞིག་འདུག་པས། ཆོས་སྐྱོང་ཆེན་པོ་ལ་ཕོ་བྲང་ཀ་གཅིག་སྒོ་གཅིག་འདི་ཡིན་ནམ་གསུངས་པ་ལ། ཆོས་སྐྱོང་ཆེན་པོས་དེ་བཞིན་ཡིན་ཚུལ་ཞུས་པ་ན། བདག་ཉིད་ཆེན་པོས་འོ་ན་འདིར་ཁྱེད་རང་གནས་སའི་ལྕོག་ཅིག་གསར་ཏུ་བཏབ། དེ་མཐུན་ལྕོག་རྙིང་པ་ལ་ཡང་ཞིག་གསོས་ཤིག་བྱེད་དགོས་འདུག་པས། སང་ཉིན་ང་ཡང་སླེབས་ཡོང་ཆོས་སྐྱོང་རང་ཡང་ཤོག་ཅིག་གསུངས་པས། ཆོས་སྐྱོང་གིས་ས་སྐྱ་པ་ཆེན་པོ་གདུག་འདྲེའི་གནས་ཁང་རྙིང་པ་ལ་ཞིག་གསོས་དགོས་པ་མེད་ཞུས་པ་ན། བདག་ཉིད་ཆེན་པོས་འོ་ན་ཁྱོད་ཀྱིས་ཁག་ཐེག་གམ་གསུངས་པ་དང་། ཆོས་སྐྱོང་གིས་ལོ་གསུམ་ཁག་ཐེག་པ་བྱེད་ཞུ་བ་ལ།
སྔགས་འཆང་ཉིད་ཐུགས་འུར་བའི་ཚུལ་གྱིས་གདུག་འདྲེ་ཚོད་མེད་པ་ལོ་གསུམ་ནས་སུས་འཚོ་རྒྱུ་ཡིན། ང་སང་ཉིན་ནས་ཞིག་གསོས་ཀྱི་མགོ་འཛུགས་ཐག་ཆོད་ཡིན་པས། ཁྱེད་རང་དེ་བར་ལ་གནས་ཁང་གཞན་ཞིག་ཏུ་སོང་ཞིག་ཅེས་གསུངས་པ་དང་། དེ་ནས་ཆོས་སྐྱོང་ཆེན་པོ་འཁོར་བཅས་ཧས་པོ་རིའི་རྒྱབ་ཀྱི་ཐང་ཆེན་པོ་དེ་ལ་བསྐྱས་བྱས་ནས་བཞུགས་པ་མིག་མཐོང་མཁན་རྣམས་ཀྱིས་མཐོང་བར་གྲགས་ཤིང་། དེ་ནས་ཆོས་སྐྱོང་ཆེན་པོ་སྣང་དུས་ཀྱི་ཉིན་མིན་པ་བྱོན་མ་བྱུང་བ་ན། སྔགས་འཆང་ཉིད་ཀྱིས་ཆོས་སྐྱོང་ལ་ཁྱེད་ཁ་རྩང་མི་ཡོང་བ་ཅི་ཡིན་གསུངས་པ་ལ། ཆོས་སྐྱོང་གིས་ས་སྐྱ་པ་ཆེན་པོ་དེ་བདེན། གདུག་འདྲེས་བྱང་ཤམྦྷ་ལར་ཕྱིན་པས་ཁྲག་ཅིག་ལ་ཆགས་ནས་མ་སླེབས་པ་ཡིན་ཞུས་པས། སྔགས་འཆང་ཉིད་ཐུགས་འཁྲུགས་པའི་ཚུལ་གྱིས། ཁྱེད་སློབ་དཔོན་པདྨ་འབྱུང་གནས་ཀྱིས་ལི་ཡུལ་ལྕང་ར་སྨུག་པོ་ནས་བཀུག
སྤྱིར་བོད་ཀྱི་གཙུག་ལག་ཁང་དང་མཆོད་རྟེན་བྲེ་ཙམ་ཡན་གྱི་གཉེར་གཏད། ཁྱད་པར་བསམ་ཡས་ཀྱི་གཙུག་ལག་ཁང་དང་། སྡེ་བསྟན་པ་སྲུང་བར་བཀའ་བསྒོས་པ་ལྟར་ཁས་བླངས་ནས། བྱང་ཤམྦྷ་ལ་རུ་ཐལ་བ་འགམ་དུ་ཕྱིན་པ་ཡིན་ནམ་ཞེས་གསུངས་པ་ན། ཆོས་སྐྱོང་ཆེན་པོ་རང་ཡང་ཞུམ་པ་དང་བཅས་བདག་ཉིད་ཆེན་པོའི་བཀའ་ཉན་ཅིང་འདུག་པར་གྲགས་ཤིང་། དེ་ནས་བདག་ཉིད་ཆེན་པོའི་ལྕོག་གསར་རྙིང་གཉིས་དང་། སློབ་དཔོན་གྱི་ཕྱག་བཟོ་སྐུ་འབྲས་ཆེན་མོ་ལ་ཡང་ཉམས་གསོ་མཛད་དེ། རབ་གནས་དང་བཀྲ་ཤིས་སོགས་རྒྱས་པར་གནང་ནས། དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ན་གནས་པའི་ལྷ་མི་ཐམས་ཅད་ཡི་རང་བར་མཛད་དེ་བསྟན་པ་རིན་པོ་ཆེས་ཆེར་གསལ་བར་གྱུར་ཅེས་ཡོངས་སུ་གྲགས་པ་ཡིན་ནོ། ། དེ་ནས་བདག་ཉིད་ཆེན་པོས་གཙང་ཕྱོགས་སུ་ཆིབས་ཀྱི་ཁ་ལོ་བསྒྱུར་ནས་རིམ་གྱིས་གདན་ས་ཆེན་པོར་ཕེབས་པ་ན།
གདུང་སྲས་འཇམ་པའི་དབྱངས་སྐུ་མཆེད་སོགས་ཀྱིས་ཐོག་དྲངས་གཞིར་བཞུགས་ཀྱི་དགེ་བའི་བཤེས་གཉེན་མང་པོ་དང་། ཕྱོགས་ནས་བྱོན་པའི་དགེ་བའི་བཤེས་གཉེན་སོགས་དད་ལྡན་གྱི་གདུལ་བྱ་མང་རབ་ཞིག་ལ་ཐོག་མར་ས་སྐྱ་བཀའ་འབུམ། འཇམ་དབྱངས་སངས་རིན་གྱི་བཀའ་འབུམ། གློ་བོ་མཁན་ཆེན་པའི་བཀའ་འབུམ། ས་ལོ་ཆེན་པོའི་བཀའ་འབུམ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བཀའ་འབུམ། རྗེ་ཉིད་ཀྱི་བཀའ་འབུམ་ཕལ་ཆེར་གྱི་ལུང་དང་། གཞན་ཡང་རྒྱལ་སྲས་བཀའ་འབུམ། མུས་ཆེན་གྱིས་བསྒྲིགས་པའི་བློ་སྦྱོང་གླེགས་བམ་ཡོངས་རྫོགས། མ་ཎི་བཀའ་འབུམ།
བཀའ་གདམས་ཕ་ཆོས་བུ་ཆོས་ཇོ་བོའི་ཆོས་ཆུང་བརྒྱ་རྩ། བཀའ་གདམས་གཞུང་དྲུག བདག་ཆེན་རྒྱ་དཀར་བས་བསྒྲིགས་པའི་མགོན་པོད་དང་། མགོན་པོད་མེ་འབར་མ། གསེར་པོད་རྣམས་དང་། གཞན་ཡང་བདེ་མཆོག་རྩ་རྒྱུད། རྣལ་འབྱོར་མ་ཀུན་སྤྱོད། ཀྱེ་རྡོར་རྒྱུད་གསུམ། གསང་འདུས་རྩ་རྒྱུད། ངན་སོང་སྦྱོང་རྒྱུད།
བླ་མ་དམ་པའི་པོད་ནག་མ། གཞུང་བཤད་དམར་མ། སྲས་དོན་མ་རྣམས་ཀྱི་ལུང་སོགས་མདོར་ན་ལུང་གི་རྣམ་གྲངས་བློས་དཔག་པར་དཀའ་བ་ཞིག་དང་། གཞན་ཡང་སྨིན་བྱེད་དབང་གི་རྣམ་གྲངས་ལ་བདེ་ཀྱེ་གསང་གསུམ་གྱི་དབང་སོགས་དབང་བསྐུར་གྱི་རིགས་བཅུ་ཕྲག་གཉིས་ཙམ་དང་། བདག་མེད་མའི་བྱིན་རླབས་སོགས་བྱིན་རླབས་ཟབ་མོའི་རིམ་པ་བཅུ་ཕྲག་གཅིག་དང་ཕྱེད་ཀྱིས་ལྷག་པ་དང་། རྗེས་གནང་གི་བཀའ་སྲོལ་ཟབ་མོ་གཉིས་སུ་གྲགས་པ་སྒྲུབ་ཐབས་བརྒྱ་རྩ་དང་རྒྱ་མཚོའི་རྗེས་གནང་ཡོངས་རྫོགས་དང་། རྗེས་གནང་ཟུར་བཀའ་བཅུ་ཕྲག་བཞི་ཙམ་ལ་སོགས་པ་མདོར་ན་རྗེས་གནང་ཟབ་མོའི་རིམ་པ་ཡང་བསམ་ལས་འདས་པ་ཞིག་དང་། གྲོལ་བྱེད་ཁྲིད་ཀྱི་རིམ་པ་ཡང་གསུང་ངག་རིན་པོ་ཆེ་ལམ་འབྲས་བུ་དང་བཅས་པ། ལམ་སྐོར་ཕྱི་མ་བརྒྱད། ནག་པོ་རིམ་བཞི།
དྲིལ་བུ་རིམ་ལྔའི་ཁྲིད་སོགས་ཁྲིད་ཀྱི་རིམ་པ་ཡང་བཅུ་ཕྲག་ལྷག་པ་སོགས་མདོར་ན་དབང་ལུང་མན་ངག་སོགས་ཟབ་མོ་དམ་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ། སྐལ་ལྡན་གྱི་སློབ་མའི་ཚོགས་ཀྱང་བསམ་གྱི་མི་ཁྱབ་པ་ཞིག་བསྐྲུན་པར་མཛད་པ་ཡིན་ནོ། ། དེ་ཡང་བདག་ཉིད་ཆེན་པོ་འདིའི་དྲུང་དུ་སྔ་ཕྱིར་དམ་པའི་ཆོས་ཀྱི་བདུད་རྩི་གསོལ་བའི་བསྟན་འཛིན་གྱི་སྐྱེས་བུ་ཇི་ལྟར་བྱོན་པའི་རྣམ་གྲངས་ཀྱང་། ཉིད་ཀྱི་ཐུགས་སྲས་རྒྱལ་ཚབ་དམ་པ། འཇམ་མགོན་གྲུབ་པའི་དབང་ཕྱུག་པདྨའི་རྣམ་འཕྲུལ་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་དང་། བྱང་ཆུབ་སེམས་དཔའ་བོ་དྷི་སཏྭའི་རྣམ་འཕྲུལ་རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་སྟེ་གདུང་སྲས་རིན་པོ་ཆེ་སྐུ་མཆེད་གཉིས་དང་། རྩེ་གདོང་བདག་ཆེན་ཀུན་དགའ་ལེགས་པའི་འབྱུང་གནས་དཔལ་བཟང་པོ་དང་། མངའ་རིས་གུང་ཐང་གི་ཆོས་རྒྱལ་ཆེན་པོ་ཁྲི་བསམ་གྲུབ་སྡེ། མང་ཡུལ་རྒྱལ་བརྒྱུད་མངའ་བདག་རྒྱལ་པོར་གྲགས་པ། བསམ་ཡས་རྒྱལ་པོ་བཙད་པོ་ཚེ་དབང་རྡོ་རྗེ་སོགས་བོད་ཆོས་རྒྱལ་གྱི་རིགས་སུ་འཁྲུངས་པ་རྣམས་དང་།
གཞན་ཡང་ངོར་མཁན་ཆེན་སངས་རྒྱས་སེངྒེ། གླིང་དགའ་བདེ་བ་ཅན་གྱི་མཁན་ཆེན་དཀོན་མཆོག་རྒྱ་མཚོ། གསང་སྔགས་བདེ་ཆེན་གླིང་གི་མཁན་ཆེན་དཔལ་ལྡན་བཟང་པོ། ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་མཁན་ཆེན་པཎ་ཆེན་ལེགས་བློ་བ་སོགས་ཐུབ་བསྟན་ལྷ་ཆེན་གྱི་གདན་ས་པ་དྲུག་ལྷག་ཙམ་དང་། འདྲ་འདྲི་ཆོས་རྫོང་གི་མཁན་པོ་གདན་ས་པ་དང་བཅས་པ། གཞན་ཡང་ངོར་ཆེན་དཀོན་མཆོག་དཔལ་ལྡན། པཎ་ཆེན་ནམ་མཁའ་དཔལ་བཟང་། ཤར་ཆེན་ཀུན་དགའ་བཀྲ་ཤིས། ཐུབ་བསྟན་རྣམ་རྒྱལ་གྱི་མཁན་ཆེན་བྱམས་པ་རབ་བརྟན། སེམས་དཔའ་ཆེན་པོ་ཆོས་འོད་ཟེར།
རྗེ་བསོད་ནམས་ཆོས་འཕེལ། ངམ་རིང་མཁན་ཆེན་སངས་རྒྱས་རྒྱལ་མཚན་དང་རྗེ་ཀུན་དགའ་རྒྱལ་མཚན། ཐུབ་བསྟན་ཡངས་པ་ཅན་གྱི་མཁན་ཆེན་དབང་ཕྱུག་དཔལ་བཟང་། འབྲས་ཡུལ་སྐྱིད་ཚལ་གྱི་མཁན་པོ་ཆོས་རྗེ་གུང་པ། ཆོས་རྗེ་རབ་བརྟན་དཔལ་འབར། གཞན་ཡང་ཇོ་ནང་མཁན་ཆེན་རྗེ་ཀུན་དགའ་གྲོལ་མཆོག ཆོས་ལུང་ཚོགས་པའི་མཁན་པོ་ལུང་རིགས་རྒྱ་མཚོ། དགེ་འདུན་སྒང་པའི་མཁན་པོ་ཤཱཀྱ་རི་དབང་། བྱེ་རྫིང་ཚོགས་པའི་མཁན་པོ་དང་། གཞན་ཡང་བྱང་སྟག་ལུང་མཁན་པོ་སྐུ་མཆེད་གཉིས།
གསང་ཕུ་གླིང་སྨད་མཁན་པོ་རིན་ཆེན་འབྱོར་ལྡན། བསྟན་འཛིན་ངག་དབང་ཉི་ཟླ་བཟང་པོ། གཞན་ཡང་བྱས་འགྱུར་སྒྲུབ་ཆེན་དགེ་སློང་ཀུན་དགའ་དོན་གྲུབ་དང་། ཀུན་དགའ་དཔལ་མགོན་གཉིས། སྐྱེད་ལྷས་སྒྲུབ་ཆེན་དཔལ་ལྡན་རྡོ་རྗེ། ནཱ་ལེནྡྲའི་མཁན་པོ་སྟོང་ར་ཆོས་རྗེ་ཀུན་དགའ་ལེགས་གྲུབ། ལུམ་པ་ཆོས་རྗེ། ལོ་དགོན་པའི་གདན་ས་པ་འཇུན་པ་ཆོས་རྗེ། གོང་དཀར་རྡོ་རྗེ་གདན་གྱི་སློབ་དཔོན་ཚེ་དབང་བཀྲ་ཤིས། ཆོས་སྡེ་ཆེན་པོ་དེ་ཉིད་ཀྱི་དབུ་མཛད་བྱང་ཆུབ་དབང་རྒྱལ།
ཆོས་རྗེ་ལྷ་དབང་བཟང་པོ། ཆོས་རྗེ་གླུ་དབང་གླིང་པ། རྗེ་གསེར་གླིང་པ། སྙན་བརྒྱུད་གདམས་པའི་མངའ་བདག་མཁས་པའི་དབང་པོ་ཚར་པ་ཆོས་རྗེ། གཞན་ཡང་རྗེ་ཀུན་དགའ་ལུང་རིག མངའ་རིས་གཞི་སྡེ་མཁན་པོ་རྗེ་མཁས་གྲུབ་པ། སྐྱིད་ཚལ་འོག་གི་མཁན་པོ་རྗེ་བློ་གྲོས་ཆོས་འཕགས་དང་། རྗེ་བློ་གྲོས་རྣམ་རྒྱལ། གསེར་མདོག་ཅན་གྱི་མཁན་པོ་ཀརྨ་བཟང་པོ། བྱ་རྒོད་གཤོང་གི་མཁན་པོ་འགའ་རོང་པ།
གདོང་དགའ་སློབ་དཔོན་པ་ཀུན་དགའ་མཆོག་ལྡན། ཆོས་འཁོར་ལྷུན་པོའི་མཁན་པོ་ལྷ་བཙུན་གྲགས་པ། ཤཱཀྱ་བསམ་གྲུབ། ངག་དབང་གྲགས་པ་རྣམས་དང་། གྲ་ཐང་མཁན་པོ་སྡེ་བདག་ཆོས་རྗེ་ཁུ་དབོན་གཉིས། པཎ་ཆེན་བདེ་བའི་རྡོ་རྗེ། བསམ་ཡས་རབ་བྱུང་མཁན་པོ་རྗེ་གསེར་སྐུ་བ། གཏེར་སྟོན་ཞིག་པོ་གླིང་པ། གཏེར་སྟོན་ཤེས་རབ་འོད་ཟེར། དཔལ་འཁོར་ཆོས་སྡེའི་མཁན་པོ་འཕགས་པ་ཚུལ་ཁྲིམས་པ་སོགས་མཁས་གྲུབ་ཀྱི་སློབ་མ་མཚན་གྲགས་དང་ལྡན་པ་བསམ་གྱིས་མི་ཁྱབ་པ་དང་།
གཞན་ཡང་གདན་ས་ཆེན་པོའི་བརྒྱ་དཔོན། ལས་ཆེན་སོགས། མདོར་ན་བསྟན་པ་རིན་པོ་ཆེ་ལ་བྱ་བ་མཛད་ནུས་པའི་སྐྱེས་བུ་དུ་མ་ཞིག་བྱོན་ནས། བདེ་བར་གཤེགས་པའི་བསྟན་པ་རིན་པོ་ཆེ་ཆེས་ཆེར་གསལ་བར་གྱུར་པ་ནི་ཀུན་གྱིས་མངོན་དུ་གྱུར་པ་འདི་ཡིན་ལ། དེ་ལྟར་འཆད་པ་ཉི་མའི་འོད་ཟེར་གྱིས་གདུལ་བྱ་སྐལ་ལྡན་གྱི་བློ་གྲོས་ཀྱི་པདྨོ་ཆེས་ཆེར་བཞད་པར་མཛད་པའི་བདག་ཉིད་ཆེན་པོ་འདི་ཉིད་ཀྱིས་ཕྱི་རོལ་དུ་བསྟན་འགྲོའི་དོན་རྒྱ་ཆེན་པོ་མཛད་པའི་རིང་ནས་ནང་དུ་ཏིང་ངེ་འཛིན་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་ནས་གྲུབ་པའི་རྟགས་མཚན་བསྟན་པའི་ཚུལ་བསམ་གྱིས་མི་ཁྱབ་པ་ཞིག་ཡོད་མོད། ཁྱད་པར་དཔལ་གྲོ་སྟག་ཚང་སེང་གེ་བསམ་གྲུབ་ཏུ་ཕེབས་ནས་གྲུབ་པའི་མཚན་མ་བརྙེས་པའི་ཚུལ་ནི། བདག་ཉིད་ཆེན་པོ་འདིས་སློབ་དཔོན་ཆེན་པོ་པདྨ་འབྱུང་གནས་ཀྱི་སྒྲུབ་གནས་དཔལ་གྲོ་སྟག་ཚང་སེང་གེ་བསམ་གྲུབ་ཏུ་ལྷ་དང་བླ་མའི་ཞལ་མངོན་དུ་གྱུར་ཏེ། གདམས་པ་དང་ལུང་བསྟན་ཁྱད་པར་ཅན་དངོས་སུ་ནོད་པའི་དུས་ལ་བབས་པར་དགོངས་ཏེ། ལྷོ་རོང་ཕྱོགས་སུ་ཕེབས་པར་བརྩམས་ཏེ་དེར་ཆིབས་ཀྱི་ཁ་ལོ་བསྒྱུར་བ་ན། དཔལ་འགྲོའི་གཞི་བདག་ལྷ་ཆེན་བྲག་སྐྱེད་དང་།
ཧས་ཀྱི་ཁྱུང་འདུས་སོགས་ལྷོ་ཁ་བཞིའི་གཞི་བདག་སོགས་སྔགས་འཆང་ཉིད་ཀྱི་ཞབས་དྲུང་དུ་བྱུང་ནས། ལྷོ་རོང་གི་ལུང་པ་ཐམས་ཅད་ཞབས་ཀྱིས་འཆག་པ་མཛད་དགོས་ཤིང་། ལ་ཆུ་འཕྲང་སོགས་ཀྱི་འཕྲིན་ལས་ངེད་རང་གཞི་བདག་རྣམས་ཀྱིས་བསྒྲུབ་པ་ཡིན་ནོ་ཞེས་ཞུས་པ་དང་། སྔགས་འཆང་ཉིད་ཀྱིས་ཀྱང་དུས་དེར་གཏོར་མ་རྒྱ་ཆེན་པོ་གནང་ཞིང་། བསང་དཔེ་ཆེན་མོར་ཡང་། དཔལ་གྲོའི་ལྷ་ཆེན་བྲག་སྐྱེད་དང་། ། ཧས་ཀྱི་ཁྱུང་འདུས་ལ་སོགས་པའི། ། ལྷོ་རོང་ལུང་པའི་གཞི་བདག་བསང་། ། ཞེས་པ་འདི་ཡང་དེའི་དུས་སུ་འཇུག་པར་མཛད་པ་ཡིན་ནོ་ཞེས་ཐོས་ལ། དེ་ནས་བདག་ཉིད་ཆེན་པོས་དཔལ་གྲོའི་སྒྲུབ་གནས་དམ་པ་དེར་ཕེབས་པར་དགོངས་པ་ནས།
ནགས་ཀྱི་འཕྲང་དོག་པ་ལ་བརྟེན་ཆིབས་པའི་བགྲོད་མ་བདེ་བ་ལ་དགོངས་ནས། ལོང་ར་དབོན་པོ་སོགས་ལྷོ་པ་གཞོན་པ་མང་པོས་རྒྱབ་ཏུ་སྔགས་འཆང་ཉིད་གདན་དྲངས་ཏེ། སྟག་ཚང་གི་འཕྲང་ཟིན་པར་ཕེབས་པའི་ཚེ། དེའི་བར་ལམ་ཞིག་ཏུ་སྐྱེ་མཐིང་ཤྭ་ན་མ་སོགས་གཞི་བདག་འགའ་ཞིག་གི་ཆོ་འཕྲུལ་གྱིས་སེམས་ཅན་མ་རུངས་པ་ཞིག་གིས་ལམ་བསྒགས་བྱུང་བ་ལ་སྔགས་འཆང་ཉིད་ཀྱིས་ངེད་རང་རང་གནས་སུ་འགྲོ་བ་ལ་ཁྱོད་ལ་ཁྱད་ཅི་ཡོད་ཕར་སོང་གསུང་པ་སོགས་ཀྱི་སྒོ་ནས་བཀའ་བསྒོ་མཛད་པས། སེམས་ཅན་གྱི་གཟུགས་དེ་དངོས་མེད་ལ་ཡལ་སོང་བ་དེར་ཡོད་ཀུན་གྱིས་མཐོང་ཞིང་། དེ་ནས་དཔལ་གྲོའི་ལམ་འཕྲང་ལ་ཕེབས་པས། གནས་དེ་ན་བྲག་རི་གཞན་ལས་ངམ་ཆེ་བ་རི་གཞན་ལས་ཐོག་སོ་དགུ་ཙམ་གྱིས་མཐོ་བ་ཞིག་ཡོད་པ་དེའི་མགོར། སྔོན་མཁའ་འགྲོ་ཡེ་ཤེས་མཚོ་རྒྱལ་གྱི་ཤེལ་ཕྲེང་བརྒྱ་རྩ་གཏོར་བའི་ཆུ་མིག་བརྒྱ་རྩ་ཡོད་པའི་ཆུ་དེ་ཐམས་ཅད་བྲག་དེའི་མདུན་ལ་དར་དཀར་གྱི་ཡོལ་བ་བཀྲམ་པ་ལྟར་ངོ་མཚར་ཆེ་བར་འབབ་པ་ཞིག་ཡོད་པའི་བྲག་ལ་ཆུ་འཐབ་དེའི་དཀྱིལ་དུ་གློ་བུར་ཉིད་དུ་འཇའ་ཚོན་སྣ་ལྔའི་འོད་ཟེར་སུམ་སྦྲག་ཅིག་བྱུང་ནས། དེའི་དབུས་ནས་འཇའ་ཁ་དོག་སྔོན་པོ་ཞིག་རྒྱང་གིས་བྱུང་བ་སྔགས་འཆང་ཉིད་ཀྱི་སྐུ་ལ་ཟུག་ཅིང་། ཞབས་དྲུང་ན་གནས་པའི་སྐུ་འཁོར་ཀུན་ལ་ཡང་འཇའ་དེའི་འོད་ཀྱིས་ཁྱབ་པ་ལ་བརྟེན།
མིའི་མདོག་དང་གོས་བཟན་སོགས་ཀྱང་སྔོན་པོ་འབའ་ཞིག་ཏུ་གྱུར་པ་དེར་ཡོད་ཀྱི་སྐྱེ་བོ་ཀུན་གྱིས་མཐོང་བ་བྱུང་ཞིང་། དེའི་ཚེ་འཕྲང་དེའི་གཡས་གཡོན་གྱི་ལྗོན་ཤིང་གི་ཚོགས་ལ་བརྟེན་པའི་སྤྲ་དང་སྤྲེའུ་ལག་ན་ཤིང་གི་ཡལ་ག་ཐོགས་པ་མང་པོས། མི་ལ་མི་འཛེམ་པར་གྲལ་བསྒྲིགས་ཏེ་ལངས་ནས་སྔགས་འཆང་ཉིད་ལ་བསུ་བའི་ཚུལ་དུ་འདུག་པ་ནི། དེ་དུས་ཞབས་དྲུང་ན་འདུག་པ་ཀུན་གྱིས་མཐོང་བར་གྲགས་ལ། དེའི་ཚེ་སྔགས་འཆང་ཆོས་ཀྱི་རྒྱལ་པོས་སྔར་གྱི་བྲག་ལ་ཆུ་འཐབ་ནས་བྱུང་བའི་འཇའ་འོད་རྣམས་ཇེ་གསལ་ཇེ་གསལ་དུ་སོང་བྱུང་བ་ལ་གཟིགས་པས། དེའི་དབུས་འོད་དཀར་པོ་ཞིག་གི་ཁྲོད་ན་བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་ལ་བཀའ་སྲུང་དམ་ཅན་རྒྱ་མཚོའི་ཚོགས་ཀྱིས་བསྐོར་བ་དང་། དེའི་སྟེང་ན་སློབ་དཔོན་པདྨ་འབྱུང་གནས་གཙོ་འཁོར་གསུམ་དང་། རྩ་བརྒྱུད་ཀྱི་བླ་མ་གྲུབ་ཐོབ་རིགས་འཛིན་མང་པོ་ཁྲོམ་ཚོགས་སུ་བཞུགས་པའི་མཐའ་སྐོར་དུ་དཔའ་བོ་མཁའ་འགྲོ་མང་པོས་བསྐོར་བ་དང་། མཁའ་འགྲོ་སྡེ་ལྔ་གར་སྟབས་ཤིག་ཤིག་འདུག་པ་ཤིན་ཏུ་གསལ་བར་གཟིགས་ནས། དེའི་ཚེ་སྔགས་འཆང་ཉིད་ཀྱིས་སྟག་ཚང་གི་ཕུག་པའི་གཡས་འཁྲིས་ན་ནེའུ་གསིང་འཁྱིལ་པ་ཞིག་ཡོད་པ་དེར་བཞུགས་ནས་ལམ་ཟབ་མོ་བླ་མའི་རྣལ་འབྱོར་ཐུགས་ཉམས་སུ་བཞེས་པས།
སྔར་གྱི་གཟིགས་སྣང་ལ་ཤར་བའི་བླ་མ་ཡི་དམ་རྣམས་ཀྱི་སྐུ་ལས་འོད་ཟེར་ཁ་དོག་ལྔ་ལྡན་ཉི་མ་བྱེ་བའི་གཟི་འོད་ཙམ་དང་། བླ་མ་ཡི་དམ་དཔའ་བོ་མཁའ་འགྲོ་རྡུལ་འཁྲིགས་པ་ལྟ་བུ་བྱུང་ནས་སྔགས་འཆང་ཉིད་ཀྱི་སྐུ་ལ་ཐིམ་པར་གྱུར་ཏེ། སྐད་ཅིག་དེ་ཉིད་ལ་ཐུགས་ལ་ཐ་མལ་གྱི་རྣམ་རྟོག་གི་ཆ་ཤས་ཅུང་ཟད་ཡོད་པ་ཐམས་ཅད་ཁྲིག་འགགས་ནས། སྣང་སྲིད་ཐམས་ཅད་ལྷག་པ་ལྷའི་དཀྱིལ་འཁོར་གྱི་འཁོར་ལོར་ཁྲ་ལམ་སྟེ་ཤར་ནས་དེ་ལ་ཐུགས་ཟིན་ཏེ་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཀྱི་ངང་དུ་ལྷན་གྱིས་གནས་བྱུང་བ་དང་། དེ་མ་ཐག་དཔའ་བོ་མཁའ་འགྲོ་རིགས་འཛིན་གྲུབ་ཐོབ་ཀྱི་ལྷ་ཚོགས་ཐམས་ཅད་འོད་སྔོན་པོ་ཞིག་ཏུ་གྱུར་ནས། སློབ་དཔོན་ཆེན་པོ་པདྨ་འབྱུང་གནས་ལ་ཐིམ་ཞིང་། སློབ་དཔོན་ཡང་འོད་དུ་ཞུ་ལ་ཁད་འདུག་པ་ལ་གཟིགས་པས། སྔགས་འཆང་ཉིད་ཀྱི་ཐུགས་དགོངས་ལ། ད་ནི་ཚེ་ཚད་ཀྱང་ཉེ་བར་རྫོགས་འགྲོ་བར་འདུག་པས་འཇའ་འོད་དེའི་སྟེང་ན་ཕར་ཕྱིན་ནས་སློབ་དཔོན་གྱི་ཕྱི་ལ་འབྲངས་ན་དགའ་བ་འདུག་སྙམ་པ་ཐུགས་ལ་ཤར་བའི་ཚེ། ཡང་དེ་མ་ཐག་དཔལ་ལྡན་ས་སྐྱའི་སྡེ་ཆེན་པོ་གཙུག་ལག་ཁང་དང་བཅས་པ་ཐུགས་ཡུལ་དུ་ཁྲ་ལམ་སྟེ་ཤར་ཞིང་།
གདུང་བརྒྱུད་འཇམ་པའི་དབྱངས་སྐུ་མཆེད་ཀྱང་སྐུ་ན་ཕྲ་བར་དགོངས་ནས། སྐུ་ཚེའི་འདུ་བྱེད་བྱིན་གྱིས་བརླབས་པའི་དགོངས་པ་གཏད་དེ། དེ་འཕྲལ་དུ་གུ་རུ་དྲག་པོའི་ཉམས་བཞེས་ཤར་མ་ཞིག་གནང་བ་ན། སློབ་དཔོན་ཆེན་པོའི་སྐུ་དེ་སྔར་ལས་གསལ་བར་གྱུར་པའི་མོད་ལ་གདམས་པ་ཟབ་མོ་དང་ལུང་བསྟན་རབ་ཏུ་མང་པོ་གནང་ཞིང་། ལྷག་པར་ད་དུང་ལོ་དུ་མའི་བར་དུ་བསྟན་འགྲོའི་དོན་དཔག་ཏུ་མེད་པ་འགྲུབ་པ་འདུག་ཅིང་། དེ་ནས་དག་པའི་ཞིང་བདེ་བ་ཅན་ཟངས་མདོག་དཔལ་གྱི་རིར་པདྨ་ངའི་དྲུང་དུ་བྱོན་གསུང་བ་སྙམ་བྱེད་པའི་ཚེ། སློབ་དཔོན་ཉིད་ཀྱང་འོད་སྔོན་པོ་ཞིག་ཏུ་ཞུ་ནས་སྔགས་འཆང་ཉིད་ཀྱི་སྐུ་ལ་ཐིམ་པའི་ཐུགས་ཉམས་ཤིན་ཏུ་གསལ་བ་བྱུང་བའི་མོད་ལ་རྟོག་པ་དང་མི་རྟོག་པ་ཐམས་ཅད་ལས་འདས་ཏེ། བདེ་གསལ་མི་རྟོག་པའི་ཡེ་ཤེས་རྒྱལ་བ་རྣམས་ཀྱི་ཐུགས་རྒྱུད་ལ་ཇི་ལྟར་མངའ་བ་བཞིན། སྔགས་འཆང་ཉིད་ཀྱི་ཐུགས་རྒྱུད་ལ་འཁྲུངས་པར་གྱུར་ནས་རེ་ཞིག་དེའི་ངང་ལ་འབྱམས་ཏེ། དེ་ལས་སད་པ་ན་ཉི་མ་ཡང་ཕྱི་མོར་སོང་འདུག་པས་མྱུར་དུ་བཞེངས་ནས།
དེའི་ཉེ་སྐོར་ན་འབབ་ཆུ་ཞིག་ཡོད་པར་ཕེབས་ཏེ། དཔོན་སློབ་ཐམས་ཅད་ཀྱིས་སྐུ་ཁྲུས་མཛད་པའི་ཚེ། དེའི་བྲག་ཞིག་ལ་སྔགས་འཆང་ཉིད་ཀྱི་ཕྱག་ཞབས་ཀྱི་རྗེས་བྱུང་བ་ད་ལྟ་ཡང་དད་པ་ཅན་རྣམས་ཀྱི་བསོད་ནམས་ཀྱི་ཞིང་དུ་བཞུགས་པར་ཀུན་ལ་གྲགས་པ་ཡིན་ལ། མདོར་ན་སྔགས་འཆང་བླ་མ་འདི་ཉིད་ཀྱིས་མདོ་སྔགས་ཀྱི་ཆོས་ཚུལ་གསན་པ་རྣམས་ལ་བསམས་ན་སྐུ་ཚེ་ཧྲིལ་པོར་ཡོངས་འཛིན་དམ་པ་དུ་མ་ལས་དམ་པའི་ཆོས་ཁོ་ན་གསན་པ་ལྟ་བུ། ཡང་དབེན་གནས་རི་ཁྲོད་རྣམས་སུ་ཐུགས་དམ་ཟབ་མོ་ལ་གཅིག་ཏུ་གཞོལ་བས་ཉམས་རྟོགས་བཟང་པོ་འཁྲུངས་ཚུལ་རྣམས་དང་། ཡི་དམ་ཞི་ཁྲོ་དུ་མ་དང་། རྡོ་རྗེའི་ཆོས་སྐྱོང་རྣམས་ཀྱི་གསང་སྔགས་ཟབ་མོ་མང་པོའི་བྱེ་བསྙེན་མཛད་ཚུལ་རྣམས་ལ་བསམས་ན་སྐུ་ཚེ་རང་པོ་ཟབ་བཞེས་ལ་ཆིག་སྒྲིལ་ཁོ་ན་མཛད་པ་ལྟ་བུ། ཡང་ས་སྐྱ་པའི་ཡབ་ཆོས་དྲི་མ་མེད་པ་རྣམས་གཙོ་བོར་གྱུར་པའི་དབང་ཁྲིད་ལུང་མན་ངག་རྗེས་གནང་བཀའ་གཏད་སོགས་ཟབ་མོའི་ཆོས་ཀྱི་འཁོར་ལོ་བསྐོར་ཚུལ་རྣམས་ལ་བསམས་ན་སྐུ་ཚེ་ཧྲིལ་པོ་ཆོས་ཀྱི་འཁོར་ལོ་བསྐོར་བ་ལྟ་བུ། ཡང་བསྟན་པའི་དགྲ་བོ་ལྷ་གནས་རྣམས་ཀྱིས་ཐོག་དྲངས་པའི་བདུད་ཀྱི་གནས་མལ་སྙིང་ལ་བཅས་པའི་སྟོབས་ལྡན་གྱི་གདུག་པ་ཅན་མང་པོ། ས་སྐྱ་པའི་བཀའ་སྲུང་ཁྱད་པར་ཅན་རྣམས་བྲན་དུ་བསྐོལ་ཏེ་དྲག་པོ་མངོན་སྤྱོད་ཀྱི་ལས་སྦྱོར་གྱི་སྒོ་ནས་གཏན་རླག་ཏུ་བཏང་སྟེ།
རྣམ་ཤེས་ཆོས་ཀྱི་དབྱིངས་སུ་བསྒྲལ་བའི་ཚུལ་རྣམས་བསམས་ན་སྐུ་ཚེ་རང་པོར་ལས་སྦྱོར་ཁོ་ནར་མཛད་པ་ལྟ་བུ། ཡང་བསམ་ཡས་དང་ས་སྐྱ་སོགས་ཀྱི་གཙུག་ལག་ཁང་མང་པོའི་ཞིག་གསོས་མཛད་ཚུལ་དང་། གསར་བཞེངས་བསམ་གྱིས་མི་ཁྱབ་པ་མཛད་པ། མདོ་སྔགས་ཀྱི་དགེ་འདུན་གྱི་སྡེ་གསར་འཛུགས་གནང་བ་རྣམས་ལ་བསམས་ན། སྐུ་ཚེ་རིལ་པོ་གཙུག་ལག་ཁང་དང་དགེ་འདུན་གྱི་སྡེའི་ཞབས་ཏོག་དང་གསར་འཛུགས་མཛད་པ་ལྟ་བུ། ཡང་ལྷོ་བོད་དབུས་གཙང་གི་ཁྱོན་འདི་རྒྱུན་ཆད་མེད་པ་ཞབས་ཀྱིས་བཅགས་ཤིང་། དགོན་ཆེ་ཆུང་། གྲྭ་བུ་སློབ། བསྟན་པ་སྟོབས་ཀྱིས་འཛིན་པའི་སྦྱིན་བདག་ས་སྐྱོང་ཆེན་པོ་རྣམས་ལུགས་གཉིས་འཕྲིན་ལས་ཀྱི་སྒོ་ནས་བསྐྱང་ཚུལ་རྣམས་ལ་བསམས་ན་སྐུ་ཚེ་རིལ་པོ་དེ་ཁོ་ན་མཛད་པ་ལྟ་བུ། ཡང་བདེ་ཀྱེ་གསང་གསུམ།
ཡང་ཕུར་ཆོས་སྐྱོང་ཆེ་ཆུང་། གཞན་ཡང་ཡི་དམ་ཞི་ཁྲོ་དུ་མ་དང་བཅས་པའི་སྒྲུབ་དཀྱིལ་དབང་རྗེས་གནང་སོགས་ཀྱི་ཡིག་ཆ་དང་། གསོལ་འདེབས་ཉམས་མགུར་ཞལ་གདམས་ཀྱི་ཚོགས་དུ་མ། རབ་གནས་སོགས་དང་། གཞན་ཡང་གདན་ས་ཆེན་པོའི་དུས་ཇ་དཀར་མེ་སྒྲུབ་མཆོད་རྣམས་དང་། དབྱར་ཆོས་དགུན་ཆོས། དུས་རིམ་ཆེ་ཆུང་སོགས་འཕྲལ་དང་ཡུན་གྱི་དགེ་རྒྱུན་གཏོང་དགོས་ཀྱི་དེབ་ཆེན། ཞལ་ངོ་ཆེ་འདོན་སོགས་དང་། བསྟན་པའི་རྣམ་གཞག་མཛད་ཚུལ་གྱི་དེབ་ཆེན། འབུལ་སྡུད་པའི་དེབ།
གདན་ས་མཛོད་ཆེན་གྱི་དེབ་སོགས་དང་། གཙུག་ལག་ཁང་གི་དེབ་ཆེན། ཆོས་སྡེ་ཆེ་ཆུང་མང་པོའི་བཅའ་ཡིག་སོགས་བསྟན་པའི་རྒྱུན་ལ་ཕན་ངེས་པའི་གསུང་རབ་མཛད་པ་རྣམས་ལ་བསམས་ན་སྐུ་ཚེ་རིལ་པོར་བསྟན་བཅོས་རྩོམ་པ་ཁོ་ན་མཛད་པ་ལྟ་བུ་སོགས་མདོར་ན་སྐྱེས་ཆེན་དམ་པ་དེ་ཉིད་ཀྱི་ངོ་མཚར་བའི་རྣམ་ཐར་གྱི་མཛད་པའི་ཆ་གང་ལ་བསམས་ཀྱང་། སངས་རྒྱས་ཀྱི་མཛད་པ་ཁོ་ན་ལས་མ་འདས་པ་འདི་ནི་གྲུབ་མཐའ་ངན་པ་དང་ཡུལ་དུས་ཀྱིས་མ་བསྐལ་པའི་སྐྱེས་བུ་བློ་གཟུ་བོར་གནས་ཤིང་། རྣམ་དཔྱོད་དང་ལྡན་པ་ཀུན་ལ་རླུང་ལྟར་གྲགས་པ་ཡིན་ནོ། ། དེ་ལྟར་སྔགས་འཆང་བླ་མ་བདག་ཉིད་ཆེན་པོ་དེ་ཉིད་ཀྱིས་དགུང་ལོ་དགུ་བཞེས་པ་ནས་བརྩམས་ཏེ། དྲུག་ཅུ་རྩ་བརྒྱད་དུ་ཕེབས་པ་ཤིང་ཕོ་སྤྲེའུའི་ལོ་མ་ཤར་གྱི་བར་དུ་ཐབས་ལ་མཁས་པ་སྣ་ཚོགས་ཀྱི་སྒོ་ནས་སྤྱི་དང་བྱེ་བྲག་གི་བསྟན་པ་ཆེས་ཆེར་གསལ་བར་མཛད་པ་དེ་དག་ལ་ཐུགས་ཤིན་ཏུ་རངས་པར་གྱུར་ཅིང་། སྙིགས་མའི་དུས་ཀྱི་སྐྱེ་བོ་རྣམས་ཀྱི་སྤྱོད་ཚུལ་ངན་པ་རྣམས་ལ་གཟིགས་པས་ཐུགས་ཅུང་ཟད་གདུངས་པར་ཡང་གྱུར་ནས། ཞིང་ཁམས་གཞན་དུ་འབྱོན་པ་ལ་མངོན་དུ་ཕྱོགས་པར་གྱུར་ཏེ། དེའི་སྔ་ལྟས་སུ་ས་ཆེན་པོ་འདི་ཡང་གཡོ་བ་དང་།
གདན་ས་ཆེན་པོའི་ཉེ་འཁོར་རྣམས་སུ་སྒྲ་ཆེན་པོ་ཡང་མང་དུ་གྲགས་པ་དང་། བསམ་ཡས་ཆོས་སྐྱོང་ཆེན་པོས་ཀྱང་། ཡོངས་གངས་ལྗོངས་དཔལ་ལྡན་ས་སྐྱ་ཡི། ། བསྟན་འཛིན་བླ་མ་གཞན་དོན་དགོངས། ། ཀྱེ་མ་ཀྱི་ཧུར་ཅི་རང་དྲག ། མགོ་བོ་གསེར་སྲང་འབུམ་རི་བ། ། དེ་ནི་མྱུར་དུ་འཇིག་ལ་ཉེ། ། མཁའ་འགྲོའི་ཁྱོགས་ལ་བཏེག་ནས་སོང་། ། ཁྱེད་ཟབ་ཡངས་མཐིལ་པས་མ་ཚོར་རམ། ། ཞེས་སོགས་མྱ་ངན་གྱི་རྣམ་པ་མཛད་པ་དང་།
གཞན་ཡང་འཇིག་རྟེན་གྱི་ཁམས་ཐམས་ཅད་དུ་མི་ཤིས་པའི་ལྟས་མང་དུ་བྱུང་བར་གྲགས་ཤིང་། གཞན་ཡང་བདག་ཉིད་ཆེན་པོ་འདི་སྤྱིར་ཕྲ་རགས་ཀྱི་མཛད་པ་གང་བསྒྲུབས་ཀྱང་ཐུགས་རྩོལ་ཤིན་ཏུ་ཆེ་བ་ཞིག་ཡིན་པ་ལ། དུས་དེར་ནི་སྔར་བས་ཀྱང་རྩོལ་བ་ཆེར་མཛད་ནས། ཞལ་གྱིས་བཞེས་པའི་གསུང་ཆོས་རྣམས་དང་གཙུག་ལག་ཁང་གི་ཞིག་གསོས། གསུང་རྩོམ་འཕྲོ་ཅན་སོགས་མ་གྲུབ་དོགས་པ་ལྟ་བུའི་སྒོ་ནས་ཤིན་ཏུ་མྱུར་བར་གྱིས་ཞེས་འཁོར་རྣམས་ལ་ཡང་བཀའ་སྩལ་པ་དང་། ལྷག་པར་བདག་ཉིད་ཆེན་པོ་རང་གི་གསུང་ལས། ནང་སོ་པུ་ཏྲ་ཁང་འདི་ཞིག་གསོས་མ་གྲུབ་ན། དེ་ངེད་ཀྱི་སེམས་ཀྱི་རེ་བའི་ལྷག་མར་ཡོད་ཅེས་གསུངས་པ་བཞིན། ལོ་དེ་ཉིད་ཀྱི་ཚེ་ནང་སོ་པུ་ཏྲ་ཁང་གི་ཞིག་གསོས་དང་། པུ་ཏྲ་ཆེན་པོ་དངོས་སུ་གནས་པའི་ཟངས་ཆེན་ཁྲག་མཚོ་མ་བཀྲ་ཤིས་འོད་འབར་དུ་གྲགས་པ་འདི་ཉིད་ཀྱང་མགོན་ཁང་གི་ཤར་ནས་ནུབ་ཕྱོགས་སུ་སྤྱན་འདྲེན་མཛད་པའི་ཚེ་པུ་ཏྲ་ཉིད་ཟངས་ལ་དངོས་སུ་ཐིམ་པའི་གཟིགས་སྣང་བྱུང་བར་གྲགས་པ་སོགས་ངོ་མཚར་ཡ་མཚན་ཅན་མང་པོ་དང་བཅས་མགོན་ཁང་གི་ཞིག་གསོས་རྣམས་མཛད་དེ།
དེ་ཕལ་ཆེར་གྲུབ་ནས་པུ་ཏྲ་ཆེན་པོ་ཉིད་ཀྱི་སྐུའི་སྐྱ་བཟོ་གྲུབ་མཚམས། དགེ་སྡིངས་ཕྱོགས་ལ་ཁོར་ཙམ་ཞིག་ཕེབས་པའི་དགོངས་གཏད་ཤར་བའི་ཚེ། དེའི་ནུབ་མོ་གཟིམས་ཆུང་ལྷུན་གྲུབ་ཕོ་བྲང་གི་གཟིམས་སྒོ་བརྡུངས་ནས་པུ་ཏྲ་ཉིད་དྲུང་དུ་བྱུང་སྟེ། ནང་སོའི་པུ་ཏྲའི་སྐུ་ལ་རྩི་ཚོན་རབ་གནས་སོགས་མི་མཛད་པར་འདི་ཁར་འཇོག་པ་ཡིན་ནམ་ཞེས་ཞུ་བ་ཞིག་བྱུང་བ་དང་། བདག་ཉིད་ཆེན་པོས་དགེ་སྡིངས་ལ་འགྲོ་བའི་སྔོན་ལ་ནང་སོའི་པུ་ཏྲ་ཁང་གི་རྩི་ཚོན་རབ་གནས་སོགས་མཐར་ཕྱིན་གྲུབ་པ་ལེགས་པ་འདུག་སྙམ་དུ་དགོངས་ཤིང་། སྐུ་འཁོར་རྣམས་ལ་ཡང་བཀའ་སྩལ་ཏེ་མྱུར་བར་གྲུབ་པར་མཛད་དེ། ། དེ་ནས་སྔགས་འཆང་བླ་མ་ཡབ་སྲས་གསུམ་ཞབས་འབྲིང་པའི་ཚོགས་དུ་མ་དང་བཅས་ཏེ་དགེ་སྡིངས་སུ་ཕེབས། དེར་བདག་ཆེན་རྒྱ་དཀར་བའི་ཐུགས་དམ་ཕྱག་ནས་མའི་གུར་གྱི་མགོན་པོ་ལྕམ་དྲལ་ལས་མཁན་དང་བཅས་པ་དང་། ཞིང་སྐྱོང་ཆེན་པོའི་སྐུ་བྲམ་གཟུགས་རྣམས་ལ་ཉམས་གསོ་དང་། དགེ་སྡིངས་མཐིལ་དུ་མགོན་ཁང་གསར་བཞེངས་མཛད་ནས།
དེར་ཆོས་སྐྱོང་ཆེ་ཆུང་གི་སྐུ་བརྙན་སོགས་བཞུགས་སུ་གསོལ་ཏེ་རབ་གནས་དང་མངའ་གསོལ་རྒྱས་པ་མཛད་ཅིང་། ཡུལ་ཁམས་དེར་ལོ་ཕྱུག་ལེགས་པའི་རྟེན་འབྲེལ་སོགས་དང་ཚེ་དབང་སོགས། མདོར་ན་ལུགས་གཉིས་ཀྱི་སྒོ་ནས་ཕྱོགས་དེ་ཉིད་ན་གནས་པའི་སྐྱེ་དགུ་ཐམས་ཅད་ཀྱི་བསམ་པ་ཡོངས་སུ་རྫོགས་པར་མཛད་ནས། དེ་ནས་རིམ་གྱིས་གདན་ས་ཆེན་པོར་ཆིབས་ཀྱི་ཁ་ལོ་བསྒྱུར་ཏེ་ཞོང་ངར་ཕེབས་པའི་ཚེ། དེར་ཡབ་སྲས་རྣམས་གསོལ་ཇ་ཞིག་མཆོད་པའི་བར་ལ་སྔགས་འཆང་ཉིད་ཀྱི་གསུང་ལས། ཞོ་ངའི་རི་འདི་ཐམས་ཅད་རྨུགས་པ་འབའ་ཞིག་གིས་གང་ནས་འདུག་པ་ཁྱེད་ཁྲི་ཐོག་པ་སྐུ་མཆེད་ཀྱིས་མཐོང་གི་ཨེ་འདུག་གསུང་བ་ལ། འཇམ་པའི་དབྱངས་སྐུ་མཆེད་ཀྱིས་བདག་རྣམས་ཀྱིས་དེ་བཞིན་མི་ཤེས་པ་འདུག་ལགས་ཞེས་ཞུས་པ་ན། ཅི་ཟེར་གསུངས་ནས་ཅུང་ཟད་བཞུགས་པའི་མཐར་དབུ་གུག་པ་ཅིག་མཛད་ནས་གོ་བྱུང་ད་ཡོང་བ་འདུག་ཅེས་གསུང་བར་གྲགས་ཏེ། འདི་ནི་མུས་ཆེན་སེམས་དཔའ་ཆེན་པོ་ཞི་བར་གཤེགས་པའི་གོང་ཙམ་དུ་སྐྱེམས་དད་ཤིན་ཏུ་ཆེ་བས་གསོལ་ཇ་མང་དུ་མཆོད་དགོས་པ་བྱུང་བ་ལ་རྒྱུ་མཚན་ཞུས་པས། ང་ལ་ཁ་རིན་དབྱར་ཆོས་འཆད་དུས་གླིང་དགའི་རི་སོགས་ཐམས་ཅད་རྨུགས་པའི་རང་བཞིན་དུ་འཆར་བ་གཅིག་བྱུང་བ་དེ་ས་ཆུ་ལ་ཐིམ་པའི་རྟགས་སུ་འདུག
དོ་ཞག་སྐོམ་དད་ཤིན་ཏུ་ཆེ་བ་འདི་ཆུ་མེ་ལ་ཐིམ་པའི་རྟགས་ཡིན། རྣལ་འབྱོར་པ་ལམ་བསྒོམས་པའི་སྟོབས་ཀྱིས་གཞི་དུས་ཀྱི་རྟགས་རྣམས་ལམ་རྟགས་སུ་ཤར་བ་ཡིན་ནོ་ཞེས་གསུངས་པ་དང་ཚུལ་མཚུངས་པར་སྣང་བས་ཤིན་ཏུ་ངོ་མཚར་བའི་རྣམ་ཐར་ཡིན་ནོ། ། དེ་ནས་གདན་ས་ཆེན་པོར་ཕེབས་ཏེ་དེའི་ནང་པར་ནས། བདག་ཉིད་ཆེན་པོ་འདིས་སྔར་ནས་མི་མཛད་པའི་གདན་ས་ཆེན་པོའི་གཙུག་ལག་ཁང་སོ་སོ་དང་། མགོན་ཁང་རྣམས་སུ་ཉིན་རེ་བཞིན་ཕེབས་ཏེ་དཀར་མེ་དང་སྙན་དར་སོགས་འབུལ་བ་དང་། ཐུགས་བསྐྱེད་དང་སྨོན་ལམ་རྒྱ་ཆེན་པོ་འདེབས་པར་མཛད་ཅིང་། སོ་སོའི་དཀོན་གཉེར་རྣམས་ལ་ཡང་མ་འོངས་པ་མཁྱེན་པའི་བསླབ་བྱ་མང་དུ་སྩལ་ཞིང་། ཁྱད་པར་མགོན་ཁང་རྣམས་སུ་ཕེབས་པའི་ཚེ། རྟེན་རྣམས་ལ་ཕྱག་ནས་གནང་བ་དང་བཅས། སྤྱིར་སངས་རྒྱས་ཀྱི་བསྟན་པ་དང་།
བྱེ་བྲག་དཔལ་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་དར་ཞིང་རྒྱས་པའི་འཕྲིན་བཅོལ་དང་བཀའ་བསྒོ་མང་དུ་མཛད་ཅིང་། ཁྱད་པར་སྒོ་རུམ། ནང་སོ། སྐྱེད་ལྷས་རྣམས་སུ་འཕྲིན་ལས་བཅོལ་བ་དང་བཀའ་བསྒོ་དྲག་ཏུ་མཛད་པས། དེ་དུས་སྔགས་འཆང་ཉིད་ཀྱི་གཟིགས་སྣང་ལ་ཆོས་སྐྱོང་སོ་སོའི་གུས་འདུད་དང་བཅས་བཀའ་ལས་མི་འདའ་བའི་དམ་བཅའ་ཕུལ་བར་ངེས་ཏེ། སྐབས་དེར་བདག་ཉིད་ཆེན་པོའི་གསུང་གིས། ད་རེས་མགོན་ཁང་སོ་སོར་འཕྲིན་བཅོལ་རྣམས་བྱས་པའི་དུས་སུ་གང་བཅོལ་བ་བཞིན་ཆོས་སྐྱོང་སོ་སོས་བསྒྲུབ་ངེས་པའི་ཡིད་སྣང་གསལ་བར་བྱུང་ཞེས་གསུང་བ་དང་། སྐྱེད་ལྷས་མགོན་ཁང་དུ་བཀའ་བསྒོ་གནང་བའི་དུས་སུ་བྲག་གི་དབུས་ནས་ཌ་མ་རུ་དང་། དྲིལ་བུ་དང་། རྐང་གླིང་གི་སྐད་ཕྲ་མོ་ཞིག་དང་།
ལྷག་པར་དྲིལ་བུ་གཡེར་ཁའི་སྒྲ་སིལ་ཆོམ་དུ་བྱུང་བ་ནི་དེར་ཡོད་ཀྱི་སྐུ་འཁོར་ཀུན་གྱི་མཐུན་སྣང་དུ་གྲུབ་པ་ཐོས་ཞེས་ཀྱང་གྲགས་ཤིང་། དེ་ནས་ཀླུ་རྒྱལ་གཙུག་ན་རིན་ཆེན་ལ་ཆབ་གཏོར་ཀླུ་གཏོར་དང་བུམ་གཏེར་འཇུག་པ་སོགས་མཛད་ནས་སྐྱེ་དགུ་རྣམས་ལ་བདེ་སྐྱིད་བླ་ན་མེད་པ་འབྱུང་བའི་འཕྲིན་བཅོལ་རྒྱ་ཆེན་པོ་མཛད་དེ། དེ་རྗེས་ས་ལོ་ཐམས་ཅད་མཁྱེན་པའི་དུས་ཆེན་ཆུ་སྟོད་ཟླ་བའི་ཚེས་བཅུ་དང་ཉེ་བ་རྡོ་རྗེ་ཕུར་པའི་སྒྲུབ་མཆོད་ཚུགས་པར་བརྩམས་པ་ན། དེ་ཉིད་ཀྱི་གར་འཆམས། བྲིས་ཐིག་དབྱངས་རོལ་སོགས་གདུང་སྲས་སྐུ་མཆེད་གཉིས་ཀྱིས་ཐོག་དྲངས་འདུས་པའི་ཚོགས་རྣམས་ལ་སྔར་ལས་ཀྱང་ཞིབ་ཅིང་མཐའ་ཆོད་པར་སྩལ་ནས། འདས་མ་འོངས་ཀྱི་བསླབ་བྱ་ལུང་བསྟན་མཐའ་ཡས་པ་ཞིག་མཛད་ཅིང་། ལོ་དེའི་ཕུར་པ་སྒྲུབ་མཆོད་ཀྱིས་འདུལ་གྱི་གར་འཆམས་ཀྱི་རོལ་དཔོན་ལ་ཡང་ཕེབས་ཏེ། དེ་དུས་འཁོན་རོག་གི་ཐུགས་དམ་མའི་རྡོ་རྗེ་ཕུར་པའི་སྐུ་བརྙན་ནང་དུ་བཞུགས་པའི་བཅོམ་ལྡན་འདས་རྡོ་རྗེ་གཞོན་ནུའི་སྐུ་མི་ཚད་ཙམ་ཞིག་ཀྱང་གསར་དུ་བཞེངས་ནས་སྔགས་འཆང་ཉིད་ཀྱིས་ཕྱག་ནས་དང་བཀྲ་ཤིས་མངའ་གསོལ་རྒྱས་པར་མཛད་དེ་མ་འོངས་པའི་གདུལ་བྱ་རྣམས་འཕྲིན་ལས་གོང་འཕེལ་དུ་འགྱུར་བའི་རྟེན་འབྲེལ་ཐམས་ཅད་སྒྲིག་པར་མཛད་པ་ཡིན་ནོ་ཞེས་ཐོས་ལ། དེ་སྐབས་ནས་གཞན་ངོར་གསོལ་དྭངས་ཞན་པའི་རྐྱེན་གྱིས་སྐུ་ཤེད་ཇེ་ཆུང་ཇེ་ཆུང་ལ་སོང་བའི་ཚུལ་བསྟན་པ་ན། བདག་ཉིད་ཆེན་པོ་དཔོན་སློབ་ཉུང་ཤས་ཤིག་གིས་ལྷུན་གྲུབ་ཕོ་བྲང་དུ་སྐུ་མཚམས་ཧ་ཅང་དམ་པ་མ་ཡིན་པ་ཞིག་མཛད་ནས་བཞུགས་པའི་ཚེ།
ཞབས་འབྲིང་པ་རྣམས་ཀྱིས་དེང་སང་མཚན་ལྟས་ལ་སོགས་པ་ཇི་ལྟར་བྱུང་། སྐུ་ཤེད་ཇི་ཆུང་དུ་འགྲོ་བ་འདི་ལ་བློ་བདེ་བ་ཞིག་གཏན་ནས་མི་འདུག་པས། ལོ་འདི་ལ་སྐུ་དོག་བཞིན་ནི་མེད་ལགས་སམ་ཞེས་ཞུས་པ་ན། རྗེ་ཉིད་ཀྱི་གསུང་ལས། དེང་སང་རྨིས་ལྟས་ལ་སོགས་པ་གང་ཡང་མ་བྱུང་། ཁ་སིང་ལམ་འབྲས་བཤད་པའི་སྐབས་སྔ་དྲོ་ཁྲི་སྟེང་དུ་ལམ་དུས་ལེན་གྱིས་བསྡད་པའི་ཚེ། ནམ་མཁའ་ནས་དར་སྣ་ལྔ་རིང་པོ་ཞིག་ངེད་ཀྱི་མདུན་དུ་ཁྲ་ཚུབ་ཀྱིས་སྐྱུར་བྱུང་བ་ལ། དེ་འཛིན་པར་བརྩམས་པའི་ཚེ། ཡང་ནམ་མཁའ་ལ་ཁྲ་ཚུབ་ཀྱིས་བརྡོགས་འགྲོ་བ་དེ་འདྲ་ལམ་འབྲས་མ་གྲོལ་བར་གྱི་སྔ་དྲོ་ཕལ་ཆེ་བ་ལ་བྱུང་ཞིང་། ཁ་རྩང་ཉེ་སྟབས་སག་སར་ཕྱིན་པའི་དུས་སུ།
ས་སྐྱའི་རྒྱབ་རི་དང་གདན་ས་དན་གྱི་སྟོད་ཕྱོགས་རྣམས་སུ་ལྷའི་རིགས་མང་པོ་ཕུང་ཕུང་འདུས་ནས། ལག་ན་དར་ལྕོག་དང་འཕན་གདུགས་རྒྱལ་མཚན་སོགས་དང་། རོལ་མོའི་རིགས་མང་པོ་ཁྱེར་ཞིང་དེ་དག་གི་བར་མཚམས་ན་ནམ་མཁའ་འགྲོ་མ་ཡིན་ཟེར་བའི་འབག་གྱོན་པ་འདྲ་བ་མང་པོས་གར་བྱེད་པ་དང་། གཞན་ཡང་དེ་རྣམས་ཀྱི་ཁྲོད་ནས་མི་ནག་དུང་ལོང་ཅན་དག་གིས་འོ་ཅག་ལ་དར་དཀར་གྱི་གཡབ་མོ་ལིང་ལིང་འདེབས་པ་སོགས་མཐོང་སྣང་ཡ་མཚན་ཆེ་བ་འགའ་རེ་བཏུད་ནས་བྱུང་ཡང་། དེ་ཙམ་རང་ལ་ནི་བརྟག་དཔྱད་ཆེར་མེད་ལས་ཆེ། གང་ལྟར་ད་ལོ་ས་ལོ་ཐམས་ཅད་མཁྱེན་པ་ཉིད་ཞལ་བཞུགས་པའི་དུས་བཞིན་སྐུ་འཁོར་མང་པོ་དང་བཅས་དུས་སྐབས་ཕལ་ཆེ་ཐར་རྨི་ལམ་དུ་འབྱོན་པ་ཞིག་འདུག་པས། ངེད་རང་འདི་ཕྱི་བར་དོ་གསུམ་དུ་ཁོང་རང་ལ་གསོལ་བ་རྩེ་གཅིག་ཏུ་བཏབ་པས་ཆོག་མོད། གཞན་དོག་ཆ་ཡོད་མེད་ཅི་ཤེས་ཞེས་གསུང་བར་གྲགས་ཤིང་། དེ་སྐབས་ནས་གདན་ས་ཆེན་པོ་དང་གཙང་ཕྱོགས་ཀྱི་དགོན་སོ་སོར་ཡང་སྐུ་རིམ་རྒྱ་ཆེ་བ་མཛད་ཀྱང་། སྐུ་ཁམས་ལ་སྐྱེད་དུ་མངོན་པ་མ་བྱུང་ནས་སྐུ་མཚམས་ཀྱང་ཅུང་ཟད་དམ་པར་མཛད་ཅིང་།
བྱས་འགྱུར་ནས་སྔགས་འཆང་ཉིད་ལ་མི་ཕྱེད་པའི་དད་པ་དང་ལྡན་པའི་སྒྲུབ་ཆེན་ཀུན་དགའ་དོན་གྲུབ་ཀྱང་ཞབས་དྲུང་དུ་འབོད་པར་མཛད་ལ། དུས་དེར་ཡང་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཤིང་། སྐབས་ཤིག་དགེ་སློང་ཀུན་དགའ་བ་ལ། ཁྱོད་ཀྱིས་ཨེ་མཐོང་བ་འདུག་ལྷ་ཁང་ཆེན་མོ་དང་ཕུན་ཚོགས་གླིང་གི་སྟེང་འདི་ཐམས་ཅད་ན་ག་ནས་འོང་ཆ་མེད་པའི་དར་གདུགས་རྒྱལ་མཚན་བ་དན་སོགས་ཁྱེར་བའི་ལྷའི་བུ་མང་པོས་ཁྲིག་མེར་གྱིས་གང་ཞིང་། རོལ་མོའི་སྒྲ་ཆེན་པོས་ས་སྐྱའི་ལུང་པ་ཐམས་ཅད་བཀང་ནས་འདུག་པ་ཨེ་མ་ཡ་མཚན་ཆེ་ཞེས་གསུངས་ཤིང་། དབུ་དང་ཕྱག་གིས་བརྡ་མང་པོ་ཞིག་མཛད་ཀྱིན་འདུག་པ་ལ། དགེ་སློང་པས་གང་ཡང་ཞུ་མ་ནུས་ཤིང་། དེ་དང་དུས་མཚུངས་སུ་གཟིམ་ཁང་གི་མདོ་ཕུག་ཐམས་ཅད་དྲི་བཟང་ཁྱད་པར་ཅན་ཞིག་གིས་ཁྱབ་པར་བྱུང་བ་དང་། དེ་ནས་གྲོ་བཞིན་ཟླ་བའི་ཚེས་བཞིའི་ཉིན་སྔགས་འཆང་ཉིད་དགེ་སློང་ཀུན་དགའ་དོན་གྲུབ་དང་བཅས་ལྷུན་གྲུབ་ཕོ་བྲང་གི་དབང་ཁང་གི་གདུགས་ལ་བཞུགས་པའི་ཚེ་རྗེ་ཉིད་ཕྱག་ཐལ་མོ་སྦྱར་སྤྱན་བར་སྣང་ལ་ཁོར་མོར་གཟིགས་ཤིང་ཞལ་འཛུམ་འཛུམ་མཛད་པ་དང་། དེ་མ་ཐག་སྔར་གྱི་དྲི་འདྲ་བའི་དྲི་ཞིམ་ཁྱད་པར་ཅན་ཞིག་ཐུལ་གྱིས་བྱུང་བའི་ཚེ།
དགེ་སློང་པས་ཅི་འདུག་ལགས་ཞུས་པས། བདག་ཉིད་ཆེན་པོ་ཐུགས་དགེས་སྤྲོ་ཆེན་པོ་དང་བཅས་ཨ་རེ་དགའ། ས་ལོ་ཆེན་པོ་དང་བིརྺ་པ་སློབ་དཔོན་པདྨ་གསུམ་ཕྱག་སྦྲེལ་མཛད་ནས་འབྱོན་པའི་རྗེས་སུ་གྲུབ་ཐོབ་རིགས་འཛིན་མང་པོ་ཡང་ཁྲོམ་ཚོགས་སུ་འབྱོན་པ་དང་། བདེ་ཀྱེ་གསང་གསུམ། ཕུར་པ། རྣལ་འབྱོར་མ་སོགས་ངེད་རང་གིས་སྒྲུབ་མཆོད་བྱས་པའི་དཀྱིལ་འཁོར་གྱི་ལྷ་ཚོགས་རྣམས་ཀྱང་བྱོན་འདུག གཞན་ཡང་སངས་རྒྱས་བྱང་སེམས་ནམ་མཁའ་གང་བར་བཞུགས་འདུག་པ་སྐྱབས་སུ་མཆི་ཞེས་གསུངས་ཤིང་ཐུགས་སྤྲོ་བ་ཆེན་པོ་མཛད་ཀྱིན་འདུག་པ་ན། དགེ་སློང་པས་ཀྱང་སྤྱན་ཆབ་ཕྱུང་སྟེ་ཕྱག་མང་དུ་ཕུལ་ཅེས་ཐོས་ལ། དེ་ལྟར་ཟླ་བ་ཕྱེད་གཉིས་ལྷག་ཙམ་གྱི་བར་དུ་གཞན་ངོར་གསོལ་དྭངས་ཞན་པའི་ཚུལ་གྱིས་ཚོགས་འཁོར་སོགས་རགས་པ་རྣམས་ཀྱི་རྒྱུན་སྔ་མོ་ནས་གཅོད་པར་མཛད་ཀྱང་། རྒྱལ་ཡུམ་དམ་པ་བཀྲ་ཤིས་དཔལ་གྱི་བུ་ཁྲིད་ཀྱིས་ནན་ཞུས་མཛད་པ་ལ་བརྟེན་ནས།
མཛོ་ཞོ་ལ་བྱེ་ཀར་བཏབ་པ་གསོལ་དཀར་ཆུང་ངུ་རེ་ཙམ་ཞག་འགའ་རེའི་བར་དུ་གསོལ་བར་མཛད་ཅིང་། དེ་རྗེས་དེ་ཡང་གཅོད་པར་མཛད་དེ། གསོལ་ཇ་ནག་པོ་ཅུང་ཟད་རེ་དང་། ནང་མཆོད་ཅུང་ཟད་ཙམ་རེ་མ་གཏོགས་གཞན་གང་ཡང་མ་གསོལ་བར་ཞག་བཅུ་གཉིས་ཙམ་གྱི་བར་དུ་བཞུགས་པར་གྲགས་ཤིང་། དེ་དག་གི་སྐབས་ཐམས་ཅད་དུ་ནམ་མཁའ་བཻ་ཌཱུརྻའི་མདོག་ལྟར་ཤིན་ཏུ་དྭངས་པ་ལ་ཉི་མའི་འོད་ཟེར་སྔར་བས་ཀྱང་གསལ་ཞིང་། འཇའ་སྣ་ལྔའི་རི་མོའི་དབྱིབས་འཁོར་ལོ་དང་ནོར་བུ་སོགས་ངོ་མཚར་ཅན་སྣ་ཚོགས་ཀྱིས་ནམ་མཁའི་ཁྱོན་ཐམས་ཅད་ཁྱབ་པ་དང་། ལྷའི་མེ་ཏོག་གི་ཆར་བསམ་གྱིས་མི་ཁྱབ་པ་དུས་རྟག་ཏུ་འབབ་པ་སོགས་ངོ་མཚར་བའི་ལྟས་དཔག་ཏུ་མེད་པ་དང་བཅས་ཟླ་བ་བདུན་པའི་ཚེས་བཅུའི་ཉིན་མོ་མཆོད་པ་རྒྱ་ཆེན་པོ་ཡང་ཤོམ་གསུངས་ཤིང་། ཞིང་གཞན་དུ་གཤེགས་པར་བརྩམས་པ་ན། དགེ་སློང་ཀུན་དགའ་དོན་གྲུབ་པས་ཕྱག་མང་དུ་བཙལ་ཞིང་། ད་དུང་བསྟན་འགྲོའི་དོན་དུ་ཞབས་པད་བརྟན་པར་བཞུགས་དགོས་ཤིང་།
ཅི་སྟེ་མི་བཞུགས་ན་དག་པའི་ཞིང་ཁམས་གང་དུ་གཤེགས། གཟིགས་སྣང་ངོ་མཚར་ཅན་ཅི་འདྲ་བྱུང་ལགས་ཞེས་ཞུས་པ་ན། ཉིད་ཀྱི་གསུང་ལས། ཅི་ཟེར་ལོ་དྲུག་ཅུ་རེ་བརྒྱད་ཚེ་རིང་པོ་མིན་པ་ཨེ་ཡིན། བསྟན་པ་དང་སེམས་ཅན་གྱི་དོན་ཡང་རྒྱ་ཆེན་པོ་གྲུབ། ད་ནི་དག་པའི་ཞིང་ཁམས་བདེ་བ་ཅན་ཞེས་བྱ་བའི་ངོ་མཚར་རྨད་དུ་བྱུང་བའི་ཞིང་ཁམས་ཀྱི་བཀོད་པ་ཕུན་སུམ་ཚོགས་པ་དེ་ཉིད་ཀྱི་དབུས་ན། སངས་རྒྱས་འོད་དཔག་མེད་ལ་སངས་རྒྱས་བྱང་སེམས་མང་པོས་བསྐོར་བ་དང་། སློབ་དཔོན་པདྨ། ས་སྐྱའི་རྗེ་བཙུན་གོང་མ་ལྔ། ས་ལོ་ཐམས་ཅད་མཁྱེན་པ་རྣམས་ཀྱང་བཞུགས།
རྒྱུན་རིང་པོ་འདུག་ལོང་མེད་ཅེས་གསུངས་ཤིང་། འོན་ཀྱང་ཚེས་བཅུ་དེ་ཉིད་ལ་གཤེགས་ན་ས་ལོ་ཆེན་པོའི་དུས་དྲན་གྱི་མཆོད་པ་བག་ལ་ཞ་བར་གྱུར་དོགས་པ་དང་། དགེ་སློང་པས་ཀྱང་གསོལ་བ་བཏབ་པ་ལ་དགོངས་ནས་སྐུ་ཚེའི་འདུ་བྱེད་ཅུང་ཟད་བསྲིང་བ་མཛད་དེ། དེ་ནས་གྲོ་བཞིན་ཟླ་བའི་ཚེས་བཅུ་གཉིས་ཀྱི་ཉི་མ་རི་རྩེ་ལ་བཞུད་ལ་ཉེ་བ་ན། གཟུགས་སྐུ་བསྡུ་བར་བརྩམས་པའི་ཚེ་ད་རང་གསོལ་བ་མི་ཐེབས་པ་འདྲ་སྙམ་ནས་གདུང་སྲས་སྐུ་མཆེད་ཀྱང་སྤྱན་དྲངས་ནས་ཞབས་དྲུང་དུ་ཕེབས་པ་ན། ཐུགས་སྲས་རྒྱལ་ཚབ་དམ་པ་སྔགས་འཆང་གྲགས་པའི་མཚན་ཅན་གྱི་ཕྱག་གཡས་པ་ལ་བདག་ཉིད་ཆེན་པོའི་ཕྱག་གིས་བཅང་བཅངས་པ་ལན་གཉིས་མཛད་ནས། ས་སྐྱའི་སྡེ་བསྟན་པ་ལ་སྐྱག་རེ་བ་སྐྱེད་ཅིག་ཅེས་ཉིས་བཏུད་དུ་བཀའ་སྩལ་ནས། དེ་མ་ཐག་སྐུ་ཅུང་ཟད་བསྲངས་ཏེ་ས་ལོ་ཐམས་ཅད་མཁྱེན་པས་དམ་རྫས་རིལ་བུ་ཚན་གཅིག་བཞེས་པར་མཛད་འཕྲལ་ཞིང་ཁམས་འདིའི་མཛད་པ་རེ་ཞིག་རྫོགས་ནས། ཞིང་ཁམས་གཞན་དུ་གདུལ་བྱ་རྒྱ་ཆེ་བ་ལ་དགོངས་ཏེ། རྟག་འཛིན་ཅན་རྣམས་ངེས་འབྱུང་བསྐྱེད་པ་དང་།
ལེ་ལོ་ཅན་རྣམས་བརྩོན་འགྲུས་ལ་བསྐུལ་བའི་ཕྱིར། སྔགས་འཆང་བླ་མ་དེ་ཉིད་དགུང་ལོ་རེ་བརྒྱད་དུ་ཕེབས་པ་ཤིང་ཕོ་སྤྲེའུའི་ལོ་གྲོ་བཞིན་ཟླ་བའི་དཀར་པོའི་ཕྱོགས་ཀྱི་ཚེས་བཅུ་གཉིས་ལ། རྒྱུད་སྡེ་རྣམས་ནས་འབྱུང་བའི་འདའ་ཁ་མའི་རྣལ་འབྱོར་ཟབ་མོ་གསལ་འདེབས་པར་མཛད་དེ། ཐུན་མོང་དུ་སྣང་བའི་གཟུགས་སྐུ་དེ་ཉིད་ཀྱི་བཀོད་པ་ཆོས་དབྱིངས་སུ་བསྡུ་བའི་ཚུལ་བསྟན་ཏོ། ། དེའི་དུས་སུ་བདག་ཉིད་ཆེན་པོ་ལ་མི་ཕྱེད་པའི་དད་པ་དང་ལྡན་པ་རྒྱ་མཁར་རྩེའི་ཆོས་རྒྱལ་ཆེན་པོ་བསོད་ནམས་ལྷུན་གྲུབ་ལ་མནལ་ལྟས་དང་གཟིགས་སྣང་འདྲེས་པ་ཞིག་ལ་སྔགས་འཆང་ཉིད་གསལ་བར་བྱོན་ནས། དེང་ཕྱིན་ཆད་ང་དྲན་པ་བྱུང་ན་སྐུ་འདི་ལ་གསོལ་བ་ཐོབ་ཅིག་ཅེས་གསུངས་ནས། རྒྱལ་རྩེ་རྩེ་རྒྱལ་གྱི་མགོན་ཁང་གི་མགོན་པོའི་སྐུ་དེ་ལ་ཐིམ་པའི་སྣང་བ་ཤིན་ཏུ་གསལ་བར་བྱུང་བ་དང་། ཡང་ཤབ་པ་རབ་འབྱུང་པ་འབུལ་དཔོན་ཤཱཀ་བློ་བར་གྲགས་པ་དེ་ཉིད་ཁམས་ཀྱི་ལུང་པ་ཞིག་ཏུ་ཡོད་པའི་དུས་ཉིན་གཅིག་མཐོང་སྣང་ལ། བདག་ཉིད་ཆེན་པོ་དེ་ཉིད་བཞུགས་གདན་དཀར་པོ་གྲུ་བཞི་པ་ཞིག་གི་སྟེང་ན་བཞུགས་པའི་ཟུར་བཞི་བཏེག་ནས་ནམ་མཁའ་ལ་གཤེགས་པ་མངོན་སུམ་དུ་མཐོང་བ་སོགས་འདི་དག་ནི་སྔོན་ས་སྐྱ་པ་ཆེན་པོ་བྱང་གི་སྐྱ་བོ་ཁ་གདངས་སུ་ཞིང་གཤེགས་པའི་ཚུལ་བསྟན་པ་ན། སློབ་མ་རྣམས་ལ་སྐུའི་བཀོད་པ་མི་འདྲ་བ་མང་དུ་བསྟན་ནས་དག་པའི་ཞིང་དུ་གཤེགས་པ་དང་ཚུལ་མཚུངས་པར་ཤེས་པར་བྱའོ། །
དེ་ལྟར་ཚེས་བཅུ་གཉིས་ཀྱི་ནུབ་མོ་ནས་བཟུང་སྟེ་བཅུ་བཞིའི་བར་དུ་འོད་གསལ་མ་བུ་རོ་གཅིག་ཏུ་འདྲེས་པའི་སྤྲོས་པའི་ཚོགས་ཐམས་ཅད་ཉེ་བར་ཞི་ཞིང་། མཐའ་དབུས་ཐམས་ཅད་དང་བྲལ་བའི་གསལ་སྟོང་ཟུང་འཇག་གི་ངང་དུ་མཉམ་པར་འཇོག་པ་མཛད་ནས། དེ་ནས་བཅུ་བཞིའི་ཐོ་རངས་སུ་བབས་པ་ན་སྐུ་གདུང་གི་ཉེ་སྐོར་ན་བཞུགས་པ་ཀུན་གྱིས་གསན་པའི་ཐག་སྒྲ་ཤིན་ཏུ་ཆེ་བ་དང་བཅས་ཏེ། དབུ་གཙུག་གི་ཐོད་པ་སོར་གང་ཙམ་ཞིག་གཙུག་ཏོར་གྱི་ཚུལ་དུ་འཕགས་པ་ལ་བྱང་སེམས་ཀྱི་ཟིལ་པ་ཕྲོམ་མེ་བ་དང་བཅས་པར་གྱུར་ནས། དེ་དང་དུས་མཉམ་དུ་སྔར་གྱི་འོད་གསལ་ལས་བཞེངས་ཏེ། དཔའ་བོ་དང་རྣལ་འབྱོར་མའི་ཚོགས་དུ་མའི་བསུ་བ་དང་བཅས་མདོ་ནས་བཤད་པའི་བདེ་བ་ཅན་ནམ། སྔགས་ནས་བཤད་པའི་མཁའ་སྤྱོད་དག་པའི་ཞིང་དུ་བདེ་བར་གཤེགས་པ་ཡིན་ནོ། ། འདིར་སྨྲས་པ། ཀྱེ་མ་ཀྱི་ཧུད་འཛམ་གླིང་ལྗོངས་འདིར་ནི། ། ཐུབ་དབང་སྐྱེས་མཆོག་ལན་གཉིས་འདའ་ཚུལ་བསྟན། །
གདུལ་བྱའི་ཡིད་བདེ་མ་ལུས་འཕྲོག་མཛད་པའི། ། བརྩེ་ལྡན་ཁྱོད་ལས་སྤྲོས་པ་སྲིད་འདིར་སུ། ། དུས་དེར་འཇིག་རྟེན་སྟོངས་སོ་སྔགས་འཆང་རྗེ། ། དུས་དེར་གདུལ་བྱའི་ཡིད་བཞིན་ནོར་བུ་སྟོར། ། དུས་དེར་དད་ཅན་ཐམས་ཅད་མིག་དང་བྲལ། ། དུས་དེར་འཇིག་རྟེན་ཐམས་ཅད་མུན་པར་སོང་། ། མཁས་བཙུན་བཟང་པོ་ཕྱོགས་རེའི་སྣང་བ་ཅན། ། ཡོངས་འཛིན་རྒྱུ་སྐར་འཆར་ནུབ་མང་ན་ཡང་། ། ལུང་རྟོགས་འོད་ཟེར་བྱེ་བས་ཀུན་གསལ་བའི། ། བསྟན་པའི་ཉི་མ་ནུབ་བོ་སྔགས་འཆང་རྗེ། །
སྐལ་བཟང་གདུལ་བྱ་རྒྱུ་སྐར་ཕྲེང་བ་ཡིས། ། ཡོངས་སུ་གང་བའི་ལྷ་ལམ་གདན་ས་ཆེར། ། ལུགས་གཉིས་འཕྲིན་ལས་སྣང་བ་མི་སྩོལ་བར། ། སྔགས་འཆང་སྐྱེ་དགུའི་ཟླ་བ་ཅི་སླད་གཤེགས། ། ཐོགས་མེད་དུས་ནས་སྨོན་ལམ་མཐུ་གྲུབ་པས། ། དུས་འདིར་ཅི་མཛད་བསྟན་འགྲོའི་དོན་གྱུར་བའི། ། ཡིད་བཞིན་ནོར་བུ་ལྟ་བུའི་སྔགས་འཆང་དེ། ། སློབ་ཚོགས་རྣམས་ཀྱིས་རྙེད་ནས་གློ་བུར་སྟོར། ། རིགས་གཟུགས་ཕུན་ཚོགས་མཐུ་སྟོབས་བསམ་ཡས་ཤིང་། ། བསྟན་པ་འཛིན་སྐྱོང་སྤེལ་ལ་རབ་མཁས་པའི། །
འགྲོ་བའི་གཉེན་ཁྱོད་ལོ་འགའ་མི་བཞུགས་པར། ། བསྟན་པའི་བྱ་བ་བཤོལ་ནས་གང་དུ་གཤེགས། ། རྒྱལ་བ་དགེས་པའི་སྤྱོད་ཚུལ་ལྷུར་མཛད་པའི། ། སྐྱེས་མཆོག་འདི་འདྲ་ལྷ་ཡི་བླ་མ་ཞེས། ། ལྷ་བུ་རྣམས་ཀྱིས་མེ་ཏོག་སིལ་མ་དང་། ། འཇའ་འོད་ཤིང་རྟས་བསུས་ནས་ཡུད་ཀྱིས་གཤེགས། ། དམིགས་མེད་ཐུགས་རྗེས་རང་དོན་ཀུན་བོར་ནས། ། རྟག་ཏུ་གཞན་དོན་འབའ་ཞིག་བསྒྲུབ་པ་ཁྱོད། ། ད་ནི་འགྲོ་བའི་དོན་མཛད་རྫོགས་གྱུར་ཏམ། ། མིན་ན་བུ་སློབ་འབོར་བ་འདི་ཕོད་དམ། །
འོན་ཀྱང་མཐོང་བ་དོན་ལྡན་ཁྱོད་སྐུ་ཡིས། ། བརྩེ་མེད་ཞིང་འདིར་འདོར་བའི་ཚུལ་སྟོན་པ། ། ཚད་མེད་ཐུགས་རྗེའི་སྐྱོན་དུ་མི་འཚལ་གྱིས། ། ཞིང་འདིའི་གདུལ་བྱའི་སྐལ་བའི་སྐྱོན་དུ་ཟད། ། སྔགས་འཆང་ཐམས་ཅད་མཁྱེན་པ་ཁྱོད་གཤེགས་པས། ། དབང་བསྐུར་རྗེས་གནང་བཀའ་གཏད་སུ་ལ་ཞུ། ། རྒྱུད་དང་མན་ངག་ཞལ་ཤེས་སུ་ཡིས་འབྱེད། ། ཕྱག་ལེན་ཕྲ་མོའི་ཚོགས་རྣམས་སུ་ལ་འདྲི། ། མགོན་ཁྱོད་བསྟན་པའི་བྱ་བས་ཐུགས་བསྐུལ་ནས། ། ཡང་ཡང་སྤྱན་གྱིས་གཟིགས་ཤིང་ཕྱག་རེག་པའི། །
གཙུག་ལག་ཁང་དང་རྟེན་གསུམ་ངོ་མཚར་རྣམས། ། ད་ལྟ་གྲོགས་མེད་སོ་སོར་སྐྱེ་བ་འཕེལ། ། འདྲེན་མཆོག་ཁྱེད་ཀྱི་ཞབས་དྲུང་གནས་བཅས་ནས། ། འཛུམ་ཞལ་མངོན་སུམ་མཐོང་བའི་སྐབས་བྲལ་བའི། ། བསོད་ནམས་དམན་པའི་རྗེས་འཇུག་བདག་འདྲ་ལ། ། མི་མངོན་དབྱིངས་ནས་གཟིགས་ཤིག་སྔགས་འཆང་རྗེ། ། དད་པས་ཁྱོད་ཀྱི་བྲིས་འབུར་སྐུ་བརྙན་ལའང་། ། ཡང་ཡང་འདུད་ཅིང་གུས་པས་གསོལ་བཏབ་ཀྱང་། ། རྨི་ལམ་ཙམ་དུའང་ཞལ་དཀྱིལ་མོ་སྟོན་པར། ། ཀྱེ་མ་བདག་གིས་མཚམས་མེད་ལས་བསགས་སམ། །
སྤྲུལ་པའི་སྐྱེས་མཆོག་ཁྱོད་ཀྱིས་བསྟན་འགྲོ་ཕྱིར། ། སྐུ་སྲོག་ཉིད་ཀྱང་གཏོང་ལ་མི་ཞུམ་པའི། ། རླབས་ཆེན་མཛད་པས་བསྟན་པ་སྤེལ་བའི་རྒྱུན། ། འདི་འདྲ་མཐོང་བས་བདག་སེམས་དབང་མེད་འཕྲོགས། ། ཕྱོགས་འདིའི་སྐྱེ་དགུ་མཐའ་དག་ད་ལྟའི་བར། ། བདེ་ལ་འཁོད་པ་ཁྱོད་ཀྱི་དྲིན་ཡིན་ཀྱང་། ། ཀྱི་ཧུད་ད་ནི་བུ་ཚ་ངན་པ་ཡི། ། ཕ་མའི་དྲིན་བཞིན་བརྗེད་པ་འདི་ལ་གཟིགས། ། ད་ནི་ཁྱོད་ཀྱི་རྒྱལ་ཚབ་ཐུགས་ཀྱི་སྲས། ། བདག་གི་བླ་མ་འཇམ་དབྱངས་སྐུ་མཆེད་ཀྱང་། །
ཀུན་གྱིས་མི་མངོན་དག་པའི་ཞིང་གཤེགས་ནས། ། ཀྱི་ཧུད་བདག་ཅག་སློབ་ཚོགས་འདིར་ལུས་སོ། ། མཁྱེན་བརྩེ་ནུས་ལྡན་ཁྱོད་ཀྱི་མཛད་འཕྲིན་རྒྱུན། ། ངོ་མཚར་མཐའ་དག་བདག་གིས་སྐྱོང་ངོ་ཞེས། ། རློམ་སེམས་འདི་འདྲ་མི་རྣམས་རྣམ་ཐར་ལ། ། སྤྲེ་འུ་དག་གིས་འགྲན་དང་ཁྱད་པར་ཅི། ། འོན་ཀྱང་ལྷག་བསམ་དག་པས་ཁྱེད་བསྐུལ་ནས། ། ས་སྐྱའི་སྡེ་དང་བསྟན་པ་གདུང་བརྒྱུད་བཅས། ། ཡར་ངོའི་ཟླ་ལྟར་རྒྱས་པར་གྱུར་སྙམ་པའི། ། བསམ་པ་དགེ་འདིས་སྔགས་འཆང་དགེས་གྱུར་ཅིག །
དམ་པ་ཁྱོད་ཀྱི་ངོ་མཚར་རྣམ་ཐར་ཆ། ། མཚོན་པ་ཙམ་ཞིག་བདག་གིས་བཀོད་པ་འདིས། ། རྗེས་འཇུག་ཐམས་ཅད་དད་པ་རབ་གཡོས་ནས། ། ཀུན་ལ་བླ་མའི་བྱིན་རླབས་འཇུག་པར་ཤོག ། ཁྱད་པར་ཐུབ་དབང་རྒྱལ་ཚབ་ས་སྐྱ་པའི། ། བསྟན་དང་བསྟན་འཛིན་དགོན་གནས་དང་བཅས་པ། ། སྐྱེས་ཆེན་གང་གི་དྲིན་ལས་བྱུང་བའི་ཚུལ། ། ཤེས་ནས་བྱས་ཤེས་དྲིན་གཟོ་བསྐྱེད་གྱུར་ཅིག ། ལས་ངན་དབང་གིས་དུས་ཀྱི་མཐར་སྐྱེས་པའི། ། རྨོངས་པ་བདག་དང་བདག་ལ་ལྟོས་བཅས་རྣམས། །
འབྲེལ་ཚད་དོན་ལྡན་སྔགས་འཆང་ཡབ་སྲས་ཀྱིས། ། འདི་ཕྱིའི་དོན་ཀུན་འགྲུབ་པར་བྱིན་གྱིས་རློབས། ། ཞེས་ཀྱང་ཤུགས་འབྱུང་དུ་གསོལ་བ་བཏབ་པའི་བར་སྐབས་ཀྱི་ཚིགས་སུ་བཅད་པའོ། ། དེ་ནས་རེ་ཞིག་གི་བར་དུ་སྐུ་གདུང་རིན་པོ་ཆེ་དེ་ཉིད་ལྷུན་གྲུབ་ཕོ་བྲང་དེ་ཉིད་དུ་མཆོད་རྟེན་གྱི་ཁང་བུ་བརྩེགས་པར་བཞུགས་སུ་གསོལ་ཞིང་། དེ་ནས་རྒྱུན་མི་རིང་བར་གདུང་སྲས་འཇམ་པའི་དབྱངས་སྐུ་མཆེད་ཀྱིས་སྔགས་འཆང་ཉིད་ཀྱི་དགོངས་པ་རྫོགས་ཐབས་སུ་ཉིད་ཀྱི་སྐུ་བརྙན་གསེར་ཟངས་ལས་གྲུབ་པ་ངོ་མཚར་ཅན་ཐོག་ཚད་མ་ལ་ལམ་ཟབ་བླ་མ་བརྒྱུད་པས་བསྐོར་བ་དང་། ཁྱད་པར་སྔགས་འཆང་ཆོས་ཀྱི་རྒྱལ་པོ་ཉིད་ཀྱི་སྐུ་གདུང་བཞུགས་པའི་རྣམ་རྒྱལ་མཆོད་རྟེན་རྒྱུ་རིན་པོ་ཆེ་དངུལ་ལས་གྲུབ་ཅིང་བཟོ་ཁྱད་རྨད་དུ་བྱུང་བ་རིན་པོ་ཆེ་བསམ་གྱིས་མི་ཁྱབ་པའི་ཕྲ་རྒྱན་གྱིས་སྤྲས་ཤིང་དཔངས་ཤིན་ཏུ་མཐོ་བ། མཐོང་ན་མི་མཐུན་པ་མེད་པ་དེ་ཉིད་གསར་བཞེངས་མཛད་དེ། སྐུ་གདུང་རིན་པོ་ཆེ་སྤྱན་དྲངས་ནས་དེར་བཞུགས་སུ་གསོལ་ཞིང་། མཆོད་པའི་བྱེ་བྲག་བསམ་གྱིས་མི་ཁྱབ་པ་བཤམ་སྟེ། གདུང་སྲས་འཇམ་པའི་དབྱངས་སྐུ་མཆེད་ཀྱིས་གཙོ་མཛད་རྡོ་རྗེ་འཛིན་པ་དུ་མས་རབ་ཏུ་གནས་པ་རྒྱས་པར་མཛད་པའི་ཚེ།
སྤྱན་དབྱེའི་སྐབས་སུ་རྟེན་རྣམས་ལ་ཉི་མ་ཤར་ཞིང་། ནམ་མཁའ་ཤིན་ཏུ་དྭངས་པ་ལ་ལྷ་རྣམས་ཀྱིས་མེ་ཏོག་གི་ཆར་ཆེན་པོ་ཕབ་པ་དང་། འཇའ་འོད་ཀྱི་གུར་ཕུབ་པ་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ་བཀྲ་ཤིས་དང་བྱིན་རླབས་ཀྱི་གཟི་འོད་འབར་བར་བཞུགས་ཏེ། སླར་ཡང་སྲིད་པ་ཇི་སྲིད་པ་དེ་སྲིང་དུ་འཇམ་པའི་དབྱངས་ཀྱི་རྣམ་སྤྲུལ་རིམ་པར་བྱོན་ཏེ། གདུལ་བྱ་གང་ལ་ཅི་འདུལ་གྱི་རྣམ་པར་བསྟན་ནས་ཕྲིན་ལས་རྒྱུན་མི་ཆད་ཅིང་ལྷུན་གྱིས་གྲུབ་པའི་རྟེན་འབྲེལ་ཕུན་སུམ་ཚོགས་པ་འགྲིག་པ་ཡིན་ནོ། ། དེ་ལྟར་སྐུ་གདུང་རིན་པོ་ཆེ་དེ་ཉིད་མི་ལོ་ཉི་ཤུའི་བར་དུ་རིལ་པོར་བཞུགས་ཤིང་། དེ་ནས་སྔོན་འཇམ་པའི་དབྱངས་སྐུ་མཆེད་ལ་སྔགས་འཆང་ཉིད་ཀྱི་གསུང་ལས། བླ་མ་དགེ་བའི་བཤེས་གཉེན་གྱི་པུར་རིལ་པོ་ཡུན་རིང་འཇོག་པ་འདི་ལེགས་རྒྱུ་མེད་དེ། མ་འོངས་པ་བསྟན་པ་ཉམས་པའི་དུས་སུ་བླ་མའི་པུར་སྲང་བར་གྱི་ཁྱི་སོགས་ཀྱི་ཟས་སུ་འགྲོ་བ་ཡང་སྲིད་པས། ངེད་ཀྱི་རུས་བུ་འདི་དང་ཚོ་ནི་མྱུར་དུ་བཞུ་བ་གལ་ཆེའོ་ཞེས་ཡང་ཡང་གསུང་བ་ཞིག་ཡོད་པ་གདུང་སྲས་སྐུ་མཆེད་གཉིས་ཀྱི་ཐུགས་དཀྱིལ་དུ་བཅངས་ནས།
ཤིང་ཕོ་འབྲུག་གི་ལོ་ཤར་བ་ན་སྐུ་གདུང་རིན་པོ་ཆེ་བཞུ་ལ་ཕུལ་ཏེ། གདུང་ཚ་རྣམས་དངུལ་གདུང་རིན་པོ་ཆེ་དེ་ཉིད་དུ་བཞུགས་སུ་གསོལ་ཞིང་། དེ་དང་དུས་མཚུངས་པར་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོས་བདག་ཉིད་ཆེན་པོའི་དགོངས་པ་རྫོགས་ཐབས་སུ་རིགས་འཛིན་བླ་མ་བརྒྱུད་པའི་གཙུག་ལག་ཁང་གསར་བཞེངས་མཛད་པ་དེའི་རྟེན་གྱི་གཙོ་བོ་ལ་སྔགས་འཆང་ཆོས་ཀྱི་རྒྱལ་པོའི་ནང་རྟེན་དངུལ་གདུང་ཡིད་བཞིན་གྱི་ནོར་བུ་དེ་ཉིད་སྤྱན་དྲངས་ཏེ། དེང་སང་གི་བར་དུ་འགྲོ་བ་རྣམས་ཀྱི་མཆོད་པའི་གནས་སུ་བཞུགས་པ་འདི་ཉིད་ཡིན་ནོ། ། སྨྲས་པ། འགྲོ་ལ་བདེ་སྐྱིད་མ་ལུས་འབྱུང་བའི་གཞི། ། སངས་རྒྱས་བསྟན་པ་རིན་ཆེན་སྐྱོང་བ་ལ། ། ལ་ལ་མཁས་པའི་སྒོ་ནས་བསྟན་པ་འཛིན། ། འགའ་ཞིག་མཐུ་རྩལ་ནུས་པའི་སྒོ་ནས་ཏེ། ། ལ་ལ་བཙུན་པའི་བརྟུལ་ཞུགས་ཀྱིས་འཛིན་ཅིང་། །
ཁ་ཅིག་སྟོབས་དང་ཆབ་སྲིད་ཕུན་ཚོགས་ཀྱིས། ། འཛིན་པར་བཤད་ཀྱང་སྔོན་བྱོན་བསྟན་འཛིན་གྱི། ། སྐྱེས་ཆེན་ཕལ་ལ་ཕྱོགས་རེ་ལྡན་མང་ཡང་། ། གང་ཟག་གཅིག་ལ་བསྟན་འཛིན་ཐམས་ཅད་ཀྱི། ། རྣམ་ཐར་ཚང་བ་སྔགས་འཆང་འདི་ཉིད་ཙམ། ། ཡིན་པར་ཡོངས་འཛིན་དམ་པ་འདི་ཉིད་ཀྱི། ། རྣམ་ཐར་་་་་་ཁོ་བོས་བྱས་པའི་ངོ་མཚར་རྒྱ་མཚོར་བལྟས་པས་ཤེས། ། ཞེས་ཀྱང་རང་བབས་སུ་སྨྲས་སོ། ། དེ་རྣམས་ཀྱིས་དུས་མཆོད་བླ་བྲང་པའི་གདུང་རབས་བྱོན་ཚུལ་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་གདུང་རབས་ཡ་རབས་ཁ་རྒྱན་ལས་ཇི་ལྟར་འབྱུང་བ་བཞིན་བསྟན་ཟིན་ནས། ད་ནི་དེ་ཉིད་ཀྱི་ཁ་སྐོང་ཅུང་ཟད་བརྗོད་པར་བྱ་སྟེ།
དེ་ལ་ཡང་གཉིས་ཏེ། རྩེ་གདོང་པའི་གདུང་རབས་བྱུང་ཚུལ་བསྟན་པ་དང་། དཔལ་ལྡན་ས་སྐྱ་ཉིད་དུ་གདུང་རབས་རྒྱུན་མི་ཆད་པར་བྱོན་པའི་ཚུལ་བཤད་པའོ། ། དང་པོ་ལ་ཡང་ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་ཅུང་ཟད་ཕྱེ་བ་གཉིས་ལས། ། དང་པོ་ནི། ཀུན་དགའ་བསམ་གྲུབ་བཙུན་མོ་མ་གཅིག་སྲས། ། ཀུན་དགའ་བདེ་ལེགས་བཀྲ་ཤིས་ཞེས་བྱ་འཁྲུངས། ། ཀུན་དགའ་བདེ་ལེགས་བཙུན་མོ་བྱ་བཟང་མའི། ། སྲས་ལ་འཇམ་དབྱངས་བསོད་ནམས་ལྷུན་གྲུབ་དང་། །
ཚེ་དབང་ཧོར་སོགས་བསོད་ནམས་རྒྱལ་མཚན་དང་། ། འཇིག་རྟེན་རྒྱ་ཧོར་ཞེས་བྱ་རྣམ་གསུམ་བྱོན། ། འཇིག་རྟེན་རྒྱ་ཧོར་བཙུན་མོ་སྟག་ལུང་མར། ། སྲས་གསུམ་འཁྲུངས་པ་ད་ལྟ་བཞུགས་འདིའོ། ། ཞེས་སོ། ། གཉིས་པ་དེའི་དོན་ཅུང་ཟད་བཤད་པ་ནི། འཇམ་དབྱངས་ཀུན་དགའ་བསམ་གྲུབ་ཀྱིས་བཙུན་མོ་ཞིག་ཁབ་ཏུ་བཞེས་པ་ལ་སྲས་འཇམ་དབྱངས་ཀུན་དགའ་བདེ་ལེགས་བཀྲ་ཤིས་འཁྲུངས་པ་ནི། གཞོན་ནུ་ཉིད་ནས་དམ་པའི་སྐྱེས་བུ་མང་པོ་ལས་གསན་པ་ཅི་རིགས་པ་མཛད་དེ་ཐུགས་དམ་ལ་བརྩོན་པར་བཞུགས་ཤིང་། རྣལ་འབྱོར་དབང་ཕྱུག་གིས་རྗེས་སུ་བཟུང་བར་ཡང་གྲགས་ལ། མཐར་དགུང་ལོ་བཞི་བཅུ་བཞེས་པའི་ཚེ་བདེ་བར་གཤེགས་སོ། །
བདག་ཆེན་དེས་བྱ་བཟང་པའི་སྲས་མོ་དཔལ་བུ་ཁྲིད་བྱ་བ་བཙུན་མོར་བཞེས་པ་ལ། ད་ལྟ་དགུང་ལོ་ང་དགུའི་སྟེང་ན་བཞུགས་པའི་འཇམ་དབྱངས་ཀུན་དགའ་བསོད་ནམས་ལྷུན་གྲུབ་དང་། གཞོན་ནུ་ལ་གཤེགས་པའི་ཚེ་དབང་ཧོར་སོག་བསོད་ནམས་རྒྱལ་མཚན་ཞེས་བྱ་བ་དང་། འཇིག་རྟེན་རྒྱ་ཧོར་དང་གསུམ་འཁྲུངས་པ་དེ་དག་གིས་མཛད་པའི་ཆ་རྣམས་ནི་སོ་སོའི་རྣམ་ཐར་དུ་བལྟའོ། ། དེ་གསུམ་གྱི་ནང་ནས་གཅུང་འཇིག་རྟེན་རྒྱ་ཧོར་གྱིས་སྟག་ལུང་པའི་སྲས་མོ་ཁབ་ཏུ་བཞེས་པ་ལ་སྲས་གསུམ་འཁྲུངས་པ་ནི་ད་ལྟ་ཡོད་པའི་གདུང་སྲས་སྐུ་མཆེད་འདི་དག་གོ ། དེ་དག་གིས་རྩེ་གདོང་པའི་གདུང་རབས་བྱོན་ཚུལ་བསྟན་ཟིན་ནས། ད་ནི་དཔལ་ལྡན་ས་སྐྱ་ཉིད་དུ་གདུང་རབས་རྒྱུན་མ་ཆད་པར་བྱོན་ཞིང་འབྱོན་པར་འགྱུར་བའི་ཚུལ་བཤད་པར་བྱ་སྟེ། འདི་ལ་ཡང་ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་རྒྱས་པར་བཤད་པ་གཉིས་ལས། དང་པོ་ནི།
ངག་དབང་ཀུན་རིན་བཙུན་མོ་གདོང་དགའ་མ། ། ལྷ་གཅིག་དཀར་མོ་ལེགས་འཛོམ་ཞེས་བྱའི་སྲས། ། གྲུབ་པའི་དབང་ཕྱུག་བསོད་ནམས་དབང་པོ་དང་། ། བཙུན་མོ་གཉིས་པ་སླར་ཡང་གདོང་དགའ་མ། ། བཀྲ་ཤིས་དཔལ་གྱི་བུ་ཁྲིད་ཅེས་བྱའི་སྲས། ། འཛམ་གླིང་རྒྱན་མཆོག་གྲགས་པའི་མཚན་ཅན་འཁྲུངས། ། གང་དེའི་བཙུན་མོ་བྱང་ཕྱོགས་རྒྱལ་པོའི་ལྕམ། ། ལྷ་སྲས་བསོད་ནམས་རྒྱལ་མོ་ཞེས་བྱའི་སྲས། ། འཇམ་དབྱངས་སྤྲུལ་པ་མཐུ་སྟོབས་དབང་ཕྱུག་དང་། ། རྒྱལ་སྲས་ངག་དབང་ཀུན་དགའ་དབང་རྒྱལ་མཚན། །
ཡོན་ཏན་བྲལ་ཡང་དམ་པའི་རིགས་སྐྱེས་པའི། ། སྔགས་འཆང་ངག་དབང་ཀུན་དགའ་བསོད་ནམས་རྣམས། ། སྔོན་དུ་བྱོན་དང་ད་ལྟ་རྟག་བཞུགས་པའི། ། དུས་མཆོད་བླ་བྲང་གདུང་བརྒྱུད་རིམ་པ་སྟེ། ། ཕྱིས་ནས་འབྱོན་འགྱུར་བསམ་གྱིས་མི་ཁྱབ་པས། ། སངས་རྒྱས་བསྟན་པ་ཡར་ངོའི་ཟླ་བ་ལྟར། ། འཕེལ་ཞིང་རྒྱས་པར་འགྱུར་ཞེས་ཤེས་པར་བྱ། ། ཞེས་སོ། ། གཉིས་པ་དེའི་དོན་རྒྱས་པར་བཤད་པ་ནི། བསྟན་པའི་ཉི་མ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བ་དེ་ཉིད་ཀྱིས་བཙུན་མོ་གསུམ་ཁབ་ཏུ་བཞེས་པའི་དང་པོ་ཤར་གླིང་པའི་བུ་སྲིང་མོ་མ་གཅིག་བསོད་ནམས་དཔལ་འཛོམ་རྒྱལ་མོ་བྱ་བ་ལ་ལྷ་ལྕམ་ཚེ་རིང་བུ་ཁྲིད་དང་།
ལྷ་གཅིག་དཔལ་འཛོམ་རྒྱལ་མོ་ཞེས་བྱ་བ་གཉིས་འཁྲུངས་པའི་ཆེ་བ་ནི། དགེ་བསྙེན་མ་སྔགས་ཀྱི་ནུས་པ་སོགས་ཆེ་ཞིང་། འགྲོ་བ་ནད་གདོན་གྱིས་གཟིར་བ་སྤྱི་དང་། ལྷག་པར་རིམས་ནད་སོགས་ལ་སློབ་དཔོན་མ་འདིས་སྲུང་བ་གནང་བ་ཙམ་གྱིས་གཏན་མི་འབྱུང་བར་གྲགས་པ་དེང་སང་ཡང་རིན་ཆེན་སྒང་ན་བཞུགས་པ་འདིའོ། ། ཡང་སྔགས་འཆང་བླ་མ་ཀུན་དགའ་རིན་ཆེན་གྱི་བཙུན་མོ་གཉིས་པ་གདོང་དགའ་མ་བསོད་ནམས་ལེགས་འཛོམ་དཀར་མོ་ཞེས་བྱ་བ་ལ། སྲས་ལྕམ་སྲིང་བཞི་འཁྲུངས་པའི་གཅེན་པོ་ནི་བདག་ལ་བཀའ་དྲིན་ཆེ་བའི་བླ་མ་གསུམ་གྱི་ནང་ཚན་འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་དེ། བདག་ཉིད་ཆེན་པོ་འདི་ནི་ཡབ་སྔགས་འཆང་ཆོས་ཀྱི་རྒྱལ་པོ་དགུང་ལོ་བཞི་བཅུ་རྩ་གསུམ་དུ་ཕེབས་པ་ས་མོ་ལུག་གི་ལོ་མཆུ་ཟླ་བའི་དཀར་པོའི་ཕྱོགས་ཀྱི་ཚེས་གཉིས། རེས་གཟའ་ཟླ་བ་དང་སྐར་མ་ཁྲུམས་སྨད་ལ་ཡོད་པའི་ཐོ་རངས་ཀྱི་དུས་སུ་དཔལ་ས་སྐྱའི་ལྷ་ཁང་ཆེན་མོའི་ཡང་སྟེང་ནོར་རྒྱས་ཞེས་བྱ་བའི་གནས་མཆོག་དེ་ཉིད་དུ་ངོ་མཚར་བའི་ལྟས་དུ་མ་དང་བཅས་འཁྲུངས་པ་ཡིན་ཏེ། དེ་ཡང་འདི་ཉིད་ལྷུམས་སུ་ཞུགས་ནས་མ་བལྟམས་ཀྱི་བར་དུ་ཡུམ་ལ་ཉིན་མཚན་ཀུན་ཏུ་ཆོས་སྐྱོང་རྣམས་འབྲལ་མེད་དུ་གནས་པ་ཡིན་སྙམ་པའི་འཇིགས་ངམ་དང་དགའ་ཡ་ལེ་བ་རྒྱུན་དུ་བྱུང་བར་གྲགས་པ་དང་། བལྟམས་ནས་ཀྱང་སྐུ་ན་ཤིན་ཏུ་ཕྲ་བའི་དུས་སུ་ཞབས་སྐྱིལ་ཀྲུང་དང་།
ཕྱག་གཉིས་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་དེ་བཞུགས་པ་སྔགས་འཆང་ཆོས་ཀྱི་རྒྱལ་པོས་གཟིགས་ནས། འཇམ་དབྱངས་ཡིན་ཟེར་བར་འདུག ཁྱེད་རྣམས་ཀྱིས་གཙང་སྦྲ་དང་བཅའ་གས་ཐོན་པར་གྱིས་ཞེས་གསུངས་པ་དང་། སྐུ་ལྕོག་ལ་བཞུགས་ཐུབ་པ་ཙམ་གྱི་སྐབས་སུ་སྐུ་དྲུང་ན་སུ་ཡང་མེད་པའི་སྐབས་ཤིག་ཚེ། སྔགས་འཆང་ཆོས་ཀྱི་རྒྱལ་པོ་ཕེབས་ནས་ཞབས་འབྲིང་པ་རྣམས་ལ། ཁྱེད་རྣམས་ཀྱིས་བུ་ཚ་ལ་བཅའ་ག་ཆེར་མི་བྱེད་འདུག་ནའང་འདི་རང་ལ་གྲོགས་འགྲུལ་བཏུབ་ཅིག་སླེབས་འདུག་ཅེས་གསུངས་པ་ལ། ཞབས་འབྲིང་པ་རྣམས་ཀྱིས་གྲོགས་དེ་ཉིད་སུ་ལགས་ཞུས་པ་ན། སྔགས་འཆང་ཉིད་ཀྱི་གསུང་གིས། དེ་པུ་ཏྲ་ཡིན་པ་འདུག་ཅེས་གསུང་བར་གྲགས་པ་ལ་སོགས་པ་མདོར་ན་གཞོན་ནུའི་དུས་ཉིད་ནས་དམ་ཅན་པུ་ཏྲ་ཆེན་པོ་འབྲལ་བ་མེད་པའི་ཚུལ་གྱིས་འཕྲིན་ལས་རྒྱ་ཆེན་པོ་བསྒྲུབས་པ་ཞིག་ཡིན་ནོ་ཞེས་ཐོས་ལ། དེ་ནས་ཡོན་ཏན་གྱི་ཕྱི་མོ་འབྲི་ཀློགས་ལ་སོགས་པ་རྣམས་ནི་གཟིགས་པ་ཙམ་གྱིས་ཐོགས་མེད་དུ་མཁྱེན་ཅིང་མཐར་ཕྱིན་ནས་རིམ་གྱིས་ཡབ་རྗེ་ཆོས་ཀྱི་རྒྱལ་པོ་ཉིད་ཀྱི་དྲུང་དུ།
རྗེ་བཙུན་ས་སྐྱ་པའི་ཡབ་ཆོས་ཡང་ཕུར་རྣམ་གཉིས། བདེ་ཀྱེ་གསང་གསུམ། ཡོ་ག་བྱ་སྤྱོད་རྡོ་རྗེའི་ཆོས་སྐྱོང་རྣམས་དང་བཅས་པའི་དབང་ལུང་མན་ངག་ཆོ་ག་ཕྱག་ལེན་དབྱངས་རོལ་གར་འཆམས་ལ་སོགས་པ་ཀུན་ལ་བྱང་ཆུབ་པར་མཛད་དེ། དེ་ནས་དགུང་ལོ་བཅུ་གཅིག་བཞེས་པ་ས་མོ་སྦྲུལ་གྱི་ལོ། །

སྤྱན་སྔ་ཚུལ་ཁྲིམས་འབར་གྱི་རྣམ་པར་སྤྲུལ་པ་ལོ་ནས་སྤྱན་སྔ་རིན་པོ་ཆེ་ངག་དབང་ཆོས་ཀྱི་གྲགས་པའི་དྲུང་དུ་དཔལ་ལོ་དགོན་པའི་གཙུག་ལག་ཁང་ག་ལ་བ་དེར་ལམ་ཐམས་ཅད་ཀྱི་རྩ་བ་རབ་ཏུ་བྱུང་བ་དགེ་ཚུལ་གྱི་སྡོམ་པ་རྣམ་པར་དག་པ་ནོས་ཤིང་། དེ་ནས་བརྩམས་ཏེ་ལྷག་པ་ཚུལ་ཁྲིམས་ཀྱི་ཕུང་པོ་མིག་འབྲས་ལྟར་གཅེས་པར་བཟུང་ནས། བསླབ་བྱ་ཕྲ་ཞིང་ཕྲ་བ་ཀུན་ལ་ཡང་མ་ཉམས་པར་སྤྱོད་པ་ཞིག་ཡིན་ལ། དེ་ནས་བདག་ཉིད་ཆེན་པོ་འདིས་དགུང་ལོ་བཅུ་ཕྲག་གཅིག་དང་ཉག་མ་གཉིས་ཙམ་བཞེས་པ་ལྕགས་ཕོ་རྟའི་ལོ་བདག་ཉིད་ཆེན་པོ་ས་སྐྱ་པཎྜི་ཏ་ཆེན་པོའི་ཆོས་ཀྱི་ཁྲི་ག་ལ་བ་དེར་བསྟན་པའི་བདག་པོར་མངའ་གསོལ་ཏེ། དེའི་སྐབས་སུ་བདག་ཉིད་ཆེན་པོ་འདིས་བསྟན་བཅོས་ཆེན་པོ་ཐུབ་པའི་དགོངས་པ་གསལ་བ་ཞེས་བྱ་བ། འདུས་པའི་འཁོར་ཚོགས་བསམ་གྱིས་མི་ཁྱབ་པ་ཞིག་ལ། དག་གསལ་སྙན་པའི་གསུང་གིས་ཉི་མ་གསུམ་གྱི་བར་དུ་བཤད་པས། དེར་འདུས་ཀྱི་སྐྱེ་བོ་ཐམས་ཅད་ཡིད་འཕྲོག་པར་གྱུར་ཅིང་། དེ་ནས་བདག་ཉིད་ཆེན་པོ་འདི་དགུང་ལོ་བཅུ་དགུར་ཕེབས་པའི་ཚེ། ཆོས་ཀྱི་རྗེ་ནམ་མཁའ་དབང་ཕྱུག་པས་མཁན་པོ་དང་། ལས་ཀྱི་སློབ་དཔོན་རྗེ་མགོན་པོ་རིན་ཆེན་དང་།
གསང་སྟོན་རྗེ་བྱམས་པ་བཀྲ་ཤིས་པས་མཛད་ཅིང་། གཞན་ཡང་གྲིབ་ཚོད་པ་དང་གྲོགས་དན་པ་གཉིས་ལོ་ཕུ་ནས་དགེ་སློང་བགྲེས་པ་གཉིས་ཀྱིས་མཛད་དེ། དེ་ལྟར་གཞི་བྱེས་ཀྱི་དགེ་སློང་ཉེར་ལྔ་ལྷག་ཙམ་འདུས་པའི་དབུས་སུ་བདག་ཉིད་ཆེན་པོ་ས་སྐྱ་པཎ་ཆེན་གྱི་བསྙེན་རྫོགས་ཀྱི་སྡོམ་རྒྱུན་དེ་ཉིད་བཞེས་ཏེ་བསྙེན་པར་རྫོགས་པ་དགེ་སློང་གི་དངོས་པོ་ཕྱིན་ཅི་མ་ལོག་པས་ཐུགས་རྒྱུད་ཕྱུག་པར་མཛད་དོ་ཞེས་ཐོས་ལ། དེ་དག་གི་གནས་སྐབས་རྣམས་སུ་བདག་ཉིད་ཆེན་པོ་འདི་ཉིད་ཀྱིས་མདོ་ཕྱོགས་ལ་གསན་སྦྱོང་རྒྱ་ཆེན་པོ་མཛད་དེ། ། རྗེ་འདི་དགུང་ལོ་བཅུ་ཕྲག་གཉིས་དང་བཞིས་ལྷག་པར་ཕེབས་པ་ཆུ་ཕོ་རྟའི་ལོ་གསར་དུ་ཤར་བ་ན་ཚོགས་ཆེན་པོར་མགོན་པོ་བྱམས་པའི་མངོན་རྟོགས་རྒྱན་སོགས་བྱམས་ཆོས་སྡེ་ལྔ། དམ་པ་ཆོས་ཀྱི་གྲགས་པའི་རྣམ་འགྲེལ་སོགས་ཚད་མ་སྡེ་བདུན། གཞན་ཡང་ཆོས་རྗེ་ས་པཎ་གྱི་སྡོམ་རིགས་གཉིས་སོགས་པོ་ཏི་བརྒྱ་དང་བཅུ་གཅིག་ཙམ་ཞིག་ལ་སྦྱོར་བཀོད་གསུང་བཤད་སོགས་ཀྱིས་བསྟན་པའི་རྣམ་གཞག་ཕུལ་དུ་ཕྱིན་པ་མཛད་ཅིང་། དེ་ལྟ་བུའི་བདག་ཉིད་ཆེན་པོ་འདིས་ཡོངས་འཛིན་དམ་པ་རྣམས་ལས་ཟབ་རྒྱས་གསན་པ་རྒྱ་མཚོའི་ཕ་རོལ་དུ་སོན་པར་མཛད་པའི་ཚུལ་ནི། ཐོག་མར་ཡབ་རྗེ་ཆོས་ཀྱི་རྒྱལ་པོ་སྔགས་འཆང་ཀུན་དགའི་མཚན་ཅན་ཉིད་ཀྱི་དྲུང་དུ་བཅོམ་ལྡན་འདས་རྡོ་རྗེ་གཞོན་ནུ། ཡང་དག་མར་མེ་དགུ་པ།
བདེ་ཀྱེ་གསང་གསུམ། བདག་མེད་མ་རྣམས་ཀྱི་དབང་སོགས་སྨིན་བྱེད་དབང་གི་རྣམ་གྲངས་དུ་མ་ཞིག་དང་། གཞན་ཡང་རྡོ་རྗེ་བདག་མེད་མའི་བྱིན་རླབས་དང་། ནཱ་རོ་མཁའ་སྤྱོད་ཀྱི་བྱིན་རླབས་སོགས་དང་། ཆོས་སྐྱོང་ཆེ་ཆུང་། ལས་མཁན་པུ་ཏྲ་མིང་སྲིང་གི་རྗེས་གནང་སོགས་རྗེས་གནང་གི་རིགས་བསམ་གྱིས་མི་ཁྱབ་པ་ཞིག་དང་། ཡང་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་སོགས་གྲོལ་བྱེད་ཁྲིད་ཀྱི་རྣམ་གྲངས་ཤིན་ཏུ་ཟབ་པ་དུ་མ་རྒྱབ་ཆོས་ཀྱི་ལུང་དང་བཅས་པ་དང་། གཞན་ཡང་ལུང་གི་སྐོར་ལ་རྗེ་བཙུན་གོང་མ་ལྔའི་བཀའ་འབུམ། རྡོ་རྗེའི་འཆང་ཀུན་དགའ་བཟང་པོའི་བཀའ་འབུམ། ཀུན་མཁྱེན་བསོད་ནམས་སེང་གེའི་བཀའ་འབུམ།
ས་ལོ་ཐམས་ཅད་མཁྱེན་པའི་བཀའ་འབུམ། ཇོ་བོའི་ཆོས་ཆུང་བརྒྱ་རྩ་རྣམས་ཀྱི་ལུང་གི་རིགས་བགྲང་བར་དཀའ་བ་ལྟ་བུ་ཞིག་གསན་ཅིང་། མདོར་ན་དགུང་ལོ་ཉེར་དྲུག་བཞེས་པ་ཚུན་ཆད་སྐུ་དང་གྲིབ་མའི་ཚུལ་དུ་འབྲལ་མེད་དུ་བསྟེན་ནས། ལུགས་གཉིས་ཀྱི་བཀའ་དྲིན་ཚད་མེད་པས་བསྐྱངས་པ་ལ་བརྟེན། ཉིད་ཀྱི་བླ་མ་རྣམས་ཀྱི་ནང་ནས་སྔགས་འཆང་ཆོས་ཀྱི་རྒྱལ་པོ་ཉིད་ལ་མཆོག་ཏུ་དད་གུས་ཆེ་བར་མཛད་ཅིང་། གཞན་ཡང་བདག་ཉིད་ཆེན་པོ་འདིས་ཡོངས་འཛིན་དཀོན་མཆོག་དཔལ་ལྡན་གྱི་དྲུང་དུ་གཤེད་དམར་ལྷ་ལྔའི་དབང་སོགས་དང་། སྒྲུབ་ཐབས་བརྒྱ་རྩའི་རྗེས་གནང་། དམར་པོ་སྐོར་གསུམ་གྱི་རྗེས་གནང་། ཚེ་དཔག་མེད་དཀར་པོའི་རྗེས་གནང་སོགས་དང་། གཞན་ཡང་བདེ་མཆོག་དཀར་པོའི་ཚེ་ཁྲིད།
གཤེད་དམར་སྤྲོས་མེད་ཀྱི་ཁྲིད། རྭ་ལུགས་ཀྱི་རྣལ་འབྱོར་བཞིའི་ཁྲིད། རྭ་རྩེ་སེམས་འཛིན། རྩ་དབུ་མའི་ཁྲིད། ཞེན་པ་བཞི་བྲལ་གྱི་ཁྲིད་སོགས་ཟབ་ཅིང་དཀོན་པའི་ཆོས་ཀྱི་རྣམ་གྲངས་མང་དུ་གསན་ནས་ཐུགས་སུ་ཆུད་པར་མཛད། ཡང་སྤྱན་སྔ་རིན་པོ་ཆེ་འཇམ་དབྱངས་དཀོན་མཆོག་རྒྱ་མཚོའི་དྲུང་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་དང་། འདིའི་བླ་མ་བརྒྱུད་པའི་རྣམ་ཐར་རྣམས་ཀྱི་ལུང་། ལམ་འབྲས་གླེགས་བམ་དཀར་ཆག་ནང་བཞིན་གྱི་ལུང་སོགས་དང་། ལམ་ཟབ་སོགས་ཆ་ལག་རགས་རིམ་རྗེས་གནང་ཟུར་བཀའི་རིགས་བགྲང་བ་ལས་འདས་པ་ཞིག་གསན་ཅིང་། གཞན་ཡང་སེམས་དཔའ་ཆེན་པོ་ཆོས་འོད་ཟེར།
རྗེ་ལུང་རིགས་རྒྱ་མཚོ། རྗེ་གཞོན་ནུ་བློ་གྲོས། མདོག་ལོ་ཕུ་དང་དགེ་ཆུའི་གདན་ས་པ་གཉིས། གཏེར་སྟོན་རིན་པོ་ཆེ་སོགས་གྲགས་པ་དང་མ་གྲགས་པའི་བླ་མ་དུ་མ་ཞིག་བསྟེན་ནས་བཀའ་གདམས། ཀྱེ་རྡོར། ཆོས་སྐྱོང་གུར་ཞལ། གསང་སྔགས་སྔ་འགྱུར་སོགས་ཀྱིས་བསྡུས་པའི་དམ་པའི་ཆོས་མུ་མཐའ་མེད་པ་ཞིག་གསན་པར་མཛད་ཅིང་། དེར་ཡང་མ་ཟད་བདག་གི་བླ་མ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་སངས་རྒྱལ་མཚན་གྱི་དྲུང་དུ་ཡང་འཁོར་ལོ་བདེ་མཆོག་གི་ཆོས་སྐོར་ཡོངས་རྫོགས་ཤིག་གསན་པར་བཞེད་དེ། རྗེ་མུས་ཆེན་ཉིད་ངམ་རིང་རྒྱལ་པོའི་ཕོ་བྲང་ན་བཞུགས་པའི་སྐབས་ཤིག་བདག་ཉིད་ཆེན་པོས་ཐུགས་དམ་དང་བཅས་རྐང་མགྱོགས་ཤིག་ཆེད་གཏད་གནང་སྟེ། སྤྱིར་ངེད་ཀྱི་འདོད་ཆོས་རྣམས་དབུས་གཙང་གི་ལྗོངས་འདིར་འཚོལ་ལུགས་བྱས་པས་བློ་ཁ་ཁེངས་པ་ཙམ་བྱུང་ཡང་།
བདེ་མཆོག་གི་སྐོར་འདི་སྔར་ཡན་རེ་བ་བཞིན་མ་བྱུང་བ་ཁྱེད་མུས་པ་ཚོ་བརྒྱུད་པ་གཙང་ཞིང་བདེ་མཆོག་སྐོར་ལ་འདྲིས་པ་ཞིག་ཡིན་པས། དེ་སྐོར་གྱི་ཆོས་བཀའ་ཡོངས་སུ་རྫོགས་པ་ཞིག་ངོས་ལ་ཞུ་དགོས་འདུག་པས་བསྟན་ལ་དགོངས་པའི་ཐུགས་ཁུར་བསྐྱེད་པ་རང་གལ་ཆེ་ཆེ་ཞེས་པའི་བཀའ་དམ་ནན་ཆགས་ཕེབས་འདུག་པ་སོགས་མདོར་ན་ཟབ་མོའི་ཆོས་གསན་པ་ལ་དུས་ཁོར་ཡུག་ཏུ་འབད་རྩོལ་གཞན་ལས་ཆེས་ཆེ་བ་མཛད་དེ། གསན་པ་དེ་དག་ཀྱང་དོན་དང་ལྡན་པར་བྱ་བའི་ཕྱིར་རྩེ་གཅིག་ཏུ་བསྒོམ་སྒྲུབ་ལ་བཞུགས་པའི་ཚུལ་ནི། དེ་ཡང་གདན་ས་ཆེན་པོ། དགེ་སྡིངས་བཀྲ་ཤིས་བསམ་འགྲུབ། བྱས་འགྱུར་རྡོ་རྗེའི་བྲག་རྫོང་། ཕུ་རི་གླང་བྲག་གི་རི་ཁྲོད་སོགས་སུ་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ནས་ཡི་དམ་ཞི་ཁྲོ་དུ་མའི་གསུང་བསྙེན་དང་། ལྷག་པར་ཆོས་སྐྱོང་གི་རྩ་སྔགས་སྙིང་པོ་ཉེ་སྙིང་རྣམས་ལ་བྱེ་བསྙེན་སོགས་གསུང་བཟླས་མང་དུ་མཛད་པས་མཐུ་དང་ནུས་པའི་མངའ་བདག་ཏུ་གྱུར་ཅིང་། ཡི་དམ་ཞི་ཁྲོ་དུ་མ་དང་། རྡོ་རྗེའི་ཆོས་སྐྱོང་དུ་མས་ཞལ་གཟིགས་ཤིང་བྱིན་གྱིས་བརླབས་པའི་མཚན་མ་མང་དུ་བརྙེས་པ་ཡིན་ཏེ།
དེ་ཡང་བྱས་འགྱུར་དུ་ལོ་གསུམ་ལན་གཉིས་གནང་བའི་སྔ་མའི་དུས། ཤིང་མགོན་ཡིད་བཞིན་ནོར་བུའི་ཐུགས་ཀ་ནས་འོད་སྔོན་པོ་ཞིག་བྱུང་བ་རྗེ་ཉིད་ཀྱི་ཐུགས་ཀར་ཐིམ་པ་དང་། བྲག་ཕུག་མེ་འབར་བའི་ཁྲོད་ན་བཞུགས་པའི་གུར་གྱི་མགོན་པོའི་སྐུ་ཟིལ་དང་ལྡན་པ་ཞིག་དངོས་སུ་གཟིགས་པ་དང་། གཞན་ཡང་བསྟན་སྲུང་དབང་པོ་རྣམས་ཀྱིས་དངོས་དང་རྣམ་འཕྲུལ་དུ་མས་ཞལ་ཡང་ཡང་བསྟན་པའི་ལོ་རྒྱུས་མང་དུ་ཡོད་ཀྱང་འདིར་མ་སྤྲོས་ལ། ཁྱད་པར་པུ་ཏྲ་ཆེན་པོ་ཉིད་དང་འབྲལ་མེད་དུ་བཞུགས་པ་ཡིན་ཏེ། ཉིད་ཀྱི་གསུང་ལས། འདུག་གྲོགས་སུ་པུ་ཏྲ་ངོ་མཚར་ཆེ། ། ཞེས་གསུངས་པ་དང་། ཁོ་བོ་ཅག་གིས་རྗེ་ཉིད་ཀྱི་དྲུང་དུ་བྱས་འགྱུར་བླ་བྲང་ནུབ་ཀྱི་མགོན་ཁང་ཁྱད་པར་ཅན་དེར། གུར་མགོན་ལྷ་བརྒྱད།
དཔལ་མགོན་ཞལ་ཁྲ་ཅན། པུ་ཏྲ་མིང་སྲིང་གསུམ་གྱི་རྗེས་གནང་རྣམས་ཞུས་པའི་དུས། རྗེ་ཉིད་ཀྱི་གསུང་ལས། ཁ་རྩང་བྱས་འགྱུར་གྱི་མཎྜལ་ན་མོན་པ་མིང་སྲིང་གསུམ་གར་བྱེད་ཀྱི་འདུག་པ་འཚུབ་མ་ཞིག་ཏུ་སོང་ནས་བྲག་འདི་ལ་ཐིམ་སོང་བ་དེ་རེས་རྗེས་གནང་འདི་བྱེད་པའི་རྟེན་འབྲེལ་དུ་འདུག་གསུང་བ་སོགས་ཀྱིས་ཤེས་སོ། ། ཡི་དམ་ཞི་ཁྲོ་རྣམས་ཀྱི་ཞལ་གཟིགས་པ་ཡང་། ཡང་ཕུར། གུར་དྲག བདེ་ཀྱེ་རྣམས་ཀྱི་ཞལ་མངོན་སུམ་དུ་བསྟན་པའི་ཚུལ་ངོ་མཚར་ཅན་མང་དུ་སྣང་ཞིང་། ལྷག་པར་རྡོ་རྗེ་གཞོན་ནུ་ཉིད་ཀྱི་ཞལ་ལན་གཅིག་མ་ཡིན་པར་ཡང་ཡང་དུ་གཟིགས་ཤིང་བྱིན་གྱིས་བརླབས་པ་ལ་བརྟེན་ནས་རྗེ་ཉིད་ཀྱི་ཐུགས་དམ་གྱི་མཐིལ་ཡང་ལྷག་པའི་ལྷ་འདི་ཁོ་ན་ལ་མཛད་པ་ཡིན་ནོ་སྙམ་དུ་ཁོ་བོ་སེམས་ཤིང་། དེ་ལྟར་དངོས་གྲུབ་ཀྱི་མཚན་མ་བརྙེས་ནས་གྲུབ་པའི་རྟགས་མཚན་བསྟན་པའི་ཚུལ་ནི།
སྤྱིར་བདག་ཉིད་ཆེན་པོ་འདིས། ཟབ་ཕུ། རྟ་ནག མངའ་རིས་སོགས་སློབ་དཔོན་རིན་པོ་ཆེ་པདྨའི་གནས་ཆེན་ཕལ་ཆེ་བ་རྣམས་སུ་སྐམ་སར་ཆུ་འདོན་པ་དང་། བྲག་ལ་ཕྱག་ཞབས་ཀྱི་རྗེས་འཇོག་པར་མཛད་པ་སོགས་གྲུབ་པའི་རྟགས་བསྟན་པའི་ཚུལ་བསམ་གྱིས་མི་ཁྱབ་པ་ཞིག་ཡོད་མོད་ཀྱང་། འདིར་མང་དུ་དོགས་པས་མ་བྲིས་ལ། མཚོན་པ་ཙམ་ཞིག་བརྗོད་ན། བྱས་འགྱུར་རྡོ་རྗེའི་བྲག་རྫོང་ཉིད་དུ་བླ་མ་ལྷས་རྗེས་སུ་བཟུང་ཞིང་གྲུབ་པའི་རྟགས་མཚན་བསྟན་པའི་ཚུལ་ནི། རྗེ་ཉིད་ཀྱིས་མཛད་པའི་སློབ་དཔོན་པདྨའི་རྣམ་ཐར་གྱི་མཇུག་ཏུ་འདི་ལྟར་འབྱུང་སྟེ། གྲུབ་པའི་གནས་མཆོག་བྱས་འགྱུར་རྡོ་རྗེའི་བྲང་རྫོང་གི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གཟིམས་ཕུག་ཁམས་གསུམ་ཟིལ་གནོན་དུ་སྤྲོས་མེད་ཀྱི་དགེ་སྦྱོར་ཅི་ཡང་བགྱིས་པའི་ཚེ།
རྒྱལ་གྱི་ཟླ་བའི་ཉེར་ལྔའི་ནུབ་མོ་རྨི་ལམ་དུ་སྔགས་འཆང་ཆོས་ཀྱི་རྒྱལ་པོའི་གསུང་མགུར་ཞིག་ཏུ། དབེན་གནས་བྱས་འགྱུར་དཔལ་རི་པདྨ་འོད། ། ས་ལོ་འཇམ་པའི་རྡོ་རྗེ་པད་འབྱུང་དངོས། ། ཆུ་རྣམས་ཆུ་མིག་བྱང་ཆུབ་བདུད་རྩིའི་ཆུ། ། ཟ་ཉལ་འཆག་གི་རྣལ་འབྱོར་ལུས་སེམས་བདེ། ། ཞེས་གསུངས་པ་དེ་དྲན་པས་རྐྱེན་བྱས་ནས། བྱས་འགྱུར་གྱི་རི་འདི་ཉིད་ཟངས་མདོག་དཔལ་གྱི་རི་བོ་དང་། གཟིམས་ཕུག་དེ་པདྨ་འོད་ཀྱི་གཞལ་ཡས་ཁང་དངོས་ལྟ་བུར་གྱུར་པའི་དབུས་ན། པདྨའི་སྡོང་པོ་ཡངས་ཤིང་རྒྱ་ཆེ་བའི་སྟེང་དུ་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེ་གསེར་གྱི་ཁྲི་སྣ་ཚོགས་པདྨ་དང་ཟླ་བའི་གདན་གྱི་སྟེང་དུ། ངོ་བོ་རྩ་བའི་བླ་མ་ཡིན་པ་ལ་རྣམ་པ་སློབ་དཔོན་རིན་པོ་ཆེ་པདྨ་འབྱུང་གནས་ཀྱི་སྐུ་བལྟ་བས་ཆོག་མི་ཤེས་པ་མཚན་དང་དཔེ་བྱད་ཀྱིས་བརྒྱན་པའི་མཐའ་སྐོར་དུ། །
རིགས་འཛིན་གྲུབ་པའི་དབང་ཕྱུག་བརྒྱུད་པ་དང་བཅས་པ་བཞུགས་པའི་ནང་ནས་ནམ་མཁའི་སྙིང་པོ་དང་བདུད་འཇོམས་རྡོ་རྗེ་གཉིས་གསལ་ཞིང་། གཞན་རྣམས་འོད་ཀྱི་རྣམ་པ་འདྲ་བ་རེས་མཐོང་། རེས་མི་མཐོང་བའི་རྣམ་པ་ཅན། ཡི་དམ་ཞི་ཁྲོ་རྣམས་ཀྱི་ནང་ནས་གུར་དྲག་དང་ཡང་ཕུར་གཉིས་གསལ་ཞིང་། གཞན་རྣམས་གོང་བཞིན། མཁའ་འགྲོ་རྣམས་ཀྱི་ནང་ནས་བདེ་བའི་རྡོ་རྗེ་གསལ་ཏེ་རིགས་འཛིན་བརྒྱུད་པའི་ཟླ་ལ་འདུག གཞན་རྣམས་གོང་བཞིན། ཆོས་སྐྱོང་རྣམས་ཀྱི་ནང་ནས་བྲམ་གཟུགས་དང་མིང་དོན་མི་འཕྲོད་པའི་ཁྲོ་མོ་ཤིན་ཏུ་རྔམས་པ། ཕྱག་གཡས་གསེར་གྱི་སྤུ་གྲི་དང་། གཡོན་ན་བསེའི་སྒྲོམ་བུ་སེར་པོ་འོད་འབར་བ་པར་བུ་ཁ་གཅོད་རྒྱབ་པ་འདྲ་བ་བསྣམས་པ།
དར་ནག་གི་གོས་གསེར་གྱི་ཐིག་ལེ་ཅན་ལ་སྦྲུལ་ཀྱི་སྐེ་རགས་བཅིངས་ཤིང་། ཁྲམ་ཤིང་སྐེད་ལ་བཙུགས་པ་ཅིག་འདུག་པ་དེ་གཉིས་གསལ། གཞན་རྣམས་གོང་བཞིན། གུ་རུའི་ཐུགས་སུ་བྱོན་པའི་བུད་མེད་ལྔ་ཡང་ཤིན་ཏུ་གསལ་བར་འདུག འདི་ནི་མཁའ་འགྲོ་སྡེ་ལྔ་ཡིན་ནམ་སྙམ། དེ་ལ་སོགས་ཏེ་ཉམས་སྣང་དང་འཁྲུལ་པའི་བག་ཆགས་འདྲེས་པའི་སྣང་བ་རྣམ་པ་སྣ་ཚོགས་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་ཁྲ་ལམ་མེ་མཐོང་བ་ལ་བརྟེན་ནས། དད་པའི་སྤུ་ལོང་རབ་ཏུ་གཡོས་ནས་མིག་ནས་མཆི་མ་ལྷུང་ཞིང་ལུས་ཀྱིས་ཕྱག་དུ་མ་ཞིག་བཙལ། ངག་གིས་སྤྱིར་གསོལ་འདེབས་དུ་མ་དང་། སྒོས་བློ་ཆོས་སུ་འགྲོ་ཞིང་ཆོས་ལམ་དུ་འགྲོ་ངེས་པ་དེ་འཁྲུལ་པ་དང་བྲལ་བའམ། མ་བྲལ་ཡང་ཡེ་ཤེས་སུ་རྟོགས་པ་ཁྱད་པར་སྐྱེ་བ་དང་ཚེ་རབས་ཐམས་ཅད་དུ་ཁྱེད་ཀྱི་ཞབས་དྲུང་དུ་སྐྱེ་སྟེ།
རིགས་འཛིན་བཞིའི་གོ་འཕང་ཐོབ་ངེས་པ་ཞིག་ཁྱེད་མཁྱེན་ཞེས་ཕུར་ཚུགས་སུ་གསོལ་བ་འདེབས་ཀྱི་འདུག་པས། གུ་རུ་རིན་པོ་ཆེ་དེ་ཉིད་དགེས་པའི་རྣམ་འགྱུར་དུ་མ་ཞིག་མཛད་དེ། དེ་ཉིད་ཀྱི་ཐུགས་ཀ་ནས་འོད་ཟེར་སྣ་ལྔ་འཇའ་ཚོན་ལྟ་བུ་ཞིག་བདག་གི་སྙིང་གར་ཐིམ་པའི་སྣང་བ་བྱུང་བས། དེའི་རྐྱེན་གྱིས་ཉི་མ་ཡང་ཤར་ཏེ་བྱས་འགྱུར་གྱི་ལུང་པ་ཐམས་ཅད་འོད་ཀྱིས་གང་ནས་འདུག་པ་དང་། གཉིད་སད་དེ་ཤིན་ཏུ་ཕོངས་པ་ཅིག་བྱུང་། དེ་ལྟར་རྨིས་པའི་རྐྱེན་གྱིས་སློབ་དཔོན་རིན་པོ་ཆེ་རྗེ་འབངས་ཉེར་ལྔ་རྣམས་ལ་གསོལ་བ་འདེབས་པའི་ཚིགས་བཅད་གཅིག་ཀྱང་བྱས་ཡོད་ཅེས་རྩ་བའི་བླ་མ་སྔགས་འཆང་ངག་གི་དབང་པོ་ཀུན་དགའ་རིན་ཆེན་དང་དབྱེར་མེད་པའི་སློབ་དཔོན་རིན་པོ་ཆེ་དང་། གཞན་ཡང་རིགས་འཛིན་རིག་པའི་བླ་མ་བརྒྱུད་པ་རྣམས་དང་། ཡི་དམ་ཞི་ཁྲོ་རྡོ་རྗེའི་ཆོས་སྐྱོང་། མཁའ་འགྲོ་སྡེ་ལྔ་སོགས་ཞལ་གཟིགས་ཤིང་། གདམས་པ་དང་རྗེས་སུ་བསྟན་པ་མང་པོ་ནོད་པར་བདག་ཉིད་ཆེན་པོ་རང་ཉིད་ཀྱི་ཞལ་གྱིས་བཞེས་པ་འདི་ནི་ཤིན་ཏུ་ཡིད་ཆེས་པའི་གནས་ཡིན་ཞིང་།
དེ་དུས་ཉིན་པར་སྐུ་འཆག་པའི་སླད་དུ་བྱས་འགྱུར་གྱི་ཤར་གྱི་མཆོད་རྟེན་ལ་ཞབས་བསྐོར་ལ་ཕེབས་པའི་ཚེ། དགོན་པའི་སྤྲིན་ཟམ་གྱི་འོག་ཙམ་གྱི་བྲག་ལམ་ན་ཡོད་པའི་ཞབས་རྗེས་འདི་དང་། ད་ལྟ་མཆོད་ཁང་ན་བཞུགས་པའི་རྡོ་སྐས་ཀྱི་སེན་ལ་བྱུང་བའི་ཞབས་རྗེས་འདི་གཉིས་ཀྱང་འཇོག་པར་མཛད་པ་ཡིན་ནོ། ། གཞན་ཡང་བྱང་པ་ཆོས་རྒྱལ་ཆེན་པོའི་ཕྱག་ན་ཡོད་པའི་སློབ་དཔོན་པདྨའི་གཏེར་སྐུ་ཚེ་ཆུ་མ་ལ་གསོལ་བ་འདེབས་པར་མཛད་པ་ན། དེ་ལས་ཚེ་ཆུ་དངུལ་ཆུ་ལྟ་བུ་སྐྱ་སྲམ་གྱིས་རྗེ་ཉིད་ཀྱི་ཕྱག་མཐེབ་ཀྱི་སྟེང་དུ་དངོས་སུ་བྱུང་བ་དང་། མདོར་ན་ནང་དུ་ཏིང་ངེ་འཛིན་གྱི་རྟོགས་པ་བསམ་གྱིས་མི་ཁྱབ་པ་མངའ་བས་མངོན་ཤེས་དང་རྫུ་འཕྲུལ་སོགས་ཐོགས་པ་མེད་པ་དང་ལྡན་པ་ཞིག་སྟེ། དཔེར་མཚོན་ན་ལན་ཅིག་ཁོ་བོ་ཅག་གིས་བདག་ཉིད་ཆེན་པོ་འདི་བྱས་འགྱུར་རྡོ་རྗེའི་བྲག་རྫོང་ན་བཞུགས་སྐབས་ཤིག་ཞབས་དྲུང་དུ་མཇལ་བར་ཕྱིན་པ་ན། ཐུགས་དགེས་པའི་ངང་ནས་ཉིན་རང་པོར་གསུང་གླེང་མང་དུ་མཛད་དེ་ཉི་མ་ཕྱི་མོར་སོང་བ་ན་གསུང་ལས། དོ་ནུབ་འདིར་བསྡད་ན་སྙམ་པ་ཙམ་འདུག་སྟེ་སྐྱེད་ལྷས་མགོན་ཁང་དུ་བསྐང་གསོའི་གྲབས་བྱས་པ་སོགས་བྲེལ་བའི་སྟབས་ཀྱིས་འགྲོ་བ་ཤར་ཚེ། ལམ་བར་ལ་བཅའ་ག་དག་པོ་གྱིས།
ལྷག་པར་བྱས་འགྱུར་གྱི་མདུན་གྱི་བླ་མ་དོ་པར་མ་སླེབས་བར་རླུང་འཚུབ་ཤིན་ཏུ་ཆེ་བ་བྱུང་དོགས་ཡོད་པས་དེ་བར་བཟབས་དགོས་སོ། ། དེ་ནས་རླུང་པོ་གཏན་འོང་བ་མེད་དོ་ཞེས་གསུང་བྱུང་བ་ཇི་ལྟར་བཀའ་སྩལ་པ་བཞིན་ཁོ་བོ་ཅག་འཁོར་བཅས་བྱས་འགྱུར་ནས་ཆས་ཙམ་ནས་བཟུང་གློ་བུར་དུ་རླུང་ཆེན་པོ་ཆེར་ལངས་ནས། བྱས་འགྱུར་གྱི་མདུན་གྱི་བླ་མ་དོ་པ་ཟེར་བ་དེར་མ་སླེབས་བར་དུ་རླུང་པོ་ཤིན་ཏུ་ཆེ་བས་མི་རྟ་ཀུན་ལ་ཉེན་ཆེ་བ་ཙམ་བྱུང་ཞིང་། དེ་ནས་རླུང་པོ་རྣམས་ཉལ་གྱི་ཞི་བ་ལ་སོགས་བདག་ཉིད་ཆེན་པོ་ཇི་ལྟར་གསུངས་པ་བཞིན་བྱུང་བས་བླ་མའི་གསུང་ལ་ཡིད་ཆེས་ཀྱི་དད་པ་དབང་མེད་དུ་སྐྱེས་ཤིང་། གཞན་ཡང་འཕྲལ་གྱི་མཛད་སྤྱོད་ཡ་མ་ཟུང་སོ་སྐྱེའི་བློས་དཔག་པར་དཀའ་བ་དུ་མ་ཞིག་མཛད་པའི་སྒོ་ནས་ཀྱང་སུས་ཀྱང་མ་ཐུལ་བའི་འཇིག་རྟེན་ན་གྲགས་པ་ཅན་ཀུན་ཀྱང་འདར་བར་མཛད་ནུས་པ་དང་། མདོར་ན་གོང་དུ་བསྟན་པ་ལྟར་གྱི་གྲུབ་པའི་མཚན་མ་བསམ་གྱིས་མི་ཁྱབ་པས་སྟོད་མངའ་རིས་སྐོར་གསུམ། བར་དབུས་གཙང་གི་ས་ཆ་ཕལ་ཆེར་དང་། དེའི་ནང་ནས་ཀྱང་ཟབ་ཕུའི་གནས་ཆེན་རྣམས་སུ་ཡང་ཡང་སྟོན་པར་མཛད་པ་སོགས་གང་ལ་བསམས་ཀྱང་ངེས་པའི་དོན་དུ་རྡོ་རྗེའི་འཆང་ཆེན་པོ་ཉིད་ལས་གཞན་དུ་མ་འདས་མོད། གདུལ་བྱའི་སྣང་ངོ་ཙམ་དུ་ཡང་སློབ་དཔོན་ཆེན་པོ་པདྨའི་རྣམ་སྤྲུལ་ལམ། རྗེས་སུ་བཟུང་ངེས་པའི་མཐུ་སྟོབས་ནུས་པའི་མངའ་བདག་ཅན་ཞིག་ཡིན་པ་ལ་ཐེ་ཚོམ་བྱ་མི་དགོས་པ་ཡིན་ཏེ།
དེ་བཞིན་གྱི་ཞལ་བཞེས་བདག་ཉིད་ཆེན་པོ་རང་ཉིད་ཀྱིས་ཀྱང་མཛད་པར་སྣང་སྟེ། དམ་པ་འདི་ཉིད་དགོངས་པ་ཆོས་དབྱིངས་སུ་ཐིམ་པར་ཉེ་བའི་སྤྲེའུའི་ལོ་ཧོར་ཟླ་དྲུག་བདུན་གྱི་སྐབས་སུ་ངེད་རང་དང་ས་སྐྱར་མཇལ་དུས་ཤིན་ཏུ་དགེས་པའི་ངང་ནས་ངེད་རང་དཔོན་སློབ་ཐུགས་ཡིད་གཅིག་ཏུ་འདྲེས་པའི་ལེགས་ལམ་ལ་བརྟེན་ནས་སྔར་སུ་ལ་ཡང་མ་གནང་བའི་ཚེ་སྒྲུབ་ཆིག་བརྒྱུད་མ་གཉིས་དང་། ལམ་ཟབ་བླ་མའི་རྣལ་འབྱོར་ཟབ་ཁྱད་ཅན་སོགས་སྩལ་བའི་ཚེ། སྤྱིར་ཐུགས་དཀྱིལ་ནས་གཞལ་བའི་འདི་ཕྱིར་ཕན་པའི་བསླབ་བྱ་དུ་མ་དང་། ལྷག་པར་བསྟན་པའི་རྩ་བ་གདན་ས་ཆེན་པོའི་ལུགས་གཉིས་ཀྱི་འཛིན་སྐྱོང་སྤེལ་གསུམ་རྣམས་འཆུགས་མི་འཆུགས་ཁྱེད་རང་ལ་རག་ལས་པས་གང་སྤྱིའི་སྤང་བླང་འདི་བཞིན་གྱིས་ཤིག་པ་སོགས་བཀའ་སྩལ་བའི་མོད་ལ། ང་ནི་སློབ་དཔོན་པདྨ་རང་མཁྱེན་བསམ་པ་འདི་ཁོ་ན་མ་གཏོགས་གཞན་ཉམས་ལེན་གང་ཡང་བྱེད་རྒྱུ་མེད་ཅེས་གསུངས་པ་དང་། ཡང་རྗེ་འདིའི་གསུང་རྩོམ་རང་རིག་དབང་བསྐུར་གྱི་སྒོམ་ཚུལ་གཅིག་ཤེས་ཀུན་གྲོལ་ཞེས་བྱ་བའི་མཇུག་ཏུ། པདྨས་རྗེས་བཟུང་བན་རྒན་མགོ་དཀར་བ། ། ཞེས་དང་། དྲིས་ལན་བསྟན་པ་རྒྱས་བྱེད་ཀྱི་མཇུག་ཏུ་ཡང་།
པདྨས་རྗེས་བཟུང་རི་ཁྲོད་པ། ། བྱས་འགྱུར་སྒྲུབ་ཆེན་ཞེས་བྱས་བྲིས། ། ཞེས་གསུངས་པ་སོགས་མང་དུ་འབྱུང་བས་སོ། ། གཞན་ཡང་བླ་མ་མཆོག་གི་ལུང་བསྟན་ཁྱད་པར་ཅན་ཡང་བརྙེས་པའི་ཚུལ་ནི། རྗེ་འདི་སྐུ་ན་གཞོན་ནུའི་དུས་སུ་སྔགས་འཆང་ཆེན་པོའི་གསུང་ལས། བསོད་ནམས་དབང་པོ་འདི་མ་འོངས་པའི་དུས་སུ་དབུས་གཙང་མངའ་རིས་སོགས་རྒྱལ་ཁམས་ཐམས་ཅད་ཀྱི་བླ་མར་གྱུར་ནས་འགྲོ་བ་མ་ལུས་པ་དབང་དུ་འདུས་པའི་མཐུ་སྟོབས་ལ་ཀུན་གྱི་འགྲན་ཟླ་དང་བྲལ་བ་ཞིག་འབྱུང་ངོ་ཞེས་ལུང་བསྟན་པ་ལྟར་མཐུ་སྟོབས་དང་ནུས་པ་སྟོབས་ཀྱི་མགོན་པོ་བིརྺ་པ་དང་དབྱེར་མ་མཆིས་ཤིང་། གང་གི་ཞལ་གྱི་དཀྱིལ་འཁོར་མཐོང་བ་ཙམ་གྱིས་ཀྱང་གདུལ་བྱ་ཐམས་ཅད་དབང་དུ་འདུ་བ་ཞིག་ཡིན་ལ། དེ་ལྟ་བུའི་གྲུབ་པའི་དབང་ཕྱུག་ཆེན་པོ་དེ་ཉིད་ཀྱི་ནང་དུ་ཏིང་ངེ་འཛིན་བསམ་གྱིས་མི་ཁྱབ་པ་ལས་མ་གཡོས་བཞིན་དུ་མཁས་པའི་བྱ་བ་རྣམ་གསུམ་གྱི་ནང་ནས་འཆད་པ་ཉི་མའི་འོད་ཟེར་གྱིས་གདུལ་བྱའི་བློ་གྲོས་ཀྱི་པདྨོ་རབ་ཏུ་གསལ་བར་མཛད་པའི་ཚུལ་ནི། བདག་ཉིད་ཆེན་པོ་འདིས་རྗེ་བཙུན་ས་སྐྱ་པའི་ཡབ་ཆོས་ཐུན་མོང་མ་ཡིན་པ་ཡང་ཕུར་གཉིས་དང་། བདེ་ཀྱེ་གསང་གསུམ་སོགས་ཀྱི་དབང་བྱིན་རླབས།
རྗེས་གནང་ལུང་ལ་སོགས་པ་དུ་མ་ཞིག་སྩལ་བའི་སྒོ་ནས་སྐལ་ལྡན་གྱི་སློབ་མའི་ཚོགས་ཀྱང་བསམ་གྱིས་མི་ཁྱབ་པ་ཞིག་བསྐྲུན་པར་མཛད་ཅིང་། དངོས་དང་བརྒྱུད་པའི་གདུལ་བྱ་རྣམས་ཀྱི་དོན་དུ་སྔོན་མེད་པའི་ལེགས་བཤད་ཀྱི་ཚོགས་གསར་དུ་མཛད་པ་ཡང་དགེས་པ་རྡོ་རྗེའི་སྒྲུབ་ཐབས་ཀྱི་རྣམ་བཤད། གསུང་ངག་གི་ཁྲིད་ཡིག སློབ་དཔོན་རིན་པོ་ཆེ་པདྨའི་རྣམ་ཐར་སོགས་དང་། གཞན་ཡང་གདམས་པའི་སྐོར་དུ་མ་དང་གནས་ཆེན་རྣམས་ཀྱི་བསྟོད་པ། རྩ་བའི་བླ་མ་སྔགས་འཆང་ཆོས་ཀྱི་རྒྱལ་པོའི་བསྟོད་པ་དང་། གསོལ་འདེབས་ཀྱི་སྐོར་ལ་སོགས་པ་རྩོམ་པ་སྡེབ་ལེགས་ཀྱི་གསུང་རབ་ཀྱང་མང་དུ་མཛད་དེ་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་པ་ཡིན་ནོ། ། དེ་ལྟ་བུའི་གྲུབ་པའི་འཁོར་ལོས་སྒྱུར་བའི་སྐྱེས་ཆེན་དེ་ཉིད་དགུང་ལོ་དྲུག་ཅུ་རེ་གསུམ་དུ་ཕེབས་པར་ཉེ་བ་ན། ཞིང་འདིའི་གདུལ་བྱ་དེ་ཙམ་གྱིས་རྫོགས་ནས་ཞིང་ཁམས་གཞན་དུ་གཞན་དོན་རྒྱ་ཆེ་བ་ལ་དགོངས་ཏེ། ཉིད་ཀྱི་གསུང་ལས།
ཁོ་བོ་ནི་སྔ་མོ་ནས་ཀྱིས་བསམས་པ་བཞིན་ད་མྱུར་དུ་རྒྱ་གར་ལ་འགྲོ་ངེས་པས་དེའི་ཕྱག་གཡོག་གི་འོས་རྣམས་ཀྱང་གང་ཟག་འདི་དང་འདི་ཞེས་བྱ་བ་དག་མོ་བརྟག་བྱས་པའི་ཕྱུག་པ་རྣམས་ལ་ཁྲིད་རྩིས་ཡིན་གསུང་བ་སོགས་དག་པའི་ཞིང་དུ་མྱུར་དུ་ཕེབས་པ་ལ་ཐུགས་རྩེ་གཏད་ཀྱང་བདག་ཅག་ལྟོས་བཅས་རྣམས་ཀྱི་སེམས་བསྲུང་བའི་ཕྱིར་ཡུལ་ཁམས་གཞན་དུ་ཉེ་བར་ཕེབས་པའི་གསུང་ཡང་དང་ཡང་དུ་འབྱོན་པར་མཛད་ཅིང་། དེ་ལྟ་བུའི་སྐབས་ནས་གདན་ས་ཆེན་པོར་རྒྱུན་མི་ཐུང་ཙམ་ཞིག་བཞུགས་པའི་དགོངས་པ་ཡོད་ཀྱང་། རྩེ་གདོང་ནས་སྤྱན་འདྲེན་གྱི་ཕོ་ཉ་ནན་ཆེན་བྱུང་བ་ལ་བརྟེན་ནས་ཞུ་ཤིན་ཏུ་དཀའ་ཡང་མཐར་ཞལ་བཞེས་གནང་ནས་སྤྲེའུ་ལོ་ཟླ་བ་བདུན་པའི་ཚེས་བཅུ་དགུའི་ཐོ་རངས་ཆིབས་ཀྱི་ཁ་ལོ་སྒྱུར་བར་མཛད་པའི་ཚེས་བཅོ་བརྒྱད་དང་། ཁྱད་པར་བཅུ་དགུའི་ཆིབས་ཐོག་ཏུ་ཁེལ་བར་ཉེ་བའི་ཚེ། ངེད་རང་ཞབས་དྲུང་དུ་ཡུན་རིང་བསྡད་ནས་བསླབ་བྱ་མཐའ་དག་ཞུས་པའི་ཚེ། སྤྱིར་འདས་མ་འོངས་ཀྱི་བཀའ་སྩལ་ལུང་བསྟན་མཐའ་ཡས་པ་ཞིག་གནང་ནས། དེ་རྣམས་གསུངས་པའི་རྗེས་སུ་ད་ནི་ཞབས་དབང་བཀའ་བསྒོ་ཞིག་ཀྱང་བྱེད་པ་ཡིན་ནོ་གསུངས་ཏེ། ཆོས་སྐྱོང་རྣམས་ལ་བཀའ་བསྒོ་རྒྱས་པར་མཛད་ཅིང་། དེ་ནས་བཞུགས་གདན་ནས་བཞེངས་ཏེ། དེས་ན་ངེད་རང་ཁུ་དབོན་རང་འདོད་ཕུགས་སུ་འཚབ་པའི་བདུད་སྤྲུལ་ཚོའི་ཟེར་སྟབས་ཀྱི་དབང་དུ་མ་སོང་པའི་བསྟན་པ་བསམ་པ་ཞིག་ཅིས་ཀྱང་དགོས་པ་འདུག་པས་ངེད་ཀྱིས་ཀྱང་ཁྱེད་རང་དཔོན་སློབ་ཚོར་དབུ་འདོན་དུ་གང་འགྱུར་ཞུ་བ་འདི་ཀ་ཁ་ཞེ་མེད་པས།
ངེད་ཀྱི་གྲོགས་མཆོག་ཆོས་རྗེ་ལ་ཡང་མགོ་འདོན་དུ་སྤྱན་བྱམས་པ་ཞིག་ཅིས་ཀྱང་མཛད་དགོས་སོ་ཞེས་གསུང་བྱུང་བས། རང་ཉིད་རྟག་འཛིན་ཆེས་པ་ནས་ཅི་གསུང་བ་ཡིན། སྔར་ནས་ངེད་ཀྱི་བླ་མ་འདི་འདི་ལྟ་བུའི་གསུང་འཇེབས་པ་ཆེ་བཙུན་ཡུལ་གཉན་སུ་ལ་ཡང་མི་གནང་བ་ལ། ད་ལན་ངེད་ལྟ་བུའི་སློབ་མའི་ཐ་ཆུང་ཤིག་ལ་དེ་ལྟ་བུ་གསུང་བ་ཅི་རང་ཡིན་སྙམ་པའི་སེམས་དགའ་ལ་སྐྱོ་བ་ཞིག་བྱུང་བ་ཕྱིས་བསམས་པས། རྗེ་ཉིད་མྱུར་དུ་དག་པའི་ཞིང་དུ་ཕེབས་པའི་དགོངས་པ་དེ་དུས་ནས་གཏད་པའི་གསུང་དུ་འདུག་ཅིང་། དེ་ནས་བདག་ཉིད་ཆེན་པོ་ཆིབས་ཐོག་ཏུ་འཁྱོན་ནས་རྒྱང་ཙམ་ཕེབས་སྐྱེལ་ཞུས་ནས་དཔོན་སློབ་གྱེས་ཀར། རྗེ་ཉིད་ཀྱིས་ཆིབས་པ་གཡོན་ཕྱོགས་སུ་བསྒོར་མཛད་ནས་ཕྱག་གཡོན་པ་མཆོག་སྦྱིན་གྱི་ཕྱག་རྒྱ་ལྟ་བུ་ཞིག་མཛད་དེ། ངེད་རང་ཚོ་མྱུར་དུ་མཇལ་ཡོང་བས་དེ་བར་ཐུགས་བཞུགས་སྤྲོ་བ་མཛོད་ཅིག་གསུང་བྱུང་བས་ཡིད་འཕྲང་བ་ལ་ཚད་མེད་པ་ཞིག་བྱུང་ནས། ད་དུང་ནར་ཙམ་ཕེབས་སྐྱེལ་ལ་འགྲོ་ལགས་ཞུས་པས། ད་ནི་འདི་རང་དུ་བཞུགས་པ་ལེགས།
ཕུར་སྒྲུབ་ཀྱི་ཚོགས་དཔོན་ལ་འབྱོན་མི་དགོས་པ་ཨེ་ཡིན། ཚོགས་དུང་ཀྱང་ཕྱིས་འགྲོ་ཉན་ཡོད་དོ་ཞེས་གསུང་བྱུང་བ་བཞིན་དགོངས་པ་དང་སྦྱར་ལ་ཚུར་ལོག དེ་ནས་རྗེ་ཉིད་ཀྱིས་རིམ་གྱིས་ཆིབས་ཀྱི་ཁ་ལོ་བསྒྱུར་ཏེ་རྩེ་གདོང་བླ་བྲང་དུ་ཆག་ཕེབས་ནས་བཞུགས་པའི་སྐབས་སུ། གཞན་ངོར་སྐུ་ཅུང་ཟད་བསྙུང་བའི་ཚུལ་བསྟན་ཅིང་ཞིང་ཁམས་གཞན་དུ་འབྱོན་པར་ཉེ་བ་ན། དེའི་ལྔ་ལྟས་སུ་འཇིག་རྟེན་གྱི་ཁམས་སུ་རླུང་འཚུབ་ཆེན་པོས་ས་གཞི་གཡོ་བ་ལྟ་བུ་ལ་སོགས་པ་ལྟས་ངན་པ་དཔག་ཏུ་མེད་པ་ཡང་བྱུང་ཞིང་། དེའི་དུས་སུ་རྗེ་འདིས་རྒྱུན་དུ་ཆིབས་པ་མཛད་པའི་ནོར་བུ་འཕུར་ཤེས་བྱ་བདེ་གློ་བུར་དུ་ཤི་བ་ན། རྗེའི་གསུང་གིས་ད་མི་རྒན་དང་རྟ་རྒན་མཉམ་དུ་འགྲོ་བ་ཡིན་ཞེས་གསུངས་པ་དང་། གཞན་ཡང་སྐུ་འཁོར་རྣམས་ལ་སྔོན་སྔགས་འཆང་ཆེན་པོ་ཞིང་གཤེགས་པའི་ཚེ་སྐུ་གདུང་ལ་ཞབས་ཏོག་མཛད་ཚུལ་སོགས་འཕྲོས་གཏམ་གྱི་ཚུལ་གྱིས་ཞིང་ཁམས་གཞན་དུ་གཤེགས་པའི་གསུང་འབའ་ཞིག་བྱོན་པ་ན། ཞབས་འབྲིང་བ་རྣམས་མྱ་ངན་གྱི་ཁང་བུར་ཞུགས་པར་གྱུར་ཏེ། སྐུ་རིམ་སོགས་རྒྱ་ཆེན་པོ་བསྒྲུབ་ཅིང་།
གསོལ་སྨན་སོགས་ཀྱི་འཕྲོད་རྟེན་གང་མང་ཞིག་ཕུལ་ཀྱང་སྐུ་ལ་སྐྱེད་དུ་མངོན་པ་ཞིག་མ་བྱུང་བ་ན། དེ་ནས་བདག་ཉིད་ཆེན་པོ་འདི་གཞན་སྣང་དུ་སྐུ་དུབ་པའི་ཚུལ་བསྟན་ཀྱང་། གསུང་ལས། ངེད་རང་གི་དངོས་པོ་རྒྱལ་རྩེ་དང་རྩེ་གདོང་སོགས་ཕྱོགས་ན་ཡོད་པ་རྣམས་མྱུར་དུ་དགེ་སྡིངས་རང་དུ་སྒྲིལ་ཅིག དེ་རྣམས་ཀྱི་འགྲོ་ས་ཅིག་སྟོད་ཕྱོགས་ཡ་གི་ན་ཡོད་པ་ཡིན་ནོ་ཞེས་གསུངས་པ་བཞིན། རྗེ་ཉིད་ཀྱི་ཞབས་འབྲིང་པ་ཆེན་པོ་ཆོས་རྗེ་ཀུན་དགའ་བཀྲ་ཤིས་ཀྱིས་ཀྱང་ཕྱག་ལེན་ལ་ཐེབས་པར་བགྱིས་པ་ན། དེ་ནས་རྗེ་བཙུན་གྲུབ་པའི་དབང་ཕྱུག་བཀའ་དྲིན་གཞལ་དུ་མེད་པ་དེ་ཉིད་ཀྱིས་གདན་ས་ཆེན་པོའི་སྡེ་བསྟན་པ་གདུང་བརྒྱུད་དང་བཅས་པ་ཐུགས་ཡུལ་དུ་བཅངས་པའི་སྐུས་མི་ལྕོགས་བཞིན་དུ་རྩེ་གདོང་ནས་དགེ་སྡིངས་བཀྲ་ཤིས་བསམ་འགྲུབ་ཏུ་ཆིབས་ཀྱི་ཁ་ལོ་བསྒྱུར་ཏེ། བྱ་ལོ་ཧོར་ཟླ་དང་པོའི་ཡར་ཚེས་ལ་དགེ་སྡིངས་ཆོས་ཀྱི་ཕོ་བྲང་ག་ལ་བ་དེར་ཆག་ཕེབས་ཏེ། ལམ་བར་རྣམས་དང་ཇི་སྲིད་བསྙུང་བའི་བར་དུ་ཐམས་ཅད་དུ་ཐུགས་དམ་ཟབ་མོའི་རིམ་པ་རྣམས་ལ་རྟག་འགྲུས་སུ་མཛད་པའི་ངང་ནས། རྒྱ་གར་སློབ་དཔོན་ཤྲཱི་སིདྷ་བྱོན་ནས་རྫོགས་ཆེན་གྱི་ལྟ་བའི་སྒྲོ་འདོགས་བཅད་པ་སོགས་དེ་ལྟར་དག་པའི་གཟིགས་སྣང་བསམ་གྱིས་མི་ཁྱབ་པ་འཆར་བཞིན་པ་དང་བཅས།
ཟླ་བ་དེ་ཀའི་ཚེས་བཅུ་སློབ་དཔོན་ཆེན་པོ་པདྨ་འབྱུང་གནས་ཉིད་བོད་ཡུལ་འདིར་དངོས་སུ་འབྱོན་པར་ངེས་པའི་དུས་བཟང་པོ་དེ་ཉིད་ཀྱི་ཚེ། ནམ་མཁའ་ལ་འཇའ་འོད་དང་ལྷའི་མེ་ཏོག་གི་ཆར་སོགས་ངོ་མཚར་བའི་ལྟས་དུ་མ་དང་བཅས། ལེ་ལོ་ཅན་རྣམས་བརྩོན་འགྲུས་ལ་བསྐུལ་བ་དང་། རྟག་འཛིན་ཅན་རྣམས་ངེས་འབྱུང་བསྐྱེད་པའི་ཕྱིར། སྙིགས་དུས་ཀྱི་གྲུབ་པ་མཆོག་གི་དེད་དཔོན་འཁྲུལ་ཞིག་ཡོངས་ཀྱི་གཙུག་རྒྱན་དམ་པ་དེ་ཉིད་དགུང་ལོ་དྲུག་ཅུ་རེ་གསུམ་དུ་ཕེབས་པའི་ཚེ་དགེ་སྡིངས་བཀྲ་ཤིས་བསམ་འགྲུབ་ཉིད་དུ་གཟུགས་ཀྱི་སྐུ་ཆོས་ཀྱི་དབྱིངས་སུ་བསྡུ་བའི་ཚུལ་བསྟན་ཏོ། ། དེ་ལྟར་ཚེས་བཅུའི་སྔ་དྲོ་ནས་བཅུ་གཉིས་ཀྱི་ཐོ་རངས་ཀྱི་བར་དུ་འོད་གསལ་མ་བུ་འདྲེས་པའི་ཟུང་འཇུག་བདེ་བ་ཆེན་པོའི་ངང་དུ་མཉམ་པར་བཞག་སྟེ། དེ་ནས་ཚེས་བཅུ་གཉིས་ཀྱི་ཐོ་རངས་ཀྱི་ཆ་ལ་བབས་པ་ན། འོད་གསལ་ལས་ཟུང་འཇུག་གི་སྐུར་བཞེངས་ནས་དབུའི་གཙུག་ཏོར་མཆོག་ཏུ་འཕགས་ཏེ། དཔའ་བོ་དང་རྣལ་འབྱོར་མའི་ཚོགས་བསམ་གྱིས་མི་ཁྱབ་པས་བསུ་བ་དང་བཅས་དག་པའི་ཞིང་བདེ་བ་ཅན་ཟངས་མདོག་དཔལ་གྱི་རི་ག་ལ་བ་དེར། སློབ་དཔོན་ཆེན་པོ་ཉིད་ཀྱི་སྤྲུལ་པ་སྤྲུལ་གཞི་ལ་ཐིམ་པའི་ཚུལ་གྱིས་གཤེགས་པར་གྱུར་ཏོ། །
དེ་ལྟར་བདག་ཉིད་ཆེན་པོ་དེ་ཉིད་ཞིང་ཁམས་གཞན་དུ་གཤེགས་པའི་ཚུལ་བསྟན་ནས་ཞག་གསུམ་ལོན་པའི་ཚེས་བཅུ་གཉིས་ཀྱི་ཉིན་ཁོ་བོ་ཅག་དགེ་སྡིངས་བཀྲ་ཤིས་བསམ་གྲུབ་ཏུ་འབྱོར་སྐབས། དེའི་ཉིན་གང་ནམ་མཁའ་དྭངས་པ་ལ་མེ་ཏོག་གི་ཆར་དང་། ཁྱད་པར་འཇའ་འོད་ཀྱི་གུར་ཁང་སྔོན་ཆད་གངས་ཅན་གྱི་ཁྲོད་དུ་མ་བྱུང་ཞིང་མི་སྲིད་པ་ལྟ་བུའི་རི་མོ་ངོ་མཚར་ཅན་གྱིས་ནམ་མཁའི་ཁམས་ཐམས་ཅད་ཁྱབ་པ་ནི་ཉི་མ་མ་ནུབ་ཀྱི་བར་བྱུང་བས་ཀུན་ཀྱང་དད་གུས་ཀྱི་བ་སྤུ་ཆེས་ཆེར་གཡོས་པར་གྱུར་ཅིང་། དེ་ནས་ངོས་ཅག་གིས་སྐུ་གདུང་རིན་པོ་ཆེའི་དྲུང་དུ་དཀར་མེ་ཞལ་ཟས་ཡོན་ཆབ་རྣམས་ཚར་དུ་དངར་བ་སོགས་མཆོད་པའི་བྱེ་བྲག་རྒྱ་མི་ཆུང་བར་བཤམ་སྟེ། ལམ་ཟབ་བླ་མ་རིན་འབྱུང་ལ་ཐུན་དུ་བཅད་ནས་མཎྜལ་དང་ལུས་ཀྱིས་ཕྱག་བྱ་བ། ངག་གིས་གསོལ་འདེབས་དང་བཤགས་པ་སྨོན་ལམ་ལ་སོགས་པ་གྲངས་མེད་པ་ཞིག་ཉི་མ་དུ་མའི་བར་དུ་བགྱིས་སྐབས། སྐུ་གདུང་རིན་པོ་ཆེ་ལས་དྲི་བཟང་ཐུལ་བ་སོགས་ངོ་མཚར་བའི་ལྟས་དུ་མ་དང་། ཁྱད་པར་སྡིག་པ་དག་པའི་རྟགས་ཤིན་ཏུ་ཆེ་བ་མངོན་གྱུར་དུ་བྱུང་སྟེ། དེའི་དུས་སུ་ཁོ་བོ་ཅག་གིས་རྗེ་འདི་ཉིད་ལ་གསོལ་འདེབས་བཤགས་པ་དང་བཅས་པའི་ཚིགས་བཅད་ཅིག་ཀྱང་བརྩམས་ཡོད་དོ། ། དེ་ལྟ་བུའི་ཡོངས་སུ་འཛིན་པ་ཆེན་པོ་དེ་ཉིད་གཞན་ངོར་གཟུགས་སྐུ་ཆོས་དབྱིངས་སུ་ཐིམ་པའི་ཚུལ་བསྟན་མོད་ཀྱང་།
དད་ལྡན་གྱི་བུ་སློབ་རྣམས་ཀྱིས་གསོལ་བ་བཏབ་ན་ཉམས་དང་རྨི་ལམ་གྱི་ཚུལ་དུ་ཞལ་གྱི་དཀྱིལ་འཁོར་བསྟན་ནས་འབྲལ་བ་མེད་པར་བྱིན་གྱིས་རློབས་པར་ངེས་ཏེ། རྗེ་ཉིད་ཀྱི་སློབ་མའི་ཐ་ཆུང་ངོས་ཅག་ལྟ་བུ་ལ་མཚོན་ནའང་། ཁྱི་ལོ་དཔལ་ས་སྐྱའི་ལྷ་ཁང་ཆེན་མོར་གཞི་བྱེས་ཀྱི་ཆོས་ཉན་པ་ཉིས་བརྒྱ་ལྷག་ཙམ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཉམས་མྱོང་སྟེང་ནས་འཆད་རྒྱུ་ཁོ་བོ་ལ་མེད་མོད་ཀྱང་། ཚིག་བཤད་གང་ཤེས་ཀྱི་ངོས་ཟླ་བ་གསུམ་ཙམ་གྱི་བར་དུ་སྨིན་རྒྱས་འཆད་སྐབས་ཐོ་རངས་ཀྱི་ཆ་ཞིག་རྨི་ལམ་དུ། ལྷ་ཁང་ཆེན་མོའི་སྟེང་གི་མགོན་ཁང་ཁྱད་པར་ཅན་དེ་ཉིད་དུ་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་དེ་ཉིད་གསལ་པོར་བྱོན་ཏེ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད། ལྷ་བཅུ་གཉིས་མ། ལྷ་ལྔ་མ་རྣམས་ཀྱི་དབང་བསྐུར་དུས་གཅིག་ལ་སྩལ་བ་སྙམ་བྱེད་པ་དེའི་ངང་ནས་ཐུགས་དགེས་པའི་མདངས་དུ་མ་ཞིག་མཛད་དེ། ཁྱེད་ལ་རྡོ་རྗེ་གདན་པ་ཀུན་དགའ་རྣམ་རྒྱལ་གྱིས་དབང་བསྐུར་མཛད་དུས་ཀྱི་ཁྱོར་ཆུའི་སྣོད་འཁྲུལ་མེད་དུང་ཆོས་ངོ་མཚར་ཅན་ཡོད་པ་དེ་ངེད་ལ་དགོས་པ་འདུག་ཅེས་གསུང་བྱུང་བ་ན། ཨེ་མ་ངོ་མཚར་ཆེ།
དུང་ཆོས་དེ་ལག་ན་ཡོད་པའི་འཕྲོས་ཟུར་ཙམ་ཡང་རྗེའི་སྐུ་འཁོར་བ་སོགས་སུ་དང་ཡང་འཕྲོས་མ་བྱུང་བར། འདི་བཞིན་གྱི་བཀའ་སྩལ་ཕེབས་པ་ནི་ཐུགས་མཁྱེན་གྱིས་དགོངས་པ་ཁོ་ན་ལས་གཞན་དུ་མ་འདས་སོ་སྙམ་པའི་དད་པ་ཆེས་ཆེར་སྐྱེས་པའི་མོད་ལ་གཉིད་སད་བྱུང་བས། རང་གི་དད་མོས་ཀྱིས་མ་བསླུས་ན་རྗེ་གྲུབ་ཐོབ་ཀྱི་གཙུག་རྒྱན་དེ་ཉིད་ཀྱི་ཐུགས་རྗེ་ལ་ཉེ་རིང་མེད་པར་འདུག་སྙམ་པའི་ཡིད་ཆེས་དང་དགའ་སྤྲོ་ཅི་ཡང་ཞིག་ཐོབ་པ་ལགས་སོ། ། དེ་ནས་བདག་ཉིད་ཆེན་པོའི་སྐུ་གདུང་རིན་པོ་ཆེ་དེ་ཉིད་རེ་ཞིག་དགེ་སྡིངས་བཀྲ་ཤིས་བསམ་འགྲུབ་ཏུ་མཆོད་རྟེན་ཁང་བུ་བརྩེགས་པ་ཞིག་བྱས་ནས་བཞུགས་སུ་གསོལ་ཏེ། དེའི་དྲུང་དུ་རྡོ་རྗེ་འཛིན་པ་བཅུ་ཕྲག་ལྷག་ཙམ་ཞིག་གིས་དུས་དང་རྒྱུན་གྱི་མཆོད་པ་རྒྱ་ཆེན་པོ་རྒྱུན་མ་ཆད་པར་ཕུལ་ཞིང་། དེ་ནས་རྗེ་བཙུན་ཆོས་ཀྱི་རྒྱལ་པོ་དེ་ཉིད་ཀྱི་དགོངས་པ་རྫོགས་ཐབས་སུ་དབུས་གཙང་གི་ལྗོངས་ཀྱི་དགོན་གནས་ཉིས་བརྒྱ་ལྷག་ཙམ་ཞིག་ཏུ་མང་ཇ་འགྱེད་བཅས། བསྡོ་རྟེན་ཚན་གྲངས་སོགས་རྒྱ་དཔངས་ཤིན་ཏུ་ཆེ་བར་བསྒྲུབས་ཤིང་། དེ་དང་དུས་མཚུངས་པར་གདན་ས་ཆེན་པོར་དགེ་འདུན་བརྒྱ་ཕྲག་ལ་ཉེ་བ་ཙམ་ཞིག་གིས་རྡོ་རྗེ་ཐེག་པ་བླ་ན་མེད་པའི་དཀྱིལ་འཁོར་དུ་མ་ཞལ་ཕྱེ་སྟེ་སྒྲུབ་མཆོད་ཡུན་རིང་ཕུལ་ཞིང་། དེ་ནས་དགོངས་རྫོགས་ཀྱི་དངོས་གཞི་ལ་གདན་ས་ཆེན་པོའི་གཙུག་ལག་ཁང་ཐམས་ཅད་དུ་དཀར་མེ་སྙན་དར་སོགས་མཆོད་པའི་བྱེ་བྲག་ཚར་དུ་དངར་བ་དུ་མ་དང་། བླ་མ་སློབ་དཔོན།
ལས་ཆེན་སོགས་ཟུར་འབུལ་འོས་པ་རྣམས་ལ་ཚན་གྲངས་དཔངས་མཐོ་བ། གཞི་བྱེས་ཀྱི་དགེ་འདུན་སྐྱེ་བོའི་ཚོགས་དང་བཅས་པ་ཁྲི་ཕྲག་ཏུ་ལོངས་པ་ལ་མང་ཇ་གདན་ནོན་ཟབ་མའི་སྟེང་། ཟང་ཟིང་གི་སྦྱིན་གཏོང་བློའི་ར་བ་ལས་འདས་པ་ཞིག་བསྒྲུབས་པས། སྐྱ་སེར་ཚོགས་ཆེ་ཞིང་གྲངས་མང་བ་ལ་བརྟེན་སྦྱིན་གཏོང་གི་བྱ་བ་རྣམས་ཉིན་གང་གཅིག་ལ་མི་ཟིན་པ་འདུག་གོ་ཞེས་གླེང་བར་བྱུང་ཡང་། རྗེ་ཉིད་ཀྱི་ཐུགས་རྗེའི་རྒྱུན་གྱི་ཉི་མ་སྔར་བས་སུམ་ཆ་ཙམ་གྱིས་རིང་བར་གྱུར་ཏེ་བྱ་བ་ཕལ་ཆེར་ཉི་མ་བཞུད་འཕྲལ་ཚུན་ལ་གྲུབ་པས་ཀུན་ཀྱང་ངོ་མཚར་དུ་གྱུར་པ་ཡིན་ལ། དེ་ལྟ་བུའི་དགོངས་རྫོགས་ཤིན་ཏུ་རྒྱ་ཆེ་བ་གཞི་བྱེས་ཐམས་ཅད་དུ་བློས་མི་འཁྱུད་པ་ལྟ་བུ་བསྒྲུབས་པ་འདི་འདྲ་བ་ནི་རྒན་རབས་སུས་ཀྱང་མི་དྲན་པས། དུས་ཕྱིས་བྱོན་པའི་རྗེ་བཙུན་ས་སྐྱ་པའི་གདུང་རིགས་ཀྱི་དགོངས་པ་རྫོགས་ཐབས་ཞིག་ལ་འདི་ཁོ་ན་དངོས་པོ་བཟང་ཞིང་རྒྱ་ཆེ་བ་སོགས་རྒྱུ་མཚན་དུ་མའི་སྒོ་ནས་ངོ་མཚར་ཆེ་བ་ཡིན་ནོ་ཞེས་སྐྱེ་བོ་ཐམས་ཅད་མགྲིན་གཅིག་ཏུ་སྒྲོགས་པར་གྱུར་ཅིང་། དེ་ནས་ཡུན་མི་རིང་བར་རྗེ་བཙུན་གྲུབ་པའི་དབང་ཕྱུག་ཉིད་ཀྱི་ནང་རྟེན་དུ་རིན་པོ་ཆེ་དངུལ་ལས་གྲུབ་པའི་རྣམ་རྒྱལ་མཆོད་རྟེན་རྒྱ་དཔངས་ཆེ་ཞིང་བཟོ་ཁྱད་ཕུན་སུམ་ཚོགས་པ་དང་ལྡན་པས་བལྟ་བས་ཆོག་མི་ཤེས་པ་ཀུན་གྱི་མིག་གི་བདུད་རྩིར་གྱུར་པ་ཞིག་དང་། རྗེ་ཉིད་ཀྱི་སྐུ་ཚབ་གསེར་ཟངས་ལས་གྲུབ་པའི་སྐུ་ཚད་མ་སོགས་རྟེན་བཞེངས་རྣམས་གེགས་མེད་དུ་གྲུབ་པ་ན་དགེ་སྡིངས་ཆོས་ཀྱི་ཕོ་བྲང་ནས་རྗེ་ཉིད་ཀྱི་སྐུ་གདུང་ཡིད་བཞིན་གྱི་ནོར་བུ་སྤྱན་དྲངས་ནས་དངུལ་གདུང་རིན་པོ་ཆེའི་གཟུངས་ཞུགས་ཀྱི་གཙོ་བོར་ཇི་སྲིད་བསྟན་པ་ནམ་གནས་ཀྱི་བར་དུ་ལྷར་བཅས་འགྲོ་བ་ཀུན་གྱི་བསོད་ནམས་ཀྱི་ཞིང་དམ་པར་བཞུགས་སུ་གསོལ་ཞིང་། གཞན་ཡང་གཟུངས་དང་བྱིན་རླབས་ཀྱི་རྟེན་གྲངས་དང་ཚད་མེད་པ་ཞིག་གིས་གདུང་རྟེན་རིན་པོ་ཆེ་དང་སྐུ་ཚབ་སོགས་རྟེན་གསར་བཞེངས་རྣམས་ལ་ཕྱུར་བུར་བལྟམས་པའི་གཟུངས་རྫོང་ཚུལ་བཞིན་དུ་ཕུལ་ཏེ།
ཁོ་བོ་ཅག་རྡོ་རྗེ་འཛིན་པ་བཅུ་ཕྲག་ལྷག་ཙམ་གྱིས་ཡི་དམ་ཀྱེ་རྡོ་རྗེ་ལ་བརྟེན་པའི་རབ་ཏུ་གནས་པའི་ཆོ་ག་སྨིན་རྒྱས་སུ་བསྒྲུབ་སྟེ། སྐུ་བརྙན་ངོ་མཚར་ཅན་དེ་ཉིད་དབུ་རྩེ་རྙིང་མར་ལམ་འབྲས་བརྒྱུད་པའི་ཁྲོད་ལ་བཞུགས་སུ་གསོལ་ཞིང་། དངུལ་གདུང་ཡིད་བཞིན་གྱི་ནོར་བུ་དགོས་འདོད་ཀུན་འབྱུང་ཉིད་ནི་གཞི་ཐོག་བླ་བྲང་གི་རིགས་འཛིན་བླ་མ་བརྒྱུད་པའི་ཕོ་བྲང་གི་སྔགས་འཆང་ཆོས་ཀྱི་རྒྱལ་པོའི་གདུང་རྟེན་གྱི་གཡས་སུ་མཆོད་པའི་བྱེ་བྲག་དཔག་ཏུ་མེད་པ་དང་བཅས་ནས་སྐྱེ་བོ་སུ་ཞིག་གིས་མཐོང་ཡང་དྭང་འདོད་ཀྱི་དད་པ་བླ་ན་མེད་པ་སྐྱེད་པ་སོགས་ཀུན་གྱིས་མཐོང་ན་ཡིད་མི་མཐུན་པ་མེད་པར་བཞུགས་པ་འདི་ཡིན་ནོ། ། གཞན་ཡང་དུས་རྒྱུན་གྱི་མཆོད་པར་དགེ་འདུན་བརྒྱ་ཕྲག་ལ་ཉེ་བས་ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པའི་རྒྱུད་འདོན། བླ་མ་མཆོད་ཆོག་ནར་མར་འབུལ་བ་སོགས་དང་། ལོ་དུས་ཀྱི་དུས་དྲན་གྱི་མཆོད་པ་ལ་རྗེ་བཙུན་རྡོ་རྗེ་བདག་མེད་མའི་སྒྲུབ་མཆོད་གསར་འཛུགས་བགྱིས་ཏེ། མདོར་ན་རང་གི་ལུས་ལོངས་སྤྱོད་ཐམས་ཅད་རྗེ་བཙུན་བླ་མ་དེ་ཉིད་དགོངས་པ་ཆོས་ཀྱི་དབྱིངས་སུ་རྫོགས་པའི་ཐབས་སུ་ཅི་འགྱུར་གྱི་ཐབས་ལ་རྟག་འགྲུས་སུ་བགྱིད་པ་འདི་ཡིན་ནོ།། །། འདིར་སྨྲས་པ། དུས་གསུམ་རྒྱལ་བའི་སྤྱི་གཟུགས་གྲུབ་དབང་རྗེ། ། མཐུ་རྩལ་ནུས་པའི་མངའ་བདག་ཡོངས་འཛིན་ཁྱེད། །
དྲན་པའི་མོད་ལ་སློབ་བུའི་ཐ་ཆུང་བདག ། གདུང་བའི་གསོལ་འདེབས་ཐལ་ལོ་སྙན་གསན་ཅིག ། གང་སྐུ་པདྨ་རཱ་གའི་ལྷུན་པོ་ལ། ། ཉི་མ་བྱེ་བའི་འོད་ཟེར་མདངས་འཕྲོ་བའི། ། དགེས་པའི་འཛུམ་ཞལ་ཡང་ཡང་སྟོན་པ་དེ། ། སྙིང་ནས་དྲན་ནོ་གསོལ་འདེབས་བྱིན་གྱིས་རློབས། ། གང་གསུང་ལུགས་གཉིས་བླང་དོར་ཇི་སྙེད་པ། ། མ་འདྲེས་གསལ་ལ་རྫོགས་པར་སྟོན་མཁས་པའི། ། ཟིལ་ལྡན་ཚངས་པའི་དབྱངས་ལྟར་ཡིད་འཕྲོག་པ། ། རྣ་བའི་བདུད་རྩི་དེ་ཡང་དྲན་པའི་ཡུལ། །
ཁྱོད་ཐུགས་ཟབ་གསལ་ཏིང་འཛིན་སྒོ་བརྒྱ་ལ། ། མཉམ་པར་འཇོག་ལ་སྐད་ཅིག་གཡོ་མེད་པའི། ། དེ་ལྟའི་ངང་ནས་སོ་སོའི་སྐལ་བ་དང་། ། འཚམས་པར་གདུལ་བྱ་སྐྱོང་མཛད་ཁྱོད་ཐུགས་དྲན། ། འོན་ཀྱང་ཐུན་མོང་སྣང་བའི་གཟུགས་ཀྱི་སྐུ། ། ཆོས་ཀྱི་དབྱིངས་སུ་བསྡུས་ཀྱང་ལས་དག་པའི། ། གདུལ་བྱ་རྣམས་ལ་འབྲལ་མེད་སྐྱོང་མཛད་པ། ། འདི་ལ་ཁོ་བོ་ངེས་ཤེས་རྙེད་པའི་ཕྱིར། ། བདག་གིས་བྱང་ཆུབ་བར་གྱི་སྐྱབས་དེར་འདུད། ། དེ་ལྟར་གྲུབ་མཆོག་དབང་པོའི་མཚན་ཅན་ཉིད། །
དྲན་པའི་ཡིད་ཀྱི་གདུང་བས་གསོལ་བཏབ་པས། ། བླ་མ་པདྨ་འབྱུང་གནས་དབྱེར་མེད་པའི། ། དགེས་པའི་ཚུལ་གྱིས་རྟག་ཏུ་རྗེས་འཛིན་ཤོག ། ཅེས་ཀྱང་ཤུགས་འབྱུང་དུ་གསོལ་བ་བཏབ་པའོ། ། དེ་ལྟ་བུའི་གྲུབ་པའི་དབང་ཕྱུག་ཆེན་པོ་དེ་ཉིད་ཀྱི་ལྕམ་སྲིང་མོ་ཆེ་བ་ནི། རིན་ཆེན་བསོད་ནམས་བུ་ཁྲིད་ཅེས་བྱ་བ་འདི་མངའ་རིས་བཙད་པོའི་ཁབ་ཏུ་ཕེབས་ནས་སྲས་ལྕམ་སྲིང་གཉིས་འཁྲུངས་ཤིང་། སྔགས་འཆང་ཆོས་ཀྱི་རྒྱལ་པོའི་བཀའ་འབུམ་ཕལ་ཆེར་པར་དུ་བཞེངས་པ་སོགས་བསྟན་པའི་བྱ་བ་རླབས་ཆེན་དུ་མ་མཛད་དེ་མངའ་རིས་ཉིད་དུ་སྐུ་གཤེགས་སོ། ། འབྲིང་པོ་ནི་ལྷ་གཅིག་བཀྲ་ཤིས་སྒྲོལ་མ་སྟེ་འདི་ཉིད་ཀྱང་བསམ་ཡས་ཀྱི་ས་སྐྱོང་ཆེན་པོའི་ཁབ་ཏུ་ཕེབས་ནས་སྲས་ལྕམ་སྐུ་མཆེད་གཉིས་འཁྲུངས་ཤིང་། སླར་གདན་ས་ཆེན་པོར་ཕེབས་ནས་བླ་བྲང་ཤར་གྱི་གཟིམ་ཁང་དུ་སྐུ་གཤེགས་ཤིང་། ཆུང་བ་ངག་དབང་བསོད་ནམས་ཆོས་ཀྱི་དཔལ་འཛོམ་བྱ་བ་དགེ་བསྙེན་མ་ཞིག་སྟེ་གཞོན་ནུ་ལ་དགེ་སྡིངས་སུ་གཤེགས་སོ། །
ཡང་སྔགས་འཆང་བསྟན་པའི་ཉི་མ་ཀུན་དགའི་མཚན་ཅན་གྱི་བཙུན་མོ་སླར་ཡང་གདོང་དགའ་མ་བཀྲ་ཤིས་དཔལ་གྱི་བུ་ཁྲིད་ཅེས་བྱ་བ་ཁབ་ཏུ་བཞེས་པ་ལ་སྲས་གཅིག་འཁྲུངས་པ་ནི། བདག་ལ་བཀའ་དྲིན་ཆེ་བའི་བླ་མ་གསུམ་གྱི་ནང་ཚན། ། སྔོན་གྱི་དུས་སུ་བྱང་ཆུབ་སེམས་དཔའ་མཁན་པོ་བོ་དྷི་ས་ཏྭ་ཉིད་འགྲོ་བའི་མགོན་པོ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཞེས་མཚན་ཡོངས་སུ་གྲགས་པར་སྐུའི་སྐྱེ་བ་བཞེས་པ་དེ་ཉིད། སླར་ཡང་ས་སྐྱ་པའི་གདུང་རིགས་སུ་བསམས་བཞིན་དུ་བྱོན་པ་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་མཚན་ཡོངས་སུ་གྲགས་པ་དེ་ཉིད་དེ། བདག་ཉིད་ཆེན་པོ་འདི་ནི་ཡབ་སྔགས་འཆང་བླ་མ་བསྟན་པའི་གསལ་བྱེད་ཆེན་པོ་དེ་ནི་དགུང་ལོ་བཞི་བཅུ་རྩ་བདུན་དུ་ཕེབས་པ་ཆུ་མོ་ཕག་གི་ལོ་སྨལ་པོ་ཟླ་བའི་གནམ་གང་གི་ཉིན་གདན་ས་ཆེན་པོའི་ནུབ་ཕྱོགས་གདོང་དགའ་རྫོང་གི་ཡང་རྩེར་ངོ་མཚར་བའི་ལྟས་དུ་མ་དང་བཅས་བལྟམས་པ་ཡིན་ཏེ། འདི་ཉིད་ལྷུམས་སུ་ཞུགས་པའི་དུས་སུ་ཡང་ཡུམ་ལ་མཚན་ལྟས་ཁྱད་པར་ཅན་དུ་མ་བྱུང་ཞིང་། བལྟམས་པའི་ཚེ་ཡང་མངལ་གྱི་དྲི་མས་མ་གོས་པ་མཚོན་པའི་ཕྱིར། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་ལྟར་གྲོད་གཏུམ་གྱི་ཚུལ་དུ་ལེགས་པར་འཁྲུངས་ཤིང་། འཁྲུངས་མ་ཐག་ནས་བྱིས་པའི་སྤྱོད་པ་ལས་འདས་པ་སྐྱེས་བུ་ཆེན་པོའི་མཚན་དང་ལྡན་པ་ཞིག་ཡིན་ནོ་ཞེས་ཐོས་ལ། དེ་ནས་ཡོན་ཏན་གྱི་ཕྱི་མོ་འདྲི་ཀློག་ལ་སོགས་པ་རྣམས་ནི་གཟིགས་པ་ཙམ་གྱིས་ཕྱིན་ཅི་མ་ལོག་པར་དགོངས་ཤིང་།
ཡིག་རིགས་ཀྱང་ཝར་དྷུ། ལཉྩ། རྒྱ་མཚོ་མཐའ་ཡིག་སོགས་རྒྱ་གར་གྱི་ཡིག་རིགས་དུ་མ་དང་། བོད་ཀྱི་ཡི་གེའི་རིགས་ཀྱང་མི་འདྲ་བ་མང་པོ་ཞིག་ལ་བདག་ཉིད་ཆེན་པོ་འདིའི་ཕྱག་བྲིས་རྣམས་ལས་གཟུགས་མཛེས་ཤིང་བརྡ་དག་པ་ནི་ཡི་གེ་ལ་སྦྱངས་ཤིང་མཁས་པར་གྲགས་པའི་སྐྱེ་བོ་སུས་ཀྱང་བསྐྲུན་པར་ནུས་པ་མ་ཡིན་ལ། གཞན་ཡང་སྦྱང་ཚུལ་མ་བསྟན་ཀྱང་བཟོའི་རིག་བྱེད་ཕུལ་དུ་ཕྱིན་པ་མཁྱེན་པའི་ཚུལ་ནི། ཆོས་སྐྱོང་ཆེ་ཆུང་གི་སྐུ་བརྙན་སོགས་ཉིད་ཀྱི་ཕྱག་བྲིས་མཛད་པའི་བྲིས་ཐང་ངོ་མཚར་ཅན་རྣམས་མཐོང་བའི་ཚེ། དུས་ཕྱིས་དབུས་གཙང་གི་ལྷ་བཟོ་བ་མཁས་པར་གྲགས་པ་སུས་ཀྱང་འགྲན་ཟླ་དང་བྲལ་ཞིང་ཡོངས་ལ་གྲགས་པ་འདི་ཡིན་ལ། དེ་ལྟ་བུའི་ངོ་མཚར་བའི་ཡོན་ཏན་དུ་མ་དང་ལྡན་པའི་བདག་ཉིད་ཆེན་པོ་འདི་ཉིད་ཀྱི་རྨད་དུ་བྱུང་བའི་རྣམ་པར་ཐར་པའི་ཆ་ཤས་འགའ་ཞིག་རང་གིས་བརྩམས་པའི་རྗེ་ཉིད་ཀྱི་གསོལ་འདེབས་དང་སྦྱར་ནས་བཤད་པར་བྱ་སྟེ། དེ་ཡང་གསོལ་འདེབས་ཀྱི་མཆོད་བརྗོད་ནི། རྒྱ་གར་སཾ་སྐྲྀ་ཏའི་སྐད་ལ་བག་ཆགས་བཞག་པའི་ཕྱིར་རྒྱ་སྐད་དུ་སྨོས་པ་ཡིན་ཏེ།
དེ་ཡང་ན་མོ་གུ་རུ་ཀཱིརྟི་མ་ཏི་དྷྭ་ཛ་ཤྲཱི་བྷ་དྲ་ཡེ་ཞེས་པ་དེའི་དོན་ནི། ན་མོ་ཕྱག་འཚལ་བ། གུ་རུ་བླ་མ། ཀཱིརྟི་མ་ཏི་གྲགས་པ་བློ་གྲོས། དྷྭ་ཛ་རྒྱལ་མཚན། ཤྲཱི་དཔལ། བྷ་དྲ་བཟང་པོ། ཡེ་ཞེས་པ་གོང་གི་ཚིག་དང་འབྲེལ་བས་ཏེ། དེས་ན་བླ་མ་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ་ཕྱག་འཚལ་ལོ་ཞེས་པའོ། ། དེ་ལྟར་མཆོད་པར་བརྗོད་ནས་གསོལ་འདེབས་དངོས་ཀྱི་དོན་བཤད་པ་ལ།
དེ་ཡང་སྐྱེས་ཆེན་དམ་པ་འདི་ཉིད་རིགས་རུས་ཁྱད་པར་ཅན་གྱི་བརྒྱུད་དུ་བྱོན་པའི་ཚུལ་ནི། ལེགས་པའི་འབྱུང་གནས་བསྟན་པ་རིན་པོ་ཆེ། ། གངས་རིའི་ཁྲོད་འདིར་འཕེལ་ཞིང་རྒྱས་མཛད་པའི། ། ཕྱོགས་ལས་རྣམ་རྒྱལ་རྗེ་བཙུན་ས་སྐྱ་པ། ། དབང་པོའི་གྲངས་ལྡན་བརྒྱུད་པར་བཅས་ལ་འདུད། ། ཅེས་པས་བསྟན་ཏེ། དེ་ཡང་འགྲོ་བ་རྣམས་ལ་དགེ་ལེགས་ཕུན་སུམ་ཚོགས་པ་མ་ལུས་པའི་འབྱུང་གནས་སུ་གྱུར་པའི་ཀུན་མཁྱེན་རྒྱལ་བའི་བསྟན་པ་དགོས་འདོད་འབྱུང་བའི་ཡིད་བཞིན་གྱི་ནོར་བུ་རིན་པོ་ཆེ་དང་ཆོས་མཚུངས་པ་དེ་ཉིད། བོད་ཡུལ་གངས་རིའི་ཁྲོད་འདིར་རབ་ཏུ་འཕེལ་ཞིང་ཡུན་དུ་རྒྱས་པར་མཛད་པའི་སྐྱེས་ཆེན་དུ་མ་ཞིག་བྱོན་པ་རྣམས་ཀྱི་གཙུག་རྒྱན་དུ་གྱུར་པ་ཕྱོགས་ཐམས་ཅད་ལས་རྣམ་པར་རྒྱལ་བའི་ལྷ་རིགས་འཁོན་རྗེ་བཙུན་ས་སྐྱ་པའི་གདུང་རིགས་ཞེས་ཡོངས་སུ་གྲགས་པ་རྣམས་ཀྱི་ནང་ནས་ཀྱང་ཆེས་མཆོག་ཏུ་གྱུར་བ་སྙིང་པོ་རྩེ་མོ་རྒྱལ་མཚན་གྱི་མཚན་གྱི་མཐའ་ཅན་གསུམ་དང་། ཆོས་རྗེ་ཁུ་དབོན་གཉིས་ཏེ་དབང་པོའི་གྲངས་དང་ལྡན་པའི་ཡབ་སྲས་བརྒྱུད་པ་དང་བཅས་པ་རྣམས་ནི་སྔགས་འཆང་བླ་མ་འདི་ཉིད་གང་ལས་བྱོན་པའི་ཁྱད་པར་དུ་འཕགས་པའི་གདུང་རབས་ཏེ། སྐྱེས་བུ་དམ་པ་ཐམས་ཅད་ལ་བདག་ཅག་ལན་གཅིག་མ་ཡིན་པ་ཡང་ནས་ཡང་དུ་དད་པས་འདུད་དོ་ཞེས་པ་སྟེ།
དེ་ལྟར་རིགས་རུས་ཁྱད་པར་ཅན་ལས་བྱོན་པའི་སྐྱེས་ཆེན་དམ་པ་དེ་ཉིད་མཚན་མཆོག་གཉིས་དང་ལྡན་པ་སྟེ། དེ་ཡང་ཐོག་མའི་མཚན་ནི། རྗེ་ཉིད་ཡུམ་ལས་འཁྲུངས་ནས་ཡུན་རིང་མ་ལོན་པར་སྔགས་འཆང་ཆོས་ཀྱི་རྒྱལ་པོས་སྐུ་པང་དུ་བཞེས་ཤིང་དགེས་དགེས་དུ་མ་མཛད་དེ། བྱིས་པ་འདི་ཕ་ཤུལ་བུས་ཟིན་པ་ཞིག་འབྱུང་ཞེས་མ་འོངས་པ་མཁྱེན་པའི་ལུང་བསྟན་དང་བཅས་མཚན་གྲགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་བྱ་བར་གསོལ་བ་ཡིན་ནོ་ཞེས་ཐོས་ལ། དེ་ལྟ་བུའི་མཚན་དེ་ཉིད་དོན་དང་ལྡན་པར་ངེས་པའི་ཕྱིར་འདི་སྐད་ཅེས་བསྟོད་དེ། གྲགས་པས་རྒྱ་མཚོའི་གོས་ཅན་ཡོངས་ཁྱབ་ཅིང་། ། བློ་གྲོས་བསམ་ཡས་བསྟན་པའི་རྒྱལ་མཚན་འཛིན། ། དཔལ་ལྡན་བླ་མའི་མཛད་པ་རྣམ་དག་མཆོག ། བཟང་པོའི་སྤྱོད་པས་འགྲོ་བ་སྐྱོང་ལ་འདུད། ། ཅེས་སོ། །
དེ་ལྟ་བུའི་སྐྱེས་ཆེན་དམ་པ་དེ་ཉིད་ཀྱི་མཚན་གྱི་རྣམ་གྲངས་གཉིས་པ་ནི། འཇམ་དབྱངས་བསོད་ནམས་རྒྱལ་མཚན་དཔལ་བཟང་པོ་ཞེས་བྱ་བར་སླར་ཡང་ཡབ་རྗེ་ཆོས་ཀྱི་རྒྱལ་པོ་ཉིད་ཀྱིས་གསོལ་བར་མཛད་པ་ཡིན་ཏེ། དེའི་ཚུལ་ནི་རྒྱལ་སྲས་གྲགས་པའི་མཚན་ཅན་འདི་འཁྲུངས་ནས་དགུང་ལོ་གསུམ་བཞི་ཙམ་བཞེས་པའི་དུས་ཤིག་ན་ཅུང་ཟད་གསུང་ངག་མ་བདེ་བ་ཞིག་བྱུང་བའི་ཚེ། སྔགས་འཆང་ཆོས་ཀྱི་རྒྱལ་པོར་གཏེར་སྟོན་ཆེན་པོ་ཆོས་ཀྱི་འོད་ཟེར་གྱིས་ཞུ་ཡིག་ཕུལ་བ་ལས་འདི་ལྟར་འབྱུང་སྟེ། རྒྱལ་བའི་སྐུ་གསུང་ཐུགས་ཡོན་འཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ། སྔགས་འཆང་ཆོས་ཀྱི་རྒྱལ་པོའི་ཞབས་དྲུང་དུ་ཞུ་བ། དྲུང་རམས་ལགས་ལ་བཀའ་ཕེབས་ནང་མའི་ཚུལ་གནང་བའི་སྐོར་བློ་ངོར་ཤིན་ཏུ་གཅགས་པ་བྱུང་ལགས་པ་དང་། ཞབས་དྲུང་རྒྱན་རིན་པོ་ཆེ་འདི་ཉིད་ལོངས་སྐུ་ཆེན་པོའི་ཞིང་དུ་གསང་བའི་བདག་པོ་ཕྱག་ན་རྡོ་རྗེ་དང་། འཕགས་ཡུལ་དུ་མཁན་ཆེན་བོ་དྷི་ས་ཏྭ་དང་། བོད་ཡུལ་དུ་དཔལ་ལྡན་བླ་མ་དམ་པར་གྲགས་པ་དེ་ཉིད་ཡིན་པར་སློབ་དཔོན་པདྨ་སཾ་བྷ་ཝའི་ཕྱག་བྲིས་ཤོག་སེར་ལ་མངོན་སུམ་འཁྲུལ་མེད་དུ་འདུག་པར་བརྟེན།
བསྟན་པ་དང་སེམས་ཅན་ཁོ་ན་ལ་ཕན་པ་དང་བདེ་བ་མ་ལུས་པའི་འབྱུང་གནས་ཡིན་འདུག་ལགས། དུས་རེ་ཞིག་སྐུའི་ཆ་ལུགས་སྔགས་འཆང་འདི་ཀ་གནང་ཚེ་གངས་ནས་ལེགས་ཚོགས་ཆེ་བ་ཡོང་སྣང་ལགས་པ་དང་། ལྷག་པའི་ལྷ་ཇོ་བོ་རྗེ་བཙུན་འཇམ་དབྱངས་ཁོ་ན་དང་། དེ་མཐུན་རྡོ་རྗེ་གཞོན་ནུ་ལ་གནང་ཚེ་བར་སྐབས་སྐུ་ཚེའི་བར་ཆད་སེལ་བ་དང་། ཕྱི་ནང་གི་དགྲ་འདྲེ་མཐའ་དག་འདུལ་བ་ལ་བསྔགས་པ་དང་། ཆོས་སྐྱོང་ཡང་མགོན་པོ་གུར་ཞལ་གཉིས་ཁྱད་པར་མེད་ཀྱི་ནང་ནས། མགོན་པོ་གཉན་མགོན་གཅིག་ཉིད་དུ་འབྲེལ་ཆགས་པ་གནང་བའི་གསང་སྒྲུབ་ཀྱི་ཚུལ་གནང་བ་དང་། གསུང་ངག་སྔ་སོར་སྐུ་གྲིབ་ལ་བརྟེན་པ་ཞིག་བྱུང་བ་སྣང་ཚོད་དུ་འདུག་པ། ཐོག་མར་ཁྲོ་བོ་དམེ་པ་བརྩེགས་པའི་བསྙེན་པ་འབུམ་ཕྲག་གསུམ་པ་ཞིག་སྐུ་མཚམས་བཅད་ནས་གནང་བ་དང་། དེ་མཐུན་ཐུགས་དམ་ཐམས་ཅད་ཀྱི་སྔོན་ལ་བརྒྱ་རྩ་རེ་གནང་ཚེ་འཕྲལ་འཕྲལ་དྭངས་བསྐྱེད་ཆེ་བ་ཡོང་ལགས་པ་དང་།
ལྷག་པར་དམ་སེལ་དང་སྐུ་གྲིབ་ལ་འཛེམ་པ་གནང་ཚེ། སྐུ་ཚེ་མཛད་འཕྲིན་གཉིས་ཀ་ལ་ཡང་ཤིན་ཏུ་ཕན་པ་ཞིག་མངོན་པས་དགོངས་པའི་དབྱིངས་ཁོ་ནར་བཞུགས་པ་གནང་ཞིང་། དོན་དུ་བསྟན་པ་རིན་པོ་ཆེ་ལ་ཕན་ཞིང་སྙན་གྲགས་ཀྱང་མི་ཆུང་ཙམ་ཡོང་བ་སོགས་གང་སྤྱིའི་གནས་ཚུལ་དྲུང་རམས་པས་འབུལ་བ་ཡོད་པ་དགོངས་དབྱིངས་རིན་པོ་ཆེར་བཞུགས་པ་གནང་བ་མཁྱེན་མཁྱེན་ལགས། ཚེས་བདུན་ལ་འབྲིང་པོ་གཞིས་དགའ་ནས་སྙེལ་སོའི་ཚུལ་དུ་ཕུལ་བའི་ཞུ་ཡིག་ཅེས་པའི་ཞུ་ཡིག་ངག་མ་ཞིབ་ཆ་དང་བཅས་སྔགས་འཆང་བསྟན་པའི་མངའ་བདག་ཆེན་པོའི་ཞབས་དྲུང་དུ་འབྱོར་མ་ཐག གང་གི་མཚན་བསྒྱུར་བ་དང་བསྟུན་ནས་དཔལ་ལྡན་བླ་མ་དམ་པའི་སྐུ་འདྲ་ཕྱག་ནས་མ་ཡར་ལུང་པ་སེང་གེ་རྒྱལ་མཚན་གྱིས་བཞེངས་པ་དེ་དང་། མགོན་པོའི་རྡོ་སྐུ་དཔལ་ལྡན་བླ་མའི་ཐུགས་དམ་མ་གཉིས་རྗེ་ཉིད་ལ་སྩལ་ཏེ། རྒྱན་མཆོག་ཁྱོད་ཀྱིས་དཔལ་ལྡན་བླ་མ་དམ་པའི་རྣམ་འཕྲུལ་ཡིན་པ་དོན་དང་ལྡན་པ་ཞིག་ཅིས་ཀྱང་བྱ་དགོས་སོ་ཞེས་གསུང་བཞིན་དུས་རྒྱུན་པར་ཡང་ཉམས་ལྡན་གྱི་ཚུལ་གྱིས་དེ་ལྟར་ཡང་ཡང་དུ་གསུང་འབྱོན་པ་ཅིག་ཡོད་ཅེས་ཡབ་རྗེ་ཆོས་ཀྱི་རྒྱལ་པོ་ཉིད་ཀྱི་གསུང་ལས་ཐོས་པ་ལགས། དོན་གྱི་དབང་དེ་ཉིད་ཀྱི་ཕྱིར་འདི་སྐད་ཅེས་བསྟོད་དེ། མཧཱ་ལོ་ཙཱ་བསོད་ནམས་རྒྱལ་མཚན་ཞེས། ། ཡོངས་གྲགས་དཔལ་ལྡན་བླ་མ་བཟང་པོ་དེའི། །
རྣམ་པར་སྤྲུལ་ཞེས་འགྲོ་བ་ཡོངས་ལ་གྲགས། ། འབྲེལ་ཚད་དོན་ལྡན་བླ་མའི་ཞབས་ལ་འདུད། ། དེ་ལྟར་དོན་གཉིས་ཕུན་སུམ་ཚོགས་པའི་སྟོན་པ་རྫོགས་པའི་སངས་རྒྱས་དང་ཐུགས་རྒྱུད་གཅིག་གིས་བསྡུས་པའི་སྤྲུལ་པའི་སྐྱེས་ཆེན་དམ་པ་དེ་ཉིད་ཀྱིས་གདུལ་བྱ་གཞན་གྱི་སྣང་ངོར། ཡོངས་འཛིན་འབྲེལ་ཚད་དོན་ལྡན་དུ་མའི་ཞབས་ཟུང་བསྟེན་པ་སོགས་ཀྱི་སྒོ་ནས་གསན་པ་རྒྱ་མཚོའི་ཕ་རོལ་ཏུ་སོན་པའི་ཚུལ་ནི་འདི་ལྟར་ཐོས་ཏེ། དེ་ཡང་། འཁྲུལ་པ་ཀུན་ཞིག་ངག་གི་དབང་པོ་སོགས། ། མཁས་གྲུབ་བླ་མ་དུ་མས་རྗེས་སུ་བཟུང་། ། ཞེས་པ་ལྟར། སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་དྲུང་དུ་དམ་པའི་ཆོས་གསན་པའི་རྣམ་གྲངས་ལ། ཐོག་མར་རྗེ་བཙུན་ས་སྐྱ་པ་རྣམས་ཀྱི་ཡབ་ཆོས་ཐུན་མོང་མ་ཡིན་པ་བཅོམ་ལྡན་འདས་རྡོ་རྗེ་གཞོན་ནུའི་སྨིན་བྱེད་ཀྱི་དབང་བསྐུར་བ་ལན་གྲངས་དུ་མ་ཞིག་དང་།
གཞན་ཡང་ཡང་དག་མར་མེ་དགུ་པའི་དབང་། གུར་དྲག་གི་དབང་། འཁོར་ལོ་བདེ་མཆོག་ནག་པོ་པའི་དབང་། གསང་འདུས་མི་བསྐྱོད་པའི་དབང་། དགེས་པ་རྡོ་རྗེའི་རྒྱུ་དུས་ཀྱི་དབང་དང་། ལམ་དུས་ཀྱི་དབང་། བདག་མེད་ལྷ་མོ་བཅོ་ལྔའི་དབང་རྣམས་དང་། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་དབང་ཁྲིད་ཡོངས་སུ་རྫོགས་པ་ཆ་ལག་འགའ་ཞིག་དང་། ལམ་འབྲས་གླེགས་བམ། གསུང་ངག་བླ་མ་བརྒྱུད་པའི་རྣམ་ཐར་རྣམས་ཀྱི་ལུང་དང་བཅས་པ།
ཡང་རྗེས་གནང་གི་རྣམ་གྲངས་ལ། ཕུར་པ་དྲག་པོ་སྒྲོལ་བའི་རྗེས་གནང་། གུར་མགོན་ལྷ་བརྒྱད། ལྕམ་དྲལ། ཞིང་སྐྱོང་ཆེན་པོ། དུར་ཁྲོད་བདག་པོ། དམག་ཟོར་རྒྱལ་མོ། མོན་པ་མིང་སྲིང་། པུ་ཏྲའི་ཟུར་བཀའ། དཀར་བདུད་རྣམས་ཀྱི་རྗེས་གནང་སོགས་རྗེས་སུ་གནང་བའི་རིམ་པ་དུ་མ་དང་།
ཡང་ལུང་གི་སྐོར་ལ། རྗེ་བཙུན་གོང་མ་ལྔའི་བཀའ་འབུམ། རྡོ་རྗེ་འཆང་ཀུན་དགའ་བཟང་པོ། རྒྱལ་ཚབ་དམ་པ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ། འཇམ་དབྱངས་སངས་རྒྱས་རིན་ཆེན། ས་ལོ་ཐམས་ཅད་མཁྱེན་པ་རྣམས་ཀྱི་བཀའ་འབུམ་ཡོངས་རྫོགས་ཀྱི་ལུང་དང་། གཞན་ཡང་རྗེ་དཀོན་མཆོག་ལྷུན་གྲུབ་ཀྱི་བཀའ་འབུམ་པོ་ཏི་དང་པོའི་ལུང་དང་། རྒྱལ་སྲས་ཐོགས་མེད་ཀྱི་བཀའ་འབུམ་ཐོར་བུ་བ་རྣམས་ཀྱི་ལུང་དང་།
ཇོ་བོའི་ཆོས་ཆུང་བརྒྱ་རྩ། སྔགས་འཆང་ཉིད་ཀྱི་བཀའ་འབུམ་སོགས་ཟབ་རྒྱས་ལུང་གི་ཚོགས་བགྲང་བ་ལས་འདས་པ་ཞིག་གསན་ཅིང་། ལུགས་གཉིས་ཀྱི་བཀའ་དྲིན་ཚད་མེད་པ་བསྐྱངས་པ་ལ་བརྟེན་བླ་མ་ཐམས་ཅད་ཀྱི་ནང་ནས་ཀྱང་མཆོག་ཏུ་འཛིན་པར་མཛད་ཅིང་། དད་གུས་གདུང་ཤུགས་སོགས་ཀྱང་གཞན་ལས་ཆེས་ཆེ་བས། དགོས་བྱེད་ཁྱད་པར་ཅན་གྱི་དུས་གསོལ་བ་བཏབ་པ་ན། ཕྲ་རགས་ཀྱི་བྱ་བ་གང་ལ་ཡང་སྔགས་འཆང་ཉིད་ཉམས་དང་མནལ་ལམ་གྱི་ཚུལ་གྱིས་གསལ་བར་བྱོན་ནས་ལུང་བསྟན་གྱི་ཚོགས་རྣམས་འདི་དང་འདི་གྱིས་ཤིག་པར་སྟོན་པར་མཛད་པ་ཡིན་ལ། ཉིད་ཀྱིས་བཞེངས་པའི་བླ་མ་བརྒྱུད་པའི་བྲིས་ཐང་ཇི་སྙེད་པ་རྣམས་ལ་ཡང་བྲིས་ཐང་དེ་ཉིད་ཀྱི་གྲངས་དང་མཉམ་པའི་སྔགས་འཆང་ཉིད་ཡབ་སྲས་འབྲལ་མེད་ཀྱི་ཚུལ་དུ་བཀོད་པའི་མཐོང་བ་ཙམ་གྱིས་ཡིད་འཁུལ་བའི་ཕྱི་ནང་གི་རྟེན་འབྲེལ་ཟབ་མོ་ལ་དགོངས་པའི་ཞལ་བཀོད་ཁྱད་པར་ཅན་དུ་མ་མཛད་པ་དང་། ཁྱད་པར་དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་འཛིན་སྐྱོང་གི་འཁུར་གྱི་སྐུ་དང་ཐུགས་ཡིད་དུབ་པ་སོགས་ངལ་བ་བརྒྱ་ཕྲག་དང་དུ་བཞེས་པའི་སྒོ་ནས་མདོར་ན་ཅི་མཛད་ཐམས་ཅད་སྔགས་འཆང་ཆོས་ཀྱི་རྒྱལ་པོའི་དགོངས་པ་རྫོགས་ཐབས་ཁོ་ནར་དམིགས་པ་ལས་གཞན་དུ་དགོངས་པའི་ཐུགས་ཅུང་ཟད་ཀྱང་མི་མངའ་བ་ནི། ཁོ་བོས་ཡང་དང་ཡང་དུ་ངེས་ཤེས་རྙེད་པ་ལགས་པས་སྔགས་འཆང་ཡབ་སྲས་གཉིས་ཀ་ལ་བཅོས་མ་མ་ཡིན་པའི་དད་པ་སྙིང་ནས་སྐྱེས་པ་ཡིན་ནོ། ། གཞན་ཡང་བདག་ཉིད་ཆེན་པོ་འདིས་མུས་ཆེན་དཀོན་མཆོག་རྒྱ་མཚོ་ཞེས་བྱ་བ་སེམས་དཔའ་ཆེན་པོ་འཕྲིན་ལས་ཀྱི་མངའ་བདག་དེ་ཉིད་ཀྱི་དྲུང་དུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་ཆ་ལགས་ཡོངས་རྫོགས་རྒྱབ་ཆོས་ཀྱི་ལུང་དང་བཅས་པ་དང་།
གཞན་ཡང་ཚེ་དཔག་མེད་དཀར་པོ། མི་གཡོ་བ་དཀར་སྔོན་གཉིས། སྒྲོལ་དཀར། རྣམ་རྒྱལ་འཇོམས་གཉིས། ཕྱག་རྡོར་ཨུ་ཙ། རི་ཁྲོད་མ། ཛཾ་སེར་ནག་གཉིས། རྣམ་སྲས་རྟ་བདག་བརྒྱད། དམར་པོ་སྐོར་གསུམ། སེང་གེ་སྒྲ།
སོར་ཕྲེང་རྣམས་ཀྱི་རྗེས་གནང་སོགས་རྗེས་གནང་ཟུར་བཀའ་དུ་མ་དང་སོ་སོའི་ཡིག་ཆ་གསར་རྙིང་གི་ལུང་དང་བཅས་པ་རྣམས་གསན། ཡང་ཆོས་ཀྱི་རྗེ་ནམ་མཁའ་དཔལ་བཟང་པོའི་དྲུང་དུ་རྡོ་རྗེ་ཕྲེང་བའི་དབང་། སྤྱོད་རྒྱུད་དཀྱིལ་འཁོར་བཅུ་གཉིས་ཀྱི་དབང་། གཤེད་དམར་ལྷ་ལྔའི་དབང་། མགོན་པོ་ལྷ་བཅུ་གཉིས་ཀྱི་དབང་། ཀྱེ་རྡོར་བཀའ་བབས་བཞིའི་དབང་སོགས་སྨིན་བྱེད་དབང་གི་རྣམ་གྲངས་བཅུ་ཕྲག་གཉིས་ལྷག་པ་དང་། རྗེས་གནང་གི་བཀའ་སྲོལ་ཆེན་པོ་གཉིས་སུ་གྲགས་པ་སྒྲུབ་ཐབས་བརྒྱ་རྩ་དང་། རྒྱ་མཚོ་གཉིས་ཀྱི་རྗེས་གནང་ཡོངས་སུ་རྫོགས་པ་དང་། གཞན་ཡང་ཤེར་ཕྱིན་དཀར་མོའི་རྗེས་གནང་སོགས་ཟུར་བཀའ་བཅུ་ཕྲག་གཉིས་སུ་བདུན་གྱིས་ལྷག་པ་དང་། མགོན་པོད་གསེར་པོད་དུ་གྲགས་པའི་ལུང་།
རྗེ་དཀོན་མཆོག་ལྷུན་གྲུབ་ཀྱི་བཀའ་འབུམ་པོ་ཏི་ཕྱི་མ་གཉིས་དང་། རྗེ་ཐར་རྩེ་བ་རང་གི་གསུང་རྩོམ་འགའ་ཞིག་སོགས་ལུང་གི་རིགས་དུ་མ་ཞིག་དང་། གཞན་ཡང་ཁྲིད་དང་བྱིན་རླབས་སོགས་བསམ་གྱིས་མི་ཁྱབ་པ་ཞིག་གསན་ཅིང་། གཞན་ཡང་གཅེན་འཇམ་པའི་དབྱངས་བསོད་ནམས་དབང་པོའི་དྲུང་དུ་ཡང་གསུང་ངག་རིན་པོ་ཆེ་དང་། དབང་ལུང་རྗེས་གནང་གི་སྐོར་སོགས་འགའ་ཞིག་ནོད་པར་མཛད་ལ། མདོར་ན་བདག་ཉིད་ཆེན་པོ་འདི་ཉིད་ནི་རང་ཉིད་ཡོན་ཏན་ཀུན་དང་ལྡན་ཡང་རྟག་ཏུ་དམན་ཆ་འཛིན་པ་ལ་ཐུགས་གཅིག་ཏུ་གཞོལ་བའི་གང་ཟག་གཞན་གྱི་སྐྱོན་ནས་གསུངས་པ་ཞབས་དྲུང་དུ་ཡུན་རིང་དུ་བསྡད་པ་སུས་ཀྱང་ཐོས་མ་མྱོང་བ་ཡིན་ཞིང་། མཁས་བཙུན་བཟང་གསུམ་དང་ལྡན་པའི་སྐྱེས་བུ་དམ་པ་གང་ན་སུ་བཞུགས་ཀྱང་བླ་མར་བཀུར་བའི་ཐུགས་འདུན་རྒྱུན་ཆགས་སུ་མཛད་པ་ཡིན་ཏེ། དུས་ཕྱིས་ཉིད་ཀྱི་གསུང་ལས། ད་ནི་ངེད་ཀྱི་བླ་མ་ཕལ་ཆེར་ཞིང་གཞན་དུ་གཤེགས་ནས་མི་བཞུགས་འདུག་པས། ཚེ་མཇུག་འདི་ལ་ངེད་རང་བློ་གཏད་ཐུབ་པའི་བླ་མ་ཞལ་བཞུགས་ཤིག་དགོས་པ་འདུག་པ་ལ།
གཞན་ནི་འོས་རིགས་གང་ནས་བཙལ་ཀྱང་མི་འདུག་ཅིང་། རིན་པོ་ཆེ་མུས་ཆེན་སངས་རྒྱས་རྒྱལ་མཚན་འདི་ངེད་རང་ཡིད་ཆེས་ཤིང་གདེང་ཁེལ་བའི་བླ་མ་ཞིག་འདུག་པས། ཁོང་གིས་གནང་གྲོགས་མཛད་ན་ངེད་རང་འདོད་ཆོས་འདྲ་ཞུ་བ་ལ་བརྟག་པ་སོགས་བྱེད་དགོས་མི་འདུག་ཅེས་བདག་ཅག་ཞབས་དྲུང་ན་གནས་པ་ཀུན་ལ་ཡང་ཡང་དུ་གསུང་བ་སྐུ་འཁོར་བ་ཀུན་གྱི་ཐུགས་ལ་གསལ་བ་དེ་ཡིན་ལ། དེ་ལྟར་བདག་ཉིད་ཆེན་པོ་འདི་ཉིད་སྐུ་གཞོན་ནུ་ཉིད་ནས་ཡོན་ཏན་མཐའ་དག་མ་བསླབས་པ་ཡང་ངང་གིས་རྫོགས་པའི་ཚུལ་གྱིས། ལ་ལ་རྒྱལ་པོའི་བུ་བཞིན་ལྷུན་གྱིས་གྲུབ། ། ཅེས་གསུངས་པའི་དོན་དང་ལྡན་པར་གྱུར་ཅིང་། མཆོད་འོས་ཀུན་ལ་གུས་པ་དང་། སྐྱེ་བོ་གཞན་སུ་ཞིག་ལའང་ཁོང་ཁྲོ་བ་ཙམ་ཡང་མི་མངའ་ཞིང་། ཀུན་གྱི་ཡིད་འཛིན་པ་ལ་མཁས་པས་འདི་ནི་འགྲན་ཟླ་དང་བྲལ་བའི་སྐྱེས་བུ་ཆེན་པོ་ཞིག་འབྱུང་ངེས་པར་སྣང་ངོ་ཞེས་དུས་མཚུངས་པའི་གང་ཟག་ཐམས་ཅད་རྗེ་ཉིད་ཀྱི་སྙན་གྲགས་བརྗོད་པས་དུས་རྟག་ཏུ་བྲེལ་བར་གྱུར་ཅིང་། དེ་དེའི་སྐབས་ནས་རྗེ་བཙུན་ཡབ་ཀྱི་ཆག་ཕྱིར་བཀྲིས་ཏེ་ས་སྐྱ་པའི་ཡབ་ཆོས་ཡང་ཕུར་གཉིས།
བདེ་ཀྱེ་གསང་གསུམ། ཡོ་ག་བྱ་སྤྱོད་དང་བཅས་པ། ཆོས་སྐྱོང་ཆེ་ཆུང་སོགས་ཀྱིས་བསྡུས་པའི་དབང་ཁྲིད་ལུང་མན་ངག་རྒྱུད་དང་གཞུང་ཕྲན་མཐའ་དག་སོགས་ལ་སྦྱངས་པ་མཐར་ཕྱིན་པ་མཛད་ཅིང་། ཐ་ན་དེ་དག་གི་ཆོ་གའི་ཆ་ལག་ཕྲ་མོ་བྲིས་ཐིག་དབྱངས་གསུམ་ཚུན་ཆད་ལ་ཡང་རྗེ་འདི་ཉིད་ལས་བྱང་ཆུབ་པ་སྔགས་འཆང་ཆོས་ཀྱི་རྒྱལ་པོའི་ཞལ་སློབ་ཀྱི་ཁྲོད་དུ་གཞན་མ་བྱུང་བར་སྣང་ཞིང་། དེ་ནས་རྗེ་ཉིད་དགུང་ལོ་བརྒྱད་དུ་ཕེབས་པ་ན། བདག་ཉིད་ཆེན་པོ་ས་སྐྱ་པཎྜི་ཏ་ཆེན་པོའི་ཆོས་ཀྱི་ཁྲི་ག་ལ་བ་དེར་རྗེ་བཙུན་གཅེན་དང་ལྷན་ཅིག་ཏུ་ཡབ་རྗེ་ཆོས་ཀྱི་རྒྱལ་པོའི་རྒྱལ་ཚབ་བསྟན་པའི་བདག་པོ་ཆེན་པོར་མངའ་གསོལ་ཏེ། དུས་དེ་ཙམ་ནས་བཟུང་སྟེ་དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པས་ཐོག་དྲངས། སྤྱི་དང་བྱེ་བྲག་གི་བསྟན་པ་ཉིན་མོ་ལྟར་གསལ་བར་གྱུར་པའི་དབུ་ཚུགས་པ་ཡིན་ལ། དེ་ལྟ་བུའི་སྐབས་ནས་བདག་ཉིད་ཆེན་པོ་འདི་ཉིད་ཀྱིས་ཡབ་རྗེ་ཉིད་ཀྱི་སྐུ་དང་གྲིབ་མའི་ཚུལ་དུ་འབྲལ་མེད་དུ་བཞུགས་བཞིན་པའི་རིང་ནས། ཡང་ཕུར་བདེ་ཀྱེ་གསང་གསུམ་ཆོས་སྐྱོང་ཆེ་ཆུང་སོགས་ཡི་དམ་ཞི་ཁྲོ་དུ་མ་དང་།
རྡོ་རྗེའི་ཆོས་སྐྱོང་རྣམས་ཀྱི་དུས་དང་གྲངས་ཀྱི་བསྙེན་པ་མཐར་ཕྱིན་པར་མཛད་པའི་མཚན་མ་ཁྱད་པར་ཅན་བརྙེས་པའི་ཚུལ་ནི་འོག་ཏུ་འཆད་ལ། དེ་ནས་རྗེ་ཉིད་དགུང་ལོ་བཅུ་ཕྲག་གཉིས་ཙམ་དུ་ཕེབས་པ་ན། མདོ་ཕྱོགས་གཙོ་བོར་གྱུར་པའི་བསྟན་པའི་རྣམ་གཞག་མཛད་པར་བཞེད་དེ། བདག་ཉིད་ཆེན་པོ་ས་སྐྱ་པཎྜི་ཏའི་སྡོམ་རིགས་གཉིས་དང་། ཚད་མ་ཀུན་བཏུས་ལ་སོགས་པ་ཕྱོགས་གླང་གིས་མཛད་པ་རྣམས་དང་། རིག་པའི་གཙུག་རྒྱན་ཆོས་ཀྱི་གྲགས་པའི་རྣམ་འགྲེལ་རྣམ་ངེས་རྣམས་ཏེ་སྡེ་བདུན་སོགས་གཞུང་ལུགས་ཆེན་པོ་བདུན་ཅུ་རྩ་བདུན་ཙམ་ཞིག་ལ་བཤད་པའི་དགའ་སྟོན་དང་། སྦྱོར་བཀོད་སོགས་ཀྱིས་བསྟན་པའི་རྣམ་གཞག་ངོ་མཚར་ཕུན་སུམ་ཚོགས་པ་མཛད། དེ་ལྟར་རྗེ་བཙུན་ལུང་གི་ཆོས་ཀྱི་རྒྱ་མཚོ་ཆེན་པོ་ཉིད་ཀྱི་སྐུ་གསུང་ཐུགས་ཀྱི་ངོ་མཚར་བའི་མཛད་པ་རྣམས་ལ་སྔགས་འཆང་ཆོས་ཀྱི་རྒྱལ་པོའི་ཡང་ཐུགས་རངས་པར་གྱུར་ཏེ། རྒྱན་མཆོག་འདི་མ་འོངས་པའི་དུས་སུ་དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པ་གོང་འཕེལ་དུ་བྱས་ནས། ས་སྐྱ་པའི་བསྟན་པའི་སྲོག་ཤིང་ལྟ་བུར་གྱུར་པ་ཞིག་འབྱུང་ཞེས་བསྟོད་བཀུར་བསྔགས་གསུམ་དུ་མ་མཛད་པ་ལྟར་ཇི་ལྟ་བ་བཞིན་མངོན་དུ་གྱུར་པ་ཡིན་ཏེ།
དེ་ཡང་བདག་ཉིད་ཆེན་པོ་འདི་དགུང་ལོ་ཉེར་བདུན་དུ་ཕེབས་པ་ནས་བཟུང་། ལྔ་བཅུ་རྩ་ལྔ་བཞེས་ཀྱི་བར་ལ་གདན་ས་ཆེན་པོའི་བསྟན་པའི་ཁུར་མཐའ་དག་བཞེས་པར་མཛད་དེ། དབྱར་ཆོས། དགུན་ཆོས། དུས་རིམ་ཆེ་ཆུང་། དཀྱིལ་འཁོར་སྒྲུབ་མཆོད་སོ་སོ་སོགས་དེ་ཐམས་ཅད་ཡར་ལྡན་དུ་མཛད་པའི་རིང་ནས་གཙུག་ལག་ཁང་གསར་བཞེངས་མཛད་པ་ཡང་། རྫོང་ཆུང་བླ་བྲང་། སྒྲོལ་མ་ལྷ་ཁང་། མགོན་ཁང་ནུབ། རྗེ་བཙུན་གྱི་སྐུ་འདྲ་མཛེ་ཐོད་མ་བཞུགས་པའི་ཟུར་ཁང་གཙུག་ལག་ཁང་།
ཕྲུ་མའི་ལྷ་ཁང་། གཞི་ཐོག་བླ་བྲང་གི་རིགས་འཛིན་ལྷ་ཁང་། དབུ་རྩེའི་འཇམ་དབྱངས་གཟི་འོད་འབར་བའི་དབུ་ཐོག་གི་གསེར་ཐོག་ཆེན་མོ་སོགས་འདི་ཐམས་ཅད་གསར་བཞེངས་སུ་མཛད་དེ་ཀུན་གྱི་མིག་གི་བདུད་རྩིར་གྱུར་པ་མངོན་སུམ་དུ་གྲུབ་པ་འདི་ཡིན་ལ། བྲིས་འབུར་གྱི་སྐུ་ངོ་མཚར་ཅན་གསར་དུ་བསྐྲུན་པ་ཡང་། སྔགས་འཆང་ཆོས་ཀྱི་རྒྱལ་པོའི་གདུང་རྟེན་དངུལ་གདུང་རིན་པོ་ཆེ། ཕྱི་རྟེན་འབུམ་ཐང་ན་བཞུགས་པ། ཡུམ་གྱི་གདུང་རྟེན། ཉིད་ཀྱིས་ཡབ་ཡུམ་གཉིས་ཀྱི་དགོངས་པ་རྫོགས་ཐབས་སུ་བཞེངས་པའི་ལམ་ཟབ་བརྒྱུད་པའི་གསེར་སྐུ་ཆེ་ཆུང་གཉིས། ཕྲུ་མའི་གཙུག་ལག་ཁང་ན་བཞུགས་པའི་སྔགས་འཆང་ཆོས་ཀྱི་རྒྱལ་པོའི་འདྲ་སྐུ་རྣམས་གསར་བཞེངས་སུ་མཛད་ཅིང་། ཁྱད་པར་མགོན་ཁང་ནུབ་ན་བཞུགས་པའི་རྡོ་རྗེ་ནག་པོ་ཆེན་པོ་ལྕམ་དྲལ་གྱི་འཆམས་སྐུ་ཆེན་མོ་ངོ་མཚར་རྨད་དུ་བྱུང་བ་འདི་གཉིས་བཞེངས་པར་མཛད་པ་ན།
ཐོག་མར་སྐུ་རྒྱུ་རྣམས་ལ་ཕྱག་ནས་མཛད་པའི་ཉིན། མགོན་པོའི་སྐུ་པར་གློ་བུར་དུ་འབུལ་མི་བྱུང་བ་སོགས་ཐོག་མཐའ་བར་གསུམ་དུ་རྟེན་འབྲེལ་ཕུན་སུམ་ཚོགས་པ་དུ་མ་རང་འགྲིག་ཏུ་བྱུང་ཞིང་། མཐར་ཕྱག་ནས་རྒྱས་པར་མཛད་དེ་མགོན་ཁང་ནུབ་ཏུ་བཞུགས་སུ་གསོལ་བ་ན། ལོ་དེ་ཁོ་ན་ལ་ས་སྐྱ་པའི་བསྟན་དགྲ་ལ་ལ་ནང་འཛིངས། ལ་ལ་ཚེའི་དུས་བྱས། ཁ་ཅིག་ལ་གནས་དབྱུང་ཕོག་པ་སོགས་དམ་ཉམས་བསྟན་པའི་དགྲ་བོ་རྣམས་ལ་རྟགས་མཚན་མྱུར་དུ་སྟོན་པར་མཛད་པའི་བྱིན་རླབས་དང་མཐུ་རྩལ་གྱི་མངའ་བདག་དེ་ཉིད་ལ་སོགས་པ་འབུར་དུ་བཞེངས་པའི་སྐུ་བརྙན་ཀྱང་བསམ་གྱིས་མི་ཁྱབ་ཅིང་། བྲིས་སྐུ་ལ་རྫོང་ལུགས་ཀྱི་ལམ་འབྲས་བརྒྱུད་པ་གོང་དཀར་རྡོ་རྗེ་གདན་ན་བཞུགས་པའི་རྒྱ་ཐང་ཆེན་མོ་ལ་འདྲ་ཤུས་གནང་བ་དང་། གཞན་ཡང་གསང་འདུས་བརྒྱུད་པ། རིགས་འཛིན་བརྒྱུད་པ། ཡི་དམ་དང་ཆོས་སྐྱོང་གི་ནག་ཐང་ཆེ་ཆུང་གྲབས་གཉིས་ལ་སོགས་པ་བྲིས་ཐང་གི་རིགས་གྲངས་ཀྱིས་མི་ཆོད་པ་ཙམ་ཞིག་གསར་བཞེངས་སུ་མཛད་པ་དེ་ཐམས་ཅད་ལ་གོས་ཁྱད་པར་ཅན་གྱི་གོང་ཤམ་འཇའ་རིས་ཉིས་བརྩེགས།
ཞལ་ཁེབས་ལྔ་སྦྲག་རྒྱབ་དར་དང་བཅས་པ་འབའ་ཞིག་ཏུ་མཛད་ཅིང་། ཁྱད་པར་སངས་རྒྱས་ཀྱི་འཁྲུངས་རབས་བརྒྱ་པ་རི་མོ་ངོ་མཚར་ཕུལ་དུ་ཕྱིན་པ་ལ་རིན་ཐང་གཞལ་དུ་མེད་པའི་གོས་གསེར་མ་འབའ་ཞིག་གིས་གོང་ཤམ་འཇའ་རིས་ཟུང་ལྡན་དང་བཅས་པ། དར་ཆེན་ཁྱད་པར་དུ་འཕགས་པའི་ཞལ་ཁེབས་ལྔ་སྦྲག སྒྲིལ་ཤིང་གི་རྟོག་གསེར་དངུལ་འཇང་བརྡུངས་ལས་གྲུབ་པ་སོགས་རྒྱུ་དང་བཟོ་ཁྱད་ཕུན་སུམ་ཚོགས་པས། མདོར་ན་སངས་རྒྱས་ཀྱི་སྐྱེས་རབས་ཀྱི་བྲིས་ཐང་ཅིག་ལ་འདི་ཉིད་ལས་ཁྱད་པར་དུ་འཕགས་པ་དིང་སང་དབུས་གཙང་གི་ལྗོངས་འདི་ན་མེད་པར་ཡོངས་སུ་གྲགས་པ་འདི་ཡིན་ལ། སངས་རྒྱས་ཀྱི་འཁྲུངས་རབས་འདི་དང་གོང་གི་ལམ་འབྲས་རྒྱ་ཐང་གཉིས་ལ་ཕྱག་ནས་མཛད་དུས་མེ་ཏོག་གི་ཆར་ཁ་བ་ལྟར་བབས་པ་ཡོངས་སུ་གྲགས་ཤིང་། གཞན་ཡང་གདན་ས་ཆེན་པོའི་གཙུག་ལག་ཁང་རྣམས་ཀྱི་ཉམས་གསོ་མཛད་པ་ཡང་། གཡུ་ཐོག་ལྷ་ཁང་། ཤཱཀ་བཟང་སྐུ་འབུམ། གཞོན་དབང་སྐུ་འབུམ།
རིགས་བཟང་སྐུ་འབུམ། འཁོན་སྐུ་འབུམ་སོགས་གདན་ས་ཆེན་པོའི་ནུབ་ཕྱོགས་ཀྱི་གཙུག་ལག་ཁང་རྣམས་དང་། གཞན་ཡང་བླ་བྲང་ཉི་ལྡེ། བླ་བྲང་དགེ་འཕེལ་སོགས་ལྷ་ཁང་དེ་རྣམས་ཀྱི་སྤང་བད་སྤོ་བ། གསེར་འཕྲུ་འཛུགས་པ་སོགས་ཉམས་གསོ་དགོས་པ་མཐའ་དག་མཐར་ཕྱིན་པར་མཛད་ཅིང་། དེ་དག་གི་རིང་ནས་འཆད་པ་ཉི་མའི་འོད་ཟེར་གྱིས་གདུལ་བྱའི་བློ་གྲོས་ཀྱི་པདྨོ་རྒྱས་པར་མཛད་པའི་ཚུལ་ཡང་། བླ་མ་གོང་མའི་དུས་ཆེན་གྱི་དཀྱིལ་འཁོར་ཟབ་མོའི་སྒྲུབ་མཆོད་རྣམས་དང་བསྟུན་ནས་བདེ་ཀྱེ་གསང་གསུམ། རྡོ་རྗེ་ཕུར་པ་སོགས་ཀྱི་སྨིན་བྱེད་དབང་གི་ཆུ་རྒྱུན་ལན་མང་དུ་སྩལ་ཞིང་། སྒྲུབ་ཐབས་ཀུན་ལས་བཏུས་པ་བརྒྱ་རྩ་དང་། གཞན་ཡང་རྗེས་གནང་ཟུར་བཀའི་རིགས་མང་པོ།
ལུང་གི་ཚོགས་དུ་མ་དང་བཅས་པས་སྐལ་བ་དང་འཚམས་པའི་གདུལ་བྱ་རྣམས་ཀྱི་དད་པ་དང་བློ་གྲོས་ཀྱི་དབང་པོ་རབ་ཏུ་རྒྱས་པར་མཛད་པ་ཡིན་ལ། དེ་དག་གི་བར་མཚམས་རྣམས་སུ་རྩོམ་པ་ལེགས་བཤད་ནོར་བུའི་ཕྲེང་བ་གསར་དུ་བསྐྲུན་པ་ཡང་། སྔགས་འཆང་ཆེན་པོ་ལ་བླ་མ་རྒྱང་འབོད་ཀྱི་སྒོ་ནས་གསོལ་བ་འདེབས་པ། གསུང་ངག་རིན་པོ་ཆེའི་ཁྲིད་ཡིག་ངོ་མཚར་ཅན། རྡོ་རྗེ་ཕུར་པའི་སྒྲུབ་ཐབས་འབྲིང་པོ། འཁོར་ལོ་བདེ་མཆོག་ནག་པོ་པའི་སྦྱིན་སྲེག བསེ་འབག་ནག་པོ་འཕུར་ཤེས་ཀྱི་ལོ་རྒྱུས། ཆོས་དུང་དཀར་པོ་རྒྱང་གྲགས་ཀྱི་དཀར་ཆག་སོགས་སྔོན་མེད་པའི་ལེགས་བཤད་དུ་མ་ཡང་གསར་དུ་མཛད་དེ། ཀུན་མཁྱེན་རྒྱལ་བའི་བསྟན་པ་ལ་མ་རྟོགས་པ་དང་། ལོག་པར་རྟོགས་པ་དང་།
ཐེ་ཚོམ་གྱི་དྲ་བ་ཐམས་ཅད་བསལ་བར་མཛད་པ་ཡིན་ལ། དུས་དང་གནས་སྐབས་ཐམས་ཅད་དུ་རྗེ་བཙུན་ས་སྐྱ་པའི་ཆག་མེད་རྣམ་པ་བཞི་དང་། ཆོས་སྐྱོང་ཁྱད་པར་ཅན་རྣམས་ལ་དུས་དང་རྒྱུན་གྱི་མཆོད་གཏོར་འབུལ་བསྔོ་ལ་རྟག་འགྲུས་སུ་མཛད་པའི་ངང་ནས། ཆོས་དང་སྲིད་ཀྱི་བྱ་བ་གང་ལ་ཡང་ཐུགས་སྐྱེལ་དང་ཐུགས་ངང་ཤིན་ཏུ་རིང་པོའི་སྒོ་ནས་གང་ཡང་འཇམ་དར་གྱི་ཚུལ་དུ་སྐྱོང་བ་ལ་མཆོག་ཏུ་མཁས་པས། དམུ་རྒོད་སུ་གང་གིས་ཀྱང་འདུལ་བར་མ་ནུས་པ་རྣམས་ཀྱང་རང་གི་ངང་གིས་འདུལ་བར་མཛད་ཅིང་། མདོར་ན་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་བསྟན་པའི་མེ་རོ་གསོ་བར་མཛད་པའི་རྒྱུན་དེ་ཉིད་མི་ཉམས་ཤིང་ཡར་ལྡན་དུ་སྐྱོང་བ་ལ། བདག་ཉིད་ཆེན་པོ་འདི་བས་ལྷག་པ་གཞན་སུ་ཡང་མ་བྱུང་བས། དེས་ན་སྔགས་འཆང་བསྟན་པའི་གསལ་བྱེད་ཆེན་པོ་དེ་ཉིད་ཀྱི་ཐུགས་ཀྱི་སྲས་མཆོག་ཀུན་གྱི་གཙུག་རྒྱན་དམ་པར་གྱུར་པ་ཡིན་ནོ། ། དེ་ལྟ་བུའི་སྐྱེས་བུ་ཆེན་པོ་འདི་ཉིད་ལ་བླ་མ་དང་ལྷག་པའི་ལྷ་དུ་མས་བྱིན་གྱིས་བརླབས་ཤིང་ལུང་བསྟན་བརྙེས་པའི་ཚུལ་སོགས་ནི་གོང་གི་རྣམ་ཐར་བསྟོད་པའི་ཚིགས་བཅད་ཀྱི་འཕྲོས་ལས། ཀྱེ་རྡོ་རྗེ་ཡི་དཀྱིལ་འཁོར་བསྒྲུབ་པའི་ཚེ། །
དཔལ་ལྡན་བླ་མས་ལུང་བསྟན་བརྙེས་ལ་འདུད། ། ཅེས་སོགས་ཏེ་དེ་ཡང་རྗེ་ཉིད་སྐུ་ཕྲ་མོའི་དུས་རྗེ་བཙུན་གཅེན་དང་ལྷན་ཅིག་པས་སྔགས་འཆང་ཆེན་པོའི་ཞབས་ཕྱིར་བཞུགས་ནས། ལྷ་ཁང་ཆེན་མོའི་ཡང་སྟེང་ཐེག་ཆེན་ཕོ་བྲང་དུ་དགེས་པ་རྡོ་རྗེའི་དཀྱིལ་འཁོར་རྡུལ་ཚོན་མའི་སྒྲུབ་མཆོད་ཉི་མ་དུ་མ་ཞིག་མཛད་པའི་ཚེ། ཐོ་རངས་ཀྱི་ཆ་ཞིག་ལ་ལམ་འབྲས་བརྒྱུད་པའི་རྟེན་གཙོ་རྗེ་ས་ཆེན་གྱི་སྐུ་འདྲ་རིན་པོ་ཆེའི་ཞལ་དཀྱིལ་ལ་འོད་དཀར་པོ་ཟླ་བ་ཤར་བ་འདྲ་བ་ཞིག་ཡུན་རིང་པོའི་བར་དུ་བྱུང་བ་དང་། སྔགས་འཆང་ཆོས་ཀྱི་རྒྱལ་པོ་ཉིད་ཤིན་ཏུ་དགེས་པའི་གསུང་གིས་ས་ཆེན་གྱི་སྐུའི་ཞལ་དཀྱིལ་ལ་འོད་དཀར་པོ་བྱུང་བ་དེ་རྟེན་འབྲེལ་མཆོག་ཏུ་བཟང་། ཁྱེད་ཁྲི་ཐོག་པ་སྐུ་མཆེད་གཉིས་པོ་ཚེ་རིང་པོ་འོང་ཞིང་། འཕྲིན་ལས་ཀྱང་ཤིན་ཏུ་ཆེ་བས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བའི་རྟེན་འབྲེལ་དུ་འདུག་པས་དེའི་དགའ་སྟོན་གྱིས་གསུངས་ནས། སྐུ་མཆེད་གཉིས་ལ་གོས་ཆེན་གྱི་སྐུ་བེམ་བཟང་པོ་རེ་རེ་སྩལ་བའི་རྗེ་ཉིད་ལ་གནང་བ་དེ་ནི་གོས་མདོག་དམར་པོ་སྤྲིན་རིས་མ་བར་མཚམས་ལ་ནོར་བུ་ཆ་བདུན་གྱི་རི་མོ་བྱས་པ་ཞིག་འདུག་པ་ཤིན་ཏུ་རྙིང་པར་སོང་འདུག་ཀྱང་། དུས་ཕྱིས་ཀྱང་ཉིད་ཀྱི་སྐུ་ལ་ཡང་ཡང་བཞེས་ནས་གོང་གི་ལོ་རྒྱུས་རྣམས་གསུངས་ཏེ། གོས་བེམ་འདི་རྙིང་ཀྱང་གསར་པ་བརྒྱ་བས་དགའ་བ་ཡིན་ཞེས་གསུང་བ་ཐོས་ཤིང་།
གཞན་ཡང་ལྷ་དང་བརྒྱུད་པའི་བླ་མ་དུ་མས་ཞལ་བསྟན་ཅིང་བྱིན་གྱིས་བརླབས་པའི་ཚུལ་སོགས་ནི། རྗེ་ཉིད་ཀྱིས་བདེ་མཆོག་ཕོ་བྲང་དུ་དགེས་པ་རྡོ་རྗེའི་གཞི་བསྙེན་ལ་བཞུགས་པའི་དུས་སུ། ཐོ་རངས་ཀྱི་ཆ་ཞིག་ལ་མནལ་ལམ་གྱི་ཚུལ་གྱིས་མདུན་གྱི་ནམ་མཁར་འཇའ་འོད་ཀྱི་གུར་ཁང་འཁྱིལ་བའི་ཁྲོད་ན། ས་སྐྱ་པ་རྗེ་བཙུན་དཀར་པོ་རྣམ་གསུམ་ཤིན་ཏུ་གསལ་བར་བཞུགས་པའི་སྐུ་མདུན་ན་རིན་པོ་ཆེའི་སྣོད་ཤིང་འབྲས་ཀྱིས་བཀང་བ་ཞིག་དང་བཅས་འདུག་པ་གཟིགས་པས་དད་ཤུགས་ཆེན་པོས་ཕྱག་མང་དུ་བཙལ་བའི་སྣང་བ་བྱུང་གསུངས་ཤིང་། གཞན་ཡང་དུས་དེར་ནམ་མཁའ་ཐམས་ཅད་སྤྲིན་དཀར་པོ་ཞིག་གིས་ཁྱབ་པའི་ངོས་ལ་ཚེ་དཔག་མེད་དཀར་པོའི་སྐུ་བརྙན་ཤིན་ཏུ་གསལ་བ་ཞིག་ཀྱང་མངོན་སུམ་དུ་མཐོང་བ་བྱུང་ཀྱང་གསུངས་སོ། ། དེ་ལྟར་ཀྱེ་རྡོ་རྗེའི་གསུང་བསྙེན་མཛད་པའི་རྗེས་དེ་མ་ཐག་པར། གུར་གྱི་མགོན་པོའི་བསྒོམ་བཟླས་ཞག་བདུན་པ་ཞིག་མཛད་པའི་ཐོ་རངས་ཀྱི་ཆ་མནལ་ལམ་དུ། ས་སྐྱའི་རྒྱབ་རི་དཔོན་པོ་རི་ནས་གདོང་ནག་གི་བར་གྱི་ནམ་མཁའ་ལ་སྤྲིན་ནག་གྲུ་གསུམ་འཁྲིགས་པའི་དབུས་སུ་གུར་གྱི་མགོན་པོ་ཉིད་ཕྱག་གཉིས་ཀྱིས་གྲི་ཐོད་ཉུག་གེ་བ་དང་། དེའི་སྟེང་གི་ཕྱོགས་སུ་ཁྱུང་ཆེན་གསུམ། གཡས་ཕྱོགས་སུ་བྱ་ནག་གསུམ།
གཡོན་ཕྱོགས་སུ་ཁྱི་ནག་གསུམ། རྒྱབ་ཕྱོགས་སུ་ཅེ་སྤྱང་གསུམ། མདུན་ཕྱོགས་སུ་མི་ནག་གསུམ་རྣམས་ཤིན་ཏུ་གསལ་བ་དང་། སྤྲིན་ནག་གི་གསེབ་ན་མེ་རིས་ཤིན་ཏུ་ལེགས་པ་བཟོ་རིགས་པ་མཁས་པ་སུས་ཀྱང་བསྐྲུན་པར་མི་ནུས་པ་ལྟ་བུ་འུར་སྒྲ་དང་བཅས་འབར་བ་ཡུན་རིང་དུ་གཟིགས་ཤིང་། དེའི་ངང་ནས་གུར་གྱི་མགོན་པོའི་སྐུ་ཡོངས་རྫོགས་ཇེ་གསལ་ཇེ་གསལ་འགྲོ་བ་ཞིག་འདུག་པ་ལ། ཞབས་འབྲིང་པོ་ཞིག་གིས་མནལ་སད་བྱུང་བས་ཤིན་ཏུ་ཕོངས་པ་ཞིག་བྱུང་གསུངས་ཤིང་། ཡང་ཉིད་ཀྱིས་ལྷ་ཁང་ཆེན་མོའི་ཡང་སྟེང་དུ་རྡོ་རྗེ་ཕུར་པའི་གསུང་བསྙེན་མཛད་པའི་དུས་ཐོ་རངས་ཤིག་མནལ་ལམ་དུ། གཙུག་ལག་ཁང་ཆེན་པོ་དེ་ཉིད་ཀྱི་ཁྱམས་སྟོད་ན་བཞུགས་པའི་སྐུ་རྣམས་ལ་རྡུལ་སྤྲུགས་མཛད་ཀྱིན་འདུག་པ་ན་སྐུ་དེ་དག་གི་ཁྲོད་ནས་མི་དཀར་པོ་ཞིག་བྱུང་ནས་རྗེ་ཉིད་ལ་ཤོག་རིལ་ཞིག་གཏད་དེ། འདི་ཚེ་གཟུངས་ཡིན་པས་རྒྱུན་དུ་སྒྲོགས་ཤིག་ཟེར་ནས་མི་སྣང་བར་གྱུར་སོང་སྟེ། ཤོག་རིལ་ལ་གཟིགས་པས་སྔགས་ཤིག་འདུག་པ་བཟུང་བས།
ནང་པར་མནལ་སད་ནས་ཀྱང་བྱང་བར་ཐུགས་ལ་བཟུང་འདུག་པས་རེ་ཞིག་ཆག་མེད་དུ་མཛད་ཅིང་། དུས་ཕྱིས་བསྙེལ་ནས་མེད་དོ་ཞེས་གསུངས་ཀྱང་། གོང་གི་མི་དཀར་པོ་བྱུང་གསུངས་པ་དེ་ཡང་ལྷག་པའི་ལྷ་མཆོག་རྡོ་རྗེ་གཞོན་ནུས་ཞལ་དངོས་སུ་བསྟན་པར་གདོན་མི་ཟ་ཞིང་། ཚེ་གཟུངས་བསྙེལ་བའི་ཚུལ་དེ་ཡང་། དེའི་ཚུལ་སྐྱེ་བོ་མང་པོ་ཞིག་གིས་རིག་ན་སྐུ་ཚེའི་བར་ཆད་དུ་གྱུར་དོགས་པ་ལ་དགོངས་པར་མངོན་ནོ། ། དེ་དག་ལ་འདི་སྐད་ཅེས་བསྟོད་དེ། མགོན་ཁྱོད་རིམ་གཉིས་དོན་ལ་གཞོལ་བའི་ཚེ། ། རྗེ་བཙུན་དཀར་པོ་རྣམ་གསུམ་ཚེ་དཔག་མེད། ། ནག་པོ་ཆེན་པོ་འོད་གསལ་ངང་ནས་གཟིགས། ། ལྷ་ཡིས་ཚེ་གཟུངས་གཏད་པ་དེ་ལ་འདུད། །
ཅེས་སོ། ། གཞན་ཡང་བསྟན་སྲུང་དབང་པོ་རྣམས་སོགས་ལྷག་པའི་ལྷ་དུ་མས་དངོས་དང་རྣམ་འཕྲུལ་མཐའ་ཡས་པའི་སྒོ་ནས་ཞལ་བསྟན་ཅིང་བྱིན་གྱིས་བརླབས་པའི་ཚུལ་འདི་ལྟར་ཡང་ཐོས་ཏེ། རྗེ་ཉིད་དཔལ་མགོན་ཞལ་བཞི་པའི་གསུང་བསྙེན་ལ་བཞུགས་པའི་དུས་ཤིག་གི་ཚེ། ད་ལྟ་ཞིང་སྐྱོང་མར་གྲགས་པའི་ཧོར་སིལ་ཁྱད་པར་ཅན་འདི་ནང་པར་ཕྱག་ཏུ་འབྱོར་རྒྱུའི་དོ་ནུབ་མནལ་ལམ་དུ། མི་སྨུག་ཚོན་པ་ཞིག་གིས་རས་ཀྱིས་དྲིལ་བའི་སིལ་སྙན་ཞིག་རྒྱབ་ལ་ཁྱེར་ཏེ་ཤར་ཕྱོགས་ནས་བྱུང་བའི་རྗེས་སུ་མི་སྐྱ་ཤར་བ་ཞྭ་ཐེབ་གྱོན་པ་མང་པོ་དང་། བན་ཆུང་མང་པོ་ལུང་པ་ཁེངས་པ་ཙམ་སླེབས་བྱུང་བས། དེ་མ་ཐག་ཨ་ཙ་ར་ནག་པོ་འཇིགས་སུ་རུང་བ་གཉིས་གློ་བུར་དུ་བྱུང་ནས། སྔར་གྱི་མི་སྐྱ་ཤར་བ་དང་བན་ཆུང་ཐམས་ཅད་ཁོང་གཉིས་ཀྱིས་ལུང་པ་མ་བརྒལ་གྱི་བར་དུ་ཕྱིར་བསྐྲད་དེ། དེའི་མོད་ལ་མི་སྨུག་ཚོན་པ་དེ་དྲུང་དུ་སླེབས་པ་དང་མཉམ་དུ་མནལ་སད་བྱུང་བ་ན་ཅི་ཡིན་ནམ་སྙམ་དུ་དགོངས་པའི་ཚེ། དེའི་ཉིན་མོ་ཧོར་སིལ་འདི་མནལ་ལམ་དུ་བྱུང་བ་བཞིན་རས་དྲིལ་དང་བཅས་ནས་ཞབས་དྲུང་དུ་འབྱོར་བྱུང་བའི་ཚེ་ཉིད་ཀྱི་གསུང་ལས།
སིལ་སྙན་ཁྱད་པར་ཅན་འདི་ཆོས་སྐྱོང་ཞལ་བཞི་པ་རང་གིས་བཀུག་པར་འདུག་ཅིང་། འདི་ལ་རྗེས་འབྲང་ཞིག་ཡོད་འདུག་ཀྱང་ཆོས་སྐྱོང་རང་གིས་རིང་དུ་བསྐྲད་ནས། ད་ཆ་སྐྱོན་ཡོང་བ་མེད་པས་ཧོར་སིལ་འདིའི་མིང་ལ་ཡང་ཞིང་སྐྱོང་མར་ཐོགས་ཤིག་གསུངས་པ་བཞིན་ད་ལྟའི་བར་དུ་ཡོངས་སུ་གྲགས་པ་འདི་ཡིན་ལ། དེ་ལྟ་བུ་ནི་ཞིང་སྐྱོང་དབང་པོས་མཐུན་རྐྱེན་དངོས་སུ་བསྒྲུབས་པས་ངོ་མཚར་བའི་རྣམ་ཐར་དུ་ཤེས་པར་བྱ་ཞིང་། ཡང་ཞལ་བཞི་ཡོངས་རྫོགས་ཀྱི་བྲིས་སྐུ་འགའ་ཞིག་ཕྱག་བྲིས་མཛད་པའི་ཚེ་ཡང་། སྐྱེད་ལྷས་ཀྱི་སྒྲུབ་སྡེའི་ཁྲོད་ན་རྗེ་ཉིད་བཞུགས་འདུག་པ་ལ། སྒྲུབ་ཁང་ཞིག་གི་ནང་ན་ཨ་ཙ་ར་གདོང་བ་དམར་ཉག་ཅན་འཇིགས་སུ་རུང་བ་དུ་མ་འདུག་པ་དང་། གཡག་རྒོད་ནག་པོས་ལུང་པ་གང་བ་སོགས་མནལ་ལམ་ཡ་མཚན་ཅན་མང་དུ་བྱུང་གསུང་བ་ཡང་ཆོས་སྐྱོང་ཉིད་ཤིན་ཏུ་འགོ་ཞིང་མཉེས་པའི་རྟགས་སུ་མངོན་ཞིང་། ཡང་བྱས་འགྱུར་རྗེ་བཙུན་གཅེན་གྱི་དྲུང་དུ་བདག་མེད་ལྷ་མོ་བཅོ་ལྔའི་དབང་བསྐུར་གསན་པའི་སྟ་གོན་གྱི་ནུབ་མོའི་མནལ་ལམ་དུ། རང་ཉིད་ཀྱི་ཡུམ་བཀྲ་ཤིས་དཔལ་གྱི་བུ་ཁྲིད་དེ་ཉིད་བཞུགས་ཁྲི་མཐོན་པོ་ཞིག་ལ་བཞུགས་པའི་ཞབས་དྲུང་ན་སྔགས་འཆང་བླ་མ་ཉིད་ལ་སོགས་པ་སློབ་འཁོར་མང་པོ་འདུས་འདུག་པ་ལ།
རྒྱལ་ཡུམ་དམ་པས་ཆོས་ཀྱི་འཁོར་ལོ་ཡུན་རིང་དུ་བསྐོར་བའི་མཚན་ལམ་ངོ་མཚར་ཅན་བྱུང་བའི་ནང་བར་ཁོ་བོ་ཅག་གིས་ཞབས་དྲུང་དུ་ཕྱིན་མ་ཐག ཐུགས་དགེས་སྤྲོ་ཆེན་པོ་དང་བཅས་ངེད་ལ་མདང་ནུབ་རྨི་ལམ་ཡ་མཚན་ཅན་འདི་བཞིན་བྱུང་བ། སྔགས་འཆང་བདེ་བར་གཤེགས་པ་དེ་ཉིད་ཀྱེ་རྡོ་རྗེ་དང་། ངེད་རང་གི་ཡུམ་དེ་བདག་མེད་མ་དངོས་ཡིན་ཟེར་བའི་རྟགས་སུ་འདུག་གསུངས་ཤིང་། ཡང་གསུང་ལས་ཁྱོད་ངེད་ཀྱི་ཡུམ་དེ་ཉིད་ཀྱི་སྐུ་སྐྱེ་ཡིན་པའི་ལུགས་ཡིན་པས། དེས་ན་མདང་ནུབ་ཁྱོད་ལ་ངེད་ཀྱིས་ཆོས་ཞུས་སོ་ཞེས་གསུང་བ་སོགས་ཉམས་ལྡན་གྱི་གསུང་མང་དུ་འབྱོན་གྱིན་འདུག་པ། འདི་ལྟ་བུ་ནི་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པ་ལ། རྗེ་བཙུན་རྡོ་རྗེ་བདག་མེད་མས་ཡེ་ཤེས་ཀྱི་དཀྱིལ་འཁོར་དུ་དབང་བསྐུར་ཞིང་བྱིན་གྱིས་བརླབས་པའི་ཚུལ་དང་ཁྱད་པར་ཅུང་ཟད་ཀྱང་མ་མཆིས་པས་གཞན་ལས་རྨད་དུ་བྱུང་བའི་རྣམ་པར་ཐར་པ་ཤེས་པར་བྱའོ། ། ཡང་ཉིད་ཀྱི་རིགས་སྲས་སྔགས་འཆང་ངག་དབང་ཀུན་དགའ་དབང་རྒྱལ་གྱིས་གསོལ་བ་བཏབ་པའི་ངོར། པུ་ཏྲ་ཆེན་པོའི་སྐུ་རྐྱང་པ་བཞུགས་པའི་བྲིས་ཐང་ཁྱད་པར་ཅན་འདི་ཕྱག་བྲིས་མཛད་པའི་ཚེ་མནལ་ལམ་དུ།
ཨ་ཙ་ར་ཕོ་མོ་གསུམ་བྱུང་བའི་གྲལ་མགོ་མ་དེ་ཤིན་ཏུ་དགའ་བའི་རྣམ་འགྱུར་སྟོན་པ་ལ། གཞན་གཉིས་པོ་དེ་ཅུང་ཟད་ཁྲོས་པའི་ཚུལ་གྱིས་འདུག་པས། དེའི་ནང་པར་རྗེ་ཉིད་ཀྱི་གསུང་ལས།

ངེད་ལ་མདང་ནུབ་རྨི་ལམ་འདི་བཞིན་བྱུང་བ་བྲིས་ཐང་འདི་ལ་པུ་ཏྲ་མིང་སྲིང་གསུམ་ཀ་མ་བྲིས་པས་ལན་པར་འདུག་ཅེས་གསུངས་ཤིང་། འདི་ཡང་འཕྲལ་ལ་འཁུ་ལྡོག་ལྟར་སྣང་ཡང་། དོན་ལ་ཆོས་སྐྱོང་ཉིད་ཤིན་ཏུ་འགོ་ཞིང་འཆེས་པའི་ཐུན་མོང་མ་ཡིན་པའི་རྟགས་སུ་ཤེས་པར་བྱ་ཞིང་། གཞན་ཡང་དངོས་ཅག་རྣམས་ཀྱིས་གསོལ་བ་བཏབ་ནས་གུར་གྱི་མགོན་པོ་ལྷ་བརྒྱད་ཀྱི་བྲིས་ཐང་ཁྱད་པར་ཅན་རྣམས་ཕྱག་བྲིས་མཛད་པའི་དུས་སུ། བྲིས་སྐུ་རྣམས་ཀྱི་སྐུ་སྐེད་ཡན་ཙམ་གྲུབ་ནས་ཞག་འགའ་ཐུགས་བྲེལ་གྱི་དབང་གིས་འགྱངས་པའི་ཚེ། རྗེ་ཉིད་ཀྱི་མཚན་ལམ་དུ་བྱ་ནག་ཁྱི་ནག་སོགས་རོ་སྟོད་ཡན་ཆད་མེད་པ་མང་པོ་སྐུ་མདུན་དུ་ཕུང་ཕུང་བྱུང་བ་ན། དེའི་ནང་པར་གསུང་ལས། ངེད་ཀྱི་རྨི་ལམ་དེ་བྲིས་སྐུ་མྱུར་དུ་འདྲི་དགོས་པའི་རྟགས་སུ་འདུག་གསུངས་ནས་ཐུགས་རྩོལ་ཆེན་པོས་ཕྱག་བྲིས་ལེགས་པར་མཛད་ནས་རབ་གནས་དང་བསྐང་གསོ་རྒྱས་པར་མཛད་པའི་དུས་སུ་ཡང་ངོ་མཚར་བའི་རྟགས་དུ་མ་བྱུང་བ་ཡིན་ལ། གཞན་ཡང་ཞིང་སྐྱོང་དུར་ཁྲོད་བདག་པོ་དང་། དཔལ་ལྡན་དམག་ཟོར་རྒྱལ་མོས་ཀྱང་ཞལ་དངོས་སུ་བསྟན་པའི་ལོ་རྒྱུས་ཡོད་མོད་ཀྱང་ཡི་གེས་འཇིགས་ནས་མ་སྤྲོས་ལ། ཡང་དཀར་ཕྱོགས་ལ་དགའ་བའི་ལྷ་རྣམས་ཀྱིས་སྲི་ཞུ་བགྱིས་པའི་ཚུལ་ནི།
རྗེ་ཉིད་ལྷ་ཆེན་ཡང་རྩེར་ཐུགས་དམ་ལ་བཞུགས་དུས་སྔ་དྲོ་མནལ་སད་རན་པ་ན་ནམ་མཁའ་ནས་དྲིལ་བུ་སྐད་བཟང་པོ་ཞིག་དཀྲོལ་འོང་བ་དེའི་རྐྱེན་གྱིས་གཉིད་སད་འཕྲལ་ཐུན་ལ་འཇུག་པ་དུས་རྒྱུན་དུ་བྱས་གསུང་བ་དང་། ཡང་བདེ་མཆོག་ཆུ་མིག་རྫིང་ཁར་ཐུགས་གཉེར་མཛད་དུས་བཤར་སྦྱང་གི་སྐབས་འགར་ཅུང་ཟད་མནལ་བའི་ཚེ་ཆེ་ཆུང་ཕུག་རོན་ཙམ་པའི་བྱ་ཞིག་སྐུ་དཔུང་གི་སྟེང་དུ་བབས་ནས་མནལ་ཀྲོག་པ་དུས་རྒྱུན་ལྡན་དུ་བྱུང་གསུང་བ་འདི་དག་ནི་དཀར་ཕྱོགས་ཀྱི་ལྷ་གཞི་བདག་གཉུག་མར་གནས་པ་རྣམས་ཀྱིས་གོ་རེ་ལེན་གྱི་ཞབས་ཏོག་པའི་ཚུལ་གྱིས་ཕུ་དུད་དུ་བགྱིས་པར་སྣང་བས་ཤིན་ཏུ་ངོ་མཚར་བའི་གནས་སོ། ། དེ་ལྟར་ངེས་པའི་དོན་དུ་དྲུག་པ་རྡོ་རྗེ་འཆང་ཆེན་པོ་ཉིད་གཞན་ངོར་གོས་དཀར་ལྕང་ལོས་མཛེས་པའི་སྔགས་འཆང་མཆོག་གི་སྐུར་བསྟན་པའི་སྐྱེས་བུ་ཆེན་པོ་འདི་ཉིད་ཀྱི་ཞབས་ཀྱིས་བཅགས་པ་ཙམ་གྱིས་ཀྱང་ས་གཞིའི་བཅུད་འཕེལ་བ་སོགས་ཀྱི་སྒོ་ནས་འགྲོ་བ་རྣམས་ལ་བདེ་སྐྱིད་ཕུན་སུམ་ཚོགས་པ་སྩལ་བའི་ཚུལ་ནི། མཚོ་སྒོ་རྣམ་རྒྱལ་རྟག་རྩེ་ཕྱོགས་སུ་ལོ་དུ་མའི་བར་དུ་ལོ་ཉེས་བརྒྱུད་མར་བྱུང་ནས་འགྲོ་བ་རྣམས་མུ་གེས་ཉེན་པ་ན། རྗེ་ཉིད་ཀྱི་ཞབས་ཀྱིས་བཅགས་པ་ཙམ་གྱིས་དུས་དེ་ནས་བཟུང་སྟེ་ད་ལྟའི་བར་དུ་ལོ་ལེགས་སྐྱ་རྒྱལ་བའི་ངང་དུ་གྱུར་པ་དང་། དེ་དུས་མཚོ་སྒོ་ན་མཚོ་ཞིག་ཡོད་པ་ལ། རྗེ་ཉིད་ཀྱི་ཞབས་བསྐོར་མཛད་པས། བདག་ཉིད་ཆེན་པོ་གང་དུ་ཕེབས་པའི་ཕྱོགས་སུ་མཚོ་ལ་གནས་པའི་སྲོག་ཆགས་ཉ་སྦྲུལ་འཇོང་མོ་སོགས་བསུ་བའི་ཚུལ་གྱིས་མགོ་རྣམས་རོག་རོག་པོར་བསྒྲིགས་ནས་གུས་འདུད་བྱེད་པ་ཡང་བྱུང་ངོ་ཞེས་ཐོས་ཤིང་། གཞན་ཡང་གདོང་དགའ་གཞིས་ཆེན་ཕྱོགས་སུ་ཡང་སྐྱ་མུག་ཆེན་པོས་འགྲོ་བ་རྣམས་ཉམ་ཐག་པ་ན། བདག་ཉིད་ཆེན་པོས་ས་ཕྱོགས་དེར་བུམ་གཏེར་འཇུག་པ་དང་།
ཕྱག་ནས་སོགས་མཛད་པའི་ལེགས་ལམ་ལ་བརྟེན་དུས་རྟག་ཏུ་ལོ་ཕྱུགས་ལེགས་ཤིང་བདེ་སྐྱིད་ཕུན་སུམ་ཚོགས་པ་བྱུང་བ་སོགས་ཡོངས་སུ་གྲགས་ཤིང་། གདན་ས་འདིར་ཡང་བར་སྐབས་ཤིག་ཏུ་སྐྱེ་བོ་མི་སྲུན་པ་དག་གི་བསམ་སྦྱོར་ངན་པའི་འཁྲུལ་འཁོར་ལ་བརྟེན་ནས། ལོ་དགྲ་སད་སེར་བ་སོགས་དུས་རྒྱུན་དུ་བྱུང་བའི་ཚེ། སློབ་འབངས་རྣམས་ཀྱིས་གསོལ་བ་བཏབ་པའི་ངོར་བདག་ཉིད་ཆེན་པོས་བླ་མ་གོང་མ་རྣམས་ཀྱིས་ལོ་དགྲའི་གཉེན་པོར་བཞེངས་པར་མཛད་པའི་རིགས་གསུམ་མགོན་པོའི་མཆོད་རྟེན་ལ་ཉམས་གསོ་མཛད་པར་བཞེད་དེ། རྗེ་ཉིད་དཔོན་སློབ་རྣམས་ཀྱིས་རིམ་པས་ཆག་ཕེབས་ཏེ། རིགས་གསུམ་གྱི་མཆོད་རྟེན་རྙིང་པའི་ཞིག་རོའི་དམིགས་གང་ན་ཡོད་འཚོལ་བར་མཛད་པའི་ཚེ། སྐུ་འཁོར་རྣམས་ཀྱིས་ཡུན་རིང་དུ་མ་རྙེད་པ་ལ་དར་ཙམ་ཅིག་ནས། བྱ་རོག་ཅིག་སྐད་སྙན་པོ་སྒྲོགས་བཞིན་པ་དང་བཅས་ད་ལྟ་མཆོད་རྟེན་ཡོད་པའི་གདོང་ནག་གི་རི་ཆུང་འདིའི་ཁར་བབས་ནས་བྲག་ལ་མཆུ་ཡང་ཡང་འཛུགས་ཤིང་སྐད་དུ་མ་སྒྲོག་གིན་འདུག་པ་ལ། བདག་ཉིད་ཆེན་པོའི་གསུང་གིས་བླ་མ་གོང་མ་རྣམས་ཀྱིས་ལོ་དགྲའི་ཁ་གནོན་དུ་འདེབས་པར་མཛད་པའི་རིགས་གསུམ་མཆོད་རྟེན་གྱི་ཐེས་རོ་དེ་བྱ་རོག་བབས་ས་ཡ་གི་ན་ཡོད་པར་འདུག་པས། རང་རེ་རྣམས་མྱུར་དུ་འགྲོ་བ་ཡིན་གསུངས་ནས་ཆག་ཕེབས་པའི་ཚེ།
ཇི་ལྟར་བཀའ་སྩལ་པ་བཞིན་སྔར་གྱི་བྱ་རོག་བབས་པའི་ཤུལ་ན་མཆོད་རྟེན་གསུམ་གྱི་བུམ་ལྡིར་ཡན་ཞིག་པའི་བང་རིམ་དང་། སེང་ཁྲི་མན་གྱི་རྩིག་པ་ཤིན་ཏུ་གསལ་བ་འདུག་པ་མཐོང་བའི་ཚེ། ཞབས་འབྲིང་བ་ཀུན་ཧ་ལས་པར་གྱུར་ཅིང་། དེ་ནས་ས་ཡུལ་དེར་ད་ལྟའི་རིགས་གསུམ་མགོན་པོའི་མཆོད་རྟེན་འདི་ལེགས་པར་བཞེངས་ནས་ཕྱག་ནས་བཀྲ་ཤིས་མངའ་གསོལ་མཛད་པ་ནས་བཟུང་། ད་ལྟའི་བར་དུ་ཕྱོགས་དེ་ཉིད་ནས་སེར་བ་སོགས་ཀྱི་རྒྱུན་འབྱུང་བ་གཏན་མེད་དུ་གྱུར་པ་ནི། གདན་སར་གནས་པའི་སྐྱེ་བོ་ཀུན་གྱི་བློ་ཡུལ་དུ་གསལ་བ་འདི་ཡིན་ནོ། ། དོན་གྱི་དབང་དེ་དག་གི་ཕྱིར་འདི་སྐད་ཅེས་བསྟོད་དེ། ། དུས་གཅིག་དཔལ་ལྡན་ས་སྐྱའི་མདུན་རིའི་སྣེར། ། ལོ་དགྲ་གཞོམ་ཕྱིར་རིགས་གསུམ་འདེབས་བཞེད་དེ། འདས་དུས་གོང་མའི་བཏབ་ཤུལ་བཙལ་བའི་ཚེ། །
སྲུང་མའི་སྤྲུལ་པས་དངོས་སུ་བསྟན་ལ་འདུད། ། ཅེས་སོ། ། དེ་ལྟར་སྔགས་འཆང་བླ་མ་ལུང་དང་རྟོགས་པའི་མངའ་བདག་ཆེན་པོ་འདི་ཉིད་ནི། ནང་དུ་སྤངས་རྟོགས་ཀྱི་ཡོན་ཏན་མ་ལུས་ཤིང་ལུས་པ་མེད་པར་རྫོགས་སུ་ཟིན་ཀྱང་། ཕྱི་རོལ་དུ་སྦས་པའི་རྣལ་འབྱོར་གྱི་ཚུལ་དུ་ཁོ་བོ་ནི་ཡོན་ཏན་ཐམས་ཅད་དང་བྲལ་བའི་ཟ་ཉལ་འཆག་གི་རྣལ་འབྱོར་པ་ཡིན་ནོ་ཞེས་ཁེངས་བསྐྱུང་བའི་ཚིག་ཁོ་ན་རྒྱུན་ལྡན་དུ་གསུངས་ཤིང་། རྟག་ཏུ་རང་ཉིད་དམན་ཆ་བཟུང་ནས། གཞན་རྣམས་མཆོག་ཏུ་གཟིགས་པའི་སྔོན་གྱི་སྐྱེས་བུ་དམ་པ་རྣམས་ཀྱི་རྣམ་ཐར་དང་མཐུན་པའི་མཛད་པ་ཁོ་ན་ཕྱག་བཞེས་སུ་བསྟར་བ་ནི་བདག་ཉིད་ཆེན་པོ་འདིའི་ཐུན་མོང་མ་ཡིན་པའི་ངོ་མཚར་བའི་རྣམ་པར་ཐར་པ་ཡིན་ལ། དེས་ན་དེང་སང་གི་སྐབས་འདིར་དགས་པོ་བཀའ་བརྒྱུད་པའི་བསྟན་འཛིན་དུ་རློམ་པ་འགའ་ཞིག་སོགས་ལུགས་གཉིས་དང་འགལ་བའི་གང་དྲན་ཐོ་ཆོའི་སྤྱོད་པ་འབའ་ཞིག་དུས་རྒྱུན་དུ་བྱེད་པ་ལ་རང་ཉིད་ཀྱང་གྲོལ་བར་རློམ་ཞིང་། ཅོལ་ཆུང་རྣམས་ཀྱང་གྲུབ་ཐོབ་ཏུ་འཛིན་པའི་བསྟན་པ་དང་སེམས་ཅན་ལ་ཕན་པའི་གནས་སྐབས་དུས་ནམ་ཡང་ཅུང་ཟད་ཀྱང་མེད་པའི་མི་ཚེ་སྟོང་ཟད་མཁན་རྣམས་ཀྱི་སྣང་ཚུལ་མཐོང་བའི་ཚེ། བདག་གི་བླ་མ་སེམས་དཔའ་ཆེན་པོ་གྲགས་པའི་མཚན་ཅན་དེ་ཉིད་ཀྱི་རྨད་དུ་བྱུང་བའི་མཛད་བའི་ཆ་ཤས་རེ་རེ་ཙམ་ལ་བསམས་ན་ཡང་།
སེམས་ཡོད་དག་དད་པའི་སྤུ་ལོང་ཆེས་ཆེར་གཡོ་བར་ངེས་ཏེ། ཉིད་ཀྱིས་ཅི་མཛད་ཐམས་ཅད་བསྟན་འགྲོའི་དོན་དུ་གྱུར་པ་ཁོ་ན་ལས་གཞན་དུ་ཅུང་ཟད་མི་སྣང་བའི་ཕྱིར་རོ། ། དེ་ལྟ་བུའི་སྐྱེས་བུ་ཆེན་པོ་དེ་ཉིད་ཀྱིས་རྡོ་རྗེ་ཐེག་པའི་ཉམས་ལེན་བྱེད་པའི་གདུལ་བྱ་རྣམས་ལ་ཕན་པར་དགོངས་ནས། དམ་རྫས་འཆི་མེད་རིལ་བུའི་སྒྲུབ་པ་མཛད་པར་བཞེད་དེ། སྒོ་རུམ་ཡེ་ཤེས་མགོན་པོའི་དྲུང་དུ་དེ་ལྟར་མཛད་ན་ལེགས་ཉེས་ཀྱི་ལུང་བསྟན་ཞུ་བར་མཛད་པའི་ཚེ། བསེ་མགོན་ཆེན་པོའི་ཕྱག་གི་ཐོད་པའི་ནང་ནས་དམ་རྫས་བརྒྱ་རྡོ་རློན་པ་བདུད་རྩིའི་རྒྱུན་འཛག་བཞིན་པ་ཞིག་ཕྱག་ཏུ་བབས་བྱུང་བ་ན། ཐེ་ཚོམ་མེད་པ་རྗེ་ཉིད་དགུང་ལོ་ཉེར་ལྔ་བཞེས་པའི་དུས་དམ་རྫས་ཀྱི་སྒྲུབ་པ་ཐོག་མ་མཛད་པ་ན། ནམ་མཁའ་ཤིན་ཏུ་འཇམ་པ་ལ་མེ་ཏོག་གི་ཆར་དང་འཇའ་འོད་ཀྱི་གུར་ཁང་འཁྲིགས་པ། དྲི་བཟང་གིས་ས་སྐྱའི་ལུང་པ་ཁྱབ་པ་སོགས་ཕྱི་རོལ་དུ་ངོ་མཚར་བའི་རྟགས་དུ་མ་བྱུང་ཞིང་། ནང་དུ་ཡང་དམ་རྫས་འཕེལ་སྟོབས་ཆེ་བ་སོགས་གེགས་མེད་དུ་མཐར་ཕྱིན་པ་ཡིན་ནོ་ཞེས་ཐོས་ལ།
དེ་ནས་བཟུང་སྟེ་རང་ཉིད་དགུང་ལོ་ང་གསུམ་བཞེས་པ་ཡན་ཆད་དུ་ལོ་གཅིག་གཉིས་ཙམ་མ་གཏོགས་རྣལ་འབྱོར་དབང་ཕྱུག་གྲུབ་པ་བརྙེས་པའི་དུས་ཆེན་ས་ག་ཟླ་བ་བྱུང་རེ་བཞིན་གྱི་དམ་རྫས་འཆི་མེད་རིལ་བུའི་སྒྲུབ་པ་རྒྱུན་མི་ཆད་པར་མཛད་པས་འདི་ཉིད་ཀྱིས་འཕྲིན་ལས་ཀྱི་སྒོ་ནས་བསྟན་པ་དང་སེམས་ཅན་གྱི་དོན་བསྒྲུབ་པ་ལ་བདག་ཉིད་ཆེན་པོ་འདི་ལས་ངོ་མཚར་ཆེ་བ་སྔོན་ཆད་གངས་ཅན་གྱི་ཁྲོད་འདིར་བསྟན་འཛིན་གྱི་སྐྱེས་བུ་གཞན་སུ་ཡང་མ་བྱུང་བ་ཡིན་ལ། ཟང་ཟིང་གི་སྦྱིན་གཏོང་རླབས་པོ་ཆེའི་སྒོ་ནས་སེམས་ཅན་གྱི་དོན་མཛད་པ་ཡང་རྗེ་བཙུན་ས་སྐྱ་པའི་གདུང་རབས་དྲི་མ་མེད་པ་སྔོན་གྱི་དུས་སུ་བྱོན་པའི་ཆོས་ཀྱི་རྒྱལ་པོ་འཕགས་པ་རིན་པོ་ཆེ་དང་། དཔལ་ལྡན་བླ་མ་དམ་པ་སོགས་ཀྱི་རྣམ་ཐར་དང་མཐུན་པར་རང་ཉིད་ཀྱི་ཡབ་ཡུམ་སོགས་ཀྱི་དགོངས་རྫོགས་རྒྱ་ཆེན་པོ་སྒྲུབ་པར་མཛད་པ་དང་། ཁྱད་པར་དགའ་སྟོན་དུ་མིང་བཏགས་པའི་དགེ་འདུན་དང་སྐྱེ་བོའི་ཚོགས་ཁྲི་ཕྲག་ཏུ་ལོངས་པ་ལ་མང་ཇ། གདན་ནོན། འབྲུའི་ཕུང་པོ་རི་བོ་ལྟར་སྤུངས་པའི་བྲེ་འགྱེད་ཚན་ཆེ་བ་དང་། གཞན་ཡང་ཇ་གོས་དར་སོགས་ཀྱི་གྲལ་འགྱེད་བློས་མི་འཁྱུད་པ་ལྟ་བུ་སྒྲུབ་པར་མཛད་ཅིང་། དེ་དག་དང་དུས་མཉམ་དུ་གདན་ས་ཆེན་པོའི་གཙུག་ལག་ཁང་ཐམས་ཅད་དུ་སྙན་དར། ཞལ་ཟས་མར་མེའི་ཕྲེང་བ་ཚར་དུ་དངར་བ་སོགས་མཆོད་པའི་བྱེ་བྲག་དུ་མ་འབུལ་བ་དང་། གོང་བཞུགས་བླ་མ་སློབ་དཔོན་སོགས་ལ་བསྔོ་རྟེན་འབུལ་ཚན་གྲངས་ཀྱིས་མི་ལང་བ་ལྟ་བུ་སོགས་མདོར་ན་འཛམ་བུ་གླིང་གི་ཟང་ཟིང་གི་དངོས་པོ་ཐམས་ཅད་ཕྱོགས་གཅིག་ཏུ་སྤུངས་ནས་མཆོད་པ་དང་སྦྱིན་པར་གཏོང་བ་ལྟ་བུའི་རྣམ་དཀར་གྱི་མཛད་པ་རླབས་པོ་ཆེ་དེ་འདྲ་བ་ལན་གསུམ་གྱི་བར་དུ་སྒྲུབ་པར་མཛད་པའི་སྒོ་ནས་ཀྱང་འགྲོ་བ་རྣམས་དབུལ་ཕོངས་ཀྱི་སྡུག་བསྔལ་ལས་བསྐྱབ་ཅིང་རང་ཉིད་ཀྱི་ཐུགས་རྒྱུད་ལ་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེར་སྤེལ་བ་དང་།
རྗེས་འཇུག་རྣམས་ཀྱང་ལོངས་སྤྱོད་དོན་ཡོད་པ་སོགས་ཡང་དག་པའི་བྱ་བ་ལ་འཇུག་པའི་རྣམ་དཀར་གྱི་དགེ་བའི་ཤུལ་ལམ་ཆེན་པོ་བཏོད་པར་མཛད་པ་ཡིན་ནོ། ། དེ་ལྟར་རྗེ་བཙུན་མཁྱེན་བརྩེའི་དབང་ཕྱུག་དེ་ཉིད་ཀྱིས་གདུལ་བྱ་དུས་ལ་བབས་པར་གཟིགས་ནས་གྲུབ་པ་བརྙེས་པའི་རྟགས་མཚན་ངོ་མཚར་ཅན་བསྟན་པའི་ཚུལ་འདི་ལྟར་ཡང་ཐོས་ཏེ། གོང་གི་རྣམ་ཐར་བསྟོད་པའི་ཚིགས་བཅད་ཀྱི་འཕྲོས་ལས། གཞན་ཡང་ཕྱོགས་མཐར་འགྲོ་བའི་དོན་མཛད་ཚེ། ། གྲང་བའི་ངད་དང་ལྡན་པའི་རི་བོ་ལ། ། དྲུང་ན་གནས་པའི་འཁོར་ཚོགས་བསྐྱབ་པའི་ཕྱིར། ། འཁོར་ཡུག་དྲོད་ཀྱིས་ཁྱབ་པར་མཛད་ལ་འདུད། ། ཅེས་བྱ་སྟེ། དེ་ཡང་དུས་ཕྱིས་ཆེན་པོ་འགའ་ཞིག་གི་སྲོག་བསྐྱབ་པའི་སླད་དུ་རྗེ་ཉིད་ཀྱིས་ལྷོ་ཕྱོགས་ཀྱི་རྒྱུད་དུ་ཆིབས་ཀྱི་ཁ་ལོ་སྒྱུར་བར་མཛད་པ་ན། ཕྱོགས་དེ་ཉིད་ན་གཡག་རེང་རྐྱང་འཁོང་དུ་གྲགས་པའི་ལ་ཆེན་པོ་གྲང་བའི་རེག་ཆ་ཤིན་ཏུ་ཆེ་བ་ཞིག་ཡོད་པ་ལ།
སང་ཉིན་དཔོན་སློབ་རྣམས་ཕེབས་པའི་དོ་ནུབ་སྐུ་འཁོར་བ་རྣམས་ནང་པར་གྲང་བའི་ངད་པ་ཆེན་པོ་འབྱུང་ངོ་ཞེས་འཇིགས་པས་ཡིད་ངལ་བར་གྱུར་པ་ན། སང་ཉིན་བདག་ཉིད་ཆེན་པོ་དཔོན་སློབ་རྣམས་ལྷན་ཅིག་པས་ལ་དེ་ལ་ཕེབས་པའི་ཚེ། དེ་དུས་དགུན་ཤིན་ཏུ་གྲང་བའི་དུས་ཡིན་ཀྱང་དབྱར་གྱི་སྐབས་བཞིན་རིའི་ངོས་ཐམས་ཅད་རྨུགས་པ་ཆེན་པོས་ཁྱབ་ཅིང་། སྔགས་འཆང་བླ་མ་ཉིད་ཀྱི་སྐུ་ལ་འཇའ་དཀར་པོ་ཞིག་མདུང་ཚུགས་ཀྱིས་ཟུག་པ་དང་། སྐུའི་གཡས་གཡོན་གྱི་ཐད་ལ་ཆོས་སྐྱོང་གི་སྤྲུལ་པའི་བྱ་རོག་གཉིས་གཤོག་སྒྲ་འབྱིན་བཞིན་པ་དང་བཅས་འཕུར་འགྲོ་བ་དང་། རྨུགས་པ་དེ་ཉིད་ཀྱི་གདུགས་ཀྱི་རྣམ་པས་སྐུ་འཁོར་རྣམས་ལ་ཡང་གྲང་བའི་རེག་བྱས་ཉེན་པ་ལྟ་ག་ལ་ཞིག་སྟེ། དབྱར་ཚ་བའི་དུས་བཞིན་ཚད་པས་གདུངས་པའི་ལུས་ཐམས་ཅད་རྔུལ་བུན་ནེ་བ་དང་བཅས་པ་ལ་དེ་ཉིད་མ་སྒྲོལ་བར་དུ་བྱུང་པས། ཕྱོགས་དེར་རྒྱུན་དུ་འགྲུལ་བྱེད་པའི་རྒན་རབས་རྣམས་ན་རེ། ཨེ་མ་ཡ་མཚན་ཆེ། དབྱར་གཞན་དུ་ཚད་པ་ཆེ་བ་རང་གི་དུས་སུ་ཡང་རི་འདི་ལ་གྲང་བའི་སྡུག་བསྔལ་ཁོ་ན་དུས་རྟག་ཏུ་ཡོང་བ་ལ།
ད་ལན་གཅིག་པུ་ངོ་མཚར་བའི་རྟགས་འདི་བཞིན་འབྱུང་བ་ནི། ས་སྐྱ་བདག་ཆེན་གྱི་བྱིན་རླབས་ལས་བྱུང་བ་ཡིན་ཡང་དག་གོ་ཞེས་ཀུན་ཀྱང་སྒྲོགས་པར་གྱུར་ཅིང་། དེ་ལྟ་བུ་ནི་རྗེ་བཙུན་སྔགས་འཆང་བླ་མ་འདི་ཉིད་འབྱུང་བ་བཞི་ལ་རང་དབང་བརྙེས་པའི་གྲུབ་པའི་མཚན་མ་ཡང་དག་པར་རིག་པར་བྱ་སྟེ། འགའ་ཞིག་རྡོ་བྲག་སོགས་ལ་རྐང་ལག་གི་རྗེས་ཙམ་བྱུང་བ་ལ་མཚར་དུ་འཛིན་པ་ནི་མ་བརྟགས་པ་ཆེན་པོ་སྟེ། དེ་ལྟ་བུ་ནི་རྫས་ཀྱི་ནུས་པ་སོགས་ལ་བརྟེན་ནས་འབྱུང་བར་ཡང་ཡོངས་སུ་གྲགས་པའི་ཕྱིར་རོ། ། དེ་ལྟ་བུའི་འགྲན་ཟླ་དང་བྲལ་བའི་ཡོངས་འཛིན་དམ་པ་འདི་ཉིད་ལ་བདུད་ཀྱི་གནས་མལ་སྙིང་ལ་བཅས་པའི་གང་ཟག་འགའ་ཞིག་གིས་ལོག་སྒྲུབ་བརྩམས་པ་དེའི་ཚེ། ས་སྐྱ་པའི་བསྟན་སྲུང་དབང་པོ་རྣམས་ཀྱིས་མངོན་སུམ་དུ་ཚར་བཅད་པའི་ཚུལ་ནི། དེ་ཡང་སྐབས་ཤིག་གི་ཚེ་བསྟན་པ་དང་རྣལ་འབྱོར་པ་ལ་དོ་བདོ་བའི་གསང་བའི་དགྲ་བོ་སྟོབས་ལྡན་ཞིག་གིས་ལོག་སྒྲུབ་ཚན་ཆེན་པོ་བསྒྲུབ་པར་ཉེ་བ་ན། བདག་ཉིད་ཆེན་པོས་ཆོས་སྐྱོང་རྣམས་ལ་འཕྲིན་བཅོལ་དྲག་ཏུ་མཛད་པའི་ཚེ། རྗེ་ཉིད་ཀྱི་གཟིམས་ཆུང་གི་གཏོར་ཁང་གི་མདུན་གྱི་སྤྱན་གཟིགས་ཀྱི་རྒྱ་རལ་འཁྱོག་པོ་ཞིག་ལས་ཁྲག་རློན་པ་མངོན་སུམ་དུ་འཛག་པ་བྱུང་བ་དང་བསྟུན།
ཉིད་ཀྱི་མཚན་ལམ་དུ་བནྡེ་ཞག་གིས་རྒྱུ་མ་གློ་སྙིང་སོགས་ནང་གཡོས་ཚན་ཅིག་ཁུར་བྱུང་བ་བཞེས་པས། ནང་པར་ཡང་སྐུ་ཁམས་ལོག་པའི་རྣམ་པ་བྱུང་བ་ཆོས་སྐྱོང་གིས་ཤ་སྐལ་བྱིན་པར་འདུག་གསུངས་ཤིང་། དེ་དག་དང་དུས་མཚུངས་པར་མིག་མཐོང་མཁན་ཞིག་གི་རྨི་ལམ་དུ། བསྟན་དགྲ་དམིགས་ཡུལ་གྱི་མི་དེ་ཉིད་ཀྱི་ཕུང་པོ་ཁྱོགས་ལ་བཏེག་ནས་མགོན་པོའི་ལམ་མཁན་རྣམས་ཀྱིས་ཁྱེར་བྱུང་བ་རྨིས་པ་ན། དེ་ནས་ཞག་འགའ་མ་ལོན་པར་སྟོབས་ལྡན་གྱི་བསྟན་དགྲ་དེ་ཉིད་ཚེའི་དུས་བྱས་ནས་ལོག་སྒྲུབ་མཐའ་དག་རང་ཞིར་གྱུར་པ་ཡིན་ནོ། ། གཞན་ཡང་འདི་འདྲ་བའི་རིགས་ཅན་འགའ་ཞིག་ཡོད་མོད་ཀྱང་བརྗོད་པའི་སྐབས་མ་ཡིན་པའི་ཕྱིར་རེ་ཞིག་བཞག་གོ ། དེ་ལྟ་བུའི་སྐྱེས་བུ་ཆེན་པོ་དེ་ཉིད་ཀྱི་ངོ་མཚར་བའི་རྣམ་པར་ཐར་པ་བསམ་པ་དང་བརྗོད་པའི་ཡུལ་ལས་འདས་པ་རྣམས་དོན་བསྡུས་པའི་ཚུལ་གྱིས་འདི་སྐད་ཅེས་བསྟོད་དེ། མདོར་ན་སྔགས་འཆང་རྡོ་རྗེ་འཛིན་ཉིད་ཀྱི། ། ངོ་མཚར་རྣམ་ཐར་བརྗོད་ཀྱིས་མི་ལང་ཞིང་། ། བདག་འདྲའི་བྱིས་པའི་བློ་ཡིས་རྟོགས་དཀའ་བས། །
ཡོན་ཏན་རྒྱ་མཚོའི་མངའ་བདག་ཁྱོད་ལ་འདུད། ། ཅེས་སོ། ། དེ་དག་གིས་ནི་བསྟོད་པ་དངོས་ཀྱི་དོན་རགས་རིམ་བརྗོད་ཟིན་ནས། ད་ནི་རྗེ་བཙུན་སྔགས་འཆང་བླ་མ་སེམས་དཔའ་ཆེན་པོ་ཉིད་ཀྱི་རྣམ་ཐར་བརྗོད་པ་པོ་གང་གིས་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་བྱ་བའི་ཕྱིར། དུས་གསུམ་གྱི་སྡིག་པ་བཤགས་པ་དང་། ཡང་དག་པའི་སྨོན་ལམ་བཏབ་པ་གཉིས་ལས། དང་པོ་ནི། བླ་མའི་མཛད་པ་སྐྱོན་གྱིས་མ་གོས་ཀྱང་། ། བདག་ཅག་ལས་ངན་བག་ཆགས་རབ་འཐུག་པས། ། དུས་གསུམ་ལོག་ལྟ་བྱང་ཆུབ་བསྒྲུབ་པའི་གེགས། །
སྙིང་ནས་འགྱོད་པ་ཆེན་པོས་མཐོལ་ལོ་བཤགས། ། ཞེས་པས་བསྟན་ལ། གཉིས་པ་སྨོན་ལམ་ལ་རང་དོན་ཕུན་སུམ་ཚོགས་པ་དང་། གཞན་དོན་ཕུན་སུམ་ཚོགས་པའི་སྨོན་ལམ་བཏབ་པ་གཉིས་ལས། དང་པོ་ནི། བདག་ཀྱང་སྐྱོན་བྲལ་སུམ་ལྡན་ལ་གནས་ཤིང་། ། ཐོས་བསམ་སྒོམ་པས་རང་གི་རྒྱུད་སྦྱངས་ནས། ། འཆད་རྩོད་རྩོམ་ལ་གཡེང་བའི་བདུད་སྤངས་པས། ། ཞེས་པས་བསྟན། གཉིས་པ་བསྟན་པ་རྒྱས་པའི་སྨོན་ལམ་ལ།
སྤྱི་དང་བྲེ་བྲག་གཉིས་ལས། དང་པོ་ནི། སྤྱིར་གྱི་བསྟན་པ་འཕེལ་ཞིང་རྒྱས་གྱུར་ཅིག ། ཅེས་པས་བསྟན། གཉིས་པ་བྱེ་བྲག་བསྟན་པ་རྒྱས་པའི་སྨོན་ལམ་ནི། ཁྱད་པར་འཁྲུལ་མེད་རྗེ་བཙུན་ས་སྐྱ་པའི། ། བསྟན་པ་དྲི་མེད་ཡར་ངོའི་ཟླ་བ་ལྟར། ། འཕེལ་ཞིང་རྒྱས་ནས་འཇིག་རྟེན་ཁམས་འདི་རུ། ། བདེ་སྐྱིད་མ་ལུས་འབྱུང་བའི་རྒྱུར་གྱུར་ཅིག ། ཅེས་པས་བསྟན།
ད་ནི་དེ་ལྟ་བུའི་ཡིད་ལ་རེ་བའི་དོན་ཐམས་ཅད་བདེ་བླག་ཏུ་འགྲུབ་པ་ཡང་། མཚན་ཉིད་དང་ལྡན་པའི་བླ་མ་རྡོ་རྗེ་སློབ་དཔོན་གྱི་བྱིན་རླབས་རང་གི་ཤེས་རྒྱུད་ལ་ཞུགས་པ་ལ་རག་ལས་པའི་ཕྱིར། དེ་ཉིད་འདོད་གསོལ་གྱི་སྒོ་ནས་གསོལ་བ་རྩེ་གཅིག་ཏུ་བཏབ་པ་ནི། སེམས་དཔའ་ཆེན་པོ་བླ་མའི་ཐུགས་རྗེ་དང་། ། སྙིང་ནས་དད་པས་གསོལ་བ་བཏབ་པའི་མཐུས། ། འདྲེན་མཆོག་སློབ་བུའི་ཐ་ཆུང་བདག་རྒྱུད་ལ། ། ཆོས་ཀྱི་རྒྱལ་པོའི་བྱིན་རླབས་འཇུག་གྱུར་ཅིག ། ཅེས་སོ། ། ད་ནི་གསོལ་འདེབས་ཀྱི་སྦྱར་བྱང་བསྟན་པ་ལ། གང་གིས་བརྩམས་པའི་གང་ཟག་ནི། །
ཚུལ་འདི་སྔགས་འཆང་རྗེ་ཉིད་ཀྱི། ། རིགས་དང་ཆོས་ཀྱི་བུར་གྱུར་པ། ། ཟས་གཙང་སྲས་ཀྱི་བསྟན་པ་ཡི། ། སྒོར་ཞུགས་སྐྱེས་སྟོབས་བློ་གྲོས་ཅན། ། ངག་དབང་ཀུན་དགའ་བསོད་ནམས་ཀྱིས། ། ཞེས་པས་བསྟན་ལ། གང་དུ་བརྩམས་པའི་གནས་ནི། གོང་མས་བྱིན་རླབས་ས་སྐྱ་ཡི། ། གཞི་ཐོག་བླ་བྲང་མཁའ་སྤྱོད་དུ། ། སྙིང་ནས་དད་པ་ཐོབ་སྟེ་སྦྱར། །
བླ་མ་སོ་སྐྱེར་འཛིན་པ་ཡི། ། ཆལ་ཆོལ་སྨྲ་དང་འདི་མི་མཚུངས། ། ཞེས་པས་བསྟན། དེ་ལྟར་བརྩམས་པའི་དགེ་བ་རྫོགས་བྱང་དུ་བསྔོ་བ་ནི། འདི་ལས་བསོད་ནམས་གང་ཐོབ་དེས། ། འགྲོ་ཀུན་ཐར་པའི་བདེ་ཐོབ་ཕྱིར། ། བདག་ཅག་ཚེ་འདིའམ་འཆི་ཁ་འམ། ། བར་དོར་འབྲས་བུ་སྨིན་གྱུར་ཅིག ། ཅེས་པས་བསྟན། དེ་ལྟ་བུའི་ཁོ་བོ་ཅག་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩོལ་བར་མཛད་པའི་དུས་གསུམ་རྒྱལ་བ་ཀུན་གྱི་སྤྱི་གཟུགས་ཆེན་པོ་སྔགས་འཆང་བླ་མ་རྒྱལ་སྲས་སྦས་པའི་རྣལ་འབྱོར་མཚུངས་པ་མེད་པ་དེ་ཉིད་ཀྱིས་ཞིང་འདིར་བསྟན་པ་དང་སེམས་ཅན་གྱི་དོན་གྲངས་དང་ཚད་མེད་པ་ཞིག་མཛད་པ་རྣམས་ལ་ཐུགས་ཤིན་ཏུ་རངས་པར་གྱུར་ཅིང་།
དུས་ངན་གྱི་སྐྱེ་བོ་ཁྲེལ་མེད་པ་དག་གི་སྤྱོད་ངན་སྣ་ཚོགས་གཟིགས་པས་ཐུགས་ཅུང་ཟད་གདུངས་པར་ཡང་གྱུར་ཏེ། འཇིག་རྟེན་གྱི་ཁམས་གཞན་དུ་གདུལ་བྱ་རྒྱ་ཆེ་བ་ལ་དགོངས་པའི་ཚེ། དེའི་སྔ་ལྟས་སུ་སའི་དཀྱིལ་འཁོར་འདི་ཡང་ཡང་ཡང་དུ་གཡོ་ཞིང་། ནམ་མཁའ་ནས་ལྷ་རྣམས་ཀྱིས་རོལ་མོའི་སྒྲ་དབྱངས་ལན་མང་དུ་སྒྲོགས་པ་དང་། གཞན་ཡང་དུས་མཐའི་རླུང་ཆེན་ལངས་པ་ལྟ་བུའི་ཡིད་དུ་མི་འོང་བའི་རླུང་དམར་ཆེན་པོས་ལུང་པ་ཐམས་ཅད་ཁྱབ་སྟེ། ཉི་མའི་འོད་ཟེར་ཀྱང་མོག་མོག་པོར་བྱེད་པ་ཟླ་བ་དུ་མའི་བར་དུ་བྱུང་ཞིང་། དེ་ལྟ་བུའི་སྐབས་ཤིག་ན་དངོས་ཅག་གཞི་ཐོག་བླ་བྲང་གི་མཁའ་སྤྱོད་ན་བསྡད་པའི་སྐབས་ཐོ་རངས་ཤིག་རྨི་ལམ་དུ། སྔགས་འཆང་བླ་མ་ཉིད་སྐུ་ཤམ་སྐྱ་འཇོལ་ལེ་བ་དང་བཅས་རྟབ་པའི་ཚུལ་གྱིས་བྱོན་བྱུང་ནས། ངེད་ནི་བདེ་བ་ཅན་ལ་འགྲོ་ཁྱེད་རང་ཨེ་འགྲོ་གསུང་བྱུང་བ་ལ། འདི་བཞིན་གྱི་རིགས་སྔོན་གྱི་བླ་མ་གོང་མ་འགའ་ཞིག་ལ་ཡང་བྱུང་འདུག་པ་ལ་ལེགས་རྒྱུ་མ་བྱུང་འདུག་པའི་ཚུལ་དྲན་ནས།
བདག་ནི་མི་འགྲོ་ལགས་ཞུས་པ་སྙམ་བྱེད་པ་དང་གཉིད་སད་བྱུང་བས་ཡིད་ཀྱང་མ་བདེ་ཞིང་། དེ་དུས་ཡབ་རྗེ་ཆོས་ཀྱི་རྒྱལ་པོ་ཉིད་འཁོར་ལོ་བདེ་མཆོག་གི་གསུང་བསྙེན་ཁ་གསོ་ལ་བཞུགས་པའི་དུས་ཡིན་པས། ཉིན་མོ་གསོལ་བ་ཚོགས་འཁོར་གྱི་སྐབས་སུ་རང་ལ་རྨི་ལམ་བྱུང་ཚུལ་རྣམས་ཞུས་ནས། དེང་སང་སྐུ་དོག་བཞིན་ནི་ཡོད་པ་མིན་ལགས་སམ་ཞུས་པས། ཧེ་ཧེ་བདེ་བ་ཅན་དུ་འགྲོ་ན་ཚང་འདུག་པ། གང་ལྟར་ད་ནང་ཐོ་རངས་ངེད་ཀྱི་རྨི་ལམ་ན་ཡང་ལུས་ལ་རས་གོས་ཤིག་མིན་པ་གཞན་གང་ཡང་མེད་པ་བྱས། བནྡེ་ཞིག་གི་ཁ་ལ་རྒྱ་གླིང་གཉིས་སྦྱར་ནས་འབུད་ཀྱིན་འདུག་པ་ལ་མི་གཉིས་ཀྱིས་བུས་པ་འདྲ་བའི་སྐད་ཚད་མ་ཡོང་གིན་འདུག་པ་དེ་དང་བསྡེབས་ནས་བདེ་མཆོག་ཆུ་མིག་རྫིང་ཁའི་རི་སུལ་ན་ཡར་འཛེགས་ཕྱིན་པའི་རྨི་ལམ་ཞིག་བྱུང་གསུངས་ཤིང་། དེ་དག་གི་རྗེས་ཙམ་བདག་ཅག་ངམ་རིང་རྒྱལ་པོའི་ཕོ་བྲང་ན་ཡོད་པའི་སྐབས་ཤིག ཐུགས་དམ་གསུང་ཤོག་གནང་བ་ཞིག་གི་ནང་ན་ཡང་། ངོས་ནི་ཉེར་དགུའི་ཟླ་བར་འདུག
ས་སྐྱ་པའི་བསྟན་པ་ལ་གདན་སའི་འཛིན་སྐྱོང་འདི་ལས་གལ་ཆེ་བ་མི་འདུག་པ། སེམས་ཁུར་བསྐྱེད་པ་རང་གལ་ཆེ་ཞེས་གསུང་བ་འདུག་པ་དེ་དུས་ནི་རང་ཉིད་རྟག་འཛིན་ཆེས་པས་གོ་བ་མ་བྱུང་ཀྱང་། ཕྱིས་བསམས་པས་སྔགས་འཆང་བླ་མ་ཉིད་མྱུར་དུ་དག་པའི་ཞིང་དུ་ཕེབས་པའི་གསུང་དེ་དུས་ནས་སྩལ་བར་འདུག་གོ ། དེ་ནས་རྗེ་ཉིད་དགུང་ལོ་ལྔ་བཅུ་ང་ལྔར་ཕེབས་པའི་མེ་མོ་སྦྲུལ་གྱི་ལོའི་ཟླ་བ་དང་པོ་ཙམ་ནས་གཞན་སྣང་དུ་སྐུ་བསྙུང་བའི་ཚུལ་བསྟན་པ་ན། སྤྱི་སྒོས་ཐ་དད་ནས་སྐུ་རིམ་རྒྱ་ཆེན་པོ་བསྒྲུབས་ཤིང་། འཚོ་བྱེད་མཁས་པ་རྣམས་ཀྱིས་ཀྱང་འཕྲོད་རྟེན་རིམ་པར་ཕུལ་ཀྱང་སྐུ་ལ་གདངས་ཁྱད་དུ་མངོན་པ་གཏན་ནས་མ་བྱུང་བས། ཐམས་ཅད་སེམས་ཡེད་ཡེད་པོར་གྱུར་པའི་ཚེ། ཉིད་ཀྱི་གསུང་ལས། ད་ལོ་ངེད་ལ་དོག་ཆ་ཆེན་པོ་ཡོད་ཉེན་འདུག ཁ་རྩང་ཟླ་བ་བཅུ་གཉིས་པའི་ཐོ་རངས་ཀྱི་ཆ་ཞིག་ལ་སྐད་ཕྲ་མོ་ལྷང་ལྷང་བ་ཞིག་གིས་ཁྱོད་ལ་མཁའ་འགྲོའི་བསུ་མ་ཡོད་དོ་ཞེས་ཡང་ཡང་ཟེར་བ་ཞིག་བྱུང་གསུང་བ་ལ།
སྐུ་འཁོར་བ་རྣམས་ཀྱིས་དེས་ན་སྐུ་རིམ་རྒྱ་ཆེན་པོ་མཛད་པ་དང་། ཞབས་པད་ཡུན་རིང་དུ་བརྟན་པའི་ཐུགས་འདུན་གནང་དགོས་ལགས་ཞུས་པ་ན། ཡང་གསུང་ལས། དུས་ལ་བབས་ན་གང་གིས་ཀྱང་མི་ཕན། ལྷག་པར་ནད་ཀྱིས་ཁྱེར་བའི་ལུས་འདི་བས། བསྟན་པ་ལ་བྱ་བ་ཐུབ་ངེས་ཀྱི་ལུས་ཤིག་དགའ་བ་འདུག་ཅེས་སོགས་མྱུར་དུ་གཞན་དོན་ལ་ཕེབས་པར་དགོངས་པའི་གསུང་མང་དུ་བྱོན་ཞིང་། དེ་ལྟར་ས་ག་ཟླ་བ་མ་ཤར་གྱི་བར་གྱི་སྐུ་བསྙེལ་བའི་དུས་ཐམས་ཅད་དུ་ནམ་མཁའ་གཡའ་དག་པ་ལ་ཉི་མའི་འོད་ཟེར་ཤིན་ཏུ་གསལ་ཞིང་། འཇའ་འོད་ཀྱི་རི་མོ་ངོ་མཚར་ཅན་གྱིས་ནམ་མཁའི་ཁྱོན་ཐམས་ཅད་གང་བ་དུས་འཁོར་ཡུག་ཏུ་བྱུང་ཞིང་། གཞན་ཡང་སྐབས་སྐབས་སུ་མེ་ཏོག་གི་ཆར་འབབ་པ་སོགས་སྐྱེ་བོ་རྣམས་ཀྱིས་མཐོང་བའི་ཚེ། ཀྱེ་མ་ཀྱི་ཧུད་སྔགས་འཆང་བླ་མ་འདིའི་སྐུ་བསྙེལ་ལུགས་དང་།
ནམ་མཁའ་ལ་ངོ་མཚར་བའི་རྟགས་འདི་ལྟ་བུ་རྟག་པར་ཡོང་ལུགས་ཀྱིས་བྱང་ཕྱོགས་ཀྱི་རྒྱུད་འདི་མགོན་དང་བྲལ་བ་ཞིག་མྱུར་དུ་མཐོང་བར་འདུག་གོ་ཞེས་མི་བཟོད་པའི་སྨྲེ་སྔགས་དྲག་པོ་དུས་ཀུན་དུ་སྒྲོགས་པར་གྱུར་ཅིང་། དེ་ནས་ས་ག་ཟླ་བའི་ཚེས་བཞི་ལྔ་ཙམ་ནས་གཞན་ངོར་སླར་ཡང་སྐུ་དུབ་བར་སོང་བའི་ཚུལ་བསྟན་ཞིང་། གོང་གི་འཇའ་འོད་ལ་སོགས་པ་ངོ་མཚར་བའི་ལྟས་རྣམས་ཀྱང་ཇེ་གསལ་ཇེ་གསལ་དུ་གྱུར་ཅིང་། ཟླ་བ་དེའི་ཚེས་བཅུ་གཉིས་ནས་བཅུ་དྲུག་གི་བར་ལ་བདག་ཉིད་ཆེན་པོ་སྐུ་འཁོར་ཉུང་ཤས་དང་བཅས་གཞི་ཐོག་བླ་བྲང་གི་ཚོམས་དམར་ན་གདུགས་ལ་བཞུགས་པའི་ཚེ། ཉིན་རེ་བཞིན་ཉི་མའི་གུང་ཙམ་ལ་བབས་པ་ན། མགོ་སིལ་སྙན་གྱི་སྒྲ་འདྲ་བ་ལ་གསུང་ཐག་ཤིན་ཏུ་རིང་བའི་སྒྲ་ཡ་མཚན་ཅན་ཞིག་ཐོག་མར་བླ་བྲང་ཤར་ཙམ་གྱི་ཐད་ཀྱི་ནམ་མཁའ་ནས་བྱུང་ནས་རིམ་གྱིས་ལྷོ་ཕྱོགས་སུ་སོང་སྟེ། མཐར་བསམ་གླིང་དགོན་པའི་ཐད་ཙམ་དུ་ཡལ་འགྲོ་བ་རྒྱུན་ཆགས་སུ་བྱུང་བས་སྐུ་འཁོར་ཐམས་ཅད་ཡ་མཚན་དུ་གྱུར་ཅིང་། ལྷག་པར་ཚེས་བཅུ་བཞིའི་སྔ་དྲོ་རྗེ་ཉིད་སྔགས་འཆང་ཆེན་པོའི་སྐུ་བསྟོད་ཤེས་བྱ་ཀུན་ལ་མ་གདངས་དང་བཅས་པ་ཞིག་གསུང་ཤུགས་ཆེན་པོས་མཛད་ཀྱིན་འདུག་པ་ལ། ཞབས་འབྲིང་པ་རྣམས་ཀྱིས་རྒྱུ་མཚན་ཞུས་པས། གསུང་ལས་ད་ནང་ཐོ་རངས་རྨི་ལམ་དུ་སྔགས་འཆང་བདེ་བར་གཤེགས་པ་དེ་ཉིད་སྔར་ལས་ཀྱང་སྐུ་གཟི་མདངས་ཆེ་བ་ཞིག་བྱས་བྱོན་པ་དང་གསལ་བར་མཇལ་ནས་ཕྱག་བཙལ་བྱིན་རླབས་ཞུས་ཏེ་ནད་འདི་ལས་གྲོལ་ནས།
ཤར་ཕྱོགས་སུ་བདེ་ཕྱམ་ཕྱམ་ཕྱིན་པའི་སྣང་བ་ཞིག་བྱུང་བས་རྨི་ལམ་དེ་དྲན་ནས་བླ་མ་ལ་གསོལ་བ་བཏབ་པ་ཡིན་གསུངས། འདི་ནི་གསལ་བར་གསུང་མ་བྱོན་པ་ཙམ་མ་གཏོགས། དོན་ལ་སྔགས་འཆང་ཆོས་ཀྱི་རྒྱལ་པོ་དང་དངོས་སུ་མཇལ་བ་ལ་ཐེ་ཚོམ་མི་དགོས་ཤིང་། ཡང་ལན་ཅིག་གསུང་ལས། ད་ནང་ཐོ་རངས་སྔགས་འཆང་ཆོས་ཀྱི་རྒྱལ་པོ་ཆིབས་པ་ཞིག་མཛད། ངེད་རང་ཆིབས་གདོང་ལ་བྱས་ནས་བླ་བྲང་ཟམ་པའི་སྟེང་ནས་འབྱོན་གྱིན་འདུག་པ་ལ། སྔགས་འཆང་ཆེན་པོའི་གསུང་གིས་ད་ངེད་ཀྱིས་མ་ཡོང་བ་རྒྱུན་རིང་སོང་བས་རྒྱན་གྱི་ལམ་རྒྱུས་ལེགས་པོ་གྱིས་ཤིག་ཅེས་གསུང་བའི་སྣང་བ་ཞིག་བྱུང་བ་ཡ་མཚན་ཆེ་ཅི་ཡིན་ནམ་གསུངས། དེ་དུས་ཀྱང་སྔགས་འཆང་ཉིད་དང་མཇལ་བར་འདུག་གོ ། ཡང་ཚེས་བཅུ་བདུན་གྱི་སྔ་དྲོ་སྐུ་འཁོར་རྣམས་ལ་གཟིགས་ནས་བཞད་མོ་མཛད་ཅིང་། ཉིད་ཀྱི་གསུང་ལས།
དགོད་བྲོ་བ་ལ་ད་ནང་ཐོ་རངས་རྒྱ་གར་ནས་ཐོར་བཤད་བྱས་འོང་བ་ཡིན་ཟེར་བའི་ཁྱེའུ་ཤིན་ཏུ་ཡིད་དུ་ཡོང་བ་གོས་དཀར་པོ་གྱོན་པ། ལག་ན་འབེ་ཏའི་བུམ་པ་ཐོགས་པ་ཞིག་བྱུང་ནས་ཁྱེད་སྤྱན་འདྲེན་ལ་ཡོང་བ་ཡིན་ཟེར་བ་སོགས་དེ་དང་ལབ་མང་དུ་བྱས་པ་རྨིས་ཞེས་གསུང་བ་སོགས་ཇི་སྲིད་བསྙུང་བའི་བར་ཐམས་ཅད་དུ་དག་པའི་གཟིགས་སྣང་འབའ་ཞིག་གིས་དུས་འདའ་བའི་ངང་ནས། རྒྱུན་གྱི་ཐུགས་དམ་སོགས་ལ་ཡང་རྟག་འགྲུས་སུ་མཛད་ཅིང་། དེ་ནས་དགོངས་པ་ཆོས་དབྱིངས་སུ་ཐིམ་པར་ཉེ་བའི་ཚེ། གཞན་ལས་ཆེས་ངོ་མཚར་རྨད་དུ་བྱུང་བའི་རྟགས་མཚན་འདི་བཞིན་ཡང་སྟོན་པར་མཛད་པ་ཡིན་ཏེ། དེ་ཡང་ཚེས་བཅུ་དྲུག་ཙམ་གྱི་ཆ་ཞིག་ལ་གདན་ས་ན་ཡོད་པའི་བུད་མེད་ཕུན་ཚོགས་ཟེར་བ་ཞིག་ལ་བུ་མོ་ཆུང་དུ་སྨྲ་ཤེས་ཙམ་ཞིག་ཡོད་པ་དེ་བླ་བྲང་གཞི་ཐོག་གི་ལྟག་སྒོ་ན་རྩེ་ཞིང་ཡོད་པའི་མངོན་སུམ་གྱི་མཐོང་སྣང་ལ། ལྷག་སྒོའི་རྡོ་ཀྲས་ཀྱི་མགོར་བུད་མེད་རྒྱན་གོས་ཟབ་ཅིང་དབུ་རྒྱན་དར་དཔྱངས་དང་བཅས་པ་མང་པོ་ཞིག་གིས་ཌ་མ་རུ་དང་དྲིལ་བུའི་སྒྲ་དྲག་ཏུ་བཅམ་བྱུང་བས། དེ་ནས་དར་ཙམ་ཞིག་ནས་སྔགས་འཆང་བླ་མ་གྲགས་པའི་མཚན་ཅན་ཉིད་སྐུ་གཟི་འོད་འབར་བཞིན་པ་དང་བཅས་གཞི་ཐོག་བླ་བྲང་གི་ལྟག་སྒོ་བརྒྱུད་ནས་ཕེབས་བྱུང་སྟེ། བུ་མོ་དེ་རང་ལ་བྱིན་རླབས་གནང་བྱུང་བའི་མོད་ལ་སྔར་གྱི་བུད་མེད་རྣམས་ཀྱིས་བསུས་ཏེ། ཌ་མ་རུ་དང་དྲིལ་བུའི་སྒྲ་ཆེན་པོ་དང་བཅས་རིམ་བཞིན་ས་དཀར་ལོགས་ཀྱི་ངོས་ལ་བྱོན་ཏེ་བར་སྣང་ལ་ཡལ་སོང་བ་མཐོང་བས།
དེ་མ་ཐག་ཏུ་བུ་མོ་ཆུང་ངུ་དེ་ཉིད་རང་གི་མའི་རྩར་བྱུང་སྟེ་སྔར་གྱི་ལོ་རྒྱུས་རྣམས་སྒྲིབ་མེད་དུ་སྨྲས་བྱུང་བ་ན། མ་ཡང་ཧ་ལས་ཏེ་ད་ལོ་གོང་བཞུགས་སྐུ་ཤིན་ཏུ་མ་བདེ་བའི་ཚུལ་གླེང་བ་ལ། ཁྱོད་ཀྱིས་མཐོང་སྣང་བྱུང་ཚུལ་དེ་བཞིན་སྨྲས་ན་ཆད་པ་ཡང་ཡོང་བས་སུ་ལ་ཡང་མ་ཟེར་ཅིག་ཅེས་གདམས་སོ་ཞེས་ཀྱང་ཐོས་ལ། དེ་ལྟ་བུ་ནི་སྔོན་སློབ་དཔོན་བསོད་ནམས་རྩེ་མོ་དག་པ་མཁའ་སྤྱོད་དུ་གཤེགས་པ་ས་སྐྱའི་རྒན་མོ་ལས་དག་པ་ཞིག་གིས་མངོན་སུམ་དུ་མཐོང་བ་དང་ཚུལ་མཚུངས་པའི་གཞན་ལས་ཆེས་ཁྱད་པར་དུ་འཕགས་པའི་རྣམ་པར་ཐར་པ་ཡིན་ནོ། ། དེ་ནས་ས་ག་ཟླ་བའི་ཚེས་བཅུ་བདུན་ལ་བབས་པའི་ཚེ། དེའི་མཚན་ཧྲིལ་པོ་གསུང་ཤུགས་ཆེན་པོ་དང་བཅས་ནས་ཐུགས་དམ་ཟབ་མོ་འབའ་ཞིག་ལ་བཞུགས་ནས། ཐོ་རངས་ཀྱི་ཆ་ཟིན་པ་ན་ལམ་ཟབ་མོ་བླ་མའི་རྣལ་འབྱོར་སྨིན་རྒྱས་སུ་མཛད་ཅིང་། རྟེན་མཆོད་རྣམས་ལ་སྤྱན་ཡང་ཡང་དུ་གཟིགས་པའི་ངང་ནས་ཞིང་འདིའི་སྐུ་དངོས་ཀྱི་གདུལ་བྱའི་དོན་རྣམས་རེ་ཞིག་མཐར་ཕྱིན་ནས། སྐྱེ་བོ་རྟག་འཛིན་ཅན་རྣམས་དགེ་ལ་བསྐུལ་བའི་ཕྱིར་དང་། ཞིང་གཞན་དུ་གདུལ་བྱ་སྨིན་གྲོལ་ལ་འགོད་པའི་ཕྱིར་རྒྱུད་སྡེ་ནས་གསུངས་པའི་འདའ་ཁ་མ་ཟབ་མོ་ལ་མཉམ་པར་བཞག་སྟེ་བདེ་བར་གཤེགས་པའི་ཚུལ་བསྟན་ཏོ། །
དེ་ནས་ཚེས་བཅོ་བརྒྱད་ཀྱི་ཉིན་མཚན་གྱི་བར་ལ་འོད་གསལ་མ་བུ་རོ་གཅིག་ཏུ་འདྲེས་པའི་ཟུང་འཇུག་བདེ་བ་ཆེན་པོའི་ངང་དུ་མཉམ་པར་བཞག་ནས། བཅུ་དགུའི་ཐོ་རངས་ཀྱི་ཚེ་དེ་ཉིད་ལས་བཞེངས་ཏེ། སྐུ་འཁོར་བ་ཀུན་གྱིས་གསན་པའི་ཐག་སྒྲ་དང་བཅས་དབུ་གཙུག་མངོན་གྱུར་དུ་འཕགས་པ་ལ་བྱང་སེམས་ཀྱི་ཟིལ་པ་ཕྲོམ་མེ་བར་གྱུར་ཏེ། ཉིད་ཀྱི་སྐུའི་སྐྱེ་བ་སྔ་མར་གྱུར་པའི་སྤྲུལ་པའི་སྐུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ཞེས་བྱ་བ་ཉིད་དགའ་ལྡན་ཆོས་ཀྱི་ཕོ་བྲང་ན་རྒྱལ་བ་བྱམས་པའི་ཞབས་དྲུང་ན་བཞུགས་པའི་གནས་དེར་སླར་ཡང་བྱོན་པར་གྱུར་ཏོ། ། དེ་ལྟར་དབུ་ཐོད་འཕགས་པ་དང་དུས་མཉམ་དུ་ཤངས་ལས་བྱང་སེམས་དཀར་དམར་གྱི་རྒྱུན་ཤིན་ཏུ་བུངས་ཆེ་བ་བབས་ཏེ་སྐུ་གདུང་གི་མདུན་གྱི་ན་བཟའ་ཐམས་ཅད་ཚོས་པར་གྱུར་ཅིང་། འདི་ནི་རྣལ་འབྱོར་པ་རང་ཁ་བ་ཞིག་ཡིན་ཀྱང་འཆི་ཁར་གྲུབ་མཐའ་བསྙོགས་པའི་ཐུན་མོང་མ་ཡིན་པའི་རྟགས་སུ་བཤད་དེ། རྗེ་ས་སྐྱ་པ་ཆེན་པོའི་གསུང་རབ་འཁོར་ལོ་བདེ་མཆོག་གི་རིམ་བཞི་ལམ་བསླང་ཞེས་བྱ་བའི་བསྟན་བཅོས་ལས། ཆོས་ཀྱི་སྐུ་ལ་ཆོས་སྐུར་ངོ་ཤེས་པ། འཆི་ཁ་ཉིད་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས། རྣམ་ཤེས་སྤྱི་གཙུག་ཏུ་སོང་སྟེ་ལོངས་སྤྱོད་རྫོགས་པའི་སྐུའི་ཞིང་ཁམས་སུ་འགྲོ་བར་འགྱུར་རོ། །
དེའི་རྟགས་ཕའི་ཁུ་བའི་ཐིག་ལེ་སྣ་བུག་གཡོན་ན་མར་འབྱུང་ངོ་ཞེས་གསུངས་པས་སོ། ། དེ་ནས་སྐུ་གདུང་གི་ཞབས་ཏོག་རྣམས་རྒྱུད་སྡེ་ནས་བཤད་པ་ལྟར་ཕུལ་ཏེ། རྗེ་བཙུན་གཅེན་གྱིས་ཡི་དམ་རྡོ་རྗེ་ཕུར་པ་ལ་བརྟེན་ནས་བཞུ་འབུལ་མཛད་པའི་ཚེ། ནམ་མཁའ་ལ་འཇའ་འོད་ཀྱི་ཕྲེང་བ་རབ་ཏུ་འཁྲིགས་པ་དང་མེ་ཏོག་གི་ཆར་ཁ་བ་ལྟར་བབ་ཅིང་། ཁྱད་པར་གདན་ས་ཆེན་པོའི་རྒྱབ་རི་དཔོན་པོ་རི་ཕྱོགས་ནས་འཇའ་འོད་སྣ་ལྔ་པ་ཞིག་ལྷོ་ཕྱོགས་སུ་ཐལ་གྱིས་སོང་ནས་གཞི་ཐོག་ཚོམས་དམར་གྱི་སྐུ་གདུང་བཞུ་ལ་བཞེན་པའི་བར་སྣང་གི་ཐད་ཙམ་དུ་ཆིལ་གྱིས་འཁྱིལ་བ་གདུང་བཞུ་བའི་དུད་པ་མ་ཡལ་གྱི་བར་དུ་བྱུང་ནས། སླར་ཡང་དཔོན་པོ་རི་ཕྱོགས་སུ་ཕྱི་འགྲོས་ཀྱི་ཚུལ་གྱི་རིམ་གྱིས་ཡལ་བ་ཀུན་གྱིས་མཐོང་ཞིང་། གདུང་རྣམས་ཕལ་ཆེར་རིང་བསྲེལ་དང་གདུང་ལོག་ཁོ་ནར་གྱུར་ཅིང་། དེ་ནས་བདག་ཉིད་ཆེན་པོའི་ཐུགས་དམ་གསལ་འདེབས་སུ་དགེས་པ་རྡོ་རྗེའི་དཀྱིལ་འཁོར་ཆེན་པོ་ཞལ་ཕྱེས་ཏེ་སྒྲུབ་མཆོད་ཡུན་རིང་དུ་ཕུལ་ཞིང་། དགོངས་རྫོགས་དངོས་གཞིའི་དུས་སུ་སྐྱ་སེར་ཁྲི་ཕྲག་ཏུ་ལོངས་པ་ལ་མང་ཇ་གདན་ནོན། ཟང་ཟིང་གི་འབུལ་འགྱེད་སོགས་བསམ་གྱིས་མི་ཁྱབ་པ་བསྒྲུབ་པ་དང་།
དེ་ནས་རྗེ་ཉིད་ཀྱི་སྐུ་ཚབ་གསེར་སྐུ་ཐོག་ཚད་མ་ལ་སྔར་སྔགས་འཆང་ཆེན་པོའི་དགོངས་རྫོགས་སུ་བཞེངས་པའི་ལམ་ཟབ་བརྒྱུད་པའི་ཁ་བསྐང་སྟེ། ལམ་འབྲས་བླ་མ་བརྒྱུད་པའི་སྐུ་མི་ཚད་ཙམ་གྱིས་བསྐོར་བ་གསར་བཞེངས་སུ་མཛད་པའི་རྟེན་རྣམས་ཀྱི་གཟུངས་གཞུག་གི་གཙོ་བོ་ལ་བདག་ཉིད་ཆེན་པོའི་གདུང་ཚ་སྟོབས་ཆེ་བར་བཞུགས་སུ་གསོལ་ཞིང་། གཞན་ཡང་གཟུངས་སྔགས་དང་བྱིན་རླབས་ཀྱི་རྟེན་སོགས་དཔག་ཏུ་མེད་པ་བཞུགས་པའི་སྐུ་བརྙན་དེ་རྣམས་ལ་འཇམ་མགོན་གྲུབ་པའི་དབང་ཕྱུག་པདྨ་སམྦྷ་བའི་རྣམ་པར་སྤྲུལ་པ་དབང་པོའི་མཚན་ཅན་དང་། བྱང་ཆུབ་སེམས་དཔའ་ཆེན་པོ་འཇམ་དབྱངས་ངག་དབང་ཀུན་དགའ་དབང་རྒྱལ་ཏེ་ཁུ་དབོན་ཞལ་རྣམ་པ་གཉིས་གཙོ་བོར་བཞུགས་པ་ལ་རྡོ་རྗེ་འཛིན་པའི་འཁོར་དུ་མས་བསྐོར་བ་དང་བཅས་རབ་ཏུ་གནས་པའི་ཆོ་ག་རྒྱས་པར་མཛད་དེ་བྱིན་རླབས་ཀྱི་གཟི་འོད་འབར་བར་བཞུགས་ཤིང་། སླར་ཡང་ངོས་ཅག་གིས་བདག་ཉིད་ཆེན་པོ་དེ་ཉིད་ཀྱི་དགོངས་པ་རྫོགས་ཐབས་སུ་ཉིད་ཀྱི་ནང་རྟེན་དུ་དམིགས་པའི་རྣམ་རྒྱལ་མཆོད་རྟེན་རྒྱུ་རིན་པོ་ཆེ་དངུལ་ལས་གྲུབ་ཅིང་བཟོ་ཁྱད་དང་ཕྲ་རྒྱན་སོགས་ཕུན་སུམ་ཚོགས་པ་ཀུན་གྱིས་མཐོང་ན་ཡིད་འཕྲོག་པ་ངོ་མཚར་ཅན་ཉིད་ལེགས་པར་བཞེངས་ཏེ། དེའི་གཟུངས་ཞུགས་ཀྱི་གཙོ་བོར་སྔགས་འཆང་བླ་མ་དེ་ཉིད་ཀྱི་གདུང་རིང་བསྲེལ་དབུ་ལོ་སོགས་སྟོབས་ཆེ་བ་དང་། ཉིད་ཀྱི་སྐུ་འདྲ་ཕྱག་ནས་སྟོང་ཚར་མ། རྗེ་ཉིད་ཞལ་བཞུགས་དུས་ངེད་རང་ལ་གནང་བའི་ཚེམས་དང་ཞལ་རྒྱན་བུབས། གཟུགས་སྐུ་བསྡུ་བའི་དུས་སུ་སྐུ་ལ་མཆོད་བཞིན་པའི་ན་བཟའ་བྱང་སེམས་དཀར་དམར་གྱི་རྒྱུན་ཆེན་པོ་བབས་པ་དེ་ཉིད་བུབས་མ་ཉམས་པ། ཉིད་ཀྱིས་ཀྱེ་རྡོར་གཞི་བསྙེན་མཛད་དུས་ཀྱི་དབུ་སྐྲའི་ཟེགས་མ་ལ་སྔགས་འཆང་ཆེན་པོའི་ཕྱག་བྲིས་འབྱར་མ།
གཞན་ཡང་ས་ལོ་ཐམས་ཅད་མཁྱེན་པའི་སྐུ་འདྲ་ཕྱག་ནས་བརྒྱ་ཚར་མ། སྔགས་འཆང་ཆེན་པོའི་སྐུ་ཚེ་ཧྲིལ་པོར་འབྲལ་སྤངས་མཛད་པ་དེ་ཉིད་དང་། ཡང་ས་ལོའི་པུར་རས་ལ་སྔགས་འཆང་ཆེན་པོས་བཞེངས་པའི་ལམ་འབྲས་བརྒྱུད་པའི་བྲིས་ཐང་། རྗེ་བཙུན་གྱི་ཕྱག་ནས་བཞུགས་པའི་བྲིས་ཐང་ཆུང་ངུ་། ས་ལོའི་སྐུ་འདྲ་བརྒྱ་རྩའི་དྲུང་དུ་སྔགས་འཆང་ཆེན་པོ་རེ་རེ་དང་བཅས་པ་ཡོད་པའི་བྲིས་སྐུ་བྱིན་རླབས་ཅན། བདེ་ཀྱེ་གསང་གསུམ་རྣལ་འབྱོར་མ་དང་བཅས་པའི་བྲིས་སྐུ་བླ་མ་གོང་མ་རྣམས་ཀྱི་གསུང་བསྙེན་མཛད་དུས་ཀྱི་ཐུགས་དམ་རྟེན་འཁྲུལ་མེད་རེ་རེ་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་བྲིས་འབུར་གྱི་སྐུ་རྗེ་ཉིད་ཀྱི་ཕྱག་ནས་བརྒྱ་རྩ་མ། མུས་ཆེན་གྱི་གདུང་ཚ་གདུང་རུས་དབུ་ལོ་རྣམས་སྟོབས་ཆེ་བ་དང་། སྐུ་ཆོས་ཚུལ་ཁྲིམས་ཀྱི་དྲི་བསུང་ཅན་བུབས་མ་ཉམས་པ། ཐེག་ཆེན་རིན་པོ་ཆེའི་སྐུ་འདྲ་ཕྱག་ནས་མ་སྤྱན་འགུག་ཏུ་རིང་བསྲེལ་ཞིག་གསར་དུ་བྱོན་པའི་བྱིན་རླབས་ཡིད་ཆེས་ཅན། སྔགས་འཆང་ཆེན་པོའི་སྐུ་འགག་དྲི་ཞིམ་མ་ཁྱད་པར་ཅན་དང་ལྡན་པ་བུབས་མ་ཉམས་པ།
སློབ་དཔོན་པདྨའི་གཏེར་སྐུ་བྱིན་རླབས་ཅན། གཞན་ཡང་བླ་མ་གོང་མ་ན་རིམ་བཞིན་གྱི་དབུ་ལོ་ན་བཟའ་ཕྱག་སེན་ཞབས་སེན་སྐུ་ཤ་དམ་རྫས་རིལ་བུ་སོགས་བྱིན་རླབས་ཀྱི་ཕུང་པོ་བསམ་གྱིས་མི་ཁྱབ་པ་དང་། སྟོད་སྨད་བར་གསུམ་དུ་དགོས་པའི་གཟུངས་སྔགས་ཟབ་མོ་བགྲང་བ་ལས་འདས་པ། མདོར་ན་གནོད་སྦྱིན་འཁོར་ལོའི་བར་གྱི་རྒྱུད་སྡེ་ནས་བཤད་པའི་གཟུངས་ཞུགས་ཚང་ལ་མ་ནོར་བས་གདུང་རྟེན་གྱི་ནང་ཐམས་ཅད་ཁྱབ་པར་ཕུལ་ཏེ། མཆོད་རྫས་བསམ་གྱིས་མི་ཁྱབ་པ་དང་བཅས་ནས་གཞི་ཐོག་བླ་བྲང་གི་ནུབ་ཕྱོགས་རིགས་འཛིན་བླ་མ་བརྒྱུད་པའི་ཕོ་བྲང་གི་སྔགས་འཆང་ཆོས་ཀྱི་རྒྱལ་པོའི་གདུང་རྟེན་རིན་པོ་ཆེའི་གཡོན་ཕྱོགས་སུ་བཞུགས་སུ་གསོལ་ནས། ཁོ་བོ་ཅག་རྡོ་རྗེ་འཛིན་པའི་འཁོར་དུ་མ་དང་བཅས་པས་རབ་ཏུ་གནས་པ་སྨིན་རྒྱས་སུ་བགྱིས་ཏེ། ཇི་སྲིད་བསྟན་པ་གནས་ཀྱི་བར་དུ་ལྷར་བཅས་འགྲོ་བ་རྣམས་ཀྱི་བསོད་ནམས་ཀྱི་ཞིང་དམ་པར་བརྟན་པར་བཞུགས་པ་འདི་ཡིན་ལ། གཞན་ཡང་ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ཕྱིར་ཟླ་བ་བྱུང་ངོ་ཅོག་གི་དུས་ཆེན་གྱི་ཚེས་གྲངས་དང་བསྟུན་ནས། ཚོགས་ཆེན་དུ་མང་ཇ། ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པའི་རྒྱུད་འདོན།
བླ་མ་མཆོད་ཆོག་རྒྱས་པར་སྒྲུབ་པ་སོགས་དང་། ལོ་དུས་ཀྱི་དུས་དྲན་གྱི་མཆོད་པ་འབུལ་བར་ཟབ་མོའི་ཡང་རྩེ་འཁོར་ལོ་བདེ་མཆོག་གི་དཀྱིལ་འཁོར་རྡུལ་ཚོན་མ་བཞེངས་ཏེ་སྒྲུབ་མཆོད་ཡུན་རིང་དུ་འབུལ་བ་སོགས་དང་། མདོར་ན་རང་གི་ལུས་ལོངས་སྤྱོད་ཐམས་ཅད་རྗེ་བཙུན་བླ་མ་ཐུགས་རྗེ་ཅན་དེ་ཉིད་ཀྱི་དགོངས་པ་རྫོགས་ཐབས་སུ་ཅི་འགྱུར་གྱི་ཐབས་ལ་འབད་རྩོལ་བགྱིད་བློ་མི་དམན་ཙམ་ཡོད་པ་འདི་ལགས། དེ་ལྟ་བུའི་སྔགས་འཆང་སྤྲུལ་པའི་སྐྱེས་མཆོག་མཁྱེན་བརྩེ་ནུས་པའི་མངའ་བདག་འབྲེལ་ཚད་དོན་དང་ལྡན་ངེས་པ་དེ་ཉིད་གདུལ་བྱ་གཞན་གྱི་སྣང་ངོར་ཐུན་མོང་དུ་སྣང་བའི་གཟུགས་སྐུ་ཆོས་དབྱིངས་སུ་བསྡུས་པའི་ཚུལ་བསྟན་མོད་ཀྱང་། ལས་དག་པའི་གདུལ་བྱ་རྣམས་ཀྱིས་གསོལ་བ་བཏབ་ན་རྒྱུན་ཆད་མེད་པར་ཞལ་བསྟན་ནས་བྱིན་གྱིས་རློབས་པར་ངེས་ཏེ། བདག་ཉིད་ཆེན་པོའི་སློབ་བུའི་ཐ་ཆུང་ཁོ་བོ་ལྟ་བུ་ལ་ཡང་དུས་ཕལ་ཆེར་དུ་རྨི་ལམ་དུ་གསལ་བར་མཇལ་བ་དང་། ལྷག་པར་བྱི་ལོ་ཟླ་བ་བཅུ་པའི་ཚེས་དྲུག་གི་ཐོ་རངས་རྨི་ལམ་དུ་ཡབ་རྗེ་ཆོས་ཀྱི་རྒྱལ་པོ་དེ་ཉིད་གཞི་ཐོག་བླ་བྲང་གི་རབ་གསལ་ཤར་མ་ན་བཞུགས་ཁྲི་མཐོ་བ་ཞིག་གི་སྟེང་ཞལ་ནུབ་ཏུ་གཟིགས་ནས་བཞུགས་འདུག་པའི་སྐུ་མདུན་ན་རྒྱ་ཇ་སོགས་དངོས་པོ་མང་དུ་འདུག་པ་ལ། ངེད་རང་ལ་སྤྱན་གྱིས་གཟིགས་ནས་དགེས་པའི་མདངས་བསམ་གྱིས་མི་ཁྱབ་པ་ཞིག་མཛད་དེ། སྐུ་མདུན་གྱི་དངོས་པོ་རྣམས་ལ་འདི་རྣམས་ལ་ཐོ་རྒྱབ་ཡོད་དོ་གསུངས་ནས་ངེད་རང་ལ་སྩལ་བ་སྙམ་བྱེད་ཅིང་། ལྷག་པར་སེམས་ཐོག་ན་ཡོད་པའི་དོགས་པ་ཤིན་ཏུ་ཆེ་བ་ཞིག་ལ་འདི་ལྟར་གྱིས་ཤིག་པའི་བསླབ་བྱ་ལྷུག་སྩོལ་དུ་གནང་བྱུང་བ་ལ།
རྗེས་སུ་ཡི་རང་བའི་ཚིག་མང་དུ་ཞུས་ཤིང་། སླར་ཡང་དུས་རྟག་ཏུ་རྩེ་བས་སྐྱོང་བར་ཞལ་གྱིས་བཞེས་པ་སྙམ་བྱེད་པའི་མོད་ལ་གཉིད་སད་བྱུང་བས། ཡབ་རྗེ་ཆོས་ཀྱི་རྒྱལ་པོ་དེ་ཉིད་ལ་བཅོས་མ་མ་ཡིན་པའི་དད་པ་སྙིང་ཐག་པ་ནས་སྐྱེས་ཏེ། དེའི་སྐབས་སུ་གསོལ་འདེབས་ཀྱི་ཡི་གེ་བསམ་པ་ལྷུན་གྲུབ་ཅེས་བྱ་བ་དེ་ཡང་བརྩམས་པ་ལགས་སོ།། །། འདིར་སྨྲས་པ། ཕྱི་ལྟར་སྔགས་འཆང་གོས་དཀར་ལྕང་ལོ་ཅན། ། ནང་ལྟར་རྒྱལ་བ་རབ་འབྱམས་འདུས་པའི་དངོས། ། གསང་བ་རང་སེམས་ཡེ་ཤེས་ངོར་བཞུགས་པའི། ། ཡབ་རྗེ་ཆོས་ཀྱི་རྒྱལ་པོར་སྙིང་ནས་དད། ། གང་སྐུ་གངས་རིའི་སྤོ་ལྟར་ལྷུན་ཆགས་ཤིང་། །
ཟླ་རྒྱས་བཞིན་རས་འཛུམ་པའི་མདངས་གསལ་བ། ། ལན་གཅིག་མིན་པར་ཡང་ཡང་ཡིད་ལ་གཅགས། ། དེ་འདྲ་དྲན་པས་སྙིང་ནས་གདུང་བས་འདུད། ། གང་གསུང་མཆོག་དམན་སྐྱེ་བོའི་ཚོགས་ཀུན་གྱི། ། གང་ཟག་སྐྱོན་ནས་གསུང་བ་ཞབས་དྲུང་དུ། ། རྟག་ཏུ་གནས་པ་ཀུན་གྱིས་མ་ཐོས་པའི། ། དེ་འདྲའི་གསུང་གི་ཡོན་ཏན་དྲན་བཞིན་འདུད། ། གང་ཐུགས་དགྲ་གཉེན་བར་མའི་འགྲོ་རྣམས་ལ། ། བྱམས་སྡང་ཁྱད་མེད་འབྱོངས་པའི་སེམས་དཔའ་ཆེ། ། ས་སྐྱའི་སྡེ་དང་བསྟན་པ་རྒྱས་པའི་ཐབས། །
གཅིག་ཏུ་དགོངས་པའི་ཐུགས་དེ་བསམ་གྱིན་དད། ། མགོན་ཁྱོད་ཞིང་གཞན་གཤེགས་པའི་ཚུལ་བསྟན་ཀྱང་། ། སྲས་ཀྱི་ཐ་ཆུང་བདག་ལ་ཐུགས་བརྩེ་བས། ། རྨི་ལམ་ངང་དུ་ཞལ་གྱི་དཀྱིལ་འཁོར་མཆོག ། རྒྱུན་ཆད་མེད་པར་བསྟན་པས་སྤྲོ་བ་འཕེལ། ། བདག་ཅག་ལུགས་གཉིས་བློ་གྲོས་མིག་བྲལ་ཞིང་། ། གོང་མའི་མཛད་འཕྲིན་རྒྱུན་བཟང་སྐྱོང་དཀའ་བས། ། བེ་འུ་འི་ཕྲག་པར་གླང་ཆེན་ཁུར་བོར་ལྟར། ། བསྟན་པའི་ཁུར་གྱིས་ལུས་སེམས་མནར་མོད་ཀྱང་། ། རྒྱལ་བའི་ཡབ་གཅིག་སྔགས་འཆང་བླ་མ་ཁྱེད། །
མི་མངོན་དབྱིངས་ནས་དགོངས་པ་རྫོགས་གྱུར་ན། ། རང་གཞན་འདི་ཕྱིའི་དོན་ཆེན་འགྲུབ་སྙམ་པ། ། འདི་ཙམ་ཁོ་ན་སེམས་ཀྱི་ངལ་གསོའི་གནས། ། སངས་རྒྱས་ཀུན་ལས་ལྷག་པའི་བཀའ་དྲིན་ཅན། ། མཁྱེན་བརྩེ་ནུས་ལྡན་རྩ་བའི་བླ་མ་རྣམས། ། གཅིག་ཏུ་འདུས་པ་སྔགས་འཆང་གྲགས་པའི་མཚན། ། གསོལ་བ་འདེབས་སོ་དོན་ཀུན་ལྷུན་གྲུབ་སྩོལ། ། ཞེས་པའང་རང་བབས་སུ་སྨྲས་ཤིང་གསོལ་བ་བཏབ་པའོ། ། དེ་ལྟ་བུའི་སྔགས་འཆང་བླ་མ་གྲགས་པའི་མཚན་ཅན་དེ་ཉིད་ཀྱིས་བྱང་ཕྱོགས་ཀྱི་ས་སྐྱོང་ཆེན་པོའི་ལྕམ་མོ་ལ་སྲས་བསོད་ནམས་རྒྱལ་མོ་ཞེས་བྱ་བ་ཁབ་ཏུ་བཞེས་པ་ལ། སྲས་ལྕམ་སྲིང་དྲུག་འཁྲུངས་པའི་ལྕམ་སྲིང་གཉིས་གཞོན་ནུ་ལ་གཤེགས་ཤིང་།
སྐུ་མཆེད་གསུམ་གེགས་མང་དུ་བྱུང་བའི་འཇམ་དབྱངས་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བ་ནི། ཡབ་སྔགས་འཆང་གྲགས་པའི་མཚན་ཅན་ཉིད་དགུང་ལོ་ཉེར་དྲུག་བཞེས་པ་ས་ཕོ་བྱི་བའི་ལོ་ལ་གདན་ས་ཆེན་པོར་སྐུ་འཁྲུངས། སྐུ་གཞོན་ནུ་ནས་ཡོན་ཏན་གྱི་རྩ་བ་འབྲི་ཀློག་སོགས་ཚེགས་མེད་དུ་མཁྱེན་ཅིང་། ཐུགས་གསལ་བ་མཐར་ཐུག་པས་ཀུན་གྱི་ཡིད་འཛིན་པ་ལ་མཁས་པ་ཞིག་ཡིན་ནོ་ཞེས་ཐོས་ལ། དེ་དེའི་སྐབས་ནས་རྗེ་བཙུན་འཇམ་པའི་དབྱངས་སྐུ་མཆེད། ཐར་རྩེ་ནས་ནམ་མཁའ་དཔལ་བཟང་སོགས་ལས་ཡབ་ཆོས་མཐའ་དག་གསན་ཅིང་། དགུང་ལོ་བཅུ་གསུམ་པ་ལ་ངེད་རང་སྐུ་མཆེད་གསུམ་ལྷན་ཅིག་ཏུ་ཆོས་ཁྲི་ཆེན་མོར་རྒྱལ་ཚབ་ཏུ་མངའ་གསོལ་ཞིང་། རྗེ་ཉིད་ཀྱིས་ཐུབ་པའི་དགོངས་པ་གསལ་བའི་བསྟན་བཅོས་ཚོགས་ཆེན་མོར་ཉི་མ་གསུམ་གྱི་བར་དུ་གསུངས་པས་ཀུན་གྱི་ཡིད་འཕྲོག་པར་གྱུར། དེ་དུས་དབུས་གཙང་མངའ་རིས་དང་བཅས་པའི་སྡེ་དཔོན་རིགས་རྣམས་ཀྱིས་ཁྲི་སྟོན་གྱི་འབུལ་ནོད་བསམ་གྱིས་མི་ཁྱབ་པ་ཉིན་རེ་བཞིན་ཡང་བགྲང་བ་ལས་འདས་པ་ཆར་བཞིན་དུ་བབས་པས། དེ་དུས་ཀྱི་དཔལ་འབྱོར་ལོངས་སྤྱོད་དེ་ཙམ་རྒན་རབས་སུས་ཀྱང་མི་དྲན་པར་གྲགས།
རྗེ་དེ་ཉིད་ཀྱིས་སླར་ཡང་རྗེ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་དྲུང་དུ་རབ་ཏུ་བྱུང་ཞིང་ཟབ་ཆོས་མང་དུ་གསན། དེ་ནས་ཁམས་ཕྱོགས་ཀྱི་ས་སྐྱ་པའི་བསྟན་པའི་རྩ་བ་ས་དཀར་འདབ་འདོབ་ཀྱི་དགོན་མཆོད་གཞིས་དང་བཅས་པའི་ཞལ་བདག་མཛད་པར་ཤར་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ། བདག་ཆེན་ཀུན་དགའ་ལེགས་པ་དང་དགེས་བཞིན་དུ་མཇལ། དེ་ནས་སྒ་གསེར་ཁ། དར་རྩེ་མདོ་སོགས་སུ་གཞན་ཕན་རྒྱ་ཆེར་མཛད་ནས། སླར་འཇམ་དབྱངས་སྐུ་མཆེད་སོགས་མཇལ་བ་ལ་དབུས་གཙང་ཕྱོགས་སུ་ཆག་ཕེབས་ཏེ། དཔལ་ལྡན་ས་སྐྱར་ཡུན་མི་རིང་བ་ཞིག་བཞུགས་ནས། སླར་ཡང་ཤར་ཕྱོགས་ལ་ཆིབས་ཁ་བསྒྱུར་ཏེ། བདག་ཆེན་ཀུན་དགའ་ལེགས་པ་ཉིད་ཞིང་བརྗེ་ལ་ཁད་དང་མཇལ་བས་སྐབས་ཟོས་པར་བྱུང་། དེ་དུས་བདག་ཆེན་པའི་གསུང་གིས་སྔར་ཡན་ཆད་ཉི་མ་ཁམས་ཕྱོགས་ཀྱི་ས་སྐྱ་པའི་བསྟན་པ་ངེད་ཁུ་དབོན་རྣམས་ཀྱིས་བཟུང་བ་དེ་ཡིན།
ད་ཕྱིན་ཆད་ཁམས་ཕྱོགས་འདིའི་ས་སྐྱ་པའི་བསྟན་པའི་ཆགས་འཇིག་གདུང་བརྒྱུད་མཐུ་སྟོབས་པ་ཁྱེད་ལ་རག་ལས་པས་སེམས་ཁུར་ཆེ་བར་བྱེད་དགོས་ཞེས་པའི་བཀའ་སྩལ་ཕེབས་ནས་དེ་མ་ཐག་དག་པའི་ཞིང་དུ་གཤེགས་སོ་ཞེས་ཐོས་ལ། དེ་ནས་བདག་ཆེན་གྱིས་པུར་གྱི་ཆག་ཕྱི་དང་ནང་རྟེན་བཞེངས་པ་སོགས་མཛད་ནས་སོག་ཡུལ་དང་། རྒྱ་དར་རྩེ་མདོ་སོགས་སུ་ཕེབས་ཏེ། སླར་ས་དཀར་འདབ་འདོབ་ཕྱོགས་སུ་ཕེབས་པར་ཉེ་བ་ན། སྐྱེ་བོ་མི་སྲུན་པ་འགའ་ཞིག་གི་བྱེད་པ་སོགས་རྐྱེན་ཅུང་ཟད་ཞིག་ལ་བརྟེན་ནས་དབུས་གཙང་ཕྱོགས་སུ་ཕེབས་ཏེ། ངེད་རང་སྐུ་མཆེད་དགེས་པར་མཇལ་ཞིང་ཐུགས་ཡིད་གཅིག་ཏུ་འདྲེས་པའི་ལེགས་ལམ་ཡར་ངོའི་ཟླ་བ་ལྟར་འཕེལ་རྒྱས་སུ་གྱུར་ཏེ། དེ་དུས་གོང་ནས་ཟང་ཟིང་གི་གནང་སྦྱིན་རྒྱ་ཆེ་བ་སྩལ་ཞིང་། འདི་ནས་ཀྱང་འབུལ་ནོད་བསམ་གྱིས་མི་ཁྱབ་པ་བསྒྲུབས་ལ། ཁྱད་པར་ས་ལོ་ཐམས་ཅད་མཁྱེན་པའི་ཐུགས་དམ་མ་ལམ་ཟབ་བརྒྱུད་པ་སྐུ་རྒྱུ་ལི་ཁྲ་ལས་བྱས་པ་སྔགས་འཆང་ཆེན་པོ་ཡབ་སྲས་རྣམས་ཀྱི་གཟིམས་ཆུང་རྟེན་གྲལ་དུ་རྒྱུན་དུ་ཞུགས་པའི་བྱིན་རླབས་དང་བཟོ་ཁྱད་ཁྱད་པར་ཅན་དེ་ཉིད་རྟེན་ཚབ་ཏུ་བཞེས་ཏེ། ཁམས་ཕྱོགས་ནས་བསྣམས་པའི་སྐུ་འདྲ་རྒྱ་གར་མ་དང་རྒྱ་ནག་མ་འགའ་ཞིག་གནང་བྱུང་བ་ནི་དུས་ཕྱིས་ཁོ་བོ་ཅག་གིས་སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམ་པ་གསུམ་བརྒྱུད་པ་དང་བཅས་པའི་ཐུགས་ཀྱི་དགོངས་པ་བསྐང་བའི་ཕྱིར།
གདན་ས་ཁྱད་པར་ཅན་འདི་ཉིད་དུ་ལི་མ་ལྷ་ཁང་དང་རྒྱ་ནག་ལྷ་ཁང་གསར་བཞེངས་སུ་བགྱིས་པ་ལ་ཕན་ཆེ་བ་བྱུང་བ་ཡིན་ལ། དེ་ལྟར་རྗེ་བཙུན་མཐུ་སྟོབས་ཀྱི་མཚན་ཅན་ཉིད་ཀྱི་སྐུ་གཞོན་ནུའི་དུས་ནས་ཡི་དམ་ཞི་ཁྲོ་རྣམས་དང་། རྡོ་རྗེ་ཆོས་སྐྱོང་སོགས་ཀྱི་གསུང་བསྙེན་རྣམས་མཐར་ཕྱིན་པར་མཛད་པས། སོ་སོས་ཞལ་བསྟན་ཅིང་བྱིན་གྱིས་བརླབས་པའི་མཚན་མ་བརྙེས། མདོར་ན་དབུས་གཙང་ཁམས་གསུམ། སྟོད་མངའ་རིས་དང་བཅས་པའི་གང་དུ་ཕེབས་པ་དང་བཞུགས་པའི་གནས་ཐམས་ཅད་དུ་གྲུབ་པའི་མཛད་པ་ཡ་མ་ཟུང་ཁོ་ནས་དུས་འདའ་ཞིང་། འགྲོ་བ་རྣམས་ཀྱི་མགོན་སྐྱབས་དམ་པ་མཛད་བཞིན་པ་ད་ལྟ་དགུང་ལོ་ཞེ་གཉིས་པའི་སྟེང་ན་བཞུགས་པ་འདི་ཡིན་ནོ། ། འདིའི་གཅུང་ཞིག་གཞོན་ནུ་ལ་གཤེགས། དེའི་གཅུང་ངག་དབང་ཀུན་དགའ་དབང་རྒྱལ་ནི། ཡབ་རྗེ་ཆོས་ཀྱི་རྒྱལ་པོ་དགུང་ལོ་སུམ་ཅུ་བཞེས་པ་ཆུ་ཕོ་འབྲུག་གི་ལོ་ལ་དཔལ་ས་སྐྱའི་བླ་བྲང་ཕུན་ཚོགས་གླིང་དུ་འཁྲུངས་ཤིང་།
གཞོན་ནུ་ཉིད་ནས་ཡོན་ཏན་གྱི་མ་མོ་འདྲི་ཀློག་སོགས་ལ་སྦྱངས། འཇམ་པའི་དབྱངས་སྐུ་མཆེད་དང་། རྗེ་ཐར་རྩེ་ནས་ནམ་མཁའ་དཔལ་བཟང་སོགས་ལས་གསན་པ་རྒྱ་ཆེར་མཛད། བདེ་ཀྱེ་ཕུར་པ་སོགས་ཀྱི་དུས་དང་གྲངས་ཀྱི་བསྙེན་པ་མཐར་ཕྱིན་པས་མཚན་མ་ངོ་མཚར་ཅན་མང་དུ་བརྙེས་ཤིང་། དགུང་ལོ་ཉེར་བརྒྱད་བཞེས་པ་ཚུན་ཆད་དུ་བསྟན་པ་དང་སེམས་ཅན་གྱི་དོན་ཅི་རིགས་པ་མཛད་ནས། ཉེར་དགུ་པ་ས་ག་ཟླ་བའི་ཡབ་རྗེ་ཆོས་ཀྱི་རྒྱལ་པོའི་དུས་ཆེན་ཐོག་ཏུ་གཞི་ཐོག་བླ་བྲང་དུ་ངོ་མཚར་བའི་ལྟས་དུ་མ་དང་བཅས་ཞི་བར་གཤེགས་སོ། ། དེ་ནས་ངེད་རང་གིས་ཀྱེ་རྡོ་རྗེ་ལ་བརྟེན་ནས་སྐུ་གདུང་རིན་པོ་ཆེའི་ཞབས་ཏོག་ཚུལ་བཞིན་དུ་བགྱིས་ཏེ། ལོ་ངོ་གསུམ་གྱི་བར་དུ་མཆོད་པ་རྒྱ་ཆེན་པོ་དང་བཅས་སྐུ་གདུང་རིལ་པོར་བཞུགས་ཤིང་། དེ་ནས་ཁྱི་ལོ་བཞུ་འབུལ་གྱི་ཞབས་ཏོག་བགྱིས་ནས། གདུང་རུས་རྣམས་འཇམ་དབྱངས།
སློབ་དཔོན་པདྨ། ཚེ་དཔག་མེད། མཆོད་རྟེན་བརྒྱ་ཙམ་ལ་སོགས་པའི་གདུང་ཚ་མང་དུ་བསྒྲུབས་ནས་སྔགས་འཆང་གྲགས་པའི་མཚན་ཅན་གྱི་སྐུ་བརྙན་གསེར་ཟངས་ལས་གྲུབ་པ་སོགས་ཀྱི་ནང་དུ་བཞུགས་སུ་གསོལ་ཞིང་། གཞན་ཡང་ཉིད་ཀྱི་སྐུ་ཚབ་དབུ་རྩེ་རྙིང་མ་ན་བཞུགས་པའི་ལམ་འབྲས་བརྒྱུད་པ་རྣམས་དང་སྐུ་ཚད་མཉམ་པའི་གསེར་སྐུ་གསར་བཞེངས་སུ་བགྱིས་ཤིང་། གཞན་ཡང་ལོ་དུས་ཟླ་དུས་ཀྱི་མཆོད་པར་ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པའི་རྒྱུད་འདོན། བླ་མ་མཆོད་པའི་ཆོ་ག འཁོར་ལོ་བདེ་མཆོག་གི་སྒྲུབ་མཆོད་རྡུལ་ཚོན་མ་སོགས་ནར་མར་བསྒྲུབ་པ་འདི་ལེགས། དེའི་གཅུང་གི་ཐ་སྙད་དུ་གྱུར་པ། སྦས་པའི་སངས་རྒྱས་མི་གཟུགས་ཅན་སྔགས་འཆང་གྲགས་པའི་མཚན་ཅན་ཞབས་ཀྱི་སྲས་ཀྱི་ཐ་ཆུང་ཁོ་བོ་ཅག་ནི། ཡབ་རྗེ་ཆོས་ཀྱི་རྒྱལ་པོ་དགུང་ལོ་སུམ་ཅུ་རྩ་ལྔར་ཕེབས་པ་མེ་མོ་བྱའི་ལོ་དཔལ་ས་སྐྱའི་ལྷ་ཆེན་ཕུན་ཚོགས་གླིང་གི་བླ་བྲང་དུ་སྐྱེས་སོ། །
སྐྱེས་སྦྱང་གི་བློ་གྲོས་ཆེར་དམན་པས་ལུགས་གཉིས་གང་ལ་ཡང་བླང་དོར་ཤེས་པའི་རྣམ་དཔྱོད་དང་བྲལ། ཆགས་སྡང་རྨོངས་གསུམ་ལ་ལོངས་སྤྱོད་པའི་ངང་ནས་ཟ་ཉལ་འཆག་གིས་དུས་འདའ་ཞིང་གནས་པ་ཀུན་གྱིས་གཟིགས་གསལ་དུ་ཕེབས་པ་འདི་ཡིན་ལ། འོན་ཀྱང་ངེད་རང་ཆུང་ངུ་ནས་ཆོས་ཀྱི་བག་ཆགས་ཆེས་ཆེ་བའི་སྟོབས་ཀྱིས་གཞོན་ནུ་རབ་བྱུང་བསྟན་པའི་སྒོར་ཞུགས་ནས་མི་ཚེ་བཤད་སྒྲུབ་ཀྱིས་འདའ་བ་ཞིག་འདོད་ཀྱང་། དུས་ཀྱི་དབང་གིས་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་བསྟན་པ་སྟོབས་ཀྱིས་འཛིན་པ་ཞིག་རང་ངོས་ནས་ངལ་བ་ལྷུར་ལེན་མ་བགྱིས་ན། སྤྱིར་བོད་ཁམས་ཀྱི་བདེ་སྐྱིད་དང་། བསྟན་པ་ཡོངས། ལྷག་པར་ས་སྐྱའི་རྩ་བ་སྟོང་པ་ལ་ཐུག་པ་ནས་མི་ཐེག་བཞིན་དུ་གདན་སའི་ལུགས་གཉིས་ཀྱི་ཁུར་འདི་བཞིན་ཁྱེར་དགོས་བྱུང་བ། འདི་བཞིན་དགོས་པའི་ལུང་བསྟན་བཀའ་ཆེམས་ཀྱི་ཚུལ་དུ་བདག་གི་བླ་མ་རྒྱལ་སྲས་སྦས་པའི་རྣལ་འབྱོར་ཆེན་པོ་སྔགས་འཆང་གྲགས་པའི་མཚན་ཅན་དེ་ཉིད་ཀྱིས་ཡང་ཡང་དུ་བཀའ་སྩལ་པ་བཞིན་ཐོག་ཏུ་བབས་པ་ཡིན་ཏེ། དེ་ཡང་རང་ལོ་བརྒྱད་གཉིས་ལྷག་ཙམ་ལོན་པའི་སྐབས་སུ་སྔགས་འཆང་ཉིད་ཀྱི་གསུང་ལས། ས་སྐྱ་པའི་བསྟན་པ་ལ་གདན་སའི་འཛིན་སྐྱོང་འདི་ལས་གལ་ཆེ་བ་མི་འདུག་ཅིང་།
འདིའི་འཛིན་སྐྱོང་ཡང་ཞལ་ངོ་ན་རིམ་བཞིན་གྱི་བཞོན་པ་ལ་བཀའ་བབས་ཤིག་ཡོད་པ་དང་། ལྷག་པར་བསམ་ཡས་ཆོས་སྐྱོང་ཆེན་པོས་ཀྱང་རྡོ་རྗེ་གདན་གྱི་འཛིན་སྐྱོང་རིགས་གསུམ་མགོན་པོའི་རྣམ་སྤྲུལ་གྱི་གཞོན་པ་དེ་ལ་བཀའ་བབས་ཡོད་དོ་ཟེར་བ་ཐང་གཉིས་རང་ངེད་རང་ལ་ཡི་གེ་བྱུང་བ་སོགས་གང་ནས་བསམས་ཀྱང་ཁྱོད་ཀྱིས་གདན་སའི་འཛིན་སྐྱོང་སྤེལ་གསུམ་བྱས་པའི་རབ་བྱུང་གི་བརྟུལ་ཞུགས་འདི་དོར་ནས་ངེད་རང་བཞིན་བགྱིས་ན། ང་ཡང་བསམ་པ་དེ་གས་རྫོགས་ཤིང་ངེད་རང་གི་གཟུགས་པོས་ནམ་ལྕོགས་བར་ཁུར་ཡང་ལེན་པ་དང་། དེ་ལྟར་བྱས་ན་རང་རེ་ལ་དགྲ་གཉེན་གྲོགས་གསུམ་སུས་ཀྱང་བསམ་ངན་སྦྱོར་རྩུབ་ཀྱིས་མི་ཚུགས་པ་སོགས་ཐུགས་ཀྱི་དཀྱིལ་ནས་གཞལ་བའི་ལུང་བསྟན་བསླབ་སྟོན་གྱི་ཚོགས་དྲན་པ་ཙམ་གྱིས་མིག་ཆུ་རང་དབང་མེད་པ་འཆོར་བ་དུ་མ་ལྷུག་སྩོལ་དུ་གནང་བ་དང་། ཡང་དུས་དེའི་སྐབས་ཤིག་ངེད་རང་ངམ་རིང་ན་ཡོད་སྐབས་ཐུགས་དམ་ཕྱག་བྲིས་མ་ཞིག་གནང་བྱུང་བའི་ནང་ན་ཡང་། ངོས་ནི་ཉེར་དགུའི་ཟླ་བར་འདུག བསྟན་པ་ལ་གདན་སའི་འཛིན་སྐྱོང་ལས་ཁག་ཆེ་བ་མི་འདུག་པ་སོགས་ཞིབ་ཆ་མཐའ་དག་ངོས་ཀྱིས་གླེང་བ་ལྟར་ཡིན་པས་ས་སྐྱ་ཟེར་བའི་མིང་ཡང་མང་པོ་ལ་རྒྱས་བྱུང་བ་འཛིན་སྐྱོང་སྤེལ་གསུམ་ལ་བློ་ཁུར་བསྐྱེད་པ་རང་གལ་ཆེ་ཆེ་གསུང་བ་འདུག་པ། དེ་དུས་ནི་རང་བླུན་པས་མ་གོ་ཡང་། ཕྱིས་བསམས་པས་སྔགས་འཆང་ཉིད་རང་དག་པའི་ཞིང་དུ་མྱུར་དུ་ཕེབས་པའི་དགོངས་པ་དེ་དུས་ནས་གཏད་པའི་གསུང་དུ་འདུག་ཅིང་། ཡང་དེའི་དུས་ཤིག་གི་ཚེ་ངེད་རང་གིས་རྡོ་རྗེ་ཕུར་པའི་དབང་བསྐུར་ཞིག་བགྱིས་སྐབས།
དབང་ཡོན་དུ་རྒྱལ་བ་བྱམས་པའི་སྐུ་ལི་མ་དངོས་གཙང་ཞིག་བྱུང་བ་སྔགས་འཆང་ཉིད་ལ་སྤྱན་ལམ་ཕབ་པས། སྔགས་འཆང་ཉིད་ཀྱི་གསུང་ལས། འདི་རྟེན་འབྲེལ་བཟང་། བྱམས་པའི་བསྟན་པ་མ་ཤར་བར་གདུང་སྤེལ་བྱས་ནས་སྡོད་ཟེར་བའི་རྟེན་འབྲེལ་ཡིན་གསུང་བྱུང་བ་དང་། ཡང་དེ་དུས་ཀྱི་སྐབས་ཤིག་གསུང་ལས། ངེད་ཀྱིས་ཀྱང་སྔགས་འཆང་ཆེན་པོའི་བཀའ་ཆེམས་སྙིང་ལ་བཅངས་ནས་གདན་སའི་འཛིན་སྐྱོང་གི་ཆེད་དུ་ཕྱི་ནང་གསང་གསུམ་ནས་ཡིད་ཆད་གཏོར་བ་མང་དུ་བྱུང་ཡང་བཟོད་རང་བསམ་པ་བྱས་བསྲན་བསྐྱེད་བས་ས་སྐྱ་མིང་མ་སྟོང་ཙམ་བྱུང་བ་འདི་ཡིན། ད་ཆ་ཁྱོད་ཀྱིས་ངེད་ལ་མི་ཉན་པ་འཛིན་སྐྱོང་སྤེལ་གསུམ་མི་བྱེད་ན་ང་ཡང་སུ་ལ་བསམས་ནས་སྡོད་དུ་འདུག གང་ནའང་ངེད་ཀྱིས་སྔགས་འཆང་ཆེན་པོའི་བཀའ་ཆེམས་བློས་མ་ཐོང་བ་བཞིན་ཁྱོད་ཀྱིས་ངེད་ཀྱི་ངག་ཀྱང་མི་གཅོག་པ་བྱེད་དགོས། དེ་བཞིན་མ་བྱས་ན་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱང་ཐུགས་ཁྲེལ་འགྲོ་ཞེས་གསུངས་ཤིང་། ཡང་དུས་ཕྱིས་རིགས་འཛིན་བརྒྱུད་པའི་རྟེན་བཞེངས་གནང་སྐབས་ངེད་ཀྱི་རྟེན་གསར་བཞེངས་བློ་ལ་ཡོད་པ་ལྟར་འདི་རྣམས་ཀྱི་མཇུག་ཁྱེད་ལ་བསྒྲིལ་དགོས་པ་ཡོང་ཞེས་ཡང་ཡང་དུ་གསུང་བ་སོགས་བཀའ་སྩལ་པ་ཐམས་ཅད་ཐོག་ཏུ་ཁེལ་བྱུང་བས།
རང་ངོས་ནས་གདན་སའི་ཁུར་འདི་ཙམ་མི་ལྕོགས་པ་ལ་ཐུག་འདུག་ཀྱང་འདི་བཞིན་གྱི་ཁུར་བྱས་པས། རྒྱལ་སྲས་སྦས་པའི་རྣལ་འབྱོར་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་རྒྱུར་འདུག་པས་གཙོ་བོར་འདི་ཁོ་ན་བསམས་པ་དང་། ཡང་གྲུབ་པའི་འཁོར་ལོས་སྒྱུར་བ་འཇམ་དབྱངས་དབང་པོའི་མཚན་ཅན་ཉིད་དང་། སྤྲེའུ་ལོ་གདན་ས་ཆེན་པོ་ཉིད་དུ་མཇལ་བའི་དུས་ལྷ་ཁང་ཆེན་མོའི་ཡང་སྟེང་པོ་ཏ་ལར་ངེད་རང་ལ་ཤིན་ཏུ་དགེས་པའི་གསུང་མང་དུ་བྱོན་པའི་མོད་ལ། སྔོན་སྔགས་འཆང་ཆེན་པོས་གདན་ས་ཆེན་པོའི་འཛིན་སྐྱོང་མཛད་ཚུལ་རྣམས་ཞིབ་པར་གསུངས་ནས། ད་ནི་གདན་སའི་ཁུར་ཁྱེད་རང་གིས་བྱས་ན་མ་བྱས་ན་རང་འདི་ཀ་ཡིན་ཚུལ་སྐུ་ངོས་སུ་ཡང་བཀའ་ནན་སྩལ་ཞིང་། ལྷག་པར་ཞིང་མི་བརྗེ་ཙམ་གྱི་སྐུ་བསྙུང་བའི་སྐབས་ཤིག་ཐུགས་དམ་ཕྱག་བྲིས་མ་ཞིག་ཕེབས་བྱུང་བའི་ནང་ན། ས་སྐྱ་པའི་བསྟན་པ་འདི་རྩ་རླག་ལ་མི་འགྲོ་ཙམ་ཞིག་བྱེད་ན་སྒར་པའི་ཁམས་སུ་བསྡད་གདུང་སྤེལ་བྱས། ཁྱེད་རང་གིས་ས་སྐྱར་གདུང་སྤེལ་བྱས་ནས་མ་འཆུགས་པ་ཞིག་བྱས་ན་མ་བྱས་ན་རང་དུ་འདུག་པ་དགོངས་འཚལ། དེང་འཆི་ཁ་མ་ཚོ་ལ་དེའི་བྱུས་དགོས་རྒྱུ་མི་འདུག་གསུངས་པ་འདུག་པ་ནས།
རྗེ་འཇམ་པའི་དབྱངས་དེ་ཉིད་ཀྱིས་ཀྱང་དགོངས་པ་རྫོགས་པའི་ཕྱིར་དང་། གཞན་ཡང་རྡོ་རྗེ་འཆང་ངུར་སྨྲིག་གི་བླ་གོས་འཆང་བ་དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོའི་གསུང་ལས་ཀྱང་། ཁྱེད་རང་རིང་པོར་མི་ཐོགས་པ་ལོག་སྒྲུབ་ཐམས་ཅད་ནམ་མཁའ་ལ་དེངས་ནས། ཀུན་ཀྱང་དབང་དུ་འདུས་པའི་ཆོས་དང་སྲིད་ཀྱི་དཔལ་འབྱོར་འབད་མེད་ལྷུན་གྲུབ་ཀྱི་སྒོ་ནས་ཟང་ཟིང་གི་ལོངས་སྤྱོད་སོགས་བློས་མི་འཁྱུད་པ་ཙམ་ཡོང་ཞེས་གསུང་བ་སོགས་དང་། ཡང་གླིང་དགའ་ཆོས་གྲྭ་ཟུར་དུ་བདེ་མཆོག་རྩ་བཤད་ཀྱི་རྒྱུད་རྣམས་གནང་སྐབས། རྒྱུད་ཟབ་མོ་འདི་རྣམས་ཕུགས་ཡུལ་ས་སྐྱའི་སྔགས་དགོན་བདེ་ཆེན་གླིང་དུ་རྒྱུད་འདོན་ཐབས་རྒྱས་པ་རེ་ཁྱེད་རང་གིས་རྩོམས་ལ་ཚུགས་ཤིག་གསུང་བ་དང་། ཡང་ས་སྐྱ་པ་དྲག་ཞན་མེད་ཁྱེད་རང་ལ་མགོ་འབུལ་ལུས་འབུལ་བྱེད་པ་ཞིག་ཡོང་ངོ་ཞེས་གསུངས་པ་སོགས་དུས་ཕྱིས་འདི་བཞིན་གྱི་གདན་སའི་ཁུར་དགོས་པའི་ལུང་བསྟན་ངེས་ཤེས་ཅན་མང་དུ་ཡོད་ཀྱང་། འདིར་ཡི་གེར་འཇིགས་ནས་མ་བྲིས་ལ། རྒྱུ་མཚན་དེས་ན་ངེད་རང་ལ་བཀའ་དྲིན་མཆོག་ཏུ་ཆེ་བའི་བླ་མ་རྣམ་གསུམ་གྱིས་གཙོ་མཛད། རྩ་བརྒྱུད་ཀྱི་བླ་མ་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱི་ཐུགས་དགོངས་རྫོགས་པའི་ཕྱིར་དང་།
སྤྱིར་སངས་རྒྱས་ཀྱི་བསྟན་པ། སེམས་ཅན་གྱི་བདེ་སྐྱིད། ལྷག་པར་དཔལ་ལྡན་ས་སྐྱ་པའི་བསྟན་པ་སྡེ་གདུང་བརྒྱུད་དང་བཅས་པ་སྙིང་ཁོང་བཅངས་པའི་རང་ཉིད་གཅིག་པུ་ཞི་བདེ་དོན་གཉེར་གྱི་བློ་རྒྱང་རིང་དུ་སྤངས་ནས། ཐེག་ཆེན་སེམས་བསྐྱེད་ཀྱི་གོ་ཆ་བཟང་པོ་གྱོན་ཏེ། ལྷག་བསམ་བཟང་པོས་ཀུན་ནས་བླངས་པའི་ཉན་ཐོས་འདུལ་བ་ནས་བཤད་པའི་བསྙེན་པར་རྫོགས་པ་དང་། དགེ་ཚུལ་དང་ཚངས་སྤྱོད་ཀྱི་བསླབ་པ་ཇི་སྲིད་འཚོའི་བར་དུ་བསྲུང་བར་ཁས་བླངས་པ་དེ་ཉིད་དེ་ལས་ཉམས་པ་དང་། ཕྱིས་བླང་དུ་མེད་པ་སོགས་ཀྱི་ཉེས་པ་མི་འབྱུང་བའི་ཕྱིར། དམ་ཆོས་འདུལ་བ་རང་ནས་གསུངས་པ་ལྟར་གྱི་བསླབ་པ་འབུལ་ཆོག་ཚུལ་བཞིན་དུ་བགྱིས་པའི་ཡོངས་རྫོགས་དགེ་བསྙེན་རྡོ་རྗེ་འཛིན་པའི་བརྟུལ་ཞུགས་ལ་གནས་པར་བགྱིས་ཏེ། དཔལ་ལྡན་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་འཛིན་སྐྱོང་སྤེལ་གསུམ་གྱི་ཁུར་འདི་བཞིན་ཁུར་བ་ལ་བརྟེན་པའི་རྣམ་གཡེངས་ཆེས་པ་ནས། རྒྱུན་གྱི་དགེ་སྦྱོར་ངག་འདོན་སྤྲོས་མེད་སོགས་གང་ཡང་མཐིལ་ཕྱིན་རང་ཞིག་མི་ཡོང་འདུག་པ་སོགས་ལུང་རྟོགས་ཀྱི་ཡོན་ཏན་ཅུང་ཟད་ཙམ་ཡང་མེད་པའི་ཡར་འདྲེན་གྱི་གཟུགས་བརྙན་བདག་ལ་རྩ་བརྒྱུད་ཀྱི་བླ་མ་ཡེ་ཤེས་ཀྱི་སྤྱན་ལྡན་རྣམས་ཀྱིས་ཐུགས་མི་ཁྲེལ་ཞིང་རྗེས་སུ་བཟུང་དུ་གསོལ།
སླར་ཡང་རང་གི་ངང་ཚུལ་ཅུང་ཟད་ཐོལ་བྱུང་དུ་སྨྲས་པ། རྗེ་ལྷ་མཆོག་ཟུར་ཕུད་ལྔ་པ་དང་། ཁོང་སྟོབས་ཀྱི་མགོན་པོ་བི་རཱུ་པའི། ། དོན་བརྒྱུད་པ་མིན་པར་རྗེས་བཟུང་བའི། ། དཔལ་ས་སྐྱའི་བླ་ཆེན་ཡབ་སྲས་སོགས། ། སྐྱབས་ཀུན་འདུས་བླ་མའི་ཞབས་ལ་འདུད། ། བུ་བདག་ལ་རེ་ས་གཞན་ན་མེད། ། ཚེ་འདི་ཕྱི་བར་དོར་ཐུགས་རྗེས་གཟིགས། ། དུས་འབྲལ་བ་མེད་པར་བསྐྱབ་ཏུ་གསོལ། ། མི་ཆོས་འབྱོར་བྲལ་བའི་སྤྲང་པོ་ངས། །
བློ་བསམ་མནོ་འཆོས་པའི་གླུ་ཆུང་འདི། ། ཚིག་བསྒྲིགས་ལེགས་སྤངས་ཏེ་ཐོལ་བྱུང་སྨྲས། ། ད་མཐུན་རྐྱེན་འཛོམ་ན་འཛོམ་སྟེ་དགའ། ། མི་ཁོ་བོ་ལ་མཐུན་རྐྱེན་ཅི་བྱུང་ཡང་། ། ལྗོངས་བསྟན་པའི་བདག་པོ་ས་སྐྱ་པའི། ། བསྟན་བསྟན་འཛིན་དགོན་གནས་བཅས་པ་ཡི། ། དོན་ཞབས་ཏོག་ཁོ་ན་ལས་གཞན་གང་། ། ཡང་མཐུན་རྐྱེན་ཞན་ན་ཞན་པས་དགའ། ། འདུ་འཛི་ཆུང་བས་གཡེང་བ་ཆུང་། ། གཡེང་བ་ཆུང་བས་ཆོས་སྤྱོད་འཕེལ། །
དཔལ་འབྱོར་ཆེ་ཡི་སྡུག་བསྔལ་ཆེ། ། ཀུན་ཀྱང་མི་རྟག་འཇིག་ཆོས་ཅན། ། ང་མི་ཚེ་རིང་ན་རིང་བས་དགའ། ། རང་གི་ལུས་ངག་ཡིད་གསུམ་གྱི། ། སྤྱོད་ལམ་བྱ་བ་ཆེ་ཕྲ་ཀུན། ། བསྟན་འགྲོ་ཡི་དོན་ལས་མ་འདས་ཤིང་། ། རང་དང་ཉེ་གནས་ཀྱི་གྲོགས་ཀུན་ཀྱང་། ། རྟག་ཏུ་ཆོས་མཐུན་གྱི་ལས་སྤྱད་ནས། ། རང་གཞན་ཀུན་གཏན་ལེགས་ཀྱི་འདུན་མ་བྱས། ། འདུན་མ་དེ་གེགས་མེད་འགྲུབ་སྟེ་མཆིས། །
མི་ཁོ་བོའི་ཉེ་གནས་རྣམས་སྐལ་བ་བཟང་། ། ཡང་འཆི་བར་གྱུར་ཀྱང་འགྱོད་པ་མེད། ། བསྟན་འགྲོ་ལ་ཕན་འདོད་ཀྱི་ལྷག་བསམ་དང་བཅས། ། སྔར་བྱས་ཀྱི་སྡིག་པ་ཀུན་བཤགས་ཤིང་། འདིར་སྣང་གི་བྱ་བ་སྣང་མེད་པོ། ། ཅི་བྱས་སྡུག་བསྔལ་གྱི་རྩ་བ་ལ། དོན་མེད་ཀྱི་འཁྲི་བ་ཀུན་བཅད་དེ། ། བླ་མ་དང་དཀོན་མཆོག་ལ་བློ་གཏད་ནས། ། འཕོ་བ་དང་སྨོན་ལམ་གྱི་མཚམས་སྦྱར་ཏེ། ། ཞིང་བདེ་བ་ཅན་དུ་སྐྱེ་བར་སྨོན། །
གནས་མཆོག་དེར་བུ་སློབ་གདུལ་བྱ་སོགས། ། འགྲོ་བ་ཀུན་རིམ་བཞིན་འདྲེན་པར་རེ། ། ཅི་བྱས་ཀྱང་བདེ་བའི་བློ་གདེང་འདི། ། རྗེ་དུས་གསུམ་སངས་རྒྱས་མི་གཟུགས་ཅན། ། ཕ་མཚན་ལྡན་བླ་མའི་དྲིན་ལས་ཐོབ། ། སྔོན་བྱོན་གྱི་བརྒྱུད་པའི་བླ་མ་རྣམས། ། ཁོང་ལ་ལ་སྦས་པའི་རྣལ་འབྱོར་གྱི། ། བྷུ་སུ་ཀུ་ཡི་ཚུལ་གྱིས་བསྟན་པ་སྐྱོང་། ། ཁ་ཅིག་ན་སྨྱོན་སྤྱོད་ཐོ་ཅོ་མཁན། ། འར་འུར་དང་ངན་སེམས་ཅལ་ཅོལ་ཚུལ། །
ལ་ལ་དག་ཐོས་བསམ་སྒོམ་གསུམ་དང་། ། འཆད་རྩོད་རྩོམ་པ་ཡི་བསྟན་པ་སྤེལ། ། དེ་ཀུན་ཀྱང་སངས་རྒྱས་སུ་རོ་གཅིག་ཀྱང་། ། འཕྲལ་གདུལ་བྱའི་ལས་སྣང་ཐ་དད་པས། ། ཁོང་འདུལ་བྱེད་སྐུ་ཡང་དེ་དེར་སྣང་། ། དེ་དུས་ཀྱི་དུས་མཚུངས་སློབ་མ་རྣམས། ། དད་ཅིང་ལུས་པ་རྣམས་ཀུན་ཀྱང་གྲོལ། ། དད་པ་མེད་པ་རྣམས་ད་དུང་ལུས། ། དཔེ་འདི་འདྲ་དངོས་སུ་མཐོང་བཞིན་དུ། ། ཁོང་དད་མེད་རྣམས་སྙིང་རེ་རྗེ་བ་ལ། །
མི་ཁོ་བོ་ལ་བླ་མ་མང་ཡོད་ཅིང་། ། ཁོང་དེ་ཀུན་ཀྱང་གདུལ་བྱའི་སྣང་ངོ་རུ། ། འདུལ་བྱེད་ཀྱི་རྣམ་པར་ཐ་དད་ཀྱང་། ། དོན་ཡིན་ལུགས་རྡོ་རྗེ་འཆང་ཆེན་གྱི། ། ཐུགས་ཡེ་ཤེས་ངང་དུ་རོ་གཅིག་བཞུགས། ། ཚུལ་འདི་ལ་ངེས་ཤེས་གཏིང་ནས་རྙེད། ། ཆོས་ཀུན་ཀྱང་ཡིད་བདེའི་ལྟད་མོར་ཤར། ། གདན་འདི་འདྲ་ཤེས་ཚད་རང་མཚང་ཡིན། ། འདི་མ་ཤེས་ཀུན་ཀྱང་རང་ཕུང་ཡིན། ། དོན་ཟབ་མོ་འདི་འདྲ་རྟོགས་པ་ཡང་། །
རྗེ་བླ་མ་ཁོ་ནའི་ཐུགས་རྗེ་སྟེ། ། ཁྱེད་རྩ་བའི་བླ་མ་བྱིན་རླབས་ཅན། ། དྲིན་དུས་གསུམ་སངས་རྒྱས་ཡོངས་ལས་ལྷག ། ཐུགས་མཁྱེན་བརྩེ་ནུས་པ་ཀུན་ལྡན་པ། ། བུ་ཡིད་གཉིས་མེད་པར་གསོལ་འདེབས་ཀྱི། ། སྔར་བཞིན་དུ་བདག་ཅག་དཔོན་སློབ་ཀྱི། ། ཡིད་བསམ་དོན་མ་ལུས་འགྲུབ་པར་མཛོད། ། ང་ཆོས་མེད་རྣལ་འབྱོར་ཨཱ་ནནྡ། ། ཆོས་ཉམས་ལེན་ཏིལ་ཙམ་མི་འདུག་ཀྱང་། ། རྗེ་ཡོངས་འཛིན་བླ་མའི་བཀའ་དྲིན་གྱིས། །
རང་བསམ་པའི་ཁྱེར་སོ་འདི་བཞིན་ཡོད། ། གཞི་གཞི་མེད་རྩ་བྲལ་གནས་ལུགས་འདི། ། རྗེ་རྗེ་བཙུན་བླ་མའི་ཐུགས་ཀྱི་གཤིས། ། རང་རང་སེམས་དེ་དང་དབྱེར་མེད་པ། ། བུ་བུ་སློབ་ཡོད་ཀྱང་དེ་ཡི་ངང་། ། ངང་དེ་ནས་མཐོང་ཐོས་རིག་གསུམ་འདི། ། འདི་བླ་མའི་སྐུ་གསུང་ཐུགས་སུ་བསྒོམ། ། བསྒོམ་དེ་འདྲའི་ངང་ནས་རྣམ་གཡེང་ཀུན། ། ཀུན་བསྟན་འགྲོའི་དོན་དུ་གྱུར་ཅིག་སྙམ། ། ཡིད་ལྷག་བསམ་མཐའ་རུ་ཕྱིན་པ་དང་། །
དུས་ཕྱི་མ་མཐོང་ཐོས་དྲན་རེག་ཀུན། ། ཞིང་བདེ་བ་ཅན་དུ་ཀུན་བགྲོད་པར། ། སྙིང་ཐག་པའི་གསོལ་འདེབས་སྨོན་ལམ་བགྱིས། ། ཡང་ཉམས་ལེན་སྙིང་པོའི་བྱེད་ལུགས་ནི། ། རང་སྐྱིད་སྡུག་ལེགས་ཉེས་ཅི་བྱུང་ཡང་། ། རྗེ་བླ་མ་ཁོ་ན་མཁྱེན་སྙམ་པའི། ། ཡིད་ཁ་ཞེ་མེད་པའི་གསོལ་འདེབས་བྱས། ། སྔར་ཡན་ཀྱང་འདི་བཞིན་སྤྱད་པས་ལེགས། ། དུས་ད་དུང་འདི་ཀས་དོན་ཀུན་འགྲུབ། ། གཞན་ཟབ་ཟབ་ཆོས་ཀྱི་ཆེ་བ་ཡིན། །
བུ་དད་ལྡན་རྣམས་ཀྱིས་དགོངས་པར་མཛོད། ། ཅེས་ཀྱང་སྨྲས་པ་ལགས་སོ། ། དེ་རྣམས་ཀྱིས་ལྷ་རིགས་འཁོན་ས་སྐྱ་པ་སྟེ་མཚན་མཆོག་གསུམ་དང་ལྡན་པའི་གདུང་རབས་བྱོན་ཚུལ་ལས། གདན་ས་ཆེན་པོའི་བླ་བྲང་སོ་སོར་དབང་བསྒྱུར་བའི་གདུང་རབས་ཀྱི་ནང་ནས་དུས་མཆོད་བླ་བྲང་པའི་གདུང་རབས་རིན་པོ་ཆེ་སྔར་བྱོན་པ་དང་། མ་འོངས་པ་ན་འབྱོན་པར་འགྱུར་བའི་ཚུལ་ལེགས་པར་བསྟན་ཟིན་ཏོ།། །། འདིར་སྨྲས་པ། དུས་གསུམ་སྒྲིབ་མེད་གཟིགས་པའི་རྒྱལ་བ་རྣམས། ། དུས་མཐར་བསྟན་འཛིན་མཆོག་གི་སྐུར་བསྟན་ནས། ། དུས་གསུམ་འགྲོ་བ་སྲིད་ལས་སྒྲོལ་མཛད་པའི། ། དུས་མཆོད་བླ་བྲང་གདུང་བརྒྱུད་འདི་ངོ་མཚར། །
ཁྱད་པར་གནས་ལྔ་རིག་པ་ཆོས་ཀྱི་རྗེ། ། བདག་ཉིད་ཆེན་པོ་ས་སྐྱ་པཎ་ཆེན་ཉིད། ། སླར་ཡང་སྐད་གཉིས་སྨྲ་བའི་ཚུལ་འཛིན་པའི། ། ས་སྐྱ་ལོ་ཙཱར་གྲགས་དེར་སྙིང་ནས་དད། ། དེ་ལྟར་བསྟན་པའི་བདག་པོ་ས་སྐྱ་པའི། ། ངོ་མཚར་འཕྲིན་ལས་རྣམ་བཞིའི་དགེ་མཚན་གྱིས། ། སྔོན་དུས་རྒྱ་མཚོའི་གོས་ཅན་མ་ལུས་པ། ། ཁྱབ་ཅེས་ལྗོངས་འདིར་ཀུན་ཀྱང་གཏམ་ཏུ་གླེང་། ། འོན་ཀྱང་བར་སྐབས་ཤིག་ཏུ་བདུད་སྤྲུལ་འགས། ། བསམ་སྦྱོར་ངན་པས་བྱེད་འཕྲིན་སྣ་ཚོགས་ཀྱིས། །
བསྟན་དང་བསྟན་འཛིན་དགོན་གནས་ལ་སོགས་པ། ། ཀུན་ཀྱང་མཚན་གྱི་ལྷག་མར་ཉེ་བར་བྱས། ། དེ་ཚེ་སྔགས་འཆང་བླ་མ་ཆོས་ཀྱི་རྗེ། ། བསམས་བཞིན་སྐྱེ་བ་བཞེས་པའི་སྤྲུལ་པའི་སྐུ། ། ངག་དབང་ཀུན་དགའ་རིན་ཆེན་ཞེས་གྲགས་པའི། ། ངོ་མཚར་རྣམ་ཐར་བསམ་ཡས་དེ་བྱོན་ནས། ། གང་ལ་གང་འདུལ་འཕྲིན་ལས་སྣ་ཚོགས་ཀྱིས། ། སྣང་སྲིད་ལྷ་མི་ཐམས་ཅད་དབང་བསྡུས་ནས། ། བསྟན་དང་བསྟན་འཛིན་དགོན་གནས་གཙུག་ལག་ཁང་། ། དགེ་འདུན་འདུ་བའི་མདོ་སྔགས་བཤད་གྲྭ་སོགས། །
ཉམས་པ་གསོས་ཤིང་གསར་དུ་བཙུགས་པ་དང་། ། ཁྱད་པར་རིགས་ཀྱི་རྒྱལ་ཚབ་ས་སྐྱ་པའི། ། བསྟན་པའི་རྩ་བ་གདུང་རིགས་བསྐྲུན་པ་སོགས། ། ཅི་མཛད་བསྟན་འགྲོའི་དོན་ལ་གཅིག་གཞོལ་བས། ། རྒྱལ་བའི་བསྟན་དང་འགྲོ་ལ་བདེ་སྐྱིད་གཉིས། ། ཕན་ཚུན་འགྲན་པ་བཞིན་དུ་འཕེལ་བར་མཛད། ། དེ་ལྟའི་བསྟན་པའི་རྒྱུན་བཟང་སྐྱོང་བ་ལ། ། ཀུན་གྱི་འགྲན་བྲལ་ཐུབ་མཆོག་དང་པོ་དང་། ། ཁྱད་པར་འཛམ་གླིང་མཛེས་པའི་རྒྱན་གཅིག་པོ། ། སྔགས་འཆང་རྒྱལ་བའི་རྒྱལ་ཚབ་གྲགས་པའི་མཚན། །
གང་གི་མཛད་སྤྱོད་ཕྱག་བཞེས་དྲན་པའི་ཚེ། ། མིག་ནས་མཆི་མ་འཁྲུག་ཅིང་གསོལ་འདེབས་ཀྱི། ། ཀུན་གྱིས་མི་མངོན་ཆོས་དབྱིངས་ཟབ་མོ་ནས། ། མཁྱེན་བརྩེ་ནུས་ལྡན་སྔགས་འཆང་ཡབ་སྲས་གསུམ། ། བདག་ལ་འདུ་འབྲལ་མེད་པ་ཐུགས་རྗེས་སྐྱོབས། ། ས་སྐྱའི་བསྟན་དང་དགོན་གནས་གཙུག་ལག་ཁང་། ། རབ་ཏུ་རྒྱས་ཤིང་དེ་རྒྱུན་བསྐལ་པའི་བར། ། རིགས་བརྒྱུད་རྒྱུན་མི་ཆད་པས་སྐྱོང་བ་དང་། ། བདག་ཅག་དཔོན་སློབ་དོན་ཀུན་ལྷུན་གྲུབ་ཤོག ། བར་སྐབས་ཀྱི་ཚིགས་སུ་བཅད་པའོ། །
དེ་དག་གིས་ནི་འོད་གསལ་ལྷའི་གདུང་རབས་བཤད་པ། དྲི་མེད་འཁོན་གྱི་གདུང་རབས་བཤད་པ། ལྷ་རིགས་འཁོན་ས་སྐྱ་པའི་གདུང་རབས་བཤད་པ། དེ་ལས་གྱེས་པའི་བླ་བྲང་རྣམ་བཞིའི་གདུང་རབས་བཤད་པ། སྐབས་སུ་བབས་པའི་དོན་གཞན་བཤད་པ་སྟེ་དོན་ཚན་ལྔ་ཡོད་པའི་ནང་གི དང་པོ་བཞིའི་སྒོ་ནས་དཔལ་ལྡན་ས་སྐྱ་པའི་གདུང་རབས་རིན་པོ་ཆེ་བྱོན་པའི་ཚུལ་རྒྱས་པར་བསྟན་ཟིན་ནས། སྤྱི་དོན་ལྔ་པ་སྐབས་སུ་བབས་པའི་དོན་གཞན་བཤད་པ་ནི། སྔར་བཤད་པའི་གདུང་རབས་རིན་པོ་ཆེ་དེ་དག་གི་ནང་ནས་གདན་ས་ཆེན་པོ་འདི་ཉིད་ཀྱི་གདན་རབས་ཇི་ལྟར་བྱོན་པའི་ཚུལ་དེ་ཉིད་བསྟན་པ་སྟེ། འདི་ལ་ཡང་ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་ཅུང་ཟད་བཤད་པ་གཉིས་ལས།
དང་པོ་ནི་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གདུང་རབས་ཡ་རབས་ཁ་རྒྱན་ལས་ཇི་ལྟར་གསུངས་པ་དང་། དེ་ཉིད་ཀྱི་ཁ་སྐོང་ཅུང་ཟད་དང་བཅས་སྟོན་པ་ལ། འཁོན་སྟོན་དཀོན་མཆོག་རྒྱལ་པོ་བ་རི་བ། ། ས་སྐྱའི་བླ་ཆེན་སློབ་དཔོན་རྩེ་མོ་དང་། ། རྗེ་བཙུན་གྲགས་པ་ས་སྐྱ་པཎྜི་ཏ། ། ཆོས་རྒྱལ་འཕགས་པ་སློབ་དཔོན་རིན་རྒྱལ་དང་། ། དྷརྨཱ་པ་ལ་ཤར་པ་འཇམ་དབྱངས་ཆེ། ། བདག་ཉིད་ཆེན་པོ་མཁས་བཙུན་ནམ་མཁའ་ལེགས། ། འཇམ་དབྱངས་དོན་ཡོད་འགྲོ་མགོན་བསོད་ནམས་པ། ། ཏ་དབེན་བློ་རྒྱལ་ཏ་དབེན་ཀུན་རིན་པ། །
གཞི་ཐོག་བློ་རྒྱལ་འཇམ་དབྱངས་ནམ་རྒྱལ་དང་། ། ཀུན་དགའ་དབང་ཕྱུག་རྒྱ་དཀར་ཤེས་རབ་མཚན། ། བློ་གྲོས་རྒྱལ་མཚན་འཇམ་དབྱངས་ཀུན་དགའི་ཞབས། ། ངག་དབང་ཀུན་རིན་འཇམ་དབྱངས་སྐུ་མཆེད་སོགས། ། སྔར་བྱུང་དཔལ་ལྡན་ས་སྐྱའི་གདན་རབས་ཡིན། ། ཞེས་སོ། ། གཉིས་པ་དེའི་དོན་ཅུང་ཟད་བཤད་པ་ནི། གོང་དུ་ཇི་སྐད་བསྟན་པའི་ངོ་མཚར་གྱི་རྣམ་ཐར་དུ་མ་དང་ལྡན་པའི་སྐྱེས་བུ་དམ་པ་རིམ་པར་བྱོན་པ་དེ་རྣམས་ཀྱི་བསྟི་གནས་དམ་པ་གདན་ས་ཆེན་པོ་བོད་ཀྱི་རྡོ་རྗེ་གདན་དཔལ་ལྡན་ས་སྐྱ་ཞེས་སྙན་པའི་བ་དན་དཀར་པོ་སྲིད་རྩེའི་བར་དུ་ལེགས་པར་གཡོ་བ་འདི་ཉིད། འཁོན་སྟོན་དཀོན་མཆོག་རྒྱལ་པོ་དགུ་ལོ་བཞི་བཅུ་བཞེས་པ་ཆུ་མོ་གླང་གི་ལོ་འགྲམ་བཏབ་ཅིང་། ། དེ་ནས་བཟུང་སྟེ་ཆུ་ཕོ་རྟའི་བར་ལོ་སུམ་ཅུ་ཐམ་པ་འཁོན་སྟོན་ཉིད་ཀྱིས་དཔལ་ས་སྐྱའི་གདན་ས་མཛད་ལ།་་་་་
ཁ་ཅིག་དགོན་གནས་འདེབས་པ་པོ་ཉིད་གདན་ས་པར་མི་བགྲང་བའི་ལུགས་སྣང་ན་ཡང་། འདིར་ནི་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་གསུང་གི་ཚིག་འགྲེལ་གྱི་དབང་དུ་བྱས་པ་ཡིན་ནོ། ། བདག་ཉིད་ཆེན་པོ་དེ་དགུང་ལོ་ང་དགུར་ཕེབས་པ་ན། བླ་མ་ས་སྐྱ་པ་ཆེན་པོ་སྐུ་བལྟམས་ཏེ་དགུང་ལོ་བཅུ་གཅིག་ཏུ་ཕེབས་པ་ཆུ་མོ་ལུག་ནས་བརྩམས། ལྕགས་ཕོ་སྟག་ལོའི་བར་ལོ་བརྒྱད་ཀྱི་རིང་ལ་བ་རི་ལོ་ཙཱ་བ་ཆེན་པོའི་གདན་ས་མཛད་ཅིང་། དེའི་རྗེས་བརྩེ་ཆེན་ཀུན་དགའ་སྙིང་པོ་དགུང་ལོ་ཉི་ཤུར་ཕེབས་པ་ལྕགས་མོ་ཡོས་ནས་བཟུང་སྟེ་དྲུག་ཅུ་རེ་བདུན་བཞེས་པ་ས་ཕོ་སྟག་གི་ལོའི་བར་ཏེ། ལོ་གྲངས་བཞི་བཅུ་ཞེ་བརྒྱད་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་ཉིད་ཀྱིས་གདན་ས་མཛད། བླ་མ་འདི་དགུང་ལོ་ང་གཅིག་ཏུ་ཕེབས་པ་ཆུ་ཕོ་ཁྱི་ལོ་སློབ་དཔོན་རིན་པོ་ཆེ་བསོད་ནམས་རྩེ་མོ་སྐུ་བལྟམས་ཤིང་། འདིས་གདན་ས་ལོ་གསུམ་མཛད་པར་བླ་མ་དམ་པའི་དངོས་སློབ་ཤེས་རབ་རྡོ་རྗེ་པའི་གདུང་རབས་ལས་འབྱུང་ལ། སྟག་ཚང་ལོ་ཙཱ་བས་ལོ་ཉེར་གསུམ་གདན་ས་མཛད་པར་བཤད་ཅིང་།
ཡང་ཤར་གླིང་པའི་ཡི་གེ་ལས་གདན་ས་ལོ་བཅུ་གསུམ་མཛད་པར་བཤད་པ་དང་། མུས་སྲད་པ་རྡོ་རྗེ་རྒྱལ་མཚན་གྱིས་སློབ་དཔོན་རྩེ་མོའི་གདན་ས་གཏན་མ་མཛད་པར་ཡང་བཤད་ལ། མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་གོང་དུ་བཤད་པ་ལྟར་ལོ་གྲངས་གསལ་ཁ་མ་བྱུང་ཡང་གདན་ས་མཛད་པར་བཤད་པ་སོགས་མཁས་པ་རྣམས་ཀྱི་འཆད་ཚུལ་མི་འདྲ་བ་དུ་མ་ཞིག་སྣང་ཡང་། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་དགོངས་པ་ལྟར་ན། སློབ་དཔོན་བསོད་ནམས་རྩེ་མོའི་གདན་ས་མ་མཛད་པ་ཉིད་འཐད་དམ་སྙམ་སྟེ། དེ་ཉིད་ཀྱིས་མཛད་པའི་ལམ་འབྲས་ཆོས་འབྱུང་ངོ་མཚར་སྣང་བ་ལས། སློབ་དཔོན་རིན་པོ་ཆེའི་རྣམ་ཐར་གྱི་སྐབས་སུ། རྗེ་པ་ལོ་་་་་་དཔེ་ཁ་ཅིག་ཏུ་དགུང་ལོ་བཅུ་གཉིས་པ་ལ་ཞེས་པའང་སྣང་། བཅུ་གསུམ་པ་ལ་ངས་དབུས་སུ་ཕྱིན་ལ་ཕར་ཕྱིན་ལ་སོགས་པ་ཉན་ལ་ཡོང་། ཁྱོད་ས་སྐྱར་སྡོད་ལ་བཤད་པ་གྱིས་གསུངས་ནས་གདན་ས་གཏད་ཅེས་དང་།
རྗེ་བཙུན་གྱི་རྣམ་ཐར་གྱི་སྐབས་སུ་བཅུ་གསུམ་པ་ལ་གཅེན་དབུས་སུ་གཤེགས་པའི་ཚེ། གདན་ས་གཏད་ནས་ཞེས་གསུངས་པས་ན། བླ་མ་ས་སྐྱ་པ་ཆེན་པོ་ཞི་བར་གཤེགས་པའི་ཕྱི་ལོ་དེ་ཉིད་རྗེ་བཙུན་ཆེན་པོས་དགུང་ལོ་བཅུ་གསུམ་བཞེས་པའི་ལོ་ཡིན་པས་ཡབ་གཤེགས་ནས་ལོ་གཅིག་ཙམ་ཡང་གཅེན་གྱིས་གདན་ས་མ་མཛད་པར། གཅུང་གྲགས་པ་རྒྱལ་མཚན་ལ་གཏད་པར་བཤད་པས་སོ། ། འོན་ཀྱང་སྟག་ཚང་གདུང་རབས་སོགས་ཕལ་ཆེར་ལས་གདན་ས་མཛད་པ་ཉིད་འབྱུང་བས་གང་དག་བརྟག་པར་བྱའོ། ། དེ་ནས་རྗེ་བཙུན་རིན་པོ་ཆེ་དགུང་ལོ་བཅུ་གསུམ་དུ་ཕེབས་པ་ས་མོ་ཡོས་ནས། བདུན་ཅུ་བཞེས་པ་ཤིང་མོ་ཕག་གི་བར་ལོ་གྲངས་ལྔ་བཅུ་རྩ་བདུན་རྗེ་ཉིད་ཀྱིས་གདན་ས་མཛད་ཅིང་། རྗེ་བཙུན་ཆེན་པོ་གཤེགས་པའི་ཕྱི་ལོ་ཆོས་རྗེ་ས་པཎ་དགུང་ལོ་སོ་དྲུག་ཙམ་དུ་ཕེབས་པ་མེ་ཕོ་བྱི་བ་ནས། དྲུག་ཅུ་རེ་གཅིག་ཙམ་བཞེས་པ་ཆུ་མོ་ཡོས་ཀྱི་བར་ལོ་གྲངས་ཉེར་བརྒྱད་བདག་ཉིད་ཆེན་པོ་ཉིད་ཀྱིས་གདན་ས་མཛད། དེ་ནས་ཤིང་ཕོ་འབྲུག་ས་པཎ་ཧོར་ཡུལ་དུ་ཕེབས་པའི་ལོ་དེ་ནས།
ཤིང་ཕོ་བྱི་བའི་ཁོར་ལོ་ཉི་ཤུ་རྩ་གཅིག་དཀར་ཤཱཀྱ་གྲགས་ཀྱིས་གདན་ས་མཛད་པར་མུས་སྲད་པའི་གདུང་རབས་ལས་འབྱུང་ལ། ཡང་ཡ་རབས་ཁ་རྒྱན་གྱི་མཆན་བུར། ཁ་ཅིག་གིས་དཀར་ཤཱཀྱ་གྲགས་བགྲངས་པ་ནི་གདན་ས་པ་དང་ཟུར་ཆོས་པའི་ཤན་མ་ཕྱེད་པ་སྟེ། ས་པཎ་ཧོར་ཡུལ་ལ་ཕེབས་དུས་ཤར་བ་ཡེ་འབྱུང་དང་། ། འུ་ཡུག་པ་མ་གཏོགས་ཐམས་ཅད་ཀྱིས་ཤཱཀྱ་བཟང་པོ་ལ་ཕྱག་འཚོལ། ཁྱེད་གསུམ་བློ་མཐུན་གཅིག་ཏུ་གྱིས་ལ་གདན་ས་འདི་འཕགས་པ་སྤུན་ལ་འཕྲོད་པ་གྱིས་གསུངས་པའི་བཀའ་ཕེབས་ཞེས་ཡིག་ཚང་རྙིང་མ་རྣམས་ལས་གསུངས་པ་དང་མི་མཐུན་པས་སོ་ཞེས་འབྱུང་བ་ལྟར་ན་བདག་ཉིད་ཆེན་པོ་ས་པཎ་ཧོར་ཡུལ་ཕེབས་པའི་སྐབས་སུ། གདན་ས་པ་ལོགས་སུ་མ་བཀོད་པར་གདན་ས་ཆེན་པོའི་གང་སྤྱིའི་བསྟན་པའི་ཁུར་རྣམས་ཤར་བ་ཤེས་རབ་འབྱུང་གནས། འུ་ཡུག་པ་རིག་པའི་སེང་གེ ཤཱཀྱ་བཟང་པོ་དང་གསུམ་གྱིས་ཁུར་ཏེ། དེ་དག་གི་རིང་ལ་ལོ་གྲངས་ཉེར་གཅིག་འདས་པར་སྣང་ཞིང་།
ལོ་དེ་འཕགས་པ་རིན་པོ་ཆེ་དགུང་ལོ་སོ་གཅིག་ཙམ་དུ་ཕེབས་པ་ཤིང་མོ་གླང་གི་ལོ་སྟེ། དེ་དང་མེ་ཕོ་སྟག་གཉིས་ཆོས་རྒྱལ་འཕགས་པས་གདན་ས་མཛད་ཅེས་འཆད་དགོས་པར་སྣང་ངོ་། ། དེ་ལྟར་འཕགས་པ་རིན་པོ་ཆེས་ལོ་གཉིས་གདན་ས་མཛད་ནས་ཡང་གོང་ལ་ཕེབས། དེའི་བར་ལོ་དགུ་གཅུང་རིན་ཆེན་རྒྱལ་མཚན་གྱིས་མཛད་དེ། སླར་ཡང་ཆོས་ཀྱི་རྒྱལ་པོ་འཕགས་པས་མེ་ཕོ་བྱི་བ་ནས་ལྕགས་ཕོ་འབྲུག་གི་བར་ལོ་ལྔ་གདན་ས་མཛད་ནས། དེའི་ཕྱི་ལོ་ལྕགས་མོ་སྦྲུལ་ནས་མེ་མོ་ཕག་གི་བར་ལོ་བདུན་དྷརྨ་པཱ་ལ་རཀྵི་ཏས་གདན་ས་མཛད་ཅིང་། དེ་ནས་བདག་ཉིད་ཆེན་པོས་གདན་ས་ནམ་མཛད་ཀྱི་བར་ལ་ཤར་པ་འཇམ་དབྱངས་ཆེན་པོས་གདན་ས་མཛད་དེ། ། དེ་ཡང་ས་ཕོ་བྱི་བ་ནས་མེ་མོ་བྱའི་བར་ལོ་བཅུ་མཛད། དེའི་རྗེས་སུ་ས་ཕོ་ཁྱི་ནས་ཤིང་ཕོ་བྱི་བའི་བར་ལོ་ཉི་ཤུ་རྩ་བདུན་བདག་ཉིད་ཆེན་པོ་བཟང་པོ་དཔལ་གྱིས་གདན་ས་མཛད་པ་ཡིན་པར་མུས་སྲད་པས་བཤད་ཅིང་། ཁོ་བོས་བྱས་པའི་གདུང་རབས་འདིར་བདག་ཉིད་ཆེན་པོའི་རྣམ་ཐར་གྱི་སྐབས་སུ་ཤར་པ་འཇམ་དབྱངས་ཆེན་པོ་དང་།
བདག་ཉིད་ཆེན་པོས་གདན་ས་མཛད་པའི་ལོ་གྲངས་སོགས་ནི་ཤེས་རབ་རྡོ་རྗེའི་གདུང་རབས་ལྟར་བྲིས་པ་ཡིན་ནོ། ། དེ་བས་ན་དཔལ་ལྡན་ས་སྐྱ་སྤྱི་ལ་དབང་མཛད་པའི་གདན་རབས་བཅུ་གཅིག་སྟེ། གདུང་བརྒྱུད་རིན་པོ་ཆེ་བརྒྱད་དང་། བུ་ཆེན་གསུམ་ཡོད་པའམ། ཡང་དཀར་ཤཱཀྱ་གྲགས་ཀྱི་གདན་ས་མ་མཛད་པ་ལྟར་ན། གདུང་བརྒྱུད་བརྒྱད་དང་གདུང་བརྒྱུད་མ་ཡིན་པ་བ་རི་ལོ་ཙཱ་བ་དང་། ཤར་པ་འཇམ་དབྱངས་རིན་ཆེན་རྒྱལ་མཚན་ཏེ་གཉིས་བྱོན་པས། བླ་བྲང་གོ་བཞིར་མ་གྱེས་གོང་དཔལ་ལྡན་ས་སྐྱ་སྤྱི་ལ་དབང་བའི་གདན་རབས་བཅུ་བྱུང་བར་ཤེས་པར་བྱ་ཞིང་། ཡང་སློབ་དཔོན་བསོད་རྩེའི་གདན་ས་མ་མཛད་པ་ལྟར་ན། གདུང་བརྒྱུད་བདུན་ལས་མ་བྱུང་བ་ཉིད་ཁས་ལེན་དགོས་པར་སྣང་ངོ་། །
དེ་ནས་བླ་བྲང་གོ་བཞིར་གྱེས་ཏེ། གཞི་ཐོག་བླ་བྲང་ཆེན་པོ་མཁས་བཙུན་ཆེན་པོ་སྐུ་མཆེད་ཀྱིས་བསྐྱངས། རིན་ཆེན་སྒང་བླ་བྲང་ཏ་དབེན་ཀུན་དགའ་ཉི་མ་སྐུ་མཆེད་ཀྱིས་བསྐྱངས། ལྷ་ཁང་བླ་བྲང་ཏི་ཤྲཱི་ཀུན་དགའ་ལེགས་འབྱུང་སྐུ་མཆེད་ཀྱིས་བསྐྱངས། དུས་མཆོད་བླ་བྲང་དབང་ཀུན་དགའ་ལེགས་པས་སྐྱོང་བར་མཛད་པས་བླ་བྲང་དེ་བཞི་ལ་གདུང་བརྒྱུད་བཞུགས་པའི་བླ་བྲང་བཞི་ཞེས་གྲགས་ལ། དེ་ནས་རེ་ཞིག་གི་བར་གདན་ས་སྤྱི་ལ་དབང་བསྒྱུར་བ་ཞིག་གདུང་བརྒྱུད་སུས་ཀྱང་མ་མཛད་རུང་། གཞི་ཐོག་བླ་བྲང་ཆེན་མོར་བཞུགས་ཤིང་ཚོགས་ཆོས་གསུང་བ་སོགས་གདན་ས་ཆེན་པོའི་མཛད་པ་ཁག་ཆེ་བ་རྣམས་མཛད་པ་པོ་ལ་གདན་ས་པར་བཤད་པ་ཡིན་པས་ན། བདག་ཉིད་ཆེན་པོ་སྐུ་གཤེགས་པའི་ཕྱི་ལོ་ཤིང་མོ་གླང་གི་ལོ་མཁས་བཙུན་ཆེན་པོ་དགུང་ལོ་ཉི་ཤུར་ཕེབས་པ་ནས། སོ་དགུ་པ་ཆུ་མོ་ལུག་གི་ལོའི་བར་ལོ་གྲངས་བཅུ་དགུ་གཞི་ཐོག་པ་མཁས་བཙུན་ཆེན་པོ་ཉིད་ཀྱིས་གདན་ས་མཛད། དེ་ནས་འཇམ་དབྱངས་དོན་ཡོད་རྒྱལ་མཚན་གྱིས་ལོ་གསུམ་ཙམ་གདན་ས་མཛད་ལ།
དེའི་རྗེས་སུ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་ཞེས་མཚན་ཡོངས་སུ་གྲགས་པ་དེ་ཉིད་ཀྱིས་རྗེ་རང་ཉིད་དགུང་ལོ་སོ་གསུམ་དུ་ཕེབས་པ་ནས་བཟུང་ཡུན་མི་རིང་ཙམ་ཞིག་གཞི་ཐོག་གི་གདན་ས་མཛད་ལ།

དེའི་རྗེས་ནས་ལྷ་ཁང་བླ་བྲང་བའི་གདུང་བརྒྱུད་ཏ་དབེན་བློ་གྲོས་རྒྱལ་མཚན་ཞེས་བྱ་བས་ལོ་བཅོ་བརྒྱད་ཀྱི་བར་དུ་གདན་ས་མཛད། དེ་ནས་ཏ་དབེན་ཀུན་དགའ་རིན་ཆེན་ཞེས་བྱ་བས་དགུང་ལོ་བཅུ་ཕྲག་གཉིས་ཙམ་བཞེས་པ་ནས་བཟུང་སྟེ། ཡུན་རིང་པོའི་བར་དུ་གདན་ས་མཛད་ཅིང་། བླ་མ་དེ་ལ་སྲས་གསུམ་འཁྲུངས་པའི་ནང་གི་ཆེ་བ་བློ་གྲོས་རྒྱལ་མཚན་ཞེས་བྱ་བས་ཡབ་གཤེགས་ནས་གདན་ས་ཡུན་རིང་པོའི་བར་དུ་མཛད་ལ། དེ་ཉིད་ཀྱི་རྗེས་སུ་འཇམ་དབྱངས་ནམ་མཁའ་རྒྱལ་མཚན་ཞེས་བྱ་བ་རིན་ཆེན་སྒང་བླ་བྲང་པའི་ཞལ་ངོ་སྟེ། བླ་མ་འདིས་ཀྱང་གདན་ས་ཡུན་རིང་དུ་མཛད་ཅིང་། དེའི་འོག་ཏུ་གཞི་ཐོག་པ་ཀུན་དགའ་དབང་ཕྱུག་ཅེས་བྱ་བས་གདན་ས་མཛད། དེའི་རྗེས་སུ་བདག་ཆེན་རྒྱ་དཀར་ཤེས་རབ་རྒྱལ་མཚན་དཔལ་བཟང་པོས་ཀྱང་གདན་ས་ཡུན་མི་རིང་བ་ཙམ་མཛད་དེ། ། དེ་རྗེས་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱིས་དགུང་ལོ་སུམ་ཅུ་ཙམ་བཞེས་པ་ནས། ལྔ་བཅུ་རྩ་གཉིས་ཀྱི་བར་བཅུ་ཕྲག་གཉིས་དང་ཉག་མ་གཉིས་ཙམ་གྱི་བར་དུ་གདན་ས་མཛད་ལ། དེ་ནས་བདག་ཉིད་ཆེན་པོ་ས་སྐྱ་པཎྜི་ཏ་ཉིད་སླར་ཡང་བསྟན་འགྲོའི་དོན་ལ་ངུར་སྨྲིག་གི་བླ་གོས་འཆང་བའི་དགེ་སློང་མཆོག་གི་ཚུལ་བཟུང་བ་ས་ལོ་འཇམ་པའི་རྡོ་རྗེ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བ་དེས་དཔལ་ས་སྐྱའི་གདན་ས་དགུང་ལོ་བཅུ་གཉིས་བཞེས་པ་ནས་བཟུང་།
བཞི་བཅུ་རྩ་དགུའི་བར་ལོ་གྲངས་སུམ་ཅུ་སོ་བརྒྱད་ཙམ་མཛད། དེ་ནས་སྔགས་འཆང་ཆོས་ཀྱི་རྒྱལ་པོ་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་བྱ་བ་བསྟན་པའི་ཉི་མ་ཆེན་པོ་དེ་ཉིད་ཀྱི་དགུང་ལོ་བཅུ་བདུན་དུ་ཕེབས་པ་ནས་བཟུང་། དྲུག་ཅུ་རེ་བརྒྱད་བཞེས་པའི་བར་ཏེ་ལོ་གྲངས་ལྔ་བཅུ་ང་གཅིག་ཙམ་གྱི་བར་དུ་གདན་ས་མཛད་ནས་བསྟན་པའི་མེ་རོ་རྨང་ནས་བསླངས་ཤིང་། དེ་ལྟ་བུའི་སྔགས་འཆང་བླ་མ་དེ་ཉིད་ཀྱི་ཐུགས་སྲས་དམ་པ་བདག་ལ་བཀའ་དྲིན་ཆེ་བའི་རྩ་བའི་བླ་མ་རྣམ་གསུམ་གྱི་ནང་ཚན་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོས་ཡབ་སྔགས་འཆང་བླ་མ་ཀུན་དགའི་མཚན་ཅན་དེ་ཉིད་ཞིང་གཞན་དུ་གཤེགས་པའི་དུས་དེ་ནས་བཟུང་ལོ་གྲངས་དྲུག་གི་བར་དུ་གདན་ས་མཛད་ལ། བདག་ཉིད་ཆེན་པོ་དེ་ཉིད་ཀྱི་གཅུང་བཀའ་དྲིན་གཞལ་དུ་མ་མཆིས་པའི་སྤྲུལ་པའི་སྐྱེས་མཆོག་རྒྱལ་སྲས་སྦས་པའི་རྣལ་འབྱོར་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོས། རྗེ་རང་ཉིད་དགུང་ལོ་ཉེར་བདུན་ཙམ་དུ་ཕེབས་པ་ནས། ལྔ་བཅུ་རྩ་ལྔ་བཞེས་པ་མི་སྦྲུལ་གྱི་ལོའི་བར་ཏེ། ལོ་གྲངས་སུམ་ཅུ་སོ་བདུན་ཙམ་ཞིག་གདན་ས་མཛད་ནས་སྔགས་འཆང་ཀུན་དགའི་མཚན་ཅན་གྱིས་བསྟན་པའི་མེ་རོ་རྨང་ནས་བསླངས་པའི་རྒྱུན་དེ་ཉིད་མི་ཉམས་ཤིང་དབྱར་མཚོ་ལྟར་འཕེལ་རྒྱས་སུ་མཛད་ཅིང་། དེ་རྗེས་སྔགས་འཆང་གྲགས་པའི་མཚན་ཅན་དེ་ཉིད་ཀྱི་སྲས་འཇམ་དབྱངས་ངག་དབང་ཀུན་དགའ་དབང་རྒྱལ་གྱི་ཡབ་རྗེ་ཆོས་ཀྱི་རྒྱལ་པོ་ཉིད་བདེ་བར་གཤེགས་པའི་དུས་ནས་བཟུང་། ལུག་ལོའི་བར་ལོ་ངོ་གསུམ་གདན་ས་མཛད་ལ།
རྗེ་དེ་ཉིད་ཞིང་གཞན་དུ་གཤེགས་པ་ནས་ཁོ་བོ་ཅག་གིས་གདན་ས་ཆེན་པོའི་ཁུར་རྣམས་ཁྱེར་ནས་སྦྲུལ་ལོ་གདུང་རབས་འདི་ཉིད་བརྩམས་པ་ཕན་ཆད་ལོ་གྲངས་བཅུ་ཙམ་ལོན་ཞིང་། ད་དུང་ཀྱང་ཇི་སྲིད་འཁོར་བ་མ་སྟོངས་ཀྱི་བར་ངོས་ཅག་རིགས་བརྒྱུད་དྲི་མ་མེད་པ་དང་བཅས་པས་དཔལ་ས་སྐྱའི་བསྟན་པ་བསྟན་འཛིན་དགོན་གནས་དང་བཅས་པ་རྒྱུན་མ་ཆད་པར་སྐྱོང་བའི་དགེ་མཚན་ཕུན་སུམ་ཚོགས་པ་ཡར་ངོའི་བསིལ་ཟེར་བྱེད་ལྟར་འཕེལ་ཞིང་རྒྱས་པར་གྱུར་ཅིག དེ་དག་གིས་ནི་དཔལ་ས་སྐྱའི་གདན་ས་མཛད་པའི་སྐྱེས་བུ་ཇི་ལྟར་བྱོན་པའི་ཚུལ་ཏེ་སྐབས་སུ་བབས་པའི་དོན་གཞན་བཤད་པ་ཉིད་བསྟན་ཟིན་ཏོ།། །། འདིར་སྨྲས་པ། དེ་ལྟར་འཇམ་པའི་དབྱངས་ཉིད་འོད་གསལ་གྱི། ། ལྷ་རིགས་སྤྲུལ་ནས་མི་ཡི་རྗེ་མཛད་པའི། ། མཆེད་གསུམ་མ་བཟང་སྤུན་བདུན་ལ་སོགས་པ། ། ལྷ་ཡི་གདུང་རབས་རྣམས་ལ་སླར་ཡང་འདུད། ། བདུད་སྲིན་མ་རིག་ལས་འཁོན་གྲུབ་དབང་རྗེ། ། རིམ་གཉིས་ཏིང་འཛིན་ཟས་ལ་རྟག་རོལ་བའི། །
ལྗོངས་འདིར་འཁོན་ཞེས་གྲགས་པ་གསལ་ལྡན་པའི། ། སྐྱེས་ཆེན་རྣམས་ཀྱི་ཡོན་ཏན་དྲན་པས་འདུད། ། རྒྱལ་བའི་སྤྱི་གཟུགས་རིགས་གསུམ་མགོན་པོ་ཉིད། ། གཞན་ངོར་ངུར་སྨྲིག་གོས་དང་གོས་དཀར་གྱི། ། མཛེས་སྐུར་སྤྲུལ་ནས་ཡོངས་རྫོགས་བསྟན་པའི་བདག ། འགྲན་བྲལ་ས་སྐྱའི་བླ་ཆེན་བརྒྱུད་བཅས་རྒྱལ། ། གང་གི་གདུང་རིགས་དྲི་མེད་ལས་བྱོན་པའི། ། གཅིག་མིན་ཐ་དད་ཆོས་ཀྱི་ཁྲིར་འཁོད་དེ། ། རླབས་ཆེན་བསྟན་འགྲོའི་དོན་ལ་གཅིག་གཞོལ་བའི། ། བླ་བྲང་རྣམ་བཞིའི་གདུང་རབས་བསྔགས་པར་འོས། །
ཁྱད་པར་འཁོར་བ་ཇི་སྲིད་གནས་ཀྱི་བར། ། རྒྱུན་མི་ཆད་པར་འབྱོན་པའི་འཕྲིན་ལས་ཅན། ། དུས་མཆོད་བླ་བྲང་པ་ཞེས་ཡོངས་གྲགས་པའི། ། སྐྱེས་མཆོག་རྣམས་ཀྱི་བཀའ་དྲིན་དྲན་པས་འདུད། ། ལྷག་པར་སྙིགས་དུས་དཔལ་ལྡན་ས་སྐྱ་པའི། ། བསྟན་པའི་མེ་རོ་རྨང་ནས་བསླང་མཛད་དེ། ། རྒྱལ་བའི་བསྟན་ལ་རྒྱལ་བ་གཉིས་པ་ལྟར། ། རབ་གྲགས་སྔགས་འཆང་ཀུན་དགའ་རིན་ཆེན་རྒྱལ། ། གང་གི་ཐུགས་སྲས་མཐུ་སྟོབས་ནུས་པའི་གཏེར། གྲུབ་མཆོག་དེད་དཔོན་བསོད་ནམས་དབང་པོ་དང་། །
འགྲན་གྱི་དོ་མེད་འཛམ་གླིང་མཛེས་པའི་རྒྱན། ། སྔགས་འཆང་གྲགས་པའི་མཚན་གྱིས་བདག་སྲུངས་ཤིག ། རྩ་བརྒྱུད་བླ་མའི་ཡོན་ཏན་བཀོད་པའི་གཏམ། ། ངོ་མཚར་ཡིད་བཞིན་རིན་ཆེན་བང་མཛོད་ལྟར། ། སྐལ་བཟང་དོན་གཉེར་རྣམས་ལ་དགོས་འདོད་ཀུན། ། འབད་མེད་སྩོལ་བའི་བསྟན་བཅོས་འདི་ངོ་མཚར། ། དེང་སང་རྨོངས་པའི་ཕྲུག་གུ་ཕོངས་པ་ཡི། ། འཁོར་གྱིས་བཏེག་ནས་ལྷ་མིའི་འདྲེན་པ་ཞེས། ། གྲག་སྟོང་སྒྲ་ཡི་རྗེས་སུ་རྒྱུག་འདི་རྣམས། ། ལོང་བས་ལོང་བ་ཁྲིད་དང་མཚུངས་མིན་ནམ། །
ལ་ལ་འགྲན་བྲལ་སྐྱེས་བུར་ཁས་བླངས་ནས། ། རྩོད་མེད་གོང་མའི་གཞུང་ལུགས་རྣམས་བོར་ཏེ། ། གསར་བྱུང་ཆོས་ལ་མཚར་དུ་འཛིན་བྱེད་པའི། ། དཔོན་སློབ་དེ་ཀུན་བདུད་ཀྱིས་མ་བསླད་དམ། ། དང་པོར་རིགས་རུས་ཆོ་འབྲང་ཕུན་སུམ་ཚོགས། ། བར་དུ་ལུང་རྟོགས་ཡོན་ཏན་མཛོད་བཟུང་ནས། ། ཐ་མར་ཅི་མཛད་བསྟན་འགྲོའི་དོན་གྱུར་པ། ། ས་སྐྱའི་གདུང་རབས་རྣམས་ཀྱི་ཁྱད་ཆོས་ཡིན། ། དེ་ལྟར་དྲང་པོའི་བདེན་ཚིག་སྨྲས་པ་ལ། ། དཔྱོད་ལྡན་གཟུར་གནས་རྣམས་ཀྱིས་བརྟག་བྱ་ཡི། །
ཕྱོགས་འཛིན་དུག་ཆུས་བསླད་པའི་སྐྱེ་བོ་རྣམས། ། ལན་བརྒྱར་སྨོད་ཀྱང་བ་སྤུ་གཡོ་རེ་ཀན། ། སྔོན་ཚེ་ས་སྐྱའི་བསྟན་འཛིན་བཤེས་གཉེན་རྣམས། ། བཀའ་དྲིན་མཉམ་མེད་གདུང་རབས་རིན་ཆེན་འདིས། ། རྣམ་ཐར་སེམས་ཤིང་འཆད་དང་རྩོམ་པ་དང་། ། རྟག་ཏུ་ཡོན་ཏན་བརྗོད་པས་བྲེལ་བ་སྙམ། ། དེང་དུས་དཔྱོད་ལྡན་རྣམས་ཀྱང་འདིར་དད་མོད། ། འོན་ཀྱང་དོན་གཞན་བྱ་བས་ཆེར་གཡེངས་ཏེ། ། ལུགས་འདིས་སྔོན་བྱོན་གོང་མའི་གསུང་རབ་རྣམས། ། བཏང་སྙོམས་བཞུགས་པ་མཐོང་ནས་ངས་འདི་བརྩམས། །
འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ས་སྐྱའི་སྡེ་དང་བསྟན་པ་གདུང་བརྒྱུད་བཅས། ། ཡར་ངོའི་ཟླ་ལྟར་འཕེལ་ཞིང་རབ་རྒྱས་ནས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། ཀུན་ཀྱང་ལྷན་ཅིག་བདེ་བ་ཅན་སྐྱེས་ནས། ། སླར་ཡང་གང་འདུལ་སྤྲུལ་པ་སྣ་ཚོགས་ཀྱིས། ། སྲིད་མཐའི་བར་དུ་བསྟན་པ་འཛིན་པར་ཤོག ། བདག་གི་ལྷག་བསམ་དག་པའི་སྨོན་ལམ་འདི། ། བསླུ་མེད་རྩ་བརྒྱུད་བླ་མའི་ཐུགས་རྗེ་ཡིས། །
ཇི་བཞིན་མ་ལུས་ལེགས་པར་འགྲུབ་གྱུར་ནས། ། རང་གཞན་འདི་ཕྱིའི་དོན་གཉིས་མཐར་ཕྱིན་ཤོག ། ཅེས་འཛམ་གླིང་བྱང་ཕྱོགས་ཀྱི་ཐུབ་པའི་རྒྱལ་ཚབ་ཆེན་པོ་དཔལ་ལྡན་ས་སྐྱ་པའི་གདུང་རབས་རིན་པོ་ཆེ་ཇི་ལྟར་བྱོན་པའི་ཚུལ་གྱི་རྣམ་པར་ཐར་པ་ངོ་མཚར་རིན་པོ་ཆེའི་བང་མཛོད་དགོས་འདོད་ཀུན་འབྱུང་ཞེས་བྱ་བ་འདི་ཡང་ལྷར་བཅས་འགྲོ་བའི་བླ་མ་ཁམས་གསུམ་ཆོས་ཀྱི་རྒྱལ་པོ་གྲུབ་པའི་འཁོར་ལོས་སྒྱུར་བ་པདྨ་སམྦྷ་ཝའི་རྣམ་པར་སྤྲུལ་པ་འཇམ་པའི་དབྱངས་བསོད་ནམས་དབང་པོའི་ཞལ་སྔ་ནས་དང་། བྱང་ཆུབ་སེམས་དཔའ་ཞི་བ་འཚོ་ཉིད་སླར་ཡང་མིའི་ཟོལ་གྱི་ཟློས་གར་བསྒྱུར་བ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའ་དོན་གྲུབ། རྗེ་ནགས་དགོན་པ་ཆེན་པོ་སྦྱིན་པ་གྲགས་པ། གྲུབ་མཆོག་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ལ་སོགས་ཏེ་ཡོངས་འཛིན་བསླུ་མེད་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ཤྲཱི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་བཙུན་ས་སྐྱ་པའི་གོང་མ་རྣམས་ཀྱི་རྣམ་ཐར་སོ་སོ་དང་།
ཁྱད་པར་གདུང་རབས་ཀྱི་སྐོར་ལ་རྗེ་བཙུན་གྱིས་མཛད་པའི་གདུང་རབས་ཚིགས་བཅད་མ་སོགས་ལུགས་འདི་ལ་མཁོ་བའི་གསུང་རབ་དུ་མ་དང་། གཞན་ཡང་དམ་པ་ཀུན་དགའ་གྲགས་ཀྱིས་མཛད་པའི་གདུང་རབས། བླ་མ་དམ་པའི་དངོས་སློབ་ཤེས་རབ་རྡོ་རྗེས་མཛད་པའི་གདུང་རབས། གཙང་བྱམས་པ་རྡོ་རྗེ་རྒྱལ་མཚན་གྱིས་མཛད་པའི་གདུང་རབས། ཆོས་རྗེ་ཉི་ལྡེ་བས་མཛད་པའི་གདུང་རབས། སྟག་ཚང་ལོ་ཙཱ་བ་སྒྲ་པ་ཤེས་རིན་གྱིས་མཛད་པའི་གདུང་རབས་སོགས་ལ་གཙོ་བོར་བརྟེན་ཞིང་། གཞན་ཡང་མཁས་པ་མང་པོས་མཛད་པའི་གདུང་རབས་ཆེ་ཆུང་དུ་མ་ནས་ལེགས་བཤད་ཀྱི་ཆ་བླང་། རང་ཉིད་ཀྱི་རྩ་བའི་བླ་མ་འབྲེལ་ཚད་དོན་ལྡན་རྣམས་ཀྱི་གསུང་སྒྲོས་ཁྱད་པར་ཅན་རྣམས་ཀྱིས་ཀྱང་མཛེས་པར་བྱས་ནས། མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་མཛད་པའི་ས་སྐྱ་པའི་གདུང་རབས་ཡ་རབས་ཁ་རྒྱན་ཉིད་རྩ་བ་བྱས་ཏེ། དེ་ཉིད་ཀྱིས་དོན་འགྲེལ་གྱི་ཚུལ་དུ་ལེགས་པར་བཤད་པ་འདི་ནི།
དེ་བཞིན་གཤེགས་པ་དགོངས་པ་ཡོངས་སུ་མྱ་ངན་ལས་འདས་པའི་ཚུལ་བསྟན་ནས་ལོ་སུམ་སྟོང་བདུན་བརྒྱ་དང་དྲུག་ཅུ་རེ་གཉིས་འདས་ཤིང་བོད་ཀྱི་རྡོ་རྗེ་གདན་དཔལ་ལྡན་ས་སྐྱ་བཏབ་ནས་ལོ་བརྒྱ་ཕྲག་ལྔ་དང་ང་བརྒྱད་ལོན་པ། སྤྲུལ་པའི་གཙུག་ལག་ཁང་ལྷ་ཁང་ཆེན་མོ་བཞེངས་ནས་ལོ་སུམ་བརྒྱ་དང་རེ་གཅིག་འདས་པའི་རེ་གཉིས་པ། རྒྱ་གར་ལུགས་ལ་ཤུཀླཿཞེས་པ་དཀར་པོ་དང་། རྒྱ་ནག་ལུགས་ལ་ས་མོ་སྦྲུལ་གྱི་ལོ་ཕཱལྒུ་ནའི་ཟླ་བའི་དམར་ཆ་བཟང་པོ་གསུམ་པའི་ཚེས་ལ་རེས་གཟའ་ཉི་མ་དང་རྒྱུ་སྐར་བྱ་མའི་འགྲུབ་སྦྱོར་བཟང་པོ་འཛོམ་པའི་ཉིན། བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གཞི་ཐོག་བླ་བྲང་ཆེན་པོའི་ཡང་སྟེང་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ་ལེགས་པར་སྦྱར་བའི་ཐོག་མའི་ཡི་གེ་པ་ནི། རང་དང་ཉེ་བར་གནས་པའི་སྐྱེས་ཐོབ་ཀྱི་བློ་མིག་མཆོག་དང་ལྡན་པས་མདོ་སྔགས་ཀྱི་གཞུང་ལུགས་མཐའ་དག་ལ་བློ་གྲོས་ཀྱི་སྣང་བ་རབ་ཏུ་རྒྱས་པའི་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསམ་གཏན་རྒྱ་མཚོའི་དད་པ་དང་བརྩོན་འགྲུས་བླ་ན་མེད་པའི་སྒོ་ནས་བགྱིས་པའི་རྩོམ་ལྡན་ལས་བྲི་བ་པོ་ནི་ས་སྐྱར་སྐྱེས་པའི་ནོར་བུ་ལྷས་བྱིན་ནོ། ། འདི་སྦྱར་དགེ་བས་བདག་ཅག་དཔོན་སློབ་ཀྱི། ། འདི་ཕྱིའི་དོན་ཀུན་ཡིད་ལ་རེ་བ་བཞིན། ། འབད་མེད་ལྷུན་གྱིས་འགྲུབ་ནས་ས་སྐྱ་པའི། ། བསྟན་པ་ཡར་ངོའི་ཟླ་ལྟར་རྒྱས་གྱུར་ཅིག །
དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག རྩ་བརྒྱུད་ཀྱི་བླ་མ་རྣམས་ཀྱི་ཐུགས་རྗེ་ཆེན་པོའི་བྱིན་རླབས་ཀྱིས་མ་མཱ་ཡུར་པུ་ཎྱ་ཛྙཱ་ན་ཤྲཱི་བྷཱུ་ཏི་པུཥྚིཾ་ཀུ་རུ་སྭཱཧཱ། སརྦ་མཾ་ག་ལཾ། དྷརྨེ་ཨུ་ད་ཡ་མ་སྟུ། སརྦ་སུ་ཁ་བྷ་ཝནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 448 ཨ་མྱེས་ཞབས། ས་སྐྱའི་གདུང་རབས་ངོ་མཚར་བང་མཛོད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
