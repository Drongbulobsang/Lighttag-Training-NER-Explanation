གསུང་འབུམ། ངག་དབང་ཀུན་དགའ་བསོད་ནམས།
པོད ༢༠༩
ཚིགས་སུ་བཅད་པ་ཕན་བདེ་ཀུན་འབྱུང་བསམ་པ་ལྷུན་གྲུབ།
༄༅། །དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མ་འཕྲིན་ལས་ཀྱི་མགོན་པོ་ཀུན་ཁྱབ་རྡོ་རྗེ་དྲག་པོ་རྩལ་གྱི་སྤྱན་འདྲེན་བསྐང་བ་འཕྲིན་བཅོལ་དང་བཅས་པའི་ཚིགས་སུ་བཅད་པ་ཕན་བདེ་ཀུན་འབྱུང་བསམ་པ་ལྷུན་གྲུབ་ཅེས་བྱ་བ་བཞུགས།། རྒྱ་གར་སྐད་དུ། ཤྲཱི་བཱནྶངྒུ་རུ་ཤྩཱ་དྷི་དེ་ཝ་ཏཱ་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་དང་ལྷག་པའི་ལྷ་ལ་ཕྱག་འཚལ་ལོ། ། འདིར་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་ཆོས་སྐྱོང་ཡིད་བཞིན་ནོར་བུའི་ཐུགས་དམ་བསྐང་བར་འདོད་པས། གཏོར་ཚོགས་སྤྱན་གཟིགས་མ་ཚང་བ་མེད་པ་བཤམས་ནས་བདག་བསྐྱེད་དང་མཆོད་པ་བྱིན་རླབས་སོགས་རང་གི་ཕྱག་ལེན་ལྟར་བྱས་ལ། ཤ་ཆེན་ཚིལ་ཆེན་གྱི་གསུར་དུད་དང་སྤོས་དཀར་སོགས་བསྲེགས་པའི་བསང་དུད་ཆེ་བར་བཏང་ལ། མི་རྐང་གི་གླིང་བུ་དང་། རོལ་མོ་སྣ་ཚོགས་པའི་སྒྲ་རྒྱ་ཆེར་བསྒྲགས་ལ་ཆེམས་བརྡུང་དང་གསུམ་བརྡེག་ལན་བཅས་བླངས་ནས་གདུང་བའི་དབྱངས་དང་བཅས་པས་འདི་སྐད་དུ།
ཧཱུྃ། ཕན་བདེ་ཀུན་འབྱུང་བསྟན་པ་རིན་པོ་ཆེ། ། གཡེལ་མེད་སྲུང་བའི་ཆོས་སྐྱོང་ཡིད་བཞིན་ནོར། ། མཐུ་ལྡན་ཀུན་ཁྱབ་རྡོ་རྗེ་དྲག་པོ་རྩལ། ། གློག་ལྟར་མྱུར་བའི་ཐུགས་རྗེས་གཤེགས་སུ་གསོལ། ། སྔོན་ཚེ་ཐུབ་པའི་དབང་པོ་རྟ་མགྲིན་གྱིས། ། དཀྱིལ་འཁོར་ཆེན་པོར་དབང་བསྐུར་དམ་ཚིག་ཕོག ། བསྟན་པ་བསྲུང་བར་ཁས་བླངས་དམ་བཅས་པའི། ། དམ་ཚིག་ལྡན་པའི་ཆོས་སྐྱོང་གནས་འདིར་བྱོན། ། དེ་རྗེས་སློབ་དཔོན་པདྨ་འབྱུང་གནས་ཀྱིས། །
དབང་བསྐུར་གསང་བའི་མཚན་གསོལ་བསམ་ཡས་སོགས། ། བོད་ཡུལ་གཙུག་ལག་ཁང་གི་སྲུང་མ་རུ། ། བཀའ་བསྒོས་བཞིན་དུ་གནས་འདིར་ད་ལྟ་བྱོན། ། ཕྱི་རབ་དུས་སུ་ཆོས་རྗེ་བླ་མ་དང་། ། ས་སྐྱ་ལོ་ཙཱ་ལ་སོགས་བསྟན་འཛིན་གྱི། ། སྐྱེས་ཆེན་མང་པོས་འཕྲིན་ལས་མགོན་པོ་རུ། ། མངའ་གསོལ་ཞལ་བཞེས་དྲན་པས་ད་བྱོན་ཅིག ། ཁྱད་པར་སྙིགས་དུས་བསྟན་པའི་གསལ་བྱེད་མཆོག ། སྤྲུལ་པའི་སྐྱེས་ཆེན་སྔགས་འཆང་ཆོས་ཀྱི་རྗེ། ། ངག་གི་དབང་པོ་ཀུན་དགའ་རིན་ཆེན་གྱིས། །
བསམ་ཡས་མི་འགྱུར་ལྷུན་གྱིས་གྲུབ་པ་ཡི། ། བསྟན་པའི་ཉམས་གསོ་མཐའ་དག་མཐར་ཕྱིན་ཚེ། ། སྤྱི་དང་བྱེ་བྲག་བསྟན་པ་རིན་པོ་ཆེ། ། བསྲུང་ཞིང་སྐྱོང་བའི་གཉེར་གཏད་བཀའ་བསྒོས་ཤིང་། ། ཞལ་བཞེས་ཇི་བཞིན་མ་ཐོགས་མྱུར་དུ་བྱོན། ། དེས་ན་དང་པོར་བཅོམ་ལྡན་རྟ་མགྲིན་བཀའ། ། དེ་རྗེས་སློབ་དཔོན་པདྨ་འབྱུང་གནས་བཀའ། ། དེ་ནས་འཁོན་སྟོན་རིམ་པར་བྱོན་པའི་བཀས། ། ཇི་ལྟར་བསྒོས་ཤིང་འཕྲིན་ལས་བཅོལ་བ་ལྟར། ། ད་ལྟ་སྔགས་འཆང་བདག་གིས་ཉེར་བསྐུལ་གྱིས། །
བསྟན་པ་འཇིག་ལ་ཐུག་པའི་དུས་འདི་ལ། ། ཐུགས་རྗེ་མཐུ་སྟོབས་རྫུ་འཕྲུལ་དཔུང་བསྐྱེད་ནས། ། སྐད་ཅིག་ཉིད་ལ་ཡུད་ཀྱིས་གཤེགས་སུ་གསོལ། ། ཞེས་བརྗོད་ཅིང་རོལ་མོ་གསུམ་བརྡེག་དང་། ཆེམས་བརྡུང་གི་རྗེས་སུ་ཆེ་བ་གཉིས་གདབ་ལ་བཞག དེ་ནས་འདུར་གདངས་དང་བཅས་འདི་སྐད་དུ། ཧཱུྃ། ཀ་བ་ཀེང་རུས་མི་མགོའི་རྩིག་པ་ཅན། ། ཁ་བད་ལྕང་ལོས་བྱས་པའི་དྲག་པོའི་གནས། ། ག་པུར་སྤོས་དཀར་བསུར་དུད་སྤྲིན་ལྟར་གཏིབས། །
ང་ཡི་སྲུང་མ་གནས་འདིར་གདན་ལ་བཞུགས། ། ཞེས་བརྗོད་ལ་སྔར་བཞིན་རོལ་མོ་གསུམ་བརྡེག་དང་། ཆེམས་བརྡུང་ཆེ་བ་ཉིས་བརྡེག་པ་སོགས་བྱས་ལ། དེ་ནས་དབྱངས་གདངས་སོགས་ཡོད་མེད་ལོང་སྐབས་དང་སྦྱར་ལ། འདི་སྐད་དུ། ཧཱུྃ། ཅ་རེ་བཤམས་པའི་མཆོད་གཏོར་སྤྱན་གཟིགས་དང་། ། ཆ་ལང་རྔ་དང་རྐང་གླིང་རོལ་མོའི་སྒྲ། ། ཇ་ཆང་ཤ་ཁྲག་བཟའ་བཏུང་སྣ་ཚོགས་པས། ། ཉ་ཕྱིས་ལ་སོགས་སྣོད་བཟང་བཀང་སྟེ་འབུལ། །
ཏ་ལའི་ལྗོན་འདྲའི་ཡིད་འཕྲོག་མཆོད་པའི་རྫས། ། ཐ་མལ་བློ་འདས་ཞིང་ཁམས་ཀུན་གང་བར། ། ད་ལྟ་བློ་ཡིས་སྤྲུལ་ཏེ་སྲིད་མཐའི་བར། ། ན་རྒས་སྐྱེ་འཆི་སྤངས་པ་ཁྱོད་ལ་འབུལ། ། པ་རེ་པུ་རེའི་ཆགས་སྡང་བློ་ངན་འདིས། ། ཕ་མེས་བརྒྱུད་པའི་སྲུང་མའི་ཐུགས་འགལ་བ། ། བ་གླང་ལྟ་བུ་བདག་འདྲའི་འགྱོད་པས་བཤགས། ། མ་ལུས་བྱང་ཞིང་དག་པར་མཛད་དུ་གསོལ། ། ཙ་ཏུར་ལས་ཀྱི་མདངས་ལྡན་དར་ཟབ་དང་། ། ཚ་གྲང་གདུང་སྐྱོབ་སྲོག་ཆགས་པགས་པའི་ཚོགས། །
ཛ་རེ་རཀྟ་འཛག་པའི་མགོ་འཕྲེང་དང་། ། ཝ་དང་སྤྱང་ཀི་རྟ་གཡག་བྱ་ནག་ཚོགས། ། ཞ་ཉེ་མ་འདྲེས་དངུལ་སོགས་རིན་ཆེན་དང་། ། ཟ་མ་བཅུད་ལྡན་ཚོགས་འཁོར་རི་ལྟར་སྤུངས། ། འ་འུར་སྙན་བརྗིད་དབྱངས་ཀྱི་ང་རོ་དང་། ། ཡ་རབས་དགྱེས་པའི་ཡོ་བྱད་བསམ་མི་ཁྱབ། ། ར་ཧཱུ་ལ་སོགས་ལས་མཁན་རྔམ་པའི་ཚོགས། ། ལ་སི་སེང་སོགས་གོས་བཟང་ཚར་དུ་དངར། ། ཤ་ཁྲག་རུས་པའི་དམར་གཏོར་རི་རབ་ཙམ། ། ས་གཞི་རི་ཀླུང་བཀང་འདྲའི་མཐུན་རྫས་འདི། །
ཧ་ཧའི་བཞད་སྒྲ་སྒྲོག་པ་ཁྱོད་ལ་འབུལ། ། ཨ་ཡིག་དོན་ལྡན་ཆོས་ཀྱི་གནས་ལུགས་མཆོག ། བླ་མ་ཡི་དམ་ཆོས་སྐྱོང་རང་སེམས་རྣམས། ། དབྱེར་མེད་ཤེས་པའི་ལྟ་བས་རྒྱས་བཏབ་པའི། ། སྣང་བ་འགག་མེད་ལྷག་བསམ་དམིགས་པའི་འཕྲུལ། ། བསྟན་སྲུང་ཀུན་ཏུ་དགྱེས་པའི་མཆོད་སྤྲིན་འདི། ། སྔར་བཅོལ་ལེགས་པའི་གཏང་རག་གཉན་པོ་དང་། ། ད་བཅོལ་ལེགས་པའི་གསལ་འདེབས་ཆེན་པོར་འབུལ། ། དགྱེས་པས་བཞེས་ནས་རྣལ་འབྱོར་བདག་ཅག་ལ། ། ད་དུང་བསྟན་པ་འཛིན་པའི་སློབ་བུའི་ཚོགས། །
རིགས་དང་ཆོས་ལས་སྐྱེས་པ་མང་འཕེལ་ནས། ། སྔགས་འཆང་ཡབ་སྲས་བསྟན་འདི་ཆེར་རྒྱས་མཛོད། ། ཁ་བ་རི་འདིའི་རྒྱལ་པོ་རྒྱལ་ཕྲན་དང་། ། འབངས་རྣམས་འཁོར་བཅས་དེ་ཡི་ལྷ་སྲུང་ཀུན། ། བདག་ཅག་བརྒྱུད་པར་བཅས་པའི་དབང་འདུས་ནས། ། ལྗོངས་འདི་ས་སྐྱའི་བསྟན་པས་ཁྱབ་པར་མཛོད། ། དད་བརྩོན་ཤེས་རབ་སྙིང་རྗེར་ལྡན་པ་ཡི། ། བསྟན་པ་འཛིན་ནུས་གང་ཟག་ཐམས་ཅད་ཀྱང་། ། འཁྲུལ་ཟད་གོང་མའི་བཞེད་གཞུང་སྣོད་གྱུར་ཏེ། ། དེ་རྒྱུན་དབྱར་མཚོ་བཞིན་དུ་འཕེལ་བར་མཛོད། །
དད་པ་དམན་ཞིང་དགེ་བའི་བློ་གྲོས་དམན། ། ཆོས་ལ་འཇུག་པའི་སྐལ་བ་ཆུང་རྣམས་ཀྱང་། ། བསྟན་དང་བསྟན་འཛིན་མཆོད་ལ་སྤྲོ་བའི་བློས། ། ཀུན་ཀྱང་དཀར་པོའི་ལས་ལ་འཇུག་པར་མཛོད། ། བདག་ཅག་རྣམས་ལ་བསམ་ངན་སྦྱོར་རྩུབ་ཀྱིས། ། གནོད་ཅིང་འཚེ་བའི་དམ་ཉམས་དགྲ་བགེགས་རྣམས། ། མཐུ་ལྡན་རྣམས་ཀྱིས་ལོ་ཟླ་མ་འགྱངས་པར། ། ཆོས་དབྱིངས་བསྒྲལ་ཏེ་གནོད་པས་མི་ཚུགས་མཛོད། ། དིང་སང་བདེ་བར་གཤེགས་པའི་བསྟན་པ་ནི། ། འབབ་ཆུ་ཟད་པའི་རྫིང་བཞིན་ཉིན་རེར་འབྲི། །
འདི་འདྲ་བཀའ་སྲུང་རྣམས་ཀྱིས་མ་གཟིགས་སམ། ། ལོག་སྒྲུབ་མཐའ་དག་མྱུར་དུ་ཚར་གཅོད་མཛོད། ། སྔགས་འཆང་བདག་ཅག་དཔོན་སློབ་ཡོན་བདག་བཅས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་ལྷན་ཅིག་དག་པའི་ཞིང་བགྲོད་ནས། ། སླར་ཡང་སྤྲུལ་པས་བསྟན་པ་རྒྱས་བྱེད་མཛོད། ། རྩ་བརྒྱུད་བླ་མ་རྣམས་ཀྱི་ཐུགས་རྗེ་དང་། ། རིན་ཆེན་དཀོན་མཆོག་གསུམ་གྱི་བྱིན་རླབས་དང་། ། ཆོས་སྐྱོང་ཡིད་བཞིན་ནོར་བུའི་མཐུ་རྩལ་གྱིས། ། སྔར་བཞིན་ཡིད་ལ་རེ་བ་ཀུན་འགྲུབ་མཛོད། །
ཅེས་བརྗོད་ཅིང་རོལ་མོ་གསུམ་བརྡེག་དང་། ཆེམས་བརྡུང་གི་བར་ལ་རང་གང་འདོད་པའི་འཕྲིན་ལས་བཅོལ་ལ། དེ་ནས་གསུམ་བརྡེག་ལན་བཅས་བྱས་བཞག་སྟེ། རྗེས་ཆོག་བཀྲ་ཤིས་སོགས་སྤྱི་དང་མཐུན་པར་བྱའོ། ། ཞེས་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མ་འཕྲིན་ལས་ཀྱི་མགོན་པོ་ཀུན་ཁྱབ་རྡོ་རྗེ་དྲག་པོ་རྩལ་གྱི་སྤྱན་འདྲེན་བསྐང་བ་འཕྲིན་བཅོལ་དང་བཅས་པའི་ཚིགས་སུ་བཅད་པ་ཕན་བདེ་ཀུན་འབྱུང་བསམ་པ་ལྷུན་གྱིས་གྲུབ་པ་ཞེས་བྱ་བ་ཤླཽ་ཀ་ཉི་ཤུ་རྩ་ལྔ་པོ་འདི་ཡང་། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལྕགས་མོ་ཡོས་ཀྱི་བཀྲ་ཤིས་ཀྱི་ལོ་གསར་དུ་ཚེས་པའི་ཟླ་བ་དང་པོའི་དཀར་ཕྱོགས་དགའ་བ་གསུམ་པའི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་ཆོས་སྐྱོང་ཆེན་པོའི་བཀས་བསྐུལ་མ་བྱུང་བ་བཞིན་མྱུར་བ་སྦྱར་བའི་ཡི་གེ་པ་ནི་རིགས་རུས་ཆོ་འབྲངས་ཕུན་སུམ་ཚོགས་ཤིང་ལུགས་གཉིས་ཀྱི་མཁྱེན་པའི་སྤྱན་ཡངས་མངའ་བ་མཚོ་སྒོ་བ་མི་དབང་རྣམ་རྒྱལ་རྡོ་རྗེའི་ཕྱག་སོར་གྱི་འདུ་བྱེད་ལས་བསྐྲུན་པའོ། ། འདིས་ཀྱང་བདག་ཅག་དཔོན་སློབ་རྣམས་ཀྱི་བསམ་པ་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། ཤུ་བྷ་མསྟུ་སརྦ་ཛ་ག་ཏཾ། ཀལྱ་ན་ཝརྡྷནྟུ།་་་་་
དགེ་ལེགས་འཕེལ་བར་གྱུར་ཅིག སརྦ་མངྒ་ལཾ།་་་་་ ཐམས་ཅད་བཀྲ་ཤིས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། དཔལ་བསམ་ཡས་ཀྱི་སྲུང་མ་ཀུན་ཁྱབ་རྡོ་རྗེ་དྲག་པོ་རྩལ་གྱི་སྤྱན་འདྲེན་འཕྲིན་བཅོལ་གྱི་ཚིགས་བཅད། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
