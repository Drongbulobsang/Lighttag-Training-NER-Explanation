གསུང་འབུམ། ངག་དབང་ཀུན་དགའ་བསོད་ནམས།
པོད ༢༧༨
ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་གསོལ་བ་འདེབས་པ་ངོ་མཚར་རིན་པོ་ཆེའི་གཏེར།
༄༅། །དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་གསོལ་བ་འདེབས་པ་ངོ་མཚར་རིན་པོ་ཆེའི་གཏེར་ཞེས་བྱ་བ་བཞུགས་སོ།། ཨོཾ་སྭ་སྟི་སིདྡྷིཾ། འདིར་སྲིད་པ་གསུམ་གྱི་བླ་མ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་གསོལ་བ་འདེབས་པ་ངོ་མཚར་རིན་པོ་ཆེའི་གཏེར་ཞེས་བྱ་བ། བླ་མ་དང་གཉིས་སུ་མེད་པའི་རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། ། དུས་གསུམ་རྒྱལ་བ་མ་ལུས་བསྐྱེད་པའི་ཡབ། ། རབ་འབྱམས་དཀྱིལ་འཁོར་རྒྱ་མཚོའི་ཁྱབ་བདག་མཆོག ། ས་སྐྱའི་བླ་ཆེན་རྗེ་བཙུན་ཀུན་དགའི་མཚན། ། སྔགས་འཆང་ཐམས་ཅད་མཁྱེན་པར་གསོལ་བ་འདེབས། ། མགོན་ཁྱོད་གྲངས་མེད་བསྐལ་པའི་སྔོན་རོལ་ནས། ། ཡན་ལག་བདུན་ལྡན་གོ་འཕང་མཆོག་བརྙེས་ཀྱང་། །
གཞན་ངོར་སྤྲུལ་སྐུ་དུ་མའི་ཟློས་གར་མཁན། ། སྔགས་འཆང༞ ཐུབ་དབང་པད་འབྱུང་སྲོང་བཙན་སྒམ་པོའི་དུས། ། མཽ་འགལ་བུ་དང་ཤྲཱི་སིངྷའི་མཚན། ། བློན་པོ་རིག་པ་ཅན་སོགས་སྐུར་སྤྲུལ་པའི། ། སྔགས་འཆང༞ གཞན་ཡང་གངས་ཅན་འགྲོ་བའི་མུན་སེལ་མཆོག ། སྐད་གཉིས་སྨྲ་བའི་སྒྲ་བསྒྱུར་ལོ་ཙཱ་བ། ། དུ་མའི་གཟུགས་ཀྱིས་འགྲོ་བའི་དོན་མཛད་པའི། ། སྔགས་འཆང༞ དུས་འདིར་འགྲན་ཟླ་བྲལ་བའི་གདུང་རིགས་ཀྱི། ། རིགས་གསུམ་རྣམ་སྤྲུལ་རྒྱུན་ཆད་མེད་པའི་རྒྱུད། ། ལྷ་བབས་འཁོན་རིགས་ས་སྐྱ་པར་འཁྲུངས་པའི། །
སྔགས་འཆང༞ འཁྲུངས་མ་ཐག་ནས་སྔོན་གྱི་བག་ཆགས་ཀྱིས། ། ངོ་མཚར་ཆོས་དང་མཐུན་པའི་རྩེད་འཇོ་ལས། ། ཐ་མལ་བྱིས་པའི་སྤྱོད་པ་ཀུན་སྤངས་པའི། ། སྔགས་འཆང༞ ན་ཚོད་གཞོན་ཡང་བློ་གྲོས་ཀུན་རྫོགས་པས། ། འདི་ནི་འཇིག་རྟེན་ཀུན་གྱི་མེས་པོ་ཞེས། ། དཔྱོད་ལྡན་རྣམས་ཀྱིས་མགྲིན་གཅིག་རབ་བསྔགས་པའི། ། སྔགས་འཆང༞ དེ་ཚེ་ཆོས་ཀྱི་རྩ་བ་ཡི་གེ་དང་། ། ཀློག་དང་ཁ་དོན་གཞུང་ལུགས་ཆེན་པོ་འགའ། ། ལན་རེ་ཟུང་རེ་ཙམ་གྱིས་ཁོང་ཆུད་པའི། ། སྔགས་འཆང༞ དུས་དེར་འཇམ་དབྱངས་ངུར་སྨྲིག་ན་བཟའ་དང་། །
གོས་དཀར་ལྕང་ལོས་མཛེས་པ་མཆེད་ཀྱི་དྲུང་། ། ས་སྐྱའི་ཡབ་ཆོས་མཐའ་དག་ལེགས་ནོས་པའི། ། སྔགས་འཆང༞ གཞན་ཡང་རྡོ་རྗེ་འཆང་ཆེན་མི་ཡི་ཟོལ། ། དུས་གསུམ་སྒྲིབ་མེད་གཟིགས་པའི་མུས་པ་རྗེ། ། གང་གི་ཐུགས་རྗེའི་ལྕགས་ཀྱུས་མྱུར་དྲངས་པའི། ། སྔགས་འཆང༞ དེ་ཚེ་རྗེ་བཙུན་འཁོར་ལོ་སྡོམ་པ་དང་། ། མཇལ་མ་ཐག་ནས་ཐུགས་ཡིད་གཅིག་འདྲེས་ཤིང་། ། རྒྱལ་བའི་རྒྱལ་ཚབ་མཆོག་ཏུ་དབང་བསྐུར་བའི། ། སྔགས་འཆང༞ དུས་དེར་ས་སྐྱའི་རྗེ་བཙུན་ལས་འོངས་པའི། ། ཟབ་རྒྱས་ཆོས་ཚུལ་སྒོ་བརྒྱའི་གཉེར་གཏད་ནས། །
ཡོངས་རྫོགས་བསྟན་པའི་བདག་པོར་མངའ་གསོལ་བའི། ། སྔགས་འཆང༞ ཁྱབ་བདག་མུས་པ་ཆེན་པོའི་ཞལ་སྔ་ནས། ། དེང་ནས་བཟུང་སྟེ་བྱང་ཆུབ་མ་ཐོབ་པར། ། ནམ་ཡང་འབྲལ་བ་མེད་པའི་ཞལ་ལུང་བརྙེས། ། སྔགས་འཆང༞ གཞན་ཡང་སྐྱེས་ཆེན་མཁས་དང་གྲུབ་པའི་མཆོག ། བགྲང་ཡས་བསྟེན་ནས་གསན་པ་རྒྱ་མཚོ་ཡི། ། ཕ་མཐར་སོན་ཀྱང་ངོམས་མེད་བློ་གྲོས་ཅན། ། སྔགས་འཆང༞ བཟོ་གསོ་སྒྲ་དང་ཚད་མ་ནང་དོན་རིག ། སྡེ་སྣོད་གསུམ་དང་རྒྱུད་སྡེ་བཞི་ཡི་དོན། ། གཟིགས་པ་ཙམ་གྱིས་དོན་རྣམས་ཁོང་ནས་གྲོལ། །
སྔགས་འཆང༞ གཞན་ཡང་སྙན་ངག་མངོན་བརྗོད་ཟློས་གར་སོགས། ། མཁས་པ་རྣམས་ལ་གྲགས་པའི་ཤེས་བྱའི་ཚོགས། ། མ་ལུས་ཇི་བཞིན་གཟིགས་པའི་སྤྱན་ཡངས་པ། ། སྔགས་འཆང༞ ཀུན་གྱིས་རྟོགས་པར་དཀའ་བའི་གནས་འགའ་ཞིག ། འདི་དོན་ཅི་ཞེས་བསམ་པས་དེ་མ་ཐག ། རྒྱུ་མཚན་དང་བཅས་རང་ཤར་ཚུལ་གྱིས་རྟོགས། ། སྔགས་འཆང༞ འཆད་ན་མཁས་པ་ཀུན་གྱི་ཡིད་འཕྲོག་ཅིང་། ། རྩོད་ན་ལོག་ལྟའི་དྲེགས་པ་རྩད་ནས་འཇོམས། ། རྩོམ་ན་ཤེས་བྱའི་གནས་ཀུན་རབ་གསལ་བའི། ། སྔགས་འཆང༞ ཟབ་རྒྱས་ཆོས་ཚུལ་མི་འདྲ་བརྒྱ་འགྱེད་ཅིང་། །
ཀུན་ཀྱང་དེ་ཉིད་ཁོ་ན་སྦྱངས་པ་ལྟར། ། སྨྲ་བའི་དབང་པོ་ཀུན་གྱིས་འགྲན་བྲལ་བའི། ། སྔགས་འཆང༞ མཁས་པའི་གཙུག་རྒྱན་ངག་དབང་ཆོས་གྲགས་ཀྱིས། ། མགོན་ཁྱོད་ཐམས་ཅད་མཁྱེན་པར་མཚན་གསོལ་ཏེ།་་་་་ མཁན་ཆེན་འཇམ་པའི་དབྱངས་ཉིད་ཀྱིས་མཛད་པའི་ཀྱཻ་རྡོ་རྗེའི་རྒྱུད་གསུམ་གྱི་དོན་འགྲེལ་ཁོག་ཕུབ་གནད་ཀྱི་ལྡེ་མིག་ཅེས་བྱ་བའི་བསྟན་བཅོས་ཀྱི་བསྐུལ་བ་པོའི་སྐབས་སུ། མཁྱེན་རབ་ཀྱི་དབང་ཕྱུག་བདག་ཆེན་ཐམས་ཅད་མཁྱེན་པ་ངག་གི་དབང་པོ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ནོར་འཛིན་མའི་ཟླ་བའི་སྐྱེས་གནང་དང་བཅས་བཀའ་མཆིད་བདུད་རྩིའི་དོག་པས་བསྐུལ་བ་ལས་ཞེས་འབྱུང་བ་ཡིན་ནོ། ། རྟག་ཏུ་གུས་དང་སྲི་ཞུ་ཆེར་མཛད་པའི། ། སྔགས་འཆང༞ ལྷ་མཆོག་ཡི་དམ་ཞི་ཁྲོ་རབ་འབྱམས་དང་། ། རྡོ་རྗེའི་ཆོས་སྐྱོང་མཐུ་རྩལ་ཅན་རྣམས་ཀྱི། ། གྲངས་དང་མཚན་མའི་བསྙེན་པ་མཐར་ཕྱིན་པའི། །
སྔགས་འཆང༞ དཔལ་ལྡན་སྟོབས་ཀྱི་མགོན་པོ་ལ་སོགས་པ། ། བརྒྱུད་པའི་བླ་མ་དུ་མས་བྱིན་བརླབས་ཤིང་། ། བསྟན་སྲུང་རྣམ་འཕྲུལ་མཐའ་དག་ཉེར་གཟིགས་པའི། ། སྔགས་འཆང༞ གཞོན་ནུའི་དུས་ནས་མངོན་པར་ཤེས་པ་དང་། ། ཆོས་ཀུན་གནས་ལུགས་གཞི་མེད་རྩ་བྲལ་གྱི། ། ཡེ་འཇམ་ཆེན་པོའི་རང་ཞལ་རྗེན་པར་གཟིགས། ། སྔགས་འཆང༞ སྔགས་འཆང་གྲགས་པའི་མཚན་དང་མུས་ཆེན་རྗེས། ། མགོན་ཁྱོད་མ་འོངས་དཔལ་ལྡན་ས་སྐྱ་ཡི། ། ཆོས་སྲིད་ཀུན་གྱི་བདག་པོར་ལུང་བསྟན་པའི། ། སྔགས་འཆང༞ བསྟན་སྲུང་གཙོ་བོས་བསྟན་པའི་གཉེར་གཏད་ཅིང་། །
ཞིང་སྐྱོང་དབང་པོས་འབྲལ་མེད་སྐྱོང་པ་དང་། ། འཕྲིན་ལས་མགོན་པོས་བཀའ་བབ་མཚན་མ་བརྙེས། ། སྔགས་འཆང༞ སྐལ་ལྡན་རྣམས་ལ་ཆོས་འཁོར་སྐོར་བའི་ཚེ། ། ལྷ་ཡིས་མེ་ཏོག་སིལ་མས་རྟག་མཆོད་ཅིང་། ། སྲུང་མས་གདུག་ཅན་དངོས་སུ་ཆམ་ལ་འབེབས། ། སྔགས་འཆང༞ འགྲོ་རྣམས་རིམས་ནད་དྲག་པོས་གཟིར་བ་ན། ། ཁྱོད་ཀྱི་ནུས་པས་ནད་རྣམས་ཀུན་ཞི་ནས། ། གྲངས་མེད་འགྲོ་ལ་སྲོག་གི་སྦྱིན་པ་མཛད། ། སྔགས་འཆང༞ གཞན་ཡང་འཇིག་རྟེན་ལོ་དགྲས་ཉེན་པའི་ཚེ། ། ས་ཕྱོགས་དེ་ཉིད་ཞབས་ཀྱིས་བཅག་ཙམ་གྱིས། །
ལོ་ཕྱུགས་རྟག་ཏུ་ལེགས་པའི་དཔལ་སྟེར་བའི། ། སྔགས་འཆང༞ གནས་ཆེན་རྣམས་སུ་ངོ་མཚར་ལྟས་མང་དང་། ། རི་གཟར་རྦབ་ཀྱི་གནོད་པས་མི་བརྫི་སོགས། ། རྨད་བྱུང་གྲུབ་པའི་མཚན་མ་མཐའ་ཡས་པའི། ། སྔགས་འཆང༞ མཚན་ལྡན་བླ་མ་རྣམས་ཀྱིས་ལུང་བསྟན་བཞིན། ། དཔལ་ལྡན་ས་སྐྱའི་བསྟན་པའི་ཁུར་ཆེན་པོ། ། རྒྱལ་སྲས་ཁྱོད་ཀྱིས་ངལ་བ་ལྷུར་མཛད་པའི། ། སྔགས་འཆང༞ རྗེ་བཙུན་གོང་མའི་ཐུགས་དགོངས་རྫོགས་པའི་ཐབས། ། རྟེན་གསུམ་བཞེངས་དང་དཀྱིལ་འཁོར་སྒྲུབ་མཆོད་སོགས། ། ཀུན་ཀྱང་དབྱར་མཚོ་བཞིན་དུ་རྒྱས་མཛད་པའི། །
སྔགས་འཆང༞ ཁྱོད་ཀྱི་དཔལ་འབྱོར་ལོངས་སྤྱོད་ཇི་སྙེད་པ། ། ཀུན་ཀྱང་འདུས་པ་རྒྱ་མཚོའི་སྙེན་བཀུར་གྱི། ། རྒྱུན་བཟང་གོང་ནས་གོང་དུ་འཕེལ་མཛད་པའི། ། སྔགས་འཆང༞ དམ་རྫས་འཆི་མེད་རིལ་བུ་སྒྲུབ་པའི་ཚེ། ། རྟག་པར་མཁའ་ལ་འཇའ་འོད་གུར་ཁང་དང་། ། དྲི་བཟང་དང་བཅས་རིལ་བུ་རབ་འཕེལ་བའི། ། སྔགས་འཆང༞ ཕྱི་ལྟར་འཕྲིན་ལས་རྣམ་བཞིས་བསྟན་པ་སྤེལ། ། ནང་དུ་ཟབ་མོའི་ལམ་ལ་གཅིག་ཏུ་དྲིལ། ། རྟག་ཏུ་ཆོས་མཐུན་བྱ་བས་དུས་འདའ་བའི། ། སྔགས་འཆང༞ ཁྱོད་ཀྱིས་ཆེ་ཕྲའི་བྱ་བ་འགའ་ཞིག་ལ། །
གསོལ་བ་བཏབ་ན་རྩ་རྒྱུད་བླ་མ་དང་། ། སྲུང་མས་འོད་གསལ་ངང་དུ་ལུང་སྟོན་པས། ། སྔགས་འཆང༞ དཀོན་མཆོག་མཆོད་སོགས་བྱང་ཆུབ་སེམས་དཔའ་ཡི། ། རླབས་ཆེན་སྤྱོད་པའི་ཁྱད་པར་བགྲང་ཡས་སོགས། ། ཅི་མཛད་བསྟན་དང་འགྲོ་བའི་དོན་གྱུར་པའི། ། སྔགས་འཆང༞ དེ་ཕྱིར་དཔལ་ལྡན་ས་སྐྱའི་ཆོས་སྲིད་ཀྱི། ། དཔལ་འབྱོར་ཡར་ངོའི་ཟླ་ལྟར་རབ་རྒྱས་ཏེ། ། ལྗོངས་འདིར་བསྟན་འཛིན་ཡོངས་ཀྱི་རྒྱན་གྱུར་པའི། ། སྔགས་འཆང༞ ཨེ་མ་སྔོན་གྱི་སྐྱེས་ཆེན་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་ཉིད། །
སླར་ཡང་བྱོན་པ་ལྟ་བུའི་མཛད་འཕྲིན་ཅན། ། སྔགས་འཆང༞ དཔལ་ལྡན་འཕགས་པ་མྱ་ངན་འདས་རྗེས་སུ། ། ས་སྐྱའི་ཆོས་སྲིད་དཔལ་འབྱོར་ཕུན་ཚོགས་རྣམས། ། ཁྱོད་དང་མཚུངས་པ་གཞན་མེད་ནུས་པའི་གཏེར། ། སྔགས་འཆང༞ འཁོར་ལོས་བསྒྱུར་བའི་དཔལ་འབྱོར་ཕུན་ཚོགས་དང་། ། མཁས་ཤིང་གྲུབ་པའི་བློ་གྲོས་ཀུན་ལྡན་པས། ། དེང་སང་ཐུབ་དབང་བསྟན་པའི་སྲོག་ཤིང་མཆོག ། སྔགས་འཆང༞ མགོན་པོ་ཁྱོད་ཀྱི་དྲི་མེད་རིགས་ཀྱི་སྲས། ། བརྒྱུད་པར་བཅས་སོགས་དངོས་བརྒྱུད་སློབ་ཚོགས་ཀྱིས། ། སྲིད་མཐའི་བར་དུ་བསྟན་པ་འཛིན་མཛད་པའི། །
སྔགས་འཆང༞ དེ་ལྟར་མཁྱེན་བརྩེ་ནུས་པ་ཀུན་གྱི་གཏེར། ། སྐྱབས་གནས་བསླུ་མེད་ཐམས་ཅད་འདུས་པའི་དངོས། ། འབྲེལ་ཚད་དོན་ལྡན་ཁྱོད་ལ་གསོལ་བཏབ་པས། ། བསམ་དོན་འདི་དག་མྱུར་དུ་འགྲུབ་གྱུར་ཅིག ། བསྟན་དང་འགྲོ་ལ་ཕན་བདེ་འབྱུང་བའི་གཞི། ། སྔགས་འཆང་བླ་མ་བསྐལ་བརྒྱར་ཞབས་བརྟན་ཅིང་། ། བསྟན་འཛིན་བུ་སློབ་བསྟན་སྐྱོང་སྦྱིན་བདག་སོགས། ། ཀུན་གྱི་ཐུགས་བཞེད་མ་ལུས་འགྲུབ་གྱུར་ཅིག ། དེ་ལ་བརྟེན་ནས་སྤྱི་དང་བྱེ་བྲག་གི ། བསྟན་པ་རིན་ཆེན་མཆོག་ཏུ་རབ་འཕེལ་ནས། །
འཇིག་རྟེན་ཁམས་ཀྱི་འགྲོ་བ་མ་ལུས་པ། ། བདེ་སྐྱིད་ལྡན་ཞིང་ཆོས་མཐུན་སྤྱོད་གྱུར་ཅིག ། འཁོར་འདས་བྱེད་པོ་གཞན་མེད་རང་གི་སེམས། ། སྣང་བ་མ་འགགས་རྐྱེན་གྱིས་སྣ་ཚོགས་འཆར། ། ཤར་ཙམ་ཉིད་ནས་རང་གི་ངོ་བོས་སྟོང་། ། མྱོང་སྟོང་བརྗོད་བྲལ་གནས་ལུགས་རྟོགས་གྱུར་ཅིག ། དེ་ལྟའི་ཟུང་འཇུག་ལྟ་བའི་རྩིས་ཟིན་པའི། ། མཉམ་གཞག་རྗེས་ཐོབ་སྤྱོད་ལམ་ཕྲ་མོ་ཚུན། ། སྣ་ཚོགས་ཐབས་ལ་མཁས་པའི་རྣལ་འབྱོར་གྱིས། ། སྒྲིབ་གཉིས་བག་ཆགས་བཅས་པ་བྱང་གྱུར་ཅིག །
མདོར་ན་རྡོ་རྗེ་འཆང་དངོས་སྔགས་འཆང་རྗེ། ། ཁྱོད་ཀྱི་རྣམ་ཐར་བརྗོད་ཅིང་གསོལ་བཏབ་པས། ། དེང་ནས་བཟུང་སྟེ་བྱང་ཆུབ་མ་ཐོབ་བར། ། འདྲེན་མཆོག་ཁྱེད་ཀྱིས་རྗེས་སུ་འཛིན་གྱུར་ཅིག། །། ཅེས་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་གསོལ་བ་འདེབས་པ་ངོ་མཚར་རིན་པོ་ཆེའི་གཏེར་ཞེས་བྱ་བ་འདི་ཡང་། མགོན་པོ་འཇམ་པའི་དབྱངས་ཀྱི་རྣམ་པར་སྤྲུལ་པ་རྗེ་བཙུན་ས་སྐྱ་པའི་གདུང་རྒྱུད་དྲི་མ་མེད་པ་རིམ་པར་བྱོན་པ་རྣམས། གདུལ་བྱ་གཞན་གྱི་སྣང་ངོར་གྲུབ་པའི་མཚན་མ་བརྙེས་པའི་ཚུལ་འཛིན་པའི་གང་ཟག་ཁྱད་པར་ཅན་མང་དུ་བྱོན་ཡང་། འདིར་ནི་གྲུབ་པ་ཉིད་དུ་མ་ཟད་པར། མཁས་པའི་ཡོན་ཏན་གྱི་ཁྱད་པར་ཉིད་གཞན་ལས་ངོ་མཚར་ཆེས་མཆོག་ཏུ་ཆེ་བར་མཐོང་ནས་དེ་ཉིད་རྒྱན་གྱི་དམ་པར་བྱས་ཏེ། གསོལ་འདེབས་ཤླཽ་ཀ་ཀུན་གྱི་མཇུག་ཏུ་ཡང་།
སྔགས་འཆང་ཐམས་ཅད་མཁྱེན་པ་ཞེས་པའི་ཚིག་སྦྱོར་གྱིས་བརྒྱན་པ་འདི་ནི། སྔགས་འཆང་ཆོས་ཀྱི་རྒྱལ་པོ་ཉིད་ཀྱི་ཞབས་འབྲིང་པ་ཆེན་པོ་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་ཟུང་གིས་ཡང་ཡང་དུ་བསྐུལ་བ་དང་། རང་ཉིད་ཀྱང་བདུད་ལས་ཀྱི་མི་ཕྱེད་པའི་དད་པ་ཆེན་པོས་ཀུན་ནས་བསླངས་ཏེ། ཤཱཀྱའི་དགེ་སློང་བྱམས་པ་ཀུན་དགའ་དོན་གྲུབ་ཀྱིས་རྗེ་ཉིད་ཀྱི་ངོ་མཚར་བའི་རྣམ་ཐར་གྱི་ཆ་ཅུང་ཟད་འདི་རྣམས། ཞབས་དྲུང་དུ་ཡུན་རིང་གནས་པ་དག་གི་ངག་འགྲོས་དང་མཐུན་པར་བཀོད་དེ། ས་ཕོ་འབྲུག་གི་ལོ་དབོའི་ཟླ་བའི་དཀར་པོའི་ཕྱོགས་ཀྱི་ཚེས་ལྔ་གཟའ་སྐར་འཛོམས་པའི་ཉིན། ལོ་དགོན་པའི་གཟིམས་ཆུང་ལྕང་ལོ་ཅན་དུ་སྦྱར་བ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། འདིས་བདག་དང་བསྐུལ་བ་པོ་རྣམས་ཀྱི་འདི་ཕྱིའི་བསམ་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག། །། ཀ་ལྱ་ན་ཝརྡྷནྡུ།། །། ཤུ་བྷཾ།།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། འཇམ་མགོན་ཨ་མྱེས་ཞབས་ལ་གསོལ་བ་འདེབས་པ་ངོ་མཚར་རིན་པོ་ཆེའི་གཏེར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
