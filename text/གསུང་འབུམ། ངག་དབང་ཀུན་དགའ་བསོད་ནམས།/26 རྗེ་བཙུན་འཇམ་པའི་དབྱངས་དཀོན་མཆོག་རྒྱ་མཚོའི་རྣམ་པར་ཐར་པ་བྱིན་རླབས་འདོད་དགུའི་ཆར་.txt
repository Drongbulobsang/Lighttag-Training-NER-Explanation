གསུང་འབུམ། ངག་དབང་ཀུན་དགའ་བསོད་ནམས།
པོད ༢༦
རྗེ་བཙུན་འཇམ་པའི་དབྱངས་དཀོན་མཆོག་རྒྱ་མཚོའི་རྣམ་པར་ཐར་པ་བྱིན་རླབས་འདོད་དགུའི་ཆར་འབེབས།
༄༅། །རྗེ་བཙུན་འཇམ་པའི་དབྱངས་དཀོན་མཆོག་རྒྱ་མཚོའི་རྣམ་པར་ཐར་པ་བྱིན་རླབས་འདོད་དགུའི་ཆར་འབེབས་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་སངྒུ་རུ་བྷཊྚ་མཉྫུ་གྷོ་ཥ་རཏྣ་ས་མུ་དྲ་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་རྗེ་བཙུན་འཇམ་དབྱངས་དཀོན་མཆོག་རྒྱ་མཚོ་ལ་ཕྱག་འཚལ་ལོ། ། དཀོན་མཆོག་བསྟན་པའི་རྒྱལ་མཚན་འཛིན་དང་སངས་རྒྱས་གསུང་རབ་རིན་ཆེན་གྱི། ། རྨད་བྱུང་བྱིན་རླབས་བཀའ་བབས་བརྙེས་པའི་འཕྲིན་ལས་རྒྱ་མཚོའི་མངའ་བདག་མཆོག ། ཁམས་གསུམ་འགྲོ་བ་ཡོངས་ཀྱི་བླ་མ་སྤྱན་སྔ་རིན་ཆེན་འཇམ་པའི་དབྱངས། ། དཀོན་མཆོག་རྒྱ་མཚོའི་ཞབས་ཟུང་པད་མོར་བདག་ཅག་སྙིང་ནས་དད་པས་འདུད། ། སྐྱེས་ཆེན་གང་གི་རྣམ་ཐར་དཔག་ཡས་ལས། །
མཚོན་པ་ཙམ་ཞིག་བདག་ཡིད་དད་པའི་བློས། ། ལེགས་པར་སྤེལ་བའི་བྱིན་རླབས་འདོད་དགུ་ཡི། ། ཆར་འབེབས་འདི་ལ་སྐལ་བཟང་དད་པས་ཉོན། ། དེ་ལ་འདིར། རྗེ་བཙུན་ཆོས་ཀྱི་རྒྱལ་པོ་དཀོན་མཆོག་རྒྱ་མཚོ་ཞེས་མཚན་ཡོངས་སུ་གྲགས་པའི་ཡོངས་འཛིན་དམ་པ་འཕྲིན་ལས་རྒྱ་མཚོའི་མངའ་བདག་ཆེན་པོར་གྱུར་པ་འདི་ཉིད་གནས་གང་དུ་རིགས་ཀྱི་ཁྱད་པར་ཇི་ལྟ་བུ་ལས་འཁྲུངས་པའི་ཚུལ་ནི། དེ་ཡང་བདག་ཉིད་ཆེན་པོ་འདི་འཁྲུངས་པའི་ཡུལ་ནི། མ་ག་དྷ་རྡོ་རྗེའི་གདན་བྱང་ཆུབ་ཀྱི་སྙིང་པོ་ལས་བྱང་ཕྱོགས་སུ་དཔག་ཚད་བརྒྱ་གཞལ་བའི་གནས། གངས་རི་དཔལ་དང་ལྡན་པས་བསྐོར་བའི་ལྗོངས། འཕགས་པ་འཇིག་རྟེན་དབང་ཕྱུག་གི་ཁྱད་པར་གྱི་གདུལ་བྱ་ཁ་བ་ཅན་གྱི་སའི་ཆ། བྱང་ཕྱོགས་ཆོས་སྐྱོང་བའི་རྒྱལ་རིགས་ཤིང་སཱ་ལ་ཆེན་པོ་ལྟ་བུ་རིམ་པར་བྱོན་ནས།
ཞི་བ་དང་དབུ་རྨོག་བཙན་པོ་ལུགས་གཉིས་ཀྱི་རྒྱལ་རྔ་ཆེར་བརྡུངས་ཏེ། ས་ཆེན་པོ་ཁོར་ཡུག་དང་བཅས་པ་མངའ་འབངས་སུ་ཕབ། རྒྱལ་སྲིད་ཆོས་ཀྱི་ཁྲིམས་ཀྱིས་བདེ་བར་བསྐྱངས་པས། སྐྱེ་དགུ་རྣམས་རྫོགས་ལྡན་གྱི་དཔལ་ལ་དགའ་མགུར་རོལ་བའི་ཆབ་འོག་ཏུ་གཏོགས་པའི་ཡུལ་གྲུ་མུས་ཉ་མོ་གླིང་སྐྱ་ཞེས་པ་སྟེ་གནས་དེའི་ཡོན་ཏན་གྱི་ཁྱད་པར་ཡང་། བསྔགས་འོས་གྲུབ་རིགས་ཞབས་རྡུལ་གཙང་མ་ཡིས། ། བསྟར་བྱས་ས་གཞི་མཛེས་པ་འདི་དག་ཀྱང་། ། རྒྱལ་སྲས་མཆོད་ལ་མངོན་སྦྱོར་འདུན་པའི་བློས། ། ནེའུ་གསེང་ཟོལ་གྱིས་མཉམ་པར་འཁོད་པ་བཞིན། ། བཀྲ་ཤིས་གཡས་སུ་འཁྱིལ་བའི་དུང་དང་གདུགས། ། དཔལ་གྱི་རྔ་ཡབ་བཞད་ལྡན་རྒྱལ་མཚན་བཅས། །
རྟགས་བརྒྱད་མཆོད་པའི་རྫས་གྱུར་འདི་དག་ཀྱང་། ། རི་བྲག་ཚུལ་གྱིས་ཕྱོགས་ཕྱོགས་མཛེས་པར་བརྒྱན། ། ཕྱོགས་མཚམས་བར་བར་དག་ནས་ཆུ་རྒྱུན་ཚོགས། ། ལྷུང་ལྷུང་འབབ་པའི་ཟེགས་མ་འཐོར་བ་ཡང་། ། འབྱོན་འགྱུར་རྒྱལ་བའི་སྲས་ལ་མངོན་དགའ་བས། ། ས་རྡུལ་ཚོགས་ལ་ཆག་ཆག་འདེབས་པ་བཞིན། ། པུཥྤ་་་་་་མེ་ཏོག་རབ་རྒྱས་ཡིད་འོང་ནགས་ཀྱི་མཐོངས། ། སྣ་ཚོགས་ཡལ་གས་མཛེས་པའི་གེ་སར་རྩེར། ། རང་བྱུང་སྙན་པར་སྒྲོག་པ་བུང་བའི་ཁྱུ། ། དགའ་བས་ཕྱོགས་འདིར་འཁོར་ཞིང་ལྡིང་བ་སྙམ། །
དྭངས་པའི་ཆུ་རྒྱུན་གྱིས་མཛེས་མཚོ་ལྡེང་དཀར། ། ངར་ངུར་ཆུ་བྱ་སྣ་ཚོགས་མགྲིན་སྡེབས་ནས། ། སྙན་འཇེབས་གདང་གི་རོལ་མོ་སྒྲོག་པ་ཡང་། ། སེམས་དཔའ་མཆོག་ལ་བསྟོད་པ་སྒྲུབ་པ་བཞིན། ། གང་ཡང་ས་ཡི་ཁྱོན་འདི་དག ། དཀོན་མཆོག་རིན་ཆེན་གྱིས་བསྟེན་པས། ། དགེ་ལེགས་རྒྱ་མཚོའི་སྣོད་ཉིད་ཅེས། ། ལྷ་རྩེན་དགའ་མ་དབྱངས་སུ་འཚེར། ། ཞེས་སོ། ། དེ་ལྟ་བུའི་ཡོན་ཏན་གྱིས་མཛེས་པའི་སའི་ཕྱོགས།
སྔོན་འཕྲང་བྲག་དམར་བའི་དགེ་བའི་བཤེས་གཉེན་མཁའ་ཆེན་བྱ་འཕྲང་པ་དང་། དེའི་གདན་ས་པཎྜི་ཏ་བྱང་ཆུབ་དར་མ་ཞེས་པས་བསྟེན་ཅིང་། བཟུང་བའི་གནས་བྲག་མཁར་དགོན་ཞེས་པར། ཐོག་མའི་གདུང་ནི་བྱང་དང་ར་ཞེས་པ་ནས་བྱོན་པ། དཔོན་དགེ་འདུན་བཟང་པོ་ཡིན་ལ། སྤྱིར་རིགས་དང་རུས་དང་ཆོ་འབྲང་དང་། ། ཞེས་པའི་དོན་ཡང་། རིགས་ནི་གང་ལས་འོང་པའི་གདུང་གིས་མཚོན་ཞིང་། རུས་པ་ནི་གང་གི་སྔོན་དུ་བྱང་ཆུབ་སེམས་དཔའ་བྱུང་བ། ཞེས་གཉག་ཆེན་བསོད་ནམས་དབང་ཕྱུག
སྔགས་འཆང་ཆོས་བཟང་དཔལ། གྲུབ་ཆེན་དཀོན་མཆོག་བློ་གྲོས་གྲུབ་སོགས་གྲུབ་པའི་སར་བཞུགས་པ་ཇི་སྙེད་བྱུང་བས་ལེགས་པར་གྲུབ་ཅིང་། ཆེད་དུ་རྒྱལ་པོའི་བླའི་སྨོན་པ་མི་དགུར་གྲགས་པའི་ནང་ནས། སྟོང་ཞེས་པའི་རུས་ཡིན་ནོ། ། ཆོ་འབྲང་ནི། མ་ལ་སོགས་པ་དང་ལེགས་པར་འབྲེལ་བའི་གཉེན་དང་། ཞེས་སོགས་ཀྱིས་གསལ་བར་བྱས་པ་ཡིན་ལ། སྔོན་རྗེ་བཙུན་སངས་རྒྱས་རིན་ཆེན་གྱི་ཕྱག་ཕྱིར། རྗེ་དཀོན་མཆོག་ལྷུན་གྲུབ་ཉིད་དཀྲིས་ཏེ། རྟ་མོ་ཤར་གྱི་ཆབ་ཚན་ལ་ཕེབས་སྐབས།
ངེད་ཀྱི་ཡབ་མེས་ཐོག་མ་བྱང་དང་ར་ཕྱོགས་ནས་དགོན་པ་ཡ་གིར་གནས་གཞི་ཕབ་པ་ཡིན་གསུངས། བྲག་མཁར་དགོན་པ་ལ་ཕྱག་མཛུབ་གཏད་ནས་སྟོན་པར་མཛད་པ་ཡིན་ཞེས་རྗེ་དཀོན་མཆོག་ལྷུན་གྲུབ་དངོས་ཀྱི་གསུང་ལས་ཞལ་སློབ་འགས་ཐོས་པར་སྣང་ངོ་། ། དཔོན་དགེ་འདུན་བཟང་པོ་ལ་སྲས་གཉིས་བྱུང་བའི། གཅུང་ནི་གླེ་ལུང་མཁན་ཆེན་ཤཱཀ་མགོན་པའི་དྲུང་དུ། རབ་ཏུ་བྱུང་བའི་མཚན་བསོད་ནམས་དབང་ཕྱུག་མགོན་དུ་བཏགས་ཤིང་། ཉན་ཆེན་པ། ཆུ་བཟང་པ། མུས་ཆེན་པ་གསུམ་རྩ་བའི་བླ་མར་བསྟེན་ནས་གདམས་པ་རྒྱ་མཚོ་ལྟ་བུས་ཚིམ་པར་མཛད་དེ། ཕྱིས་མདོག་གི་གཉག་ཕུར་དགོན་པ་བཏབ། སྙུང་བར་གནས་པ་ཁྲི་ཚོ་ཚང་བར་མཛད་པའི་མཐར་དག་པ་མཁའ་སྤྱོད་དུ་བྱོན་པ་ཡིན་ཞིང་།
གཅེན་གྱི་སྲས་སློབ་དཔོན་ཆོས་མཆོག དེའི་སྲས་དགེ་བསྙེན་མི་བསྐྱོད་པ། དེ་ལ་སྲས་བཞི་བྱུང་བའི་ཆེ་བ་སྔགས་འཆང་ཆོས་བཟང་དཔལ་ཞེས་པ། ཡབ་མེས་རྟ་སྟོད་དགོན་པར་བཞུགས་ཏེ། གསང་སྔགས་རྙིང་མའི་ཆོས་ལ་ཉམས་ལེན་མཛད་ཅིང་། གཉིས་པ་དཔོན་བྱམས་བཟང་པ། གསུམ་པ་དགེ་སློང་རིན་ཆེན་དཔལ། ཞེས་པ་སེམས་དཔའ་ཆེན་པོ་ཡ་མ་རྫོང་ལུང་དུ་བཞུགས་དུས་ཕྱག་ཕྱི་རྒྱུན་རིང་དུ་མཛད་ལ། བཞི་པ་ནམ་མཁའ་དཔལ་ལྡན་གྱིས། རྗེ་སེམས་དཔའ་ཆེན་པོའི་ལྕམ་མོ་ཁབ་ཏུ་བཞེས་པ་ལ།
སྲས་གསུམ་གྱི་ཆེ་བ་གྲུབ་ཆེན་དཀོན་མཆོག་བློ་གྲོས། བར་པ་ཆོས་རྗེ་ཤེས་རབ་བློ་གྲོས། གསུམ་པ་དགེ་བསྙེན་ལེགས་པ། དེའི་སྲས་རྗེ་བཙུན་སངས་རྒྱས་རིན་ཆེན་ཉིད་ཡིན་ལ། དཔོན་བྱམས་བཟང་གི་སྲས་དཔོན་ཆོས་མགོན། དེའི་སྲས་དཔོན་དཀོན་མཆོག་དར། དེའི་སྲས་དགེ་བསྙེན་ཆོས་སྐྱོང་དཔལ་ལྡན་ཞེས་པ་བྱོན་པ་ཡིན་ནོ་ཞེས་ཐོས་ཤིང་། སྔོན་རྗེ་སེམས་དཔའ་ཆེན་པོ་ཉིད། ངོར་ན་བཞུགས་པའི་སྐབས་ཤིག་མནལ་ལམ་དུ། གླིང་སྐྱ་རྒྱབ་རིའི་ལྷ་བྲག་ཅོག་བུའི་ཤར་ལྡེབས་ནས།
རྗེ་ག་ཡ་དྷ་རའི་བུམ་ཆུ་ཡིན་ཟེར་བའི་ཆུ་དཀར་པོ་ཞིག་བརྡོལ་ནས། རྒྱ་ཇེ་ཆེར་སོང་སྟེ། མཐར་རྒྱལ་ཁམས་ཐམས་ཅད་ཁྱབ་པ་རྨིས་གསུངས་པ་སོགས་ངོ་མཚར་གྱིས་གཏམ་གྱི་མཛེས་པར་བྱས་པ་ཡིན་ནོ། ། དེ་དག་ནི་སེམས་དཔའ་ཆེན་པོ་ཉིད་བྱོན་པའི་རྗེས་ཐོགས་སུ་ཡང་། རྗེ་གྲུབ་ཆེན། རྗེ་སངས་རྒྱས་རིན་ཆེན། རྗེ་ཚུལ་ཁྲིམས་བཟང་པོ། རྗེ་འདི་ཉིད་དེ། ཚད་མར་གྱུར་པའི་སྐྱེས་བུ་རིམ་པར་བྱོན་ནས། དབུས་གཙང་གི་ཁྱོན་མཐའ་དག་བསྟན་པ་སྤྱི་དང་བྱེ་བྲག་གསུང་ངག་རིན་པོ་ཆེ་སོགས་དར་རྒྱས་འབྱུང་བའི་རྟེན་འབྱུང་ཁོ་ནར་གདོན་མི་ཟ་བ་ཉིད་དོ། །
ཞེས་ཐོས་སོ། ། དེ་ནས་དགེ་བསྙེན་ཆོས་སྐྱོང་དཔལ་ལྡན་ཞེས་པ་རང་བཞིན་གྱི་དད་པ་དང་ལྡན་ཞིང་། དགེ་བའི་ལས་ལ་ངང་གིས་འཇུག་པ་གསོང་པོར་སྨྲ་བའི་ངང་ཚུལ་ཅན་ཡ་རབས་དམ་པའི་ཚུལ་ལས་མི་འདའ་བ་ཞིག་བྱུང་ལ། དེས་བཀྲ་ཤིས་བཟང་མོ་ཞེས་པ་ངོ་ཚ་ཤེས་པ་དང་། ཁྲེལ་ཡོད་པའི་གོས་ཀྱིས་དཀྲིས་ཤིང་། དད་པ་དང་གཏོང་བའི་ནོར་གྱིས་འབྱོར་བ་བུད་མེད་ཀྱི་གཡོ་སྒྱུར་སྤྱོད་པ་དང་བྲལ་ལ། ཐུགས་ཀྱི་གཏིང་སྲབ་ཅིང་ཞལ་ཅུང་ཟད་སོར་བ་ཞིག་ཁབ་ཏུ་བཞེས་པ་ལས་ལྕགས་ཕོ་རྟའི་ལོ་ལ། འགྲོ་བ་ཡོངས་ཀྱི་འདྲེན་པ་དམ་པ་འདི་ཉིད་བཀྲ་ཤིས་པའི་དགེ་མཚན་དུ་མ་དང་བཅས་བལྟམས་པར་མཛད་ལ། དེའི་ཚེ་རྗེ་བཙུན་དམ་པ་སངས་རྒྱས་རིན་ཆེན་ཉིད་ཀྱིས། དཀོན་མཆོག་བཀྲ་ཤིས་ཞེས་མཚན་གསོལ་ཞིང་།
བྱིན་རླབས་ཀྱི་ཟིལ་ཆེན་པོས་སྐྱབས་འོག་ཏུ་འབྲལ་མེད་ཆུད་པར་མཛད་པ་དང་། ཡབ་ཡུམ་གཉིས་ཀྱིས་ཀྱང་བྱམས་བརྩེའི་དྲོད་ཀྱིས་གཅེས་པར་བསྐྱངས་དབང་ལས་ཆེས་ཆེ་བའི་གསོ་སྐྱེད་དང་ལྡན་ཞིང་། མཚོ་ནང་གི་པད་མ་ལྟར་གྱུར་པ་ཡིན་ནོ། ། དེ་ལྟར་སྐུ་གཞོན་ནུར་སྤྱོད་པའི་སྐབས་ཉིད་ནས། རྗེ་བཙུན་དམ་པ་སངས་རྒྱས་རིན་ཆེན་སོགས་མཁས་གྲུབ་དུ་མ་ལ་བྱིན་རླབས་ཡང་ཡང་ཞུ་བ་དང་། ཀློག་སོགས་བསླབ་སྦྱང་གི་གནས་རྣམས་ལ་ཡང་ངང་གིས་འཇུག་པར་མཛད་ལ། དེ་ནས་དགུང་ལོ་དགུར་ཕེབས་པ་ས་ཕོ་སྟག་ལོ། དོན་གྱི་སླད་དུ་མཚན་ནས་སྨོས་ཏེ། དུས་གསུམ་གྱི་རྒྱལ་བ་མ་ལུས་པའི་ངོ་བོ་རྗེ་བཙུན་དམ་པ་སངས་རྒྱས་རིན་ཆེན་དཔལ་བཟང་པོའི་དྲུང་གིས་མཁན་པོ་དང་། རྗེ་སེམས་དཔའ་ཆེན་པོའི་གདུང་དབོན་ཆོས་རྗེ་དཀོན་མཆོག་རིན་ཆེན་པས་ལས་སློབ།
སྒྲ་ཚད་པ་ནམ་མཁའ་རྒྱལ་མཚན་པས་གྲིབ་ཚོད། གཞན་ཡང་ཁ་སྐོང་དུ་འོས་པའི་དགེ་སློང་གི་དགེ་འདུན་དང་བཅས་པའི་དབུས་སུ། དགེ་ཚུལ་གྱི་སྡོམ་པ་བཞེས་པར་མཛད་དེ། མཚན་དཀོན་མཆོག་རྒྱ་མཚོར་གསོལ། དེ་ནས་བཟུང་བསླབ་པར་བྱ་བའི་གནས་རྣམས་ལ་སྐད་ཅིག་ཀྱང་མི་འདའ་བའི་ཡིད་དམ་བརྟན་པོ་དང་བཅས། ལོ་བདུན་གྱི་བར། རྗེ་བཙུན་དམ་པ་སངས་རྒྱས་རིན་ཆེན་གྱི་སྐུ་དང་འབྲལ་མེད་དུ་བཞུགས་ཤིང་། ན་བཟའ་གསོལ་ལྷུང་སོགས་མཁོ་བའི་ཡོ་བྱད་རྣམས་ཀྱང་བླ་བྲང་ཉིད་ནས་སྒྲུབ་པར་མཛད་ལ། ཐུགས་གཉེར་ཕྱག་དཔེ་སྣ་རེ་འཛིན་པ་ལ་ཡང་དགེས་དགེས་དང་སེམས་འཁྲིད་ཀྱི་ཚུལ་དུ་རྔན་པ་ཡང་ཡང་གནང་བ་དང་། བར་ཆད་བསྲུང་ཞིང་བྱིན་རླབས་ཀྱིས་རྒྱུད་བརླན་པར་མཛད་པའི་ཕྱིར།
སྔ་དྲོ་རེ་བཞིན་བདུད་རྩི་རིལ་བུ་རེ་རེ་དང་གསོལ་བའི་ལྷག་མའི། གསོལ་རས་ནི་རྗེ་ཉིད་ལ་ཏལ་མར་གནང་བ་སོགས། བརྩེ་ལྡན་བྱམས་པའི་མ་མས་བུ་སྡུག་སྙིང་ལ་བཅགས་པའི་ཚུལ་གྱིས་སྐྱོང་བ་ལྟར། ཐུགས་བརྩེ་བ་གཞལ་དུ་མེད་པས། བླ་ལྷག་ཏུ་བསྐྱངས་ཤིང་། བྱིན་གྱིས་རློབས་པར་མཛད་པ་ཡིན། ཞེས་ཐོས་སོ། ། དེ་ནས་རྗེ་ཉིད་དགུང་ལོ་བཅུ་གཉིས་སུ་ཕེབས་པ་ལྕགས་མོ་སྦྲུལ་ལོའི་དགུན་ཆོས་སྟེང་། བདག་ཆེན་རིན་པོ་ཆེ་ཨ་ཚེས་པ་དང་། བདག་ཆེན་རིན་པོ་ཆེ་ཀུན་དགའ་བཀྲ་ཤིས་པ་སྐུ་མཆེད་གླིང་དགར་ཕེབས་པ་ནས།
སྐུ་མཆེད་གསུམ་དང་རྗེ་འདིས་གཙོས་དགེ་འདུན་ལྔ་བརྒྱ་ཙམ་ལ་གསུང་ངག་རིན་པོ་ཆེ་བཀའ་དྲིན་བསྐྱངས་ཤིང་། དེ་ནས་དགུང་ལོ་བཅུ་གསུམ་དུ་ཕེབས་མཚམས་རྗེ་ཉིད་ཀྱིས་གཙོས་གྲྭ་བ་ཉི་ཤུ་རྩ་གཅིག་གིས་རྩ་རྒྱུད་བརྟག་གཉིས་བཟུང་སྟེ། ཟླ་བ་བཅུ་པའི་ཚེས་བརྒྱད་དུས་ཆེན་སྟེང་། རྩ་རྒྱུད་ལ་གྲྭ་སྐོར་དང་། སྒྲིགས་འདོན་མཛད་པས་ཤིན་ཏུ་དགེས་པའི་གསུང་གིས། ཁྱེད་རྣམས་སུ་ལོ་གཞོན་པ་འདུག་གསུང་བ། ཞལ་ནོར་བ་ལྟ་བུས་འདི་རྣམས་ཀྱི་ནང་ནས་འམ་བུ་རྒན་པ་གདའ་ཞུས། རྗེ་བཙུན་ཉིད་བཞད་ཅིང་། ཁྱོད་ཀ་རྒན་པ་ཡོད་གསུང་མཉེས་མཉེས་མཛད་ལ། དེ་ནི་སྐུ་ཚེའི་ལེགས་ལམ་རྟེན་འབྲེལ་མཆོག་ཏུ་སོམ་ཉི་དང་བྲལ་བ་ཡིན་ནོ། །
དེ་སྐབས་ཀྱང་རྒྱ་དྲིལ་བཟང་པོ་གཅིག་གནང་། དེ་ནས་ཡང་བཞུགས་གྲལ་གཅིག་གི་སྐབས། རྗེ་བཙུན་ཉིད་ཀྱིས་ཤིན་ཏུ་དགེས་བཞིན་ངེད་ཀྱི་ལག་ན་ད་ལྟ་གསེར་ཞོ་ལྔ་བཅུ་ཡོད་པ་དང་། དྲེས་གཉིས་ཀྱི་གཞི་རྟེན་བྱས་རྩ་རྒྱུད་བརྟག་གཉིས་སྒྲིགས་འདོན་འཛུགས་གསུངས། ལུག་ལོ་ཚེས་པའི་ཆོ་འཕྲུལ་ངོ་གང་སྒྲིགས་འདོན་འཛུགས་པར་མཛད་པ་ཡིན་ནོ། ། ལོ་དེ་ཉིད་ཀྱི་དབྱར་གསོས། ས་ལོ་འཇམ་པའི་དབྱངས་གླིང་ཁར་ཕེབས། སྤེས་ཀྱི་ཆོས་གྲྭར་བཞུགས་ངོས། གསུང་ཆོས་ཞུ་བའི་ཐུན་མཚམས་རྣམས་སུ། རྗེ་ཉིད་ཚོགས་པ་དང་བཅས་པ་ལ་ས་སྐྱ་བཀའ་འབུམ་གྱི་ལུང་།
རྡོ་རྗེ་ཕུར་པའི་དབང་། དབུ་མ་ལུགས་ཀྱི་སེམས་བསྐྱེད། ཚེ་དབང་གྲུབ་རྒྱལ་མ། སྤྱན་རས་གཟིགས་ཀྱི་བསྒོམ་བཟླས། བླ་མའི་རྣལ་འབྱོར་ཐུན་མོང་བ། ས་ལོ་རང་གིས་མཛད་པའི་རྗེ་སངས་རིན་གྱི་བསྟོད་པ། མི་ཉག་གྲགས་རྡོར་བས་མཛད་པའི་ཆོས་སྐྱོང་གི་བཀྲ་ཤིས་ཀྱི་ལུང་སོགས་མང་དུ་གསན་པར་མཛད། དེ་སྐབས་རྗེ་དཀོན་མཆོག་རིན་ཆེན་པའི་དྲུང་དུ་ཡང་། གསང་འདུས་མི་བསྐྱོད་པ། འཇམ་རྡོར།
གུར། རིགས་བསྡུས་གཤེད་དམར་ལྷ་ལྔའི་དབང་རྣམས་གསན་ཅིང་། ཡང་སྐབས་ཤིག རྗེ་འདིས་ན་མཉམ་པའི་བཙུན་ཆུང་ཞིག་གི་ཞྭ་མོ་ཆབ་ཁང་དུ་བསྐྱུར་བས། ཁོས་ཀྱང་རྗེའི་དབུ་ཞྭ་ཆབ་ཁང་དུ་སྐྱུར་བ་ལ། རྗེ་བཙུན་ཉིད་བདག་ཆེན་སྐུ་མཆེད་དང་བཅས་བཞུགས་པའི་དྲུང་དུ་གནས་ཚུལ་ཞུས་པས། ཁྱོད་རང་སྐྱུག་བྲོ་ན་དེ་མ་གོན། ངའི་ཞྭ་མོ་འདི་གྱིས་གསུངས་ཤིང་། བཞུགས་གྲལ་དེ་ཀར་ད་ལྟ་བཙུན་ཆུང་གྱག་ཁྱེར་བ་གཅིག་འདུག་སྟེ། ཕུགས་དགོན་པ་འདིའི་བདག་བྱེད་པ་གཅིག་ཡོང་གསུངས་ལུང་བསྟན་གསལ་པོར་ཐོབ་ཅིང་།
ཐུགས་གཉེར་སློབ་དཔོན་དགེ་བའི་བཤེས་གཉེན་བློ་གྲོས་མཆོག་ལྡན་པ་དང་། བདེ་མཆོག་རྩ་སྔགས་སོགས་གསུང་བསྙེན་བྱིན་རླབས་ལས་སུ་རུང་བར་མཛད་པའི་དགེ་སློང་དཔལ་འབྱོར་བ་གཉིས་ལ་ཡང་ཆོས་འབྲེལ་ཞུ་བ་མཛད་གསུངས་ལ། དེ་ནས་དགུང་ལོ་བཅུ་བཞིར་ཕེབས་པའི་ཆུ་མོ་ལུག་ལོ། རྗེ་བཙུན་དམ་པ་སངས་རྒྱས་རིན་ཆེན་ཉིད་ཐུབ་བསྟན་རྣམ་རྒྱལ་དུ་སྤྱན་འདྲེན་ཞུས། ཟླ་བ་བཞི་ཙམ་བར་གསུང་ངག་རིན་པོ་ཆེ་ལམ་འབྲས་ཟབ་རྒྱས་སུ་བཀའ་དྲིན་སྩལ། སླར་དབྱར་གསོས་གླིང་ཁར་ཕེབས་ནས། དམ་པའི་ཆོས་ཀྱི་བཀའ་དྲིན་སྩལ་པ་ཡང་། དོ་པ་ནས་བརྒྱུད་པའི་གཅོད་སྐོར་གསུམ་གྱི་ཁྲིད་ཚང་མ། བློ་སྦྱོང་དོན་བདུན་ཁྲིད། འགྲོ་མགོན་དཔལ་ཡེ་བས་མཛད་པའི་བློ་སྦྱོང་ཟིན་བྲིས་ཀྱི་ལུང་།
འཇམ་དབྱངས་དམར་སེར་གྱི་རྗེས་གནང་རྣམས་གསན་ཅིང་། ལོ་དེའི་ཟླ་བ་བཅུ་གཅིག་པ་ལ། སླར་ཡང་བདག་ཆེན་རིན་པོ་ཆེ་ཀུན་དགའ་བཀྲ་ཤིས་པ་སྐུ་མཆེད་གསུམ་གྱིས་གཙོས། ཚོགས་པ་ལྔ་བརྒྱ་ཙམ་ལ། གསུང་ངག་རིན་པོ་ཆེ་སོགས་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་བར་མཛད་པ་རྣམས་ཀྱང་མ་ཚང་བ་མེད་པ་རྗེ་འདི་ཉིད་ཀྱིས་གསན་པར་མཛད་ལ། མདོར་ན་རྗེ་བཙུན་དམ་པ་སངས་རྒྱས་རིན་ཆེན་དཔལ་བཟང་པོའི་དྲུང་དུ་སྔ་ཕྱིར་ཆོས་ཀྱི་བཀའ་དྲིན་ཐོབ་པ་ནི། གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཚར་གཉིས་སོགས་གསན་པ་རྒྱ་མཚོས་ཐུགས་ཀྱི་དཀྱིལ་འཁོར་ཡོངས་སུ་གང་བར་མཛད་པ་སྟེ། མདོར་ན་རྗེ་བཙུན་དམ་པ་འདིས་ཆོས་དང་ཟང་ཟིང་གཉིས་ཀའི་སྒོ་ནས་བཀའ་དྲིན་ཇི་སྙེད་པ་དག་གིས། གཅེས་པའི་བུ་སྡུག་བརྩེ་ལྡན་མ་མས་སྐྱོང་བ་ཇི་ལྟ་བའི་ཚུལ་གྱིས་རྗེས་སུ་འཛིན་པར་མཛད་པས་རྒྱུ་མཚན་དེ་ཉིད་ཕྱིར་ན། རྗེ་བཙུན་དམ་པ་སངས་རྒྱས་རིན་ཆེན་ཉིད།
རྗེ་འདི་ལ་མཆོག་ཏུ་བཀའ་དྲིན་ཆེ་ཞིང་། རྗེ་ཉིད་ཀྱང་། ཇོ་བོ་གསེར་གླིང་པའི་ཚུལ་ལྟར། བླ་མ་ཐམས་ཅད་ཀྱི་ནང་ནས་རྗེ་བཙུན་ཉིད་སྙིང་གི་ཐིག་ལེར་འཛིན་ཅིང་། འབྲལ་མེད་གཙུག་གི་ནོར་བུ་ལྟར་མཛད་པ་ཡིན་ལ། ད་ལྟའི་མཛད་པ་ལྐོག་གྱུར་ཆེ་ཕྲ་ཐམས་ཅད་ཀྱང་། རྗེ་བཙུན་ཉིད་ལ་གསོལ་བ་ཕུར་ཚུགས་སུ་བཏབ་ནས་ལུང་བསྟན་ཞུས་པས། དེ་ཁོ་ན་ལྟར་ཐེ་ཚོམ་མེད་པའི་སྤང་བླང་མཛད་དེ་བསླུ་མེད་འབྱུང་བ་ཡིན་ནོ། ། ཐུགས་དམ་གྱི་མཐིལ་ཡང་གཙོ་བོར་བླ་མའི་རྣལ་འབྱོར་ཉིད་ལ་མཛད་ཅིང་། ལོ་ཟླ་དུས་ཀྱི་ཚེས་བཅུ་མཆོད་པ་ཆག་མེད་གནང་བའི་སྐབས་ཀྱང་།
གང་དྲིན་མ་དང་། སངས་རྒྱས་བསྟན་འཛིན་མ་སྟོང་ཕྲག་ལྷག་པ་ཆག་མེད་དུ་མཛད་པ་མངོན་སུམ་དུ་མཐོང་ཞིང་ཐོས་པའི་ཕྱིར་ན། རྗེ་འདི་ཉིད་ནི་མཉམ་རྗེས་ཐམས་ཅད་དུ་དྲིན་ཅན་གྱི་བླ་མའི་རྣམ་རོལ་ལས་མི་འདའ་བའི་ཏིང་ངེ་འཛིན་ཁྱད་པར་ཅན་ལ་དབང་འབྱོར་བ་གདོན་མི་ཟ་བ་ཉིད་དོ། ། ཞེས་ཡིད་ལ་ངེས་པའི་ཤེས་པ་བརྟན་པོར་གྱུར་པ་ཡིན་ནོ། ། ཡང་དེར་སྐབས་གླིང་ཁར་བཞུགས་པའི་སྐབས་ཤིག་འཇམ་དབྱངས་དམར་སེར་གྱི་བསྙེན་པ་ཐིམ་པ་ཞིག་མཛད་པས། ཡི་དམ་གྱིས་རྗེས་སུ་བཟུང་བའི་ལེགས་ལམ་གྱི་མཚན་མ་བརྟན་པོ་ཞིག་ཀྱང་འབྱུང་བར་གདོན་མི་ཟ་བ་ཉིད་དོ། ། དེ་ནས་སྤྲེལ་ལོ་ཟླ་བ་བརྒྱད་པའི་ཚེས་བཅུ་ལ། རྗེ་བཙུན་དམ་པ་སངས་རྒྱས་རིན་ཆེན་ཉིད་བདེ་བ་ཅན་དུ་གཤེགས་པའི་ཚུལ་བསྟན་པ་ཡིན་ལ། དེའི་དགུན་གླིང་ཁར། བདག་ཆེན་རིན་པོ་ཆེ་ཀུན་དགའ་བཀྲ་ཤིས་པས་ཚོགས་སུ་གསུང་ངག་རིན་པོ་ཆེ་གནང་ཞིང་།
དེའི་ཕྱི་ལོ་དགུང་ལོ་བཅུ་དྲུག་ཏུ་ཕེབས་པ། ཤིང་མོ་བྱི་ལོ་ཟླ་བ་གཉིས་པའི་ཚེས་བཅུ་ལ། བདག་ཆེན་རིན་པོ་ཆེ་གླིང་ཁའི་ཁྲི་ཐོག་ཏུ་མངའ་གསོལ། དེ་ལོ་རྗེ་བཙུན་སངས་རྒྱས་རིན་ཆེན་གྱི་ཕྱི་རྟེན་ནང་རྟེན་སོགས་བཞེངས་པའི་ཕྱག་ལས་སྟོབས་ཆེ་བ་རྗེ་ཉིད་ཀྱིས་ཀྱང་ཁུར་བཞེས་སུ་མཛད་ཅིང་། ཐུགས་ཀྱི་དགོངས་པ་ཡོངས་སུ་རྫོགས་པའི་ཐབས་མཁས་ཀྱི་ལེགས་ལམ་ལ་བརྩོན་པར་མཛད་པ་ཡིན་ནོ། ། དེའི་ཕྱི་ལོ་དགུན་ཡང་གསུང་ངག་ཚར་གཅིག་སྟེ། མདོར་ན་བདག་ཆེན་རིན་པོ་ཆེ་ཉིད་ལ་ཡང་གསུང་ངག་ཚར་གཉིས། རྗེ་བཙུན་དམ་པ་སངས་རྒྱས་རིན་ཆེན་གྱི་བཀའ་འབུམ་ལུང་སོགས་ཆོས་ཀྱི་བདུད་རྩི་ངོམ་པར་གསོལ་བ་ཡིན་ནོ། ། དེ་ནས་དགུང་ལོ་བཅོ་བརྒྱད་དུ་ཕེབས་པ་མེ་ཕག་ཤར་མཚམས། རྗེ་ཉིད་ཀྱི་དགོངས་པ་ལ།
ད་རྗེ་བཙུན་བླ་མ་དམ་པ་ནི་མི་བཞུགས་སྙམ་ཐུགས་ཅུང་ཟད་སྐྱོ་བའི་རྣམ་འགྱུར་དང་བཅས། འདི་ཕྱོགས་སུ་བསྡད་པ་ལ་དགོས་པ་མི་འདུག་པས། ཐོག་མར་མདོ་ཕྱོགས་ལ་སློབ་གཉེར་བློ་ཁ་ཚིམས་པ་གཅིག་བྱེད་དགོས་པ་འདུག དེ་ཡང་སྔོན་རྗེ་བཙུན་དམ་པ་སངས་རྒྱས་རིན་ཆེན་ཉིད་ཀྱིས་ཀྱང་། ཀུན་མཁྱེན་བསོད་ནམས་སེང་གེའི་དྲུང་དུ་བྱོན་འདུག་པ་དང་། གྲུབ་མཐའ་ཡང་རྗེ་བཙུན་ས་སྐྱ་པ་ཁོ་ན་ལས་གཞན་དང་འདྲེས་མེད་ཀྱི་གཙང་མ་ཚུན་ཐུབ་བསྟན་རྣམ་རྒྱལ་དུ་ཕེབས། དེའི་དུས་མཁན་ཐོག་ན། ཆོས་རྗེ་རིན་པོ་ཆེ་བློ་གྲོས་རབ་ཡངས་པ་དང་། ཁམས་པ་གྲྭ་ཚང་གི་སློབ་དཔོན་ལ། མཁས་པའི་མཁས་པ་ཆེན་པོ་ཆོས་རྗེ་བཀྲ་ཤིས་བརྟན་པ་གཉིས་བཞུགས་འདུག་པ་ལ།
ཐོག་མར་བསྡུས་པ་རྩི་བ་དང་། གཞུང་རྣམས་འཛིན་པ་ལ་སོགས་པ་མཛད་པས། སྤྱིར་ཡང་རྗེ་བཙུན་བླ་མ་དམ་པའི་སྐུའི་དབོན་ཡིན་པས། ཀུན་གྱིས་འཇོག་ཆེ་བར་ཡོད་པའི་སྟེང་། ཐུགས་རབ་ཤིན་ཏུ་ཕུལ་ཆེ་བས་ཀུན་ཀྱང་མཆོག་གི་གནས་སུ་འཛིན་པ་ཞིག་བྱུང་ལ། དེའི་བར་སྐབས་རྣམས་སུ། མཁན་སློབ་གཉིས་ཀ་ལ། གསང་སྔགས་ཀྱི་ཆོས་མང་པོ་ཐོབ་པ་ཡང་ཆོས་རྗེ་རིན་པོ་ཆེ་བློ་གྲོས་རབ་ཡངས་པའི་དྲུང་དུ། དགེས་པ་རྡོ་རྗེའི་རྒྱུ་དབང་། རི་ཁྲོད་མ་ལོ་མ་གྱོན་མའི་རྗེས་གནང་སོགས་གསན་ལ།
ཆོས་རྗེ་བཀྲ་ཤིས་བརྟན་པའི་དྲུང་དུ། ཐུགས་རྗེ་ཆེན་པོ་ཚེམ་བུ་ལུགས་ཀྱི་དམར་ཁྲིད། དེའི་ཁྲིད་ཡིག་ཤེས་རབ་འབུམ་གྱིས་མཛད་པའི་ལུང་། རྗེ་སེམས་དཔའ་ཆེན་པོས་མཛད་པའི་གཅོད་ཀྱི་ཁྲིད་ཀྱི་ལུང་། ཀུན་རིག་གཞན་ཕན་འོད་ཟེར་དང་། གཞན་ཕན་མཐའ་ཡས་ཀྱི་ལུང་། འཇམ་དབྱངས་དཀར་པོ་དང་། དམར་སེར་གྱི་རྗེས་གནང་རྣམས་གསན་ཅིང་། མདོ་ཕྱོགས་ཀྱི་ཡོན་ཏན་ཕལ་ཆེ་བ་འདི་ཉིད་ཀྱི་དྲུང་དུ་སྤྱད་ཅིང་ཞུས་པས། བླ་མ་འདི་ཡང་བཀའ་དྲིན་ཤིན་ཏུ་ཆེ་བ་ཞིག་ཡིན་གསུངས་སོ། །
དེ་ནས་དགུང་ལོ་ཉི་ཤུར་ཕེབས་པ་ས་མོ་གླང་ལོའི་དགུན། ཐུབ་བསྟན་དུ་གྲྭ་ཚང་གཉིས་ནང་ཟིང་ཅུང་ཟད་ཀྱི་རྐྱེན་ལ་བརྟེན། རྗེ་བཀྲ་ཤིས་བརྟན་པ་དཔོན་སློབ་རྣམས་ས་སྐྱ་ཕྱོགས་སུ་ཕེབས་དགོས་བྱུང་པ་ལ། དེ་སྐབས་ས་སྐྱར། ས་ལོ་འཇམ་པའི་དབྱངས་ཀྱི་དྲུང་དུ། ལམ་འབྲས་ཀྱི་སྣང་གསུམ་ལ་སོགས་པའི་ཆོས་མང་དུ་གསན། སླར་དཔོན་སློབ་རྣམས་ཐུབ་བསྟན་དུ་ཕེབས་ཆོག་པ་བྱུང་ནས། སྔར་བཞིན་ཐུགས་གཉེར་ལ་བརྩོན་པར་མཛད་པའི་སྐབས། རྗེ་རིན་པོ་ཆེ་ལྷ་མཆོག་སེང་གེའི་དྲུང་བཀའ་ཤོག་ཕེབས་པ་ནས། དཔལ་ཨེ་ཝྃ་ཆོས་ལྡན་དུ་བྱོན་ནས།
སྤྱིར་དུ་ཡང་བླ་མ་གོང་མ་བཀའ་དྲིན་ཅན་རྣམས་ཀྱི་དམ་ཚིག་ལ་དགོངས། བླ་མ་ཚང་མའི་བཀའ་དྲིན་ཤིན་ཏུ་སྐྱོང་བའི་རྒྱུན་ཁོ་ན་ཡོད་པ་དང་། རྗེ་དེ་ཉིད་ཀྱིས་ཆོས་དང་ཟང་ཟིང་གཉིས་ཀའི་སྒོ་ནས་བཀའ་དྲིན་ཟླ་མེད་མཛད་ལ། ལྷག་པར་དེ་སྐབས། བདུད་རྩི་རིལ་བུ་སྟོང་རྡོ་གཅིག་དང་། སིལ་མ་ཕྱེད་ཉིས་བརྒྱ་སྐོར་དང་བཅས་པ་གནང་། བཞུགས་གྲལ་ཐོག་དེ་ཀར། རྗེ་ཉིད་བཞེངས་ནས་རྒྱུན་བཞེས་ཀྱི་སྐུ་བེམ་ངེད་ལ་བསྐྱོན་པ་གནང་བྱུང་བ་ལ། ངེད་ཅུང་ཟད་བག་ཚ་བ་དང་། འགོམ་ཤོར་དོགས་གྱོན་མ་ནུས་པ་ལ།
རྟེན་འབྲེལ་གྱི་གནད་ཀ་ཡོད་པས་གྱོན་གསུངས་ཤིང་། གཞན་ཡང་འདི་ཕྱིའི་ལེགས་ལམ་དུ་གྱུར་པའི་བསླབ་བྱའི་ཚོགས་ཇི་སྙེད་པ་ཡང་བཀའ་དྲིན་དུ་སྩལ། རྗེ་འདི་ཉིད་ལ་སྔ་ཕྱིར་དམ་པའི་ཆོས་ཀྱི་བཀའ་དྲིན་ཐོབ་པ་ཡང་། གསུང་ངག་ལམ་འབྲས་ཚར་གཉིས། ཀྱེ་རྡོ་རྗེ་མཚོ་སྐྱེས་ལུགས་ཀྱི་དབང་། གཤེད་དམར་རྡུལ་ཚོན་དང་རས་བྲིས་གཉིས་ཀའི་དབང་། རྡོ་རྗེ་རྣལ་འབྱོར་མའི་བྱིན་རླབས། ཤིན་ཏུ་སྤྲོས་མེད་ཀྱི་ཁྲིད་ཡིག་ཆ་སོ་སོའི་ལུང་དང་བཅས་པ། རྡོ་རྗེ་ཕྲེང་བ་དཀྱིལ་འཁོར་ཞེ་གཉིས། དགེ་ལེགས་ཀྱི་དཀྱིལ་འཁོར་གསུམ་དང་བཅས་པའི་དབང་དང་།
རྣམ་སྲས་རྟ་བདག་བརྒྱད་ཀྱི་རྗེས་གནང་སོགས། ཆོས་དང་ཟང་ཟིང་གིས་སྒོ་ནས་བཀའ་དྲིན་ཟླ་མེད་པ་བསྐྱངས་ཤིང་། དེ་ནས་རང་ལོ་ཉེར་གསུམ་དུ་ཕེབས་པ་ཆུ་ཕོ་འབྲུག་ལོ་དགའ་བ་ཚལ་དུ། ཟླ་བ་ལྔ་དཔེ་མཚམས་མཛད་ནས། དབུ་མའི་སྟོང་ཐུན་སོགས་ཕྱག་དཔེ་སྟོབས་ཤིན་ཏུ་ཆེ་བ་ཐུགས་ལ་བྱང་བར་བཟུང་རྗེས་ངོར་དུ་ཕེབས་པས། རྗེ་ལྷ་མཆོག་སེང་གེའི་གསུང་གིས། གླིང་དགར་བདུད་རྩི་རིལ་བུའི་གནང་སྦྱིན་དང་མང་ཇ་སོགས་ཞུ་བ་ལ་ཁོར་ཙམ་ཕེབས་དགོས་བྱུང་ལ། མུས་ནང་སོ་ཀོང་པོ་བསམ་འགྲུབ་པ་ཡབ་ཡུམ་གྱིས་ཀྱང་། ཁོ་རང་ཁམས་ནམ་བཟང་བར། གསོལ་ཆས་ཀྱི་མཐུན་རྐྱེན་ཡང་དག་པ་སྒྲུབ་པར་མཛད་པ་ཡིན་ནོ། །
ཞེས་ཐོས་སོ། ། དེ་ནས་སླར་ཡང་ཐུབ་བསྟན་དུ་ཕེབས་ཤིང་། བདག་ཆེན་རིན་པོ་ཆེ་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ཐུབ་བསྟན་ཁྲི་ཐོག་ཕེབས་པ་ལ། སྔ་མོར་ཆོས་རྗེ་བཀྲ་ཤིས་བརྟན་པའི་དྲུང་དུ་ཞུས་པའི་མདོ་ཕྱོགས་རྣམས་ལ་ནན་ཆགས་ཚུལ་དུ་བསྐྱར་ནས་གསན་ཅིང་། སྔགས་ཕྱོགས་གསན་པ་ནི། གསུང་ངག་ལམ་འབྲས་ཚར་གཉིས། ལམ་ཟབ་བིར་སྲུང་རྡོ་རྗེ་རྣལ་འབྱོར་མ། གསང་འདུས་རིམ་ལྔའི་ཁྲིད་རྡོ་རྗེ་འཆང་གི་ཁ་སྐོང་ཀུན་མཁྱེན་གྱིས་མཛད་པའི་ཁྲིད་ཡིག་ལུང་དང་བཅས་པ། དེའི་བརྒྱུད་འདེབས་རྡོ་རྗེ་འཆང་གིས་མཛད་པ། སྒྲུབ་ཐབས་མདོར་བྱས་དང་།
མདོ་བསྲེས་ཀླུ་སྒྲུབ་ཀྱིས་མཛད་པ། རྣམ་གཞག་རིམ་པ་ཀླུ་བྱང་གིས་མཛད་པ། ཟ་ཧོར་གྱི་མཁན་པོ་ཤནྟི་པས་མཛད་པའི་གཏོར་ཆོག ཨརྻ་དེ་ཝས་མཛད་པའི་སྤྱོད་བསྡུས་རིམ་པ། ཀླུ་བྱང་གིས་མཛད་པའི་དཀྱིལ་ཆོག་ཟུང་འཇུག་གསལ་བ། སློབ་དཔོན་སྒྲ་གཅན་དཔལ་བཤེས་གཉེན་གྱིས་མཛད་པའི་དཀྱིལ་ཆོག་ཉི་ཤུ་པ། མགོན་པོ་གྲི་གུག་ལྷ་ལྔའི་དབང་། གཤེད་དམར་ལྷ་ལྔའི་དབང་། བིརྺ་པའི་མན་ངག་འོད་གསལ་འཆར་བའི་རིམ་པ། བདུད་རྩི་བྱིན་རླབས་གཉིས་བསྐྱེད་རིམ་གཞུང་གསུམ།
ལུང་སྦྱོར་བདུད་རྩི་བུམ་པ། རྡོ་རྗེའི་ཚིག་རྐང་། དེའི་ཊིཀྐ་ཐེག་ཆེན་ཆོས་རྗེས་མཛད་པ། སྤྲོས་མེད་མཛེས་རྒྱན། གློ་བོ་ལོ་ཙཱ་བའི་ཁྲིད་ཡིག་གི་ལུང་ལ་སོགས་པ་གསན་ཅིང་། དེའི་སྐབས་ཤིག་བདག་ཆེན་རིན་པོ་ཆེ་ཚེ་ནས་ཐུབ་བསྟན་དུ་ཕེབས་པ་ལ་ཡང་། ཕུར་པ་སྟོད་ལས་སྨད་ལས། གུར་དྲག སྒྲུབ་ཐབས་བརྒྱ་རྩའི་རྗེས་གནང་ལུང་བཅས། རྗེ་བཙུན་སངས་རྒྱས་རིན་ཆེན་ནས་བརྒྱུད་པའི་མགོན་པོའི་རྩ་གསུམ་འཁོར་ལོ་བཞིའི་ཁྲིད།
མགོན་པོ་གྲི་གུག་ལྷ་ལྔའི་དབང་། དཔལ་དུར་ཁྲོད་བདག་པོའི་རྗེས་གནང་སོགས་གསན་པ་རྒྱ་མཚོས་ཐུགས་ཀྱི་དཀྱིལ་འཁོར་ཡོངས་སུ་གང་བར་མཛད་པ་ཡིན་ནོ། ། དེ་ནས་དགུང་ལོ་ཉེར་ལྔར་ཕེབས་པ་ཤིང་ཕོ་རྟ་ལོ། ཐུབ་བསྟན་དུ་བཞུགས་སྐབས། རྗེ་བཙུན་མི་གཡོ་བ་དཀར་པོའི་སྙིང་པོ་ལ་བསྙེན་པ་འབྲུ་འབུམ་མཛད་པས་མནལ་ལམ་ཚུལ་དུ། རྗེ་ཉིད་ཀྱི་སྐུ་ལ་རལ་གྲི་བཏགས་པ་དང་། ལུང་པ་ནགས་ཚལ་གྱིས་གང་བ་སོགས་ཡི་དམ་གྱིས་རྗེས་སུ་བཟུང་བའི་མཚན་མ་བརྟན་པོ་བརྙེས་པར་གདོན་མི་ཟ་བ་ཉིད་དོ། ། ཡང་རྗེ་ཉིད་ཐུབ་བརྟན་ན་བཞུགས་པའི་སྐབས་གཅིག མནལ་ལམ་དུ་བུད་མེད་བཞི་བྱུང་ནས། ངེད་ཀྱི་མཆོད་གནས་ལ་འགྲོ་དགོས་ཟེར་རྟ་སྒ་ཆས་མཛེས་པ་དང་བཅས་པ་གཅིག་ཁྲིད་ཅིང་།
འདི་བསྐུས་ན་མིས་མི་མཐོང་བ་ཡིན་ཟེར། ཐལ་བ་ལྟ་བུ་ཐུམ་ཙམ་ཞིག་སྤྲད་བྱུང་བ་ལུས་ལ་བསྐུས། རྟ་ལ་ཞོན་ནས་ཐུབ་བསྟན་སྲང་ཁྲོད་ལ་ཕྱིན་པས། སུས་ཀྱང་མ་མཐོང་བའི་ཉམས་ཤིག་བྱུང་ཤིང་། དེ་འཕྲལ་རྟ་མོ་གླིང་གོང་གི་བཤོས་བུ་ཞིང་ན་སླེབ་འདུག་པ་ལ། སྔར་གྱི་བུད་མེད་དེ་རྣམས་ལ་རྒྱན་ཆ་ལུགས་བཟང་ཞིང་གུར་བཞི་དང་བཅས་པ་འདུག་ཅིང་། ཡང་ས་སྐྱ་ཐེ་རེ་བ་གཅིག་ན་འདུག་པ་ལ། འདི་ན་དང་པོ་འདམ་སྐྱ་ཐེ་རེ་བ་བཞི་ཡོད་པ་དེ་ཡིན་པ་འདྲ་གསུངས་པས། དེ་དུས་ཁྱེད་ངེད་ཀྱི་མཆོད་གནས་སུ་མ་སོང་བས་ཡིན། ད་མཆོད་གནས་སུ་སོང་བ་དང་གུར་དུ་མཐོང་བ་ཡིན།
ངེད་རྣམས་རེ་འགའ་འདིར་ཡང་གནས་ཟེར་ཞིང་། དེ་མ་ཐག་བུད་མེད་བཞི་པོ་སེམས་ཅན་འདི་ཡིན་མེད་པ་བཞིར་སོང་ནས་རྗེའི་སྐུ་ལ་རྩེད་མོ་མང་པོ་ཞིག་བྱེད་ཀྱིན་འདུག་མཚམས། མནལ་སད་པས་རྗེ་ཉིད་ཅུང་ཟད་ཐུགས་རྟོག་སྐྱེས་ནས། ཆོས་རྗེ་ཐུགས་རྗེ་དཔལ་བ་དང་མཇལ་དུས་དེ་ཀའི་གནས་ཚུལ་ཞིབ་པར་ཕུལ་བས། ཧཻ་ད་མུས་ལ་འབྱོན་དགོས་པ་གདའ་བ་གསུངས་ཤིང་། མགོན་པོའི་གཏོར་དབང་གཅིག་གནང་ལ། དེ་དུས་ཀྱི་བུད་མེད་བཞི་ནི་ཡབ་མེས་ཀྱི་བཀའ་སྲུང་གདོང་མོ་བཞི་དྲེགས་པ་རྟ་མགྲིན་གྱི་ཆོས་སྲུང་དེ་ཡིན་ནོ། ། དེ་ལོ་བདག་ཆེན་ཀུན་དགའ་བཀྲ་ཤིས་པ་ཐུབ་བསྟན་དུ་ཕེབས། སྡོམ་གསུམ་ཆོས་ཁྲིར་བཞུགས་ནས། དེར་ཚོགས་ཀྱི་སྐྱ་སེར་རྣམས་ལ་འཇམ་དབྱངས་ཀྱི་རྗེ་གནང་སོགས་ཆོས་མང་དུ་གནང་ཞིང་།
རྗེ་ཉིད་ལ། སྒེར་དུ་གཡུ་ལ་སོགས་པའི་ཟང་ཟིང་གི་གནང་སྦྱིན་མང་པོ་དང་། བསླབ་བྱའི་ཚོགས་ཀྱང་བརྩེ་བས་གནང་སྟེ། སླར་མུས་ལ་ཕེབས་པའི་ཕྱག་ཕྱིར་དོལ་ཁང་བར་བྱོན། དེ་ནས་དགུང་ལོ་ཉེར་དྲུག་ཏུ་ཕེབས་པའི་ཤིང་མོ་ལུག་ལོ་ཟླ་བ་བཞི་པའི་ཚེས་གསུམ་ལ་རྗེ་ལྷ་མཆོག་སེང་གེ་ཞིང་གཞན་དུ་གཤེགས་པ་ལ་བརྟེན། རྗེ་འདིས་ཀྱང་རེ་ཞིག་ཨེ་ཝྃ་ཆོས་ལྡན་རང་དུ་བཞུགས་ནས་དགོངས་རྫོགས་སྐབས་ཕྱག་ཕྱི་དགོས་པ། བཀའ་དྲིན་རྗེས་དྲན་ཚུལ་གྱིས་ཁུར་བཞེས་སུ་མཛད་ནས། སླར་སྤྲེལ་ལོ་མུས་ལ་ཕེབས། གླིང་ཁར་རྡོ་རྗེའི་ནང་མཚམས་དམ་མུས་གཤེད་དམར་གྱི་གཞི་བསྙེན་ཐེམ་པ་ཞིག་མཛད་ནས། སླར་ཡང་ཐུབ་བསྟན་དུ་ཕེབས་ངོས།
ཆོས་ཀྱི་རྗེ་གཉན་ཆེན་གྲགས་པ་བློ་གྲོས་པའི་དྲུང་དུ། ཀྱེ་རྡོར་བཀའ་སྲོལ་ནག་པོ་ལུགས་ཀྱི་དབང་། གུར་ཞལ་གྱི་རྗེས་གནང་། སྦྱོང་དཀྱིལ་བཅུ་གཉིས་ཀྱི་དབང་། བདེ་མཆོག་ལཱུ་ནག་གི་དབང་། གསང་འདུས་སྐོར་གསུམ་གྱི་དབང་། ཆོས་སྐྱོང་ཕྱག་བཞི་པའི་རྗེས་གནང་། བཅུ་གཅིག་ཞལ་གྱི་རྗེས་གནང་། ཕྱག་ན་རྡོ་རྗེ་འཁོར་ཆེན། གོས་སྔོན་ཅན་གྱི་རྗེས་གནང་།
ཚེ་དཔག་མེད་གྲུབ་པའི་རྒྱལ་མོའི་དབང་སོགས་ཆོས་ཀྱི་བཀའ་དྲིན་མང་པོ་གསན་པར་མཛད་རྗེས། སླར་ཡང་ཐུབ་བསྟན་དུ་རྗེ་བཙུན་མི་གཡོ་བ་ལ་བསྙེན་པ་འབྲུ་འབུམ་མཛད་པས། ལྷག་པའི་ལྷ་ཉིད་ཞལ་གཟིགས་པའི་མཐར། རྗེ་བཙུན་མི་གཡོ་བ་རྗེ་རང་ལ་ཐིམ་པའི་མོད་ལ། བདེ་གསལ་མི་རྟོག་པའི་ཏིང་ངེ་འཛིན་ལ་ཡུན་རིང་དུ་འབྱམས་ཤིང་། དེ་ནས་བཟུང་གཉིད་དུ་མིང་བཏགས་པ་ཙམ་ལས་འོད་གསལ་གྱི་ཆ་དེ་རྒྱུན་ལྡན་དུ་ཡེང་མེད་ཡོང་བ་དང་། འབྱུང་བཞི་འཁྲུགས་པ་ཇི་ཙམ་བྱུང་ཡང་། སྔར་གྱི་འོད་གསལ་ལས་མི་འདའ་བའི་བདེ་ཉམས་ཆེན་པོ་ཡོང་བ་ཞིག་འདུག་གསུངས་ཤིང་། གསུང་རབ་ཀྱི་ཚིག་དོན་ཀུན་ལ་སྔར་དང་མི་འདྲ་བའི་བློའི་སྟོབས་ཇི་ཆེར་འཕེལ་བ་ལ་བརྟེན། དཔྱོད་ལྡན་སྐྱེ་བོ་ཇི་སྙེད་པ་དག་འདུས་པའི་ཁྲོད་དུ།
མི་འཇིགས་པའི་སྤོབས་པ་ཐོབ་སྟེ། ཀུན་གྱིས་བསྔགས་པའི་འོས་སུ་གྱུར་པར་སྣང་ལ། ཁྱི་ཕག་གི་ལོ་གཉིས་ཀྱང་། ཐུབ་བསྟན་རང་དུ་བཞུགས་ནས། མདོ་སྔགས་ཀྱི་ཐུགས་གཉེར་ལ་བརྩོན་པར་མཛད་པ་ལ་བརྟེན། ཤེས་པར་བྱ་བའི་གནས་རྣམས་ལ་ཇི་ལྟ་བའི་ངེས་པ་བརྟན་པོ་ལ་དབང་འབྱོར་པ་ཐོབ་པ་ཡིན་ནོ། ། དེ་ལྟར་ཁྱི་ཕག་གཉིས་ཀྱི་བར་ཐུབ་བསྟན་དུ་བཞུགས་སྐབས། ངོར་ནས་དཔོན་སློབ་གཉིས་ཆར་གྱི་བཀའ་ཤོག་སོགས་འདི་བྱེད་ཀྱི་བསླབ་བྱ་གང་ཡང་མ་ཕེབས་པ་ལ་བརྟེན། ཐུགས་ཅུང་ཟད་ཆད་པའི་རྣམ་པས། རྗེ་རང་ངོར་དུ་ཕེབས་ལན་གཅིག་བླ་བྲང་གང་དུ་ཡང་མི་ཕེབས་པར་གནས་ཚང་གཅིག་གཡར་སྡོད་དགོངས་ཕེབས་པ་དང་།
སྲང་ཁར་ཐར་རྩེ་ནས་གསོལ་དཔོན་དང་མཇལ། ངེད་དོ་ནུབ་གནས་ཚང་གཅིག་ཏུ་སྡོད། སང་སྔ་བར་ཕྱག་འབུལ་ལ་ཡོང་བས། དེ་ཀའི་རྒྱུ་མཚན་འབུལ་གྲོགས་གྱིས་གསུངས་པ། རྗེ་རིན་པོ་ཆེ་སངས་རྒྱས་སེང་གེའི་དྲུང་དུ་ཞུས་འདུག་པས། ད་ལྟ་རང་ཡར་ཤོག་གསུངས་འབོད་མི་གནང་བྱུང་བ། རིམ་པས་ཕེབས་ཤིང་གཟིམ་ཁང་སྒོར་ཅུང་ཟད་འགོར་བ་ཐུགས་ཟིད་ཀྱི་མ་ཐུབ་པ་ལྟ་བུས། རྗེ་ཉིད་བར་ཁང་སྒོར་ཕེབས། གནས་ཚང་བཙལ་བས་ཅི་བྱེད། ཐལ་མར་མི་ཡོང་བ་གསུངས་ཅུང་ཟད་བཀའ་སྐྱོན་གྱི་རྣམ་པ་ཕེབས་ཀྱིན་འདུག་པ་ལ།
རྗེ་འདིས་ཀྱང་ཐལ་མར་ཡོང་ལོས་འདོད་དེ། རྗེ་ལྷ་མཆོག་སེང་གེ་གཤེགས་མན། ལོ་གཉིས་ཀྱི་བར། ཡི་གེ་ན་གཅིག་གི་བསླབ་བྱ་ཡང་མ་ཕེབས་པས་བཀའ་དྲིན་མི་སྐྱོང་བ་ཡིན་ནམ་སྙམ། སེམས་ཡང་འཕམ་པོ་བྱུང་ལགས། ཞེས་སོགས་ཡུས་པའི་ཚུལ་དུ་ཞུས་པས། རྗེ་ཉིད་ཀྱང་ཐུགས་ཞི་བ་ཆེན་པོས་དགེས་ཚུལ་མཛད། དེ་ནས་རྗེ་རིན་པོ་ཆེ་དཀོན་མཆོག་ལྷུན་གྲུབ་དྲུང་དུ་བྱིན་རླབས་ཞུ་བ་ཙམ་མཛད་ནས། ཐར་པ་རྩེ་རང་དུ་མཚམས་དམ་པའི་ཚུལ་གྱིས་རྒྱུན་རིང་ཙམ་བཞུགས་ཀྱང་། བླ་བྲང་མ་ནས་གང་གི་ཡང་བསླབ་ཆ་སོགས་མ་བྱུང་བ་ནས།
ཐུགས་ཡིད་ཆད་པའི་རྣམ་པ་བྱུང་ཞིང་། དེར་སྐབས་གླིང་ཁར་བདག་ཆེན་ཀུན་དགའ་བཀྲ་ཤིས་པའི་དྲུང་སྐུ་གཤེགས་འདུག་པ་ནས། རྗེ་སངས་རྒྱས་སེང་གེའི་དྲུང་དགོངས་པ་ཟུར་པ་ཞིག་གི་གཏད་སོ་ལ་བརྟེན། རྗེ་འདི་ཉིད་གླིང་གར་འགྲོ་དགོས་གསུངས་ཕེབས་རྩིས་ཀྱི་ཁྲེས་པོ་སོགས་གྲབས་བྱས། རྗེ་དཀོན་མཆོག་ལྷུན་གྲུབ་དྲུང་དུ་ཕྱག་འབུལ་ལ། ཆོས་བརྡ་དང་སྟབས་བསྟུན་མྱུར་བར་ཕེབས་པས། རྗེ་ཉིད་དང་སྒོར་མཇལ། ཕྱག་འབུལ་ཞུས་པས་གར་འགྲོ་གསུངས་པ་ལ། བདག་མུས་ལ་འགྲོ་རྩིས་ཀྱི་དོ་ནུབ་བྱེ་སྤོར་སླེབ་པ་འགྲོ་ལགས་ཞུས་པས། ཁ་སང་ནས་ངེད་ཚོ་ཡང་ཆོས་སྨྲར་པོ་ཞིག་གིས་གཡེངས་པ་དང་།
ཁྱེད་ཀྱང་དཔེ་མཚམས་དམ་པོ་འདུག་པ་ནས་འཕྲད་མ་ཐུབ། དུམ་ཙམ་འཐེན་གྱིས། ངེད་ད་ལྟ་སླེབ་ཡོང་གསུངས། ཚོགས་སུ་ཕེབས། དུམ་ཙམ་ཐར་པ་རྩེར་བྱོན་པས། གསུང་ཆོས་འཕྲལ་ལ་གྲོལ་བའི་འབོད་མི་གནང་བྱུང་འཕྲལ་ཕྱིན་པས། གཟིམ་ཆུང་ན་རྗེ་ཉིད་སྐུ་རྐྱང་དུ་བཞུགས་འདུག་པ། ཁ་སང་ནས་ངེད་རང་གཉིས་ཀ་ཆོས་དང་དཔེ་མཚམས་སྟབས་འཕྲད་ཐུབ་པ་ཞིག་མ་བྱུང་། ངེད་རང་ཡིད་ལ་ཁྱེད་བརྩེ་ལྷང་ལྷང་དུ་ཡོད་པ་དེ་ཀ་མ་གཏོགས། སེམས་ལ་འཁུ་འཁྲིག་རྡུལ་ཙམ་ཡང་མེད།
ངེད་ལ་ཚེ་འདི་ཕྱིར་བཀའ་དྲིན་ཆེ་ཞིང་། བློ་བརྩེ་གཏད་མཚམས་རྗེ་བཙུན་སངས་རྒྱས་རིན་ཆེན་ཡིན། བླ་མའི་དམ་ཚིག་ལ་བསམས་ཀྱང་། ཆོས་དང་འཇིག་རྟེན་གཉིས་ཀའི་ཁུལ་ནས། ཁྱེད་ལ་ཕན་ཐོགས་པ་ཞིག་བྱེད་སྙམ་པ་མེད་རི་གསུངས་དབུ་སྙུང་གནང་བྱུང་བས། དེ་མ་ཐག་ལུས་སྦྲིད་འགྲོ་བ་ལྟ་བུའི་ཟིལ་དང་། བ་སྤུ་གཡོ་ཞིང་དགའ་བ་དང་སྐྱོ་བ་ཟུང་སྦྲེལ་དུ་བྱུང་ལ། དེ་ནས་བཟུང་རྗེ་ཉིད་ཀྱིས་ཀྱང་ཐུགས་བརྩེ་བ་ཆེན་པོས་སྐད་ཅིག་ཀྱང་འདོར་བ་མེད་པར་བཀའ་དྲིན་གྱིས་བསྐྱངས་ཤིང་། ངེད་རང་ཡང་ཁ་ཚིག་ཙམ་མ་ཡིན་པའི་མོས་གུས་རྡོ་རྗེ་འཆང་དངོས་ཡིན་སྙམ་པའི་དད་པ་བླ་ལྷག་ཏུ་ཡོད་ལ། བཀའ་དྲིན་གྱི་སྒོ་ནས་ཀྱང་རྗེ་འདི་རང་ཆེ་བ་ཡིན་ཏེ།
སྔ་མོར་ཆོས་ཀྱི་རྒྱལ་པོ་ནམ་མཁའ་ཚེ་དབང་རྡོ་རྗེའི་དྲུང་གིས་ཁྱེད་ཀྱིས་གསུང་ངག་རིན་པོ་ཆེ་ལམ་འབྲས་ཚར་དུ་ཐོབ་གསུངས་པ་ལ། བདག་གིས་དབུས་གཙང་ལ་གྲགས་པའི་ལམ་འབྲས་ཚར་བཅུ་གཉིས་དང་། རྗེ་བཙུན་རྣལ་འབྱོར་དབང་ཕྱུག་གི་ཐུན་མོང་མ་ཡིན་པའི་གསུང་ངག་རིན་པོ་ཆེ་ཆ་ལག་ཡོངས་སུ་རྫོགས་པ་དང་བཅས་པ་ཚར་གཅིག་སྟེ། བཅུ་གསུམ་ཐོབ་ཞུས་པའི། ཕྱི་མ་ཡང་རྗེ་འདི་ཉིད་ཀྱི་བཀའ་ཁོ་ན་ལས་བྱུང་བར་མངོན་ནོ། ། དེ་ནས་དགུང་ལོ་སོ་གཅིག་ཏུ་ཕེབས་པ། ལྕགས་ཕོ་བྱི་ལོ། རྗེ་འདིའི་དགོངས་པ་ལ། ཐུབ་པ་བཀའ་དྲིན་ཅན་གྱི་བསྟན་པ་ལ་ཞུགས་ལ་མ་རྫོགས་པ་ནི། བདག་གིས་བགྱི་བ་མ་ཡིན་གྱིས།
དེ་བས་ན་དགེ་སློང་གི་སྡོམ་པ་རྣམ་པར་དག་པ་ཞིག་བསླངས་ལ། དགག་སྒྲུབ་གནང་གསུམ་གྱི་གནད་རྣམས་ལ་ངེས་ཤེས་བརྟན་པོ་དང་བཅས་མིག་འབྲས་ལྟར་གཅེས་པར་འཛིན་པ་ཞིག་གཏན་བྱའི་གཙོ་བོར་འདུག་པས། དེ་བཞིན་བགྱིའོ་སྙམ། ལོ་དེའི་ཟླ་བ་བརྒྱད་པའི་ཚེས་བཅུ་བཞི་ལ། དོན་གྱི་སླད་དུ་མཚན་ནས་སྨོས་ཏེ། འཁོན་ས་སྐྱ་པ་འཇམ་པའི་དབྱངས་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་མཁན་པོ་སྡེ་སྣོད་འཛིན་པ་ཆེན་པོ། བཀྲ་ཤིས་བརྟན་པས་ལས་ཀྱི་སློབ་དཔོན། འདུལ་བ་འཛིན་པ་ཆེན་པོ་བསོད་ནམས་བཀྲ་ཤིས་གསང་སྟོན། སློབ་དཔོན་ཀུན་བཟང་པས་གྲིབ་ཚོད་པ། གཞན་ཡང་ཁ་སྐོང་དུ་འོས་པའི་དགེ་སློང་རྣམས་དང་བཅས་པའི་དབུས།
ཐུབ་བསྟན་རྣམ་པར་རྒྱལ་བའི་གཙུག་ལག་ཁང་དུ་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ཐོབ་པར་མཛད་དེ། བཅས་པ་དང་རང་བཞིན་གྱི་ཁ་ན་མ་ཐོ་བ་ཕྲ་ཞིང་ཕྲ་བས་ཀྱང་མ་གོས་པའི་དགེ་སློང་སྡེ་སྣོད་འཛིན་པ་ཆེན་པོར་བཞུགས་པ་ཡིན་ནོ། ། ཞེས་ཐོས་སོ། ། ལོ་དེའི་སྟོན་མུས་ལ་ཕེབས་ཤིང་། ཐོས་བསམ་གྱི་གནས་རྣམས་ལ་ནན་ཆགས་མཛད་ངོས། སླར་གླང་ལོ་ཐུབ་བསྟན་དུ་ཕེབས་པའི་སྐབས་ཤིག་དགོངས་པ་ལ། ད་ནི་གྲྭ་ཚང་དང་བསྟན་པ་སྤྱི་དགོས་ཀྱི་ཞབས་ཏོག་ལ་དམིགས་ནས། པོ་ཏི་མང་རབ་ལ་གྲྭ་སྐོར་གཅིག་ལེགས་པ་འདུག་དགོངས། དེ་ཡང་ཐོག་མར་བར་ཆད་སེལ་བའི་ལྷ་ཡིན་པས། གཤེད་དམར་གྱི་བསྙེན་པ་ལ་འཇུག་པ་མཛད།
གྲོལ་མཚམས། སྔ་འགྲོས་ངོར་དུ་ཁོར་ཙམ་ཕེབས་པའི་རྗེ་རིན་པོ་ཆེ་དཀོན་མཆོག་ལྷུན་གྲུབ་དྲུང་དུ་དེ་ཀའི་གནས་ཚུལ་ཞིབ་རྒྱས་ཕུལ་བས། དགེས་པའི་གསུང་གིས་དེ་ཀ་ལེགས་འདུག དྲིན་ཅན་གྱི་བླ་མ་གོང་མའི་ཐུགས་དགོངས་ཀྱང་དེ་ཀས་རྫོགས། ངེད་ཚོ་ཡང་བློ་ཁ་ཚིམ་པ་ཡིན་གསུངས་པ་སོགས་མཉེས་པའི་བཀའ་བསྩལ་དང་། གྲྭ་སྐོར་གྱི་ཡོ་བྱད། སྐུ་ཆོས་གོས་ལེགས་པ་གཅིག་གིས་འགོ་བྱས། ན་བཟའི་སྣ་གྲངས་བཞི། ཇ་གོས་དར། གཡུ་མང་པོ་སོགས་གནང་སྦྱིན་མཛད་ཅིང་།
དེ་དང་ཁྱུད་མཐུན་རྗེ་སངས་རྒྱས་སེང་གེ་པས་ཀྱང་། མཁོ་བའི་ཡོ་བྱད་བཀའ་དྲིན་བསྐྱངས་འཚམས། དགུང་ལོ་སུམ་ཅུ་སོ་གསུམ་དུ་ཕེབས་པ། ཆུ་ཕོ་སྟག་ལོ་ཧོར་ཟླ་དྲུག་པ་ལ། དཔལ་ལྡན་ས་སྐྱར་ཕེབས། ཕར་ཚད་དབུ་སྡོམ་འདུལ་མངོན་སོགས་པོ་ཏི་བཅོ་བརྒྱད་ལ་གྲྭ་སྐོར་མཛད་པས། གསུང་རབ་ཀྱི་དོན་དཔྱིད་ཕྱིན་པར་ལོངས་པའི་བཤད་སྒྲོས་དང་། རིགས་པའི་སྤུ་རིགས་ཕྱེད་པའི་སྒོ་ནས་ལུང་གི་རྒྱབ་རྟེན་རྫོགས་པར་འདྲེན་པའི་སྟན༵་པ་སོགས་ལ། དཔྱོད་ལྡན་ཀུན་གྱིས་ངོ་མཚར་དུ་འཛིན་པའི་བསྔགས་འོས་ཕུལ་དུ་ཕྱིན་པར་གྱུར་པ་ཡིན་ཞིང་། དེ་སྐབས་གཉན་ཆེན་གྲགས་པ་བློ་གྲོས་པས་ཀྱང་ཐུགས་མཉེས་པའི་སྒོ་ནས་གནང་སྦྱིན་བཟང་པོ་མཛད་ལ།
དེ་དུས་ལྷ་ས་རྫོང་ན། ཆོས་རྗེ་བྱམས་པ་ཤེས་རབ་པ་བཞུགས་པའི་དྲུང་དུ། ཆོས་སྐྱོང་ཞལ་བཞི་པ་དང་། མི་གཡོ་བ་དཀར་པོའི་རྗེས་གནང་ཡང་གསན་ངོས། རིམ་པས་ངམ་རིང་དུ། ཆོས་ཀྱི་རྒྱལ་པོ་ཆེན་པོ་ནམ་མཁའ་ཚེ་དབང་རྡོ་རྗེའི་དྲུང་དུ་ཕེབས། དེར་བཞུགས་གྲལ་དུ་གསེར་མདོག་ཅན་གྱི་རབ་འབྱམས་པ་དཔལ་རིན་ཟེར་བའི་ཡོན་ཏན་ཅན་དུ་བྱེད་པ་གཅིག་དང་འབེལ་གཏམ་མཛད་པས། ལུང་རིགས་གཉིས་ཀའི་སྒོ་ནས་མི་སྨྲ་བའི་བརྟུལ་ཞུགས་ལ་བཀོད་དེ། ཀུན་མཁྱེན་ཆོས་ཀྱི་རྒྱལ་པོ་ཡབ་སྲས་བརྒྱུད་པ་དང་བཅས་པ་ལ། མཆོད་ཡར་རྒྱས་པར་མཛད་པས།
སྡེ་བདག་ཆེན་པོ་ཡང་ཐུགས་མཉེས་པའི་སྒོ་ནས་བསླབ་བྱའི་ཚོགས་མང་པོ་མཛད་ཅིང་། མཁོ་དགུའི་ཡོ་བྱད་ཀྱིས་ཀྱང་ཚིམ་པ་ཐོབ་སྟེ། སླར་ཡང་ཆུ་མོ་ཡོས་ལོ་ཨེ་ཝྃ་ཆོས་ལྡན་དུ་འཇམ་པའི་དབྱངས་དཀོན་མཆོག་ལྷུན་གྲུབ་ཀྱི་དྲུང་དུ་ཕེབས་པ་དང་དུས་མཚུངས། ས་སྐྱ་ནས་བདག་ཆེན་རིན་པོ་ཆེ་ངག་དབང་ཀུན་དགའ་རིན་ཆེན་དཔོན་སློབ་མང་པོ་ཡང་ཕེབས་པའི་དེ་ལོ་གསུང་ཆོས་གང་གསུང་ཚང་མ་གནང་བའི་དགོངས་པས། རྗེའི་ཞལ་ནས། ད་ལན་བྱོན་པ་ལེགས་གསུངས། དགེས་དགེས་མཛད་ཅིང་འདུག་པ་ལ། བདག་གིས་ན་ནིང་ས་སྐྱའི་གྲྭ་སྐོར་གྲུབ་ནས་ངམ་རིང་དུ་ཕྱིན་པས། ཆོས་རྒྱལ་ཆེན་པོའི་བཀའ་ལུང་གི་དབྱར་ཆོས་བྱིན་གྲོལ་འདུག་ཀྱང་། ད་དུང་བཤད་པ་ཞག་གསུམ་བཞི་ཙམ་ཡོང་བ་འདུག་པས།
ཆོས་སྡེ་ཆེན་པོར་གྲྭ་སྐོར་བྱས་པ་ལེགས་ཚུལ་ཕེབས་ཀྱིན་འདུག་པ་ལ། བདག་གིས་ད་ལན་དབྱར་ཆོས་གྲོལ་འདུག་པ་ནས་དགོངས་གྲོལ་ཞུས། སང་ཕོད་གྲྭ་སྐོར་ལ་ཅིས་ཀྱང་ཡོང་ལགས་ཟེར་བ་ཞུས་ཡོད་པ་ལགས་པས། ད་ལན་དབྱར་ཆོས་ལ་ངམ་རིང་ཆོས་སྡེ་ཆེན་པོར་གྲྭ་སྐོར་ལ་འགྲོ་རྩིས་ཡིན་ལགས་ཞུས་པས། རྗེ་ཉིད་ཀྱང་ཤིན་ཏུ་དགེས་པའི་ཚུལ་གྱིས། འོ་ན་དེ་ཀ་ལེགས་པ་འདུག་གསུང་ཆོས་ཐམས་ཅད་ཁྱེད་རང་གི་བློ་ལ་གང་ཡོད་རྗེས་སུ་ཕུལ་བས་ཆོག་གསུངས། དགེས་པའི་བཀའ་སྩལ་དང་བཅས། དཔལ་ངམ་རིང་ཆོས་སྡེ་ཆེན་པོར་ཕེབས་པས། དེ་ལོ་ཕྱོགས་ཀྱི་གྲྭ་སྐོར་བ་སྟོབས་ཤིན་ཏུ་ཆེ་བ་འདུག་པའི་ནང་ནས། རྗེ་ཉིད་མཁྱེན་པའི་རླབས་ཆེ་བས་གཞུང་མཐའ་དག་ཚིག་བྱང་ཞིང་དོན་ལྷོང་ཆེ་བ་བྱུང་བ་ལ་བརྟེན།
མཁས་པར་གྲགས་པ་མཐའ་དག་ངོ་མཚར་དུ་འཛིན་ཅིང་བསྟོད་བཀུར་གྱི་ཡུལ་དམ་པར་གྱུར་པའི་སྒོ་ནས། སྙན་པར་གྲགས་པའི་གཏམ་གྱིས་དཔྱོད་ལྡན་ཡིད་མགུ་བར་མཛད་པ་ཡིན་ནོ། ། དེ་ནས་དགུང་ལོ་སོ་ལྔར་ཕེབས་པ་ཤིང་ཕོ་འབྲུག་ལོ་ཨེ་ཝྃ་ཆོས་ལྡན་དུ་བྱོན། ཟླ་བ་བདུན་བར་མ་ཆད་དུ་བཞུགས་ནས། ཡོངས་རྫོགས་བསྟན་པའི་མདའ་བདག་རྡོ་རྗེ་འཆང་ཆེན་པོ་དཀོན་མཆོག་ལྷུན་གྲུབ་དྲུང་དུ། ཟབ་པ་དང་རྒྱ་ཆེ་བའི་ཆོས་བཀའ་མཐའ་ཡས་པ་ཞིག་གསན་པར་མཛད་དོ། ། དེ་ནས་ཤིང་མོ་སྦྲུལ་ལོ་གླིང་ཁར་ཕེབས་སྔགས་ཀྱི་ཐུགས་གཉེར་ལ་ནན་ཆགས་སྐབས། མུས་གནས་གསར་ནས་ཆོས་རྗེ་སངས་རྒྱས་བཤེས་གཉེན་པས་གཙོས་གྲྭ་པ་མང་པོ་ཞིག་བྱམས་ཆོས་ལྔ་འཛིན་པའི་སློབ་དཔོན་དུ་ནན་ཞུས་དང་། ལྷག་པར་རྗེ་དཀོན་མཆོག་ལྷུན་གྲུབ་དྲུང་གིས་ཀྱང་། དེ་བཞིན་ལེགས་ཚུལ་ཕེབས་པ་ནས།
དགུན་སླེ་ལུང་ཆོས་སྡེར་བྱོན་ནས་བྱམས་ཆོས་འགྲེལ་པ་དང་བཅས་སློབ་པ་གནང་། དེའི་ཕྱི་ལོ་དགུང་ལོ་སོ་བདུན་དུ་ཕེབས་པ་མེ་ཕོ་རྟ་ལ། དཔལ་ལྡན་ས་སྐྱ་ཡོན་ཏན་རིན་པོ་ཆེའི་འབྱུང་གནས་སུ་དབྱར་ཆོས་སྟེང་ཕེབས་པར་མཛད་ལ། དེ་ལོ་ཆར་ཤིན་ཏུ་དཀོན་པའི་འགའ་རོང་ཆོས་སྡེ། འཇད་སོགས་བྱམས་ཆོས་པ་སྔ་མ་རྣམས་གྲྭ་སྐོར་མཛད་པ་ནམ་མཁའ་གཡའ་བཅད་པ་ལྟ་བུ་ཡོད་སྐབས། རྗེའི་ཞལ་ནས་ཁོང་ཚོ་དང་ངེད་མི་འདྲ། ངེད་བཤད་པ་བྱེད་དུས་ཆར་པ་ཡོང་གསུངས་ཞལ་ཕོ་ཅུང་ཟད་དང་བཅས། རྗེ་ཉིད་བཞེངས་ཏེ་བཤད་པ་འཛུགས་པར་བརྩམ་མ་ཐག ཆོས་འཁོར་ལྷུན་པོའི་ཕྱོགས་ནས་གློ་བུར་སྤྲིན་སྐྱེས་ཏེ་ཆར་པ་ཉིན་མཚན་སྦྲགས་ནས་བབས་པས། ས་སྐྱའི་སྐྱ་སེར་རྣམས་དགའ་ནས།
ད་ལན་གྱི་ཆར་འདི་རྗེ་སངས་རྒྱས་རིན་ཆེན་གྱི་དབོན་པོའི་བྱིན་རླབས་ཡིན་ཟེར་ངོ་མཚར་དུ་བྱེད་པ་བྱུང་ཞིང་། དེ་སྐབས་བདག་ཆེན་ངག་དབང་ཀུན་དགའ་རིན་ཆེན་དྲུང་བྱས་འགྱུར་ན་བཞུགས་འདུག་པར། དཔོན་སློབ་རགས་བསྡུས་ཀྱིས་མཇལ་བར་ཕེབས། སླར་རིམ་པས་ངམ་རིང་དུ་ཕེབས། ཆོས་ཀྱི་རྒྱལ་པོ་ཆེན་པོ་དང་མཇལ། བཞུགས་གྲལ་དེར་ཇོ་གདན་རིན་འབྱོར་བ་བྱ་བའི་དབུས་གཙང་ན་མཁས་གྲགས་ཆེན་པོ་ཡོད་པ་ཞིག་དང་འབེལ་གཏམ་མཛད་པས་ལུང་རིགས་གཉིས་ཀས་རྗེ་ཉིད་རྒྱལ་བའི་གོ་འཕང་ཐོབ་སྟེ་ལན་གྱི་སྤོབས་པ་དང་བྲལ་བར་མཛད་པ་དང་། གྲྭ་པ་རྣམས་ཀྱི་བྱམས་ཆོས་བསྒྲིགས་འདོན་གསལ་དག་སྙན་གསུམ་དང་འབྲེལ་བར་བྱུང་བས། ཆོས་ཀྱི་རྒྱལ་པོ་ཆེན་པོ་ཉིད་ཐུགས་ལྷག་པར་མཉེས་པའི་སྒོ་ནས། སྔར་ཡན་མདོ་ཕྱོགས་ལ་སློབ་གཉེར་བློ་ཁ་ཚིམ་པ་བྱུང་འདུག་པས་ལེགས། ད་ནི་སྔགས་ཕྱོགས་ལ་སློབ་གཉེར་མཐིལ་ཕྱིན་པ་གཅིག་བྱས།
མདོ་སྔགས་ཟུང་འབྲེལ་གྱི་དགེ་བཤེས་རྗེ་བཙུན་སངས་རྒྱས་རིན་ཆེན་གྱི་གདན་ས་ཟིན་ངེས་གཅིག་བྱེད་དགོས། ད་དུས་ཀྱིས་མ་ཁྱོགས་པས་བསྟན་པ་ཡོངས་རྫོགས་ལ་བསླབ་སྦྱངས་མཐིལ་ཕྱིན་བྱེད་མཁན་ཡང་དཀོན་པ་འདུག ཁྱེད་ལྟ་བུ་བླ་མ་དམ་པའི་དབོན་པོ་གཞན་དང་མི་འདྲ་བ་ཡིན། རེ་ཆེན་པོ་ཡོད་པས་ཁུར་ཆེན་པོ་བྱེད་དགོས། འདི་ཙོ་ནས་ཀྱང་སེམས་ཡུལ་བཅགས་པའི་མགོ་འདོན་དུ་གང་འགྲོ་ཅིས་ཀྱང་བྱེད་སྙམ་པ་ཡོད་པས། ཐུགས་ལ་ཞོག་གསུང་བ་སོགས་བསླབ་བྱའི་གནས་མཐའ་དག་དང་། ཟང་ཟིང་རྙེད་པའི་སྒོ་ནས་ཀྱང་གནང་སྦྱིན་བླ་ན་མེད་པ་སྩལ་ནས། རིམ་པས་མུས་ལ་ཕེབས། ཤར་རེས་སྨན་སྡིངས་སུ། རྗེ་ལོ་ཆེན་དྲུང་དུ་མཇལ་བས་རྗེའི་ཞལ་ནས།
ཁྱེད་བླ་མ་དམ་པའི་དབོན་པོ་གཞན་དང་མི་འདྲ་བ་ཡིན་ཞིང་རེ་ཆེན་པོ་ཡང་ཡོད། བསྟན་པ་ལ་ཁུར་ཆེན་པོ་བཞེས་དགོས། མདོ་ཕྱོགས་ཀྱི་ཐུགས་གཉེར་དེ་ཀ་ཙམ་གྱིས་ཆོག་ལ། ད་དཔལ་ལྡན་ས་སྐྱ་པའི་རྒྱུད་གསུམ་གཙོ་བོར་གྱུར་པའི་སྔགས་ཕྱོགས་ལ་ཐུགས་གཉེར་རྒྱ་ཆེ་བ་ཞིག་མཛོད། བསྟན་པ་དང་སེམས་ཅན་ལ་ཡང་དེ་ཀ་ཕན་ཞིང་། ཁྱེད་རང་གི་ཕུགས་ཐེས་སུ་ཡང་དེ་ཀ་ཆེ་བས་ཐུགས་ཁུར་མཛད་དགོས་གསུངས་པ་སོགས་ཐུགས་ཀྱི་གཏིང་ནས་བཞར་བའི་བཀའ་སྩལ་ལྷུག་པར་ཕེབས་པ་ལ་བརྟེན། རྗེ་འདིའི་ཐུགས་ལ་ཡང་འཐད་པར་བྱུང་ཞིང་། དེ་ནས་སྤྱན་རས་གཟིགས་ཀྱི་སྒོམ་ལུང་ཞིག་ཞུས་ཏེ་བྱོན་ལ། རྗེ་འདི་ཉིད་ཀྱི་གསུང་ལས། རྗེ་བཙུན་ལོ་ཆེན་དེ་སྐྱེས་བུ་ཁྱད་པར་ཅན་གཅིག་ཡིན་པ་གདོན་མི་ཟ་སྟེ།
ཁོང་དང་ནམ་མཇལ་རེས་ཀྱིས་རང་ལ་བྱེད་འདོད་ཀྱི་བློ་བཅོས་མ་ཡིན་པ་དུང་དུང་པ་ངེས་པ་སྐྱེ་ཡི་འདུག་ཅེས་གསུངས་པ་ཡིན་ནོ། ། ཞེས་ཐོས་སོ། ། དེ་ལོའི་མཇུག་ཏུ་རྗེ་བཙུན་སངས་རྒྱས་རིན་ཆེན་ཞབས་ཀྱིས་བདེ་མཆོག་ནག་པོ་པའི་གསུང་བསྙེན་དང་ལམ་འབྲས་ཚར་གསུམ་གསུངས་པའི་གནས་ཕུ་མདའ་སུམ་མདོར་སྐུ་མཚམས་བཅད་དེ། དག་ལྗོན་སྤྱི་གསུམ་གཞུང་བཤད་དམར་མ། བདག་མེད་བསྟོད་འགྲེལ་སོགས་ཐུགས་ལ་བྱ་བར་བཟུང་ནས། ལུག་ལོ་ཟླ་བ་བདུན་པ་ལ། ངམ་རིང་དུ་ཆོས་རྒྱལ་ཆེན་པོའི་དྲུང་དུ་རྒྱུགས་ཕུལ་བས་ཤིན་ཏུ་མཉེས་པར་མཛད་དེ། གསོལ་ཆས་ཀྱང་། མུས་སྡུད་ཆེན་སྟེང་ནས། ནས་ལྕགས་ཁའི་ཁལ་ཞེ་བརྒྱད་རེ་ཁགས་བཅོགས་སུ་གནང་།
དེ་ནས་སྟོན་པོ་ཐུབ་བསྟན་དང་ངོར་དུ་ཕེབས། རྗེ་དཀོན་མཆོག་ལྷུན་གྲུབ་དང་མཇལ། ལོ་ཆེན་གྱིས་བཀའ་ལུང་ཕེབས་ཚུལ་དང་། ཕྱག་དཔེའི་རྒྱུགས་ཕུལ་ཚུལ་སོགས་ཞུས་པས། རྗེ་ཉིད་ཤིན་ཏུ་མཉེས་པའི་ཚུལ་གྱིས། ལོ་ཆེན་གྱི་ཐུགས་ལ་དེ་བཞིན་ཤར་བ། རྗེ་སངས་རྒྱས་རིན་ཆེན་གྱི་ཐུགས་རྗེས་ཁོང་པའི་རྒྱུད་བསྐུལ་བ་ཡིན། ས་སྐྱ་པ་རང་ལུགས་ལ་མི་དགོས་ཁ་མེད་ཀྱི་གཞུང་ཡིན་པས། བཟུང་བ་ལེགས་འདུག་གསུངས་དགེས་དགེས་རང་མཛད་ཅིང་། སླར་ཡང་གླིང་ཁར་ཕེབས།
དགུང་ལོ་སོ་དགུར་ཕེབས་པ་ས་ཕོ་སྤྲེལ་ལོ་ཧོར་ཟླ་བཅུ་པའི་ཚེས་བཅུ་ལ། དབེན་གནས་བསམ་གཏན་ཕུག་ཏུ་སྐུ་མཚམས་བཅད་དེ། ཚེས་བཅུ་ནས་ཉེར་གཅིག་གི་བར་བླ་མའི་རྣལ་འབྱོར་གཙོ་བོར་སྟན༵་པའི་བསགས་སྦྱངས་མཛད་དེ་ནས་གྲངས་བཟུང་སྟེ། དཔལ་ཀྱཻ་རྡོ་རྗེའི་རྩ་སྔགས་འབུམ་ཕྲག་ལྔ། ཡུམ་ལ་ཡང་དེ་བཞིན་དང་། འཁོར་རྣམས་ལ་ཁྲི་ཚོ་ལྔ་རེ། བཅུ་ཆའི་སྦྱིན་སྲེག་དང་བཅས་པ། བྱ་ལོ་ཟླ་བ་བཞི་པའི་ནང་ཚུན་ལ་མཐར་ཕྱིན་པར་མཛད་ལ། དེའི་སྐབས་མནལ་ལམ་དུ། རྫོང་ཆེན་པོ་གཅིག་གི་རྩེ་ན།
རྗེ་ཉིད་འཁོར་བཅས་བཞུགས། དེའི་ལྷོ་ཕྱོགས་ཐམས་ཅད་ཁང་ཞིང་སྟོབས་ཆེ་བ་དང་། བྱང་གི་ཕྱོགས་ན་འབྲོག་སྡེ་ཤིན་ཏུ་ཆེ་བ་འདུག་པའི་ཞལ་བདག་མཛད་པའི་ཉམས་ཤིག་བྱུང་བ་ནི། ད་ལྟ་བོད་འབྲོག་ཀུན་གྱི་མཆོད་པའི་ཡུལ་དུ་བཞུགས་པ་འདི་ལ་ལྟ་བ་འདྲ་གསུངས། བྱ་ལོ་དགུན་རྗེ་རིན་པོ་ཆེ་ནམ་མཁའ་དབང་ཕྱུག་པའི་དྲུང་དུ་ལམ་འབྲས་ཆ་ཚང་གདམས་ངག་སོ་སོའི་ཡིག་ལུང་དང་བཅས་པ་དང་ཀྱེ་རྡོར་རྒྱུད་གསུམ་གྱི་བཤད་པ་བདེ་མཆོག་གི་རྒྱུད་མན་ངག་ཡོངས་སུ་རྫོགས་པ་སོགས་ཆོས་བཀའ་མང་དུ་གསན་ཅིང་། རྗེའི་ཞལ་ནས་དགོན་པ་འདིར་སློབ་གཉེར་གྱི་རྒྱུན་བཟང་པོ་གཅིག་ཚུགས་པའི་གྲོགས་ལྡན་མཛོད་གསུངས་པ་བཞིན། དང་དུ་བཞེས་ནས་སློབ་དཔོན་མཛད། རྒྱུད་སྡེ་བཞི་དང་འབྲེལ་བའི་ཆོག་ཁྲིད་བཤད་པ་སོགས་གྲྭ་པ་རང་རང་གི་བློ་ཚོད་དང་སྦྱར་ནས་རིམ་གྱིས་འཁྲིད་པར་མཛད་པས་ཐམས་ཅད་ལ་བློ་བསྐྱེད་ཤིན་ཏུ་ཆེ་བར་བྱུང་བ་ཡིན་ནོ། ། དེ་ནས་བཟུང་། ད་ལྟ་བདེ་མཆོག་གི་རྩ་རྒྱུད་ཊཱིཀྐ་དང་བཅས་པ།
དག་ལྗོན་སྤྱི་གསུམ་སོགས་ལ་སློབ་གཉེར་རྒྱུན་བཟང་པོ་ཡོད་པ་རྗེ་འདི་ཉིད་ཀྱི་བཀའ་དྲིན་ཡིན་ནོ། ། དེ་ནས་ལྕགས་ཕོ་ཁྱི་ལོ་ཀྱེ་རྡོ་རྗེའི་རྩ་རྒྱུད་བཤད་རྒྱུད། ཆ་མཐུན་གྱི་རྒྱུད། བདེ་མཆོག་རྩ་རྒྱུད། རྣལ་འབྱོར་མ་ཀུན་སྤྱོད་ཀྱི་རྒྱུད། གསང་འདུས་རྩ་རྒྱུད། ངན་སོང་སྦྱོང་རྒྱུད་རྣམས་ཐུགས་ལ་བྱང་བར་བཟུང་སྟེ། སྔར་བཞིན་རྒྱུགས་ཕུལ། བསྟན་པ་སྤྱི་དགོས་ཀྱི་རྒྱུན་ལ་ཕན་པའི་སྤྱན་ལྟོས་བཟང་པོ་འཇོག་པར་མཛད། དེ་ལོ་ཡུམ་བསྙུང་བ་ལ་བརྩེ་བས་བརླན་པའི་བསྙུང་གཡོག་དྲོད་ལ་སྦྱར་བ་མཛད་ཀྱང་།
མ་ཕན་པར་གཤེགས་པ་ལ། རྗེས་སྒྲུབ་དགོངས་རྫོགས་རྣམས་སྡིག་དང་མ་འདྲེས་པ་སྒྲུབ་པར་མཛད་དེ། བཀའ་དྲིན་གྱི་ཆ་བསབ་པར་མཛད་ཅིང་། དེ་ནས་རྗེ་ནམ་མཁའ་སངས་རྒྱས་པའི་དྲུང་དུ། བློ་སྦྱོང་དང་། གཅོད་ཁྲིད། མདོག་ལྷོ་མཁན་ཆེན་དྲུང་དུ། དོ་པ་ལེགས་རྒྱལ་གྱིས་མཛད་པའི་སྤྱོད་ཁྲིད་ཀྱི་ལུང་གསན་པར་མཛད་པ་ཡིན་ནོ། ། ཞེས་ཐོས་སོ། ། དེ་ནས་དགུང་ལོ་ཞེ་གཉིས་སུ་ཕེབས་པ་ལྕགས་མོ་ཕག་ལ་གླིང་ཁར།
བདེ་མཆོག་རྩ་རྒྱུད། འགྲེལ་པ་མུ་ཏིག་ཕྲེང་བ་སོགས་གཟིགས་རྟོག་མཛད་བཞིན་བཞུགས་པའི་སྐབས། རྗེ་རིན་པོ་ཆེ་ནམ་མཁའ་དབང་ཕྱུག་པས་སྐུ་ཆོས་ལེགས་པ་གཅིག་དང་། སྐུ་འདབ་གཅིག་གནང་ནས། དགོན་པ་འདིའི་ཆོས་ཁྲིམས་ལོ་གཅིག་མཛད་དགོས། སྒྲིགས་གང་ས་ནས་ཁྱད་ཆེ་བ་གདའ་གསུངས་པ་དང་བཞེས་མཛད། རྟ་མོ་ལུང་པའི་སྐྱ་སེར་ཐམས་ཅད་ལ་ཁྲིམས་སྙོམ་པ། དགེ་འདུན་ཐམས་ཅད་ཐུགས་གཉེར་གྱི་གྲྭ་ཚུགས་པ། དགོན་པར་འབུལ་བ་བྱུང་བ་རྣམས་འགའ་ཞིག་གིས་ཤ་རིན་ལ་བཅལ་ནས་ཁྱེ་ཉོས་བྱེད་པ་སོགས་མིག་ལྟོས་ངན་པ་བཀག་པའི་རྒྱུན་བཟང་པོ་ད་ལྟ་ཡང་ཡོད་ལ། དེ་ནས་བྱི་ལོ་ཟླ་བ་ལ་བརྒྱད་པ་ལ་ཆོས་ཁྲིམས་འཕྲོད་པར་མཛད་ནས།
གླང་ལོ་དབེན་གནས་བསམ་གཏན་ཕུག་ཏུ་སྐུ་མཚམས་བཅད་རྒྱ་དམ་པ་མཛད་དེ། ཚེ་དཔག་མེད་ལྷ་དགུ་མ་དང་། ཀུན་རིག་གི་རྣམ་བཤད་མང་པོ་གཅིག་གཟིགས་སྐབས། གེགས་ཀྱི་རྣམ་པས་ཅུང་ཟད་སྙུང་དུ་བྱུང་བ་ལ། དེར་འཛིན་མེད་པའི་ངང་ནས། ཏིང་ངེ་འཛིན་ལ་མཉམ་པར་བཞག་པས། ནད་ཀྱི་ངོ་བོ་མེད་པར་བདེ་སྟོང་ཟུང་འཇུག་ཏུ་ཆམས་འགྲོ་བ་ཞིག་བྱུང་ལ། དེའི་རྒྱུན་ད་ལྟ་ཡང་ཡོད་གསུངས་ཤིང་། སྟག་ལོའི་གཞུག་ཏུ་མཐའ་གོང་དུ་ཕེབས། མཁན་ཆེན་རིན་པོ་ཆེ་རྡོ་རྗེ་རིན་ཆེན་པའི་དྲུང་དུ་ནཻ་གུ་ཆོས་དྲུག་གི་ཁྲིད་བྱིན་རླབས་དང་བཅས་པ།
བླ་མ་བརྒྱུད་པའི་རྣམ་ཐར། སེམས་འཆི་མེད་ཉམས་ཁྲིད་དུ་བསྐྱངས་ནས། རྡོ་རྗེའི་ཚིག་རྐང་གིས་ཐོག་གྲངས། ནཻ་གུའི་ཆོས་སྐོར་ཚང་མ་ཞུས་ཤིང་། ཉམས་ལེན་ལ་གནད་དུ་བསྣུན་པ་ལ། དེ་དག་རང་རང་སྐབས་ཐོབ་ཀྱི་ཉམས་བཟང་པོ་ཤར་ཅིང་། ཁྱད་པར་རྨི་ལམ་སྐབས་གཅིག གླིང་སྐྱ་ན་བཞུགས་འདུག་པ་ལ། སེམས་ཅན་འཇིགས་པ་ཞིག་གིས་དེད་བྱུང་བ། རྗེས་ནམ་མཁའ་ལ་འཕུར་བྱོན་པས་གཙང་པོ་དམར་ཡ་འཆོས་འདུག་པའི་ཕ་རིར།
རྡོར་བཟང་སླེ་རུ་བབས་པས། སྐུ་འཁྲིས་ན་ས་སྐྱ་ཕྱོགས་ཀྱི་གྲྭ་པ་བསྟན་དར་ཟེར་བ་ཞིག་འདུག་པ་ལ། ངས་སྣང་བ་བདེན་མེད་དུ་རྟོགས་པ་འདི་རྗེ་བཙུན་སངས་རྒྱས་རིན་ཆེན་གྱི་སྐུ་དྲིན་ཡིན། ཁྱོད་རང་ངའི་ལག་པ་ལ་སོ་ཐོབ་དང་། ང་ལ་ཚ་རྒྱུ་མེད་གསུངས་པའི་ཉམས་གཅིག་དང་། ཡང་སེམས་ཅན་དེ་འདྲ་བ་གཅིག་གིས་དེད་པས། དགོན་པའི་སྟེང་གི་ནམ་མཁའ་མཐོན་པོར་འཕུར་བ་རྨིས་གསུངས་པ་སོགས། མདོར་ན་ཁྲིད་ཐམས་ཅད་མིང་རྐྱང་ཙམ་དུ་མ་ཟད་པ་ཐད་སོ་ཐད་སོའི་ཉམས་རྒྱུད་ལ་སྐྱེས་སྐྱེས་ནན་ཏན་དང་བརྩོན་པ་དྲག་པོས་འཇུར་ལ་ཐེབ་པར་མཛད་པ་ཡིན་པས། རྗེའི་ཞལ་ནས། རྗེ་དབོན་ལ་ཉམས་འདི་འདྲ་སྐྱེས་འདུག་གསུངས།
དགེས་པའི་སྒོ་ནས་ངོ་སྤྲོད་ཀྱང་མཛད་ལ། གཞན་ཡང་ཡེ་ཤེས་མགོན་པོ་ཕྱག་དྲུག་པའི་རྗེས་གནང་ལ་སོགས་པ་ཤངས་པ་བཀའ་བརྒྱུད་ཀྱི་ཆོས་སྐོར་རྣམས་ནན་བཅགས་མཐའ་གཅོད་དང་། ཉམས་ལེན་ལ་ཡང་རྟག་འགྲུས་སུ་མཛད་པས་ཐད་སོའི་མྱོང་བ་གདེང་དང་ལྡན་པར་མཛད་པ་ཡིན་ནོ། ། དེ་ནས་སྟག་ཡོས་མཚམས། དཔོན་སློབ་ལྔས་དཔལ་ཨེ་ཝྃ་ཆོས་ལྡན་དུ་རྡོ་རྗེ་འཆང་ཆེན་པོ་དཀོན་མཆོག་ལྷུན་གྲུབ་དྲུང་དུ་ཕེབས་ཤིང་དེའི་དགུན་གསུང་ངག་ལམ་འབྲས་རྒྱས་པ་ཡིག་ཆ་སོ་སོའི་ལུང་དང་བཅས་པ་གནང་སྐབས་རྗེའི་ཞལ་ནས། ད་ལོ་ལམ་འབྲས་ལ་ཟིན་ཐུན་གཅིག་དགོས་པ་འདུག་པས་སྐྱོར་མགོ་མཛོད་གསུངས་པ་ལ། བདག་གིས་སྐྱོར་མགོ་མི་ཡོང་ལགས་སམ་ཞུས་པས། དཔལ་ཨེ་ཝྃ་ཆོས་ལྡན་ཚོགས་ཆེན་དུ་སྐྱོར་མགོ་བྱེད་པ་ལ་བསྐལ་པ་དཔག་མེད་ནས་ཚོགས་ཆེན་པོ་བསག་དགོས་ད་ལན་ཅིས་ཀྱང་མཛོད་གསུངས་ནན་གྱིས་ཕེབས་ནས། རྗེ་འདིས་ཀྱང་གསུང་ངག་གི་ཟུར་ཙམ་ཡང་མ་ཉམས་པར་ཐོགས་མེད་དུ་བསྐྱར་ཅིང་། ཟིན་ཐུན་ཁོག་ཕུབ་ཀྱི་ཡིག་ཆ་ཤིན་ཏུ་བཟང་བ་ད་ལྟ་ཡང་ཡོད་དོ། །
དེ་ནས་ཡོས་ལོ་རྗེ་སངས་རྒྱས་སེང་གེའི་དྲུང་དུ། བདེ་མཆོག་བོང་ཞལ་ཅན། ལཱུ་དྲིལ་གཉིས། མཧཱ་མ་ཡ། ཀྱེ་རྡོར་ཌོམྦི་ལུགས། ཀུན་རིག་གི་དབང་། དམར་པོ་སྐོར་གསུམ་གྱི་རྗེས་གནང་། འཇིགས་བྱེད་རྭ་རྩེ་སེམས་འཛིན། རྣལ་འབྱོར་བཞི་ཁྲིད། ས་ཆེན་གྱིས་མཛད་པའི་འབུམ་གཏེར་དང་རིགས་གསུམ་མགོན་པོའི་བཅའ་ཐབས།
རྗེ་སེམས་དཔའ་ཆེན་པོ་དང་། རྗེ་སངས་རྒྱས་རིན་ཆེན་གཉིས་ཀྱི་བཀའ་འབུམ་ལུང་ལ་སོགས་ཟབ་རྒྱས་ཀྱི་ཆོས་སྒོ་བསམ་གྱིས་མི་ཁྱབ་པ་གསན་ལ། དེ་དག་ཀྱང་མིང་རྐྱང་ཙམ་མ་ཡིན་པའི་ཉམས་བཞེས་འཐེམ་པར་མཛད་ཅིང་། དེའི་དབྱར་རྗེ་བཙུན་དཀོན་མཆོག་ལྷུན་གྲུབ་དྲུང་དུ། འབྲས་ཡུལ་སྐྱེད་ཚལ་ནས། ཀུན་མཁྱེན་ཤེས་རབ་འོད་ཟེར་དཔོན་སློབ་མང་པོ་ཕེབས་ནས། གསོལ་བ་བཏབ་པའི་ངོར། རྗེ་ཉིད་ཀྱང་ཕྱག་ཕྱིར་དཀྲི་བའི་ངོས། བདེ་མཆོག་དཀར་པོའི་ཚེ་ཁྲིད། རྡོ་རྗེ་འཆང་གིས་མཛད་པའི་བྱིན་རླབས་བྱ་ཚུལ།
དཔྱལ་ཨ་མོ་གྷའི་ཁྲིད་ཡིག གཞན་གཉིས་གསལ་བྱེད་ས་ལོས་མཛད་པ། ནག་པོ་རིམ་བཞིའི་ཁྲིད་རྗེ་བཙུན་དང་ཀུན་མཁྱེན་གྱིས་མཛད་པའི་ཡིག་ལུང་། རྩ་དབུ་མ་དང་དྲིལ་བུ་རིམ་ལྔའི་ཁྲིད་རྗེ་བཙུན་གྱིས་མཛད་པའི་ཡིག་ལུང་དང་བཅས་པ། དཔྱིད་ཀྱི་ཐིག་ལེའི་ཁྲིད་རྣམས་དང་། ལུང་གི་སྐོར་ལ་བྷཱུ་རི་བའི་རྒྱུན་བཤགས། ཤར་པ་དང་དཀར་ཤཱཀྱ་གྲགས་ཀྱིས་མཛད་པའི་བླ་མའི་རྣལ་འབྱོར། ཧེ་རུ་ཀའི་བྱུང་ཚུལ། རྗེ་བཙུན་དང་ཀུན་མཁྱེན་གྱིས་མཛད་པ། ལཱུ་ཧི་པའི་སྨད་ལྔ།
དྲིལ་བུ་སྐོར་གསུམ། ནག་པོ་གཞུང་དྲུག ས་ཆེན་གྱི་ནག་འབུམ་དང་། རྣལ་འབྱོར་མའི་སྐོར་གཉན་གྱི་འབྲུ་འབུམ། རྗེ་བཙུན་གྱི་དོན་འབྲེལ་དང་བཅས་པ། ནག་པོ་བཤད་སྦྱར། ནག་པོ་དཀྱིལ་ཆོག འཕགས་པ་རིན་པོ་ཆེས་མཛད་པའི་ལཱུ་ནག་གི་མངོན་རྟོགས། དེའི་སྦྱིན་སྲེག རྗེ་རང་གི་བཀའ་འབུམ་ཚང་མ།
འཇིགས་བྱེད་རྭ་སྤོད་ཀྱི་ལུང་རྣམས་དང་། བདེ་མཆོག་རྡོ་རྗེ་མཁའ་འགྲོ། འཇིགས་བྱེད་ལྷ་བཅུ་བདུན་མ། གདོང་དྲུག རོ་ལངས་བརྒྱད་བསྐོར་རྣམས་ཀྱི་དབང་གི་སྒོ་ནས་ཀྱང་། ཐུགས་ཀྱི་རེ་བ་ཡོངས་སུ་གང་བར་མཛད་ཅིང་། དེ་སྐབས་རྗེའི་གསུང་ལ་ཟིན་བྲིས་མཛད་པའི་བདེ་མཆོག་སྤྱི་བཤད་ཀྱང་ཡོད་དོ། ། རྗེ་འདི་ཉིད་ལ་ཀུན་མཁྱེན་ཤེས་རབ་འོད་ཟེར་གྱིས་འཇམ་དབྱངས་དཀར་པོའི་རྗེས་གནང་། དབུ་མ་རྩ་ཤེས། བཤེས་སྤྲིངས།
འཇམ་སྡུད་བཟང་གསུམ། ཤེར་ཕྱིན་བརྒྱད་སྟོང་པ། རྗེ་སེམས་དཔའ་ཆེན་པོའི་བསྟོད་པ་ཕུན་ཚོགས་སོ་ཐར་མ་རྣམས་ཀྱི་ལུང་དགེས་པ་ཆེན་པོས་སྩོལ་བར་མཛད་པ་ཡིན་ནོ། ། དེ་ནས་དགུང་ལོ་ཞེ་བདུན་དུ་ཕེབས་པ། མེ་ཕོ་འབྲུག་ལོ་རྗེ་འདིའི་དགོངས་པ་ལ། ད་ནི་ལན་ཅིག་དབུས་ཕྱོགས་ལ་ཕྱིན། ལྷ་སར་ཇོ་ཤཱཀ་རྣམ་གཉིས་མཇལ་བ་དང་། ཡོངས་འཛིན་གྱི་སྐྱེས་བུ་དམ་པ་འགའ་ཞིག་དང་མཇལ་བས་འདོད་ཆོས་འདྲ་ཞུ་ཞིང་། ལྷག་པར་ལོ་པ་སྤྱན་སྔ་ངག་དབང་ཆོས་ཀྱི་གྲགས་པ་དེ་ཉིད་ཐར་ལམ་སྟོན་པའི་ཡང་དག་པའི་དགེ་བའི་བཤེས་གཉེན་མཆོག་ཏུ་གདོན་མི་ཟ་བར་དགོངས། བླ་མ་དམ་པ་འཚོལ་བ་ལ།
ནམ་ཡང་ངོམ་པ་མེད་པ། ཚོང་དཔོན་གྱི་བུ་ནོར་བཟང་ལྟ་བུའི་དད་འདུན་རྩེ་གཅིག་པས། རྗེ་དཀོན་མཆོག་ལྷུན་གྲུབ་དྲུང་དུ། གྱིབ་པའི་ཚུལ་གྱི་དགོངས་གྲོལ་ཞུས་སྐབས་སྣར་ཐང་ནས། རྗེ་རིན་པོ་ཆེ་སྤྱན་འདྲེན་ཞུ་ཡིན་འདུག་པའི་མཆོད་རྟེན་བར་གྱི་ཕྱག་ཕྱིར་རྗེ་འདིས་ཀྱང་ཕེབས་ནས་ཕྱག་འབུལ་དང་བྱིན་རླབས་ཞུས། བསམ་དོན་ཡིད་བཞིན་འགྲུབ་པའི་སྨོན་ལམ་ཡིད་ཚིམ་པ་འདེབས་པ་མཛད་པས། རྗེའི་གསུང་གིས། འོ་ན་ཁྱེད་དཔོན་སློབ་རྣམས་འབྱོན་ལམ་བདེ་ངོས། ཡར་ཕྱོགས་གང་མྱུར་ཕེབས་པ་མཛོད་གསུངས་ཤིང་། ཕྱི་མིག་ཡང་ཡང་གཟིགས་ཤིང་འདུག་པ།
ངེད་ཀྱིས་ཀྱང་། རྗེ་ཉིད་ལ་ཡང་ཡང་བལྟས། སེམས་ཀྱི་ལྷག་མ་ལུས་པ་ཞིག་བྱུང་བ་དེ་ངེད་དཔོན་སློབ་ཚེ་འདིར་མི་མཇལ་བ་ལ་ལྟ་བ་འདུག་གསུངས་ཤིང་། དེ་ནས་རྗེ་འདི་དཔོན་སློབ་འབྲས་ཡུལ་སྐྱེད་ཚལ་དུ་ཕེབས་ངོས། ཀུན་མཁྱེན་ཤེས་རབ་འོད་ཟེར་དང་མཇལ། དེར་སྣེ་ལེན་བཟང་པོ་མཛད་ཅིང་ཞག་ཤས་ངལ་སོར་བཞུགས། དེ་ནས་རིམ་པས་ཆོས་འཁོར་ལྷ་སར་བྱོན། ཞག་བཅོ་བརྒྱད་ཙམ་བཞུགས་ངོས། ཇོ་ཤག་རྣམ་གཉིས་ཀྱིས་གཙོས། རྟེན་མཇལ་ཞིབ་པར་མཛད་ཅིང་།
ལྷག་པར་ཇོ་ཤག་དྲུང་དུ་བསྟན་འགྲོ་ལ་ཕན་པའི་སྨོན་ལམ་རྒྱ་ཆེན་འདེབས་ཤིང་བཞུགས་པའི་སྐབས་ཤིག སྤྱན་སྔ་རིན་པོ་ཆེ་ཉིད་ལོའི་གཟིམ་ཆུང་ལྕང་ལོ་ཅན་ན་སྐུ་མཚམས་སུ་བཞུགས་ཡོད་པ་ལ། ཉེ་གནས་ཀྱིས་གཟིམ་ཆུང་སྒོར་ཕྱིན་པས། གསུང་བགྲོས་དི་རི་རི་འདུག་པ་ནས། ནང་དུ་ཕྱིན་སྐུ་མདུན་དུ་སུ་བྱུང་ལགས་ཞུས་པས། སུ་ཡང་མེད། ཕལ་ཆེར་རྗེ་བཙུན་སངས་རྒྱས་རིན་ཆེན་གྱི་དབོན་པོ་དེ་བཀའ་སྲུང་རྣམས་ཀྱིས་གདན་དྲངས་ཡོང་གིན་ཡོད་པ་འདྲ་གསུང་བ་བྱུང་འདུག་ལ། དེ་ནས་མ་འགྱངས་པར་རྗེ་དཔོན་སློབ་རྣམས་ཀྱིས་ཆོས་འཁོར་ལྷ་ས་ནས་བཏེག་སྟེ་རིམ་པས་ཟླ་བ་ལྔ་པའི་ཚེས་བཅུ་ལ། དབུར་སྟོད་ལ་དགོན་པར་སྤྱན་སྔ་རིན་པོ་ཆེ་ཉིད་ཀྱི་དྲུང་དུ་ཕེབས། མཇལ་མ་ཐག་དད་པས་དྲངས་པའི་བ་སྤུ་གཡོ་ཞིང་སངས་རྒྱས་ལྟ་བུའི་མོས་པ་བླ་ལྷག་ཏུ་སྐྱེས།
གླིང་ཁ་ངོར་སོགས་གསུང་འཕྲོས་རྒྱང་ཙམ་བྱུང་བའི་མཐར། བདག་ད་ལམ་ལྷ་ས་སོགས་ཞར་བྱུང་མ་གཏོགས་རྗེ་ཉིད་ཀྱི་དྲུང་དུ་འདོད་ཆོས་འདྲ་ཞུ་བར་ཆེད་གཏད་ཡིན་ལགས་པས་བཀའ་དྲིན་བསྐྱངས་དགོས་ཚུལ་སོགས་ཞིབ་པར་ཞུས་པས། སྤྱན་སྔ་རིན་པོ་ཆེའི་ཞལ་ནས། སྤྱིར་ཡང་དབུས་གཙང་ཐག་རིང་ལམ་གྱི་དཀའ་ཚེགས་ལ་མ་གཟིགས་པར། ཆོས་དོན་གཉེར་གྱི་ཕེབས་ལུགས་ངོ་མཚར་ཆེ་ཞིང་། ལྷག་པར་དམ་ཚིག་གཅིག་པའི་གནད་ལ་ཐུགས་ཀྱི་འདུན་པ་གཏད་ནས་འདིར་ཕེབས་པ་བཀའ་དྲིན་བསྐྱངས། གསུང་ཆོས་ཆ་སྤྱི་བབས་ཀྱང་དོན་དུ་གཉེར་བ་བྱུང་ན་ཚང་མ་སྒྱིད་ལུག་མེད་པའི་གང་ཡོང་བྱེད་བསམ་པ་དེ་ཀ་ཡོད་ཅིང་། ཁྱད་པར་ངེད་ཀྱི་སྙིང་ཕུར་འཆའ་ས། རྗེ་བཙུན་སངས་རྒྱས་རིན་ཆེན་ཡིན། ཁྱེད་འདིར་འབྱོན་པ་ཡང་།
ཁོང་གི་ཐུགས་རྗེ་དང་། ཆོས་སྐྱོང་གིས་སྤྱན་དྲངས་པ་ཡིན་སྙམ་པ་ཡོད། ཆོས་དེ་རང་ལ་གང་ཡོད་ཅིས་ཀྱང་འབུལ་གསུངས་དགེས་པའི་ངང་ནས་ཟླ་བ་དེའི་ཚེས་བཅོ་བརྒྱད་ལ་ནཻ་གུ་འཛུགས་པ་གནང་ཞིང་། ཐོག་མར་ནཻ་གུ་མ་ནས་བརྒྱུད་པ་རིན་ཆེན་སྣ་བདུན་གྱི་རྣམ་ཐར་ནས་བཟུང་། ནཻ་གུའི་དབང་བྱིན་རླབས། ཁྲིད་མན་ངག་གི་སྐོར་སོ་སོའི་ཡིག་ལུང་གི་སྐོར་སོགས་ཡོངས་སུ་རྫོགས་པ་རྗེ་སྤྱན་སྔ་རིན་པོ་ཆེ་ཉིད་ཀྱིས་མཁས་གྲུབ་བྱམས་པ་ཆོས་ཉི་མ་ལ་གང་གསན་ཚང་མ་བུམ་པ་གང་བྱོའི་ཚུལ་གྱིས་བཀའ་དྲིན་བསྐྱངས་ཤིང་། བཀའ་གདམས་བསྟན་པའི་བདག་པོར་མངའ་གསོལ་བ་ཡིན་ལ། དེ་དག་ཀྱང་མིང་ཙམ་མ་ཡིན་པ་ཉམས་ལེན་ལ་རྟག་འགྲུས་སུ་མཛད་པས་མྱོང་བ་ཁྱད་པར་ཅན་འཁྲུངས་ལ། རྨི་ལམ་གྱི་སྐབས་གཅིག སྤྱན་སྔ་རིན་པོ་ཆེའི་དྲུང་དུ་བྱོན་སྐབས།
དཔོན་སློབ་ཉུང་བསྡུས་རང་ཞིག་གི་དུས། རྨི་ལམ་ལ་བོགས་ཐོན་པོ་བྱུང་ངམ་གསུངས་པ་ལ། རྗེ་འདིས་སྔོན་མཐའ་གོང་དུ་རྨི་ལམ་ཟིན་པོ་བྱུང་ནའང་། སྤྲུལ་བསྒྱུར་ཆེར་མི་ཐུབ་ཡོད་ལགས་ཏེ། དེང་སང་སྤྲུལ་བསྒྱུར་དགའ་རབ་ཡོང་གིན་འདུག་ལགས་ཞུས་པའི་འཕྲོས་ལ་བརྟེན། སྤྱན་སྔ་རིན་པོ་ཆེས་སྤྲུལ་བསྒྱུར་མཛད་པའི་རྣམ་པར་རྒྱས་པ་ཞིག་གསུངས་བྱུང་། ངེད་ལ་དེ་རིགས་མང་པོ་བྱུང་སྟེ། བརྗེད་འདུག་གསུངས་གབ་པའི་ཚུལ་གྱིས་གསལ་པོ་མི་གནང་ལ་སྐུ་ཟིལ་ཆེ་བས་ཞུ་ཡང་མ་སྤོབས། ཐོར་ཆགས་ནི་སེབ་ཚགས་སུ་ཡང་གསལ་ལ། འོད་གསལ་འདི་ངེད་གཞོན་དུས་སློབ་གཉེར་བྱེད་སྐབས་ནས་བཟུང་གསལ་པོ་རང་ཡོང་པ་ཞིག་ཡོད་གསུངས་པ་ཐོས་སོ། །
དེ་ནས་ལོ་དེའི་ཟླ་བ་བརྒྱད་པའི་ཚེས་བཅུ་ལ། སྤྱན་སྔ་རིན་པོ་ཆེའི་ཞལ་ནས། ལོ་དགོན་པ་འདི་སྤྲུལ་པའི་སྐུ་མཆེད་གསུམ་གྱི་ཡ་གྱལ། བདག་པས་གཞན་གཅེས་ཀྱི་བྱང་སེམས་མཆོག་གིས་ཐུགས་རྒྱུད་ཕྱུག་པ་སྤྱན་སྔ་རིན་པོ་ཆེ་ཚུལ་ཁྲིམས་འབར་གྱིས་འདེབས་པ་མཛད། བྱང་རྭ་སྒྲེང་གི་དོད་ལོ་བ་གཅིག་བྱུང་གསུངས་པས། མིང་ཡང་ལོ་དགོན་པར་གྲགས་པའི་གོ་ས་ཆེན་པོར་བྱེད་པ་ཡིན་ཞིང་། ངེད་རང་རྣམས་སེམས་ཆུང་བྱེད་ན་མ་གཏོགས། གདན་ས་ཆེ་ཆེ་མོ་གང་ལ་ཡང་ལྟོས་མི་དགོས་པའི་བཀའ་གདམས་ཀྱི་གྲྭ་པ་ཁུངས་མ་རང་ཡིན་པས། དགོན་པ་འདིའི་ཞལ་བདག་མཛད། ལུགས་གཉིས་ཀྱི་སྒོ་ནས་སྐྱོང་ཐར་ཕན་ཐོགས་སུ་འགྱུར་བའི་ཐུགས་ཁུར་ཅིས་ཀྱང་བཞེས་དགོས།
དེས་རང་གཞན་ཡོངས་ལ་ཕན་ཞིང་། ངེད་རྒན་པོའི་བློ་ཁ་རྫོགས་པ་ཡིན། ཞེས་སོགས་ཞལ་ལྟ་མང་དུ་གནང་གི་འདུག་པ་ལ། བདག་གཙང་ནས་ཡོང་དུས་བྱང་ཆོས་རྒྱལ་ཆེན་པོས། ཁྱེད་ད་ལན་དབུས་སུ་བྱོན་ལ། དཔལ་ལྡན་ས་སྐྱ་པ་གཙོ་བོར་གྱུར་པའི་ཟབ་ཆོས་གསན་རྒྱ་གང་ཆེ་ངོས་སླར་འདི་ཕྱོགས་སུ་གང་མྱུར་སླེབ་པ་མཛོད། དགག་དགོས་གལ་ཆེ་བ་ཡོངས་ཤས་ཆེ་གསུངས་པ་བདོག་པས། སྡེ་བདག་སྐུ་དྲིན་ཅན་ཡིན་པ་ཚུན། ཡར་ཕྱོགས་ནས་འབོད་མི་བྱུང་ན་འགྲོ་དགོས་པ་མོད་ལགས་སམ་ཞུས་པས། རྗེ་སྤྱན་སྔ་རིན་པོ་ཆེའི་ཞལ་ནས།
དེ་བཞིན་གསུངས་པ་བྱུང་ན། ངེད་ཀྱང་དེ་ཀ་འདོད་པས། འབྱོན་པ་ལས་འོས་མེད་ཅིང་ཡོང་གསུངས་པ་ཕེབས། དེ་ནས་སྤྱན་སྔ་རིན་པོ་ཆེའི་དགོངས་པ་འཁྲིད་ཕྱིར་བཀའ་ལུང་དང་དུ་བཞེས་ནས། ཟླ་བ་བཅུ་གཅིག་པའི་ཉེར་གཅིག་ལ། སྤྱན་སྔ་ཚུལ་ཁྲིམས་འབར་གྱི་ཞབས་སྟེགས་ནོར་བུའི་ཁྲི་ལ། རྗེ་ཉིད་མངོན་པར་དབང་བསྐུར་ཅིང་། ལྷ་མིའི་བསོད་ནམས་ཀྱི་ཞིང་རྒྱལ་ཚབ་དམ་པར་མངའ་གསོལ། སྤྱན་སྔ་རིན་པོ་ཆེ་ཉིད་དགེ་འདུན་འདུས་པ་རྒྱ་མཚོའི་དབུས་སུ་ཕེབས། ལྷག་གནས་ཀྱི་མེ་ཏོག་བཀྲ་ཤིས་ཀྱི་མངའ་གསོལ་ཚུལ་དུ་རྒྱས་པར་མཛད་དེ།
ཆོས་ཀྱི་རྒྱལ་སྲིད་ཆེན་པོ་ལ་དབང་བསྒྱུར་བའི་གོ་འཕང་མཆོག་ལ་འགོད་པར་མཛད། མཁོ་བའི་ཡོ་བྱད་དག་བླ་བྲང་ནས་ཁུར་བཞེས་དང་། དེའི་ཉིན་ཡང་བླ་བྲང་ནས་གནང་སྦྱིན་དཔག་ཏུ་མེད་པ་མཛད་ལ། འདུས་པ་རྒྱ་མཚོ་སྐྱེ་བོའི་ཚོགས་ཇི་སྙེད་པ་དང་བཅས་པས་ཀྱང་། འབུལ་བའི་དངོས་པོ་བསམ་གྱིས་མི་ཁྱབ་པས། བསོད་ནམས་ཀྱི་ཚོགས་རྒྱ་ཆེན་པོ་སྤེལ་བར་མཛད་པ་ཡིན་ནོ། ། དེའི་ཚེ་རྗེ་འདིས་ཀྱང་བཀའ་གདམས་ལུགས་གཙོ་བོར་གྱུར་པའི་ཡས་གཏམ་དང་། བསྔོ་བ་ཤིན་ཏུ་རྒྱས་པ་སྙན་ཞིང་འཇེབས་པ་གཏམ་རྒྱུད་ཀྱིས་སྤྲས་ཤིང་། སྐབས་ཐོབ་དང་སྦྱར་བའི་ལུང་སོ་སོས་ཀྱང་མཛེས་པར་བྱས་པ། སྤོབས་པའི་ཁྱད་པར་ཟད་མི་ཤེས་པ་དང་།
གསུང་གི་གསང་མཐོན་པོའི་སྒོ་ནས་འགལ་འཁྲུལ་བཟློས་པ་སོགས་ཀྱི་སྐྱོན་གང་ཡང་མེད་པ་འདོམ་པར་མཛད་པས། སྤྱན་སྔ་རིན་པོ་ཆེ་ཉིད་གཙོ་བོར་བཞུགས་པའི་དེར་འདུས་ཀྱི་དགེ་འདུན་སྐྱེ་བོའི་ཚོགས་དང་བཅས་པ་ཐམས་ཅད་དགེས་པ་མཆོག་ཏུ་བསྐྱེད་པར་མཛད་ཅིང་། མཐའ་དག་ཀྱང་ཐར་པ་བླ་ན་མེད་པའི་ལེགས་བྱས་ལ་མངོན་པར་འདུ་མཛད་པ་ཡིན་ནོ། ། ཞེས་ཐོས་སོ། ། དེ་ནས་སྐབས་ཤིག་ཆོས་མཛད་པའི་སྙིང་པོ། བྱང་ཆོས་རྒྱལ་ཆེན་པོ་དང་། རྗེ་དཀོན་མཆོག་ལྷུན་གྲུབ་གཉིས་ཀྱི་དྲུང་དུ་བརྫངས་པ་འཁོར། རྗེ་བཙུན་དཀོན་མཆོག་ལྷུན་གྲུབ་ཀྱིས་བཀའ་ཤོག་བསླབ་བྱ་ཕེབས་པ་ལ། སྤྱིར་ཆོས་ལ་འདོད་ཆེ་བའི་ཚོལ་ལུགས་དགོས་པ་གཞིར་བཞག ལྷག་པར་རྗེ་སྤྱན་སྔ་བ་དེ་ཉིད་གསུང་རབ་རྒྱ་མཚོའི་དབུས་ན་བཞུགས་ལ།
སྐལ་ལྡན་རྗེས་འཛིན་གྱི་ཐབས་མཁས་ལ་ཐུགས་དཀྱིལ་ཆེ་ཞིང་། ཐུགས་རྗེ་ཆེ་བ་ཡོད་འདུག་པ་སྔ་ཕྱིར་དགོངས་འཁྲིད་ཐབས་མཁས་ཀྱིས་འདོད་ཆོས་ཞུ་ལུགས་སྲིད་བསྲིངས་བསྲིངས་པ་བྱེད་དགོས་ཤིང་། ཁྱད་པར་ངེད་རང་ངོར་པ་རང་ལུགས་ཀྱི་ཆོས་བཀའ་ཇི་སྙེད་པ་དག་ལ། བརྒྱུད་པའི་བཀའ་སྲོལ་ལྷད་མེད་ཁུངས་ཐུབ་ཡིད་ཆེས་ཀྱི་གནས་སུ་ཡོད་པས། དེ་ཀ་ལྟར་མཉེས་པ་གསུམ་གྱི་སྒོ་ནས་བསྟེན་ལུགས་བྱེད་པ་དང་། བསྟན་པའི་ཁུར་ཁྱེར་བའི་ལྷག་བསམ་ཅི་ནས་ཀྱང་མཛོད་ཅིག ངེད་ཁྱེད་ལ་སྙིང་ནས་བརྩེ་ལྷང་ལྷང་དེ་ཀ་ཡོད་ཀྱང་། ས་ཐག་གི་འགལ་བས་མཇལ་ཐུབ་པ་དཀའ་བ་འདུག་ནའང་བྱང་ཆུབ་བར་དུ་མི་འབྲལ་ལགས། ཁྱེད་སྐུ་ཚེ་རྒྱས་པའི་ཆེད་དུར་བ། མངའ་ཐང་རྒྱས་པའི་ཆེད་ལི་ཁྲི།
བགེགས་ཞི་བའི་ཕྱེད་ཡུངས་ཀར། སྙན་གྲགས་ཆེན་པོ་འབྱུང་བའི་ཕྱིར་དུང་དཀར། བཀྲ་ཤིས་ཀྱི་ལེགས་ལམ་མཆོག་རྟེན་འབྲེལ་དུ་བསྐུར་བ་ཡིན་གསུངས་པ་སོགས་བསླབ་བྱའི་ཚོགས་ཇི་སྙེད་ཕེབས་ཤིང་། ངེད་ཀྱང་དཔོན་སློབ་གྱེས་ཡོང་སྐབས་འབྲལ་མི་ཕོད་པའི་སེམས་ཤིན་ཏུ་འཕྲེང་བ་གཅིག་བྱུང་བའི་རྒྱུ་དང་། བཀའ་ཤོག་དེ་ཀས་ཉེར་ལན་གྱི་རྐྱེན་བྱས་སེམས་དགའ་བ་དང་སྐྱོ་བ་གཉིས་ཀའི་ངང་ནས། བླ་མ་དྲན་ཞིང་མཇལ་འདོད་ཀྱི་སེམས་འདོད་གདུང་ཆེ་བ་རང་ཞིག་བྱུང་ཡང་། ས་ཐག་བསྐལ་བ་སོགས་འཕྲལ་དུ་མཇལ་མི་ཐུབ་པ་འདུག ཅི་མྱུར་ཞབས་དྲུང་དུ་སླེབས་པ་བྱེད་སྙམ་ད་དུང་ཡོད་པ། སྐྱེ་དགུའི་བསོད་ནམས་མ་ཡིན་པའི་ལས་ཉེ་བར་སྨིན་པ་ལྟ་བུས་ལོ་དེ་ཉིད་ཀྱི་ཟླ་བ་དགུ་པའི་ཉེར་གཅིག་ལ། གཟུགས་སྐུ་ཆོས་དབྱིངས་སུ་གཤེགས་པའི་ཚུལ་བསྟན་འདུག་པ་ལ།
སྤྱིར་ཡང་ངེད་སེམས་རྩ་སྲབ་པ་དང་། ལྷག་པར་ལུས་སྟོད་ལ་ནད་རོའི་ཆ་ཐུ་བ་ཞིག་ཡོད་པའི་སྟབས། སྤྱན་སྔ་རིན་པོ་ཆེས་གཙོས་ཚང་མས་བཀའ་འགྲོས་བྱས་ངེད་ལ་གསང་སྒོ་བསྡམས་པས་ལོ་གཅིག་བར་གཏན་ནས་མ་ཚོར་བས་མཇལ་འདོད་སེམས་ཀྱི་ལྷག་མར་ལུས་པ་ཞིག་བྱུང་ཅེས་གསུངས་པར་གྲགས་སོ། ། དེ་ནས་དགུང་ལོ་ང་གཅིག་ཏུ་ཕེབས་པ་ས་ཕོ་སྤྲེལ་ལོ་ཟླ་བ་གསུམ་པ་ཡན། ལོ་དགོན་པ་དང་བྱ་ཡུལ་གཉིས་ལ་རེ་མོས་ཀྱིས་ཕེབས་ཤིང་གདུལ་བྱ་རྣམས་ལ། རང་རང་གི་བློ་དང་འཚམས་པའི་ཆོས་བཀའ་རྒྱ་ཆེན་པོ་མཛད་ཅིང་། སྐྱ་སེར་དུ་གཏོགས་པ་ཐམས་ཅད་ལ་སྤྱན་སྔ་རིན་པོ་ཆེའི་གནང་སྒོ་ལས་སྐད་ཅིག་ཀྱང་མ་གཡོས་པའི་སྐྱོང་ཐར་མཛད། དེ་སྐབས་ཀྱང་སྤྱན་སྔ་རིན་པོ་ཆེའི་དྲུང་དུ། བདེ་མཆོག་ནག་པོ་པ། དྲིལ་བུ་ཕྱི་དཀྱིལ།
སྤྱན་རས་གཟིགས་ལྷ་མང་། སྒྲོལ་མ་ལྷ་བཅུ་བདུན་མ། དེའི་ལུས་དཀྱིལ་ཉེར་ལྔ་མ། རྣམ་འཇོམས་མ་ཎི་བཛྲ། ཀུ་རུ་ཀུལླེ་ལྷ་ལྔ། ཨ་ར་པ་ཙ་ལྷ་ལྔ། རིགས་གསུམ་སྤྱི་དབང་། རྒྱུ་ལམ། གུར། བདག་མེད་མ།
ཐིག་ལེའི་དབང་ཁྲིད། གྲུབ་ཆེན་བརྒྱད་བཅུའི་བྱིན་རླབས། གནས་བརྟན་བཅུ་དྲུག་གི་བྱིན་རླབས། ལུང་ཁྲིད་ཀྱི་བཤད་པ། གྲུབ་རྒྱལ་མའི་དབང་ཁྲིད་དང་བཅས་པ། ཚེ་དཔག་མེད་ཛེ་ཏ་རི། ཀུན་རིག་རྣམས་ཀྱི་དབང་དང་། རྨེ་བརྩེགས་ལྗང་སྔོན་གྱི་རྗེས་གནང་ཁྲུས་ཆོག་དང་བཅས་པ། ཛམ་དམར་སྲོག་སྒྲུབ། ཛམ་དམར་ཕྱག་དྲུག་པ།
ཛམ་ལྷ་དཀར་པོ། སེང་གདོང་སྔོན་མོ། སེང་གདོང་དམར་མོ། ཛམ་སེར་ནག མགོན་པོ་གྲི་གུག་ལྷ་ལྔ། ཆོས་སྐྱོང་ཨྃ་གྷོ་ར། ནམ་མཁའི་གོས་ཅན་མ། དུད་གསོལ་ལྷ་མོ་རྣམས་ཀྱི་རྗེས་གནང་། དེ་དག་སོ་སོའི་ཡིག་ལུང་དང་བཅས་པ། སུ་ཁ་ཆོས་དྲུག་གི་ཁྲིད་བྱིན་རླབས་དང་བཅས་པ།
ཆོས་སྐྱོང་གི་སྐོར་མེ་འབར་མའི་ནང་བཞིན་དང་། དེར་མ་མཐུས་པ་སྤྱན་སྔ་རིན་པོ་ཆེའི་གསན་ཡིག་ནང་བཞིན། མགོན་པོའི་ནང་ཁྲིད། གྲི་གུག་ལྷ་ལྔའི་དབང་། ལྷ་བརྒྱད་ཀྱི་དབང་། བཅུ་གཉིས་མའི་དབང་། གུར་ལྷ་བརྒྱད་ཐུན་མོང་མ་ཡིན་པའི་རྗེས་གནང་། བྲན་བདུད་ཡབ་ཡུམ་གྱི་རྗེས་གནང་ལུང་དང་བཅས་པ། བཀའ་གདམས་ཐོར་བུ་རྣམ་གྲངས་མང་པོ་སངས་རྒྱས་བློ་གྲོས་ཀྱིས་བསྒྲིགས་པ། ཇོ་བོ་ཆེན་པོའི་རྣམ་ཐར་ཆེ་ཆུང་།
བཀའ་གདམས་པའི་གཏོར་མ་ཆ་དྲུག གཏོར་མ་དགྲ་ཕྱོགས་སུ་འཕངས་པའི་ལུང་། ཡས་གཏམ་གྱི་ལུང་། བསྟན་རིམ་སོགས་མང་དུ་གསན་པས་ཐོས་པ་རྒྱ་མཚོའི་ཕ་རོལ་ཏུ་སོན་པར་མཛད་ལ། སྤྱན་སྔ་རིན་པོ་ཆེའི་གསུང་ལས་ཀྱང་། ནཻ་གུ་བཀའ་གདམས་སོགས་ཆོས་བཀའ་ངེད་རང་ལ་གང་ཡོད་རྣམས། གསེར་ག་བདག་པོའི་ཚུལ་དུ་ཚང་མ་ཁྱེད་རང་ལ་འཕྲོད་པས་སེམས་བདེ། རྒྱུད་སྡེ་ལྔ་གཙོ་བསྡུས་ཀྱི་དབང་དེ་འབུལ་དགོས་པ་ཡོད་གསུངས་པ་དེ་སྐབས་ཕྱག་ཐོག་མ་ལོང་པར་ལུས་པ་ཞིག་བྱུང་ངོ་། ། དེ་ནས་ལུག་ལོ་ཟླ་བ་བརྒྱད་པའི་ཚེས་གསུམ་ལ་གླིང་གར། ཆོས་རྗེ་ནམ་མཁའ་དབང་ཕྱུག་པའི་དྲུང་ཞིང་གཞན་དུ་གཤེགས་པ་ལ་བརྟེན།
བྱང་ནས་ཆོས་རྒྱལ་ཆེན་པོ་ཀུན་དགའ་རིན་ཆེན་དྲུང་གི་དཔོན་སློབ་གཉིས་ཆར་དུ་ཞུ་ཤོག་རྟེན་དང་བཅས་ཡར་ཕྱོགས་ཕེབས་དགོས་པའི་ནན་ཆགས་ལ་བརྟེན། སྤྲེལ་ལོ་ཚེས་བསྟུན་ཕེབས་པར་ཞལ་གྱིས་བཞེས་ངོས་ཞུ་ཡིག་དང་བཅས་མི་སྣ་ཡར་ཕྱོགས་བརྫངས། རེ་ཞིག་བར་སྤྱན་སྔ་རིན་པོ་ཆེའི་དགོངས་པ་ཁྲིད། དགོན་པའི་འཛིན་བཀོད་སོགས་ལུགས་གཉིས་དང་འབྲེལ་བའི་ཞིབ་ཆ་དགོས་པ་རྣམས་ཆུག་མེད་ཀྱི་རིང་ནས་སླར་ཡང་སྤྱན་སྔ་རིན་པོ་ཆེའི་དྲུང་དུ། ཆོས་ཀྱི་དཀའ་གནད་རྣམས་ལ་ནན་ཆགས་ཀྱིས་དོགས་དཔྱོད་དང་ཕྱག་ལེན་ཕྲ་མོ་ཚུན་ཆད་ལ་ཐེ་ཚོམ་གྱི་དྲི་མ་མེད་པའི་མཐའ་ཆོད་ཞུས་ཏེ། ཡར་ཕྱོགས་འབྱོན་པར་ཉེ་བའི་སྐབས་སྤྱན་སྔ་རིན་པོ་ཆེའི་དྲུང་གིས། འདི་ཕྱིར་དགེ་བའི་བསླབ་བྱའི་ཚོགས་ཇི་སྙེད་པ་དག་མ་བུ་དུང་ཅན་གྱི་བུ་གཅིག་པ་ལ་བརྩེ་བས་འདོམ་པ་ལྟར། ཐུགས་ནས་བཞར་བའི་བསླབ་བྱ་དང་། ཆིབས་པ་བཟང་པོ་གཅིག་གིས་མགོ་བྱས་ཟང་ཟིང་གི་དངོས་པོའི་གནང་སྦྱིན་བསམ་ལས་འདས་པས་ཀྱང་ཡིད་ཚིམ་པར་མཛད་པ་ཡིན་ནོ། ། ཞེས་ཐོས་སོ། །
དེ་ནས་སྤྱན་སྔ་རིན་པོ་ཆེའི་དྲུང་དུ་གུས་པས་ཕྱི་ཕྱག་ཕུལ། འདི་ཕྱིའི་ལེགས་ལམ་ཕུན་སུམ་ཚོགས་པའི་སྨོན་ལམ་དང་། འགྱང་མེད་དུ་མཇལ་བའི་སྨོན་ལམ་ཞུས་ཏེ། ལོ་དགོན་པ་ནས་ཆིབས་ཀྱི་ཁ་ལོ་བསྒྱུར། སྟོད་ལུང་དང་སྙེ་མོའི་ཕུ་བཅད་ནས་བྱོན་པས་བཀའ་སྲུང་འཕྲེང་བའི་རྣམ་པས། གངས་ཤིན་ཏུ་ཆེ་བ་བབས་ལམ་ཡང་མི་རྙེད་པ་ལྟ་བུ་བྱུང་བས་སྟབས་ཕྱག་ཕྱི་བ་རྣམས་འོ་བརྒྱལ་གྱི་རྣམ་པ་ཡང་འདུག་པ་ནས། རྗེ་འདིས་བླ་མ་མཆོག་གསུམ་ལ་གསོལ་འདེབས་དང་། བཀའ་སྲུང་ལ་བདེན་པ་བརྡར་བས། གངས་ཆད་ཅིང་ཉི་མ་ཡང་དྲོན་པོ་ཤར་བས་དཔོན་སློབ་ཐམས་ཅད་ཉེས་པའི་སྐྱོན་མེད་པར་ཨེན་ཙ་ཁའི་ཕུར་ཕེབས་ལ་སྔ་མོར་ལོར་བཞུགས་སྐབས། བུད་མེད་རྒྱན་བཟང་པོ་དང་བཅས་པ་གཅིག་ཕྱག་ཕྱིར་འབྲང་བའི་མཚན་ལམ་བྱུང་བ་ཡང་།
བཀའ་གདམས་སྲུང་མ་ནམ་མཁའི་གོས་ཅན་འདི་ཡིན་ཞིང་། འདིས་སྔ་ཕྱིར་རྗེ་ཉིད་ཀྱི་འཕྲིན་ལས་གང་དགོས་བསྒྲུབས་ལ། རྗེ་འདིས་ཀྱང་ཐུགས་དམ་གཏོར་མ་ཆག་མེད་དུ་གནང་བ་ཡིན་ནོ། ། དེ་ནས་རིམ་པས་ཆུ་ལྷོ་བརྒྱུད་ངོར་དུ་ཕེབས། རྗེ་དཀོན་མཆོག་ལྷུན་གྲུབ་ནི་ཞིང་བརྗེས་ནས་མི་བཞུགས། རྗེ་སངས་རྒྱས་སེང་གེའི་དྲུང་དུ་བྱོན་པའི་འབུལ་ཆ། རྗེ་དཀོན་མཆོག་ལྷུན་གྲུབ་ཀྱི་ཕྱི་རྟེན་ནང་རྟེན་རྣམས་ལ་དཀར་མེ་སྙན་དར། ཚོགས་པ་ལ་མང་ཇ་ག་ཟི་འབོམ་གསུམ་ལ་གྲྭ་ཇ་སོགས་གནང་ཅིང་། དེ་ནས་བཟུང་ཉེར་གཅིག་མཆོད་པ་འཆག་མེད་དུ་མཛད་པ་ཡིན་ལ། དེ་ནས་རིམ་པས་ཟླ་བ་བཞི་པ་ལ་གླིང་ཁར་ཕེབས།
ཟླ་བ་དེ་ཀའི་ཉེར་ལྔ་ལ་རྗེ་རྡོ་རྗེ་འཆང་ཆེན་པོའི་དུས་ཆེན་སྟེང་། རྗེ་བཙུན་དམ་པ་འཇམ་པའི་དབྱངས་སངས་རྒྱས་རིན་ཆེན་དཔལ་བཟང་པོའི་གདན་སེང་གེའི་ཁྲི་ལ། སྔ་སོའི་ལུང་བསྟན་དང་མཚུངས་པར་དབང་བསྐུར་ཞིང་། རྒྱལ་ཚབ་མཆོག་ཏུ་མངའ་གསོལ་ལ། དེ་སྐབས་བྱང་ནས་མི་སྣ་གླིང་པ་ཀུན་དགའ་བ་རྣམས་འབྱོར་བའི་རྗེའི་དྲུང་དུ་འབུལ་བ། ཚོགས་པ་ལ་མང་ཇ་གནང་སྦྱིན་བཀོད་ཡིག་རྣམས་ཕེབས། དགེ་འདུན་རྣམས་ཀྱིས་ཀྱང་རང་རང་གི་འབྱོར་པ་དང་བསྟུན་པའི་འབུལ་ཆ་གུས་པས་འབུལ་བར་མཛད་ཅིང་། བླ་བྲང་ནས་མང་ཇ་སོགས་སྙེད་བཀུར་ནར་མར་གནང་། དེ་ལོ་ཆར་ཆེ་ཞིང་སྐྱ་རྒྱས་པ་སོགས་ལེགས་ཚོགས་མཆོག་ཏུ་ཆེ་བ་བྱུང་། རྗེ་ཉིད་ཕེབས་དང་བསྟུན།
སྔར་མི་ཡོང་བའི་བྱ་ཁུ་བྱུག་ཅིག་དགོན་པར་བྱུང་ནས། སྐད་སྙན་པོ་སྒྲོགས་པར་གནང་བ་ནི། རྗེ་འདི་དབུས་གཙང་ལ་སྙན་གྲགས་ཆེན་པོ་བྱུང་བ་དང་། ས་སྐྱ་གོང་མ་གཙོ་བོར་བཞུགས་པའི་ཆེ་དགུ་ཡོངས་ཀྱི་རྣམ་འདྲེན་དམ་པར་འགྱུར་བའི་རྟེན་འབྲེལ་དུ་གདོན་མི་ཟ་བ་ཉིད་དོ། ། དེ་ནས་བྱ་ལོ་གླིང་ཁ་ཐར་པ་རྩེར་བཞུགས་ནས་ཟླ་བ་བཞི་པའི་ཚེས་གསུམ་ལ། རྗེ་ལྷ་མཆོག་སེང་གེའི་དུས་ཆེན་སྟེང་དགེ་འདུན་ཉེར་ལྔ་ལ་གསུང་ངག་རིན་པོ་ཆེ་འཛུགས་པ་གནང་། དེ་ཉིན་རང་རྒོད་མ་རྟེའུ་མ་གཉིས་འབུལ་མཁན་བྱུང་བ་ནི། རྗེ་ཉིད་བསྡུ་བ་རྣམ་བཞིས་སེམས་ཅན་གྱི་དོན་མཛད་པ་ལ། མཁོ་དགུའི་ཡོ་བྱད་ནམ་མཁའི་མཛོད་ལ་དབང་བསྒྱུར་བའི་རྟེན་ཅིང་འབྲེལ་བྱུང་ཉིད་དུ་གོར་མ་ཆག་སྙམ་མོ། ། དེ་ཡང་རྗེ་བཙུན་ས་པཎ་གྱིས་རྒོད་མ་མངལ་ལྡན་ནོར་འཕེལ་ཏེ།
ཞེས་འབྱུང་བ་དང་མཐུན་ནོ། ། དེ་ནས་དགུང་ལོ་ང་གསུམ་དུ་ཕེབས་པ་ཆུ་ཕོ་བྱི་ལོ། དབུས་ཕྱོགས་ལ་སྤྱན་སྔ་རིན་པོ་ཆེ་མཇལ་བར་ཕེབས། རྗེ་དེ་ཉིད་ལུགས་གཉིས་དང་འབྲེལ་བར་བཀའ་དྲིན་ཆེ་བ་ནས། བཀའ་དྲིན་གྱི་ཆ་བསབ་པ་དང་། རྫས་ལས་བྱུང་བའི་བསོད་ནམས་མངོན་པར་འདུ་བྱ་བ་ལ་གཅིག་ཏུ་དགོངས། འབུལ་བའི་རྣམ་གྲངས་ཀྱང་སྟོབས་མི་ཆུང་བ་ཕུལ། ཟླ་བ་བཞིའི་བར་ཟབ་ཆོས་ལྷག་མ་རྣམས་ཞུས་ཤིང་། སྤྱན་སྔ་རིན་པོ་ཆེའི་སྐུ་ལ་བཅར་བའི་ཕྱག་གཡོག་དང་དགོངས་འཁྲིད་ཙམ་གྱི་སྒོ་ནས་ཀྱང་ཐུགས་ལ་འཇེམས་པར་མཛད། སླར་ཐབས་མཁས་ཀྱིས་དགོངས་པའི་འཆིང་བ་དཀྲོལ་ཏེ།
ལམ་འབྲས་བུ་དང་བཅས་པའི་ཁྲིད་བཀའ་ཡོངས་རྫོགས། བདེ་མཆོག་ལཱུ་ནག་དྲིལ་གསུམ། གསང་འདུས་སྐོར་གསུམ། སྦྱོང་དཀྱིལ་བཅུ་གཉིས་རྣམས་ཀྱི་དབང་དང་། ནཻ་གུ་ཆོས་དྲུག་གི་ཁྲིད་ཡོངས་རྫོགས་ལུང་དང་བཅས་པ། གྲུབ་ཆེན་བརྒྱད་བཅུའི་བྱིན་རླབས། བཀའ་གདམས་རིན་པོ་ཆེ་ཕ་ཆོས་བུ་ཆོས་ལ་སོགས་པའི་གསུང་ཆོས་མང་དུ་གནང་ལ། ཡང་སྐབས་སྐབས་བདེ་ལྡན་ཕུག་ཏུ་ཕེབས་ཏེ། དགེ་འདུན་རྣམས་ལ་མང་ཇ་ལ་སོགས་པ་ཟང་ཟིང་གི་གནང་སྦྱིན་དང་། རྒྱུ་ལམ་གྱི་དབང་།
གུར་དྲག གྲུབ་ཆེན་བརྒྱད་བཅུའི་བྱིན་རླབས་སོགས་ཆོས་ཀྱི་སྦྱིན་པ་དཔག་ཏུ་མེད་པས། ཀུན་ཀྱང་ཐར་པ་བླ་ན་མེད་པའི་སྐལ་བ་ཅན་དུ་མཛད་པ་ཡིན་ནོ། ། དེ་ནས་དགུང་ལོ་ང་ལྔར་ཕེབས་པའི་ཤིང་ཕོ་བྱི་ལོའི་སྐབས། ཐུབ་བསྟན་ཡངས་པ་ཅན་དུ་གྲྭ་ཚང་ཕན་ཚུན་གཉིས་འཐེན་ཁྱེར་གྱི་རྣམ་པར་གཟོད་མ་ཟོས་མ་བདེའི་སློབ་གཉེར་གྱི་བར་ཆད་ཆེན་པོར་འགྲོ་བ་ཞིག་བྱུང་བ་ནས།

ཆོས་རྒྱལ་ཆེན་པོ་ཀུན་དགའ་རིན་ཆེན་དྲུང་གི་ཞུ་བར། ཐུབ་བསྟན་ཡངས་པ་ཅན་འདི་གྲྭ་ས་ཡག་པོ་རང་གཅིག་ཡོད་པ་ཡིན་ཏེ། མཁན་སློབ་འཐེན་ཁྱེར་གྱིས་སློབ་གཉེར་ལ་གནོད་པོ་རང་ཞིག་འདུག་པས་འདིར་དཀར་ཁྲའི་ཕྱོགས་ལྷུང་མེད་པ་ཀུན་མཁྱེན་གྱི་གྲུབ་མཐའ་ཡོད་ངེས་གཅིག་མི་དགོས་ཁ་མེད་བྱུང་བ་དང་། དགེ་འདུན་རྣམས་ཀྱང་མགྲིན་གཅིག་གི་མཐུན་གྲུབ་ཡིན་པས། འདི་ཀའི་མཁན་པོ་ཅིས་ཀྱང་མཛད་དགོས་ནན་ཕེབས་ལ་བརྟེན། ཞལ་གྱིས་བཞེས་ཏེ། སྙིགས་དུས་བསྟན་པའི་བདག་པོ་མུས་རབ་འབྱམས་པ་བྱམས་པ་ཐུགས་རྗེ་དཔལ་བཟང་པོའི་ཁྲི་ཐོག་ཏུ་ཕེབས་ནས། དབྱར་དགུན་གྱི་ཆོས་ལ་ཕར་ཚད་ལ་སོགས་པའི་གཞུང་ཆོས་དང་། སྒྲུབ་ཐབས་བརྒྱ་རྩའི་རྗེས་གནང་། སྦྱོང་དཀྱིལ་བཅུ་གཉིས་ཀྱི་དབང་། གུར་དྲག་གི་དབང་།
གཞན་ཡང་སྔགས་ཆོས་དོན་དུ་གཉེར་བ་ལ་རང་རང་གི་བློ་དང་འཚམས་པའི་ཆོས་ཀྱི་སྒོ་མང་དུ་གནང་ལ། དེ་སྐབས་འཕགས་པ་སངས་རྒྱས་དར་གྱིས་དངུལ་ཆུར་སྤྱན་དྲངས་རྡོ་རྗེ་ཕུར་པའི་དབང་བཀའ་དྲིན་བསྐྱངས་ཤིང་། གསེར་སོགས་འབུལ་བས་ཀྱང་མཉེས་པར་བྱས་ལ། རྗེ་རང་གི་ཕྱག་གཡོག་འགའ་ཡར་ལ་ཕུར་པའི་མཚམས་སློབ་ཏུ་འཇུག་པར་མཛད་པ་ཡིན་ནོ། ། དེའི་ཕྱི་ལོ་མེ་སྟག་ལ་གླིང་ཁར་ཕེབས་ནས་བཞུགས་མཚམས། དབུས་ནས་སྤྱན་སྔ་རིན་པོ་ཆེའི་བཀའ་ཤོག་ནན་ཆགས་ཕེབས། ད་ལན་ཆོས་གལ་ཆེ་བ་འདྲ་མི་དགོས་ཁ་མེད་འདུག་པས་ཅིས་ཀྱང་འབྱོན་དགོས་གསུངས་བའི་ཕེབས་སྒོ་ལ་བརྟེན། མེ་མོ་ཡོས་ལོ་ཆིབས་ཁ་ཤར་དུ་བསྒྱུར་ནས། སྤྱན་སྔ་རིན་པོ་ཆེ་བྱ་ཡུལ་ན་བཞུགས་པའི་དྲུང་དུ་ཕེབས་པས། ཤིན་ཏུ་དགེས་པའི་ཚུལ་གྱིས་འོ་ད་ལན་ཕེབས་པ་ཤིན་ཏུ་ལེགས་བྱུང་།
ཁྱེད་ད་ལོ་འདིར་སྤྱན་དྲངས་པའི་དགོས་པ་དེང་སང་ས་སྐྱ་བཀའ་འབུམ་གྱི་ལུང་འཆད་ལ་ཁད་འདུག་པས་སྤྱན་དྲངས་པ་ཡིན་པས་གནང་དགོས་གསུངས། དེར་ལུམ་པ་ཆོས་རྗེ་སོགས་སྟོབས་ཆེ་བ་ལ་ས་སྐྱ་བཀའ་འབུམ་གྱི་ལུང་ཚང་བར་གནང་ཞིང་། བྱ་ཡུལ་དང་ལོ་བསྒྲགས་པ་ལ་དཔོན་སློབ་གཉིས་ཀས་རྒྱུན་འགྱང་ཙམ་བཞུགས་ཏེ། རབ་བྱུང་བསྙེན་རྫོགས་སྟོབས་ཆེ་བར་མཛད་དེ་ཐུབ་པ་བཀའ་དྲིན་ཅན་གྱི་བསྟན་པ་ལ་བྱ་བ་རྒྱ་ཆེན་པོ་མཛད་པར་གནང་ངོ་། ། དེ་ནས་ས་སྐྱ་བཀའ་འབུམ་ལུང་གྲོལ་མཚམས། དཔལ་ན་ལེནྡྲའི་གདན་ས་མཛད་དགོས་པའི་ཞུ་བ་མི་སྣ་དང་བཅས་པ་སླེབས་བྱུང་བ་ལ། རྗེ་སྤྱན་སྔ་རིན་པོ་ཆེ་ཡང་ཐུགས་མཉེས་པའི་ཚུལ་གྱིས། ཁྱེད་ན་ལེནྡྲ་པ་འདི། ཁམས་པ་སྣ་མང་གྲོས་ཁ་ཡེ་མེད་པ་གཅིག་འདུག་པ་ལ། ད་ལན་གྲོས་ལེགས་འདི་ཡང་རོང་སྟོན་ཆེན་པོའི་ཐུགས་རྗེར་འདུག་གསུངས་པ་དང་།
ངེད་ལ་ཡང་ད་ལན་ཅིས་ཀྱང་འབྱོན་དགོས་ནན་ཆགས་ལ་བརྟེན། ཚེས་བཅུ་གསུམ་གཟའ་སྐར་སྟབས་ལོར་ཕེབས། དེ་སྐབས་ཟིར་བུན་གྱི་རྣམ་པས་འཇིགས་པ་ཡང་ཅུང་ཟད་ཡོད་པ་ཚུན། ལོ་ནས་སྔ་བར་ཆིབས་ཐོག་ཁེལ་བའི་ཕུ་རི་ལ་རྩེར་ནམ་ཟི་ལ་ཕེབས་པ་དང་། ན་ལེན་དྲ་ཕྱོགས་ནས་བྱ་རོག་གཉིས་རྩེ་སྤྱོད་ལ་སླེབས་པའི་ལྟོང་ལྟོང་གི་སྒྲ་ཤིན་ཏུ་སྙན་པ་དང་བཅས་བསུ་བའི་ཚུལ་དུ་ཞག་གཉིས་ཀྱི་སར་སླེབས་བྱུང་ཞིང་། སླར་མདའ་རྒྱང་གང་ཙམ་གྱི་སྔོན་ལ་ཕྱིན་ནས་ལམ་གྱི་ཉེ་ལོགས་སུ་ཅུང་ཟད་སྒུག་པའི་རྣམ་པ་བྱེད་ཅིང་། སྲམ་པ་ཤར་ཟེར་བའི་ཡུལ་གཅིག་ཏུ་ཕེབས་མཚམས་ཁྱིམ་མི་གཅིག་པ་གཉིས་སུ་རྗེ་ཉིད་སྤྱན་འདྲེན་ཞུས་འདུག་པ། རྗེ་ཉིད་གར་བཞུགས་ཀྱི་ཁང་ཐོག་དེ་ཀར་བབས་ནས། སྤུ་དཀྲུགས་དང་བཅས་བག་ཕེབས་པའི་ཚུལ་གྱི་སྡོད་པ་དང་། རེ་འགའ་རབ་གསལ་དཔྱངས་ཁར་བབས་ཏེ།
རྗེ་ཉིད་ཀྱི་སྐུ་ལ་མགྲིན་པ་སྐྱོགས་ཏེ་བལྟ་བ་དང་། ན་ལེན་དྲ་དང་ཉེ་བའི་ཆར་ཕེབས་མཚམས་བྱ་རོག་གཉིས་ལྟོང་ལྟོང་སྒྲོགས་ཤིང་། གཤོག་བསྒྱུར་དང་བཅས་གཞུངས་ཏེ་དགོན་པར་འཕུར་སོང་བའི་དེ་མ་ཐག ན་ལེན་དྲའི་དགེ་འདུན་རྣམས་གུར་གུམ་གཞོན་ནུའི་མདངས་འཛིན་པའི་བླ་གོས་དང་བཅས་ཕན་ཚུན་ཚར་དུ་དངར་བའི་ཟབ་བཤོམ་གྱིས། གདུགས་དང་། རྒྱལ་མཚན་དང་། བ་དན་དང་། ཕྱེ་ཕུར་དང་རོལ་མོའི་ཚོགས་ཇི་སྙེད་པ་དང་བཅས་ཕེབས་བསུར་སླེབས་ཤིང་། དེའི་ཚེ་སྔར་གཏན་མེད་པའི་ལུང་པ་ཞིག་ནས་ཆུའི་རྒྱུན་གསར་དུ་བརྡོལ་ཏེ། རྗེ་ཉིད་ཕེབས་པའི་སྐུའི་མདུན་སར་འཁྱིལ་བའི་ཚུལ་གྱིས་བྱུང་བ་ལ།
དེར་གནས་རྣམས་ཡ་མཚན་དང་ངོ་མཚར་དུ་འཛིན་ཞིང་དགའ་དགའ་ལྟར་བྱེད་ལ། རྗེ་ཉིད་ཀྱི་དགོངས་པར་ཡང་། རྟེན་འབྲེལ་བཟང་། དགོན་པ་འདིར་དཔལ་ལྡན་ས་སྐྱ་པའི་བསྟན་པ་ལ་ཕན་ཐོགས་ཅུང་ཟད་ཡོང་བ་སྲིད་དགོངས་པའི་ཐུགས་འདུན་ཡང་ཤར་གསུངས། དེ་ལྟར་ཟླ་བ་བཅུ་གཅིག་པའི་ཚེས་བཅུ་བདུན་ལ་དཔལ་ན་ལེན་དྲའི་ཆོས་གྲྭ་ཆེན་པོར་ཕེབས། དེ་ནས་ཉེར་གཅིག་ལ་རྒྱལ་ཕུར་གྱི་འགྲུབ་སྦྱོར་འཛོམས་པ་ལ། མ་བྱོན་པའི་སངས་རྒྱས་གཉིས་པ། ཕ་དམ་པ་སངས་རྒྱས་ཀྱི་སྐྱེ་བ་དགུ་པ། ཀུན་མཁྱེན་ཆོས་ཀྱི་རྒྱལ་པོ་རོང་སྟོན་ཤེས་བྱ་ཀུན་རིག་གི་མཚན་དངོས་ཤཱཀྱ་རྒྱལ་མཚན་ཞེས་གྲགས་པའི་གདན་སེང་གེའི་ཁྲི་ལ་འདྲེན་པ་དམ་པ་འདི་ལྷ་དང་བཅས་པའི་འགྲོ་བ་མཐའ་དག་གི་མགོན་སྐྱབས་དང་དཔུང་གཉེན་དམ་པར་མངའ་གསོལ་རབ་ཏུ་གནས་པའི་མེ་ཏོག་རྒྱས་པར་ཕུལ་བ་ཡིན་ནོ་ཞེས་ཐོས་སོ། ། གནས་དེར་དགེ་འདུན་དྲུག་བརྒྱ་སྐོར་ལ།
ལམ་འབྲས་བུ་དང་བཅས་པའི་ཁྲིད་རྒྱས་པ་སོ་སོའི་ཡིག་ལུང་དང་བཅས་པ། རགས་བསྡུས་ལ་དབང་གོང་མ། གསང་འདུས་སྐོར་གསུམ། དམར་པོ་སྐོར་གསུམ། རྡོ་རྗེ་ཕུར་པ། འཆི་བདག་འཇོམས་པ་རྣམས་ཀྱི་དབང་དང་། ཛམ་དམར་གཉིས་སོགས་རྗེས་གནང་བཞི་ཅུ་ཙམ། སྒྲུབ་ཐབས་རྒྱ་མཚོའི་རྗེས་གནང་། རྒྱ་གཞུང་གི་ལུང་དང་བཅས་པ། སྐྱ་སེར་སྟོང་ཕྲག་དྲུག་ཙམ་ལ་ཆོས་ཀྱི་རྒྱལ་པོ་ས་སྐྱ་པཎྜི་ཏ་ཆེན་པོ་ནས་བརྒྱུད་པའི་ཐུགས་བསྐྱེད་ཆེན་མོ་སོགས་གནང་ཞིང་།
དེ་སྐབས་ཀྱང་རབ་བྱུང་བསྙེན་རྫོགས་བརྒྱ་ལྷག་པ། སྐྱ་སེར་སྟོང་ཙམ་ལ་གུ་རུ་དྲག་པོའི་དབང་སོགས། ཀུན་ཀྱང་ཐར་པ་བླ་ན་མེད་པའི་སྐལ་བ་ཅན་དུ་མཛད་དེ། སླར་སྤྱན་སྔ་རིན་པོ་ཆེའི་དྲུང་དུ་ཕེབས་ངོས་བསྟན་པ་དང་། སེམས་ཅན་གྱི་དོན་དུ་རྒྱུན་རིང་བཞུགས་པའི་གདན་བཞུགས་ཕུལ་སྤྱན་སྔ་རིན་པོ་ཆེས་ཀྱང་རེ་ཞིག་བཞུགས་པ་ཞལ་གྱིས་བཞེས། དེ་སྐབས་ཀྱང་དད་པ་སྟོབས་སུ་གྱུར་པས་འབུལ་བའི་དངོས་པོ་རྒྱ་མི་ཆུང་བ་ཕུལ་ཅིང་། ས་སྐྱ་བཀའ་འབུམ་གྱི་ལུང་གནང་གྲུབ་པའི་སྐབས་ཤིག་ཚེས་བཅོ་ལྔའི་མཚན་གཅིག མནལ་ལམ་དུ། ཉི་མའི་དཀྱིལ་འཁོར་ལ་ཕུར་བ་ཞིག་ཆེས་མྱུར་བའི་ཚུལ་གྱིས་གྲིབ་སོ་དང་བཅས་ནུབ་པར་ཉེ་བའི་ཚེ། རྗེ་ཉིད་ཀྱིས་རྣལ་འབྱོར་དབང་ཕྱུག་གི་ང་རྒྱལ་བརྟན་པོ་དང་ལྡན་པས་ཉི་མ་སྡོད་གནོན་གྱི་སྟངས་ཀ་མཛད་པས་ཉི་མའི་དཀྱིལ་འཁོར་ལ་ཕུར་ཚུགས་སུ་གཏད་པས།
ཉི་མའི་དཀྱིལ་འཁོར་འཁྱིལ་བའི་ཚུལ་གྱིས་འཛིན་ཐུབ་ཅིང་། འོད་ཟེར་ཤིན་ཏུ་ཆེ་ཞིང་མཛེས་པ་དང་བཅས་པའི་ཐུགས་ཉམས་ཤིན་ཏུ་གསལ་བ་ཞིག་བྱུང་བ་ལ། ཉམས་སད་འཕྲལ་ཐུགས་ལ་ཐེ་ཚོམ་ཅུང་ཟད་དང་བཅས། ཕྱག་གཡོག་རྣམས་ལ་དེ་ཀའི་བཀའ་སྩལ་ཕེབས་ཤིང་། དེ་ནས་ཚེས་བཅུ་དགུའི་ཉིན་གྲིབ་རྐྱེན་ཤིན་ཏུ་ཆེ་བ་ཞིག་གི་ཉེར་ལེན་ལ་བརྟེན། སྤྱན་སྔ་རིན་པོ་ཆེའི་དྲུང་སྐུ་ཤིན་ཏུ་དུབ་པའི་ཚུལ་བསྟན་པ་ལ། དེའི་ཉིན་འཇུན་པ་ཆོས་རྗེ་དང་། ལུམ་པ་ཆོས་རྗེ་སོགས་ལ་གསང་འདུས་མི་བསྐྱོད་པའི་སྟ་གོན་གཅིག་མྱུར་བར་གནང་སྟེ་སྐུ་མདུན་ཕེབས་པའི་རྒྱུ་མཚན་ཕུལ་བས་མཉེས་པའི་ཚུལ་གྱིས་ཞལ་འཛུམ་དང་བཅས། དོ་ནུབ་འབྱོན་མི་དགོས། སྐྱོན་གང་ཡང་མེད་གསུང་བ་ཕེབས་ནས།
དེ་ནུབ་བཞུགས། སང་སྔ་བར་ཐུགས་དམ་རྒྱུན་བཞེས་གྲོལ་མཚམས། རྗེ་ཉིད་དགེ་སློང་དཀོན་མཆོག་བཟང་པོ། དགེ་སློང་དཔལ་ལྡན། གཞི་བའི་དགེ་སློང་གཅིག་གཅིག་རྣམས་ཀྱིས་ཕྱག་ཕྱི་བྱས། རྡོ་རྗེ་རྣམ་འཇོམས་ཀྱི་ཆོ་ག་རྒྱས་པ་གཟུངས་རིང་བརྒྱ་ལྔ་བཅུ་ང་གཅིག་སོགས་བཟླས་པའི་ཁྲུས་བུམ་བསྣམས་ཏེ། སྐུ་དྲུང་བྱོན་པས་སྐུ་དུབ་ཉམས་ཆེན་པོ་འདུག་པ་ལ། ཕྱག་གཡོག་པས་རྗེ་ཉིད་ཕེབས་ཚུལ་ཞུས་པས། དགེས་པའི་ངང་ནས། སྐྱོན་གང་ཡང་མེད།
རླུང་ལྟས་རྨི་ལྟས་མ་ལོག་པས། ཅི་ཡང་མི་སྐྱོན་གསུངས་པ་ལ། རྗེ་འདིས། འོ་ན་འདི་ལྟ་བུའི་ཉོག་ཚུལ་སྟོན་པ་ཅི་ཡིན། བདག་ཅག་ལྟོས་བཅས་རྣམས་ལ་དགོངས་ཤིང་། སྐུ་ཁྲུས་འདི་འབུལ་བ་ཡིན་གསུངས་པས། དེ་བཞིན་མཛོད་གསུངས། སྐུ་ཁྲུས་བཞེས་ནས་དཔོན་སློབ་ལྷན་ཅིག་དུམ་ཙམ་བཞུགས་པས། སྐུ་ཤིན་ཏུ་དྭངས་པའི་ངོས་ནས། ངེད་ཀྱིས་དང་པོ་སློབ་གཉེར་དང་ཆོས་འཚོལ་ལུགས་འདི་བཞིན་བྱས་གསུངས་པ་སོགས་རྒྱས་པར་གནང་ཞིང་དགེས་དགེས་མཛད་ལ།
དེ་ནས་ཉི་མ་གཉིས་ཀྱི་བར་སྐུ་ཁྲུས་ཕུལ་བས། སྐུ་ཁམས་ཤིན་དུ་དྭངས་བའི་སྐབས་ནས། ད་གདན་བཞུགས་གཅིག་ཀྱང་ཕུལ་གསུངས་པ་ལྟར་ཕུལ་ངོས། ད་རུང་ལོ་ལྔ་ཞབས་བརྟན་དགོས་ཞུས་པས། དེ་ཀ་བྱེད་ཁྱེད་ཀྱང་ན་ལེན་དྲའི་གདན་ས་ལོ་ལྔ་མཛད་དགོས་གསུངས་པ་ལྟར་ཞལ་གྱིས་བཞེས་པར་མཛད་ངོས། དགོངས་པ་འཆིང་བ་ལན་གཅིག་དཀྲོལ། བྱིན་རླབས་ཞུས། སྨོན་ལམ་བཏབ། མྱུར་དུ་མཇལ་བའི་དགོངས་པ་ཞུས་ཏེ། ཆིབས་ཀྱི་ཁ་ལོ་གཙང་ཕྱོགས་ལ་བསྒྱུར།
ཐོག་མར་ཐུབ་བསྟན་རྣམ་རྒྱལ་དུ་ཕེབས། སྡེ་སྣོད་འཛིན་པའི་དགེ་བཤེས་ལུང་རིགས་སྨྲ་བ་བརྒྱ་ཕྲག་དུ་མ་ཚར་དུ་དངར་བས་བསུ་བ་དང་། སེར་འཕྲང་རྒྱས་པར་མཛད། དེའི་ཚེ་བསྟན་པ་ལ་མངོན་པར་དགའ་བའི་ལྷ་རྣམས་ཀྱིས། ནམ་མཁའ་ལ་མེ་ཏོག་གི་ཆར་ཕབས་པ་ལ་བརྟེན། རྗེ་འདི་ཉིད་ཀྱིས་གསུང་གིས་དགེ་འདུན་རྣམས་ངེད་རང་ལ་ལྷག་བསམ་རྣམ་པར་དག་པ་ཡོད་པའི་རྟེན་འབྲེལ་ཡིན་གསུངས་ཤིང་། དེ་ནས་ཚོགས་པ་ལ་མང་ཇ། མཁན་སློབ་རྣམས་ལ་གནང་སྦྱིན་བཟང་ཞིང་གྱ་ནོམ་པ་མཛད་དེ། ཐུབ་བསྟན་ཡངས་པ་ཅན་དུ་ཕེབས། དེར་ཡང་དགེ་འདུན་ཚོགས་པ་རྣམས་ཀྱིས།
རོལ་མོའི་བྱེ་བྲག་དར་ཆེན་གདུགས། རྒྱལ་མཚན་ལ་སོགས་པས། ཕེབས་བསུ་རྒྱ་ཆེར་མཛད་དེ། དེར་ཡང་ཚོགས་སུ་མང་ཇ། དགེ་འདུན་བཅུ་ཕྲག་རེ་ལ། དར་ཁ་རེ་རེའི་འགྱེད་དང་བཅས་པ་གནང་ཞིང་། དབྱར་ཆོས་ལ་དེར་བཞུགས་ནས། ཕར་ཕྱིན་དང་ཚད་མ་སོགས་གཞུང་ཆེ་ཕྲ་རྣམས་འཆད་ཉན་དང་བསྡུས་གྲྭ་ཡན་གནང་ནས། ཕོ་བྲང་ཆེན་པོ་ངམ་རིང་ལ་འཁོར་ཙམ་ཕེབས། སྡེ་བདག་ཞལ་ངོ་རྣམས་དང་མཇལ་འཕྲད་ལེགས་པར་མཛད་རྗེས།
ཚུར་ལམ་བློམ་པོ་ཆབ་ཚན་ན་རྗེ་བཙུན་རིན་པོ་ཆེ་བསོད་ནམས་རྩེ་མོ་བཞུགས་འདུག་པ་ལ། ཁང་གསར་ལྕགས་ཁ་ནས་སྔ་འགྲོས་བརྫངས་ཏེ། བྱིན་རླབས་ཞུ་བར་ཡོང་ན་ཨེ་ཁྱབ་སྙན་དུ་ཕུལ་བས། ངའི་རྩར་ཁྱེད་མི་འབྱོན་ན་སུ་འབྱོན། ཅིས་ཀྱང་ཕེབས་པ་ལེགས་གསུངས་ནས་སྐུ་མདུན་དུ་ཕེབས། གསོལ་ཇ་འདེབས་ཁ་ཡར་གྱི་བར་ལ་དགོན་པའི་འཛིན་བཀོད་མཛད་དཀའི་རྣམ་གྲངས་སོགས་ཞིབ་རྒྱས་སུ་ཕུལ་བས་ཐུགས་ཡིད་ཤིན་ཏུ་ཆེས་པའི་ཚུལ་གྱིས་དགེས་དགེས་དང་། སླར་ཡང་འཛིན་སྐྱོང་གི་ཆ་འདི་དང་འདི་ལྟ་བུ་གནང་དགོས་ཞེས་ཞིབ་རྒྱས་གནང་བའི་མཐར། རྗེ་བཙུན་རྡོ་རྗེ་རྣལ་འབྱོར་མའི་འཕོ་བ་གཅིག་བརྒྱུད་མར་གྲགས་པའི་ཟབ་ཆོས་ཆོས་འབྲེལ་དུ་ཞུས་ཤིང་། ཕྱག་ཞབས་དབུ་གཙུག་ཏུ་བཞག་པའི་བརྒྱུད་པའི་བྱིན་རླབས་ཤིན་ཏུ་རྒྱས་པ། ཆོས་སྐྱོངས་བཀའ་སྒོ་དང་བཅས་པ་མཛད་རྗེས།
རྒྱལ་པོས་འབངས་ལ་བསྒོ་བའི་ཚུལ་དུ། ད་ང་རྒས་པས་མི་དགོས། ཁྱེད་དཔལ་ལྡན་ས་སྐྱ་པའི་ཆོས་སྲུང་དུ་གཏོགས་པ་ཐམས་ཅད་རིག་པ་འཛིན་པ་ཆེན་པོ་འདིའི་རྗེས་སུ་རྒྱུགས་ལ་ཇི་ལྟར་བསྒོ་བའི་འཕྲིན་ལས་ཐམས་ཅད་སྒྲུབས་ཤིག ཅེས་ཅུང་ཟད་ཐུགས་ཉམས་འུར་བའི་རྣམ་པས། གསུངས་དཔངས་མཐོན་པོ་གནང་བ་ལ། རྗེ་འདི་ཉིད་ཀྱང་སྐུ་ལུས་ཀྱི་བ་སྤུ་གཡོས་ཤིང་ཟིལ་ཉམས་ཆེ་བ་དང་བཅས་ཆིབས་ཐོག་ཁེལ་བ་ཡང་མ་དྲན་པའི་ཉམས་འུར་ལྟ་བུའི་ཨ་མཐས་ཀྱི་འཛིན་པ་གང་ཡང་མེད་པར་ཧེད་པའི་ངང་ནས། ཕྱག་ཕྱི་བ་རྣམས་ཀྱིས་ཀྱང་ཆིབས་རྗེས་མ་ཟིན་པར་ལྷོ་གོང་ཁར་ཕེབས་པ་ཡིན་ནོ། ། ཞེས་པ་དཔོན་སློབ་ཞལ་མངོན་དུ་གྱུར་པ་རྣམས་སྙོན་མེད་དུ་གྲགས་པ་ཡིན་ནོ། ། ཞེས་ཐོས་སོ། ། དེ་ནས་ཚུར་རེས་གསང་སྔགས་རྡོ་རྗེ་གླིང་དུ་ཕེབས།
མང་ཇ་དགེ་འདུན་བཅུ་རེ་ལ་དར་ཁ་རེའི་འགྱེད་དང་བཅས་པ་མཛད་ངོས། བདེ་ལྡན་ཕུག་ཏུ་ཕེབས་ཤིང་། དེར་ཡང་མང་ཇ་དར་འགྱེད་གནང་རྗེས། གླིང་དགའ་བདེ་བ་ཅན་དུ་ཕེབས། མང་ཇ་དར་འགྱེད་སོགས། ཆོས་དང་ཟང་ཟིང་གཉིས་ཀའི་སྒོ་ནས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་ཅིང་། སྐལ་བ་དང་ལྡན་པ་དག་ཐར་པ་དང་ཐམས་ཅད་མཁྱེན་པའི་ས་བོན་གྱི་སྒོས་སྐལ་ཅན་དུ་བསྒྲུབས་པ་ཡིན་ནོ། ། དེ་ནས་མེ་མོ་སྦྲུལ་ལོ་ངོར་ནས་རྗེ་སངས་རྒྱས་སེང་གེའི་དྲུང་གླིང་དགའི་རྟེན་མཇལ་དང་ཆབ་ཚན་ལ་ཕེབས་བྱུང་བ། དེར་བཞུགས་རིང་དཔོན་སློབ་རྣམས་ལ་ཕྱག་ཕྱི་དང་། འབུལ་བ་རྒྱ་ཆེན་པོ་མཛད་རྗེས།
རྗེ་འདི་ཉིད་ཀྱིས་ཀྱང་ཚོགས་པ་ལ་མང་ཇ་དང་། ཐུགས་རྗེ་ཆེན་པོའི་རིགས་གཏད་སོགས་གསུང་ཆོས་འགའ་ཡར་གནང་ངོས། དཔོན་སློབ་གཉིས་ཀ་ཕྱོགས་མཐུན་གླེ་ལུང་ཆོས་སྡེར་ཕེབས་པའི་རབ་བྱུང་བསྙེན་རྫོགས་སྟོབས་ཆེ་བ་མཛད་ངོས། རྗེ་ཉིད་གླིང་གར་ཕེབས། ཕྱོགས་ནས་འདུས་པ་དང་བཅས་པའི་དགེ་འདུན་རྣམས་ལ་གསུང་ངག་རིན་པོ་ཆེ་ཤིན་ཏུ་རྒྱས་པ་ཡིག་ཆ་སོ་སོའི་ལུང་དང་བཅས་པ་གནང་ལ། དེ་སྐབས་དགེ་འདུན་བློ་གསལ་བ་འགས་རྗེའི་གསུང་ལ་ཟིན་ཐུན་འདེབས་པའང་མཛད་དོ། ། གཞན་ཡང་རྗེ་སེམས་དཔའ་ཆེན་པོའི་བཀའ་འབུམ་ལམ་འབྲས་ཀྱི་ཆ་ལག་འགའ། དོ་པ་ལེགས་རྒྱལ་གྱིས་མཛད་པའི་གཅོད་ཁྲིད་ཆེན་མོའི་ལུང་སོགས། དམ་པའི་ཆོས་ཀྱི་ཆར་ཆེན་པོ་ཕབ་སྟེ། དེར་ཚོགས་ཐམས་ཅད་ཐུགས་ལྷག་པར་ཚིམ་ཞིང་ངོ་མཚར་གྱི་གནས་ལ་རེ་པར་མཛད་པ་ཡིན་ནོ། །
ལོ་དེའི་ཟླ་བ་བཅུ་པ་ལ་དབུས་ན་ལེནྡྲར་ཕེབས་པའི་ཕེབས་ལམ་རྩེ་གདོང་མདོག་སྤྱོད་དུ། དཔལ་ས་སྐྱ་པ་བདག་ཆེན་རིན་པོ་ཆེ་ཀུན་དགའ་བསམ་འགྲུབ་རྒྱལ་མཚན་དཔལ་བཟང་པོས་གསོལ་བ་བཏབ་པའི་ངོར། རྒྱུ་ལམ་ལམ་ཟབ་རྣལ་འབྱོར་མ། མགོན་རྐྱང་གི་རྗེས་གནང་། ཚེ་དཔག་མེད་ཛེ་ཏ་རི་དང་། གྲུབ་རྒྱལ་མའི་དབང་གནང་། དེས་ཀྱང་ཤིན་ཏུ་གུས་པའི་ཚུལ་གྱིས་འབུལ་ནོད་བསྙེན་བཀུར་བཟང་པོ་མཛད་ཅིང་། རིམ་པས་ན་ལེནྡྲར་ཕེབས། དེར་བཞུགས་ཀྱི་དགེ་འདུན་རྣམས་ཀྱིས་བསུ་བ་དང་སེར་འཕྲེང་རྒྱ་ཆེན་པོ་མཛད། དེ་སྐབས་མདོ་ཁམས་ཤར་ནས།
ཨ་ལི་ཆོས་རྗེ་དཔོན་སློབ་དྲུག་བརྒྱ་སྐོར་ཕེབས་པའི་ལོངས་སྤྱོད་སྟོབས་ཆེ་བ་ནས་མང་ཇ་སུ་འདྲེན་ལ་མི་འཆམས་པ་བྱུང་ལ། རྗེ་ཉིད་ཁྲི་ཐོག་སྤྱན་འདྲེན་ཞུས་ནས། ཉིན་གཅིག་རང་ལ། ཇ་གོས་དར་དྲེས་སོགས་ཀྱིས་གཙོས་པའི་འབུལ་བ་རྒྱ་ཚན་དྲུག་དང་། གཞན་ཡང་འབུལ་བའི་རྣམ་གྲངས་ཤིན་ཏུ་མང་བས་དད་ལྡན་དག་བསོད་ནམས་གྱིས་གནས་ལ་ཡིད་འདུན་པར་མཛད་པ་ཡིན་ལ། དེར་དགེ་འདུན་སྟོང་ཙམ་ལ་གསུང་ངག་ལམ་འབྲས་ཤིན་ཏུ་རྒྱས་པ་གནང་། རྒྱུ་དུས་ཀྱི་དབང་ལ་སྐྱ་སེར་སྟོབས་ཆེས་པས་ཟླ་གཅིག་ཞག་གཅིག་འགོར་ཞིང་ཐུགས་བསྐྱེད་ཆེན་མོ་སྔ་རྟིང་ལ་མི་དྲུག་སྟོང་ཙམ་འཚོགས་ཤིང་། དེ་ནས་གསུང་ངག་གྲོལ་མཚམས་ཚོགས་པ་ལ་གསང་འདུས་སྐོར་གསུམ་གྱི་དབང་། སྒྲུབ་ཐབས་བརྒྱ་རྩའི་རྗེས་གནང་ལུང་བཅས་གྲུབ་ཐོབ་བརྒྱད་ཅུའི་བྱིན་རླབས་སོགས་དང་། དེ་ནས་རགས་བསྡུས་ལ་ལམ་འབྲས་ཀྱི་ཆ་ལག་རྣམས་གནང་སྟེ།
ཕེབས་ལམ་བཀྲས་ལ་བརྒྱུད། པོ་ཏོར་ཕེབས། པོ་ཏོ་བ་ཆེན་པོའི་སྐུ་དང་ཆོས་སྐྱོང་ལ་སྙན་དར་དཀར་མེ་ཕུལ། བསྟན་པ་རིན་པོ་ཆེ་དར་ཞིང་སྐྱེ་དགུ་བདེ་བའི་ཕྱིར་དུ་སྨོན་ལམ་མཛད་དེ། དེ་ནས་ཕྲ་ཕུར་ཕེབས། ཞང་རིན་ཆེན་རྒྱལ་མཚན་གྱི་སྐུ་ལ་སྙན་དར་དང་དཀར་མེ་ཕུལ། དེར་ཡང་གོང་བཞིན་སྨོན་ལམ་མཛད། དེ་ནས་སྤྱན་སྔ་རིན་པོ་ཆེ་ངག་དབང་ཆོས་ཀྱི་གྲགས་པའི་དྲུང་དུ་སྐབས་ཀྱང་བཀའ་དྲིན་ཆ་བསབ་པ་དང་། ཚོགས་གཉིས་སྤེལ་བའི་ཕྱིར། འབུལ་བའི་རྣམ་གྲངས་ཉེར་ལྔ་ཙམ་ཕུལ་ཅིང་བཞུགས་པའི་སྐབས་ཤིག
སྤྱན་སྔ་རིན་པོ་ཆེའི་དགོངས་བཞེད་ལྟར་རྗེ་འདི་ཉིད་ཀྱིས་སྤྱན་ཕྱེ་སྟེ། དེ་ནུབ་བླ་མ་ལ་ཆེར་གཏད་ཀྱི་གསོལ་འདེབས་མཛད་པའི་མནལ་ལམ་དུ། རྗེ་དཀོན་མཆོག་རིན་པོ་ཆེ། རྗེ་བཀྲ་ཤིས་བརྟན་པ། རྗེ་ནམ་མཁའ་དབང་ཕྱུག རྗེ་ནམ་མཁའ་སངས་རྒྱས་བཞི་པོ་ནས་བྱིན་རླབས་དབང་བཞིའི་ཚུལ་དུ་བསྐུར་བའི་ཉམས་གསལ་པོ་བྱུང་གསུངས་ཅིང་། དེ་སྐབས་སྤྱན་ལ་ཡང་བདེ་སྐྱེད་ཡོད་པ་བྱུང་བས། སྤྱན་སྔ་རིན་པོ་ཆེ་ཐུགས་ཤིན་ཏུ་དགེས་པའི་ངང་ནས། འོ་ལེགས་བྱུང་ད་སེམས་བདེ་གསུངས་པ་དང་། དཔོན་སློབ་བྱིན་ཡང་ཐུགས་དགེས་པའི་ཚུལ་གྱིས་ཡར་ཕྱོགས་འབྱོན་པར་བཞེད་པའི།
སྤྱན་སྔ་རིན་པོ་ཆེའི་དྲུང་དུ་རིམ་པས་དགོངས་གྲོལ་ཞུས་པ་ལ། ཅུང་ཟད་ཐུགས་འཕྲེང་བའི་རྣམ་པས། ན་ལེནྡྲའི་གདན་ས་ཡང་ལོ་རེ་ལོ་གཉིས་མཛད་དགོས་ཤིང་། ངེད་ལ་ཡང་ཚེ་དབང་ཁ་ཡར་དང་། རྒྱུ་ལམ་གྱི་དབང་ཞིག་གནང་བསྐྱང་དགོས་གསུངས་པ་ལ། བླ་མ་དུས་གསུམ་གྱི་སངས་རྒྱས་ཁྱེད་ལྟ་བུ་ལ་བདག་གི་དབང་འབུལ་ག་ལ་སྤོབས། བདག་ལ་སླར་རྒྱུ་ལམ་གྱི་དབང་ཞིག་བཀའ་དྲིན་ཀྱང་དགོས་ཤིང་། ན་ལེནྡྲའི་ཐད་ལ་དགོངས་གྲོལ་ཅིས་ཀྱང་དགོས་ཞེས་ནན་ཞུས་དང་། རྗེ་ཉིད་བསྟན་པ་དང་སེམས་ཅན་གྱི་དོན་དུ་རྒྱུན་རིང་བཞུགས་དགོས་ཚུལ་ཕུལ་བས། ཁྱེད་ན་ལེན་དྲའི་གདན་ས་མཛད་ན་ངེད་ཀྱིས་ཀྱང་ལོ་རེ་ལོ་གཉིས་སྡོད་གསུངས་པ་ཕེབས་འདུག་ཀྱང་རྗེ་ཉིད་ན་ལེན་དྲའི་ཞལ་བདག་མི་སྤྲོ་བའི་སྟབས་གསལ་ཁ་གང་ཡང་མ་ཞུས་པར་བཞུགས་པ་ལ་བརྟེན།
ཕྱག་གཡོག་འགའ་ཞིག་ལ་ཅི་ཟེར་སྔར་རྗེ་ཉིད་ངེད་ཀྱི་གང་ཞུས་ཀྱང་དང་ལེན་མཛད་པ་ཞིག་ཡོད་པ་ལ། ད་ལན་གང་ཞུས་ཀྱང་མི་གསན་པ་འདུག་གསུངས་པ་ཕེབས་འདུག་ཅིང་། སླར་ཡང་རིམ་པས་ནན་གྱིས་ཞུ་གྲོལ་ཕུལ་བ་ལ་བརྟེན། དགོངས་པ་ལྷོད་གྲོལ་ངོས། རྒྱུ་ལམ་གྱི་དབང་བཀའ་དྲིན་དུ་སྩལ་ཅིང་། ཡོང་ཁར་བྱིན་རླབས་ཞུས་བསྟན་འགྲོའི་དོན་དུ་ཡུན་རིང་དུ་བཞུགས་པའི་སྨོན་ལམ་བཏབ་མཚམས་ཕྱག་ཚུར་ཐོངས་གསུངས། ངེད་ཀྱི་མཐེ་བོང་གཉིས་ཀྱིས་བསྡུས་ཏེ། ཕེབས་ལམ་རྣམས་ལ་ཐུགས་རྟོག་ཞིབ་བཞེས་དང་། བསྟན་པ་སྤྱི་དགོས་ཀྱི་རྒྱུན་ལ་དགོངས་པའི་ཐུགས་ཀྱི་ཁུར་ཆེ་དགོས་ཤིང་། ད་ས་ཐག་གི་བསྐལ་བས་ཡང་ཡང་མཇལ་ཐུབ་པ་དཀའ།
འོན་ཀྱང་ངེད་རང་སྐྱེ་བ་དང་ཚེ་རབས་ཐམས་ཅད་དུ་ནམ་ཡང་མི་འབྲལ་གསུངས་ཕྱག་ལ་བཅངས་བཅངས་ལན་གསུམ་གྱི་བར་དུ་མཛད་རྗེས། ཐུགས་རྗེ་བླ་ལྷག་ཏུ་གཡོས་པའི་སྟབས་ཀྱིས་སྤྱན་ཆབ་མཛད་བྱུང་བས། དེར་སྐུ་མདུན་ན་ཡོད་པ་ཚང་མ་མཆི་མ་ལྷུག་པར་གཏོང་གིན་འདུག་ཀྱང་། ངེད་དེ་དུས་གང་བྱུང་རུང་། མཆི་མ་ཡང་མ་ཤོར་བྱུང་། དེ་དུས་སྙིང་སྲན་ཡང་ཆེན་པོ་ཀ་བྱས་འདུག་ཅིང་། ན་ལེན་དྲའི་བདག་ལོ་རེ་ལོ་གཉིས་བྱེད་ཚུལ་ཞུས་ན། སྐུ་ཚེ་ལ་ཁྱད་ཡོང་ཤས་འདུག་སྟེ་མ་བྱུང་འདུག་གསུངས་ཐུགས་འགྱོད་བཅས་ཀྱི་རྣམ་པ་མཛད་ཅིང་། ངའི་བླ་མ་དེ་གཞན་དང་མི་འདྲ་བ་གཅིག་ཡོད་དོ་གསུངས། ཐུགས་ཅུང་ཟད་འབྱུང་བའི་རྣམ་པ་མཛད་པ་ཐོས་ལ།
དེ་ནས་བྱིན་རླབས་ཞུས་སྐྱེ་བ་དང་ཚེ་རབས་ཀུན་ཏུ་འབྲལ་མེད་ཀྱི་སྨོན་ལམ་བཏབ། སེམས་འཕྲེང་བཞིན་པའི་ངང་ནས་ཡར་ཕྱོགས་ཕེབས་པ་ཡིན་ནོ། ། ཞེས་ཐོས་སོ། ། དེ་ནས་ན་ལེནྡྲར་འཁོར་ཙམ་ཕེབས། ཆོས་རྗེ་གྲགས་འབྱོར་ཤེས་རབ་པའི་དབོན་པོ། ལུམ་པ་ཆོས་རྗེ་ཟུར་མཆད་ལ་བཀོད་པ་གནང་། ལྕགས་ཕོ་རྟ་ལོ་ཟླ་བ་བཅུ་པ་ལ་ཐུབ་བསྟན་ཡངས་པ་ཅན་དུ་ཕེབས། མང་ཇ་བརྒྱད་རྒྱས་ཙམ་གནང་། ཆོས་རྗེ་གདན་ས་པ་དཀོན་མཆོག་དཔལ་ལྡན་པ་ལ་ལམ་འབྲས་ཆ་ལག་ཡོངས་རྫོགས་གནང་དགོས་ཚུལ་བྱུང་བ་ནས། བླ་མ་དམ་པའི་དམ་ཚིག་ལ་དགོངས།
གནང་བར་ཞལ་གྱིས་བཞེས། ལོ་དེའི་ཟླ་བ་བཅུ་གཅིག་པའི་ཚེས་གཅིག་ལ་ལྡོང་མཁར་ཆོས་རྫོང་དུ་ཕེབས། ངོར་ནས་རྗེ་དཀོན་མཆོག་དཔལ་ལྡན་པ་དང་། ཆོས་རྗེ་བློ་གྲོས་རྒྱལ་པོ། ཀུན་མཁྱེན་དབོན་པོ་དང་བཅས་པ་རྣམས་ལ་ལམ་འབྲས་ཆ་ལག་ཡོངས་རྫོགས་དང་། རྗེས་གནང་གི་རིགས་མང་པོ་གནང་ནས། སླར་ཐུབ་བསྟན་ཡངས་པ་ཅན་དུ་ཕེབས་ངོས། ཆོས་རྗེ་བློ་གྲོས་རྒྱལ་པོ་བ། ཡངས་པ་ཅན་གྱི་གདན་ས་ཁྲི་ཐོག་ཏུ་བཀོད་པ་གནང་སྟེ། རྗེ་ཉིད་གླིང་དགའ་བདེ་བ་ཅན་དུ་ཕེབས།
དེ་ནས་དགུང་ལོ་དྲུག་ཅུ་རེ་གཉིས་སུ་ཕེབས་པ་ལྕགས་མོ་ལུག་ལ་ལམ་ཟབ་བླ་མ་བརྒྱུད་པའི་སྐུ་བརྙན་མདའ་གང་ཙམ་པ་ཉི་ཤུ་རྩ་ལྔ་སྨན་སྐུར་བ་སྒྲུབས་ཤིང་བཞུགས་གནས་ཀྱི་གཙུག་ལག་ཁང་ཡང་བཞེངས། ནང་བཞུགས་ལ་ཡང་དག་པར་རྫོགས་པའི་སངས་རྒྱས་ནས་རྩ་བའི་བླ་མའི་བར་དང་། གཞན་ཡང་མཁས་གྲུབ་དུ་མའི་གདུང་རིང་བསྲེལ། བླ་མ་རྣམས་ཀྱི་མཚན་སྔགས། གཟུངས་ཆེན་ལྔ་ལ་སོགས་པའི་གཟུངས་སྔགས་ཁྱད་པར་ཅན་མང་པོ་བཞུགས་པར་མཛད། རྟེན་རྣམས་ཀྱི་བྱ་བ་ཡོངས་སུ་རྫོགས་པ་དང་། གཟའ་སྐར་བཟང་པོ་ལ། རྗེ་འདི་ཉིད་ཀྱིས་གཙོ་མཛད། བདེ་ཀྱེའི་བསྙེན་པ་ལས་སུ་རུང་བ། དགེ་སློང་རྡོ་རྗེ་འཛིན་པ་བཅུ་དང་བཅས་པས།
དགེས་པ་རྡོ་རྗེའི་དཀྱིལ་འཁོར་ལ་བརྟེན། སྟ་གོན་དངོས་གཞི་ཉི་མ་གསུམ་མཛད་ནས། རབ་ཏུ་གནས་པ་ལྷག་གནས་ཀྱི་མེ་ཏོག་འབུལ་བར་མཛད་ཅིང་། ཡེ་ཤེས་པ་བསྟིམ་པའི་ཚེ། སྔགས་སུམ་བརྒྱ་རེ་མཛད་ནས། བྱིན་རླབས་ཀྱི་གཟི་འོད་འབར་ཞིང་། མཆོད་པའི་ཚོགས་བསམ་གྱིས་མི་ཁྱབ་པ་དང་བཅས་ལྷ་ཁང་སྟེང་ན་བཞུགས་སོ། ། དེའི་སྐབས། དགེ་སློང་བརྩོན་འགྲུས་དཔལ་གྱིས་བཞེངས་པའི་རྗེ་ཉིད་ཀྱི་སྐུ་འདྲ་ཆེ་བ་ལ་ཡང་། རབ་གནས་མཉམ་དུ་མེད་དེ།
ལྷ་ཁང་བར་རྡོ་རྗེ་འཆང་གི་དྲུང་ན་བཞུགས་ཤིང་། དེ་ལྟ་བུའི་བྱིན་རླབས་ཀྱི་མཐུ་ཕུན་སུམ་ཚོགས་པ་ལ་བརྟེན། ཆར་ཆུ་དུས་སུ་འབབ་ཅིང་ལོ་ལེགས་པ་ལ་སོགས་པ་དགེ་བའི་ལྟས་དཔག་ཏུ་མེད་པ་བྱུང་ངོ་། ། ལོ་དེའི་ཟླ་བ་བཅུ་གཅིག་པའི་ཚེས་ལྔའི་ཉིན་རིགས་ལྡན་མིའི་དབང་པོ་ཀུན་དགའ་རིན་ཆེན་དྲུང་གིས་རྗེ་ཉིད་སྤྱན་འདྲེན་གྱི་ཕོ་ཉ་ཞུ་ཡིག་ནན་ཆགས་དང་བཅས་པ་ཕེབས་པ་ནས། ཚེས་བརྒྱད་ལ་གླིང་ཁ་ནས་ཆིབས་ཐོག་ཏུ་ཁེལ་ཏེ། ཚེས་བཅོ་ལྔ་ལ་རྨ་བྱ་ཤུག་ཁྲོད་དུ་ཕེབས་ངོས། ཚེས་བཅུ་བདུན་གཟའ་སྐར་བཟང་བ་དང་བསྟུན། ཐོག་མར་བཀྲ་ཤིས་པའི་མཚོན་དོན་དུ། རྒྱལ་བ་ཚེ་དཔག་མེད་དཀར་པོའི་རྗེས་གནང་མཛད་རྗེས། ཟླ་བ་དེའི་རིང་ལ་ཚེ་དཔག་མེད་ལྷ་དགུ་མ་དང་།
གྲུབ་རྒྱལ་མ་བརྒྱ་བཅུ་གཅིག་རེ་རེ། གཞན་ཡང་འབྱུང་འདུལ་མེ་དབང་། རྡོ་རྗེ་རྣམ་འཇོམས། རྨེ་བརྩེགས་ལྗང་དུད། གུར་ཞལ་གྱི་རྗེས་གནང་། བདེ་མཆོག་ནག་པོ་པའི་དབང་ལ་སོགས་པ་དགོངས་བཞེད་ལྟར་ཕུལ་ནས། སླར་མཆོད་ཡོན་ཕྱོགས་མཐུན་ངམ་རིང་སུ་ཕེབས་ཤིང་། ཞལ་ངོ་གཞན་སོ་སོར་ཡང་དགོངས་བསྟུན་གྱི་གསུང་ཆོས། དབང་རྗེས་གནང་མང་དུ་གནང་ལ། ཁྱད་པར་མི་དབང་བཀྲ་ཤིས་སྟོབས་རྒྱས་དྲུང་དང་།
གཅུང་ལྷའི་སྲས་པོ་ཡིད་བཞིན་ནོར་བུའི་དྲུང་ཕྱོགས་མཐུན་བཞུགས་སྐབས། དུས་འཁོར་རྩེར་སྤྱན་དྲངས་པའི་གུར་དྲག་གི་དབང་། རྡོ་རྗེ་ཕུར་པའི་དབང་ཡོངས་རྫོགས། ཚེ་དབང་། རྨེ་བརྩེགས། གུར་ལྷ་བརྒྱད། དུར་ཁྲོད་བདག་པོ། དུད་གསོལ་ལྷ་མོ་སོགས་གསུང་ཆོས་དུ་མ་གནང་ཞེས་སླར་གླིང་དགའ་བདེ་བ་ཅན་དུ་ཕེབས། དེར་ཡང་། གསུང་ཆོས་བློ་དང་མཚམས་པ་བཀའ་དྲིན་སྩོལ་ཞིང་བཞུགས་སྐབས་ཐུབ་བསྟན་རྣམ་རྒྱལ་ནས་མི་སྣ་ཡང་ཡང་སླེབས་པའི་གསུང་ངག་ལམ་འབྲས་གནང་དགོས་ཚུལ་གྱི་སྙན་ཞུས་རིམ་ཅན་དུ་བྱུང་བ་ལ་བརྟེན།
ཆུ་ཕོ་སྤྲེལ་ལོ་ཟླ་བ་གསུམ་པ་ཤར་དུས་ཕེབས། ཐུབ་བསྟན་ཡངས་པ་ཅན་དུ་ཞག་གཅིག་བཞུགས། དགེ་འདུན་རྣམས་ལ་མང་ཇ་བཟང་པོ་གནང་། དེ་ནས་ཐུབ་བསྟན་རྣམ་རྒྱལ་དུ་ཕེབས། དགེ་འདུན་རྣམས་ཀྱིས་ཕྲེང་དུ་དངར་བའི་ཕེབས་བསུ་ཟབ་པ་མཛད་ཅིང་། རྗེ་ཉིད་ཀྱིས་མང་ཇ་བཟང་པོ་ཡང་གནང་། ཟླ་བ་དེའི་ཉེར་དགུ་ལ་པཎ་ཆེན་དབང་ཕྱུག་གྲུབ་པའི་ཟླ་མཆོད་སྟེང་དུ། ཀུན་མཁྱེན་ཆོས་ཀྱི་རྒྱལ་པོ་གོ་རམས་བསྟན་པའི་གསལ་བྱེད་ཉིད་ཀྱི་མི་འཇིགས་པ་སེང་གེའི་ཁྲི་ལ་རྗེ་བཙུན་འདི་ཉིད་བཞུགས་ཏེ། ཆོས་རྗེ་རིན་པོ་ཆེ་བྱམས་པ་རབ་བརྟན་པས་གཙོ་མཛད་དགེ་འདུན་ལྔ་བརྒྱ་ལྷག་ཙམ་ལ། གསུང་ངག་ལམ་འབྲས་ཆ་ལག་མང་དུ་གནང་ཞིང་།
སླར་ཡར་ཕྱོགས་ལ་ཕེབས་ནས་གླིང་ཁར་བཞུགས་སྐབས་སྤྲེལ་བྱའི་མཚམས་མི་དབང་ཆེན་པོས་རྨ་བྱ་ཤུག་ཁྲོད་དུ་སྤྱན་དྲངས། ཟླ་བ་གཉིས་ཀྱི་བར་དབང་བྱིན་རླབས་མང་དུ་གནང་ཞིང་། རྗེ་བཙུན་དམ་པ་ཀུན་དགའ་གྲོལ་མཆོག་གི་སྐྱེསརབས་བཅུ་གཅིག་སྐུ་བརྙན་རྣམས་ལ། ལྟ་གོན་དངོས་གཞི་སྦྲེལ་བའི་རབ་གནས་མཛད་པས། མེ་ཏོག་གི་ཆར་ཤུག་ཁྲོད་དང་ངམ་རིང་གཉིས་ཆར་དུ་ཆེར་བབས་ཤིང་། སླར་གླིང་ཁར་ཕེབས་ཏེ་བཞུགས་པ་ལ། ཆོས་རྒྱལ་ཀུན་དགའ་རིན་ཆེན་དྲུང་གིས་གསུང་ངག་ལམ་འབྲས་གནང་དགོས་ཀྱི་ཞུ་ནན་ཕུལ་བས་བདག་ཁམས་བཟང་པོ་མི་གདའ་ནའང་། ཐུགས་བཞེད་ཡོད་ན་འབུལ་གསུངས། ཁྱི་ལོ་ཟླ་བ་གསུམ་པ་ལ་ཆིབས་ཐོག་ཁེལ་བའི་ཡར་ལམ་སྨན་སྡིངས་སུ་ལོ་ཆེན་སྤྲུལ་པའི་སྐུ་ལ་རྒྱུ་དུས་ཀྱི་དབང་། མགོན་པོ་ལྷ་བརྒྱད་ཀྱི་རྗེས་གནང་།
ཚེ་བཀའ་རྣམས་གནང་རྗེས་ཤུག་ཁྲོད་དུ་ཕེབས། དེ་ནས་ཆོས་ཀྱི་རྒྱལ་པོ་ལོ་ཆེན་སྤྲུལ་སྐུ། གྲུབ་ཆེན་ཐང་སྟོང་པའི་དབོན་བརྒྱུད་རྗེ་འགྱུར་མེད་སོགས་བརྒྱད་བཅུར་ཉེ་བ་ལ། ལམ་འབྲས་ཁྲིད། བརྒྱུད་པའི་རྣམ་ཐར་རྒྱས་པ། གླེགས་བམ་ཚང་མ། རྩ་རྒྱུད་བརྟག་གཉིས། རྡོ་རྗེ་གུར་རྣམས་ཀྱི་ལུང་གནང་ཞིང་། རགས་བསྡུས་བཅུ་གཅིག་ལ། ལམ་སྦས་བཤད་མ་གཏོགས་ཆ་ལག་ཚང་མ་བཀའ་དྲིན་དུ་སྩལ་ཏོ། །
དེ་སྐབས་ས་སྐྱ་ནས། བདག་ཆེན་ངག་དབང་ཀུན་དགའ་རིན་ཆེན་དྲུང་གིས་བཀའ་ཤོག་ནན་ཆེ་བའི་གདུང་བརྒྱུད་རིན་པོ་ཆེ་སྐུ་མཆེད་སོགས་ལ་གསུང་ངག་དགོས་ཚུལ་མི་སྣ་དང་བཅས་པ་ལ་བརྟེན། རྗེ་འདིའི་ཞལ་ནས། ད་ནི་གསེར་ག་བདག་པོའི་དཔེར་འདུག་པས། ཅིས་ཀྱང་འབུལ་བ་སྤྲོ་གསུངས་པ་དང་། སྡེ་པ་ནས་ཀྱང་ཕེབས་པ་རིགས་ཚུལ་ནན་ཆགས་ཕུལ་བ་ལ་བརྟེན། ཞལ་གྱིས་བཞེས་ཏེ་ངམ་རིང་དུ་ཕེབས་སྐབས། སྤྱན་འདྲེན་སྐྱར་མ་བྱུང་ནས། ཟླ་བ་བདུན་པའི་ཚེས་གསུམ་ལ། སྡེ་སྲིད་ནམ་མཁའི་རྒྱལ་པོ་དཔོན་གཡོག་རྣམས་ཀྱིས་ཕྱག་ཕྱི་མཛད་དེ།
མཆོད་ཡོན་རྣམས་ལྷ་རྩེར་ཕེབས་ཞག་གསུམ་བཞུགས། སླར་ཚེས་བདུན་ལ་ཆིབས་ཐོག་ཁེལ་བའི་དཀར་གོང་ལ་བར་སྡེ་སྲིད་ནས་ཀྱང་ཕེབས་སྐྱེལ་མཛད། དེ་ནས་གདོང་དགའ་ནས་དཔོན་གཡོག་ལྔ་བཅུ་ཙམ་ཕེབས་བསུར་སླེབས་པའི་དེ་ནུབ་གདོང་དགར་བཞུགས། ཚེས་བརྒྱད་ཀྱི་ཉིན་གདོང་དགའ་ནས་དཔོན་གཡོག་རྣམས་ཀྱིས་ཕྱག་གཡོག་བྱས། དཔལ་ལྡན་ས་སྐྱ་ཡོན་ཏན་དུ་མའི་འབྱུང་གནས་གང་དུ་ཕེབས་ཤིང་། མཁན་ཆེན། ལས་ཆེན་སོགས་སྟོབས་ཆེ་བས་ཕེབས་བསུ་སེར་འཕྲང་རྒྱས་པར་མཛད། འཛམ་གླིང་བསྟན་པའི་བདག་པོ་འཕགས་པ་རིན་པོ་ཆེའི་གཟིམ་ཁང་ལྷ་ཁང་ཆེན་མོ་རུ་སྤྱན་དྲངས། འཁོན་ས་སྐྱ་པ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཡབ་སྲས་དང་མཇལ། ཐུགས་མཉེས་པའི་ཚུལ་གྱིས་བཀའ་ཇི་སྙེད་པ་དག་ཕེབས་ལ།
རྗེ་འདིས་ཀྱང་ཚོགས་ཆེན་ལ་མང་ཇ་བཟང་པོ། གྲྭ་ཚང་ཐ་དད་ཀྱི་མཁན་པོ་ལས་ཆེན་སོགས་ལ་རྣམ་གཞག་ཐོབ་པ་རྣམས་ལ་གནང་སྦྱིན་བཟང་པོ་མཛད་དེ། ཧོར་ཟླ་བདུན་པའི་ཚེས་བཅུ་རྗེ་བཙུན་སངས་རྒྱས་རིན་ཆེན་གྱི་ལྷ་མཆོད་སྟེང་དུ་གདུང་སྲས་རིན་པོ་ཆེ་སྐུ་མཆེད། མཁན་ཆེན་རྣམ་གཉིས། ལས་ཆེན་གཉིས། གདོང་དགའ་ཆོས་རྗེ་སོགས། དགེ་འདུན་ཕྱེད་དང་ཉིས་བརྒྱ་ཙམ་ལ་གསུང་ངག་འཛུགས་པ་གནང་། དེའི་དགོང་རྗེ་འདི་ཉིད་ཀྱི་མནལ་ལམ་དུ། རྗེ་བཙུན་དམ་པ་སངས་རྒྱས་རིན་ཆེན་ཕེབས་ནས་མཉེས་པའི་ཚུལ་མང་པོ་མཛད་པ་ཞིག་བྱུང་བས། སང་སྔ་བར་སྐུ་དྲུང་ན་ཡོད་པ་རྣམས་ལ་ངེད་རང་གི་ལམ་འབྲས་འདི་ལ་གེགས་དབང་བར་ཆད་མི་ཡོང་གསུང་བའི་བཀའ་ལུང་ཡང་ཕེབས་ངོས།
སྔོན་འགྲོ་སྣང་བ་གསུམ་གྱི་དམིགས་ཁྲིད། དངོས་གཞི་རྒྱུད་གསུམ་གྱི་དམིགས་ཁྲིད་རྣམས་རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་མཛེས་རྒྱན་ལས་ཚིག་ཟུར་ཡང་མ་ཉམས་པའི་ཁྲིད་ལུགས་དང་། དེ་དང་འབྲེལ་བའི་སེམས་བསྐྱེད། རྒྱུ་ལམ་གྱི་དབང་། རྗེ་བཙུན་གྱིས་མཛད་པའི་བླ་མ་བརྒྱུད་པའི་གསོལ་འདེབས་ཁ་སྐོང་དང་བཅས་པ། བླ་མ་རྒྱ་བོད་ཀྱི་རྣམ་ཐར་ངོ་མཚར་སྣང་བ་ནས་བཟུང་། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་འཇམ་དབྱངས་ས་ལོའི་རྣམ་ཐར་བར་ཚང་མ། གླེགས་བམ་ཆོས་སྣ་ལྔ་བཅུ་ང་བཞི། དབང་ཆུ་དང་སྒྲུབ་ཐབས་ཡན་ལག་བཞི་དྲུག་གཉིས་ཀྱི་ལུང་ལ་སོགས་པ་རྒྱས་པར་གནང་ཞིང་། བདག་ཆེན་རིན་པོ་ཆེ་སྐུ་མཆེད་ཀྱིས་གཙོས་པའི་རགས་བསྡུས་བཅོ་ལྔ་ལ།
ལམ་འབྲས་ཀྱི་ཆ་ལག་རྣམས་ཀྱང་ཡོངས་སུ་རྫོགས་པར་བཀའ་དྲིན་དུ་སྩལ་ཅིང་། དམིགས་རིམ་རེ་རེའི་སྔོན་དུ་རྗེས་གནང་རེ་གནང་བ་ཡང་། ཐོག་མར་ཚེ་འཕེལ་དཀར་པོའི་རྗེས་གནང་ནས་བཟུང་། འཕགས་པ་ཐོགས་མེད་ཀྱིས་ཞལ་གཟིགས་བྱམས་པ་དམར་སེར་ཞལ་གསུམ་ཕྱག་དྲུག་པ་སོགས་ལྷ་སུམ་ཅུ་སོ་དྲུག་གི་རྗེས་གནང་སོ་སོ་ཡིག་ལུང་དང་བཅས་པ་གནང་ཞིང་། གདུང་སྲས་སྐུ་མཆེད་ཀྱིས་གཙོས། དཔོན་སློབ་རྣམས་དམ་པའི་ཆོས་ཀྱི་མཛོད་ཆེན་པོར་མངའ་གསོལ་བའི་བཀའ་དྲིན་ཆོས་ཡོན་དུ། འཁོར་གསུམ་ཡོངས་དག་གི་འབུལ་བའི་རྣམ་གྲངས་ཇི་སྙེད་པས་ཀྱང་ཕན་ཚུན་ལེགས་ལམ་གྱི་རྟེན་འབྲེལ་མཆོག་ཏུ་མཛད་ལ། དེ་དུས་ཀྱང་རབ་བྱུང་བསྙེན་རྫོགས་བཞི་བཅུ་ཙམ་མཛད། དེའི་སྐབས་གཅིག་དབུ་རྩེ་རྙིང་མ་དང་སྒོ་རུམ་སོགས་ཀྱི་རྟེན་རྣམས་མཇལ་བ་ལ་ཕེབས། དཀར་མེ་སྙན་དར་ཕུལ།
བསྟན་པ་དར་ཞིང་སྐྱེ་དགུ་བདེ་བའི་སྨོན་ལམ་ཐུགས་ཡིད་ཚིམས་པར་མཛད་པས། མཧཱ་ཀ་ལའི་འཆམས་སྐུའི་སྤྱན་དབུས་མ་དེ་ཤིན་ཏུ་གསལ་བ་གཅིག་གཟིགས་བྱུང་བའི་གནས་ཚུལ་བདག་ཆེན་རིན་པོ་ཆེར་ཞུས་པས། དགེས་པའི་གསུང་གིས་སྤྱན་དབུས་མ་གཟིགས་པ་དེ་ཡེ་ཤེས་ཀྱི་སྤྱན་གཟིགས་པར་གདོན་མི་ཟ་བ་ཡིན་གསུངས་ལ། དེ་སྐབས་དཔལ་ལྡན་ས་སྐྱ་པ་སྔགས་འཆང་ཆེན་པོའི་དྲུང་དུ། ཕུར་པ་ས་ལུགས་སྨིན་བྱེད་ཀྱི་དབང་། སྟོད་ལས་སྨད་ལས་ཀྱི་དབང་ཚང་མ། དེ་དག་གི་རྒྱབ་ཆོས་ས་ལོས་མཛད་པ། ཕུར་པའི་དབང་། ལམ་གྱི་རིམ་པ་བླ་མ་བརྒྱུད་པའི་གསོལ་འདེབས་དངོས་གྲུབ་ཀྱི་རོལ་མཚོ་ཞེས་པ་དཔལ་ལྡན་བླ་མ། ཐེག་ཆེན་ཆོས་རྒྱལ་ནས་ས་ལོའི་བར་ཞལ་ངོ་རིམ་པར་བརྒྱུད་པ་དང་།
ཡང་བླ་མ་དམ་པ་ནས། རྡོ་རྗེ་འཆང་ཀུན་དགའ་བཟང་པོ་སོགས་ལ་བརྒྱུད་པ་གཉིས་ལྡན་གྱི་དྲག་པོ་སྒྲོལ་དབང་། ཆོས་རྗེ་བླ་མ་ནས། ཆག་ལོའི་བར་གྱི་བརྒྱུད་འདེབས་སྨོན་ལམ་དང་བཅས་པ། ས་ལོས་མཛད་པའི་བསྙེན་སྒྲུབ་གསལ་བྱེད། དཔལ་ལྡན་བླ་མས་མཛད་པའི་སྒྲུབ་ཐབས་བཀླགས་པ་དོན་འགྲུབ། སྔགས་འཆང་ཆེན་པོ་དེ་ཉིད་རང་གིས་མཛད་པས་དཀྱིལ་ཆོག་བློ་གྲོས་ཁ་འབྱེད། དབང་གི་མཚམས་སྦྱོར་བློ་གསལ་དགའ་བསྐྱེད། དྲག་པོ་སྒྲོལ་དབང་གིས་མཚམས་སྦྱོར། ཡང་ས་ལོས་མཛད་པའི་གསལ་བྱེད་རིན་པོ་ཆེའི་དོ་ཤལ།
ཕུར་པའི་གཏོར་བཟློག བདག་ཆེན་རྒྱ་གར་བས་མཛད་པའི་འཁོར་ལོ་རྩིབས་བཅུ་པ། ཡང་གུར་དྲག་གི་འཕྲིན་ལས་དྲག་པོ་ཟིལ་གནོན། དེའི་དབང་བསྐུར་སྔགས་འཆང་ཆེན་པོ་རང་གིས་མཛད་པ་རྣམས་ལེགས་པར་གསན་ཅིང་མཉེས་པ་གསུམ་གྱི་སྒོ་ནས། འབུལ་བའི་དངོས་པོ་གྱ་ནོམ་པ་ཡང་བགྱིས་པ་ཡིན་ནོ། ། དེ་ནས་གདུང་སྲས་རིན་པོ་ཆེ་སྐུ་མཆེད་ཀྱིས་གཙོས། དཔོན་སློབ་མང་པོས་ཐག་རིང་ཙམ་བསྐྱེལ་དུང་མཛད། ཕན་ཚུན་དགའ་བའི་གཏམ་གྱི་སྤྲོ་བ་བསྐྱེད་ངོས། རིམ་པས་རྨ་བྱ་ཤུག་ཁྲོད་དགེ་ལེགས་ཡོངས་འདུའི་ཚལ་དུ་ཕེབས་ཏེ། འདུ་ཁང་གི་ལྡེབས་བྲིས་རྣམས་ལ་རབ་གནས་རྒྱས་པ་དང་།
སྡེ་སྲིད་ཞལ་ངོ་སོ་སོར་དགོངས་སྦྱར་གྱིས་བཀའ་ཆོས་གནང་བ་མཛད་རྗེས། སླར་ཡང་གླིང་ཁར་ཕེབས། དགེ་འདུན་རྣམས་ལ་སྐུ་འཁྱོས་ཚུལ་དུ་མང་ཇ་གནང་སྦྱིན་སོགས་མཛད། དགུན་ཆོས་ཐོག་དེ་ཀར་བཞུགས། དཔོན་སློབ་བདུན་བཅུ་སྐོར་གྱིས་གུར་གྱི་སྒྲུབ་མཆོད་རྒྱས་པར་མཛད་པའི་ཚོགས་དབུ་ལ་རྗེ་ཉིད་ཕེབས་ངོས། བསྙེན་བཀུར་རྣམས་ཀྱང་བླ་བྲང་ནས་འཁུར་བཞེས་སུ་མཛད་ལ་དེའི་སྐབས་གླིང་གར་མགོན་ཁང་དུ་བཞུགས་རྒྱུའི་དཔལ་རྡོ་རྗེ་ནག་པོ་ཆེན་པོ་གུར་གྱི་སྐུ་བརྙན་ཞིག་བཞེངས་པ་ལ། སྤྱན་འབྱེད་རན་མཚམས་རྟེན་འབྲེལ་ལེགས་ལམ་གྱི་སྤྱན་འབྱེད་སྟོན་མོ་ཆེ་ཆུང་གང་འོས་རེ་རྒྱུན་གྱི་ཕྱག་སྲོལ་ཡིན་ཡང་། བླ་བྲང་ནས་རྒྱུན་ཕོགས་བཟང་ཞིང་ཟུར་ཆས་ཡང་ཡང་གནང་བ་སོགས་ཀྱི། སེམས་འཛངས་ཀྱི་རྣམ་པས་ཞུ་མ་སྤོབས་པར། སྤྱན་འབྱེད་འཛུགས་གྲབས་ཡོད་པ།
རྗེ་ཉིད་ཐོབ་རྒྱག་ཏུ་མཁོ་དགུའི་གནང་སྦྱིན་དང་བཅས་ཕེབས་བྱུང་བ་ནི་མངོན་པར་མཁྱེན་པ་ཁོ་ན་ལས་གཞན་དུ་མ་འདས་ལ། དེ་ནས་རྟེན་གྱི་བྱ་བ་ཡོངས་རྫོགས་ཏེ། དཔལ་དགེས་པ་རྡོ་རྗེའི་དཀྱིལ་འཁོར་དང་འབྲེལ་བར་རབ་ཏུ་གནས་པ་རྒྱས་པར་མཛད་པའི་ལྷ་གནས་ཀྱི་མེ་ཏོག་ཉིན་མོའི་སྔ་ཆ་ལ་འཐོར་བར་མཛད་པས། མགོན་ཁང་རྒྱ་དཀར་ལ་ཉི་ཟེར་ཐལ་ཤར་བ་དང་། ཕྱིར་གནས་ཀྱི་སྐྱ་སེར་ཀུན་གྱིས་མཐོང་སྣང་ཆབས་གཅིག་པར། མགོན་ཁང་གི་རྒྱ་སྐར་ལ་ཁ་དོག་སྣ་ཚོགས་པ་ཅན་གྱི་འཇའ་ཟུག་པར་སྣང་ལ། གཏོར་འབུལ་སྐབས། མགོན་ཁང་གི་རྟེན་ཐུག་རྣམས་ལ། མེ་ཆེར་འབར་བ་སོགས། ངོ་མཚར་བའི་ལྟས་ཁྱད་པར་ཅན་མང་དུ་བྱུང་བ་དང་།
བྱིན་རླབས་ཀྱི་ཟིལ་ཡང་ཤིན་ཏུ་ཆེ་བ་བྱུང་བས། དཔལ་ལྡན་ས་སྐྱ་པའི་ཆོས་སྲུང་འདི་རྣམས་རྗེ་ཉིད་ཀྱི་ཕྲིན་ལས་སར་གོར་མ་ཆག་ཅེས་རིག་བྱེད་མཁས་པ་དཔལ་ལྡན་རྒྱལ་མཚན་ནས་བརྒྱུད་པའི་ངག་ལས་དངོས་སློབ་འགས་ཐོས་པ་བཞིན། ཕྱིས་དཔོན་སློབ་དྲུང་དུ་ཞུས་དག་ཞུས་པས་ཀྱང་། དེ་ཁོ་ན་ལྟར་ཡིད་ཆེས་པའི་གནས་སུ་གྱུར་པ་ཡིན་ནོ་ཞེས་ཐོས་སོ། ། དེ་སྐབས་ཆོས་རྗེ་བློ་གྲོས་རྒྱལ་པོ་གཤེགས་པ་ལ་བརྟེན། སླར་ཡང་ཐུབ་བསྟན་ཞལ་བདག་མཛད་དགོས་ཞུ་ནན་སྟབས། དགུང་ལོ་རེ་དྲུག་བཞེས་པ་ཤིང་མོ་ཕག་ལོ་སླར་ཡང་ཐུབ་བསྟན་དུ་ཕེབས། དགེ་འདུན་རྣམས་ལ་མང་ཇ་གནང་སྦྱིན་ཕུལ་དུ་ཕྱིན་པ་མཛད་པའི་སྐབས་ཤིག ཐུབ་བསྟན་རྣམ་རྒྱལ་གདན་ས་པ། རྗེ་བྱམས་པ་རབ་བརྟན་པ་དང་།
དཔོན་སློབ་རྣམ་གཉིས་ཀྱིས་གཙོས་དགེ་འདུན་སུམ་ཅུ་ཙམ་ཕེབས་ཤིང་གཞན་ཡང་ལོ་ཆེན་སྤྲུལ་སྐུ། གྲྭ་ཚང་ཆེན་མོའི་མཁན་ཆེན་དཀོན་མཆོག་བཟང་པོ། ཡངས་པ་ཅན་གྱི་སློབ་དཔོན་རྣམ་གཉིས་སོགས། དད་འདུས་ཀྱི་དགེ་འདུན་ལྔ་བརྒྱ་ཙམ་ལ་སྒྲུབ་ཐབས་རྒྱ་མཚོའི་རྗེས་གནང་ལུང་བཅས་པ་དང་། གཞན་ཡང་ལུང་མང་པོ་གནང་ཞིང་། དྲག་པ་བདུན་བཅུ་སྐོར་ལ། བདེ་མཆོག་ལཱུ་ནག་དྲིལ་གསུམ་གྱི་དབང་། དེ་གསུམ་གའི་རྫོགས་རིམ་གྱི་ཁྲིད། རྣལ་འབྱོར་མའི་བྱིན་རླབས་རྩ་དབུ་མའི་ཁྲིད་དང་བཅས་པ། དཔྱིད་ཐིག་རྒྱུ་ལམ་གྱི་དབང་།
བདག་མེད་མའི་དབང་། ལམ་ཟབ་རྣམས་དང་། གཞན་ཡང་ནག་པོ་གཞུང་དྲུག རིམ་བཞི་ལམ་སློང་། བདེ་མཆོག་རྩ་རྒྱུད་སོགས་ཟབ་རྒྱས་ཀྱི་ཆོས་འཁོར་དཔག་མེད་བསྐོར་ནས། སླར་ཟླ་བ་བཅུ་པའི་ཚེས་བཅུ་དགུའི་ཉིན། རྨ་བྱ་ཤུག་ཁྲོད་དུ་ཕེབས། སྡེ་སྲིད་ཞལ་ངོ་རྣམས་ལ་གང་ལ་གང་མཚམས་ཀྱི་ཆོས་ཀྱི་བཀའ་དྲིན་སྩལ་ནས། ཡང་མུས་ལ་ཕེབས། མཐའ་ཁོང་བརྒྱུད་གླིང་གར་ཕེབས་ངོས་རེ་ཞིག་སྐུ་མཚམས་བཅད་རྒྱ་དམ་པར་བཞུགས།
གྲོལ་འཕྲལ་དགེ་འདུན་རྣམས་ལ་བདེ་མཆོག་ལཱུ་ནག་དྲིལ་གསུམ་གྱི་དབང་། དེ་དག་སོ་སོའི་ཁྲིད་ལུང་དང་བཅས་པ་སྩལ་ལ། དེ་ནས་དགུང་ལོ་རེ་བདུན་དུ་ཕེབས་པ་མེ་ཕོ་བྱི་བའི་ལོ་ཟླ་བ་གསུམ་པའི་ནང་དུ། ཕྱོགས་ནས་འདུས་པ་མང་པོ་ལ། རབ་བྱུང་བསྙེན་རྫོགས་ཀྱི་སྡོམ་པ་བཀའ་དྲིན་དུ་བསྩལ་ནས། ཟླ་བ་བཞི་པ་རྡོ་རྗེ་འཆང་ཆེན་པོ་ཀུན་དགའ་བཟང་པོའི་དུས་ཆེན་སྟེང་གུར་གྱི་སྒྲུབ་མཆོད་ཚོགས་དབུ་ལ་རྗེ་ཉིད་ཕེབས་ཤིང་བསྙེན་བཀུར་དགོས་པ། བླ་བྲང་རང་ནས་རྐང་བླང་ཁུར་བཞེས་མཛད་དོ། ། དེ་ནས་ཡང་ཐུབ་བསྟན་ཡངས་པ་ཅན་དུ་ཕེབས་སྐབས་ཆོས་ཀྱི་རྒྱལ་པོ་ཀུན་དགའ་རིན་ཆེན་པའི་དྲུང་ཡང་ཕེབས་པ་མཛད་ལ། དེ་སྐབས་ཀྱང་། དབང་བཀའ་བསམ་ལས་འདས་པ་བཀའ་དྲིན་བསྐྱངས་ཤིང་།
ཆོས་ཀྱི་འཁོར་ལོ་ཇི་སྙེད་པ་བསྐོར་ནས། ཡང་ཟླ་བ་བཅུ་གཅིག་པ་ལ་མུས་སུ་ཕེབས། ནང་སོ་རིན་ཆེན་ལྷུན་པོ་བས། གླེ་ལུང་ཆོས་སྡེར་སྤྱན་འདྲེན་ཞུས། དེར་བཞུགས་ཀྱི་དགེ་འདུན་རྣམས་ཀྱིས་སེར་ཕྲེང་རྒྱས་པར་མཛད། དེའི་ཉིན་དགེ་འདུན་རྣམས་ལ་མང་ཇ་བཟང་པོ་དང་། ཞལ་ངོ་རྣམས་ལ་འཆི་བདག་འཇོམས་པའི་དབང་བསྐུར་གནང་ཞིང་། སང་ཉིན་མཁན་ཆེན་ཆོས་དབང་ཕྱུག་པས་གཙོ་མཛད་སྐྱ་སེར་མང་པོ་ལ་དོན་ཞགས་ལྷ་ལྔའི་རྗེས་གནང་མཛད་ནས་གླིང་ཁར་ཕེབས། དེའི་ཕྱི་ལོ་མེ་མོ་གླང་ལ། གླིང་ཁར་གསུང་ངག་ལམ་འབྲས་འཛུགས་པ་གནང་བའི་སྣང་གསུམ་སྐབས།
ངམ་རིང་ནས་ཆོས་རྒྱལ་ཆེན་པོ་ཀུན་དགའ་རིན་ཆེན་སྐུ་ཁམས་བསྙེལ་བ་ལ་བརྟེན། སྤྱན་འདྲེན་ཡང་ཡང་བྱུང་བའི་སྟབས། སྣང་གསུམ་གྱི་དམིགས་རིམ་ཚང་བར་སོང་མཚམས། ཤར་སྟབས་ཀྱིས་ཕེབས་པ་གནང་བ་ལ། ཆོས་རྒྱལ་ཆེན་པོ་སྐུ་ཁམས་རེ་ཟི་འདུག་པ་ནས། ཐོག་མར་ཚེ་དཔག་མེད་ཀྱི་དབང་དང་མགོན་པོའི་རྗེས་གནང་མཛད་ཅིང་། དེ་ནས་དབྱིབས་སྒོ་ལ་བརྟེན། ཀུན་རིག་གི་དབང་དང་། དགོང་རེ་བཞིན་བླ་མ་བརྒྱུད་པའི་བྱིན་རླབས་བར་མ་ཆད་པ་གནང་ཡང་། འབངས་རྣམས་ཀྱི་བསོད་ནམས་ཀྱི་མཐུ་ཞན་པ་ལ་བརྟེན།
ཆོས་ཀྱི་རྒྱལ་པོ་ཆེན་པོ་ཞིང་གཞན་དུ་གཤེགས་པའི་ཚུལ་སྟོན་པར་བརྩམས་པའི་ཚེ། ཐུགས་བརྩེ་བ་ཆེན་པོས་བྱིན་རླབས་དང་། འདའ་ཀ་མའི་འཕོ་དམིགས་བཀའ་དྲིན་དུ་བསྐྱངས་ཤིང་། དེ་ནས་རྗེས་སྒྲུབ་ཀྱི་ཆ་གདུང་ཞུགས་འབུལ། གདུང་ཚ་འདེབས་པ། དགུང་ཞག་གི་རིང་ལ་གསོལ་འདེབས་སོགས། གང་ལ་གང་དགོས་རྣམས་བརྩེ་བ་ཆེན་པོའི་སྒོ་ནས། བཀའ་དྲིན་དུ་མཛད་ཅིང་། དངོས་གཞི་ལ། དཔལ་ངམ་རིང་ཆོས་སྡེ་ཆེན་པོར་སྡེ་སྣོད་འཛིན་པའི་དགེ་འདུན་འདུས་པ་རྒྱ་མཚོའི་དབུས་སུ་སེང་གེའི་ཁྲི་ལ་རྗེ་ཉིད་སྤྱན་དྲངས་ཏེ།
གསུང་གི་གསང་བ་བསམ་གྱིས་མི་ཁྱབ་པ་དང་ལྡན་པས། ལྷག་ཆད་ནོར་གསུམ་གྱི་སྐྱོན་དང་བྲལ་ཞིང་། དག་གསལ་སྙན་ཞིང་འཇེབས་པའི་གསུང་གིས་དགེ་བའི་རྩ་བ་སངས་རྒྱས་ཀྱི་སར་བསྔོ་བ་དང་སྨོན་ལམ་གྱི་རྒྱས་འདེབས་འཁོར་གསུམ་ཡོངས་སུ་དག་པ་དང་འབྲེལ་བའི་རྒྱས་བཤད་ཕྱིན་ཆད་ཕུན་སུམ་ཚོགས་པའི་དཔལ་ཡོན་དམ་པ་འབྱུང་བའི་བཀྲ་ཤིས་ཀྱི་མཐའ་རྟེན་རྒྱས་པ་མཛད་ལ། དེར་སྐབས་ཞིང་ཡོངས་སུ་དག་པའི་བླ་མ། སྡེ་པ་ནས་ཀྱང་ཡོན་ཡོངས་སུ་དག་པའི་དངོས་པོ་བཟང་ཞིང་དཔག་ཏུ་མེད་པ་འབུལ་བར་མཛད་པ་སོགས། རང་གཞན་མཐའ་དག་རྣམ་པར་དཀར་བའི་ལེགས་ལམ་གྱི་བསགས་རྒྱབ་རྨད་དུ་བྱུང་བ་ལ་ཡང་དག་པར་སྦྱོར་བ་མཛད་པ་ཡིན་ནོ། ། དབྱར་གསོས་གླིང་ཁར་ཕེབས། སྔར་གྱི་གསུང་ངག་གི་འཕྲོ་རྫོགས་པར་གནང་ཞིང་། ཡང་སྐབས་གཅིག་དབྱར་སྨད། དོལ་པ་སྨད་པས་སྤྱན་དྲངས་ཏེ་རུ་ཁྲོད་དུ་ཕེབས།
ཁམ་དོལ་སྒོས་རུ་སྦྲང་གཡག་འདབ་རུ། སྒོམ་སྡེ་སོགས་སྟོབས་ཆེ་བ་ལ་ཚེ་དབང་དང་མ་ཎིའི་བཟླས་ལུང་སོགས་གནང་ཞིང་། འབྲོག་རིགས་འདིའང་། ཕན་ཚན་འདྲེས་འཁྲུགས་ཆེ་བ་རང་གི་ཆ་ཤར་ཚེ། མི་ཤ ནོར་ཤེ སྟེས་ལན་སོགས་ལ། གནད་པོ་རང་གི་སྡིག་གཡོས་ཆེན་པོར་འགྱུར་བ་ཡོང་གི་འདུག་པ། ཐུགས་རྗེའི་རྒྱ་མཚོ་ཆེན་པོས་མ་བཟོད་པས། ཕན་ཚུན་སོ་སོར་གང་ལ་གང་འཚམས་ཀྱི་གསོལ་རས་གནང་སྦྱིན་འདི་ཕྱིར་ཕན་གནོད་ཀྱི་ཁྱེ་ཉེན་བཀོད་ཚུལ་སོགས་རྒྱས་པར་གནང་རྗེས།
བཀའ་སྲུང་དམ་ཅན་རྒྱ་མཚོ་དཔང་པོར་སྤྱན་དྲངས་པའི་གཏོར་དབང་བཀའ་བསྒོ་རྒྱས་པར་མཛད། སྡེ་གཅིག་གིས་གཅིག་ལ་རྒྱག་ཁྱེར་དང་། རྐུ་འཕྲོག་བྱེད་ས་མེད་པའི་སྒྲིགས་རྣམ་གཞག་དམ་པོ་མཛད་རྗེས། ཕྱག་གིས་གཏོར་མ་ས་ལ་འཕངས་པས་གཏོར་མའི་གསུམ་གཉིས་ཙམ་ས་ལ་ཐིམ་པ་དེར་ཡོད་ཀྱི་སྐྱ་སེར་ཀུན་གྱི་མིག་ལམ་དུ་མཐོང་བ་ལ་བརྟེན། ཐམས་ཅད་ཀྱང་ཧ་ལས་ཤིང་འཇིགས་པའི་ཚུལ་གྱིས། རྗེ་ཉིད་ཀྱི་བཀའ་ལས་ནམ་ཡང་འདའ་བར་མི་ནུས་པའི་ཡིད་ཆེས་ཐོབ་ཅིང་། མོས་པ་ལྷག་པར་འཕེལ་བའི་དབང་ལས། ཕྱག་ཞབས་ཀྱི་བྱིན་རླབས་འཕུང་ཚུལ་གྱི་ཞུ་བ་དང་། འབུལ་བའི་དངོས་པོ་ཡང་། མར་ཁལ་ལྔ་བརྒྱ་ལྷག་ཙམ།
འབྲི་གཡག་ཉིས་བརྒྱ་སྐོར། རྔ་མ་དཀར་ནག་སོགས་ཇི་སྙེད་པ་དག་གིས་ཀྱང་བསོད་ནམས་ཀྱི་ཚོགས་ཡང་དག་པར་སྒྲུབ་པའི་སྐལ་བ་ཅན་དུ་མཛད་པ་ཡིན་ནོ། ། སླར་ཐུབ་བསྟན་དུ་ཕེབས་འབྲི་གཡག་རྣམས་ཀྱི་སྟེང་ནས་ཐུབ་བསྟན་དུ་དགེ་རྒྱུན་སྟོབས་ཆེ་བ་སྦྱོར་བར་མཛད་དེ། གླིང་གར་ཕེབས་ཏེ། དེར་ཡང་མང་ཇ་ལ་སོགས་པའི་གནང་སྦྱིན་མང་པོ་མཛད་དེ། དེ་ནས་ཟླ་བ་གཅིག་ཙམ་སྐུ་མཚམས་བསྡམས་བཞུགས་སྐབས། སྐུ་དོག་ཅུང་ཟད་ལ་བརྟེན་པའི་མནལ་དུ་ཡེ་མི་འགྲོ་བར་སྙན་ལ་འུར་སྒྲ་ཆེན་པོ་འབྱུང་ཞིང་། རེ་འགའ་ཁ་དོག་སྣ་ཚོགས་པའི་ཟིར་ཟིར་ཆར་འབབ་པ་ལྟ་བུའི་ཉམས་དང་། རེ་འགའ་འདི་ཡིན་རིགས་མཚོན་མེད་པའི་མི་མ་ཡིན་གྱི་ཆོ་འཕྲུལ་ལྟ་བུ་གཟུགས་ཆེ་ཆུང་གྲངས་མེད་པ་ས་གཞི་རི་ཀླུང་གཟིམ་ཁང་གི་ནང་ཚང་མ་གང་བ་ལ་སོགས་པའི་ཐུགས་ཉམས་སྣ་ཚོགས་ཉིན་མཚན་འདའ་བ་འབྱུང་ཡང་། དེ་དག་ལ་བདེན་འཛིན་ཨ་མཐས་མེད་པར་ཐམས་ཅད་ཀྱང་།
སེམས་སྣང་ཙམ་ལས་ཕྱི་རོལ་ན་གྲུབ་པ་རྡུལ་ཙམ་ཡང་མེད་པར་ཐུགས་ཐག་རྦད་ཆོད་པའི་བདེ་ཉམས་དེ་ཀ་ལས་སྡུག་བསྔལ་གྱི་སྣང་ཆ་གཏན་ནས་མེད་ཀྱང་། དྲུང་ན་གནས་པ་རྣམས་བླ་མར་ཡིད་འདུན་པའི་སེམས་ཀྱིས་བློས་པ་མི་བཟོད་ཅིང་། འཚབ་པའི་ཚུལ་གྱིས། གླིང་ཁར། བེར་ཐུལ་སོགས་ན་བཟའི་རིགས་མང་པོ་དང་། མཆོད་ཆ་སོགས་སྐམ་སྤྱད་མང་བ། མང་ཇ་བརྒྱ་ལྷག དགེ་འདུན་རྣམས་ལ་ནས་ཁལ་འགྱེད། གཡག་བཞི་བཅུ། ལུག་ཉིས་བརྒྱ་སྐོར་གནང་ནས།
སྐུ་རིམ་ལ་བརྩོན་པ་དང་བདེ་ལྡན་ཕུག་ཏུ་ཡང་། མང་ཇ་སུམ་ཅུ་ལྷག་ཙམ། ནས་འགྱེད་ལྔ་དང་བཅས་པ། གཞན་ཡང་རྡོ་རྗེ་གླིང་། གླེ་ལུང་ཆོས་སྡེ་མཐའ་ཁོངས་སོགས་སུ་གོང་ལྟར་སྟོབས་ཆེ་བའི་སྐུ་རིམ་དང་། རྟ་མོ་ལུང་པ་ལ་ནས་འགྱེད་ལན་གསུམ། ཐུབ་བསྟན་གོ་གཉིས་སུ་ཡང་། མང་ཇ་ཉིས་སྦྲེལ་གསུམ་སྦྲེལ་ནས་འགྱེད་ལན་གསུམ། མདོ་ཕྱོགས་ཉེར་མཁོའི་པོ་ཏིའི་མི་ཁུར་གཉིས་སོགས་རྟེན་ཇི་སྙེད་པ་དང་བཅས་སྐུ་རིམ་འཇུར་བར་བསྒྲུབས་པའི་མཐུ་དང་། ཆེད་དུ་དཔལ་ལྡན་ས་སྐྱར་ཆིབས་པ་བཟང་ཤོས་ཕུལ་བའི་སྐུ་རིམ་རྟིང་བསྐུལ་ཞུས།
ས་སྐྱ་ཚོགས་སུ་མང་ཇ། སྒོ་རུམ། ཁའུ་སྐྱེད་ལྷས། བྱས་འགྱུར། བཞི་ཐོག་ནང་སོ་སོགས། མགོན་ཁང་སོ་སོར་བསྐང་གསོ་གཏོར་སྒྲུབ་རྒྱས་པར་གནང་ཞིང་། ཞུ་ཡིག་རྟེན་བཅས་དང་། དཀོན་མཆོག་གསུམ་གྱི་ཐུགས་རྗེའི་བྱིན་རླབས་དང་། ། ཡི་དམ་བཀའ་སྲུང་མཐུ་རྩལ་ཅན་རྣམས་ཀྱིས། ། རྒྱ་མཚོ་ལྟ་བུར་བསྟན་པ་སྤེལ་བྱེད་པའི། །
དཔལ་ལྡན་བླ་མ་ལོ་བརྒྱར་ཞབས་བརྟན་ཤོག ། ཅེས་བརྟན་བཞུགས་ཀྱི་ཚིགས་བཅད་དང་བཅས་པ་ཕེབས་ཤིང་། འདི་ཚོགས་སུ་ཚུགས་ལ། གསོལ་བ་ཐོབ། སྐུ་ཚེ་རིང་བའི་རྟེན་འབྲེལ་ཡོད་གསུངས་པ་ནས། དེ་བཞིན་མཛད། དེའི་དུས་རྗེ་འདི་ཉིད་ཀྱི་མནལ་ལམ་དུ། གླིང་སྐྱ་ནས་དགོན་པ་ལ་ཚུར་ཕེབས། དབུ་གསུམ་ཡོད་པའི་ཀ་ནང་གཅིག་ན། ཆོས་དུང་དཀར་པོ་གཅིག་འདུག་པས།
འདི་དགོན་པའི་ཆོས་དུང་དུ་འདུག་སྙམ་བསྣམས་ཏེ། གྱུ་མོ་ན་ཚུར་ཕེབས་པ་དང་། གཡག་ཤོར་ཕྱོགས་ནས། རྟ་པ་མང་པོ་གཅིག་གིས་དེད་བྱུང་བ་ལ་བྲོས་བྱོན་པས། བྱ་མཆུ་མ་ཕྱོགས་ནས་ཀྱང་། རྟ་པ་དེ་བཞིན་བྱུང་བས། དེ་མ་ཐག་དགོན་པའི་སྟེང་གི་ནམ་མཁའ་འཐོན་པོར་འཕུར་བྱོན་པས། ང་ལ་འདི་བཞིན་ཡོང་བ་རྗེ་བཙུན་སངས་རྒྱས་རིན་ཆེན་གྱི་སྐུ་དྲིན་ཡིན་དགོངས་པ་ཐུགས་ལ་ཤར་བ་དང་མཉམ་དུ་འོད་གསལ་སད་བྱུང་གསུངས་ལ། མདོར་ན་དམ་པ་འདི་ཉིད་རྗེ་བཙུན་སངས་རྒྱས་རིན་ཆེན་དང་སྐད་ཅིག་ཀྱང་འབྲལ་བ་མེད་པ་ཉིད་དུ་གདོན་མི་ཟ་བས་ལེགས་ཚོགས་ཀྱི་རྟེན་འབྲེལ་མཐའ་དག་འདི་ཁོ་ན་ལས་འགྲིག་པར་མངོན་ནོ། ། ཡང་ཐུགས་ཉམས་སྣ་ཚོགས་པ་དེ་དག་གི་སྐབས་ཤིག་རྗེ་བཙུན་མཐུ་སྟོབས་ཀྱི་དབང་ཕྱུག་བིརྺ་པ་གཟི་བརྗིད་ཀྱི་དཔལ་ཕུན་སུམ་ཚོགས་པ་དང་ལྡན་པ་ཞིག་གཟིགས་སྣང་དང་དེ་ཉིད་རྗེ་རང་ལ་ཐིམ་ངོས།
དེའི་ང་རྒྱལ་གྱིས་སྡིགས་མཛུབ་གཏད་ཅིང་བཞུགས་པས། སྔར་གྱི་མི་མ་ཡིན་གྱི་ཆོ་འཕྲུལ་ལྟ་བུའི་ཟར་ཟིར་དེ་དག་ཕྱིའི་རྒྱ་མཚོའི་མཐའ་ལ་བསྐྲད་ཅིང་མེད་པར་བྱས་པའི་ཐུགས་ཉམས་ཤིན་ཏུ་དྭངས་བ་ཞིག་བྱུང་ཞིང་། དེ་ཕྱིན་གཟུགས་སྣ་ཚོགས་པ་ཅན་གྱི་ཟར་ཟིར་དེ་ནམ་མཁའི་སྤྲིན་དྭངས་པ་བཞིན་ཡེ་མ་བྱུང་ཞིང་། དེ་ནས་སྐུ་ཁམས་ཀྱང་ཇེ་དྭངས་ལ་སོང་བ་ཡིན་ལ། ཁ་དོག་སྣ་ཚོགས་པ་ཅན་གྱི་མེ་ཏོག་འདབ་མ་བཞི་པ་དང་། ལྔ་པ་སོགས་མཛེས་ཤིང་རྣམ་གྲངས་མང་བ་ཡོང་གིན་འདུག་པ་ལ། སྔར་བཞིན་རྣལ་འབྱོར་དབང་ཕྱུག་གི་ལྟ་སྟངས་དང་བཅས་འབུད་གྲབས་མཛད་པས། ངེད་རྣམས་ཁྱེད་ལ་མཆོད་པ་འབུལ་བ་ཡིན་པས་མ་འབུད་ཟེར་ཞིང་། འཇའི་སྣང་བརྙན་གྱི་ཁ་དོག་ཤིན་ཏུ་གསལ་བར་བྱུང་གསུངས་ལ། དེའི་སྐབས་ཐམས་ཅད་ནི།
གདུལ་བྱ་རྣམས་ཚོགས་བསོག་སྒྲིབ་སྦྱོང་གིས་ལས་ལ་བསྐུལ་བར་བཞེད་ཅིང་། བཀའ་དྲིན་གསུམ་ལྡན་གྱི་བླ་མ་ལ་རྗེས་སུ་ཆགས་པའི་བགྱི་བ་ནི། ཆེ་ཕྲ་གང་ཡང་དོན་ཆེན་པོར་འགྱུར་བ་ཉིད་དོ། ། ཞེས་འདོམས་པའི་ཚུལ་གྱིས་བསྙུང་ཚུལ་བསྟན་པ་ཙམ་ལས། རྗེ་ཉིད་ནི་གདུགས་ཀྱི་འཁོར་ལོ་ཐམས་ཅད་དུ་བདེ་སྟོང་གི་ཉམས་གཞལ་དུ་མེད་པས་འཁྱུད་བཞིན་དུ་བཞུགས་པར་ཐེ་ཚོམ་དང་བྲལ་བ་ཉིད་དོ། ། ཞེས་ངེས་ཤེས་བརྟན་པོ་དང་ལྡན་ཞིང་། དེ་ལྟར་འཆི་བདག་གི་བདུད་ལས་རྣམ་པར་རྒྱལ་ནས། སྐུ་ཚེ་རིང་པོར་བཞུགས་པའི་ལེགས་ལམ་གྱི་རྟེན་འབྲེལ་མཆོག་ཏུ་གྱུར་པ་ཡིན་ལ། སྐྱ་སེར་ཆེ་ཕྲ་ཀུན་གྱིས་རང་རང་གི་འབྱོར་པ་དང་བསྟུན། དགའ་སྤྲོ་དང་བཅས་པས།
ཞལ་དཀར་གྱི་འབུལ་ནོད་འཁོས་སུ་བབས་པའི་ལེགས་བྱས་ཇི་སྙེད་པ་ཡང་བསྒྲུབས་པ་ཡིན་ནོ། ཞེས་ཐོས་སོ། ། དེ་ནས་དགུང་ལོ་རེ་དགུར་ཕེབས་པ་ས་ཕོ་སྟག་ལོ། ཟླ་བ་ལྔ་པའི་ནང་དུ་གླིང་ཁར་རྗེ་ལོ་ཆེན་སྤྲུལ་སྐུ། གྲྭ་ཚང་ཆེན་མོའི་མཁན་པོ། མུས་ནང་ནས་ཆོས་རྗེ་སངས་རྒྱས་ལྷུན་གྲུབ། ཞེ་དགོན་གདན་ས་པ། ཤར་ཕྱོགས་དགོན་གསར་གྱི་བླ་མ་སོགས་ཆེ་གཉན་དུ་མ་ཕེབས་གསོལ་བ་བཏབ་པའི་ཞལ་ངོར། ། དགོན་གནས་ཀྱི་དགེ་འདུན་རགས་བསྡུས་དོན་གཉེར་དང་ལྡན་པ་རྣམས་དང་བཅས་པ་ལ། ཤངས་པ་བཀའ་བརྒྱུད་དུ་མཚན་བཏགས་པ་གྲུབ་པའི་དབང་ཕྱུག་ཁྱུང་པོ་ཛྭོ་ཀིས་རྒྱ་གར་ཤར་ནུབ་གུང་གསུམ་ཆུ་བཞིན་ཉུལ།
ལོ་བཅུ་བདུན་བར་དཀའ་ཚེགས་ཀྱིས་བཙལ་བའི་ཟབ་ཆོས་ཀྱི་ནང་ནས། མཆོག་ཏུ་གྱུར་པ་ནཻ་གུ་ཆོས་དྲུག་ཡོངས་སུ་རྫོགས་པ་བཀའ་དྲིན་དུ་བསྩལ་ལ། དེ་ཡང་མོས་གུས་བསྐྱེད་པ་བླ་མའི་རྣལ་འབྱོར། རྒྱུ་ལུས་དབང་མོ་ཆེ་སོགས་དབང་གི་སྐོར། ཆོས་དྲུག་རྩ་བའི་ཁྲིད་སོགས་ཁྲིད་ཀྱི་སྐོར། ཆོས་དྲུག་རྡོ་རྗེའི་ཚིག་རྐང་སོགས་ལུང་གི་སྐོར་མཐའ་དག་སྤྱན་སྔ་རིན་པོ་ཆེ་ངག་དབང་གྲགས་པ་ཉིད་དང་། གྲུབ་པའི་ཁྱུ་མཆོག་རྡོ་རྗེ་རིན་ཆེན་གཉིས་ལས་གང་གསན་རྣམས་བུམ་པ་གང་བྱོའི་ཚུལ་གྱིས་བཀའ་དྲིན་བསྐྱངས་ཤིང་། དེ་སྐབས་སུ་གཞན་ཡང་། བདག་མེད་ལྷ་མོ་བཅོ་ལྔའི་དབང་། བླ་མ་རིན་འབྱུང་།
ལམ་ཟབ་ཐུན་མོང་བ། ཚར་གསུམ་ཁུག་པ་གསུམ་གྱི་བྱིན་རླབས། གོང་མའི་བཀའ་འབུམ་ཐོར་བུ་བ། ངོར་པ་རང་ལུགས་པོ་ཏི་དམར་ཆུང་ངུ་གྲགས་པ་གཉིས་ཀྱི་ལུང་དང་། གསང་འདུས་མི་བསྐྱོད་པ་ལྷ་སོ་གཉིས། ཡེ་ཤེས་ཞབས་ལུགས་ཀྱི་འཇམ་རྡོར་ལྷ་བཅུ་དགུ་མ། སྤྱན་རས་གཟིགས་ཀྱི་དབང་སོགས་ལེགས་པར་གནང་ལ། གཞན་ཡང་རྨེ་བརྩེགས་ལྗང་སྔོན་གྱི་རྗེས་གནང་། སྒྲུབ་ཐབས་ལས་ཚོགས་རྗེས་གནང་བྱེད་ཚུལ་དང་བཅས་པ། ཛམ་དམར་ཞལ་གསུམ་ཕྱག་དྲུག་པ།
ཁྱུང་ནག གུར་དྲག ཁྱུང་ཁྲ། སེང་གདོང་སྔོན་མོ་རྣམས་ཀྱི་རྗེས་གནང་སོ་སོའི་ཡིག་ལུང་དང་བཅས་པ། སྤྱན་རས་གཟིགས་བཅུ་གཅིག་ཞལ་དང་། དམར་པོ་སྐོར་གསུམ་གྱི་རྗེས་གནང་། དེ་ཉིད་ཀྱི་སྒྲུབ་ཐབས་རྗེ་བཙུན་དཀོན་མཆོག་ལྷུན་གྲུབ་ཀྱི་མཛད་པའི་ཡིག་ལུང་དང་བཅས་པ་སོགས་མདོར་ན་དམ་པའི་ཆོས་ཀྱི་སྒོ་གྲངས་མེད་པས་འདི་ཕྱི་ཀུན་ཏུ་ཕན་བདེའི་ལམ་ལ་ཡང་དག་པར་འགོད་པའི་བཀའ་དྲིན་མཆོག་ཏུ་བསྩལ་པ་ཡིན་ནོ། ། དེ་ནས་སྟག་ལོ་ཟླ་བ་བཅུ་པ་ལ་ཐུབ་བསྟན་ཡངས་པ་ཅན་དུ་ཕེབས། དགུན་ཆོས་བར། དགེ་འདུན་གཞིར་བཞུགས་དད་འདུས་དང་བཅས་པ་དྲུག་བརྒྱ་སྐོར་ལ་གསུང་ངག་རིན་པོ་ཆེ་ལམ་འབྲས་རྒྱས་པར་གནང་ཞིང་།
དེའི་ཡོས་ལོ་ཟླ་བ་གསུམ་པ་ལ། སྡེ་སྲིད་ནམ་མཁའ་རྒྱལ་པོའི་དྲུང་གིས་སྤྱན་འདྲེན་ལ་བརྟེན། དཔལ་ལྡན་ལྷ་རྩེར་ཕེབས་ངོས་ཞལ་ངོ་རྣམས་ལ། ཚེ་དཔག་མེད་ལྷ་དགུ་མ་དང་། གྲུབ་རྒྱལ་མའི་དབང་བརྒྱ་རྩ་རེ་དང་། ཕྱག་ན་རྡོ་རྗེ་འབྱུང་པོ་འདུལ་བྱེད་དེའི་དབང་དང་བཅས་པ། གུར་ལྷ་བརྒྱད་ཀྱི་རྗེས་གནང་། གཏོར་དབང་དང་བཅས་པ་བཀའ་དྲིན་བསྐྱངས་ངོས། སླར་གླིང་ཁར་ཕེབས། ཐུགས་དབེན་པའི་ངང་ནས།
བསྟན་པ་དང་སེམས་ཅན་གྱི་དོན་སྔ་མུ་ལྟར་མཛད་ཅིང་བཞུགས་པའི་ཚེ། ཡོས་ལོ་ཟླ་བ་བདུན་པར་ཉེ་བའི་སྐབས་ནས། སྡེ་སྲིད་སྐུ་མཆེད་རྣམས་སྐུ་རིམ་གསང་ཤོར་གྱི་རྣམ་པས་ཟིར་བུན་གྱི་ཆ་ཆེ་ཙམ་བྱུང་བ་ལ། བླ་མ་སོ་སོ་སྤྱན་དྲངས་པའི་ལེགས་སྦྱོར་ཐབས་འཁོས་ཇི་སྙེད་པ་དག་གིས་བཀའ་སྩལ་ནན་ཆགས་སུ་གནང་ཡང་། ལུས་ཅན་དག་གི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་ལ་བབས་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་འབྱུང་བ་དང་། བཀའ་གདམས་པ་གོང་མ་འགའི་གསུང་བགྲོས་ལས་ཀྱང་།
བྱ་བ་འདི་ཀུན་རྨ་བྱའི་མདོངས་དང་འདྲ། ། དང་པོ་ཉིད་དུ་རི་མོ་བྲིས་ཟིན་ཡིན། ། ཞེས་འབྱུང་བ་དོན་ལ་གནས་པས། ལེགས་བྱས་དང་ཉེས་བྱས་ཀྱི་འབྲས་བུ་མཐའ་དག་འཆོལ་མེད་དུ་རང་རང་གི་བགོ་སྐལ་དུ་སྤྱོད་པ་ལ། གཞན་ལ་དཀྲིར་མེད་ཅིང་། སངས་རྒྱས་ཉིད་ཀྱང་མཐུ་བརྡུགས་པའི་དཔེར་སོང་བ་ནས། ཐུགས་ཡིད་འབྱུང་བའི་རྣམ་པར་སོང་མོད། དེ་ལས་ཀྱང་། སྙིང་རྗེའི་ཡུལ་དུ་གྱུར་པ་དག་བརྩེ་བ་ཆེན་པོས་གཏོང་བར་མ་བཟོད་དེ། རྒྱུའི་གྱོང་དང་ལམ་གྱི་དཀའ་ཚེགས་གང་ལ་ཡང་མ་གཟིགས་པར།
ཨེ་ཝྃ་ཆོས་ལྡན་བར་ཐུགས་རྗེའི་གྲིབ་བསིལ་གྱིས་བསྐྱངས་ཤིང་། དེར་ཆོས་དང་ཟང་ཟིང་གཉིས་ཀའི་སྒོ་ནས་ཕན་བདེའི་ལམ་བསྟན་བྱ་བ་དང་། བྱ་བ་མ་ཡིན་པའི་གནས་ལ་སྤང་བླང་གི་ཚུལ་འདི་དང་འདི་བགྱིས་པས་ལེགས་པའི་ལམ་དུ་འགྱུར་ཞིང་། མཆོག་གསུམ་གྱི་ཐུགས་རྗེས་ནམ་ཡང་མི་འདོར་བའི་ངེས་གནས་སུ་འགྱུར་རོ། ། ཞེས་སོགས་གཅམ་བུའི་ཟོལ་དང་བྲལ་ཞིང་། བརྩེ་བ་ཆེན་པོས་བརླན་པ་བདེན་པའི་ངག་གི་དཀྲོལ་བ་ཇི་སྙེད་པ་དག་ཐུགས་གཏིང་ནས་བཞར་བ་གནང་སྟེ། འཁོར་བའི་གནས་ཚུལ་བདེན་པས་སྟོང་ཞིང་མཐའ་བཞིའི་ངང་ཚུལ་ལས་མི་འདའ་བ་འདི་ལ་ཐུགས་ངེས་པར་འབྱུང་བ་ཡིད་སྐྱོ་བའི་མཁར་བ་ལ་བརྟེན་ཏེ། སླར་ཡང་རང་གནས་གླིང་ཁ་ཆོས་ཀྱི་ཕོ་བྲང་དུ་ཕེབས་པར་མཛད་པ་ཡིན་ལ། འདིའི་གནས་ཚུལ་རྒྱས་པར་ནི་མི་སྤྲོ་སྟེ། མྱ་ངན་དང་སྡུག་བསྔལ་གྱི་གསོས་འདེབས་སུ་འགྱུར་བའི་ཕྱིར་བསྡུས་ཏེ་བསྟན་པ་ཡིན་ནོ། །
དེ་ནས་འབྲུག་ལོ་ཟླ་བ་བརྒྱད་པ་ལ། སླར་ཕོ་བྲང་ཆེན་པོ་ངམ་རིང་དུ་ཕེབས། རིག་འཛིན་གྲུབ་པའི་རྒྱལ་མོ་ལུགས་ཀྱི་ཚེ་བཀའ་སློབ་དཔོན་ཛེ་ཏ་རི་དགྲ་ལས་རྣམ་པར་རྒྱལ་བའི་ཞབས་ཀྱིས་བཀྲལ་བའི་ཚེ་དཔག་མེད་ལྷ་དགུའི་ཚེ་བཀའ་བརྒྱད་ཅུ་གཅིག་རེ་དང་། དཔལ་ལྡན་ས་སྐྱ་པའི་བཀའ་སྲོལ་ཐུན་མོང་མ་ཡིན་པ་བཀའ་བབ་བཞིར་གྲགས་པའི་ནང་ནས། ཌོམྦི་ལུགས་མ་གཏོགས་པ་གསུམ་དང་། རྡོ་རྗེ་ནག་པོ་ཆེན་པོ་གུར་ཞལ་གྱི་རྗེས་གནང་། མཐའ་རྟེན་གཏོར་མའི་དབང་རྒྱས་པ་དང་བཅས་པ་བཀའ་དྲིན་དུ་སྩོལ་བཞིན་པས། མཆོད་ཡོན་ཀུན་ཟོས་བདེར་བཞུགས་པའི་སྐབས། ཤེས་རྒྱུད་གདོན་གྱིས་བསླད་པའི་སྐྱེ་བོ་གཞན་འཕྲུལ་བདག་པོའི་མཐུན་ཕྱོགས་སུ་འོས་པ་འགའ་དང་འགའི་བྱེད་པ་ལ་བརྟེན། ཟིར་བུན་གྱི་ཆ་ཆེན་པོ་ཡོངས་གྲབ་སྔར་ནས་ཡིད་ཆེས་ཀྱི་ཐུགས་དམ་བརྟག་པ་ཡིད་ལ་བཅགས་པ་དང་།
སླར་ཡང་སྔ་འཁོས་ལས་ནམ་ཡང་འགྱུར་མེད་ཀྱི་ཐུགས་དམ་བརྟག་པ་གདེང་ཁེལ་དུ་ཡོད་པའི་བྱིན་རླབས་ལ་བརྟེན། བྱ་བ་མཐའ་དག་ཀྱང་མཆོག་གསུམ་གྱི་བདེན་པས་མ་བསླུས་པའི་ལེགས་ལམ་ཁོ་ནར་གྱུར་པ་ཡིན་ལ། དེ་སྐབས་རིང་མོ་ཞིག་ནས་གསོལ་བ་བཏབ་པའི་རྒྱུན་དང་། ཆེད་དུ་དཔལ་བཟང་ལྡན་ཆོས་སྡེ་ཆེན་པོའི་ཆེ་བགྲེས་སློབ་དཔོན་འདུས་པ་རྒྱ་མཚོའི་ཚོགས་དང་བཅས་པ་ཐུགས་འདུན་རྩེ་གཅིག་ཏུ་སོང་ངོས། ཆོས་རྗེ་མགོན་ཁང་པ་ཤེས་རབ་རྒྱལ་མཚན་གླིང་དགའ་ཞབས་དྲུང་དུ་མངགས་ཏེ། སྔ་ནས་རྗེ་བཙུན་སངས་རྒྱས་རིན་ཆེན་ཉིད་ཀྱིས་ཞབས་ཀྱིས་བཅགས་ཤིང་གསུང་གི་བདུད་རྩིས་དགེ་བར་མཛད་པའི་ལེགས་ལམ་གྱི་རྒྱུན་དང་། རྣམ་པར་དག་པའི་དམ་ཚིག་ལ་དགོངས། གསུང་ངག་རིན་པོ་ཆེའི་ཆོས་ཀྱི་འཁོར་ལོ་བསྐོར་བར་ཅི་ནས་ཀྱང་ཆིབས་ཀྱི་ཁ་ལོ་བསྒྱུར་བ་གནང་དགོས་ཚུལ་གྱི་རྒྱུ་མཚན་ཕུལ་བ་ལ་བརྟེན། ཐུགས་བརྩེ་བ་ཆེན་པོས་ཉེ་བར་དགོངས་ཤིང་། ཐུགས་དམ་བརྟག་པ་ཡང་སྔ་ཕྱིའི་རིམ་པ་སྒོ་མཐུན་ལེགས་ཚོགས་སུ་ཆུག་ལ།
ལྷག་པར་རྗེ་ཉིད་ཀྱི་མནལ་ལམ་དུ། རྡོ་དཀར་པོ་འབའ་ཞིག་ལས་གྲུབ་པའི་ཁང་པ་གཅིག་བརྩིགས་པ་མཐར་གསོན་པའི་རྟེན་འབྲེལ་གྱི་སྒོ་ལ་བརྟེན། ཕེབས་པར་ཞལ་གྱིས་བཞེས། སླར་ཐུབ་བསྟན་ཡངས་པ་ཅན་དུ་བཞུགས་སྐབས་ཀྱང་། ཐུགས་དམ་བརྟག་པ་ལེགས་ཚོགས་སུ་ཤར་བའི་རྗེས་ཐོགས། ད་ལན་གྱི་བརྟག་པ་འདི་བདེན་ཡང་དག་པའི་ལམ་དུ་འགྱུར་ན། དོ་ནུབ་བླ་མ་བཀའ་དྲིན་ཅན་ཞིག་དང་མཇལ་ཏེ། དགེས་པའི་ཚུལ་གྱིས་ལུང་བསྟན་དབུགས་དབྱུང་ཐོབ་པར་ཤོག་ཅིག་པའི་སྨོན་ལམ་མཛད་དེ་གཟིམས་པས་སྐབས་གཅིག་འོད་གསལ་གྱི་ཆ་ལ། རྗེ་བཙུན་དཀོན་མཆོག་ལྷུན་གྲུབ་ཉིད་སྔར་བས་ཀྱང་ཟིལ་གཟི་བརྗིད་ཆེ་བའི་ཚུལ་དུ་བྱོན་ཅིང་དགེས་དགེས་ཀྱི་ངང་ནས་བྱིན་རླབས་མཛད་པས། ད་ངེད་ལ་རྒྱུ་ལམ་གྱི་དབང་བསྐུར་མཛོད་གསུངས།
ཁྲི་གཉིས་འདུག་པའི་མཐོ་སར། རྗེ་འདི་ཉིད། གཅིག་ཤོས་ལ། རྗེ་བཙུན་ཉིད་བཞུགས་པ་ལ་ཡ་ང་བག་ཚ་གང་ཡང་མེད་པར་དབང་འབུལ་བའི་རྣམ་པ་དང་། ཐུགས་ཀྱི་འཆར་སྒོར། ངེད་ལ་དང་པོ་ནས་མཐོང་སོས་ཆེན་པོ་ཡོད་པ་དེའི་ཡིན་པར་འདུག་དགོངས་མཚམས་འོད་གསལ་སད་དེ། རྗེ་འདི་ཉིད་ཀྱི་ཐུགས་ལ། ད་གང་བྱས་ཀྱང་བརྟག་པས་མི་བསླུ་བ་འདུག་དགོངས་པ་ཤར་ཞིང་། དེ་དང་ཉེ་བའི་མནལ་ལམ་ཞིག་ལ་ཡང་བུད་མེད་མང་པོ་རྒྱན་གོས་ཤིན་ཏུ་འཆོར་བ་དང་བཅས་པས་ཚིག་བཀྲ་གང་ལེགས་ཀྱི་གླུ་ལེན་ཅིང་འདུག་པ་ནས། ཐུགས་དམ་བརྟག་པ་ལ་གདེང་ཁེལ་གྱི་བཀའ་ཤོག་དབུ་རྒྱན་རྫོང་དུ་མང་ཕེབས་པ་བཀའ་དྲིན་བསྐྱངས་ཤིང་།
དེ་ཀ་ལས་མ་གཡོས་པའི་ལེགས་བྱས་ཀྱི་ཁྱད་པར་དང་ལྡན་པ་ཡིན་ནོ། ། སླར་ཡང་བཟང་ལྡན་ནས། ཞབས་བསྐུལ་གྱི་བང་ཆེན་ཐུབ་བསྟན་དུ་འབྱོར་པ་ནས། ཞབས་དྲུང་ཡིད་བཞིན་ནོར་བུའི་དྲུང་དཔོན་གཡོག་ཤར་སྟབས་ཀྱིས་བྱིན་རླབས་ཞུ་བར་ཕེབས། ཞག་བཞུགས་ཀྱི་ཚེ་དབང་རྗེས་གནང་སོགས་བཀའ་དྲིན་བསྐྱངས་ཤིང་། སླར་མཐོང་སྨོན་དུ་སྤྱན་དྲངས། ཅ༵ག་ཞག་བཞུགས་པ་བཀའ་དྲིན་བསྐྱངས་ངོས། ཚེ་དབང་རྗེས་གནང་སོགས་ཀྱི་ལེགས་ལམ་སླར་ཡང་སྤེལ་ཏེ། ཉེར་དྲུག་ལ་ཆིབས་ཀྱི་ཁ་ལོ་གྱེན་དུ་བསྒྱུར་བའི་གཙང་གཞུང་བརྒྱུད། རིམ་པས་ཚེས་གནམ་གང་ལ།
དཔལ་བཟང་ལྡན་ཆོས་ཀྱིས་མཐོ་བའི་ཕོ་བྲང་ག་ལ་བར་ཕེབས། དེའི་ཉིན་ཆོས་སྡེ་ནས་ཆེ་བགྲེས་སློབ་དཔོན་ཚང་མས་གཙོས་དགེ་འདུན་འདུས་པ་རྒྱ་མཚོའི་ཚོགས་དང་བཅས་སེར་འཕྲེང་གཅིག་ཏུ་དངར་བའི། གདུགས་རྒྱལ་མཚན། བ་དན། ཕྱེ་མ་ཕུར་མ། རོལ་མོའི་བྱེ་བྲག་ཇི་སྙེད་པ་དང་བཅས་པས། ཕུ་རབ་བར་ཕེབས་བསུ་བགྱིས་ཤིང་། དེའི་ཚེ་ནམ་མཁའ་ཤིན་ཏུ་གཡའ་དག་པ་རྡུལ་དང་བྲལ་ཞིང་། སེར་བུས་དབེན་པ་ལ། མེ་ཏོག་གི་ཆར་གསིལ་མར་བབ་པ་སོགས་དཀར་ཕྱོགས་སྐྱོང་བ་རྣམས་དགའ་བའི་ལྟས་ཕུན་སུམ་ཚོགས་པ་བྱུང་བར་སྣང་ལ།
རྒྱལ་ཟླ་བ་ཤར་མ་ཐག་པའི་ཚེས་གཅིག་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གསུང་ཆོས་འཛུགས་པར་མཛད་དེ། དེ་ཡང་གཞིར་བཞུགས་ཀྱི་དགེ་འདུན་ཚོགས་པའི་སྟེང་དུ། ཕྱོགས་ནས་གསུང་ཆོས་དོན་དུ་གཉེར་བ་མང་པོ་དང་། ཀུན་མཁྱེན་དབོན་པོས་གཙོས་ཁམས་པ་དུ་མ་དང་བཅས་པ། སྣང་གསུམ་དང་སེམས་བསྐྱེད་ཆེན་མོ་ཡན་སྟོང་ལྔ་བརྒྱ་སྐོར་དང་། རྒྱུ་དབང་སྐབས་ཕྱེ་གསལ་ཕྱག་ཐོར་བཏབ་པའི་སྔགས་ལམ་ལ་གཞན་གྱི་འདྲེས་མེད་བརྒྱད་བརྒྱ་སྐོར་ཉི་མ་བཅུ་དྲུག་གི་བར་དུ་གནང་ཞིང་། དེ་སྐབས་སྤྱིར་དག་སྣང་གི་ཁྱད་པར་དུ་བྱས་པའི་དགེ་བའི་བཤེས་གཉེན་གྱི་ཡོན་ཏན་དང་ལྡན། ཁྱད་པར་རྗེ་བཙུན་སངས་རྒྱས་རིན་ཆེན་ཉིད་ལ་བརྟེན་པའི། དམ་ཚིག་གིས་བསྡུས་པའི་ལེགས་མཛད་ལ་བརྟེན། སྤངས་རིན་པོ་ཆེ་དང་རྗེ་བླ་བྲང་རྫོང་པ་ནས་གཉིས་ཀྱང་ཕེབས་པའི།
དགེས་པ་རྡོ་རྗེ་རྒྱུ་དུས་ཀྱི་དབང་སོགས་གསན་པར་མཛད་ཅིང་། རྗེ་འདིས་ཀྱང་ཏི་ཤྲཱི་གཉིས་ལ། རྗེ་བཙུན་གྲོལ་མཆོག་ཞབས་ཀྱིས་མཛད་པའི་རྗེ་ལྷ་མཆོག་སེང་གེ་དང་། རྗེ་བཙུན་སངས་རྒྱས་རིན་ཆེན་གཉིས་ཀྱི་རྣམ་ཐར་རྒྱས་བསྡུས་ཀྱི་ལུང་ཆོས་འབྲེལ་དུ་གསན་ནས། ཕན་ཚུན་ཐུགས་ཡིད་གཅིག་ཏུ་འདྲེས་པའི་ལེགས་ལམ་དུ་གྱུར་པ་ཡིན་ལ། དེ་ནས་སྔོན་འགྲོ་སྣང་གསུམ་གྱི་དམིགས་ཁྲིད། དངོས་གཞི་རྒྱུད་གསུམ་གྱི་དམིགས་ཁྲིད་རྣམས་རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་མཛེས་རྒྱན་གྱི་སྟེང་ནས་གནང་ལ། དེ་དང་འབྲེལ་བའི་སེམས་བསྐྱེད་རྒྱུ་ལམ་གྱི་དབང་། བླ་མ་ཚད་མའི་སྐབས་སུ། ཉེ་བར་འཁོར་བ་བླ་མ་རྒྱ་བོད་ཀྱི་ལོ་རྒྱུས་དམར་གྱི་ཞིབ་མོ་རྡོ་རྗེ་ནས་བཟུང་།
རྗེ་བཙུན་སངས་རྒྱས་རིན་ཆེན་གྱི་རྣམ་ཐར་བར་ཚང་མར་གནང་ཞིང་། ཆེ་བགྲེས་སློབ་དཔོན་རྣམས་དང་། གཞན་རགས་བསྡུས་མི་ཉུང་ཙམ་ཞིག་ལ། གསུང་ངག་རིན་པོ་ཆེའི་ཆ་ལག་བརྡ་དོན་གསལ་བ། བརྡ་ཆིག་བརྒྱུད། སྒྲུབ་པ་ལུང་སྦྱིན་རྣམས་དང་། རྗེ་བཙུན་རྡོ་རྗེ་བདག་མེད་མའི་ཕྱི་དཀྱིལ། ནང་དཀྱིལ་དབང་བྱིན་རླབས་དང་བཅས་པ། དམིགས་རིམ་རེ་རེའི་སྔོན་དུ་ཡང་རྗེས་གནང་རེ་རེ་གནང་བ་ཐོག་མར་བཅོམ་ལྡན་འདས་ཚེ་འཕེལ་དཀར་པོ། སེང་གེ་གདོང་ཅན་དམར་སྔོན་གཉིས།
རི་ཁྲོད་མ་ལོ་མ་གྱོན་མ། རྨེ་བརྩེགས་ལྗང་སྔོན་དུད་ཁ། ཁྲོ་བོ་གསེར་མིག་འཁྱིལ་པ། ཁྱུང་ཁྲ། འབྱུང་པོ་འདུལ་བྱེད་མེ་དབང་དང་བཅས་པ། ཕྱག་རྡོར་དབུ་ཙ། ཇོ་བོ་བཅུ་གཅིག་ཞལ། སྤྱན་རས་གཟིགས་སེང་གེ་སྒྲ། རྗེ་བཙུན་སྒྲོལ་ལྗང་། གཉན་གྱི་ལུགས།
རྗེ་བཙུན་མི་གཡོ་བ་དཀར་སྔོན་གཉིས། ཛམ་སེར་ནག་སྤྱན་རས་གཟིགས་གཙོ་འཁོར་གསུམ་པ། རྗེ་བཙུན་འཇམ་དབྱངས་དམར་སེར། དཔལ་རྟ་མགྲིན་ལྕགས་རལ་ཅན། གཙུག་ཏོར་རྣམ་རྒྱལ་རྣམས་ཀྱི་རྗེས་གནང་། རྡོ་རྗེ་རྣམ་འཇོམས་ཀྱི་རྗེས་གནང་ཡིག་ལུང་དང་བཅས། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་གསུང་ལ་དམར་ཆོས་ཀྱི་རྒྱལ་པོའི་ཟིན་བྲིས་ལ་རྣམ་འགྲེལ་གསུང་བགྲོས་མའམ་དམར་མར་གྲགས་པའི་ལུང་སྟེ། མདོར་ན་ཟད་མི་ཤེས་པའི་ཆོས་ཀྱི་སྒོ་མང་པོ་བཀའ་དྲིན་དུ་སྩལ་པ་ལ་བརྟེན། བསྟན་པ་སྤྱི་དང་བྱེ་བྲག་གི་མེ་རོ་སོས་པ་ལྟར་མཛད་པ་ཡིན་ཞིང་། དེ་སྐབས་རབ་བྱུང་བསྙེན་རྫོགས་མང་པོའི་ལེགས་བྱས་ཀྱང་སྤེལ་བར་མཛད་པ་ཡིན་ནོ། །
དེ་ནས་དགུང་ལོ་དོན་གཉིས་སུ་ཕེབས་པ་ལྕགས་མོ་སྦྲུལ་ལོ། ཟླ་བ་གཉིས་པའི་ཚེས་ཉེར་ལྔ་ལ་གསུང་ཆོས་གྲོལ་བསྟུན། དཔལ་ངམ་རིང་དུ་ཕེབས་ཤིང་། སྡེ་སྲིད་ཞལ་ངོ་རྣམས་ལ། མགོན་པོ་ཚེ་དཔག་ཏུ་མེད་པའི་དབང་ལ་སོགས་པ་ཟབ་རྒྱས་ཀྱི་ཆོས་དཔག་ཏུ་མེད་པ་སྩལ་ནས། རིམ་གྱིས་གླིང་དགར་ཕེབས་ཏེ་ཆོས་ཀྱི་འཁོར་ལོ་དཔག་ཏུ་མེད་པ་བསྐོར་བར་མཛད་ལ། དེ་ནས་དགུང་ལོ་དོན་གསུམ་དུ་ཕེབས་པ་ཆུ་ཕོ་རྟ་ལོ་གནས་དེ་ཉིད་དུ་གཙོ་བོར་སྐུ་མཚམས་དང་། སྐབས་མཚམས་སུ་ཇི་ལྟར་འཚམས་པའི་ཆོས་འཁོར་བསྐོར་ཅིང་། གླིང་དགའ། ཐུབ་བསྟན་གོ་གཉིས་ལ་སོགས་པའི་ཆོས་སྡེ་མང་པོར།
བསྟན་པ་སྤྱི་སྒོས་འཕེལ་རྒྱས་ཀྱི་ཐབས་སུ། མང་ཇ་སོགས་གནང་ཞིང་། དེ་ནས་དགུང་ལོ་དོན་བཞི་པ་ཆུ་མོ་ལུག་ལོའི་དགུན་དཔལ་ངམ་རིང་དུ་ཕེབས་ནས། སྡེ་སྲིད་ཞལ་ངོ་རྣམས་ལ་དགོངས་བཞེད་ལྟར་བཀའ་ཆོས་མང་དུ་གནང་ཞིང་། ཁྱད་པར་ལོ་ཆེན་སྤྲུལ་པའི་སྐུ་བསྙེན་པར་རྫོགས་པའི་མཁན་པོ་མཛད་ལ། དེའི་ཚེ་མེ་ཏོག་གི་ཆར་བབས་པ་ལ་སོགས་པ་ངོ་མཚར་དགེ་མཚན་དུ་མ་བྱུང་བར་སྣང་ལ། དེ་ནས་རིམ་པས་ཐུབ་བསྟན་ཡངས་ཅན་དུ་ཕེབས། གྲུབ་ཐོབ་བརྒྱད་བཅུའི་བྱིན་རླབས་ལ་སོགས་པ་གདུལ་བྱ་རྣམས་ཀྱི་བློ་དང་འཚམས་པའི་བཀའ་ཆོས་མང་དུ་གནང་ཞིང་། དེ་དུས་ཐུབ་བསྟན་མཁན་ཆེན་རྗེ་བྱམས་པ་རབ་བརྟན་པ་ཡངས་པ་ཅན་དུ་བྱོན་ནས། མཁན་ཆེན་ཉིད་དང་ཡངས་ཅན་གྱི་ཟུར་འཆད་གཉིས།
མཐོང་སྨོན་གྱི་བཞི་སྡེ་དབུ་བྱེད་སོགས་དབང་ཆ་གཅིག་ལ། ཀྱེ་རྡོར་བཀའ་བབས་བཞིའི་ནང་ནས། ནག་པོ་ལུགས་ཀྱི་སྐུ་གསུང་ཐུགས། སྙིང་པོ་ཀྱེ་རྡོ་རྗེའི་དཀྱིལ་འཁོར་བཞིའི་དབང་བཀའ་དྲིན་དུ་སྩལ་ལ། དེ་སྐབས་མཁན་ཆེན་བྱམས་པ་རབ་བརྟན་པས་ལས་སློབ་ཕྱག་ཕྱི་བྱས་ནས། ངོར་ནས་ཆོས་རྗེ་མུས་པ་དང་། ཀུན་མཁྱེན་དབོན་པོ་སོགས་རབ་བྱུང་བསྙེན་རྫོགས་མང་དུ་བཀའ་དྲིན་བསྐྱངས་ཤིང་། དེ་ནས་གླིང་དགའ་ཆོས་ཀྱི་ཕོ་བྲང་དུ་ཕེབས། དེར་རྟེན་འབྲེལ་སྙིང་པོ་དང་ཞེན་པ་བཞི་བྲལ་གྱི་ཉམས་ཁྲིད་སོགས་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་ཅིང་། ཚོགས་པ་ལ་ཀུན་རིག་སྟོང་ཚར་ཉིས་སྦྲེལ་ཡང་འཛུགས་པར་མཛད།
དེའི་སྟོན་གཟའ་སྐར་འཛོམ་པ་ལ་ཇོ་མོ་ལུགས་ཀྱི་རྟ་ར་ཅན་དུ་དཔོན་རྒྱལ་པོ་ཞི་ཁྲོ་འབུམ་གྱིས་སྤྱན་འདྲེན་ཞུས་ནས། དཔོན་ཞལ་ངོ་བརྒྱད་ཀྱིས་གཙོས་པའི་དཔོན་གཡོག་སྟོབས་ཆེ་བ་ལ་ཚེ་བཀའ་བརྒྱ་ཚར་ལྟག་སྤྲོད། དགོང་རེ་བཞིན་ཆོས་སྐྱོང་གི་གཏོར་དབང་སོགས་བཀའ་ཆོས་སྟོབས་ཆེ་བ་གནང་ཞིང་། ཧོར་རྒྱལ་པོས་ཀྱང་འབུལ་བ་སྟོབས་ཆེ་བ་དང་། ཕར་ཡང་གནང་སྦྱིན་གྱ་ནོམ་པ་མཛད་ནས། རྗེའི་བཀའ་ལུང་ལ། སྤྱིར་སངས་རྒྱས་ཀྱི་བསྟན་པ་དང་སེམས་ཅན་གྱི་བདེ་ཐབས། ཁྱད་པར་མུས་སོགས་འབྲོག་རིས་བདེ་ཐབས་ཀྱི་བཀའ་ལུང་ནན་ཆེན་གནང་ནས། དཔོན་གཡོག་བྱིན་ཕར་ཕེབས། དཔོན་ཆོས་རྗེ་མཐུ་སྟོབས་གླིང་དགར་ཁྲིད་ནས།
བདེ་མཆོག་ནག་པོ་པའི་བཀའ་དབང་སོགས་བཀའ་ཆོས་རྒྱ་ཆེན་པོས་ཚིམ་པར་མཛད་སྐབས་དེར་ཡང་གླིང་དགར་ཀུན་རིག་སྟོང་ཚར་བསྒྲུབས་ཤིང་བསྙེན་བཀུར་ཕུན་སུམ་ཚོགས་པ་མཛད། སླར་ངམ་རིང་ནས་སྤྱན་འདྲེན་ནན་ཆགས་ཕེབས་པ་ལ་བརྟེན། ཧོར་ཟླ་བཅུ་པ་ལ་ངམ་རིང་དུ་ཕེབས། སྡེ་སྲིད་ཡབ་ཡུམ་རྣམས་ལ་ཚེ་བཀའ་ལྟག་སྤྲོད་བརྒྱ་ཚར་སོགས་གནང་ཞིང་། ཁྱད་པར་བདག་མོ་ཕུན་ཚོགས་དྲུང་ལ་སྐུ་ལུས་གཅིག་ཡོད་པ་རྒྱལ་བུར་འཁྲུངས་པའི་ཐབས་དང་། བར་ཆད་སེལ་བའི་དྲག་པོའི་བཀའ་དབང་མང་དུ་མཛད། སྐུ་ཁམས་ཀྱི་སྟབས་ནས་བསྐང་གསོ་དེ་ཙམ་ལ་བསྡུད་པ་མི་ལེགས་སམ་ཞུས་པས། རྗེའི་ཞལ་ནས་ངེད་ཀྱི་མཚན་ལྟས་ལྟ་བུ་ལ་གུར་གྱི་མགོན་པོའི་བསྐང་གསོ་ཉི་མ་བཅུ་བྱས་ན་བསམ་པ་ཐམས་ཅད་འགྲུབ་ཅིང་། དགྲ་བགེགས་ཐམས་ཅད་ཚར་གཅོད་གསུངས་པའི་ལུང་བསྟན་ཉི་མ་ལྔ་སོང་ནས་བྱུང་བ། ངེད་ལ་ནི་བསམ་དོན་སྒྲུབ་རྒྱུ་ཁྱེད་སྐུ་མཆེད་ལ་ལེགས་ཚོགས་བྱུང་ན་བསམ་པ་ཡིན།
ཁྱེད་སྐུ་མཆེད་ལ་ལེགས་ཚོགས་ཆེ་བ་ལ་ནི། ལྷ་ཅིག་འདི་ལ་རྒྱལ་བུ་གཅིག་འཁྲུངས་ན་བསམ་པ་ཡོད་གསུངས། བསྐང་གསོ་ཉི་མ་བཅུ་མཛད་ནས། རྒྱལ་བུར་འཁྲུངས་པའི་ལུང་བསྟན་གནང་། དེ་ནས་གླིང་དགར་ཕེབས་འཕྲལ་རྒྱལ་བུ་འཁྲུངས་པའི་གཏམ་སྙན་འབུལ་བ་དང་མཚན་ཞུ་བ་ལ་མི་གནང་བྱུང་ཐད། མཚན་ནམ་མཁའ་ཚེ་དབང་ཕུན་ཚོགས་དབང་གི་རྒྱལ་པོར་མངའ་གསོལ་བ་སོགས་རྟེན་འབྲེལ་ལེགས་ཚོགས་དུ་མའི་སྒོ་ནས་གནང་། དེ་ནས་གླིང་དགར་སྐུ་རིམ་སྟོབས་ཆེ་པ་བསྒྲུབས་པས་སྐུ་ཁམས་ཀྱང་དྭངས། སྤྲེལ་ལོ་སོས་ངོར་བླ་བྲང་ཤར་པའི་དྲུང་གླིང་དགར་ཕེབས། བཀའ་བབས་བཞིའི་གཙོས་པའི་དབང་ལུང་སྟོབས་ཆེ་བ་དང་། ཁམས་ཕྱོགས་ཀྱི་བར་ཆད་སེལ་ཕྱིར་དྲག་དབང་ཁ་ཡར་གནང་།
རྗེ་ཤར་པའི་དྲུང་གིས་ཀྱང་མང་ཇ་བདུད་རྩི་རིལ་བུའི་འགྱེད་བཅས་ཕུལ་ཕྱིན་ཡང་མཛད། ངོར་ནས་མཁན་ཆེན་དཀོན་མཆོག་དཔལ་ལྡན་པའི་དྲུང་གིས་ད་ལོ་ཐུབ་བསྟན་ཡངས་པ་ཅན་དུ་ཕེབས་དགོས། བདག་ཀྱང་བྱིན་རླབས་དང་བཀའ་དབང་འགའ་ཞུ་བ་ལ་ཅིས་ཀྱང་ཡོང་བསམ་པ་ལགས་ཞེས་ཞུ་ཤོག་ཕུལ་བ་ལ་བརྟེན། དེའི་དབྱར་ཐུབ་བསྟན་དུ་ཕེབས་པ་དང་བསྟུན། ངོར་ནས་མཁན་ཆེན་དྲུང་ཡང་ཕེབས་ནས་མང་ཇ་བདུད་རྩི་རིལ་བུའི་རྟེན་བཅས་ཀྱང་ཕུལ་ཕྱིན་མཛད། རྗེ་ངོར་པའི་དྲུང་ལ་རྒྱུ་ལམ་གཉིས། བཀའ་བབས་བཞི། ཆོས་སྐྱོང་གི་རྗེས་གནང་སོགས་བཀའ་ཆོས་མང་དུ་གསན་པ་སྩལ་ཅིང་། རྗེ་ངོར་པའི་དྲུང་གིས་ཀྱང་ཚོགས་པ་ལ་ཐུགས་རྗེ་ཆེན་པོའི་དམར་ཁྲིད་རྗེས་གནང་ཁ་ཡར་དང་བཅས་པ་མཛད། སྟོན་གླིང་ཁར་ཕེབས་པ་དང་བསྟུན།
དཔོན་ཆོས་རྗེའི་དྲུང་ཡང་ཕེབས། དེའི་དགུན་ཆོས་ལ་གསང་འདུས་རིམ་ལྔའི་ཁྲིད་ལུང་རྒྱས་པ་དང་བཅས་པ་ཚོགས་པ་ལ་བཀའ་དྲིན་བསྐྱངས། ལུང་ལ་སྒྲུབ་ཐབས་མདོ་བྱས་དང་མདོ་བསྲེ་གཉིས་ཀླུ་སྒྲུབ་ཀྱིས་མཛད་པ། རྣམ་གཞག་རིམ་པ་གཉིས་ཀླུ་བློས་མཛད་པ། ཆོ་ག་ཉི་ཤུ་པ་ཀླུ་བྱང་གིས་མཛད་པ། ཟུང་འཇུག་གསལ་བའི་སྒྲོན་མེ་སྒྲ་གཅན་ཟིན་འཇམ་དཔལ་བཤེས་གཉེན་གྱིས་མཛད་པ། འཕགས་པ་ཨརྻ་དེ་བས་མཛད་པའི་སྤྱོད་བསྡུས་སྒྲོན་མེ་སོགས་ཟབ་པ་དང་རྒྱ་ཆེ་བ་དང་། ཀུན་མཁྱེན་བསོད་ནམས་སེང་གེས་མཛད་པའི་ཁྲིད་ཡིག རྗེ་བྱམས་པར་རབ་བརྟན་པས་མཛད་པའི་རྗེ་བཙུན་དམ་པ་དེ་ཉིད་ཀྱི་རྣམ་ཐར། རྒྱུ་ལམ་གྱི་དབང་།
དམར་པོ་སྐོར་གསུམ། ཚེ་བཀའ་ཁ་ཡར། ལམ་ཟབ་སོགས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་ནས་གདུལ་བྱ་རྣམས་ཀྱི་རེ་འདོད་ཡོངས་སུ་རྫོགས་པར་མཛད་དོ། ། སྤྲེལ་ལོའི་དཔྱིད་ཡ་མ་བདེ་ལྡན་ཕུར་ཕེབས། དཔོན་ཆོས་རྗེ་ཟུར་འཆད་པས་གཙོས་པའི་བདེ་ལྡན་ཕུའི་ཚོགས་པ་དང་། གསང་སྔགས་རྡོ་རྗེ་གླིང་ནས་དབུ་མཛད་པའི་གཙོས་པའི་དགེ་འདུན་ཆེ་རགས་སུམ་ཅུ་ཙམ་དང་བཅས་པ་ལ། སྒྲུབ་ཐབས་བརྒྱ་རྩ་ལྗགས་ལུང་དང་བཅས་པ་བཀའ་དྲིན་བསྐྱངས་ཤིང་། བསྙེན་རྫོགས་ཞུ་བ་བྱུང་ཡང་སྟོབས་ཆེ་བར་མཛད་ནས། སླར་གླིང་དགར་ཕེབས་པའི་སྐབས་ཤིག རྗེ་སྤྲུལ་པའི་སྐུ་དཔོན་སློབ་རགས་བསྡུས་གཅིག་གླིང་དགར་ཕེབས་བྱུང་བ་ལ།
གློ་བུར་དུ་ཕེབས་པ་ཇི་ལྟར་ལགས་བཀའ་ལུང་གནང་བས། བདག་བླ་མ་ལ་མཇལ་འདོད་པ་ཞིག་བྱུང་བ་དང་། སྔ་མོར་ཐུབ་བསྟན་ཡངས་ཅན་དུ་འབུལ་བ་མནོས་པ་ཞིག་འབུལ་རྒྱུ་མ་བྱུང་ཞུས་ནས། ཆིབས་བཟང་པོ་གཅིག་དང་། གསོལ་ཇ་གསིགས་གཅིག གསེར་སྲང་ཕྱེད། དར་ཡུག་གོས་ཡུག་གིས་གཙོས་པའི་འབུལ་བ་གྱ་ནོམ་པ་མཛད་ནས། བདག་ལ་ས་བདག་གདོན་གྲོལ་གྱིས་གཙོས་བཀའ་དབང་བྱིན་རླབས་གང་ཆེ་རང་ཞུ། ཞེས་ཞུས་ནས། བཀའ་དབང་བྱིན་རླབས་གང་ཆེ་ཡང་གནང་།
སྔ་མོར་ངམ་རིང་ནས་སྨན་སྡིངས་སུ་ཕེབས་དུས་བཀའ་ལུང་གནང་བ་དང་། གླིང་དགར་ནཻ་གུ་གནང་བའི་དུས་རང་། མགོན་ཁང་དུ་མགོན་པོ་ཞལ་གྱི་རྗེས་གནང་གནང་བའི་དུས་སུ། འཕྲིན་ལས་འཆོལ་བ་སོགས་དང་སྒོ་བསྟུན་ནས། ད་ལན་ཕེབས་པ་ལེགས་བྱུང་། བདག་ན་སོའི་སྟབས་ནས་རྒྱུན་རིང་ཨེ་སྡོད་མི་ཤེས་པས། གླིང་དགའ་འདི་གང་གི་སྒོ་ནས་ཀྱང་འཛིན་དཀའ་བ་ནས། ཁྱེད་ལྟ་བུ་ཞིག་མ་གཏོགས་པ་ཟིན་རིགས་སུ་མི་འདུག་པས། འདིའི་ཞལ་བདག་སོགས་འཕྲིན་ལས་རྒྱ་ཆེ་བ་རང་གནང་དགོས་གསུངས། ཞལ་བཞུགས་རིང་བསྐོ་བཞག་མཛད་པའི་དགོངས་པ་གནང་ཡང་།
རྗེ་སྤྲུལ་པའི་སྐུའི་ཞུ་ཆ་ལ། བདག་བླ་མ་དམ་པ་སྐུ་ཚེ་རིང་བར་གསོལ་བ་བཏབ། དེ་བར་ངམ་རིང་ཆོས་སྡེ་ཆེན་པོར་བསྟན་པའི་རྣམ་གཞག་གཅིག་དང་། ད་དུང་ཞབས་པད་དུ་གཏུགས་པས་བཀའ་ཆོས་ཐོབ་རྒྱ་གང་ཆེ་ཞུ་དགོས་པ་ནས། ད་ལྟ་ཞལ་བཞུགས་རིང་འདི་ཉིད་ནས་བཀའ་དྲིན་ཆེ་དགོས་ཤིང་། དེ་ནས་བཀའ་ལུང་བདག་གིས་བགྱིད་ལེགས་གསུངས། དེ་ལྟར་གདན་སའི་ལུང་བསྟན་རྣམས་མཛད་ནས། རྗེ་སྤྲུལ་པའི་སྐུ་སླར་གྲུ་འཛིན་དུ་ཕེབས་གླིང་དགར་ཟམ་པ་གོང་འོག་གི་བཅོས་ཀ་དང་། སྐུ་རིམ་རྒྱ་ཆེན་མཛད་སྐབས། ངམ་རིང་ནས་སྤྱན་འདྲེན་ནན་ཆེ་བ་བྱུང་པ་ནས།
སོས་ངམ་རིང་ལ་ཕེབས། བཀའ་ཆོས་དགོངས་བཞེད་ལྟར་རྒྱས་པར་གནང་ཞིང་། ཁྱད་པར་སྡེ་གསར་གཡོ་འཁྱོམ་ཆེས་པ་ནས་སྲུང་འཁོར་རྒྱ་ཆེ་བ་གནང་བའི། བྱང་གཙང་གཉིས་མཚན་བྱུས་ཁྱད་དུ་འཕགས་པའི་ལུང་བསྟན་ཡང་མཛད། དེ་ཀ་བཞིན་ཕྱིས་སུ་སྡེ་སྲིད་ནས་ཀྱང་མཚན་དོན་བཀའ་གནང་ལྟར་ནམ་མཁའ་དང་མཉམ་པའི་བླ་མའི་བཀའ་དྲིན་ཡིན་གསུངས་ནས་ཤིན་ཏུ་མཉེས་ཚོར་ཆེ་བ་བྱུང་ཞིང་། དེ་སྐབས་འདས་མ་འོངས་ཀྱི་བཀའ་བཀོད་མཐིལ་ཕྱིན་པར་མཛད་ནས། རྗེ་བཙུན་དྲུང་གི་སྤྱན་འདྲེན་དང་བསྟུན་པའི་ལྷུན་སྡིངས་སུ་ཕེབས། བཀའ་དབང་འགའ་གནང་སྐབས། བྱ་བཟངས་སུ་གཙང་བྱང་གི་མཚན་བྱུས་ཤིན་ཏུ་ལེགས་པ་བྱུང་བའི་གཏམ་སྙན་འབུལ་མི་དང་། ད་ལན་མཚན་བྱུས་འདི་འོང་བ་བླ་མ་ཁྱེད་ཀྱི་སྐུ་དྲིན་དུ་གདའ་ལགས་པས།
ད་དུང་ཡང་སྲུང་འཁོར་གྱི་ཁོང་ནས་མི་འདོར་བ་ཞིག་དགོས་གསུངས་བྱུང་ཞིང་། རིམ་གྱིས་གླིང་ཁར་ཕེབས་ནས། དཔོན་ཆོས་རྗེ་ཧོར་ཡུལ་དུ་ཕེབས་པ་ལ། སྐུ་ཆོས་ཀྱིས་མགོ་བྱས་རབ་ཏུ་བྱུང་བ་དགོངས་པའི་འཕྲལ་གྱི་ཡོ་བྱད་གཞན་ཡང་གནང་སྦྱིན་དང་བཅས་པ་བཀའ་དྲིན་བསྐྱངས་ནས་རྫོང་ལྟར་གནང་། དེའི་སྟོན་མི་སྡེ་རྣམས་ཀྱིས་ད་ལོ་དཔྱིད་རྩ་ཆོག་གནང་བ་དང་། གླིང་དགའ་རང་དུ་བཞུགས་དགོས་ཚུལ་ཞུས་པས་དཔྱིད་རྩ་ཆོག་ཐུབ་པའི་ངེས་པ་མེད། རྩ་ཆོག་དགོས་ན་དེང་སང་བྱེད་གསུངས་ནས་དཔོན་སློབ་ཉི་ཤུ་རྩ་བགྲང་གིས་རྩ་ཆོག་རྒྱས་པར་གནང་། དེ་སྐབས་ཐུབ་བསྟན་དུ་ཆོས་རྗེ་དབུས་པ་སྤྱན་འདྲེན་དུ་ཕེབས་ཐད། གླིང་དགའི་སྤྱི་ཆོས་ཕྱག་གཡོག་དང་བཅས་པ་རྣམས་ཀྱིས་ད་ལོ་མཚན་ལྟས་ཅུང་ཟད་ངན་པ་ཙམ་འདུག་ལགས་པ། ད་ལོ་འདི་ཉིད་དུ་ཞབས་བརྟན་པ་ཞིག་ཐུགས་རྗེ་ཆེ་དགོས་ཞེས་མགྲིན་གཅིག་ཏུ་ཞུ་བ་ཕུལ་ཡང་།
ད་ལན་ཐུབ་བསྟན་དུ་ཅིས་ཀྱང་འགྲོ། ཕྱིས་སླེབས་པའི་ངེས་པ་མེད་གསུངས་ནས་ཐུབ་བསྟན་དུ་ཆིབས་ཁ་བསྒྱུར། རྗེ་སྤྲུལ་པའི་སྐུ་དང་བྲག་སྣར་མཇལ་སྐབས། སྤྲུལ་སྐུའི་ཞལ་ནས་བདག་ད་ལོ་རྨི་ལམ་གྱི་ལྟས་ཅུང་ཟད་ངན་པ་ཙམ་འདུག་ལགས་པ་བཀའ་དབང་འདྲ་དགོས་གསུངས་ནས་འབུལ་བ་གྱ་ནོམ་པ་ཡང་ཕུལ། བཀའ་དབང་བྱིན་རླབས་གང་ཆེ་ཡང་གནང་ནས་ཐུབ་བསྟན་དུ་བྱ་ལོའི་སྟོན་ཕེབས་སྐབས། རྗེ་སྤྲུལ་སྐུའི་མཚན་ལྟས་དང་མཐུན་པར་རྗེའི་ཡུམ་ཞི་བར་གཤེགས་ནས་རྗེ་འདི་ཉིད་ཀྱི་དྲུང་དུ་ཆིབས་པ་བཟང་པོ་གཅིག་གིས་གཙོས་འབུལ་བ་སྟོབས་ཆེ་བ་མཛད། དེ་དུས་འཇད་ནང་ན་ན་ཚ་ངན་པ་བྱུང་པ་ལ་ཆོས་གྲྭ་ཆེན་པོ་དེར་དྲག་པོའི་རྗེས་གནང་ཁ་ཡར་གནང་བས། དགོན་མོ་ཡན་གྱི་ནད་རྣམས་རྦད་ཆོད་ཅིང་། གཞན་ཡང་མཐོང་སྨོན་བཀྲས་འཛོམ་སོགས་སུ་ཕྱག་ནས་གནང་བའི་སར་སྦད་ཆོད་པའི་བྱིན་རླབས་ཤིན་ཏུ་ཆེ་བར་བྱུང་ཞིང་། དེ་ནས་ཁྱི་ལོ་ཧོར་ཟླ་དང་པོའི་ཚེས་བཅུ་གཅིག་ནས་གྲིབ་རྐྱེན་ཅུང་ཟད་ཙམ་ལ་ཉེར་ལེན་བྱས་ནས་སྙུང་བའི་ཚུལ་བསྟན་པ་ལ།
རྨེ་བརྩེགས་ཀྱི་ཁྲུས་ཆོག ། བསྐང་གསོ། མང་ཇ་བཅུ་གཅིག་འགྱེད་བཅས་དང་། ཐུབ་བསྟན་རྣམ་རྒྱལ་དུ་མང་ཇ་བསྔོ་རྟེན་སོགས་སྐུ་རིམ་རྒྱ་ཆེར་བསྒྲུབས་ཀྱང་སྐུ་ཁམས་ལ་བདེ་ཁྱད་ཆེར་མ་བྱུང་བར། ཧོར་ཟླ་གསུམ་པ་སྔ་མའི་ཉེར་གཅིག་ལ་ཆིབས་ཁ་བསྒྱུར་ནས་ཉེར་ལྔ་ལ་གླིང་དགར་ཕེབས་ཏེ། དེར་དགེ་འདུན་རྣམས་ཀྱིས་ཀུན་རིག་སྟོང་ཚར། ཤེར་སྙིང་འབུམ་གཏེར། སྒྲོལ་མ་འབུམ་གཏེར། བསྐང་གསོ། རྣམ་རྒྱལ་སྟོང་ཁྲུས།
རྣམ་འཇོམས་ཁྲུས་ཆོག ཚེ་ཆོག་སོགས་བསྒྲུབས་ཤིང་། དེ་ཐད་ཚོགས་པ་ལ་མང་ཇ་སུམ་ཅུ་སོ་ལྔ། ནས་ཁལ་རེ་འབོ་རེ་ཙམ་དང་། ན་བཟའ་དར་རས་སོགས་སྐམ་འགྱེད་ཀྱང་སྟོབས་ཆེ་བ། ཆོས་སྡེ་སོ་སོ་ལ་གནང་སྦྱིན།

ལས་འཛིན་རྣམས་ལ་རྣམ་གཞག་སོགས་དང་། རྟ་མོ་ལུང་པ་ལ་ནས་འགྱེད་གཉིས་དང་། སླས་པ་སྟོད་སྨད་ལའང་ནས་འགྱེད་དང་། བདེ་ལྡན་ཕུར་ཡང་མང་ཇ་བཅུ་སྦྲེལ། ནས་ཁལ་ཕྱེད་རེ། རྡོ་རྗེ་གླིང་། སླེ་ལུང་། དགའ་ལྡན་རྩེ་རྣམས་སུ་མང་ཇ་རེ་དང་རྟ་བཟང་བ་གཅིག ས་སྐྱར་མང་ཇ་དང་། ཞབས་དྲུང་དུ་བཀྲ་ཤིས་ཁ་དར། གཟིམ་བེར།
ཆིབས་པ་བཟང་བ་གཅིག སྒོ་རུམ། ཁའུ། པུ་ཏྲ་ལྷ་ཁང་རྣམས་སུ། སྙན་དར། དཀར་མེ་གཏོར་གསོས་སོགས་མདོར་ན་ཟླ་བ་གཅིག་གི་ནང་དུ་སྐུ་རིམ་ལྷོད་མེད་དང་སྨན་སྤྱད་ཕུལ་འདུག་ཅིང་། དེའི་སྐབས་ཤིག་སྐུ་དྲུང་ན་མཆིས་པ་རྣམས་དང་། སྨན་པ་རྣམས་ཀྱིས་སྐུ་ཁམས་ཉོག་ཚུལ་ཞུས་པས། ཁྱེད་རྣམས་ལ་དེ་ལྟར་སྣང་ཡང་ང་ལ་ནི། སྟོང་ཉམས་དང་བདེ་ཉམས་འབའ་ཞིག་མ་གཏོགས་ན་བའི་མི་བདེ་བའི་གནས་སྐབས་སྐད་ཅིག་ཙམ་ཡང་མེད་གསུངས་ཤིང་།
ཡང་རེ་ཞིག་ནས་གསོལ་སྨན་མཆོད་ན་ཞུས་པས། དེ་བཞིན་བྱེད་ཁྱེད་རྣམས་བློ་ཁ་ཚིམས་འགྲོ་གསུངས། ཡང་ཉིན་གཅིག་མནལ་མཛད་ཀྱིན་གདའ་ལགས་ཞུས་པས། ཁྱེད་ཀྱི་མཐོང་སྣང་ལ། ངས་ནི་རྗེ་བཙུན་སྒྲོལ་མ་ཁྲོ་གཉེར་ཅན་མ། རིག་བྱེད་མ། སེང་གདོང་མ་རྣམས་བྱོན་བྱུང་པས། དེ་རྣམས་ཀྱི་སྙིང་པོ་ཅི་མང་རེ་བཟླས་པ་ཡིན། གཉིད་བྱས་པ་མེད་གསུངས་པ་དང་། ཡང་ཉིན་གཅིག་མནལ་མ་མཛད་ལགས་ཞུས་པས།
མཐོང་སྣང་མ་ཆུང་བར་སྡོད། ད་ལྟ་དཔལ་རྟ་མགྲིན་མི་གཡོ་བ་ཕྱག་རྡོར་རྣམས་བྱོན་འདུག་པས། བཟླས་པ་རེ་བྱས་པ་ཡིན་གསུངས་ཤིང་། ཡང་རེ་ཞིག་ན་དཔལ་ལྡན་ཆོས་སྐྱོང་གི་འོད་ཟེར་གྱིས་ཐམས་ཅད་ལ་ཁྱབ་སོང་གསུངས་པ་དང་། ཉིན་གཅིག་བཀྲ་ཤིས་བརྟན་པ་གསུངས། ཅི་ལགས་ཞུས་པས། བཀྲ་ཤིས་བརྟན་པ་ལ་སོགས་པའི་བླ་མ་མང་པོ་བྱོན་འདུག་གསུངས། ཚེས་ཉི་ཤུའི་སྔ་བར་ཧ་ཧ་ཞེས་བཞད་སྒྲ་ཞིག་གནང་བྱུང་བ་ལ། ཅི་ལགས་ཞུས་པས། ཁྱེད་ཀྱིས་མ་མཐོང་ངམ།
རྗེ་བཙུན་དཀོན་མཆོག་ལྷུན་གྲུབ་སྔར་བས་ཀྱང་གཟི་མདངས་དང་ན་བཟའ་ཁྱད་པར་འཕགས་པ་མཛད་ནས་བྱོན་བྱུང་གསུངས་པ་སོགས་ཐུགས་ཉམས་འབའ་ཞིག་ལས། སྙུང་བའི་རྣམ་པ་ཅུང་ཟད་ཀྱང་མི་མངའ་ཡང་། ཞིང་འདིའི་གདུལ་བྱའི་སྨོན་ལམ་དང་། ཁྱད་པར་མདོ་ལས། མཚན་དང་དཔེ་བྱད་ལྡན་པ་ཡི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་འདྲ་བ་ཡིས། ། ལུས་ཅན་རྣམས་ནི་སྨོས་ཅི་དགོས། ། ཞེས་གསུངས་པ་ལྟར། དམན་པའི་གདུལ་བྱ་རྟག་འཛིན་ཅན་རྣམས་ལ་ངེས་འབྱུང་གི་བསམ་པ་བསྐྱེད་ཅིང་།
ཞིང་ཁམས་གཞན་གྱི་གདུལ་བྱ་ལ་དགོངས་ནས། དགུང་ལོ་བདུན་ཅུ་དོན་བདུན་དུ་ཕེབས་པ་མེ་ཕོ་ཁྱིའི་ལོ་ཧོར་ཟླ་གསུམ་པ་ཕྱི་མའི་ཚེས་ཉི་ཤུའི་དགོང་། ཐུགས་དམ་གྱི་རིམ་པ་རྣམས་ཚང་བར་མཛད་ནས་ཞབས་རྡོ་རྗེའི་སྐྱིལ་ཀྲུང་ཕྱག་མཉམ་གཞག་ཏུ་མཛད་ནས། རྡོ་རྗེ་ཐེག་པའི་རྒྱུད་ནས་བཤད་པའི་འདའ་ཀ་མ་ཟབ་མོ་གསལ་བཏབ་སྟེ། སྐུའི་མདུན་གྱི་ནམ་མཁར་བླ་མ་ཡི་དམ་མཁའ་འགྲོའི་ཚོགས་བཞུགས་པ་ལ་སྤྱན་གཟིགས་ནས་དགོངས་པ་འོད་གསལ་ཕྱག་རྒྱ་ཆེན་པོའི་ངང་དུ་ཐིམ་པའི་ཚུལ་བསྟན་ཏོ། ། དེ་མ་ཐག་རྗེ་སེམས་དཔའ་ཆེན་པོ། གྲུབ་ཆེན། འཇམ་དབྱངས་གསུམ་གྱི་སྐུ་འདྲ་ལ་སྙན་དར་བཟང་བ་རེ། མར་མེ། ཚོགས་པ་ལ་མང་ཇ་རྣམས་བསྒྲུབས།
ཉེར་གཅིག་སྔ་དྲོ་ཐུགས་དམ་ལས་བཞེངས་ནས་ཐོགས་པ་མེད་པར་རྗེ་བླ་མ་ཡབ་སྲས་ཀྱི་དྲུང་དུ་གཤེགས་པ་ལ་ཐེ་ཚོམ་དང་ཡིད་གཉིས་མི་དགོས་པ་ལགས། དེའི་དགོངས་པ་རྫོགས་ཐབས་ཀྱི་ཡོ་བྱད་སོ་སོར་སོང་བ་རྣམས་སྨོས་ན། ས་སྐྱར་འཇམ་དབྱངས་མིའི་སྐུ་གཟུགས་ཅན་སྐུ་མཆེད་དྲུང་དུ། གསེར་སྐུ། དབུ་རྒྱན་བྱ་སྤུ་མ། རྟེན་ཁེབ། ཞལ་དཀར་ཤུབ་བཅས། གོས་བེར། ཏིབ་ཁྲ། རས་དཀར་རྣམས་དངོས་གཙང་།
དགེ་འདུན་ཚོགས་པ་ལ་མང་ཇ། སིལ་སྙན། ཤེལ་རྒྱན། རྟ་གཅིག སྨན་སྡིངས་སུ་ཐུགས་རྗེའི་མངའ་བདག་ལོ་ཆེན་སྤྲུལ་པའི་སྐུའི་དྲུང་དུ། གསེར་སྐུ། ཞལ་དཀར་འབྲས་ཤེལ་ཤུབ་བཅས། ལྕུག་ཏིབ། ན་བཟའ་ལི་ཁྲི་མ། ཆིབས་སྒ་འཁོར་དང་བཅས་པ།
རས་དཀར་ཡུག་རྣམས་དངོས་གཙང་། ངོར་དུ་མཁས་པའི་དབང་པོ་དཀོན་མཆོག་དཔལ་ལྡན་པའི་དྲུང་དུ། རྟེན་ཁེབ། གསེར་སྐུ། དངུལ་ཕོར། སྐུ་ཆོས། སིལ་སྙན་ཧོར་ཕྲུག རྟ་གཅིག པ་ཁྲི་ཡུག་རྣམས་དངོས་གཙང་། སྤྱི་འབུལ་རྟ་བཟང་བ་གཅིག
ཐུབ་བསྟན་རྣམ་རྒྱལ་དུ། བསྔོ་རྟེན། རྟེན་ཁེབ། གསེར་སྐུ། རྒྱ་དྲིལ། སྐུ་ཐབས། ཆིབས་པ། ལྕུག་ཏིབ། སྒྲིལ་དམར། མང་ཇ།
སྤྱི་འགྱེད་རྟེན་ཁེབས་གསེར་མ། རྟེན་ཁེབ་ཕོ་རིས་མ། ཧོར་དཀར་ཤུབ་བཅས། བླ་བྲེ་གཉིས། སིལ་སྙན། རྟ་གཅིག་རྣམས་དངོས་གཙང་བ། ཐུབ་བསྟན་ཡངས་ཅན་དུ། མང་ཇའི་ཐོག་གཟིམ་ཞྭ། བླ་བྲང་ན་ཡོད་པའི་སྤྱད་དངོས་ཀྱི་སྟེང་ནས། སློབ་དཔོན་གཉིས་ལ་བཀའ་བབས་བྱས་ནས་བྱིན་ཚོགས་པ་ལ་འབུལ་བ་བྱས།
དེ་ནས་ཉེར་གསུམ་གྱི་ཉིན། བདག་ཅག་ལྷ་དང་བཅས་པའི་འདྲེན་པ་དམ་པ། ཆོས་ཀྱི་རྗེ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། ཆོས་རྗེ་དབུ་མཛད་པ། བྱང་འདྲེན་པ་ལ་སོགས་པའི་བདེ་མཆོག་རྩ་སྔགས་ཀྱི་བསྙེན་པ་སོང་བ་གསུམ། མདོ་སྔགས་ཀྱིས་རྒྱུད་ཕྱུག་ཅིང་རྩེ་གཅིག་སྒྲུབ་ལ་བརྩོན་པའི་ཁམས་པ་རབ་འབྱམས་པ་གཅིག ཀུན་ཏུ་དགོས་པའི་གཞུང་བདུན། འགྲེལ་པ་དག་ལྡན། ལམ་འབྲས་དམར་མ། ཀྱེ་རྡོ་རྗེའི་རྒྱུད་གསུམ་སོགས་བྱང་ཞབས་དྲུང་དུ་ཕུལ་བའི་དགེ་སློང་གཅིག་སོགས་ཀྱེ་རྡོ་རྗེའི་གཞི་བསྙེན་སོང་བ་བཅུ་གཅིག་གིས་ཀྱེ་རྡོར་ལ་བརྟེན་པའི་ཞི་བའི་སྦྱིན་སྲེག་གི་སྒོ་ནས་སྐུ་གདུང་ཞུགས་ལ་ཕུལ་བས།
དུ་བ་འཇའ་གུར་དུ་ཁེབས་པ་དང་། དྲི་བཟང་པོས་ཁྱབ་པ་དང་། ཞི་བར་གཤེགས་པ་ནས་བཟུང་སྟེ། དེ་དག་གི་སྐབས་ཕལ་ཆེར་དུ། ནམ་མཁའ་གཡའ་དག་པ་དང་། ལྷའི་མེ་ཏོག་གི་ཆར་འབབ་པ་ལ་སོགས་པ་ངོ་མཚར་བའི་མཚན་ལྟས་དཔག་མེད་བྱུང་ཞིང་། དེ་ནས་བཟུང་སྟེ་དེ་རྣམས་ཀྱི་དགུང་ཞག་གི་རིང་། ཀྱེ་རྡོ་རྗེའི་སྒྲུབ་མཆོད་ཚར་གཉིས་རེ། བླ་མ་མཆོད་ཆོག སྐུ་གདུང་ལ་རྟེན་ཁྲུས་རྣམས་འབུལ་བར་མཛད།
ཟླ་བ་དེའི་ཚེས་བཅུ་དྲུག་གཟའ་སྐར་འཛོམ་པ་ལ་གདུང་ཁང་ཞལ་ཕྱེ་བས་རིང་བསྲེལ་དུ་མ་དང་། དབུ་ཐོད་རིལ་པོར་བྱོན་ཅིང་། ཕྱིས་བསོད་ནམས་ཅན་དད་ལྡན་འགའ་ཞིག་གི་ཕྱག་ཏུ། ལྷ་སྐུ། ཡིག་འབྲུ། རིང་བསྲེལ་སོགས་སྐུ་གསུང་ཐུགས་ཀྱི་རྟེན་ངོ་མཚར་དཔག་མེད་བྱུང་བར་སྣང་ངོ་། ། མདོར་ན་གསོལ་འདེབས་ཀྱི་དངོས་གཞི་ཉེར་ལྔ་ལ་ཚུགས་ནས་མ་གྲོལ་བར་ལ་དགེ་འདུན་ཚོགས་པ་རྣམས་ཀྱིས་སྔ་དྲོ་ཀུན་རིག བླ་མ་མཆོད་ཆོག དགོང་མོ་རྡུལ་ཚོན་གྱི་དཀྱིལ་འཁོར་དུ་ཀྱཻ་རྡོ་རྗེའི་སྒྲུབ་མཆོད་མཛད་པར་གནང་ཞིང་། དེ་དག་གི་བསྙེན་བཀུར་གྱི་རྐང་བླང་བླ་བྲང་ནས་བྱིན་གཞི་བཟུང་།
ཟུར་འདེབས་རྗེ་བཙུན་ས་སྐྱ་པ་སྐུ་མཆེད། ལོ་ཆེན་སྤྲུལ་པའི་སྐུ་སོགས་ཀྱིས་གཙོ་མཛད། ངོར་གླིང་དགའ། ཐུབ་བསྟན་གོ་གཉིས་ཀྱི་བུ་སློབ་རྣམས་དང་། བྱང་ནས་ས་སྐྱོང་མི་དབང་ཞལ་ངོ་རྣམས་ཀྱིས་གཙོ་མཛད། དཔོན་ཆེན་དང་། ཕྱོགས་རིགས་ཀྱི་སྦྱིན་བདག སྐུ་འཁོར་དུ་གཏོགས་པའི་སྦྱིན་བདག་ལ་སོགས་པ་དད་པ་ཅན་རྣམས་ཀྱིས་ཀྱང་། ཐ་དད་རང་རང་གི་དད་གུས་ཆེན་པོས་གང་ལ་གང་འབབ་ཀྱི་གདུང་འབུལ། དཀར་མེའི་རྒྱུན།
ཕལ་ཆེར་གྱིས་མང་ཇ། འགའ་ཞིག་གིས་མང་ཇ་ཉིས་སྦྲེལ། འགའ་ཞིག་གིས་ནས་འགྱེད་ལ་སོགས་པ་རེ་རེ་ནས་བརྗོད་པར་མི་ནུས་པས་མདོར་ན་དཔག་ཏུ་མེད་པའི་ཡོ་བྱད་སྦྱར་ཏེ་ཞག་གྲངས་དུ་མའི་བར་དུ་ཚོགས་ཆེན་ལ་འབུལ་འགྱེད། རྙེད་བཀུར་ལ་སོགས་པ་གྱ་ནོམ་པར་བསྒྲུབས་ཤིང་། ཕྱོགས་སུ་བསྒྲུབས་པ་འགའ་ཞིག་གོང་དུ་སྨོས་ཟིན་ལ། འབུལ་ཡིག་ལྟར་བརྗོད་པ་ཡི་གེར་འཇིགས་ནས་མ་སྤྲོས་ཤིང་མདོར་བསྡུས་ན། དེ་ལས་གཞན་ངམ་རིང་ཆོས་སྡེ། བཟང་ལྡན། ཞེ་དགོན། སྨན་སྡིངས།
རི་བོ་གྲུ་འཛིན། ཤར་ཕྱོགས་དགོན་པར། ལོ་དགོན་པ། ན་ལེནྡྲ་རྣམས་དང་། མུས་སུ་གཏོགས་པའི་བདེ་ལྡན་ཕུ། རྡོ་རྗེ་གླིང་། སླེ་ལུང་། དགའ་ལྡན་རྩེ། མཁར་སྟེང་། མཐའ་གོང་སོགས་དགོན་སྡེ་སོ་སོར།
མང་ཇ། བསྔོ་རྟེན། ནས་མར། སྐམ་ཟོང་། ཁྲག་ཆགས་ལ་སོགས་པའི་འགྱེད་ཆས་གང་ལ་གང་འབབ་ཕུལ་དུ་ཕྱིན་པ་དང་། རྟ་སླས་གཉིས་སོགས་སྐྱེ་བོའི་ཚོགས་རྒྱ་ཆེན་པོ་ལའང་ནས་འགྱེད། ཁྲག་ཆགས་ལ་སོགས་པའི་སྦྱིན་གཏོང་དགོངས་པ་ཡོངས་སུ་རྫོགས་པའི་ཐབས་བསམ་གྱིས་མི་ཁྱབ་པར་མཛད་པར་གནང་ཞིང་། གླིང་དགའ་དང་བདེ་ལྡན་ཕུག་གཉིས་སུ་ཟླ་དུས་ཀྱི་མཆོད་པ་དང་། དུས་ཆེན་ཡང་རྗེ་སངས་རྒྱས་རིན་ཆེན་གྱི་མཆོད་པ་ལྟར་བཙུགས་ཤིང་། གཟིམ་མལ་གྱི་སྐུ་ཚབ་ཏུ་རྗེ་ཉིད་ཀྱི་སྐུ་བརྙན་མི་ཚད་ཙམ་སྨན་སྐུར་བཞེངས་ཏེ།
སངས་རྒྱས་ཀྱི་རིང་བསྲེལ། ས་པཎ་གྱི་འཕེལ་གདུང་། ཀུན་མཁྱེན་རིན་པོ་ཆེའི་འཕེལ་གདུང་གིས་གཙོས་པའི་སྐུ་གསུང་ཐུགས་ཀྱི་རྟེན་དང་། རྒྱུད་སྡེ་དང་མཐུན་པའི་གཟུངས་ཀྱི་སྙིང་པོ་ཅན་དུ་བྱས་ཤིང་། བཤད་མ་ཐག་པ་དེ་ཉིད་ཀྱི་རིང་བསྲེལ་དང་། རྗེ་ཉིད་ཀྱི་རིང་བསྲེལ་སོགས་རྟེན་དང་གཟུངས་སྔགས་ཀྱི་སྙིང་པོ་ཅན་གྱི་རྟེན་ཡང་བཞེངས་ཏེ། བཟོ་རིགས་པ་རྣམས་སོ་སོར་གནང་སྦྱིན་གྱིས་ཚིམ་པར་མཛད་ནས། རྡོ་རྗེ་འཛིན་པ་དུ་མས་རྒྱུད་སྡེ་དང་མཐུན་པའི་རབ་ཏུ་གནས་པ་ཕུན་སུམ་ཚོགས་པ་གྲུབ་ནས་མཆོད་པ་རྫས་བསམ་གྱིས་མི་ཁྱབ་པས་མཆོད་དེ་བྱིན་རླབས་ཀྱི་གཟི་འོད་འཕྲོ་བར་མཛད་དོ། ། གཞན་ཡང་གངས་རིའི་ལྗོངས་འདིར་དད་ལྡན་གྱི་སློབ་མ་དང་། སྦྱིན་བདག་སོ་སོས་ལོ་ཟླ་དུས་ཀྱི་མཆོད་པ་ཆག་མེད་དུ་བསྒྲུབས་ཤིང་།
རྗེ་ཉིད་ཀྱི་སློབ་མར་གྱུར་པའི་བཤེས་གཉེན་བསམ་གྱིས་མི་ཁྱབ་པས་བཤད་སྒྲུབ་ཀྱི་སྒོ་ནས་བསྟན་པ་ཉི་ཟླ་ཇི་སྲིད་གནས་པ་དེ་སྲིད་དུ་སྤེལ་ཞིང་རྒྱས་པར་མཛད་པ་ནི་དེ་ལྟ་བུའི་རྗེ་བཙུན་བླ་མ་དཀོན་མཆོག་གསུམ་གྱི་ངོ་བོ་བྱིན་རླབས་ཀྱི་རྒྱ་མཚོ་དེ་ཉིད་ཀྱི་རྣམ་དཀར་འཕྲིན་ལས་རྒྱུན་མི་འཆད་པའི་ཚུལ་ནི། མཁྱེན་རབ་དང་ཐུགས་རྗེའི་མངའ་བདག་བདག་ཉིད་ཆེན་པོ་འདིས། གནས་སོ་སོར་གདུལ་བྱ་བསམ་གྱིས་མི་ཁྱབ་པ་ལ་མདོ་སྔགས་ཆོས་ཀྱི་འཁོར་ལོ་རྒྱ་ཆེན་པོ་ལེགས་པར་བསྐོར་བར་མཛད་ནས། བསྟན་འཛིན་གྱི་སྐྱེས་བུ་བསམ་གྱིས་མི་ཁྱབ་པ་བསྐྲུན་ཏེ། གངས་ཅན་གྱི་ལྗོངས་འདིར་སྤྱིར་སངས་རྒྱས་ཀྱི་བསྟན་པ་དང་། ཁྱད་པར་འཁྲུལ་པའི་དྲི་མ་བྲལ་བ་རྗེ་བཙུན་ས་སྐྱ་པའི་མདོ་སྔགས་ཀྱི་ལེགས་པར་དཀར་བའི་ཆུ་གཏེར་ཆེན་པོས་ཡོངས་སུ་གང་བའི་སྐལ་བ་བཟང་པོར་མཛད་པ་ཡིན་ལ། དེ་ལྟར་བསྐྲུན་པའི་བསྟན་འཛིན་གྱི་སྐྱེས་བུ་རགས་རིམ་བརྗོད་ན། མགོན་པོ་འཇམ་པའི་དབྱངས་ཀྱི་རྣམ་པར་སྤྲུལ་པ་ས་སྐྱ་པའི་གདུང་བརྒྱུད་དམ་པར་སྐུ་འཁྲུངས་པ་བདག་ཆེན་རིན་པོ་ཆེ་ཀུན་དགའ་བསམ་འགྲུབ་རྒྱལ་མཚན་དཔལ་བཟང་པོ་དང་། བདག་ཆེན་རིན་པོ་ཆེ་ངག་དབང་འཇམ་པའི་དབྱངས་སྐུ་མཆེད། དཔལ་ཨེ་ཝྃ་ཆོས་ལྡན་གྱི་གདན་ས་པ།
ཆོས་ཀྱི་རྗེ་རིན་པོ་ཆེ་དཀོན་མཆོག་དཔལ་ལྡན་པ། འཕགས་པ་འཇིག་རྟེན་དབང་ཕྱུག་གངས་ཅན་གྱི་མགོན་དུ་བྱོན་པ་ལོ་ཆེན་རཏྣ་བྷ་དྲའི་སྤྲུལ་པའི་སྐུ། ཤྲཱི་ན་ལེནྡྲའི་ཁྲི་ཐོག་པ་ཆོས་རྗེ་རིན་པོ་ཆེ་ལུམ་པ་བ། ཏི་ཤྲཱི་རྗེ་སྤངས་རིན་པོ་ཆེ་དང་རྗེ་བླ་བྲང་རྫོང་ནས། ཐུབ་བསྟན་ཡངས་པ་ཅན་གྱི་གདན་ས་པ་ཆོས་རྗེ་རིན་པོ་ཆེ་བློ་གྲོས་རྒྱལ་པོ། གྲྭ་ཚང་ཆེན་མོའི་གདན་ས་པ་ཆོས་རྗེ་དཀོན་མཆོག་བཟང་པོ་བ། ས་སྐྱ་སྔགས་དགོན་གྱི་མཁན་པོ་ཆོས་ཀྱི་རྗེ་དཔལ་ལྡན་བཟང་པོ་བ་སྐུ་མཆེད། གླེ་ལུང་ཆོས་སྡེའི་མཁན་པོ་ཆོས་རྗེ་ཆོས་དབང་ཕྱུག་པ། གཉག་སྟོན་ཆོས་རྗེ་སངས་རྒྱས་ལྷུན་གྲུབ་པ། ཞེ་དགོན་གདན་ས་པ་ཆོས་རྗེ་ཆོས་རྒྱལ་མཚན་པ།
བསྟན་འཛིན་ཉི་མ་བཟང་པོའི་གདུང་བརྒྱུད་ཆོས་རྗེ་འགྱུར་མེད་བདེ་ཆེན་པ་སྐུ་མཆེད། དངུལ་ཆུའི་གདན་ས་པ་འཕགས་པ་སངས་རྒྱས་དར་པོ། ཆོས་འཁོར་གནས་ཀྱི་གདན་ས་པ་རིན་ཆེན་རྒྱལ་མཚན་པ། རྫོང་དགའ་ལྡན་རྩེ་དང་གླིང་དགའི་གདན་ས་པ་བདག་ཅག་ལྷར་བཅས་ཡོངས་ཀྱི་འདྲེན་པ་དམ་པ་མུས་ཆེན་སངས་རྒྱས་རྒྱལ་མཚན། ཐུབ་བསྟན་རྣམ་རྒྱལ་གྱི་མཁན་ཆེན་བྱམས་པ་རབ་བརྟན་པ། དེའི་ཟུར་འཆད་རུ་ཐོག་ཆོས་འོད་ཟེར་བ། ཆོས་རྗེ་འབུམ་རབ་འབྱམས་པ་རྒྱལ་བ་བློ་གྲོས་པ། ཆོས་རྗེ་རིན་ཆེན་གྲུབ། ཐུབ་བསྟན་ཡངས་པ་ཅན་གྱི་ཟུར་འཆད་པ་ཆོས་རྗེ་སངས་རྒྱས་རྒྱ་མཚོ་བ་དང་། ཆོས་རྗེ་དབང་ཕྱུག་དཔལ་བཟང་པ།
ངོར་ནས་ཟུར་འཆད་པ་ཆོས་རྗེ་མུས་པ། གསང་ཕུ་ན་དྭགས་པོ་དྲུང་ཆེན་ཆོས་རྗེ་ཀུན་དགའ་འབྱུང་གནས། བདེ་ལྡན་ཕུག་གི་ཟུར་འཆད་པ་ཆོས་རྗེ་བློ་གྲོས་ལེགས་པ། ཆོས་རྗེ་ཆོས་འཕེལ་བ། ཤར་ཕྱོགས་དགོན་པར་གྱི་ཆོས་རྗེ་ནམ་མཁའ་རིན་ཆེན་པ། ཁམས་ཕྱོགས་ན་ཆོས་རྗེ་ཀུན་མཁྱེན་དབོན་པོ་སྐུ་མཆེད། ཨ་ལི་ཆོས་རྗེ། གླིང་དབོན་ཆེན་གྱི་ཆོས་རྗེ། ངམ་རིང་བཟང་ལྡན་སོགས་ཆོས་སྡེ་ཆེན་པོ་རྣམས་ཀྱི་གྲྭ་ཚང་སོ་སོའི་འཆད་ཉན་འཛིན་པ་དང་བོད་གངས་ཅན་གྱི་ཡུལ་སོ་སོ་ན། བློ་གསལ་གྱི་འཁོར་བསྡུས་ནས་རང་དབང་དུ་བཤད་ཉན་སྐྱོང་བ་དང་།
དགོན་པ་དང་དབེན་གནས་སོ་སོ་ན། རིམ་གཉིས་ཀྱི་ཏིང་ངེ་འཛིན་ལྷུར་ལེན་པའི་སྒོ་ནས་དབང་བསྐུར། རྒྱུད་བཤད། མན་ངག་གནང་བ་སོགས་ཀྱིས་རིང་ནས་སྐལ་ལྡན་གྱི་གདུལ་བྱ་རྗེས་སུ་འཛིན་པའི་བསྟན་འཛིན་གྱི་སྐྱེས་བུ་བགྲང་བ་ལས་འདས་པ་བསྐྲུན་པར་མཛད་དེ། དེ་དག་གི་དངོས་ཀྱི་སློབ་མ་ཡང་སློབ་ལ་སོགས་ཏེ་བསྟན་འཛིན་གྱི་སྐྱེས་བུ་རྒྱུན་མར་བྱོན་ནས། སངས་རྒྱས་ཀྱི་བསྟན་པ་ཇི་སྲིད་གནས་ཀྱི་བར་དུ་མུས་ཆེན་སེམས་དཔའ་ཆེན་པོ་ཡབ་སྲས་རྗེ་ཉིད་དང་བཅས་པའི་བསྟན་པའི་རྒྱུན་མི་ཉམས་ཤིང་གོང་འཕེལ་དུ་གྱུར་པ་འདི་ཡིན་ནོ། ། དེ་ལྟར་དཀོན་མཆོག་གསུམ་དངོས་མཁྱེན་པའི་གཏེར། ། འཕྲིན་ལས་རྒྱ་མཚོའི་རྣམ་ཐར་འདི་བཀོད་པས། ། བདག་ཅག་དཔོན་སློབ་གདུལ་བྱར་བཅས་པ་ཡིས། ། བཅས་རང་གིས་བསྡུས་ཉེས་ཀུན་བྱང་གྱུར་ཅིག །
ངེས་དོན་བསྟན་པའི་སྲོག་ཤིང་མུས་པ་རྗེ། ། སེམས་དཔའ་ཆེན་པོ་ཡབ་སྲས་འཕྲིན་ལས་རྒྱུན། ། ཡོངས་འཛིན་ཁྱོད་ཀྱིས་སྲིད་མཐར་སྤེལ་བ་ལྟར། ། བདག་གི་བརྒྱུད་་་་་་རིགས་དང་ཆོས་ཀྱི་འཛིན་རྣམས་ཀྱིས་དེ་འདྲར་ཤོག ། བདག་དང་བདག་ལ་གཅིག་ཏུ་ཡིད་གཏད་པའི། ། གདུལ་བྱ་འདི་རྣམས་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་ཕྱི་མ་ལྷན་ཅིག་པར། ། བདེ་བ་ཅན་སྐྱེས་རེ་སྨོན་ཀུན་འགྲུབ་ཤོག ། ཅེས་ཁམས་གསུམ་གྱི་བླ་མ་འཇམ་པའི་དབྱངས་དཀོན་མཆོག་རྒྱ་མཚོའི་རྣམ་པར་ཐར་པ་མདོ་ཙམ་བཤད་པ་འདི་ཡང་། ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་ལོ་ཞེ་གཅིག་ལོན་པ་མེ་མོ་གླང་གི་ལོ་གདན་ས་ཆེན་པོར་གསུང་ངག་ཚར་བདུན་པ་བཤད་དུས།
རྗེ་དཀོན་མཆོག་རྒྱ་མཚོ་ཉིད་ཀྱི་རྣམ་ཐར་ཆེ་བ་རྣམས་ནས་བསྡུས་ཏེ་ལེགས་པར་སྦྱར་བའི་ཡི་གེ་པ་ནི་གསོ་བ་རིག་པ་དང་ཡི་གེའི་འདུ་བྱེད་ལ་མཁས་པ་གདོང་དགའ་པ་བསམ་པ་དོན་ཆེན་གྱིས་མགྱོགས་པར་བགྱིས་པ་འདིས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། ཡང་སྨྲས་པ། ཐུབ་དབང་གཤེགས་ནས་མེ་གླང་འདི་ཡན་ལ། ། མི་ལོ་སུམ་སྟོང་བདུན་བརྒྱ་དོན་གཅིག་འདས། ། དེ་ཕྱིར་རྣམ་དག་བསྟན་པའི་ལྷག་མ་ནི། ། མདོ་སྡེ་དུས་ཀྱི་ཉིས་བརྒྱ་ཉེར་དགུ་དང་། ། འདུལ་བའི་དུས་ཀྱི་ལྔ་བརྒྱ་ཕྲག་གཅིག་སྟེ། ། དེ་ནས་རྟགས་ཙམ་འཛིན་པ་ལྔ་བརྒྱ་པར། ། སླེབ་པར་སྔོན་བྱོན་གོང་མའི་བསྟན་རྩིས་ཀྱི། ། གསུང་རབ་རྣམས་ལ་བལྟས་པས་ངེས་ཤེས་སྐྱེ། །
ཞེས་ཀྱང་སྨྲས་སོ།། །། སརྦ་མངྒ་ལཾ།། ། གཅིག་ཞུས་དག། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 70 ཨ་མྱེས་ཞབས། རྗེ་བཙུན་འཇམ་པའི་དབྱངས་དཀོན་མཆོག་རྒྱ་མཚོའི་རྣམ་པར་ཐར་པ་བྱིན་རླབས་ཆར་འབེབས། PAGE * MERGEFORMAT 51
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
