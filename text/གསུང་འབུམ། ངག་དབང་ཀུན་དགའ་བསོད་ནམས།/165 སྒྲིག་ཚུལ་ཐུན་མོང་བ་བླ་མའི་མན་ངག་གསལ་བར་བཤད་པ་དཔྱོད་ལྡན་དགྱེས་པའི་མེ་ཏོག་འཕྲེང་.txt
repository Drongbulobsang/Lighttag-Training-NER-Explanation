གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༥
སྒྲིག་ཚུལ་ཐུན་མོང་བ་བླ་མའི་མན་ངག་གསལ་བར་བཤད་པ་དཔྱོད་ལྡན་དགྱེས་པའི་མེ་ཏོག་འཕྲེང་མཛེས།
༄༅། །རྒྱུད་ནས་བཤད་པའི་ཡུལ་ཆེན་རྣམས་ཀྱི་སྒྲིག་ཚུལ་ཐུན་མོང་བ་བླ་མའི་མན་ངག་གསལ་བར་བཤད་པ་དཔྱོད་ལྡན་དགྱེས་པའི་མེ་ཏོག་འཕྲེང་མཛེས་ཞེས་བྱ་བ་བཞུགས།། རྒྱ་གར་སྐད་དུ། ཤྲཱི་ཝན་སངྒུ་རུ་བཛྲ་དྷཱ་ར་ཧེ་བཛྲ་བུདྡྷ་དྷྭ་ཛ་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་རྡོ་རྗེ་འཆང་ཀྱཻ་རྡོ་རྗེ་སངས་རྒྱས་རྒྱལ་མཚན་ལ་ཕྱག་འཚལ་ལོ། ། སོ་བདུན་ཡུལ་གྱི་རྩེར་སོན་ཧེ་རུ་ཀ ། རྒྱུད་དོན་འཁོར་ལོ་བསྒྱུར་བ་འཕགས་པའི་ཞབས། ། ཆོས་མིག་རྡུལ་བྲལ་སྤྱན་ལྡན་བླ་མ་རྗེ། ། ནམ་ཡང་འབྲལ་མེད་ཕྱག་འཚལ་དུས་ཀུན་སྲུངས། ། རྟོག་གེས་རང་དགར་འཇུག་པ་དགག་པ་དང་། །
རྒྱུད་དོན་བླ་མའི་ཞལ་ལས་རྟོགས་དགོས་ཞེས། ། ཆེད་དུ་ཤེས་ཕྱིར་སོ་བདུན་ཡུལ་གྱི་དོན། ། དཀྲུགས་པ་དེང་འདིར་གསལ་བར་བདག་གིས་བཀོད། ། གནས་ལ་ཨུ་རྒྱན་་་་་་འཕུར་འགྲོ་སྟེ་རྒྱ་གར་གྱི་ནུབ་ན་ཡོད། སྤྱི་བོ་ཛ་ལན་དྷར། །་་་་་ འབར་བ་འཛིན་པ་སྟེ་ཁ་མེད་རྒྱ་གར་གྱི་བར་ན་ཡོད། སྤྱི་གཙུག་ཡིན་ནོ་ཀོ་ལ་གི་རི་ནི།་་་་་ སྟེ་ལྷོ་ནུབ། མ་ཚོགས་མ་ཀཾ་རུས་་་་་་ན་ཀོ་ལ་པུ་ཥི་གྲོང་ཁྱེར་ཡོངས་སུ་མི་ར་ལོ། འདོད་པའི་གཟུགས་ཏེ་རྒྱ་གར་ལྷོ་ཕྱོགས་ན་ཡོད།
སྨིན་ཕྲག་བཞི་བགྲོད་པས། ། རབ་དགའ་དང་པོའི་ས་དེར་མངའ་དབང་བསྒྱུར། ། ཉེ་གནས་མཱ་ལ་ཝ་ནི་་་་་་འཕྲེང་བ་ཅན་ཏེ་ལྷོའི་གླིང་ཕྲན། སྣ་རྩེ་སྟེ། ། སིནྡྷུ་་་་་་ནུབ་ཕྱོགས་ནས་འབབ་བཞིན་པའི་ཆུ་བོའི་འགྲམ། མིག་གཉིས་ནཱ་ག་ར་ནི་རྣ། ། ལྕགས་་་་་་སིངྒ་གླིང་། པའི་བྲང་ནི་ཁ་སྟེ་བཞི་བགྲོད་པས། །་་་་་ ཞེས་པ་ཐམས་ཅད་འདིའོ། ། དྲི་མ་མེད་པ་གཉིས་པར་རྐང་པ་བཀོད། །
ཞིང་ལ་མུམྨུ་ནི་་་་་་ལྷོ་ཕྱོགས་རྒྱ་མཚོའི་འགྲམ་གྱི་རྒྱལ་ཁམས། སྟེ་ཨོ་ཀོ་དང་། ། དེ་ཝི་ཀོ་ཊ་་་་་་ལྷ་མོའི་མཁར་སྟེ་རྡོ་རྗེ་གདན་གྱི་ཤར་ན་ཡོད། མགྲིན་པ་གཉིས་བགྲོད་པས། ། གསུམ་པ་འོད་བྱེད་སར་འགོད་ཉེ་བའི་ཞིང་། ། ཀུ་ལུ་ཏ་་་་་་རིགས་དང་ལྡན་པ་ལྷོ་ནུབ་ན་རྡོ་པུས་མོ་ལྟ་བུ་ཡོད་པ། སྟེ་རྒྱབ་ཚིགས་ཨརྦུ་ཏ།་་་་་ མཆོད་འོས་ཏེ་ལྷོ་ཕྱོགས་ཀྱི་རྒྱུད་ན་ཡོད་པ་རྡོ་མཆོག་གྲོང་ཁྱེར། ། ནུ་མ་གཉིས་བགྲོད་བཞི་པ་འོད་འཕྲོ་ཐོབ། ། ཚནྡྷོ་ཧ་རི་ཀེ་ལ་་་་་་ནམ་མཁའི་ཤིང་སྡེ་ཤར་ལྷོ་ན་ཡོད་པ་བྷ་ག་བྷ་མའི་བྱེ་བྲག
སྙིང་ཁ་དང་། ། གོ་ད་བ་རི་་་་་་བའི་མཆོག་སྦྱིན་རི་ལྷོ་ཕྱོགས་དཔལ་གྱི་ངོས་ན་ཡོད། ལྟེ་བ་གཉིས་བགྲོད་པས། ། ལྔ་པ་སྦྱངས་དཀའ་བ་ནི་ཐོབ་པར་འགྱུར། ། ཉེ་ཚན་ལམ་པ་ཀ་་་་་་འཕྱངས་པ་ཅན་ཏེ་ཤར་ལྷོ་ན་ཡོད་པ། ནི་གསང་བའི་ནང་། ཀནྩི་་་་་་སྐྱུར་བག་ཅན་ཏེ་ལྷོ་ནུབ་ན་ཡོད་པ། རྟགས་ཀྱི་དབུས་ཏེ་་་་་་གསེར་གླིང་ཆེ་བ་མིས་བཟུང་བ་དེ་ཡིན། གཉིས་བགྲོད་པས། ། དྲུག་པ་མངོན་དུ་གྱུར་པའི་ས་ལ་དབང་། །
འདུ་བ་བྱེད་པའི་གཉིས་་་་་་ལྷོ་ཕྱོགས་རྒྱ་མཚོའི་གླིང་ཕྲན། ཏེ་རྟགས་ཀྱི་རྩེ། ། གསེར་གླིང་་་་་་ལྷོ་ཕྱོགས་མི་མེད་པའི་གསེར་གླིང་དང་ལྡན་པ་འདྲེས་བཟུང་བ། ཞང་ཁ་དེ་གཉིས་བགྲོད་པ་ལས། ། བདུན་པ་རིང་དུ་སོང་བའི་ས་ལ་དབང་། ། ཉེ་འདུ་ཀོངྐ་་་་་་ལྷོ་ཕྱོགས་ན་མཆོག་དང་བྱོན་ཡོད་པ་མཧཱ་བིམྦྷ་སྟེ་སྐུ་གཟུགས་ཆེན་པོ། ན་ནི་བརླ་གཉིས་ཏེ། ། བིནྡྷ་་་་་་སྟེ་སྒྲོལ་མ་བཞུགས་པའི་གནས་འབིགས་བྱེད། པུས་མོ་དེ་གཉིས་བགྲོད་པ་ལས། ། བརྒྱད་པ་མི་གཡོའི་ས་དེ་ཐོབ་པར་འགྱུར། །
དུར་ཁྲོད་རབ་སོང་འདུས་པ་བྱིན་པ་གཉིས། །་་་་་ པྲེ་ཏ་པངྒ་སྟེ་སྲོག་གསོད་པའི་རོ་མང་དུ་འདུས། དུར་ཁྲོད་རྒྱ་མཚོའི་འགྲམ་་་་་་ན་ཡི་དྭགས་དངོས་སུ་རྒྱུ་བ། སྟེ་རྐང་བོལ་གཉིས། ། བགྲོད་པས་དགུ་པ་ལེགས་པའི་བློ་གྲོས་ཐོབ། ། ཉེ་བའི་དུར་ཁྲོད་ཙ་རི་ཏྲ་་་་་་སྟེ་རྒྱ་གར་ལྷོ་ཕྱོགས་བྱེ་བྲག ཞེས་པ། ། སོར་མོ་་་་་་རྒྱ་མཚོའི་གླིང་ཕྲན་བུ་མོ་ཁོ་ན་གནས་པ། རྣམས་དང་གཞོན་ནུའི་གྲོང་ཁྱེར་བཞིན། ། མཐེ་བོང་གཉིས་ཡིན་འདི་གཉིས་བགྲོད་པ་ལས། །
བཅུ་པ་ཆོས་ཀྱི་སྤྲིན་དེ་ཐོབ་པར་གྱུར། ། འཐུང་སྤྱོད་གྲོང་ཁྱེར་་་་་་ཁ་ཆེའི་བྱེ་བྲག ཕྲག་པ་གྲོང་མཐར་་་་་་མོན་ཡུལ་གྱི་བྱེ་བྲག གནས། ། རྐང་མཐིལ་རྒྱ་མཚོའི་ནང་སྐྱེས་སྙིང་ཁའི་ཕྱོགས། ། སཽ་རཥྚ་་་་་་ཡུལ་ཕྱོགས་བཟང་པོ་སྟེ་ནུབ་ཕྱོགས་ས་བ་ན་ཐ་ད་ཡོད་པ། ཉིད་སྙིང་ཁའི་ཕྱོགས་དེ་བཞི། ། བགྲོད་པས་བཅུ་གཅིག་དཔེ་མེད་ས་དེ་ཐོབ། ། ཉེ་བའི་འཐུང་སྤྱོད་གངས་རི་་་་་་ཧི་མ་ལ་ཡ་སྟེ་བལ་བོད་མཚམས། ལྟག་པ་སྟེ། །
ཀོ་ས་ལ་ནི་་་་་་མཛོད་ལེན་ཏེ་རྡོ་རྗེ་གདན་གྱི་ལྷོ་ནུབ་མཉན་ཡོད་ཀྱི་ཆ། རྙེད་པ་ཀ་ལིངྐ།་་་་་ སྨྲ་བའི་རྟགས་ཏེ་ལྷོ་ཕྱོགས་རྒྱ་མཚོའི་འགྲམ། ། སྐྱེད་ཚལ་རྫིང་་་་་་རྒྱལ་པོ་མ་སྐྱེས་དགྲའི་སྐྱེད་ཚལ་ཡིན། བུ་འདི་གཉིས་སྙིང་ཁ་ཕྱོགས། ། བསྒྲོད་པས་བཅུ་གཉིས་ཡེ་ཤེས་ཆེན་པོ་ཐོབ། ། སྦས་པའི་ཡུལ་ལྔ་དེས་མཚོན་ཕྱི་ཡི་ཡུལ། ། བགྲོད་པས་བཅུ་གསུམ་རྡོ་རྗེ་འཛིན་པའི་སར། ། རྟག་པར་བཞུགས་པས་སྦས་དོན་མཐར་ཐུག་པའི། ། ཧེ་རུ་ཀ་ཡི་གོ་འཕང་ཐོབ་པར་འགྱུར། །
དེ་དག་ཀུན་ཀྱང་ཕྱི་ནང་གོ་མཚུངས་ཤིང་། ། སྤྱི་དང་སྦས་པའི་གཞུང་ལས་གྲགས་པའི་མིང་། ། གསང་སྔགས་འཛིན་པ་སྤྱི་ལ་མ་གྲགས་པའི། ། བརྒྱུད་སྲོལ་བཟང་པོའི་ཁྱད་ཆོས་ཁོ་ན་བས། ། ནམ་ཡང་བླུན་རྨོངས་དབུས་སུ་འཆལ་གཏམ་གྱིས། ། ཅ་ཅོར་མ་ཆགས་ལྷག་བསམ་དག་པའི་བློ། ། མཁས་པའི་དབུས་གནས་ཟབ་དོན་འདི་འདྲ་བ། ། གཞན་གྱིས་བརྗོད་མིན་བླ་མའི་དྲིན་ལས་ཐོབ། ། ཅེས་རྒྱུད་ནས་བཤད་པའི་ཡུལ་ཆེན་རྣམས་ཀྱི་སྒྲིག་ཚུལ་ཐུན་མོང་བ་བླ་མའི་མན་ངག་གསལ་བར་བཤད་པ་དཔྱོད་ལྡན་དགྱེས་པའི་མེ་ཏོག་ཕྲེང་མཛེས་ཞེས་བྱ་བ་འདི་ཡང་སྙིགས་དུས་ཀྱི་བསྟན་པའི་གསལ་བྱེད་མཁས་པའི་དབང་པོ་ཀླུ་སྒྲུབ་རྒྱ་མཚོའི་གསུང་བཞིན། དེའི་དངོས་སློབ་མདར་སྟོད་ཀྱི་མི་དབང་ཁྱིམ་པ་པཎྜི་ཏ་དགྲ་འདུལ་དོན་འགྲུབ་རྡོ་རྗེས་ཟིན་བྲིས་ཀྱི་ཚུལ་དུ་བཀོད་པའི་ཡུལ་ཆེན་སྒྲིག་ཚུལ་གྱི་ཐོ་ཡིག་ངོ་མཚར་ཅན་ཞིག་མཛད་འདུག་པ་མཐོང་བའི་ཚེ།
སྔོན་བྱོན་གྱི་མཁས་པ་དཔོན་སློབ་དག་ལ་དང་བའི་དད་པ་གོང་འཕེལ་གྱི་ངང་ནས། ས་སྐྱ་པ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཡིག་ཆ་དེ་ཉིད་གཞིར་བཞག་སྟེ་རང་གི་དྲན་གསོ་བརྗེད་ཐོའི་ཚུལ་དུ་མགྱོགས་པར་སྦྱར་བའི་ཡི་གེ་པ་ནི་དཔྱོད་ལྡན་མི་དབང་བི་ཛ་བཛྲ་གྱི་ཕྱག་སོར་འདུ་བྱེད་ལས་བསྐྲུན་པའོ། ། འདི་སྦྱར་དགེ་བས་ཚེ་འདི་འཕོས་མ་ཐག ། མཁའ་སྤྱོད་བདེ་ལྡན་མངོན་དགའ་སོགས་སྐྱེས་ནས། ། སྤྲུལ་པས་ས་སྐྱའི་རྗེ་བཙུན་གསུང་རབ་དོན། ། མུ་མཐའ་མེད་པར་སྤེལ་བའི་མཐུ་ལྡན་ཤོག ། སརྦ་མངྒ་ལཾ།། ༈ །རྒྱུད་སྡེ་ནས་བཤད་པའི་ཡུལ་ཆེན་བསྒྲིག་ཚུལ་ཐུན་མོང་མ་ཡིན་པ་ལེགས་པར་བཤད་པ་རྗེ་བཙུན་མཆོག་གི་དགོངས་རྒྱན་དཔྱོད་ལྡན་ཡོངས་ཀྱི་དགའ་སྟོན་ཞེས་བྱ་བ་བཞུགས། རྒྱ་གར་སྐད་དུ། ཤྲཱི་ཙཀྲ་ནཱ་ཐ་བྷཊྚ་ར་ཀ་བུདྡྷ་དྷྭ་ཛ་ཙ་ཧེ་བཛྲ་ནཻ་རཏྨ་ཡ་ན་མཿ
བོད་སྐད་དུ། དཔལ་འཁོར་ལོའི་མགོན་པོ་རྗེ་བཙུན་སངས་རྒྱས་རྒྱལ་མཚན་དང་ཀྱཻ་རྡོ་རྗེ་བདག་མེད་མ་ལ་ཕྱག་འཚལ་ལོ། ། དཔལ་ལྡན་ཡོན་ཏན་རལ་པའི་ནགས་ཀྱི་ཁྲོད། ། ལེགས་བཤད་གངྒཱའི་བུ་མོའི་བསྟི་བའི་གནས། ། མདོ་རྒྱུད་ཟབ་དོན་དབུ་བའི་དོ་ཤལ་ཅན། ། དོན་གཉེན་གདུང་སེལ་འདྲེན་པར་སྙིང་ནས་བསྔགས། ། ཟབ་མོ་སྔགས་ཀྱི་བསྟན་པ་དཔྱིད་ཀྱི་ནི། ། ཕོ་ཉ་ལུང་དང་རིགས་པའི་བཀའ་བཏགས་ཀྱི། ། འཁོར་ལོ་སྲིད་མཐར་བསྒྱུར་བའི་ཤིང་རྟ་ཆེར། ། གྲགས་པའི་ཞབས་ཀྱི་རྒྱལ་མཚན་གཙུག་ན་རྒྱལ། །
དེ་བྱིན་རླབས་ཆེན་སྙིང་ཞུགས་ལུང་རིགས་ཀྱི། ། རྩ་བརྟན་ལེགས་བཤད་འབྲས་བུའི་ཁུར་གྱིས་དུད། ། ཕན་བདེའི་གྲིབ་མ་སྣུམ་པོ་བདེར་འབབ་པའི། ། རྣམ་འགྲེལ་ལྗོན་པའི་གྲིབ་བསིལ་འདིར་ཞུགས་ཤིག ། རྒྱུད་སྡེའི་ཡང་སྙིང་བྱེ་བའི་ལམ་གྱི་སྲོག ། འཁྲུགས་ལྡན་ཨེ་རནྜ་ཡི་ནགས་ཀླུང་དུ། ། མ་ཆགས་ཟབ་དོན་དཔལ་གྱི་ལྡིང་ཁང་ནས། ། ལེགས་བཤད་དབྱངས་འདི་གཞན་གསོས་བུའི་བགོ་སྐལ། ། ཞེས་མཆོད་བརྗོད་དང་དམ་བཅས་སྒོ་ཕྱེ་ནས། རྗེ་བཙུན་ལྷ་མོ་བཅོ་ལྔ་ཡབ་དགྱེས་མཛད་དང་བཅས་པའི་བསྟོད་པ་རིན་པོ་ཆེའི་འཕྲེང་བ་དྲི་མ་མེད་པའི་ཚིག་འབྲུ་རྣ་བར་འཇམ་ཞིང་ཡིད་ལ་འབབ་པ་རྒྱུད་དོན་གྱི་སྙིང་པོར་གྱུར་པ་ཞིག་བརྗོད་པར་བྱ་ཡི།
སྐལ་བཟང་དཔྱོད་ལྡན་དག་རྣ་བ་བླགས་ཏེ་ཉོན་ཅིག ས་དང་པོ་དེ་ཐོབ་པར་བྱེད་པ་ལ་ཕྱི་ནང་གི་ཡུལ་བཞི་བགྲོད་དགོས་ཏེ། སྦྱང་གཞི་གཟུགས་ཕུང་གཏི་མུག མིག་རྣམས་སྦྱོང་བྱེད་ས་བོན་ཨཱ་ལས་བྱུང་བ་དཀྱིལ་འཁོར་གྱི་ནང་གི་གནས་ཤར་དུ་བཀོད་པའི་ལྷ་མོ་རྡོ་རྗེ་མས་སྦྱངས་ཤིང་། རྩ་མི་ཕྱེད་མ་ཕྲ་གཟུགས་མ་གཉིས། རྩ་དེ་གཉིས་ཀྱི་མདུད་པ་པུ་དང་ཛའི་རྣམ་པས་སྤྱི་བོ་དང་སྤྱི་གཙུག་ཏུ་གནས་པའི་ཡི་གེ་གཉིས་དང་། དེ་དག་ནས་སོ་དང་སེན་མོའི་ཁམས་དང་། སྐྲ་དང་བ་སྤུའི་ཁམས་ཏེ་བདུད་རྩི་གཉིས་དང་། ནང་གི་ཡུལ་རེ་རེ་ནས་ལས་རླུང་དྲུག་བརྒྱ་བདུན་ཅུ་རྩ་ལྔ་པ་རེ་རེ་དབུ་མར་ཐིམས་པས། ཕྱིའི་ཡུལ་པུ་ལི་ར་མ་དང་འབར་འཛིན་གཉིས་ཀྱི་མཁའ་འགྲོ་དབང་དུ་འདུ་ཞིང་ལུས་ཚོར་གྱི་དྲན་པ་ཉེར་བཞག་གཉིས་མངོན་དུ་གྱུར་པ་དང་།
ཡང་སྦྱང་གཞི་ཚོར་བ་སེར་སྣ་སྣ་རྣམས་སྦྱོང་བྱེད་ཨི་ལས་བྱུང་བ། དཀྱིལ་འཁོར་གྱི་ནང་གི་ལྷོ་ཕྱོགས་སུ་གནས་པའི་ལྷ་མོ་གསང་བའི་དཀར་མོས་སྦྱོང་ཞིང་། རྩ་རྩེ་བ་མ་དང་། གཡོན་པ་མ་གཉིས་རྩ་དེ་གཉིས་ཀྱི་མདུད་པ་ཨ་ཨའི་རྣམ་པས་རྣ་བ་གཡས་པ་དང་ལྟག་པར་གནས་པའི་ཡི་གེ་གཉིས་དང་། དེ་དག་ནས་པགས་པ་དང་དྲི་མའི་ཁམས་དང་ཤའི་ཁམས་གཉིས་དང་། ནང་གི་ཡུལ་གཉིས་ནས་ལས་རླུང་སྔར་བཞིན་དབུ་མར་ཐིམས་པས་ཕྱིའི་ཡུལ་ཨུ་རྒྱན་དང་ཨརྦུ་ཏ་གཉིས་ཀྱི་མཁའ་འགྲོ་དབང་དུ་འདུ་ཞིང་། སེམས་ཆོས་ཀྱི་དྲན་པ་ཉེར་བཞག་གཉིས་མངོན་དུ་བྱས་པ་ལས། རབ་དགའ་གནས་ཀྱི་ས་དེའི་རྟོགས་པ་སྐྱེ་བ་ཡིན་པའི་ཕྱིར་ཞེས་འཆད་པ་ལཔུ་ལིར་མི་ཕྱེད་སོ་དང་སེན་མོའི་ཁམས། ། འབར་འཛིན་སྐྲ་གཟུགས་སྐྲ་དང་སྤུ་འབབ་ཅིང་། ། གཟུགས་ཕུང་གཏི་མུག་མིག་སྦྱོང་ཨཱ་ལས་བྱུང་། །
འཁོར་ལོའི་ཤར་ནས་རྡོ་རྗེ་མ་ཕྱག་འཚལ། ། ཨུ་རྒྱན་རྩེ་མ་པགས་པ་དྲི་མ་བསྐྱེད། ། ཨར་བུ་གཡོན་པ་མ་སྟེ་ཤ་འབབ་ཅིང་། ། ཚོར་བ་སེར་སྣ་སྣ་སྦྱོང་ཨི་ལས་བྱུང་། ། ལྷོ་ཕྱོགས་གསང་བའི་དཀར་མོར་བདག་ཕྱག་འཚལ། ། སྤྱི་བོ་སྤྱི་གཙུག་རྣ་བ་ལྟག་པར་གཞུང་། ། ལུས་དང་ཚོར་བ་ཆོས་དང་སེམས་ཀྱི་དངོས། ། རླུང་དང་བྱང་ཆུབ་སེམས་རྣམས་དབུ་མར་ཐིམ། ། གནས་དེ་རབ་དགའི་ས་ལ་བདག་ཕྱག་འཚལ། ། ཞེས་པའི་གཞུང་འདི་བྱུང་།
དེ་བཞིན་དུ་ས་གཉིས་པ་ཐོབ་པ་ལ་ཕྱི་ནང་གི་ཡུལ་བཞི་བགྲོད་དགོས་ཏེ། སྦྱང་གཞི་འདུ་ཤེས་འདོད་ཆགས་ལྕེ་རྣམས་སྦྱོང་བྱེད་ས་བོན་ཨཱི་ལས་བྱུང་བ། དཀྱིལ་འཁོར་གྱི་ནང་གི་ནུབ་ཏུ་གནས་པའི་ལྷ་མོ་ཆུའི་རྣལ་འབྱོར་མས་སྦྱོང་ཞིང་། རྩ་ཐུང་ངུ་མ་དང་རུས་སྦལ་སྐྱེས་མ་གཉིས། རྩ་དེ་གཉིས་ཀྱི་མདུད་པ་གཽ་རི་གཉིས་ཀྱི་རྣམ་པས་རྣ་བ་གཡོན་པ་དང་སྨིན་ཕྲག་ཏུ་གནས་པའི་ཡི་གེ་གཉིས་དང་། དེ་དག་ནས་ཆུ་རྒྱུས་དང་རུས་ཕྲེང་གི་ཁམས་གཉིས་དང་། ནང་གི་ཡུལ་དེ་གཉིས་ནས་ལས་རླུང་སྔར་བཞིན་རྒྱུ་བ་དབུ་མར་ཐིམ་པས། ཕྱིའི་གནས་གཽ་ཏ་ཝ་རི་དང་། རསྨི་ཤྭ་ར་གཉིས་ཀྱི་མཁའ་འགྲོ་དབང་དུ་འདུ་ཞིང་། སྡིག་པ་མ་སྐྱེས་པ་མི་སྐྱེད་པ་དང་།
སྐྱེས་པ་སྤོང་བའི་ཡང་དག་སྤོང་བ་གཉིས་མངོན་དུ་གྱུར་པ་དང་། ཡང་སྦྱང་གཞི་འདུད་བྱེད། ཕྲག་དོག ལུས་རྣམ་སྦྱོང་བྱེད་ས་བོན་ཨུ་ལས་བྱུང་བ། དཀྱིལ་འཁོར་གྱི་ནང་གི་བྱང་དུ་གནས་པའི་ལྷ་མོ་རྡོ་རྗེ་མཁའ་འགྲོ་མས་སྦྱོང་ཞིང་། རྩ་སྒོམ་མ་དང་། དབང་མ་གཉིས། རྩ་དེ་གཉིས་ཀྱི་མདུད་པ་དེ་མ་གཉིས་ཀྱི་རྣམ་པས་མིག་གཉིས་དང་། དེ་དག་ནས་མཁལ་མའི་ཁམས་དང་། སྙིང་གའི་ཁམས་གཉིས་དང་།
ནང་གི་ཡུལ་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་དེ་ཝི་ཀོ་ཊ་དང་མ་ལ་ཝ་གཉིས་ཀྱི་མཁའ་འགྲོ་དབང་དུ་འདུ་ཞིང་། དགེ་བ་མ་སྐྱེས་པ་བསྐྱེད་པ་དང་སྐྱེས་པ་སྤེལ་བའི་ཡང་དག་སྤོང་བ་གཉིས་མངོན་དུ་གྱུར་པ་ལས་གཉིས་པ་དྲི་མེད་ཉེ་གནས་ཀྱི་སའི་རྟོགས་པ་སྐྱེ་བ་ཡིན་པའི་ཕྱིར་རོ་ཞེས་འཆད་པ་ལ། གོ་ཏ་ཝ་རི་ཐུང་ངུ་ཆུ་རྒྱུས་འབབ། ། རསྨི་རུ་སྦལ་སྐྱེས་མ་རུས་འཕྲེང་བསྐྱེད། ། འདུ་ཤེས་འདོད་ཆགས་ལྕེ་སྦྱོང་ཨཱ་ལས་བྱུང་། ། ཆུ་བདག་ཆུ་ཡི་རྣལ་འབྱོར་མ་ཕྱག་འཚལ། ། དེ་ཝི་ཀོ་ཊར་སྒོམ་མ་མཁལ་མ་བསྐྱེད། ། མ་ལར་དབང་མ་སྙིང་འབབ་འདུད་བྱེད་དང་། ། ཕྲག་དོག་ལུས་སྦྱོང་ཨུ་སྐྱེས་ཡང་དག་སྤོང་། །
རྡོ་རྗེ་མཁའ་འགྲོ་གཉིས་པའི་ས་ལ་བསྟོད། ། ཅེས་པའི་གཞུང་འདི་བྱུང་། ཡང་ས་གསུམ་པ་འོད་བྱེད་ཞིང་གི་ས་དེ་ཐོབ་པར་བྱེད་པ་ལ་ཕྱི་ནང་གི་ཡུལ་ཆེན་གཉིས་བགྲོད་དགོས་ཏེ། སྦྱང་གཞི་སའི་ཁམས། སྦྱོང་བྱེད་ས་བོན་ཨཱུ་ལས་བྱུང་བ། དཀྱིལ་འཁོར་གྱི་འཕར་མའི་བྱང་ཤར་དུ་གནས་པའི་ལྷ་མོ་པུཀྐ་སིས་སྦྱོང་ཞིང་། རྩ་སྐྱོན་མ་དང་འཇུག་མ་གཉིས། རྩ་དེ་གཉིས་ཀྱི་མདུད་པ་ཀ་ཨོའི་རྣམ་པས་མཆན་ཁུང་གཉིས་དང་། ནུ་མ་གཉིས་སུ་གནས་པའི་ཡི་གེ་གཉིས་དང་། དེ་དག་ནས་མིག་གི་ཁམས་དང་མཁྲིས་པའི་ཁམས་གཉིས་དང་།
ནང་གི་ཡུལ་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་ཀ་མ་རུ་པ་དང་ཨོཾ་ཏྲཻ་གཉིས་ཀྱི་མཁའ་འགྲོ་དབང་དུ་འདུས་ཤིང་འདུན་པའི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུ་འཕྲུལ་གྱི་རྐང་པ་དང་། སེམས་ཀྱི་རྫུ་འཕྲུལ་གྱི་རྐང་པ་གཉིས་མངོན་དུ་གྱུར་པ་ལས་གསུམ་པ་འོད་བྱེད་ཞིང་གི་ས་དེ་ཐོབ་པ་ཡིན་པའི་ཕྱིར་ཞེས་འཆད་པ་ལ། ཀ་མ་རུ་པར་སྐྱོན་མ་མིག་འབབ་ཅིང་། ། ཨོ་ཏྲེར་མཇུག་མ་འཁྲིས་པ་འབབ་པའི་ཁམས། ། ཨཱུ་སྐྱེས་པུཀྐ་སིས་སྦྱོང་རྫུ་འཕྲུལ་གཉིས། ། ཤར་ཕྱོགས་འོད་བྱེད་ཞིང་ལ་ཕྱག་འཚལ་ལོ། ། ཞེས་པའི་གཞུང་འདི་བྱུང་། ཡང་ས་བཞི་པ་འཐོབ་པ་ལ་ཕྱི་ནང་གི་ཡུལ་གཉིས་བགྲོད་དགོས་ཏེ། སྦྱང་གཞི་ཆུའི་ཁམས་སྦྱོང་བྱེད་ས་བོད་རྀ་ལས་བྱུང་བའི་འཕར་མའི་ཤར་ལྷོར་གནས་པའི་ལྷ་མོ་ཤ་ཝ་རིས་སྦྱོང་ཞིང་།
རྩ་མ་མོ་དང་མཚན་མོ་གཉིས། རྩ་དེ་གཉིས་ཀྱི་མདུད་པ་ཏྲི་ཀོའི་རྣམ་པས་ལྟེ་བ་དང་སྣ་རྩེར་གནས་པའི་ཡི་གེ་གཉིས་དང་། དེ་དག་ནས་གློ་བ་དང་རྒྱུ་མའི་ཁམས་གཉིས་དང་། ནང་གི་ཡུལ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་ཏྲི་ཤ་ཀོ་ནེ་དང་ཀོ་ས་ལ་གཉིས་ཀྱི་མཁའ་འགྲོ་དབང་དུ་འདུ་ཞིང་། བརྩོན་འགྲུས་ཀྱི་དང་སྤྱོད་པའི་རྫུ་འཕྲུལ་གྱི་རྐང་པ་གཉིས་མངོན་དུ་གྱུར་པ་ལས་བཞི་པ་འོད་འཕྲོ་ཉེ་ཞིང་གི་ས་དེའི་རྟོགས་པ་སྐྱེ་བ་ཡིན་པའི་ཕྱིར་ཞེས་འཆད་པ་ལ། ཏྲི་ཤ་ཀུ་ནེར་མ་མོ་གློ་བ་འབབ། ། ཀོ་སར་མཚན་མོ་རྒྱུ་མ་ཆུ་ཡི་ཁམས། ། རྀ་སྐྱེས་ཤ་ཝ་རིས་སྦྱོང་རྫུ་འཕྲུལ་གཉིས། ། ཤར་ལྷོ་ཉེ་ཞིང་འོད་འཕྲོ་ཕྱག་འཚལ་ལོ། །
ཞེས་པའི་གཞུང་འདི་བྱུང་། ཡང་ས་ལྔ་པ་ཐོབ་པ་ལ་ཕྱི་ནང་གི་ཡུལ་ཆེན་གཉིས་བགྲོད་དགོས་ཏེ། སྦྱང་གཞི་མེའི་ཁམས། སྦྱོང་བྱེད་ས་བོན་རཱྀ་ལས་བྱུང་བ་འཕར་མའི་ལྷོ་ནུབ་ཏུ་གནས་པའི་ལྷ་མོ་ཙཎྜ་ལིས་སྦྱོང་ཞིང་། རྩ་བསིལ་སྦྱིན་མ་དང་ཚ་བ་མ་གཉིས། རྩ་དེ་གཉིས་ཀྱི་མདུད་པ་ཀ་ལའི་རྣམ་པས་ཁ་དང་མགྲིན་པར་གནས་པའི་ཡི་གེ་གཉིས། དེ་དག་ནས་ཆུ་རྒྱུས་དང་ལྟོ་བའི་ཁམས་གཉིས་དང་། ནང་གི་ཡུལ་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་ཀ་ལིངྐ་དང་ལམྦྷ་ཀའི་མཁའ་འགྲོ་དབང་དུ་འདུ་ཞིང་། དད་པའི་དབང་པོ་དང་བརྩོན་འགྲུས་ཀྱི་དབང་པོ་གཉིས་མངོན་དུ་གྱུར་པ་ལས་ལྔ་པ་སྦྱང་དཀའ་ཚནྡྷོའི་ས་དེའི་རྟོགས་པ་སྐྱེ་བ་ཡིན་པའི་ཕྱིར་རོ། །
ཞེས་འཆད་པ་ལ། ཀ་ལིངྐིར་ནི་བསིལ་སྦྱིན་ཆུ་རྒྱུས་འབབ། ། ལམྤར་ཚ་བ་ལྟོ་བ་འབབ་མ་མེ། ། རཱྀ་སྐྱེས་ཙཱཎྜ་ལཱིས་སྦྱོང་དབང་པོ་གཉིས། ། ལྷོ་ནུབ་ཚནྡྷ་སྦྱང་དཀར་བདག་ཕྱག་འཚལ། ། ཞེས་པའི་གཞུང་འདི་བྱུང་། ཡང་ས་དྲུག་པ་ཐོབ་པ་ལ་ཕྱི་ནང་གི་ཡུལ་ཆེན་གཉིས་བགྲོད་དགོས་ཏེ། སྦྱང་གཞི་རླུང་གི་ཁམས། སྦྱོང་བྱེད་ས་བོན་ལྀ་ལས་བྱུང་བ་འཕར་མའི་ནུབ་བྱང་དུ་གནས་པའི་ལྷ་མོ་གཡུང་མོས་སྦྱོང་ཞིང་། རྩ་གཞོལ་མ་དང་རངས་མ་གཉིས།
རྩ་དེ་གཉིས་ཀྱི་མདུད་པ་ཀ་ཧིའི་རྣམ་པས་སྙིང་ག་དང་འདོམ་བར་དུ་གནས་པའི་ཡི་གེ་གཉིས་དང་། དེ་དག་ནས་འབབ་པའི་བཤང་བའི་ཁམས་དང་རུས་པའི་ཁམས་གཉིས་དང་། ནང་གི་ཡུལ་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་ཀཉྩི་དང་ཧི་མ་ལ་ཡའི་མཁའ་འགྲོ་དབང་དུ་འདུས་ཤིང་། དྲན་པའི་དབང་པོ་དང་ཏིང་ངེ་འཛིན་གྱི་དབང་པོ་མངོན་དུ་གྱུར་པ་ལས། དྲུག་པ་མངོན་གྱུར་ཉེ་བའི་ཚནྡྷོའི་ས་དེའི་རྟོགས་པ་སྐྱེ་བ་ཡིན་པའི་ཕྱིར་རོ། ། ཞེས་འཆད་པ་ལ། ཀཉྩིར་གཞོལ་མ་བཤང་འབབ་ཁ་བའི་རིར། ། རངས་མ་རུས་པའི་ཁམས་འབབ་རླུང་གི་དངོས། ། ལྀ་སྐྱེས་གཡུང་མོས་སྦྱོང་ཞིང་དབང་པོ་གཉིས། །
ནུབ་བྱང་མངོན་གྱུར་ཉེ་བའི་ཚནྡྷོར་བསྟོད། ། ཅེས་པའི་གཞུང་འདི་བྱུང་། ཡང་ས་བདུན་པ་ཐོབ་པ་ལ་ཕྱི་ནང་གི་ཡུལ་ཆེན་གཉིས་བགྲོད་དགོས་ཏེ། སྦྱང་གཞི་གཟུགས་ཀྱི་ཁམས་སྦྱོང་བྱེད་ས་བོན་ལཱྀ་ལས་བྱུང་བ། འཕར་མའི་ཤར་དུ་གནས་པའི་ལྷ་མོ་གོ་རིས་སྦྱོང་ཞིང་། རྩ་ཤིན་ཏུ་གཟུགས་ཅན་མ་དང་སྤྱི་མ་གཉིས། རྩ་དེ་གཉིས་ཀྱི་མདུད་པ་པྲེ་གྲྀའི་རྣམ་པས་མཚན་མ་དང་། བཤང་ལམ་དུ་གནས་པའི་ཡི་གེ་གཉིས་དང་། དེ་དག་ནས་འབབ་པའི་བད་ཀན་དང་རྣག་གི་ཁམས་གཉིས་དང་། ནང་གི་ཡུལ་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས།
ཕྱིའི་གནས་པྲེ་ཏ་པུ་རི་དང་གྲྀ་ཧ་དེ་ཝ་གཉིས་ཀྱི་མཁའ་འགྲོ་དབང་དུ་འདུ་ཞིང་། ཤེས་རབ་ཀྱི་དབང་པོ་དང་དད་པའི་སྟོབས་གཉིས་མངོན་དུ་གྱུར་པ་ལས་བདུན་པ་རིང་སོང་འདུ་བའི་ས་དེའི་རྟོགས་པ་སྐྱེ་བ་ཡིན་པའི་ཕྱིར་རོ་ཞེས་འཆད་པ་ལ། པྲེ་ཏར་ཤིན་ཏུ་གཟུགས་ཅན་བད་ཀན་འབབ། ། ཁྱིམ་གྱི་ལྷ་ནི་སྤྱི་མ་རྣག་འབབ་གཟུགས། ། ལཱྀ་སྐྱེས་གཽ་རིའི་སྦྱོང་མཛད་དབང་པོ་སྟོབས། ། ཤར་ཕྱོགས་འདུ་བ་རིང་དུ་སོང་བར་བསྟོད། ། ཅེས་པའི་གཞུང་འདི་བྱུང་། ཡང་ས་བརྒྱད་པ་ཐོབ་པ་ལ་ཡུལ་ཆེན་གཉིས་བགྲོད་དགོས་ཏེ། སྦྱང་གཞི་སྒྲའི་ཁམས་སྦྱོང་བྱེད་ས་བོན་ཨེ་ལས་བྱུང་བའི་འཕར་མའི་ལྷོ་རུ་གནས་པའི་ལྷ་མོ་ཙཽ་རིའི་སྦྱོང་ཞིང་། རྩ་རྒྱུས་སྦྱིན་མ་དང་སྦྱོང་བྲལ་མ་གཉིས།
རྩ་དེ་གཉིས་ཀྱི་མདུད་པ་སཽ་སུའི་རྣམ་པས་བརླ་གཉིས་དང་བྱིན་པ་གཉིས་སུ་གནས་པའི་ཡི་གེ་གཉིས་དང་། དེ་དག་ནས་འབབ་པའི་ཁྲག་དང་རྡུལ་གྱི་ཁམས་གཉིས་དང་། ནང་གི་ཡུལ་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་སཽ་རཥྚ་དང་པུ་ཝརྞ་དེ་ཝའི་མཁའ་འགྲོ་དབང་དུ་འདུ་ཞིང་། བརྩོན་འགྲུས་དང་དྲན་པའི་སྟོབས་གཉིས་མངོན་དུ་བྱས་པ་ལས་བརྒྱད་པ་མི་གཡོ་ཉེ་འདུའི་ས་དེའི་རྟོགས་པ་སྐྱེ་བ་ཡིན་པའི་ཕྱིར། ཞེས་འཆད་པ་ལ། སཽ་རསྚར་ནི་རྒྱུ་སྦྱིན་ཁྲག་འབབ་ཅིང་། ། གསེར་གླིང་སྦྱོར་བྲལ་རྔུལ་འབབ་སྒྲ་ཡི་ཁམས། ། ཨེ་སྐྱེས་ཙཽ་རིས་སྦྱོང་མཛད་སྟོབས་གཉིས་ལྷོར། ། མི་གཡོ་ཉེ་བའི་འདུ་བར་བདག་ཕྱག་འཚལ། །
ཞེས་པའི་གཞུང་འདི་བྱུང་། ཡང་ས་དགུ་པ་ཐོབ་པ་ལ་ཕྱི་ནང་གི་ཡུལ་ཆེན་གཉིས་བགྲོད་དགོས་ཏེ། སྦྱང་གཞི་སྣའི་ཡུལ་དུ་གྱུར་པའི་དྲིའི་ཁམས། སྦྱོང་བྱེད་ས་བོན་ཨཻ་ལས་བྱུང་བ་འཕར་མའི་ནུབ་ཏུ་གནས་པའི་ལྷ་མཽ་བཻ་ཏ་ལིས་སྦྱོང་ཞིང་། རྩ་སྡུག་གུ་མ་དང་གྲུབ་མ་གཉིས། རྩ་དེ་གཉིས་ཀྱི་མདུད་པ་ན་སིའི་རྣམ་པས་སོར་མོ་བཅུ་དྲུག་དང་བོལ་གོང་གཉིས་སུ་གནས་པའི་ཡི་གེ་གཉིས་དང་། དེ་དག་ནས་འབབ་པའི་ཚིལ་བུ་དང་མཆིན་པའི་ཁམས་གཉིས། ནང་གི་ཡུལ་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་ན་ག་ར་དང་སིནྡྷུའི་མཁའ་འགྲོ་དབང་དུ་འདུས་ཤིང་ཏིང་ངེ་འཛིན་དང་ཤེས་རབ་ཀྱི་སྟོབས་གཉིས་མངོན་དུ་གྱུར་པ་ལས་དགུ་པ་ལེགས་པའི་བློ་གྲོས་ཀྱི་དུར་ཁྲོད་ཀྱི་ས་དེའི་རྟོགས་པ་སྐྱེ་བ་ཡིན་པའི་ཕྱིར་རོ་ཞེས་འཆད་པ་ལ། ན་ག་རར་ནི་སྡུག་གུ་ཚིལ་བུ་འབབ། །
སིནྡྷུར་གྲུབ་མ་མཆིན་འབབ་སྣ་ཡི་ཡུལ། ། ཨཻ་སྐྱེས་བཻ་ཏ་ལིས་སྦྱོང་སྟོབས་གཉིས་ནུབ། ། དུར་ཁྲོད་ལེགས་པའི་བློ་གྲོས་ལ་ཕྱག་འཚལ། ། ཞེས་པའི་གཞུང་འདི་བྱུང་། ཡང་ས་བཅུ་པ་ཐོབ་པ་ལ་ཕྱི་ནང་གི་ཡུལ་ཆེན་གཉིས་བགྲོད་དགོས་ཏེ། སྦྱང་གཞི་ལྕེ་ཡུལ་ཏེ་རོའི་ཁམས། སྦྱོང་བྱེད་ས་བོན་ཨོ་ལས་བྱུང་བའི་ལྷ་མོ་གྷསྨ་རིས་སྦྱངས་ཤིང་། རྩ་འཚོད་མ་དང་ཡིད་བཟང་མ་གཉིས། རྩ་དེ་གཉིས་ཀྱི་མདུད་པ་མ་ཀུའི་རྣམ་པས་མཐེ་བོང་བཞི་དང་པུས་མོ་གཉིས་སུ་གནས་པའི་ཡི་གེ་གཉིས་དང་། དེ་དག་ནས་འབབ་པའི་མཆིལ་མ་དང་སྣབས་ཀྱི་ཁམས་གཉིས་དང་།
ནང་གི་གནས་དེ་གཉིས་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་གནས་མ་རོ་དང་ཀུ་མུ་ཏ་གཉིས་ཀྱི་མཁའ་འགྲོ་དབང་དུ་འདུས་ཤིང་། དྲན་པ་ཡང་དག་པ་དང་ཆོས་རབ་ཏུ་རྣམ་པར་འབྱེད་པ་བྱང་ཆུབ་ཀྱི་ཡན་ལག་གཉིས་མངོན་དུ་གྱུར་པ་ལས་བཅུ་པ་ཆོས་ཀྱི་སྤྲིན་ཉེ་བའི་དུར་ཁྲོད་ཀྱི་ས་དེའི་རྟོགས་པ་སྐྱེ་བ་ཡིན་པའི་ཕྱིར་རོ། ། ཞེས་འཆད་པ་ལ། མ་རོར་མཚེད་མས་མཆིལ་མ་འབབ་པ་འཛིན། ། ཀུ་ལུར་ཡིད་བཟང་སྣབས་འབབ་ལྕེ་ཡི་ཡུལ། ། ཨཽ་སྐྱེས་གྷསྨ་རིས་སྦྱོང་བྱང་ཆུབ་གཉིས། ། ཉེ་བའི་དུར་ཁྲོད་ཆོས་ཀྱི་སྤྲིན་ལ་འདུད། ། ཅེས་པའི་གཞུང་འདི་བྱུང་། ཡང་ས་བཅུ་གཅིག་པ་ཐོབ་པ་ལ་ཕྱི་ནང་གི་ཡུལ་ཆེན་བཞི་བགྲོད་དགོས་ཏེ།
སྦྱང་གཞི་རེག་བྱའི་ཁམས། སྦྱོང་བྱེད་ས་བོན་ཨོཾ་ལས་བྱུང་བ་དཀྱིལ་འཁོར་གྱི་ནང་གི་འོག་ཏུ་གནས་པའི་ལྷ་མོ་སྤྱོད་མས་སྦྱོང་ཞིང་། རྩ་གསུམ་བསྐོར་མ་དང་འདོད་མ་གཉིས། རྩ་དེ་གཉིས་ཀྱི་མདུད་པ་ཧཱུྃ་ཧཱུྃ་གི་རྣམ་པས་སྙིང་གི་རྒྱབ་ཀྱི་རྩ་འདབ་གཉིས་ལ་གནས་པའི་ཡི་གེ་གཉིས་དང་། ནང་གི་གནས་དེ་གཉིས་ནས་ལས་རླུང་སྔར་བཞིན་རྒྱུ་བ་དབུ་མར་ཐིམ་པས། ཕྱིའི་ཡུལ་ལྕགས་གྲང་དང་ཧ་རི་ཀེ་ལའི་མཁའ་འགྲོ་དབང་དུ་འདུས་ཤིང་། བརྩོན་འགྲུས་ཡང་དག་དང་། དགའ་བ་ཡང་དག་གཉིས་མངོན་དུ་བྱས་པར་གྱུར་པ་དང་། ཡང་སྦྱང་གཞི་ཆོས་ཀྱི་ཁམས་སྦྱོང་བྱེད་ས་བོན་ཨྃ་ལས་བྱུང་བ་དཀྱིལ་འཁོར་གྱི་ནང་གི་སྟེང་དུ་གནས་པའི་ལྷ་མོ་མཁའ་སྤྱོད་མས་སྦྱོང་ཞིང་། རྩ་ཁྱིམ་མ་དང་གཏུམ་མོ་གཉིས།
རྩ་དེ་གཉིས་ཀྱི་མདུད་པ་ཧཱུྃ་ཧཱུྃ་གི་རྣམ་པ་སྙིང་ཀའི་མདུན་གྱི་མཚམས་ཀྱི་རྩ་འདབ་གཉིས་ལ་གནས་པའི་ཡི་གེ་གཉིས། དེ་དག་ནས་འབབ་པའི་རླུང་ལྔ་དང་བདུད་རྩི་གསུམ་འདྲེས་པ་ཁམས་གཉིས་དང་། ནང་གི་གནས་དེ་གཉིས་ནས་ལས་རླུང་སྔར་བཞིན་རྒྱུ་བ་དབུ་མར་ཐིམ་པས། ཕྱིའི་ཡུལ་ལན་ཚྭ་རྒྱ་མཚོའི་ནང་སོང་དང་བཞིན་དུ་གཉིས་ཀྱི་མཁའ་འགྲོ་དབང་དུ་འདུས་ཤིང་ཤིན་ཏུ་སྦྱངས་པ་ཡང་དག་དང་། ཏིང་ངེ་འཛིན་ཡང་དག་གཉིས་མངོན་དུ་བྱས་པར་གྱུར་པ་ལས་བཅུ་གཅིག་དཔེ་མེད་པ་འཐུང་སྤྱོད་ཀྱི་སའི་རྟོགས་པ་སྐྱེ་བ་ཡིན་པའི་ཕྱིར་རོ། ། ཞེས་འཆད་པ་ལ། གསུམ་བསྐོར་འདོད་མ་རེག་བྱ་ས་སྤྱོད་སྦྱོང་། ། ཨཽ་སྐྱེས་བྱང་ཆུབ་ལམ་གཉིས་ལ་བཏུད་ནས། ། ཁྱིལ་མ་གཏུམ་མོ་ཆོས་དབྱིངས་མཁའ་སྤྱོད་སྦྱོང་། ། ཨཽ་སྐྱེས་བྱང་ཆུབ་ལམ་གཉིས་ལ་ཕྱག་འཚལ། །
འདི་བཞི་སྙིང་གི་འདབ་བརྒྱད་ལྟེ་བ་ཡི། ། མཚམས་ནས་རླུང་དང་བདུད་རྩི་ལྔ་འདྲེས་འབབ། ། འདི་རྣམས་དབུ་མར་ཐིམ་པ་འཐུང་སྤྱོད་དེ། ། དཔེ་མེད་ཡེ་ཤེས་བཅུ་གཅིག་སར་ཕྱག་འཚལ། ། ཞེས་པའི་གཞུང་འདི་བྱུང་། ཡང་ས་བཅུ་གཉིས་པ་ཐོབ་པ་ལ་ཕྱི་ནང་གི་ཡུལ་ཆེན་བཞི་བགྲོད་དགོས་ཏེ། སྦྱང་གཞི་རྣ་བ་ཞེ་སྡང་རྣམ་ཤེས་ཀྱི་ཕུང་པོ་རྣམས་སྦྱོང་བྱེད་ས་བོན་ཨཱ་ལས་བྱུང་བ། དཀྱིལ་འཁོར་དབུས་ན་བཞུགས་པའི་ལྷ་མོ་བདག་མེད་མས་སྦྱོང་ཞིང་། རྩ་ཀུན་འདར་མ། རོ་མ།
རྐྱང་མ། བདུད་བྲལ་མ་བཞི། རྩ་དེ་བཞིའི་མདུད་པ། ཧཱུྃ་ཧཱུྃ་ཧཱུྃ་ཧཱུྃ་གི་རྣམ་པས་སྙིང་གའི་ཕྱི་སྐོར་གྱི་ཕྱོགས་བཞིར་གནས་པའི་ཡི་གེ་བཞི། དེ་དག་ནས་རླུང་དང་བདུད་རྩི་ལྔ་འདྲེས་ནས་ཡོད་པའི་ཁམས་བཞི་དང་། ནང་གི་གནས་དེ་བཞི་ནས་ལས་རླུང་སྔར་བཞིན་དབུ་མར་ཐིམ་པས། ཕྱིའི་ཡུལ་གཞོན་ནུའི་གྲོང་ཁྱེར། རབ་སོང་འདུས། རྒྱ་མཚོའི་འགྲམ། སྐྱེད་ཚལ་རྫིང་བུའི་འགྲམ་བཞིའི་མཁའ་འགྲོ་དབང་དུ་འདུ་ཞིང་བཏང་སྙོམས་ཡན་ལག་བྱང་ཆུབ་ཀྱི་ཡན་ལག་དང་།
འཕགས་ལམ་བརྒྱད་ལས་ཡང་དག་པའི་ལྟ་བ། ཡང་དག་པའི་རྟོག་པ་ཡང་དག་པའི་ངག་གསུམ་སྟེ་བཞི་མངོན་དུ་གྱུར་པ་ལས་ས་བཅུ་གཉིས་པ་ཡེ་ཤེས་ལྡན་ཉེ་བའི་འཐུང་སྤྱོད་ཀྱི་ས་དེ་ཐོབ་པ་ཡིན་ནོ། ། ཞེས་འཆད་པ་ལ། དབུས་གནས་གཡས་གཡོན་རྒྱབ་ཀྱི་ཆ་ལ་བཞུགས། ། ཀུན་འདར་རོ་རྐྱང་བདུད་བྲལ་ཆ་དང་བཅས། ། ཁུ་ཁྲག་དྲི་ཆེན་དྲི་ཆུ་མི་རྟོག་སྐྱེད། ། འཕགས་པའི་ལམ་གསུམ་བྱང་ཆུབ་ལ་ཕྱག་འཚལ། ། གནས་གཞི་དབུ་མར་སྟོང་ལས་བཅུ་གཉིས་པ། ། ཉེ་བའི་འཐུང་སྤྱོད་ཡེ་ཤེས་ཆེན་པོ་སྟེ། ། སྤང་བྱ་ཀུན་སྤངས་ཐོབ་བྱ་ཀུན་རྫོགས་པའི། །
འཁོར་ལོའི་དབུས་ན་བཞུགས་ལ་ཕྱག་འཚལ་ལོ། ། རྣ་བ་ཞེ་སྡང་རྣམ་ཤེས་ཕུང་པོ་སྦྱོང་། ། སེམས་དག་ཆོས་དབྱིངས་ཡེ་ཤེས་ངོ་བོ་ཉིད། ། སྤྲོས་བྲལ་ཨ་ལས་བྱུང་བའི་གཉིས་མེད་མཆོག ། རྡོ་རྗེ་བདག་མེད་མ་དཔལ་ཕྱག་འཚལ་བསྟོད། ། ཅེས་པའི་གཞུང་འདི་བྱུང་། ཡང་ས་བཅུ་གསུམ་པ་ཐོབ་པ་ལ་ཕྱི་ནང་གི་ཡུལ་ལྔ་བགྲོད་དགོས་ཏེ། སྦྱང་གཞི་ཤིན་ཏུ་ཕྲ་བའི་དྲི་མ། སྦྱོང་བྱེད་བཅོམ་ལྡན་འདས་ཀྱིས་སྦྱོང་ཞིང་། རྩ་སྙིང་གི་ནང་སྐོར་སྦས་པའི་རྩ་ལྔ།
རྩ་དེ་དག་གི་མདུད་པ་བྷྲུྃ་ཨྃ་ཛིཾ་ཁྃ་ཧཱུྃ་གི་རྣམ་པས་སྙིང་གི་དབུས་དང་ཕྱོགས་བཞིར་གནས་པའི་ཡི་གེ་ལྔ། དེ་དག་ནས་ཤིན་ཏུ་དྭངས་པའི་བདུད་རྩི་གསུམ་དང་། ནམ་མཁའ། ཆུ། ས་མེ། རླུང་གི་རླུང་སྟེ་དྭངས་མ་ལྔ་གཙུག་ཏོར་མཆོག་ཏུ་ཐིམ་པས། ཕྱིའི་སྦས་པའི་ཡུལ་ལྔ་ཞེས་པ་ཕྱི་རྡོ་རྗེ་གདན། ནང་འོག་མིན། གསང་བ་སྒྲུབ་པ་པོ་སངས་རྒྱས་པའི་དེ་ཉིད་ཀྱི་དབུས་དང་ཕྱོགས་བཞིའི་གནས་རྣམས་ཀྱི་མཁའ་འགྲོ་དབང་དུ་འདུས་ཤིང་། ཡང་དག་པའི་ལས་ཀྱི་མཐའ་འཚོ་བ།
རྩོལ་བ། དྲན་པ། ཏིང་ངེ་འཛིན་ཏེ་ལྔ་དང་དྲུག་གི་ཆ་ཤས་གཅིག་མངོན་དུ་གྱུར་པ་ལ་ས་བཅུ་གསུམ་པ་རྡོ་རྗེ་འཛིན་པའི་ས་དེའི་རྟོགས་པ་སྐྱེ་བ་ཡིན་པའི་ཕྱིར་རོ། ། ཞེས་འཆད་པ་ལ། སྦས་པའི་རྩ་ལྔ་བདུད་བྲལ་ཆ་དང་བཅས། ། སྙིང་ཁའི་དབུས་གནས་གཙུག་ཏོར་མཆོག་ཏུ་ཐིམ། ། འཕགས་པའི་ལམ་ལྔ་དྲུག་པའི་ཆ་ཡི་དངོས། ། རྡོ་རྗེ་འཛིན་པ་བཅུ་གསུམ་པར་ཕྱག་འཚལ། ། ཞེས་པའི་གཞུང་འདི་བྱུང་བ་ཡིན་ནོ། ། དེ་ལྟར་ས་དང་སྦྱར་ཏེ་སྙིང་པོར་དྲིལ་ནས་ཟབ་དོན་རྣམས་མ་སྦས་པར་བསྟན་པ་ཡིན་ལ།
དེ་དག་རེ་རེ་བཞིན་རྒྱུད་དང་སྦྱར་བ་དང་མཐའ་ཆོད་ཀྱི་ལུང་རིགས་འཕོ་བ་དང་སྦྱོར་བ་སོགས་ནི་རེ་ཞིག་སྦ་བར་བྱ་བའི་གནས་སོ། ། འོན་ཀྱང་དཔྱོད་ལྡན་དོན་གཉེར་བྱུང་ན་རིམ་པས་འཆད་པར་སྤྲོ་བ་ཡིན་ནོ། ། དེ་སྐད་རྒྱུད་སྡེའི་ཡང་སྙིང་དཔྱིད། ། ས་ལམ་རྣམ་གཞག་འཁྲུལ་མེད་པ། ། གོང་མའི་གསུང་གི་གསལ་བྱེད་མཆོག ། འཆད་མཁས་དཔྱོད་ལྡན་ཆེས་དཀོན་ཡང་། ། སྔོན་སྦྱངས་དཀར་བའི་བག་ཆགས་སད། ། རྒྱུད་སྡེ་གནད་ཀྱི་སྙིང་པོ་ལོངས། ། གོང་མའི་བྱིན་རླབས་སྙིང་བཞུགས་པ། ། ཇི་བཞིན་སྨྲ་མཁས་ཁོ་བོ་ཙམ། །
ཞེས་པ་རྗེ་བཙུན་ཆེ་དང་བདག ། རྡུལ་དང་རྡུལ་ཕྲན་བརྩེགས་མཚུངས་ཀྱང་། ། རྩ་འགྲེལ་ལེགས་བཤད་ཀུན་མཁྱེན་གྱིས། ། སྲང་ལ་བཅལ་ཀྱང་ལྕི་ཡང་མེད། ། དེ་སྐད་བརྗོད་པའི་མོད་ལ་ནི། ། མཁས་རློམ་གདོང་གིས་ཡོངས་དུད་ཅིང་། ། མགྲིན་པའི་ཕུག་ན་སྙིང་གི་རྩེ། ། རོ་འཛིན་རྩེ་དང་ལྷན་ཅིག་འདར། ། དེ་ཕྱིར་བློ་གསལ་དཔྱོད་ལྡན་རྣམས། ། ལེགས་བཤད་ཕྲེང་བ་འདི་བཟུང་ལས། །
གོང་མའི་གསུང་རབ་ལ་ཞུགས་དང་། ། རྒྱུད་དོན་སྙིང་པོར་ལོན་ནོ་ཀྱེ། ། དགེ་དེས་བདག་སོགས་འགྲོ་བ་ཀུན། ། ས་ལམ་འཁྲུལ་མེད་འདི་བགྲོད་ནས། ། སྐལ་བ་དང་འཚམས་གདུལ་བྱ་ལ། ། ཆོས་ཀྱི་འཁོར་ལོ་བསྐོར་བར་ཤོག ། ཅེས་རྒྱུད་སྡེ་ནས་བཤད་པའི་ཡུལ་ཆེན་སྒྲིག་ཚུལ་ཐུན་མོང་མ་ཡིན་པ་ལེགས་པར་བཤད་པ་རྗེ་བཙུན་མཆོག་གི་དགོངས་རྒྱན་དཔྱོད་ལྡན་ཡོངས་ཀྱི་དགའ་སྟོན་ཞེས་བྱ་བ་འདི་ཡང་། སྙིགས་དུས་ཀྱི་ས་སྐྱ་པའི་བསྟན་པའི་གསལ་བྱེད་ཆེན་པོ་མཁས་པའི་དབང་པོ་ཀླུ་སྒྲུབ་རྒྱ་མཚོའི་གསུང་བཞིན། དེའི་དངོས་ཀྱི་སློབ་མ་མདར་བསྟོད་མིའི་དབང་པོ་ཁྱིམ་པ་པཎྜི་ཏ་དཔྱོད་ལྡན་དགྲ་འདུལ་དོན་འགྲུབ་རྡོ་རྗེས་ཟིན་བྲིས་ཀྱི་ཚུལ་དུ་བཀོད་པའི་ཡུལ་ཆེན་སྒྲིག་ཚུལ་ཐུན་མོང་མ་ཡིན་པའི་ལེགས་བཤད་ཀྱི་ཡིག་ཆུང་ཞིག་འདུག་པ་མཐོང་བའི་མོད་ལ། སྔོན་བྱོན་པའི་བསྟན་འཛིན་གྱི་མཁས་པ་བསྟན་སྐྱོང་གི་སྦྱིན་བདག་དང་བཅས་པས་བསྟན་པའི་བྱ་བ་འབའ་ཞིག་གིས་དུས་འདའ་བར་མཛད་འདུག་པའི་ཕྱག་རྗེས་བཟང་པོ་འདི་འདྲ་བ་ངོ་མཚར་ཆེ་སྙམ་པའི་སྐྱེས་བུ་དམ་པ་དེ་དག་ལ་དང་འདོད་ཀྱི་དད་པ་ལྷག་པར་འཕེལ་ཞིང་མིག་ནས་མཆི་མ་འཁྲུག་བཞིན་པའི་ངང་ནས།
ས་སྐྱ་པ་ཤཱཀྱའི་དགེ་བསྙེན་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཟིན་བྲིས་ཀྱི་ཡི་གེ་དེ་ཉིད་གཞིར་བཞག་སྟེ། རང་གི་དྲན་གསོ་གསལ་འདེབས་ཀྱི་ཚུལ་དུ་ལེགས་པར་སྦྱར་བའི་ཡི་གེ་པ་ནི་དཔྱོད་ལྡན་མིའི་དབང་པོ་ཤེས་བྱའི་གནས་མཐའ་དག་ལ་མཁྱེན་རབས་ཡངས་ཤིང་། ལྷག་པར་དུས་ཀྱི་འཁོར་ལོའི་རྩིས་གཞུང་རྒྱ་མཚོ་ལ་མཁས་པའི་ཕུལ་དུ་ཕྱིན་པ། བརྩེ་ཆེན་ས་སྐྱོང་བི་ཛ་་་་་་རྣམ་རྒྱལ་རྡོ་རྗེ། བཛྲ་གྱིས་དད་གུས་གྱི་སྒོ་ནས་ཕྱག་སོར་གྱི་འདུ་བྱེད་ལས་བསྐྲུན་པའོ། ། འདི་སྦྱར་དགེ་བས་ཚེ་འདི་འཕོས་མ་ཐག ། མཁའ་སྤྱོད་བདེ་ལྡན་མངོན་དགའ་སོགས་སྐྱེས་ནས། ། སྤྲུལ་པས་རྗེ་བཙུན་གོང་མའི་གསུང་རབ་དོན། ། མུ་མཐའ་མེད་པར་ཕྱོགས་ཀུན་རྒྱས་བྱེད་ཤོག ། སརྦ་མངྒ་ལཾ།
ཤུ་བྷཾ་མསྟུ་སརྦ་ཛ་ག་ཏྃ།། །། གཅིག་ཞུས།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 12 ཨ་མྱེས་ཞབས། རྒྱུད་ནས་བཤད་པའི་ཡུལ་ཆེན་རྣམས་ཀྱི་སྒྲིག་ཚུལ་ཐུན་མོང་བ་བླ་མའི་མན་ངག་གསལ་བར་བཤད་པ། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
