གསུང་འབུམ། ངག་དབང་ཀུན་དགའ་བསོད་ནམས།
པོད ༢༢༩
དཀྱིལ་འཁོར་རྡུལ་ཚོན་གྱིས་འབྲི་བའི་ལག་ལེན་གསལ་བར་བཤད་པ་བློ་གསལ་རྣམས་ཀྱི་དགའ་སྟོན།
༄༅། །དཔལ་འཁོར་ལོ་བདེ་མཆོག་གི་མཚོན་བྱེད་དཔེའི་དཀྱིལ་འཁོར་རྡུལ་ཚོན་གྱིས་འབྲི་བའི་ལག་ལེན་གསལ་བར་བཤད་པ་བློ་གསལ་རྣམས་ཀྱི་དགའ་སྟོན་ཞེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། ས་སྐྱ་པ་ཡི་བསྟན་པའི་མེ་རོ་གསོ་བ་ལ། ། བསམ་བཞིན་བྱོན་པའི་སྔགས་འཆང་ངག་དབང་ཀུན་རིན་དང་། ། གང་དེའི་རིགས་དང་ཆོས་ཀྱི་སྲས་མཆོག་འཇམ་དབྱངས་མཆེད། ། བརྒྱུད་པར་བཅས་ལ་ཤེས་ནས་དད་པས་ཕྱག་བགྱིས་སོ། ། ཐམས་ཅད་མཁྱེན་པ་རྗེ་བཙུན་མུས་པ་ཆེ། ། འཇིགས་མེད་སྨྲ་བའི་སེང་གེ་གང་དེ་རྒྱལ། ། འདིར་ནི་སྔགས་འཆང་རྣམས་ལ་ཉེར་མཁོ་བའི། ། རྡུལ་ཚོན་དཀྱིལ་འཁོར་འབྲི་བའི་ལག་ལེན་བཤད། །
ཐིག་དང་ཚོན་གྱི་རྣམ་གཞག་གི ། རྒྱས་བཤད་ཁོ་བོས་ལོགས་སུ་སྤེལ། ། དེ་ཉིད་ཁོངས་སུ་ཚུད་བྱས་ཏེ། ། ཉེར་མཁོ་འདི་ཡང་བླང་བར་གྱིས། ། དེ་ལ་འདིར་འཁོར་ལོ་བདེ་མཆོག་གི་དཀྱིལ་འཁོར་རྡུལ་ཚོན་གྱིས་འབྲི་ཚུལ་ལ། བདེ་ཆེན་འཁོར་ལོའི་དབུས་ཀྱི་ལྟེ་བ་དམར་པོ། དེའི་བཅད་སྔོན་པོ། གེ་སར་ལྗང་སེར། ནག་པོའི་ཟེའུ་རི། བདེ་ཆེན་འཁོར་ལོའི་པད་འདབ་བརྒྱད་ལ།
ཤར་གྱི་པད་འདབ་དབུས་སྔོ། མཐའི་ཤུན་ལྤགས་ཅི་མཛེས། ལྷོའི་པད་འདབ་དབུས་སེར། མཐའི་ཤུན་ལྤགས་མཛེས་ཚོན། ནུབ་ཀྱི་པད་འདབ་དབུས་དམར་པོ། མཐའི་ཤུན་ལྤགས་མཛེས་ཚོན། བྱང་གི་པད་འདབ་དབུས་ལྗང་། མཐའ་གོང་བཞིན། དེ་ནས་མཚམས་ཀྱི་པད་འདབ་བཞིའི་དབུས་རྣམས་མེ་དང་རླུང་སེར་པོ། དབང་ལྡན་དང་བདེན་བྲལ་ལྗང་ཁུ།
དེ་རྣམས་ཀྱི་མཐའ་ཤུན་ལྤགས་ཅི་མཛེས་སུ་བྱ། པད་ཕྲུག་རྣམས་ལི་སེར། དེའི་ཕྱི་བདེ་ཆེན་འཁོར་ལོའི་གདུང་ཟླུམ་ནག་པོ་ལ་གྲི་གུག་སྔོ་སྐྱས་བྲིས། གདུང་ཟླུམ་གྱི་ཕྱི་བཅད་ནང་བཅད་གཉིས་ཀ་དཀར་པོས་བྱེད། དེའི་ཕྱི་རོལ་ཐུགས་ཀྱི་འཁོར་ལོའི་རྩིབས་བརྒྱད་ལ། རྩིབས་ཀྱི་དབུས་རྣམས་སྔོ་ནག མཐའ་གཉིས་གཉིས་ཡོད་པ་རྣམས་ལ་སྔོ་སྐྱ། དེ་ཀུན་གྱི་བཅད་དཀར་པོས་བྱེད། དེའི་རྩིབས་སྲག་རྣམས་སུ་རྡོ་རྗེ་སྔོན་པོས་མཚན་པའི་ཀ་པ་ལ་སྔོ་སྐྱ་སོགས་མཛེས་ཚོན་གྱི་པ་ཏྲས་བརྒྱན་པ་བྲི། དེའི་ཕྱི་རོལ་ཐུགས་འཁོར་གྱི་གདུང་ཟླུམ་ནག་པོ་ལ་རྡོ་རྗེ་སྔོན་པོས་མཚན་པའི་ཕྱི་ནང་གི་བཅད་གཉིས་དཀར་པོས་བྱ།
དེའི་ཕྱི་རོལ་ཏུ་གསུང་གི་འཁོར་ལོའི་རྩིབས་བརྒྱད་ལ། རྩིབས་ཀྱི་དབུས་རྣམས་དམར་ཆེན་ལ། མཐའ་གཉིས་གཉིས་ཡོད་པ་རྣམས་དམར་སྐྱ། དེ་ཀུན་གྱི་བཅད་དཀར་པོ། རྩིབས་སྲོག་རྣམས་སུ་པདྨ་དམར་པོས་མཚན་པའི་ཀ་བ་ལ། དམར་སྐྱ་སོགས་མཛེས་ཚོན་གྱི་པ་ཏྲས་བརྒྱན་པ་བྲི། དེའི་ཕྱི་རོལ་གསུང་གི་འཁོར་ལོའི་གདུང་ཟླུམ་ནག་པོ་ལ་པདྨ་དམར་པོའི་ཕྲེང་བས་རྒྱན་པའི་ཕྱི་ནང་གི་བཅད་གཉིས་ཀ་དཀར་པོས་བྱ། དེའི་ཕྱི་རོལ་སྐུའི་འཁོར་ལོ་རྩིབས་བརྒྱད་ཀྱི་དབུས་རྣམས་དཀར་པོ། མཐའ་གཉིས་གཉིས་ཡོད་པ་རྣམས་ཀྱང་དཀར་པོ། དེ་ཀུན་གྱི་བཅད་ནག་པོའམ་སྔོན་པོ།
རྩིབས་སྲོག་རྣམས་སུ་འཁོར་ལོས་མཚན་པའི་ཀ་བ་བརྒྱད་ལ་སྔོ་སྐྱ་སོགས་མཛེས་ཚོན་གྱི་པ་ཏྲས་བརྒྱན་པ་བྲི། དེའི་ཕྱི་རོལ་ཏུ་སྐུ་འཁོར་གྱི་གདུང་ཟླུམ་ནག་པོ་ལ་འཁོར་ལོ་དཀར་པོའི་ཕྲེང་བས་བརྒྱན་པར་བྱས་པའི་ཕྱི་བཅད་ནང་བཅད་གཉིས་ཀ་ལ་དཀར་པོས་བྱ། དེའི་ཕྱི་གར་བུ་སྔོན་པོ་གྲུ་བཞི་པའི་ཟུར་རྣམས་ལ་སྔོ་ནག་ཤིན་ཏུ་སྣུམ་པས་བཀང་བ་ལ་པ་ཏྲ་བྲིས་པས་ཕྱི་བཅད་སྔོ་ཆེན་ཤིན་ཏུ་དྭངས་པས་བྱ། དེའི་ཕྱི་རོལ་ལྷ་སྣམ་སྒོ་བཞི་དང་བཅས་པ་ཤར་སྔོ། བྱང་ལྗང་། ནུབ་དམར། ལྷོ་སེར་བ། དེའི་ཟུར་བཞིའི་ལྷ་མཚན་གྱི་གཡས་གཡོན་རྣམས་སུ་རིན་པོ་ཆེའི་བུམ་པ་རེ་རེ་སྟེ་བརྒྱད་བྲིས། དེ་ནས་རྩིག་པའི་རིམ་པ་ལྔ་ནང་ནས་རིམ་པ་བཞིན་སྔོན་པོ། དཀར་པོ།
སེར་པོ། དམར་པོ། ལྗང་ཁུ་རྣམས་ཁོར་ཡུག་ཏུ་བྱས། དེ་ནས་སྒོ་བཞིར་མུན་པ་ནག་པོ། དེའི་གཡས་གཡོན་གྱི་བཅད་ནུབ་མིན་པ་དམར་སྐྱ། ཤར་ལྷོ་ནུབ་བྱང་རྣམས་སུ་སྒོའི་གཡས་གཡོན་གྱི་ཀ་བ་ཕྱོགས་མདོག ཀ་རྒྱན་ཤར་ལྷོ་ནུབ་བྱང་རྣམས་སུ་དམར་སྔོ་ལྗང་དམར་རྣམས་ལྡང་དང་བཅས་པ་ཕྱི་ནང་གི་རེ་ཁ་དཀར་ནག གླང་རྒྱབ་མིག་གསུམ་རྣམས། དམར་པོའི་རེ་ཁ་ལྗང་ཁུས་བཀང་བའི་དབུས་སུ་མུན་པའི་རྒྱུད་གཞི་ནག་པོའི་སྟེང་དུ་མེ་ཏོག་སྤྲིན་སོགས་ཅི་མཛེས་བྲིས། རྩིག་པའི་རྩ་བའི་འདོད་སྣམ་དམར་པོ་ལ་ཕྱོགས་བཞིར་མེ་ཏོག་བཞི་རེ་དང་།
རྩིག་པའི་ཟུར་བཞི་དང་སྒོ་བཞིའི་རྩ་བའི་གཡས་གཡོན་རྣམས་སུ་ཟླ་ཕྱེད་རྡོ་རྗེ་ཕྱེད་པ་རེ་རེ་བྲི། འདོད་སྣམ་གྱི་ཕྱི་བཅད་སྔོན་པོ། དེའི་ཕྱི་ཕ་གུ་སེར་པོ་ལ་རིན་པོ་ཆེའི་འཕྲ་ཤིང་རིས་འདྲ་བ་དང་ཕྱི་བཅད་དམར་པོ། དྲ་བ་དྲ་ཕྱེད་ཀྱི་གཞི་ནག་པོ་ལ་དྲ་བ་དྲ་ཕྱེད་དཀར་པོ་དབུས་སུ་དར་དཔྱང་སྔོ་དམར་དང་བཅས་པ་བྲི། དེའི་ཕྱི་བཅད་སེར་པོ། པུ་ཤུའི་གཞི་སྔོན་པོ་ལ་དཀར་པོ་དང་ལི་ཁྲིའི་མཆོད་རྟེན་མགོ་ནང་བསྟན་འདྲ་བ་མང་དུ་འབྲི། དེའི་ཕྱི་བཅད་དམར་པོ། མདའ་ཡབ་ཀྱི་གཞི་དཀར་པོ་ལ་ནག་པོའི་པད་རིས་ཚོན་སྣ་ཚོགས་ཀྱིས་བསྒྱུར་བ། ཕྱི་བཅད་སྔོན་པོ་དེའི་རྒྱུན་སྒོ་བཞིའི་གླང་རྒྱབ་ཀྱི་གཡས་གཡོན་དུ་འཐེན། རྟ་བབས་རྣམས་འོག་ནས་རིམ་པ་བཞིན་དམར་སྔོ་ལྗང་སེར་ལ་དཀར་ནག་གི་བཅད་བྱ།
རྡོ་རྗེའི་རྭ་རྣམས་ཕྱོགས་མདོག་ལ་ཆུ་སྲིན་ཅི་མཛེས། དབུས་རྭའི་རྩེར་གདུགས་རེ་དང་། དེའི་འོག་ཏུ་འཁོར་ལོ། དེའི་གཡས་གཡོན་དུ་རི་དྭགས་རེ་རེའམ་ཚོན་སྤུངས་རེ་བྱ། དེའི་ཕྱིར་ངོ་བོ་ཉི་མའི་དཀྱིལ་འཁོར་ཡིན་ཡང་རྣམ་པ་ལྗང་ཁུར་བྱ་དགོས་པའི་ཁྱམས་ལྗང་གི་ཕྱི་བཅད་རྫ་ཁ་དེའི་ཕྱིའི་པད་འདབ་རྣམས་དབུས་དམར་པོ་འབའ་ཞིག་ལ་མཐའ་སྔོ་ལྗང་སྤེལ་མ་གཡོན་བསྐོར་དུ་འབྲི། པད་ཕྲུག་སེར་པོ་དེ་ཀུན་ལ་དཀར་ནག་གི་བཅད་ཤུན་ལྤགས་སོགས་རིམ་པ་བཞིན་བྱ། དེའི་ཕྱི་བཅད་དཀར་པོ། དུར་ཁྲོད་བརྒྱད་གཞི་ནག་པོ་ལ་ཤིང་། མེ། མཆོད་རྟེན།
ཕྱོགས་སྐྱོང་། ཞིང་སྐྱོང་། ཀླུ་སྤྲིན་སོགས་མ་ཚང་བ་མེད་པ་ཅི་མཛེས་དང་། ཆུ་བརྒྱད་གཞི་སྔོན་པོ་ལ་དཀར་ནག་གི་ཆུ་རིས་ཀྱི་མཐའ་གཉིས་སུ་དམར་པོའི་རེ་ཁ་ཉིས་རིམ་རེ་ལྗང་ཁུས་བཀང་བ། དེ་ཀུན་གྱི་ཕྱི་བཅད་དམར་སྐྱ། རྡོ་རྗེ་རྭ་བའི་གཞི་སྔོན་པོ། རྡོ་རྗེ་དཀར་པོ། དེའི་མཐའ་མ་མེ་ཕྲ་མ། དཀྱིལ་འཁོར་གྱི་ཤར་སྒོ་དྲང་ཐད་དུ་བསྣོལ་མཚམས་ཡོང་བ་བྱས་པའི་ཤར་དུ་མེ་རི་སེར་དམར་གཉིས། ཤར་ལྷོར་ལྗང་སྔོན་གཉིས།
དེ་བཞིན་ཕྱོགས་གསུམ་ཤར་དང་འདྲ་ལ། མཚམས་གསུམ་ཤར་ལྷོ་དང་འདྲ་བ་ལ་མཐའ་ལ་བཅད་མེད་པའི་ཁ་དཀར་ཁོར་ཡུག་ཏུ་བཏང་ན་མཛེས་ཤིང་ནག་པོའི་པ་ཏྲ་མེ་རིས་དང་བཅས་པ་གཡོན་སྐོར་དུ་བྲི། མེ་ཕྲ་འདི་ལ་ཚོན་གྱི་སྤེལ་ལུགས་གཞི་མ་གོང་བཀོད་བཞིན་ལ་གནས་པའི་སྦྱར་ཚོན་སོགས་ཅུང་མི་འདྲ་བའི་སྤེལ་ལུགས་བྱས་ན་ཤིན་ཏུ་ཡིད་དུ་འོང་བར་འགྱུར་རོ། ། ཡང་སྔགས་འཆང་ཆེན་པོའི་དགོངས་པ་འདི་ཡེ་ཤེས་ཀྱི་དཀྱིལ་འཁོར་སྣང་ལ་རང་བཞིན་མེད་པ་འཇའ་ཚོན་ལྟར་བསྒོམ་དགོས་པ་ཡིན་པས་འཇའ་སྐོར་དུ་བྲིས་ན་ལེགས་པ་ཡིན་ནོ་ཞེས་ཡང་ཡང་དུ་གསུངས་ཞེས་བདག་གི་བླ་མ་འཇམ་དབྱངས་དབང་པོའི་མཚན་ཅན་དང་། སྔགས་འཆང་གྲགས་པ་བློ་གྲོས་རྒྱལ་མཚན་གྱི་གསུང་ལས་ཡང་ཡང་ཐོས་སོ། ། དེ་ནས་ལྷའི་མཚན་མ་བཀོད་པ་ནི། ལྟེ་བར་ཉི་མའི་དཀྱིལ་འཁོར་གྱི་སྟེང་དུ་རྡོ་རྗེ་དང་གྲི་གུག་སྔོན་པོ་རྩེ་ཕྱིར་བསྟན། བདེ་ཆེན་འཁོར་ལོའི་ཕྱོགས་ཀྱི་པད་འདབ་བཞི་ལ། ཤར་དུ་རྡོ་རྗེ་ཁ་ཊྭྃ་ག་སྔོ་སྐྱ། བྱང་དུ་རལ་གྲི་ཁ་ཊྭྃ་ག་ལྗང་སྐྱ།
ནུབ་ཏུ་པདྨ་ཁ་ཊྭྃ་ག་དམར་སྐྱ། ལྷོར་རིན་ཆེན་ཁ་ཊྭྃ་ག་སེར་སྐྱ་རེ། མཚམས་ཀྱི་པད་འདབ་བཞི་ལ་བུམ་པ་སེར་པོའི་སྟེང་དུ་ཐོད་པ་དཀར་པོ་རེ་རེ། ཐུགས་ཀྱི་འཁོར་ལོའི་རྩིབས་བརྒྱད་ཀྱི་སྟེང་དུ་རྡོ་རྗེ་དང་གྲི་གུག་སྔོ་སྐྱ་རེ་རེ། གསུང་གི་འཁོར་ལོའི་རྩིབས་བརྒྱད་ཀྱི་སྟེང་དུ་པདྨ་དང་གྲི་གུག་དམར་སྐྱ་རེ་རེ། སྐུའི་འཁོར་ལོའི་རྩིབས་བརྒྱད་ཀྱི་སྟེང་དུ་འཁོར་ལོ་དང་གྲི་གུག་དཀར་པོ་རེ་རེ། དེ་ནས་དམ་ཚིག་འཁོར་ལོའི་སྒོ་བཞིར། ཤར་སྒོར་གྲི་གུག་སྔོ་སྐྱ། བྱང་སྒོར་ལྗང་སྐྱ། ནུབ་སྒོར་དམར་སྐྱ།
ལྷོ་སྒོར་སེར་སྐྱ། ཤར་ལྷོར་གཞལ་ཡས་ཁང་གི་ཕྱོགས་མདོག་དང་བསྟུན་པའི་གྲི་གུག་ཕྱེད་སྔོ་ཕྱེད་སེར་བ། དེ་བཞིན་དུ་ལྷོ་ནུབ་ཏུ་ཕྱེད་སེར་ཕྱེད་དམར་བ། ནུབ་བྱང་དུ་ཕྱེད་དམར་ཕྱེད་ལྗང་བ། བྱང་ཤར་དུ་ཕྱེད་ལྗང་ཕྱེད་སྔོ་བ་སྟེ་གྲི་གུག་འདི་ཐམས་ཅད་རྩེ་ཕྱིར་བསྟན་དུ་བྲི། གཙོ་བོ་དང་འཁོར་གསུམ་ལ་ཡབ་ཀྱི་མཚན་མ་གཡས་དང་། ཡུམ་གྱི་མཚན་མ་གཡོན་དུ་འབྲི་ཞིང་། ལྷ་ཐམས་ཅད་ལ་ཐུན་མོང་དུ་གདན་པདྨ་དང་། ཉི་མ། རྒྱབ་ཡོལ་མེ་འོད་ཀྱི་རྣམ་པའམ་པ་ཏྲ་རེ་བྲིའོ། །
ཡང་ཕྱག་ལེན་འགའ་ཞིག་ལ། དབུས་ཀྱི་ཉི་གདན་གྱི་སྟེང་དུ་འཇིགས་བྱེད་ནག་པོ་དང་དུས་མཚན་དམར་པོ་གཉིས་འབྲི་ཞིང་། གཞན་འཁོར་ལོ་རྣམས་ཀྱི་པད་ཉིའི་སྟེང་དུ་རོའི་གདན་རེ་རེ་འབྲི་བའི་ལུགས་ཀྱང་འདུག་ཅིང་། མི་རུང་བ་མ་ཡིན་ནོ། ། གཙོ་བོ་ལ་ནི་པདྨ་དང་ཉི་གདན་ལོགས་སུ་མི་དགོས་ཏེ། བདེ་ཆེན་འཁོར་ལོ་ཉིད་གཙོ་བོའི་གདན་ཡིན་པའི་ཕྱིར་རོ་སྙམ་ན། ཡིན་ལུགས་དེ་ལྟར་ཡིན་ཡང་། རྡུལ་ཚོན་གྱི་དཀྱིལ་འཁོར་ལ་ལྷའི་མཚན་མར་ཕྱག་མཚན་བྲི་བའི་སྐབས་འདིར་ནི་མདུན་བསྐྱེད་ཀྱི་ལྷ་བསྐྱེད་པའི་གདན་དུ་གྱུར་པ་མ་ཡིན་པའི་ཕྱག་མཚན་སོ་སོའི་རྟགས་ཀྱི་རྣམ་པས་པདྨ་སོགས་ཀྱི་གདན་ཅུང་ཟད་རེ་འབྲི་བའི་ཕྱག་ལེན་དུ་མ་ཡོད་པས་ན། འདིར་ཡང་གཙོ་བོའི་གདན་བདེ་ཆེན་འཁོར་ལོའི་ཉི་དཀྱིལ་གྱི་སྟེང་དུ་ཕྱག་མཚན་གྱི་སྟེགས་ཀྱི་རྣམ་པས་མཛེས་ཚོན་གྱི་པདྨ་སོགས་ཅུང་ཟད་བྲིས་ཀྱང་ལེགས་པ་ཡིན་ལ། མ་བྲིས་ཀྱང་ཆད་པའི་སྐྱོན་མེད་པ་ནི་གོང་དུ་གསལ་ལོ། །
དེ་ལྟར་གོང་དུ་བཀོད་པའི་དབུས་ཀྱི་ལྟེ་བ་དམར་པོར་བྱས་པ་ནི་རྒྱ་བོད་ཀྱི་དཀྱིལ་ཐང་ཁུངས་ཐུབ་ཐམས་ཅད་ལས་དེ་ལྟར་དུ་འབྱུང་བ་དང་། བློས་བསླངས་བསྒོམ་པའི་ཚེའང་དེའི་ཐད་དུ་ཉི་མའི་དཀྱིལ་འཁོར་མ་གཏོགས་གཞན་གང་ཡང་མི་འབྱུང་བས། ཉི་མའི་དཀྱིལ་འཁོར་མཚོན་པའི་ཕྱིར་དམར་པོར་བྱས་པ་ཉིད་བློས་སྣང་བདེ་བའི་ཆ་ནས་ཤིན་ཏུ་ལེགས་པ་ཡིན་ལ། འོ་ན་རྗེ་བཙུན་གྱིས་ལྟེ་བ་ནག་པོའམ་སྔོན་པོར་བཤད་པ་དང་མི་འགལ་ལམ་ཞེ་ན། མ་ཡིན་ཏེ། རྗེ་བཙུན་གྱི་དགོངས་པ་ནི། གཙོ་བོའི་གདན་གྱི་ཉི་མ་ཤེལ་དང་འདྲ་བ་ཤིན་ཏུ་དྭངས་པ་དེ་ཉིད། ཐུགས་འཁོར་གྱི་ལྟེ་བ་སྔོན་པོ་དང་སྣ་ཚོགས་པདྨའི་ཡུ་བའི་ཁ་དོག་གི་མདངས་དང་འཕྲད་པས་སྔོ་ནག་ལྗང་ནག་ཏུ་སྣང་བ་ལ་དགོངས་པ་ཡིན་ཏེ། འདིའི་ཚུལ་རྒྱས་པར་རྟོགས་པར་འདོད་ན་འཁོར་ལོ་བདེ་མཆོག་གི་ཕྱི་བསྐྱེད་རིམ་ཀྱི་ཁྲིད་ཡིག རྣམ་བཤད་རྒྱས་པ་རྣམས་སུ་བལྟ་བར་བྱའོ། །
དེས་ན་ཉི་མའི་དཀྱིལ་འཁོར་གོང་དུ་བཀོད་པ་ལྟར་དམར་པོར་བྱས་པ་འདི་ནི་སྒྲུབ་པ་པོ་བློས་སྣང་བདེ་བའི་ཕྱིར་དང་། རྗེ་བཙུན་གྱི་དགོངས་པ་དེ་ནི་གཞལ་ཡས་ཁང་གི་འོག་གཞི་སྣ་ཚོགས་རྡོ་རྗེའི་གདན་གྱི་ཉི་མའི་དཀྱིལ་འཁོར་ལྗང་ཁུར་སྣང་བ་དང་འདྲ་བར་ཤེས་པར་བྱའོ། ། ཁ་ཅིག་ཉི་མའི་དཀྱིལ་འཁོར་གྱི་མཐར་པད་ལྟེ་སྔོན་པོ་དང་ཟེ་འབྲུ་ལྗང་ཁུ་བྲི་བར་མཐོང་ཡང་། འདི་པའི་ལུགས་ཀྱི་ཡིག་ཆ་ཁུངས་ཐུབ་རྣམས་སུ་མ་བཤད་པས་མི་དགོས་སོ། ། ལ་ལ་གཙོ་བོའི་ཕྱག་མཚན་རྡོ་རྗེ་མི་འབྲི་བར་ཁ་ཊྭྃ་མི་འབྲི་བ་འདུག་ཀྱང་། གོང་མའི་ཡིག་ཆར་མ་བཤད་པས་བརྟག་པར་བྱའོ། ། གོང་དུ་བཀོད་པའི་བདེ་ཆེན་འཁོར་ལོའི་ཕྱོགས་ཀྱི་པད་འདབ་ཀྱི་ཁ་དོག་ནི་རྗེ་བཙུན་གྱི་དགོངས་པ་བཀོད་པ་ཡིན་ལ། མཚམས་ཀྱི་པད་འདབ་རྣམས་ཀྱི་ཁ་དོག་ནི་རྒྱ་གར་དང་བོད་ཀྱི་དཀྱིལ་ཐང་རྙིང་མ་རྣམས་ལས་ཇི་ལྟར་འབྱུང་བ་བཞིན་ཡིན་ཞིང་། ཐུགས་གསུང་སྐུའི་འཁོར་ལོ་རྣམས་ཀྱི་རྩིབས་མཚམས་ཀྱི་ཀ་བ་དང་རྭ་བ་རྣམས་ཀྱི་གཞི་མཚོན་ལ། ཁ་ཅིག་ཏུ་གཞལ་ཡས་ཁང་གི་ཕྱོགས་མདོག་ཏུ་བྱས་པ་དང་།
ཁ་ཅིག་ཏུ་ཐུགས་འཁོར་གྱི་རྩིབས་མཚམས་དམར་པོ། གསུང་འཁོར་གྱི་རྩིབས་མཚམས་དཀར་པོ། སྐུ་འཁོར་གྱི་རྩིབས་མཚམས་སྔོན་པོར་བྱས་པ་དང་། ཁ་ཅིག་ཏུ་དེ་ལས་ལྡོག་པ་སོགས་མི་འདྲ་བ་ཁོ་ན་འབྱུང་གི་འདུག་ཀྱང་། འདིར་ནི་རྗེ་བཙུན་རིན་པོ་ཆེས་ར་བ་རྣམས་དང་ཀ་བ་རྣམས་ཀྱི་གཞི་ཚོན་སེར་པོ་སྟེ། ངོ་བོ་ལ་སྔོན་པོར་འོང་ཡང་ཁ་དོག་འདྲེས་པའི་སྐྱོན་སྤང་བའི་ཕྱིར་སེར་པོར་བྱས་ནས་མཛེས་སོ། ། ཞེས་གསུངས་པ་ལ། སྔགས་འཆང་ཆོས་ཀྱི་རྒྱལ་པོའི་དཀྱིལ་ཆོག་གི་མཆན་བུ་ལས། གཞི་ཚོན་སེར་པོ་སྟེ་ངོ་བོ་ལ་སྔོན་པོར་ཡོང་ཡང་ཁ་དོག་འདྲེས་པའི་སྐྱོན་སྤང་བའི་ཕྱིར་སེར་པོར་བྱས་ན་མཛེས་གསུངས་ཀྱང་། ལྕགས་ནག་ཤིན་ཏུ་ནག་པས་གཞི་ཚོན་བྱས་པ་ལེགས་ཤིང་ཁ་དོག་འདྲེས་པའི་སྐྱོན་མི་ཡོང་བས་དགོངས་པ་ཡང་འགྲུབ་པ་ཡིན་ནོ། །
ཞེས་གསུངས་པའི་དགོངས་པ་དང་མཐུན་པར་འཁོར་ལོ་གསུམ་གྱི་རྩིབས་མཚམས། ཀ་བ་སོགས་ཀྱི་འོག་གཞི། པ་ཏྲ་སོགས་ཀྱི་སྲུབ་རྣམས་ནི་ལྕགས་ནག་ཤིན་ཏུ་ལེགས་པས་བྱའོ། ། དེ་རྣམས་ཀྱིས་འཁོར་ལོ་བདེ་མཆོག་ནག་པོ་པ་ལུགས་ཀྱི་དཀྱིལ་འཁོར་རྡུལ་ཚོན་གྱིས་བྲི་བའི་ལག་ལེན་བཤད་ཟིན་ཏོ། ། བདེ་མཆོག་ལཱུ་ཧི་པ་ལུགས་ཀྱི་དཀྱིལ་འཁོར་རྡུལ་ཚོན་གྱིས་འབྲི་ན་ཡང་འདི་བཞིན་དུ་ཤེས་པར་བྱའོ། ། འདིར་སྨྲས་པ། སྔོན་སྦྱངས་བློ་ཡིས་ཤེས་བྱའི་གནས་ཀུན་འབད་པ་ཆུང་ངུས་ཁོང་དུ་ཆུད། ། རྡོ་རྗེ་འཆང་དངོས་ཡོངས་འཛིན་བླ་མས་བུ་གཅིག་མ་བཞིན་བརྩེ་བས་བསྐྱངས། ། དེ་ཕྱིར་ཟབ་རྒྱས་ཆོས་ཚུལ་རྒྱ་མཚོས་ཤེས་རྒྱུད་གཏམས་པའི་ཐོས་མང་ཅན། ། དེ་འདྲ་གང་ཡིན་ས་སྐྱ་པ་སྟེ་ངག་དབང་ཀུན་དགའ་བསོད་ནམས་ལགས། །
དེ་ལྟའི་སྐལ་བ་བཟང་པོ་དེས། ། བདེ་མཆོག་ཆོས་ཚུལ་རྒྱ་མཚོ་ལས། ། ལག་ལེན་ཕྲ་མོའི་ཆུ་ཐིགས་འདི། ། དོན་གཉེར་སྐོམ་པས་གདུང་རྣམས་ལ། ། སྦྱིན་ནོ་དགའ་མགུར་རོལ་བར་མཛོད། ། ཞེས་ཀྱང་ཤུགས་འབྱུང་དུ་སྨྲས་སོ། ། ཅེས་པ་འདི་ཡང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་གི་སློབ་མ་ལས་དང་པོ་པ་རྣམས་ཀྱི་དོན་དུ་སྦྱར་བའི་ཡི་གེ་པ་ནི་གསོ་རིག་པ་བསམ་པ་དོན་ཆེན་གྱིས་མགྱོགས་པར་བྲིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 6 ཨ་མྱེས་ཞབས།
འཁོར་ལོ་བདེ་མཆོག་གི་དཀྱིལ་འཁོར་རྡུལ་ཚོན་གྱིས་འབྲི་བའི་ལག་ལེན་གསལ་བར་བཤད་པ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
