གསུང་འབུམ། ངག་དབང་ཀུན་དགའ་བསོད་ནམས།
པོད ༥
འཕྲིན་ཡིག་དང་གདམས་པའི་སྐོར་སོགས་ཐོར་བུ་འགའ་ཞིག་ཕྱོགས་གཅིག་ཏུ་བསྒྲིགས་པ།
༄༅། །དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་སོ་གསུམ་ཡན་གྱི་འཕྲིན་ཡིག་དང་གདམས་པའི་སྐོར་སོགས་ཐོར་བུ་འགའ་ཞིག་ཕྱོགས་གཅིག་ཏུ་བསྒྲིགས་པ་བཞུགས།། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལ་ཕུལ་བའི་ཞུ་ཡིག༡༧༥ རྒྱ་གར་སྐད་དུ། ཏྲི་དྷ་ཏུ་དྷརྨཱ་རཱ་ཛ་ཤྲཱི་ཝན་གུ་རུ་བྷཊྚ་རཱ་ཀ་དྷརྨཱ་སྭ་མི་ཡེ་ན་མཿ བོད་སྐད་དུ། ཁམས་གསུམ་ཆོས་ཀྱི་རྒྱལ་པོ་དཔལ་ལྡན་བླ་མ་དམ་པ་རྗེ་བཙུན་ཆོས་ཀྱི་རྗེ་ལ་ཕྱག་འཚལ་ལོ། ། དུས་གསུམ་རྒྱལ་བའི་བྱང་ཆུབ་བརྙེས་པའི་ལམ། ། བཟོ་གསོ་སྒྲ་དང་ཚད་མ་ནང་དོན་སོགས། ། ཤེས་བྱ་མ་ལུས་གཟིགས་པའི་སྤྱན་ཡངས་པ། ། གང་ལ་མངའ་བ་དེ་ཡི་ཞབས་དྲུང་དུ། ། འཁོན་གྱི་རིགས་འཛིན་སྔགས་འཆང་ཨཱ་ནནྡས། །
གུས་པས་སོར་བཅུ་སྦྱར་ཏེ་འདི་སྐད་ཞུས། ། ཁྱོད་སྐུ་ལྷུན་ཆགས་མིག་གི་བདུད་རྩི་དེ། ། གཞན་ངོར་ཉེར་འཚེ་མེད་པར་བཞུགས་ལགས་སམ། ། ཁྱོད་གསུང་མདོ་སྔགས་རྒྱ་མཚོའི་ཆུ་གཏེར་དེ། ནམ་ཡང་རྒྱས་ཤིང་གང་བར་མི་བཞུགས་སམ། ཁྱོད་ཐུགས་ཟབ་གསལ་ཏིང་འཛིན་རི་དབང་དེ། ། མཉམ་རྗེས་འདྲེས་པའི་དཔལ་ལ་རོལ་ལགས་སམ། ། བདག་ཀྱང་འབྱུང་བཞིའི་སྒྱུ་ལུས་ཆ་སྙོམས་ཤིང་། ། ཕྱི་ལྟར་བསྟན་པའི་བྱ་བར་མིང་བཏགས་པའི། ། རྣམ་གཡེངས་ཟ་ཟའི་སྲད་བུས་དམ་བཅིངས་ནས། །
སྡེ་དང་བསྟན་པའི་ཁུར་གྱིས་ཡིད་མནར་བའི། ། ལུས་སེམས་དུབ་ཅིང་སྙོམས་ལས་ངང་དུ་ལགས། ། འོན་ཀྱང་ཐམས་ཅད་མཁྱེན་པ་ཁྱོད་གསུང་ལས། ། ཁྱོད་ཀྱི་འཕྲལ་གྱི་སྤྱོད་ལམ་ཕྲ་མོ་ཚུན། ། ཀུན་ཀྱང་དཔལ་ལྡན་ས་སྐྱའི་སྡེ་བསྟན་པའི། ། ཞབས་ཏོག་ཉིད་ལས་གཞན་དུ་མ་འདས་ཕྱིར། ། འདི་ཕྱི་གཉིས་ཀ་དོན་དང་ལྡན་ནོ་ཞེས། ། བརྩེ་བའི་ཐུགས་ཀྱིས་དབུགས་དབྱུང་གཟེངས་བསྟོད་པའི། ། གསུང་དེ་ཡང་ཡང་སེམས་ཀྱི་ངལ་གསོར་ཐོབ། ། ད་ལམ་བདག་དང་ཉེ་གནས་སློབ་བུ་འདི། །
ཟབ་རྒྱས་ཆོས་ཡོན་མཚོན་བྱེད་འབུལ་བ་དང་། ། སླར་ཡང་ཆོས་ཀྱི་གསོལ་འདེབས་ཕྱིར་བཞུད་པ། ། དེ་ལྟར་ལེགས་པའི་ཐུགས་ཀྱི་མི་ཤེས་ཤིང་། ། སྔར་བཞིན་ཡིད་རེའི་འབྲས་བུ་སྩལ་དུ་གསོལ། ། བླ་མ་ཡི་དམ་རང་སེམས་འཁོར་འདས་ཀྱི། ། གནས་ལུགས་རོ་གཅིག་རང་རིག་ཡེ་ཤེས་ཆེ། ། དྲན་འདུན་ངང་ནས་རྩེ་གཅིག་གསོལ་འདེབས་ཀྱིས། ། དུས་གསུམ་རྒྱལ་བ་ཀུན་གྱི་སྤྱི་གཟུགས་ཁྱོད། ། བསྟན་འགྲོའི་དོན་ཕྱིར་ལོ་བརྒྱར་ཞབས་བརྟན་ཞིང་། ། བདག་ཅག་དཔོན་སློབ་གདུལ་བྱར་བཅས་པ་རྣམས། །
བྱང་ཆུབ་བར་དུ་ཐུགས་རྗེས་བསྐྱངས་དུ་གསོལ། ། ཅེས་ཡོས་ལོ་ཟླ་བ་དགུ་པའི་དམར་ཆའི་དུས་ཚེས་བཟང་པོའི་ཉིན་འབུལ་ཚན་རྣམས་ཡི་གེ་ཟུར་གསལ་བཞིན། ཚན་པ་རེ་རེ་བཞིན་བཀྲ་ཤིས་ཀྱི་རྟགས་ཀྱིས་མཛེས་པར་བྱས་ཏེ་ཡན་ལག་བརྒྱད་ལྡན་གྱི་ཁྲུས་ཀྱི་རྫིང་བུ་ནས་ཕུལ་པའི་ཞུ་ཡིག མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལ་ཕུལ་བའི་ཞུ་ཡིག༡༧༦ ཨོཾ་སྭསྟི་སིདྡྷཾ། ཨོཾ་འགྲུབ་པར་གྱུར་ཅིག མཁན་ཆེན་ཆོས་ཀྱི་རྗེ་ཐམས་ཅད་མཁྱེན་པའི་དྲུང་དུ། ཞུ་བ། དེང་སང་གི་དུས་ནའང་གཞན་ངོར་སྣང་བའི་སྐུའི་འཚེ་བ་རབ་ཏུ་དྭངས་ཤིང་། བསྐྱེད་རྫོགས་ཟུང་འཇུག་གི་ཉམས་ལེན་བཟང་པོའི་རྒྱུན་མཉམ་རྗེས་འདྲེས་པའི་ཏིང་ངེ་འཛིན་གྱི་ཡོ་ལང་ལ་དགེས་བཞིན་དུ་སྤྱོད་པར་བཞུགས་ལགས་སམ། འདིར་ཡང་ལྔ་ཕུང་བྲོ་ནད་ཀྱི་ཉེར་འཚེ་མེད་ངོས།
ཡན་ལག་བརྒྱད་ལྡན་ཁྲུས་ཀྱི་རྫིང་བུར་བདེ་བར་རྒྱུ་ཞིང་གནས་པར་མཆིས་ལགས། དེ་ལྟའི་སྐབས་ནས་ཉམས་དབྱངས་ཚིགས་སུ་བཅད་པའི་མཆོད་སྤྲིན་ཅུང་ཟད་འབུལ་བ་ལ་ཐུགས་ཀྱི་མི་བེས་ཤིང་ས་་་་་་དགོངས་སུ་གསོལ། མ་ནཱ་ཧ་རནྟུ། བདག་འཁོན་རིགས་སྔགས་འཆང་ཨ་ནནྡ། ། སྔོན་ལས་འཕྲོ་བཟང་པོའི་འཕེན་པ་ཡིས། ། རིགས་གཙང་མའི་རིགས་སྐྱེས་བློ་གྲོས་གསལ། ། ལོ་གཞོན་ནུ་ཉིད་ནས་དམ་ཆོས་ལ། ། ཡིད་དོན་གཉེར་འདུན་པ་མི་དམན་ཙམ། ། བཀའ་མདོ་རྒྱུད་གསུང་རབ་བསྟན་བཅོས་དོན། ། ཕལ་ཆེ་བ་ཐོས་བསམ་བྱ་འདོད་ཀྱང་། །
སྔར་བསམ་པ་བཞིན་དུ་མ་འགྲུབ་མོད། ། འོན་ཀྱང་རུང་མཚན་ལྡན་བླ་མ་ཡིས། ། གསུང་བདུད་རྩིས་བདག་བློ་གྲོལ་བའི་མཐུས། ། གནད་ཟབ་མོ་ཀུན་ལ་དོགས་པའི་བློ། ། ཕྱོགས་གཅིག་མིན་ཀུན་ལ་ཞུགས་པ་ཙམ། ། དོན་དེ་འདྲའི་བཀའ་དྲིན་ལེགས་སྩོལ་བའི། ། མི་བདག་གི་བླ་མ་འདི་ལྟར་སྟེ། ། རྗེ་གྲུབ་ཐོབ་རྒྱལ་པོ་དབང་པོའི་མཚན། ། འགྲོ་ཡོངས་ལ་བརྩེ་བ་གྲགས་པའི་ཞབས། ། ཐུགས་ལྷག་བསམ་དག་པའི་སྤྱན་སྔ་བ། །
རྗེ་གྲུབ་པའི་གཙུག་རྒྱན་ནགས་དགོན་ཆེ། ། ཉམས་རྟོགས་པའི་མངའ་བདག་ཤྭ་རའི་མཚན། ། ཀུན་སྤྲོ་བསྡུའི་བྱེད་པོ་མུས་པ་རྗེ། ། རྗེ་མཚུངས་བྲལ་རྣམས་ཀྱི་ཐུགས་རྗེའི་རྒྱུན། ། རྒྱུན་བཟང་པོ་དབྱེར་མེད་རོ་གཅིག་དེ། ། དེ་རྒྱུད་ལ་ཞུགས་པའི་བློ་མིག་མཆོག ། མཆོག་དེ་འདྲ་བདག་གི་སྐལ་བས་ཐོབ། ། དྲིན་དེ་འདྲ་སྩལ་བའི་བླ་མ་རྣམས། ། ཐུགས་ཆོས་སྐུའི་ངང་དུ་རོ་གཅིག་པར། ། རང་རིག་པའི་ངང་ནས་གསོལ་བ་འདེབས།
དུས་ད་ལོ་མེ་མོ་ཡོས་ལོ་ལ། ། རྗེ་ཐམས་ཅད་མཁྱེན་པ་ཁྱེད་དང་མཇལ། ། གསུང་ཟབ་དབྱངས་ཆོས་ཀྱི་ཆར་པ་ཕབ། ། འདི་བཀའ་དྲིན་ཆེའོ་རྗེ་ཡི་རང་། ། མགོན་ཁྱོད་ཀྱི་རྣམ་ཐར་འདི་ལྟར་མཐོང་། ། བཀའ་མདོ་རྒྱུད་གསུང་རབ་རབ་འབྱམས་དང་། ། ཆོས་ཐུན་མོང་དེ་མིན་རིགས་གནས་ལ། ཐུགས་སྦྱངས་པ་རབ་ཀྱི་མཐར་སོན་ཏེ། སྔོན་མཁས་དབང་ཀུན་ལ་འགྲན་བཟོད་ཀྱང་། ། ཐུགས་འཁེང་པའི་ང་རྒྱལ་རྩད་ནས་སྤངས།
སྔོན་རྒྱལ་སྲས་ཀུན་གྱི་ལམ་པོ་ཆེ། ཆོས་ཆགས་སྡང་སྤངས་པའི་བྱང་སེམས་དེ། ། དུས་དིང་སང་རྒྱུད་ལྡན་ཁྱོད་མིན་སུ། ། རྗེ་མཁས་གྲུབ་དུ་མའི་ཐུགས་སྲས་ཁྱེད། ། ཐུགས་ཆོས་ཁྱད་དང་བྲལ་བཙུན་ཚུགས་བཟང་། ། ཚེ་འདིར་སྣང་གྲགས་བདེ་ཀུན་དོར་ནས། ། དུས་རྒྱུན་དུ་རྩེ་གཅིག་བསྒྲུབ་ལ་གཞོལ། ། དེའི་ཐུན་མཚམས་རྣམས་སུ་སྐལ་ལྡན་ལ། ། ལྗོངས་གངས་ཅན་བསྟན་པའི་བདག་པོ་མཆོག ། དཔལ་ས་སྐྱའི་ཡབ་ཆོས་འདྲེས་མེད་རྒྱུན། །
ཕྱོགས་ཀུན་དུ་འཕེལ་ཞིང་རྒྱས་པར་མཛད། ། ཚུལ་འདི་དག་མཚོན་པ་ཙམ་ཞིག་སྟེ། ། མདོར་བསྡུ་ན་སྔོན་བྱོན་གོང་མ་ཡི། ། ངོ་མཚར་བའི་རྣམ་ཐར་བཟང་པོ་རྣམས། ། མགོན་ཁྱོད་ལ་ཚང་བ་ཁོ་བོས་མཐོང་། ། འདི་བསམ་གྱིན་མི་ཕྱེད་དད་པ་འཕེལ། ། རྗེ་ཁྱེད་ཀྱི་ཐུགས་དང་རང་གི་སེམས། ། ཁོང་དུས་གསུམ་སངས་རྒྱས་ཐམས་ཅད་ཀྱི། ། ཐུགས་གཉིས་སུམེད་པའི་ཡེ་ཤེས་རྣམས། ། དོན་གདོད་མའི་གནས་ལུགས་རོ་གཅིག་པར། །
འདི་རང་ངོ་ཤེས་པའི་ངང་ཉིད་ནས། ། དུས་འདུ་འབྲལ་མེད་པར་གསོལ་འདེབས་ཀྱིས། ། དོན་དེ་ལྟར་དགོངས་ལ་བརྩེ་བས་སྐྱོང་། ། འདི་གཟིགས་པའི་རྟེན་དུ་དམ་ཚིག་གི ། རྫས་རིལ་བུ་ཕུར་མའི་ཐུམ་བུ་དང་། ། གཞན་ཞལ་ཟས་རོ་བརྒྱ་ལྡན་པ་ལ། ། རྒྱ་བཀྲ་ཤིས་རྟགས་ཀྱིས་མཛེས་ཏེ་ཕུལ། ། ཚིག་དེ་སྐད་ཉམས་དབྱངས་ཐོལ་བྱུང་འདི། ། རྗེ་མཚན་ལྡན་བླ་མ་མཆོད་པའི་ཕྱིར། ། བདག་རྣལ་འབྱོར་་་་་་མིང་གཞན་གདོད་ནས་རང་གྲོལ།
ངག་དབང་ཀུན་བསོད་ཀྱི། ། ཡིད་ཚམ་ཚོམ་མེད་པར་སྨྲས་འདི་དག ། ཅེས་མེ་ཡོས་ཟླ་བ་གསུམ་པའི་དམར་ཆའི་ཚེས་ལ་མང་མཁར་ཁྲུས་ཀྱི་རྫིང་བུ་ནས་ཕུལ་བའི་ཞུ་ཡིག། ༈ །།སྐྱེས་བུ་བློ་ལྡན་རྣམས་ལ་སྤྲིངས་ཡིག་བཞུགས། ༡༧༧ ཨོཾ་བདེ་ལེགས་སུ་གྱུར་ཅིག སྐྱེས་བུ་བློ་ལྡན་རྣམས་ལ་སྤྲིངས་པ། སྤྱིར་སེམས་ཅན་གྱི་བདེ་སྐྱིད་སངས་རྒྱས་ཀྱི་བསྟན་པ་ལ་རག་ལས། སངས་རྒྱས་ཀྱི་བསྟན་པ་དགེ་བའི་བཤེས་གཉེན་ལ་རག་ལས། དགེ་བའི་བཤེས་གཉེན་དགེ་འདུན་གྱི་སྡེ་ལ་རག་ལས། དགེ་འདུན་གྱི་སྡེ་བསྟན་པ་སྟོབས་ཀྱིས་འཛིན་སྦྱིན་བདག་ཆོས་རྒྱལ་ལ་རག་ལས་པར་གདའ་སྟེ།
དིང་སང་གི་དུས་འདི་ན་དེ་རྣམས་མར་ངོའི་ཟླ་བ་ལྟར་གྱུར་ཅིང་། དེ་ལས་ལྡོག་པ་རྣམས་རྒྱས་པ་འདི་ཡིད་སྐྱོ་བའི་གནས་སུ་མཆིས། སྔོན་བྱོན་པའི་སྐྱེས་བུ་དམ་པ་དེ་དག་གི་གསན་ཡིག་དང་། ཆོས་འཆད་ལུགས་སོགས་བསྟན་པ་སྤེལ་ཚུལ་རྣམས་བསམ་ནས། དེང་སང་གི་བསྟན་འཛིན་དུ་ཁས་འཆེ་བ་དག་ལ་བལྟས་ཙ་ན་མཚན་བཏགས་ཙམ་དུ་གདའ་སྟེ། སྔོན་བྱོན་པའི་གོང་མ་དེ་དག་གིས་ནི་བསྟན་འགྲོའི་ཕྱིར་སྐུ་སྲོག་ཀྱང་གཏོང་བ་ལ་ཐུགས་ཐག་བཅད་ནས་མཛད་རྒྱུ་བསྟན་པའི་བྱ་བ་ལས་མེད་པ་ཞིག་མཛད་འདུག་པ་ལ་བརྟེན་ཟབ་ཡངས་བསྟན་པ་རིན་པོ་ཆེའི་རྒྱུན་བཟང་ཆད་ལ་ཐུག་པ་རྣམས་རང་རང་གི་སྨོན་ལམ་གྱི་དབང་གིས་ལུགས་སྲོལ་སོ་སོ་དག་སྐྱེས་བུ་དམ་པ་རེ་རེས་ཆེས་ཆེར་རྒྱས་པར་མཛད་པས། དེང་སང་གི་བར་དུའང་བསྟན་པའི་རྒྱུན་ཅུང་ཟད་ཙམ་ལུས་པ་འདིར་གདའ། ཚུལ་འདི་བསམ་པའི་ཚེ་ཁོ་བོ་དད་པ་དང་སྤྲོ་བ་དང་སྐྱོ་བ་གསུམ་འདྲེས་མའི་ངང་ནས་མིག་ནས་མཆི་མ་དུ་མ་དབང་མེད་དུ་འཆོར་གྱིན་འདུག ཁྱེད་བློ་ལྡན་རྣམས་ཀྱང་ཚུལ་འདི་སོམ་དང་། རྗེ་གོང་མ་རྣམས་ལ་དད་པ་ཆེན་པོ་དབང་མེད་དུ་སྐྱེ་བར་འགྱུར་རོ། །
ཀྱེ་མ་དེང་སང་གི་བསྟན་འཛིན་དུ་ཞལ་གྱི་བཞེས་པ་ཕལ་ཆེར་ཟང་ཟིང་གི་དོན་དུ་གཉེར་བ་ཁོ་ན་ལས་ཆོས་འཆད་ཉན་སོགས་བསྟན་པའི་བྱ་བར་འགྱུར་ངེས་པ་རྣམས་ལག་ཏུ་ལོང་ཡང་མི་ལེན་ཞིང་། ལེན་ལོ་རྣམས་ཀྱང་ཆོས་འཆད་པ་སོགས་ལ་ལོང་བྱུང་མང་ཞེས་འཇིག་རྟེན་གྱི་བྱ་བ་ལ་རྐང་ཚུགས་དང་། ཆོས་ཞོར་ལས་བྱེད་པ་ཞིག་གདའ་བ། འདི་འདྲ་རང་གི་འཁྲུལ་ཚབ་ལ་གཟིགས་དང་། སྐྱེས་བུ་རྣམས་དཔྱོད་ཀྱི་བློ་གྲོས་རབ་ཏུ་གསལ་བ་དག་བསྟན་པའི་བྱ་བ་འབའ་ཞིག་བགྱིད་པར་འདོད་པ་ལགས། དེང་སང་མི་དྲག་ཞན་ཀུན་དེའི་མཐུན་རྐྱེན་མི་བསྒྲུབ་པའི་ཁར་གནོད་པ་ཅི་འཁྱོལ་བྱེད་པ་འདི་ནི། སྤྲེའུ་དག་གི་མི་རྣམས་ལ་མཇུག་མ་མེད་པ་འདི་འདྲ་ཞེས་ཁྲེལ་བ་དང་མཚུངས་པར་མི་གདའམ། དེ་བཞིན་དུ་སྡེ་སྣོད་གསུམ་དང་རྒྱུད་སྡེ་བཞིའི་རྒྱུད་ཕྱུག་པའི་བསྟན་པ་གསལ་ནུས་ངེས་པའི་བཤེས་གཉེན་རྣམས་ལས་བླུན་པོ་སྒོ་ཕུགས་ཀྱི་འཕྲིན་ཙམ་ཡང་མི་འཁྱོལ་བ་དག་གཅེས་པར་འཛིན་པ་འདི་འདྲ་སྐྱོ་བ་ལ་ཨང་། བསྟན་པ་ལ་འཕེལ་རྒྱས་འབྱུང་བའི་རྒྱུ་གདའམ། ཁྱེད་བློ་ལྡན་རྣམས་ཀྱི་དཔྱོད་པར་ཞུ།
དེང་སང་དགེ་འདུན་གྱི་སྡེར་གནས་པའི་གང་ཟག་ཕལ་ཆེར་ཡང་། གོང་མའི་རྣམ་ཐར་སྐྱོང་འདོད་ལྟ་ཞོག ཆོས་མཐུན་ཙམ་ཡང་བགྱིད་འདོད་མེད་པ་འདི་ལས་ཁ་དྲག་པ་ཞིག་དང་ནོར་ཕྱུག་པ་ཞིག་ཐབས་ཇི་ལྟར་བྱས་ན་འོང་ངམ་སྙམ་པ་ཁོ་ན་སེམས་ཞིང་། དགེ་འདུན་གྱི་སྡེ་རྣམས་སུ་བསྟན་པ་བཤིག་པ་དང་འཛིན་པའི་གང་ཟག་སོ་སོར་འབྱེད་པའི་དཔྱོད་ལྡན་གཟུར་གནས་རྣམས་ལ་ཕལ་ཆེར་མི་དགའ་ཞིང་། དེ་དག་ཁྱད་མེད་དུ་འཇོག་པའི་ཡུལ་དེ་ལ་བྱང་ཆུབ་སེམས་དཔའ་ཡིན་ཞེས་དད་པ་ལྟར་བྱེད་པ་འདི་ནི་མ་དག་པའི་དད་པར་འགྱུར་རམ་སྙམ་མོ། ། འདི་ཡང་བློ་ལྡན་རྣམས་ཀྱི་དཔྱད་པར་ཞུ། མདོར་ན་སྔོན་བྱོན་གོང་མ་རྣམས་ཀྱི་བསྟན་པ་སྤེལ་ལུགས་དང་། སློབ་མ་རྣམས་ཀྱི་དོན་གཉེར་བྱེད་ལུགས་དང་། དེ་དག་གི་སྐབས་རྣམས་སུ་མཐུན་རྐྱེན་འགྲིག་ལུགས་སོགས། བསྟན་པ་རིན་པོ་ཆེའི་མེ་རོ་གསོ་ལུགས་རྣམས་མཐོང་བའི་ཚེ་འདི་འདྲ་རང་གི་ངོ་མཚར་བ་སྙམ་པ་ཁོ་ནར་འདུག་ཅིང་།
དེང་སང་བླ་མ་རྣམས་ཀྱིས་བསྟན་པ་མི་བསམ་ལུགས་དང་། སློབ་མ་རྣམས་ཀྱིས་དོན་གཉེར་མེད་ལུགས་དང་། གལ་ཏེ་བླ་མས་བསྟན་པ་བསམ། སློབ་མས་དོན་གཉེར་བྱས་ཀྱང་མཐུན་རྐྱེན་མི་འགྲིག་པ་སོགས་གང་ནས་བསམ་ཀྱང་བསྟན་པ་རིན་པོ་ཆེ་འདི་རྒྱས་པར་དཀའ་བ་འདུག་སྙམ་སྐྱོ་ཤས་དྲག་པོ་བཟའ་བཏུང་མི་དྲན་པ་ལྟ་བུ་ཁོ་བོ་ལ་ཡོང་གི་འདུག་པ། ཁྱེད་བློ་ལྡན་རྣམས་ཀྱང་ལེགས་པར་བརྟགས་ན་དེ་ལྟ་བུ་མི་འབྱུང་བའི་རྒྱུ་མི་གདའ་བས་ལེགས་པར་བརྟག་པར་ཞུ། ལེགས་པར་བརྟགས་ནས་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་ལ་རྩེ་གཅིག་དུ་བགྱིས་ནས་སྤྱི་སྒོས་ཀྱི་བསྟན་པ་རིན་པོ་ཆེའི་རྒྱུད་བཟང་པོ་ཕལ་ཆེར་ཆད་ལ་ཐུག་པ་འདི་རྣམས་ཐོག་ལ་ཡར་ངོའི་ཟླ་བ་ལྟར་རྒྱས་པ་ཞིག་ཅི་ལ་ཐུག་ཀྱང་བྱ། དེ་ལྟར་དུ་འགྱུར་བ་བླ་མ་མཁྱེན་སྙམ་དུ་བསམ་ལ་གསོལ་བ་འདེབས་པ་དང་། གང་སྣང་བདེན་མེད་དུ་ཤེས་པ་གལ་ཆེ་བས་དེ་ལྟར་ཐུགས་ལ་ཞུགས་པ་ཞུ་ལགས། སྐྱེས་བུ་བློ་གྲོས་ལྡན་པ་ཐམས་ཅད་ལ།
འདི་ལྟའི་སྤྲིངས་ཡིག་བསྐུར་བའི་བསོད་ནམས་ཀྱི། ། སྤྱི་དང་བྱེ་བྲག་བསྟན་པ་རིན་པོ་ཆེ། ། རབ་ཏུ་འཕེལ་ཞིང་ཡུན་དུ་གནས་གྱུར་ཅིགཅེས་པ་འདི་ཡང་དཔལ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་ཤིན་ཏུ་མྱུར་བར་སྨྲས་པའོ། ། སརྦ་མངྒལཾ།། ༈ །།དཔལ་ལྡན་ས་སྐྱའི་ཆོས་གྲྭ་ཆེ། ། རྒྱས་བྱེད་ལེགས་བཤད་འདི་ནི་དགེ༡༧༨ རྒྱ་གར་སྐད་དུ། ཤྲཱི་ཙཀྲ་ཤྭ་ར་ན་ཡ་ཀ་ཝ་ར་གུ་རུ་ཏྲི་ཎི་ཡེ་ན་མ༔ བོད་སྐད་དུ། འཁོར་ལོའི་དབང་ཕྱུག་འདྲེན་མཆོག་བླ་མ་གསུམ་ལ་ཕྱག་འཚལ་ལོ། ། དཔལ་ས་སྐྱའི་བསྟན་པ་རིན་ཆེན་རྒྱུན། །
རྒྱུན་བཟང་པོ་ཆད་ལ་ཐུག་པའི་དུས། ། དུས་ངན་པ་འདི་ལ་ཐར་པའི་ལམ། ། ལམ་དེ་འདྲ་སྟོན་མཛད་བཀའ་དྲིན་ཅན། ། ཕ་འཇམ་དབྱངས་མཆེད་དང་མུས་པ་རྗེ། ། ཁོང་གསུམ་ལས་ལྷག་པའི་འདྲེན་པ་ཞིག ། དུས་གསུམ་དུ་ལོ་གྲངས་བརྒྱ་བརྒྱ་རུ། ། བློ་ཞིབ་མོས་བཙལ་ཀྱང་བརྙེད་རེ་ཀན། ། དོན་དེས་ན་བྱང་ཆུབ་བར་དུ་འདུད། ། དེ་ལྟར་འདྲེན་མཆོག་རྣམ་གསུམ་ལ། ། གུས་པས་བཏུད་དེ་ས་སྐྱ་པའི། །
བསྟན་པ་ཡར་ངོའི་ཟླ་བ་ལྟར། ། རྒྱས་ཕྱིར་འདུས་པ་རྒྱ་མཚོ་ལ། ། ལེགས་པར་བཤད་པའི་གཏམ་འདི་སྤེལ། ། དཀའ་བའི་ཕུན་ཚོགས་ལུས་རྟེན་ཐོབ་དུས་འདིར། ཁ་ཟས་བཏུང་བའི་ཕྱིར་དུ་མ་གཏོང་བར། གང་བྱུང་ཆོག་ཤེས་རྟེན་ལ་དམ་ཆོས་བསྒྲུབ། ། ང་རྒྱལ་རང་གནོད་ཡིན་པས་དེ་དོར་ཞིག ། ཅ་ཅོལ་མི་ཉན་གླེང་གཞི་ནག་ཆང་གི ། ཆ་ཤས་ཙམ་ཡང་གོས་པར་མི་བྱ་ཞིང་། ། ཇ་ཆང་བག་མེད་ལ་སྤྱོད་ཉིན་མཚན་ཀུན། །
ཉམས་དགའ་ཡིན་ཞེས་འཁྲིག་གཏམ་མ་སྨྲ་ཞིག ། ཏབ་ཏོབ་གསུང་རབ་དོན་ལ་མ་སྤྱོད་པར། ། ཐེ་ཚོམ་སྣ་ཚོགས་ཞིབ་ཏུ་ལེགས་བརྟག་ན། ། ད་གཟོད་མདོ་རྒྱུད་བསྟན་བཅོས་དགོངས་དོན་ལ། ། ནོངས་པ་མེད་པའི་གདེང་འགའ་ཐོབ་པར་འགྱུར། ། དཔའ་བོས་ངན་སྤྱོད་རྟག་ཏུ་སྤངས་བྱས་ལ། ། ཕ་བཟང་བུ་ལྟར་ཤེས་ལྡན་སློབ་མ་ཁྱོངས། ། བ་གླང་ལྟ་བུའང་བློ་སྣ་ཆོས་ལ་ཁྲིད། ། མ་རུ་མ་གྱུར་རིགས་དྲུག་མེད་པར་བསམ། ། རྩུབ་པའི་གཏམ་གྱིས་ཆོས་ལ་བསྐུལ་བ་ལ། །
ཚ་གྲང་ཆེ་ཞེས་དམ་པ་མ་བཀུར་བ། ། ཛར་བའི་གོས་ལའང་དངོས་གཞན་མེད་ན་ཡང་། ། ཝ་ཡིས་ཤ་ལ་སྲེད་ལྟར་ཆོས་ལ་མཛོད། ། ཞ་ལྟར་འཁུར་འོས་མཚན་ལྡན་བླ་མ་བསྟེན། ། ཟས་ནོར་ཕྱིར་དུ་འདྲེན་པ་མ་འཚོལ་བ། ། འོད་རྒྱལ་ཉི་ལྟར་བསྟན་པ་གསལ་མཛད་པའི། ། ཡ་རབ་ཀུན་གྱིས་བསྔགས་དེ་བསྟེན་བྱའི་འོས། ། རང་ཉིད་ཐོས་པ་རྒྱ་མཚོའི་གནད་ཀྱི་དོན། ། ལུས་སེམས་ངལ་དུབ་སྤངས་ཏེ་སྤྱད་བྱས་ལ། ། ཤ་ཆང་སྒོ་ནས་བློ་ལྡན་མ་བསླད་པ། །
སངས་རྒྱས་བསྟན་ལ་དག་པའི་སེམས་ཀྱིས་སྦྱོར། ། ཧི་བཞད་སྒྲ་འདི་འདྲའི་ཚུལ་ལུགས་ལ། ། ཨེ་མ་མཁས་པ་རྣམས་ཀྱིས་སྒྲོགས་པའི་གནས། ། ལུགས་འདི་ཁོ་བོའང་ཀུན་མཁྱེན་མ་ཐོབ་བར། ། དད་ཅིང་བསྒྲུབ་པའི་ཡིད་ལ་འགྱུར་བ་མེད། ། ཀྱེ་མ་འཇིག་རྟེན་པ་དག་དྲན་ཙམ་ནས། ། སྣང་བ་མ་ནུབ་བར་དུ་སྡིག་ལ་སྤྱོད། ། གཏན་དུ་འདོད་པ་བསྒྲུབ་ཀྱང་མི་འདོད་པ། ། ཁོ་ན་མྱོང་ཞིང་བྱས་ཚད་དམ་ཆོས་དང་། ། འགལ་བས་འདི་ཕྱི་ཀུན་དུ་ངལ་བའི་རྒྱུ། །
འདི་ལ་བློ་ལྡན་སུ་ཞིག་སྨོན་པར་བྱེད། ། ཀྱེ་ཧུད་གཞོན་དུས་བསྟན་པའི་སྒོར་ཞུགས་ཀྱང་། ། ལུས་སྟོབས་རྒྱས་ནས་བདུད་མོའི་གྲོགས་དང་འབྲེལ། ། འབྲེལ་ཡང་བཤེས་གཉེན་ཀུན་དད་མཉམ་ཉིད་དུ། དད་རྫས་ཟ་ལ་ནོང་མེད་ཧམ་ཆེན་རྣམས། ། ཕྱི་མའི་འདུག་གནས་དམྱལ་བ་ལས་གཞན་གང་། ། དེང་སང་རབ་བྱུང་ལ་ལ་བཙོས་མྱོས་ཀྱི། ། ཆང་ལ་བག་མེད་སྤྱོད་ཅིང་གཞན་ལའང་སྟེར། ། སྲུང་སྡོམ་ཚུལ་བཞིན་བྱེད་ལ་བློ་ཆུང་ཟེར། ། སྨྲས་པོ་དེ་ལ་ཕྱི་མ་མེ་འབར་བའི། །
ཁྲོ་ཆུ་འཐུང་དགོས་འགྱུར་ཞེས་རྒྱལ་བས་གསུངས། ། དེས་ན་ཚེ་འདིར་སྐོམ་པས་རབ་གདུང་ཡང་། ། སེལ་བྱེད་ཆང་མ་ཡིན་པའི་ཐབས་མང་ཕྱིར། ། ཕྱི་མའི་ཁྲོ་ཆུ་སོམ་དང་སྤོངས་བར་རིགས། ། ཀྱེ་མ་དུས་ངན་སྙིགས་མའི་ཐོས་པ་འགའ། ། བསྟན་འགྲོ་བསམ་པའི་མཐར་ཕྱིན་མི་བྱེད་པར། ། རང་ལ་རབ་འབྱམས་པ་ཞེས་གཞན་དག་གིས། ། སྒྲོག་པའི་ཚིག་ལ་ཞེན་པ་འདི་ཉིད་ཀྱང་། ། བདུད་ཀྱི་བྱིན་རླབས་ཡིན་སྙམ་བདག་དོགས་སོ། ། ཀྱི་ཧུད་དེང་སང་དུས་ཀྱི་སྔགས་འཆང་འགའ། །
ལ་ལ་དབང་མ་ཐོབ་པ་གྲོལ་བྱེད་བསྒོམ། ། འགའ་ཞིག་དབང་བསྐུར་ཐོབ་ཀྱང་སྡོམ་པ་ཡིས། ། དབྱེ་བ་ཐོབ་འཚམས་རྩ་ལྟུང་སྦྱངས་གཞི་དང་། ། སྦྱོངས་བྱེད་དོན་རྣམས་ཅུང་ཟད་མི་ཤེས་ནའང་། ། ཆོག་བསྒྲིགས་ཙམ་རེ་སྨྲ་རྒྱུ་ཡོད་པ་ལ། ། ངེད་ཅག་རྡོ་རྗེ་འཛིན་པ་ཡིན་ནོ་ཞེས། ། ཀུན་ལ་སྒྲོག་ཅིང་ཚེ་གང་དཀོར་རྫས་ལས། ། གཞན་པའི་སྡིག་མེད་བཟའ་བཏུང་དང་བྲལ་བའི། ། གང་ཟག་འདི་ནི་ཆོས་མཛད་དོར་བྱའི་ཡུལ། ། གཞོན་ནུ་རབ་བྱུང་ཚུལ་ཁྲིམས་རྣམ་དག་ལྡན། །
མདོ་རྒྱུད་བསྟན་བཅོས་རྒྱ་མཚོའི་ཕ་རོལ་ཕྱིན། ། དམ་པའི་དྲུང་ལས་མན་ངག་མཛོད་བཟུང་ནས། ། དོན་གཉིས་བསྒྲུབ་ལ་ངལ་བ་ལྷུར་ལེན་དེ། ། གང་ན་བཞུགས་ཀྱང་ཁོ་བོས་མཆོད་པའི་གནས། ། དེས་ན་བློ་ལྡན་རྒྱ་མཚོ་ཁྱེད་རྣམས་ལ། ། ཞུ་དོན་སྙིང་པོ་བསྡུས་ན་འདི་ལྟར་སྟེ། ། ཐོག་མར་ཐོས་པའི་སྒྲོ་འདོགས་མཐར་ཕྱིན་ཆོད། ། བར་དུ་དམ་པའི་གདམ་ངག་ཡོངས་རྫོགས་ནོས། ། ཐ་མར་དོན་གཉིས་བསྒྲུབ་ལ་སེམས་ཁུར་བསྐྱེད། ། རྒྱུན་དུ་སངས་རྒྱས་བསྟན་པ་སྙིང་ཁོང་འཆོངས། །
ཆོས་བཞིན་བྱེད་ན་དེ་ལས་བྱ་རྒྱུ་མེད། ། དེ་ལས་ལྡོག་ན་ཆོས་པ་མིན་པར་གོ ། དེ་བཞིན་ཐུགས་ལ་ཞོག་མཛོད་དགེ་འདུན་རྣམས། ། ཕྱག་ཏུ་བཞེས་ཤིག་ཐུབ་བསྟན་ལྷ་ཆེན་པ། ། དེ་སྐད་འདི་ནི་སྤྱི་དང་བྱེ་བྲག་གིས། ། བསྟན་དང་བསྟན་འཛིན་སྲོག་ལྟར་གཅེས་འཛིན་པའི། ། འཁོན་རིགས་ཤཱཀྱའི་བཙུན་པ་ངག་དབང་ལྷས། ། རྗེ་བཟུང་ཀུན་དགའི་བསོད་ནམས་མཛོད་འཛིན་ཞིང་། ། གྲགས་པས་ཡོངས་ཁྱབ་སངས་རྒྱས་བསྟན་པ་ཡིས། ། རྒྱལ་མཚན་འཛིན་འདོད་དཔལ་ལྡན་བླ་མའི་ཚོགས། །
མང་པོའི་བྱིན་རླབས་བཟང་པོ་ཤེས་རྒྱུད་ལ། ། ཞུགས་པ་དེ་ཡི་དག་པའི་སེམས་ཀྱིས་བྲིས། ། བདག་འདྲ་དམ་པའི་རིགས་སུ་སྐྱེས་མོད་ཀྱང་། ། བློ་གྲོས་སྦྱངས་པ་ཆུང་པས་ཁྱེད་རྣམས་ལ། ། འདི་ལྟར་ཞུ་བའི་འོས་སུ་མ་གྱུར་མོད། ། འོན་ཀྱང་བསྟན་པ་བསམ་ནས་སྤེལ་བ་ལ། ། ནོངས་པ་མཆིས་ན་འདུས་པའི་ཚོགས་ལ་བཤགས། ། དགེ་བས་བསྟན་པ་རབ་ཏུ་རྒྱས་གྱུར་ཅིག ། ཡང་སྨྲས་པ། རྡུལ་འདྲེས་ལྕགས་ཕྱེ་ཁབ་ལེན་རྡོ་ཡི་ལེན་པར་ནུས་ཀྱི་རྡོ་ཕལ་གཞན་གྱིས་དེ་ལྟར་མིན།
ཆོས་ཀུན་བླང་དོར་མཁས་པ་དག་གིས་བྱ་བར་ནུས་ཀྱི་བླུན་པོ་རྣམས་ཀྱིས་སྤྱོད་ཡུལ་མིན། དེ་འདྲའི་མཁས་པ་མདོ་རྒྱུད་ཕ་རོལ་ཕྱིན་ལ་འབྱུང་གི་རང་དགར་གནས་ལ་ཅི་ནས་འབྱུང་། ། དེ་བས་ན་བློ་ལྡན་རྣམས་ནི་ལེགས་པར་གསོན་དང་ཐོས་ལ་ནན་ཏན་མི་རིགས་སམ། ། གླིང་བཞིའི་མུན་པ་ཉི་ཟླ་ཉིད་ཀྱིས་གསལ་བར་ནུས་ཀྱི་རྒྱུ་སྐར་གཞན་གྱིས་དེ་ལྟར་མིན། ། ཁམས་གསུམ་འགྲོ་བ་ཡོངས་ཀྱི་འདྲེན་པ་ས་སྐྱ་པ་སྟེ་འདྲེན་པ་གཞན་དག་གཟུགས་བརྙན་ཡིན། ། དེས་ན་ཡོངས་འཛིན་འདི་འདྲའི་བསྟན་པའི་རྗེས་སུ་འཇུག་པ་གྲངས་མེད་བསོད་ནམས་མཐུ་ལས་བྱུང་། ། ཨེ་མ་འདི་འདྲའི་ངོ་མཚར་ཚུལ་ལ་སྤྲོ་བ་བསྐྱེད་ལས་དམ་ཆོས་བསྒྲུབ་དང་ཐར་འདོད་རྣམས། ། སརྦ་མངྒལཾ།། ༈ །།ཐུབ་བསྟན་ལྷ་ཆེན་གྱིས་ཆོ་འཕྲུལ་ཟླ་བའི་སྨོན་ལམ་ཆེན་མོའི་སྐབས་སུ་སྨྲས་པའི་ལེགས་བཤད་བཞུགས། ༡༧༩ ཤཽ་དྷཽ་དཱ་ནིཿ
བུདྡྷ་དྷྭ་ཛ་ཡ་ན་མོ། འདིར་སྨྲས་པ། རབ་ཏུ་འཕགས་པའི་གཙུག་ལག་ཁང་ཆེན་དུ། ། རབ་མང་དགེ་འདུན་རྒྱ་མཚོའི་ཚོགས་འདུས་ནས། ། རབ་བཟང་དུས་ལྡན་ཆོ་འཕྲུལ་ཟླ་བ་ལ། ། རབ་འབྱམས་ཆོས་སྤྱོད་འབྲུག་སྒྲ་ལྡིར་བ་ཡིས། ། སྔོན་བསགས་དགེ་བའི་འབྲས་འདི་ཨེ་མ་མཚར། ། འོན་ཀྱང་འདིར་བཞུགས་དགེ་འདུན་ཕལ་ཆེ་བས། ། སྔོན་བྱོན་གོང་མའི་རྣམ་ཐར་མ་མཐོང་ཞིང་། ། མཐོང་ཡང་ཡོངས་འཛིན་མཁས་དང་མ་འཕྲད་པས། །
བསྟན་ལ་ཕན་ཞིང་རང་གཞན་དུས་ཀུན་དུ། ། བདེ་བ་བསྒྲུབ་འདོད་འདི་ནི་སྲིད་པ་ཙམ། ། དེ་ཕྱིར་ཁོ་བོས་བསྟན་དང་རང་གཞན་ལ། ། ཕན་ཕྱིར་སྙིང་གཏམ་མདོར་བསྡུས་བཤད་ཀྱི་ཉོན། ། ཐོག་མར་ཤེས་བྱ་རིག་པའི་གནས་ལྔ་ལ། ། བརྩོན་འགྲུས་དྲག་པོས་སྦྱངས་པ་མཐར་ཕྱིན་བྱ། ། དེར་རྗེས་ཡོངས་འཛིན་བཤེས་གཉེན་མང་བསྟེན་ནས། ། ཐོས་པ་རྒྱ་མཚོའི་མཛོད་དང་ལྡན་པར་བྱ། ། དེར་རྗེས་རང་ཉིད་འབད་པས་ཉམས་ལེན་ཞིང་། ། ཆོས་ཀྱི་འཁོར་ལོ་ཕྱོགས་མེད་རབ་བསྐོར་ཏེ། །
བརྒྱུད་འཛིན་བཤེས་གཉེན་སྐར་ཕྲན་ལྟར་མང་བས། ། འཛིན་མའི་ཁྱོན་འདི་ཡོངས་སུ་ཁྱབ་པར་བྱ། ། དེ་ལྟར་བདག་གི་ལེགས་བཤད་འདི་ལྟའི་དོན། ། ལག་ཏུ་བླང་ན་དལ་འབྱོར་དོན་ཡོད་ལགས། ། དེ་ཕྱིར་ཟང་ཟིང་ཁོ་ན་དོན་གཉེར་སོགས། ། བླུན་པོའི་སྤྱོད་ཡུལ་རྣམས་ལས་ལྡོག་མཛོད་ལ། ། ཁོ་བོའི་ལེགས་བཤད་དོན་དག་བླང་བར་རིགས། ། དེ་སྐད་སྨྲ་བ་དཔལ་ལྡན་ས་སྐྱ་པ། ། ཤཱཀྱའི་བཙུན་པ་ངག་དབང་ཀུན་བསོད་ཅེས། ། ཡོངས་གྲགས་བློ་གྲོས་གསལ་བ་གང་དེའོ། །
འདིས་ཀྱང་ཆོས་གྲྭ་ཆེན་པོ་འདིར་བཤེས་གཉེན་དམ་པ་མང་དུ་འབྱུང་བའི་རྒྱུར་གྱུར་ཅིག ། སརྦ་མངྒལཾ།། ༈ །།གླིང་དགའ་བདེ་བ་ཅན་གྱི་ཆོས་གྲྭ་ཆེན་པོའི་བཅའ་ཡིག་བཞུགས། ༡༨༠ བྷཊྚ་རཱ་ཀ་དྷརྨཱ་སྭ་མི་བུདྡྷ་དྷྭ་ཛ་ཡེ་ན་མ༔ དགེ་ལེགས་ཀུན་འབྱུང་རྩ་བརྒྱུད་བླ་མ་དང་། ། དངོས་གྲུབ་མཆོག་སྩོལ་ཡི་དམ་ཞི་ཁྲོའི་ཚོགས། ། བར་གཅོད་ཀུན་སེལ་ཆོས་སྐྱོང་སྲུང་མ་ཡིས། ། གནས་འདིར་འཕྲལ་དང་ཡུན་དུ་བདེ་ལེགས་མཛོད། ། ཅེས་མཆོད་པར་བརྗོད་ནས། འདིར་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོའི་བཅའ་ཡིག་མདོར་བསྡུས་བྲི་བར་བྱའོ། །
དེ་ལ་སྤྱིར་སེམས་ཅན་གྱི་བདེ་སྐྱིད་སངས་རྒྱས་ཀྱི་བསྟན་པ་ལ་རག་ལས། སངས་རྒྱས་ཀྱི་བསྟན་པ་དགེ་བའི་བཤེས་གཉེན་ལ་རག་ལས། དགེ་བའི་བཤེས་གཉེན་དགེ་འདུན་གྱི་སྡེ་ལ་རག་ལས། དགེ་འདུན་གྱི་སྡེ་བསྟན་པ་སྟོབས་ཀྱིས་འཛིན་པའི་སྐྱེས་བུ་དམ་པ་རྣམས་ལ་རག་ལས་པར་བཤད་ཅིང་། ། དེ་ལྟ་བུའི་བསྟན་འཛིན་གྱི་སྐྱེས་བུ་རྩོད་པ་དང་བྲལ་བ་སྔོན་བྱོན་པ་དག་གིས་ལེགས་པར་བཏབ་པའི་དགོན་གནས་ཆོས་གྲྭ་འདི་རྣམས་དེང་སང་གི་བསྟན་པ་སྟོབས་ཀྱི་འཛིན་པའི་སྐྱེས་བུ་མཆོག་དག་གིས་གཅེས་སྤྲས་སུ་བགྱིས་ན་འགྲོ་བ་ཐམས་ཅད་ཀྱི་སྲིད་པ་དང་ཞི་བའི་ཕུན་སུམ་ཚོགས་པ་མ་ལུས་པའི་གཞིར་འགྱུར་བར་བཤད་པ་འདི་ནི་ངེས་པའི་དོན་དང་ལྡན་པ་ཡིན་པས་དེང་སང་གི་དུས་ཀྱི་བསྟན་འཛིན་དུ་ཁས་འཆེ་བ་དག་དེ་ལྟ་བུའི་བསྟན་པའི་བྱ་བ་ལ་གུས་པ་དང་བརྟག་པའི་སྦྱོར་བས་འཕྲལ་དང་ཡུན་དུ་འབད་པར་རིགས་ཏེ། འཇམ་དབྱངས་ས་སྐྱ་པཎྜི་ཏས། ཅིའི་ཕྱིར་ཞེ་ན་རྒྱལ་བ་ཡིས། ། རིན་ཆེན་ཆོས་ཀྱང་དཀོན་ལ་ནི། ། རྟག་ཏུ་འཚེ་བ་མང་ཞེས་གསུངས། ། འདི་ལ་སོམས་ལ་མཁས་རྣམས་ཀྱིས། །
རྟག་ཏུ་བསྟན་པའི་བྱི་དོར་བྱ། ། ཉི་མ་གཅིག་གི་བཟའ་བཏུང་ལའང་། ། བཟང་ངན་རྟོག་དཔྱོད་སྣ་ཚོགས་ལྟོས། ། གོས་དང་མཁར་ལས་ལ་སོགས་པ། ། བྱ་བ་གང་ལའང་ལེགས་ཉེས་དང་། ། བཟང་ངན་མཁས་དང་མི་མཁས་ཞེས། ། བླང་དོར་རྟོག་དཔྱོད་སྣ་ཚོགས་བྱེད། ། རྟ་དང་བོང་བུ་ལ་སོགས་པ། ། ཅུང་ཟད་ཙམ་གྱི་ཉོ་ཚོང་ལའང་། ། ཀུན་ལ་འདྲི་ཞིང་རྟག་ནས་སྤྱོད། །
ཚེ་འདིའི་བྱ་བ་ཅུང་ཟད་ལའང་། ། དེ་འདྲའི་འབད་པ་བྱེད་པ་མཐོང་། ། སྐྱེ་བ་གཏན་གྱི་ལེགས་ཉེས་ནི། ། དམ་པའི་ཆོས་ལ་རག་ལས་ཀྱང་། ། ཆོས་འདི་ཁྱི་ཡི་ཟས་བཞིན་དུ། ། བཟང་ངན་གང་དུའང་མི་སྤྱོད་པར། ། གང་འཕྲད་དེ་ལ་གུས་པ་འཛིན། ། ཉིན་གཅིག་གི་ནི་སྐྱེལ་མའམ། ། ཚེ་གཅིག་གི་ནི་ཉེ་འབྲེལ་ལའང་། ། འབད་དེ་བརྟགས་ནས་ལེན་པ་མཐོང་། །
དེང་ནས་བརྩམས་ཏེ་རྫོགས་པ་ཡི། ། སངས་རྒྱས་མ་ཐོབ་པར་གྱི་དོན། ། ཞེས་པ་ནས། ཀྱེ་མ་སྙིགས་མའི་དུས་འདི་མཚར། ། འབད་མི་དགོས་པ་འབད་པ་བྱེད། ། འབད་དགོས་ཆོས་དང་བླ་མ་ནི། ། ཅི་ཡང་རུང་བས་ཚིམ་པར་སྣང་། ། ཞེས་གསུངས་པས་སོ། ། དེས་ན་ད་རེས་སྐབས་སུ་བབས་པ་རང་རེ་རྣམས་ཀྱི་དགོན་གནས་བདེ་བ་ཅན་གྱི་ཆོས་གྲྭ་ཆེན་པོ་འདི་ཉིད་རྩོད་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོའི་བཀའ་བཞིན་རྗེ་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱིས་ཐུགས་དགོངས་རྣམ་པར་དག་པས་སྤྱི་དང་བྱེ་བྲག་གི་བསྟན་པ་རིན་པོ་ཆེ་འདི་ཉིད་དར་ཞིང་རྒྱས་ལ་ཡུན་རིང་དུ་གནས་པར་བྱ་བའི་ཕྱིར་དང་། ། ལྷག་པར་བྱང་ཕྱོགས་ཀྱི་རྒྱུད་འདིར་གནས་པའི།
བྱ་རི་དྭགས་ཉ་སྒོ་ང་སོགས་སེམས་ཅན་མགོན་མེད་པ་རྣམས་ཀྱི་མགོན་དང་། སྐྱབས་མེད་པ་རྣམས་ཀྱི་སྐྱབས་དམ་པར་དམིགས་ཏེ་འདེབས་པར་མཛད་པ་ནས་བཟུང་། བདག་ཅག་ལྷ་དང་བཅས་པའི་འདྲེན་པ་དམ་པ་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་པའི་བར་དུ་བྱོན་པའི་མཁན་བརྒྱུད་མཚུངས་པ་མེད་པ་དེ་དག་གི་སྐུ་རིང་ལ་དགོན་གནས་ཆེན་པོ་འདི་ཉིད་དུ་བཞུགས་པའི་དགེ་འདུན་པ་རྣམས་ཀྱིས་ཀྱང་། བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་ལ་རྩེ་གཅིག་དུ་བགྱིས་པ་ལ་བརྟེན་ནས། སྤྱི་དང་བྱེ་བྲག་དཔལ་ལྡན་ས་སྐྱ་པའི་བསྟན་པ་ཡར་ངོའི་ཟླ་བ་ལྟར་གྱུར་ཏེ་བྱང་ཕྱོགས་ཀྱི་རྒྱུད་འདི་རྫོགས་ལྡན་ལྟར་བདེ་བའི་ཁྱབ་པ་དེ་ཡིན། དེང་སང་གི་དུས་འདིར་བསྟན་པ་འགྲིབ་ལ་ཐུག་པས་དབུས་གཙང་ཁམས་གསུམ་གྱི་དགོན་གནས་ཆེ་ཕྲ་ཕལ་ཆེར་གྱི་བཅའ་ཁྲིམས་རྣམས་ལོ་རེ་བཞིན་ལྷོད་པར་འགྱུར་བ་ཞིག་འདུག་པ་ན། འདིར་བཞུགས་ཀྱི་དགེ་འདུན་ལ་ཡང་འཁྲུལ་ཟད་གོང་མ་རྣམས་ཀྱི་བཅས་པའི་བཀའ་ཁྲིམས་ཀྱི་རྒྱུན་བཟང་པོ་མཐའ་དག་མི་ཉམས་པའི་ཕྱིར། གསལ་འདེབས་ཀྱི་ཚུལ་གྱི་ཅུང་ཟད་བརྗོད་ན། འདིར་བཞུགས་ཀྱི་འདུས་པའི་ཚོགས་རྣམས་འཕྲལ་དང་ཡུན་དུ་གཞི་ཚུལ་ཁྲིམས་རྣམ་པར་དག་པ་ལ་གནས་པའི་སྟེང་།
ཐོས་བསམ་གྱི་རྒྱུད་ཕྱུག་པར་བྱས་ནས་ཟབ་མོའི་དོན་ཉམས་སུ་ལེན་པ་ལ་རྩེ་གཅིག་ཏུ་མཛད་འཚལ་ཏེ། དེ་ལྟར་དགོས་པའི་རྒྱུ་མཚན། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱོར། ། ཞེས་སོགས་མདོ་རྒྱུད་བསྟན་བཅོས་རྣམས་ལས་མང་དུ་གསུངས་པས། ། བསྟན་པའི་མིག་རྒྱན་ལ་ཕན་པའི་ཕྱིར་འདུལ་བ་ལས་གསུངས་པ་ལྟར་གྱི་ཆོས་གོས་རྣམ་གསུམ། མིན་ནའང་འདུལ་བ་ཡུལ་ཆོས་དང་བསྟུན་གསུངས་པ་ལྟར། རིང་འགག རྔུལ་གཟན། ཐང་ཤམ།
ཞྭ་སེར། གདིང་བ། ཟླ་གམ་རྣམས་ཚང་འགྲིག་འབྱོར་པ་བྱས་ཚོགས་ལ་འདུ་དགོས་ཡིན་ཞིང་ཞྭ་གདིང་ཙམ་མེད་ན་བརྒྱ་ཕྱག་དང་། ཐང་ཤམ་སོགས་མེད་ཅིང་། ། སྟོད་བརྗེན། རྡོ་བེམ། འབོབ་ཟོན། འབར་ཞྭ། ཐུལ་གཟན་ཙམ་གྱོན་བྱུང་ན་ཚོགས་ལ་རྩ་བ་ནས་འདུར་མི་འཇུག རྩིས་མེད་ཀྱི་འདུས་པ་བྱུང་ན།
ལས་ཚན་རྣམས་ཀྱིས་མགྲིན་གཅིག་དང་ངོ་ལྐོག་མེད་པར་མར་ཞོ་རེ་བླངས་ནས་དཀར་མེར་འབུལ། དེ་ལྟ་བུའི་ཕྱིའི་ཀུན་སྤྱོད་རྣམ་པར་དག་པ་ལས་མ་གཡོས་པའི་ངོས། ནང་གི་བསླབ་པ་འདུལ་བ་སུམ་བརྒྱ་པར། གང་ཞིག་སྲོག་གཅོད་གཞན་གྱི་ནོར་འཕྲོག་དང་། ། མི་ཚངས་སྤྱོད་རྫུན་བཅོས་མའི་ཆང་ལ་སོགས། ། གར་སོགས་ཕྲེང་སོགས་མལ་ཆེན་མཐོ་བ་དང་། ། ཕྱི་དྲོའི་ཁ་ཟས་གསེར་དངུལ་ལེན་པ་སྤངས། ། ཞེས་གསུངས་པ་ལྟར་དགེ་ཚུལ། དགེ་སློང་གི་བསླབ་བྱའི་གཙོ་བོ་རགས་སྡོམ་བཅུར་འདུས། དེ་ཡང་རྩ་བ་བཞི་ལ་བསྐྱར་ནས་ཡན་ལག་རྣམས་ཚང་ན་སྡོམ་པ་རྩ་བ་ནས་གཏོང་བས།
འཆབ་སེམས་ཀྱིས་གོས་པར་བྱས་ལ་བསྐྱར་ནས་ལེན། ལྷག་མ་དྲུག་ལ་ཡན་ལག་རྣམས་ཚང་ཚེ་བཤགས་བྱའི་ཉེས་བྱས་སུ་འགྱུར་བར་བཤད་པས། རང་སེམས་དཔང་པོར་བཞག་པའི་བཤགས་སྡོམ་གྱི་རྩིས་ཟིན་པར་བྱེད། ལྷག་པར་བསླབ་པ་ཐམས་ཅད་བག་མེད་པར་བྱེད་པའི་གཞི་ཉེས་པ་མ་ལུས་པ་བསྐྱེད་པར་བྱེད་པའི་རྩ་བ་ནི་ཆང་ཡིན་ཏེ། མདོ་ལས། ཆང་ནི་རྩྭའི་མཆོག་མས་ཀྱང་མི་བླུད་མི་འཐུང་ངོ་། ། ཞེས་གསུངས་པས་ཆོས་བྱེད་རྣམས་ཀྱི་དུག་ཅན་གྱི་ཟས་ལྟར་སྤངས་བྱའི་གཙོ་བོར་བཤད་ཀྱང་། དེང་སང་བསྟན་པ་ཉམས་སུ་འདོད་པས་དཀོར་གྱི་མྱོས་ཤིང་ནག་ཕྱོགས་ཀྱིས་རྒྱུད་བསླད་པའི་ངན་པ་དག་ལྷན་ཅིག་དུ་འདུས་ནས་ཆང་ལ་བག་མེད་དུ་སྤྱོད་ཅིང་། རང་རེ་ནང་གཙང་ཡིན་པས་འདི་ཙམ་གྱིས་ཅི་སྐྱོན་གཞན་ལ་ཟབ་གྱིས་ཟེར་བ་འདི་འདྲའི་རིགས་ཅན་ཤིན་ཏུ་མང་བར་གདའ་སྟེ། སྡོམ་ལྡན་རྣམས་ཀྱིས་མྱོས་འགྱུར་བག་མེད་འཐུང་བ་ལྟ་ཅི་སྨོས།
ཅུང་ཟད་ཙམ་གྱིས་ཀྱང་དམྱལ་བའི་གནས་སུ་སྐྱེས་ནས་ཁྲོ་ཆུ་ཁོལ་མ་དབང་མེད་དུ་འཐུང་དགོས་པ་བཅོམ་ལྡན་འདས་ཀྱིས་གསུངས་ཤིང་། སངས་རྒྱས་ལ་རྫུན་ག་ལ་མངའ་སྟེ། འབྲས་མེད་ཕྱིར་ན་རྫུན་མི་གསུངས། ། ཞེས་བཤད་པ་ལྟར་ཡིན་ལ། དེས་ན་དམྱལ་བར་འགྲོ་བའི་ནང་གཙང་ལ་དགོས་པ་ཨེ་འདུག་སེམས་ཡོད་རྣམས་ལེགས་པར་སོམ་དང་། དེས་ན་ད་ཕྱིན་ཆད་ནག་ཆང་བག་མེད་འགྲིམས་པ་ལྟ་ཅི་སྨོས། དགོན་པའི་ཐོ་ཁོང་སུ་སྒྲུབ་མཆོད་སྐོངས་དུས་མ་གཏོགས་ཆང་གཏན་ནས་མི་འགྲིམས། དེ་ལས་འགལ་བ་བྱུང་ན་ལས་ཚན་མགྲིན་གཅིག་པས་ཆད་པ་ཆར་རེ་ལ་མར་ཞོ་དོ་རེས་འགེལ། གཞན་ཆང་མང་ཉུང་ལ་སྤགས་འགེལ་ལུགས་བྱས་འཇམ་ཚུལ་ལ་འདེབས། ནག་མོའི་ཆ་མ་བུ་ཡིན་ངེས་ཀྱི་བུ་ནད་དྲག་པོས་བཟུང་བ་ལྟ་བུའི་མི་སྡོད་ཁ་མེད་ཤར་ན་མ་གཏོགས་དགོན་པར་ཞག་ཏུ་མི་བསྡོད།
འགལ་བ་བྱུང་ན་ལས་ཚན་མགྲིན་གཅིག་པར་བཀོད་པས་ཁྱབ་པ་བྱས། ཐབ་ཀ་བ་རྣམས་ཀྱི་ཁྲིམས་ཤིང་ལ་ཉིན་རེ་སྒྲོག རྗེ་གོང་མ་རྡོ་རྗེ་འཆང་དང་དབྱེར་མ་མཆིས་པ་དེ་དག་གི་དུས་དྲན་གྱི་མཆོད་པར་ལོ་རེ་བཞིན་དགོས་པའི་ཀྱཻ་རྡོར། བདེ་མཆོག་ནག་པོ་པ། གསང་འདུས་མི་བསྐྱོད་པ། བདེ་མཆོག་ལཱུ་ཧི་པ། བདེ་མཆོག་དྲིལ་བུ་པ། གསང་འདུས་འཇམ་རྡོར། ། རྡོ་རྗེ་ཕུར་པ། རྡོ་རྗེ་གུར་རིགས་བསྡུས།
བདག་མེད་ལྷ་མོ་བཅོ་ལྔ། གསང་འདུས་རྡོ་རྗེ་སེམས་དཔའི་མཆོད་ཆོག བདེ་ཀྱེ་གཉིས་ཀྱི་བླ་མཆོད། རྡོ་རྗེ་ཕུར་པའི་གཏོར་བཟློག ཀྱེ་རྡོར་རྩ་རྒྱུད། རྣལ་འབྱོར་མ་ཀུན་སྤྱོད། ཚེ་དཔག་མེད་ལྷ་དགུ། ཀུན་རིག་བསྙེན་པ་རྒྱས་པ་དང་། ཡང་ཀུན་རིག་གཞན་ཕན་མཐའ་ཡས་ཏེ། རྒྱུད་འདོན་སྒྲུབ་མཆོད་རྣམས་དང་།
བརྒྱུད་འདེབས་སོ་སོ་རྣམས་དང་། མཚན་བརྗོད་སོགས་ཆོས་སྤྱོད་ཆེ་ཕྲ་ཐམས་ཅད་དབུ་མཛད་ཆེན་མོ། བྱང་འདྲེན། ཆོས་ཁྲིམས་གསུམ་དང་། བླ་བྲང་ནས་སྐུ་ཚབ་རེ་དང་བཅས་པས་གྲྭ་པ་ཞལ་གྲངས་བདུན་ལས་མི་མང་བ་གཞུང་སོ་སོ་རྒྱུགས་གནོན་ངོ་ལྐོག་མེད་པར་བྱེད་དགོས་ཡིན། གསོ་མའི་ལོ་གཞུང་རྣམས་ཚང་འགྲིག་མེད་ཀྱང་ཁ་ལྟས་ཁྱབ་པ་ཙམ་བྱེད། གཞན་མ་བཀྲ་ཤིས་ཡན་ཚངས་འགྲིག་མེད་ཚེ་ཚོགས་ལ་འུར་འདོན་མི་སྟེར། སྒྲུབ་མཆོད་རང་རང་ལ་དགོས་པའི་དབུ་བརྒྱན། རྡོར་དྲིལ། དཔའ་བོའི་ཐོད་བཅིངས།
ནང་མཆོད། ཌཱ་མ་རུ། དར་དཔྱངས་སོགས་གང་དགོས་བསྟན་པའི་མིག་རྒྱན་ལ་ཕན་ངེས་པ་སོ་སོ་ནས་བློ་ཁུར་བསྐྱེད་ལ་ཚང་འགྲིག་གལ་ཆེ། ཚང་འགྲིག་མ་བྱུང་ཚེ་གདན་ནོན་སྐལ་བ་ཕྱེད་ལས་མི་སྟེར་གཞན་མ་མ་ཚང་བ་མང་ཉུང་ལ་སྤགས་པའི་འགེལ་ལུགས་བྱེད། རྒྱུན་པའི་མང་ཇ་འཇམ་ཚུགས་སོགས་ལ་སྦྱིན་བདག་གི་རིམ་གྲོ་གསལ་ཁ་བྱུང་ན་མ་གཏོགས། ཆོས་སྤྱོད་རྣམས་སྔར་འཁྱུད་གང་ཡོད་རྣམས་བསྲེ་ལྷད་མེད་པར་སྨིན་རྒྱས་རང་བྱང་འདྲེན་པས་སེམས་ཁུར་བསྐྱེད་དེ་ནན་ཏན་གྱིས་བསྒྲུབ་པ་དང་། དེ་ལ་འདུས་པའི་ཚོགས་ཀྱིས་ཀྱང་ལེ་ལོ་དང་སྒྱིད་ལུག་མེད་པར་ལུས་སེམས་རྩེ་གཅིག་པས། བསྟན་པ་དང་སེམས་ཅན་སྙིང་ཁོངས་སུ་བཅངས་པའི་དད་འདུན་དྲགས་པོས་མགྲིན་གཅིག་ཏུ་མཛད་འཚལ་ཏེ། དགོན་གནས་གང་དུ་ཡང་རྒྱུན་པའི་ཆོས་སྤྱོད་འདི་ལ་རེལ་ཤོར་བྱུང་ཚེ་ས་ཕྱོགས་དེར་འཁྲུག་ལོང་དང་རིམ་ནད་སོགས་མི་མཐུན་པའི་རྐྱེན་སྣ་ཚོགས་འབྱུང་བ་མྱོང་བས་གྲུབ་ལེགས་པས་ཁེ་ཉེན་ཐུགས་ལ་བཞག་པའི་སྤངས་བཞེས་འཛོལ་མེད་ཅིས་ཀྱང་མཛོད། གཞན་ཡང་གྲྭ་ཚངས་དུ་བ་གླང་བོང་བུ་ར་ལུག་རྣམས་རྒྱུན་དུ་མི་བསྟེན།
དགོན་པའི་ཐོ་ཁོངས་སུ་མདའ་རྡོ་མཆོང་གསུམ་རྒྱང་འབོད་ཀྱི་ཀུ་ཅོ་སོགས་དགོན་པའི་མིག་ལྟོས་ལ་གནོད་པའི་བྱ་བ་ནམ་ཡང་མི་བྱེད་ཅིང་། བྱས་པ་བྱུང་ན་ལོ་བཅུ་གསུམ་མན་ཆད་ལ་བང་ཆེན་སོགས་རྐང་འགྲོའི་ཆད་པ་ཚབ་ཆེ་ཆུང་ལ་སྤགས་ནས་འགེལ། ལོ་སུམ་ཅུ་མན་རྐང་འགྲོ་མི་ལྕོགས་པ་རྣམས་ལ་མར་ཉག་བདུན་རེ་གོང་བཀོད་ལྟར་འགེལ། ཚེ་མཚམས་པ་དང་བསྙེན་མཚམས་པ་སོགས་གཏན་བཞུགས་ཀྱི་གྲྭ་པ་རྣམས་གོང་དུ་ཕུད་པའི། གཞན་མ་གྲྭ་པ་བྱིང་རྣམས་སྟོན་ཟླ་གསུམ་དང་དཔྱིད་ཟླ་གསུམ་མ་གཏོགས། རྒྱུན་པར་གཏན་བཞུགས་མཛད་དགོས་ཡིན། གྲྭ་ཁང་རྣམས་རང་རང་གི་བདག་ཏུ་བཟུང་བ་རྣམས་སོ་སོ་ནས་ཐུན་ཚགས་བདག་རྐྱེན་ཡང་དག་བྱེད་པ་དང་། བདག་མེད་བྱུང་ན་ལས་ཚན་ངོས་མ་དང་བཅས་པ་གྲོས་སུ་བསྟུན་ནས་གྲྭ་པ་འཇུག་ལུགས་བྱེད། རི་རྒྱ་ཀླུང་རྒྱའི་ཆ་ཆོས་གཞིས་ནང་ཁུལ་ནས་བྱས་པ་བྱུང་ན་ཤ་ཚངས་སུ་ཁྱི་ཁྲིད་ཀྱི་དཔེས་ནག་ཆེན་དུ་འདུག་པས་དྲན་འཛིན་ཕྱི་ལམ་ཁེགས་པ་གཏོང་དགོས་ཡིན་ཞིང་། དཔོན་གོ་མི་ཅིག་པ་ནས་འགལ་བ་བྱུང་ན་ལུགས་གཉིས་ཐད་ནས་སྔར་འཁྱུད་ལས་མི་གཡེལ་བའི་སྲུང་རྒྱ་ལེ་ལོར་མ་ཤོར་བ་བྱེད།
ཅི་སྟེ་མ་ཐུབ་པ་བྱུང་ན་ཁྲིམས་སར་ཐུག་པ་ལས། འོས་མེད། མདོར་ན་འདིར་བཞུགས་ཀྱི་དགེ་འདུན་བགྲེས་པ་རྣམས་ཀྱི་གཞོན་པ་རྣམས་ལ་བླང་དོར་གྱི་གནས་རྣམས་མི་ཤེས་པ་གོང་ཕུད། ཤེས་པ་དྭངས་ལེན་གྱི་བསྟན་པ་དགོན་གནས་དང་བཅས་པ་སྙིང་ཁོངས་སུ་བཅངས་པའི་ལེགས་སློབ་ཉེས་བཅོས་ཚུལ་བཞིན་དུ་བགྱིད་པ་ད་ང་། གཞོན་པ་རྣམས་ཀྱིས་ཀྱང་དྭངས་ལེན་ཡང་དག་བགྱིས་ངོས་མིག་ལྟོས་ལ་ཕན་པའི་བཀུར་སྐྱོང་གོ་མ་ལོག་པའི་སྤངས་བླང་འཇོལ་མེད། མགོ་འོག་ཏུ་ལུས་ཚུད་པ་ཞིག་སོ་སོ་ནས་ངེས་པ་གལ་ཆེ། དེ་ལྟར་གོང་བཀོད་ཀྱི་བཅའ་ཁྲིམས་དེ་རྣམས་ལ་ཡི་གེ་འདི་ནང་ལས་མ་གཡོས་པའི་བླང་དོར་གྱི་དོ་དམ་ཡང་དག་ངོས་མ་སྦྲེལ་པོ་ལས་ཚན་རྣམས་དང་བཅས་པས་ངོ་ལྐོག་མེད་པར་བསྟན་པ་དགོས་གནས་བླ་མ་བརྒྱུད་པ་དང་བཅས་པ་སྙིང་ཁོངས་སུ་བཅུག་པ་བྱེད་དགོས་ཡིན། དགེ་འདུན་བྱིང་གྱི་ཡང་བསྟན་པ་མ་བསམ། ངོས་མ་སྦྲེལ་པོ་དང་ལས་ཚན་སོ་སོའི་ཡང་ངོ་དགའ་སོགས་ལ་བལྟས་སེམས་ཁུར་མ་བསྐྱེད། ངེད་རང་གིས་ཀྱང་བསྟན་པ་བསྟན་འཛིན་དང་བཅས་པ་སྙིང་ནས་མ་བསམ་པའི་བག་མེད་ཀྱི་སྤྱོད་པས་གནས་ནས།
སྒྲིབ་པ་མེད་པའི་ཡེ་ཤེས་ཀྱི་སྤྱན་དང་ལྡན་པའི་བསླུ་བ་མེད་པའི་དཀོན་མཆོག་རྒྱ་མཚོའི་ཚོགས་ཀྱིས་ཐུགས་ཀྱི་ཁྲེལ་བར་འགྱུར་ཞིང་། དེ་ལྟར་གྱུར་ན་མཆོག་དང་ཐུན་མོང་གི་དངོས་གྲུབ་ལ་རིང་དུ་བྱེད་པས། དེ་ལྟར་ངེས་པའི་སྤང་བླང་འཛོལ་མེད་ཅིས་ཀྱང་གལ་ཆེ། རྒྱུ་མཚན་དེས་ན་དགེ་འདུན་གྱི་དཔང་པོར་ལས་ཚན་རྣམས་ཡོད། ལས་ཚན་རྣམས་ཀྱི་དཔང་པོར་ངེད་རང་ཡོད། ངེད་རང་གི་དཔང་པོར་དཀོན་མཆོག་རྣམས་ཡོད་པ་ཡིན་པས་དེ་བཞིན་ངེས་འཚལ་ཏེ། སྤྱོད་འཇུག་ལས། སངས་རྒྱས་བྱང་ཆུབ་སེམས་དཔའ་རྣམས། ། ཀུན་དུ་ཐོགས་མེད་གཟིགས་པར་ལྡན། ། དེ་དག་རྣམས་ཀྱི་སྤྱན་སྔར་ནི། །
བདག་ནི་མངོན་པར་གནས་སོ་ཞེས། ། དེ་ལྟར་ཤེས་ནས་ངོ་ཚ་དང་། ། གུས་དང་འཇིགས་ལྡན་དེ་ལྟར་གནས། ། ཞེས་གསུངས་ཤིང་། མགོན་པོ་བྱམས་པས་ཀྱང་། འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། ། ཞེས་སོགས་མང་དུ་གསུངས་པས་སོ། ། ཞེས་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོའི་བཅའ་ཡིག་མདོར་བསྡུས་འདི་ནི་ས་བཅུའི་བྱང་སེམས་བུདྡྷ་རཏྣའི་རྣམ་པར་སྤྲུལ་པ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོའི་ངོ་བོར་གྱུར་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་འཛིན་དམ་པ་འབྲེལ་ཚད་དོན་དང་ལྡན་ངེས་པ་དེ་ཉིད་གཙོ་བོར་སྨོས་པའི་ཡོངས་འཛིན་དམ་པ་དུ་མས་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་བའི་བློ་གྲོས་ཅན་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྗེ་སེམས་དཔའ་ཆེན་པོ་དགུང་ལོ་ལྔ་བཅུ་བཞེས་པ་མེ་མོ་སྦྲུལ་གྱི་ལོ་གླིང་དགའ་བདེ་བ་ཅན་གྱི་དགོན་གནས་ཆེན་པོ་འདི་བཏབ་ནས་བཟུང་མི་ལོ་བརྒྱ་དང་བརྒྱད་ཅུ་གྱ་གཅིག་འདས་པའི་གྱ་གཉིས་པ་ས་ཕོ་རྟའི་ལོ།
ནག་པ་ཟླ་བའི་དམར་ཆ་རྒྱལ་བ་དང་པོའི་ཚེས་ལ་གླིང་དགའ་བདེ་བ་ཅན་གྱི་སའི་ཆ། ཡང་དབེན་བསམ་གཏན་ཕུག་གི་རྗེ་སེམས་དཔའ་ཆེན་པོ་ནས་བཟུང་མཁན་བརྒྱུད་རིམ་པར་བྱོན་པ་རྣམས་དང་། ས་ལོ་འཇམ་པའི་རྡོ་རྗེ་སོགས་སྐྱེས་ཆེན་དམ་པ་དུ་མའི་གཟིམ་ཕུག་ཆོས་ཀྱི་ཕོ་བྲང་ཆེན་པོར་ལེགས་པར་སྦྱར་བ་འདིས་བསྟན་པ་དང་སེམས་ཅན་རྣམས་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག འདིར་སྨྲས་པ། ཡོངས་རྫོགས་བསྟན་པའི་མངའ་བདག་ས་སྐྱ་པའི། ། དྲི་མེད་གསུང་རབ་གླིང་ལ་དབང་བསྒྱུར་ཞིང་། ། རྒྱལ་བའི་ལུང་བསྟན་བརྙེས་པ་བཟང་པོའི་ཞབས། ། གང་གི་སྲས་ཀྱི་ཐུ་བོས་འགྲོ་འདི་སྲུངས། ། མགོན་ཁྱོད་དང་པོར་ཀུན་མཁྱེན་རྫོགས་སངས་རྒྱས། ། བར་དུ་ས་བཅུའི་བྱང་སེམས་ཀུན་དགའི་མཚན། །
དུས་འདིར་དུས་གསུམ་མཁྱེན་པའི་བཤེས་གཉེན་ཆེ། ། ཀུན་གྱིས་འགྲན་ཟླ་བྲལ་ལ་ཀུན་ནས་དད། ། ལྷག་བསམ་རྣམ་དག་ཆུ་གཏེར་ལས་འོངས་པའི། ། ཚར་དུ་དངར་བའི་ལེགས་བཤད་ཆུ་སྐྱེས་འདིས། ། བློ་གསལ་འདུས་པའི་ཚོགས་ཀྱི་བུང་བ་རྣམས། ། ཚིམ་ནས་ལེགས་བཤད་དར་དིར་སྒྲོག་གྱུར་ཅིག ། ཁོ་བོ་སྔོན་བསགས་ལས་ཀྱི་འཕྲོ་བཟང་བས། ། གཙང་མའི་རིགས་སྐྱེས་གཞོན་དུས་རབ་ཏུ་བྱུང་། ། སྐྱེས་ཆེན་དམ་པ་དུ་མས་རྗེས་བཟུང་ཞིང་། ། ལྷག་པར་དུས་གསུམ་མཁྱེན་པ་བུདྡྷའི་མཚན། །
གང་གི་ངོ་མཚར་རྣམ་ཐར་ཆ་ཤས་འགའ། ། ཐོས་པ་ཙམ་གྱིས་མཇལ་འདོད་བཅོས་མིན་སྐྱེས། ། དེ་ལྟར་དད་དང་འདུན་པའི་ཅང་ཤེས་རྟ། ། ཡོངས་འཛིན་ཐུགས་རྗེའི་ལྕགས་གིས་ཉེར་བསྐུལ་ཏེ། ། རིང་པོར་མ་ལོན་ཆུ་བྲག་གཡང་གསུམ་གྱི། ། བགྲོད་དཀའི་ལམ་ལ་ཞུམ་པ་མེད་པའི་བློས། ། འབྲེལ་ཚད་དོན་ལྡན་བླ་མའི་དྲུང་དུ་འོང་། ། ཨེ་མ་ལེགས་བྱས་གོམ་པ་མི་དམན་པས། ། མཇལ་མ་ཐག་ནས་ཐུགས་ཡིད་གཅིག་ཏུ་འདྲེས། ། ཟབ་ཡངས་གསུང་གི་བདུད་རྩི་ངོམ་པར་འཐུང་། །
སྔོན་སྦྱངས་བློ་ཡིས་ཤེས་བྱའི་གནས་ཀུན་རིག ། སྐྱེ་ངན་དྲག་པོའི་གནོད་པས་མི་རྫི་བའི། ། ཟབ་མོའི་ཉམས་ལེན་བསྒོམ་པའི་སྐལ་བར་ལྡན། ། འདི་ནི་འཕྲལ་དང་ཡུན་དུ་ལེགས་པའི་གཞི། ། ངོ་མཚར་ཚུལ་འདི་མཚན་ལྡན་བླ་མའི་དྲིན། ། བཀའ་དྲིན་འཁོར་མཐའ་མེད་པའི་མུས་པ་རྗེ། ། མགོན་པོ་ཁྱོད་ཀྱི་དད་ལྡན་སློབ་བུ་བདག ། བྱང་ཆུབ་བར་དུ་བརྩེ་བས་ལེགས་བསྐྱངས་ཏེ། ། དུས་འདིར་བསྟན་པ་རིན་ཆེན་བྱ་བ་ཀུན། ། འཕྲལ་དང་ཡུན་དུ་འབད་མེད་མཐར་ཕྱིན་ནས། །
བརྒྱུད་འཛིན་བཤེས་གཉེན་ཉི་ཟླ་ལྟ་བུ་ཡིས། ། འཛིན་མའི་ཁྱོན་འདི་ཡོངས་སུ་ཁྱབ་གྱུར་ཅིག ། ལེགས་པར་སྨྲ་བ་འདི་མ་མཱ་པུཎྱ་ཛྙཱ་ན་ཤྲཱི་བྷུ་ཏི་པུཥྚིཾ་ཀུ་རུ། སརྦ་མངྒལཾ། ཉམས་དབྱངས་ཚིགས་སུ་བཅད་པ་མི་དབང་ཆོས་རྒྱལ་ཆེན་པོ་མཉེས་པར་བྱེད་པའི་མཆོད་རྫས་ཞེས་བྱ་བ་བཞུགས། ༡༨༡ ན་མོ་གུ་རུ། རྗེ་འཁྲུལ་ཞིག་པུ་ཎྱ་ཨིནྡྲ་དང་། ། འགྲོ་ཡོངས་ལ་བརྩེ་བའི་སྔགས་འཆང་རྗེ། ། ཐུགས་བརྩེ་བའི་མངའ་བདག་མཐུ་སྟོབས་མཚན། ། སྐྱབས་ཀུན་འདུས་རང་རིག་བླ་མ་མཁྱེན། །
དོན་སྐྱེ་མེད་མྱུར་དུ་རྟོགས་པར་ཤོག ། ཁྱེད་ཆོས་རྒྱལ་ཆེན་པོ་སྙན་གསོན་དང་། ། དུས་ད་ལོའི་འགྱུར་བ་འདི་འདྲ་ལ། ། ཡིད་བསམ་མནོ་ཞིབ་ཏུ་བཏང་ཙ་ན། ། དོན་ཆོས་བཞིན་བྱེད་པའི་གང་ཟག་གིས། ། ལས་བྱས་ཚད་མཐའ་རུ་མི་འཁྱོལ་བར། ། དོན་སྡིག་པའི་ལས་ཀྱིས་དུས་འདའ་ཞིང་། ། ལས་བྱས་ཚད་ཆོས་དང་འགལ་བ་ཡིས། ། དུས་ཕྱི་མ་རྒྱབ་སྐྱུར་གང་ཟག་གིས། ། དོན་བསམ་ཚད་འབད་མེད་འགྲུབ་པ་འདི། །
རྒྱུ་དུས་ངན་སྙིགས་མའི་རྟགས་སུ་གོ ། མི་བདག་གི་ཞང་པོ་ཁྱེད་ཉིད་ཀྱི། ། དུས་དེང་སང་སྐབས་ཀྱི་གནས་ཚུལ་ལ། ། ཁོ་འཇིག་རྟེན་པ་ཡི་ལྟར་སྣང་དུ། ། ཚུལ་འདི་ལ་ངལ་བ་ཅི་ཞིག་འཚལ། ། ཆོས་སྙིང་ནས་གོ་བའི་གང་ཟག་གིས། ། དོན་སྣང་ཚད་ལམ་དུ་འཁྱེར་ནུས་ན། ། རང་དབེན་པར་མཉམ་རྗེས་བསྒོམ་སླ་བས། ། དོན་མངོན་སུམ་ལག་ཏུ་ལོང་བར་གདའ། ། སྤྱིར་འཇིག་རྟེན་འདི་འདྲ་འགྱུར་སླ་བས། །
ཐུགས་ངལ་བ་ཅུང་ཟད་མི་བགྱིད་འཚལ། ། སྒོས་དཀོན་མཆོག་ཐུགས་རྗེའི་མི་བསླུ་བས། ། དུས་རྒྱུན་དུ་གསོལ་འདེབས་བརྩོན་པ་ཞུ། ། ཐུགས་བསམ་དོན་འགྲུབ་པའི་སྨོན་ལམ་འདེབས། ། དེ་འགྲུབ་ཕྱིར་སྲུང་མ་འབད་དེ་མཆོད། ། ལར་སྡིག་སྤྱོད་རྒྱལ་པོའི་དར་རྒྱས་ལ། ། ཐུགས་བསམ་མནོ་ཐོང་ལ་གཟིགས་མཛོད་དང་། ། ཁོང་འདི་ཕྱི་གཉིས་ཀ་མི་བལྟ་བས། ། ཚུལ་དེ་ན་སྙིང་རྗེའི་ཡུལ་དུ་གདའ། ། སྤྱིར་བསླུ་མེད་དཀོན་མཆོག་ཐུགས་རྗེ་དང་། །
སྒོས་ས་སྐྱའི་བཀའ་སྲུང་མཐུ་མྱུར་བས། ། ཁྱེད་སྔར་བཞིན་རྒྱལ་སྲིད་རབ་རྒྱས་ན། ། དཔལ་ས་སྐྱའི་བསྟན་པ་ཐུགས་ཁོངས་སུ། ། རབ་འཆོང་ལ་སྔར་བཞིན་གཡེལ་མེད་མཛོད། དོན་མྱུར་དུ་འགྲུབ་པར་དཀོན་མཆོག་མཁྱེན། ། བདག་དལ་འབྱོར་ལུས་ཐོབ་ཆོས་སྒོར་ཞུགས། ། སྔོན་སྦྱངས་པའི་སྐྱེས་ཐོབ་ཤེས་རབ་ཆེ། ། ད་མདོ་རྒྱུད་ཐོས་བསམ་བྱེད་པ་འདི། ། ཆོས་དྲང་དོན་ལྟར་ན་ཉམས་རེ་དགའ། ། དོན་ངེས་དོན་གཏན་ལ་ཕབ་ཙ་ན། །
ནང་གསལ་རིག་ངོ་ལ་ཚུར་བལྟས་པས། ། གདོད་བརྗོད་བྲལ་སྐྱེ་མེད་ཉིད་དུ་མཐོང་། ། ཕྱི་ཡི་སྣང་ཀུན་དེའི་ཤུགས་ཀྱི་ཞིག ། རྒྱུ་དེས་ན་ཐར་པའི་བདེ་བ་དང་། ། ལན་ངན་པ་དམྱལ་བའི་སྡུག་བསྔལ་ལ། ། མི་ཁོ་བོས་བླང་དོར་ངོ་མ་ཤེས། ། ཧེ་ཨ་ཀྱང་ཀུ་རེ་ཞུས་པ་ལགས། ། མི་བདག་ལ་དེ་འདྲའི་རེ་མེད་མོད། ། དོན་གོ་ན་དེ་ལྟར་ཡིན་པར་གདའ། ། སྐྱབས་མཆོག་གྱུར་དཀོན་མཆོག་ཐུགས་རྗེ་ཡིས། །
བདག་མདོ་རྒྱུད་ཐོས་བསམ་མཐར་ཕྱིན་ཏེ། ། སྤྱིར་བསྟན་དང་ཁྱད་པར་ས་སྐྱ་པའི། ། བསྟན་མུན་ཁུང་སྒྲོན་མེ་སྦར་བ་བཞིན། ། མི་བདག་གིས་གསལ་བར་ནུས་པ་དང་། ། དོན་མཐའ་རུ་འཁྱོལ་བར་བྱིན་གྱིས་རློབས། ། ཞེས་པའི་ཚིགས་སུ་བཅད་པ་འདི་ནི། མི་དབང་ཆོས་རྒྱལ་ཆེན་པོ་ནམ་མཁའ་ཚེ་དབང་ཕུན་ཚོགས་དབང་གི་དབང་པོ་ཞེས་ཡོངས་ལ་གྲགས་པ་གང་དེའི། སྤྱིར་བསྟན་པ་ཡོངས་དང་ཁྱད་པར་ས་སྐྱ་པའི་བསྟན་པ་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་མཛད་པའི་སྐབས་སུ། དུས་ངན་སྙིགས་པས་ནག་ཕྱོགས་ཅུང་ཟད་རྒྱལ་བའི་ཤུགས་ཀྱིས་བདུད་སྤྲུལ་འགའ་ཞིག་གིས་ཞབས་འདྲེན་ཚབ་ཆེས་ལ་བརྟེན། དཔལ་ས་སྐྱར་རེ་ཞིག་བཞུགས་པའི་བར་ལ།
འཁོན་རིགས་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལྷ་ཁང་ཆེན་མོའི་སྟེང་ནོར་རྒྱས་སུ་མྱུར་བར་བྲིས་ཏེ་ཉི་ཐུང་དུ་ཕུལ་བའོ། ། ཡི་གེ་པ་ནི་ས་སྐྱ་གཟིམ་ཆུང་པ་བསོད་ནམས་ཚེ་རིང་གིས་བགྱིས་སོ། ། སརྦ་མངྒལཾ།། ༈ །།མི་དབང་བསོད་ནམས་མཐུ་སྟོབས་དབང་པོའི་སྡེའི་ཕྱག་ཏུ་ཕུལ་བའི་ཡི་གེ་ཡོད། ༡༨༢ ཕྱག་བྲིས་ཞིབ་བཀོད་འབྱོར་པས་གནས་ཚུལ་ངེས་པར་བྱུང་ལེགས་ཤིང་། གོང་མའི་ལེགས་བཤད་ལ་བརྟེན་ནས་ཐུགས་འབྱུང་དྲག་པོ་བྱུང་བ་ངོ་མཚར་ཆེ། རྒྱལ་སྲས་པར་མ་ཟད་དེ་འདྲ་བ་ཡང་ཡོད་ལགས། ཅིས་ཀྱང་དགེ་བསྙེན་ལ་ཐུགས་བཞེད་འདུག་པ། སྤྱིར་དགེ་བསྙེན་ལ་སྐྱབས་སུ་འཛིན་པ། སྣ་གཅིག་སྤྱོད་པ།
སྣ་འགའ་སྤྱོད་པ། ཕལ་ཆེར་སྤྱོད་པ། ཡོངས་རྫོགས་དགེ་བསྙེན། ཚངས་སྤྱོད། གོ་མི་དགེ་བསྙེན་རྣམས་སུ་ཡོད་ལ། ཡོངས་རྫོགས་དགེ་བསྙེན་གྱི་བསླབ་བྱ་ནི། སྡོམ་བརྒྱད་ལས། ཇི་སྲིད་འཚོ་བར་གསོད་དང་རྐུ། ། ལོག་པར་གཡེམ་དང་རྫུན་དང་ནི། ། ཆང་གི་བཏུང་བ་རྣམས་ལས་ལྡོག །
ཅེས་པ་ལྟར་ལས་སྣ་གཅིག་སྤྱོད་པ་སོགས་ནི་དེ་དག་གཅིག་ཙམ་སྤོངས་བ་སོགས་ལ་འཇོག་པ་ལགས། ཚངས་སྤྱོད་ལ་དེའི་སྟེང་དུ་མི་ཚངས་སྤྱོད་སྤོངས་དགོས་ལ། གོ་མའི་དགེ་བསྙེན་ནི་བསྙེན་གནས་ཡན་ལག་བརྒྱད་པ་ཇི་སྲིད་འཚོའི་བར་དུ་བསྲུང་བ་ལ་བཤད་ཅིང་། གང་ལྟར་དགེ་བསྙེན་གྱི་སྡོམ་པ་ལོགས་སུ་བདག་རང་གིས་མ་ཐོབ་ཀྱང་དགེ་ཚུལ་བསྒྲུབ་དུས་ཀྱི་དེས་གོ་ཆོད་པར་སྣང་བས་དགོངས་སྦྱར་ཞུ་ལགས། བསྙེན་གྱི་སྡོམ་པ་དགོས་གསུངས་བ། སྤྱིར་གསོ་སྦྱོང་དང་བསྙེན་གནས་དོན་གཅིག་ལ། དེ་ལེན་པའི་ཆོ་ག་ཆོས་མངོན་པ་ནས་བཤད་པ་དང་། ཐེག་ཆེན་དོན་ཡོད་ཞགས་པའི་རྟོག་པ་ནས་བཤད་པ་གཉིས་ཡོད་ཅིང་། དེའི་བསླབ་བྱ་ནི་རྩ་བཞི་ཆང་དང་ལྔ། ཁྲི་སྟན་ཆེ་མཐོ་དུས་མིན་གྱི་ཟས།
གླུ་གར་རོལ་མོ་རྒྱན་བྱུག་པ་སོགས་སྤོངས་དགོས་པར་བཤད་ཅིང་། སྡོམ་པ་དེ་རང་གིས་ལེན་པ་དང་། གཞན་ལས་ལེན་པའི་ལུགས་གཉིས་ལས་གཞན་ལས་ལོན་ན། བྱེ་བྲག་ཏུ་སྨྲ་བ་ལྟར་ན་དགེ་སློང་དང་། མདོ་སྡེ་པ་ལྟར་ན་དགེ་བསྙེན་སོགས་ལས་ལེན་པར་བཤད་ལ། རྒྱུ་མཚན་དེས་ན་བསྙེན་གནས་ཀྱི་སྡོམ་པ་ཁྱིམ་པ་ལས་བླངས་ཡང་བཏུབ་པར་འདུག་གསུངས་འདུག་ཀྱང་། བསླབ་བྱ་སོགས་གང་ནས་བསམ་ཡང་མི་རུང་བ་འདྲ་ལགས། འདིའི་སྡོམ་པ་ཇི་སྲིད་འཚོའི་བར་དུ་བཞེས་ན་ནི་གོ་མིའི་དགེ་བསྙེན་དུ་འགྲོ་བར་འདུག་ཅིང་། དེ་འདྲའི་རྒྱུན་ནི་བོད་དུ་མ་དར་བ་འདྲ་ལགས་ཉིན་ཞག་རེ་ཀ་བཞེས་པར་དགོངས་ན་རང་གི་ལེན་ཚུལ་གྱི་ཆོ་ག་བཞིན་མཛད་པས་ཆོག་པར་སྣང་ལགས། འདི་དག་མདོའི་ལུང་སོགས་དང་སྦྱར་ནས་མཐའ་ཆོད་ཞིབ་རྒྱས་ཞིག་འབུལ་འདོད་ཀྱང་ཡི་གེས་འཇིགས་ནས་འདིར་མ་སྤྲོས་ལགས།
མི་འགྱུར་བ་དགོས་ཞུས་པ་དགེ་བ་ལ་ནན་བསྐུལ་ཙམ་མ་གཏོགས། འགྱུར་དོགས་ཞུས་པ་མིན་ལགས་ཧ་ཧཱ། ། སརྦ་མངྒལཾ།། ༈ །།མི་དབང་མཐུ་སྟོབས་དབང་པོ་ལ་ཕུལ་བའི་ཡི་གེ༡༨༣ ཆོས་རྒྱལ་མཐུ་སྟོབས་དབང་པོའི་བདེས། ། ཕྱག་རྟགས་བརྒྱ་ཁྲེས་བདུན་དང་བཅས། ། འབྱོར་པས་རབ་དགའི་གནས་ལ་བཀོད། ། འདིར་ཡང་ནད་མེད་བདེ་བར་གནས། ། དེ་བཞིན་དེར་ཡང་གནས་ཞེས་པ། ། ཐོས་པས་རབ་དཀར་དུང་འདྲའི་སོ། ། སྐྱེ་བོ་ཀུན་ལ་སྣང་བར་གྱུར། །
རང་སྡེ་ནོར་ལ་བརྣག་པའི་འབྲས། ། ཉེས་མེད་ཐོག་ཏུ་ལྕི་བའི་ཁུར། ། བསླུ་མེད་རྒྱ་མཚོས་གསལ་ཞེས་པའི། ། གཏམ་དེ་ཐོས་པས་དགའ་བདེ་རྒྱས། ། ད་དུང་ཐབས་མཁས་དུ་མ་ཡི། ། ཕུགས་ཀྱི་འདུན་མ་ལེགས་པའི་གནད། ། དཀའ་ཡང་སྲན་གྱི་བླང་བར་མཛོད། ། ད་རེས་རྟེན་དུ་རྒྱ་ཡི་དར། ། སྤར་མ་རྡོ་རྗེའི་མདུད་པ་ཅན། ། འབུལ་ལོ་དགེས་པས་བཞེས་སུ་གསོལ། །
ཞེས་འདི་ཤྲཱི་ས་སྐྱ་པ། ངག་དབང་ཀུན་དགའི་མིང་ཅན་གྱིས། ། བསམ་གཏན་ཁང་བུར་བྲིས་ནས་ཕུལ། ། དཔལ་ཡང་དག་གི་སྒྲུབ་མཆོད་ཀྱི་ཕྱག་ལེན་གྱི་རིམ་པའི་ཐོ་ཡིག་མི་དབང་ས་སྐྱོང་དགྱེས་པའི་མཆོད་རྫས་ཞེས་བྱ་བ་བཞུགས། ༡༨༤ ཨོཾ་སྭསྟི་སིདྡྷྃ། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། ། འདིར་དཔལ་ཡང་དག་མར་མེ་དགུ་པའི་སྒྲུབ་མཆོད་གནང་བའི་ཕྱག་ལེན་ལ། དཔལ་ཆེན་པོའི་གཏོར་མ་རྡོ་རྗེ་ཕུར་པ་དང་མཐུན་པ་སོགས་བཤོམ་གྱི་བྱ་བ་རྣམས་སྔགས་འཆང་ཆེན་པོའི་མཛད་པའི་རྡུལ་ཚོན་དང་རས་བྲིས་ལ་བརྟེན་པའི་དཀྱིལ་ཆོག་དང་སྒྲུབ་ཐབས་སོགས་ནས་གསལ་བར་འབྱུང་བ་བཞིན་མ་འཁྲུལ་བར་བྱས་ལ། ཆོ་ག་དངོས་ལ། ཐོག་མར་སྔོན་འགྲོ་གཏོར་མ་དཔོན་སློབ་ཀུན་གྱིས་བསྒྲིགས་ནས་མཛད།
གནས་ཡོ་བྱིན་རླབས་ཕུར་པ་བཞིན་གྱི་རྗེས་སུ། རྔ་བྱིན་དབབ་ཚན་པ་དྲུག་པ་གང་རིགས་མཛད་རྗེས། སྐྱབས་འགྲོ་ནས་དགྲ་བགེགས་གདུག་པ་ཅན་ཐམས་ཅད་རྒྱང་རིང་དུ་བསྐྲད་ཞེས་པའི་བར་ཕུར་པ་བཞིན་མཛད་ལ། དེ་ནས་གདུག་ཅིང་སྡང་སེམས་སོགས་དང་སྔགས་རྣམས་བཟླ་བར་རོལ་མོ་མཛད་པ་ཕུར་བ་བཞིན། དེ་ནས་ཧཱུྃ་ཁྲོ་བོ་རྣམས་སོགས་དང་། ཧཱུྃ་ངའི་དཀྱིལ་འཁོར་སོགས་ལ་སྤྲོ་ན་སྟེང་ཡང་མ་འཇུག སྲུང་འཁོར་རྫོགས་པ་ཡན་བསྒྲིགས་ལ། ཚོགས་ཞིང་སྤྱན་དྲངས་རྗེས་རྔ་བརྡུངས་མི་མཛད། དཀོན་མཆོག་གསུམ་ལ་སོགས་ཚིག་གཉིས་ལ་བྷྱོཿདང་ཧཱུྃ་འདྲེན་རྗེས་ལ་དང་པོ་ཕུད་མཆོད་ཀྱི་དབྱངས་བཅུག་ན་ཡོང་བར་སེམས། དེ་ནས་འཕགས་མཆོག་མའི་མགོར་རོལ་མོ་བཅམ་ལ།
ཉིས་རྡེག་ལན་བཅས་བླང་ལ། དབྱངས་དང་མཇུག་གི་རོལ་མོ་ཆེམ་རྡུང་སོགས་ཕུར་པ་བཞིན། དེ་ནས་སྨན་རཀ་གཏོར་གསུམ་གྱི་བྱིན་རླབས་མཛད་པར་མཆོད་གཡོག་པས་བསྐུལ་བ་དང་། དཔོན་སློབ་རྣམས་ཀྱིས་བསྒྲིགས་ནས་མཛད་པ་སོགས་ཕུར་པ་བཞིན། སྔགས་གསུམ་ལའང་གདངས་ཕུར་པ་བཞིན་མཛད། དེ་ནས་ཏིང་འཛིན་རྣམ་གསུམ་བསྒོམ་པ་ནས། བསྒྲིགས་ཏེ་གཞལ་ཡས་ཁང་བསྐྱེད་པའི་བར་ཕུར་པ་བཞིན། དེ་ནས་གཞལ་ཡས་ཁང་བསྐྱེད་པའི་བསྐྱེད་དབྱངས་ཕུར་པ་བཞིན་དུ་བྱ་བ་ནས་རུ་ལུ་བརྗོད་པའི་བར་བསྒྲིགས་འདོན་མཛད་དེ་ནས་རོལ་མོ་ཆེམ་རྡུང་དང་ཉིས་རྡེག་ལན་ཅན་བླངས་ལ། ། གཙོ་བོ་བསྐྱེད་པའི་ཚིག་བཞི་ལ་དབྱངས་ཁོར་གཉིས་རོལ་མོ་དང་བཅས་པ་ཕུར་པ་བཞིན། རྡོ་རྗེ་ཁ་ཊྭཾ་ཞེས་པ་ནས།
ཡེ་ཤེས་མེ་ཕུང་དབུས་ན་བཞུགས། ཞེས་པའི་བར་ལ་སྒེག་ཅིང་མ་ཐུང་བའི་དབྱངས་དང་། མཇུག་ཏུ་རོལ་མོ་གསུམ་རྡེག་ལན་ཅན། དེ་ནས་ཨོཾ་བཛྲ་ཀྲོ་ཏི་ཤྭ་ར་ཧཱུྃ། ཞེས་རྔ་རྡུང་དང་བཅས་བསྒྲིགས་ལ་ཡུམ་ཆེན་ཁྲོ་མོ་སོགས་ཚིགས་བཅད་གཅིག་ལ་ཕུར་པ་བཞིན་གྱི་དབྱངས་རོལ། རུས་པའི་རྒྱན་ལྔ་ནས་འཁྱུད་པར་བཞུགས་ཀྱི་བར་སྒེག་ཅིང་མའི་དབྱངས་ཐུང་དང་རོལ་མོ་བྱེད། ཤར་དུ་གཾ་ལས་ཞེས་པ་ནས་ཚིག་དྲུག་ལ་དཀར་མོ་བའི་སྤྱན་འདྲེན་གྱི་དབྱངས་རོལ། བྱང་དུ་བཾ་ལས་ཞེས་པ་ནས། དབུས་ན་བཞུགས་ཀྱི་བར་ལ་སྒེག་ཅིང་མའི་དབྱངས་ཐུང་དང་རོལ་མོ་མཛད། དེ་ནས་རྔ་རྡུང་བཞག་ལ།
རང་ལུས་རྟེན་དང་བརྟེན་པར་ཞེས་པ་ནས། རང་དང་འདྲ་བའི་ཡེ་ཤེས་ཀྱི་དཀྱིལ་འཁོར་བཛྲ་ས་མཱ་ཛཿ ཞེས་པའི་བར་བསྒྲིགས་འདོན་མཛད། དེ་ནས་རོལ་མོ་བརྩམས་ལ་གསུམ་རྡེག་ལན་བཅས་བླངས་ལ། སེམས་ཉིད་ཡེ་ཤེས་སོགས་ཚིགས་བཅད་གཅིག་ལ་གསེར་སྐྱེམས་ཀྱི་དབྱངས་དང་མཇུག་ཏུ་རོལ་མོ་གསུམ་རྡེག་དང་ཆེམ་རྡུང་གི་བར་ལ་སྔགས་འདོན། དེ་ནས་གསུམ་རྡེག་ལན་བཅས། དེ་ནས་གསལ་བའི་མི་འགྱུར་སོགས་ཚིགས་བཅད་གཅིག་ལ་ཡང་དག་དོན་དུའི་དབྱངས་དང་རོལ་མོ། རྟོག་མེད་སྤྲོས་བྲལ་སོགས་ལའང་དབྱངས་རོལ་ཡང་དག་དོན་དུ་བཞིན་བྱས་ལ། དེ་ནས་རྔ་རོལ་བཞག་སྟེ། སྙིང་ཁའི་ཧཱུྃ་ལས་ཞེས་པ་ནས་རིགས་ལྔ་ཡབ་ཡུམ་གྱི་དབུ་བརྒྱན་ཞེས་པའི་བར་དང་།
ཤྭ་རི་ཨ་ཞེས་པའི་བར་བསྒྲིགས་འདོན་མཛད། དེ་ནས་བཅོམ་ལྡན་དཔལ་ཆེན་སོགས་ལ་སྒེག་ཅིང་མའི་དབྱངས་རིང་བ་དང་རོལ་མོ་གསུམ་རྡེག་ལན་བཅས་ཀྱི་མཇུག་ཏུ་ཆེམ་རྡུང་དང་ཆེ་བ་ཉིས་རྡེག དེ་ནས་སྒེག་ཕྲེང་གླུ་གར་སོགས་ཕུར་པ་བཞིན། རང་བྱུང་གདོད་ནས་དབྱངས་བཅས་ཕུར་པ་བཞིན་བསྒྲིགས་ལ། བྱང་ཆུབ་་་་་་འཁྲིལ་བའི་མཆོད་ཆེན་མའི་དབྱངས། མཆོག་ཏུ་སོགས་དང་། རྟོག་མེད་སྤྲོས་བྲལ་སོགས་ནས། ཁ་ཧི་ཁཱ་ཧི་ཞེས་པའི་བར་བསྒྲིགས་འདོན་མཛད། དེ་ནས་རྔ་རྡུང་དང་བཅས་རྨད་དུ་བྱུང་བའི་སོགས་ཚིགས་བཅད་གཅིག་ལ་གུར་དྲག་གི་བླ་མེད་མཆོད་པའི་དབྱངས་འཇུག མཇུག་ཏུ་རོལ་མོ་གསུམ་རྡེག
ཆེམ་རྡུང་གི་བར་ལ་སྔགས་འདོན། དེ་ནས་ཆེ་བ་ཉིས་རྡེག རཀྟ་དམར་གྱི་སོགས་ལ་སྒེག་ཅིང་མའི་དབྱངས་ཐུང་དང་རོལ་མོ་གསུམ་རྡེག་གི་རྗེས་ལ་ཆེམ་རྡུང་། དེའི་རྗེས་སུ་དད་རིང་གི་མགོའི་རོལ་མོ་བརྒྱད་རྡུང་ཆེ་ཆུང་འབབ་འཛེག་སོགས་ཕྱག་ལེན་བཞིན་བྱས་ལ། བདེ་གཤེགས་མཉམ་ཉིད་སོགས་ཚིག་བཞི་ལ་དད་རིང་དབྱངས་འཁོར་གཉིས་རོལ་མོ་དང་བཅས་མཛད་རྣམ་དག་སྐུ་ལ་སོགས་བདག་ཉིད་མའི་དབྱངས་རོལ། མཇུག་མེ་ལོང་མཉམ་ཉིད་ལས། ཕྱག་འཚལ་ལོ་ཞེས་པའི་བར་ལ་དཔལ་གྱི་ཕོ་ཉ་ཐུང་བའི་དབྱངས་དང་རོལ་མོ་མཛད། དཔལ་ཆེན་འཁོར་བཅས་ཞེས་པ་ནས། ཐོབ་པར་ཤོག་གི་བར་ལ་སྒེག་ཅིང་མའི་དབྱངས་ཐུང་དང་། མཇུག་ཏུ་རོལ་མོ་གསུམ་རྡེག་ལན་བཅས།
ཆེམ་རྡུང་གི་རྗེས་སུ་ཆེ་བ་ཉིས་རྡེག དེ་ནས་རོལ་མོ་རྣམས་བཞག སྙིང་ཁའི་ཏིང་ངེ་འཛིན་ཞེས་པ་ནས་རང་ལ་ཐིམ་ཞེས་པའི་བར་བསྒྲིགས་འདོན་མཛད། དེ་ནས་དཔལ་ཆེན་ཐུགས་ཀྱི་ཞེས་པ་ནས། མ་ཚོགས་སྤྲིན་དང་སྐར་ལྟར་འཕྲོ་ཞེས་པའི་བར་གུར་དྲག་གི་ཐུགས་ཁའི་ཕྱག་རྡོར་སོགས་ཀྱི་གདངས་རིང་ཙམ་བྱས་འཇུག དེ་ནས་ཧཱུྃ་ཆེན་ཉི་ཟླ་སོགས་ནས་བསྐུལ་མཚམས་གཅིག་བྱས་ལ། དེ་ནས་ཚད་མེད་བཞི་ཞེས་པའི་བར་ལ་གདངས་དེ་ཀ་འཇུག ཡང་བྷྱོ༔ ནི་གནས་འགྱུར་ཞེས་པ་ལ་བསྐུལ་མཚམས་གཅིག་བྱས་ལ། ཨོཾ་རུ་ལུ་རུ་ལུ་ཧཱུྃ་བྷྱོ༔
ཧཱུྃ། ཞེས་པ་ཡན་ལ་གདངས་དེ་ཀ་ཅུང་ཐུང་བ་ཞིག་བཅུག་ལ། དེ་ནས་རུ་ལུ་སུམ་བརྒྱ་དང་། ཀྲོ་ཏི་ཤྭ་རི་བརྒྱ་རྩ། འཁོར་རྣམས་ཉེར་གཅིག་རེ་བཟླ། དེ་ནས་བཟླས་པ་བསྡུས་རྗེས་ཡིག་བརྒྱ་ལན་གསུམ། རང་གི་སྙིང་ཁ་ནས་འོད་ཟེར་འཕྲོས་པས་སོགས་ནས། དེ་གཙོ་བོ་ཡབ་ཡུམ་ལ་ཐིམ་ཞེས་པའི་བར་སྒྲུབ་ཐབས་ནས་འབྱུང་བ་བཞིན་གྱིས་དཀྱིལ་འཁོར་བསྡུས་ལ། དེ་ན་ས་ལྷ་ཕུར་པ་བཞིན་ལ། རོལ་མོ་བསྒྲིགས་འདོན་གདངས་སོགས་ཕུར་པ་བཞིན་མཛད་ལ།
ལྷ་སྟ་གོན་ལ་ཨ་མྲྀ་ཏས་བསང་ནས་བརྩམས། རྟེན་དང་བརྟེན་པར་བྱེད་པའི་དཀྱིལ་འཁོར་བསྐྱེད་ནས། ཡེ་ཤེས་པ་བསྟིམ་པ། དབང་བསྐུར་རྒྱས་འདེབས་རིགས་ལྔ་རེ་རེས་དབུ་བརྒྱན་ཞེས་པའི་བར་ཡན་རྔ་རོལ་སོགས་མེད་པ་བསྒྲིགས་འདོན་གང་འགྲིག་ཕུར་པའི་ལྷ་སྟ་གོན་དང་དབྱིབས་འདྲ་བར་མཛད་ལ། དེ་ནས་མཆོད་པ་བྱིན་རླབས། ཕྱི་མཆོད་ནང་མཆོད་དེ་ཁོ་ན་ཉིད་ཀྱི་མཆོད་པ་རྣམས་བསྒྲིགས་འདོན་མཛད་ལ། དེ་ནས་དྲིལ་སིལ་གདངས་དང་བཅས་པས། བདེ་གཤེགས་མཉམ་ཉེད་ཞེས་པ་ནས། ལྷ་མོ་རྣམས་ལ་ཕྱག་འཚལ་ལོ། ། ཞེས་པའི་བར་གྱི་བསྟོད་ལ།
དེ་ནས་དྲིལ་གསིལ་གདངས་དང་བཅས་པ་སྙན་གསན་དབབ་པ་ཀྱཻ་རྡོར་བཞིན་དང་། དཔལ་ལྡན་བླ་མ་ནས། སྩལ་དུ་གསོལ་གྱི་དྲིལ་བུ་རྒྱུན་དཀྲོལ་ས་ལྷ་བཞིན་མཛད་དེར་རྗེས་བུམ་བསྐྱེད་བསྒྲིག་ལུགས་ཕུར་པ་སྒྲ་ཇི་བཞིན་དང་། དེ་ནས་གཏོར་བསྔོ་བསྐང་གསོ་སོགས་ནས་གཏོར་འབུལ་གྲུབ་པ་ཡན་ཆད་སྤྱི་དང་འདྲ་བ་མཛད་ལ། མཇུག་ཆོག་གི་བསྒྲིག་ལུགས་གཞན་ཕུར་བ་བཞིན་ལ་བཀའ་བཞིན་བསྒྲུབ་པའི་སོགས་དང་དཀྱིལ་འཁོར་བསྡུ་བ་དང་དགེ་བ་བསྔོ་བ་རྣམས་བསྒྲིགས་ནས་བྱའོ། ། དེ་ཡན་གྱི་སྟ་གོན་གྱི་ཆོ་གའི་བསྒྲིག་རིམ་མདོ་ཙམ་བསྟན་ཟིན་ཏོ།། ༈ །།ད་ནི་སྒྲུབ་མཆོད་དངོས་གཞིའི་ཕྱག་ལེན་བཤད་པར་བྱ་སྟེ། དེའང་བཤོམ་གྱི་ཚོགས་ནི་རས་བྲིས་རྡུལ་ཚོན་གང་ལ་བརྟེན་ནའང་དེ་དང་འབྲེལ་བའི་ཡིག་ཆ་ནས་འབྱུང་བ་བཞིན་བྱས་ལ། དེ་ནས་སྒྲུབ་པ་པོ་རྣམས་གྲལ་ལ་འཁོད་དེ། སྔོན་འགྲོ་གཏོར་མ་ནས་བཟུང་བཟླས་པ་བསྡུས་དེ་དཀྱིལ་འཁོར་བསྡུས་པའི་བར་གཞན་སྟ་གོན་བཞིན་ལ་གདན་བསྐྱེད་པའི་རྗེས་སུ་རྒྱུའི་ཏིང་ངེ་འཛིན་གདན་སྟེང་དུ་འབབ་ལུགས་ལ་ཚིག་ཟུར་ཅུང་ཟད་བསྒྱུར་བ་སོགས།
མདོར་ན་བདག་མདུན་ཐ་མི་དད་ཆེན་པོའི་ཚུལ་གྱིས་སྒྲུབ་ཚུལ་དཀྱིལ་ཆོག་ནས་འབྱུང་བ་བཞིན་བྱས་ལ། བརྒྱུད་འདེབས་མཛད་ན་སྐབས་འདིར་མཛད། དེ་ནས་རང་ཉིད་གཙོ་བོ་ལས་བྱེ་བའི་གཙོ་བོ་གཉིས་ཀའི་སྐུར་བསྒྱུར་ཏེ། ཕྱི་རོལ་གཏོར་མ་གཏོང་བའི་བསྒྲིགས་འདོན་རྔ་རྡུང་དབྱངས་རོལ་སོགས་ཕུར་པ་སྒྲ་ཇི་བཞིན་དང་། ། ནང་དུ་ལོག་ཏེ་རོལ་མོའི་བར་བསྐོར་བ་མཛད་པའམ་ཕུར་པ་བཞིན། དེ་རྗེས་ཆོ་ག་ཉིན་རེ་ལ་ཚར་གཉིས་རེ་མཛད་ན་སྔ་ཆོག་དང་། ཚར་རེ་མཛད་ན་དངོས་གཞིའི་དང་པོའི་ཉིན་མ་གཏོགས་པའི་ཕྱི་མ་རྣམས་ལ་སྟ་གོན་གྱི་སྐབས་བཞིན་གྱི་བུམ་བསྐྱེད་མཛད། དེ་ནས་བདག་འཇུག་ལ། ཇི་ལྟར་བལྟམས་པ་ནས་བཟུང་། གཏང་རག་གི་མཎྜལ་ཡོན་འབུལ་ཡན་ཆད་ལ་ཚིག་རིགས་རྣམས་སྔགས་འཆང་ཆེན་པོས་མཛད་པའི་རྡུལ་ཚོན་ལ་བརྟེན་པའི་སྒྲུབ་མཆོད་བྱེད་ཚུལ་གྱི་ཐོ་ནས་འབྱུང་བའི་ནང་བཞིན་དང་།
བསྒྲིགས་འདོན་མཛད་ལུགས་རོལ་མོ་དྲིལ་གསིལ་སོགས་ཐམས་ཅད་ཀྱཻ་རྡོར་དང་ཕུར་པའི་བདག་འཇུག་གི་སྐབས་སུ་ཇི་ལྟར་མཛད་པའི་ཕྱག་ལེན་བཞིན་མཛད་པས་ཆོག་པར་སྣང་ཞིང་། སྔགས་འཆང་ཆེན་པོའི་ཐོ་ཡིག་དེར་ཡེ་ཤེས་དབབ་པ་ཀྱཻ་རྡོར་བཞིན་འདུག་ཀྱང་། ངེད་རང་ཞལ་ངོ་རྣམས་ཀྱི་ཕྱག་ལེན་ལ་ཕུར་པ་བཞིན་མཛད་པས་དེ་བདེ་བ་ཡོང་བས་དགོངས་ཞུགས་ཞུ་ཞིང་། མི་བསྐྱོད་པས་དབང་གི་སངས་རྒྱས་ཀུན་གྱི་བུམ་པའི་དབང་ལ་ཆེ་བའི་ཡོན་ཏན་མའི་གདངས་བཅུག་པས་ཁྱབ་པར་མཆིས། བདག་འཇུག་གྲུབ་ནས་གཏོར་བསྔོ་བསྐང་གསོ་མཇུག་ཆོག་སོགས་སྤྱི་དང་མཐུན་པར་མཛད། སྟ་གོན་དངོས་གཞི་སོགས་གང་ལ་ཡང་ཚོགས་འཁོར་མཛད་ན་ཕུར་པ་བཞིན་གཏོར་འབུལ་གྱི་གོང་། རྡོ་གླུ་བཀྲ་ཤིས་སོགས་དྲིལ་སིལ་གྲུབ་རྗེས། ཨོཾ་དྲ་བྱམ་བི་ཤྭ་དྷ་ན་སོགས་དང་། དེར་རྗེས་རོལ་མོ་བརྩམས་ནས་སྤྱན་འདྲེན་མཆོད་པ་བཤགས་པ་རྣམས་ལ་རོལ་མོ་གདངས་སོགས་གུར་དྲག་གི་ཚོགས་འཁོར་ལུགས་བཞིན་མཛད། འདིའི་མཆོད་པའི་སྐབས་སུ་ཨ་ལ་ལ་ཧོ་བཞེས་སུ་གསོལ།
ཞེས་པའི་རྗེས་སུ་རོལ་མོ་ལེན་ཚོགས་ཞུ་བ་ནི་གུར་དྲག་བཞིན། མཇུག་ཆོག་གི་བཀྲ་ཤིས་ཀྱི་རོལ་མོ་གྲུབ་རྗེས་མཆོད་གཡོག་པས་རྡོ་རྗེ་སློབ་དཔོན་གྱི་གསོལ་ཚོགས་ཁྱེར་ལ། ཧོ་བདག་ཅག་རྡོ་རྗེ་སློབ་དཔོན་དང་སོགས་གདངས་དང་བཅས་པ་གུར་དྲག་བཞིན་དཔོན་སློབ་ཀུན་གྱིས་མཛད་ལ་ཚོགས་ལ་ལོངས་སྤྱོད། ལྷག་མ་ཉིན་རེ་བཞིན་བསྡུད་པ་ཕུར་པ་བཞིན་སྒྲུབ་མཆོད་ཉི་མ་སྔ་མ་རྣམས་ལ་བཤགས་པའི་རོལ་མོ་གྲུབ་རྗེས་ཐུན་གཏོར་འབུལ་བ་མཛད། ནུབ་ཐ་མའི་ཚེ་གུར་དྲག་བཞིན་ཚོགས་གྲུབ་འཕྲལ་ལིངྒ་གུར་དྲག་ལྟར་བཅོས་པ་ལ་དགུག་གཞུག་སྒྲུབ་ཐབས་བཞིན་ལན་གསུམ་མཛད་རྗེས། རོལ་མོ་ཆེམ་རྡུང་དེ་ཀའི་ངང་ནས་སློབ་དཔོན་གྱི་ཕུར་པ་བླངས་ལ་རོལ་མོ་དགུ་རྡུང་གཅིག་བྱ་ཞིང་། སླར་ཡང་ཆེམ་རྡུང་ངོས་ཕུར་པ་འདེབས་པ་སྒྲོལ་གྲིས་ལིང་ག་གཏུབ་པ་གུར་དྲག་བཞིན་མཛད་ལ་རོལ་མོ་བཞི་རྡུང་བླང་སྟེ། བླ་མ་ལ་སོགས་ཚིགས་བཅད་གཅིག་ལ་ཕྱི་ནང་གསང་བ་མའི་དབྱངས་རོལ་དང་། མཇུག་ཏུ་ཆེམ་རྡུང་དང་ཆེ་བ་ཉིས་རྡེག དེ་ནས་དཀྱིལ་འཁོར་རྡུལ་ཚོན་མ་ལྟར་ན་སྐབས་འདིར་སྒྲུབ་ཐབས་ནས་འབྱུང་བ་ལྟར་གྱི་ཚོགས་བཀྱེ་བསྡུ་དང་ལྷག་མ་བཏང་ལ།
དེ་ནས་སྟེང་དུ་གཏོར་འབུལ་བསྟན་སྐྱོང་སོགས་མཛད་ལ། དེ་ནས་དཀྱིལ་འཁོར་གཤེགས་གསོལ་མཛད་ཚུལ་ཐོ་ཡིག་ནས་འབྱུང་བ་ལྟར་དང་། རས་བྲིས་ལྟར་ན་ལིང་ག་སྒྲལ་མཆོད་ཀྱི་རྗེས་སུ་མཇུག་ཆོག་བཏང་། ཚོགས་ལ་ལོངས་སྤྱོད་ཅིང་ལྷག་མ་བྱས་ལ། དེ་ནས་སྟེང་དུ་གཏོར་འབུལ་བསྟན་སྐྱོང་རྒྱས་པར་བྱས་ན་ལེགས་པར་སེམས་སོ། ། བསྟན་སྐྱོང་ལ་ཧོ་བོད་ཁམས་སོགས་ནས་བསྒྲིག་ལུགས་སོགས་ཕུར་པ་བཞིན་ལ་མགོའི་རོལ་མོ་བཅོམ་པ་དང་། ཚིག་བཅད་ཕྱེད་དང་གཉིས་ནམ་རྫོགས་ལ་དབྱངས་ཕུར་པ་བཞིན་གྱི་རྗེས་སུ་རོལ་མོ་ཐོག་མར་བཞི་རྡུང་དགུ་རྡུང་། ཡང་བཞི་རྡུང་སོགས་ཐམས་ཅད་ཕུར་པ་བཞིན་གྱི་རྗེས་སུ་ཆེམ་རྡུང་སོགས་ཀྱང་ཕུར་པ་དང་འདྲ་བར་མཛད་དོ། ། འདི་ཉིད་ཀྱི་སློབ་དཔོན་དུ་འོས་པའི་གང་ཟག་ནི། རྡོ་རྗེ་ཕུར་པའི་བསྙེན་སྒྲུབ་མཐར་ཕྱིན་ཞིང་།
འདི་ཉིད་ཀྱི་དཀྱིལ་འཁོར་དུ་དབང་བསྐུར་བ་ཐོབ་པ་ཞིག་གི་བྱ་རུང་བ་འཇམ་པའི་དབྱངས་བསོད་ནམས་དབང་པོའི་གསུང་ལས་འབྱུང་བ་བཞིན་ཤིན་ཏུ་འཐད་པར་སེམས་ཏེ། དཔེར་ན་གསང་སྔགས་གསར་འགྱུར་གྱི་མ་རྒྱུད་ནས་གསུངས་པའི་བདེ་ཀྱེ་སོགས་མཆོག་བསྒྲུབ་པའི་ལྷ་གང་ཡང་རུང་བ་ཞིག་གི་བསྙེན་སྒྲུབ་མཐར་ཕྱིན་ནས། གསང་འདུས་སོགས་ཕ་རྒྱུད་ནས་བཤད་པའི་དཀྱིལ་འཁོར་རྣམས་ཀྱི་རྡོ་རྗེ་སློབ་དཔོན་བྱར་རུང་བ་དང་ཚུལ་མཚུངས་པར་སེམས་ཤིང་། སྤྱིར་ཡང་དག་འདི་ཉིད་སངས་རྒྱས་མཉམ་སྦྱོར་ལ་བརྟེན་པའི་མན་ངག་ཟབ་མོ་ཁྱད་པར་ཅན་ཡིན་པར་སྣང་སྟེ། རྗེ་རྡོ་རྗེ་འཆང་ཀུན་དགའ་བཟང་པོས་གསང་སྔགས་རྙིང་མ་བ་འགའ་ཞིག་དང་འབྲེལ་གཏམ་མཛད་པའི་ཚེ། རྗེ་རྡོ་རྗེ་འཆང་གི་གསུང་གི་ཟེགས་མ་རྣམས་ཆོས་རྗེ་ཀུན་དགའ་བློ་གྲོས་ཀྱིས་བཀོད་པའི་ཡི་གེ་ལས་འདི་ལྟར་འབྱུང་སྟེ། རྗེ་བཙུན་ཀུན་དགའ་བཟང་པོའི་གསུང་གིས། གསང་སྔགས་རྙིང་མའི་ཞུས་ལན་གནང་བྱུང་བ་ལ། ངེད་ཀྱི་ཆོས་རྗེ་ས་བཟང་འཕགས་པར་ཞེས་ཀྱང་རྒྱུད་གསང་རྙིང་སོགས་དང་། ཁྲོ་བོ་དམ་པ་རྒྱན།
ཞི་བ་རིན་ཆེན་དྲ་བ་ལ་སོགས་གཞུང་དུ་མ་ཉན། ཞི་བ་འདི་གསང་རྙིང་དང་གསང་འདུས་རྩ་རྒྱུད་ལ་བརྟེན་པར་འདུག ཁྲོ་བོ་འདི་གསང་རྙིང་དང་སངས་རྒྱས་མཉམ་སྦྱོར་ལ་བརྟེན་པར་འདུག་ཅིང་། གཞུང་འདི་གཉིས་གྲུབ་ཆེན་སངས་རྒྱས་གསང་བས་མཛད་ངེས་པར་སྣང་། ཞི་བ་རྡོ་རྗེ་ལས་རིམ་དང་། ཁྲོ་བོ་རྡོ་རྗེ་ལས་རིམ་གཉིས་ཀྱང་གཞུང་ཁྱད་པར་དུ་འཕགས་པར་འདུག སྙིང་པོ་བོ་དྷི་ཙིཏྟ་མ་ཧཱ་སུ་ཁཱ་ཛྙཱ་ན་དྷ་ཏུ་ཨ་ཞེས་པ་འདི་སྔགས་དོན་བཟང་པོ་རང་ཅིག་སྣང་སྟེ། ཨོཾ་སྔགས་ཀྱི་མགོ་འདྲེན། བོ་དྷི་ཙིཏྟ་བྱང་ཆུབ་ཀྱི་སེམས། ། མཧཱ་སུ་ཁཱ་བདེ་བ་ཆེན་པོ།
ཛྙཱ་ན་དྷ་ཏུ་དབྱིངས་དང་ཡེ་ཤེས་ཏེ། ། དབྱིངས་དང་ཡེ་ཤེས་གཉིས་སུ་མེད་པའི་བྱང་ཆུབ་ཀྱི་བདེ་བ་ཆེན་པོ་ཞེས་འབོད་ཅིང་། ། བདག་ལ་ཡང་དེ་ལྟར་རྟོགས་པ་བསྐྱེད་ཅིག་པ། ཨ་ས་བོན་ཡིན་ཚོད་དུ་འདུག རུ་ལུ་བསྒྱུར་རྒྱུ་མེད། གཟུངས་ཀྱི་ཚིག་ཅེས་བྱ་བ་ཡིན་ཏེ། བདེ་མཆོག་པའི་ཉེ་སྙིང་ལྟ་བུའོ། ། རུ་ལུ་འདི་མཉམ་སྦྱོར་གྱི་རྒྱུད་ནས་མང་དུ་གསུངས། བཛྲ་ཀཱི་ལི་ཀཱི་ལ་ཡ་རྡོ་རྗེ་ཕུར་པ་ཞེས་འབོད་ཅིང་བསྐུལ། བོས་ནས་ཅི་བྱེད་ན།
སརྦ་བིགྷྣཱན་བཾ་བགེགས་ཐམས་ཅད་འཆིང་ཤིག ཧཱུྃ་ས་བོན། ཕཊ྄་ཁོས་ཅིག་པ་ཡིན། སྤྱིར་ད་ལྟར་གསར་མའི་རྒྱུད་འབུམ་ནས་འབྱུང་བའི་རྒྱུད་གསང་འདུས་སོགས། སྔ་འགྱུར་གྱི་དུས་སུ་འབྱུང་བའི་རྒྱུད་རྣམ་དག་ལ། རྙིང་མ་བའི་བརྡ་ཆད་ལ། སྐུའི་རྒྱུད་སངས་རྒྱས་མཉམ་སྦྱོར། གསུང་གི་རྒྱུད་ཟླ་གསང་ཐིག་ལེ། ཐུགས་ཀྱི་རྒྱུད་གསང་བ་འདུས་པ། ཡོན་ཏན་གྱི་རྒྱུད་རྡོ་རྗེ་བདུད་རྩི། །
འཕྲིན་ལས་ཀྱི་རྒྱུད་ཀརྨཱ་མ་ལ། ། ཁ་སྐོང་གི་རྒྱུད་སྒྱུ་འཕྲུལ་དྲ་བ་རྣམས་རྒྱུད་ཁྱད་དུ་འཕགས་པ་འདུག ཀརྨཱ་མ་ལ་ང་ཡི་མ་མཐོང་། སྔོན་དུས་ཁྱད་འཕགས་ཅིག་བྱུང་བར་སྣང་། ཡང་དག་འདི་ཡང་མཉམ་སྦྱོར་ལ་བརྟེན་པའི་མན་ངག་ཁྱད་པར་འཕགས་ཨ་ཚི་བ་ཡིན་པར་འདུག མེ་དགུ་མ་མཉམ་སྦྱོར་གྱི་ཧེ་རུ་ཀ་རིགས་དག་ཀྱང་ལྷ་དགུ་མ་དང་གཅིག་ཏུ་འདུག དཔྱལ་པ་འདི་པས་ཡང་དག་དང་ཀྱེ་རྡོར་ལ་གྲངས། ལྷའི་མིང་འདྲ་བ་དགུ་སྟེང་ཞེན་ཕོ་རུས་དེ་གཉིས་ལ་བྱེད། སྤྱིར་རྙིང་མ་བ་གཙོ་ཆང་ཅིག་ཚོས། ཡུལ་དྲོ་ན་ཁྲུ་ཀློག
གྲང་ན་རྒྱུད་རྩོམ་ཟེར་བས་ལྷད་ཆེ། དེའི་ནང་ནས་ཀྱང་རྟ་མགྲིན་གྱི་སྐོར་འདི་ལྷད་ཆེ། གསར་མ་ལ་ཕྱག་ན་རྡོ་རྗེའི་སྐོར་ལྷད་ཆེ་བར་སྣང་། འོན་ཀྱང་ཁྱོད་རང་ས་སྐྱ་པ་དང་བྱས་པའི་སྔོན་གསར་མ་བ་ཆེན་པོའི་རྗེས་སུ་འབྲངས་བ་མ་ཡིན་པའི་དེང་སང་ཅི་ཡིན་འདི་ཡིན་མེད་པའི་གསར་མ་བ་མང་པོ་ཞིག་ཡོད། འདི་རྣམས་ལས་རྙིང་མ་ཚོ་ཆད་ཀྱི་ཁྱད་འཕགས་བསྟན་པ་འཇིག་ཁ་རྣམས་སུ་ཁོང་རྣམས་རྒྱུན་རིང་ཞིང་ཕན་པ་འོང་གསུངས་སོ། ། ཀུན་བློས་བཀོད་དོ། ། ཞེས་འབྱུང་བ་ཡིན་ལ། འདི་ལྟ་བུའི་ཡང་དག་གི་སྒྲུབ་མཆོད་གནང་བའི་ཕྱག་ལེན་གྱི་རིམ་པ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་དབང་པོའི་མཚན་ཅན་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་གྲགས་པའི་མཚན་ཅན་ཏེ་འཇམ་པའི་དབྱངས་སྐུ་མཆེད་དང་། །
རྡོ་རྗེ་འཆང་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་སངས་རྒྱལ་མཚན་རྣམས་ཀྱི་རྗེས་སུ་བཟུང་བའི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མྱུར་བར་བྲིས་ཏེ་བསྟན་པའི་སྦྱིན་བདག་མི་དབང་བསོད་ནམས་དབང་པོའི་སྡེ་དང་། བདག་པོ་བསོད་ནམས་ཕུན་ཚོགས་སྐུ་མཆེད་ཀྱི་གམ་པ་ལྷུན་གྲུབ་རྟག་རྩེར། ཡང་དག་པའི་སྒྲུབ་མཆོད་གསར་འཛུགས་གནང་ཚེ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ནས་ཕུལ་བའོ། ། ངེད་རང་ས་སྐྱ་པའི་ཡབ་ཆོས་ལྷད་མེད་ཡང་ཕུར་འདི་རྣམས་ལ་བཤད་སྒྲུབ་གང་བྱེད་ཀྱང་། ། ཐོག་མར་ས་སྐྱ་པ་ཆེན་པོས་མཛད་པའི་སྒྲུབ་ཐབས། རྗེ་བཙུན་གྱི་མཛད་པའི་ཐོ་ཡིག བླ་མ་དམ་པའི་སྒྲུབ་ཐབས་རྒྱས་འབྲིང་བསྡུས་གསུམ་དཀྱིལ་ཆོག་དང་བཅས་པ། དེ་དག་གི་གསལ་བྱེད་ས་ལོ་སྔགས་འཆང་ཡབ་སྲས་དང་བཅས་པས་མཛད་པའི་ཡིག་ཆ་རྣམས་ཏེ་རྡོ་རྗེ་ཕུར་པའི་ཕྱོགས་ལ་སྒྲུབ་དཀྱིལ་གྱི་གསུང་རབ་དེ་རྣམས་དང་། དཔལ་ཡང་དག་གི་ཕྱོགས་ལ། སློབ་དཔོན་ཧཱུྃ་ཀ་རའི་རྒྱ་གཞུང་གི་དགོངས་འགྲེལ་སྒྲུབ་དཀྱིལ་གྱི་ཡིག་ཆ་ལ་གན་པ་རིན་རྒྱལ་གྱིས་མཛད་པའི་མེ་དགུ་དང་།
མེ་གཅིག་གི་སྒྲུབ་ཐབས་རྣམས་དང་། སངས་རྒྱས་མཉམ་སྦྱོར་དང་བསྡུས་ཀྱི་དཀྱིལ་ཆོག་གི་ལྷན་ཐབས་སོགས་དང་། ས་ལོ་ཡབ་སྲས་ཀྱིས་མཛད་པའི་སྒྲུབ་དཀྱིལ་གྱི་ཡིག་ཆ་ཁྱད་པར་ཅན་རྣམས་སོ། ། མདོར་ན་ཡང་ཕུར་གྱི་ཕྱོགས་ཀྱི་ལག་ལེན་སྒྲུབ་དཀྱིལ་གྱི་གསུང་རབ་དེ་རྣམས་ལ་སྦྱངས་པ་མཐར་ཕྱིན་པར་བྱས་ནས། དེ་དག་གི་རྒྱབ་རྟེན་དུ་ས་པཎ་གྱིས་རང་འགྱུར་མཛད་པའི་ཕུར་པ་རྩ་དུམ་གྱི་རྒྱུད་དང་། སངས་རྒྱས་མཉམ་སྦྱོར་གྱི་རྒྱུད། སློབ་དཔོན་རྣམ་གསུམ་གྱི་དགོངས་པ་ཕྱོགས་གཅིག་ཏུ་བསྒྲིགས་པའི་འགྲེལ་ཆེན་འབུམ་ནག་ཏུ་གྲགས་པ་དང་། ཕུར་པ་ལམ་ལྷག་ལུགས་ཀྱི་བརྒྱུད་འཛིན་མི་ཉག་བསྟན་པ་དབང་ཕྱུག་གིས་མཛད་པའི་རྩ་དུམ་མན་ངག་ལུགས་ཀྱི་རྣམ་བཤད་སྙིང་པོ་དོན་གསལ་ཞེས་བྱ་བའི་གསུང་རབ་ངོ་མཚར་ཅན་དེ་ཉིད་དང་། ཡང་ཕུར་པ་མན་ངག་ལུགས་ཀྱིས་རྣམ་བཤད་མཚོ་རྒྱལ་ལུགས་ཀྱི་བརྒྱུད་འཛིན་དགེ་སྦྱོངས་རྡོ་རྗེ་རྒྱལ་མཚན་གྱི་མཛད་པའི་ཡིག་ཆ་དང་། ཡང་འཇམ་དབྱངས་ནམ་མཁའ་རྒྱལ་མཚན་གྱི་གསུང་རྒྱུན་བཀོད་པའི་ཕུར་པ་མན་ངག་ལུགས་ཀྱི་རྣམ་བཤད་དང་།
ཡང་ས་སྐྱ་པ་སྔགས་འཆང་སྡེ་ལེགས་ཀྱི་བསྒྲིགས་པའི་ཕུར་པའི་སྟོད་ལས། སྨད་ལས་ཀྱི་ཡི་གེ་གསར་རྙིང་ཚོགས་དུ་མ་བསྒྲིགས་པའི་ཡིག་ཆ་དང་། བདག་ཆེན་རྒྱ་གར་བས་ཕུར་པ་ལུགས་སྲོལ་མང་པོའི་མན་ངག་ཟབ་བསྡུས་ཉེ་མཁོ་བ་རྣམས་བསྒྲིགས་པར་མཛད་པའི་ངོ་མཚར་ཅན་གྱི་ཡིག་ཆ་དང་། བློ་ལྡན་མཆོག་སྲེད་ཀྱིས་མཛད་པའི་ཕུར་པ་སྒྲ་བཞིའི་བཤད་པ། སློབ་དཔོན་པདྨས་མཛད་པའི་དཀྱིལ་ཆོག་རྡོ་རྗེ་ལས་རིམ་གྱི་རྩ་བ་དང་། དེའི་འགྲེལ་པ། སློབ་དཔོན་ལམ་ལྷག་གིས་མཛད་པའི་བསྟོད་འབུམ་དུ་གྲགས་པའི་གསུང་རབ་དང་། ཡང་འཇམ་དབྱངས་ཇོ་སྲས་མིའི་ལུགས་ཀྱི་ཕུར་པ་རྩ་བ་གསུམ་བསྲེས་ཀྱི་ཡིག་ཆ་ཁྱད་པར་ཅན་དང་། གཞན་ཡང་ཡང་ཕུར་གྱི་བཤད་སྒྲུབ་ལ་མཁོ་བའི་ཡི་གེ་རྙིང་མ་དུ་མ་ཞིག་ཁོ་བོས་མཐོང་ཡང་ཐམས་ཅད་ཀྱི་མིང་འདིར་འབྲི་བར་མ་ནུས་ལ། གང་ལྟར་ཡང་ཕུར་གྱི་རྒྱུད་ཀྱི་དོན་འགྲེལ་རྣམ་བཤད་དེ་རྣམས་ཀྱི་ནང་དུ་འབྱུང་བའི་རྒྱུད་ཀྱི་ལུང་དང་དེའི་དོན་བཤད་པ་རྣམས་ལ་བློ་གྲོས་ཀྱིས་ཞིབ་ཏུ་དཔྱད་དེ་ཡང་ཕུར་གྱི་སྒྲུབ་དཀྱིལ་རྣམས་དང་སྦྱར་ཏེ་སྐལ་བཟང་དོན་གཉེར་གྱི་དབུས་སུ་བཤད་ཅིང་བསྒོམ་དོན་ཉམས་སུ་བླངས་ན་མཆོག་ཐུན་མོང་གི་དངོས་གྲུབ་བདེ་ལག་ཏུ་འགྲུབ་པའི་ངེས་ཤེས་ཆུང་ཟད་རྣལ་འབྱོར་པ་གདོད་ནས་རང་གྲོལ་ཁོ་བོས་བརྙེད་པ་ལེགས་སོ། །
འདི་བྲིས་དགེ་བས་རྗེ་བཙུན་ས་སྐྱ་པའི། ། ཡབ་ཆོས་ལྷད་མེད་དཔལ་ལྡན་ཡང་དག་གི ། བསྟན་པ་རིན་ཆེན་ཕྱོགས་བཅུར་རྒྱས་པ་དང་། ། བདག་སོགས་ཕྱི་མ་བདེ་བ་ཅན་བགྲོད་ཤོག ། སརྦ་མངྒལཾ།། ༈ །།ཀརྨ་ཕུན་ཚོགས་རྣམ་རྒྱལ་ལ་གནང་བའི་གསུང་ཤོག། ༡༨༥ སརྦ་སུ་ཁ་བྷ་ཝནྟུ། གང་གི་སྔོན་བསགས་ལས་བྱས་ཤུགས་ཀྱིས་ས་གསུམ་མ་ལུས་དབང་དུ་བསྡུས། ། ངོ་མཚར་རྨད་བྱུང་མཛད་པའི་ཆ་ཤས་གང་ལ་བསམ་ཡང་ཡིད་རབ་འཕྲོག ། དུས་ངན་སྐྱེ་བོ་འདུལ་དཀའ་བཏུལ་ནས་ལྗོངས་འདི་རྫོགས་ལྡན་ལྟར་སྐྱོང་བའི། །
འགྲོ་བའི་གཉེན་གཅིག་ས་སྐྱོང་ཆེན་པོ་ཕྱོགས་དུས་ཀུན་དུ་རྒྱལ་གྱུར་ཅིག ། དེ་ལྟའི་ཕུན་ཚོགས་ཡོན་ཏན་ཀུན་གྱི་གཏེར། ། ཕྱོགས་ལས་རྣམ་པར་རྒྱལ་བའི་མི་དབང་ཁྱོད། ། མང་དུ་ཐོས་པའི་དགེ་སློང་ས་སྐྱ་པ། ། ནནྡའི་མིང་ཅན་བདག་ལ་བརྩེ་བས་དགོངས། ། མཁས་པའི་གཙུག་རྒྱན་ས་སྐྱ་པཎ་ཆེན་གྱིས། ། རང་གི་ངན་པའི་སྤྱོད་པ་མ་བྱས་ན། ། བརྒྱ་བྱིན་གྱིས་ཀྱང་སྨད་པར་མི་ནུས་ཏེ། ། དཔེར་ན་ཆུ་མིག་རང་ཉིད་མ་སྐམ་ན། ། ས་ཡི་མནན་ཀྱང་ཐུབ་པར་མི་འགྱུར་ཞིང་། །
ཇི་སྐད་གསུངས་པ་ཇི་བཞིན་ལྷུར་བླངས་ཏེ། ། བདག་གི་སྔར་བྱས་ལས་ལ་ནོངས་མེད་པས། ། ས་སྐྱོང་ཁྱེད་ཀྱི་དྲུང་དུ་ལེགས་པར་འོང་། ། དེ་ཚེ་ཞིབ་ཏུ་བརྟགས་པ་རྒྱལ་པོའི་ལུགས། ། ཡིན་ཕྱིར་དཔྱོད་ལྡན་གནས་སུ་སྐྱེ་བོ་ལ། ། དྲི་བ་ལ་སོགས་ཐབས་ཚུལ་སྣ་ཚོགས་ཀྱིས། ། ཡུན་རིང་བར་དུ་ལེགས་པར་བརྟག་མཛད་ནས། ། ཟབ་ཡངས་ཐུགས་ཀྱི་མཁྱེན་བརྩེ་དཔུང་བསྐྱེད་དེ། ། བསྟན་དང་འགྲོ་ལ་ཕན་ཕྱིར་ཁོ་བོ་ཡིས། ། བསམ་དོན་ཆོས་བཞིན་འགྲུབ་པའི་དགེ་ལེགས་སྩོལ། །
འདི་ལ་བསམ་གྱིན་དགའ་སྤྲོ་ཡང་ཡང་འཕེལ། ། ལྷག་པར་བཀའ་དྲིན་ཆེ་འོ་རྗེས་ཡི་རང་། ། ཀུན་མཁྱེན་ཟས་གཙང་སྲས་ཀྱི་བསྟན་པ་འདི། ། གནས་ཚད་མདོ་ལས་བཤད་ཚུལ་མང་མོད་ཀྱང་། ། མི་ལོ་ལྔ་སྟོང་གནས་པ་ངེས་དོན་དུ། ། ཚད་ལྡན་མཁས་པས་བཤད་ཅིང་གྲགས་པ་ལས། ། ང་ནི་རྒྱལ་བའི་བསྟན་པ་རྣམ་དག་ལྷག ། མི་ལོ་བརྒྱ་ཕྲག་བདུན་དང་བཅུ་ཕྲག་བཞི། ། དེ་ནས་རྟགས་ཙམ་འཛིན་པ་ལྔ་བརྒྱ་པར། ། སླེབ་པར་ཉེ་བ་སྔོན་བྱོན་མཁས་པ་ཡིས། །
གསུང་རབ་མཐོང་བའི་མོད་ལ་བདག་གིས་རྟོགས། ། དེ་ཕྱིར་སྤྱི་དང་བྱེ་བྲག་བསྟན་པ་ལ། ། ཕན་འདོད་བདག་དང་བདག་འདྲའི་ཉམ་ཆུང་རྣམས། ། སྟོབས་ལྡན་ས་སྐྱོང་ཁྱེད་ཀྱི་བྱམས་བརྩེ་ཡིས། ། ཐུགས་ཀྱིས་འཕྲལ་དང་ཡུན་དུ་སྐྱངས་དུ་གསོལ། ། ལྷག་བསམ་དཀར་པོའི་ཞུ་འཕྲིན་ཉུང་ངུ་འདི། ། མཁས་རྣམས་དགའ་བའི་སྡེབས་ལེགས་དང་བྲལ་ཡང་། ། ཟོལ་མེད་རྩེ་གཅིག་འདུན་པས་ཕུལ་བ་ལ། ། མཁྱེན་ཡངས་ཁྱོད་ཀྱི་ཐུགས་ནི་མི་འཁྲེལ་འཚལ། ། དེ་སྐད་སྨྲ་བ་དཔལ་ལྡན་ས་སྐྱ་པ། །
རིགས་སྔགས་འཆང་བ་ཤཱཀྱའི་བྷ་དནྟ། ། ངག་དབང་ཀུན་དགའ་བསོད་ནམས་རྒྱལ་མཚན་དཔལ། ། བཟང་པོའི་མིང་ཅན་བློ་གྲོས་གསལ་དེའོ། ། རང་ལོ་ཉེར་གཅིག་ལོན་པ་མེ་མོ་སྦྲུལ་གྱི་ལོ་ཟླ་བ་བདུན་པའི་ཚེས་ལ་བསམ་རྩེ་བྲང་ཆེན་དུ་མྱུར་བར་བྲིས་ནས་ཕུལ་བ་དགེ་ལེགས་སུ་གྱུར་ཅིག ། སརྦ་མངྒལཾ།། ༈ །།བསམ་རྩེར་གནང་བའི་གསུང་ཤོག་ཡིན། ༡༨༦ ཤྲཱི་རཱ་ད་བུདྡྷ་ཡ་ན་མཿ་་་་་དཔལ་དང་པོའི་སངས་རྒྱས་ལ་ཕྱག་འཚལ་ལོ། ། སུ་་་་་་ཕན་བདེའི་འཕྲིན་ལས་ཆེས་ཆེར་གསལ་མཛད་ནོར་འཛིན་དབང་པོ་རྟག་ཏུ་རྒྱལ། ཁཾ་ཧཱ་ཏ་མ་ཧཾ་མཧཱ་པྲ་ཀ་ཥ་ཤཽ་བྷ་ཀརྨྨ་ནི་ཏྱེཾ་ཀྵྨཾ་ཤཾ གང་གི་སྔོན་བསགས་ལས་བྱས་ཤུགས་ཀྱི་ས་གསུམ་མ་ལུས་དབང་དུ་བསྡུས། །
ངོ་མཚར་རྣམ་ཐར་མཛད་པའི་ཆ་ཤས་གང་ལ་བསམ་ཀྱང་ཡིད་རབ་འཕྲོག ། དུས་ངན་སྐྱེ་བོ་འདུལ་དཀའ་བཏུལ་ནས་ལྗོངས་འདི་རྫོགས་ལྡན་ལྟར་སྐྱོང་བའི། ། འགྲོ་བའི་གཉེན་གཅིག་ས་སྐྱོང་ཆེན་པོ་ཕྱོགས་དུས་ཀུན་དུ་རྒྱལ་གྱུར་ཅིག ། དེ་ལྟའི་ཕུན་ཚོགས་ཡོན་ཏན་ཀུན་གྱི་གཏེར། ། ཕྱོགས་ལས་རྣམ་པར་རྒྱལ་བའི་མི་དབང་ཁྱོད། ། ལེགས་བྱས་རལ་པ་འཐུག་པོས་གཉའ་ཁེབ་ཅན། ། ལུགས་གཉིས་མཁྱེན་པའི་སྤྱན་མིག་རྣམ་པར་གཡོ། ། གཞན་སྡེ་གྲགས་པ་ཟིལ་གནོན་མཆེ་སྡེར་གྱིས། ། ཕས་རྒོལ་ཝ་སྐྱེས་མཐར་མཛད་གང་དེ་ཉིད། ། དཔའ་མཛངས་བློན་པོའི་རིགས་དང་ནགས་ན་རྩེན། །
ཞེས་པའི་སྙན་པ་ཐོས་པས་བདག་ཡིད་ཚིམ། ། དམ་པའི་དྲིན་ལས་བློ་ཡི་མེ་ལོང་ལ། ། གདམས་པའི་རི་མོ་འགའ་ཞིག་གསལ་གྱུར་ཀྱང་། ། དུས་ངན་དབང་གིས་གཞན་ཕན་མཐུ་བྲལ་བའི། ། དམན་པ་བདག་ཀྱང་འབྱུང་བཞི་ཆ་སྙོམས་ཤིང་། ། སྐྱོན་མེད་གསུང་རབ་མཆོག་གི་ཐོས་སྒོམ་ལ། ། གུས་དང་རྟག་པའི་སྦྱོར་བས་བརྩོན་མྱུར་གནས། ། ད་ལམ་ལོ་གསར་བཀྲ་ཤིས་འབུལ་བའི་རྟེན། ། མཚོན་བྱེད་འདི་ལ་ཐུགས་ཀྱིས་མི་ཁྲེལ་ཞིང་། ། ལྷག་བསམ་མཆོག་ལ་དགོངས་ཏེ་བཞེས་སུ་གསོལ། །
མི་དབང་མཆོག་ཁྱོད་སྐུ་ཚེ་རབ་བརྟན་ཞིང་། ། མངའ་འབངས་ལུགས་གཉིས་དཔལ་འབྱོར་ཕུན་ཚོགས་རྣམས། ། སླར་ཡང་ཡར་ངོའི་ཟླ་ལྟར་རྒྱས་གྱུར་ཅིག ། ས་སྐྱོང་དཔག་བསམ་ཆེ་ལ་ཉེར་བརྟེན་པའི། ། ངུར་སྨྲྀག་འཛིན་པའི་འཁྲིལ་ཤིང་ཁོ་བོ་ལ། ། དུས་ངན་སྐྱེ་བོས་བསམ་ངན་གདུག་རྩུབ་ཀྱི། །

རྟག་ཏུ་བཟོད་པའི་ཁུར་ཆེན་གྱིས་ངལ་བ། ། འདི་ལ་མི་དབང་ཁྱོད་ཀྱི་བརྩེ་བས་སྐྱོབས། ། དེ་སྐད་སྨྲ་བ་དཔལ་ལྡན་ས་སྐྱ་པ། ། ཤཱཀྱའི་དགེ་སློང་རིགས་སྔགས་འཆང་བའི་ཚུལ། ཨ་ནནྡ་ཡི་མིང་ཅན་གང་དེའོ། ། ཞེས་པ་ཀཱ་ལ་དུ་ཏའི་ལོ། ཧཻ་མནྟ་ཞེས་པའི་དུས་ཀྱི་ཚིམ་བྱེད་ཀྱི་ཟླ་བ་རྒྱལ་བའི་ཚེས་ལ། གུ་ན་རཏྣ་ཀ་ར༔ ཤྲཱི་བྷུ་མི་པཎྜུ་ཀའི་གནས་མཆོག་ཆུ་མིག་རྫིང་ཁ་ནས་ཕུལ། ། མངྒལཾ།། ༈ །།དཔོན་ས་བཀྲ་ཤིས་ཚེ་རིང་བསོད་ནམས་རྒྱལ་མོ་ལ་སྤྲིངས་ཡིག་བཞུགས།
༡༨༧ དཔོན་ས་བཀྲ་ཤིས་ཚེ་རིང་བསོད་ནམས་རྒྱལ་མོ་ལ་སྤྲིངས་པ། སྔར་ཕྱག་བྲིས་ཞྭ་མོ་དང་བཅས་པ་འབྱོར་པས་སེམས་ལྷག་པར་སྤྲོ་ཞིང་རྗེས་སུ་ཡི་རང་བར་གྱུར། དེང་སང་སྐབས་དེ་ཕྱོགས་ཁམས་སྙོམས་ལྡན་ངོས་ལུགས་གཉིས་ཀྱི་བྱ་བ་བཟང་པོ་གོང་འཕེལ་ན་གནས་ལ་ཆེ། འདིར་ངེད་ཀྱང་ཁམས་བཟང་ངོས་ཐོས་བསམ་སྒོམ་གསུམ་སྤེལ་མར་གོང་འཕེལ་གྱི་ངང་ནས་སྣོད་ལྡན་མཐའ་དག་སྨིན་གྲོལ་ལ་འགོད་པའི་མུར་གནས། ལར་བསྟན་པའི་དུས་དམའ་མོར་སླེབ་འདུག་པས་ངེད་ཀྱི་བསམ་པ་བཞིན་འགྲུབ་པར་དཀའ་བ་གདའ་སྟེ། སྤྱིར་བསྟན་པ་འདིའི་གནས་ཚད་མདོ་སོ་སོ་ནས་མི་འདྲ་བ་མང་དུ་གསུངས་ཀྱང་། ལོ་ལྔ་སྟོང་དུ་གནས་པ་འདི་ཉིད་ངེས་དོན་ཡིན་པར་མཁས་པ་དག་བཞེད་ལ། དེ་ལ་ཡང་ལྔ་བརྒྱ་པ་ཕྲག་གསུམ་པ་གསུམ་དུ་ཕྱེ་བའི། དང་པོ་ལ་འབྲས་དུས་དང་། གཉིས་པ་ལ་བསྒྲུབ་དུས་དང་།
གསུམ་པ་ལ་ལུང་དུས་ཞེས་འཇོག་པ་ལས། དེང་སང་ལུང་དུས་ཡིན་ཞིང་། དེ་ལ་རྫོགས་པ་དང་རྟགས་ཙམ་འཛིན་པ་ལྔ་བརྒྱ་པ་ཕྲག་གཅིག་འབྱུང་བ་དེར་སླེབ་པར་བཤད་ལ། དེས་ན་ད་ལོའི་མེ་འབྲུག་འདི་སངས་རྒྱས་མྱ་ངན་ལས་འདས་ནས་མི་ལོ་གསུམ་སྟོང་བདུན་བརྒྱ་ཞེ་བརྒྱད་འདས་ནས་ཞེ་དགུ་པ་དེ་ཡིན་པས། ད་རྣམ་དག་བསྟན་པའི་ལྷག་བདུན་བརྒྱ་དང་ང་གཅིག་ཡོད་ལ། དེ་ནས་རྟགས་ཙམ་འཛིན་པར་སླེབ་པ་འདུག་པས་ན་དུས་དམའ་མོར་མ་སླེབ་པའི་རྒྱུ་མི་གདའ། འོན་ཀྱང་ངེད་རང་གི་ཆ་ནས་བློ་བླ་མ་དཀོན་མཆོག་ལ་ཁ་ཞེ་མེད་པར་གཏད་ནས་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་ལ་འབད་རྩོལ་བགྱིས་པའི་སྒོ་ནས་སྤྱི་དང་བྱེ་བྲག་དཔལ་ལྡན་ས་སྐྱ་པའི་བསྟན་པ་གཞན་དང་མཚུངས་པ་མེད་པ་འདི་ཉིད་ཆེས་ཆེར་རྒྱས་པར་གྱུར་ཏེ། བརྒྱུད་པར་འཛིན་པའི་སློབ་མ་དགེ་བའི་བཤེས་གཉེན་ཉི་ཟླ་ལས་གྲགས་ཆེ་ཞིང་སྐར་ཕྲན་ལས་གྲངས་མང་བ་དག་གིས་རྒྱ་མཚོའི་གོས་ཅན་འདི་ཁྱབ་པར་བྱའོ་སྙམ་པའི་འདོད་འདུན་དྲག་པོ་རྒྱུན་ཆད་མེད་པར་ཡོད་པ་ངེས་འཚལ། སླར་ཡང་ཁམས་ཀྱི་འཚོ་བཞེས་ལ་མི་གཡེལ་བའི་ངང་ནས་བསྲིངས་འོས་ཀྱང་རིམ་པར་བགྱིས།
ད་ལམ་རྟེན་སྔགས་བཏབ་རྡོ་རྗེའི་མདུད་པ་ལ་རྟགས་འབྱར་དང་བཅས་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུ་ནས་བྲིས། དབྱངས་ཅན་བསོད་ནམས་རྒྱལ་མོ་སྐུ་ཚེ་རིང་དུ་འཚོ་ཕྱིར་གྱི་གསོལ་འདེབས་སྒྲུབ་སྡེ་ནམ་མཁའ་མཛོད་དུ་བཙུགས་པ་བཞུགས། ༡༨༨ ན་མོ་བུདྡྷ་དྷ་ཛ་ཡེ། གང་གི་མཁྱེན་པ་ལྷ་ལམ་ལྟར་ཡངས་ཤིང་། ། ཐུགས་རྗེའི་ཟླ་ཟེར་འགྲོ་བའི་གཙུག་ན་མཛེས། ། སྲིད་ཞིའི་རྒུད་པ་སེལ་བའི་སྟོབས་མངའ་བ། ། སྐྱོབས་པ་མཚུངས་མེད་ཤཱཀྱ་སེང་གེར་འདུད། ། དུས་གསུམ་རྒྱལ་བའི་མཁྱེན་རབ་གཅིག་བསྡུས་པ། ། གུར་གུམ་གཞོན་ནུའི་མདངས་ལྡན་འཇམ་པའི་དབྱངས། ། ལྗོངས་འདིར་བསྟན་འཛིན་མཆོག་གི་སྐུར་བསྟན་པ། །
ས་སྐྱའི་རྗེ་བཙུན་བརྒྱུད་པར་བཅས་ལ་འདུད། ། གང་གི་བསྟན་དང་བསྟན་འཛིན་སྲོག་བཞིན་དུ། ། གཅེས་པར་འཛིན་ལ་ངལ་བ་ལྷུར་ལེན་པའི། ། སྔོན་བསགས་བསོད་ནམས་བྱེ་བའི་དཔལ་ཡོན་ཅན། ། ས་སྐྱོང་དབང་མོ་བསྐལ་བརྒྱར་ཞབས་བརྟན་ཤོག ། དེ་ལྟར་ཡིད་ལ་རེ་བའི་བསམ་དོན་འདི། ། ཇི་བཞིན་འགྲུབ་པར་བསླུ་མེད་དཀོན་མཆོག་ལ། ། རྒྱུན་ཆད་མེད་པར་གསོལ་བ་བཏབ་པའི་མཐུས། ། འབད་པ་མེད་པར་ཡིད་བཞིན་འགྲུབ་གྱུར་ཅིག ། ཅེས་པ་འདི་ནི་བསྟན་པ་སྤྱི་དང་བྱེ་བྲག་དཔལ་ལྡན་ས་སྐྱ་པའི་བསྟན་པའི་སྦྱིན་བདག་ཆེན་མོ་དབྱངས་ཅན་བསོད་ནམས་རྒྱལ་མོ་སྐུ་ཚེའི་རྒྱལ་མཚན་ཡུན་རིང་དུ་བརྟན་པའི་ཕྱིར།
གསོལ་འདེབས་བརྟན་བཞུགས་ཀྱི་ཚིགས་བཅད་ཞིག་གྱིས་ཞེས་ཇོ་བརྟན་པ་བྱམས་པ་ཆོས་དབང་གིས་བསྐུལ་བ་ལ་བརྟེན་ནས། དཔལ་ས་སྐྱ་པ་ཤཱཀྱའི་དགེ་སློང་རིགས་སྔགས་འཆང་བ་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཡུད་ཙམ་ཞིག་ལ་དཔལ་རབ་དབང་ལྡན་དུ་སྦྱར་བ་འདིས་དགེ་ལེགས་མཆོག་ཏུ་གྱུར་ཅིག ། སརྦ་མངྒལཾ།། ༈ །།ཡར་རྒྱབ་དཔོན་ཆེན་ལ་གནང་བའི་བཀའ་ཤོག་བཞུགས། ༡༨༩ རིགས་གསུམ་རྣམ་འཕྲུལ་རྗེ་བཙུན་ས་སྐྱ་པ། ། ཡབ་སྲས་བརྒྱུད་པར་བཅས་ལ་གུས་བཏུད་ནས། ། སྟོབས་ལྡན་ས་གསུམ་སྐྱོང་བའི་མི་དབང་ཆེ། ། དབང་གི་རྒྱལ་པོར་བདག་གི་རབ་དྭངས་བའི། ། འཕྲིན་འདི་འབུལ་ལོ་ཐུགས་དགོངས་དགེས་པར་མཛོད། ། མགོན་ཁྱོད་ཡངས་པའི་ས་ལ་དབང་བསྒྱུར་ཚེ། །
ཁོ་བོ་ཅག་དང་མཇལ་བའི་སྐབས་སྲིད་ན། ། སྤྱི་དང་བྱེ་བྲག་བསྟན་པ་རིན་ཆེན་འདི། ། ཆེས་ཆེར་འཕེལ་བར་ནུས་པ་གདེངས་ཐོབ་མོད། ། འོན་ཀྱང་ངན་པའི་དུས་ཀྱི་ཤུགས་དྲག་པོས། ། མི་སྲིད་སྲིད་པའི་འགྱུར་བ་འདི་ཤར་བས། ། ཆོས་དང་མཐུན་པའི་བསམ་པས་དོན་ཕལ་ཆེར། ། རེ་བ་འབྲས་བུར་མེད་པའི་གནས་སུ་མཆིས། ། འོན་ཀྱང་ས་སྐྱོང་ཁྱེད་ཀྱིས་སྔོན་བསགས་ཀྱི། ། ལས་འབྲས་བཟང་བས་བསྟན་ལ་རབ་དད་ཅིང་། ། བདག་ཀྱང་བསྟན་པའི་ཁུར་ཆེན་འདི་དམན་པས། །
མཇལ་མ་ཐག་ཏུ་ཐུགས་ཡིད་གཅིག་ཏུ་འདྲེས། ། མི་དབང་ཁྱོད་ཀྱི་ལྷག་བསམ་རབ་དཀར་གྱི། ། མཚོ་ལས་འཁྲུངས་པའི་མཐུན་རྐྱེན་མཚོ་སྐྱེས་ཚོགས། ། རྣམ་པ་མང་པོས་བློ་ལྡན་ཁོ་བོ་ལ། ། ཡང་ཡང་ཕན་མཛད་བསམ་གྱིན་སྤྲོ་བ་འཕེལ། ། ད་དུང་ཡང་ནི་རྟག་ཏུ་སྐྱོངས་སུ་གསོལ། ། རིགས་སྔགས་འཆང་བའི་རྣལ་འབྱོར་ཁོ་བོས་ཀྱང་། ། ཕྱོགས་དུས་ཀུན་དུ་བསླུ་མེད་དཀོན་མཆོག་ལ། ། རྩེ་གཅིག་གསོལ་བ་བཏབ་ནས་རང་གཞན་ཀུན། ། བར་དུ་གཅོད་པའི་བདུད་ལས་རྒྱལ་བར་སྨོན། །
ད་ལམ་ཡི་གེ་མི་སྟོང་ཚོན་སླད་དུ། ། རྒྱ་དར་སྤར་མ་རྡོ་རྗེའི་མདུད་པས་སྤྲས། ། སྔགས་བཏབ་མཛེས་པའི་རྟགས་དང་བཅས་ཏེ་ཕུལ། ། དེ་སྐད་སྨྲ་བ་དཔལ་ལྡན་ས་སྐྱ་པ། ། ཤཱཀྱའི་དགེ་སློང་མཻ་ཏྲི་ཝ་གིནྟྲ། ། ཨ་ནནྡ་ཡི་མིང་ཅན་གང་དེ་འོ། ། གདོང་དགའ་བའི་དྲིས་ལན་དཔྱོད་ལྡན་དགྱེས་པའི་མེ་ཏོག་བཞུགས། ༡༩༠ ཨོཾ་སྭསྟི་སིདྡྷཾ། ཆོས་ཀྱི་ཆོས་མཆོག་གསང་སྔགས་སྔ་འགྱུར་སྔ་འགྱུར་རྡོ་རྗེ་ཕུར་པ་ཡིས། ། ཟབ་མོའི་ཟབ་ཆོས་ས་སྐྱའི་བཀའ་སྲོལ་བཀའ་སྲོལ་དྲི་མེད་ངོ་མཚར་གྱིས། །
བརྗོད་དོན་བརྗོད་བྱ་རླིང་ཞིང་རབ་རླིང་ངེས་དོན་ངེས་དོན་སྙིང་པོ་རྣམས། ། ཀུན་མཁྱེན་ཀུན་རིག་རྗེས་ཞུགས་ཞུགས་པ་བློ་མཆོག་མཆོག་དེས་འདིར་བཤད་བྱ། ། སྐྱབས་བསླུ་མེད་ཐམས་ཅད་གཅིག་བསྡུས་པའི། ། ལྗོངས་གངས་ཅན་འགྲོ་བའི་འདྲེན་པ་མཆོག ། ཕ་འཇམ་དཔལ་དབང་པོ་སྐུ་མཆེད་དང་། ། རྗེ་དུས་གསུམ་མཁྱེན་པ་བུདྡྷའི་ཞབས། ། དུས་འབྲལ་མེད་སྤྱི་བོར་ལེགས་བཀོད་པའི། ། རིགས་སྔགས་འཆང་དགེ་སློང་ཨ་ནནྡས། ། ཁྱེད་མི་དབང་ས་སྐྱོང་གདོང་དགའ་པར། ། ཡིད་བརྩེ་བའི་དྲིས་ལན་འདི་འབུལ་ལོ། །
དེ་ལ་དྲི་བ་དང་པོ་ནི། བདག་ཕུར་ཆུང་གི་སྒྲུབ་ཐབས་ཆག་མེད་བྱེད་ཀྱིས་ཡོད་ལེགས་པ། ཕུར་ཆེན་ཕུར་འབྲིང་སོགས་ལ་ཞལ་འདོད་གནང་ཞིང་། བྲིས་སྐུ་ལ་ཡང་ཡོངས་ཀྱིས་འདུག་ནའང་། ཕུར་ཆུང་བསྐྱེད་ཆོག་ན་མི་གསལ་བ་བསྒོམ་དོན་ལ་རྡོ་རྗེའི་ཁྱུང་གཤོག་བསམ་དགོས་མི་དགོས། ཞེས་པའི་ལན་ནི། སྒྲུབ་ཐབས་རྒྱས་འབྲིང་གཉིས་ལ་ཡང་གཙོ་བོ་བསྐྱེད་དུས་ཁྱུང་གཤོག་ཚིག་རིས་དངོས་བསྟན་ལ་མེད་ཅིང་། ཁྲོ་བཅུ་སྒོ་མ་དང་བཅས་པ་བསྐྱེད་པ་རྫོགས་མཚམས་ཀྱི་ཚིག་གི་ཐོན་པ་ལྟར་བསྐྱེད་རིམ་བསྒོམ་ཚེ་རྒྱས་བསྡུས་འབྲིང་གསུམ་གང་ཉམས་སུ་ལེན་ཀྱང་། ཅིས་ཀྱང་བསྒོམ་དགོས་ཏེ། སྔོན་བཅོམ་ལྡན་འདས་ཀྱིས་རུ་ཏྲ་བཏུལ་དུས།
གང་ལ་གང་འདུལ་གྱི་སྐུར་བཞེངས་པ་བཤད་པའི་ཕྱིར་ཏེ། སྔོན་བྱུང་སྟོན་པའི་རྣམ་འཕྲུལ་དེ། ། རྗེས་འཇུག་བསྒྲུབ་པའི་ཉམས་ལེན་ཡིན། ། ཞེས་གསུངས་པ་ལྟར་རོ། ། དྲི་བ་གཉིས་པ་ནི། སྲུང་འཁོར་འདི་བསྡུ་བའི་གསལ་ཁ་མི་འདུག་པ་བསྡུའམ་འཇོག་ཞེས་པའི་ལན་ནི། ཉམས་ལེན་རྒྱུན་པར་ཕུར་ཆུང་ལས་མི་བྱེད་ན་བསྡུ་མི་དགོས་ཏེ། ཐུན་མཚམས་ཀྱི་བྱ་བ་སྲུང་འཁོར་གྱི་ནང་དུ་བསྡུ་བར་བསམ་པ་གསང་སྔགས་ཕལ་ཆེར་མཐུན་ཞིང་། དེའི་རྗེས་སུ་ཉམས་ལེན་གཞན་གྱི་བར་ཆད་ན་དམིགས་པ་འགྱུར་འགྲོ་བས། རྒྱུན་པར་ཕུར་པའི་སྲུང་འཁོར་བསྒོམ་ག་ལ་དགོས།
དྲི་བ་གསུམ་པ། སྨན་རཀ་གཏོར་གསུམ་དངོས་སུ་འཇོམས་མ་ཐུབ་ན། ཡིད་ཀྱིས་སྤྲུལ་ནས་ཆོ་ག་དཀྱུས་བཞིན་བྱས་ན་ཇི་ལྟར་བཏུབ། ཞེས་པའི་ལན་ནི། སྨན་རཀ་གཏོར་གསུམ་དངོས་སུ་བཤོམ་མ་ཐུབ་ཀྱང་། དེའི་ཆོ་ག་བསྙེན་བསྒྲུབ་གསལ་བྱེད་རང་ལས་ཇི་ལྟར་གསུངས་པ་བཞིན་མཛད་པ་ནི་བླ་མ་ཀུན་གྱི་ཕྱག་ལེན་དུ་འདུག་ཅིང་། སྨན་རཀ་གཏོར་གསུམ་བཤམ་མ་བཤམ་གང་ལྟར་ཀྱང་། དེར་སྐབས་ཀྱི་བསྒོམ་དོན་ནི། རང་གི་ཤེས་རྒྱུད་ཀྱི་སྟེང་གི་སྐྱེ་བ་དཔག་ཏུ་མེད་པ་ནས་བསགས་པའི་དུག་གསུམ་གྱི་བག་ཆགས་ཐམས་ཅད་ལྷའི་ངོ་བོ་རྣམ་པ་སྨན་རཀ་གཏོར་གསུམ་དུ་བྱིན་གྱིས་རློབས་པ་ཡིན་ལགས་ཤིང་། ཞིབ་རྒྱས་འབུམ་ནག་སོགས་སུ་གསལ་ལོ། །
དྲི་བ་བཞི་པ། ལམ་དུས་ཐུན་བཞི་ལེན་ན་གནས་ཡོ་བྱིན་རླབས་དགོང་མི་དགོས་རྣམས་དོགས་དཔྱོད་བཀའ་སྩལ་པ་མཁྱེན་ཞེས་པའི་ལན་ནི། ལམ་དུས་ཐུན་གྲངས་མང་ཉུང་གང་བྱེད་ཀྱང་། སྔོན་འགྲོ་ཐུན་མོང་བ་གསུམ་གྱི་རྗེས་སུ་ཕྱི་དཀྱིལ་བསྒོམ་མི་བསྒོམ་གང་ལྟར་ཡང་། ། ལམ་དུས་དབང་དངོས་ལ་འཇུག་པ་ཡིན་ཞིང་ཕྱི་དཀྱིལ་ཡན་ལག་དྲུག་པ་བསྒོམ་ཚེ། ཐུན་མོང་མ་ཡིན་པའི་སྔོན་འགྲོ་གསུམ་ཡང་བསྒོམ་པ་ཡིན་ལ། གང་ལྟར་ལམ་དུས་ཉམས་བཞེས་ཐུན་གྲངས་གང་མཛད་ཀྱང་གནས་ཡོ་བྱིན་རླབས་མི་དགོས་ལེགས། སྔོན་འགྲོ་གཏོར་མ་དང་གནས་ཡོ་བྱིན་རླབས་སོགས་རས་བྲིས་རྡུལ་ཚོན་སོགས་མདུན་བསྐྱེད་དང་འབྲེལ་བའི་ཆོ་གའི་ཆ་ལག་ཏུ་ཡིག་ཆ་ཚད་ལྡན་རྣམས་ལས་ཀྱང་བཤད་ཅིང་། འཁྲུལ་ཟད་བླ་མ་རྣམས་ཀྱི་ཕྱག་ལེན་ལའང་མཛད་པ་ཡིན་ལགས་མོད། ད་ལམ་མདོར་བསྡུས་ཀྱི་དྲིས་ལན་འདི་འབུལ་ཞིང་།
སླར་ངེད་རང་ས་སྐྱ་པའི་ཡབ་ཆོས་ལྷད་མེད་རྡོ་རྗེ་ཕུར་པ་འདི་ཡི་དམ་གཞན་ལས་བྱིན་རླབས་ཆེ་ཞིང་འཕྲིན་ལས་མྱུར་བ་ངེད་རང་ལ་ཡང་ཡིད་ཆེས་ཁྱད་པར་ཅན་ཡང་དང་ཡང་དུ་ཡོད་པ་ནས། ལུགས་འདིའི་སྒྲུབ་ཐབས་དང་དཀྱིལ་ཆོག་གཉིས་ཀ་ལ་རྣམ་བཤད་ཆེན་མོ་རེ་ཅིས་ཀྱང་རྩོམས་སྙམ་པ་ཡོད་པ། དེ་ལྟ་བུའི་ཡིག་ཆ་རྣམས་གྲུབ་བསྟུན་ཕྱག་ཏུ་འབུལ་བས་གཟིགས་རྟོག་དང་སྐལ་བཟང་གཞན་ལ་ཡང་སྤེལ་བ་ཞུ། དྲི་བ་ལྔ་པ་རིག་པའི་གནས་ཆེན་བཅོ་བརྒྱད་ཀྱི་ངོས་འཛིན་གང་ཡིན་གསུངས་བ། རིག་པའི་གནས་ཆེན་བཅོ་བརྒྱད་ནི། དུས་རིགས་་་་་་དུས་སྔ་ཕྱི་ཤེས་པ། པ་དང་། བཅུད་རིག་པ་་་་་་སེམས་ཅན་ཐམས་ཅད་ཀྱི་མཚན་ཉིད་ཤེས་པ། སྒྲ་རིག་་་་་་བྷེ་ཀ་ར་ལ་སོགས་པ། པ་དང་།
བཟོ་་་་་་ལོ་ཀའི་ཤེས་པ་ལ་མ་རྨོངས་པ། རིག་པ། ལམ་རིག་་་་་་དགེ་སྡིག་གི་རྒྱུ་འབྲས་ཤེས་པ། པ། གསོ་བ་་་་་་སྨན་དང་ཟས་ཀྱི་མཚན་ཉིད་ཤེས་པ། རིག་པ། ཚེ་རིག་པ།་་་་་ གཞན་གྱི་སྔོན་གྱི་ཚེ་རབས་དྲན་པ། སྐྱེ་གནས་རིག་པ་དང་།་་་་་ རང་གཞན་གྱི་ལུས་ངག་གང་དུ་ལེན་སྐྱེ་གནས་གང་དུ་སྐྱེ་བདེ་སྡུག་ཅི་འབྱུང་ཤེས།
གཞན་གྱི་སེམས་རིག་པ།་་་་་ འདོད་ཆགས་ལ་སོགས་པ། བདག་དོན་རིགས་པ་དང་།་་་་་ ཆོས་ཀྱི་རྒྱུ་ཇི་ལྟ་བ་བཞིན་རྟགས་པ། སེམས་ཅན་གྱི་ཁམས་རིགས་པ་དང་།་་་་་ དེ་སྤྱོད་པ་ཤེས་པ། དབང་པོ་རིག་པ་དང་།་་་་་ རབ་འབྲིང་ཤེས་པ། ཡུལ་རིག་པ་དང་།་་་་་ ཡུལ་དྲུག་གི་གནས་ལུགས་ཤེས་པ།
སྨན་རིག་པ་དང་།་་་་་ སྐྱེས་ཚད་མཐོང་ཚད་སྨན་གྱི་བྱེ་བྲག་ཏུ་ཤེས་པ། སྐྱེ་བ་རིག་པ།་་་་་ ཆོས་ཐམས་ཅད་འབྱུང་བའི་རྒྱུ་ཤེས་པ། སྤྱོད་པ་རིག་པ་དང་བཅོ་བརྒྱད་དོ།་་་་་ ཅི་བྱས་དགེ་བར་ཤེས་པ། དེ་དག་གི་སྡོམ་ནི། དུས་བཅུད་སྒྲ་བཟོ་ལམ་གསོ་ཚེ། ། སྐྱེས་དང་གཞན་སེམས་ཆོས་བདག་རིག ། སེམས་ཁམས་དབང་པོ་ཡུལ་སྨན་བསྐྱེད། །
འཆི་དང་སྤྱོད་པ་རིག་པའོ། ། ཞེས་སྔོན་བྱོན་པའི་མཁས་པ་རྣམས་ཀྱི་གསུང་རབ་ལས་འབྱུང་བའི་རིག་པའི་གནས་ཆེན་བཅོ་བརྒྱད་ཀྱི་ངོས་འཛིན་འདི་རྣམས་ཡིན་ལ། འདིར་རགས་རིམ་ཙམ་བཀོད་པ་ཡིན་ཞིང་། རྒྱས་པར་རང་རེ་ངོས་ཀྱི་མཇལ་བསྟུན་གསུང་གླེང་མཛད་པས་དེ་བཞིན་དགོངས་པར་ཞུགས་པ་ཞུ་ཞིང་། ། ཞར་བྱུང་གི་དྲི་བ་སྒྱུ་རྩལ་དྲུག་ཅུ་རྩ་བཞི་ཞེས་པ་འདི་གང་ལ་ངོས་འཛིན་གསུངས་པ། སྒྱུ་རྩལ་དྲུག་ཅུ་རྩ་བཞི་གང་ཞེ་ན། ། བྱུག་པ་རྟ་ཆེན་པོ་ལས་གསུངས་པ་བཞི་འདི་ལྟར། བཟོ་ལས་སོགས་པ་གཏོགས་པ་སུམ་ཅུ། ། རོལ་མོ་དང་ཆ་བྱད་དུ་གཏོགས་པ་བཅོ་བརྒྱད། ། གླུ་དབྱངས་སུ་གཏོགས་པ་བདུན། །
གར་དུ་གཏོགས་པ་དགུའོ། ། དང་པོ་ནི། ཡི་གེ ལག་རྩིས། གྲངས་རྩིས་ཆེས། འཛིན་སྟངས། ཐར་ཚུགས། གོམས་སྟབས། ལྕགས་ཀྱུས། བསྒྱུར་ཐབས་རལ་གྲིའི་ཐབས།
ཞགས་པ་གདབ་པ། མདའ་བོ་ཆེ་འཕེན་ཐབས། མདུན་དུ་བསྣུར་བ། ཕྱིར་བསྣུན་པ། བཅད་པ། བྲལ་བ། དབུག་པ། རྒྱང་ནས་ཕོག་པ། སྒྲ་གྲག་པར་ཕོག་པ། མི་འཆོར་བར་ཕོག་པ།
གནད་དུ་ཕོག་པ། ཚབ་ཆེ་བ། མཆོང་པ། གྱད་ཀྱི་འཛིན་སྟངས། བང་། རྒྱལ། བརྒལ་བ། གླང་པོ་ཆེ་ལ་བཞོན་པ། རྟ་ལ་བཞོན་པ། ཤིང་རྟའི་ཐབས།
མདའ་གཞུའི་བཟོ་ཐབས། འགྱེད་པའི་སྟབས་སོ། གཉིས་པ་བཅོ་བརྒྱད་ནི། བྲོ། རྔ་བོ་ཆེ། རྫ་རྔ། རྔ་ཕྲན། རྫ་རྔ་ཆེན་མོ། པི་ཝཾ་རྒྱུད་གཅིག་པ། ལྕགས་ཀྱི་སིལ་ཁྲོལ།
འཁར་དཀྲོལ་པི་ཝང་རྒྱུད་གསུམ། རྔ་མུ་ཀུཎྜ། སིལ་སྙན། གླུ་དབྱངས་དང་བསྟུན་པའི་རོལ་མོ། ཕེག་རྡོ་པ། རོལ་མོ་ཆེན་མོའི་སྒྲ། པི་ཝཾ་གླིང་བུའོ། ། གསུངས་པ་བདུན་ནི། བར་མ་བ། དྲང་སྲོང་བ།
ས་འཛིན་པ་དྲུག་ལྡན་པ། ལྔ་ལྡན་པ། བློ་གསལ། འཁོར་ཉན་པའོ། ། བཞི་པ་དགུ་ནི། སྒེག་པ། དཔའ་བ། མི་སྡུག་པ། དྲག་ཤུལ། བཞད་གད།
འཇིགས་སུ་རུང་བ། སྙིང་རྗེ། ངམ་པ། ཞི་བའོ། ། སྤྱིར་ཡོངས་ལ་གྲགས་པའི་སྐྱུ་སྩལ་དྲུག་ཅུ་རྩ་བཞི་ནི། སློབ་དཔོན་ཚུལ་ཁྲིམས་བསྐྱངས་ཀྱིས་ལུང་ཕྲན་ཚེགས་ཀྱི་འགྲེལ་པ་ལས་གསུངས་པ། རོལ་མོའི་མཚན་ཉིད་སྒྱུ་མ་དང་། འགྱེད་སྟོབས་དང་ནི་མེ་ཏོག་ལས། ། དམག་རྣམས་དང་ནི་བདག་ཉིད་ཆེ། ། གཡོས་སུ་བྱ་བ་རྣམས་པར་ངེས། །
ཚོང་དང་ནོར་ནི་བསྒྱུར་བ་དང་། ། རྒྱན་དང་ལྷན་རྩིས་བཅུད་ཀྱི་ལེན། ། འཁྲུལ་འཁོར་སྦྱོར་དང་དྲི་བ་དང་། ། ལོངས་སྤྱོད་དང་ནི་ཆེ་སྦྱོར་སྒྲ། ། ཡི་གེ་དང་ནི་ཁ་སྐད་ལས། ། རང་རང་བཟོ་དང་མཚོ་རྣམས་བརྟག ། གཅོད་ཐབས་དང་ནི་སོག་ལེ་དང་། ། ཕུག་རྣམས་བརྐོ་བར་བྱེད་པ་དང་། ། སོང་དང་འོང་བ་ཤེས་པ་དང་། ། གཞི་ཡི་མཚན་ཉིད་ཤེས་པ་དང་། །
མདུང་དང་རྡོ་རྗེ་བརྟག་པ་དང་། ། འཐང་གྱི་འཚེར་བའི་མཚན་ཉིད་ནི། ། ཟུག་རྔུ་འབྱིན་དང་མིག་འཕྲུལ་དང་། ། བ་ར་ཏ་ཡི་བསྟན་བཅོས་ཤེས། ། བཅིངས་དང་ཁེང་པ་བརྩེགས་མ་དང་། ། དེ་བཞིན་གོས་ནི་འཕང་བ་དང་། ། ཡན་ལག་མཉེ་དང་མེ་འདེབས་དང་། ། དེ་བཞིན་ཆུ་ནི་ཀུན་ནས་དང་། ། དུང་གི་སྒྲ་དང་སྡེབས་སྦྱོར་དང་། ། གྲོང་བརྡལ་དང་ནི་གླེག་འདྲ་དང་། །
མཚན་མོ་ཆོམ་རྐུན་ཤེས་པ་དང་། ། བྱིས་པ་རྣམས་ནི་གསོ་བ་དང་། ། མི་རྣམས་གཉིད་ཀྱི་ལོག་བྱ་དང་། ། སྒོ་ལྕགས་དབྱེ་བར་བྱ་བ་དང་། ། རྨ་དང་པ་རྟོག་བྱེད་པ་དང་། ། སྐྱེས་པ་བུད་མེད་རྟ་དང་ནི། ། གླང་པོའི་མཚན་ཉིད་གར་སློབ་དང་། ། འབྱུང་པོ་དག་ནི་གསོ་བ་དང་། ། ཟངས་མ་འཁར་བ་གསེར་དག་དང་། ། ཤིང་དང་དུང་ནི་ཤེས་པ་དང་། །
རི་མོ་ཚོན་དང་སོ་དག་གི ། ལས་རྣམས་དེ་དག་གོ་རིམ་བཞིན། ། སྐར་མའི་བསྟན་རྩིས་ཤེས་པ་དང་། ། མཚན་མ་ཤེས་པ་དག་དང་ཡང་། ། ངེས་པའི་ཚིག་གི་གཞུང་རྣམས་ཀྱིས། ། སྒྱུ་རྩལ་དྲུག་ཅུ་རྩ་བཞིར་དྲན། ། ཞེས་གསུངས་པས་འདི་རྣམས་ལེགས་པས་ཞིབ་ཏུ་གཟིགས་པས་སླར་ཡང་དོགས་དཔྱོད་དྲི་བ་གནང་དགོས་བྱུང་ན་རིམ་པར་གནང་འཚལ་ལོ། ། འདིར་སྨྲས་པ། ། འདིར་སྣང་ཕུན་ཚོགས་འབྱོར་པས་འབྱོར་པའང་འབྱོར་ལྡན་དབང་ཕྱུག་ལེགས་མོད་ཀྱི། ། འབྱོར་པའི་གཙོ་བོ་ཐུགས་རྒྱུད་གཙོ་བོ་ཡོན་ཏན་གཙོ་བོས་འབྱོར་བགྱིད་པ། །
རྒན་པོ་རྣམས་ལས་རྒན་རབ་མཛངས་ཚིག་ཚིག་དཔེ་ཡན་ཆད་བཞེས་པར་འཚལ། ། ལུགས་ཀྱི་བསྟན་བཅོས་ལུགས་བཞིན་འཛིན་ནས་གཟིགས་པའི་དོན་མཆོག་ཕྱག་བཞེས་འཚལ། ། སྒྱུ་རྩལ་གནས་དང་རིག་གནས་དག་ལ་མཁས་པ་བརྟེན་ནས་མཁས་པར་འཚལ། ། གང་ཞིག་ཡིག་ཚང་ཚང་བར་གཟིགས་པའི་གཟིགས་པ་སྒྲིབ་མེད་ཤེས་རབ་ཅན། ། རྣམ་པར་དག་པ་རྣམ་པར་བརྙེད་དུས་དུས་དྲུག་འགྲོ་ལ་གཟིགས་མཛད་སྟེ། ། ཕྲ་རགས་གནས་ལ་ཕྲག་རགས་བླང་དོར་གནས་དང་གནས་མིན་མ་འཆོལ་བར། ། ཉིན་མཚན་ཀུན་ཏུ་ཀུན་ནས་བརྟགས་དཔྱད་དཔྱད་པས་དག་པ་མཛད་དུ་གསོལ། ། དམན་པའི་སྐྱེ་བོ་ཧ་ཅང་མི་བཀུར་མཛེས་པའི་ལྷ་ལམ་བཞིན་རང་གནས་བསྐྱངས། ། དམ་པའི་སྐྱེ་བོ་དམད་པར་མི་བགྱིད་མེ་ལྕེ་རང་གནས་འབར་དུ་གཞུག ། ཚེ་ཡི་དཔལ་དང་ནོར་གྱི་དཔལ་བསྐྱེད་འཚོ་བྱེད་སྨན་དང་རིག་གནས་ལ། །
མཁས་པའི་མིག་འབྲས་ལས་ཀྱང་གཅེས་པས་སྐུ་སྲོག་བཞིན་དུ་གཅེས་པར་འཚལ། ། ཅེས་པ་འདི་ནི་རྩོད་པའི་དུས་ཀྱི་རྡོ་རྗེ་འཆང་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོའི་གསུང་ལས་སྐྱེས་པ་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བསམ་རྩེ་བྲང་ཆེན་དུ་མྱུར་བར་བྲིས་ནས་སྐུ་ཞང་ཚེ་རིང་ལ་བཀུར་བ་འདིས་དགེ་ལེགས་སུ་གྱུར་ཅིག ། དགེའོ།། ༈ །།བེ་རེ་རྒྱལ་པོ་ལ་གནང་བའི་བཀའ་ཤོག༡༩༡ ཤྲཱི་ན་རེནྟྲ་མཧཱ་རཱ་ཛ་སྱ་ཨཱ་ཡུརྡཱིརྒྷ་ཛ་ཡནྟུ་སྭསྟི། དཔལ་མིའི་དབང་པོ་རྒྱལ་པོ་ཆེན་པོ་ཚེ་རིང་ཞིང་རྒྱལ་བ་བདེ་ལེགས་སུ་གྱུར་ཅིག དོན་གཉིས་ལྷུན་གྲུབ་སྤངས་རྟོགས་མཐར་ཕྱིན་རྫོགས་སངས་རྒྱས། ། དེ་གསུང་དྲི་མེད་ལུང་རྟོག་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་འཕགས་པའི་དགེ་འདུན་རྒྱ་མཚོ་སྟེ། ། མཆོག་གསུམ་རྣམས་ཀྱིས་བདག་གཞན་ཀུན་དུ་བཀྲ་ཤིས་མཛོད། །
སྐྱབས་གནས་ཀུན་འདུས་དྲིན་ཅན་རྩ་བརྒྱུད་བླ་མ་དང་། ། དངོས་གྲུབ་ཀུན་སྩོལ་ཡི་དམ་ཞི་ཁྲོ་རབ་འབྱམས་ཚོགས། ། བར་ཆད་ཀུན་སེལ་རྡོ་རྗེའི་ཆོས་སྐྱོང་མཐུ་རྩལ་ཅན། ། བླ་མ་ཡི་དམ་བསྟན་སྲུང་དབང་པོས་དགེ་ལེགས་སྩོལ། ། ཁམས་གསུམ་འགུགས་མཛད་བྱུ་རུའི་མདངས་འཛིན་ལྷ་མཆོག་གསུམ། གསེར་རི་ལྟར་བརྗིད་ངལ་གསོས་དབང་པོ་འཁོར་དང་བཅས། སྨུགས་འཛིན་དབང་པོ་ནོར་རྒྱུན་ལྷ་མོ་ལ་སོགས་ཀྱིས། ། བདག་གཞན་དོན་འགྲུབ་ཕུན་ཚོགས་དཔལ་འབར་ཉིད་དུ་མཛོད། ། ཅེས་བདེ་ལེགས་ཀྱི་ཚིགས་སྔོན་དུ་བཏང་ནས། ། བོད་ཆེན་པོའི་ཡུལ་ལྗོངས་དང་ཉེ་བར་གནས་པའི་ས་ལ་སྤྱོད་པའི་བརྒྱ་བྱིན་བེ་རེ་མཧཱ་རཱ་ཛ་ལ་བཟློ་བ།
དེང་སང་གི་དུས་ཀྱང་ཁྱེད་རྣམས་ཁམས་སྙོམས་མུ་ནས། བདེ་བར་གཤེགས་པའི་བསྟན་པ་སྤྱི་དང་བྱེ་བྲག་གི་ཞབས་ཏོག་ལ་བརྩོན་པའི་ངང་ནས་འཕྲལ་སེལ་དུ་གནས་ལ་ཆེ། སྔོན་དེ་ནས་ཡི་གེ་བརྟེན་བཅས་བསྲིངས་བ་འབྱོར་པས་སེམས་ལྷག་པར་སྤྲོ་ཞིང་རྗེས་སུ་ཡི་རང་བར་གྱུར། འདིར་ངེད་རྣམས་ཀྱང་ཁམས་བཟང་ཞིང་སངས་རྒྱས་ཀྱི་བསྟན་པ་སྤྱི་དང་། བྱེ་བྲག་བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་རིང་ལུགས་བཟང་པོའི་རྒྱུན་འདི་ལ། བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་གསུམ་སོགས་དང་། གཞན་ཡང་འཕྲིན་ལས་རྣམ་བཞིའི་སྒོ་ནས་འཛིན་སྐྱོང་སྤེལ་གསུམ་འཁོས་ཟབ་པར་བགྱིས་ཏེ། ཉི་མ་དབུས་གཙང་གི་ལྗོངས་འདི་ན་དཔལ་ལྡན་ས་སྐྱ་པའི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་གྱུར་པའི་དར་རྒྱས་ཀྱི་སྐབས་ན་ཡོད་ཅིང་། ད་ལམ་ཆེད་དུ་བསྲིངས་དོན།
ཁམས་ཕྱོགས་ཀྱི་ངེད་རང་ས་སྐྱ་པའི་བསྟན་པའི་རྩ་བ་འདབ་འདོབ་ས་དཀར་ཆར་གཏོགས་དང་བཅས་པའི་དགོན་མཆོད་གཞིས་སོགས་བསྟན་པའི་རྒྱུན་རྣམས་ཉམས་མེད་དུ་སྐྱོང་བ་ལ། ས་སྐྱ་པའི་གདུང་བརྒྱུད་རྒྱུན་མ་ཆད་པ་བྱོན་པ་ཞིག་དགོས་བྱུང་བ་ནས། སྔོན་འདབ་འདོབ་ནས་བདག་ཆེན་རིན་པོ་ཆེ་དེ་ཉིད་དང་། འདི་ཀ་ནས་ཁམས་གསུམ་ཆོས་ཀྱི་རྒྱལ་པོ་བདེ་བར་གཤེགས་པ་འཇམ་པའི་དབྱངས་སྐུ་མཆེད་རྣམས་བཞུགས་སྐབས་ནས། གོང་བཞུགས་ཞབས་དྲུང་སྒར་ཆེན་རིན་པོ་ཆེ་ཉིད་ཁམས་ཕྱོགས་ཀྱི་བསྟན་པའི་བདག་པོར་རྫོང་ཐར་ཕེབས་བཞུགས་སོགས་ཀྱི་སྒོ་ཤར་བ་དེ་ཡིན་ཡང་། བར་སྐབས་སུ་འདི་ཕྱོགས་ཕེབས་པ་ལ་བརྟེན། སྡེ་སྲིད་གཙང་པ་དང་ངེད་རང་མཆོད་ཡོན་རྩེ་གཅིག་པའི་སླར་ཁམས་ཕྱོགས་ཀྱི་བསྟན་པ་ལ་ཕན་པའི་ཆེད་དུ་ཕེབས་དགོས་ཚུལ་གསོལ་བ་བཏབ་པ་ཡིན་རུང་། ད་ལ་ཚོ་ཞབས་ཅུང་ཟད་མ་བདེ་བ་ནས་ཕེབས་སྒོ་དོད་པ་ཞིག་མ་བྱུང་བར་བརྟེན། ངེད་རང་གི་ཆ་ནས་བདག་ཆེན་རིན་པོ་ཆེ་བདེ་གཤེགས་དེ་ཉིད་གྱི་ཐུགས་དགོངས་རྣམ་པར་དག་པའི་རྒྱུན་དང་། བསྟན་པ་དང་སེམས་ཅན་ལ་བསམ་ན་དེ་ཕྱོགས་སུ་ཡོངས་སྤྲོ་བ་ལས་ཀྱང་ཆེས་སྤྲོ་བ་ཁ་ཞེ་མེད་པར་ཡོད་ཀྱང་།
དཔལ་ལྡན་ས་སྐྱའི་ལུགས་གཉིས་ཀྱི་འཛིན་སྐྱོང་གནང་དཔང་ཆེ་བ་འདི་སྔར་རྒྱུན་མ་ཉམས་པ་ཞིག་བོད་ཁམས་སྤྱིའི་བདེ་ཐབས་སུ་མི་དགོས་ཁ་མེད་ཡིན་པ་སེམས་ཡོད་ཀུན་གྱི་བློ་ལ་གསལ་བ་ལྟར། འདི་བཞག་ནས་དེ་ཕྱོགས་ཡོངས་ཐབས་མ་བྱུང་པ་ནས། དེ་ནས་སླར་འདི་ཕྱོགས་གདུང་བརྒྱུད་ཞིག་འཕྲལ་རྫོང་བྱེད་རྩིས་དང་། དེ་བར་ལ་འདབ་འདོབ་ས་དཀར་དང་བཅས་པའི་དགོན་ཆོས་གཞིས་རྣམས་ཀྱི་འཛིན་སྐྱོང་ལ། ངེད་རང་གི་དྲུང་དུ་ལོ་གྲངས་དུ་མའི་བར་དུ་གསང་སྔགས་རྡོ་རྗེ་ཐེག་པའི་ཆོས་ཚུལ་མཐའ་ཡས་པ་ཞིག་གི་ཆོ་ག་ཕྱག་ལེན་རྣམས་ལ་སྦྱངས་པ་མཐར་ཕྱིན་ཞིང་། ། ཡི་དམ་ཆོས་སྐྱོང་གི་བསྙེན་སྒྲུབ་ཟབ་མོ་དུ་མ་ཞིག་གི་རྒྱུད་བྱིན་གྱིས་རླབས་པའི་བླ་མ་རྡོ་རྗེ་འཛིན་པ་ཆོས་རྒྱ་མཚོ་དཔོན་སློབ་འདི་རྣམས་རྫོང་ཐར་བྱས་པ་ཡིན་པས། ས་དཀར་འདབ་འདོབ་ཀྱི་ཕྱོགས་ན་ཡོད་པའི་གྲྭ་རིགས་སྦྱིན་བདག་དང་བཅས་པ་རྣམས་ཀྱིས་སྤངས་བླངས་དགོས་རྒྱུ་ལ། འདི་ནས་ངེད་རང་གི་གདུང་བརྒྱུད་ཞིག་ཁམས་ཕྱོགས་སུ་མ་བྱོན་གྱི་བར་ལ། ས་དཀར་འདབ་འདོབ་ཆར་གཏོགས་དང་བཅས་པའི་ཡོངས་བསྡུད་ཐམས་ཅད་སྔར་འཁྱུད་བཞིན་སྦས་བསྐུངས་མེད་པར་དཔོན་སློབ་འདི་པའི་ལག་ཏུ་བྱིན་པ་ཞིག་དགོས་རྒྱུ་དང་། དཔོན་སློབ་འདི་པས་ཀྱང་ཁོ་རང་ཚོའི་དགོས་བྱེད་གང་དགོས་སྤྱད་པའི།
གཞན་མ་རྣམས་ལོག་འཚོར་མ་སོང་བའི་གདན་ས་ཆེན་པོའི་དུས་ཇ་དཀར་མེའི་རྒྱུན་ལ་ཕན་པའི་འབུལ་བསྐྱེལ་གང་ཐུབ་རེ་བྱས་ན། བླ་མ་གོང་མའི་ཞབས་ཏོག་ཏུ་དེ་ཆེ་བ་འདུག་པས། འདི་སྐོར་ལ་འདབ་འདོབ་སོགས་ཀྱི་སྔ་མོའི་དྲག་བཙན་འདྲའི་དོན་མ་གོའི་འཐེན་ཁྱེར་བྱས་པ་བྱུང་ན། དེ་ཀ་ནས་རྒྱལ་པོའི་ཁ་བལྟས་ཁྱབ་པ་ཞིག་ཅིས་ཀྱང་གལ་ཆེ་ཞིང་། གང་ལྟར་ངེད་རང་གི་ས་ནས་ཁམས་ཕྱོགས་ཀྱི་ས་སྐྱ་པའི་སྡེ་དགོན་པ་སོགས་བསྟན་པ་རིན་པོ་ཆེ་བློས་ནི་མ་ཐོང་། ངེད་རང་ངོས་ཀྱིས་ཡོང་སྟབས་ནི་མ་བདེ། དེས་ན་རེ་ཞིག་བར་བླ་མ་དཔོན་སློབ་འདི་རྣམས་འཚོ་འཛིན་ལ་བཏང་བའི། སླར་ཡང་གདུང་བརྒྱུད་ཞིག་རྫོང་ཐར་བྱས་ངོས་ཁམས་ཕྱོགས་ཀྱི་ས་སྐྱ་པའི་བསྟན་པ་བདག་ཆེན་རིན་པོ་ཆེ་དེ་ཉིད་བཞུགས་པའི་སྐབས་ལྟ་བུ་ཞིག་ཇི་སྲིད་བསྟན་པ་ལ་གནས་ཀྱི་བར་དུ་རྒྱུན་མ་ཆད་པ་བྱུང་ན་སྙམ་པའི་ལྷག་བསམ་འདི་ཁོ་ན་སྙིང་ཁོངས་སུ་བཅངས་པ་ཡིན་པས། དེ་རྒྱལ་པོ་ཁྱེད་ཀྱི་སེམས་ཡུལ་དུ་ངེས་པ་བྱས་ནས་དཔོན་སློབ་འདི་རྣམས་ལ་དབུ་འདོན་ཞབས་འདེགས་སོགས་ཤ་ཚར་སྦྱར་བ་ཞིག་ཅིས་ཀྱང་གལ་ཆེ་ཆེ། མདོར་ན་ངེད་ཀྱི་བླ་མ་དཔོན་སློབ་འདི་རྣམས་བསྟན་པ་དང་སེམས་ཅན་ཁོ་ན་ལ་བསམ་ནས།
འདབ་འདོབ་ས་དཀར་ཕྱོགས་སུ་བརྫངས་པའི་བསམ་པ་འདི་ཐོག་ཏུ་འཁྱོལ་མི་འཁྱོལ་ཁྱོད་བེ་རེ་རྒྱལ་པོ་ལ་རག་ལས་པ་ཡིན་པས། ངེད་ས་སྐྱ་པའི་བླ་མ་དཔོན་སློབ་འདི་རྣམས་སྐྱིད་སྡུག་ལེགས་ཉེས་རྒྱལ་པོ་ཁྱེད་ཤེས་པ་ཡིན་པས། དཔོན་སློབ་འདི་རྣམས་ལ་མགོ་འདོན་དུ་སྤྱན་བྱམས་པ་ཞིག་གིས། མ་མཐོང་བ་སྟོན་པ་དང་། མི་ཤེས་པ་སློབ་པའི་དཔེས་ཁམས་ཕྱོགས་ཀྱི་ས་སྐྱ་པའི་བསྟན་པའི་རྩ་བ་ཚུགས་པ་ཞིག་རྒྱལ་པོ་ཆེན་པོ་ཁྱེད་ཀྱིས་བགྱི་བར་འོས་པའི་མཆོག་ཡིན་པས་ལག་ལེན་ལ་ཐེབ་པ་ཞིག་ཅིས་ཀྱང་འཚལ། དེ་ལྟར་བྱས་ན་ངེད་རང་གིས་ཀྱང་བསྔོ་བ་སྨོན་ལམ་སྲུང་འཁོར་སོགས་ཅི་ཡོང་བགྱིད་པ་གཞིར་བཅས་ཤིང་། ལྷག་པར་རྗེ་བཙུན་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱི་ཐུགས་རྗེའི་གཟིགས་པ་ལ་ཐེ་ཚོམ་མི་དགོས་པས་ཁྱེད་རང་རྣམས་འདི་ཕྱི་གཉིས་ཀ་བདེ་བ་ཡིན་པ་དེའི་ཚུལ་རྒྱས་པ་གླེང་ཅི་ལ་དགོས། ཡང་འདབ་འདོབ་ས་དཀར་སོགས་ན་གནས་པའི་གང་ཟག་འགའ་ཞིག་དང་། དེ་ལས་གཞན་པ་དག་གིས། ངེད་ཀྱི་འདི་ནས་བརྫངས་པའི་བླ་མ་དཔོན་སློབ་འདི་རྣམས་ལ་གནོད་འགལ་ལོག་པར་འགྲོ་བ་བགྱིས་པའི།
ངེད་ཀྱི་བསྟན་དོན་འདི་ལ་བར་ཆད་དུ་འགྲོ་བ་སུས་བྱས་པ་བྱུང་ཡང་། སྟོབས་ཀྱི་འཁོར་ལོས་བསྒྱུར་བའི་རྒྱལ་པོ་ཁྱེད་ཀྱི་ཞི་དྲག་གང་ལ་གང་འཚམས་ཀྱི་སྒོ་ནས་ལོག་བསྒྲུབ་མཐའ་དག་མིང་གི་ལྷག་མར་འགྱུར་བའི་ཐབས་ཚུལ་ལ་འབད་པ་གལ་ཆེ་ཞིང་། ངེད་རང་གིས་ཀྱང་སྤྱིར་ལུགས་གཉིས་ཀྱི་སྒོ་ནས་ནུས་ཐོན་པ་ཞིག་ཅིས་ཀྱང་བྱེད་རྩིས་དང་། ལྷག་པར་དཔལ་ས་སྐྱའི་སྒོ་རུམ་ཡེ་ཤེས་མགོན་པོའི་ཞལ་གདོང་གི་དྲུང་དུ་མནན་བསྲེག་འཕང་གསུམ་གྱི་ལས་ལ་རྟག་འགྲུས་སུ་བགྱིད་པ་ལས་མ་འདས་པ་དེ་ཡིན། མདོར་ན་ངེད་ཀྱི་ཁམས་ཕྱོགས་ཀྱི་བསྟན་པ་བསམ་པའི་དོན་རྩ་འདི་ཐད་ལ། ཁྱོད་བེ་རེ་རྒྱལ་པོ་དང་། ངེད་ས་སྐྱ་པ་གཉིས་འདོད་འདུན་རྩེ་གཅིག་ཏུ་བསྒྲིལ་པའི་ད་རེས་བརྫངས་པའི་དཔོན་སློབ་འདི་རྣམས་ལ་མགོ་འདོན་ལུང་བཟང་གི་བསམ་པ་མཐར་ཕྱིན་པ་ཞིག་ཁྱེད་བེ་རོ་རྒྱལ་པོ་ལ་རེ་རྒྱུ་ཡིན་པས། དེ་བཞིན་གོ་བའི་སེམས་འཁུར་བསྐྱེད་པ་རང་ཅི་ནར་གལ་ཆེ་ཆེ། ཞེས་པའི་ཡི་གེ་སྟོང་མིན་ཙམ་དུ་ཡི་གེ་ཟུར་གསལ་ལྟར་གྱི་ཚན་གྲངས་སོ་སོར་རྟགས་འབྱར་དང་བཅས། རབ་བྱུང་ཞེས་པ་མེ་མོ་ཡོས་ལོ་ཟླ་བ་བཅུ་པའི་དཀར་ཕྱོགས་རྒྱལ་བ་གསུམ་པའི་ཚེས་ལ་དཔལ་ས་སྐྱའི་ཡོན་ཏན་རིན་པོ་ཆེའི་འབྱུང་གནས་ཀྱི་ལྷ་ཁང་ཆེན་མོའི་བླ་བྲང་རིགས་འཛིན་ཕོ་བྲང་ནས་དགེ་བར་བྲིས།
ཁམས་ཕྱོགས་ཀྱི་ས་སྐྱ་པའི་དགོན་ཆེན་ས་དཀར་འདབ་འདོབ་སོགས་ལ་བླ་མ་གནང་དུས་ཀྱི་ཡི་གེ༡༩༢ ཤྲཱི་ཝན་གུ་རུ་དྷརྨཱ་སྭ་མི་བཛྲ་དྷ་ར་ཡ་ནཱ་པུཎྱ་ཨིནྡྲ་ཀིརྟི་མ་ཏི་བུདྡྷ་དྷྭ་ཛ་ཡེ་ན་མཿརྒྱལ་བ་སྲས་བཅས་མཁྱེན་བརྩེའི་ཡེ་ཤེས་གདོད་ནས་རྙོག་བྲལ་མཆོག་གི་གཟུགས། ། འགྲོ་འདིའི་ལེགས་བྱས་ཀུན་གསལ་མགྲོན་དུ་སྒྱུ་འཕྲུལ་རྟ་ལྗང་རོལ་པའི་གར། ། སྐྱེ་དགུའི་གཙུག་རྒྱན་ས་སྐྱ་པ་ཞེས་ཕན་བདེའི་འོད་སྟོང་རབ་འཕྲོ་བ། ། གངས་ཅན་མཁའ་ལ་དགེ་ལེགས་སྣང་བས་ས་གསུམ་སྐྱོང་མཛད་བསྔགས་པར་འོས། ། འགྲོ་དྲུག་འདྲེན་མཛད་སྙིང་པོའི་མཚན་འཆང་བླ་ཆེན་དང་། ། དེ་སྲས་ཐུ་བོ་བསོད་ནམས་རྩེར་གསོན་འཇམ་པའི་དབྱངས། ། གངས་ཁྲོད་རྡོར་འཛིན་ཀུན་གྱི་དབང་པོ་གྲགས་པའི་མཚན། ། དེ་ལྟའི་ཡབ་སྲས་མཚུངས་མེད་རྣམས་ལ་ཕྱག་བགྱིའོ། ཐུབ་དབང་གཉིས་པ་གནས་ལྔ་རིག་པའི་ཆོས་རྗེ་དང་། ། ས་གསུམ་མངའ་བདག་མཐུ་སྟོབས་བསམ་ཡས་འཕགས་པའི་ཞབས། །
དེ་སོགས་མཁས་བཙུན་བཟང་པོའི་ཡོན་ཏན་མཛོད་འཛིན་པའི། ། རིམ་བྱོན་བརྒྱུད་པའི་བླ་མ་ཀུན་ལ་བདག་ཅག་དད། ། ཁྱད་པར་སྙིགས་དུས་བསྟན་པའི་ཉི་མ་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་ཞེས་བྱ་བའི། ། འཕྲིན་ལས་རྣམ་བཞིའི་བསྟན་པ་འཛིན་སྐྱོང་སྤེལ་བ་ལ། ། ཀུན་གྱི་འགྲན་བྲལ་སྤྲུལ་པའི་སྐྱེས་མཆོག་གང་དེར་འདུད། ། གང་གི་ཐུགས་སྲས་དཀྱིལ་འཁོར་རྒྱ་མཚོའི་ཁྱབ་བདག་མཆོག ། འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་དང་། ། འཛམ་གླིང་རྒྱན་མཆོག་སྔགས་འཆང་གྲགས་པ་བློ་གྲོས་ཏེ། ། བཀའ་དྲིན་མཉམ་མེད་རྩ་བའི་བླ་མར་ཕྱག་འཚལ་ལོ། །
དུས་གསུམ་རྒྱལ་བ་ཀུན་གྱི་སྤྲོ་བསྡུའི་བྱེད་པོ་གང་། ། ཁོ་བོས་ཡོངས་འཛིན་འགྲན་གྱི་དོ་མེད་མུས་པ་རྗེ། ། གང་ཐུགས་གཉིས་མེད་ཡེ་ཤེས་ངང་དུ་རོ་གཅིག་པའི། ། བླ་མ་ཡི་དམ་ཆོས་སྐྱོང་ནོར་ལྷར་བཅས་ཀུན་རྒྱལ། ། ཕུན་ཚོགས་དངོས་གྲུབ་མ་ལུས་སྟེར་བའི་རིག་བྱེད་མ། ། ཁམས་གསུམ་སྐྱེ་དགུ་མཐའ་དག་འགུགས་པའི་འདོད་རྒྱལ་དང་། ། དཔལ་ཆེན་ཚོགས་ཀྱི་བདག་པོ་རྣམ་ཐོས་སྲས་ལ་སོགས་པ་དང་། ། དབང་བསྡུད་ནོར་ལྷའི་ཚོགས་ཀྱི་དོན་གཉིས་ལྷུན་གྲུབ་མཛོད། ། དཔལ་ལྡན་འཁོར་ལོའི་མགོན་པོ་དངོས་དང་བཅས་པ་རྣམས་ཀྱི་བཀའ་ཡི་དམ་རྒྱལ་བ་ཞི་ཁྲོ་རབ་འབྱམས་ཀྱི་ལྷ་ཚོགས་འཁོར་དང་བཅས་པའི་ལུང་། རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་དང་ལྡན་པ་དཔལ་མ་ཧཱ་ཀ་ལ་ལྕམ་དྲལ།
ཞིང་སྐྱོང་གདོང་བཞི་པ། པུ་ཏྲ་ཆེན་པོ་བྲན་གཡོག་དང་བཅས་པ་རྣམས་ཀྱི་འཕྲིན། དཔལ་ས་སྐྱ་པ་ཤཱཀྱའི་དགེ་བསྙེན་མང་དུ་ཐོས་པ་ཅན་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཕྱོགས་ཐམས་ཅད་ལས་རྣམ་པར་རྒྱལ་བའི་ཡི་གེ ཆོས་གྲྭ་ཆེན་པོ་དཔལ་ལྡན་ས་སྐྱ་ནས་བརྩམས་ཏེ། གཙང་དབུས་ཁམས་གསུམ་གྱིས་ལམ་ན་ཡོད་པའི་བླ་མ། སློབ་དཔོན། སྡེ་པ་སོ་སོ། དཔོན་སྐྱ་ཆེ་ཆུང་། ལམ་འཕྲང་སྲུང་མི། རྫོང་གཞིས་ཐ་དད་ཀྱི་གཉེར་པ།
གྲུ་འཕྲང་ཟམ་པ་ལས་སྒྲོལ་འདོན་བྱེད་མི། སྣེ་མོར་བཀོས་པའི་མི་སྣ་དྲག་ཞན། སྐྱ་སེར་བོད་འབྲོག་མི་དམངས་དང་བཅས་པ་རྣམས་ལ་སྤྲིངས་པ། སྔོན་གྱི་དུས་སུ་ངེད་ཀྱི་བླ་མ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཡབ་སྲས་དང་། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་ཁུ་དབོན་གྱིས་རྒྱ་ནག་དང་། བོད་ཀྱི་སྐྱེ་དགུ་ཐམས་ཅད་སྨིན་གྲོལ་ལ་འགོད་པར་མཛད་ཅིང་། ཆོས་དང་འཇིག་རྟེན་གྱི་བཀའ་དྲིན་ཆེན་པོ་བླ་ན་མེད་པས་བསྐྱངས་པ་དྲག་ཞན་ཐམས་ཅད་ཀྱི་བློ་ལ་གསལ་བ་དེ་ཡིན། འཁོན་ས་སྐྱ་པའི་རིགས་དང་ཆོས་ཀྱི་ལམ་སྲོལ་འཛིན་པར་ཁས་འཆེ་བ་ངེད་ཀྱིས་ཀྱང་། དཔལ་ས་སྐྱ་པའི་ཆོས་ཁྲི་ཆེན་པོར་མངའ་གསོལ་གྱི་མེ་ཏོག་གཏོར་བའི་རྗེས་ནས་བརྩམས། གདན་ས་ཆེན་པོ་འདིའི་འཁུར་ཁྱེར།
གནས་མཆོག་འདི་ཉིད་ཀྱི་རྟེན་དང་གཙུག་ལག་ཁང་ཁྱད་པར་ཅན་རྣམས་དང་། མདོ་སྔགས་ཀྱི་ཆོས་སྡེ་ཆེན་པོའི་ཞབས་ཏོག རྗེ་བཙུན་གོང་མ་རྡོ་རྗེ་འཆང་དང་དབྱེར་མ་མཆིས་པ་རྣམས་ཀྱི་ལོ་དང་ཟླ་བའི་དུས་དྲན་གྱི་མཆོད་པ་འབུལ་བར། གསང་སྔགས་ཟབ་མོའི་སྒྲུབ་མཆོད་ངོ་མཚར་ལ་གྲངས་མང་བ་སྔར་ཡོད་རྣམས་ཡར་ལྡན་དང་། གསར་འཛུགས་རྣམས་མང་དུ་བགྱིས་ཤིང་། དེ་བཞིན་དུས་ཇ་དཀར་མེའི་རྒྱུན་གཏོང་དགོས་བློའི་ར་བ་ལས་འདས་པ་ཞིག་ཡོད་པ་རྣམས་ཀྱང་གོང་འཕེལ་ཁོ་ནར་ཡོད་ཅིང་། གཞན་ཡང་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་སོགས། མདོར་ན་འཕྲིན་ལས་རྣམ་པ་བཞིའི་སྒོ་ནས་འཛིན་སྐྱོང་སྤེལ་གསུམ་འཁོས་ཟབ་པར་བགྱིས་ཏེ། ཉི་མ་དབུས་གཙང་གི་ལྗོངས་འདི་ན་དཔལ་ལྡན་ས་སྐྱ་པའི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་དར་རྒྱས་སུ་གྱུར་པའི་སྐབས་ན་ཡོད་ཅིང་།
དེ་བཞིན་དུ་ཁམས་ཕྱོགས་ཀྱི་ངེད་རང་ས་སྐྱ་པའི་བསྟན་པའི་རྩ་བ་འདབ་འདོབ་ས་དཀར་ཆར་གཏོགས་དང་བཅས་པའི་དགོན་ཆོས་གཞིས་སོགས་བསྟན་པའི་རྒྱུན་རྣམས་ཉམས་མེད་དུ་སྐྱོང་བ་ལ། ས་སྐྱ་པའི་གདུང་བརྒྱུད་རྒྱུན་མ་ཆད་པ་བྱོན་པ་ཞིག་དངོས་བྱུང་བ་ནས། སྔར་འདབ་འདོབ་ནས་བདག་ཆེན་རིན་པོ་ཆེ་དེ་ཉིད་དང་། འདི་ཀ་ནས་ཁམས་གསུམ་ཆོས་ཀྱི་རྒྱལ་པོ་བདེ་བར་གཤེགས་པ་འཇམ་པའི་དབྱངས་སྐུ་མཆེད་རྣམས་བཞུགས་སྐབས་ནས། གོང་བཞུགས་ཞབས་དྲུང་སྒར་ཆེན་རིན་པོ་ཆེ་ཉིད་ཁམས་ཕྱོགས་ཀྱི་བསྟན་པའི་བདག་པོར་རྫོང་ཐར་ཕེབས་བཞུགས་སོགས་ཀྱི་སྒོ་ཤར་བ་དེ་ཡིན་ཡང་། བར་སྐབས་སུ་འདི་ཕྱོགས་ཕེབས་པ་ལ་བརྟེན། སྡེ་སྲིད་གཙང་པ་དང་ངེད་རང་མཆོད་ཡོན་རྩེ་གཅིག་པའི་སླར་ཁམས་ཕྱོགས་ཀྱི་བསྟན་པ་ལ་ཕན་པའི་ཆེད་དུ་ཕེབས་དགོས་ཚུལ་གསོལ་བ་བཏབ་པ་ཡིན་རུང་། ད་ལོ་ཚོ་ཞབས་ཅུང་ཟད་མ་བདེ་བ་ནས་ཕེབས་སྒོ་དོད་པ་ཞིག་མ་བྱུང་བར་བརྟེན། ངེད་རང་གི་ཆ་ནས་བདག་ཆེན་རིན་པོ་ཆེ་བདེ་གཤེགས་དེ་ཉིད་ཀྱི་ཐུགས་དགོངས་རྣམ་པར་དག་པའི་རྒྱུན་དང་། བསྟན་པ་དང་སེམས་ཅན་ལ་བསམ་ན་དེ་ཕྱོགས་ལ་ཡོངས་སྤྲོ་བ་ལས་ཀྱང་ཆེས་སྤྲོ་བ་ཁ་ཞེ་མེད་པར་ཡོད་ཀྱང་།
དཔལ་ལྡན་ས་སྐྱའི་ལུགས་གཉིས་ཀྱི་འཛིན་སྐྱོང་གནང་དཔང་ཆེ་བ་འདི་སྔར་རྒྱུན་མ་ཉམས་པ་ཞིག་བོད་ཁམས་སྤྱིའི་བདེ་ཐབས་སུ་མི་དགོས་ཁ་མེད་ཡིན་པ་སེམས་ཡོད་ཀུན་གྱི་བློ་ལ་གསལ་བ་ལྟར། འདི་བཞག་ནས་དེ་ཕྱོགས་ཡོངས་སྟབས་མ་བྱུང་བ་ནས། དེས་ན་སླར་འདི་ཕྱོགས་ནས་གདུང་བརྒྱུད་ཞིག་འཕྲལ་རྫོང་བྱེད་རྩིས་དང་དེ་བར་ལ་འདབ་འདོབ་ས་དཀར་དང་བཅས་པའི་དགོན་ཆོས་གཞིས་རྣམས་ཀྱི་འཛིན་སྐྱོང་ལ། ངེད་རང་གི་དྲུང་དུ་ལོ་གྲངས་དུ་མའི་བར་དུ་གསང་སྔགས་རྡོ་རྗེ་ཐེག་པའི་ལམ་མཐའ་ཡས་པ་ཞིག་གི་ཆོ་ག་ཕྱག་ལེན་རྣམས་ལ་སྦྱངས་པ་མཐར་ཕྱིན་ཞིང་། ཡི་དམ་ཆོས་སྐྱོང་གི་བསྙེན་སྒྲུབ་ཟབ་མོ་དུ་མ་ཞིག་གི་རྒྱུད་བྱིན་གྱིས་བརླབས་པའི་བླ་མ་རྡོ་རྗེ་འཛིན་པ་ཆོས་རྒྱ་མཚོ་དཔོན་སློབ་འདི་རྣམས་རྫོང་ལྟར་བྱས་པ་ཡིན་ཞིང་། གང་ལྟར་ངེད་རང་གི་ས་ནས་ཁམས་ཕྱོགས་ཀྱི་ས་སྐྱ་པའི་སྡེ་དགོན་པ་སོགས་བསྟན་པ་རིན་པོ་ཆེ་བློས་ནི་མ་ཐོང་། ངེད་རང་ངོས་ཀྱི་ཡོང་སྟབས་ནི་མ་བདེ། དེས་ན་རེ་ཞིག་བར་བླ་མ་དཔོན་སློབ་འདི་རྣམས་འཚོ་འཛིན་ལ་བཏང་བའི་སླར་གདུང་བརྒྱུད་ཞིག་རྫོང་ལྟར་བྱས་ངོས་ཁམས་ཕྱོགས་ཀྱི་ས་སྐྱ་པའི་བསྟན་པ་བདག་ཆེན་རིན་པོ་ཆེ་དེ་ཉིད་བཞུགས་པའི་སྐབས་ལྟ་བུ་ཞིག་ཇི་སྲིད་བསྟན་པ་གནས་ཀྱི་བར་རྒྱུན་མ་ཆད་པ་བྱུང་ན་སྙམ་པའི་ལྷག་བསམ་འདི་ཁོ་ན་སྙིང་ཁོངས་སུ་བཅང་པ་ཡིན་པས་ཁྱོད་སོ་སོ་ནས་གོ་བའི་བླ་མ་དཔོན་སློབ་འདི་རྣམས་ལ་དབུ་འདོན་ཞབས་འདེགས་སོགས་ཕན་ཆ་རྩེ་གཅིག་ཏུ་བསྒྲུབ་པའི་ངེད་རང་གི་བསམ་པ་འདི་ཐོག་ཏུ་འཁྱོལ་བ་ཞིག་བྱས་བྱུང་ན། ངེད་རང་གིས་ཀྱང་བསྔོ་བ་སྨོན་ལམ་སྲུང་འཁོར་སོགས་ཅི་ཡོངས་བགྱིད་པ་གཞིར་བཅས་ཤིང་། ལྷག་པར་རྗེ་བཙུན་གོང་མ་ཡེ་ཤེས་ཀྱི་སྤྱན་ལྡན་རྣམས་ཀྱིས་ཐུགས་རྗེའི་གཟིགས་པ་ལ་ཐེ་ཚོམ་མི་དགོས་པས་ཁྱེད་རང་རྣམས་འདི་ཕྱི་གཉིས་ཀ་བདེ་བ་ཡིན།
དེ་ལས་འདས་པའི་འདི་པ་དཔོན་སློབ་ལ་དབང་ཆེ། གཤེད་མོངས། དགྲ་ཇག་རྐུན་གསུམ། མི་འོས་པའི་ལམ་ལ་སྒོར་བསྒྱིལ་སོགས་གནོད་འགལ་ལོག་པར་འགྲོ་བ་སུས་བྱས་ཏེ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་དང་། འདོད་ཁམས་དབང་ཕྱུག་ལྷ་མོ་ནམ་གྲུ་མ། དཔལ་མགོན་གདོང་བཞི་ཡུམ་ཆེན་སྲིང་མོ་བཞི། དུར་ཁྲོད་བདག་པོ་ཡབ་ཡུམ། དམ་ཅན་གནོད་སྦྱིན་ཕོ་མོ། བཀའ་སྟོད་པུ་ཏྲ་མིང་སྲིང་།
བྲན་བདུད་གཤིན་རྗེ་ནག་པོ། དཀར་མོ་ཉི་ཟླ་ལྕམ་དྲལ། ཕུར་སྲུང་དམ་ཅན་བཅུ་གཉིས། འཆི་བདག་ལས་ཀྱི་གཤིན་རྗེ། དཔལ་བསམ་ཡས་ལྷུན་གྱི་གྲུབ་པའི་གཙུག་ལག་ཁང་གི་དཀོར་བདག་རྒྱལ་པོ་སྡེ་བརྒྱད་འཁོར་དང་བཅས། དམ་ཅན་བསྟན་མ་བཅུ་གཉིས། སྣང་སྲིད་ལྷ་སྲིན་སྡེ་བརྒྱད་དྲེགས་པའི་ཚོགས་རྣམས་ཀྱིས་གནོད་བྱེད་ཐམས་ཅད་རྟེན་ཞིང་སྐྱོབས་པའི་ལྷ་དང་ཁྲོལ། གནམ་གྱི་འཇུ་ཐག་ཆོད། སའི་བརྟེན་ཕུར་ཕྱུང་། ལྟས་ངན་བརྒྱད་ཅུ་རྩ་བཞི་ཐོང་།
སྙིང་ཁྲག་ཐང་ལ་འཕོ། འབར་བའི་ཧྭཾ་ཁུང་དུ་བཅུག་ནས་རྡོ་རྗེའི་ཐུན་གྱི་བྲབ་ཏེ། རྣམ་སྨིན་གྱི་ཤ་རུས་དུམ་བུར་བཏང་ལ་རྣམ་པར་ཤེས་པ་མི་བསྐྱོད་པའི་ཞིང་དུ་སྐྱོལ་ཅིག ཇི་ལྟར་བཀའ་བསྒོས་པ་བཞིན་དུ་ཆོས་སྐྱོང་སྲུང་མ་ལས་བྱེད་ཀྱི་ཕོ་ཉ་དང་བཅས་པས་སྡོང་གྲོགས་མགོན་སྐྱབས་འཕྲིན་ལས་ཐམས་ཅད་ཐོགས་པ་མེད་པར་འགྲུབ་པར་མཛོད། རྣམ་འདྲེན་འཁོན་རིགས་ལྷ་བབས་བརྒྱུད་པར་བཅས། ། གང་གི་འཕྲིན་ལས་རྒྱ་མཚོའི་མཐའ་ཁྱབ་སྟེ། ། གངས་ཅན་འགྲོ་འདིའི་གཙུག་རྒྱན་ས་སྐྱ་པའི། ། བསྟན་པ་ཉིན་མོར་བྱེད་པའི་དགེ་ལེགས་སྩོལ། རྩ་བརྒྱུད་བླ་མ་ཡི་དམ་མཁའ་འགྲོའི་ཚོགས། ། ཆོས་སྲུང་དམ་ཅན་ནོར་གྱི་བདག་པོར་བཅས། །
དེ་དག་ཀུན་གྱི་ས་སྐྱའི་འཕྲིན་ལས་པ། ། རྡོ་རྗེ་འཛིན་པ་དཔོན་སློབ་འདི་རྣམས་ལ། ། ཚེ་རིང་ནད་མེད་རེ་བའི་དོན་འགྲུབ་ཅིང་། ། ལམ་གྱི་བར་ཆད་ཐམས་ཅད་རབ་ཞི་ནས། ། ཅི་འདོད་འབྱོར་པའི་དཔལ་དང་ལྷན་ཅིག་ཏུ། ། གེགས་མེད་གནས་འདིར་ཕྱིན་པའི་བཀྲ་ཤིས་ཤོག ། རབ་བྱུང་ཞེས་པ་མེ་མོ་ཡོས་ལོ་བླ་མ་བཅུ་པའི་དཀར་ཕྱོགས་རྒྱལ་བ་གསུམ་པའི་ཚེས་ལ་དཔལ་ལྡན་ས་སྐྱ་ཡོན་ཏན་རིན་པོ་ཆེའི་འབྱུང་གནས་ཀྱི་ལྷ་ཁང་ཆེན་མོའི་བླ་བྲང་རིགས་འཛིན་ཕོ་བྲང་ནས་དགེ་བར་བྲིས། ཞ་ལུ་རི་ཕུག་སྤྱི་སར་གནང་བའི་བཀའ་ཤོག༡༩༣ ཞ་ལུ་རི་སྦུག་སྤྱི་ས་ནས། ཡི་གེ་རྟེན་བཅས་འབྱོར་པ་བཞིན། ། མང་ཇ་རྡོར་བཅས་འདི་བསྲིངས་སོ། །
དགེ་འདུན་རྒྱ་མཚོ་དགྱེས་པར་མཛོད། ། ཀུན་མཁྱེན་བུ་སྟོན་རིན་པོ་ཆེའི། ། གསུང་རབ་གླེགས་བམ་མང་མཆིས་མོད། ། དེ་ཀུན་མཐོང་བར་མ་གྱུར་ཀྱང་། ། འགའ་ཞིག་གི་མིག་གི་ལམ་དུ་གསལ། དེ་ཕྱིར་ཁོ་བོ་ལྷག་པར་དད། ། དེས་ན་འདུས་པའི་ཚོགས་རྣམས་ལ། ། དངོས་ཅག་རྟག་ཏུ་བརྩེ་ལགས་པས། ། ཡང་ཡང་ཕན་པ་བསྒྲུབ་པར་བགྱིད། ། དེ་སྐད་འདི་ནི་ས་སྐྱ་པ། །
དགེ་སློང་ནནྡའི་མིང་ཅན་གྱིས། ། བསམ་རྩེ་བྲང་ཆེན་གནས་ནས་བྲིས། ། སརྦ་མངྒལཾ།། ༈ །།བཀྲ་ཤིས་རབ་བརྟན་པར་གནང་བའི་བཀའ་ཤོག༡༩༤ བཀྲ་ཤིས་རབ་བརྟན་པས། ཡི་གེ་བརྟེན་བཅས་འབྱོར། དེ་ནང་བསྲིངས་དོན་བཞིན། ངེད་ཀྱི་ལྷམ་སྒྲོགས་འདི། ཡུན་རིང་མ་བཅིངས་པས། ། ཧ་ཅང་མ་རྙིང་ཡང་། ། བློ་ཁ་རྫོགས་ཕྱིར་བསྐུར། །
རི་མོ་མཐོང་འཕྲལ་བྲིས། ཐམས་ཅད་བཀྲ་ཤིས། བདག་ཆེན་ཤར་པ་ཤེས་རབ་འབྱུང་གནས་ལ་གདམས་པའི་ཡི་གེ༡༩༥ རྗེ་དུས་གསུམ་བདེ་གཤེགས་བཅུད་འདུས་དངོས། ། ཕ་བུདྡྷའི་ཞབས་ལ་གུས་བཏུད་ནས། ། ཆོས་ངེས་དོན་རྒྱ་མཚོའི་འབྱུང་གནས་མཆོག ། དཔལ་ཨེ་ཝཾ་ཆོས་གྲྭར་འཕྲིན་འདི་བསྲིངས། ། ཁྱེད་སློབ་དཔོན་ཆེན་པོའི་གསུང་བྲིས་དང་། ། རྟེན་ངོ་མ་དང་བཅས་འབྱོར་ལགས་པས། ། ཡིད་དགའ་བདེའི་འཛུམ་མདངས་གསལ་བར་གྱུར། ། ངེད་རིགས་སྔགས་འཆང་བ་དཔོན་སློབ་རྣམས། །
རྐྱེན་གསར་བུའི་ཉེར་འཚེ་མེད་ཙམ་གནས། ། ཁྱེད་ཡོངས་འཛིན་དམ་པས་རྗེས་བཟུང་ཞིང་། ། སྔོན་སྦྱངས་པའི་སྐྱེས་སྟོབས་བློ་གསལ་བས། ། སྤྱི་བྱེ་བྲག་བསྟན་པའི་བྱ་བ་ལ། ། ཐུགས་ཞུམ་མེད་ཁུར་དང་ལྡན་ནོ་ཞེས། ། ཚིག་སྙན་པའི་སྒྲ་དབྱངས་རྒྱང་ནས་ཐོས། ། རྒྱུ་དེས་ན་ཁོ་བོ་རྗེས་ཡི་རང་། ། ལར་ལུང་དུས་བསྟན་པའི་མཇུག་འདི་ལ། ། བསྟན་བསམ་པའི་སྐྱེ་བོ་གསེར་བས་དཀོན། ། འགའ་ཡོད་ཀྱང་དེ་ཡི་མཐུན་གྲོགས་ཉུང་། །
རྒྱུ་དེས་ན་བདེ་བའི་སྐབས་མ་མཆིས། ། གང་ལྟར་ཡང་བློ་གྲོས་ལྡན་པ་ཁྱེད། ། དུས་ད་ནས་བྱང་ཆུབ་མ་ཐོབ་བར། ། ཐུགས་བླ་མ་དཀོན་མཆོག་རྣམས་ལ་གཏོད། ། ལས་བསྟན་པའི་བྱ་བ་ཐོས་བསམ་དང་། ། གཞན་མཁས་པའི་བྱ་བ་རྣམ་གསུམ་ལ། ། དུས་རྟག་ཏུ་གཡེལ་མེད་བརྩོན་པར་ཞུ། ། ཀུན་དྲི་མེད་ལྟ་བ་རྒྱས་འདེབས་གཅེས། ། གནད་འདི་ཚོ་སྙིང་གཏམ་མདོར་བསྡུས་ལགས། ། སླར་མི་རིང་མྱུར་དུ་མཇལ་བ་དང་། །
ཐུགས་ཡིད་གཉིས་གཅིག་ཏུ་འདྲེ་བར་སྨོན། ། དུས་ད་རེས་ཡི་གེ་མི་སྟོང་ཕྱིར། ། རྟེན་དམ་རྫས་རིལ་བུ་བརྒྱ་ལྡན་འབུལ། ། ཚུལ་འདི་སྐད་སྨྲ་བ་ས་སྐྱ་པ། ། མིང་ངག་དབང་ཀུན་དགའ་བསོད་ནམས་ཞེས། ། རྗེ་གོང་མའི་རྣམ་ཐར་སྐྱོང་འདོད་པའི། ། བློ་རབ་གསལ་མང་ཐོས་གང་དེའོ། ། སརྦ་མངྒལཾ།། ༈ །།ཐུབ་བསྟན་གདན་ས་པ་ཆོས་རྣམ་རྒྱལ་ལ་གནང་བའི་བཀའ་ཤོག་བཞུགས། ༡༩༦ མཁས་པའི་དབང་པོ་ཆོས་ཀྱི་རྗེ། །
ཕྱོགས་ལས་རྣམ་རྒྱལ་གང་དེ་ཡི། ། བློ་གྲོས་མཚུངས་མེད་ཕྱག་ཟུང་དེར། མཆོད་རྫས་མེ་ཏོག་ཕྲེང་འདི་བསྲིངས། ན་མ་ཤྲཱི་་་་་་དཔལ་མགོན་འཇམ་པའི་དབྱངས་ལ་ཕྱག་འཚལ་ལོ། ། མཉྫུ་གོ་ཥ་ན་ཐ་ཡ། དྷརྨཱ་་་་་་ཆོས་ཀྱི་རྗེ་ཆོས་རྣམ་རྒྱལ་ཕྱོགས་ཐམས་ཅད་དུ་དགེ་བར་གྱུར་ཅིག སྭཱ་མི་དྷརྨཱ་བི་ཛ་ཡ་སྱ་སརྦ་པཀྵེ་ཥུ་ཤུ་བྷོནྟུ། ཀརྨ་་་་་་འཕྲིན་ལས་རྒྱས་པར་གྱུར་ཅིག བསྟ་ར་བྷ་ཝ་ཏུ། སརྦྦ་ཤྲཱི་སརྦ་ཛྙཱ་མ་ཧོ་པཱ་དྷྱ་ཡ་རཏྣ་དྷརྨཱ་བཱི་ཛ་བ་ཏ།་་་་་
དཔལ་ཐམས་ཅད་མཁྱེན་པ་མཁན་ཆེན་རིན་པོ་ཆེ་ཆོས་རྣམ་རྒྱལ་ཉིད། ཀྵེ་་་་་་ཀུན་ཁམས་བཟང་བ་དང་དགེ་བས་འཚོ། མ་ཀུ་ས་ལ་དྷི་ཡ། ནཱེ་ཡཱ་པཱ་ཡནྟི།་་་་་ ཞིང་གཞེས་པ་ནས། དྷརྨཱ་ཀ་རཤྩིཏྟ་པྲ་བ་ན་བ་ཧ་ར་ཏིསྨ་ཏེ་ཤུ་ཏེ་ནཱ་མ་ན་པྲརྡ་བ་པྲཔྟ།་་་་་ ཆོས་ཀྱི་བྱ་བ་ལ་གཞོལ་བར་བཞུགས་ལགས་ཞེས་ཐོས་པ་ཡིད་ཀྱི་སྤྲོ་བ་ཐོབ། ཨ་ཧ་་་་་་ངོས་ཀྱང་བདེ་བས་འཚོ་ཞིང་ཟབ་མོའི་ཏིང་ངེ་འཛིན་ལྷག་པར་འཕེལ་བར་མཆིས། མེ་ལི་ཡ་ཐ་སུ་ཁ་ཛི་བ་གམྦྷི་ར་ཡོ་གཱ་དྷི་བརྡྷསྟི། པུན་་་་་་སླར་ཡང་སྐུ་དང་ཐུགས་བདེ་བས་འཚོ་ཞིང་ཞབས་བརྟན་པར།
ཉྩ་ཀཱ་ཡ་མ་ན་སཤུ་བྷ་ཏྲ་དྷ་བ་རུ།་་་་་ མཛོད། ཨརྵ་ར་དྷེ་ཥ་སྭཱ་དཱ་ར་སཱི་གནྡྷ་ས་དེ་ཡ་ཤཱ་ཁཱ།་་་་་ ཡི་གེ་གཟིགས་པའི་རྟེན་དྲི་ཞིམ་རོ་ལྡན་ཤིང་ལོའི་བསྐྱེལ་དང་བཅས། མོ་་་་་་དཀར་ཕྱོགས་དགའ་བའི་མེ་ཏོག་བཞད་ཚེ་དཔལ་ལྡན་ས་སྐྱའི་ཆོས་གྲྭ་ནས་དགེ་བར་བྲིས། དཱརྫ་ཕུལླ་སི་ཏ་དྷརྨཱ་ཀོ་ནཱིཏ་ཤྲཱི་བྷུ་མི་པཎྜུ་ཀ་སད་དྷརྨྨ་པནྟེཏ་ཤུ་བྷཾ་ལི་ཁི་ཏི། སྭསྟི་་་་་་བཀྲ་ཤིས་རྒྱས་པར་གྱུར་ཅིག ཛ་ཡནྟུ། དེ་སྐད་སྨྲ་བ་དཔལ་ལྡན་ས་སྐྱ་པ། མང་དུ་ཐོས་པའི་དགེ་བསྙེན་པཎྜི་་་་་་མཁས་པ།
ཏ། ། ངག་དབང་ཀུན་དགའ་བསོད་ནམས་ཞེས་བྱ་བའི། ། བྷུ་སུ་ཀུ་ཡི་རྣལ་འབྱོར་ཁོ་བོ་ལ། ། གང་བློ་འཁོར་ལོ་རྩིབས་བརྒྱད་ལྡན་པ་ཡིས། ། ཉེ་བར་བཟུང་བས་འཆད་རྩོད་རྩོམ་གསུམ་ལ། ། འགྲན་ཟླ་མེད་ཅེས་རྒྱ་མཚོའི་སྐ་རགས་ཅན། ། སྙན་པས་ཁྱབ་པའི་བཤེས་གཉེན་གང་དེ་ཡི། ། མཁས་པའི་ཡིད་འཕྲོག་སྙན་ཚིག་རིན་ཆེན་ཕྲེང་། ཟུར་དུ་གསལ་བའི་འདོད་དགུའི་སྐྱེལ་དང་བཅས། ཆེད་དུ་མངགས་པའི་ཕོ་ཉའི་ལག་བརྒྱུད་དེ།
ཉམས་མེད་རྒྱ་ལྡན་འབྱོར་པས་སེམས་སྤྲོ་ཞིང་། ཚིག་གི་རིན་ཆེན་ཕྲེང་བས་བདག་ཡིད་འཕྲོགས། ། དངོས་ཅག་གཞོན་ནུའི་དུས་ཀྱི་བསམ་པ་ལ། ། གཞོན་ནུ་རབ་བྱུང་བསྙེན་རྫོགས་ཁྲིམས་ནོས་ནས། ། རྒྱན་དྲུག་མཆོག་གཉིས་བཀྲལ་བའི་སྡེ་སྣོད་ཀྱི། ། གཞུང་ལུགས་ཀུན་དང་རྒྱུད་སྡེ་རབ་འབྱམས་དང་། ། སྒྲ་དང་སྙན་དངགས་སྡེབ་སྦྱོར་རྩིས་ལ་སོགས། ཤེས་བྱ་ཀུན་ལ་བློ་གྲོས་སྦྱོངས་འདོད་ཅིང་། ། ཡོངས་འཛིན་ཆོས་ཀྱི་རྒྱ་མཚོ་ཆེ་རྣམས་ལས། ། ཐུན་མོང་ཐུན་མོང་མིན་པའི་ཆོས་ཚུལ་རྣམས། །
གུས་དང་རྟག་པའི་སྦྱོར་བས་ལེགས་ནོས་ནས། ། དེར་རྗེས་རང་ཉིད་གཡེངས་བ་ཆེར་མེད་པའི། ། དབེན་པའི་གནས་སུ་བསྒྲུབ་པའི་དུས་འདའ་ཞིང་། ། སྐབས་འགར་གྲྭ་སློབ་བསྟན་པའི་སྦྱིན་བདག་སོགས། ། མཐུན་རྐྱེན་གང་དུ་འཛོམས་པར་འཆད་ཉན་གྱིས། ། བསྟན་པའི་རྒྱལ་མཚན་འཛིན་པར་བགྱིད་སྙམ་པའི། ། འདོད་འདུན་དྲག་པོ་རྒྱུན་ཆད་མེད་མཆིས་ཀྱང་། ། རང་གིས་སྔོན་བསགས་ལས་དང་སྨོན་ལམ་མཐུས། ། འཁྲུལ་ཟད་བླ་མ་རྣམས་ཀྱིས་ལུང་བསྟན་བཞིན། ། ད་ནི་མི་ཐེགས་བཞིན་དུ་དཔལ་ས་སྐྱའི། །
སྡེ་དང་བསྟན་པའི་ཁུར་གྱིས་ལུས་སེམས་མནར། ། འདི་འདྲ་སྟོབས་ལྡན་ཤུགས་འཆང་གླང་པོའི་ཁུར། ། འཁོས་མེད་བེའུའི་ཕྲག་པར་ལྷུང་བ་ལྟར། ། གོང་མ་སངས་རྒྱས་རྣམས་ཀྱི་མཛད་འཕྲིན་རྒྱུན། ། བདག་འདྲ་སོ་སྐྱེས་སྐྱོང་བ་མོས་བློ་ཙམ། ། དེ་ལྟར་ན་ཡང་རྩ་བརྒྱུད་བླ་མ་ཡིས། ། དགོངས་པ་ཆོས་ཀྱི་དབྱིངས་སུ་རྫོགས་པའི་ཕྱིར། ། རང་ཉིད་ལུང་རྟོགས་ཡོན་ཏན་ཀུན་བྲལ་ཡང་། ། བསླུ་མེད་བླ་མ་མཆོག་ལ་བློ་གཏད་ནས། ། ཕྱི་ལྟར་འཕྲིན་ལས་རྣམ་བཞིའི་བསྟན་པ་སྤེལ། །
ནང་དུ་ཟབ་མོའི་ལམ་ལ་གཅིག་དྲིལ་ནས། ། ཅི་བྱས་བསྟན་འགྲོའི་དོན་དུ་གྱུར་ཅིག་སྙམ། ། ལྷག་བསམ་ཙམ་ལ་མཆོག་ཏུ་འཛིན་པ་ལས། ། གཞན་པའི་འདི་ན་ཡོན་ཏན་འགའ་མ་མཆིས། ། དེ་བས་མཁས་པའི་ཕུལ་ཕྱིན་བཤེས་གཉེན་ཁྱེད། ། ཕར་ཚད་འདུལ་མངོན་ཟབ་མོ་དབུ་མ་སོགས། ། སྡེ་སྣོད་ཆོས་ཚུལ་རྒྱ་མཚོའི་མཐར་སོན་ཞིང་། ། དབང་ལུང་མན་ངག་རྒྱུད་སྡེའི་མཛོད་དང་ལྡན། ། མཁས་པའི་ཡན་ལག་རིག་གནས་ཀུན་མཁྱེན་པའི། ། ད་ནི་མང་ཐོས་བློ་གསལ་རྒྱ་མཚོའི་དབུས། །
མཁས་པའི་བྱ་བ་གསུམ་ལ་རྟག་འགྲུས་ཀྱིས། ། བསྟན་པའི་རྒྱལ་མཚན་གཡོ་མེད་འཛིན་པ་ལས། ། ངོ་མཚར་རྨད་བྱུང་བྱ་བ་གཞན་མེད་པ། ། མཁྱེན་པའི་རྒྱ་མཚོ་ཆེ་ལ་སྨོས་ཅི་དགོས། ། དེས་ན་ཡིད་སྲུབ་སེར་གཟུགས་འཛིན་པ་འགས། ། ལོག་བསྒྲུབ་འབྱུང་བ་བསྟན་འཛིན་སྤྱི་ལུགས་ཏེ། ། དེ་ལྟར་དགོངས་ལ་ཀུན་མཁྱེན་ཆོས་ཀྱི་རྗེའི། ། ཐུན་མོང་མིན་པའི་ཆོས་གྲྭ་ཆེན་པོ་དེར། ། ལྷས་བསྟན་བར་དུ་ཆོས་འཁོར་བསྐོར་བར་མཛོད། ། དེ་ལྟའི་བསྟན་པའི་བྱ་བ་མཐར་ཕྱིན་ཕྱིར། །
རྗེ་བཙུན་བླ་མ་རྣམས་ཀྱི་ཕྱག་ལེན་ལྟར། ། ཚུལ་བཞིན་བསྒྲུབ་པའི་བཟའ་བའི་དམ་ཚིག་མཆོག ། འཆི་མེད་རིལ་བུ་བརྒྱ་ཕྲག་ཐུམ་བུ་དང་། ། བསྟན་སྲུང་གཙོ་བོ་གུར་གྱི་མགོན་པོ་ཉིད། ། སྙིགས་མའི་འགྲོ་བ་འདུལ་ཕྱིར་འཆམས་མགོན་ཟོལ། ། གཾ་ལི་མཧཱ་ཀཱ་ལའི་སྙན་དར་ལ། ། སྔགས་བཏབ་རྡོ་རྗེའི་མདུད་པས་སྤྲས་ཏེ་བསྲིངས། ། ཞེས་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཡངས་རྩེ་སྔོན་མེད་གསར་དུ་བསྐྲུན་པའི་གཙུག་ལག་ཁང་ངོ་མཚར་ཅན་ལི་མ་ལྷ་ཁང་རྡོ་རྗེ་གདན་ཞེས་བྱ་བ་དང་། རྒྱ་ནག་ལྷ་ཁང་རི་བོ་རྩེ་ལྔར་གྲགས་པའི་བྱ་འདབ་དཔེ་ཁང་གསར་པ་ཆོས་མཛོད་ཆེན་མོ་ནས་དགེ་བར་བྲིས། མང་ཐོས་ཀླུ་སྒྲུབ་རྒྱ་མཚོའི་སྐུ་སྐྱེས་ལ་གནང་བའི་བཀའ་ཤོག༡༩༧ སྒྱུ་འཕྲུལ་སྲས་ཀྱི་བསྟན་པའི་མཇུག་འདི་ལ། །
རི་བོང་ཅན་ལྟར་འགྲོ་ལ་རབ་གསལ་བའི། ། ཡོངས་འཛིན་མཁས་པའི་དབང་པོ་ཀླུ་ཡི་མཚན། ། གང་དེ་སླར་ཡང་སྒྱུ་མའི་ཟོལ་འཛིན་པའི། ། དཔྱོད་ལྡན་མང་ཐོས་གང་འདིར་འཕྲིན་འདི་བསྲིངས། ། ཟས་གཙང་སྲས་ཀྱི་བསྟན་པ་ལུང་གི་དུས། ། མི་རུང་སྤྱོད་པའི་བདུད་སྡེས་ཕྱོགས་ཀུན་ཁྱབ། ། དགེ་འདུན་སྡེ་ཉམས་རྒྱུན་དུ་འཁྲུག་ལོང་འཕེལ། ། འགྲོ་ཀུན་ཡུད་ཙམ་བདེ་བའི་སྐབས་དང་བྲལ། ། བསྟན་འཛིན་སྐྱེས་བུའི་མཐུན་རྐྱེན་ཆེར་དམན་པའི། ། དུས་ལྡན་འདི་ལ་བླང་དོར་ཤེས་པ་ཡིས། །
རྣམ་དཔྱོད་རབ་ཏུ་གསལ་བའི་སྤྱན་ལྡན་རྣམས། ། གཅིག་ཏུ་བསྟན་པ་སྤེལ་ལ་བརྩོན་པར་རིགས། ། མཁས་པའི་གཙུག་རྒྱན་ས་སྐྱ་པཎ་ཆེན་གྱིས། ། སྡེ་སྣོད་ཤེས་པའི་སྐྱེ་བོ་མེད་གྱུར་ན། ། གསུང་རབ་གླེགས་བམ་མང་ཡང་སངས་རྒྱས་ཀྱི། ། བསྟན་པ་རིན་ཆེན་ཞིག་པ་ཡིན་ནོ་ཞེས། ། དེ་སྐད་གསུངས་ཏེ་དེང་དུས་སྣང་ཚུལ་འདི། ། མ་འོངས་མཁྱེན་པའི་ལུང་བསྟན་ཡིན་སྙམ་སེམས། ། ཀྱེ་མ་སྔོན་བསགས་ལས་ཀྱིས་དུས་འདིར་སྐྱེས། ། འོན་ཀྱང་གཞོན་ནུ་ཉིད་ནས་ཆོས་ལ་དད། །
ལྷག་པར་ཡོངས་འཛིན་དམ་པས་རྗེས་བཟུང་བས། ། ཚེ་རབས་གཏན་དུ་ལེགས་པའི་འདུན་མ་ཚུགས། ། དེ་ཕྱིར་ཁོ་བོ་བསྟན་ལ་གཅིག་ཏུ་དད། ། དཔྱོད་ལྡན་ཁྱེད་ཀྱང་བསྟན་དང་མཁས་པ་ཡིས། ། བྱ་བ་དྲུག་ལ་གཡེལ་མེད་བརྩོན་པར་ཞུ། ། དེ་སྐད་སྨྲ་བ་དཔལ་ལྡན་ས་སྐྱ་པ། ། ཤཱཀྱའི་དགེ་སློང་ནནྡའི་མིང་ཅན་ནོ། ། ཆེད་དུ་བསྲིངས་དོན་ཕྱག་རྟགས་རྟེན་བཅས་འབྱོར་པས་སེམས་ལྷག་པར་སྤྲོ་ཞིང་། ཞང་པོ་ལགས་ཀྱི་ཕྱག་རྟགས་རྟེན་བཅས་འབྱོར་བའི་ལན་འདི་ནས་ཆེད་གཏད་འབུལ་མི་གཏོང་བ་ཡོད་པ་དགོངས་ཞུགས་དང་བསྲིངས་འོས་ཀྱང་འཚལ་དམ་རྫས་རིལ་བུ་ལ་རྟགས་འབྱར་དང་བཅས་དཔལ་ས་སྐྱའི་བདེ་མཆོག་ཕོ་བྲང་ནས་བྲིས། ཆོས་ལས་པ་རིན་ཆེན་རྒྱལ་མཚན་ལ་བཀུར་བའི་ཡི་གེ་བཞུགས།
༡༩༨ ན་མོ་རཏྣ་ཏྲ་ཡ། རྣལ་འབྱོར་དབང་ཕྱུག་བི་རུ་པའི། ། གདམས་པ་ཟབ་མོའི་རྒྱུད་འཛིན་པའི། ། བླ་མ་རྣམས་ལ་གསོལ་བ་འདེབས། ། ཚིགས་བཅད་མཁས་པ་དགའ་བྱེད་པའི། ། ལེགས་བཤད་འདི་ནི་དཔལ་ས་སྐྱའི། ། ཆོས་གྲྭ་མཛེས་རྒྱན་བཤེས་གཉེན་ཆེ། ། རིན་ཆེན་རྒྱལ་མཚན་ཁྱེད་ལ་གཏད། ། ལེགས་པར་དོན་ལ་འདྲིས་པར་མཛོད། ། ཚིག་སྐྱོན་ལ་སོགས་བློ་རྨོངས་པས། །
ཡོད་ཚེ་མཁས་པས་བཟོད་པར་མཛོད། གལ་ཏེ་དོན་ལའང་སྐྱོན་ཡོད་ཚེ། ། དེ་དག་རྣམས་ལའང་འདི་དོན་གང་། ། ཡིན་ཞེས་དྲི་བའི་ཡིག་རིགས་འགའ། ། ཅིས་ཀྱང་བཀུར་ཡིག་བསྟན་པ་ལ། ། ཕན་རེ་ཡིན་པས་ངེས་འཚལ་ལོ། ། ཀྱེ་མ་བསྟན་པའི་མཇུག་འདི་ལ། ། སྔོན་བསགས་ལས་ངན་དབང་གི་སྐྱེས། ། རྒྱས་འདོད་བསྟན་པ་ཇེ་ཉམས་འགྲོ། ། ཉམས་འདོད་སྡིག་སྤྱོད་ཟླ་ལྟར་རྒྱས། །
འདི་འདྲའི་དུས་ལ་བསྟན་འཛིན་པར། ། འདོད་པ་བདག་ནི་བློ་མང་བར། ། འགྱུར་རམ་སེམས་སོ་འོན་ཀྱང་ནི། ། སྔོན་ཡང་བསྟན་པ་རིན་ཆེན་འདི། ། འཇིག་ལ་ཐུག་ཀྱང་རྒྱ་བོད་ཀྱི། ། མཁས་གྲུབ་ཀུན་གྱི་གསལ་མཛད་པས། ། དེང་སང་བར་དུ་གནས་པར་གོ ། དེ་ཕྱིར་བདག་ཀྱང་ཞུམ་མེད་བློས། ། བསྟན་པ་རྒྱས་པར་རབ་བརྩོན་པས། ། དེ་ཡི་གྲོགས་དན་མི་མངོན་གྱི། །
དབྱིངས་བཞུགས་དཀོན་མཆོག་རྣམས་ཀྱིས་མཛོད། ། ཁོ་བོས་བསྟན་ལ་དེ་ལྟ་བུའི། ། སེམས་ཁུར་ཆེན་པོའི་ངང་ལ་གནས། ། བཤེས་གཉེན་ཁྱོད་ཀྱང་དེ་བཞིན་མཛོད། ། བྱས་ན་དོན་གཉིས་ལྷུན་གྲུབ་ངེས། ། ཟང་ཟིང་ལོངས་སྤྱོད་མཛོད་བཟུང་ནས། ། ཆོས་ཁྱད་ཁོ་ནས་མི་ཚེ་སྐྱེལ། ། དམྱལ་བའི་ས་བོན་བཟང་ལྡན་པས། ། བཙུན་གཟུགས་སྙིང་རྗེ་ཡང་ཡང་བསྒོམ། ། ཞེས་པ་འདི་ས་སྐྱ་པ་ངག་དབང་ཀུན་དགའི་མིང་ཅན་ཤཱཀྱའི་རིང་ལུགས་འཛིན་པ་གང་དེས་བྲིས་ནས་བཀུར་བའོ། །
སརྦ་མངྒལཾ།། ༈ །།གདན་ས་ཆེན་པོ་དཔལ་ལྡན་ས་སྐྱའི་ཆོས་ལས་པ་དགེ་བའི་བཤེས་གཉེན་རིན་ཆེན་རྒྱལ་མཚན་ལ་སྨྲས་པའི་ཡི་གེ་སེམས་ཀྱི་ཟུག་རྔུ་སེལ་བའི་སྨན་མཆོག་བཞུགས། ༡༩༩ ཨོཾ་བདེ་ལེགས་སུ་གྱུར་ཅིག སངས་རྒྱས་ཀུན་ལས་ལྷག་པའི་བཀའ་དྲིན་ཅན། ། བསྟན་པའི་རྒྱལ་མཚན་འཛིན་མཛད་མུས་པ་རྗེ། ། སྐལ་ངན་བདག་དང་བདག་འདྲས་མི་མངོན་པའི། ། དག་པའི་ཞིང་ནས་བདག་ལ་བརྩེ་བས་སྐྱོབས། ། ཚུར་ལ་གསོན་དང་བཤེས་གཉེན་རཏྣའི་མཚན། ། ཁྱེད་ནི་སྔོན་བསགས་ལས་ཀྱི་འཕྲོ་བཟང་བས། ། ཚེ་འདིར་སྐྱེས་སྟོབས་བློ་གྲོས་མཚུངས་པ་མེད། །
དེ་ཕྱིར་དབུ་སྡོམ་ཕར་ཚད་འདུལ་མཛོད་ཀྱི། ། གཞུང་ལུགས་ཀུན་ལ་སྦྱངས་པ་མཐར་ཕྱིན་པས། ། བློ་ལྡན་དབུས་སུ་ལེགས་བཤད་སྟོན་པ་དང་། ། མཁས་པའི་མདུན་སར་འགལ་འབྲེལ་རྩོད་པ་སོགས། ། ཇི་ལྟར་བྱེད་ཀྱང་གསུང་རབ་ཚིག་དོན་ལ། ། ཐོགས་མེད་སྤོབས་པ་ཐོབ་པ་ཁོ་བོས་རྟོགས། ། དེ་བཞིན་གཟུར་གནས་མཁས་པ་ཡོངས་ལ་གྲགས། ། ལྷག་པར་ངོ་མཚར་ཆེའོ་རྗེས་ཡི་རང་། ། དེ་བཞིན་གྲོགས་མཆོག་རབ་འབྱམས་སྨྲ་དེ་ཡང་། ། གོང་དུ་བཤད་པའི་གཞུང་ལུགས་དེ་དག་ལ། །
ཐོས་དང་བསམ་པའི་སྦྱངས་པ་མཐར་ཕྱིན་པས། ། འཆད་དང་རྩོད་པའི་བྱ་བ་གང་ལ་ཡང་། ། མཁས་པའི་དབུས་སུ་མཁས་པ་མཆོག་ཏུ་གྲགས། ། གྲགས་པ་དེ་བཞིན་ངེས་པའི་དོན་ལ་གནས། ། དེ་ཕྱིར་ཕྱོགས་ཀྱི་ཡོངས་འཛིན་བཤེས་གཉེན་དག ། མང་དུ་ཐོས་པའི་མཁས་པ་འདི་འདྲ་བ། ། དེང་དུས་ཕྱོགས་རྣམས་ཀུན་ན་མེད་དོ་ཞེས། ། དམ་པ་ཁྱོད་ཉིད་རྟག་ཏུ་བསྔགས་པར་མཛད། ། དེ་ལྟ་ན་ཡང་དུས་ངན་ཆེར་སྙིགས་པས། ། ཆེར་རློམས་སྟོབས་ལྡན་དྲེགས་པའི་ལོག་བསྒྲུབ་ཀྱི། །
མི་སྲིད་སྲིད་པའི་འགྱུར་བ་འདི་ཤར་བས། ། དེང་སང་དུས་ན་ཕྱོགས་འདིར་གནས་པ་ཡིས། ། བསྡུས་ར་རྟགས་གསལ་འགྲོས་འདེད་ཤེས་ཙམ་ལ། ། རབ་འབྱམས་པ་ཞེས་མིང་བཏགས་འགའ་རེ་དང་། ། གཞུང་ལུགས་ཕྱོགས་རེ་ཤེས་པའི་ངན་པ་དག ། གཅིག་ཏུ་བསྒྲིགས་ནས་བཤེས་གཉེན་ཁྱེད་དག་ལ། ། གཟུར་གནས་བློ་ཡི་ནང་གི་ཡོན་ཏན་ལ། ། ཅུང་ཟད་མི་བསམ་ཀུན་སློང་ངན་པ་ཡི། ། ལ་ལ་ལོ་གྲངས་མཉམ་པས་མཉམ་ཞེས་སྨྲ། ། ངན་པ་འགའ་ཞིག་ངན་པ་ཞེས་སུ་ཤེ། །
ཁ་ཅིག་ལོ་གྲངས་རྒན་པས་ལྷག་པར་འདོད། ། བླུན་པོ་ཕལ་ཆེར་དེ་ཡི་རྗེས་སུ་འབྲངས། ། འདི་འདྲ་མཐོང་ཚེ་སེམས་ལ་བཟོད་གླགས་མེད། ། སྙིང་ནས་མཆི་མ་དཀུ་ཞིང་ཡིད་འབྱུང་སྐྱེ། ། འདི་འདྲ་མི་གཙང་བཟའ་བའི་ཁྱི་ཕག་གིས། ། རི་དྭགས་རྒྱལ་པོ་སྨད་དང་མི་མཚུངས་སམ། ། གནས་ལྔ་རིག་པ་ས་སྐྱ་པཎ་ཆེན་གྱི། ། མཁས་པ་མཁས་པའི་ནང་ན་མཛེས་མོད་ཀྱིས། ། བླུན་པོ་རྣམས་ཀྱི་དབུས་སུ་དེ་ལྟར་མིན། ། ཞེས་དང་མཁས་པ་རང་གི་སྤྱོད་ཤེས་ཀྱིས། །
བླུན་པོ་དྲེགས་པའི་རྗེས་སུ་འབྲང་བར་གསུངས། ། དེ་ལྟའི་ལེགས་བཤད་རྣམས་ལ་ངེས་ཤེས་སྐྱེ། ། ལར་རང་སྣང་ཚུལ་འདི་འདྲ་འབྱུང་བ་ཡང་། ། ཀྱེ་མ་དུས་ངན་སྙིགས་མའི་རྟགས་ཡིན་ཏེ། ། བཀའ་དང་བསྟན་བཅོས་ཚད་ལྡན་དུ་མ་ལས། ། དུས་ངན་སྙིགས་མའི་རྟགས་སུ་འདི་ལྟ་བུའི། ། སྣང་ཚུལ་འབྱུང་ཞེས་ཇི་ལྟར་ལུང་བསྟན་པ། ། ཇི་བཞིན་དེང་སང་ལུང་བསྟན་ཐོག་ཏུ་བབས། ། ཐོས་ལྡན་ཁྱེད་ལ་མང་དུ་སྨོས་ཅི་དགོས། ། དེ་ཕྱིར་ལུང་བསྟན་ཚུལ་རྣམས་འདིར་མ་བཀོད། །
མདོར་ན་སྙིགས་མའི་སེམས་ཅན་ཉོན་མོངས་རགས། ། ཇི་ལྟར་བྱས་ཀྱང་སྨོད་ཚིག་ཁོ་ན་སྨྲ། ། དོན་གྱི་སྐྱོན་ཡོན་བརྟགས་ནས་མི་སྤྱོད་པར། ། ཕྱོགས་མཐུན་ངན་པའང་བཟང་པོ་ཡིན་ཞེས་བསྟོད། ། ཕྱོགས་མི་མཐུན་ན་མཁས་པའང་བླུན་པོར་བསྒྲུབ། ། དེས་ན་དོན་གྱི་མཁས་བླུན་འབྱེད་ཤེས་ཤིང་། ། གཟུ་བོར་གནས་པ་དུས་འདིར་ཉིན་སྐར་ཙམ། ། དེ་ལྟར་དགོངས་ལ་བཤེས་གཉེན་དམ་པ་ཁྱེད། ། དེང་དུས་སྐྱེ་བོས་བསྟོད་སྨད་ཇི་ལྟར་རུང་། ། འདིར་སྣང་གྲགས་བདེའི་རྗེས་སུ་མ་འབྲངས་བར། །
རང་ཉིད་གཏན་གྱི་བདེ་བ་བསྒྲུབ་སླད་དུ། ། མཚན་ལྡན་བླ་མའི་དྲིན་ལས་ལེགས་ཐོབ་པའི། ། ས་སྐྱའི་རྗེ་བཙུན་རྣམས་ཀྱི་བཞེད་པའི་གཞུང་། ། མཁའ་འགྲོའི་ཁ་རླངས་མ་ཡལ་མན་ངག་མཆོག ། རིམ་གཉིས་ཟབ་མོའི་ཏིང་འཛིན་ལ་གནས་ཤིང་། ། རྩ་ཐིག་རླུང་གསུམ་དབང་དུ་བསྡུ་བའི་ཐབས། ། མྱུར་ལམ་རྣམས་ལ་བརྩོན་པས་ཉམས་ལེན་འཚལ། ། དེ་ལ་བརྟེན་ནས་ཐ་མལ་སྣང་སྲིད་འདི། ། ཉིན་མཚན་མེད་པར་དག་པ་ལྷའི་དཀྱིལ་འཁོར། ། དེར་ཡང་སྣང་སྟོང་གསལ་སྟོང་བདེ་སྟོང་དང་། །
མདོར་ན་ཐ་མལ་རྟོག་པས་མ་གོས་པའི། ། སེམས་དང་འདྲེས་པའི་ཉམས་ལེན་ཚད་ལྡན་དེ། ། ཡུན་རིང་མི་ཐོགས་ཉམས་སུ་མྱོང་བར་འགྱུར། ། དེ་ཡི་སྟོབས་ཀྱིས་ལུས་སེམས་འབྲལ་བའི་དུས། ། ཕྱི་དང་ནང་གི་འཕོ་བ་ཟབ་མོ་རྣམས། ། འབད་མེད་ཐེབ་པར་ཁོ་བོ་ངེས་ཤེས་སྐྱེས། ། དེ་ཡི་ཕན་ཡོན་མི་བརྗེད་ཐུགས་ལ་གསལ། ། དེ་ལྟར་བདག་གི་ལེགས་པར་བཤད་པའི་དོན། ། དེ་དག་ངེས་པར་བཟུང་ལ་ཉམས་སུ་ལོང་། ། ཞེས་པ་འདི་ནི་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་བཀའ་དྲིན་ལས་རྡོ་རྗེ་འཆང་གཉིས་པ་རྗེ་བཙུན་ས་སྐྱ་པའི་གསུང་རབ་རྣམས་ལ་ཤེས་ནས་དད་པ་ཐོབ་པའི་རྣལ་འབྱོར་ཨ་ནནྡའི་མིང་ཅན་གྱིས་གདན་ས་ཆེན་པོའི་ཆོས་ལས་པ་བཤེས་གཉེན་རཏྣ་དྷྭ་ཛ་ལ་སྨྲས་པ་དགེ་ལེགས་མཆོག་ཏུ་གྱུར་ཅིག
ཚུལ་འདི་དགེ་སློང་ས་སྐྱ་པ། ། ནནྡའི་མིང་གིས་མྱུར་བར་བྲིས། ། དགེ་བས་བཤེས་གཉེན་དམ་པ་རྣམས། ། རང་གཞན་དོན་གཉིས་མཐར་ཕྱིན་ཤོག ། སརྦ་མངྒལཾ།། ༈ །།བཤེས་གཉེན་གྲོགས་མཆོག་དམ་པ་ལ་སྨྲས་པའི་ཉམས་དབྱངས་སྐྱོ་བའི་མྱུ་གུ་ཞེས་བྱ་བ་བཞུགས། ༢༠༠ འདིར་སྨྲས་པ། གྲོགས་མ་ལས་ལྷག་པའི་བཤེས་གཉེན་ཆེ། ། ཁྱེད་ངེད་ལ་ཡུད་ཙམ་གསོན་པ་ཞུ། ། མདངས་ཉམས་ལེན་ཆག་མེད་རྣམས་གྲུབ་ནས། །
གཉེན་འབྱུང་ངམ་སྙམ་ནས་ཉལ་བའི་ཚེ། ། དུས་དེང་སྐབས་ཀྱི་གནས་ཚུལ་སོགས། ། སེམས་སྐྱོ་བའི་རྒྱུ་མཚན་མང་དྲན་ནས། ། ལུས་གསོ་བའི་གཉེན་ཀྱི་དྲི་མས་དབེན། ། དུས་དེ་ཚེ་ངེད་ཀྱི་བསམ་པ་ལ། ། སེམས་ངལ་བའི་ནད་གྱིས་གདུང་དུས་འདིར། ། ཚིག་བཟང་པོའི་སྨན་གྱི་གསོ་མཁས་པའི། ། གྲོགས་བློ་ལྡན་ཉེ་འཁོར་ན་ཡོད་ན། ། དུས་ད་ལྟ་མེད་ཐབས་མི་འདུག་ཀྱང་། ། ཚུལ་དེ་ཡང་མེད་སྙམ་རབ་སྐྱོ་ནས། །
དབུགས་སྟོད་དུ་འཚངས་པའི་གཟེར་གྱིས་བཏབ། ། མིག་གཉིས་ཀྱང་མཆི་མས་མེར་གྱིས་གང་། ། དུས་དེ་དུས་རང་གི་རང་ཉིད་ལ། ། སེམས་གསོ་བའི་བསམ་པ་འདི་ལྟར་བསྐྱེད། ། ང་སྔོན་བསགས་ལས་དཀར་འབྲས་བུ་ཡིས། ། མི་ཀུན་གྱི་གཙུག་རྒྱན་རིགས་སུ་སྐྱེས། ། སྐྱེས་ཙམ་དུ་མ་ཟད་བློ་གྲོས་གསལ། ། ལོ་གཞོན་ནུ་ཉིད་ནས་ཆོས་ལ་དད། ། དེ་བསམ་པ་བཞིན་དུ་ལག་ཏུ་ལོང་། དེའི་རྗེས་སུ་སངས་རྒྱས་མི་ཡི་གཟུགས། །
རྗེ་བུདྡྷ་དྷྭ་ཛའི་རྣམ་ཐར་ཐོས། ། མགོན་དེ་དང་མཇལ་འདོད་བཅོས་མིན་སྐྱེས། ། དོན་དེ་ཡང་འབད་མེད་མྱུར་དུ་འགྲུབ། ། གསུང་བདུད་རྩི་ཤེས་རྒྱུད་ཚིམ་པར་འཐུང་། ། སྔར་སྦྱངས་པ་ཆེན་པོ་མ་གྲུབ་ཀྱང་། ། གནད་ཟབ་མོའི་དོན་རྣམས་ཕལ་ཆེར་གོ ། ཚེ་གཏན་དུ་ལེགས་པའི་འདུན་མ་ཚུགས། ། འདི་ཤིན་ཏུ་ཉམས་དགའི་གནས་ཡིན་པས། ། སེམས་ངལ་རྒྱུ་ཅུང་ཟད་མེད་སྙམ་བསམ། ། དེའི་ངང་ནས་བདེ་བའི་གཉིད་དུ་སོང་། །
ལར་དུས་ངན་དིང་སང་སྐབས་ཀྱི་མི། ། ཕལ་ཆེ་བའི་མཛད་པ་འདི་བཞིན་གདའ། ། རང་བཟའ་བཏུང་བྱ་བའང་མི་ཤེས་ཀྱང་། ། མི་གཞན་སྐྱོན་བརྗོད་པའི་དུས་ཀུན་འདའ། ། འགའ་ཚིག་རྩུབ་ཁོ་ནས་རང་གཞན་བསྲེག ། མི་ལ་ལ་བློ་གཏད་གྲོགས་པོ་བསླུ། ། འགའ་ངག་འཇམ་སེམས་ངན་བློ་ཁོག་ཆུང་། ། ཁོང་ཁ་ཅིག་སྐྱོན་ཆེན་སེམས་མེད་ཀྱང་། ། འཕྲལ་གང་ཡང་མི་ཤེས་བླུན་རྟགས་ཆེ། ། དེ་ཀུན་ཀྱང་དམ་ཆོས་དོན་མི་གཉེར། །
བཟའ་བཏུང་བའི་ཕྱིར་དུ་སྲོག་ཀྱང་གཏོང་། ། རྒྱུ་དེས་ན་དེང་སང་སྐབས་ཉིད་ཀྱིས། ། མི་དྲག་ཞན་ཕལ་ཆེར་འདི་རྣམས་དང་། ། ངེད་སེམས་ཡིད་མཐུན་པའི་རྒྱུ་མི་གདའ། ། ཁྱེད་རབ་འབྱམས་དགེ་འདུན་འོད་ཟེར་བ། ། ཆོས་ལུགས་གཉིས་ཕྱོགས་ལ་མཁྱེན་པ་རྒྱས། ། བློ་གཏད་པའི་གྲོགས་ཕྱིར་སྲོག་ཀྱང་གཏོང་། ། བསྟན་འགྲོ་ལ་ཕན་པའི་ལྷག་བསམ་ཆེ། ། རྒྱུད་ང་རྒྱལ་དྲག་པོས་མ་གོས་སོགས། ། སྔོན་དུས་ཀྱི་མི་ཡི་མཚན་ཉིད་རྣམས། །
ཕལ་ཆེ་བ་ཁྱོད་ལ་ཚང་བར་གོ ། དོན་དེས་ན་ངེད་དང་གྲོགས་མཆོག་ཁྱེད། ། ཚེ་འདིར་ཡང་འབྲལ་མེད་འགྲོགས་པ་དང་། ། དུས་ཕྱི་མ་རྗེ་བཙུན་མུས་པ་ཆེ། ། གནས་གང་བཞུགས་ས་དེར་རང་རེ་གཉིས། ། ལྷན་ཅིག་ཏུ་སྐྱེ་བའི་སྨོན་ལམ་འདེབས། ། དོན་ཚུལ་བཞིན་འགྲུབ་པ་བླ་མ་མཁྱེན། ། ཞེས་པ་འདི་ནི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་མེ་ཕོ་འབྲུག་གི་ལོ་རྒྱལ་གྱི་ཟླ་བའི་ཚེས་གཉིས་ཀྱི་ཉིན་བྲིས་པའོ། ། སརྦ་མངྒལཾ།། ༈ །།ཡི་གེ་པ་ཨ་ནནྡ་ལ་གནང་བའི་བཀའ་ཐོ་བཞུགས།
༢༠༡ རིགས་གནས་མཁས་པ་ཨ་ནནྡས། ། ཡི་གེ་རྩོམ་དཔེ་དང་བཅས་པ། ། འབྱོར་པས་ཡིད་རབ་དགའ་བར་གྱུར། ། ཐོགས་མེད་བག་ཆགས་རབ་འཐུག་པས། ། དལ་འབྱོར་སྟོང་ལོག་མི་བྱེད་པར། ། འདོད་པ་དེང་སང་སྲིད་པ་ཙམ། ། འདུག་མོད་བློ་གྲོས་ལྡན་པ་ཁྱེད། ། གཅིག་ཤེས་ཀུན་གྲོལ་ཟབ་ལམ་ལ། ། བརྩོན་པར་འདོད་པ་རྗེས་ཡི་རང་། ། འོན་ཀྱང་དབང་ཁྲིད་རིམ་གཉིས་གནད། །
ལ་སོགས་ཐོས་རྒྱ་མ་ལྡན་པས། ། རྩེ་གཅིག་ལྟ་བས་བསྐྱངས་ན་ཡང་། ། གོལ་སའི་གཡང་ལ་ལྷུང་ཉེན་ཡོད། ། རང་སེམས་བླ་མ་ལྷག་པའི་ལྷ། ། གདོད་ནས་དབྱེར་མེད་ཡིན་པ་ལ། ། ཡིན་པར་ཤེས་ནས་སྣང་སྲིད་འདི། ། དག་པ་རབ་འབྱམས་ཁོ་ནར་འཆར། ། དེ་ལྟར་ཤེས་ནས་ཆོས་ཐམས་ཅད། ། འཛིན་མེད་ལྟ་བ་རྒྱས་ཐེབས་ན། ། མདོ་རྒྱུན་བསྟན་བཅོས་མ་ལུས་པའི། །
ཟབ་གནད་འདི་རང་ཡིན་སྙམ་སེམས། ། ཡིན་མིན་དགེ་སློང་རལ་ཅན་ལ། ། དྲིས་ལ་འཐད་ན་བླང་བར་མཛོད། ། ད་ལམ་ཡི་གེ་མི་སྟོང་ཕྱིར། ། སྔགས་བཏབ་རྡོ་རྗེའི་མདུད་པ་དང་། ། རྒྱ་དར་སྤར་མ་མཛེས་པ་ལ། ། བཀྲ་ཤིས་རྟགས་ཀྱི་མཛེས་བྱས་ཏེ། ། ཤྲཱི་ས་སྐྱའི་གནས་ནས་བྲིས། ། ད་ལམ་ཐུང་ཙམ་འདི་བཞིན་བྲིས་པ་ཡིན་ཞིང་རྒྱས་པར་རྗེས་སུ་བྱེད་པ་ངེས་འཚལ། ། སརྦ་མངྒལཾ།།
༈ །།ཆོས་ལས་རཏྣ་དྷྭ་ཛ་དང་རབ་འབྱམས་སྨྲ་བ་ཀུན་དགའ་བསམ་འགྲུབ་གཉིས་ལ་ཐུན་མོང་དུ་སྤྲིངས་ཡིག་བཞུགས། ༢༠༢ ཕུན་ཚོགས་གཅིག་ལས་ཀུན་འབྱུང་ཆོས་ཀྱི་རྗེ། ། རིམ་པ་གཉིས་ཀྱི་ངང་ལས་གཡེལ་བ་མེད། ། རྡོ་རྗེ་གསུམ་ལྡན་བཀའ་དྲིན་མཚུངས་པ་མེད། ། འཕྲིན་ལས་བཞི་ཡི་འགྲོ་བ་སྐྱོང་མཁས་དེ། ། ཡེ་ཤེས་ལྔ་ཡིས་ལུས་སྟོབས་རབ་རྒྱས་ཤིང་། ། ཕར་ཕྱིན་དྲུག་གི་མཆེ་བ་རྣོན་པོ་ཅན། ། འཕགས་ནོར་བདུན་གྱི་མཛེས་པའི་རྒྱན་ཆས་སྤྲས། ། གཉིས་འཐུང་བརྒྱད་པའི་སར་གནས་གང་དེ་རྒྱལ། ། དེ་ལྟར་མཆོད་པར་བརྗོད་ནས་བསྲིངས་བའི་དོན། །
བཤེས་གཉེན་དཔོན་སློབ་གཉིས་ཀྱི་ཡི་གེ་དང་། ། དེ་ནང་རྟེན་བཅས་འབྱོར་པས་སེམས་སྤྲོ་ཞིང་། ། གནས་ཚུལ་རྣམས་ཀྱང་ཇི་བཞིན་ངེས་པར་བྱུང་། ། བོད་ཡུལ་དབུས་ཀྱི་དཔལ་ལྡན་ས་སྐྱ་དེར། ། འཆད་རྩོད་རྩོམ་གསུམ་རྣམ་དཀར་ལས་ཁོ་ནས། ། ཞབས་ཏོག་ཅི་འགྲུབ་བགྱིད་སྙམ་བསམ་པ་དེ། ། རྣམ་པ་ཀུན་དུ་ཡིད་ལ་དུང་ངེ་ཡོད། ། གདུང་སྤེལ་ལ་སོགས་སྡིག་དང་འབྲེལ་བའི་ལས། ། ཁོ་བོ་གཏན་ནས་བློ་ལ་མེད་བཞིན་དུ། ། གལ་ཏེ་བྱེད་ལ་རེ་བའི་སྐྱེ་བོ་འགའ། །
ཡོད་ན་དེ་དག་སྦྱིན་འབྲས་མེད་པ་ཡི། ། གང་ཟག་ཞིག་གི་ལོངས་སྤྱོད་གསོག་དང་མཚུངས། ། ཁོ་བོ་ཅག་ལ་ས་སྐྱ་ལོ་ཙཱ་བ། ། ལྟ་བུ་རེ་བ་ཡོད་ན་རྗེས་ཡི་རང་། ། ཀྱེ་མ་ཀྱེ་ཧུད་བསྟན་པ་རིན་པོ་ཆེ། ། སུམ་སྟོང་བདུན་བརྒྱ་བཞི་བཅུ་ཞེ་བརྒྱད་ཙམ། ། འདས་པའི་དུས་འདིར་ཆོས་བཞིན་སྤྱོད་པ་ཡིས། ། སྐྱེ་བོ་ཉིན་མོའི་སྐར་མ་བས་ཀྱང་དཀོན། ། དེ་ལས་ལྡོག་པ་སྐར་ཕྲན་ཚོགས་ལས་མང་། ། འདི་འདྲའི་གསེབ་ཏུ་སྔོན་བསགས་ལས་ཀྱི་སྐྱེས། །
དེ་ཕྱིར་ཁོ་བོའི་བསམ་པ་ཇི་བཞིན་དུ། ། བསྟན་པ་འཕེལ་ཞིང་རྒྱས་འདི་དཀའ་བའི་གནས། ། འོན་ཀྱང་བདག་ནི་བསྟན་པ་རིན་ཆེན་འདིས། ། ཕྱིར་དུ་ལུས་སེམས་ངལ་བ་ཅི་བྱུང་ཡང་། ། ངལ་བ་མི་སེམས་དགའ་བ་བསྒོམ་གྱིན་བདོག ། བཤེས་གཉེན་དཔོན་སློབ་ཁྱེད་ཀྱང་དེ་བཞིན་མཛོད། ། ད་ལམ་ཡི་གེ་མི་སྟོང་མཚོན་པའི་ཕྱིར། ། རྒྱ་དར་སྤར་མ་རྡོ་རྗེའི་མདུད་པས་སྤྲས། ། སྔགས་བཏབ་མཛེས་པའི་རྟགས་དང་བཅས་ཏེ་བསྲིངས། ། ཞེས་འདི་འཁོན་གྱི་རིགས་སྐྱེས་ཤཱཀྱ་ཡི། །
བཙུན་པ་ངག་དབང་ཀུན་དགའ་བསོད་ནམས་ཞེས། ། ཚུལ་ཁྲིམས་དྲི་ཞིམ་ལུས་ལ་ཐུལ་ལེ་བ། ། གང་དེས་གླིང་དགའ་བདེ་བ་ཅན་ནས་བྲིས།། ༈ །།ཆོས་ལས་པ་རཏྣ་དྷྭ་ཛ་དང་རབ་འབྱམས་སྨྲ་བ་ཀུན་དགའ་བསམ་འགྲུབ་གཉིས་ཐུན་མོང་དུ་སྤྲིང་ཡིག་བཞུགས། ༢༠༣ ན་མོ་གུ་རུ་བུདྡྷ་ཊི་ཎི་ཡེ། ས་སྐྱ་པ་ཡི་བསྟན་པ་རིན་པོ་ཆེ། ། ཕྱོགས་དུས་ཀུན་དུ་འཕེལ་ཞིང་རྒྱས་མཛད་པའི། ། རྡོ་རྗེ་འཛིན་པའི་གཙུག་རྒྱན་སྔགས་འཆང་རྗེ། ། ངག་གི་དབང་པོར་ཤེས་ནས་དྭངས་བས་འདུད། ། གང་དེའི་སྲས་མཆོག་ངེས་དོན་འཇམ་པའི་དབྱངས། །
པུཎྱ་ཨིནྡྲ་མཆེད་ལ་ཀུན་ནས་དད། ། བསྟན་འགྲོའི་ཕྱིར་དུ་སྐུ་སྲོག་ཀྱང་གཏོང་བའི། ། བུདྡྷ་དྷྭ་ཛས་བྱང་ཆུབ་བར་དུ་སྐྱོབས། ། ཞེས་མཆོད་པར་བརྗོད་ནས། བསྲིངས་དོན་བཤེས་གཉེན་རཏྣ་དྷྭ་ཛ་དང་། ། རབ་འབྱམས་སྨྲ་བ་ཀུན་དགའ་བསམ་འགྲུབ་གཉིས་ཀྱི་ཡི་གེ་རྟེན་བཅས་འབྱོར་པས་སེམས་སྤྲོ་ཞིང་རྗེས་སུ་ཡི་རང་བར་གྱུར། སྤྱིར་གྱི་འོ་སྐོལ་རྣམས་ལ་ཁོར་འདས་ཀྱི་ཆོས་ཐམས་ཅད་ཀྱི་གཞི་རྟེན་དུ་གྱུར་པའི་གསལ་རིག་ཙམ་རེ་ཀུན་ལ་ཡོད་པ་འདི་སྐྱེ་མེད་དུ་རྟོགས་ན་འཁོར་བ་ལས་གྲོལ་བ་ལས། དེ་མ་རྟོགས་པས་ད་དུང་ཡང་འཁོར་བར་ཨ་འཐས་ཀྱི་འཁྱམ་པ་འདི་བཞིན་ཡིན་མོད། འོན་ཀྱང་རང་རེ་རྣམས་དལ་འབྱོར་གྱི་མི་ལུས་འདི་ལྟ་བུ་ཐོབ་ཅིང་བསྟན་པ་རིན་པོ་ཆེ་སྒོར་ཞུགས་ཤིང་བྱ་རྒྱུད་གཙོ་བོ་ཆོས་ལ་བྱེད་པ་འདི་ངོ་མཚར་ཞིང་། ལྷག་པར་ཆོས་ཀྱི་རྗེ་འཇམ་དབྱངས་སྐུ་མཆེད་དང་མུས་པ་ཆེན་པོ་སྟེ།
འབྲེལ་ཚད་དོན་དང་ལྡན་ངེས་པ་འདི་རྣམས་ཀྱི་སྐུ་མཐོང་ཞིང་གསུང་ཐོས་པར་མ་ཟད་དམ་པའི་ཆོས་ཀྱི་བཀའ་དྲིན་གྱིས་ཡང་ཡང་དུ་སྐྱོང་བ་འདི་ནི་ཤིན་ཏུ་བསོད་ནམས་བསགས་པ་ཡིན་ཏེ། ཅིའི་ཕྱིར་ཞེ་ན། དྲང་དོན་གྱི་པུཎྱ་ཨིནྡྲ་འདི། ངེས་དོན་དུ་པདྨ་འབྱུང་གནས་ཡིན། ། ངེས་དོན་དུ་བྱང་སེམས་ཞི་བ་འཚོ། ། དྲང་དོན་ནུ་གྲགས་པ་བློ་གྲོས་ཡིན། ། ངེས་དོན་དུ་བུདྡྷ་རཏྣའི་མཚན། ། དྲང་དོན་དུ་སངས་རྒྱས་རྒྱལ་མཚན་ཡིན། ། ཞེས་པ་འདི་རྣམས་དོན་ལ་གནས་པ་ལགས། ལར་རང་རེ་རྣམས་སྔོན་བསགས་ལས་ཀྱི་དབང་གི་དུས་ངན་སྙིགས་མའི་དུས་འདིར་སྐྱེས་པ་ལ་བརྟེན།
འགྱུར་བའི་སྡུག་བསྔལ་འདི་ལྟར་སྣང་སྟེ། ཆོས་བཞིན་སྤྱོད་པའི་མི་དབང་ས་སྐྱོང་ཕལ་ཆེར་རྒྱལ་སྲིད་དང་བྲལ་ཞིང་། ལ་ལ་ནི་འབྱོར་པ་དམན་ལ་དེ་ཀུན་སྡིག་སྤྱོད་རྒྱལ་པོས་ཡང་ཡང་འཚེ་བ་ལ་བརྟེན། རྟག་ཏུ་སེམས་ཞུམ་པར་གནས་ལ། མི་དབང་ས་སྐྱོང་དེ་དག་གི་མཆོད་གནས་སུ་གྱུར་པའི་བཤེས་གཉེན་དམ་པ་ཕལ་ཆེར་ཡང་། གཅིག་ཕུར་བསྒོམ་བསྒྲུབ་ལ་བརྩོན་པར་བཞུགས་ཀྱང་། འཆད་རྩོད་རྩོམ་པའི་སྒོ་ནས་བསྟན་པ་སྤེལ་བའི་ཐུགས་འདུན་རྣམས་ཞི་བར་གྱུར་ཅིང་། དགེ་འདུན་གྱི་སྡེ་རྣམས་ཀྱང་སྔོན་ནས་ནག་ཆང་གི་དྲི་མས་མ་གོས་པ་རྣམས་ཀྱང་དྲི་མས་གོས་ཤིང་། སྔོན་ནས་ཅུང་ཟད་གོས་པ་རྣམས་བག་མེད་དུ་སྤྱོད་ལ། ཐ་ན་ཁྱིམ་པ་རང་དགའ་བ་དགེ་བ་ལ་དཀར་མི་དཀར་གཉིས་ཀྱང་།
དང་པོ་ཁས་ཀྱང་ཞན་ཅིང་ལོངས་སྤྱོད་ཀྱང་ཆུང་ཞིང་། ཕྱི་མ་ནི་ལོངས་སྤྱོད་ཀྱང་ཆེ་ལ་ཁས་ཀྱང་དྲག་པ་སོགས་མདོར་ན་སངས་རྒྱས་ཀྱི་བསྟན་པ་ཆེས་ཆེར་ཉམས་པས་རྟགས་ཙམ་འཛིན་པ་ལ་སླེབ་པར་ཉེ་བ་འདུག་པས་ཤིན་ཏུ་སེམས་ཞུམ་པར་མཆིས། འོན་ཀྱང་སྔོན་ཆད་ཀྱང་འཕགས་ཡུལ་དང་བོད་གངས་ཅན་འདིར་ཡང་བསྟན་པ་རིན་པོ་ཆེ་འདི་ཤིན་ཏུ་ཉམས་དམའ་བར་གྱུར་པའི་སྐབས་འགའ་རེ་བྱུང་འདུག་ཀྱང་དེའི་སྐབས་ཀྱི་མཁས་གྲུབ་སོ་སོའི་ཐུགས་ཁོང་ནས་བསྟན་པ་འདི་ནམ་ཡང་མ་དོར་བ་ལ་བརྟེན་བསྟན་པ་དེང་སང་གི་བར་དུ་གནས་པ་འདི་བཞིན་དུ་འདུག་པས་རང་རེ་རྣམས་ཀྱང་ཆོས་སྒོར་ཞུགས་པའི་དགོས་པ་ཡིན་པས་བསྟན་པ་ལ་ཞབས་ཏོག་ཆེན་པོ་དུས་ཀྱི་དབང་གིས་འགྲུབ་པར་དཀའ་བ་འདུག་ཀྱང་། བློ་བླ་མ་དཀོན་མཆོག་ལ་གཏད། ལས་སུ་ཆོས་མ་གཏོགས་གཞན་གང་གི་ཡང་རྩོལ་གཉེར་མ་བྱས་པར་བསྟན་པ་ལ་ཕན་ཐོགས་ཤིག་ཅིས་ཀྱང་རང་བྱེད་དགོས་པས་བློ་འཇགས་རང་གལ་ཆེ་ཆེ། གང་ལྟར་ཆོས་ཐམས་ཅད་ལྟ་བས་རྒྱས་ཐེབ་པ་ཞིག་དགོས་པ་ཡིན་པས། དེ་ཡང་སྣང་སྲིད་ཐམས་ཅད་སེམས་སྣང་དང་། དེ་ཡང་སྐྱེ་མེད་དུ་ལུང་རིགས་དུ་མས་བསྒྲུབ་པར་ནུས་ལ། དེ་ལྟར་སྟོང་ཉིད་རྗེན་ནེ་བ་ཡེ་རེ་བ་དེ་ཡང་གསལ་ཞེན། སྟོང་ཞེན་དང་བྲལ་བའི་ངང་ལ་འཇོག་དགོས་ལ།
དེ་ལྟར་དུ་འཇོག་ཤེས་ན་དུས་རྒྱུན་དུ་བློ་མི་བདེ་བའི་སྐབས་མི་འབྱུང་བ་གདའ། ལྟ་བ་འདི་ནི་ཕ་རོལ་དུ་ཕྱིན་པ་དང་། རྡོ་རྗེ་ཐེག་པ་གཉིས་ཀའི་ཡིན་ལ། རྡོ་རྗེ་ཐེག་བ་ལ་ཐ་མལ་གྱི་སྣང་ཞེན་ཐམས་ཅད་དག་སྣང་འབའ་ཞིག་ཏུ་བསྒྱུར་ཏེ་བསྒོམ་པས་མྱུར་དུ་འགྱུར་བ་ཐེ་ཚོམ་མི་ཟ་བ་འདུག་པ། གསང་སྔགས་ཐབས་ལམ་ཟབ་ཟེར་བ་ཡང་འདི་ཀ་ཡིན་པར་འདུག ཚེ་རབས་དུ་མར་སྦྱངས་པའི་བློ་གྲོས་ཚལ། ། ཡོངས་འཛིན་ཆོས་ཀྱི་ཉི་མ་ཁ་ཕྱེ་སྟེ། ། ཐོས་བསམ་བསྒོམ་པས་དྲོད་གཤེར་གྱིས་རྒྱས་འདི། ། དུས་གསུམ་སངས་རྒྱས་ཀུན་གྱི་མཆོད་པའི་རྫས། ། རྣམ་མང་མདོ་རྒྱུད་རྒྱ་མཚོ་མ་སྦྱངས་ཀྱང་། །
རྣམ་དག་མཐར་ཐུག་དོན་རྣམས་ཕལ་ཆེར་གོ ། རྣམ་དཔྱོད་འདི་ནི་སངས་རྒྱས་ཀུན་འདུས་པའི། ། རྣམ་འདྲེན་བླ་མ་རྣམས་ཀྱི་བཀའ་དྲིན་ལགས། ། ད་ལམ་ཡི་གེ་མི་སྟོང་མཚོན་པའི་ཕྱིར། ། ཕྱིར་མི་ལྡོག་པའི་ལམ་ལ་འཁོད་སླད་དུ། ། དུ་མས་རྒྱལ་བ་ཀུན་ལས་ལྷག་ཅེས་བསྔགས། ། བསྔགས་འོས་དམ་པའི་ན་བཟའི་དུམ་བུ་ལ། ། རྟགས་འབྱར་དང་བཅས་དབེན་པའི་གནས་སུ་བྲིས། ། ཞེས་པ་འདི་ནི་ཤྲཱི་ས་སྐྱ་པ་ཤཱཀྱའི་བཙུན་པ་ཝ་གིནྡྲ་པུ་ཎ་ཀིརྟི་དྷྭ་ཛ་ཤྲཱི་བྷ་དྲས་གླིང་དགའ་བ་བདེ་བ་ཅན་གྱི་དགོན་ནས་ཤིན་ཏུ་མྱུར་བར་བྲིས་ནས་དཔལ་ལྡན་ས་སྐྱར་བསྐུར་བ་འདིས་ཀ་ལྱཱ་ན་ཝརྡནྟུ།། ༈ །།ཐུབ་བསྟན་ལྷ་ཆེན་གྱི་མཁན་ཆེན་རིན་ཆེན་རྒྱལ་མཚན་ལ་གདམས་ཡིག་ཡིད་བདེའི་དཔལ་སྟེར་བཞུགས།
༢༠༤ སྭསྟི་སིདྡྷི། སྐྱབས་གནས་བསླུ་མེད་རྣམས་ལ་གུས་བཏུད་ནས། ། ས་སྐྱའི་རྗེ་བཙུན་བསྟན་པ་རིན་ཆེན་གྱིས། ། རྒྱལ་མཚན་གཡོ་མེད་འཛིན་པའི་བཤེས་གཉེན་མཆོག ། མཚན་དོན་ལྡན་ཁྱོད་ཡུད་ཙམ་ཚུར་གསོན་དང་། ། འོ་སྐོལ་སྟོན་པ་ཤཱཀྱའི་རྒྱལ་པོ་ཡང་། ། དངོས་སུ་སྐྱེ་འཆི་སྤངས་ཀྱང་འདའ་ཚུལ་བསྟན། ། སྔོན་བྱོན་རྒྱ་བོད་མཁས་གྲུབ་བགྲངས་ཡས་ཀྱང་། ། དུས་དང་དུས་མིན་གློ་བུར་གཤེགས་པའི་ཚུལ། ། ཆོས་འབྱུང་ལོ་རྒྱུས་རྣམ་ཐར་སོ་སོ་རུ། །
གསལ་བའི་ཚུལ་རྣམས་ཁྱེད་ལ་སྨྲ་ཅི་དགོས། ། དེས་ན་འཕེན་རྫོགས་སྣ་ཚོགས་གསལ་བ་ཡིས། ། ལས་སྣང་ཅན་གྱི་སྐྱེ་བོ་འདི་རྣམས་ལ། ། བདེ་སྡུག་སྣ་ཚོགས་འབྱུང་བ་དངོས་པོའི་གཤིས། ། དེ་ལྟར་དགོངས་ལ་བཤེས་གཉེན་དམ་པ་ཁྱེད། ། དེང་དུས་གཡེང་མེད་སྲོད་དང་ཐོ་རང་སོགས། ། དོན་མེད་རྟོག་འགྱུ་ཐོལ་སྐྱེས་རྦད་ཆོད་ལ། ། རང་རེ་ལམ་སྣ་འདྲེན་པའི་བླ་མ་རྣམས། ། རང་སེམས་སྤྲོས་བྲལ་ངང་ལས་མ་གཡོས་བཞིན། ། རང་ཡིད་ཚེ་འདས་སེམས་དང་་་་་་གདོད་མའི་གནས་ལུགས་དབྱེར་མེད་ཡིན་པའི་ཕྱིར། །
འདྲེ་བ་ལ་ཐེ་ཚོམ་མི་དགོས་པར་གསུངས་སོ། ། བསྲེས་བྱས་ནས། ། རང་གཞན་མཉམ་པ་ཉིད་ཀྱི་རྒྱས་བཏབ་ཏེ། ། བཟོད་མེད་བྱམས་དང་སྙིང་རྗེའི་ཀུན་བླངས་ནས། ། དག་པའི་ཞིང་དུ་སྐྱེ་བའི་སྨོན་ལམ་འདེབས། ། ཟབ་དོན་རྟེན་འབྲེལ་དེ་ཡི་བྱིན་རླབས་ཀྱིས། ། སྨོན་ལམ་གང་བཏབ་ཞིང་དུ་སྐྱེ་བ་སོགས། ། ཕན་ཐོགས་དཔག་ཏུ་མེད་པ་འབྱུང་ངོ་ཞེས། ། ཚད་ལྡན་སྐྱེས་བུའི་གསུང་རབ་དག་ལས་འབྱུང་། ། དེ་བཞིན་ཐུགས་ལ་ཞོག་ལས་ཉམས་ལེན་མཛོད། །
ཕྱིན་ཆད་དཔོན་སློབ་འཁོར་བཅས་ཚེ་རིང་ཞིང་། ། ནད་མེད་ངང་ནས་བསམ་པ་མ་ལུས་ཀུན། ། འབད་མེད་འགྲུབ་སྟེ་བསྟན་པ་རྒྱས་པ་དང་། ། ཚེ་མཇུག་ཚེ་དང་བསྒྲུབ་པ་མཉམ་བྱས་ནས། ། ཕྱི་མ་དག་པའི་ཞིང་དུ་སྐྱེ་བར་སྨོན། ། དེ་ཡི་ཐབས་སུ་མཁའ་སྤྱོད་དབང་མོ་ཡིས། ། མན་ངག་ཡང་ཟབ་དུ་མ་ཁོ་བོ་ལ། ། ཡོད་པའང་དོན་དུ་གཉེར་ན་འབུལ་བར་བགྱིད། ། དེ་སྐད་སྨྲ་བ་དཔལ་ལྡན་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བའི། །
ཟ་ཉལ་འཆག་ལ་བརྩོན་པའི་བརྟུལ་ཞུགས་ཅན། ། ཆོས་མེད་གོས་དཀར་ལྕང་ལོ་ཅན་དེའོ། ། ཀ་ལྱཱན་ཝརྡྷནྟུ།། ༈ །།ལེགས་བཤད་སྐལ་བཟང་དཔྱོད་ལྡན་ཡིད་ཀྱི་ཤིང་རྟ་ཞེས་བྱ་བ་བཞུགས། ༢༠༥ ན་མོ་གུ་རུ་བུདྡྷ་དྷྭ་ཛ་ཡེ། རྩ་བརྒྱུད་བླ་མའི་ཐུགས་ཀྱི་ཡེ་ཤེས་དང་། ། དུས་གསུམ་སངས་རྒྱས་ཐུགས་ཀྱི་ཡེ་ཤེས་གཉིས། ། རང་སེམས་ལྷན་ཅིག་སྐྱེས་པའི་ཡེ་ཤེས་སུ། ། གནས་ལུགས་རོ་གཅིག་རྟོགས་པའི་ཡེ་ཤེས་རྒྱལ། ། དེ་ལྟར་གདོད་མའི་མགོན་པོ་ལ་བཏུད་ནས། །
དཔལ་ལྡན་ས་སྐྱའི་ཆོས་གྲྭ་མཛེས་པའི་རྒྱན། ། ཡོངས་རྫོགས་བསྟན་པའི་མངའ་བདག་བཤེས་གཉེན་ཆེ། ། རིན་ཆེན་རྒྱལ་མཚན་གང་དེར་འདི་སྐད་སྨྲ ། འཇིག་རྟེན་བྱ་བ་སྔོན་ལས་རྗེས་འབྲངས་ཕྱིར། ། འཕྲལ་ཚོད་ཁོ་ནའི་སྟེང་དུ་འགྲོ་དཀའ་བས། ། འདི་ནས་འདིར་འགྱུར་ཞེས་བྱའི་ཐག་གཅོད་པ། ། མངོན་ཤེས་མེད་པས་ཤེས་པར་མི་ནུས་མོད། ། འོན་ཀྱང་ལས་ཀྱི་བསགས་པ་ཅི་ཡོད་ཀྱང་། ། དེ་ཡི་སད་བྱེད་རྐྱེན་གྱི་བྱེད་པས་ན། ། འཕྲལ་གྱི་བྱ་བ་ཕྲ་རགས་ཐམས་ཅད་ལ། །
བླང་དོར་བརྟག་དཔྱད་ཡང་དག་དགོས་པ་ལ། ། ཆོས་དང་འཇིག་རྟེན་བྱ་བ་གང་བྱེད་ཀྱང་། ། ལས་ཀྱི་བསྐོས་པའི་དཔོན་དང་བླ་མ་ལ། ། ཁ་ཞེ་མེད་པའི་བློ་གཏད་བྱ་བ་དེ། ། རང་གཞན་འདི་ཕྱིར་ལེགས་པའི་རྩ་བ་ཡིན། ། ཆེ་ཕྲའི་བྱ་བ་གང་ལའང་རང་གི་འདོད། ། ཧ་ཅང་ཆེས་ན་ཁྱེ་དེའི་མི་ཚངས་བའི། ། ཕུགས་སུ་རང་ལ་གནོད་པས་འདོད་ཉེ་དང་། ། ཕྱོགས་ཆ་ཉེ་རིང་ནམ་ཡང་མེད་པར་མཛོད། ། དྲག་ཞན་སུ་དང་འགྲོགས་ཀྱང་ཐེག་ཆེ་ཞིང་། །
ཆད་བཙན་ཁྱོན་ཆེ་ངོ་ལྐོག་མེད་པ་དང་། གཞན་བརྟག་གཞུང་བཟང་བརྫུན་པ་མི་སྨྲ་བ། ། ཀུན་གྱི་ཡིད་བརྟན་འཆའ་བའི་གནས་སུ་མཛོད། ། མཐོ་དམན་ཀུན་ལ་འགྱོད་མེད་བསྟུན་ན་ཡང་། ། མགུ་བ་ཉུང་ལ་འཁང་པ་མང་བ་དང་། ། གཅིག་སེམས་ཟིན་ཀྱང་གཅིག་སེམས་མི་ཟིན་པས། ། ཤིན་ཏུ་དཀའ་ཡང་ངང་རིང་བསྲིངས་བ་གནད། ། བདེ་སྡུག་སེམས་ལ་འཆར་བ་འགག་མི་ནུས། ། དེ་ཉིད་ཚིག་ཏུ་བཏོན་ན་མི་རུང་བས། །

ཡིན་མིན་བཤད་པ་སྐྱོར་འདས་ལ་སོགས་པའི། ། བརྗོད་པ་ཤིན་ཏུ་ཟབ་པར་བསླབ་པར་གཅེས། ། གཡུལ་འཐབ་ཡ་འཐབ་ལ་སོགས་གང་ལ་ཡང་། ། གནད་ཚངས་སྤྲད་པའི་དཔའ་རྐྱེན་ངོམ་ཤེས་ན། ། གཡུལ་ངོར་གྲགས་པ་འབྱུང་མོད་དུས་མིན་དུ། ། འཁྲུག་ལོང་དགོས་མེད་བྱེད་པར་ག་ལ་རིགས། ། རྒྱུན་དུ་ཆང་ལ་དགའ་བས་རང་གཞན་གྱིས། ། བྱ་བ་མ་ལུས་འཆལ་བར་འགྱུར་བ་ལེགས། ། ནད་ཀྱི་འཇིགས་པ་ཀུན་ཀྱང་འདིས་བསྐྱེད་པས། ། བློ་ལྡན་སུ་ཞིག་དུག་ཆུ་འཐུང་བར་བྱེད། ། སྔོན་ཆད་མ་བྱུང་བྱ་བ་སྲིད་ལེགས་ཀྱང་། །
ཕྱིས་ནས་མི་འབྱུང་བྱ་བ་མི་འདུག་པས། ། གང་ལའང་བློ་འགེལ་རློམ་པ་མི་ཆེ་བར། ། ཕྱི་ལྷོད་ནང་གྲིམས་བྱེད་པ་གལ་ཆེ་སྙམ། ། དུས་ངན་ལྟའི་མི་དང་འགྲོགས་པ་ལ། ། གང་ལ་གང་འཚམས་བསྟུན་ལུགས་མ་ཤེས་ན། ། འགྱོད་མེད་རྟགས་སུ་བཀོད་པའི་དབུ་ཚུགས་ཀྱི། ། རང་གཞན་ཀུན་ལ་ཕན་པ་དཀའ་མོར་སྣང་། ། འཇམ་པོས་འཇམ་པོ་འདུལ་བར་འགྱུར་བ་དང་། ། རྩུབ་མོའང་འཇམ་པོས་འདུལ་བའི་ཚུལ་ཤེས་ནས། ། འཇམ་པའི་ཀུན་སྤྱོད་བག་དང་ལྡན་པ་ཡིས། །
ཀུན་ལ་ལྷག་པར་འཇམ་པོས་བསྟུན་པ་འཚལ། ། ཁེངས་དང་ང་རྒྱལ་རྒོད་བག་མི་བྱེད་པར། ། སྙན་འཇམ་དེས་པའི་བློ་ཡི་ཐམས་ཅད་ལ། ། མི་མཉེས་ལྷོད་ཡང་ཤེས་པས་སྐྱེ་བོ་གཞན། ། ངང་གི་རང་ལ་འདུད་པར་འགྱུར་བ་ལེགས། ། དེ་ལྟར་འཇིག་རྟེན་བྱ་བ་ཡིན་ལུགས་སུ། ། ཉེ་བར་བསྐྱངས་པས་ཆོས་ཀྱང་འབྱུང་མོད་ཀྱིས། ། འོན་ཀྱང་ཐུན་མོང་མིན་པའི་ཟབ་ཆོས་རྣམས། ། ཉམས་སུ་ལེན་ཚུལ་སྤྱི་དང་བྱེ་བྲག་ཀུན། ། མང་ཐོས་དཔྱོད་ལྡན་ཀུན་ལ་བཤད་ཅི་དགོས། །
དེ་ལྟར་ཁོ་བོས་ལྷག་བསམ་དག་པ་ཡིས། ། ལུགས་ཀྱི་བསྟན་བཅོས་རྣམས་ཀྱི་ལེགས་བཤད་ཀྱི། ། ཡང་སྙིང་བསྡུས་ནས་མདོ་ཙམ་བཤད་པ་འདི། ། ལེགས་པར་སོམས་ལ་བློ་གསལ་གཞན་ལའང་སྤེལ། ། དེ་སྐད་འདི་ནི་དཔལ་ལྡན་ས་སྐྱ་པ། ། སྔགས་འཆང་ངག་དབང་ཀུན་དགའ་བསོད་ནམས་ཀྱིས། ། བཤེས་གཉེན་དམ་པར་བརྩེ་བའི་སེམས་ཀྱིས་བྲིས། ། དགེ་བས་དོན་གཉིས་ལྷུན་གྲུབ་ཤོག ། བླ་མ་ཡི་དམ་དཀོན་མཆོག་ཐུགས་རྗེ་དང་། ། བཀའ་སྲུང་དམ་ཅན་རྒྱ་མཚོའི་མཐུ་རྩལ་གྱིས། །
བདག་གིས་བསྟན་པ་སྤེལ་བའི་ལྷག་བསམ་གྱིས། ། འགལ་རྐྱེན་ཐམས་ཅན་རང་གཞིར་འགྱུར་བར་ཤོག ། ས་སྐྱའི་བསྟན་དང་འགྲོ་བའི་བདེ་སྐྱིད་གཉིས། ། ཕན་ཚུན་འགྲན་པ་བཞིན་དུ་རབ་རྒྱས་ཤིང་། ། བདག་ཅག་དཔོན་སློབ་བསམ་དོན་མཐར་ཕྱིན་ཏེ། ། ཕྱི་མ་བདེ་བ་ཅན་དུ་སྐྱེ་བར་ཤོག ། སརྦ་མངྒལཾ།། ༈ །།མི་དབང་ཀརྨ་འཇིག་བྲལ་རྡོ་རྗེ་ལ་གདམས་པའི་ཡི་གེ༢༠༦ རྗེ་ས་བཅུ་ཡི་བྱང་སེམས་བུདྡྷའི་མཚན། ། སླར་འགྲོ་བ་ཡི་དོན་དུ་མི་ཡི་གཟུགས། ། ཕ་འབྲེལ་ཚད་དོན་ལྡན་མུས་པ་རྗེ། །
བདག་མོས་པ་ཡི་བུ་ལ་བྱིན་གྱིས་རློབས། ། ཁྱེད་ལེགས་པ་རུ་གསོན་དང་འཇིག་བྲལ་བ། ། ཚེ་འདིར་སྣང་གི་སྐྱིད་སྡུག་ལེགས་ཉེས་ཀུན། ། ཚེ་སྔོན་བསགས་ཀྱི་ལས་ཀྱི་འབྲས་བུར་བཤད། ། རྒྱུ་དེ་བས་ན་དལ་འབྱོར་ཐོབ་དུས་འདིར། ། ལས་དགེ་སྡིག་གི་བླང་དོར་མ་ལོག་པ་གཅེས། ལྷོ་འཛམ་གླིང་འདིར་སྐྱེས་པའི་འགྲོ་ཀུན་གྱིས། ། ལུས་གདོས་བཅས་འདི་སེམས་ཀྱི་སྐྱུར་ངེས་ཤིང་། ། འདི་ནམ་སྐྱུར་གྱི་ངེས་པ་ཅུང་ཟད་མེད། ། དེ་མེད་བཞིན་དུ་ཡུན་རིང་སྡོད་སྙམ་པའི། །
སེམས་རློམ་སེམས་འདི་ཚོའི་འཁྲུལ་ཚབ་ལ་ཨང་། འདི་ལེགས་པ་རང་སོམས་དང་འཇིག་བྲལ་བ། ། ནོར་ཟང་ཟིང་སོགས་ཚེ་འདིའི་ཕུན་ཚོགས་ལ། ། ཡིད་ཨ་འཐས་ཀྱིས་ཞེན་པ་སྐྱེས་པའི་ཚེ། ། རང་འཆི་ཁ་ཡི་བསམ་མནོ་འདི་བཞིན་ཐོང་། ། མལ་ཐ་མ་རུ་གཏམ་གྱི་ཐ་མ་སྨྲ། ། རང་འཆི་བ་རུ་ཤེས་ཀྱང་བཟློག་ཐབས་མེད། ། མཐའ་གཉེན་བཤེས་ཀྱི་བསྐོར་ནས་ངུ་འབོད་བྱེད། ། ད་ཅི་འདྲ་རང་དྲག་སྙམ་སྙིང་རྩ་འདར། ། ནད་ཟུག་རྔུ་ཡི་ཉིན་མཚན་མི་འཁྱོལ་བར། །
ཚུལ་དེ་འདྲ་ཡི་ངང་ནས་བེམ་རིག་བྲལ། ། རྫས་ས་རྡོ་ལྟར་ལུས་འདི་མལ་དུ་བཞག ། དེ་མེ་ཕུང་གི་བསྲེགས་གམ་ཆུ་ཡི་འཁྱེར། ། ཡང་གྱང་ངོས་ལ་སྦྱར་ཏེ་སྐམ་པའང་སྲིད། ། སེམས་གསལ་རིག་འདི་བར་དོའི་འཕྲང་དུ་འཁྱམས། ། གནས་དེ་ཉིད་ནས་འཇིག་པའི་སྒྲ་བཞི་དང་། ། ཉམས་ང་བའི་གཡང་ས་རྣམ་གསུམ་ཚོགས། ། གཏམ་ཐོས་པ་ཙམ་གྱིས་ཀྱང་སྙིང་འདར་བའི། ། ཡིད་འཇིགས་སྐྲག་གི་འཕྲང་ལ་ཐར་ཐབས་མེད། ། ས་དེ་ཉིད་དུ་ཆོས་བྱེད་སྐྱེས་བུ་རྣམས། །
བློ་འཇིགས་མེད་ཀྱི་གཡུལ་རྒྱལ་ལེགས་ལོན་ནས། ། ཚེ་གཏན་ལེགས་ཀྱི་འདུན་མ་ཟིན་པར་འགྱུར། ། ཚེ་འདིར་སྣང་ལ་ཞེན་པའི་སྡིག་ཅན་རྣམས། ། གནས་བར་དོ་ཡི་སྡུག་བསྔལ་ཀུན་མྱོང་ནས། ། ས་དེ་ལས་ཀྱང་སྡུག་བསྔལ་ཆེས་ཆེ་བའི། ། གནས་དམྱལ་བ་ཡི་གྲོང་དུ་འཇུག་པར་འགྱུར། ། རྒྱུ་དེ་བས་ན་འདིར་སྣང་ཕུན་ཚོགས་ལ། ། ཡིད་ཨ་འཐས་ཀྱིས་ཞེན་པ་མ་མཛད་པར། ། ཚེ་གཏན་དོན་གྱི་འདུན་མ་བསྒྲུབ་པ་མཛོད། ། དུས་སྙིགས་མ་ཡི་གྲོགས་ལ་ཡིད་མ་སྟོན། །
བློ་གཏོད་པ་དེ་བླ་མ་དཀོན་མཆོག་བཟང་། ། ལས་མི་དགེ་སྤོངས་ལ་དགེ་བ་བསྒྲུབ། ། ཚེ་འདི་ཉིད་ལས་ཕྱི་མ་ཤུགས་ཐག་རིང་། ། རང་ནམ་འཆི་ངེས་པ་མི་འདུག་པས། ། ལས་དགེ་བ་ལ་བརྩོན་འགྲུས་བསྐྱེད་པ་ཞུ། ། འབངས་འཁོར་གཡོག་རྣམས་ཕྱོགས་མེད་བྱམས་པས་སྐྱོངས། ། དོན་སྙིང་གཏམ་ཀུན་བསྡུ་ན་འདི་ལྟར་ཏེ། ། དུས་སྙིགས་མ་ཡི་སྐྱེ་བོ་མགུ་དཀའ་བས། ། བློ་རང་སེམས་ཀྱི་རང་དབང་ཐུབ་མཛོད་ལ། ། རང་འགྱོད་མེད་ལས་ལ་འབད་འབུངས་ཐོན། །
སྐྱབས་བསླུ་མེད་ཀྱི་ཐུགས་རྗེས་གཟིགས་པར་ངེས། ། ཞེས་པ་འདི་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། བསམ་རྩེ་བྲང་ཆེན་པ་མི་དབང་ཀརྨ་འཇིགས་བྲལ་རྡོ་རྗེ་ལ་གདམས་པའོ། ། སརྦ་མངྒལཾ།། ༈ །།སྤྲུལ་སྐུ་རྣམ་རྒྱལ་རིགས་པ་ལ། ལེགས་པར་སྨྲས་པའི་ཉམས་དབྱངས་བཞུགས། ༢༠༧ སྐྱབས་བསླུ་མེད་ཐམས་ཅད་འདུས་པའི་སྐུ། ། ཕ་སངས་རྒྱས་རྒྱལ་མཚན་ལ་བཏུད་ནས། ། ཁྱེད་བཟོ་རིག་མཁས་པ་རྣམས་ཀྱི་རྒྱན། ། མིང་རྣམ་རྒྱལ་རིགས་པར་གྲགས་ཁྱོད་ལ། །
སྤྲང་ཁོ་བོས་ཚིག་འགའ་སྨྲ་ཡི་ཉོན། ། བདག་སྔོན་བསགས་ལས་འཕྲོ་བཟང་བའི་ཕྱིར། ། ལོ་གཞོན་ནུ་ཉིད་ནས་ཆོས་ལ་དད། ། ཚེ་འདིར་སྣང་གྲགས་བདེའི་བན་བུན་ལ། ། བློ་དགའོ་སྙམ་པ་མ་བྱུང་ཞིང་། ། རྗེ་གོང་མའི་རྣམ་ཐར་ཡང་ཡང་བལྟས། ། ཚུལ་འདི་འདྲ་རང་ཞིག་བགྱིད་སྙམ་པའི། ། ཡིད་འདུན་པ་དྲག་པོ་ཡོད་ན་ཡང་། ། ཁོང་གོང་བཞུགས་དགོངས་པ་རྒྱ་ཆུང་བས། ། དུས་ཡུན་རིང་བར་དུ་འགྱང་ཏེ་ཐལ། །
དེའི་སྐབས་ཅིག་རྗེ་བཙུན་ས་སྐྱ་པ། ། ཁོང་པུཎྱ་ཨིནྡྲའི་བཀའ་དྲིན་ལས། ། ཡིད་འདོད་པ་བཞིན་དུ་རབ་བྱུང་བསྒྲུབ། ། དེའི་རྗེས་སུའང་ཆོས་དང་མཐུན་པའི་དོན། ། གང་བྱས་ཀྱང་འགྲུབ་པར་དཀའ་བ་བྱུང་། ། སྐབས་དེ་ཚེ་སངས་རྒྱས་མི་ཡི་གཟུགས། ། རྗེ་བུདྡྷ་དྷྭ་ཛའི་རྣམ་ཐར་ཐོས། ། མགོན་དེ་དང་མཇལ་འདོད་བཅོས་མིན་སྐྱེས། ། སྔོན་བསོད་ནམས་བསགས་པས་དོན་དེ་འགྲུབ། ། དབང་ཁྲིད་དང་མན་ངག་ལུང་རབ་འབྱམས། །
ཕ་ཁོང་གི་ཤིན་ཏུ་དགྱེས་ཤིང་གནང་། ། རྗེ་སངས་རྒྱས་དངོས་སུ་ངེས་ཤེས་སྐྱེས། ། དུས་དེང་སང་དབུས་གཙང་ཁམས་གསུམ་ན། ། ང་མཁས་བཙུན་བཟང་གསུམ་ལྡན་ནོ་ཞེས། ། ཁོ་དྲེགས་པའི་སྒྲ་སྐད་འབྱིན་མང་ཡང་། ། དོན་ངེས་དོན་ལྡན་པ་འདི་ཁོ་ན། ། རྒྱུ་དེས་ན་འབྲེལ་ཚད་དོན་ལྡན་ལ། ། ང་མི་ཕྱེད་དད་པ་ཐོབ་པའི་ཕྱིར། ། ཚེ་གཏན་དུ་ལེགས་པའི་མདུན་མ་ཚུགས། ། གང་བྱས་ཀྱང་སྐྱིད་པའི་ཉི་མ་ཤར། །
ལར་དེང་སང་བསྟན་པ་རིན་པོ་ཆེ། ། དཔེ་འབབ་ཆུ་ཟད་པའི་རྫིང་བཞིན་དུ། ། དུས་ཉིན་རེ་ཉིན་རེ་རིམ་བཞིན་བྲི། ། འདི་བསམ་པའི་སྐྱེ་བོ་གསེར་བས་དཀོན། ། འགའ་རྣམ་དཔྱོད་བློ་གྲོས་མི་དམན་པས། ། ཡིད་ཐོས་བསམ་རྒྱ་མཚོའི་མཛོད་བཟུང་ནས། ། སྤྱི་བྱེ་བྲག་བསྟན་པ་སྤེལ་འདོད་ཀྱང་། ། དུས་དེང་སང་སྐྱེ་བོ་དྲག་ཞན་ཀུན། ། དེའི་ལོག་ཕྱོགས་ཁོ་ནས་བསྒྲུབ་པ་འདི། ། ལེགས་བསམ་ན་སྙིང་རླུང་ལྡང་ལ་ཁད། །
ཚུལ་དེ་ལྟར་བསམ་ན་ཁོ་བོ་ཅག ། བློ་གཏད་པ་སྐྱབས་གནས་ཀུན་འདུས་པ། ། ཕ་སངས་རྒྱས་རྒྱལ་མཚན་ཁོང་ལ་ཞུ། ། ལས་བྱེད་རྒྱུ་ཐོས་བསམ་སྒོམ་གསུམ་དང་། ། དེའི་འབྲས་བུ་ཆད་རྩོད་རྩོམ་གསུམ་སོགས། ། བསྟན་རིན་ཆེན་བྱ་བ་འབའ་ཞིག་བགྱིད། ། མདོར་བསྡུ་ན་ཤིན་ཏུ་རྙེད་དཀའ་བའི། ། ལུས་དལ་འབྱོར་འདི་ཉིད་དོན་ཡོད་པར། ། བློ་ཁ་ཞེ་མེད་པར་འདོད་པའི་ཕྱིར། ། ཕུགས་འདི་ཕྱི་ཀུན་དུ་བདེ་ཉམས་སེམས། །
འཕྲལ་ཆོས་མཐུན་སྐྱེ་བུ་ཐམས་ཅད་ལ། ། དུས་སྙིགས་པས་མཐུན་རྐྱེན་མེད་དུས་འདིར། ། བདག་སྔོན་བསགས་ལས་ཀྱི་སྐྱེས་པས་ན། ། གང་བྱས་ཀྱང་བདེ་བའི་གོ་སྐབས་དཀའ། ། གང་ལྟར་ཀྱང་རང་རེ་དཔོན་སློབ་གཉིས། ། དུས་ད་ནས་བྱང་ཆུབ་མ་ཐོབ་བར། ། ཡིད་ཕན་ཚུན་གཅིག་ཏུ་འདྲེ་བར་སྨོན། ། ཞེས་པ་འདི་ལུང་དུས་བསྟན་པའི་མཇུག་འདིར་བཟོ་རིག་བྱེད་པ་ཀུན་གྱི་གཙུག་རྒྱན་དུ་གྱུར་པ་སྤྲུལ་པའི་སྐུ་རྣམ་རྒྱལ་རིག་པ་ཞེས་ཡོངས་ལ་གྲགས་པ་དེ་ཉིད་ལ་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྨྲས་པའོ། ། རཱ་ཛཱ་ལྟར་དྭངས་བཞིན་མེ་ལོང་ངོས། ། ཤར་བས་འཆར་པོའི་ཡིད་ལ་སྤྲོ་བསྐྱེད་ལྟར། །
ཚུལ་འདི་གཞན་ལ་གདམས་མོད་སྨྲས་པོས་ཀྱང་། ། ཕྱིས་འབྱུང་ཡིད་བདེ་འབྱུང་ཕྱིར་ངོ་མཚར་ཆོས། ༢༠༨ ། ན་མོ་གུ་རུ་བཱ་ཏ་ག༔ བཱི་རཏྣ་བཛྲ་ཌཱ་ཀཿཙཀྲ་སམྦ་རཿབུདྡྷ་དྷྭ་ཛ་ཡ། གསང་སྔགས་ཟབ་མོའི་ཉམས་ལེན་མཐར་ཕྱིན་ཏེ། ། གཞན་ལ་སྤེལ་ནས་བསྟན་པ་རྒྱས་མཛད་པའི། ། སྙིགས་མའི་དུས་འདིར་རྒྱལ་མཚན་ཀུན་གྱི་རྒྱན། ། མཚན་ཙམ་དྲན་པས་གདུང་བ་སེལ་དེར་འདུད། ། དེ་ལྟར་བདག་གི་འདི་ཕྱི་བར་དོའི་སྐྱབས། །
འབྲེལ་ཚད་དོན་དང་ལྡན་ངེས་མུས་པ་རྗེ། ། གུས་པས་བཏུད་དེ་སེམས་ལ་ཐོལ་བྱུང་དུ། ། ཤར་བའི་ཉམས་སྣང་འགའ་ཞིག་ཡི་གེར་བྲིས། ། མདོ་རྒྱུད་བསྟན་བཅོས་རྒྱ་མཚོས་རྒྱུད་ཕྱུག་པས། ། དཀའ་བའི་གནས་རྣམས་ཀུན་ལ་ཐོགས་མེད་ཀྱིས། ། བློ་གྲོས་རྒྱས་པ་ཐོས་མཐོང་ཡིད་ཆེས་ཕྱིར། ། རབ་འབྱམས་མིང་དོན་ལྡན་ཁྱོད་ཚུར་ལ་གསོན། ། སྒྱུ་འཕྲུལ་སྲས་ཀྱི་བསྟན་པའི་མཇུག་འདི་རུ། ། ཤིན་ཏུ་རྙེད་དཀའི་ལུས་རྟེན་ཐོབ་ན་ཡང་། ། ཆོས་མེད་སྟོང་ལོག་བྱེད་ལ་རྡུལ་ཕྲན་ཙམ། །
སྙིང་ནས་སངས་རྒྱས་བསྒྲུབ་པ་ལྟ་ཅི་སྨོས། ། ཆོས་ལ་དད་ཙམ་ཉིན་མོའི་སྐར་ལས་དཀོན། ། འདི་འདྲའི་དུས་ལ་རང་རེ་ཕུན་ཚོགས་ཀྱི། ། ལུས་ཐོབ་བསྟན་ལ་ཆེར་དད་ཆོས་སྒོར་ཞུགས། ། བྱ་རྒྱུའི་གཙོ་བོ་ཐོས་བསམ་སྒོམ་གསུམ་ལ། ། བྱེད་པ་འདི་ནི་ངོ་མཚར་ཆེ་བའི་གནས། ། འོན་ཀྱང་ཁོ་བོ་བག་ཆགས་ངན་པའི་ཚོགས། ། རབ་ཏུ་འཐུག་པས་ངལ་བ་འདི་ལྟར་སྣང་། ། དོན་ལ་སངས་རྒྱས་ངོ་བོ་དབྱེར་མེད་ཀྱང་། ། རྣམ་པ་གདུལ་བྱའི་སྣང་ངོར་ཐ་དད་པས། །
གཅིག་ལས་གདམས་པ་རྒྱ་མཚོའི་དྲིན་ཐོས་པ། ། དེ་ལས་གཞན་གྱི་ཅུང་ཟད་མི་མཉེས་ཚུལ། ། ཀྱེ་མ་འདི་འདྲ་བསམ་གྱི་ཡིད་རེ་མུག ། རྒྱུ་མཚན་དུ་མས་དཀོན་པར་གྲུབ་པའི་ལུས། ། ལན་ཅིག་ཙམ་ཞིག་ཐོབ་པའི་ལུས་འདི་ལ། ། སེམས་དང་འདྲེ་བའི་ཆོས་གཅིག་ནུས་མི་འདྲ། ། དེ་ཕྱིར་ཆོས་པར་གྲགས་པའི་མིང་སྟོང་འདིས། ། གཉིས་ཕུང་ལས་ལ་སྦྱར་དོགས་བློ་རེ་སྐྱོན། ། ཆུ་བུར་ལྟ་བུ་འཇིག་སླའི་ལུས་སྲོག་འདི། ། ངེས་པར་འབྲལ་ངེས་ནམ་བྲལ་ཆ་མེད་པས། །
ཉམས་མྱོང་སྣ་གཅིག་རྒྱུད་ལ་མ་སྐྱེས་པར། ། འདི་འདྲའི་ངང་ལ་འདས་དོགས་སེམས་རེ་འཚབ། ། དེ་ལྟར་ངལ་བ་རྣམ་པ་གསུམ་པོ་དེས། ། དང་པོའི་གཉེན་པོར་འདྲེན་པ་དམ་པའི་ཚོགས། ། ངོ་བོ་དབྱེར་མེད་ཡིན་པས་དབང་བཞི་རྫོགས། ། ཐོབ་པའི་བླ་མ་གང་ཡིན་གཅིག་ཉིད་ལ། ། སྐྱབས་ཡུལ་ཐམས་ཅད་བསྡུས་ནས་དུས་ཀུན་དུ། ། ཁ་ཞེ་མེད་པར་སྙིང་ནས་གསོལ་བཏབ་ན། ། ཡོངས་འཛིན་ཀུན་ལ་བྱིན་རླབས་འཇུག་པར་ངེས། ། བླ་མའི་མཛད་པ་ཇི་ལྟར་ངན་ན་ཡང་། །
རང་ཉིད་ལས་ངན་འཐུག་པས་མཐོང་སྣང་ངམ། ། ཡང་ན་སྡིག་སྦྱོངས་ཡིན་པར་ཐག་ཆོད་ན། ། དེ་ལ་ཡོན་ཏན་སྣ་གཅིག་མེད་རེ་ཀན། ། ངལ་བ་གཉིས་པའི་གཉེན་པོར་སྡིག་སྤོངས་དང་། ། དགེ་བ་བསྒྲུབ་ལ་ལེ་ལོས་དབེན་པར་བྱ། ། ལྷག་པར་བསླབ་བྱའི་ཚོགས་ལ་ནན་ཏན་གཅེས། ། ངལ་བ་གསུམ་པའི་གཉེན་པོར་ཚེ་བསྒྲུབ་དང་། ། རིམ་གཉིས་བསྒོམ་ལ་བརྩོན་འགྲུས་བསྐྱེད་ན་ལེགས། ། ད་ནི་ཉོན་མོངས་ཐམས་ཅད་ཀྱི། ། གཉེན་པོའི་མཆོག་གྱུར་ལྟ་བ་ཡིས། །
ཉམས་ལེན་མདོ་ཙམ་འདིར་བཤད་བྱ། ། དབེན་པར་ལུས་བསྲངས་སྐྱིལ་ཀྲུང་བཅས། ། དུས་གསུམ་རྟོགས་པ་ཀུན་སྤངས་ཏེ། ། སེམས་ཀྱི་མཚན་ཉིད་གསལ་བར་ལྟ། ། དེ་ཡི་རང་བཞིན་སྟོང་པ་རུ། ། རྟོགས་པར་འགྱུར་གྱིས་སྟོང་ཉིད་དེ། ། ནམ་ཡང་གསལ་ཆས་འབྲལ་མི་སྲིད། ། ཟུང་འཇུག་ངང་ལ་ལྷོད་དེ་འཇོག ། དེ་ནས་སྣང་སྲིད་ཆོས་འདི་ཀུན། ། སེམས་ལས་བྱུང་བར་སངས་རྒྱས་ཀྱིས། །
གསུངས་ཕྱིར་དོགས་པ་སྤངས་ལ་བསྒོམ། ། སེམས་དཔའ་དེའང་སྐྱེ་འགག་གནས་གསུམ་དང་། ། བྲལ་ཞེས་རྒྱལ་བས་ཡང་ཡང་གསུངས། ། གསུངས་པ་ཇི་བཞིན་རྒྱུད་ལ་སྦྱོར། ། དེ་ཚེ་སྟོང་ཉིད་རྗེན་ནེ་བའི། ། རྣམ་པ་འབྱུང་མོད་དེ་ཉིད་ཀྱང་། ། གསལ་བའི་ཆ་ཡི་སྟོང་མི་འགྱུར། ། ཟུང་འཇུག་འཛིན་མེད་ངང་ལ་བཞག ། མདོར་ན་ལྟ་བའི་མཐར་ཐུག་ནི། ། ཆོས་ཀུན་བླང་དོར་དང་བྲལ་ནས། །
བྱ་རྒྱུད་གང་ཡང་མ་བརྙེད་པར། ། འདི་ཀ་ཡིན་སྙམ་ཁོ་བོ་སེམས། ། འོན་ཀྱང་ངོས་ཅག་སྦྱངས་པ་ཆུང་བས་ན། ། སྐྱོན་འགའ་མཆིས་ན་བླང་དོར་མཛད་པར་ཞུ། ། ཞེས་བྱ་འདི་ནི་འཁོན་རིགས་ཤཱཀྱ་ཡིས། ། བཙུན་པ་རྒྱ་མཚོ་ངག་དབང་ཀུན་བསོད་ཀྱིས། ། བྲིས་ནས་བསོད་ནམས་ཀྱིས་ཐོབ་གྲོགས་ལ་བཀུར། ། དགེ་བས་སྐྱེ་མེད་བཙན་ས་ཟིན་པར་ཤོག ། སརྦ་མངྒལཾ།། ༈ །།ཉམས་དབྱངས་ཡིད་བདེའི་དཔལ་སྟེར་ཞེས་བྱ་བ་བཞུགས།
༢༠༩ ན་མོ་གུ་རུ་བུདྡྷ་དྷྭ་ཛ་ཡེ། རྗེ་བླ་མ་རྣམས་ལ་གུས་བཏུད་ནས། ། མི་ཆོས་མེད་ཡར་འདྲེན་གཟུགས་བརྙན་ངས། ། བུ་ཚངས་དབྱངས་མགྲིན་པ་ཅན་ཁྱེད་ལ། ། སེམས་བརྩེ་བས་ཉམས་དབྱངས་འདི་འབུལ་ལོ། ། ཁྱེད་སྔོན་བསགས་ལས་འཕྲོ་ཆེར་བཟང་བས། ། ཁོང་འདུས་པ་རྒྱ་མཚོ་ཚོགས་པའི་དབུས། ། ལུས་ཡ་ཡོ་མེད་པའི་ངང་ཚུགས་དང་། ། ངག་འབྲུག་སྟོང་ལྡིར་བ་ཟིལ་གནོན་སྒྲ། ། དུས་རྒྱུན་ཆད་མེད་པ་ལྷང་ངེ་བ། །
དེ་མཆོད་ཡུལ་ཀུན་ཀྱི་མཆོད་རྫས་ཏེ། ། ཁོང་འདུས་པའི་ཚོགས་ཀུན་ཡིད་རབ་འཕྲོག ། གཞན་འཇིག་རྟེན་པ་རྣམས་དྭངས་བ་འདྲེན། ། དོན་དེས་ན་ཉིན་གཅིག་དགེ་རྩ་ལའང་། ། སེམས་བསམ་པས་ཟིན་ན་བསམ་མི་ཁྱབ། ། དེ་སྐལ་བཟང་ཡིན་ནོ་ཤེས་པར་མཛོད། ། མེད་ངེད་ཀྱང་སྔོན་བསགས་ལས་དབང་གིས། ། ལོ་གཞོན་ནུ་ཉིད་ནས་རབ་བྱུང་འདོད། ། ཚེ་འཆད་ཉན་བསྒྲུབ་ལ་དྲིལ་སྙམ་ཀྱང་། ། རྗེ་བླ་མ་རྣམས་ཀྱི་ལུང་བསྟན་བཞིན། །
དེ་མི་ཐེག་བཞིན་དུ་དཔལ་ས་སྐྱའི། ། སྡེ་བསྟན་པའི་ཁུར་གྱིས་ལུས་སེམས་མནར། ། ཚུལ་དེ་འདྲའི་བསྟན་པ་འཛིན་པ་ལའང་། ། རྒྱུད་ཟབ་མོའི་དཀྱིལ་འཁོར་སྒྲུབ་མཆོད་སོགས། ། ཁོང་འདུས་པའི་ཚོགས་དང་ལྷན་ཅིག་ཏུ། ། ལས་ཆོས་སྤྱོད་དགེ་བ་སྤེལ་བའི་ཚེ། ། བུ་ཁྱོད་ཉིད་སེམས་ཀྱི་ངལ་གསོར་ཐོབ། ། རྒྱུ་དེས་ན་ཁོ་བོ་རྗེས་ཡི་རང་། ། ཁྱེད་སྔོན་ཆད་ནད་མེད་གཟུགས་བཟང་ཡང་། ། དུས་ད་ལོ་ཅུང་ཟད་མ་བདེ་བ། །
ཚུལ་དེ་ལ་ངལ་བར་མ་མཛད་པ། ། དུས་རེ་ཞིག་སྤངས་བླངས་འདི་བཞིན་མཛོད། ། རྗེ་སྐྱབས་གནས་ཀུན་འདུས་བླ་མ་ལ། ། ཡིད་ཁ་ཞེ་མེད་པའི་མོས་གུས་ཀྱིས། ། སྔར་བྱས་པའི་སྡིག་པ་ཀུན་བཤགས་ཤིང་། ། རྐྱེན་བར་ཆད་སེལ་བའི་གསོལ་བ་ཐོབ། ། སྔར་བཞིན་དུ་ནད་མེད་ཚེ་རིང་ན། ། ཟས་ལོངས་སྤྱོད་འཕོངས་པ་མི་སྲིད་པས། ། འཕྲལ་རྐྱེན་བཟློག་རིམ་གྲོའི་བྱ་བ་ལ། ། བློ་རྒྱ་དཔང་བསྐྱེད་དེ་གཏོང་བ་གཅེས། །
མི་ངས་ཀྱང་རྩ་བརྒྱུད་བླ་མ་ཡི། ། ཐུགས་གཉིས་སུ་མེད་པའི་ཡེ་ཤེས་དང་། ། བུ་དད་ལྡན་རྣམས་ཀྱི་སེམས་ཀྱི་གཤིས། ། དོན་རང་སེམས་ངོ་བོར་རོ་གཅིག་པའི། ། ཆོས་གདོད་མའི་གནས་ལུགས་གསལ་བཏབ་ནས། ། མི་བདག་དང་བདག་ལ་ལྟོས་བཅས་རྣམས། ། དུས་འདི་ལ་ཚེ་རིང་ནད་མེད་ཅིང་། ། ཡིད་བསམ་པ་ཐམས་ཅད་འགྲུབ་པ་དང་། ། ཚེ་ཕྱི་མ་དག་པའི་ཞིང་གི་མཆོག ། གནས་བདེ་བ་ཅན་དུ་ཀུན་སྐྱེ་བར། །
སྐྱབས་གཅིག་ཆོག་རྒྱལ་པོ་བླ་མ་ལ། ། དུས་རྒྱུན་དུ་གསོལ་བ་འདེབས་ཤིང་མཆིས། ། དེ་དགོངས་ལ་བློ་སེམས་འབོལ་གྱི་སློད། ། ཡིད་རྩབ་རྩོབ་མ་མཛད་སྙིང་གཏམ་ལགས། ། དུས་མྱུར་དུ་ཁམས་འདུས་ལས་གྲོལ་ནས། ། སྔར་བཞིན་དུ་བསམ་པ་མཐར་ཕྱིན་ཤོག ། ཅེས་པའི་ཉམས་དབྱངས་འདི་ཡང་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གདན་ས་ཆེན་པོ་དཔལ་ལྡན་ས་སྐྱའི་བན་གཙང་དཔོན་གྱི་དབུ་མཛད་དགེ་སློང་རྡོ་རྗེ་འཛིན་པ་སངས་རྒྱས་འཕེལ་ཞེས་བྱ་བ་རེ་ཞིག་རྐང་ནད་ཀྱིས་གདུང་བའི་ཚེ་བརྩེ་བའི་སེམས་ཀྱིས་སྨྲས་པའི་ཡི་གེ་པ་ནི་ཤབ་སྟོད་སྐྱེས་པའི་ཚེ་དབང་དཔལ་བཟང་གིས་བགྱིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒལཾ།། ༈ །།རྣམ་དཀར་གྱི་ལས་ལ་སྤྲོ་བ་བསྐྱེད་པའི་གཏམ་དགའ་བདེའི་དཔལ་སྟེར་བཞུགས། ༢༡༠ རྗེ་དུས་གསུམ་མཁྱེན་པའི་ཞབས་ལ་འདུད། །
བུ་བདག་དང་བདག་ལ་ལྟོས་བཅས་རྣམས། ། ཚེ་འདི་ཕྱིའི་དོན་ཀུན་ལེགས་འགྲུབ་པར། ། མགོན་དབང་དང་སྟོབས་བཅུ་མངའ་བས་མཛོད། ། སྔོན་འཁོར་བར་ལན་མང་འཁྱམ་པའི་ཚེ། ། ལས་བཟང་པོ་སྨོན་ལམ་གྱིས་འབྲེལ་བའི། ། བདག་དཔོན་སློབ་རྣམས་ཀྱིས་རྣམ་དཀར་གྱི། ། ལས་གསོག་ཚུལ་ཅུང་ཟད་འདིར་བཤད་བྱ། ། བསྟན་དྲི་མེད་སྐོར་ཞུགས་གསང་སྔགས་འཆང་། ། ཞིང་བན་དྷེ་གཙང་མ་ལྔ་གསུམ་གྱིས། ། དུས་ལོ་གཅིག་ཟླ་བ་བཅུ་གཉིས་ཀྱི། །
རྗེ་བླ་མ་རྣམས་ཀྱི་དུས་ཆེན་སྐབས། ། ལམ་ཟབ་མོ་བླ་མའི་རྣལ་འབྱོར་གྱི། ། ཆོས་ཉམས་ལེན་བླ་མ་མཆོད་ཆོག་དང་། ། ཚུལ་དེ་དང་འབྲེལ་བ་སྨོན་ལམ་བཞི། ། རྗེ་གོང་མ་རྣམས་ཀྱི་བསྟོད་རིང་སོགས། ། ལན་ལྔ་ཕྲག་ལྷག་རེ་ཆག་མེད་དང་། ། དེའི་སྟེང་དུ་ཚོགས་ཆེན་བླ་མཆོད་སོགས། ། ཀུན་དྲིལ་བ་འགྱུར་ཁྱད་རྩིས་པ་ན། ། རྗེ་གོང་བསྟོད་བླ་མཆོད་སྨོན་ལམ་སོགས། ། དུས་ལོ་རེར་སྟོང་ར་ལྷག་ཙམ་རེ། །
རྗེ་སྔགས་འཆང་ཡབ་སྲས་མུས་ཆེན་སོགས། ། མགོན་དྲིན་ཅན་སོ་སོའི་བསྟོད་ཐུང་རྣམས། ། ལོ་གཅིག་ལ་ཁྲི་གཉིས་སྟོང་གཉིས་ལྷག ། ཡང་གསང་སྔགས་འཛིན་པ་འདུས་ཚོགས་ཀྱིས། ། ཆོས་ཟབ་མོ་ནཱ་རོ་མཁའ་སྤྱོད་མའི། ། ལམ་ཚེས་བཅུ་སྒྲུབ་མཆོད་ཆག་མེད་དང་། ། གཞན་མཁའ་སྤྱོད་སྒྲུབ་མཆོད་རྣམས་སྡོམ་པས། ། ལོ་གཅིག་གི་ནང་དུ་ཨོཾ་གསུམ་མ། ། འབུམ་གཉིས་དང་ཁྲི་བཞི་སྟོང་བཞི་ལྷག ། དཔེ་འདིས་མཚོན་བདེ་ཀྱེ་གསང་གསུམ་དང་། །
དཔལ་རྡོ་རྗེ་ཕུར་པ་ཀུན་རིག་དང་། ། གཞན་བདག་མེད་ཚེ་དཔག་མེད་སོགས་ཀྱི། ། སྔགས་ཟབ་མོའི་དཀྱིལ་འཁོར་སྒྲུབ་མཆོད་དང་། ། ལྷའི་སྒོམ་བཟླས་སོགས་ཀྱི་གྲངས་ཚད་ཀྱང་། ། འགྱུར་རྩིས་པས་མང་དུ་འགྲོ་བར་ངེས། ། ལྷ་རྣམས་རྒྱལ་མཆོད་པ་སྟོང་རྩ་རྣམས། ། ཡོངས་སྡོམ་པས་ལོ་རེར་ཁྲི་ལྷག་རེ། ། དཔལ་དགྱེས་རྡོར་རྩ་རྒྱུད་བརྟག་གཉིས་ཀྱང་། ། ལོ་གཅིག་ལ་ཁྲི་དང་བརྒྱད་བརྒྱ་རེ། ། ཚུལ་དེ་ལྟར་བརྩིས་པའི་འགྱུར་ཁྱད་རྣམས། །
གྲངས་དམའ་ཁུང་ཁོ་ན་བཟུང་བ་ཡིན། ། དེར་མ་ཟད་བཀའ་འགྱུར་ཡོངས་རྫོགས་རྣམས། ། ལན་གསུམ་རེ་སྒྲོག་དང་ཟླ་རེ་བཞིན། ། རྗེ་གོང་མའི་དུས་ཇ་མང་ཇ་བདུན། ། དེ་རྣམས་ལ་ཆོས་སྤྱོད་བསམ་མི་ཁྱབ། ། དུས་བཟང་པོ་ཆོ་འཕྲུལ་ཟླ་ཕྱེད་ལ། ། ཉིན་བཞིན་དུ་མང་ཇས་བསྙེན་བཀུར་བས། ། དེའི་འབྲས་བུ་འདུས་པའི་ཚོགས་རྣམས་ཀྱི། ། ཆོས་སྨན་བླ་སྨོན་ལམ་དཔག་མེད་འགྲོ། ། དེར་མ་ཟད་སྒྲོལ་མ་མཚན་བརྗོད་དང་། །
བཀའ་ཤེར་སྙིང་འབུམ་གཏེར་ལོ་རེ་བཞིན། ། དཔལ་ངམ་རིང་ཆོས་སྡེ་ཆེན་པོ་རུ། ། དུས་དགུན་ཆོས་མང་ཇ་ཆག་མེད་དང་། ། གཞན་ཕྱོགས་ཀྱི་དགོན་པ་ཆེ་ཕྲའི་རིགས། ། ངོར་ཨེ་ཝཾ་ཐུབ་བསྟན་གསེར་མདོག་ཅན། ། བྱང་བཟང་ལྡན་ཞེ་དགོན་འཇད་ཡངས་ཅན ། མུས་རྡོ་རྗེ་གླིང་དང་དགའ་ལྡན་རྩེ། ། དགོན་ཡ་མ་གླིང་དགའ་བདེ་བ་ཅན། ། ཡང་བྱ་གཤོང་ཆོས་འཁོར་ལྷུན་པོ་དང་། ། གཞན་བཀྲ་ཤིས་ལྷུན་པོ་གངས་ཅན་སོགས། །
གྲངས་དྲུག་བདུན་མང་ན་བཅུ་བགྲངས་ལ། ། དུས་ལོ་རེ་བཞིན་མང་དུ་མང་སྐོལ་བགྱིས། ། དེ་ཀུན་ལ་ཆོས་སྤྱོད་བསམ་ལས་འདས། ། མཆོག་ཐུན་མོང་དངོས་གྲུབ་ཀུན་སྩོལ་བའི། ། མ་མཁའ་འགྲོ་ཆོས་སྐྱོང་སྲུང་མའི་ཚོགས། ། ཐུགས་མཉེས་པར་བྱེད་པའི་བསྐང་གསོ་ཡང་། ། ལོ་རེ་རེར་ཁྲི་ཚར་སྟོང་ཚར་དང་། ། གཞན་བརྒྱ་ཚར་མང་དུ་འགྲོ་ངེས་ལགས། ། དཔལ་ས་སྐྱའི་གཙུག་ལག་ཁང་རྣམས་སུ། ། དུས་གཏན་དུ་དཀར་མེའི་རྒྱུན་བཟང་དང་། །
ཁོང་འདུས་པ་རྒྱ་མཚོའི་བསྙེན་བཀུར་ལ། ། ཇ་བུ་རམ་མར་ནས་ཆུར་བ་དང་། ། གཞན་གོས་དར་རས་སོགས་མཁོ་དགུའི་ཚོགས། ། དཔེ་རི་ལྟར་སྤུངས་ཤིང་མཚོ་ལྟར་བསྐྱིལ། ། ཀུན་བསོད་ནམས་ཞིང་ལ་འབུལ་ཞིང་ཐིམ། ། དེ་བྱས་ཀྱིན་དཔལ་འབྱོར་ཟླ་ལྟར་རྒྱས། ། ཀུན་རྣམ་པར་དཀར་བའི་ལས་བཟང་ལ། ། དུས་ཁོར་མོ་ཡུག་ཏུ་སྤྱོད་ཅིང་གནས། ། ཚེ་འདི་ཕྱིར་ལེགས་པའི་དགེ་བ་ཡིས། ། ལས་སྟོབས་ཆེན་འདི་འདྲའི་གཞི་འཛིན་པ། །
བདག་སྐལ་བཟང་ནང་ནས་སྐལ་བཟང་སྟེ། ། འདིས་རྐང་ལེན་མཐུན་གྲོགས་བྱེད་པ་ཡི། ། མི་ཁོ་བོའི་ཉེ་འཁོར་ཐམས་ཅད་ཀྱང་། ། སྔོན་བསྐལ་པར་ཚོགས་རབ་བསགས་པར་ངེས། ། འདི་བདེན་རྫུན་གསུང་རབ་བལྟས་པས་ཤེས། ། ཚུལ་དེ་ལྟར་བསགས་པའི་དགེ་བའི་མཐུས། ། བདག་དཔོན་སློབ་སྡིག་ཀུན་བྱང་གྱུར་ཅིག ། དཔེ་འདིས་མཚོན་དུས་གསུམ་བསོད་ནམས་ཀྱི། ། བདག་དཔོན་སློབ་དུས་འདིར་ཚེ་རིང་ཞིང་། ། ཡིད་བསམ་པ་མ་ལུས་ལྷུན་གྲུབ་ནས། །
སྤྱི་བྱེ་བྲག་བསྟན་པ་རབ་རྒྱས་ཤིང་། ། རྒྱུན་རིགས་བརྒྱུད་གཙང་མས་རྟག་སྐྱོང་ཤོག ། དུས་ནམ་ཞིག་འཆི་འཕོར་གྱུར་པའི་ཚེ། ། བདག་སྐལ་བཟང་ལས་ཅན་དཔོན་སློབ་རྣམས། ། དུས་ལྷན་ཅིག་བདེ་བ་ཅན་སྐྱེས་ནས། ། སླར་གང་འདུལ་སྤྲུལ་པ་སྣ་ཚོགས་པས། ། དུས་སྲིད་མཐར་བསྟན་པ་རྒྱས་བྱེད་ཤོག ། རང་དག་སྣང་ཅན་གྱི་དཔོན་སློབ་རྣམས། ། ཚེ་སྔོན་ཡང་སྨོན་ལམ་བཏབ་བཏབ་པས། དུས་འདི་ལ་བསྟན་པ་སྟོབས་ཀྱིས་འཛིན། །
ད་འདིར་ཡང་སྨོན་ལབ་ལེགས་བཏབ་པས། ། ཚེ་གཏན་ལེགས་འདུན་མ་ཟིན་ངེས་པར། ། ཕ་རྩ་བརྒྱུད་བླ་མས་བྱིན་གྱིས་རློབས། ། ལྷ་ཡི་དམ་ཞི་ཁྲོས་ནུས་པ་བསྐྱེད། ། མ་མཁའ་འགྲོ་སྲུང་མས་འཕྲིན་ལས་སྒྲུབས། ། དོན་བསམ་ཚད་འགྲུབ་པར་བླ་མ་མཁྱེན། ། ཚིག་དེ་སྐད་རྣམ་དཀར་དགེ་ལས་ལ། ། ཡིད་སྤྲོ་བ་མཆོག་ཏུ་བསྐྱེད་པའི་གཏམ། ། བློ་དཔྱོད་ལྡན་ཡིད་ལ་དགའ་བདེ་ཡིས། ། དཔལ་སྟེར་བ་འདི་ཡི་བྱེད་པོ་ནི། །
རིགས་དྲི་མེད་འཁོན་རིགས་ས་སྐྱ་པ། ། མིང་ངག་དབང་ཀུན་དགའ་བསོད་ནམས་ཞེས། ། རྗེ་བླ་མ་ཁོ་ནའི་ཐུགས་རྗེ་ཡིས། ། ཚེ་འདི་ཕྱིའི་དོན་ཀུན་འགྲུབ་ངེས་པར། ། བློ་ཁ་ཞེ་མེད་པར་ཡིད་ཆེས་པའི། ། དོན་སྐལ་བ་བཟང་པོ་ཅན་དེས་སྦྱར། ། ཚུལ་འདིས་ཀྱང་ཀུན་དུ་དགེ་གྱུར་ཅིག ། སརྦ་མངྒལཾ།། ༈ །།ལམ་འཇུག་བཟང་ངན་གྱི་དྲིས་ལན་ཕན་བདེ་ཀུན་ཁྱབ་བཞུགས། ༢༡༡ ན་མོ་གུ་རུ་བུདྡྷ་དྷྭ་ཛ་ཡེ།
དཔལ་ས་སྐྱའི་དུས་ཇ་དཀར་མོའི་ཆ་རྐྱེན་བསྒྲུབ་པར་ཁམས་ཕྱོགས་ལ་འགྲོ་བའི་དཔོན་སློབ་རྣམས་ཀྱི་ལམ་འཇུག་བཟང་ངན་རྩི་ཚུལ་ཚིག་ཤིན་ཏུ་ཉུང་ངུའི་དོན་རྟོགས་པ་ཞིག་དགོས་ཟེར་བའི་ལན་ནི། ཟ་༡་ང་༢ཟ༣་ཟ་༤བ༥་ང་༦ཟ་༧ང་༨ཟ་༩ཟ་༡༠བ་༡༡ང་༡༢ཟ་༡༣ང་༡༤ཟ་༡༥ཟ་༡༦བ་༡༧ང་༡༨ཟ་༡༩ང་༢༠ཟ་༢༡ཟ་༢༢བ་༢༣ང་༢༤ཟ་༢༥ང་༢༦ཟ་༢༧ཟ་༢༨བ་༢༩ང་༣༠། ཞེས་པ་ཟླ་བ་གཅིག་གི་ཚེས་གྲངས་རྣམས་ནི་ཨང་གི་བཏབ་པ་བཞིན་བྱས་པར་བྱས་ལ། དེ་ཡང་ཟ་རྣམས་ནི་ལམ་འཇུག་ཤིན་ཏུ་བཟང་བའི་སྡེ་ཡིན་ལ། ང་རྣམས་ནི་ཤིན་ཏུ་ངན་ཞིང་། བ་རྣམས་ནི་འབྲིང་དུ་ཤེས་པར་བྱའོ། ། དོན་འདི་ལ་དགོངས་ནས་བདག་ལ་བཀའ་དྲིན་མཆོག་ཏུ་ཆེ་བའི་སྔགས་འཆང་གྲགས་པ་བློ་གྲོས་ཀྱི་གསུང་ལས། གཅིག་གསུམ་བཞི་ཡི་སྡེ་ཚན་ཤིན་ཏུ་བཟང་། ། གཉིས་དང་དྲུག་གི་སྡེ་ཚན་ཤིན་ཏུ་ངན། ། ལྔ་ཡི་སྡེ་ཚན་འབྲིང་ཡིན་ཐུབ་ན་སྤངས། །
ཞེས་གསུངས་པ་ཡིན་ནོ། ། ཞེས་པ་འདི་ཡང་ཁམས་ཕྱོགས་ལ་འགྲོ་བའི་དོན་གཉེར་རྣམས་ཀྱིས་ལམ་འཇུག་བཟང་ངན་བྲིས་པའི་ལན་དུ་ས་སྐྱ་པ་ཨ་ནནྡས་སྦྱར་བའི་ཡི་གེ་པ་ནི་རྣམ་དཔྱོད་ཀྱི་བློ་གྲོས་རབ་ཏུ་གསལ་བ་བསམ་པ་དོན་ཆེན་གྱིས་བགྱིས་སོ།། ༈ །།རབ་འབྱམས་པ་ཀུན་བསམ་ལ་སྨྲས་པའི་ཉམས་དབྱངས་བཞུགས། ༢༡༢ ན་མོ་གུ་རུ་ཡེ། ཕ་འགྲན་ཟླ་བྲལ་སངས་རྒྱས་རྒྱལ་མཚན་ལ། ། བུ་མི་ཕྱེད་པའི་དད་པས་གུས་བཏུད་ནས། ། སྤྲང་ཆོས་མ་ནུས་ངག་དབང་ཀུན་བསོད་ངས། ། ཁྱེད་རབ་འབྱམས་ཀུན་དགའི་མིང་ཅན་ལ། ། སེམས་བརྩེ་བ་ཡི་ཚིག་འགའ་སྨྲས་ཀྱི་ཉོན། ། སྔོན་བསགས་དགེ་བས་ལས་འཕྲོ་བཟང་བས། །
བརྙེད་ལ་མ་ཐང་དལ་འབྱོར་ལུས་བརྙེད། ། གཞོན་ནུ་རབ་འབྱུང་ཐོས་པས་རྒྱུད་ཕྱུག ། རྡོ་རྗེ་འཆང་དངོས་སྔགས་འཆང་རྗེ་ལ། ། ཟབ་ཆོས་ནོས་ཏེ་ངོ་མཚར་ཆེའོ། ། འོན་ཀྱང་ཐར་འདོད་བཅོས་མིན་མེད་པས། ། མི་ཚེ་དཀོར་ནག་བཟའ་བས་གཡེངས་ཏེ། ། ད་ནི་ན་ཚོད་ཆེ་ཆེར་རྒས་འདི། ། གང་ནས་བསམ་ཡང་སྐྱོ་མོ་མིན་ནམ། ། སྔོན་ཚེ་དཔལ་ལྡན་ས་སྐྱ་འདི་ཉིད། དམ་ཆོས་རྒྱ་མཚོའི་འབྱུང་ནས་ཡིན་ཡང་། །
དིང་སང་གང་གི་དྲི་མས་མ་གོས། ། འདི་རུ་འདུག་ཚེ་དེ་ལས་མ་འདས། ། ད་ནི་དགོང་ཉི་ཙམ་གྱི་ཚེ་ལ། ། དོན་མེད་གཡེངས་བ་ཐམས་ཅད་སྤང་ཏེ། ། གཞན་དབང་ཤོར་བའི་བསྒྲུབ་སྡེ་མིན་པའི། ། དབེན་གནས་མཐུན་རྐྱེན་གང་འཛོམས་ཞིག་ཏུ། ། ལམ་བཟང་ཉམས་སུ་ལེན་པར་རིགས་སོ། ། ཉམས་སུ་ལེན་རྒྱུའི་ལམ་ལ་མང་ཡང་། ། ཀུན་གྱི་མཆོག་ནི་བླ་མའི་རྣལ་འབྱོར། ། ཡིན་ཞེས་གསུང་རབ་རྣམས་ལས་བཤད་དོ། །
དེ་ཉིད་ཉམས་སུ་ལེན་ཚུལ་འདི་སྟེ། ། རང་ལ་དབང་དང་མན་ངག་བསྟན་པའི། ། སྔགས་འཆང་བླ་མ་རྣམ་པ་དགེས་རྡོར། ། སྐུ་ལ་གདན་གསུམ་ཚང་བར་བསྒོམ་ལ། ། དངོས་འབྱོར་ཡིད་སྤྲུལ་མཆོད་པས་མཆོད་ཅིང་། ། དབང་བཞི་བླངས་ནས་བཞི་པའི་དོན་ལ། ། ཅི་ནས་བཞག་ཅིང་གསོལ་བ་བཏབ་ནས། ། བླ་མ་དེ་ཉིད་རང་ལ་བསྟིམ་སྟེ། ། སྐུ་གསུང་ཐུགས་དང་སྒོ་གསུམ་བསྲེས་ལ། ། བདེ་སྟོང་དང་ལ་ལྷོ་དེ་འཇོག་གོ །
མཉམ་གཞག་དུས་ཀྱི་ཉམས་ལེན་དེ་ཡིན། ། རྗེས་ཐོབ་དུས་སུ་གཟུགས་དང་སྒྲ་དང་། ། སེམས་ཀྱི་རྟོག་འགྱུ་གང་སྣང་ཐམས་ཅད། ། བླ་མའི་སྐུ་གསུང་ཐུགས་ཀྱི་རོལ་པ། ། ཡང་དང་ཡང་དུ་དྲན་འཛིན་བྱ་ཞིང་། ། ཀུན་ཀྱང་བདེན་ཞེན་མེད་པར་གལ་ཆེ། ། ད་ལྟའི་ལམ་ཟབ་ཉམས་སུ་ལེན་སྐབས། ། ལེ་ལོའི་བདུད་ཀྱི་བར་གཅོད་བྱུང་ན། ། ངེས་པར་འཆི་ངེས་ནམ་འཆི་ཆ་མེད། ། འཆི་ཚེ་གང་གི་ཕན་མེད་སོམ་ཞིག །
ངེད་ཀྱང་གཞོན་དུས་རྐྱེན་འགས་བསྐུལ་ཏེ། ། ཚེ་འདི་བློས་བཏང་བསྒྲུབ་པ་འདོད་ནས། ། དེ་ཉིད་སྣ་ཚོགས་ཐབས་ཀྱིས་བསྒྲུབ་ཀྱང་། ། ཚོགས་མ་བསགས་པས་ལག་ཏུ་མ་ལོང་། ། ད་ནི་གཞན་དོན་ལྟར་སྣང་བགྱིད་སོགས། ། དོན་གཉིས་བསྒྲུབ་བློའི་གཡེངས་བ་འདི་ཡིས། ། གཉིས་ཕུང་ལས་ལ་སྦྱར་དོགས་འདུག་མོད། ། འོན་ཀྱང་སྔོན་བྱོན་གོང་མའི་རྣམ་ཐར། ། སྐྱོང་འདོད་ལེགས་པས་དོན་འདི་འགྲུབ་པར། ། མཚན་ལྡན་བླ་མས་བྱིན་གྱིས་རློབས་ཤིག །
ཅེས་པ་འདི་ནི་གཟུ་བོའི་བློ་ཅན་རབ་འབྱམས་པ་ཀུན་དགའ་བསམ་འགྲུབ་ཀྱིས་བསྐུལ་ནས། ཚུལ་ཁྲིམས་ཀྱི་དྲི་ཞིམ་གྱི་ལུས་མཛེས་པ་ས་སྐྱ་པ་ངག་དབང་ཀུན་དགའི་མིང་ཅན་གྱིས་བྲིས་པའོ། ཡང་སྨྲས་པ། རང་ནི་ནམ་འཆི་དང་གར་སྐྱེ་ཆ་མེད་ཀྱང་། ། གཞན་འཁོར་བ་ལས་སྐྱོབས་པའི་ཁས་ལེན་ཅན། ། མི་ཁོ་བོ་འདྲའི་ཡར་འདྲེན་གཟུགས་བརྙན་དག ། སྐྱབས་བསླུ་མེད་ཚོའི་ཐུགས་རྗེས་འབྲལ་མེད་བཟུང་། ། མསྟུ་སརྦ་ཛ་ག་ཏཾ།། ༈ །།རབ་འབྱམས་པ་བསོད་ནམས་བློ་གྲོས་ལ་བསྐུར་བའི་འཕོ་བའི་ཡི་གེ་ཡོད། ༢༡༣ ན་མོ་བུདྡྷ་དྷྭ་ཛ་ཡེ།
སྤྱིར་འཕོ་བ་ལ་རྣམ་པ་མང་ཡང་། རང་རེ་ས་སྐྱ་པ་ལ་གསུང་ངག་ལམ་འབྲས་ལས་བཤད་པ་འདི་རྣམས་མཆོག་ཏུ་གྱུར་པ་ཡིན་ལ། དེ་ལ་ཡང་མང་དུ་ཡོད་ཀྱང་ལས་དང་པོ་ལ་སྣང་བ་འགྱུར་བའི་འདའ་ཁ་མ་འདི་བསྒོམ་བདེ་བ་འདུག་པས། དེའི་བསྒོམ་ཚུལ་འདི་ལྟར་བྱ་སྟེ། རང་འཆི་བའི་དུས་ལ་བབས་པའི་ཚེ། དངོས་པོ་གང་ལ་ཡང་ཆགས་ཞེན་རྡུལ་ཙམ་ཡང་མེད་པར་བྱས་ལ། བདག་ཉིད་ལྷར་གསལ་བའི་ཐུགས་ཀའི་ས་བོན་གྱི་ལྷ་དང་བླ་མ་ཐ་མི་དད་མདུན་གྱི་ནམ་མཁར་སྤྱན་དྲངས། ཕྱི་ནང་ཡིད་འབྱུང་གི་མཆོད་ཡན་ལག་བདུན་པ་བྱས་ལ། མོས་གུས་དྲག་པོས་གསོལ་བ་དུང་དུང་པ་ཡང་ཡང་བཏབ། གང་སྣང་ལྷའི་དཀྱིལ་འཁོར་དུ་ཤེས་དགོས་པས་སྣང་བ་ཟ་ཟི་གང་བྱུང་ཐམས་ཅད་བླ་མ་དང་ལྷག་པའི་ལྷ་དབྱེར་མེད་ཡིན་སྙམ་པའི་དྲན་འདུན་དྲག་པོ་རྒྱུན་མ་ཆད་པ་བཏང་ལ།
དེའི་ཐུགས་ཀར་རང་ཉིད་སྐར་མདའ་འཕོ་བ་བཞིན་འཕོས་པའི་དམིགས་པ་ཡང་དང་ཡང་དུ་བྱའོ། ། དེའི་དུས་སུ་འདས་ན་ལྷ་དང་བདག་སེམས་རོ་གཅིག་གྱུར་ཏེ་བར་དོ་མེད་པར་གྲུབ་མཐའ་བསྙོགས་པའམ། ། རིག་པ་འཛིན་པ་ལ་སོགས་པར་འགྱུར་གསུངས་སོ། ། ད་ལམ་ཁམས་འཚོ་བར་སྨོན། གལ་ཏེ་མི་འཚོ་ན་ཡང་འཆི་བ་ལ་འཇིགས་པ་དང་། སྐྲག་པ་མེད་པར་མཛོད་ལ། བག་དྲོ་ཧུར་རེ། ཤེས་པ་སྤྲོ་སིང་ངེ་བའི་ངང་ནས་འཕོ་བ་ཟབ་མོ་འདི་བསྒོམ་མཛོད་དང་། གདམ་ངག་གིས་མི་བསླུ་ཐག་ཆོད་དོ། ། སྐྱེས་ཕྱིན་ཆད་འཆི་བ་ཀུན་ལ་ཡོང་བས་ངལ་རྒྱུ་རྡུལ་ཙམ་ཡང་མེད།
དལ་འབྱོར་ཐོབ་ནས་ཚིག་གཅིག་ཙམ་མི་ཤེས་པར་འཆི་བ་དང་། སྡིག་པ་ཁོ་ན་བསགས་པས་འཆི་བ་རྣམས་སྡུག་བསྔལ་བ་ཡིན་མོད། ཁྱེད་རབ་ཏུ་བྱུང་ཞིང་སྦྱངས་པ་ཡང་ཆེན་པོ་ཡིན་པས་ཕྱི་མ་བཅོལ་བ་ལེན་པས་འདྲ་བ་ཞིག་ཡོང་པར་གོ་ལགས། རང་དང་ཉེ་གནས་གྲྭ་པ་ཉི་ཐུང་དུ་སྨྲས་པའི་གདམས་པ་བཞུགས། ༢༡༤ རྗེ་མུས་པའི་ཞབས་ལ་གུས་བཏུད་ནས། ། ཁྱེད་གྲྭ་པ་རྣམས་ལ་ཉི་ཐུང་དུ། ། སྤྲང་ཆོས་མེད་ང་ཡི་གླུ་འདི་འབུལ། ། རྟེན་བརྙེད་པར་དཀའ་བའི་དལ་འབྱོར་འདི། ། དཔེ་ཉིན་མོའི་སྐར་མ་བས་ཀྱང་དཀོན། ། འདི་ལུང་དང་རིག་པའི་དཔྱད་ན་གསལ། །
ཁོ་བླུན་པོ་རྣམས་ཀྱི་ལོག་ལྟའི་རྒྱུ། ། ཚེ་འདིར་སྣང་སྣ་ཚོགས་ལེགས་ཉེས་ཀུན། ། ཚེ་སྔ་མའི་ལས་ཀྱི་འབྲས་བུར་གདའ། ། རྒྱུ་དེས་ན་ཚེ་འདིའི་བདེ་སྡུག་ཚོགས། ། གང་བྱུང་ཡང་རང་གི་ཉེས་པ་བསྒོམ། རང་ནམ་འཆིའི་གཏད་རེ་མེད་བཞིན་དུ། ། ཚེ་འདིར་སྣང་ལྟོ་གོས་གཏམ་གསུམ་ལ། ། ཡིད་མངོན་ཞེན་དྲག་པོ་བྱེད་ལུགས་འདི། ། ཁོང་རྒྱལ་བས་གཟིགས་ན་སྤྱན་ཆབ་འཆོར། ། ཚེ་གཏན་དུ་ལེགས་སམ་གཏན་དུ་ཉེས། །
རྟེན་དལ་འབྱོར་འདི་ལ་རག་ལས་ཀྱང་། ། དོན་སྡུག་བསྔལ་བདེ་བར་མིང་བཏགས་པའི། ། ཚེ་འདིར་སྣང་འདུན་མ་སྒྲུབ་བསྒྲུབ་ནས། ། ཚེ་ཕྱི་མ་བརྗེད་པ་འདི་ངོ་མཚར། ། ལར་འདིར་སྣང་རྣམ་རྟོག་གང་སྐྱེས་ཀྱང་། ། རང་འཆི་བའི་བསམ་མནོ་ཐོང་མཛོད་དང་། ། དོན་གང་གིའང་དགོས་པ་འདུག་རེ་ཀན། ། རབ་ཚེ་འདིའི་བྱ་བ་བློས་བཏང་སྟེ། ། གནས་མི་མེད་གཡའ་བྲག་གངས་བྲག་འགྲིམས། ། ཟས་རླུང་ཟས་གོས་སུ་གཏུམ་མོ་གྱོན། །
འབྲིང་ཚེ་འདིའི་བྱ་བ་རགས་རིམ་ལ། ། བློ་རེ་ཐག་ཆོད་ལ་དབེན་པ་བསྒོམ། ། ཚུལ་དེ་ཡང་ཡིད་ཀྱི་མི་ལྕོགས་ན། ། བློ་མཚན་ལྡན་བླ་མར་ལྡིང་ཁེལ་བ། ། ཚེ་འདིར་སྣང་ཅན་དང་མ་འགྲོགས་པར། ། ལས་སྡིག་སྤོང་དགེ་ལ་འབད་འབུང་ཐོན། ། ངེད་གཞོན་ནུའི་དུས་ནས་ད་ལྟའི་བར། ། བསྟན་རིན་ཆེན་འདི་ཉིད་སྤེལ་བའི་ཕྱིར། ། ཡིད་ངལ་དུབ་དྲག་པོ་མང་བྱས་ཀྱང་། ། ད་དུས་ངན་འདི་ལ་ཐུག་པའི་མཐུས། །
ཡིད་ངལ་བ་འབྲས་མེད་ཁོ་ནར་འདུག ། འདི་སོམ་ལ་དད་ལྡན་གྲྭ་པ་རྣམས། ། བསྟན་འཕེལ་བའི་མཐུན་གྲོགས་ཡང་དག་མཛོད། ། ལར་དེང་སང་དུས་འདིར་བསྟན་འཛིན་དུ། ། མཚན་གསོལ་བའི་གང་ཟག་མང་ན་ཡང་། ། ཕལ་ཆེ་བ་ཁོ་བོ་ཉིད་དང་མཚུངས། ། དོན་མཚན་དོན་ལྡན་པ་རེ་རེ་ཙམ། ། དཔེ་འདིས་ཀྱང་བསྟན་པ་ཉམས་རེ་དམའ། ། བློ་དཔྱོད་ལྡན་གཟུར་གནས་སྐྱེས་བུ་ལས། ། ཡིད་ཁྲེལ་མེད་བྱེད་རྣམས་གོ་འཕང་མཐོ། །
དཔེ་འདིས་ཀྱང་བསྟན་པ་ཉམས་རེ་དམའ། ། ལར་དེང་སང་སྐབས་ཀྱི་སྣང་ཚུལ་ཀུན། ། བསྟན་ཉམས་པའི་རྒྱུད་ལས་གཞན་མ་མཆིས། ། རྒྱུ་དེས་ན་བསམ་གྱིན་སྐྱོ་བ་ལ། ། ཞེས་པ་འདི་ཡང་འཁོན་རིགས་རྣལ་འབྱོར་པ་ཨ་ནནྡའི་མིང་ཅན་གྱི་རང་དང་ཉེ་བར་གནས་པའི་གྲྭ་པ་རྣམས་ལ་ཉི་ཐུང་དུ་སྨྲས་པའོ། ། རང་གི་སློབ་བུ་ཆགས་ཅན་འགའ་ལ་སྨྲས་པའི་ཡི་གེ་བཞུགས། ༢༡༥ འདིར་སྨྲས་པ། འགའ་ཞིག་འདོད་ཆགས་ཆུ་ལྟར་འཁྲུག་བྱེད་ཅིང་། ། ཕལ་ཆེར་ཕྲག་དོག་ཞེ་སྡང་དྲག་པོ་བསྐྱེད། ། ཀུན་ཀྱང་ཉོན་མོངས་དག་ལ་སྦྱོར་བྱེད་པའི། །
བདག་ལུས་མཛེས་པ་འདི་ཡི་ཅི་ཞིག་བྱ། ། ཕུང་ཁམས་སྐྱེ་མཆེད་ལྷ་སྐུ་བདེ་སྟོང་ཆེ། ། ཐབས་ཀྱི་བསྒྱུར་ན་འགྱུར་མོད་ཐ་མལ་ལུས། ། ཤ་ཁྲག་མི་གཙང་རྫས་ཀྱི་གོང་བུ་ལ། ། ཆགས་པ་སྤྱོད་འདོད་དེ་དག་མ་འཁྲུལ་ལམ། ། དབུགས་ཀྱི་རྒྱུ་བ་ཆད་ཚེ་མཛེས་ལུས་ཀྱི། ། ཤ་རུས་ལྤགས་པ་བྱ་ཁྱིའི་ཟ་མཐོང་བས། ། གཏད་མེད་དེ་ལ་ཆགས་སེམས་བསྐྱེད་པ་ལས། ། རང་ལུས་ལྷ་སྐུར་བསྒོམ་ན་མི་ལེགས་སམ། ། ལང་འཚོ་ཡོལ་བའི་བཞིན་རས་གཉེར་མས་གང་། །
རབ་མཛེས་སོ་ཡི་ཕྲེང་བ་རྣམས་ཀྱང་འཐོར། ། མཉེན་དྲང་ལུས་ཀྱང་རྒུར་ཞིང་འཁར་ལ་བརྟེན། ། དེ་འདྲའི་རྒྱུ་ལ་སུ་ཞིག་ཆགས་སེམས་བསྐྱེད། ། འབྱུང་བཞི་འཁྲུག་པའི་ནད་ཀྱི་གདུང་བའི་ཚེ། ། ཁ་སྐམ་མིག་སྡིབས་ལུས་ཀྱིས་ལྡང་མི་ནུས། ། དབུགས་མ་ཆད་པའི་རོ་འདྲ་འགྱུར་བའི་གཞི། ། སོ་སྐྱེའི་ལུས་རྟེན་མཛེས་ཀྱང་རྟག་མི་ཐུབ། ། དེ་ཕྱིར་དེ་ལ་བློ་ལྡན་སུ་ཞིག་ཆགས། ། མདོར་ན་སོ་སྐྱེའི་གྲོགས་འདི་ཕལ་ཆེ་བ། ། མཐོ་ལ་ཕྲག་དོག་མཉམ་ལ་འགྲན་སེམས་ཅན། །
བསྟོད་ན་ང་རྒྱལ་སྨད་ན་ཁོང་ཁྲོ་སྐྱེ། ། དེ་དག་བདག་ལ་མགུ་བར་བྱེད་པ་ཡི། ། སྣ་ཚོགས་ཐབས་ལ་འབད་པ་བྱེད་བྱེད་ནས། ། རང་གི་འདི་ཕྱིའི་དོན་རྣམས་ཡལ་བར་འཆོར། ། དེས་ན་འབྱོར་དུས་གཉེན་ལ་རྒུད་དུས་དགྲ། ། དེང་སང་དུས་ཀྱི་སྐྱེ་བོ་འདི་རྣམས་ཀྱི། ། བཞིན་ལེགས་ལ་སོགས་མཛེས་དང་མི་མཛེས་པ། ། སུ་ལའང་ཞེན་ཆགས་ཆེས་ན་རང་ཕུང་ལགས། ། ཞེས་པ་འདི་ཡང་རྣལ་འབྱོར་པ་ནནྡའི་མིང་ཅན་གྱིས་རང་གི་སློབ་བུ་ཆགས་ཅན་འགའ་ཞིག་གི་དོན་དུ་ཤིན་དུ་མྱུར་བར་བྲིས་པ་ཡིན་ནོ། ། འདིར་སྨྲས་པ།
ཚུལ་འདི་མྱུར་བར་བྲིས་པའི་ཕྱིར། ། ཚིག་སྦྱོར་ཧ་ཅང་མི་ལགས་ཀྱང་། ། དོན་ལ་སོམ་དང་དེང་དུས་ཀྱི། ། སྐྱེ་བོ་ཀུན་གྱི་སེམས་ལ་ཕན། ། སརྦ་མངྒལཾ།། ༈ །།ཉམས་དབྱངས་བློ་བདེའི་མྱུ་གུ་ཞེས་བྱ་བཞུགས། ༢༡༦ ཕ་གཅིག་ཆོག་རྒྱལ་པོའི་ཞབས་ལ་འདུད། ། བུ་སློབ་མར་བཅས་ལ་བྱིན་གྱིས་རློབས། ། རྗེ་གོང་མས་བྱིན་གྱིས་བརླབས་པའི་གནས། ། གནས་ཡ་མཚན་ཅན་ཆུ་མིག་རྫིང་ཁ་འདི། །
ང་རྣལ་འབྱོར་ངག་དབང་ཀུན་བསོད་ང་། ། རང་སེམས་ཉམས་ལེན་བསྲེས་ནས་འཇོག ། ཁྱེད་འདིར་གནས་ཀྱི་གྲྭ་པ་བུ་སློབ་རྣམས། ། བློ་སྡུག་བཙིར་གྱི་རང་སྡུག་མ་བཟོ་བར། ། ཁོང་གདན་ས་ཡི་ལྷ་མི་བྱིན་རྣམས་ཀྱི། ། དུས་དེང་སང་གི་རྣམ་ཐར་ཡ་རེ་ང་། ། དཔོན་མང་པོ་ཡི་ཐུགས་ངོ་འཛིན་འཛིན་ནས། ། ཉིན་མཚན་མེད་ལུས་སེམས་ངལ་བྱས་ཀྱང་། ། ཁོང་ཉེས་མེད་འགའ་དོན་མེད་ཆད་པས་བཅད། ། དེ་བསམ་གྱིན་ཡང་ཁོང་རྣམས་སྙིང་རྩར་འདར། །
ད་ཅི་འདྲ་རང་དྲག་ཞེས་སྨྲེ་སྔགས་འདོན། ། བློ་ཆུང་བ་འགའ་དོན་མེད་མཆི་མ་གཏོང་། ། ཁོང་འདི་ཚོ་ཡི་སྣང་ཚུལ་ལ་སོམ་དང་། ། རང་དཔོན་སློབ་བདེ་བའི་ཚད་དུ་གདའ། ། རྗེ་མཚན་ལྡན་བླ་མས་བཟུང་སྟེ་བདེ། ། བློ་གསུང་རབ་དོན་ལ་སྦྱངས་སྟེ་བདེ། ། འཕྲལ་འདུ་འཛིའི་གཡེངས་བས་མ་ཁྱེར་བདེ། ། ཆོས་མཐུན་གྱི་མཐུན་རྐྱེན་འཛོམས་ཏེ་བདེ། ། རང་དཔོན་སློབ་ཀུན་ཆོས་དང་མཐུན་པས་བདེ། ། རྒྱུ་དེ་བས་ན་རང་སེམས་གཟུར་གནས་པའི། །
ས་དབུས་གཙང་གི་སྐྱེ་བོ་དྲག་ཞན་ཀུན། ། རང་དཔོན་སློབ་ལ་གཅིག་ཏུ་དད་པས་ན། ། ཁོང་མཐོང་ཐོས་དྲན་རེག་འགྲོ་བ་རྣམས། ། ལས་དགེ་བའི་ལས་ལ་བཀོལ་ཏེ་བདེ། ། ལར་བདེ་བའི་གནས་ཚུལ་བརྗོད་མི་ལང་། ། གནས་བདེ་མཆོག་ཕོ་བྲང་མིང་དོན་ལྡན། ། ང་ཀུན་དགའི་མིང་ཅན་དོན་ལ་གནས། ། ཁྱེད་འདིར་ཚོགས་གྲྭ་པ་ཉམས་རེ་དགའ། ། འདི་མཚན་ལྡན་བླ་མའི་བཀའ་དྲིན་ཡིན། ། ལར་ཆོག་ཤེས་བློ་དང་མི་ལྡན་ན། །
གང་བྱས་ཀྱང་བདེ་བའི་སྐབས་མི་སྲིད། ། འདི་གྲྭ་པ་ཀུན་གྱི་ཐུགས་ལ་ཞོག ། ཅེས་པ་འདི་ཡང་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཡུད་ཙམ་ཞིག་ལ་བྲིས་པའོ། ། སརྦ་མངྒལཾ།། ༈ །།གྲོགས་མཆོག་བཤེས་གཉེན་རྣམ་གཉིས་ལ། སྨྲས་པའི་གསང་བའི་ཉམས་དབྱངས་བཞུགས། ༢༡༧ ན་མོ་བུདྡྷ་དྷྭ་ཛ་ཡེ། ཕ་དྲན་པས་གདུང་སེལ་མུས་པ་རྗེར། ། བདག་ཤེས་ནས་དད་པས་རྒྱུན་དུ་འདུད། ། མགོན་ཁྱོད་ཞབས་ལོ་བརྒྱ་བརྟན་པ་དང་། །
གསུང་བདུད་རྩིར་སླར་ཡང་འཐུང་བར་ཤོག ། མི་ཁོ་བོས་བསོད་ནམས་གྱིས་ཐོབ་པའི། ། གྲོགས་མཆོག་གྱུར་བཤེས་གཉེན་རྣམ་པ་གཉིས། ། སེམས་དྭངས་བའི་ཡིད་ཀྱིས་ཡུད་ཙམ་གསོན། ། གནས་ཕུན་ཚོགས་གདན་ས་ཆེན་པོ་འདི། ། སྔོན་ཡོངས་འཛིན་བཞུགས་པའི་བླ་བྲང་ཡིན། ། ཡོངས་བཤེས་གཉེན་འདུ་བའི་འདུ་ཁང་ཡིན། ། ཆོས་ཟབ་རྒྱས་ཀུན་གྱི་འབྱུང་གནས་ཡིན། ། དོན་སངས་རྒྱས་བསྟན་པ་འཕེལ་ས་ཡིན། ། དུས་དིང་སང་དཔལ་ལྡན་ས་སྐྱ་འདིར། །
དེ་ཐམས་ཅད་སྲིད་པ་ཙམ་དུ་སྣང་། ། ཚུལ་འདི་ལ་བསམ་བཞིན་སྐྱོ་བ་སྐྱེས། ། ཆོས་ཤེས་པའི་སྐྱེ་བོ་མེད་གྱུར་ན། ། གསུང་པོ་ཏི་མང་ཡང་སངས་རྒྱས་ཀྱི། ། བསྟན་རིན་ཆེན་ཞིག་པ་ཡིན་ནོ་ཞེས། ། ཆོས་ཀུན་མཁྱེན་ས་སྐྱ་པཎ་ཆེན་གསུངས། ། དེ་དེང་སང་དཔལ་ལྡན་ས་སྐྱར་གདའ། ། ཚུལ་འདི་ཡང་སྐྱོང་བ་སྐྱེ་བའི་གཞི། ། གནས་མཆོག་འདིར་འཁྲུལ་ཟད་སྔོན་བྱོན་པའི། ། རྗེ་གོང་མས་བཞེངས་པའི་གླེགས་བམ་རྣམས། །
དུས་དེང་སང་མཐོང་འདོད་སྐྱེ་བོ་དཀོན། ། འགའ་ཡོད་ཀྱང་ལ་ལེའི་མཐོང་དོགས་དགག ། འདི་དཔྱོད་ལྡན་ཁྲེལ་བའི་རྒྱུ་མིན་ནམ། ། བཀའ་མདོ་རྒྱུད་སྦྱངས་པ་མཐར་ཕྱིན་ནས། ། བསྟན་གསལ་བར་བྱེད་པའི་བཤེས་གཉེན་ལ། ། ཆོས་གང་ཡང་མི་ཤེས་བླུན་པོ་དག ། ཆོས་མཆོག་ཏུ་འཛིན་པའི་གནས་འདི་རུ། ། བསྟན་འཕེལ་ཞིང་རྒྱས་པའི་རྒྱུ་གདའ་འམ། ། མི་ཁོ་བོ་སྔོན་བྱོན་གོང་མ་ཡིས། ། གང་མཛད་པའི་རྣམ་ཐར་སྐྱོང་འདོད་པ། །
དོན་ཁ་ཞེ་མེད་པར་ཡིན་པའི་ཕྱིར། ། སྐྱབས་བསླུ་མེད་དཀོན་མཆོག་དཔང་བཞག་པའི། ། ལས་དུས་རྣམས་ཀུན་དུ་སྤྱད་ན་ཡང་། ། ཁྱོད་ཆོས་བཞིན་བགྱིད་པ་མི་འོས་ཞེས། ། ཁོང་དམ་པར་ཁས་འཆེ་སྐྱེས་བུའི་ཡང་། ། ཚིག་དེ་སྐད་ཡང་ཡང་སྨྲ་བ་ཐོས། ། འདི་རང་སེམས་བག་ཆགས་ངན་པའི་ཚོགས། ། རབ་འཐུག་པས་མཐོང་སྣང་ཡིན་སྙམ་སེམས། ། ཚུལ་འདི་ལ་ཁོ་བོས་མཆི་མ་དཀུ། སེམས་དུང་བ་ལས་ཀྱང་དུང་བའི་མཆོག །
མ་ལྷ་སྲས་བསོད་ནམས་རྒྱལ་མོ་དེ། ། མི་ངེད་དང་སྐད་ཅིག་འབྲལ་མི་ཕོད། ། ཚུལ་དེ་ལྟར་ཡོད་ཀྱང་སྔོན་བསགས་པའི། ། ལས་ངན་པས་གློ་བུར་གཏན་བྲལ་བྱུང་། ། འདི་ཡང་ཡང་སྐྱོ་བའི་གཞི་ན་གདའ། ། དུས་དེང་སང་ཆོས་མཐུན་ལས་བྱེད་པའི། ། མི་དེ་ལ་མཐུན་རྐྱེན་གསེར་བས་དཀོན། ། ཆོས་མི་མཐུན་སྤྱོད་ཀྱིས་དུས་འདའ་བ། ། དེ་རྣམས་ལ་དགོས་འདོད་ཆར་ལྟར་འབབ། ། ཚུལ་འདི་ཡང་བསམ་གྱིན་སྐྱོ་བ་འཕེལ། །
ཁོང་ངན་པ་འགའ་ཞིག་དམ་པ་ལ། ། ཡིད་མཐུན་ལ་ཆེ་ཆེར་མི་དགའ་བས། ། ཚིག་ངན་པ་དུ་མས་ཕན་ཚུན་དཀྲུགས། ། ཚུལ་འདི་ཉིད་རང་གཞན་གཉིས་ཕུང་རྒྱུ། ། ཡིན་ཕྱིར་ན་འདི་ཡང་བསམ་བཞིན་སྐྱོ། ། དུས་དེང་སང་སྐབས་འདིར་སྔགས་དགོན་འགར། ། མིང་དོན་ལྡན་སྔགས་འཆང་རྣམས་དོར་ནས། ། ཁོ་ནག་ཆང་བག་མེད་སྤྱོད་པ་རྣམས། ། ཁ་དྲག་ཞན་ཀུན་གྱིས་མཆོད་པ་མཐོང་། ། ཚུལ་དེ་བཞིན་དེང་སང་བཤད་གྲྭ་འགར། །
ཁོང་བློ་ལྡན་ཐོས་བསམ་སྤྱོད་རྣམས་དང་། ། ཟས་ཁོ་ན་དོན་དུ་གཉེར་བ་དག ། ཁྱད་མེད་པར་དམ་པར་ཁས་འཆེ་བའི། ། ཁོང་སྐྱེས་བུ་རྣམས་ཀྱིའང་འཛིན་པར་མཐོང་། ། ཚུལ་འདི་རྣམས་བསམ་ན་བསྟན་བསམ་པའི། ། མི་དེང་སང་རིན་ཆེན་གསེར་བས་དཀོན། ། འདི་སྐྱོ་བ་ལས་ཀྱང་སྐྱོ་བ་འདུག ། སྔོན་བསགས་པའི་ལས་བཟང་གྱིས་འབྲེལ་བའི། ། ཆོས་མཐུན་པའི་རང་རེ་དཔོན་སློབ་རྣམས། ། དུས་ད་ནས་བྱང་ཆུབ་བར་གྱི་སྐྱབས། །
སྐྱབས་ཀུན་འདུས་སངས་རྒྱས་མི་གཟུགས་ཅན། ། སྐྱོན་ཚིག་གཅིག་བརྗོད་པའི་གཞི་བྲལ་བའི། ། ཕ་སངས་རྒྱས་རྒྱལ་མཚན་ཁོང་ལ་ཞུ། ། དུས་རྒྱུན་དུ་རང་གཞན་བསྟན་གསུམ་ལ། ། ཆེར་ཕན་པའི་ལས་ཀྱི་སྒོ་གསུམ་པོ། ། རབ་ངལ་ཡང་འབད་པ་སྤྱད་པར་བྱ། ། ལར་འགྱོད་མེད་ལས་ཀྱིས་དུས་འདས་ན། ། དུས་དེང་སང་ཁྲེལ་མེད་མང་བའི་ཕྱིར། ། གང་བདེན་ན་དེ་ཉིད་ཕམ་པར་གོ ། འཕྲལ་དེ་ལྟར་སྣང་ཡང་རང་རེ་རྣམས། །
གནས་ཀུན་གྱི་མི་མངོན་དབྱིངས་བཞུགས་པའི། ། ཁོང་དཀོན་མཆོག་རྒྱ་མཚོ་མ་ཁྲེལ་ན། ། དུས་དེང་སང་སྐབས་ཀྱི་མི་ཕལ་ཆེར། ། དོན་ངན་པར་འདུག་པས་དེ་རྣམས་ལ། ། རང་ཕམ་པར་བྱུང་བ་དུས་ཀྱི་དབང་། ། དེ་ཡིན་ཕྱིར་ཕམ་ལ་ངལ་མི་དགོས། ། འཕྲལ་ཕམ་ཡང་ཕུགས་སུ་རྒྱལ་བ་ཡིན། ། དེའི་རྒྱུ་མཚན་འཁྲུལ་ངོར་དཀོན་མཆོག་དང་། ། ལས་རྒྱུ་འབྲས་ཐམས་ཅད་བདེན་ཕྱིར་རོ། ། ཞེས་པ་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་སེམས་སྐྱོ་བའི་ངང་ནས་མྱུར་བར་བྲིས་ཏེ་གྲོགས་མཆོག་བཤེས་གཉེན་རྣམ་གཉིས་ལ་ཕུལ་བའོ། །
ཡི་གེ་འདི་གཏད་ཐུབ་གྲོགས་པོ་མིན་པ་ཀུན་ལ་གསང་བར་ཞུ། ། སརྦ་མངྒལཾ།། ༈ །།གྲོགས་མཆོག་སྨྲ་བ་དགེ་འདུན་འོད་ཟེར་ལ་གདམས་པའི་ཡི་གེ་བཞུགས། ༢༡ྃ༨ ཐོས་བསམ་བསྒོམ་པའི་ཉམས་ལེན་མཐར་ཕྱིན་པའི། ། རྒྱལ་བ་མུས་པ་རྗེ་ལ་གུས་བཏུད་ནས། ། བློ་ལྡན་ཤེས་ནས་དྭངས་བ་བསྐྱེད་པའི་ཡུལ། ། རབ་འབྱམས་མིང་དོན་ལྡན་ལ་འདི་སྐད་སྨྲ། ནམ་ཡང་ཤེས་བྱའི་མཐའ་ལ་ཐུག་པ་མེད། ། མི་རྟག་འཆི་བའང་ནམ་ཡོང་ཆ་མེད་པས། ། དམ་པའི་གསུང་གི་བདུད་རྩི་འཐུང་བ་རྣམས། །
དབེན་པའི་གནས་སུ་བསྒོམ་ཅིག་རབ་འབྱམས་པ། ། སྙན་བརྒྱུད་བཞི་ལྡན་མཁའ་འགྲོའི་གདམས་པའི་ཚོགས། ། ཆོས་བརྒྱད་རྐྱེན་གྱི་ཁ་ནས་མ་སྐྱུག་པར། ། བློ་ཁ་ནང་དུ་ཕྱོགས་པའི་ཉམས་ལེན་གྱིས། ། སྒྲོ་འདོགས་ནང་ནས་ཆོད་ཅིག་རབ་འབྱམས་པ། ། དོན་མེད་རྩོད་པས་རང་གཞན་མ་བསྲེག་པར། ། དོན་ལྡན་གནད་ལ་འདྲིས་པའི་འབྲེལ་གཏམ་གྱིས། ། རྡོ་རྗེ་སློབ་དཔོན་རྡོ་རྗེ་སྤུན་གྲོགས་སོགས། ། དགེས་ཕྱིར་རྟོག་པ་ཕུལ་ཅིག་རབ་འབྱམས་པ། ། རབ་བསྙེན་མཐའ་རུ་འཁྱོལ་བའི་གདེངས་ཚད་ཀྱིས། །
རང་ཉིད་མི་བསླུའི་གནས་སུ་མ་སླེབ་པར། ། ཡར་འདྲེན་གཟུགས་ཀྱི་རང་གཞན་མི་བསླུ་བར། ། རྩེ་གཅིག་རང་མགོ་ཐོན་ཅིག་རབ་འབྱམས་པ། ། བཤད་རྩོད་གད་རྒྱངས་སྒྲོག་པའི་ལེགས་བཤད་ཀྱི། ། ཆོས་ཀུན་གཏན་ལ་དབབ་པར་ཅི་མཁས་ཀྱང་། ། རྐྱེན་ངན་བྱུང་ཚེ་ཕན་པར་མི་གདའ་བས། ། རྟག་ཏུ་ཟབ་དོན་བསྒོམ་ཞིག་རབ་འབྱམས་པ། ། ཀུན་ལ་གནོད་པས་ངན་པའི་གྲོགས་དག་ལ། ། དུང་སེམས་ཆེས་ན་རང་གཞན་ཀུན་ཕུང་བས། ། ཕུལ་དེ་དྲག་པོའི་སྦྱོར་བ་མ་ཡིན་པའི། །
ཐབས་ལ་མཁས་པས་སྤོངས་ཤིག་རབ་འབྱམས་པ། ། མཚན་ལྡན་དབང་བཞི་བསྐུར་བའི་བླ་མ་དེ། ། སངས་རྒྱས་དངོས་སུ་བློ་ཐག་ཆོད་པ་དང་། དེ་གསུང་སྲོག་ལ་བབས་ཀྱང་བསྒྲུབ་སྙམ་པའི། ། མི་ཕྱེད་དད་པ་བསྐྱེད་ཅིག་རབ་འབྱམས་པ། ། བག་ཆགས་ངན་པས་བླང་བས་སྣང་སྲིད་འདི། ། བླ་མ་ལྷ་དང་གཉིས་སུ་མེད་པ་ཡིས། ། སྐུ་གསུང་ཐུགས་ཀྱི་རང་བཞིན་བདེ་སྟོང་ཆེར། ། དྲན་འདུན་དྲག་པོས་བསྐྱེད་ཅིག་རབ་འབྱམས་པ། ། རྟག་ཏུ་རྟོག་འགྱུ་ངན་པའི་རྒྱུན་བཅད་དེ། །
ཡང་ཡང་སེམས་ཀྱི་རང་ཞལ་བལྟ་བ་དང་། ། ཆོས་ཀུན་རིག་སྟོང་ངང་དུ་བརྗོད་མེད་དུ། ། རང་ངོ་ཤེས་པར་མཛོད་ཅིག་རབ་འབྱམས་པ། ། ཞེས་པ་འདི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱི་གྲོགས་མཆོག་དམ་པ་རབ་འབྱམས་སྨྲ་བ་དགེ་འདུན་འོད་ཟེར་ལ་སྨྲས་པའོ། ། སརྦ་མངྒལཾ།། ༈ །།གྲོགས་མཆོག་དམ་པ་རབ་འབྱམ་སྨྲ་བ་ལ་གདམས་པའི་ཡི་གེ་མཐོང་བ་རབ་དགའ་བཞུགས། ༢༡༩ འདིར་སྨྲས་པ། གྲོགས་མཆོག་དམ་པ་སྙོམས་ལྡན་གྱི་ངང་དུ་གནས་ལེགས་སམ། ཁོ་བོ་ཅག་ཀྱང་སེམས་རྩེ་གཅིག་པས་དཀོན་མཆོག་རིན་པོ་ཆེར་བློ་གཏད་ཞུ་བའི་གསོལ་འདེབས་སུ་ཕུར་ཚུགས་ངང་ནས་བདེ་ལེགས་སུ་གནས། བསྲིངས་དོན་རང་རེ་མཇལ་བར་གྱི་ཞག་ཁ་ཡར་འདིའི་བར་གྲོགས་མཆོག་ཁྱེད་རང་ཟབ་ལམ་ཐམས་ཅད་ཀྱི་བཅུད་བསྡུས་བླ་མའི་རྣལ་འབྱོར་ལ་འབད་འབུངས་ཐོན་ལ།
དེ་ཁོ་ན་ཉིད་ལ་བློ་འཇོག་པའི་སྐབས་སུ་མན་ངག་གི་གནད་འདི་ཡང་ཡང་དྲན་པར་མཛོད་ལ། ཐུན་རེ་ལ་བློ་བསྐྱེད་གོང་འཕེལ་དུ་འགྲོ་བ་བགྱིད་པ་ཅིས་ཀྱང་གལ་ཆེ་ཆེ། མན་ངག་གི་གནད་འདི་དག་ཡིན་ཏེ། ཕ་བླ་མ་ཡི་དམ་རང་སེམས་གསུམ། ། དོན་གདོད་ནས་དབྱེར་མེད་ཡིན་པ་ལ། ། དེ་དེ་ལྟར་རང་ངོ་ཤེས་བྱས་ནས། ། ལུས་སྐྱིལ་ཀྲུང་མཉམ་གཞག་རྒལ་ཚིགས་བསྲངས། ། མིག་དབྱེ་བཙུམ་རན་པ་གང་བདེ་བྱ། ། དུས་དེ་ཚེ་སེམས་ཀྱི་སེམས་ཉིད་ལ། ། བློ་ཁྲིམས་ཀྱི་སྒྲིམ་ནས་ཆེར་གྱིས་ལྟ། །
ནམ་ལངས་པ་བཞིན་དུ་གསལ་ལེ་བ། ། དེ་སེམས་ཀྱི་མཚན་ཉིད་གསལ་བ་ཡིན། ། སེམས་གསལ་བར་སྣང་བའི་རང་མདངས་དེ། ། ལེགས་བརྟགས་ན་སྐྱེ་འགག་གནས་གསུམ་བྲལ། ། མཁའ་དག་པ་བཞིན་དུ་སང་ངེ་བ། ། དེ་སེམས་ཀྱི་རང་བཞིན་སྟོང་པ་ཡིན། ། སྟོང་པ་མཉམ་དུ་འཛིན་པ་གསལ་བ་སྟེ། ། བློ་གསལ་སྣང་གདོད་ནས་སྤྲོས་དང་བྲལ། ། ཚུལ་དེ་ལ་ངོ་བོ་ཟུང་འཇུག་ཟེར། ། གནད་འདི་ཚོ་སེམས་ལ་བཟུང་མཛོད་ལ། །
དེ་ཡང་དང་ཡང་དུ་བསྒོམ་པ་ལས། ། སེམས་རྟོག་མེད་གསལ་ལེ་སིང་ངེ་བ། ། དེ་མར་མེ་རླུང་བྲལ་ཇི་བཞིན་དུ། ། ཡུན་ཇི་ཙམ་བཞག་ཀྱང་གནས་འདོད་ན། ། ཆོས་ཁ་བཤད་ཙམ་དུ་མ་ལུས་པ། ། དོན་སེམས་ལ་འཇུག་སྒོ་དོད་པ་ཡིན། ། རྗེ་ཡོངས་འཛིན་འབྲེལ་ཚད་དོན་ལྡན་གྱིས། ། གསུང་བདུད་རྩི་འཐུང་བའི་ཚོགས་བསགས་རྣམས། ། གནད་འདི་འདྲ་བསྒོམ་པ་སྐལ་བ་བཟང་། ། གཞན་དམ་པས་དབེན་པའི་སྐྱེ་བོ་དག །
གང་བྱས་ཀྱང་ཐར་པའི་གོ་སྐབསདཀའ། ། རྒྱུ་དེས་ན་གྲོགས་མཆོག་དམ་པ་ཁྱེད། ། སེམས་དགའ་དང་སྤྲོ་བ་ཆེར་བསྐྱེད་ལ། ། ཡིད་ལེ་ལོའི་ངང་དུ་མི་བཏང་འཚལ། ། མི་ཁོ་བོའི་དྲུང་དུ་གནས་ན་ཡང་། ཚིག་འདི་ལས་གཞན་འགའ་སྨྲ་རྒྱུ་མེད། ། རྒྱང་རིང་པོར་གནས་ཀྱང་འདི་བསྒོམ་ན། ། མི་ངེད་དང་ཅུང་ཟད་འབྲལ་མི་སྲིད། ། གང་ལྟར་ཀྱང་སྔོན་བསགས་ལས་བཟང་པོས། ། ཐུགས་ཡིད་གཉིས་གཅིག་ཏུ་འདྲེས་པ་ཡིས། །
བློ་རབ་གསལ་རང་རེ་དཔོན་སློབ་གཉིས། ། དུས་འདིར་ཡང་ཡུན་དུ་འགྲོགས་པ་དང་། ། མཐའ་བྱང་ཆུབ་བར་དུ་འབྲལ་བ་མེད། ། ཅེས་པ་འདི་ནི་དཔལ་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། གྲོགས་མཆོག་དམ་པ་རབ་འབྱམས་སྨྲ་བ་དགེ་འདུན་འོད་ཟེར་ལ་སེམས་ལྷག་པར་བརྩེ་བས་བསམ་པས་ཀུན་ནས་བླངས་ཏེ་གདམས་པའོ། ། སརྦ་མངྒལཾ།། ༈ །།བཀའ་བཅུ་པ་འོད་ཟེར་གྱི་མཐའ་ཅན་ལ་སྨྲས་པའི་ལེགས་བཤད་དཔྱོད་ལྡན་ལེགས་པར་བྱེད་པའི་ས་བོན་ཞེས་བྱ་བ་བཞུགས། ༢༢༠ ལོ་ཀ་ཙཀྵུ༔ བུདྡྷ་དྷྭ་ཛ་ཡ་ན་མཿ མི་ཁོ་བོས་སྔོན་བསགས་བསོད་ནམས་ལས། །
ལེགས་གྲུབ་པ་སངས་རྒྱས་མི་གཟུགས་ཅན། ། རྗེ་མུས་པ་ཆེན་པོའི་ཞབས་ལ་འདུད། ། མི་བདག་དང་བདག་ལ་ལྟོས་བཅས་རྣམས། ། ཡིད་བསམ་དོན་འབད་མེད་མཐར་ཕྱིན་པར། ། ཕ་མཚན་ལྡན་ཁྱེད་ཀྱི་བྱིན་གྱིས་རློབས། ། བུ་ཚུར་ལ་གསོན་དང་བཀའ་བཅུ་པ། ། ཁྱེད་སྔར་བྱས་དགེ་བ་མི་དམན་པས། ། དུས་འདི་རུ་དལ་འབྱོར་མི་ལུས་ཐོབ། ། ཐོབ་ཙམ་དུ་མ་ཟད་ཆོས་སྒོར་ཞུགས། ། སྔོན་སྦྱངས་པས་སྐྱེས་ཐོབ་བློ་གསལ་བས། །
ཆོས་ཤེས་བྱ་ཀུན་ལ་ཡིད་རབ་འཇུག ། དེ་འགལ་རྐྱེན་དབང་དུ་མ་ཤོར་བས། ། དུས་དེང་སང་སྐབས་ཀྱི་རབ་འབྱམས་པ། ། ཁས་འཆེ་བ་འགའ་ལས་ད་ལྟ་ཡང་། ། ཁྱེད་གཞུང་ལུགས་དོན་ལ་མཁས་སོ་ཞེས། ། ཁོང་དཔྱོད་ལྡན་གཟུར་གནས་ཕལ་ཆེར་སྒྲོག ། འདི་ངོ་མཚར་ཆེའོ་རྗེས་ཡི་རང་། ། ལར་མདོ་རྒྱུད་དགོངས་འབྲེལ་གསུང་རབ་དོན། ། སྣ་གཅིག་ལ་ཚེ་གང་སྦྱངས་ན་ཡང་། ། དེའི་དོན་དེའང་མཐར་ཕྱིན་རྟོགས་པ་དཀའ། །
རྒྱུ་དེས་ན་ལོ་འགའ་སྦྱངས་པ་ལས། ། གཞུང་འགའ་རེའི་དོན་རྣམས་ཆ་ཙམ་ཞིག ། གོ་ཙམ་ལ་མཁས་པ་ཆེན་པོ་ཉིད། ། ཡིན་སྙམ་དུ་སེམས་པ་དེ་དག་ནི། ། དོན་བླུན་པོ་ཡིན་པའི་རྒྱུ་མཚན་ཡིན། ། འདི་སོམ་ལ་བློ་གྲོས་ལྡན་པ་ཁྱེད། ། ཡིད་ཤེས་བྱའི་གནས་ལ་སྦྱངས་པ་དག ། མཐར་ཕྱིན་པར་མཛོད་ཅིག་བཀའ་བཅུ་པ། ། དེའི་རྗེས་སུ་མཚན་ལྡན་བླ་མའི་ཚོགས། ། གྲངས་མང་དུ་འཚོལ་ལ་དེ་རྣམས་ལ། །
གསུང་བདུད་རྩི་མཐའ་དག་ལེགས་འཐུང་ལ། ། རང་སེམས་དང་བསྲེས་ནས་བསྒོམ་པ་དང་། ། འགྲོ་གཞན་ལའང་སྤེལ་ཅིག་བཀའ་བཅུ་པ། ། རྗེ་གོང་མ་རྣམས་ཀྱི་གསན་ཡིག་ཏུ། ། ལེགས་གསལ་བའི་ཆོས་རྒྱུན་དེ་ཐམས་ཅད། ། དུས་དེང་སང་མེད་པ་ཤས་ཆེ་བས། ། ཆོས་ཟབ་མོ་ཡོད་པའི་སྐྱེ་བོ་དེ། ། རྟེན་གཤན་པ་ཡིན་ཡང་ཟབ་ཆོས་ལ། ། ཁུང་རྣམ་དག་ཡོད་ན་བླང་བར་རིགས། ། དོན་བསྟན་པའི་རྒྱུན་ལ་ཕན་ཕྱིར་རོ། །
ཧྲིལ་བསྡུ་བའི་དོན་འབྲས་འདི་ལྟར་སྟེ། ། རང་གཏན་དུ་ལེགས་སམ་གཏན་དུ་ཉེས། ། རྟེན་དལ་འབྱོར་འདི་ལ་རག་ལེགས་པས། ། དེ་ཡང་ཡང་སོམ་ཞིག་བཀའ་བཅུ་པ། ། རང་དུས་རྣམས་གཏན་དུ་ལེགས་འདོད་ན། ། མི་ཁོ་བོས་གོང་དུ་ལེགས་བཤད་པའི། ། དོན་དེ་དག་བླང་དོར་བྱེད་པ་ལ། ། སེམས་ཐེ་ཚོམ་མ་བྱེད་བཀའ་བཅུ་པ། ། རང་དུས་རྣམས་གཏན་དུ་ཉེས་འདོད་ན། ། དུས་དེང་སང་མི་རྣམས་ཕལ་ཆེ་བའི། །
ལས་བྱེད་ལུགས་འདི་བཞིན་མཛད་པས་ཆོག ། ཧ་ཧ། བུ་བླངས་དོར་ཚུལ་བཞིན་བགྱིད་པ་ལ། ། གེགས་བར་གཅོད་གང་ཡང་མི་འབྱུང་བར། ། དོན་མཐའ་རུ་འཁྱོལ་བ་བླ་མ་མཁྱེན། ། ཞེས་པ་འདི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱི་བཀའ་བཅུ་པ་བསོད་ནམས་འོད་ཟེར་ལ་སྨྲས་པའོ། ། སརྦ་མངྒལཾ།། ༈ །།ཀི་ར་ཎའི་མཐའ་ཅན་ལ་སེམས་བརྩེ་བའི་ལཀྵྨ་ཎི་ལིནྟ་བཞུགས། ༢༢༡ ན་མཿཙཀྲ་སམྦ་ར༔་་་་་ འཁོར་ལོ་སྡོམ་པ་སངས་རྒྱས་རྒྱལ་མཚན་ལ་ཕྱག་འཚལ་ལོ། །
བུདྡྷ་དྷྭ་ཛ་ཡེ། གནས་མཆོག་བྷུ་མི་་་་་་ས་སྐྱར། པཎྜུ་ཀར་སྐྱེས་པའི། ། མཛྙུ་ཤྲཱིས་་་་་་འཇམ་དཔལ། བྱིན་རླབས་ཨ་ནནྡས།་་་་་ ཀུན་དགའ། བྷིཀྵུ་་་་་་དགེ་སློང་། ཉལ་སློང་ཆེ་ལྡན་ཀི་ར་ཎའི།་་་་་ འོད་ཟེར། མཐའ་ཅན་ཁྱེད་ལ་ཨནྟ་ཀ་ར་ཎཾ།་་་་་
ནང་གི་བྱེད་པ་སྟེ་སེམས་ཀྱི་མངོན་བརྗོད། ཤིངྐ་་་་་་སོམ་པ་སྟེ་ཐེ་ཚོམ་གྱི་མངོན་བརྗོད། དང་བྲལ་ཤུ་ཀླའི་ངང་ཉིད་ནས།་་་་་ དཀར་པོ། ནེ་་་་་་གུས་མེད། ལ་རི་ཊ་སྤངས་པའི་ཨ་་་་་་མཉེས་བྱེད། ན་ནཱ། ། ཅུང་ཟད་སྨྲ་བའི་ཤྲུ་་་་་་གུས་པར་ཉན་པ། ཤྲུ་ཥཾ་གྱིས་ཤིག ། སིདྡྷརྠ༔་་་་་
དོན་འགྲུབ་སྟེ་ཤཱཀྱ་ཐུབ་པའི་མཚན་གྱི་མངོན་བརྗོད། ཡི་གསུང་རབ་ཨུ་ད་དྷི།་་་་་ ཆུ་གཏེར་སྟེ་རྒྱ་མཚོའི་མངོན་བརྗོད། ལྟ་བུར་སྣང་མོད་ཁྱོད་ཀྱི་མ་ཎི་ཥཱས།་་་་་ ཡིད་ཚོལ་སྟེ་ཤེས་རབ་ཀྱི་མངོན་བརྗོད། མ་ཧཱ་བཱི་ཙི་་་་་་རླབས་ཆེན་ཏ་ལྦུ་བའི་མངོན་བརྗོད། ཙམ་ཞིག་ཤེས་པའི་དོན། ། ཨ་ན་་་་་་མེ་ཕོ་འབྲུག ལ་ཡི་ལོ་འདི་མཁས་མང་དབུས། ། བཱགྨཱི་་་་་་སྨྲ་མཁས།
བགྱིས་ཏེ་རབ་འབྱམས་་་་་་མིང་། ནཱ་མ་ཉིད། ། བགྱིད་པ་དེ་ལ་བློ་གསལ་མ་ནུ་ཥྱ།་་་་་ ཡིད་སྐྱེས་ཏེ་མིའི་མངོན་བརྗོད། ཁོ་བོས་ཧྲི་་་་་་སྙིང་པོ་སྟེ་སེམས་ཀྱི་མངོན་བརྗོད། ད་ཡམ་མཆོག་དགའ་བར་འགྱུར། ། འོན་ཀྱང་མ་ནུ་བུ་ངས་བསམ་པ་ནི། ། སནྡེ་་་་་་ཐེ་ཚོམ། ཧ་ཉིད་གྱུར་ཏེ་འདི་ལྟར་སེམས། ། དུས་ངན་ཀ་ལི༔་་་་་
རྩོད་དུས། འདི་ལ་སརྦ་་་་་་ཀུན་མཁྱེན། ཛྙཱ། ན་རའི་་་་་་མིའི། གཟུགས་འཛིན་དྷརྨཱ་་་་་་ཆོས་ཀྱི་རྗེ། སྭ་མི་ཡི། ། དྲུང་དུ་ཨཏྨ་་་་་་བདག ཉིད་དང་ལྷན་ཅིག་པས། ། བྱ་གི་ཨ་ཤཱ་་་་་་ཀུན་ཁྱབ་སྟེ་ཕྱོགས་ཀྱི་མངོན་བརྗོད། ཨ་ཤཱུ་ལེགས།་་་་་
མྱུར་དུ། བགྲོད་སྟེ། ། འཁྲུལ་པའི་དྲི་མེད་ཤྲཱི་ཝནྶརྒུ་རུས།་་་་་ དཔལ་ལྡན་བླ་མ་དམ་པ། གསུང་གི་ཨ་མྲྀ་ཏ་་་་་་བདུད་རྩི། དག་ལེགས་འཐུང་ནས། ། དེ་རྗེས་འཕྲིན་ལས་་་་་་མཐའ་མེད་སྟེ་ནམ་མཁའི་མངོན་བརྗོད། ཨ་ནནྡཾ་ཁྱབ་པར། བསྐྱངས་ཏེ་སྐབས་སུ་བབས་ཚེ་ཛི་བ་དང་།་་་་་ འཚོ་བ་སྟེ་བདག་གི་མངོན་བརྗོད།
ཁྱོད་ཉིད་གཅིག་ཏུ་དྷརྨཱ་་་་་་ཆོས། འི་ལེགས་བཤད་ཀྱིས། ། དགའ་སྟོན་བགྱིས་ན་ཉིད་ཀྱང་ཨུཏྤ་ཏ།་་་་་ སྐྱེ་བ། མཆོག་གྱུར་ཐོབ་དུས་ལོ་ཀ་ནཱ་ཐཱ༔་་་་་ འཇིག་རྟེན་མགོན་པོ། མཆོག ། རྗེ་བཙུན་ཏྲ་ཀཱ་ལ་་་་་་དུས་གསུམ་མཁྱེན་པ། ཛྙཱ༔ དང་མཇལ་བས། །
ཚེ་རབས་གཏན་དུ་ལེགས་པའི་གཞི་ཐོབ་ཅིང་། ། ངེད་ཀྱང་དྷ་ར་ཎ་བ་ཏི་ཁྱོད་དང་།་་་་་ ཟུང་ལྡན་ཏེ་བློའི་མངོན་བརྗོད། རབ་ཏུ་མཐུན་ཕྱིར་ཙིཏྟ་འདིར་ལུས་ནས།་་་་་ སེམས། བེམ་པོའི་གཱ་་་་་་ལུས། ཏཱཾ་དི་ཤ༔་་་་་ ཕྱོགས། ལ་བཞུད་པའི། ། ལི་ཤུ་ཨ་ཀཾ་་་་་་བདེ་མེད།
མི་འབྱུང་བ་མ་སོགས། ། རང་གཞན་རྟག་ཏུ་ཤུ་བྷཾ་་་་་་བདེ་ལེགས། འགྱུར་སྙམ་ལེགས། ། དེ་ལྟར་ན་ཡང་དྲིན་ཆེན་ཨཱ་ཙརྻས།་་་་་ སློབ་དཔོན། ཝ་ག་་་་་་ངག་ཚིག་བརྗོད་པ། གི་རཱ་བཱ་ཎི་ཇི་བཞིན་དུ། ། མཧཱ་མ་ཏི་ལྡན་པ་ཁྱེད་རང་ཀྱང་།་་་་་ བློ་གྲོས་ཆེན་པོ། བགྱིད་འདོད་ཡོད་ན་དྷི་་་་་་བློ།
དང་སྦྱོར་བ་མཛོད། ། དེ་ལྟར་རྩེ་ཏ་་་་་་སེམས་དཔའ་སྟེ་སེམས་ཀྱི་མངོན་བརྗོད། ཉེ་བའི་ཨཀྵྨ་ཎཾ།་་་་་ མཚོན་བྱེད། ལིནྟ་་་་་་ཡི་གེ འདི་ནི་མཉྫུ་བཛྲ་་་་་་འཇམ་པའི་རྡོ་རྗེ། ཀྱིས། ། ཐིག་ལེ་འཛིན་པ་ཤཱཀྱའི་བྷ་དནྟུ།་་་་་ བཙུན་པ། ཨ་ནནྡ་་་་་ཀུན་དགའ།
ཡི་ཨཱ་ཧྭ་ཡ་་་་་་འབོད་ཕྱོགས། ལྡན་པ་གང་དེས་ཤྲཱི་་་་་་དཔལ། བྷུ་མི་་་་་་ས་སྐྱ། པཎྜུ་ཀའི། ། ལྷ་ཆེན་བླ་བྲང་ཕུན་ཚོགས་གླིང་ཉིད་ཀྱིས། ། དྷྱ་ན་གཱ་རར་་་་་་བསམ་གཏན་ཁང་བུ། མྱུར་བར་བྲིས་པའོ། ། གང་འདིའི་རང་བཞིན་སྭསྟི་ཛ་ཡནྟུ།་་་་་ བཀྲ་ཤིས་རྒྱལ་བར་གྱུར་ཅིག སརྦ་མངྒལ།་་་་་
ཐམས་ཅད་བཀྲ་ཤིས། ཀ་ལྱེ་ན་ཝརྡྷནྟུ།་་་་་ དགེ་ལེགས་འཕེལ་བར་གྱུར་ཅིག། ༈ །།རབ་འབྱམས་སྨྲ་བ་ཀི་ར་ཎའི་མཐའ་ཅན་ལ་གནང་བའི་བཀའ་ཤོག་བཞུགས། ༢༢༢ རྒྱལ་བ་མུས་པ་རྗེ་ལ་གུས་བཏུད་ནས། ། མང་དུ་ཐོས་པའི་དགེ་སློང་ས་སྐྱ་པ། ། བྱམས་པ་ངག་དབང་ཀུན་དགའི་མིང་ཅན་གྱིས། ། གྲོགས་མཆོག་རབ་འབྱམས་སྨྲ་བར་འཕྲིན་འདི་བསྲིངས། ། བློ་ལྡན་ཁྱོད་ཀྱི་རི་མོ་རྟེན་དང་བཅས། ། ཁོ་བོས་གཟུགས་འཛིན་དབང་པོ་སྐྱོན་མེད་དྲུང་། །
ཉམས་མེད་རྒྱ་ལྡན་འབྱོར་པས་ཤེས་པ་སྤྲོ། ། ཕན་ཚུན་དངོས་མཇལ་ལྟ་བུའི་དགའ་བདེ་རྒྱས། ། དེ་ནང་བསྲིང་དོན་ཇི་བཞིན་ངེས་པའི་ལན། ། གྲོགས་མཆོག་ཁྱེད་ཀྱི་སྔ་ཕྱིའི་བསམ་སྦྱར་ལ། ། སྙིང་ཡོད་སུ་ཞིག་དགའ་བ་ཅིས་མི་སྐྱེ། ། དེ་ཕྱིར་ཁོ་བོའང་མཆོག་ཏུ་བསམ་པ་ཚིམ། ། ལྷག་པར་ངོ་མཚར་ཆེའོ་རྗེ་ཡིད་རང་། ། ད་དུང་དེ་བཞིན་ཡེང་མེད་བརྗེད་མེད་མཛོད། ། ཁྱོད་ཀྱི་བསམ་སྦྱོར་དེ་ལས་མ་འདས་ན། ། ཁོ་བོ་ཅག་དང་རྗེ་བཙུན་མུས་ཆེན་གཉིས། །
བྱང་ཆུབ་བར་དུ་འབྲལ་མེད་ཞལ་བཞེས་ཡོད། ། དེ་ཕྱིར་ཁྱོད་ཀྱི་འདི་ཕྱིའི་འདུན་མ་ལེགས། ། བླང་དོར་མ་ལོག་དགའ་བ་སྒོམས་ཤིག་བུ། ། ཁོ་བོ་འདི་ཕྱོགས་དད་ལྡན་འགའ་རེ་ལ། ། འདོད་ཆོས་འཆད་དང་མཆོག་གསུམ་གསོལ་འདེབས་ལ། ། བརྩོན་པའི་ངང་ནས་གསར་བུ་མེད་ཙམ་གནས། ། དཔྱོད་ལྡན་ཁོ་བོས་དུས་རྣམས་ཐམས་ཅད་དུ། ། ཐོས་བསམ་སྒོམ་དང་མཁས་པའི་ལས་གསུམ་གྱིས། ། སྤྱི་དང་བྱེ་བྲག་བསྟན་པ་རིན་ཆེན་འདི། ། རབ་རྒྱས་དབྱར་མཚོ་བཞིན་དུ་སྤེལ་སྙམ་པའི། །
བསམ་སྦྱོར་དྲག་པོས་ངལ་བ་མང་བྱས་ཀྱང་། ། ཀྱེ་མ་ད་ནི་བསྟན་པ་ཉམས་འདོད་པས། ། ངན་པའི་སྐྱེ་བོས་གདུག་རྩུབ་སྣ་ཚོགས་ཀྱི། ། དུས་རྣམས་གཏན་དུ་བསམ་དོན་བསྒྲུབ་དཀའ་བ། ། འདི་ལ་བསམ་པས་ཡང་ཡང་མཆི་མ་དཀུ། ལྷག་པར་གཟུར་གནས་མང་ཐོས་རྣམས་དཔྱོད་ཅན། ། ཐུགས་ཡིད་གཅིག་ཏུ་འདྲེས་པའི་གྲོགས་མཆོག་རྣམས། ། སྐྱེ་བོ་ངན་པའི་བསམ་ངན་སྦྱོར་རྩུབ་ཀྱིས། ། ཁོ་བོ་ཅག་དང་ས་ཡུལ་གྱི་བསྐལ་བ། ། འདི་ལས་ངལ་བ་བྱུང་ཚུལ་འདི་ལྟར་སྟེ། །
རང་ཉིད་གཅིག་པུའམ་ཚོགས་པའི་དབུས་གནས་ཀྱང་། ། འབྲེལ་ཐབས་མེད་པའི་སྙིང་གི་གྲོགས་མཆོག་ཁྱེད། ། བརྗེད་མེད་སྙིང་གི་དཀྱིལ་ན་ལྷང་ངེ་བ། ། འབྲལ་མེད་དྲན་པའི་ཡུལ་དུ་གསལ་ལེ་བ། ། དུས་རྣམས་ཀུན་དུ་སེམས་ལ་དུང་ངེ་བ། ། ཡང་དང་ཡང་དུ་མིག་སྔར་ལམ་མེ་བ། ། དེ་ཕྱིར་རྨི་ལམ་ངང་དུ་ཡུད་ཙམ་མཇལ། ། མཇལ་ཀྱང་མངོན་སུམ་སྤྱོད་པའི་ཡུལ་མེད་པས། ། ཀྱེ་མ་མི་སྲིད་སྲིད་པའི་སྡུག་བསྔལ་འདི། ། བདག་གི་ཆོས་བཞིན་བྱས་པས་ཐོག་ཏུ་བབས། །
བསླུ་མེད་དཀོན་མཆོག་རྣམས་ཀྱང་ཐུགས་རྗེ་ཆུང་། ། བཀའ་སྲུང་རྣམས་ཀྱང་མཐུ་རྩལ་དམན་ནོ་སྙམ། ། ཡིད་ཆད་སྡུག་བསྔལ་བཟོད་གླག་མེད་པའི་ངང་། ། ཁྱད་པར་འཁོར་ངན་སྤྱོད་པས་སེམས་དཀྲུགས་ཚེ། ། གྲོགས་མཆོག་རབ་འབྱམས་སྨྲ་བ་སྙིང་ནས་དྲན། ། འོན་ཀྱང་རང་ཉིད་སྔོན་གྱི་ལས་འཕྲོ་ཡིས། ། ཚེ་འདིར་ལུགས་གཉིས་ཤེས་བྱའི་དཀྱིལ་འཁོར་ལ། ། བླང་དོར་བྱེད་པའི་བློ་གྲོས་མིག་གསལ་ཞིང་། ། ལྷག་པར་ཡོངས་འཛིན་མཆོག་གི་བཀའ་དྲིན་ལས། ། གང་སྣང་ལྷ་དང་བླ་མའི་རྣམ་རོལ་དུ། །
དྲན་འདུན་དྲག་པོས་གསོལ་འདེབས་ངང་དུ་གནས། ། སླར་ཡང་དེ་ཕྱོགས་ཁམས་ཀྱི་འཚོ་སྐྱོང་དང་། ། གང་སྤྱིའི་གནས་ལ་བླང་དོར་རབ་མཁས་ཤིང་། ། བསླུ་མེད་སྐྱབས་ལ་གསོལ་འདེབས་འབད་རྩོལ་ཐོན། ། ད་ལམ་ཡི་གེ་རྟེན་དུ་རྒྱ་དར་ལ། ། སྔགས་བཏབ་རྡོ་རྗེ་མདུད་པ་རྒྱ་ལྡན་བཅས། ། བསམ་རྩེ་བྲང་ཆེན་ཡང་ཐོག་གནས་ནས་བྲིས།། ༈ །།ལེགས་བཤད་མཐོང་བ་བདེ་སྐྱེད་བཞུགས། ༢༢༣ འདིར་སྨྲས་པ། དུས་གསུམ་སངས་རྒྱས་མི་ཡི་གཟུགས་བཟུང་ནས། །
བསྟན་པའི་རྒྱལ་མཚན་འཛིན་མཛད་ལ་བཏུད་དེ། ། འཁོན་རིགས་བཙུན་པ་ངག་དབང་ཀུན་བསོད་ངས། ། བཀའ་བཅུ་འཛིན་པ་བསོད་ནམས་འོད་ཟེར་ལ། ། སྙིང་ནས་བརྩེ་བའི་ཚིག་འགའ་སྨྲ་ཡི་ཉོན། ། མང་ཐོས་བློ་གསལ་ངག་དབང་ཀུན་བསོད་ང་། ། ཆོས་རྒྱལ་ཆེན་པོ་ནམ་མཁའ་ཚེ་དབང་སོགས། ། བྱང་ཕྱོགས་བསྟན་སྐྱོང་རྣམས་དང་མཇལ་བ་དང་། ། ལས་ཅན་འགའ་ལ་འབྲེལ་བ་འཇོག་ཕྱིར་དང་། ། གླིང་དགའ་བདེ་བ་ཅན་གྱི་དགོན་པའམ། ། སྐལ་ལྡན་སློབ་སོགས་མཐུན་རྐྱེན་གང་འཛོམས་སར། །
གསུང་ངག་རིན་ཆེན་དགའ་སྟོན་སྤེལ་བ་དང་། ། ཁྱད་པར་བདག་གི་བྱང་ཆུབ་བར་གྱི་སྐྱབས། ། རྗེ་བཙུན་བུདྡྷའི་ཞལ་དཀྱིལ་བལྟ་བ་དང་། ། གསུང་གི་བདུད་རྩི་ལྷག་རྣམས་འཐུང་བ་ལ། ། རིང་པོར་མི་ཐོགས་མྱུར་དུ་འགྲོ་བར་བགྱིད། ། དངོས་ཅག་ཕྱོགས་ན་ཡོད་པའི་གནས་སྐབས་འགར། ། དད་ལྡན་ཁྱོད་ཉིད་ཁོ་བོ་དྲན་གྱུར་ན། ། སེམས་ཉིད་ངལ་བའི་རྟོག་འགྱུའི་རྒྱུན་བཅད་དེ། ། མན་ངག་འདི་ཉིད་རྟག་ཏུ་དྲན་པར་མཛོད། ། རང་སེམས་དག་པའི་མིག་གིས་བལྟ་ཤེས་ན། །
སྣང་སྲིད་འདི་ཀུན་བླ་མའི་རང་བཞིན་ཏེ། ། ད་ལྟ་སྣོད་བཅུད་ཐ་མལ་སྣང་བ་འདིའི། ། སེམས་ཉིད་བག་ཆགས་ངན་པས་བསླད་ལས་བྱུང་། ། རང་རིག་གདོད་མའི་བླ་མ་ངོ་ཤེས་ནས། ། སེམས་སྣང་འདི་ཀུན་དེ་ཡི་ངོ་བོར་འཆར། ། དེ་ལྟར་ཤེས་ནས་འཁོར་གསུམ་ཤེས་རབ་ཀྱི། ། ཟིན་པའི་ངང་ནས་གསོལ་འདེབས་ལ་བརྩོན་ན། ། དངོས་གྲུབ་རྣམ་གཉིས་འབད་མེད་འགྲུབ་པར་ངེས། ། གནད་འདི་ཤེས་ན་མཚན་ལྡན་བླ་མ་དང་། ། བྱང་ཆུབ་བར་དུ་སྐད་ཅིག་འབྲལ་མི་སྲིད། །
ཚུལ་འདི་མདོ་རྒྱུད་བསྟན་བཅོས་ཐམས་ཅད་ཀྱི། ། ཟབ་དོན་ཀུན་གྱི་བཅུད་བསྡུས་མན་ངག་ལ། ། དེ་ཕྱིར་གཟུགས་སྐུ་སྣང་བའི་བླ་མ་དེ། ། ཉེ་རིང་གང་ན་བཞུགས་ཀྱང་སྔར་བཤད་པའི། ། ཟབ་དོན་དེ་དག་རྒྱུད་ལ་སྦྱོར་བ་གཅེས། ། དེ་མིན་བླ་མའི་ལུས་དང་གྲིབ་མ་བཞིན། ། འགྲོགས་ཀྱང་རང་སེམས་བག་ཆགས་ངན་པ་ཡིས། ། དུག་ཆུས་བསླད་ཕྱིར་ལོག་ལྟ་ཆེར་འཕེལ་ནས། ། དོན་མེད་གཏན་ཕུགས་དམ་ཚིག་ཉམས་སུ་དོགས། ། ད་དུང་ལེགས་བཤད་ཆ་འགའ་བཤད་ཀྱི་ཉོན། །
ཀྱེ་མ་དེང་དུས་སྐྱེ་བོ་ཕལ་ཆེར་རྣམས། ། རང་ཉིད་བདེ་ཡང་གཞན་དག་བདེ་དོགས་པའི། ། བསམ་ངན་དྲག་པོས་སྤྱོད་ངན་སྣ་ཚོགས་ཀྱི། ། གཉིས་ཕུང་ལས་ལ་སྦྱོར་བ་མང་ཞིང་མཐོང་། ། བླུན་པོ་རང་གི་མཚན་ཉིད་སྟོན་པ་ལ། ། འཇུག་དོགས་མ་བྱེད་ཅི་བདེར་བཞག་ན་ལེགས། ། ཀྱེ་ཧུད་སྙིགས་མའི་སེམས་ཅན་ཉོན་མོངས་རགས། ། ཇི་ལྟར་བྱས་ཀྱང་སྨོན་ཚིག་ཁོ་ན་སྨྲ། ། དེ་ཕྱིར་གཞན་གྱི་བློ་ཁྲིད་བྱེད་བྱེད་ནས། ། རང་དོན་ཡལ་བར་ཤོར་བའི་ཉན་ཡོད་དོ། །
སེམས་ཉིད་བག་ཆགས་འཐུག་པས་སྣང་སྲིད་ཡུལ། ། གང་ལ་ཆགས་སྡང་དྲག་པོ་སྐྱེས་པའི་ཚེ། ། ཆོས་ཀུན་མཐའ་བཞི་སྤྲོས་དང་བྲལ་བ་དང་། ། ནམ་འཆི་ངེས་པ་མེད་སྙམ་བསམ་པ་མཛོད། ། འདིར་སྣང་གྲགས་བདེའི་ཟར་ཟིར་ལ་དགའ་ན། ། བརྙེད་དཀའ་དལ་འབྱོར་རིན་ཆེན་སྟོང་ལོག་ལ། ། དེས་ན་ད་ལྟའི་བསམ་པབཟང་པོའི་རྒྱུན། ། འདི་བཞིན་རྟག་ཏུ་ཁྱོད་དང་བརྟན་པ་ཟིན། ། མཚན་ཉིད་ལྡན་བའི་བླ་མ་སྲོག་ལྟར་བཟུང་། ། དགེ་བའི་བཤེས་གཉེན་མིག་འབྲས་བཞིན་དུ་བསྟེན། །
བློ་ལྡན་གྲོགས་མཆོག་རིན་ཆེན་རྒྱན་ལྟར་ཁྱོང་། ། དེ་ལྟར་བྱས་ན་ཡོན་ཏན་ཁོང་འཕེལ་འགྱུར། ། རྟག་ཏུ་རང་གི་འགྱོད་མེད་ལས་བྱས་ཀྱང་། ། ངན་པའི་གྲོགས་ཀྱིས་ཡང་ཡང་སེམས་དཀྲུག་ན། ། ཡུལ་དེ་ཐབས་ཀྱིས་མཁས་པས་སྤོངས་རིགས་ཀྱི། ། དྲག་སྦྱོར་བགྱིས་ན་རང་གཞན་གཉིས་ཕུང་ལགས། ། ད་རེས་དལ་འབྱོར་ལན་ཅིག་ཐོབ་དུས་འདིར། ། གཏན་དུ་ལེགས་པའི་འདུན་མ་བསྒྲུབ་པ་ལ། ། ལེ་ལོ་ཆེས་ན་ནམ་འཆི་ཆ་མེད་ཅིང་། ། འཆི་ཚེ་འགྱོད་ཀྱང་བྱ་ཐབས་མ་མཆིས་ལ། །
དེས་ན་དུས་དང་གནས་སྐབས་ཐམས་ཅད་དུ། ། ཐོས་བསམ་སྒོམ་ལ་འབད་རྩོལ་བགྱིད་པ་དང་། ། གཞན་ཕན་བྱང་ཆུབ་སེམས་དང་མ་བྲལ་ཞིང་། ། ཀུན་ཀྱང་དྲི་མེད་ལྟ་བ་རྒྱས་ཐེབ་ན། ། རྒྱལ་བ་དགེས་པའི་ལམ་དུ་འགྱུར་རོ་ཞེས། ། བདག་གི་བླ་མ་མུས་པ་ཆེན་པོས་གསུངས། ། ཚུལ་འདི་མ་བརྗེད་སྙིང་གི་དཀྱིལ་དུ་ཆོངས། ། ཞེས་པའི་ཚིགས་སུ་བཅད་པ་ལེགས་བཤད་མཐོང་བ་བདེ་བསྐྱེད་ཅེས་བྱ་བ་འདི་ནི། ཤཱཀྱའི་དགེ་སློང་བསོད་ནམས་འོད་ཟེར་རམ། བཀའ་བཞི་པ་བསོད་ནམས་འོད་ཟེར་རམ།
རང་འགྲེལ་བ་བསོད་ནམས་འོད་ཟེར་རམ། བཀའ་བཅུ་པ་བསོད་ནམས་འོད་ཟེར་རམ། རབ་འབྱམས་པ་བསོད་ནམས་འོད་ཟེར་ཞེས་བྱ་བའི་མིང་མང་དོན་དང་ལྡན་པའི་བློ་གྲོས་རབ་ཏུ་གསལ་བ་དེ་ཉིད་ཀྱི་དོན་དུ། ཤྲཱི་ས་སྐྱ་པའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཨ་ན་ལ་ཞེས་པའི་ལོ། ཤ་ར་ཏའི་དུས་ཀྱི། བྷ་ཏྲོ་ཞེས་པའི་ཟླ་བའི་རྫོགས་པ་དང་པོའི་ཚེས་ལ་དཔལ་ས་སྐྱའི་བླ་བྲང་ཕུན་ཚོགས་གླིང་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་བྲིས་པའོ། ། ཡང་སྨྲས་པ། སྤྲང་རྣལ་འབྱོར་ཆོས་མེད་ང་ཡི་སེམས། ། གྲོགས་བླུན་པོས་ཡང་ཡང་དཀྲུགས་པ་འདི། །
ལས་ངན་པའི་ཚོགས་རྣམས་འདག་སྲིད་ན། ། དེ་སྒྲིབ་པའི་ལྷག་མ་ཀུན་ཟད་ནས། ། དུས་ད་ལྟ་སངས་རྒྱས་ཐོབ་སྙམ་སེམས། ། ཧ་ཧཱ། སརྦ་མངྒལཾ།། ༈ །།གྲོགས་མཆོག་རབ་འབྱམས་སྨྲ་བ་བསོད་ནམས་འོད་ཟེར་ལ་སྨྲས་པའི་ཡི་གེ་ཉམས་དགའ་བློ་བདེ་ཞེས་བྱ་བ་བཞུགས་སོ། ༢༢༤ ། སྐྱབས་གཅིག་ཆོག་རྒྱལ་བ་མུས་པ་རྗེ། ། གནས་དག་པའི་ཞིང་ནས་བདག་ལ་དགོངས། ། བུ་སྙིང་དང་འདྲ་བའི་སློབ་བུ་འདི། །
དུས་ད་ནས་བྱང་ཆུབ་བར་དུ་སྐྱོབས། ། བུ་དྭངས་བའི་ཡིད་ཀྱིས་ཚུར་གསོན་དང་། ། ཁྱེད་དུས་རྣམས་ཀུན་དུ་ངག་འཇམ་ཤིང་། ། སེམས་གཞན་གནོད་བསམ་པ་དུག་བཞིན་སྤངས། ། ཆོས་ལུགས་གཉིས་གང་ལའང་བློ་གྲོས་རྒྱས། ། ངག་དོན་མེད་ཅལ་ཅོལ་དང་བྲལ་བས། ། མི་དཔྱོད་ལྡན་ཀུན་གྱིས་ཚད་མར་འཛིན། ། བློ་གཏད་པའི་གྲོགས་ཕྱིར་སྲོག་ཀྱང་གཏོང་། ། བསྟན་འགྲོ་ལ་ཕན་པའི་ལྷག་བསམ་ཅན། ། རྒྱུད་ང་རྒྱལ་དང་བྲལ་འགྲོགས་ན་བདེ། །
ལར་ཁྱོད་ཀྱི་ངོ་མཚར་སྣང་ཚུལ་ལ། ། མི་ཁོ་བོས་བསམ་བཞིན་སྤྲོ་བ་འཕེལ། ། གཞན་དཔྱོད་ལྡན་གཟུར་གནས་ཐམས་ཅད་ཀྱང་། ། མི་ཁྱོད་ལ་གཅིག་ཏུ་འདུན་པར་མཐོང་། ། ང་དུས་རྣམས་ཀུན་དུ་ཐོས་བསམ་དང་། ། ཆོས་འཆད་རྩོད་ཟབ་དོན་བསྒོམ་པ་ལ། ། འཕྲལ་གཞན་གྱི་ངོ་བསྲུང་སྣ་ལེན་སོགས། ། བུ་ཁྱོད་གྱི་ལག་ལེན་འཁུར་བགྱིས་པས། ། མི་ང་ཡི་ཆོས་སྤྱོད་བཤོལ་མ་དགོས། ། དྲིན་འདི་བས་ཆེ་བ་གཞན་ཅི་ཡོད། །
བུ་ཁྱོད་ཀྱི་ལུས་སེམས་རབ་བྲེལ་བས། ། འཕྲལ་ངལ་དུབ་ཇི་སྙེད་གང་བྱུང་བ། ། དེ་ཐམས་ཅད་ཁོ་བོའི་ཕྱིར་ཡིན་པ། ། ང་ངེས་ཤེས་གཏིང་ནས་སྐྱེས་པས་ན། ། ལམ་ཟབ་མོའི་ཉམས་ལེན་གང་བྱེད་ཀྱང་། ། བུ་མ་བརྗེད་སེམས་ལ་དུང་ངེ་ཡོད། ། ཆོས་རྟེན་འབྲེལ་འདི་ཡི་བྱིན་རླབས་ཀྱིས། ། དུས་བྱང་ཆུབ་བར་དུ་མི་འབྲལ་སྙམ། ། བུ་སྐྱོན་མེད་ཡོན་ཏན་ཀུན་ལྡན་ཁྱོད། ། མི་ངེད་དང་ལྷན་ཅིག་རབ་གནས་ཤིང་། །
ཐུགས་ཡིད་གཉིས་གཅིག་ཏུ་འདྲེས་པ་འདི། ། རྗེ་མུས་པ་ཆེན་པོའི་ཐུགས་རྗེ་ཡིས། ། དཔལ་འཕྲིན་ལས་མགོན་པོས་བསྒྲུབ་པ་ཡིན། ། ཚུལ་འདི་ལ་ཁོ་བོ་ངེས་ཤེས་ཡོད། ། དུས་ད་དུང་རང་རེ་དཔོན་སློབ་གཉིས། ། འཕྲལ་རྐྱེན་ངན་དམ་སེལ་ག་ལ་སྲིད། ། རྒྱུ་དེས་ན་གནས་སྐབས་ཐམས་ཅད་དུ། ། ཁོང་བླ་མ་ཡི་དམ་ཆོས་སྐྱོང་གིས། ། དུས་འབྲལ་མེད་ལྷན་ཅིག་སྐྱོང་བར་ངེས། ། བུ་ཉམས་རེ་དགའ་འོ་བློ་རེ་བདེ། །
བློ་བདེ་བའི་ངང་ནས་ཟབ་དོན་བསྒོམ། ། ཆོས་ཐུན་མཚམས་སྐབས་སུ་སྣོད་བཅུད་འདི། ། རྟེན་བརྟེན་པའི་རོལ་པར་དྲན་འདུན་བསྐྱེད། ། དུས་རྒྱུན་དུ་སེམས་ཀྱི་རང་ཞལ་ལྟོས། ། དབྱིངས་རིག་པ་བསྲེས་ལ་སིང་ངེ་ཞོག ། ཡུལ་གང་ལའང་མངོན་ཞེན་སྐྱེས་པའི་ཚེ། ། ཆོས་འདི་ལས་ཟབ་པ་གཅིག་ཀྱང་མེད། ། སྤྱིར་ཆོས་ཀྱི་ནང་ནས་གསང་སྔགས་ཟབ། ། དེའི་ནང་ནས་མ་རྒྱུད་མཐའ་དག་ཟབ། ། དེ་ཀུན་གྱི་ཡང་རྩེའི་མཐར་ཐུག་ནི། །
དཔལ་ནཱ་རོ་མཁའ་སྤྱོད་ཡིན་པར་བཤད། ། རྒྱུ་དེས་ན་དད་ལྡན་བུ་ཁྱོད་ལ། ། སྤྱིར་གསང་མཐའི་ལམ་སྲོལ་ཐམས་ཅད་དང་། ། དགོས་ནཱ་རོ་མཁའ་སྤྱོད་ཆོས་སྐོར་རྣམས། ། མི་ཁོ་བོས་མ་སྦས་ལྷུག་པར་སྟོན། ། ལམ་ཟབ་མོ་ཀུན་གྱི་བཅུད་བསྡུས་མཆོག ། ཆོས་རྣལ་འབྱོར་བཅུ་གཅིག་འདི་ཉིད་ལ། ། སེམས་ལེ་ལོ་སྤངས་ཏེ་ཆིག་སྒྲིལ་མཛོད། ། དེར་མ་ཟད་མྱུར་ལམ་མཆོག་གྱུར་པ། ། མི་ཁོ་བོའི་བླ་མ་མུས་ཆེན་རྗེ། །
གནས་འོག་མིན་ཆེན་པོར་གཤེགས་པའི་ལམ། ། ཆོས་ཟབ་མོ་འཕོ་བ་ཆིག་བརྒྱུད་མ། ། བུ་ཁྱོད་ལ་བརྩེ་བས་ལེགས་སྟོན་གྱི། ། འདི་མ་འབྱོངས་བར་དུ་འབད་ནས་བསྒོམ། ། རང་འཆི་ཁར་ཐེབ་པའི་གདེངས་ཐོབ་ན། ། ཐུན་མ་ཆག་ཙམ་གྱི་བསམ་དོན་འགྲུབ། ། སྤྱིར་འཕོ་བའི་རིགས་རྣམས་ཐམས་ཅད་ལ། ། ཆོས་བདག་མེད་ལྟ་བས་རྒྱས་ཐེབ་དགོས། ། ཡིད་དམིགས་པ་གསལ་ཡང་དོན་མི་འགྲུབ། ། རང་འཆི་ཁར་ཆགས་ཞེན་ཀུན་སྤངས་ཏེ། །
ཆོས་ཟབ་མོ་འདི་ཡི་མཚམས་སྦྱར་ན། ། ཁོང་ཚོགས་རབ་བསགས་པའི་སྐྱེས་བུ་རྣམས། ། དུས་སྐད་ཅིག་གཅིག་གི་བྱེ་བྲག་གི ། གནས་འོག་མིན་ཆེན་པོར་རྫོགས་སངས་རྒྱ། ། དེ་མིན་ནའང་མཁའ་སྤྱོད་ཆུང་ངུ་ཐོབ། ། ཁོང་མཁའ་སྤྱོད་ཆུང་ངུའི་ཡོན་ཏན་ནི། ། ལུས་ཡིད་འོང་གཞོན་ནུ་ལྷ་ཡི་སྐུ། ། ལོ་བཅུ་དྲུག་ལོན་པའི་ལང་ཚོ་ཅན། ། རྗེ་སངས་རྒྱས་སྤྲུལ་པའི་སྐུ་ཉིད་ལས། ། ཆོས་ཟབ་ཡང་ནོད་པའི་སྐལ་བ་ཅན། །
སྐྲ་སིལ་བུར་གྱུར་ཅིང་ཡིད་རབ་འཕྲོག ། ལུས་རྫུ་འཕྲུལ་དབང་གི་ནམ་མཁར་འགྲོ། ། ཅི་འདོད་པའི་ལོངས་སྤྱོད་མཁའ་ལས་བྱུང་། ། ཚེ་ཉི་ཟླ་གནས་ཀྱི་བར་དུ་ཐུབ། ། ཉམས་རྟོགས་པའི་ཚོགས་རྣམས་གོང་འཕེལ་འགྱུར། ། མདོར་བསྡུ་ན་ལུས་སེམས་རྟེན་ཁོ་ནས། ། སངས་རྒྱ་བར་ངེས་པའི་ལུས་རྟེན་ཡིན། ། ལར་མཁའ་སྤྱོད་ཆུང་ངུའི་ཡོན་ཏན་ནི། ། རང་སོ་སྐྱེའི་བསམ་བརྗོད་ཡུལ་ལས་འདས། ། རྒྱུ་དེས་ན་དད་ལྡན་སློབ་བུ་ཁྱོད། །
ལམ་མཆོག་ཟབ་འཕོ་བ་ཆིག་བརྒྱུད་མ། ། ཡིད་རྩེ་གཅིག་དྲིལ་ལ་ཉམས་ལེན་མཛོད། ། གནད་ཅུང་ཟད་ཙམ་གྱི་བྱེ་བྲག་གིས། ། ཚེ་གཏན་ལེགས་འདུན་མ་ཟིན་པར་ངེས། ། དོན་དེས་ན་ཉམས་དགའ་བློ་རེ་བདེ། ། འདི་མཚན་ལྡན་བླ་མའི་བཀའ་དྲིན་ཡིན། ། དུས་ད་དུང་བླ་མའི་ཐུགས་རྗེ་ཡི། ། བདག་དཔོན་སློབ་དུས་འདིར་ཚེ་རིང་ཞིང་། ། ཡིད་བསམ་དོན་འབད་མེད་མཐར་ཕྱིན་པར། ། བུ་གསོལ་བ་འདེབས་སོ་བྱིན་གྱིས་རློབས། །
ཞེས་པ་འདི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའི་མིང་ཅན་གྱི་གྲོགས་མཆོག་དམ་པ་དགེ་སློང་རྡོ་རྗེ་འཛིན་པ་རབ་འབྱམས་སྨྲ་བ་བསོད་ནམས་འོད་ཟེར་ལ་ཉམས་དགའ་བློ་བདེའི་ངང་ནས་ལེགས་པར་སྨྲས་པའོ། ། ཤུ་བྷཾ་མསྟུ་སརྦ་ཛ་ག་ཏཾ།། ༈ །།རང་དང་ཉེར་གནས་དམ་ཚིག་ཅན་གྱི་སློབ་བུ་ལ་སྨྲས་པའི་ཉམས་དབྱངས་བསམ་པ་ལྷུན་གྲུབ་ཅེས་བྱ་བ་བཞུགས། ༢༢༥ ན་མོ་གུ་རུ་བུདྡྷ་དྷྭ་ཛ་ཡེ། སྐྱབས་བསླུ་མེད་ཀུན་འདུས་མུས་ཆེན་རྗེ། ། བདག་སྙིང་གི་དཀྱིལ་ནས་གསོལ་འདེབས་ཀྱིས། ། བུ་དད་ལྡན་སློབ་མར་བཅས་པ་རྣམས། ། དུས་བྱང་ཆུབ་བར་དུ་འབྲལ་མེད་མཛོད། ། ཁྱེད་དད་པ་ཅན་གྱི་སློབ་བུ་ལ། ། ཡིད་བརྩེ་བའི་ངང་ནས་འདི་སྐད་སྨྲས། །
ང་རྣལ་འབྱོར་ངག་དབང་ཀུན་བསོད་དང་། ། ཁྱེད་རབ་འབྱམས་སྨྲ་བ་པུཎྱ་བ། ། སྔོན་ལས་འབྲེལ་དབང་གིས་ལྷན་ཅིག་འཛོམས། ། ལོ་གཞོན་ནུ་ཉིད་ནས་ད་ལྟའི་བར། ། དུས་རྟག་ཏུ་སེལ་མེད་ཞབས་ཏོག་བགྱིས། ། དེ་ངོ་མཚར་ཆེའོ་སྐལ་བ་བཟང་། ། བུ་ཁྱོད་ཀྱི་བསམ་པའི་ཁྱེར་སོ་ལ། ། རང་ཞི་བདེའི་ངང་ནས་ཐོས་བསམ་དང་། ། དུས་རྟག་ཏུ་འཆད་ཉན་བསྒོམ་བསྒྲུབ་སོགས། ། དོན་མི་ཚེ་ཆོས་ལ་བསྐྱལ་བ་ལས།
མི་ཆོས་མེད་ཁོ་བོའི་གོ་རེ་ལེན། ། འདི་བགྱིས་པ་འདི་ཕྱིར་དོན་ཆེ་བར། ། བློ་ཁ་ཞེ་མེད་པར་ཐག་ཆོད་པ། ། འདི་དཔྱོད་ལྡན་ནང་ནས་དཔྱོད་ལྡན་ཏེ། ། སྤྱིར་བསམ་པ་དགེ་ན་ཅི་བྱས་ཆོས། ། དེ་མིན་ན་ཀུན་ཀྱང་ཚུལ་ཆོས་ཡིན། ། ཁོང་མདོ་རྒྱུད་སྦྱངས་པ་མཐར་ཕྱིན་པའི། ། དོན་མཁས་ཤིང་མཁས་པར་གྲགས་འགའ་དང་། ། ལམ་ཟབ་མོ་བསྒྲུབ་ལ་གཅིག་གཞོལ་བས། ། ཡིད་བསྐྱེད་རིམ་ཏིང་འཛིན་བརྟན་འགའ་ཡང་། །
གནད་འཆུགས་པས་འབྱུང་པོར་སྐྱེས་ཞེས་ཐོས། ། ཚེ་འདིར་སྣང་བསམ་པའི་ཐོས་བསམ་དང་། ། འཕྲལ་ཉན་བཤད་བསྒྲུབ་ལ་བརྩོན་བློ་ཡིས། ། རང་གྲགས་འདོད་ང་རྒྱལ་སྤེལ་བ་ཡིས། ། དཔེ་གསེར་ཆས་གྱོན་པའི་ཁྱིམ་པ་ལྟར། ། དོན་ཁ་ཆོས་གཟུགས་ཆོས་ཡིན་ནོ་སོམ། ། རྒྱུ་དེས་དད་ལྡན་བུ་ཁྱོད་ཀྱིས། ། དུས་རྒྱུན་ཆད་མེད་པ་ཁོ་བོའི་ཕྱིར། ལུས་བྲེལ་ཞིང་སེམས་ཉིད་ངལ་གྱུར་བའི། ། ལས་འདི་ཀུན་བསྟན་དང་འགྲོ་བ་ཡིས། །
དོན་རླབས་ཆེན་མཐའ་དག་བསྒྲུབ་པ་དང་། ། རྗེ་བླ་མའི་ཞབས་ཏོག་ཁོ་ནའི་ཕྱིར། ། འཕྲལ་འཕྲིན་ལས་རྣམ་བཞི་ཅིར་སྣང་ཡང་། ། དོན་བསམ་པ་དགེ་བས་ཟིན་པའི་ཕྱིར། ། ལས་ཅི་བྱས་ཆོས་མཐུན་ཡིན་པས་ན། ། དེ་ཁྱད་སོད་མེད་པའི་དག་སྣང་དང་། ། རྗེ་བླ་མས་ཇི་ལྟར་གསུངས་པ་ལ། ། བློ་ཁ་ཞེ་མེད་པར་ཡིད་ཆེས་ན། ། རང་འདི་ཕྱིའི་དོན་ཀུན་འགྲུབ་པའི་ཚུལ། བཀའ་མདོ་རྒྱུད་གོང་མའི་གསུང་རབ་ལས།
ཚུལ་མང་དུ་གསུངས་མོད་དེ་དག་རྣམས། བུ་ཐོས་ལྡན་ཁྱེད་ལ་བཤད་ཅི་དགོས། ། རྗེ་མཚན་ལྡན་བླ་མའི་ཐུགས་རྗེ་དང་། ། དུས་གསུམ་དུ་བསགས་པའི་དགེ་བའི་མཐུས། བདག་བུ་སློབ་གདུལ་བྱར་བཅས་པ་རྣམས། ། དུས་འདི་ལ་ཚེ་རིང་ནད་མེད་ཅིང་། ། ཡིད་བསམ་པ་ཐམས་ཅད་ལྷུན་གྲུབ་ཏེ། ། བསྟན་རིན་ཆེན་མཆོག་ཏུ་རྒྱས་པ་དང་། ། རྒྱུན་རིགས་བརྒྱུད་གཙང་མས་རྟག་སྐྱོང་ཞིང་། ། དུས་ཕྱི་མ་བདག་ཅག་དཔོན་སློབ་རྣམས། །
གནས་བདེ་བ་ཅན་གྱི་ཞིང་ཁམས་སུ། ། ཀུན་སྨོན་ལམ་དབང་གིས་ལེགས་སྐྱེས་ནས། ། ཁོང་ཕ་མར་གྱུར་པའི་སེམས་ཅན་རྣམས། ། ཐབས་དུ་མས་ཞིང་དེར་འདྲེན་པར་ཤོག ། དོན་འདི་རྣམས་གེགས་མེད་ཀུན་འགྲུབ་པར། ཕ་རྩ་བརྒྱུད་བླ་མས་བྱིན་གྱིས་རློབས། ། ལྷ་ཡི་དམ་མཁའ་འགྲོས་ནུས་པ་བསྐྱེད། ། ཁྱེད་ཆོས་སྐྱོང་སྲུང་མས་འཕྲིན་ལས་ཛ། དོན་སྙིང་པོ་སྐྱབས་གནས་ཀུན་འདུས་པའི། ། རྗེ་བླ་མ་མཆོག་ལ་གསོལ་བཏབ་པས། །
སྔར་ཡན་ཀྱང་བསམ་པ་ལྷུན་གྱིས་གྲུབ། ། དུས་ད་དུང་བསམ་དོན་ཀུན་འགྲུབ་ཤོག ། ཅེས་ཉམས་དབྱངས་བསམ་པ་ལྷུན་གྲུབ་ཅེས་བྱ་བ་འདི་ཡང་། རྗེ་བཙུན་བྱང་ཆུབ་ཀྱི་སེམས་རྡོ་རྗེ་བུདྡྷའི་མཚན་ཅན་སྐྱབས་གནས་ཀུན་འདུས་དེ་ཉིད་ཀྱི་ཐུགས་རྗེས་འདི་ཕྱིའི་དོན་ཀུན་འབད་མེད་ལྷུན་གྲུབ་ཏུ་འབྱུང་བར་ཡིད་ཆེས་ཀྱི་གདེང་ཁྱད་པར་ཅན་བརྙེད་པའི་ཉེ་ལམ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་དང་ཉེ་གནས་དམ་ཚིག་ཅན་གྱི་སློབ་མའི་མཆོག་ཤཱཀྱའི་དགེ་སློང་རྡོ་རྗེ་འཛིན་པ་རབ་འབྱམས་སྨྲ་བ་པུཎྱ་རསྨི་ལ་བརྩེ་བའི་སེམས་ཀྱིས་སྨྲས་པ་འདིས་འཕྲལ་དང་ཡུན་དུ་བཀྲ་ཤིས་དང་དགེ་ལེགས་ཀྱིས་ཁྱབ་པར་གྱུར་ཅིག ། སརྦ་མངྒལཾ།། ༈ །།མཆོག་དམན་གྱི་གྲོགས་ལ་བླང་དོར་བྱ་ཚུལ་གྱི་ཉམས་དབྱངས་གཏན་དུ་བདེ་བའི་ས་བོན་ཞེས་བྱ་བ་བཞུགས།

༢༢༦ རྗེ་དུས་གསུམ་མཁྱེན་པའི་མུས་པ་རྗེ། ། གནས་མི་མངོན་དག་པའི་ཞིང་ཁམས་ནས། ། བུ་དད་ལྡན་སློབ་མར་བཅས་པ་ཡིས། ། དོན་བསམ་དོན་འགྲུབ་པར་བྱིན་གྱིས་རློབས ། ལྗོངས་འདི་ན་བློ་གསལ་གཞོན་ནུ་འགའ། ། རང་སྐྱོན་མེད་ཡོན་ཏན་ཀུན་ལྡན་ཡང་། ། གྲོགས་ངན་དང་འགྲོགས་པའི་ལེ་ལན་གྱི། ། ཡིད་རྟོག་དཔྱོད་མེད་པའི་སྐྱེ་བོ་རྣམས། ། མི་ངན་དང་ལྷན་ཅིག་རིང་གནས་ཤིང་། ། ཡིད་གཅིག་ཏུ་འདྲེས་པའི་གྲོགས་ཡིན་པས། ། གང་བྱས་ཀྱང་རང་མཚར་གནས་མིན་ཞེས། །
དཔེ་རི་བོང་ཅལ་བཞིན་ཕལ་ཆེར་སྒྲོག ། ཚུལ་འདི་འདྲ་འབྱུང་བའི་རྒྱུ་མཚན་ནི། ། མི་གང་གི་བསྟེན་ཀྱང་རང་ཕུང་བའི། ། གྲོགས་ངན་པ་དེ་འདྲ་བསྟེན་པས་ལན། ། གྲོགས་དེ་ཡི་སྣང་ཚུལ་བཤད་ཙ་ན། ། འཕྲལ་ངོ་ནག་ཁོག་ཆུང་བསམ་པ་ངན། ། ཚིག་ང་རྒྱལ་སྨྲ་བས་དུས་ཀུན་འདའ། ། གྲོགས་ཀུན་གྱི་བསམ་སྦྱོར་གང་བཟང་ཡང་། ། སྐྱོན་འདོགས་རྒྱུ་མེད་པའི་སྐབས་མི་སྲིད། ། འཕྲལ་དགོས་མེད་གཞན་སེམས་བསྲེག་བྱེད་པའི། །
ཚིག་ངན་པས་ཐམས་ཅད་དགྲ་རུ་སློང་། ། མིག་བལྟ་ལུགས་ཙམ་གྱིའང་གཞན་རྒྱུད་དཀྲུག ། གཞན་ཕན་ཚུན་མཐུན་ལ་ཕྲག་དོག་ཆེ། ། གང་ཉེ་བ་དེ་ལ་རྒྱུན་དུ་འཐབ། ། སེམས་དག་པས་བསྟུན་ན་ཧ་ཅང་ཁྲོ། ། རང་རང་ཚུགས་བཟུང་ན་ཚིག་རྒྱག་སྨྲ། སུའི་འགྲོགས་ཀྱང་ཀློག་ཏུ་མི་སྙན་སྒྲོག ། རང་དགོས་དུས་བྱམས་ལ་རྒྱུན་དུ་སྡང་། ཚུལ་དེ་འདྲ་ངན་པའི་མཚན་ཉིད་ཡིན། ཡུལ་དེ་ལ་བསྟུན་པ་རབ་དཀའ་ཡང་། །
མི་བསམ་མེད་རང་ཉིད་ངལ་བཞིན་དུ། ། དོན་དགོས་མེད་ངན་པའི་རྗེས་འབྲངས་བས། ། འཕྲལ་ལུས་ངག་དང་སྤྱོད་ངན་སྣ་ཚོགས་ཀྱིས། ། ཁོང་སྐྱེས་བུ་རབ་འབྲིང་ཕལ་མོ་ཆེ། ། དོན་རང་གི་ངང་ནས་དགྲར་ལང་ནས། ། གྲོགས་ངན་པའི་ངག་ལ་ཉན་པའི་མཐུས། ། རང་འཕྲལ་ཕུགས་བདེ་བའི་སྐབས་དང་བྲལ། ། སྐྱོན་འདི་འདྲ་མངོན་སུམ་མཐོང་བཞིན་དུ། ། དུས་ད་དུང་གྲོགས་ངན་མི་སྤོངས་ན། མི་དེ་ནི་གདོན་གྱི་བསླད་པའམ། །
དེ་མིན་ན་རང་གི་རང་བརླག་ཡིན། ། འདི་བློ་གསལ་རྣམས་ཀྱི་དགོངས་པར་མཛོད། ། གྲོགས་ངན་པའི་སྣང་ཚུལ་དེ་ཡིན་ན། ། མི་སུ་དང་འབྲེལ་ཀྱང་བདེ་སྟེར་བའི། ། གྲོགས་དམ་པའི་སྣང་ཚུལ་གང་ཞེ་ན། ། གྲོགས་རབ་སྟེ་ངག་འཇམ་སེམས་བཟང་ཞིང་། ། བློ་གསལ་བས་བླང་དོར་ཀུན་ལ་མཁས། ། ངག་སྨྲ་བ་མི་མང་བློ་ཁོག་ཡངས། ། མི་ངན་པའི་ཕྲ་མ་གང་བཅུག་ཀྱང་། ། ཡིད་མི་འགྱུར་དབྱེ་དཀའ་འདུམ་པ་སླ། །
བློ་གཏད་པའི་གྲོས་ལ་ངོ་ལྐོག་མེད། ཚིག་ཁ་རུ་མི་སྨྲ་ཁོང་རྩིས་མཁས། ། ཆོས་ལུགས་གཉིས་འདུལ་སྐྱོང་ཅི་བྱེད་ཀྱང་། འཕྲལ་འཇམ་པའི་དོན་ཀུན་འགྲུབ་བྱེད་ཅིང་། ། མི་རང་ལ་ཕན་པའི་གྲོགས་དག་ལ། ། རྫས་ཟས་ནོར་གཏོང་ལ་ཕང་པ་མེད། ། དུས་རྒྱུན་དུ་དུལ་ཡང་གནས་མིན་ལ། ། ཐབས་གང་གིའང་མི་བཟློག་བརྟུལ་ཕོད་ཆེ། ། ཡུལ་དེ་འདྲ་དམ་པའི་གྲོགས་སུ་བཟུང་། ། གྲོགས་འབྲིང་ལ་ཡོན་ཏན་དེ་དག་རྣམས། །
ཕལ་ཆེ་བ་ཚང་བ་དགོས་པ་ཡིན། ། མི་ཚོགས་བསགས་ཡོངས་འཛིན་མགོན་དང་འབྲེལ། ། མི་ཚོགས་འབྲིང་དམ་པའི་གྲོགས་དང་འབྲེལ། ། མི་ཚོགས་མ་བསགས་རྣམས་ངན་དང་འབྲེལ། ། གྲོགས་རབ་འབྲིང་ཐ་མའི་བྱེ་བྲག་གིས། ། དཔེ་རྣམ་དཀར་ཚོས་ཀྱིས་བསྒྱུར་བ་ལྟར། ། མི་རང་ཡང་རབ་འབྲིང་ཐ་མར་འགྱུར། ། རྒྱུ་དེས་ན་བློ་གསལ་གཞོན་ནུ་རྣམས། ། གྲོགས་རབ་དང་འགྲོགས་ན་ཀུན་གྱིས་བྱམས། ། གྲོགས་ངན་དང་འགྲོགས་ན་ཀུན་གྱིས་སྡང་། །
འདི་སོམ་ལ་ངན་པའི་གྲོགས་སྤོངས་ལ། ། གྲོགས་དམ་པ་འབད་དེ་བསྟན་པ་གཅེས། ། ང་ཆོས་མེད་རྣལ་འབྱོར་ཨ་ནནྡས། ། བློ་ཐོལ་བྱུང་བྲིས་པའི་ཉམས་དབྱངས་འདི། ། ཁོང་བློ་གསལ་དཔྱོད་ལྡན་གཞོན་ནུ་འགའ། ། མི་རང་གི་ངོས་ནས་སྐྱོན་བྲལ་ཡང་། ། གྲོགས་ངན་དང་འགྲོགས་སྐྱོན་ཅན་དུ། ། མི་ཕལ་གྱི་འཛིན་པ་མཐོང་བའི་ཚེ། ། གྲོགས་བསྟེན་ཚུལ་སྤངས་བླངས་མ་ཤེས་ན། ། གང་བྱས་ཀྱང་བདེ་བའི་སྐབས་བྲལ་ཞིང་། །
དེའི་བླང་དོར་ཚུལ་བཞིན་ཤེས་གྱུར་ན། ། རང་གཏན་དུ་ལེགས་པའི་གཞིར་འདུག་སྙམ། ། དུས་ཡུད་ཙམ་ཞིག་ལ་བྲིས་པ་ལགས། ། དགེ་དེས་ཀྱང་དོན་ཀུན་འགྲུབ་གྱུར་ཅིག ། སརྦ་མངྒལཾ།། ༈ །།ཡ་རབ་རྣམས་ཀྱི་རྗེས་སུ་འབྲངས་བའི་གཏམ་ཡིད་འོང་ལང་ཚོ་གཞོན་ནུའི་བཞིན་རས་དཔྱོད་ལྡན་ཡིད་འཕྲོག་བཞུགས། ༢༢༧ ། ན་མོ་གུ་རུ་བུདྡྷ་དྷྭ་ཛ་ཡེ། སྐབས་འདིར་བཤད་པ་ཅུང་ཟད་ཅིག་འབུལ་བར་བྱེད་པ་ལ། དེ་ཡང་གང་ཞིག་ལ་སྐྱབས་སུ་སོང་ན།
འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩོལ་ཞིང་། ངན་འགྲོ་དང་སྲིད་ཞིའི་རྒུད་པ་ལས་ཡོངས་སུ་སྐྱོབས་པར་མཛད་པའི་བདག་ཉིད་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། སྐྱབས་གནས་དམ་པ་དཀོན་མཆོག་རིན་པོ་ཆེ་རྣམ་པ་གསུམ་ལྷར་བཅས་འགྲོ་བ་ཡོངས་ཀྱི་གཙུག་རྒྱན་དམ་པར་བཞུགས་པ་ལེགས་ཤིང་། དེ་དག་གི་སྐུ་གསུང་ཐུགས་ཀྱི་རྟེན་ཡང་། སྤྱིར་གྱི་རྒྱལ་བའི་ཞིང་ཁམས་རབ་འབྱམས་རྣམས་ན་བསམ་གྱིས་མི་ཁྱབ་པ་བཞུགས་ཤིང་། བྱེ་བྲག་ཏུ་ཡང་འོ་སྐོལ་རང་ཉིད་ཀྱི་ཆོས་གྲྭ་ཆེན་པོ་དཔལ་ལྡན་ས་སྐྱ་འདི་ཉིད་ཀྱི་གཙུག་ལག་ཁང་རྣམས་ན་ཡང་ངོ་མཚར་བའི་རྟེན་བཞིའི་གཙོས་པའི་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་མཆོག་བགྲང་བ་ལས་འདས་པ་རྣམས་ངོར་མཚར་ཡིད་འོང་མཆོད་པའི་སྤྲིན་ཕུང་གི་དབུས་ན། རྗེ་བཙུན་ས་སྐྱ་པ་རྣམས་ཀྱིས་བཀའ་བསྒོས་ཤིང་དམ་ལ་བཞག་པའི་དཔལ་མགོན་དམ་པ་ཆོས་སྐྱོང་བའི་སྲུང་མ་ཁྱད་པར་ཅན་རྣམས་དང་བཅས་པ་གཞན་ལས་ཆེས་ཁྱད་པར་དུ་འཕགས་ཤིང་བྱིན་རླབས་ཀྱི་ཟིལ་དང་ལྡན་པར་བཞུགས་ཤིང་། ལྷག་པར་དུ་བོད་ཁ་བ་ཅན་པ་རྣམས་ལ་བདེ་སྐྱིད་འབྱུང་བའི་རྩ་བ་གཅིག་པུ་མགོན་པོ་འཇམ་པའི་དབྱངས་ཀྱི་སྤྲུལ་པ་རྗེ་བཙུན་ས་སྐྱ་པའི་གདུང་བརྒྱུད་དྲི་མ་མེད་པ་རྒྱུན་མ་ཆད་པར་ད་ལྟའི་བར་དུ་རིམ་པར་བྱོན་ཏེ་སྲིད་ཞིའི་དཔལ་འབྱོར་རྒྱ་མཚོ་ལྟ་བུའི་དབུས་ན་སྐུ་ལྷམ་མེ། གསུང་ལྷང་ངེ་། ཐུགས་ལྷན་ནེ་བཞུགས་པ་ལེགས་མོད།
དེ་རྣམས་ཀྱི་སྐྱབས་ཀྱི་འོག་ནས་མཁས་པའི་བྱ་བ་རྣམ་པ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་ཉིན་མོ་ལྟར་གསལ་བར་མཛད་པའི་བདག་ཉིད་ཡོངས་ཀྱི་དགེ་བའི་བཤེས་གཉེན་ཆེན་པོ་རྣམས་ཀྱི་གཙོ་མཛད།་་་་་ མཁན་ཆེན་བྱོན་ཡོད་ན་མཁན་ཆེན་འདི་ཞེས་པས་གཙོ་མཛད་ཅེས་ཟེར། ཕུན་སུམ་ཚོགས་པའི་དགེ་སློང་གི་དགེ་འདུན་རྣམས་ཀྱིས་གྲལ་གྱི་གཞི་བཟུང་། མི་ཆེ་བ་རྣམས་ཀྱིས་གྲལ་གྱི་གུང་མནན། ། ཡོན་ཏན་མཁྱེན་པ་རྣམས་ཀྱིས་གྲལ་གྱི་ཟུར་བརྒྱན། བྱ་བ་བྱེད་པ་རྣམས་ཀྱིས་གྲལ་གྱི་མཐའ་བརྟེན་ཏེ་འདི་ལྟར་ཚོགས་པ་གདན་གང་བར་བཞུགས་པ་ཐམས་ཅད་ཀྱང་དཀར་པོ་དགེ་བའི་ལས་ཀྱི་གཞི་བཟུང་། དག་པ་སྨོན་ལམ་གྱི་མཚམས་སྦྱར། དཔལ་ལྡན་བླ་མ་དམ་པ་རྣམས་ལ་ཉེ་བར་ཐོབ་པའི་ཆོས་དང་དམ་ཚིག་ཟབ་མོས་སྦྲེལ་བས་ན་འབྲེལ་པ་ཟབ། ཚོགས་པ་ཡང་སྦྱིན་བདག་གི་རྒྱུད་ལ་ཚོགས་གཉིས་རྒྱས་པའི་ཐབས་སུ་ཚོགས་པས་ན་ཚོགས་པ་བཟང་བ་ཡིན་ཞིང་། ལོ་རྒྱུས་ཀྱི་དབང་དུ་བྱས་ན།
སྤྱིར་ཁམས་གསུམ་གྱི་སེམས་ཅན་དུག་གསུམ་ནད་ཀྱིས་གཟིར་བ་རྣམས་ལ། དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་རྣམས་དང་། མི་མཇེད་འཇིག་རྟེན་གྱི་ཁམས་རྣམས་ལ་སྐྱོབས་པ་ཤཱཀྱའི་རྒྱལ་པོ་དེ་ཉིད་ཤིན་ཏུ་བཀའ་དྲིན་ཆེ་ལ། དགོས་འཛམ་བུ་གླིང་པ་རྣམས་ལ་འཛམ་གླིང་མཛེས་པར་བྱེད་པའི་རྒྱན་དྲུག་དང་མཆོག་གཉིས་ཏེ་བརྒྱད་དུ་གྲགས་པ་རྣམས་བཀའ་དྲིན་ཆེ། ཁྱད་པར་བོད་ཁ་བ་ཅན་པ་རྣམས་ལ་སྔོན་གྱི་རྒྱལ་བློན་བྱང་ཆུབ་སེམས་དཔའ་རིམ་པར་བྱོན་པ་རྣམས་དང་། སྤྲུལ་པའི་ལོ་པཎ་སྐྱེས་མཆོག་ཁྱད་པར་ཅན་རྣམས་ཤིན་ཏུ་བཀའ་དྲིན་ཆེ་བ་ཡིན་ལ། དུས་ཕྱིས་ཀྱི་འགྲོ་བ་ཕལ་མོ་ཆེ་རྣམས་ལ། གངས་ཅན་བསྟན་པའི་མངའ་བདག་མགོན་པོ་འཇམ་པའི་དབྱངས་ཀྱི་རྣམ་པར་སྤྲུལ་པ་དཔལ་ལྡན་ས་སྐྱ་པའི་གདུང་བརྒྱུད་རིན་པོ་ཆེ་འབྲེལ་ཚད་དོན་དང་ལྡན་ངེས་པ་རིམ་པར་བྱོན་པ་རྣམས་དང་། ཆོས་བརྒྱུད་འཛིན་པའི་དགེ་བའི་བཤེས་གཉེན་དམ་པ་གཡག་རོང་རྣམ་གཉིས། ཀུན་དགའ་རྣམ་གཉིས།
གོ་ཤཀ་རྣམ་གཉིས་ལ་སོགས་བགྲང་བ་ལས་འདས་པ་རིམ་པར་བྱོན་པ་རྣམས་བཀའ་དྲིན་ཆེ་བ་ལེགས་མོད། ལྷག་པར་ད་རེས་སྦྱིན་བདག་གི་མཆོད་ཡུལ་དུ་ཞབས་ཡངས་པར་བྱོན་པའི་དགེ་འདུན་ཚོགས་པ་འདི་རྣམས་སྦྱིན་པའི་བདག་པོ་ལ་ཤིན་ཏུ་བཀའ་དྲིན་ཆེ་བ་ལེགས། དགོས་པ་སྐབས་དོན་གྱི་དབང་དུ་བགྱིས་ན། འདི་ལྟར་ཞལ་མངོན་སུམ་དུ་གྱུར་པའི་ཡང་དག་པའི་དགེ་བའི་བཤེས་གཉེན་དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་རྣམས་ཀྱི་དྲུང་དུ་དམ་པའི་ཆོས་ཀྱི་ལེགས་པར་བཤད་པའི་གཏམ་གྱི་མཆོད་པ་འབུལ་བ་འདི་ནི། བསྐལ་པ་དཔག་ཏུ་མེད་པ་ནས་ཚོགས་རྒྱ་ཆེན་པོ་བསགས་པའི་ལེགས་བྱས་ཀྱི་འབྲས་བུ་ཡིན་པས་ན་ཚུལ་འདི་ལ་དགའ་བ་དང་སྤྲོ་བ་རྩེ་གཅིག་པའི་ཡིད་ཀྱིས་འཇུག་པར་བྱ་དགོས་པ་ཡིན་པས་ན་དེ་ལ་འདིར་ཞེས་སོགས་ཀྱི་འབྲེལ་བཙལ་ལ་བཤད་པ་དངོས་ལ་འཇུག་པར་བྱའོ། ། འདིར་སྨྲས་པ། ཚུལ་འདི་མང་ཐོས་བློ་གསལ་གཞོན་ནུ་འགའ། ། ཚོགས་ཀྱི་དབུས་སུ་ལེགས་བཤད་ངོམ་པའི་ཕྱིར། ། ངག་དབང་ཀུན་དགའ་བསོད་ནམས་ཞེས་བྱ་བའི། ། ཤཱཀྱའི་དགེ་བསྙེན་ས་སྐྱ་པ་དེས་སྦྱར། །
འདི་ནི་གསུང་རབ་དོན་ལ་ཆགས་པ་ཡིས། ། དཔྱོད་ལྡན་རྣམས་ལ་ཡིད་རབ་འཕྲོག་བྱེད་པའི། ། ཡིད་འོང་ལང་ཚོ་གཞོན་ནུའི་བཞིན་རས་ཏེ། ། སྐལ་བཟང་དགའ་བདེ་བསྐྱེད་པའི་མ་མ་ཡིན། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། ཚེ་རིང་ནད་མེད་བསམ་དོན་ཀུན་འགྲུབ་ཅིང་། ། ཆོས་གྲྭ་ཆེན་པོ་འཕེལ་ཞིང་རབ་རྒྱས་ཏེ། ། བཤེས་གཉེན་རྒྱ་མཚོས་ལྗོངས་འདི་ཁྱབ་གྱུར་ཅིག ། སརྦ་མངྒལཾ།། ༈ །།ཞལ་གདམས་ཉེ་ལམ་རབ་བསྔགས་བཞུགས།
༢༢༨ ན་མོ་གུ་རུ་བུདྡྷ་དྷྭ་ཛ་ཡེ། དཀྱིལ་འཁོར་རྒྱ་མཚོའི་ཁྱབ་བདག་ཧེ་རུ་ཀ ། ཞིང་འདིར་ངུར་སྨྲིག་འཛིན་པའི་ཚུལ་བཟུང་ནས། ། སྐལ་བཟང་འགྲོ་རྣམས་རྣམ་གྲོལ་ལམ་བཀོད་པའི། ། སྐྱབས་གནས་ཀུན་འདུས་བསླུ་མེད་གང་དེ་རྒྱལ། ། དེ་ལྟར་མཆོད་པར་བརྗོད་ནས་རིགས་སྔགས་འཆང་། ། རྣལ་འབྱོར་ཆོས་མེད་ཀུན་དགའི་མིང་ཅན་གྱིས། ། བློ་གསལ་མང་ཐོས་སྐལ་བཟང་གཞོན་ནུ་ལ། ། བརྩེ་བའི་སེམས་ཀྱིས་ལེགས་བཤད་འདི་སྤེལ་ལོ། ། འདི་དང་ཕྱི་མའི་ཕན་བདེ་མ་ལུས་པ། །
བླ་མ་མཆོག་ལ་རག་ལས་དེ་ཡི་ཕྱིར། ། གྲུབ་མཆོག་རྣམས་ཀྱང་རིགས་ཀྱི་བདག་པོ་ཡིས། ། ཚུལ་གྱི་རང་གི་བླ་མར་སྲིད་ཞུ་མཛད། ། དེ་ཕྱིར་བླ་མ་མཆོག་ལ་མོས་པ་ནི། ། སྡེ་སྣོད་སྙིང་པོ་རྒྱུད་སྡེ་ཀུན་གྱི་བཅུད། ། དུས་གསུམ་རྒྱལ་བ་སྲས་བཅས་བགྲོད་གཅིག་ལམ། ། མཁས་གྲུབ་དམ་པ་ཀུན་གྱི་གཤེགས་ཤུལ་ཡིན། ། རང་ཉིད་རྒྱལ་རིགས་མཆོག་ཏུ་ཁས་འཆེ་ཞིང་། ། ཕ་མེས་གདོལ་པར་སྒྲོག་པའི་བླུན་པོ་ལྟར། ། རྩ་བརྒྱུད་བླ་མ་སྨོད་ལ་ལྷུར་ལེན་པ། །
དེ་ལ་མཆོག་དང་ཐུན་མོང་དངོས་གྲུབ་རིང་། ། དང་པོར་བླ་མ་སངས་རྒྱས་ཉིད་དུ་བསྒོམ། ། བར་དུ་བླ་མ་སངས་རྒྱས་དངོས་སུ་མཐོང་། ། ཐ་མར་རང་སེམས་བླ་མར་གྱུར་པ་འདི། ། ཟབ་ལམ་རྡོ་རྗེ་ཐེག་པའི་ཁྱད་ཆོས་ཡིན། ། དེ་ཕྱིར་སངས་རྒྱས་ཐམས་ཅད་མཆོད་པ་བས། ། བླ་མའི་བ་སྤུ་གཅིག་མཆོད་དོན་ཆེ་ཞེས། ། རབ་འབྱམས་ཞིང་གི་རྒྱལ་བ་མ་ལུས་པས། ། དབྱངས་དང་དགོངས་པ་གཅིག་གིས་གསལ་བར་གསུངས། ། མོས་གུས་མེད་ལ་བྱིན་རླབས་འབྱུང་མིན་ལ། །
བྱིན་རླབས་མ་ཞུགས་རྟོགས་པ་མི་སྐྱེ་བས། ། གཅིག་ཆོག་རྒྱལ་པོ་བླ་མའི་མོས་གུས་ཤེས། ། གྲུབ་མཆོག་སྟོང་གིས་མགྲིན་གཅིག་བསྔགས་པར་མཛད། ། དེ་ཕྱིར་ལམ་ཟབ་བླ་མའི་རྣལ་འབྱོར་ལ། ། ཉིན་མཚན་ཐུན་དུ་བཅད་ནས་བསྒོམ་པ་དང་། ། ཐུན་མཚམས་རྣམས་སུ་བླ་མའི་ཞབས་ཏོག་ལ། ། འབད་ཅིང་ཐོས་བསམ་དག་ལ་བརྩོན་འགྲུས་འཚལ། ། སྐབས་སུ་ཚེ་བསྒྲུབ་ཟབ་མོའི་བཅུད་ལེན་ལ། ། བདུན་ཕྲག་གཅིག་གཉིས་གསུམ་སོགས་འབད་པ་དང་། ། རྒྱུན་དུ་སྐྱིད་སྡུག་ལེགས་ཉེས་ཅི་བྱུང་ཡང་། །
དཀོན་མཆོག་མཁྱེན་སྙམ་ཡིད་གཉིས་སྤངས་འཚལ་ལོ། ། ཁོ་བོ་གཞོན་ནུའི་དུས་ནས་ངེས་འབྱུང་དང་། ། ཚེ་གང་བསྒྲུབ་ལ་དྲིལ་སྙམ་འདུན་པ་ཆེ། ། འོན་ཀྱང་རྣམ་གཡེངས་དབང་གིས་རིམ་བཞིན་འགྱང་། ། དེ་ནི་མི་ཐེག་བཞིན་དུ་ས་སྐྱ་ཡི། ། སྡེ་དང་བསྟན་པའི་ཁུར་གྱིས་ལུས་སེམས་མནར། ། ལོ་ཟླ་འཁོར་ཡུག་རྣམ་གཡེངས་ངང་དུ་ལུས། ། རང་ཉིད་ལུགས་གཉིས་བློ་གྲོས་དམན་པ་དང་། ། ལྷག་པར་དུས་ངན་སྐྱེ་བོའི་སྤྱོད་ངན་གྱིས། ། རྟག་ཏུ་ཡིད་ལ་ཟུག་རྔུ་བསྐྱེད་པ་འདི། །
སྔོན་ལས་ཞེས་བྱའི་གྲགས་ལྡན་དེ་ཡིན་ལོ། ། འོན་ཀྱང་བསླུ་མེད་བླ་མར་བློ་གཏད་ནས། ། བསྟན་པའི་བྱ་བ་རླབས་ཆེན་བགྱིད་པ་དང་། ། རང་ཉིད་བསྒྲུབ་ལ་ཆིག་སྒྲིལ་བྱ་བ་སོགས། ། ཇི་ལྟར་བྱེད་ཀྱང་ཡིད་གཉིས་དང་བྲལ་བའི། ། བླང་དོར་ཤེས་འདི་ཁོ་བོའི་རྣམ་ཐར་ཡིན། ། སྐལ་བཟང་ཁྱེད་ཀྱང་དམ་པ་གོང་མ་ཡིས། ། མཛད་འཕྲིན་དག་གི་རྗེས་སུ་སློབ་པ་དང་། ། སྐྱེས་ངན་དག་གི་སྤྱོད་པའི་རྗེས་མི་འབྲངས། ། དེ་ལྟར་བགྱིས་ན་དོན་གཉིས་ལྷུན་འགྲུབ་འགྱུར། །
ཞེས་པ་འདི་ཡང་ས་སྐྱ་པ་ཟ་ཉལ་ཆག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་རབ་འབྱམས་སྨྲ་བ་ས་མུ་ཏྲའི་མིང་ཅན་ལ་གདམས་པའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱི་བགྱིས་པ་འདི་རེ་ཞིག་རྫོགས་སོ། ། སརྦ་མངྒལཾ།། ༈ །།ཉམས་དབྱངས་ཡིད་བདེའི་མྱུ་གུ་བཞུགས། ༢༢༩ རྗེ་རང་རིག་བླ་མའི་ཞབས་ལ་འདུད། ། བུ་གསོན་དང་བློ་གསལ་རྣམ་དཔྱོད་ཅན། ། མི་ངེད་ལ་ལུང་རྟོགས་ཡོན་ཏན་ཆ། ། དོན་ཏིལ་འབྲུ་ཙམ་ཡང་མེད་ངེས་པས། ། ང་ཆོས་འབྱོར་བྲལ་བའི་སྤྲང་པོ་ལ། ། སྙིང་ཐག་པའི་གསོལ་བ་འདེབས་འདོད་ན། ། གནད་འདི་འདྲ་སེམས་ལ་བཅངས་བ་མཛོད། །
ཁོང་འཇམ་དབྱངས་མཆེད་དང་མུས་པ་རྗེའི། ། ཐུགས་གཉིས་སུ་མེད་པའི་ཡེ་ཤེས་དང་། ། གཞན་བླ་མ་ཡི་དམ་ཆོས་སྐྱོང་སོགས། ། དོན་སྐྱབས་གནས་ཀུན་གྱི་ཐུགས་ཀྱི་གཤིས། ། གཞི་གདོད་མའི་གནས་ལུགས་རོ་གཅིག་དེ། ། མི་ཁོ་བོའི་སེམས་ཀྱི་རང་བབས་ཡིན། ། དེ་རང་གི་སེམས་དང་རོ་གཅིག་པར། ། དོན་གནས་ལུགས་དྲན་པས་གསོས་བཏབ་སྟེ། ། ཡུལ་སྣོད་བཅུད་ལྷ་རུ་བསྒོམ་པ་དང་། ། སྒྲ་ཡི་དམ་སྔགས་སུ་དྲན་པ་དང་། །
སེམས་མ་འགགས་ཡེ་ནས་སྟོང་པ་ཡིས། ། དོན་ཡེ་ཤེས་མྱོང་སྟོང་སྐྱོང་བ་དང་། ། འཕྲལ་སྡིག་སྤོངས་དགེ་ལ་བརྩོན་པ་དང་། ། རྗེ་སྐྱབས་གནས་ཀུན་འདུས་བླ་མ་ལ། ། སེམས་རྩེ་གཉིས་མེད་པའི་བློ་གཏད་དང་། ། འཕྲལ་བཟང་ངན་སྣང་བ་གང་ཤར་ཀྱང་། ། རང་ལས་སྣང་ཡིན་པར་ཐག་ཆོད་དང་། ། ཀུན་འཛིན་མེད་ལྟ་བས་རྒྱས་འདེབས་གཅེས། ། སྐབས་སྐབས་སུ་ཆོས་རྗེ་ས་པཎ་གྱིས། ། གསུང་ལམ་ཟབ་ལིང་ཆུ་རྩེ་ཁབ་མའི། །
ཆོས་སྦྱོར་བའི་སྐབས་དང་རྗེས་ཀྱི་སྐབས། ། འདི་ཡང་ཡང་བལྟས་ན་བྱིན་རླབས་འཇུག ། བུ་དད་ལྡན་སེམས་ལ་དེ་ལྟར་བཞོག ། ང་ཆོས་མེད་རྣལ་འབྱོར་ཨ་ནནྡ། ། ཡིད་དག་པའི་མིག་གིས་བལྟ་ཤེས་ན། ། ཁོང་རྩ་བརྒྱུད་བླ་མ་ཐམས་ཅད་ལ། ། དོན་བཟང་ངན་མེད་པའི་མོས་གུས་བསྐྱེད། ། རང་ཅི་བྱས་བསྟན་འགྲོའི་དོན་དུ་ཤེས། ། གཞན་ཐོས་པ་ཅན་དང་བསྒོམ་ཡུན་ཅན། ། ཁོང་དེ་རྣམས་སོ་སོར་བཟང་ན་ཡང་། །
མི་ཁོ་བོ་འགྲམ་ཆུ་ལྡང་དགོས་མེད། ། དོན་བསྟན་འགྲོར་ཕན་ན་ཅི་བྱས་ཆོས། ། ང་སྐལ་བ་བཟང་ངོ་བློ་རེ་བདེ། ། ང་སྨོན་ལམ་བཟང་པོ་བཏབ་བཏབ་པའི། ། ཁོང་ཉེར་གནས་རྣམས་ཀྱང་བསོད་ནམས་བསགས། ། དེ་མཁྱེན་པར་མཛོད་དང་རྣམ་དཔྱོད་ཅན། ། བློ་བདེ་མོའི་ངང་ནས་འབོལ་གྱིས་སློད། བློ་ཙབ་ཙོབ་མ་མང་སྙིང་གཏམ་ལགས། ། རྗེ་བླ་མས་དོན་ཀུན་འགྲུབ་པར་མཛོད།། ༈ །།ཞལ་གདམས་ཡིད་ཀྱི་འདོད་འཇོ་བཞུགས།
༢༣༠ རྗེ་རང་རིག་བླ་མའི་ཞབས་ལ་འདུད། ། བུ་དད་པ་ཅན་ལ་བྱིན་གྱིས་རློབས། ། སྤྱིར་དལ་འབྱོར་རིན་ཆེན་ལེགས་ཐོབ་ཅིང་། ། དགོས་མདོ་རྒྱུད་བསྟན་བཅོས་དགོངས་དོན་ལ། ། བློ་ཐོས་བསམ་སྤྱོད་པའི་སྐལ་བ་འདི། ། ཚུལ་གང་ནས་བསམ་ཡང་ངོ་མཚར་གནས། ། ལར་ཐོས་བསམ་བྱས་པའི་དགོས་པ་ཡང་། ། རྒྱུད་ཆོས་དང་འདྲེ་བའི་ཆེད་ཡིན་པས། ། དེ་ཉམས་སུ་ལེན་པའི་མན་ངག་གི ། དོན་སྙིང་པོ་བསྡུ་ན་འདི་ལྟར་ཡིན། །
བཀའ་མདོ་རྒྱུད་བསྟན་བཅོས་རྒྱ་མཚོ་ནས། ། ལམ་ཟབ་མོ་ཀུན་གྱི་ཡངས་རྩེ་ནི། ། གནད་བླ་མའི་རྣལ་འབྱོར་ཡིན་པར་གསུངས། ། དེ་ཁོ་བོས་ཁྱེད་ལ་བསྟན་ཟིན་པས། ། ད་ཉམས་ལེན་མཛད་ཚུལ་འདི་ལྟར་མཛོད། ། དུས་རྒྱུན་དུ་སྲོད་དང་ཐོ་རེངས་དུས། ། ལམ་ཟབ་མོ་རྣལ་འབྱོར་བསྒོམ་པ་དང་། ། ཆོས་ཐུན་མཚམས་ཉམས་ལེན་འདི་ལྟར་སྟེ། ། གཟུགས་མཐོང་ཚད་ལྷ་དང་བླ་མའི་སྐུ། ། སྒྲ་ཐོས་ཚད་ལྷ་དང་བླ་མའི་གསུང་། །
ཡིད་རྟོག་འགྱུ་ཐམས་ཅད་བླ་མའི་ཐུགས། ། གནད་འདི་ལ་ཡང་ཡང་དྲན་འདུན་བསྐྱེད། ། འདི་གོམས་པ་རབ་ཀྱི་མཐར་སོན་ན། ། བསྒོམ་མི་དགོས་ངང་གི་འཆར་བ་ཡིན། ། མདོར་བསྡུ་ན་འགྲོ་འཆག་ཉལ་འདུག་ཀུན། ། ལམ་ཟབ་མོའི་རྒྱུན་དང་མི་འབྲལ་ཞིང་། ། ཀུན་གསང་སྔགས་ཟབ་མོའི་ལྟ་བའི་མཆོག ། ཆོས་སྣང་སྟོང་གསལ་སྟོང་བདེ་སྟོང་གི ། དོན་གཞི་མེད་རྩ་བྲལ་ཡེ་འཇམ་ཆེ། ། གནད་འདི་ཡི་རྩིས་ཀྱི་ཟིན་པ་གཅེས། །
དོན་དམ་པར་ཆོས་ཀུན་སྤྲོས་བྲལ་ཡང་། ། འཕྲལ་འཁྲུལ་ངོས་ལས་འབྲལ་མི་བསླུ་བས། ། ལས་མི་དགེ་སྤོངས་ལ་དགེ་བ་བསྒྲུབ། ། དེ་དམིགས་མེད་སེམས་ཅན་དོན་དུ་བསྔོ། ། ལར་ཉམས་ལེན་ཀུན་གྱི་སྙིང་པོ་ནི། ། རྗེ་བླ་མའི་ཐུགས་དང་རང་གི་སེམས། ། ཁོང་དུས་གསུམ་སངས་རྒྱས་ཐམས་ཅད་ཀྱི། ། ཐུགས་གཉིས་མེད་ཡེ་ཤེས་གནས་ལུགས་རྣམས། ། གཞི་གདོད་ནས་དབྱེར་མེད་རོ་གཅིག་པ། ། འདི་བློས་བྱས་མ་ཡིན་གནས་ལུགས་ཡིན། །
འདི་བསྒོམ་ན་ནང་ནས་ངེས་ཤེས་སྐྱེས། ། ཚིག་བརྗོད་པས་གོ་བའི་ཆོས་མིན་པས། ། བུ་ཁྱོད་ལ་བརྡ་ཙམ་བསྟན་པ་ཡིན། ། འདི་ཡིད་ལ་ཞོག་ལ་ཉམས་ལེན་མཛོད། ། ཅེས་པ་འདི་ནི་ས་སྐྱ་པ་གདོད་ནས་རང་གྲོལ་གྱི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་རབ་འབྱམས་སྨྲ་བ་ས་མུ་ཏྲའི་མཐའ་ཅན་ལ་གདམས་པ་རེ་ཞིག་རྫོགས་སོ། ། སརྦ་མངྒལཾ།། ༈ །།ལེགས་བཤད་སྐལ་བཟང་དཔྱོད་ལྡན་ཡིད་ཀྱི་ཤིང་རྟ་ཞེས་བྱ་བ་བཞུགས། ༢༣༡ དྷརྨཱ་ཛ་ཡནྟུ། རང་གི་སློབ་བུ་གཞོན་ནུ་རྣམས་ཚད་མའི་སྐྱེས་བུ་སངས་རྒྱས་ཀྱི་སར་དཀྲི་བའི་སླད་དུ། སྔོན་རྗེས།
སྒྲུབ་པ་སུན་འབྱིན་གྱི་ཚུལ་རྣམ་པར་ཡང་དག་པ་དང་། ལྟར་སྣང་བའི་རྣག་གཞག་རྟོག་གེའི་ཚིག་དོན་བརྒྱད་ལ་བསླབ་སྟེ། འགལ་བ། མ་ངེས། མ་གྲུབ་པའི་རྟགས་ཀྱིས་བསླུས་ནས་ཐེ་ཚོམ་གྱི་ལམ་ལ་ཞུགས་པ་དག ཚུལ་གསུམ་པ་ཅན་གྱི་གཏན་ཚིག་རྣམ་པར་དག་པའི་དྲང་པོའི་ལམ་བདེན་པ་ཉིད་ལ་འགོད་པར་བྱེད་པའི་རིག་པ་སྨྲ་བའི་ཁྱུ་མཆོག་གང་དེར་སྨྲས་པ། དཔལ་ལྡན་གྲགས་པའི་རིང་ལུགས་ནགས་ཚལ་དུ། དངོས་སྟོབས་རིག་པའི་གད་རྒྱངས་ཆེར་བསྒྲགས་པས། ། ལོག་སྨྲའི་ལག་ལྡན་མཐའ་དག་ཕྱིར་སྐྲོད་པའི། ། སྨྲ་བའི་སེང་གེ་གང་དེ་ཚུར་ལ་གསོན། །
དཔེར་ན་དྲི་མ་མེད་པའི་ཤེལ་དཀར་ལ། ། སྣ་ཚོགས་ཚོན་གྱི་ཁ་དོག་དེར་སྣང་བཞིན། ། ཁྱོད་སེམས་དཀར་པོ་ངན་པའི་གྲོགས་དག་གི ། དྲིན་ལས་ནག་པོར་བྱས་པའི་ཀུན་སྤྱོད་ཀྱིས། ། རང་གཞན་ཀུན་གྱི་ཤེས་རྒྱུད་བསྲེགས་པའི་ཚུལ། ། དེ་ལ་འགྱོད་སེམས་སྐྱེས་པ་རྗེས་ཡི་རང་། ། ད་ནི་དེ་འདྲའི་ཚུལ་ལུགས་ཀུན་སྤངས་ཏེ། ། ཁོ་བོའི་ངག་ལ་ཉན་ན་འདི་བཞིན་གྱིས། ། དྲག་ཞན་སུ་དང་འཕྲད་ཀྱང་བཞིན་དཀར་ཞིང་། ། ལྷུན་ཆགས་བརྗིད་མཛེས་སྤྱོད་པས་གཞན་སེམས་ཁྲིད། །
རྣམ་འགྱུར་ཙམ་གྱི་རང་མཚང་སྟོན་བྱེད་པའི། ། གཡས་ཆུང་བགྱིས་ན་ཀུན་གྱིས་བརྙས་པས་སྤོངས། ། དངོས་གྲུབ་ཀུན་འབྱུང་མཚན་ལྡན་བླ་མ་དང་། ། འདི་ཕྱིར་ཕན་པ་སྟོན་པའི་རྒན་གྲོགས་དང་། ། ཁ་གཉིས་སྤངས་པའི་གཏད་ཐུག་གང་ཟག་རྣམས། ། གཅེས་པར་བཟུང་དང་རང་ལ་འདི་ཕྱིར་ཕན། ། རང་འོད་ཕུགས་མཚམས་སྨྲ་བའི་གཞོན་ནུ་དང་། ། མཐོ་དམན་ཀུན་དང་འགལ་བའི་ཡུལ་དག་ལ། ། དུང་སེམས་ཆེས་ན་རང་ལ་མི་ཕན་ཞིང་། ། གནོད་པར་འགྱུར་ཕྱིར་དགོས་མེད་ཚུལ་དེ་སྤོངས། །
ཀྱེ་མ་ངན་པའི་གྲོགས་དང་འབྲེལ་བ་ཡིས། ། ཇི་ལྟར་བྱས་ཀྱང་བདེ་བའི་སྐབས་བྲལ་བའི། ། སྣང་ཚུལ་དེ་དག་ཆ་ཙམ་འདིར་བཤད་ཀྱི། ། བདེན་དང་མི་བདེན་སྐྱེ་བོ་ཀུན་ལ་གསལ། ། ཁྱོད་ཉིད་གཞོན་ནུའི་དུས་སུ་འགྲོ་ཀུན་གྱིས། ། བྱམས་དང་བར་མའི་ཡུལ་ལས་གཞན་མིན་ཡང་། ། ངན་པའི་གྲོགས་དང་འཕྲད་པ་ནས་བརྩམས་ཏེ། ། དེ་ཉིད་ཅི་ཟེར་འདོད་པ་བསྒྲུབ་པའི་ཕྱིར། ། མཐོ་དམན་བར་མའི་སྐྱེ་བོ་ཐམས་ཅད་ལ། ། ལྟོས་མེད་ཁྲོས་པའི་གདོང་ཟུར་ནག་པོ་དང་། །
བ་རེ་རེའི་དོན་མེད་སྤྱོད་ངན་གྱིས། ། གཞན་རྒྱུད་བསྲེག་ཕྱིར་མང་པོའི་ཚོགས་དབུས་སུ། ། གདོང་གང་མ་གཏོགས་མིག་གིས་མི་མཐོང་བའི། ། སྡུག་བཙིར་དེ་འདྲ་གྲོགས་ངན་དྲིན་མིན་ནམ། ། ཀྱེ་ཧུད་དེ་འདྲའི་སྤྱོད་པ་གོམས་པའི་མཐུས། ། རང་བཞིན་འདུག་ན་ཁྲོས་པའི་ངང་ཚུལ་དང་། ། གཞན་བློ་ཁྲིད་ཚེ་བརྗིད་མེད་གཡས་ཆུང་པོ། ། ཇི་ལྟར་བྱས་ཀྱང་མིག་སྔར་མི་མཛེས་པའི། ། སྤྱོད་ངན་འདི་ཡང་གྲོགས་ངན་དྲིན་མིན་ནམ། ། ཀྱེ་མ་ངན་པའི་གྲོགས་ཀྱི་ཅི་ཙམ་ཕན། །
དེ་ལ་བརྟེན་ནས་གཞན་ཀུན་དགྲར་ལང་པའི། ། གྱེན་ལན་ཐུར་གྱི་གནོད་པས་ལན་འཐལ་བའི། ། ས་གཞི་ཁྱབ་དེའང་གྲོགས་ངན་དྲིན་མིན་ནི། ། སྐྱེས་སྟོབས་སྦྱངས་པས་བློ་མིག་རབ་གསལ་བ། ། ཀུན་དང་མཐུན་པའི་བཤེས་གཉེན་དང་འབྲེལ་ན། ། རང་མཛེས་གཞན་མཛེས་ཀུན་གྱི་ཡིད་དགར་འོང་། ། དེ་ལས་ལྡོག་སྟེའང་གྲོགས་ངན་དྲིན་མིན་ནམ། ། བར་སྐབས་དུས་དེར་ཁྱེད་ལ་བརྩེ་བ་ནི། ། རྒྱུ་མཚན་དུ་མའི་སྒོ་ནས་འོས་མིན་ཞེས། ། དགྲ་གཉེན་ཀུན་གྱི་ངག་རྗེས་མི་འབྲངས་བའི། །
གང་ཟག་དེ་དག་དྲིན་ཆེན་མ་ཡིན་ནམ། ། ཕན་གནོད་ནུས་པའི་སྟོབས་ལྡན་སྐྱེས་བུ་ཡིས ། ངན་ལན་བཟང་པོས་འཇལ་བ་ངོ་མཚར་མོད། ། ནུས་མེད་རྣམས་ཀྱི་ཐབས་ཀྱིས་མ་འདུས་པའི། ། ལེགས་ལེགས་བགྱིད་ལ་སྙིང་པོ་ཅང་མཆིས་སམ། ། དེང་སང་དུས་ཀྱང་སྐྱེ་བོ་མང་པོའི་དབུས། ། སྙིང་ནས་བརྩེ་བ་རྣམས་ཀྱང་ངོ་གནོང་ཞིང་། ། རང་ཡང་བསམ་མནོ་བཏང་གྱིན་ཡིད་ཞུམ་པ། ། འདི་འདྲ་ངན་པའི་གྲོགས་ཀྱི་ངག་ཉན་ནས། ། ཀུན་ལ་ལྟོས་མེད་སྤྱོད་ངན་བྱས་པས་ལན། །
དེ་ཕྱིར་ཀུན་ཏུ་གནོད་པའི་གྲོགས་པོ་དང་། ། འདི་ཕྱི་གཉིས་སུ་ཕན་པའི་གྲོགས་པོའི་དྲིན། ། དྲིན་དུ་འདྲ་མོད་མཆོག་དམན་ཕྱེད་པར་གཅེས། ། དེ་ལྟར་ངན་པའི་གྲོགས་དྲིན་བསམ་པས་ཀྱང་། ། འོན་ཀྱང་ལས་འཕྲོ་བཟང་བས་དམ་པའི་གྲོགས། ། ཕྱིས་ནས་བརྙེད་པས་འཁྲིལ་ཤིང་ལྗོན་ཤིང་གི ། རྩེ་མོར་ཕྱིན་པའི་ངོ་མཚར་གནས་འདི་ལ། ། སེམས་ཡོད་སུ་ཞིག་མཚར་དུ་ཅིས་མི་འཛིན། ། གྲོགས་དེ་དམ་པ་ཡིན་པའི་རྒྱུ་མཚན་ནི། ། དེང་སང་འདི་ན་སྐྱེ་བོ་ཕལ་ཆེར་རྣམས། །
རང་དང་མཐུན་པ་དེ་ལ་ལྐོག་ཏུ་སྨོད། ། གོ་འཕང་མཐོ་དོག་ཐབས་ཚུལ་དུ་མས་འགེགས། ། ནུས་མ་ཐོན་ཀྱང་གཞི་མེད་སྐུར་འདེབས་ཀྱིས། ། གཏམ་ངན་ཕྱོགས་བཅུར་སྒྲོག་པ་མ་མཐོང་སམ། ། དེ་ཕྱིར་དེ་འདྲའི་ཚུལ་ལུགས་ཀུན་སྤངས་ནས། ། རང་བདེ་གཞན་བདེ་ཀུན་ཀྱང་བདེ་བའི་ཐབས། ། བྱེད་པ་དངོས་སུ་མཐོང་ཕྱིར་དམ་པ་ཡིས། ། གྲོགས་སུ་འཛིན་ལ་སུ་ཞིག་སོམ་ཉི་བྱེད། ། དེ་ཕྱིར་ད་ནི་མང་པོའི་བློ་སྤོངས་ལ། ། དམ་པའི་གྲོགས་དང་ལྷན་ཅིག་བླ་མའི་ཕྱིར། །
བདེ་གཤེགས་བསྟན་པའི་ཁུར་ཆེན་ཁྱེར་བ་ལ། ། སྐལ་བ་བཟང་པའི་དོན་གཞན་མེད་སྙམ་སེམས། ། དེ་ལྟར་ཁོ་བོས་ལྷག་བསམ་དག་པ་ཡིས། ། ལེགས་བཤད་འདི་དོན་ཚུལ་བཞིན་ཉམས་སུ་ལོང་། ། དེ་ལྟར་བགྱིས་ན་སྲིད་དང་ཞི་བ་ཡི། ། ཡོན་ཏན་ཚོགས་རྣམས་ངང་གི་འཕེལ་བར་འགྱུར། ། དེ་སྐད་འདི་ནི་དཔལ་ལྡན་ས་སྐྱ་པ། ། སྔགས་འཆང་ངག་དབང་ཀུན་དགའ་བསོད་ནམས་ཞེས། ། རྡོ་རྗེ་འཆང་དངོས་བླ་མས་རྗེས་བཟུང་བའི། ། སྐལ་བ་བཟང་པོ་ཅན་དེས་སྦྱར་བ་ཡིན། །
བསོད་ནམས་འདི་ཡི་བདག་ཅག་དཔོན་སློབ་རྣམས། ། འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག ། སརྦ་མངྒལཾ།། ༈ །།ཞལ་གདམས་དོན་གཉིས་ལྷུན་གྲུབ་བཞུགས། ༢༣༢ རྗེ་རྩ་བརྒྱུད་བླ་མའི་ཞབས་ལ་འདུད། ། བུ་དོན་གཉིས་ལྷུན་གྱི་གྲུབ་པར་མཛོད། ། རྐྱེན་ཅི་བྱུང་ལམ་དུ་ཁྱེར་བའི་ཐབས། ། གནད་འདི་འདྲ་ཐུགས་ལ་འཇོག་པར་མཛོད། ། རང་ལོངས་སྤྱོད་དཔལ་འབྱོར་རྒྱས་པ་ན། ། བསོག་བསྲུང་གི་སྡུག་བསྔལ་མི་བསྒོམ་པར། །
བསོད་ནམས་ཀྱི་དགེ་ཚོགས་སྤེལ་བར་མཛོད། ། འདི་ཕྱིའི་ཕན་བདེ་ཀུན་དེ་ལས་འབྱུང་། ། ཡང་ཟང་ཟིང་འབྱོར་པས་དམན་པ་ན། ། དེ་བསྲུང་བ་དང་བརླག་པའི་སྡུག་བསྔལ་མེད། ། འཐབ་རྩོད་ཀུན་འཛིན་ཆགས་ནོར་ལས་འབྱུང་། ། དེ་མེད་ན་མེད་ཀྱིས་དགའ་བ་བསྒོམ། ། ཡང་སྐབས་འགར་ཅུང་ཟད་ན་བའི་ཚེ། ། དེ་རང་གི་ལམ་དུ་ཁྱེར་ཤེས་ན། ། སྔར་བྱས་ཀྱི་སྡིག་པ་འཛད་ངེས་པས། ། དེ་དེ་ལྟར་ཤེས་ཤིང་སྟོང་ལེན་བསྒོམ། །
ཡང་མྱུར་དུ་ཤི་བར་འགྱུར་ན་ཡང་། ། དུས་རྒྱུན་དུ་དཀོན་མཆོག་ཞབས་ཏོག་གི ། ལས་བཟང་པོ་སྨོན་ལམ་མཚམས་སྦྱར་བས། ། རང་གང་འདོད་ཞིང་དུ་སྐྱེ་བར་ངེས། ། རང་གི་བདེ་དགེ་གཞན་ལ་གཏོང་ཞིང་གཞན་གྱི་སྡིག་པ་དང་སྡུག་བསྔལ་རང་ལ་ལེན་པའི་ཡང་ཚེ་མཐར་ཕྱིན་ན་ཕྱིན་པས་དགའ། ། འཕྲལ་སྤྱོད་ལམ་བྱ་བ་ཆེ་ཕྲ་ཡིས། ། རྗེ་བླ་མ་མཆོག་གི་ཞབས་ཏོག་དང་། ། བསྟན་འགྲོ་བའི་དོན་མང་འགྲུབ་ཕྱིར་རོ། ། བུ་དེས་ན་འདི་ཕྱི་ཀུན་དུ་བདེ། ། དོན་བསམ་ཚད་འགྲུབ་པ་བླ་མ་མཁྱེན། །
ཚིག་དེ་སྐད་སྨྲ་བ་ས་སྐྱ་པ། ། སྤྲང་ཆོས་མེད་རྣལ་འབྱོར་ཨ་ནནྡའོ། ། ཚུལ་འདི་ཡང་དྷྱ་ནར་གདམས་པ་དགེ། ༈ །།དད་ལྡན་མ་ཏི་བྷ་དྲ་ལ་གདམས་པའི་ལེགས་བཤད་བཞུགས། ༢༣༣ རྗེ་རྒྱལ་བ་མུས་པའི་ཞབས་ལ་འདུད། ། བུ་དད་པ་ཅན་གྱི་གང་ཟག་གིས། ། དོན་བསམ་པ་བཞིན་དུ་འགྲུབ་པར་མཛོད། ། ཁྱེད་སྔོན་བསགས་བློ་གྲོས་བཟང་པོ་ཅན། ། སེམས་དྭངས་བའི་ཡིད་ཀྱི་ལེགས་པར་ཉོན། ། རྗེ་རྒྱལ་བས་གསུངས་པའི་ལས་འབྲས་ཆོས། །
ལེགས་བསམ་ན་དལ་འབྱོར་མི་ལུས་འདི། ། དུས་ད་རེས་ཙམ་ལས་ཐོབ་པ་དཀའ། ། འདི་མི་རྟག་འཆི་བའི་ཆོས་ཅན་ཡིན། ། ནམ་འཆི་བའི་ངེས་པའང་ཅུང་ཟད་མེད། ། དུས་དེ་རིང་ཁོ་ནའང་མི་འཆི་ཞེས། ། བློ་བདེ་བར་འདུག་པའི་གདེང་ཡོད་དམ། ། རང་བེམ་རིག་བྲལ་ནས་འགྲོ་བའི་ཚེ། ། རྟེན་ཁང་གཞིས་གཉེན་བཤེས་མཛའ་གྲོགས་སོགས། ། ཚེ་འདིར་སྣང་ཀུན་གྱི་སླེབ་པ་མེད། ། གཏམ་ཐོས་པ་ཙམ་གྱི་སྙིང་འདར་བའི། །
མིང་བར་དོ་ཞེས་པའི་གནས་ངན་དེར། ། ཁོང་མན་ངག་ལྡན་པའི་སྐྱེས་བུ་རྣམས། ། སེམས་འཇིགས་མེད་དག་སྣང་ལེགས་ཤར་ཏེ། ། གནས་དག་པའི་ཞིང་དུ་འགྲོ་བ་ཡིན། ། ཚེ་འདིར་སྣང་ཅན་གྱི་སྐྱེ་བོ་རྣམས། ། ས་དེ་ནས་དམྱལ་བ་ཡིད་དགས་སོགས། ། གནས་རིགས་དྲུག་གྲོང་དུ་འཁོར་ཞིང་འཁྱམས། ། རྒྱུ་དེས་ན་སྡུག་བསྔལ་ལས་ཐར་དུས་མེད། ། འདི་སོམ་ལ་བློ་གྲོས་ལྡན་པ་ཁྱོད། ། རྗེ་མཚན་ལྡན་བླ་མ་བསྟེན་པ་དང་། །
ཆོས་ཟབ་ཡང་བདུད་རྩི་འཐུང་བ་དང་། ། རང་གང་མོས་ལམ་ལ་ཆིག་སྒྲིལ་དང་། ། དུས་རྒྱུན་དུ་མི་རྟག་དྲན་པ་དང་། ། གྲོགས་ངན་པའི་རྗེས་སུ་མི་འབྲངས་ཤིང་། ། བློ་ཆོས་མཐུན་སྐྱེས་བུ་བསྟེན་པ་སྟེ། ། གནད་དྲུག་པོ་འདི་ལ་ཉམས་ལེན་མཛོད། ། ཚུལ་དེ་བཞིན་ལག་ཏུ་ལེན་ནུས་ན། ། ཆེར་རྙེད་དཀའ་དལ་འབྱོར་ཐོབ་པ་དང་། ། ཆོས་རང་སྒོར་ཞུགས་པ་དོན་མེད་འགྱུར། ། གཞན་དམ་པས་རྗེས་སུ་མ་བཟུང་དང་། །
ཆོས་གང་ཡང་མི་ཤེས་རྨོངས་པ་དང་། ། རང་ཉམས་ལེན་མེད་པའི་ཁ་བཤད་དང་། ། བློ་ཆོས་མཐུན་རྗེས་སུ་མི་འབྲང་བ། ། གྲོགས་ངན་པའི་ངག་ལ་ཉན་པ་རྣམས། ། རང་འཕྲལ་དང་ཡུན་དུ་ཕུང་བའི་རྒྱུ། ། རྒྱུ་དེས་ན་ཁོ་བོས་ལེགས་བཤད་པའི། ། དོན་དེ་དག་བླང་དོར་ཚུལ་བཞིན་མཛོད། ། དུས་སྙིགས་མའི་གྲོགས་ལ་ཡིད་མ་སྟོན། ། བློ་ཆོས་མཐུན་རང་ཚུགས་ཐུབ་པ་གཅེས། ། འདི་ཆོས་དང་འཇིག་རྟེན་གང་བྱེད་ཀྱང་། །
རང་འཕྲལ་ཕུགས་ལེགས་པའི་གཞི་མ་ཡིན། ། ཚུལ་འདི་ཡང་མ་བརྗེད་སྙིང་ལ་ཆོངས། ། ཞེས་པ་འདི་ཡང་ ཤྲཱི་ས་སྐྱ་པ་རིགས་སྔགས་འཆང་བ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དད་ལྡན་གྱི་སློབ་མ་མ་ཏི་བྷ་དྲ་ལ་གདམས་པའོ། ། སརྦ་མངྒལཾ།། ༈ །།དད་ལྡན་གྱི་གྲྭ་པ་འཕྲིན་ལས་རིན་ཆེན་དང་ཆོས་གྲགས་གྲོགས་མཆེད་ལ་གདམས་པའི་ཡི་གེ་བཞུགས། ༢༣༤ དུས་གསུམ་སྒྲིབ་མེད་གཟིགས་པའི་མུས་པ་རྗེ། ། མི་མངོན་དབྱིངས་ནས་བདག་ལ་བརྩེ་བས་སྐྱོངས། ། ཁོ་བོའི་ཕྱིར་དུ་ངལ་དུབ་ཁྱད་གསོད་པའི། ། དད་ལྡན་གྲྭ་པ་རྣམས་གཉིས་ཚུར་ལ་གསོན། ། ཁྱེད་གཉིས་ལ་ཆུ་ཕྲེང་སོགས་བགྲོད་དཀའི་ལམ། །
གང་ལ་བཞུད་ཀྱང་དཀོན་མཆོག་རིན་ཆེན་གསུམ། ། བརྗེད་མེད་སྙིང་གི་དཀྱིལ་ནས་དྲན་པ་དང་། ། ཁོ་བོ་ཅག་ཀྱང་ཡིད་སྔར་ལམ་མེ་གཤེགས། ། འདིར་ཡང་འཕྲལ་དང་ཡུན་དུ་ཁྱེད་གཉིས་ལ། ། བརྩེ་བའི་སེམས་ཀྱི་ཐུགས་ཡིད་གཅིག་བསྲེས་ནས། ། གཅིག་ཆོག་རྒྱལ་པོ་མཚན་ལྡན་བླ་མ་ལ། ། བསམ་དོན་གེགས་མེད་འགྲུབ་པའི་གསོལ་འདེབས་བགྱིད། ། དེ་ལྟར་ངེས་པར་མཛོད་ལ་བདེ་བར་བཞུད། ། ཕན་ཚུན་མཐུན་པར་མཛོད་ལ་བདེ་བར་བཞུད། ། བླ་མ་སྤྱི་བོར་བསྒོམ་ལ་བདེ་བར་བཞུད། །
རིང་པོར་མ་ཐོགས་རང་རེ་དཔོན་སློབ་རྣམས། ། བསམ་དོན་ཡིད་བཞིན་འགྲུབ་ནས་མཇལ་བར་སྨོན། ། ཞེས་པ་འདི་ཡང་ས་སྐྱ་པ་ཤཱཀྱའི་དགེ་སློང་རིགས་སྔགས་འཆང་བ་ཨ་ནནྡའི་མིང་ཅན་གྱིས་དད་ལྡན་གྱི་གྲྭ་པ་གྲོགས་མཆེད་སྒར་ཆེན་ཞབས་དྲུང་དུ་དཔལ་ས་སྐྱ་ནས་བརྫངས་དུས་གདམས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒལཾ། དགེ་ལེགས་འཕེལ།། ༈ །།བཀླགས་པ་ཙམ་གྱི་སྐྱེ་མེད་དོན། ། རྟོགས་བྱེད་ལེགས་བཤད་འདི་ན་ཡོད། ༢༣༥ ། བུདྡྷ་བྷ་བ་ཡམ་ཛ་གརྡྷ་ཏཱ་ཡ། དབེན་པའི་གནས་སུ་མཚན་ལྡན་བླ་མའི། །
སྐུ་གསུང་ཐུགས་དང་རང་གི་སྒོ་གསུམ། ། དབྱེར་མེད་བསྲེས་ལ་ལྟ་བ་འདི་སྐྱོང་། ། ཆོས་ཀུན་སེམས་ལས་ལོགས་ན་མེད་པ། ། ལུང་རིགས་སྒྲུབ་བྱེད་བསམ་ལ་ཐག་བཅད། ། དེ་ནས་སེམས་ཀྱི་ངོ་བོ་ལ་བལྟས་པས། ། དང་པོར་མཚན་ཉིད་གསལ་བར་མཐོང་འགྱུར། ། དེ་ནས་དེ་ཡི་རང་བཞིན་སྟོང་པ། ། ཤུགས་ཀྱིས་ཤེས་ལ་སྟོང་དེ་གསལ་ཆས། ། ནམ་ཡང་མ་འབྲལ་དེ་ཕྱིར་ཟུང་འཇུག ། ངང་ལ་སློད་འཇོག་དེ་ལ་གོམས་པ། །
རྟོག་མེད་གསལ་ལེ་རྒྱུན་དུ་གནས་འོང་། ། དེ་ཚེ་ལྟ་རྒྱུས་ལྟ་བ་དེ་དང་། ། རྟོགས་ཐབས་རྟོགས་མཁན་གསུམ་པོ་དབྱེར་མེད། ། ཤེས་པར་བྱས་ལ་ཤེས་པ་དེ་ཡང་། ། འཛིན་པ་མེད་པའི་ངང་ལ་འཇོག་གོ ། མདོར་ན་གང་ཡང་བྱ་རྒྱུ་བརྗོད་རྒྱུ། ། མེད་པར་ཤེས་པའི་མེད་པའང་མེད་པ། ། ཐག་བཅད་དེ་ཡི་ངང་ལ་ཅི་གནས། ། བཞག་གོ་ལྟ་བ་མཐར་ཕྱིན་ཚད་ནི། ། བདེན་འཛིན་རྩད་ནས་ཆོད་པ་དེ་ཡིན། །
ཡིན་པར་ཞེན་ན་ལྟ་བའི་དུག་ལེགས། ། ཚུལ་འདི་ལམ་ཟབ་བླ་མའི་རྣལ་འབྱོར། ། ཉམས་ལེན་དུས་སུ་ལེ་ལོ་སྤོང་ལ། ། འབད་པ་ཆེན་པོས་རང་རྒྱུད་འདི་ལ། ། འབྱོར་ངེས་ཤེས་གྱི་མཻ་ཏྲི་བྷ་དྲ། ། ཞེས་བྱ་འདི་ནི་མཁོན་རིགས་ཤཱཀྱ་ཡིས། ། བཙུན་པ་ངག་དབང་ཀུན་དགའི་མིང་ཅན་གྱིས། ། རང་ལོ་བཅུ་དགུ་ལོན་ཚེ་དཔལ་ས་སྐྱར། ། བྲིས་འདིས་རང་དང་ཉེར་གནས་གྲོགས་ཀྱི་མཆོག ། སྐྱེ་མེད་བཙན་ས་མྱུར་དུ་ཟིན་གྱུར་ཅིག །
ཡང་སྨྲས་པ། དུས་དེང་སང་སྐབས་ཀྱི་གཉེན་འཁོར་ལ། ། སེམས་དུང་པ་ཆེས་ན་སྙིང་རླུང་སློང་། ། འཕྲལ་གཞན་ལ་གནོད་འཚེ་མ་བྱེད་པར། ། བློ་རང་ཚུགས་བཟུང་དང་རྣལ་འབྱོར་པ། ། གཞན་འདིར་སྣང་ཕུན་ཚོགས་མཐོང་བའི་ཚེ། ། བློ་བརྟན་པོའང་དམ་ཆོས་སྤོངས་མཐོང་བས། ། ཚེ་འདིར་སྣང་རྣམ་རྟོག་གང་སྐྱེས་ཀྱང་། ། དེ་དེ་འཕྲལ་ཆོད་ཅིག་རྣལ་འབྱོར་པ། ། སརྦ་མངྒལཾ།།
༈ །།བྱམས་པ་བཟང་པོ་ལ་སྨྲས་པའི་ཉམས་དབྱངས་མཐོང་བ་དགའ་བསྐྱེད་ཅེས་བྱ་བ་བཞུགས། ༢༣༦ གུ་རུ་རཏྣ་ཡ་ན་མ༔ སྐྱབས་རང་རིག་སངས་རྒྱས་རྒྱལ་མཚན་ལ། ། བུ་གསོལ་བ་འདེབས་སོ་བྱིན་གྱིས་རློབས། ། ཁྱེད་གསོན་དང་བྱམས་པ་བཟང་པོ་བ། ། སྤྱིར་གྲོགས་ལ་རྣམ་པ་གསུམ་ཡོད་དེ། ། གྲོགས་རབ་ཀྱི་ཡོན་ཏན་འཕེལ་བར་བྱེད། ། གྲོགས་འབྲིང་གི་ཕན་གནོད་གང་ཡང་མེད། ། གྲོགས་ཐ་མས་ཉོན་མོངས་གཏིང་ནས་སློང་། ། ད་དུས་ཀྱི་དབང་གི་རབ་འབྲིང་གི །
གྲོགས་གསེར་བས་དཀོན་ཞིང་ངན་པའི་གྲོགས། ། གྲངས་རྡུལ་ཕྲན་ལས་ཀྱང་མང་བར་གདའ། ། རྒྱུ་དེས་ན་བདེ་བའི་གོ་སྐབས་དཀའ། ། ལར་ཁྱེད་ཀྱང་བློ་གྲོས་ཆེར་དམན་པས། ། མི་གཞན་གྱི་བློ་ཁྲིད་མི་ཤེས་པར། ། ཚིག་ཅུང་ཟད་ཙམ་ལ་འཁོན་དུ་འཛིན། ། ལུས་རྣམ་འགྱུར་འགའ་ལ་ཁྲོ་གཉེར་གཡོ། ། རྒྱུད་གྱོང་པོའི་ཤིང་ལག་བས་ཀྱང་གྱོང་། ། ཐབས་ཇི་ལྟར་བྱས་ཀྱང་འགྲོགས་དཀའ་བ། ། ཚུལ་འདི་འདྲ་བརྒྱུད་མར་བྱས་གྱུར་ན། །
མི་ཁྱེད་ལ་སྙིང་ནས་བརྩེ་བའི་གྲོགས། ། དཔེ་ཉིན་སྐར་ལས་ཀྱང་དཀོན་པར་འགྱུར། ། འགྱུར་མི་འགྱུར་གཟུ་བོས་དཔྱོད་པར་ཞུ། ། འཕྲལ་སྤྱོད་པ་དེ་ལྟར་སྣང་ན་ཡང་། ། དུས་རྒྱུན་པར་སེམས་ངན་མི་འཆང་ཞིང་། ། ཚིག་ངན་པས་གཞན་རྒྱུད་མི་བསྲེག་པར། ། ཚུལ་འདི་ལ་ཁོ་བོ་སྤྲོ་བ་སྐྱེས། ། རྒྱུ་དེས་ན་སྙིང་གཏམ་བཤད་ཀྱི་ཉོན། ། དུས་དིང་སང་སྐབས་ཀྱི་ངན་པ་འགས། ། ལས་སྤྱོད་ཚུལ་འདི་འདྲ་ལ་བསམ་ན། །
མིག་མཆི་མ་འཆོར་བ་བདེན་མོད་ཀྱི། ། དེའི་གཉེན་པོ་འདི་ལྟར་བསམ་པ་མཛོད། ། རྗེ་མཁས་པའི་གཙུག་རྒྱན་ས་པཎ་གྱིས། ། མི་རང་གི་ངན་སྤྱོད་མ་བྱས་ན། ། ཁོང་བརྒྱ་བྱིན་གྱིས་ཀྱང་སྨད་མི་ནུས། ། དཔེ་ཆུ་མིག་རང་ཉིད་མ་སྐམ་ན། ། ས་ཡིས་མནན་ཡང་ཐུབ་པར་མི་འགྱུར་རོ། ། ཞེས་གསུངས་པའི་དོན་འདི་རྒྱུད་ལ་སྦྱོར། དོན་རང་གི་ལམ་དུ་སྦྱོར་ཤེས་ན། ། མི་ངན་དང་ལྷན་ཅིག་གནས་པ་དེ། །
ཆོས་བཟོད་པ་འཕེལ་བའི་ཐབས་མཆོག་ཡིན། ། ཚུལ་འདི་ལའང་ངེས་ཤེས་བསྐྱེད་པར་རིགས། ། རྒྱུ་དེས་ན་རེ་ཞིག་གྲོགས་ངན་པས། ། གང་གནོད་ཀྱང་བཟོད་པ་སྒོམ་མཛོད་དང་། ། ཕུགས་ཁྱེད་རང་རྒྱལ་བར་ཐེ་ཚོམ་མེད། ། མི་ཁོ་བོས་དེ་ལྟར་བཤད་པ་ཡིན། ། དོན་དེ་དག་འཐད་ན་བླང་བར་གྱིས། ། ང་རྣལ་འབྱོར་ངག་དབང་ཀུན་བསོད་ངས། ། བློ་གཏད་ས་བླ་མ་དཀོན་མཆོག་ཡིན། ། གྲོགས་བློ་ལྡན་བཤེས་གཉེན་རྣམས་ལ་བྱེད། །
ལས་བྱེད་རྒྱུ་ཐོས་བསམ་སྒོམ་གསུམ་དང་། ། དེའི་འབྲས་བུ་འཆད་རྩོད་རྩོམ་གསུམ་ཡིན། ། ང་འདུག་ས་བཤེས་གཉེན་མང་པོའི་ཚོགས། ། གནས་གང་དུ་འདུག་པའི་ས་དེ་ཡིན། ། མདོར་བསྡུ་ན་ཆོས་མཐུན་ལས་གཞན་པའི། ། ལས་བྱ་རྒྱུ་གང་ཡང་ཡོད་མ་ཡིན། ། རྒྱུ་དེས་ན་འདི་ཕྱི་ཀུན་དུ་བདེ། ། ཚུལ་འདི་ལས་ཉམས་དགའ་ཅི་ཞིག་ཡོད། ། འདི་མཚན་ལྡན་བླ་མའི་བཀའ་དྲིན་ཡིན། ། དྲིན་འཁོར་ཐབས་མེད་པའི་མགོན་ཁྱོད་ཀྱིས། །
དུས་བྱང་ཆུབ་བར་དུ་འབྲལ་མེད་བཟུང་། ། ཅེས་པ་འདི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའི་མིང་ཅན་གྱིས་རང་དང་ཉེར་གནས་དགེ་ཚུལ་བྱམས་པ་བཟང་པོ་གྲོགས་ལ་རེ་ཐག་ཆད་པའི་གཏམ་དུ་སྨྲ་ཞིང་མིག་ནས་མཆི་མ་མང་དུ་འབྱུང་གིན་འདུག་པའི་ཚེ་སེམས་སྐྱོ་བ་དང་སྙིང་རྗེ་ཟུང་འབྲེལ་གྱི་ངང་ནས་སྨྲས་པའོ།། ༈ །།གདམས་པ་བསྐུལ་བྱེད་རེ་སྐོངས་བཞུགས། ༢༣༧ ཡབ་རྗེ་བཀའ་དྲིན་ལ་མཉམ་མེད། ། རྒྱལ་སྲས་སྦས་པ་ཡི་རྣལ་འབྱོར། ། སྔགས་འཆང་གྲགས་པ་ཡི་མཚན་དང་། ། དུས་གསུམ་སྒྲིབ་མེད་དུ་གཟིགས་པའི། ། རྗེ་བཙུན་བུདྡྷ་ཡི་མཚན་ཅན། ། ཡབ་སྲས་བརྒྱུད་པ་དང་བཅས་རྣམས། ། ཁོ་བོས་སྤྱི་གཙུག་གི་རྒྱན་ཏེ། །
ད་དུང་བྱང་ཆུབ་ཀྱི་བར་དུ། ། བདག་དང་གདུལ་བྱ་ཡི་ཚོགས་རྣམས། ། འབྲལ་མེད་ཐུགས་རྗེ་ཡིས་ཟུངས་ཤིག ། དད་ལྡན་དམ་ཆོས་ལ་འདུན་པའི། ། གཞོན་ནུ་བློ་གསལ་ཁྱེད་གསོན་དང་། ། འདིར་སྣང་སྐྱིད་སྡུག་དང་ལེགས་ཉེས། ། སྔོན་བསགས་ལས་འབྲས་སུ་བཤད་པས། ། གང་བྱུང་ལམ་ཁྱེར་དུ་སྲོལ་ལ། ། གཞན་ལ་སྡུག་ཡུས་དེ་སྤོངས་མཛོད། ། ཕྱི་མ་སྐྱི་སྡུག་གི་རྩ་བ། །
ད་ལྟའི་བསམ་སྦྱོར་ལ་རགས་པས། ། སྡིག་སྤོངས་དགེ་བསྒྲུབ་ཀྱི་ལས་ལ། ། ནམ་ཡང་འབད་འབུང་རང་བསྐྱེད་མཛོད། ། གཉེན་འཁོར་མཛའ་བཤེས་དེ་མང་ཡང་། ། སྡུག་ལ་བསྣན་ཁ་རང་ལེགས་པས། ། ཀུན་དང་མི་མཐུན་པ་མིན་པ། ། སུ་ལའང་ཞེན་ཆགས་དེ་སྤོངས་མཛོད། ། དམ་ཆོས་ཤ་མ་ཅིག་བྱེད་ན། ། མཚན་ལྡན་བླ་མ་ཞིག་བསྟེན་ནས། ། དབང་ཁྲིད་མན་ངག་དང་ལག་ལེན། །
ཆོག་ཚོད་མེད་པ་ཞིག་ཞུས་ནས། ། འདིར་སྣང་ལྟོ་གོས་དང་གཏམ་ལ། ། འཁྲི་བ་རྦད་ཆོད་ཞིག་བྱས་ཏེ། ། གང་བྱུང་ཆོག་ཤེས་ཀྱི་སྒོ་ནས། ། ཆོས་མཐུན་གནས་གྲོགས་ཤིག་བསྟེན་ཏེ། ། སེམས་དང་ཉམས་ལེན་གཉིས་བསྲེས་ནས། ། ལོ་ཟླ་ཞག་དང་ལ་ཟ་མ། ། ཁོར་ཡུག་དགེ་སྦྱོར་གྱིས་འདས་ནས། ། གཏན་ལེགས་འདུན་མ་དེ་ཟིན་པས། ། དེ་བཞིན་ཐུགས་དཀྱིལ་དུ་ཞོག་ལ། །
ནམ་ཕུགས་ལག་ལེན་ཞིག་མཛོད་ཅིག ། རང་སེམས་བླ་མ་དང་ཡིད་དམ། ། དབྱེར་མེད་བདེ་སྟོང་གི་གཤིས་འདི། ། གདོད་མའི་གནས་ལུགས་རང་ལེགས་པས། ། རང་བབས་བཟོ་མེད་དུ་ཆོངས་མཛོད། ། དུས་ངན་དེང་སང་གི་མི་རྣམས། ། དོན་གྱི་སྐྱོན་ཡོན་ལ་མི་བརྟག ། རང་དང་ཕྱོགས་མཐུན་ལ་བསམ་ནས། ། ངན་པས་ངན་པ་དག་བསྟོད་ཅིང་། ། དམ་པ་སྨོད་པ་འདི་ངོ་མཚར། །
འདི་འདྲའི་སྙིགས་དུས་ཀྱི་སྣང་ཚུལ། ། ཡིད་འབྱུང་སྐྱོ་ཤས་ཀྱི་ལྕག་འདེབས། ། བསམ་གྱིན་སྒོམ་སྒྲུབ་ལ་འདུན་པ། ། ངམ་ངམ་ཤུགས་ཀྱིས་རང་འབྱུང་ངེས། ། ཞེས་པ་འདི་ཡང་ཐེག་པ་མཆོག་གི་རྣལ་འབྱོར་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཡུད་ཙམ་ཞིག་ལ་བྲིས་ནས། ལྷ་སྲས་ངག་དབང་ཆོས་ཀྱི་དཔལ་མོས་བསྐུལ་བས་བཞེད་དོན་འགྲུབ་པར་བྱས་པའོ།། ༈ །།རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྐུ་བརྙན་ལ་གཟུངས་གཞུག་གི་དཀར་ཆག་དངོས་གྲུབ་ཀུན་འབྱུང་བཞུགས། ༢༣༨ རྒྱ་གར་སྐད་དུ། ཤྲཱི་མནྶརྒུ་རུཤྩ་དྷི་དེ་བ་ཏཱ་ཡེ་ན་མཿ བོད་སྐད་དུ།
དཔལ་ལྡན་བླ་མ་དམ་པ་དང་ལྷག་པའི་ལྷ་ལ་ཕྱག་འཚལ་ལོ། ། འཆི་མེད་འོད་གསལ་ལྷ་རིགས་ལས་བབས་འཁོན་གྱི་བརྒྱུད། ། ས་སྐྱ་པ་ཞེས་གྲགས་པའི་རྔ་ཆེན་ཆེར་གསལ་བའི། ། རིགས་གསུམ་རྣམ་འཕྲུལ་རྒྱུན་ཆད་མེད་པར་ལེགས་བྱོན་པའི། ། རྗེ་བཙུན་བསླུ་མེད་བརྒྱུད་པར་བཅས་ལ་གུས་བཏུད་ནས། ། རྡོ་རྗེ་འཛིན་པའི་སྐྱེ་བ་ལན་བདུན་དུ། ། བཞེས་པའི་ཐ་མ་རྗེ་བཙུན་གྲགས་པའི་མཚན། ། གསེར་མདོག་ཅན་དུ་འབྲས་བུ་མངོན་གྱུར་མཛད། ། རྡོ་རྗེ་འཛིན་པའི་གཙུག་རྒྱན་གང་དེ་རྒྱལ། ། ཞེས་མཆོད་པར་བརྗོད་ནས།
འདིར་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པའི་གདུང་བརྒྱུད་དྲི་མ་མེད་པའི་ཚུལ་དུ་ཁྱབ་བདག་རྡོ་རྗེ་འཆང་ཆེན་པོ་ཉིད་ལེགས་པར་བྱོན་པ་མཐུ་སྟོབས་ཀྱི་དབང་ཕྱུག་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྐུ་བརྙན་རིན་ཆེན་དངུལ་གྱི་རང་བཞིན་ལས་གྲུབ་པ་འདི་ནི། ཡངས་པའི་ས་ཆེན་པོ་ལ་དབང་བསྒྱུར་གངས་ཅན་གྱི་ས་དབང་གཅིག་པུ་བ། ལུགས་གཉིས་ཀྱི་མཁྱེན་པ་ནམ་མཁའི་ཁྱོན་ལྟར་ཡངས་པའི། ། ནུས་ལྡན་འཁོར་ལོས་བསྒྱུར་བ་ཀརྨ་བསྟན་སྐྱོང་དབང་པོས་བདུད་ལས་ཀྱིས་མི་ཕྱེད་པའི་དད་པ་རྒྱ་མཚོས་ཀུན་ནས་བླངས་ཏེ། ལེགས་མཛད་གསར་དུ་བསྐྲུན་པ་འདི་ཉིད་ཀྱི་གཟུངས་གཞུག་དང་། རབ་གནས། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་གྱིས་ཤིག་ཅེས་མི་དབང་ཆེན་པོའི་བཀའ་སྩལ་ལྷུར་བླངས་པའི། བྱིན་རླབས་ཀྱི་གཟི་འོད་འབར་བའི་གཟུངས་གཞུག་གི་བཞུགས་ཚུལ་ཐོར་བཏབ་པ་ལ། ཐོག་མར་དབུ་གཟུངས་སོགས་གཟུངས་སྔགས་ཀྱི་བྱིན་རླབས་ཅན་བཞུགས་པ་ལ། བདེ་ཀྱེ་གསང་གསུམ་སོགས་བླ་མ་བརྒྱུད་པ་བསམ་གྱིས་མི་ཁྱབ་པའི་མཚན་སྔགས་བགྲང་བ་ལས་འདས་པ་དང་།
ཡི་དམ་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས་བསམ་གྱིས་མི་ཁྱབ་པའི་རྩ་སྔགས་སྙིང་པོ་ཉེ་སྙིང་གི་ཚོགས་དུ་མ་དང་། གཟུངས་ཆེན་ལྔ་དང་། ཆོས་སྐྱོང་ནོར་ལྷའི་གསང་སྔགས་དུ་མ་སོགས་མདོར་ན་རྒྱུད་སྡེ་བཞིའི་དགོངས་པ་ཚད་ལྡན་གྱི་གསུང་རབ་ནས་བཤད་པ་ལྟར་མ་ཚང་བ་མེད་པ་དང་། ཚུལ་བཞིན་བསྒྲུབ་པའི་གནོད་སྦྱིན་འཁོར་ལོ་སོགས་ཆ་ཚང་བཞུགས་ཤིང་། གཞན་བྱིན་རླབས་ཀྱི་རྟེན་ཁྱད་པར་ཅན་བཞུགས་པ་ལ། རྗེ་བཙུན་རིན་པོ་ཆེ་ཉིད་ཀྱི་སྐུ་གདུང་། གདུང་ཐལ། དབུ་ཐོད་ལ་འཇམ་དབྱངས་འཁྲུངས་པའི་དུམ་བུ། ཚེམ་གྱི་དུམ་བུ། ན་བཟའི་དུམ་བུ།
ཕྱག་ཕྲེང་ཁུག་མའི་དུམ་བུ་རྣམས་དང་། རྗེ་བཙུན་རིན་པོ་ཆེ་རྩེ་མོ་ཞབས་ཀྱི་དབུ་ལོ། རྗེ་བཙུན་ས་པཎ་གྱི་སྐུ་གདུང་། གདུང་ཐལ། བླ་མ་གནམ་ཁའུ་པའི་དབུ་ཐོད་ལ་ཕྱག་རྡོར་དང་ཨ་ཡིག་འཁྲུངས་པའི་དུམ་བུ། ཐེག་ཆེན་ཆོས་རྗེའི་སྐུ་གདུང་། སྔགས་འཆང་ཆེན་པོའི་སྐུ་གདུང་། ཐེག་ཆེན་རིན་པོ་ཆེའི་གདུང་ཐལ། གདུང་སོལ། མུས་ཆེན་སངས་རྒྱས་རྒྱལ་མཚན་གྱི་དབུ་ཐོད་ཀྱི་དུམ་བུ།
རྒྱལ་ཚབ་དམ་པའི་སྐུ་གདུང་། སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་སྐུ་གདུང་། བྲམ་ཟེ་མཆེད་བདུན་གྱི་སྐུ་གདུང་། འཇམ་དབྱངས་ནམ་མཁའ་རྒྱལ་མཚན་གྱི་དབུ་ཐོད་ཀྱི་དུམ་བུ། བྱང་ཆུབ་སེམས་ཛྙཱ་ནའི་སྐུ་གདུང་། ཡང་དག་པ་རྫོགས་པའི་སངས་རྒྱས་ཀྱི་སྐུ་གདུང་དགའ་ལྡན་ནས་བྱོན་པའི་ཕྱེ་མ། ས་ལོ་ཐམས་ཅད་མཁྱེན་པ། ཐེག་ཆེན་ཆོས་རྒྱལ། བདག་ཆེན་གྲགས་བློ་བ། འཇམ་དབྱངས་ནམ་མཁའ་རྒྱལ་མཚན།
རྒྱ་གར་ཤེས་རབ་རྒྱལ་མཚན། འཁོན་བློ་གྲོས་རྒྱལ་མཚན་རྣམས་ཀྱི་སྐུ་གདུང་བཏུལ་མ་བྱིན་རླབས་ཀྱི་གཟི་འོད་འབར་བ། རྟེན་འདམ་དཔེ་གྲགས་མ་ནི། ཡང་དག་པ་རྫོགས་པའི་སངས་རྒྱས་ཀྱི་སྐུ་གདུང་། བྲམ་ཟེ་ཆེན་པོ་ས་ར་ཧ། འཕགས་པ་ཀླུ་སྒྲུབ་སོགས་ནས་ཁ་ཆེ་པཎ་ཆེན་གྱི་བར་གྱི་རྒྱ་གར་གྱི་མཁས་གྲུབ་ཐམས་ཅད་ཀྱི་སྐུ་གདུང་རྡོ་རྗེ་གདན། བྱ་རྒོད་ཕུང་པོ། དུར་ཁྲོད་ཆེན་པོ་བརྒྱད། ཡུལ་ཆེན་ཉེར་བཞི། གནས་ཆེན་སོ་གཉིས་སོགས་ཀྱི་ས།
གཞན་ཡང་འཕགས་ཡུལ་གྱི་བྱིན་རླབས་རྟེན་ཚང་མ་བསྡུ་བར་མཛད་ཅིང་། བོད་ཀྱི་མཁས་གྲུབ་ཀྱང་བདག་ཉིད་ཆེན་པོ་ས་པཎ་ཡན་ཆོད་ཀྱི་བླ་མ་གོང་མ། རྗེ་སྲོང་བཙན་སྒམ་པོ། ཆོས་རྒྱལ་ཁྲི་སྲོང་ལྡེ་བཙན། སད་མི་མི་མདུན་སོགས་ནས་བདག་ཉིད་ཆེན་པོ་ཡན་ཆོད་ཀྱི་སྐུ་གདུང་དང་བྱིན་རླབས་རྟེན་ཚང་མ་བསྲེ་བར་མཛད་པའི་རྟེན་འདམ། དེའི་སྟེང་དུ་རྗེ་ས་པཎ། ཆོས་རྒྱལ་འཕགས་པ་སོགས་ནས། ས་ལོ་ཐམས་ཅད་མཁྱེན་པའི་བར་གྱི་དཔལ་ས་སྐྱའི་གདུང་བརྒྱུད་རིམ་པར་བྱོན་པ་རྣམས་ཀྱི་སྐུ་གདུང་། ཤང་མཚལ། གདུང་ཐལ།
སྤུར་ཚྭ་སོགས་དང་། བྱང་སེམས་ཟླ་བ་རྒྱལ་མཚན། དབོན་སྟོན་སྐྱེར་ཁང་པ། ཚོགས་སྒོམ་པ། ཉན་ཆེན་པ། རྗེ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན། ལོ་ཙཱ་བ་མཆོག་ལྡན། མུས་ཆེན་ནམ་མཁའི་རྣལ་འབྱོར། བུ་སྟོན་རིན་པོ་ཆེ།
ལོ་ཆེན་བྱང་རྩེ། ས་བཟང་མ་ཏི། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། རྗེ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ། འཇམ་དབྱངས་སངས་རྒྱས་རིན་ཆེན། མཁན་ཆེན་བསོད་ནམས་ལྷུན་གྲུབ། ལོ་ཆེན་ཆོས་སྐྱོང་བཟང་པོ།
ངོར་ཆེན་དཀོན་མཆོག་ལྷུན་གྲུབ་རྣམས་ཀྱི་སྐུ་གདུང་། གདུང་ཐལ། ཞུན། སྤུར་ཚྭ་རྣམས་བསྲེས་པའི་བྱིན་རླབས་ཀྱི་གཟི་འོད་འབར་བའི་རྟེན་འདམ། སྔགས་འཆང་གྲགས་པ་བློ་གྲོས་རྒྱལ་མཚན་གྱི་སྐུ་གདུང་། སྔགས་འཆང་ཆེན་པོའི་ཆབ་སེར་རིལ་བུ། འཇམ་དབྱངས་བསོད་ནམས་དབང་པོའི་ཤང་མཚལ། སྤྱན་སྔ་རིན་པོ་ཆེའི་སྐུ་མཚལ་རྣམས་དང་། གཞན་ཡང་ཁ་ཆེ་པཎ་ཆེན་གྱི་དབུ་ལོ། ས་ལོ་ཆེན་པོའི་དབུ་ལོ།
སྤྱན་སྔ་ངག་དབང་ཆོས་གྲགས་ཀྱི་དབུ་ལོ། གྲུབ་ཆེན་དཔལ་ལྡན་བཀྲ་ཤིས་ཀྱི་དབུ་ལོ། རྗེ་དཀོན་མཆོག་ལྷུན་གྲུབ་ཀྱི་དབུ་ལོ། ཤར་ཆེན་ཡེ་ཤེས་རྒྱལ་མཚན་གྱི་དབུ་ལོ། འཇམ་དབྱངས་ཤེས་རབ་རྒྱ་མཚོའི་དབུ་ལོ། སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་དབུ་ལོ། ཞ་ལུ་ལོ་ཆེན་ཆོས་སྐྱོང་བཟང་པོའི་དབུ་ལོ། མཁས་གྲུབ་ཐམས་ཅད་ཀྱི་དབུ་ལོ་ཀུན་འདུས། ཡོངས་འཛིན་དཀོན་མཆོག་འཕེལ་བའི་དབུ་ལོ། འཇམ་དབྱངས་སངས་རྒྱས་རིན་ཆེན་གྱི་དབུ་ལོ།
གློ་བོ་མཁན་ཆེན་གྱི་དབུ་ལོ། སྔགས་འཆང་ཆོས་ཀྱི་རྒྱལ་པོའི་བདེ་མཆོག་ནག་པོ་པའི་གསུང་བསྙེན་གནང་དུས་ཀྱི་དབུ་ལོ། སྒོ་རུམ་ཡེ་ཤེས་མགོན་པོའི་དྲུང་དུ་ཤཱ་ས་ན་འབུམ་ཕྲག་བཞི་མཛད་པའི་དབུ་ལོ། མགོན་པོ་ལྷ་བརྒྱད་སྦགས་བསྒྲུབ་ཀྱི་གསུང་བསྙེན་མཛད་དུས་ཀྱི་དབུ་ལོ། བྱས་འགྱུར་རྡོ་རྗེའི་བྲག་རྫོང་དུ་བླ་མའི་གསོལ་འདེབས་དང་མཥྚ་འབུམ་ཕྲག་སོ་གཉིས་སོང་དུས་ཀྱི་དབུ་ལོ། ཡང་བྱས་འགྱུར་རྡོ་རྗེའི་བྲ་རྫོང་དུ་ལོ་གསུམ་གནང་དུས་ཀྱི་དབུ་ལོ། འུ་ཡུག་པ་རིག་པའི་སེང་གེའི་དབུ་ལོ། སྔགས་འཆང་ཆེན་པོའི་སྤུར་ནས་ཞུས་པའི་དབུ་ལོ། གཏེར་སྟོན་ཆེན་པོ་ཤེས་རབ་འོད་ཟེར་གྱི་དབུ་ལོ། མུས་ཆེན་སངས་རྒྱས་རྒྱལ་མཚན་གྱི་དབུ་ལོ།
ངག་དབང་དབང་རྒྱལ་གྱི་དབུ་ལོ། འཇམ་པའི་དབྱངས་བསོད་ནམས་དབང་པོའི་རྡོ་རྗེ་གཞོན་ནུའི་བསྙེན་བསྒྲུབ་གསལ་བྱེད་ལ་བརྟེན་ནས་ཀཱི་ལ་ཡ་འབུམ་ཕྲག་ལྔ་བཅུ་རྩ་ལྔ་སོང་བའི་དབུ་ལོ་བུབ་དང་། གཞན་ཡང་ཡི་དམ་ཞི་ཁྲོ་རབ་འབྱམས་བགྲང་བ་ལས་འདས་པ་རྣམས་དང་ཆོས་སྐྱོང་སོ་སོའི་གསུང་བསྙེན་གནང་དུས་ཀྱི་དབུ་ལོ་མཚོན་པ་རྣམས་དང་། གཞན་ཡང་རྡོ་རྗེ་གདན་པ་ཀུན་དགའ་རྣམ་རྒྱལ་གྱི་ན་བཟའི་དུམ་བུ། རྡོ་རྗེ་འཆང་ཀུན་དགའ་བཟང་པོའི་སྐུ་ཆོས་ཀྱི་དུམ་བུ། སྐུ་རགས་ཀྱི་དུམ་བུ། སྔགས་འཆང་ཆོས་ཀྱི་རྒྱལ་པོའི་སྐུ་རགས་ཀྱི་དུམ་བུ། སྐུ་ཐབས་ཀྱི་དུམ་བུ། བཞུགས་འདིང་གི་དུམ་བུ། སྐུ་སྲུང་གི་ལྐོགས།
ས་ཁྱིམ་གྱི་དུམ་བུ། རྗེ་ཀུན་དགའ་གྲོལ་མཆོག་གི་དབུ་ཞྭའི་དུམ་བུ། མུས་ཆེན་སངས་རྒྱས་རྒྱལ་མཚན་གྱི་སྐུ་རགས་ཀྱི་དུམ་བུ། སྐུ་གཟན་གྱི་དུམ་བུ། སྐུ་ཤམ་གྱི་དུམ་བུ། འཇམ་དབྱངས་བསོད་ནམས་དབང་པོའི་ཤང་ཕྱིས་ཀྱི་དུམ་བུ། སྐུ་རགས་ཀྱི་དུམ་བུ། སྐུ་མཚལ་གནང་དུས་སྐུ་ལ་མཆོད་རས་ཀྱི་དུམ་བུ། ཡང་ཤང་ཕྱིས་ཀྱི་དུམ་བུ། བསེ་འབག་ནག་པོ་འཕུར་ཤེས་ཀྱི་ན་བཟའི་དུམ་བུ།
སྙན་དར་གྱི་དུམ་བུ། དམ་རྫས་འཆི་མེད་རིལ་བུ་ངེད་རང་ས་སྐྱ་པའི་ཞལ་ངོ་རིམ་པ་བཞིན་གྱི་ཕྱག་ལེན་རྣམ་པར་དག་པའི་སྒོ་ནས་ཚུལ་བཞིན་བསྒྲུབ་པའི་ཁྲི་རྡོ་སིལ་མ་སོགས་བགྲངས་བ་ལས་འདས་པ་བཞུགས་ཤིང་། དེ་ལྟར་གཟུངས་བཞུགས་ཀྱི་རིམ་པ་རྣམས་ལྷག་ཆད་འགལ་འཁྲུགས་སོགས་ཀྱི་སྐྱོན་ཅུང་ཟད་དང་བྲལ་བའི་བོད་ཡུལ་བསྟན་པའི་མངའ་བདག་རྗེ་བཙུན་པ་ས་སྐྱ་པའི་ཕྱག་བཞེས་ཇི་བཞིན་བགྱིས་རྗེས། རབ་གནས་སྨིན་རྒྱས་ལེགས་པར་གྲུབ་པའི། གང་གི་གསོལ་བ་བཏབ་ན་མཆོག་དང་ཐུན་མོང་གི་དངོས་གྲུབ་བདེ་ལག་ཏུ་སྩོལ་ངེས་པའི་རྨད་དུ་བྱུང་བའི་སྐུ་བརྙན་འདི་ནི་ས་ལ་སྤྱོད་པའི་བརྒྱ་བྱིན་ཀརྨ་བསྟན་སྐྱོང་དབང་པོས་ལེགས་མཛད་ཕུལ་དུ་བྱུང་བའི་གཟི་བྱིན་ལས་གྲུབ་པ་ཡིན། འདིར་སྨྲས་པ། ཚུལ་འདི་རྡོ་རྗེ་འཆང་དངོས་པ་ས་སྐྱ་པའི། ། གོང་མ་རྣམས་ལ་རྨོངས་དད་ཙམ་མིན་པ། ། ཤེས་ནས་དད་པ་ཐོབ་པའི་བློ་གྲོས་ཅན། ། མང་དུ་ཐོས་པ་གང་དེས་ལེགས་པར་སྦྱར། །
མི་ཤེས་རྡོལ་བའི་ཕྲུ་གུ་ཕོངས་པ་ཡིས། ། འཁོར་གྱི་བཏེག་ནས་འཇིག་རྟེན་འདྲེན་པ་ཞེས། ། མིག་སྐྱུ་འབབ་ཆུར་སྒྲོག་པའི་ལྷུང་ལྷུང་སྒྲས། ། འཇིག་རྟེན་ཡངས་པོར་བྱེད་དང་འདི་མི་མཚུངས། ། ཟང་ཟིང་ནོར་གྱིས་དྲེགས་པའི་སྐྱེ་བོ་ལ། ། བཅོལ་ཆུང་རྣམས་ཀྱིས་ལེགས་ལེགས་མགྲིན་བསྒྲིགས་ནས། ། ས་གསུམ་འགྲོ་བ་ཀུན་གྱི་འདྲེན་པ་ཞེས། ། ཚུལ་མིན་བསྟོད་པ་དེ་ལ་ངོ་མཚར་ཅིང་། ། མཚན་ཙམ་དྲན་པས་སྡིག་པའི་དཔུང་འཇོམས་ཤིང་། ། རྣམ་ཐར་ཞུགས་ན་འདི་ཕྱིའི་བདེ་བ་སྟེར། །
གང་གི་མཐོང་ཐོས་དྲན་རག་དོན་ལྡན་པ། ། ས་སྐྱའི་རྗེ་བཙུན་ལས་གཞན་འགའ་མ་མཆིས། ། དེ་ལྟའི་སྐྱེས་ཆེན་མཆོག་གི་སྐུ་བརྙན་ལ། གཟུངས་གཞུག་རབ་གནས་ཚུལ་བཞིན་བགྱིས་པ་ཡིས། ། བསོད་ནམས་འདི་ཡི་བདག་དང་གདུལ་བྱར་བཅས། ། འདི་ཕྱིའི་དོན་རྣམས་མ་ལུས་མཐར་ཕྱིན་ཤོག ། ཅེས་པ་འདི་ཡང་དཔལ་ས་སྐྱ་པ་ཤཱཀྱའི་དགེ་གཉེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བོད་ཀྱི་རྡོ་རྗེ་གདན་དཔལ་ས་སྐྱའི་གཙུག་ལག་ཁང་ཆེན་པོར་ལེགས་པར་སྦྱར་བའོ། ། ཡང་སྨྲས་པ། རྗེ་བཙུན་རིན་ཆེན་སྐུ་བརྙན་འདི་བཞེངས་པའི། ། ལེགས་བྱས་རྣམ་པར་དཀར་བའི་དགེ་བ་དེས། །
མི་དབང་ཆེན་པོ་སྐུ་ཚེ་རབ་བརྟན་ཞིང་། ། ཆབ་སྲིད་ཡར་ངོའི་ཟླ་ལྟར་རྒྱས་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག ། སརྦ་མངྒལཾ།། ༈ །།དྲུང་ཀུན་དགའ་མི་ཕམ་ཆོས་ཀྱི་དབང་ཕྱུག་རྡོ་རྗེ་བདུད་འཇོམས་པའི་ཕྱག་ཏུ་ཕུལ་བ། ༢༣༩ དེང་དུས་ཀྱང་སྐུ་བཞི་ལྷུན་གྲུབ་ཀྱི་རི་དབང་ཟབ་ཅིང་བལྟ་བ་ཆུ་གཏེར་གྱི་དབུས་ན་འཚོ་ཞིང་བཞེས་པའི་རིང་ནས། འཕགས་ཡུལ་གྱི་བསྟན་པའི་གསལ་བྱེད་རྒྱན་དྲུག་སོགས་དང་། གངས་རིའི་ཁྲོད་འདིའི་ཡོངས་རྫོགས་བསྟན་པའི་མངའ་བདག་འཇམ་དབྱངས་གཞོན་ནུ་མིའི་གཟུགས་འཛིན་མཆོག་གི་གསུང་རབ་ལས་བརྩམས་ཏེ། བསྟན་འཛིན་མཚུངས་མེད་རྗེས་འབྲངས་དང་བཅས་པའི་བཞེད་གཞུང་དྲི་མ་མེད་པ་རྣམས་ཀྱི་གསལ་བྱེད་དུ་འགྱུར་ངེས་པའི་ལེགས་བཤད་གསར་དུ་མཛད་པའི་གླེགས་བམ་ཕྱག་རྒྱ་མ་ཉམས་པར་གསུང་རིས་རྟེན་ལྡན་དང་བཅས་པ་གནང་བ་འབྱོར་པས་སེམས་མཆོག་ཏུ་སྤྲོ་ཞིང་།
གསུང་རབ་འདི་ནི། ཕར་ཚད། འདུལ་མངོན། དབུ་མ། སྡོམ་གསུམ་རབ་དབྱེ་སོགས་གཞུང་ལུགས་ཆེན་པོ་དེ་དག་ལ། བློ་གསལ་རྣམས་དང་པོར་འཇུག་པའི་སྒོ་དང་། བར་དུ་བློ་གྲོས་ཀྱི་སྣང་བ་རྒྱས་པའི་ཐབས་དང་། མཐར་མཁས་པར་གྱུར་ནས་ཀྱང་བསྡུས་དོན་བརྗེད་ཐོ་ལྟ་བུར་འགྱུར་བའི་བརྗོད་བྱ་རྒྱ་ཆེ་ཞིང་ཟབ་ལ། བརྗོད་བྱེད་ཚིག་ཉུང་ཞིང་དོན་འདུས་པའི་ཚུལ་གྱི་བསྟན་བཅོས་ཁྱད་པར་དུ་འཕགས་པར་སྣང་བ་ངོ་མཚར་ཆེ་ཞིང་རྗེས་སུ་ཡི་རང་པ་ལགས། སྨྲས་པ།
ཐུབ་དབང་གཉིས་པ་་་་་་ཤཱཀ་མཆོག པཎ་ཆེན་ཆོས་ཀྱི་རྗེའི། ། བཞེད་གཞུང་མཐའ་དག་ཁྱེད་ཐུགས་མེ་ལོང་ལ། ། རྫོགས་པར་གསལ་བའི་རང་གཟུགས་གླེགས་བམ་འདི། ། མཐོང་ན་ས་སྐྱའི་བསྟན་འཛིན་ཀུན་ཀྱང་དད། ། འཕགས་ཡུལ་པཎ་གྲུབ་དབང་པོ་ནཱ་རོ་པ། ། གཟུགས་གཞན་བཟློས་པའི་གར་བསྒྱུར་པདྨ་དཀར། ། རྗེས་འབྲངས་བཅས་པའི་གྲུབ་མཐའ་བཀོད་འདིས་ཀྱང་། ། བསྒྲུབ་བརྒྱུད་བསྟན་པའི་ཞབས་འདེབས་བླ་ན་མེད། ། དེང་སང་དུས་འདིར་གཞུང་ལུགས་སྣ་རེ་ཙམ། །
མཐར་ཕྱིན་ཤེས་པའི་སྐྱེ་བོའང་དཀོན་མཐོང་ན། ། གཞུང་ལུགས་རྒྱ་མཚོའི་དོན་ལ་རབ་མཁས་པའི། ། སྐྱེས་མཆོག་ཁྱེད་འདྲ་ལྷ་བརྒྱས་བསྔགས་པར་འོས། ། ཞེས་ཀྱང་ཤུགས་འབྱུང་དུ་སྨྲས་སོ། ། དཔུང་གླེགས་བམ་འདི་ལ་གཞིས་འཇུག་བྱས་པའི་དྲི་བ་ཞུ་དགོས་འདུག་པ་སོགས་རིམ་གྱི་འབུལ་བ་དགོངས་བཞུགས་ཞུ། སླར་ཡང་སྐུའི་ཚོ་བཞེས་དང་ཕེབས་འོངས་ཀྱང་རིམ་པར་འཚལ། ཅེས་རྟེན་བཀྲམ་པར། གསེར་ཞོ་རྩེ་ཇ་སྡུམ་རྣམས་ལ་རྟགས་འབྱར་དང་བཅས་དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བ་ནས་དགེ་བར་ཕུལ།། ༈ །རབ་འབྱམས་སྨྲ་བ་བསམ་གཏན་རྒྱ་མཚོ་ལ་གདམས་པ་དོན་གཉིས་ལྷུན་གྲུབ་ཅེས་བྱ་བ་བཞུགས། ༢༤༠ །
ཨོཾ་སྭསྟི་སིདྡྷཾ། གང་ལ་སྐྱབས་ན་ནམ་ཡང་མི་བསླུ་བའི། ། བླ་མ་དཀོན་མཆོག་ཞབས་ལ་གུས་བཏུད་ནས། ། དད་ལྡན་རབ་འབྱམས་སྨྲ་བའི་ཡི་གེའི་ལན། ། སྙིང་གཏམ་མདོ་ཙམ་བཤད་ཀྱི་ཡིད་ལ་ཞོག ། ཚེ་སྔོན་བཟང་པོའི་ལས་ཀྱི་འཕེན་པ་ཡིས། ། དལ་འབྱོར་ལུས་ཐོབ་བློ་གྲོས་མཚུངས་མེད་ལྡན། ། ཐོས་བསམ་ལེགས་སྤྱད་རྣམ་དཔྱོད་གྲགས་པའང་ཐོབ། ། ཁྱད་པར་ཡོངས་འཛིན་དམ་པ་དུ་མ་དང་། ། མཇལ་ཞིང་ཟབ་རྒྱས་ཆོས་ཚུལ་མང་ནོས་ཤིང་། །
སྔོན་ཆད་ངེད་དང་ཉེར་གནས་གྲར་འཁོད་པས། ། དཀོར་ནག་བཟའ་ལ་རིང་པའི་འདིར་སྣང་གིས། ། སྔགས་པ་རྣམས་ལ་མཁོ་བའི་ལྷ་འགའ་རེའི། ། གྲངས་བསྙེན་ཁ་ཡང་མིག་ཡང་ཁྲལ་མཇལ་གྱི། ། མིང་བཏགས་དེ་འདྲ་མང་པོ་མ་གྲུབ་ཀྱང་། ། རྒྱུན་དུ་ཟབ་ལམ་མཆོག་ལ་ཆིག་བསྒྲིལ་ཞིང་། ། ལྷག་པར་ཚེ་འདི་ཉིད་དང་མཐོང་ལམ་ལ། ། ཐག་རིང་མེད་པའི་ཟབ་མོའི་གདམས་པ་མཆོག ། ཉམས་སུ་ལེན་པའི་སྐལ་བ་དང་ལྡན་ཞིང་། ། ཚེ་འདིའི་དཔོན་དང་བླ་མའི་ཐུགས་ཟིན་པས། །
དགྲ་གཉེན་གྲོགས་གསུམ་ཀུན་གྱི་བླ་ན་གནས། འདི་ཕྱི་གཉིས་ཀའི་འདུན་མ་ལེགས་ནས་གདའོ། ། འོན་ཀྱང་རྒྱུ་ལུས་ནད་ཀྱི་གདུང་བ་འདི། ། ངེད་ཀྱང་བརྗེད་མེད་སེམས་ཀྱི་ཚེར་མར་མཆིས། ། དེ་ལྟར་ན་ཡང་རང་རེ་རྣལ་འབྱོར་པ། བློ་གྲོས་ལྡན་པས་ལམ་དུ་ཁྱེར་ཤེས་ན། ། སྔོན་བསགས་སྡིག་སྒྲིབ་འདག་པའི་སྨན་ཆབ་སྟེ། ། ཕྱིན་ཆད་འདི་ཕྱིར་བདེ་བའི་སྔ་ལྟས་ཡིན། ། ང་རྒྱལ་དྲེགས་པའི་བདུད་ཀྱང་འདི་ཡིས་ཐུལ། ། ཉམས་ཐག་འཁོར་བ་པ་ལ་སྙིང་རྗེ་དང་། །
སྡིག་ལ་འཇིགས་ཤིང་དགེ་ལ་སྤྲོ་བའི་བློ། ། ངང་གི་འཕེལ་བས་སྔོན་ཆད་རང་རེ་རྣམས། ། ཆོས་པའི་གཟུགས་ལ་འཇིག་རྟེན་པ་ཡི་སེམས། ། འདིར་སྣང་ཨ་འཐས་ཤི་འཐས་ངང་སོར་ཡང་། ། ནད་འདིའི་སེམས་རྒྱུད་ཆོས་དང་སྦྱར་བས་ན། ། དཀོན་མཆོག་ཐུགས་རྗེས་བྱུང་བ་ཡིན་ངེས་སྙམ། ། དགའ་བ་བསྒོམ་ཞིང་དགྲ་གཉེན་བར་མ་ཡི། ། བསགས་པའི་སྡིག་ཀུན་ནད་འདིའི་སྟེང་སྨིན་ནས། ། རང་གཞན་སྒྲིབ་ཀུན་མ་ལུས་བྱང་གྱུར་ཏེ། ། ཕྱིན་ཆད་བདེ་བའི་དཔལ་ལ་ལོངས་སྤྱོད་ཅིང་། །
དག་པའི་ཞིང་དུ་སྐྱེ་བར་གྱུར་ཅིག་སྙམ། ། འདུན་་་་་་དེ་ལྟར་དུ་འགྱུར་ན་ཅི་མ་རུང་། སེམས་་་་་་དེ་ལྟར་དུ་འགྱུར་བར་བྱའོ། ། སྨོན་པའི་་་་་་དེ་ལྟར་དུ་འགྱུར་བླ་མ་དཀོན་མཆོག་མཁྱེན་ཞེས་བརྗོད་ཅིང་། ཡང་ཡང་བསྒོམ་བྱས་ན། ཚེ་རབས་བགྲངས་བའི་སྡིག་སྒྲིབ་ཀུན་མཛད་ཅིང་། བསོད་ནམས་དཔག་མེད་ཐོབ་ཅེས་གསུང་རབ་བཤད། མདོར་ན་མཁས་བཙུན་བཟང་པོར་རློམ་རྣམས་ཀྱང་། ། རང་ཉིད་གཞན་ལས་བཟང་པོར་འདོད་པ་སོགས། ། ཚེ་འདིའི་རྣམ་པར་རྟོག་པ་དང་འབྲེལ་ན། །
མིང་དེས་འཁོར་བའི་འགྲམ་རྡོར་འཕེན་པར་གསུངས། ། དེ་འདྲའི་རྣམ་གཞག་རྒྱས་པར་ཤེས་འདོད་ན། ། བཀའ་གདམས་པ་ཡི་བློ་སྦྱོང་ཆོས་རྣམས་དང་། ། རྒྱལ་སྲས་ཐོགས་མེད་པ་ཡི་གསུང་འབུམ་ལྟོས། ། བློ་སྦྱོང་པ་རྣམས་ཆོས་པ་གཞན་དག་གིས། ། གེགས་སུ་བྱེད་པའི་ནད་དང་སྡུག་བསྔལ་ཀུན། ། ལམ་དུ་འཁྱེར་བའི་མན་ངག་དང་ལྡན་པས། ། རྐྱེན་ངན་ཐམས་ཅད་དེ་ཡི་གྲོགས་སུ་འཆར། ། ཞིབ་པར་ངོས་ཀྱི་ཡང་ཡང་གསུང་གླེང་བགྱིད། ། མདོར་ན་སྙིང་ནས་ཆོས་དང་སེམས་རྒྱུད་གཉིས། །
བསྲེ་བར་འདོད་ན་བཀའ་གདམས་གསུང་རབ་ནས། ། བཤད་པའི་ཉམས་ལེན་རྣམས་ལས་ཟབ་པའི་ཆོས། ། གཞན་ནས་བཙལ་ཀྱང་རྙེད་པ་ངས་མ་མཐོང་། ། ད་ནི་བསླུ་མེད་བླ་མའི་ཐུགས་རྗེ་ཡིས། ། བུ་ཁྱེད་མྱུར་དུ་ནད་ལས་གྲོལ་གྱུར་ནས། ། གཟུགས་བཟང་ཚེ་མཐར་ཕྱིན་ཞིང་དོན་འགྲུབ་ཤོག ། རང་ངམ་རང་གྲི་གྲོགས་ལ་བརྟེན་པ་ཡི། ། གཞན་དག་མི་སྙན་ཚིག་གི་ཆར་འབེབས་ཤིང་། ། བཟོད་པར་དཀའ་བའི་བསམ་སྦྱོར་བྱེད་མཐོང་ཡང་། ། ལན་ཆགས་ཁྱེར་རོ་ཁྲེལ་མེད་དགའ་བ་བསྒོམ། །
འདི་ཡང་བློ་སྦྱོང་ཆོས་ཀྱི་ཉམས་ལེན་ལགས། ། དེ་སྐད་འདི་ནི་དཔལ་ལྡན་ས་སྐྱ་པ། ། ཆོས་མེད་ངག་དབང་ཀུན་དགའ་བསོད་ནམས་ཀྱིས། ། མྱུར་བར་བྲིས་ནས་དྷཱ་ན་ས་མུ་དྲར། ། དགེ་སྡིངས་དགེ་བའི་གནས་སུ་དགེ་བར་བསྲིང་། བསོད་ནམས་འདིས་མཚོན་དུས་གསུམ་དགེ་བ་ཡིས། ། བདག་ཅག་དཔོན་སློབ་དོན་ཀུན་འགྲུབ་གྱུར་ཅིག ། སརྦ་མངྒལཾ།། ༈ །།ཕུར་པ་བླ་མ་བཀྲ་ཤིས་ཆོས་འཕེལ་ལ་གནང་བའི་བཀའ་ཤོག༢༤༡ ། ཨོཾ་བདེ་ལེགས་སུ་གྱུར་ཅིག
སྐྱབས་གནས་བསླུ་མེད་ཐམས་ཅད་འདུས་པའི་དངོས། ། འཇམ་དབྱངས་མཆེད་དང་རྗེ་བཙུན་བུདྡྷའི་ཞབས། ། འབྲལ་མེད་སྙིང་གི་དཀྱིལ་དུ་བཞུགས་གསོལ་ནས། ། རྒྱུན་ཆད་མེད་པར་གསོལ་བ་འདེབས་ལགས་ན། ། བདག་དང་བདག་ལ་གཅིག་ཏུ་ཡིད་གཏད་པའི། ། བུ་སློབ་བསྟན་འཛིན་བརྒྱུད་པར་བཅས་རྣམས་ཀྱི། ། འདི་དང་ཕྱི་མའི་དོན་རྣམས་ཡིད་བཞིན་དུ། ། འགྲུབ་ནས་བསྟན་པ་རིན་ཆེན་ཆེར་རྒྱས་མཛོད། ། དེ་ལྟར་སྐྱབས་གནས་མཆོག་ལ་གསོལ་བཏབ་ནས། ། ཁོ་བོའི་སློབ་བུའི་མཆོག་གྱུར་བཤེས་གཉེན་ཆེ། །
ཁྱེད་ལ་སྙིང་ནས་བརྩེ་བའི་གཏམ་གྱི་ཆ། ། ཅུང་ཟད་སྤེལ་ལ་དྭངས་བའི་ཡིད་ཀྱིས་ཉོན། ། དད་ལྡན་ཁྱེད་ཀྱི་རི་མོ་ཞིབ་འཁོད་ངང་། ། དཔལ་ལྡན་རྡོ་རྗེ་ཕུར་པའི་དཀྱིལ་འཁོར་གྱི། ། སྒྲུབ་མཆོད་བགྱིད་པའི་དཔོན་སློབ་ཚོགས་བཅས་ལ། ། རོ་བརྒྱ་ལྡན་པའི་འབྲས་དཀར་ཞལ་ཟས་དང་། ། མ་ཧཱ་ཙི་ནའི་བཏུང་བའི་རྙེད་བཀུར་བཅས། ། སོ་སོར་ཟུང་ལྡན་བསྔོ་རྟེན་ཚན་གྲངས་སོགས། ། ངོས་མ་དང་བཅས་རྒྱ་ལྡན་ཉམས་མེད་དུ། ། འབྱོར་པས་ཕན་ཚུན་དངོས་མཇལ་ལྟ་བུ་ཡི། །
ཡིད་ཀྱི་སྤྲོ་བ་མཆོག་ཏུ་འཕེལ་བར་གྱུར། ཨེ་མ་གྲུབ་མཆོག་དབང་པོའི་ཐུགས་ཀྱི་སྲས། ། སྤྲུལ་པའི་རྒྱལ་པོས་སྤྱན་འབྲས་ལྟར་འཚོ་བའི། ། སྐལ་བཟང་ཁྱེད་ཀྱི་ཐུགས་ལ་འདི་ལྟར་སོམ། ། དལ་འབྱོར་ཐོབ་ཅིང་ལྟ་གྲུབ་མཆོག་དང་མཇལ། ། རང་དབང་ཡོད་ཅིང་སྒོ་གསུམ་བཀོལ་དུ་བཏུབ། ། འདི་འདྲའི་དུས་ལ་ཆོས་ལ་མི་སེམས་ན། ། དམ་ཆོས་སྒྲུབ་དུས་ནམ་ཞིག་ཡིན་སྙམ་དགོངས། ། ཁྱད་པར་སྙིགས་མ་ལས་ཀྱང་ཆེས་སྙིགས་མའི། ། དགོན་གནས་རྙིང་མ་རྣམས་ཀྱང་ཉམས་དུས་འདིར། །
མི་དབང་མཐུ་ལས་གྲུབ་པའི་དགེ་འདུན་སྡེ། ། གསར་འཛུགས་མགོན་དུ་འཁོད་འདི་ངོ་མཚར་གནས། ། འཁྲུལ་མེད་ས་སྐྱའི་རྗེ་བཙུན་མཆོག་རྣམས་ཀྱི། ། ཡབ་ཆོས་རྡོ་རྗེ་ཕུར་པའི་བཀའ་སྲོལ་འདི། ། མི་ཉམས་སྲིད་མཐར་གནས་པའི་ཁ་ལོ་པར། ། བཤེས་གཉེན་མཆོག་ཁྱེད་འདུས་པ་རྒྱ་མཚོ་ཡིས། ། ཡོངས་འཛིན་མཆོག་ཏུ་བླ་མ་ཡི་དམ་དང་། ། བཀའ་སྲུང་རྒྱ་མཚོས་ལན་ཅིག་མིན་པར་བསྔགས། ། ད་ནི་མང་པོའི་བློ་ཡི་འཕྲོ་བསྐྱུངས་ལ། ། དུས་མཐར་བསྟན་པའི་གསལ་བྱེད་སྔགས་འཆང་རྗེ། །
ཡབ་སྲས་རྣམས་ཀྱི་བཀའ་སྲོལ་དྲི་མེད་འདི། ། འདྲེས་མེད་སྙིང་ནས་སྤེལ་ཅིག་སློབ་བུའི་མཆོག ། དེ་ལྟར་བགྱིས་ན་བཀའ་སྲུང་རྒྱ་མཚོ་ཡིས། ། འཕྲིན་ལས་སྒྲུབ་པར་ངེས་སོ་བསླུ་བ་མེད། ། སླར་ཡང་ཁམས་ཀྱི་འཚོ་སྐྱོངས་གཡེལ་མེད་དང་། ། བསྲིང་འོས་རྣམས་ཀྱང་གངྒཱའི་རྒྱུན་བཞིན་འཚལ། ། ད་ལམ་རྟེན་དུ་བསེ་མགོན་ཆེན་པོ་ཡིས། ། སྙན་དར་རྡོ་རྗེའི་མདུད་པར་སྔགས་བཏབ་དང་། ། དམ་རྫས་བརྒྱ་རྡོ་བཅུ་རྡོ་ཕུར་མའི་གྲངས། ། བརྒྱ་ཕྲག་གཉིས་དང་ལྔ་ཕྲག་གསུམ་ཉིད་ལ། །
རྟགས་འབྱར་དང་བཅས་དཔལ་ལྡན་ས་སྐྱ་ཡི། ། ལྷ་ཆེན་རིགས་འཛིན་ཕོ་བྲང་རྩེ་ནས་དགེ ། སརྦ་མངྒལཾ།། ༈ །།ཡུ་མོ་སྤྲུལ་སྐུ་ལ་གནང་བའི་བཀའ་ཤོག༢༤༢ བྷ་ཊ་ར་ཀ་གུ་རུ་བཛྲ་དྷ་ར་ཡེ་ན་མཿ དུས་གསུམ་རྒྱལ་བའི་སྤྱི་གཟུགས་བཀའ་དྲིན་ཅན། ། རྩ་བརྒྱུད་བླ་མ་རྣམས་ལ་གུས་བཏུད་ནས། ། སྤྲུལ་སྐུའི་ཟློས་གར་དུ་མའི་སྲིད་མཐའི་བར། ། འགྲོ་བ་སྐྱོངས་མཛད་གང་དེར་འདི་སྐད་གསོལ། ། ཁྱེད་ཀྱི་ཟོལ་ཟོག་བྲལ་བའི་སྙིང་གི་གཏམ། ། གསུང་ཕྲིས་ཞིབ་འཁོད་རྒྱ་ལྡན་རྟེན་དང་བཅས། །
འབྱོར་པས་ཡིད་ཀྱི་པདྨོ་ཆེ་ཆེར་བཞད། ། འདི་ན་དམ་པ་གོང་མའི་ལུགས་གཉིས་ཀྱི། ། ངོ་མཚར་མཛད་འཕྲིན་བཟང་པོ་གླང་ཆེན་ཁུར། ། ཁོ་བོ་ཁོས་མོད་བེའུ་ཕྲག་པ་རུ། ། ལྷུང་འདིས་རྒྱུན་དུ་ལུས་སེམས་ངལ་བ་སྙམ། ། དམ་པ་ཁྱོད་ཀྱིས་གསལ་སྣང་ལ་ཤར་བའི། ། རྐྱེན་བཟློག་རིམ་གྲོའི་བྱེ་བྲག་ཅི་མཆིས་རྣམས། ། འཕྲལ་དུ་སྒྲུབ་རྒྱུར་མཆིས་ཤིང་མི་འགྱངས་པར། ། ཕན་ཚུན་དངོས་མཇལ་དགའ་སྟོན་རོལ་བར་སྨོན། ། དེ་ལྟར་དགོངས་ལ་ཞིབ་པར་མཁས་བཙུན་གྱིས། །
ངག་ནས་འབུལ་བས་དེ་བཞིན་མཁྱེན་དཔྱོད་ཞུ། ། སླར་ཡང་སྤྲུལ་པའི་སྐུ་ཁྱེད་བསྟན་འགྲོའི་ཕྱིར། ། ཞབས་པད་ལོ་བརྒྱར་བརྟན་ཞིང་ཆོས་སྲིད་ཀྱིས། ། དཔལ་འབྱོར་གོང་ནས་གོང་དུ་རྒྱས་གྱུར་ཅིག ། ད་ལམ་གཏན་དུ་གོང་མའི་ཕྱག་ལེན་བཞིན། ། གསར་དུ་སྒྲུབ་པའི་དམ་རྫས་ཐུམ་བུ་དང་། ། གོས་ཁ་བཀྲ་ཤིས་མིང་ལྡན་ལྷ་རྫས་ལ། ། རྒྱ་མཛེས་ས་སྐྱའི་ཆོས་གྲྭ་ཆེ་ནས་དགེ ། སརྦ་མངྒལཾ།། ༈ །།ས་ཡམ་ཡ་རུ་ཚེ་བརྟན་རྡོ་རྗེ་ལ་གནང་བའི་བཀའ་ཤོག༢༤༣ རྒྱ་གར་སྐད་དུ།
ཤྲཱི་ཝན་སངྒུ་རུ་ཙ་སརྦ་ཛྙཱ་ཡ་ན་མ། བོད་སྐད་དུ། དཔལ་ལྡན་བླ་མ་དམ་པ་དང་ཐམས་ཅད་མཁྱེན་པ་ལ་ཕྱག་འཚལ་ལོ། ། སྐྱབས་གནས་བསླུ་མེད་ཐམས་ཅད་འདུས་པའི་སྐུ། དཔལ་ལྡན་བླ་མའི་ཞབས་ལ་གུས་བཏུད་ནས། ས་ལ་བདེ་སྐྱིད་གཡང་ཆགས་མིའི་དབང་པོ། ། གང་དེར་ལེགས་པར་བཤད་པའི་སྐྱེས་འདི་བསྲིངས། ། དད་ལྡན་ཁྱེད་ཀྱི་ཡི་གེ་རྟེན་དང་བཅས། ། ཉམས་མེད་རྒྱ་ལྡན་འབྱོར་པས་སེམས་སྤྲོ་ཞིང་། ། ཡོ་བྱད་ཀུན་ཀྱང་རྣམ་དཀར་སྤེལ་བ་ཡི། །
དཀོན་མཆོག་ཞབས་ཏོག་དག་ལ་འབུལ་བ་དང་། ཀུན་ཀྱང་བསྔོ་བའི་རྒྱས་འདེབས་ཡང་དག་བགྱིས། ། ད་ནི་སྙིང་གཏམ་ཚིག་འགའ་བཤད་ཀྱིས་ཉོན། ། ཚེ་འདིའི་དཔལ་འབྱོར་ལོངས་སྤྱོད་ཕུན་ཚོགས་ཀུན། ། སྔོན་བསགས་རྣམ་དཀར་ལས་ཀྱི་འབྲས་བུར་བཤད། ། ད་དུང་གཏན་གྱི་བདེ་བ་སྒྲུབ་པའི་ཕྱིར། ། དཀོན་མཆོག་མཆོད་དང་དམན་ལ་སྦྱིན་གཏོང་དང་། ། རང་དང་ལས་ཀྱིས་འབྲེལ་བའི་ཆབ་འབངས་རྣམས། ། བུ་ལྟར་ཆོངས་དང་ཀུན་གྱིས་གུས་མཆོད་འགྱུར། ། གཞན་གྱི་དཔལ་ལ་ཕྲག་དོག་མི་བྱ་ཞིང་། །
བསམ་སྦྱོར་བཟང་པོ་ཆོས་ཀྱི་རྩ་བ་སྟེ། ། དེ་ཉིད་མ་བརྗེད་སྙིང་གི་དཀྱིལ་ཆོངས་ལ། ཁ་སྟོན་ཆོས་སྐྱོང་དག་ལའང་འབད་པར་མཛོད། སྔོན་བསགས་བསོད་ནམས་མཐུ་ལྡན་ས་བདག་ཁྱོད། ། དབུས་གཙང་དག་པའི་ཞིང་འདིར་བསྒྲོད་འདོད་ན། ། དཀོན་མཆོག་ལུང་ཞུ་མོ་རྩིས་གོ་བསྡུས་ནས། ། སྤང་བླང་བགྱིས་ན་འཕྲལ་ཡུན་དགེ་བར་འགྱུར། ། འཕགས་ཡུལ་རྡོ་རྗེ་གདན་དང་ཆོས་མཚུངས་པའི། ། དཔལ་ལྡན་ས་སྐྱར་གནས་པའི་རིགས་སྔགས་འཆང་། ། ཀུན་དགའི་མིང་ཅན་ངས་ཀྱང་མི་དབང་ཁྱོད། །
འདི་ཕྱིར་ལེགས་པའི་སྲུང་འཁོར་སྨོན་ལམ་དང་། ། དཀོན་མཆོག་རྣམས་ལ་གསོལ་འདེབས་བགྱིད་འཚལ་ལོ། ། སླར་ཡང་ཁམས་ཀྱི་འཚོ་སྐྱོང་ལ་བརྩོན་ཞིང་། ། འདི་ཕྱོགས་སུ་ཡང་བསྲིང་འོས་མཐའ་དག་རྣམས། ། གངྒཱའི་རྒྱུན་བཞིན་རྒྱུན་ཆད་མེད་པ་གྱིས། ། དེ་སྐད་སྨྲ་བ་དགེ་བསྙེན་པཎྜི་ཏ། ། བསྟན་དང་འགྲོ་བའི་དོན་མང་སྒྲུབ་པོ་ཞེས། ། རྣམ་གཡེང་ངང་ནས་སྙོམ་ལས་གནས་པ་ཡི། ། འཁོན་རིགས་ས་སྐྱའི་རིགས་འཛིན་གང་དེའོ། ། ཞེས་ད་ལམ་ཡི་གེ་མི་གཏོང་བའི་ཕྱིར།
སྒོ་རུམ་ཡེ་ཤེས་མགོན་པོའི་སྙན་དར་ལ་སྔགས་བཏབ་རྡོ་རྗེའི་མདུད་པས་སྤྲས་པ་དང་། ངེད་རང་གི་སྒོམ་ཞྭ་གྱོན་བཞིན་པ་གཅིག འཆི་མེད་དམ་རྫས་རིལ་བུ་བརྒྱ་རྡོ། སིལ་མ་ཉེར་ལྔ་རྣམས་ལ་རྟགས་འབྱོར་དང་བཅས་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ནས་མགོ་ཟླ་བའི་དཀར་ཕྱོགས་བཟང་པོ་གསུམ་པའི་ཚེས་ལ་གདན་ས་ཆེན་པོའི་ཨུར་རྩེ་གསར་རྙིང་གི་རྒྱ་ཕིབས་སྤོས་སྐབས་ཤིང་རྣམས་མཁར་རྟ་ནས་དྲངས་དུས་བཀའ་ཤོག་གནང་བ་བཞུགས། ༢༤༤ དཔལ་ས་སྐྱ་པ་ཆེན་པོ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཕྱོགས་ཐམས་ཅད་ལས་རྣམ་པར་རྒྱལ་བའི་ཡི་གེ མཁར་རྟ་ཕྱོགས་ཀྱི་རོང་དང་། ལམ་བར་ན་གནས་པའི་ལྷ་འདྲེ་ཆེ་ཕྲ་ཀུན་ལ་སྤྲིངས་པ། བོད་ཀྱི་རྡོ་རྗེ་གདན་དཔལ་ས་སྐྱའི་དབུ་རྩེ་གསར་རྙིང་གི་གསེར་ཏོག་གི་ཤིང་ཆ་རྣམས། མིའི་དབང་ཕྱུག་ཆེན་པོ་ཀརྨ་བསྟན་སྐྱོང་དབང་པོས་རྣམ་པར་དཀར་བའི་ཐུགས་དགེ་བས་ལེགས་པར་སྩལ་བ་འདི་ལ། ཁྱེད་གཟུགས་མེད་རྣམ་ཀྱིས་ཀྱང་འཁུ་བཟློག་མེད་པའི།
ཤིང་གཅོད་འདྲེན་བྱེད་པའི་སྐྱེ་བོ་ཆེ་ཕྲ་ཀུན་ལ་གནོད་པར་འགྱུར་བ་ཅུང་ཟད་ཀྱང་མེད་ཅིང་། ངོར་མཚར་བའི་ལྟས་དང་བཅས་བསམ་པ་འདི་ཉིད་ཡིད་བཞིན་དུ་འགྲུབ་པའི་སྡོང་གྲོགས་རྒྱ་ཆེན་པོ་མཛོད་ཅིག དེ་ལྟར་བགྱིས་པས་གཟུགས་མེད་ལྷ་འདྲེ་ཀུན། ། འཕྲལ་དང་ཡུན་དུ་བདེ་དཔལ་རྒྱ་ཆེན་པོ། ། ཐོབ་ནས་མྱུར་དུ་སངས་རྒྱས་སར་འགྲོ་ཞིང་། ། བདག་ཅག་དཔོན་སློབ་དོན་ཀུན་ལྷུན་གྲུབ་ཤོག ། ཅེས་མེ་མོ་གླང་ལོ་ཧོར་ཟླ་བདུན་པའི་ཡར་ཚེས་ལ་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་ནས་དགེ་བར་བྲིས།། ༈ །།སྒོ་རུམ་བསེ་མགོན་དྲུང་དུ་རྟག་གཏོར་བཙུགས་པའི་མདའ་དར་གྱི་ཁ་ཡིག་བཞུགས། ༢༤༥ ན་མོ་གུ་རུ་ཤྲཱི་མ་ཧཱ་ཀཱ་ལ་ཡེ། མཆོག་གསུམ་བླ་མ་ཡི་དམ་ཞི་ཁྲོ་དང་། །
རྡོ་རྗེ་ཆོས་སྐྱོང་ནོར་ལྷ་ཕོ་མོ་སོགས། ། མཁྱེན་བརྩེ་ནུས་ལྡན་སྐྱབས་གནས་འདུས་པའི་དངོས། ། རྩ་བའི་བླ་མ་རྣམས་དང་དབྱེར་མེད་པའི། ། བསེ་མགོན་ཆེན་པོ་ཡིད་བཞིན་ནོར་བུའི་དྲུང་། ། དམ་རྫས་གཏོར་མ་རི་དབང་རྒྱལ་པོ་ལྟར། ། ལྷུན་ཆགས་འདིས་མཚོན་བདག་གཞན་དུས་གསུམ་དུ། ། བསགས་པའི་ལས་ཀུན་ཕྱི་ནང་གསང་བ་ཡི། ། མཆོད་སྤྲིན་ཀུན་ཏུ་བཟང་པོའི་རྣམ་འཕྲུལ་ལྟར། ། ཆོས་དབྱིངས་ཇི་བཞིན་ནམ་མཁའི་ཁྱོན་གང་བ། ། འཁོར་བ་ཇི་སྲིད་གནས་པ་དེ་སྲིད་དུ། །
རྒྱུན་མི་འཆད་པར་སྐྱབས་གནས་མཆོག་རྣམས་ལ། ། འབུལ་བར་འདུན་པའི་དགེ་བློ་ཡིད་བཞིན་དུ། ། འགྲུབ་ནས་བདག་ཅག་རྣམས་ཀྱིས་དུས་གསུམ་དུ། ། བསགས་པའི་སྒྲིབ་གཉིས་བག་ཆགས་ཀུན་བྱང་ནས། ། དུས་འདིར་ཚེ་རིང་ནད་མེད་དབང་པོ་གསལ། ། དོན་ཀུན་འགྲུབ་ནས་ས་སྐྱའི་སྡེ་བསྟན་པ། ། གདུང་བརྒྱུད་བཅས་པ་ཡར་ངོའི་ཟླ་བ་ལྟར། ། འཕེལ་ཞིང་རྒྱས་ཏེ་ཕྱི་མ་དཔོན་སློབ་ཀུན། བདེ་བ་ཅན་དུ་སྐྱེས་ནས་སླར་ཡང་ནི། ། སྤྲུལ་པས་ས་སྐྱའི་བསྟན་པ་རྒྱས་བྱེད་སོགས། །
མདོར་ན་འདི་ཕྱི་ཀུན་ཏུ་ས་སྐྱ་པའི། ། བསྟན་པ་ནམ་ལངས་ཉི་མ་ཤར་བ་ལྟར། ། དཀར་འབྱམས་ཉིད་དུ་བྱ་བར་ནུས་པ་ཡི། ། མཐུ་དང་ལྡན་པར་སྐྱབས་གནས་ཀུན་འདུས་པའི། ། ཡེ་ཤེས་མགོན་པོ་ཁྱེད་ཀྱིས་མཛད་དུ་གསོལ། ། དེ་ཉིད་དེ་བཞིན་ཉིད་དུ་ངེས་གྱུར་ནས། ། དེ་ལས་གཞན་དུ་ནམ་ཡང་མ་གྱུར་ཅིག ། བདག་ཅག་སོ་སྐྱེ་རང་སྟོབས་ཀྱི། ། མཐུ་དང་བྲལ་ཡང་བསེ་མགོན་ཆེའི། ། གཞན་སྟོབས་མཐུ་རྩལ་རྫུ་འཕྲུལ་གྱིས། །
བདག་གི་བསམ་དོན་ཀུན་འགྲུབ་ཤོག ། སརྦ་མངྒལཾ། ཀལྱཱ་ཎ་ཝརྡྷནྟུ།། ༈ །།སྒོ་རུམ་དུ་རྟེན་གཏོར་བཙུགས་པའི་སྙན་དར་ཁ་ཡིག་བཞུགས། ༢༤༦ ཨོཾ་སྭསྟི་སིདྡྷཾ། བསེ་མགོན་ཆེན་པོ་ཡིད་བཞིན་ནོར་བུའི་དྲུང་། ། དམ་རྫས་དངོས་འབྱོར་ཡིད་སྤྲུལ་མཁའ་ཁྱབ་འདི། ། ཤཱཀྱ་དགེ་བསྙེན་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་དད་པས་འབུལ། ། སྔགས་འཆང་ཡབ་སྲས་ཁྱེད་སྐུ་ཅི་འདྲ་དང་། །
སྲས་དང་དབོན་དང་བསྟན་པའི་རྒྱུན་ལ་སོགས། ། བདག་ཅག་བརྒྱུད་པར་བཅས་པའང་དེ་འདྲ་བར། ། གྱུར་ནས་ས་སྐྱའི་བསྟན་པ་ཆེར་རྒྱས་མཛོད། ། བསམ་དོན་འདི་དག་སྐྱབས་གནས་བསླུ་མེད་རྣམས་ཀྱི་ཐུགས་རྗེས་རེ་བ་ཀུན་འབད་མེད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།རང་དང་ཉེར་གནས་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་པུཎྱ་མིང་ཅན་གྱི་དོན་དུ་རྣམ་དཀར་གྱི་དགེ་བ་སྒྲུབ་ཚུལ་གྱི་ཡི་གེ་བཞུགས། ༢༤༧ ཨོཾ་སྭསྟི་སིདྡྷི། བཀྲ་ཤིས་རྒྱལ་བར་གྱུར་ཅིག གདན་ས་ཆེན་པོའི་བླ་མ་དགེ་བའི་བཤེས་གཉེན་རྣམས་ཀྱི་གཙོ་མཛད། དགེ་འདུན་འདུས་པའི་ཚོགས་རྣམས་དང་།
ལས་སྣ་འཛིན་པའི་སྐྱེ་བོ་དྲག་ཞན་ཀུན་གྱི་དགོངས་དགོས། ངེད་རང་དང་ཉེ་བར་གནས་པའི་རབ་འབྱམས་སྨྲ་བ་རྡོ་རྗེ་འཛིན་པ་བསོད་ནམས་འོད་ཟེར་དེ་ཉིད། རང་ལོ་བཅོ་བརྒྱད་ལོན་ཙམ་ནས་བཟུང་། ངེད་རང་ལ་བློ་གཏད་ཀྱི་ཡུལ་ཅིག་བསྒྲིལ་དུ་བགྱིས་ཤིང་། དེ་ནས་རང་ཉིད་ལོ་ཉེར་གཅིག་ལོན་པ་ནས་བརྩམས། ལག་གཡོག་གི་མཐིལ་ཞུགས་འགན་འཁུར་བྱས་ནས་བཟུང་སྟེ། རང་ཉིད་གསུང་རབ་ཀྱི་བལྟ་རྟོག་དང་། འཆད་ཉན་ཁ་འདོན་སོགས་གཙོ་བོར་བྱས་ཆོག་པའི། འཕྲལ་གྱི་ལུགས་གཉིས་ཀྱི་འཕྲིན་ལས་སྐྱོངས་ལུགས་ཀྱི་བྱ་བ་ཆེ་ཕྲ་ཀུན་ལ། བཟང་ཁག་ངན་ཁག་ཐམས་ཅད་ཁུར།
གཞན་གྱིས་དངོས་པོ་སྟེར་བྱིན་བྱུང་པ་ཀུན་ཡང་། ངེད་ལ་རྒྱུས་མེད་པ་གཅིག་ཀྱང་མེད་ཅིང་བཟང་གྲ་དང་འབྲིང་གྲ་ཐམས་ཅད་ངེད་རང་གི་ལག་ཏུ་ཐིམ་པ་བྱས། གོས་གཟན་སོགས་འཕྲལ་གྱི་ཉེར་མཁོའི་རིགས་གང་སྦྱིན་ཡང་། འཐེབས་སུ་མི་ལེན་པར། ཁྱེད་རང་ཁམས་བཟང་ཕྱིན། ལྟོ་གོས་མ་འཕོངས་ཙམ་འདི་ཀས་མ་ཆོག་པའི། བླ་མའི་ཕྱག་རྫས་ལ་མོས་བརྣོགས་བྱས་པ་རང་གཞན་ཀུན་བརླག་པའི་རྒྱུར་འགྱུར་ཟེར་མི་ལེན། ནན་བསྐྱེད་བྱས་པས། ཐེངས་ཅིག་བླང་ཡང་། སླར་བསྐྱལ་ཡོང་བ་སོགས།
དེང་སང་གི་མི་རྣམས་ཀྱི་བསམ་སྦྱོར་དང་ཡེ་མི་མཐུན་པ་ཞིག་ཡོད་ཅིང་། རང་དང་མཐུན་མི་མཐུན་ཅི་ལྟར་ཡང་། གོང་གི་ཞབས་ཏོག་ཏུ་འགྱུར་བ་ཞིག་ཡོད་ན། ཁོངས་ཡངས་ཀྱིས་བསྐུར་སྐྱོངས་བྱེད་ལུགས་ཀུན་གྱི་མིག་ལྟོས་ལ་ཕན་པ་ཞིག་བྱེད་ཅིང་། དོན་མེད་ཀྱི་བསམ་ངན་སུ་ལ་ཡང་མི་འཆང་། གཉེན་བཤེས་དང་ཉེ་འབྲེལ་ཀུན་ལའང་། ངེད་ཀྱི་ཆེད་འཐབ་པ་དང་། འཛིངས་པ་ཁོ་ན་བྱེད་པས། སོ་སོ་ནས་ཐུགས་མཉེས་རྒྱུ་མེད་པའི་ངང་ལ་འགྲོ་བ་སོགས། མདོར་ན་བསམ་རྒྱུ་ངེད་རང་ལས་མེད་ཅིང་།
བློ་སེམས་གཅིག་ཏུ་འདྲེས་པའི། རང་ངོས་ནས་ལུགས་གཉིས་ཀྱི་འཕྲིན་ལས་གང་སྐྱོངས་ཀྱང་མེད་ཐབས་མེད་པའི་སྐད་ཅིག་ཀྱང་འབྲལ་ཐབས་མེད་པའི་གྲོགས་ཞིག་ཡིན་ལ་དུས་ངན་གྱི་དབང་གིས་མེ་མོ་ཕག་ལོ་ཟླ་བ་བཅུ་གཅིག་པའི་སྐབས་ཙམ་ལ་དགེ་འབྲུག་ཐུག་པའི་དུས་གཟིང་ཁྱོན་ཆེན་ལངས་པར་བརྟེན། རང་ངོས་ནས་བསྟན་འགྲོ་ལ་ཕན་རེ་བའི་བསམ་པ་གང་ཆེའི་དཔོན་སློབ་རགས་བསྡུས་ཞིག་གིས་ལྷོ་རོང་དུ་ཆིངས་དོན་ལ་ཤར་སྟབས་སུ་ཕྱིན་པས། སོ་སོ་ནས་དགོངས་དཔང་མཐོ་བའི་སྟབས། དོན་འཁྱོལ་མངོན་འགྱུར་ཆེ་བ་མ་བྱུང་ཡང་། ངེད་རང་སྒར་ཐོག་ཏུ་སླེབ་པ་ཙམ་གྱིས་ཕན་ཚུན་གཉིས་ཐད་དུ་དབྱིངས་ཀྱི་ཕན་སླེབས་ཆེ་བ་བྱུང་འདུ་ཞིང་། ལྷག་པར་བོད་དམག་བྲོས་དུས། དམག་མི་ཉེས་མེད་ལྔ་བརྒྱ་ལྷག་ཙམ་གྱི་སྲོག་སྐྱོབས་ཐུབ་པ་སོགས། གཞན་ཕན་མིང་བཏགས་ཙམ་བྱུང་བའི་སྙན་གྲགས་ལ་བརྟེན། ངེད་ལ་དོག་ཆེ་བ་ཡོད་པ།
དཔོན་སློབ་སེམས་ཡིད་དག་པས་དོག་དེ་ཁུར་བའི་རྣམ་པས། རང་གི་ཉེ་འཁོར་གྱི་གཙོ་བོ་དེ་ཉིད་གློ་བུར་གྱི་རྐྱེན་འདྲ་བའི་ནད་ཀྱིས་ཟིན་ནས་འདའ་བར་ཉེ་བ་ན། གཞན་ཐབས་བྱེད་རྒྱུ་ནི་མ་རྙེད། སངས་རྒྱས་དང་། བླ་མ་གོང་མའི་འཕེལ་གདུང་གསུམ་གྱིས་གཙོས། རྗེ་བཙུན་གོང་མའི་དབུ་སྐྲ་ཀུན་འདུས། གདུང་རུས་ཀུན་འདུས། ཐེག་ཆེན་སྤུར་ཤ་སྟོབས་ཆེ་བ། སྔགས་འཆང་ཆེན་པོའི་དམ་རྫས་རིལ་བུ་མང་བ་སོགས་མྱོང་གྲོལ་གྱི་བྱིན་རླབས་མཐའ་དག་ངེད་རང་གི་ལག་བདར་ནས་བྱིན་ཞིང་། རང་རེ་གཉིས་ཕན་ཚུན་གཅིག་གིས་གཅིག་ཁོ་ན་བསམ་པ་ཡིན་པས།
ད་ལམ་བྱ་བ་ཁམས་ཆེན་རང་ལ་མི་ཐུག་ཙམ་ཡོང་ལས་ཆེ། ཅི་སྟེ་ཐུག་ཀྱང་། རྗེས་ཀྱི་བྱ་བ་གང་སྤྱི་ཐམས་ཅད་ངོས་རང་ནས་འགེན་འཁུར་དཀོན་མཆོག་ཐུགས་ཞེ་མི་ཁྲེལ་བ་བྱེད་ཅིང་། ཁྱེད་རང་རྒྱུན་དུ་སེམས་ལ་བརྗེད་མེད་ཀྱི་ཕྱི་མ་མཁའ་སྤྱོད་དག་པའི་ཞིང་དུ་འཕྲད་པའི་སྨོན་ལམ་འདེབས་སོ་བྱས་པས། བཀའ་དྲིན་ཆེ་ཡང་ཡང་ཟེར་ཞིང་བློ་ཁ་རྫོགས་པའི་ལུགས་བྱས་སོང་པ། དེ་ཙམ་བློ་བདེ་བ་བྱུང་། དེ་ནས་དཔོན་སློབ་ཕན་ཚུན་མགོ་དང་། ལག་པ་སྦྲེལ་བའི་དག་པའི་ཞིང་དུ་སྐྱེ་བའི་སྨོན་ལམ་བརྒྱ་ཕྲག་ལྔ་ཙམ་ཡིད་ཚིམ་པར་བཏབ་ཅིང་། རྣལ་འབྱོར་མའི་སྔགས་ཨོཾ་གསུམ་མ་འཕྲེང་སྐོར་ལྷག་ཙམ་གྱི་བར་མཁའ་སྤྱོད་མའི་འཕོ་བ་གསལ་འདེབས་བྱས་པའི། ཟླ་བ་དང་པོའི་ཉེར་བཞིའི་ཉི་མ་ཕྱེད་ཡོལ་ལ་འདས་སོང་པའི།
དེ་འཕྲལ་ནས་བཟུང་རུས་པའི་རྩར་ངེད་རང་གི་བན་གཙང་པ་རྣམས་ཀྱིས། ལྟུང་བཤགས་བརྒྱད་བརྒྱ་དྲུག་ཅུ། བཟང་སྤྱོད་བརྒྱད་ཅུ་གྱ་བཞི། འདི་ནས་ཉིན་མཚམས་སྟོང་ཕྲག་བརྒྱད་དང་བརྒྱད་བརྒྱ་ལྷག་ཙམ་རྣམས། མཚན་གང་ཧྲིལ་པོ་དང་། ཉེར་ལྔའི་ཉི་མ་སྔ་ཕྱེད་ལྷག་ཙམ་བགྱིས་པས། དེ་མཚམས་རུས་པའི་སྤྱི་གཙུག་གི་ཤ་ལྤགས་འཕར་ཞིང་། སྐྲ་གཟིངས་པའི་གསེབ་ནས་ཆུ་སེར་དམར་ཕྲུལ་ལེ་བ་དང་བཅས་རྟགས་བྱུང་བར་བརྟེན། དེ་འཕྲལ་རུས་ཆོག་ཚུལ་བཞིན་བྱས་ནས། སླར་ངེད་རང་གིས་སྲེག་ཆོག་བྱེད་བསམ་གདན་སར་སྐྱེལ་མི་བཏང་ཞིང་།
དེ་ནས་ངེད་རང་རང་བན་གཙང་པ་དང་བཅས་པས། ཉེར་ལྔའི་དགོང་དང་། བདུན་ཚིགས་གཉིས་ཀྱི་བར་དུ་ཀུན་རིག་ལ་བརྟེན་པའི་ལམ་སྟོན་སྨིན་རྒྱས་བྱས་པ་དང་ལྷོ་རོང་དང་ཕག་རིར་བདུན་ཕྲག་གཉིས་ཀྱི་བར་ལ་དཔོན་སློབ་རྣམས་ཀྱིས་རྣལ་འབྱོར་མའི་སྒྲུབ་མཆོད་ཚར་བཅུ་དགུ་བགྱིས་པ་ལ། ཨོཾ་གསུམ་མ་འབུམ་ཐེར་གཅིག་དང་། ཁྲི་ཚོ་གཅིག སྟོང་ཕྲག་བཞི་རྣམས་སོང་ཞིང་།

དེ་ནས་ངེད་རྣམས་གདན་སར་མ་སླེབ་བར་ལ་དཔོན་སློབ་རྣམས་ཀྱིས་བཟང་སྤྱོད་སྟོང་ར་ཅན་དང་། འདི་ནས་ཉིན་མཚམས་མ། ཆོས་སྐྱོངས་རྣམས་ལ་དག་པའི་ཞིང་དུ་སྐྱེ་བའི་འཕྲིན་བཅོལ་ཁྲི་ར་ཅན་ལྷག་ཙམ་དང་། ས་སྐྱར་བདུན་ཚིགས་དང་པོའི་སྟེང་དུ་ཚོགས་ཆེན་གྱི་ཆོ་ག དེ་ནས་ཉིན་གསུམ་བར་ལ་བཟང་སྤྱོད་འབུམ་ཐེར་སྒྲུབ་རྗེས། མཁན་ཆེན་དང་བཅས་པའི་བླ་མ་བུམ་འཛིན། དགེ་འདུན་རགས་བསྡུས་ཞིག་གིས་ཀུན་རིག་གི་ཆོ་ག་ལམ་སྟོན་དང་བཅས་པ་སྟོང་ཚར་ལྷག་ཙམ་འགྲོ་ངེས་དང་། དེ་བར་ལ་ས་སྐྱའི་ལྷ་ཁང་། མགོན་ཁང་རགས་བསྡུས་རྣམས་སུ་དག་པའི་ཞིང་དུ་སྐྱེ་བའི་གསོལ་འདེབས། སྨོན་ལམ། འཕྲིན་འཆོལ་སྟོང་ར་ཁྲི་ར་སོགས་སྒྲུབ་ཅིང་།
ཞེ་དགུའི་བར་གྱི་བདུན་ཚིགས་ཕལ་ཆེར་ལ་དགོན་པ་ཆེ་ཕྲ་མང་པོར་མང་སྐོལ་སོགས་བཏང་བའི་སྨོན་ལམ་འགྲོ་གང་ཆེ་དང་། ལྷག་པར་རིན་ཆེན་གླིང་དུ་གསེར་སྲང་གང་གཞི་རྟེན་དུ་སྤྲད་པའི་བཟང་སྤྱོད་འབུམ་ཐེར་སོང་ངེས་དང་། གཞན་ཡང་ས་སྐྱའི་ཆོས་སྡེ་ལྷོ་བྱང་། གླིང་ཁ་ཚོགས་ཆེན། སྐྱེ་ལྷས་སོགས་སུ་ལོ་ཁོར་མར་ཉེར་ལྔ་བྱུང་རེ་བཞིན། འབྱམས་ཚུགས། མང་ཇ་སོགས་ཀྱི་ཐོག སྨན་བླའི་མདོ་ཆོག ལྟུང་བཤགས། བཟང་སྤྱོད་སོགས་འགྲོ་ཆེ་བ་རང་བགྱིས་པ་དང་།
བདེ་བ་ཅན་གྱི་ཞིང་བཀོད་མང་པོ་ཡོད་པའི་ཀུན་རིག་གི་དཀྱིལ་ཐང་ཆེ་བ། སྨན་བླའི་དཀྱིལ་ཐང་སོགས་བྲིས་ཐང་མང་བ། འོད་དཔག་མེད་ཀྱི་གསེར་སྐུ་མི་ཚད་ལ་ཉེ་བ་གཟུང་གཞུག་ཁྱད་པར་ཅན་མང་དུ་བཞུགས་པ་དང་། སྔོན་སྔགས་འཆང་ཆེན་པོའི་སྐུ་འཁོར་བ་དགེ་སློང་རིན་རྣམ་པ་ལ་གནང་བ་ལྟར། བདེ་མཆོག་ཕོ་བྲང་གི་ཉེ་ལོགས་སུ་མཆོད་རྟེན་ཁང་བུ་བརྩེགས་པ་གསར་དུ་བཞེངས་པ་སོགས་ཀུན་གྱིས་མངོན་གསལ་དེ་བཞིན་ཡིན་པ། གང་ལྟར་སྙིང་པོ། འདས་པོ་དེ་ཉིད་རང་གི་ལྷག་བསམ་དང་། གོང་བཀོད་གྱི་དགེ་བ་རྣམས་ཀྱི་སྟོབས་དང་། ངེད་རང་གིས་སྐད་ཅིག་ཀྱང་བརྗེད་མེད་ཀྱི་བླ་མ་དཀོན་མཆོག་ལ་གསོལ་བ་བཏབ་པའི་ནུས་མཐུས། དམིགས་ཡུལ་དེ་ཉིད་ཐོག་མར་མཁའ་སྤྱོད་དང་།
དེ་ནས་བདེ་བ་ཅན་དུ་སྐྱེས་ནས། སླར་ཡང་ས་སྐྱ་པའི་ཞབས་ཏོག་སྒྲུབ་པའི་ཕྱིར་དུ་ངེད་རང་གི་ཆོས་གཞིས་ཁོངས་སུ་སྤྲུལ་པའི་སྐྱེ་བ་ཞིག་འབྱུང་བའི་རྟགས་མཚན་ཐུགས་དམ་པ་བཟང་པོ་མང་པོའི་རྨི་ལྟས་དང་། སྒོ་རུམ་དང་། ཟུར་ཁང་དུ་ངེད་རང་གིས་བརྟག་པ་བྱས་པའི་འབབ་ལུགས། ཆོས་སྐྱོངས་ཆེན་པོའི་ལུང་བསྟན་སོགས་མཚུངས་པར་བྱུང་པ་དེ་ཡིན་ཞིང་། ད་དུང་དམིགས་ཡུལ་དེ་ཉིད་ཀྱི་དོན་དུ་གདན་ས་ཁྱད་པར་ཅན་འདིར་རྣམ་དཀར་དགེ་རྒྱུན་བཙུགས་པ་ལ། ཆོ་འཕྲུལ་ཟླ་བའི་ཉེར་བཞིའི་ཉིན་དཀར་པོ་རྒྱང་གྲགས་བཏང་པའི་ས་སྐྱ་ཚོགས་ཆེན་ལ། ཐོག་མར་ནས་ཚ་འབྲས་ཚ་གང་རིགས་སྟེ། ལྟུང་བཤགས་འགྲོ་གང་ཆེ་དང་། དེ་ནས་མང་ཇ་ནས་འགྱེད་ཐོག
གོང་བསྟོད་རྣམས་སྔོན་འགྲོའི་བཟང་སྤྱོད་འགྲོ་ཆེ་ངེས་དགོས་རྒྱུ་ཡིན་ཞིང་། དེར་སྐབས་མཁན་ཆེན་དུ་བསྔོ་རྟེན་གསུམ་ཚན་བཟང་བ་དང་། དེ་ནས་ཉེར་ལྔ་ལ་ངེད་རང་གཙོ་བོར་ཕྱིན་པའི་རྣལ་འབྱོར་མའི་སྒྲུབ་མཆོད་ཐོན་ཚད་འཚོགས་པའི་ཚོགས་ཆེན་གྱི་སྒྲུབ་མཆོད་ཉིན་གང་མ་སྒྲུབ་པའི་མང་ཇ་ཞབས་ཏོག་སོགས་རྒྱུན་པའི་ཚེས་བཅུའི་སྐབས་བཞིན་ལ། དགེ་འདུན་རྣམས་ལ་གསོལ་བའི་ཐོག འབྲས་ཀྱི་མར་སྐྱོ་བརྡ་བ་རེ་ཞུ་ཞིང་། ཉི་མ་དེ་ཉིད་ལ་སྐྱེད་ལྷས་བྱས་འགྱུར་སྒྲུབ་སྡེར་ཡང་ནས་ཚ་མང་ཇ་ནས་འགྱེད་དང་བཅས་པའི་ཐོག ལྟུང་བཤགས། གོང་བསྟོད་སྔོན་འགྲོའི་བཟང་སྤྱོད་འགྲོ་གང་ཆེ་དང་། ཟླ་བ་ལྔ་པའི་རྗེ་མུས་ཆེན་གྱི་དུས་ཆེན་ཉེར་གཅིག་གི་ཚོགས་ཆེན་བླ་མཆོད་སྟེང་། མང་ཇ་འཕར་རེ་ཞུས་པའི་དེ་སྟེང་མཁན་ཆེན་ལ་ལྔ་ཚན།
གཞན་བླ་མ་རྣམས་ལ་གསུམ་ཚན། དགེ་འདུན་བྱིང་ལ་བྲེ་རེ་མའི་རྩིས་ཀྱི་འགྱེད་བཟང་བ་རེ་སྒྲུབ་པའི་ངེད་རང་གིས་བསྔོ་བ་རྒྱས་པར་བྱེད་ཅིང་། ཕུར་སྒྲུབ་ཆེན་མོའི་ཉེར་ལྔའི་ཉིན། སྔ་དྲོའི་དགེ་འདུན་རྣམས་ཀྱི་མང་ཇ། གདན་ནོན་དུས་གཅིག་ཚེས་བཅུ་ལུགས་ཞུས་པའི། གསོལ་བའི་ཐོག་འབྲས་ཀྱི་མར་སྐྱོ་ཞུ་བ་སོགས། གོང་བཀོད་ཀྱི་དགེ་རྒྱུན་འདི་རྣམས་ངེད་རང་གི་གཟིམས་ཆུང་དང་། གཉེར་ཁང་ནས་ཇི་སྲིད་བསྟན་པ་གནས་ཀྱི་བར་སྒྲུབ་དགོས་ཡིན་པ། གདུང་བརྒྱུད་ན་རིམ་དང་། ལས་སྣ་འཛིན་པའི་དྲག་ཞན་ཀུན་གྱི་བློ་ཡུལ་དུ་ངེས་པའི་སྤང་བླང་འཛོལ་མེད་ཅེས་ཀྱང་གལ་ཆེ།
དགེ་རྒྱུན་འདི་རྣམས་འཛུགས་པའི་རྟེན་དུ། འདས་པོ་དེ་ཉིད་རང་ཡོད་པའི་སྐབས། ངེད་རང་གིས་བྱིན་པ་དང་མ་བྱིན་པའི་རྟེན་མཆོད་བྱིན་རླབས་རྟེན། དངོས་སྤྱད་སོགས་ཁོ་རང་ཤུལ་མི་རྣམས་ཀྱིས་བློས་སྤྱད་པའི་བསྔོ་རྟེན་སོགས་ལ་མི་ཐེ་བའི། ངེད་རང་གི་ལག་ཏུ་བླངས་པ་ལ། སྒྲོལ་མའི་སྐུ་འཇིགས་པ་བརྒྱད་སྐྱོབས་ཀྱིས་བསྐོར་བ་རྐང་པ་གང་བ་ཧོར་སྐུ་ཡིན་ངེས། གཤེད་དམར་གྱི་དངུལ་སྐུ་སྟོང་ཧོར་གྱི་ལྷ་རིགས་གཅིག སངས་རྒྱས་བྱང་སེམས་ཀྱི་སྐུ་རྒྱ་གར་གྱི་ལི་མ་ཡིན་ངེས་དྲུག ཞལ་དཀར་འདྲ་ཤེལ་གས་ཐོར་ཙམ་བྱས་པའི་སྤུས་གཙང་གཅིག ཡབ་རྗེ་བདེ་གཤེགས་ཀྱི་ཕྱག་དྲིལ་ན་མོ་རིང་བསྲེལ་ཁྱད་འཕགས་གཅིག
སོག་སྒ་ཚགས་མ་ཆ་ཚང་སྤུས་དག སྔགས་འཆང་ཆེན་པོའི་སྐུ་འདྲ་ཕྱག་ནས་བརྒྱ་རྩ་མ། རྗེ་མུས་སྲད་པའི་ཕྱག་ནས་འཕགས་པའི་སྐུ་འདྲ་དཀར་ཆག་ལོ་རྒྱུས་ཁྱད་པར་འཕགས་ཅན། རྗེ་ཀུན་མཁྱེན་རོང་པོའི་ཐུགས་དམ་བིརྺ་པའི་སྐུ་དཀར་མེ་འཛིན་ངེས་གཅིག མཁྱེན་བརྩེ་ལོ་ཙཱའི་ཕྱག་རིས་གོང་མ་ལྔའི་བྲིས་སྐུ་སྔགས་འཆང་ཆེན་པོའི་ཕྱག་ནས་མའི་ལམ་ཟབ་བརྒྱུད་པ་དང་། བླ་མ་གཙོ་བསྡུས་ཀྱི་བྲིས་སྐུ། གོང་དཀར་རྡོ་རྗེ་གདན་སའི་ཕྱག་ནས་མེ་མགོན་པོའི་བྲིས་ཐང་མཁྱེན་བརྩེའི་ཕྱག་བྲིས་གཅིག གཞན་བྲིས་ཐང་སྤུས་གཙང་མང་བ། ཆོས་གོས། བེམ་པོ།
གཟན་གོས་སྤུས་གཙང་བ་ཐོག་ཅིག འབྲས་སྤུང་ཕྱག་མཛོད་པས་བྱིན་པའི་གོས་ཅན་དམར་པོའི་རྒྱ་གོས་སྤུས་གཙང་། གོས་སྔོན་པོ་དང་། སྨན་ཚེ་ཡུག་ལོང་། བྱང་རྟ་ཤ་སྐྱ་བཟང་བ། གསེར་སྲང་ལོང་རྣམས་ངེད་རང་གི་བློས་སྤྱད་ཀྱིས་བླང་པ་ཡིན་ཞིང་། ཁོ་རང་འབྲེལ་པ་ཤུལ་ན་གནས་པ་སེར་སྐྱ་རྣམས་ཀྱིས་ཀྱང་གོང་གི་དགེ་རྒྱུན་རྣམས་ཀྱི་ཐེས་ཀྱི་ཞབས་འདེགས་སུ་ཞིང་ཤ་ཕོ་སྒང་ཁལ་གཅིག་བྲེ་བཅོ་ལྔའི་ས་གཉེར་ཁང་དུ་ཕུལ་སོང་བས། དགེ་རྒྱུན་རྣམས་ཆག་པས་ཐབས་མེད་པ། དེ་བཞིན་ཀུན་གྱིས་དགོངས་པར་མཛོད། དེ་ལྟར་རང་དང་ཉེར་གནས་སློབ་བུ་དེའི། །
དོན་དུ་རྣམ་དཀར་དགེ་བ་འདི་སྒྲུབ་པས། བདག་ཅག་རྣམས་ཀྱི་འདི་ཕྱིའི་དོན་ཐམས་ཅད། ། ཡིད་ལ་རེ་བ་ཇི་བཞིན་འགྲུབ་གྱུར་ཅིག ། དེ་སྐད་སྨྲ་བ་དཔལ་ལྡན་ས་སྐྱ་པའི། ། སྔགས་འཆང་ངག་དབང་ཀུན་དགའ་བསོད་ནམས་ཞེས། ། ཟ་ཉལ་འཆག་གི་སྤྱོད་པ་བདུན་འདའ་བའི། ། ཆོས་མེད་ཡར་འདྲེན་གཟུགས་བརྙན་གང་དེའོ། ། ཞེས་པ་མོ་གླང་ལོ་ཟླ་བ་དང་པོའི་དཀར་པོའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་ཆེན་པོ་ནས་དགེ་བར་བྲིས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 114 ཨ་མྱེས་ཞབས།
ངག་དབང་ཀུན་དགའ་བསོད་ནམས་ཀྱི་འཕྲིན་ཡིག་དང་གདམས་པའི་སྐོར་སོགས་༡༧༥ ནས་༢༤༧བར། PAGE * MERGEFORMAT 115
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
