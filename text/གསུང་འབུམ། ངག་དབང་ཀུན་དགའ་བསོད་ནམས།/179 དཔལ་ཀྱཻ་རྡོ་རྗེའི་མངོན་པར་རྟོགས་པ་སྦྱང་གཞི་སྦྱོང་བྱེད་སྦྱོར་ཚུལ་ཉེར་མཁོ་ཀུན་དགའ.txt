གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༩
དཔལ་ཀྱཻ་རྡོ་རྗེའི་མངོན་པར་རྟོགས་པ་སྦྱང་གཞི་སྦྱོང་བྱེད་སྦྱོར་ཚུལ་ཉེར་མཁོ་ཀུན་དགའ།
༄༅། །དཔལ་ཀྱཻ་རྡོ་རྗེའི་མངོན་པར་རྟོགས་པ་སྦྱང་གཞི་སྦྱོང་བྱེད་སྦྱོར་ཚུལ་ཉེར་མཁོ་ཀུན་དགའ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡ། དཔལ་ཀྱཻ་རྡོ་རྗེའི་མངོན་པར་རྟོགས་པའི་སྦྱངས་གཞི་སྦྱོང་བྱེད་སྦྱོར་ཚུལ་ལ། ཐུན་མོང་མ་ཡིན་པའི་སྲུང་འཁོར་ཡོད་པ་ལྟར་ན། བསོད་ནམས་ཀྱི་ཚོགས་བསག་པ་ནི། རང་ཉིད་སྐྱེ་བ་ཡང་སྔ་མའི་ཚེ་འདིར་མིའི་ལུས་ཐོབ་པར་བྱེད་པའི་ལས་བསགས་པ་དེའི་གཉེན་པོ་ཡིན། ཡེ་ཤེས་ཀྱི་ཚོགས་བསག་པ་ནི། སྔར་གྱི་ལས་གསོག་མཁན་གྱི་གང་ཟག་དེ་འཆི་བའི་སྦྱོང་བྱེད་ཡིན། སྲུང་བའི་འཁོར་ལོ་ཁྲོ་བོ་དང་བཅས་པ་ནི། སྐྱེ་བ་འདིའི་སྔ་མའི་རྟེན་དང་བརྟེན་པར་བཅས་པའི་སྦྱོང་བྱེད་ཡིན།
གཙུག་ཏོར་འཁོར་ལོས་སྒྱུར་བ་ཞུ་བ་ནི་སྐྱེ་བ་འདིའི་སྔ་མའི་གང་ཟག་དེ་ཤི་བའི་སྦྱོང་བྱེད་ཡིན། ཆོས་འབྱུང་དང་འབྱུང་བཞི་སྲུང་འཁོར་དང་བཅས་པ་ས་བོན་ལས་བསྐྱེད་པ་ནི། ཚེ་འདིར་བར་དོར་འགྲུབ་པའི་རྒྱུ། ཡེ་ཤེས་སྣང་པ་གསུམ་རླུང་དང་བཅས་པ་སྦྱོང་བྱེད་ཡིན། ཨོཾ་ཨཱཿཧཱུྃ་ཧོ་དམར་པོ་གཉིས་ཀྱི་བར་དུ་ཆུད་པ་ནི། བར་དོའི་ལུས་ངག་ཡིད་གསུམ་གྱི་སྦྱོང་བྱེད་ཡིན། འབྱུང་བཞི་འཁོར་ལོ་དང་བཅས་པ་རོ་གཅིག་ཏུ་འདྲེས་པ་ལས་གཞལ་ཡས་ཁང་གདན་དང་བཅས་པ་བསྐྱེད་པ་ནི། ཚེ་འདིའི་སྣོད་ཀྱི་འཇིག་རྟེན་ཁང་ཁྱིམ་ལ་སོགས་པའི་སྦྱོང་བྱེད་ཡིན། དེ་ལ་བར་དོའི་སེམས་སྣང་བསྲེ་བ་ནི་སྣོད་ཀྱི་འཇིག་རྟེན་ལ་སོགས་པ་རྣམས་སེམས་སྣང་ཡིན་པ་སྦྱོང་བྱེད་ཡིན། མངོན་བྱང་ལྔ་ལས་རྒྱུ་རྡོ་རྗེ་འཛིན་པའི་ཨཱ་ལི་ལས་ཟླ་བའི་དཀྱིལ་འཁོར་ནི་རང་གི་ཕ་མའི་ལུས་འགྲུབ་པའི་བྱང་སེམས་དཀར་པོའི་སྦྱོང་བྱེད་ཡིན།
ཀཱ་ལི་ལས་ཉི་མའི་དཀྱིལ་འཁོར་ནི་མའི་བྱང་སེམས་དམར་པོའི་སྦྱོང་བྱེད་ཡིན། བར་གྱི་ཕྱག་མཚན་ས་བོན་གྱིས་མཚན་པ་ནི་བར་དོའི་སྦྱོང་བྱེད། རོ་གཅིག་ཏུ་འདྲེས་པ་ནི་མངལ་གྱི་གནས་སྐབས་ཀྱི་སྦྱོང་བྱེད། རྒྱུ་རྡོ་རྗེ་འཆང་གི་སྐུ་རྫོགས་པ་ནི། རང་གི་ཕ་མའི་ལུས་ཡོངས་སུ་རྫོགས་པའི་སྦྱོང་བྱེད་ཡིན་ནོ། ། དཀྱིལ་འཁོར་གྱི་ལྷ་མོ་དབྱུང་བ་ནི་རང་གི་སྤུན་ཟླའི་སྦྱོང་བྱེད་ཡིན། རྒྱུ་རྡོ་རྗེ་འཆང་ཡབ་ཡུམ་སྙོམས་པར་ཞུགས་པ་ནི་རང་གི་ལུས་འགྲུབ་པའི་ཕ་མ་སྙོམས་འཇུག་བྱེད་པའི་སྦྱོང་བྱེད། བར་སྣང་གི་ཨོཾ་ཨཱཿཧཱུྃ་ཞལ་དུ་ཞུགས་པ་ནི་རང་གི་བར་སྲིད་མངལ་དུ་ཞུགས་པའི་སྦྱོང་བྱེད། རྒྱུ་རྡོ་རྗེ་འཆང་ཡབ་ཡུམ་ཞུ་བ་ནི། སྙོམས་འཇུག་གི་ཚེ་ཕ་མ་གཉིས་བར་སྲིད་དང་བཅས་པ་བདེ་བར་རྒྱལ་བའི་སྦྱོང་བྱེད།
ལྷ་མོ་བཞིའི་གླུས་བསྐུལ་བ་ནི་ཐིག་ལེའི་དེ་ཉིད་འབྱུང་བཞིའི་མ་རུལ་བ་བསོག་པར་བྱེད་པའི་སྦྱོང་བྱེད་ཡིན། ཐིག་ལེ་ལས་ཧཱུྃ་དང་ཨྃ་དུ་གྱུར་པ་ནི། མངལ་གྱི་གནས་སྐབས་ཀྱི་མེར་མེར་པོ་དང་། ནུར་ནུར་པོ་ལ་སོགས་པ་ལྔའི་སྦྱོང་བྱེད་ཡིན། སྐུ་ཡོངས་སུ་རྫོགས་པ་ནི་རང་གི་ལུས་འདི་ཉིད་ཀྱི་སྦྱོང་བྱེད་ཡིན། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པ་ནི། རང་གི་དབང་པོ་དང་། སྐྱེ་མཆེད་ལ་སོགས་པ་ནི་རྒྱས་པའི་སྦྱོང་བྱེད་དོ། ། ཡེ་ཤེས་པ་གཞུག་པ་ནི་རང་གི་བསམ་པ་རྫོགས་པའི་སྦྱོང་བྱེད། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་ནི།
རང་གི་མངའ་རིས་གང་ཡིན་པའི་བདག་པོར་གྱུར་པའི་སྦྱོང་བྱེད་དོ། ཅེས་པའི་སྦྱང་གཞི་སྦྱོང་བྱེད་སྦྱོར་ཚུལ་མདོར་བསྡུས་འདི་ནི་ཆོས་རྗེ་གློ་བོ་མཁན་ཆེན་པ་དང་། འཇམ་དབྱངས་ས་སྐྱ་ལོ་ཙ་བ་ཡབ་སྲས་ཀྱི་ཕྱག་དཔེ་དངོས་མ་འགའ་ཞིག་གི་གསེབ་ཚགས་ན་ཟིན་བྲིས་ཀྱི་ཚུལ་དུ་འདུག་པ་རྣམས་བསྒོམ་དོན་དུ་གཉེར་བའི་སྙོམ་ཆུང་རྣམས་ལ་ཕན་པའི་ཕྱིར། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱི་ཕྱོགས་གཅིག་ཏུ་བྲིས་པའོ།། །། ཀ་ལྱཱན་ཝརྡྷནྟུ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་ཀྱེ་རྡོ་རྗེའི་མངོན་པར་རྟོགས་པ་སྦྱང་གཞི་སྦྱོང་བྱེད་སྦྱོར་ཚུལ་ཉེར་མཁོ་ཀུན་དགའ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
