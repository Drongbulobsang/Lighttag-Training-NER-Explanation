གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༩
སྡོམ་པ་གསུམ་གྱི་རབ་ཏུ་དབྱེ་བའི་བསྡུས་དོན་ཁོག་ཕུབ་བློ་གསལ་འཇུག་པ་བདེ་བྱེད།
༄༅། །སྡོམ་པ་གསུམ་གྱི་རབ་ཏུ་དབྱེ་བའི་བསྡུས་དོན་ཁོག་ཕུབ་བློ་གསལ་འཇུག་པ་བདེ་བྱེད་ཅེས་བྱ་བ་བཞུགས།། ན་མོ་བུདྡྷ་དྷྭ་ཛ་ཡེ། ལུང་དུས་བསྟན་པའི་ཉི་མ་ཆོས་ཀྱི་རྗེ། ། ས་སྐྱ་པཎ་ཆེན་ཞབས་ལ་གུས་བཏུད་ནས། ། གང་གི་གསུང་རབ་མཆོག་གི་བསྡུས་པའི་དོན། ། བློ་གསལ་འཇུག་པ་བདེ་བྱེད་འདིར་སྤེལ་ལོ། ། དེ་ལ་འདིར་ཆོས་ཀྱི་རྗེ་ཉིད་ཀྱི་ཞལ་སྔ་ནས། སྐྱེ་བ་དུ་མ་སྦྱངས་པ་དང་། ། མཁས་པ་དུ་མ་བསྟེན་པ་དང་། ། རྣམ་པར་དཔྱོད་པའི་བློ་གྲོས་ཀྱིས། །
ཤེས་བྱ་ཀུན་ལ་འཇིགས་མེད་ཐོབ། ། ཅེས་གསུངས་པ་ལྟར་གྱི་དོན་དང་ལྡན་པའི་འཇམ་པའི་དབྱངས་ཀྱི་རྣམ་པར་སྤྲུལ་པ་ས་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་པས་མཛད་པའི་བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བ་འདི་ནི་སངས་རྒྱས་ཀྱི་བསྟན་པའི་ལུས་ཡོངས་སུ་རྫོགས་པའི་བསྟན་བཅོས་ཡིན་ཏེ། སངས་རྒྱས་ཀྱི་བསྟན་པའི་ཉམས་ལེན་ཐམས་ཅད་སྡོམ་པ་གསུམ་གྱི་ཉམས་ལེན་དུ་འདུས་ཤིང་། སྡོམ་པ་གསུམ་ནི་བསྟན་བཅོས་འདིའི་བརྗོད་བྱའི་གཙོ་བོ་ཡིན་པའི་ཕྱིར། སྡོམ་པ་གསུམ་གྱི་ཐ་སྙད་ནི་རྒྱུད་རྡོ་རྗེ་རྩེ་མོ་ལས་བཤད་པ་ཡིན་ཏེ། རྒྱུད་དེ་ཉིད་ལས། སྡོམ་པ་གསུམ་དང་ཡང་དག་ལྡན། ། སོ་སོ་ཐར་དང་བྱང་ཆུབ་སེམས། ། རིག་འཛིན་རང་གི་ངོ་བོའོ། ། ཞེས་གསུངས་པའི་ཕྱིར།
དེ་ལྟ་བུའི་བསྟན་བཅོས་ཆེན་པོ་འདིའི་བསྡུས་དོན་ཁོག་ཕུབ་འཆད་པ་ལ་དོན་ལྔ་སྟེ། མཚན་དོན་བསྟན་པ། མཆོད་པར་བརྗོད་པ། རྩོམ་པར་དམ་བཅའ་བ། གཞུང་དོན་བཤད་པ། མཛད་བྱང་སྨོས་པའོ། ། དང་པོ་ནི། སྡོམ་པ་གསུམ་གྱི་ཞེས་སོགས་ཀྱིས་བསྟན། གཉིས་པ་ནི། བླ་མ་དམ་པ་ཞེས་སོགས་དང་།
བདེ་གཤེགས་བསྟན་པའི་གསུང་རབ་སེང་གེའི་སྒྲ་ཞེས་སོགས་ནས། འགྲོ་བའི་བླ་མའི་ཞབས་ལ་ཕྱག་འཚལ་ནས་ཞེས་པའི་བར་གྱིས་བསྟན། གསུམ་པ་ནི། དད་ལྡན་སངས་རྒྱས་གསུང་བཞིན་ཞེས་སོགས་ཀྱིས་བསྟན། བཞི་པ་གཞུང་དོན་བཤད་པ་ལ་བཞི་སྟེ། སོ་ཐར་དང་། བྱང་སེམས་དང་། གསང་སྔགས་དང་། གཞུང་སྤྱིའི་རྩོད་སྤོང་སོགས་ཀྱི་སྒོ་ནས་དོན་བསྡུ་བའོ། ། དང་སོ་ཐར་ལ།
ཉན་ཐོས་སོ་ཐར་དང་། ཐེག་ཆེན་སོ་ཐར་གཉིས་ལས། ཉན་ཐོས་སོ་ཐར་ལ་བསྟན་ཁྲིམས་བདུན་ནི་ཇི་སྲིད་འཚོའི་མཐའ་ཅན་ཡིན་པས་རྟེན་གྱི་གང་ཟག་ཤི་འཕོས་པའི་ཚེ་གཏོང་བའི་སྒྲུབ་བྱེད་རྒྱས་པར་བཤད་ནས་འབྲི་ཁུང་པ་རྣམས་ཤི་འཕོས་ཀྱང་རྗེས་སུ་འབྲང་བར་འདོད་པའི་ལོག་རྟོག་དགག་པ་ནི། ཉན་ཐོས་ཐེག་ཆེན་ལུགས་གཉིས་ཡོད། ། ཅེས་པ་ནས། སྡེ་སྣོད་རྣམ་དབྱེ་མེད་པར་ཟད། ། ཅེས་པའི་བར་གྱིས་བསྟན། བསྙེན་གནས་སོ་ཐར་ལ་བླངས་པའི་ཡུལ་དང་ལེན་པའི་གང་ཟག་སོགས་ཉན་ཐོས་ནང་ཕན་ཚུན་དང་། ཐེག་པ་ཆེ་ཆུང་མ་འདྲེས་པར་བཤད་ནས། བཀའ་གདམས་པ་རྣམས་བསྙེན་གནས་འབུལ་བ་དང་།
གཞན་ལ་འཆོལ་བ་དང་ལྷ་བསྒོམ་པ་ཐ་དད་པའི་ལོག་རྟོག་དགག་པ་ནི། བྱེ་བྲག་སྨྲ་བའི་བསྙེན་གནས་ཀྱང་། ། ཞེས་པ་ནས། ཡི་དམ་བསྒོམ་པ་བསོད་ནམས་ཆེ། ། ཞེས་པའི་བར་གྱིས་བསྟན། ཐེག་ཆེན་སོ་ཐར་ལ། ཆོ་ག་ནུབ་པ་དང་མ་ནུབ་པ་སོགས་དབྱེ་བ་སོ་སོར་ཕྱེ་ནས་དིང་སང་ལག་ལེན་དུ་འོས་པའི་ཆོ་ག་བྱེ་བྲག་ཏུ་འཆད་པ་ནི། ཐེག་པ་ཆེན་པོ་ལས་བྱུང་བའི། ། ཞེས་པ་ནས། བྱང་སེམས་སོ་སོ་ཐར་པར་འགྱུར། །
ཞེས་པའི་བར་གྱིས་བསྟན། ཐེག་ཆེན་སོ་ཐར་ལེན་པའི་ཆོ་ག་ལ་འཕྲོས་ནས། ཐེག་ཆེན་སོ་ཐར་གྱི་བསླབ་བྱའི་ཁྱད་པར་བྱེ་བྲག་ཏུ་འཆད་པ་ནི། དེ་ནས་བྱང་ཆུབ་སེམས་དཔའ་ཡི། ། ཞེས་པ་ནས། དེ་འདྲའི་རྣམ་དབྱེ་ཤེས་པར་བྱ། ། ཞེས་པའི་བར་གྱིས་བསྟན། ཞར་ལ་དེའི་གཏོང་ཚུལ་ནི་ཐེག་ཆེན་སོ་སོར་ཐར་ཡིན་ཡང་། ། ཞེས་པ་ནས། དེ་ཡི་འབྲས་བུ་ཤི་ཡང་འབྱུང་། །
ཞེས་པའི་བར་གྱིས་བསྟན། ཐེག་པ་ཆེ་ཆུང་གཉིས་ཀ་མཐུན་པར་ལས་འབྲས་ལ་བླང་དོར་ཚུལ་བཞིན་དུ་བྱེད་པ་ནི་སོ་ཐར་གྱི་བསླབ་བྱའི་གཙོ་བོ་ཡིན་པས་འཆད་པ་ནི། དེ་ནས་ལས་དང་རྣམ་སྨིན་གྱི། ། ཞེས་པ་ནས། ད་གཟོད་ལས་ཀྱི་རྒྱུ་འབྲས་ལ། ། ཤིན་ཏུ་མཁས་པ་ཉིད་དུ་འགྱུར། ། ཞེས་པའི་བར་གྱིས་བསྟན། ། ལས་འབྲས་ལ་འཕྲོས་ནས་བོད་ཀྱི་ཞང་གཡུ་བྲག་པ་སོགས་གཤིས་ལ་དགེ་སྡིག་ཡོད་པར་འདོད་པའི་ལོག་རྟོག་དང་། འབྲི་ཁུང་པ་ཁ་ཅིག ལས་ཀྱི་འབྲས་བུ་དཀར་ནག་ཟངས་ཐལ་དུ་འདོད་པའི་ལོག་རྟོག་དགག་པ་ནི་རིམ་པ་བཞིན་དུ།
མུ་སྟེགས་གྲངས་ཅན་པ་རྣམས་ནི། ། ཞེས་པ་ནས། མཁས་པ་རྣམས་ཀྱིས་དཔྱད་པར་བྱ། ། ཞེས་པའི་བར་དང་། ཉན་ཐོས་དགེ་བ་ཕལ་ཆེར་ཡང་། ། ཞེས་པ་ནས། མཁས་པའི་གཞུང་བཞིན་ཤེས་པར་གྱིས། ། ཞེས་པའི་བར་གྱིས་བསྟན། བསླབ་བྱའི་ཁྱད་པར་ལ་འཕྲོས་ནས། འབྲི་ཁུང་པ་ཁ་ཅིག
ཐེག་པ་ཆེ་ཆུང་གི་བསླབ་བྱ་ལ་གཅིག་ལ་བཀག་པ་ཐམས་ཅད་ལ་ཡེ་ནས་བཀག་པ་དང་། གཅིག་ལ་གནང་བ་ཐམས་ཅད་ལ་ཡེ་ནས་གནང་བར་འདོད་པའི་ལོག་རྟོག་དགག་པ་ནི། ཡེ་བཀག་ཡེ་གནང་ཞེས་བྱ་བའང་། ། སངས་རྒྱས་བསྟན་དང་མཐུན་མ་ཡིན། ། ཞེས་པ་ནས། བསླབ་པ་འཆལ་དང་སྔགས་སྦྱོར་བའི། ། བྱེད་པོ་སངས་རྒྱས་ཡིན་པར་གསུངས། ། ཞེས་པའི་བར་གྱིས་དགག་པའི་བསླབ་བྱ་སྦུ་གུ་ཅན་དང་། གོང་པ་ཅན་སོགས་འདུལ་བའི་སྤྱོད་པ་མ་ཡིན་པས་སྤང་དགོས་པ་དང་། བསླབ་པའི་བསླབ་བྱ་མདོ་བསྐུལ་སོགས་འདུལ་བའི་གཞུང་དང་མཐུན་པར་བྱ་དགོས་པར་འཆད་པ་ནི།
སྦུ་གུ་ཅན་དང་གོང་པ་ཅན། ། ཞེས་སོགས་དང་། མདོ་བསྐུལ་ལ་སོགས་བྱ་བ་ཀུན། ། འདུལ་བའི་གཞུང་དང་མཐུན་པར་གྱིས། ། ཞེས་སོགས་ཀྱིས་བསྟན། བོད་དག་སངས་རྒྱས་ཀྱི་བཀའ་དང་དགོངས་འགྲེལ་གྱི་བསྟན་བཅོས་རྣམ་དག་ལ་ཉན་བཤད་མི་བྱེད་པར་བླུན་པོ་རྣམས་ཀྱིས་རང་དགར་སྦྱར་བའི་བསྟན་བཅོས་ལ་ཉན་བཤད་བྱེད་པ་ནི་ཆེར་བླུན་ཞིང་འཁྲུལ་པ་ཡིན་པས་དེ་བཀག་ནས་ཐོས་བསམ་སྒོམ་གསུམ་མ་ནོར་བར་བསྒྲུབ་ཚུལ་འཆད་པ་ནི་ལ་ལ་རྫོགས་པའི་སངས་རྒྱས་ཀྱི། ། ཞེས་པ་ནས། འདི་ནི་སངས་རྒྱས་བསྟན་པ་ཡིན། ། ཞེས་པའི་བར་གྱིས་བསྟན། དེ་རྣམས་ཀྱིས་སྐབས་དང་པོ་སོ་ཐར་སྡོམ་པའི་བསྡུས་དོན་ཁོག་ཕུབ་བཤད་ཟིན་ཏོ། །
འདིར་སྨྲས་པ། སྡུག་བསྔལ་མི་ཟད་འཁོར་བའི་བཙོན་ར་ཆེན་པོ་ནས། ། གཏན་དུ་ཐར་པའི་རྣམ་པར་གྲོལ་བ་དོན་གཉེར་བློས། ། གཞན་ལ་གནོད་པའི་བསམ་སྦྱོར་ངན་པ་ཀུན་སྤངས་ཏེ། ། འདོད་ཆུང་ཆོག་ཤེས་ཡུན་དུ་བསྟེན་པ་སོ་ཐར་སྡོམ། ། གཉིས་པ་བྱང་སེམས་སྡོམ་པའི་ཉམས་ལེན་ནི། སྤྱིར་སེམས་བསྐྱེད་ལ། ཉན་ཐོས་ལུགས་དང་། ཐེག་ཆེན་ལུགས་གཉིས་ལས། དང་པོ་ལ་ཐེག་པ་གསུམ་གྱི་སེམས་བསྐྱེད་གསུམ་དང་།
ཕྱི་མ་ལ་དབུ་སེམས་ཀྱི་ལུགས་གཉིས་ཡོད་ཅིང་། དེ་གཉིས་ལ་ཡང་དང་པོ་ལེན་པའི་ཆོ་ག་དང་བསླབ་བྱ་སོགས་ཐ་དད་དུ་ཡོད་ཅེས་སྤྱིར་བསྟན་པ་ནི། སེམས་བསྐྱེད་ལ་ནི་ཉན་ཐོས་དང་། ། ཞེས་པ་ནས། བསླབ་པར་བྱ་བའང་སོ་སོར་ཡོད། ། ཅེས་པའི་བར་གྱིས་བསྟན། ཆོ་གའི་སྐབས་སུ་བཀའ་གདམས་པ་ཁ་ཅིག སེམས་ཙམ་ལུགས་ཀྱི་སེམས་བསྐྱེད་སྐྱེ་བོ་ཀུན་ལ་བྱེད་པ་དང་། དོན་དམ་སེམས་བསྐྱེད་ཆོ་གས་ལེན་པའི་ལོག་རྟོག་དགག་པ་ནི་རིམ་པ་བཞིན་དུ། སེམས་ཙམ་པ་ཡི་སེམས་བསྐྱེད་ནི། །
ཞེས་དང་། དོན་དམ་སེམས་བསྐྱེད་ཅེས་བྱ་བ། ། ཞེས་སོགས་ཀྱིས་བསྟན། བསླབ་བྱའི་སྐབས་སུ་དབུ་སེམས་ཐུན་མོང་དུ་ལྟུང་བའི་རྣམ་གཞག་སྤྱིར་བསྟན་པ་དང་། འབྲི་ཁུང་པ་ཁ་ཅིག བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དུ་མི་རུང་བར་འདོད་པའི་ལོག་རྟོག་དགག་པ་ནི་རིམ་པ་བཞིན་དུ། དེ་ལྟར་སེམས་ཙམ་དབུ་མ་གཉིས། ། ཞེས་སོགས་དང་། བྱང་ཆུབ་སེམས་ཀྱི་བསླབ་པ་ལ། ། ཞེས་སོགས་ཀྱིས་བསྟན།
དེ་ལྟར་སེམས་བསྐྱེད་ཀྱི་ཆོ་ག་དང་། བསླབ་བྱའི་འོག་ཏུ་སེམས་བསྐྱེད་ཀྱི་ཉམས་ལེན་གྱི་གནད་མ་འཆུགས་པ་དགོས་ཚུལ་བྱེ་བྲག་ཏུ་འཆད་པ་ནི། སེམས་བསྐྱེད་ཀྱི་ཉམས་ལེན་གྱི་གནད་འཆུགས་ན་སངས་མི་རྒྱ་བར་བསྟན་པ། གནད་འཆུགས་པ་མ་དག་པའི་སྦྱིན་སོགས་ངོས་བཟུང་བ། ལྷག་བསམ་དག་པས་ཐོས་བསམ་སྒོམ་མ་འཁྲུལ་བར་བྱེད་པར་གདམས་པ་གསུམ་རིམ་པ་བཞིན་དུ། བྱང་ཆུབ་སེམས་ཀྱི་གནད་འཆུགས་ན། ། ཞེས་སོགས་དང་། སངས་རྒྱས་དགོངས་པ་མི་ཤེས་པར། ། ཞེས་སོགས་དང་། མདོར་ན་སངས་རྒྱས་གསུང་རབ་དང་། །
ཞེས་སོགས་ཀྱིས་བསྟན། དེ་རྣམས་ཀྱིས་སྐབས་གཉིས་པ་བྱང་སེམས་སྡོམ་པའི་བསྡུས་དོན་ཁོག་ཕུབ་བཤད་ཟིན་ཏོ། ། འདིར་སྨྲས་པ། མ་གྱུར་འགྲོ་བའི་སྡུག་བསྔལ་དངོས་རྒྱུ་བསལ་སླད་དུ། ། དོན་གཉིས་མཐར་ཕྱིན་ཀུན་མཁྱེན་སངས་རྒྱས་ཡིད་བྱེད་བློས། ། རང་ཉིད་རྟག་ཏུ་གཅེས་པར་འཛིན་པའི་སེམས་སྤངས་ཏེ། ། གཞན་ཕན་བསམ་སྦྱོར་རྒྱུན་དུ་བརྟན་པ་བྱང་སེམས་སྡོམ། ། གསུམ་པ་གསང་སྔགས་ཀྱི་སྡོམ་པའི་ཉམས་ལེན་བསྟན་པ་ལ། སྨིན་བྱེད་ནོར་བ་མེད་པའི་དབང་བཞི། གྲོལ་བྱེད་འཁྲུལ་པ་མེད་པའི་རིམ་པ་གཉིས།
དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་རྒྱ་ཆེན་པོ། ཕྱག་ཆེན་གོམས་པ་ལས་འཁོར་འདས་བསྲེ་བའི་སྤྱོད་པ་སྤྱད་པ་ལ། དེ་ལ་བརྟེན་ནས་ས་ལམ་བགྲོད་དེ་འབྲས་བུ་མངོན་དུ་བྱེད་པའི་ཚུལ་དང་ལྔ་ལས། དང་པོ་ནི། རྡོ་རྗེ་ཐེག་པའི་ཉམས་ལེན་ཐམས་ཅད་སྨིན་གྲོལ་གཉིས་སུ་འདུས་པ་ལས། སྨིན་བྱེད་ཀྱི་དབང་ནི། བླ་མ་མཚན་ཉིད་དང་ལྡན་པ་ཞིག་གིས་རྒྱུད་སྡེ་ལས་གསུངས་པའི་དཀྱིལ་འཁོར་དུ་ཆོ་ག་འཁྲུལ་པ་མེད་པས་དབང་བསྐུར་བ་ལ་བརྟེན་སློབ་མས་སྔགས་སྡོམ་ཐོབ་པ་དེ་ལ་འཇོག་པ་ཡིན་ནོ་ཞེས་པ་ནི། རྡོ་རྗེ་ཐེག་པའི་ལམ་ཞུགས་ཏེ། ། ཞེས་པ་ནས། དེ་ཡི་སྡོམ་པ་གསུམ་ལྡན་འགྱུར། །
ཞེས་པའི་བར་གྱིས་བསྟན། དེང་སང་བོད་འདིར་ནི་ཕྱག་རྒྱ་པ་ཁ་ཅིག བྱིན་རླབས་ཙམ་སྨིན་བྱེད་ཀྱི་དབང་དུ་འདོད་པ། གྲངས་ངེས་མེད་པ་དབང་བསྐུར་བྱེད་པ། དཀྱིལ་འཁོར་མ་དག་པར་དབང་བསྐུར་བྱེད་པ། ཆོ་ག་མ་དག་པས་དབང་བསྐུར་བྱེད་པ། དབང་བསྐུར་མེད་ཀྱང་ཟབ་ལམ་བསྒོམ་པ། དབང་པོ་རབ་འབྲིང་ཕྱེ་ནས་སྨྲ་བ། སེམས་བསྐྱེད་ཙམ་གྱིས་གསང་སྔགས་བསྒོམ་པ། གཏོར་མ་དང་ཏིང་ངེ་འཛིན་གྱི་དབང་བསྐུར་སྨིན་བྱེད་དུ་འདོད་པ།
དབང་བསྐུར་ཕྱི་ནས་ཁས་ལེན་བྱེད་པ། སེམས་ཉིད་རྟོགས་ན་དབང་མི་དགོས་པར་འདོད་པ། ཆོ་ག་མེད་པ་བླ་མའི་ལུས་དཀྱིལ་ཙམ་ལས་སྨིན་བྱེད་ལེན་པ། བྱ་རྒྱུད་སོགས་ལའང་དབང་བཞི་དང་རིམ་གཉིས་ཡོད་པར་འདོད་པ། སྔགས་ལ་མོས་པ་ཆོས་སྒོར་བྱས་ནས་ཟབ་ལམ་བསྒོམ་རུང་དུ་འདོད་པ། དབང་བསྐུར་མུ་བཞིར་འདོད་པ་དང་བཅུ་བཞི་ཙམ་བྱུང་བ་རིམ་པ་བཞིན་དུ་དགག་པ་ནི། དེང་སང་རྡོ་རྗེ་ཕག་མོ་ཡིས། ། ཞེས་སོགས་ཀྱིས་དང་པོ་དང་། དེས་ན་ཉན་ཐོས་ཐེག་པ་དང་། ། ཞེས་སོགས་ཀྱིས་གཉིས་པ་དང་།
དེང་སང་བྱིན་རླབས་མི་བྱེད་ཅིང་། ། ཞེས་སོགས་ཀྱིས་གསུམ་པ་དང་། དབང་བསྐུར་བྱེད་པ་ཕལ་ཆེར་ཡང་། ། ཞེས་སོགས་ཀྱིས་བཞི་པ་དང་། དབང་བསྐུར་མེད་ཀྱང་ལམ་ཟབ་མོ། ། ཞེས་སོགས་ཀྱིས་ལྔ་པ་དང་། ཁ་ཅིག་གང་ཟག་དབང་པོ་རབ། ། ཅེས་སོགས་ཀྱིས་དྲུག་པ་དང་། ལ་ལ་སེམས་བསྐྱེད་བྱས་པ་ལ། ། ཞེས་སོགས་ཀྱིས་བདུན་པ་དང་།
གཏོར་མའི་དབང་བསྐུར་ཞེས་བྱ་དང་། ། ཞེས་སོགས་ཀྱིས་བརྒྱད་པ་དང་། འགའ་ཞིག་གསང་སྔགས་ད་ལྟ་སྤྱོད། ། ཅེས་སོགས་ཀྱིས་དགུ་པ་དང་། ལ་ལ་སེམས་ཉིད་མ་རྟོགས་ན། ། ཞེས་སོགས་ཀྱིས་བཅུ་པ་དང་། ཁ་ཅིག་ཆོ་ག་མེད་བཞིན་དུ། ། ཞེས་སོགས་ཀྱིས་བཅུ་གཅིག་པ་དང་། ཁ་ཅིག་བྱ་བའི་རྒྱུད་སོགས་ལའང་། ། ཞེས་སོགས་ཀྱིས་བཅུ་གཉིས་པ་དང་།
ལ་ལ་དབང་བསྐུར་མ་བྱས་ཀྱང་། ། ཞེས་སོགས་ཀྱིས་བཅུ་གསུམ་པ་དང་། ལ་ལ་དབང་བསྐུར་མུ་བཞིར་འདོད། ། ཅེས་སོགས་ཀྱིས་བཅུ་བཞི་པ་དབང་བསྐུར་མུ་བཞིར་འདོད་པ་དགག་པ་བསྟན། ཞར་ལ་ཁ་ཅིག་གསང་གྲོགས་ཀྱི་ལྟུང་བ་མེད་པར་འདོད་པ་དགག་པ་ནི། ཁ་ཅིག་གསང་སྔགས་གསང་བ་ལ། ། ཞེས་སོགས་ཀྱིས་བསྟན། གྲོལ་བྱེད་རིམ་གཉིས་ལ་ཕྱག་རྒྱ་བ་ཁ་ཅིག སྔོན་གྱི་གྲུབ་ཐོབ་རྣམས་ཐབས་ལམ་རེ་རེ་བས་གྲོལ་བ་ཡིན་པས། རིམ་པ་གཉིས་ཆར་བསྒོམ་པ་ལ་དགོས་པ་མེད་དོ། །
ཞེས་སྨྲ་བ་རྣམས་བཀག་ནས། ས་སྐྱ་པ་རང་ལུགས་ལ་བླ་མེད་ཀྱི་ལམ་རིམ་པ་གཉིས་སུ་བསྒྲུབ་སྟེ་སངས་རྒྱ་བ་ལ་ཐབས་ཤེས་ཚང་བ་དགོས་སོ་ཞེས་པ་སྟོན་པ་ལ། ཁ་ཅིག་འཁྲུལ་དང་མ་འཁྲུལ་མེད། ། ཅེས་པ་ནས། དེ་ཕྱིར་འདི་ལ་མཁས་རྣམས་ཀུན། ། ཞེས་པའི་བར་གྱིས་བསྟན། དེ་ལས་འཕྲོས་ནས་བསྟན་པའི་རྩ་བ་སྡོམ་གསུམ་ལེན་ཚུལ། སྔགས་ཀྱི་ལམ་བསྐྱེད་རིམ་དང་གཏུམ་མོ་བསྒོམ་ཚུལ། མདོ་སྔགས་ཀྱི་བླ་མའི་ཁྱད་པར་རྣམས་ལ་འཁྲུལ་པ་འགོག་པ་དང་། གནད་ཀྱི་དོན་སྡོམ་པ་དང་མི་ལྡན་ན་དགེ་སྦྱོང་དུ་མི་འགྱུར།
སེམས་བསྐྱེད་མ་ཐོབ་ན་རྒྱལ་སྲས་སུ་མི་འགྱུར། དབང་བསྐུར་མ་ཐོབ་ན་གསང་སྔགས་པར་མི་འགྱུར་ཞེས་པ་ནི། གང་དག་རབ་ཏུ་བྱུང་འདོད་ན། ། ཞེས་པ་ནས། སྔགས་པ་དབང་བསྐུར་མེད་པ་གསུམ། ། སངས་རྒྱས་བསྟན་པའི་ཆོམ་རྐུན་ཡིན། ། ཞེས་པའི་བར་གྱིས་བསྟན། དབང་དང་རིམ་གཉིས་ལས་བྱུང་བའི་ཡེ་ཤེས་ཕྱག་ཆེན་ལ། མཚོན་བྱེད་དཔེ་དང་མཚོན་བྱ་དོན་གཉིས་ཏེ། དང་པོའི་སྐབས་སུ་ཆོ་ག་འགའ་ཞིག་གི་བྱེད་པས་རྟོགས་པ་ནང་དུ་ཁ་ཚོམ་པ་ཙམ་ལ་ཕྱག་ཆེན་དུ་འདོད་པ་བཀག་ནས།
རང་ལུགས་ཀྱི་ཕྱག་ཆེན་ངོས་བཟུང་བ་དང་། གཞན་ལུགས་ཀྱི་ཕྱག་ཆེན་རྒྱ་ནག་ལུགས་སུ་བསྟན་པ་སོགས་ནི། ཕྱག་རྒྱ་ཆེན་པོ་བསྒོམ་ན་ཡང་། ། ཞེས་པ་ནས། བྱིན་རླབས་སངས་རྒྱས་རྣམས་ཀྱི་ཡིན། ། ཞེས་པའི་བར་གྱིས་བསྟན། དེ་ལས་འཕྲོས་ནས། ཁ་ཅིག་ད་ལྟ་གསང་སྔགས་ཀྱི་ཆོས་ལ་དད་པ་ཆེ་ན་སྐྱེ་བ་སྔ་མ་དབང་བསྐུར་ཐོབ་པ་ཞིག་ཡིན་པས་ད་ལྟ་ཕྱག་ཆེན་གྱི་བསྒྱུར་དབང་བསྐུར་བ་མི་དགོས་ཟེར་བ་དགག་པ་ནི། ཁ་ཅིག་སྐྱེ་བ་སྔ་མ་ལ། ། ཞེས་པ་ནས།
དེ་ལ་ཁོ་བོ་ངོ་མཚར་སྐྱེ། ། ཞེས་པའི་བར་གྱིས་བསྟན། མཚོན་བྱ་དོན་ལ། ཁ་ཅིག་ཞི་གནས་ཅུང་ཟད་ཙམ་དང་། སྣང་སྟོང་ཟུང་འཇུག་གི་རྟོགས་པ་ཕྲ་མོ་སྐྱེས་པ་ལ་མཐོང་ལམ་དུ་ངོ་སྤྲོད་བྱེད་པ་དགག་པ་ནི། ལ་ལ་ཞི་གནས་ཅུང་ཟད་དང་། ། ཞེས་པ་ནས། དེས་ན་ངེད་ཀྱི་མཐོང་ལམ་ནི། ། འཕགས་པ་མིན་ལ་འབྱུང་མི་སྲིད། ། ཅེས་པའི་བར་གྱིས་བསྟན།
ཞར་ལས་འཕྲོས་པ་ཐེག་པ་གསུམ་གྱི་ལག་ལེན་དང་། ཐེག་པ་ཆེ་ཆུང་གི་བླ་མའི་དབྱེ་བ་དང་། དབང་བསྐུར་དང་པོ་སོགས་མ་ཐོབ་པར་དེ་དང་དེའི་ལམ་བསྒོམ་པ་དགག་པ་དང་། གཏོར་མ་དང་ཕུད་མཆོད་ཀྱི་ལག་ལེན་ལ་འཁྲུལ་པ་འགོག་པ་དང་། ལྷའི་སྐུ་མདོག་དང་ཕྱག་མཚན་ལ་འཁྲུལ་པ་འགོག་པ་དང་། རབ་གནས་དང་སྦྱིན་སྲེག་གསང་འདུས་སོགས་མདོ་ལུགས་སུ་འདོད་པ་དགག་པ་ནི་རིམ་པ་བཞིན། ཐེག་པ་གསུམ་གྱི་ལག་ལེན་ཡང་། ། ཞེས་སོགས་དང་། ཉན་ཐོས་རྣམས་ཀྱི་བླ་མ་ནི། ། ཞེས་སོགས་དང་།
དབང་བསྐུར་དང་པོ་མ་ཐོབ་པར། ། ཞེས་སོགས་དང་། གཞན་ཡང་གངས་རིའི་ཁྲོད་འདི་ན། ། ཞེས་སོགས་དང་། སངས་རྒྱས་རབ་ཏུ་བྱུང་བ་ཡིས། ། ཞེས་སོགས་དང་། ཡི་དམ་ལྷ་ཡི་སྒྲུབ་ཐབས་དང་། ། ཞེས་སོགས་ཀྱིས་བསྟན། རྟོགས་བྱ་སྤྲོས་བྲལ་གྱི་ལྟ་བ་ལ། ཐེག་པ་རིམ་པ་དགུ་ལ་ལྟ་བ་ཐ་དད་ཡོད་པར་འདོད་པ་དང་།
དབུ་མ་ནས་བཟུང་སྟེ་གསང་སྔགས་རྒྱུད་སྡེ་བཞི་ལ་ལྟ་བ་ཐ་དད་ཡོད་པར་འདོད་པ་དང་། རྣལ་འབྱོར་བཞི་ལ་ལྟ་བ་ཐ་དད་ཡོད་པ་རྣམས་དགག་པ་ནི་རིམ་པ་བཞིན། ལ་ལ་ཐེག་པ་རིམ་དགུ་ལ། ། ཞེས་སོགས་དང་། ཁ་ཅིག་དབུ་མའི་ལྟ་བ་ནི། ། ཞེས་སོགས་དང་། གསང་སྔགས་སྔ་འགྱུར་བ་རྣམས་ནི། ། ཞེས་སོགས་ཀྱིས་བསྟན། ཞར་ལ་རྒྱུད་སྡེ་བཞིའི་སྒྲུབ་ཐབས་ལ་འཁྲུལ་པ་དགག་པ་ནི། རྒྱུད་སྡེ་བཞི་ཡི་སྒྲུབ་པ་ཡང་། །
ཞེས་པ་ནས། རང་བཟོའི་རྣམ་ཐར་སྤྱོད་པ་མཚར། ། ཞེས་པའི་བར་གྱིས་བསྟན། བཞི་པ་སྤྱོད་པ་ནི། བླང་དོར་གཉིས་སུ་དེར་རྟོགས་པའི་རྣལ་འབྱོར་པ་བརྟན་པ་ཆེན་པོ་ལ་གནས་པ་དེས། ནང་གི་གནས་སུམ་ཅུ་རྩ་བདུན་གྱི་རླུང་སེམས་དབུ་མར་ཐིམ་སྟེ་ས་བཅུ་གསུམ་པའི་རྟོགས་པ་རྣམས་བགྲོད་པར་བྱ་བ་དང་། ཕྱི་རོལ་འཛམ་བུའི་གླིང་གི་པུ་ལི་ར་མ་ལ་ཡ་ལ་སོགས་པའི་ཡུལ་རྣམས་དང་། དེར་གནས་པའི་མཁའ་འགྲོ་རྣམས་དབང་དུ་བསྡུ་བར་བྱ་བའི་ཕྱིར། ཕྱི་རོལ་གྱི་ཡུལ་ཅན་སོ་བདུན་དུ་བརྟུལ་ཞུགས་ཀྱི་སྤྱོད་པ་ལ་རྒྱུ་བ་ཡིན་པ་ལས། བོད་འདིར་ནི་དབང་བསྐུར་དང་རིམ་གཉིས་ཀྱི་རྟོགས་པ་ཅི་ཡང་མེད་པ་ལ་སྒོམ་ཆེན་དུ་རློམ་པ་དག་སྤྱོད་པ་ལ་རྒྱུ་བ་དང་།
གང་དུ་རྒྱུ་བའི་གནས་ཀྱང་ཏི་སེ་ལ་གངས་ཅན་དུ་འཁྲུལ་པ་དང་། རྩ་རི་ལ་རི་ཏྲ་རུ་འཁྲུལ་པ་རྣམས་འགོག་པ་ནི། དབང་བཞི་ཡོངས་སུ་རྫོགས་པ་དང་། ། ཞེས་པ་ནས། ཡུལ་དེར་འགྲོ་བ་རྒྱུད་ལས་བཀག ། ཅེས་པའི་བར་གྱིས་བསྟན། ལྔ་པ་འབྲས་བུ་མངོན་དུ་བྱེད་པའི་ཚུལ་ནི། མཐར་ཐུག་གི་འབྲས་བུ་དང་། གནས་སྐབས་ཀྱི་འབྲས་བུ་གཉིས་ལས། དང་པོ་ནི།
ལམ་ཐབས་ཤེས་ཟུང་འཇུག་བསྒོམ་པ་ལས། འབྲས་བུ་སངས་རྒྱས་ཀྱི་ས་ཡང་ཟུང་འཇུག་ཡིན་པ་ཞིག་ཐོབ་པ་ཡིན་མོད་ཀྱང་། ཁ་ཅིག་དཀར་པོ་ཆིག་ཐུབ་ལས་འབྲས་བུ་སྐུ་གསུམ་འབྱུང་བ་འདོད་པ་དང་། ཟུང་འཇུག་བསྒོམ་པ་ལས་འབྲས་བུ་འོད་གསལ་གཅིག་ཏུ་འདོད་པ་དང་། ས་ལམ་མ་བགྲོད་པར་འཚང་རྒྱ་བར་འདོད་པ་དང་། དབང་བཞི་དང་ལམ་བཞི་མེད་པར་འབྲས་བུ་སྐུ་བཞི་འདོད་པ་དང་། འབྲས་བུའི་མཐར་ཐུག་འོད་གསལ་དུ་འདོད་པ་རྣམས་འགོག་པ་ནི། ཁ་ཅིག་དཀར་པོ་ཆིག་ཐུབ་ལས། ། ཞེས་པ་ནས། ལྟ་བ་མཐར་ཐུག་ཡིན་པར་གསུངས། །
ཞེས་པའི་བར་གྱིས་བསྟན། གཉིས་པ་གནས་སྐབས་ཀྱི་འབྲས་བུ་ནི། ས་དང་པོ་ཡན་ཆད་ཐོབ་པ་ལ་གྲུབ་ཐོབ་ཅེས་པའི་ཐ་སྙད་མདོ་སྔགས་གཉིས་ཀ་མཐུན་པར་གསུངས། དེ་ལས་གཞན་རྟོགས་ལྡན་ཉིད་ཆེད་དུ་བཟང་བར་མ་གསུངས་ཀྱང་། ཁ་ཅིག་གྲུབ་ཐོབ་ལས་རྟོགས་ལྡན་བཟང་ཞེས་པ་དང་། ཉམས་ངན་ལ་གོ་བ་འབྲིང་རྟོགས་པ་བཟང་བར་འདོད་པ་དང་། རྩེ་གཅིག་དང་སྤྲོས་བྲལ་སོགས་ཀྱི་རྣལ་འབྱོར་བཞི་པའི་རིམ་པ་དང་སྦྱོར་བ་དགག་པ་ནི་རིམ་པ་བཞིན། ལ་ལ་གྲུབ་ཐོབ་ངན་ཞེས་ཟེར། ། ཞེས་སོགས་དང་། ལ་ལ་ཉམས་དང་གོ་བ་དང་། །
ཞེས་སོགས་དང་། རྩེ་གཅིག་དང་ནི་སྤྲོས་བྲལ་དང་། ། ཞེས་སོགས་ཀྱིས་བསྟན། དེ་ཡན་ཆད་ཀྱིས་སྡོམ་གསུམ་སོ་སོའི་སྐབས་བསྟན་ཟིན་ནས། ད་ནི་གཞུང་སྤྱི་ལ་རྩོད་པ་སྤངས་པ་སོགས་ཀྱི་སྒོ་ནས་དོན་བསྡུ་བ་སྟོན་ཏེ། དེ་ཡང་ཐེག་པ་རང་ས་ན་བདེན་པས་དགག་བསྒྲུབ་ལ་ངེས་པ་མེད་དོ། ། ཞེས་སྨྲ་བ་འགོག་པ་དང་། ཆོས་ཀྱི་གནད་མ་འཆུགས་པ་གལ་ཆེ་བར་སྟོན་པ་དང་། གནད་བཅོས་པའི་བདུད་ཇི་ལྟར་བྱུང་བའི་ཚུལ་གླེང་གཞི་དང་བཅས་ཏེ་སྟོན་པ་དང་། འཁྲུལ་པའི་གྲུབ་མཐའ་ལུང་རིགས་ཀྱིས་སུན་འབྱིན་པའི་ཚུལ་གླེང་གཞི་དང་བཅས་ཏེ་སྟོན་པ་དང་།
བྱེ་བྲག་ཏུ་ལུང་གིས་སུན་འབྱིན་པའི་ཚུལ། ལུང་སྦྱོར་ཇི་ལྟར་བྱེད་པའི་ཚུལ། ཁུངས་ནས་མ་བྱུང་བའི་གདམས་ངག་དང་། མདོ་རྒྱུད་དུ་གྲགས་པ་རྣམས་ཚད་མར་མི་རུང་བར་བསྟན་པ། སྐུ་གཟུགས་རིང་བསྲེལ་དང་། གློ་བུར་གྱི་ལྟས་རྣམས་མཁས་པ་ལ་དྲིས་ནས་རྟོག་དཔྱོད་བྱ་དགོས་པར་བསྟན་པ་དང་། ཚིག་ལ་འཁྲུལ་པ་དགག་པ་རྣམས་ནི་རིམ་པ་བཞིན། ཁ་ཅིག་ཐེག་པ་རང་ས་ནས། ། ཞེས་སོགས་དང་། ཆོས་གཞན་ལེགས་པར་བསྟན་ན་ཡང་། །
ཞེས་སོགས་དང་། དེ་ལ་གནད་རྣམས་བཅོས་པའི་བདུད། ། ཅེས་སོགས་དང་། འཁྲུལ་པའི་གྲུབ་མཐའ་སུན་འབྱིན་པའི། ། ཞེས་སོགས་དང་། གལ་ཏེ་ལུང་དང་འགལ་གྱུར་ན། ། ཞེས་སོགས་དང་། བླུན་པོ་མཁས་པར་འཆོས་པ་འགའ། ། ཞེས་སོགས་དང་། སྙན་བརྒྱུད་དང་ནི་ཚིག་བརྒྱུད་དུ། །
ཞེས་སོགས་དང་། རིང་བསྲེལ་དང་ནི་ཐུགས་དང་ལྗགས། ། ཞེས་སོགས་དང་། དེ་ནས་ཚིག་ལ་འཁྲུལ་པ་ཡི། ། ཞེས་སོགས་ཀྱིས་བསྟན། སངས་རྒྱས་གསུང་རབ་དྲི་མ་མེད། ། ཅེས་སོགས་ཀྱིས་སྔར་རྒྱ་བོད་དུ་ཆོས་ལོག་བྱུང་བ་རྣམས་སྐྱེས་ཆེན་གོང་མས་བཀག་ཚུལ་རྒྱས་པར་བཤད་ནས། དེང་སང་ཆོས་ལོག་འཕེལ་བ་རྣམས་ཀྱང་འགོག་རིགས་པར་བསྟན། བདག་ནི་སེམས་ཅན་ཀུན་ལ་བསམ། ། ཞེས་སོགས་ཀྱིས་བསྟན་བཅོས་རྩོམ་པའི་ཀུན་སློང་ལྷག་བསམ་རྣམ་པར་དག་པ་བསྟན།
བདག་གིས་སྒྲ་དང་ཚད་མ་བསླབས། ། ཞེས་སོགས་ཀྱིས་ནི་བསྟན་བཅོས་རྩོམ་པའི་རྒྱུ་མཁས་པའི་ཤེས་རབ་བསྟན་པ་ཡིན་ནོ། ། སྤྱི་དོན་ལྔ་པ་མཛད་བྱང་སྨོས་པ་ནི། སྡོམ་པ་གསུམ་གྱི་རབ་ཏུ་དབྱེ་བ་ཞེས་སོགས་ཀྱིས་བསྟན། དེ་རྣམས་ཀྱིས་སྐབས་གསུམ་པ་རིག་པ་འཛིན་པའི་བསྡུས་དོན་ཁོག་ཕུབ་འཕྲོས་དོན་དང་བཅས་པ་མ་ཚང་བ་མེད་པ་བཤད་ཟིན་ཏོ། ། འདིར་སྨྲས་པ། འཁྲུལ་ངོར་སྣང་བའི་ཐ་མལ་སྣོད་བཅུད་སྣང་བ་འདི། ། སྣང་སྟོང་རང་བཞིན་ལྷ་སྐུ་བདེ་སྟོང་རོལ་བའི་ངང་། ། རང་བཞིན་འོད་གསལ་འཁོར་འདས་མཉམ་ཉིད་རོ་གཅིག་ཏུ། ། འཛིན་མེད་གོམས་འདྲིས་རྒྱུན་ཏུ་བརྟན་པ་གསང་སྔགས་སྡོམ། །
དེ་དག་གིས་ནི་སྤྱིར་གཞུང་དོན་འཆད་པའི་ཚུལ་ལ། དགོས་དོན། བསྡུས་དོན། ཚིག་དོན། མཚམས་སྦྱར། བརྒལ་ལན་དང་ལྔ་ཡོད་པའི་ནང་ནས། བསྡུས་དོན་གྱི་སྒོ་ནས་གཞུང་འཆད་ཚུལ་བསྟན་པ་ཡིན་ལ། དེ་ལ་ཡང་གཞུང་སྤྱིའི་བསྡུས་དོན་དང་། གཞུང་སོ་སོའི་བསྡུས་དོན་གཉིས་ལས། འདིར་བཤད་པ་ནི་ཕྱི་མ་ཡིན་ཏེ།
གཞུང་གི་དབུ་ཞབས་མ་ལུས་པའི་དོན་བསྡུས་པའི་སྒོ་ནས་ཁོག་ཕུབ་པ་ནི་གཞུང་སོ་སོའི་བསྡུས་དོན་དང་། གཞུང་སྤྱིའི་ལུས་རྣམ་པར་གཞག་པ་ཙམ་ནི་གཞུང་སྤྱིའི་བསྡུས་དོན་ཡིན་པས་སོ། ། དེ་སྐད་དུ་མཁས་པ་འཇུག་པའི་སྒོ་ལས། བསྡུས་པའི་དོན་ལ་རྣམ་གཉིས་ཏེ། ། ངག་དོན་བསྡུས་ཏེ་བསྟན་པ་དང་། ། གཞུང་དོན་སོ་སོའི་བསྡུས་དོན་ནོ། ། དོན་འདུས་ཚིག་གསལ་བརྗོད་པ་བདེ། ། ངག་ཉུང་ཚིག་སྙོམས་བཟུང་བ་སླ། ། བསྡུས་དོན་ཉིད་ཀྱིས་གཞུང་གོ་བ། ། དེ་འདྲ་གང་གིས་ཤེས་དེ་མཁས། །
ཞེས་སོགས་གསུངས་པས་སོ། ། ཐུབ་དབང་གཉིས་པ་ས་སྐྱ་པཎ་ཆེན་གྱི། ། གསུང་རབ་མཆོག་གི་བསྡུས་དོན་ཁོག་ཕུབ་འདི། ། ཚད་ལྡན་མཁས་པའི་ལེགས་བཤད་རྒྱ་མཚོ་ལ། ། བློ་གསལ་འཇུག་པ་བདེ་ཕྱིར་ཁོ་བོས་སྤེལ། ། ཀྱེ་མ་ཟས་གཙང་སྲས་ཀྱི་བསྟན་པའི་མཇུག ། འཛིན་མའི་ཁྱོན་འདི་ངན་པས་ཁྱབ་པའི་དུས། ། བླང་དོར་ཤེས་པའི་མཁས་པ་ཉིན་སྐར་ཙམ། ། ཀྱི་ཧུད་འདི་ལ་བསམ་གྱིན་མཆི་མ་དཀུ། ། འོན་ཀྱང་བདག་ནི་ལས་འཕྲོ་ཆེར་བཟང་བས། །
སྐྱོན་མེད་བླ་མ་མཆོག་གིས་རྗེས་བཟུང་ཞིང་། ། ཤེས་བྱ་ཀུན་ལ་འཇིགས་མེད་བློ་རྒྱས་པས། ། དེང་སང་འདི་ན་དཔྱོད་ལྡན་ཀུན་གྱིས་བསྔགས། ། སྔོན་བྱོན་མཁས་པའི་ལེགས་བཤད་ཆུ་འཛིན་ལས། ། བསྡུས་དོན་ངོ་མཚར་ཆར་འདི་ཁོ་བོས་ཕབ། ། འདི་ལ་སྐལ་བཟང་བློ་གསལ་རྨ་བྱ་རྣམས། ། དགའ་བས་ལེགས་བཤད་གར་གྱིས་ཀུན་དགྱེས་མཛོད། ། ཅེས་བསྟན་བཅོས་ཆེན་པོ་སྡོམ་པ་གསུམ་གྱི་རབ་ཏུ་དབྱེ་བའི་བསྡུས་དོན་ཁོག་ཕུབ་བློ་གསལ་འཇུག་པ་བདེ་བྱེད་ཅེས་བྱ་བ་འདི་ནི། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའི་ངོ་བོར་གྱུར་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞབས་རྡུལ་སྤྱི་བོས་ལེན་ཞིང་མི་ཕྱེད་པའི་དད་པ་ཐོབ་པ་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཀཱ་ལ་དུ་ཏིའི་ལོ།
ཧེ་མནྟ་ཞེས་པའི་དུས་ཀྱི་ཚིམ་བྱེད་ཀྱི་ཟླ་བའི་རྫོགས་པ་ལྔ་པའི་ཉིན་དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་སྔགས་འཆང་ཆོས་ཀྱི་རྒྱལ་པོ་ངག་གི་དབང་པོ་ཀུན་དགའ་རིན་ཆེན་གྱི་གཟིམ་ཆུང་བདེ་བ་ཅན་གྱི་ཉི་འོད་འཁྱིལ་པར་སྦྱར་བ་འདི་རེ་ཞིག་རྫོགས་སོ། ། སརྦ་མངྒལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 10 ཨ་མྱེས་ཞབས། སྡོམ་པ་གསུམ་གྱི་རབ་ཏུ་དབྱེ་བའི་བསྡུས་དོན་ཁོག་ཕུབ། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
