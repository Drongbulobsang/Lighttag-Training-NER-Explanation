གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༦
ལེགས་པར་བཤད་པ་ལོག་རྟོག་འཇོམས་པའི་ལྷ་དབང་རྡོ་རྗེ།
༄༅། །དཔལ་ས་སྐྱ་པའི་ཆོས་སྐྱོང་རྡོ་རྗེ་གུར་གྱི་མགོན་པོའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲིའི་རྟེན་གཞིའི་ཡི་གེ་རྙིང་མའི་དོན་རྣམས་དྲིས་ལན་གྱི་སྒོ་ནས་ལེགས་པར་བཤད་པ་ལོག་རྟོག་འཇོམས་པའི་ལྷ་དབང་རྡོ་རྗེ་ཞེས་བྱ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཤྲཱི་མཧཱ་ཀཱ་ཡེ། རབ་འབྱམས་རྒྱལ་བ་ཀུན་འདུས་དྲག་པོའི་སྐུ། ། རབ་བརྗིད་ཆུ་འཛིན་ལས་འོང་དབྱར་སྐྱེས་རྔ། ། རབ་སྙན་ཧ་ཧའི་བཞད་སྒྲས་མི་རྟོག་བསྐྱེད། ། རབ་འབར་དབུས་གནས་བསྟན་སྲུང་གཙོ་དེ་རྒྱལ། ། གང་གི་མན་ངག་ཆུ་ཕྲན་སྟོང་འདུས་པའི། ། ས་སྐྱའི་བླ་ཆེན་ཆོས་ཀྱི་རྒྱ་མཚོ་ཆེ། ། བརྩེ་བ་ཆེན་པོ་ཀུན་དགའ་སྙིང་པོའི་ཞབས། ། ཡབ་སྲས་བརྒྱུད་པར་བཅས་ལ་སྙིང་ནས་འདུད། །
ཁྱད་པར་སྙིགས་དུས་དཔལ་ལྡན་ས་སྐྱ་པའི། ། བསྟན་པ་རིན་ཆེན་སྤེལ་བའི་མཛད་འཕྲིན་ཆ། ། གང་ལ་བསམས་ཀྱང་ཡིད་རབ་འཕྲོག་མཛད་པའི། ། སྔགས་འཆང་འགྲོ་བའི་གཉེན་དེ་གཙུག་ན་མཛེས། ། གང་དེའི་ཐུགས་སྲས་གྲུབ་པའི་དབང་པོ་དང་། ། འཛམ་གླིང་མཛེས་པའི་རྒྱན་མཆོག་གྲགས་པའི་མཚན། ། རྡོ་རྗེ་འཆང་དབང་མུས་པ་ཆེན་པོ་སྟེ། ། ཁོ་བོའི་འདྲེན་པ་རྣམ་གསུམ་བསྔགས་པར་འོས། ། ས་སྐྱའི་རྗེ་བཙུན་མན་ངག་ཟབ་མོ་ལ། ། མཁས་ཤིང་མཁས་པར་གྲགས་པས་བརྟགས་པའི་ལན། །
ཅུང་ཟད་སྤེལ་ལ་བདག་བློ་སྤྲོ་བར་གྱུར། ། འདི་ལ་བསྟན་སྲུང་ཚོགས་ཀྱིས་གནང་བ་སྩོལ། ། ཅེས་མཆོད་པར་བརྗོད་ཅིང་རྩོམ་པར་དམ་བཅས་ནས། འདིར་གངས་ཅན་གྱི་སྐྱེ་དགུ་མ་ལུས་པའི་གཙུག་གི་ནོར་བུར་གྱུར་པའི་འཇམ་པའི་དབྱངས་མིའི་སྐུ་གཟུགས་ཅན་བདག་ཉིད་ཆེན་པོ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་དེ་ཉིད་ཀྱི་རྣམ་པར་སྤྲུལ་པ་གདོན་མི་ཟ་བ་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་པས་མཛད་པའི་དཔལ་ས་སྐྱ་པའི་ཆོས་སྐྱོང་རྡོ་རྗེ་གུར་གྱི་མགོན་པོའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲི་ཞེས་བྱ་བའི་རྟེན་གཞིར་གྱུར་པའི་ཡི་གེ་རྙིང་མའི་དོན་རྣམས་དྲིས་ལན་གྱི་སྒོ་ནས་ལེགས་པར་བཤད་པ་ལོག་རྟོག་འཇོམས་པའི་ལྷ་དབང་རྡོ་རྗེ་ཞེས་བྱ་བ་འདི་འཆད་པ་ལ་དོན་གསུམ་སྟེ། མཁས་པའི་དབང་པོ་མཆོག་གི་དྲི་བའི་གསུང་བཀོད་པ། དེའི་ལན་བཏབ་སྟེ་སྐལ་བཟང་དཔྱོད་ལྡན་གཟུར་གནས་རྣམས་ཡིད་ཆེས་བསྐྱེད་པ། རྒྱུ་མཚན་དེས་ན་རང་གི་རྗེས་འཇུག་རྣམས་ལེགས་བཤད་འདི་ལ་གཅེས་པར་གཟུང་བར་གདམས་པའོ། ། དང་པོ་ནི། གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་བསྟན་པ་འཛིན་པའི་སྐྱེས་བུ་དམ་པ། དུས་ཕྱིས་བྱོན་པ་རྣམས་ཀྱི་ནང་ནས་མཆོག་ཏུ་གྱུར་ཅིང་།
ལྷག་པར་སྙན་བརྒྱུད་ཀྱི་བདུད་རྩི་སྤེལ་བ་ལ་འགྲན་ཟླ་དང་བྲལ་བའི་མཁས་པའི་དབང་པོ་ཚར་པ་ཆོས་རྗེ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས། དཔལ་ལྡན་ས་སྐྱ་པའི་གདམས་པའི་སྙན་བརྒྱུད་འཛིན་པ་པོ་ཡོད་དོ་ཅོག་ལ་དྲི་བར་གསོལ་བའི་ནག་པོ་ཆེན་པོའི་ཆོས་སྐོར་གྱི་དྲི་བ་ལྷག་བསམ་རབ་དཀར་ཞེས་བྱ་བ་ལས་འདི་ལྟར་འབྱུང་སྟེ། དེ་ཡང་དྲི་བ་མཛད་པ་པོ་རང་ཉིད་ཀྱིས་ཆོས་སྐྱོང་གི་ཆོས་སྐོར་རྣམས་ལ་མཁས་པར་སྦྱངས་པ། གཞན་གྱིས་རྟོགས་པར་བྱ་བའི་ཕྱིར་དུ་དྲི་བའི་ཡི་གེ་དེ་ཉིད་ལས། དེང་སང་དཔྱོད་ལྡན་མཁས་པ་མི་བྲིན་ཞིང་། ། བླུན་པོ་རྫུན་བག་མཁན་དང་ཟོག་པོ་ནི། ། འུར་རྒྱང་ཅན་དག་ཀུན་གྱིས་མཆོད་ཅིང་བསྔགས། ། འདི་འདྲ་བསྟན་པ་ཉམས་པས་ཀུན་ཀྱང་བླུན། ། ཁོ་བོས་རྗེ་བཙུན་ཀུན་དགའ་བཟང་པོ་ལས། ། བརྒྱུད་པའི་གསེར་པོད་ལ་སོགས་ཀུན་ཀྱང་ཐོས། །
རྒྱུད་གསུམ་སྨྲ་བ་པྲཛྙཱ་རཏྣ་ལ། ། རྫོང་ཆུང་པ་ལས་བརྒྱུད་པ་ཞིབ་ཏུ་ཞུས། ། ཁྱད་པར་གྲུབ་མཆོག་དབང་པོ་ཀུན་སྤངས་ཞབས། ། རིང་དུ་བསྟེན་ཅིང་གདུང་བརྒྱུད་རིམ་པ་ལས། ། བརྒྱུད་པའི་མ་ཏི་དྷྭ་ཛའི་སྙན་བརྒྱུད་ཀྱི། ། གདམས་པ་མ་ལུས་བུམ་པ་གང་བྱོར་ཐོབ། ། མདོར་ན་དམ་པའི་ཡོངས་འཛིན་བདུན་ལ་གཏུགས། ། ཚུལ་འདིའི་ཕྲ་རགས་ཆོས་ལ་རིང་དུ་སྦྱངས། ། དག་དང་མ་དག་ཡི་གེ་མང་དུ་མཐོང་། ། མཁས་དང་མི་མཁས་སྔགས་འཆང་དུ་མར་བགྲོས། །
འདིར་ནི་ཐུན་མོང་ཙམ་དུ་ཅུང་ཟད་དྲིས། ། ཞིབ་པར་ཕྱི་ནང་གསང་གསུམ་མན་ངག་ལ། ། འདོད་ཚུལ་མང་མོད་ཆོས་འདི་ཟབ་པ་དང་། ། ཆོས་སྐྱོང་གཉན་པས་དྲི་བ་སྤོབས་མ་གྱུར། ། ཞེས་གསུངས་ནས། དེ་ལྟར་རང་གིས་ཆོས་སྐྱོང་གི་ཆོས་སྐོར་ལ་མཁས་པར་སྦྱངས་ཀྱང་། འདིར་དྲི་བ་རགས་རིམ་རྣམས་མཛད་པའི་རྒྱུ་མཚན་བཤད་པ་དང་། དྲིས་ལན་འདེབས་པའི་ཡུལ་མིན་རྣམས་བཏང་སྙོམས་སུ་བཞུགས་པར་གདམས་པ་དང་། དྲིས་ལན་འདེབས་འོས་རྣམས་ཀྱི་དྲི་བ་པོའི་ཀུན་སློང་རྣམ་དག་ལ་དགོངས་ནས་མྱུར་དུ་དྲིས་ལན་སྩོལ་བར་བསྐུལ་བ་དང་། དྲི་བའི་ཡི་གེ་འདི་ཉིད་ཀྱི་མིང་སྟོན་པ་རྣམས་རིམ་པ་བཞིན་དུ་དེ་ཉིད་ལས།
དེ་ལྟར་དྲིས་པའི་དམ་པ་ཁྱེད་རྣམས་ལ། ། བདག་ལ་མེད་པའི་ཚད་ལྡན་བརྒྱུད་པ་ལས། ། བྱུང་བའི་འདི་སྐོར་ཡོད་ན་བརྡ་ཐོངས་ཤིག ། ཞབས་རྡུལ་སྤྱི་བོས་མཆོད་ནས་ལེན་པར་སྤྲོ། ། ཞེས་དང་། བླུན་པོ་རྒྱུས་མེད་ནོར་གྱིས་དྲེགས་པ་དང་། ། ཆེན་པོས་སྨྲས་ཚད་གཏམ་དུ་སོང་བ་དང་། ། ཟོག་པོ་ཡ་མེད་རྟོག་གེའི་དུག་ཆུས་མྱོས། ། དེ་རྣམས་ལ་ནི་དྲི་མིན་བཏང་སྙོམས་བཞུགས། ། ཞེས་དང་།
རང་ཉིད་མཁས་པར་བསྒྲུབ་པའི་གྲགས་འདོད་དང་། ། གཞན་ལ་སྐྱོན་འཛིན་འདོད་པའི་ཟོལ་ཟོག་མིན། ། ཚུལ་འདི་དད་དང་འདུན་པས་བསྐུལ་བ་ཡིན། ། གསུང་བར་འོས་པ་རྣམས་ཀྱིས་ལན་མྱུར་ཞུ། ། ཞེས་དང་། དེ་ལྟར་ལྷག་བསམ་རབ་དཀར་འདབ་གཤོག་ཅན། ། དགེས་ལྡན་སྙན་ཚིག་མགྲིན་པའི་རྫ་རྔ་སྒྲོག ། ཟབ་དོན་དྲི་བའི་ངང་མོ་ཡིད་འོང་ཁྱོད། ། སྔགས་འཆང་མཁས་པའི་ཐུགས་ཀྱི་རྒྱ་མཚོར་སོང་། ། ཞེས་གསུངས་པ་ཡིན་ནོ། །
དེ་ལྟ་བུའི་དྲི་བའི་ཡི་གེ་དེ་ཉིད་ལས། གང་ལ་དྲི་བའི་ཡུལ་ངོས་བཟུང་བ་ནི། རྒྱ་ཆེན་སྔགས་གཞུང་རྒྱ་མཚོའི་མཐར་སོན་ཅིང་། ། ཟབ་དོན་སྙན་བརྒྱུད་ནོར་བུའི་དཔལ་འཛིན་པའི། ། དཔྱོད་ལྡན་གཟུར་གནས་རྡོ་རྗེ་འཛིན་དག་ལ། ། དོགས་པའི་གནས་འགའ་གསོལ་གྱི་ལེགས་བཤད་སྩོལ། ། ཅེས་པས་དྲི་ཡུལ་ངོས་བཟུང་ནས། དྲི་བ་དངོས་ལ་མང་དུ་ཡོད་པ་ལས། འདིར་མགོན་པོའི་གཏོར་བཟློག་སྤྱི་དང་། བྱེ་བྲག་མན་ངག་དྲུག་ཅུ་པའི་གཏོར་བཟློག་འདི་ལ་ཚད་ལྡན་གྱི་ཡི་གེ་རྙིང་མ་ལ་བརྟེན་པའི་ཁུངས་རྣམ་དག་ཡོད་དམ་མེད་ཅེས་དྲི་བ་ལ།
གཏོར་བཟློག་ཅེས་བྱ་དིང་སང་རླུང་ལྟར་གྲགས། ། འདི་ཉིད་ཚད་ལྡན་ཡི་གེ་གང་ལ་བརྟེན། ། དེ་དང་མཐུན་པའི་ཕྱག་ལེན་ཡོད་ལགས་སམ། ། ཁམས་ཀྱི་ཕྱོགས་ན་དགྲ་ཆོས་ཞེས་བྱར་དར། ། དབུས་གཙང་ཕྱོགས་འདིར་དྲུག་ཅུ་པ་ལ་སོགས། ། རྔམ་འཇིགས་སྤྲོས་པ་ཤིན་ཏུ་ཆེ་བར་སྣང་། ། འདི་དག་རྣམས་ལ་ཁུངས་ཐུབ་ཇི་ལྟར་ཡོད། ། ཅེས་དོགས་སློང་གི་ཚུལ་གྱིས་དྲི་བར་མཛད་དོ། ། དེ་རྣམས་ནི་དྲི་བའི་གསུང་བཀོད་པ་ཡིན་ལ། ༈ །གཉིས་པ་དེའི་ལན་བཏབ་པ་ལ་གསུམ་སྟེ།
ཡི་གེ་རྙིང་མའི་ཁུངས་བཀོད་པ། དེ་ད་ལྟར་གྱི་ཕྱག་ལེན་སྦྱར་ཏེ་བཤད་པ། དོགས་པའི་གནས་གཞན་དཔྱད་པའོ། ། དང་པོ་ནི། དེ་ལྟར་གོང་དུ་བསྟན་པའི་དྲི་བའི་ཚིག་དེ་དག་ལས། གཏོར་བཟློག་ཅེས་བྱ་དིང་སང་རླུང་ལྟར་གྲགས། ། ཞེས་སོགས་ཚིག་རྐང་གསུམ་པོ་འདི་ནི་ས་སྐྱ་པའི་ཆོས་སྐྱོང་གི་ཆོས་བརྒྱུད་འཛིན་པའི་གཏོར་བཟློག་མཛད་པ་པོ་ཐམས་ཅད་ལ་དྲིས་པར་སྣང་བས་སོ་སོ་ནས་ལན་འདེབས་མཛད་པར་འོས་པ་ལ། བདག་ཁོ་ནས་འདིར་འབྲི་བར་མ་ནུས་ལ། དེ་བཞིན་དུ། ཁམས་ཀྱི་ཕྱོགས་ན་དགྲ་ཆོས་ཞེས་བྱར་དར། །
ཞེས་པ་འདིའི་ལན་ཡང་བྱེད་པ་པོ་དག་གིས་སྨྲ་བར་རིགས་པས་ན་འདིར་ནི་མ་བྲིས་སོ། ། དེས་ན་འདིར་ཆེད་དུ་བྱ་བ་འཛམ་གླིང་བསྟན་པའི་མངའ་བདག་ས་ལོ་འཇམ་པའི་རྡོ་རྗེ་དང་། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ཡབ་སྲས་རྣམས་ཀྱི་རྗེས་སུ་ཞུགས་པར་ཁས་འཆེ་བ་ཁོ་བོ་ཅག་རྣམས་ཀྱིས་ནི་མགོན་པོའི་མན་ངག་དྲུག་ཅུ་པའི་ཕྱག་ལེན་འདི་ཉིད་ཚད་ལྡན་གྱི་ཡི་གེ་རྙིང་མའི་ཁུངས་དང་འབྲེལ་བ་ཞིག་ཅི་ནས་ཀྱང་བསྒྲུབ་དགོས་རྒྱུར་སྣང་ཡང་། རང་རེ་རྗེས་འཇུག་རྣམས་བཟའ་ཆོག་ཙམ་དོན་དུ་གཉེར་བ་ལས། གསུང་རབ་ཀྱི་རྟོག་དཔྱོད་ཤིན་ཏུ་ཆུང་བར་བརྟེན། གོང་དུ་བཀོད་པའི་དྲི་བའི་ཚིག་དེ་རྣམས་ལ་རང་ལུགས་ཀྱི་རྗེས་འཇུག་ཕལ་ཆེར་ཇི་སྙམ་དུ་ཡང་མི་སེམས་པར་བཏང་སྙོམས་སུ་བཞུགས་པར་གྱུར་ཅིང་། ལ་ལ་ནི་ཁུངས་མེད་པར་མ་འདོད་ཅིང་། རང་གིས་ཀྱང་མ་རྙེད་པས་དྲི་བ་མཛད་པ་པོར་སྐུར་འདེབས་པར་བརྩོན་པར་གྱུར་ལ། མཁས་རློམ་ཁ་ཅིག་ནི་མགོན་པོ་འདི་ལ་གཤིན་རྗེ་ལྟར་བསྒྲུབ་པའི་ཚུལ་བཤད་པས། མན་ངག་འདི་ཡང་འཇིགས་བྱེད་དྲུག་ཅུ་པའི་རྒྱས་བཀབ་པར་འདོད་པ་སོགས་ལོང་བ་འཁར་འཛུགས་ཀྱི་རྣམ་ཐར་སྐྱོང་བ་ལས་རྒྱུ་མཚན་ཡོད་པར་མ་མཐོང་ནས།
ཁོ་བོ་ཅག་གི་བསམ་པ་མགོན་པོའི་མན་ངག་དྲུག་ཅུ་པ་འདིའི་ཁུངས་རྣམ་དག་ཅིག་རྙེད་ན་ཅི་མ་རུང་སྙམ་པའི་དང་འདོད་ཀྱི་དད་པ་ཆེན་པོའི་ངང་ནས་རང་ལོ་ཉེར་གཅིག་ལོན་པ་མེ་མོ་སྦྲུལ་གྱི་ལོ་དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་ཞེས་བྱ་བའི་སྐྱེད་མོས་ཚལ་ག་ལ་བ་དེར་ཆོས་སྐྱོང་སྐོར་གྱི་ཡིག་ཆ་མང་པོ་ལ་བལྟ་རྟོག་བགྱིས་སྐབས་མགོན་པོའི་མན་ངག་དཔེ་རྙིང་མ་གྲབ་ཅིག་བཞུགས་པའི་གླེགས་བམ་ཞིག་གི་ཁྲོད་ན་ཤོག་བུ་གསེར་མདངས་ཅན་ལ་ཡི་གེ་ལྕགས་སྙུག་གིས་བྲིས་པའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་གི་ཡིག་ཆུང་ཞིག་འདུག་པ་ལ་བལྟས་པས། མགོན་པོད་མེ་འབར་མ་སོགས་ན་བཞུགས་པའི་ཤོག་དྲིལ་དྲུག་གི་ནང་ཚན་དེ་ཡང་མ་ཡིན་ཞིང་། དེ་ལས་གཞན་པའི་གཏོར་མ་ལ་བརྟེན་ནས་དགྲ་བསད་པའི་མན་ངག་གཞན་དུའང་མི་འདུག་པས། སླར་ཞིབ་ཏུ་དཔྱད་ཅིང་བརྟག་པས། ས་ལོ་འཇམ་པའི་རྡོ་རྗེས་མཛད་པའི་མགོན་པོའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲིའི་རྟེན་གཞིར་གྱུར་པའི་ཡི་གེ་རྙིང་མ་རྗེ་བཙུན་གོང་མའམ། དམ་པ་ཀུན་དགའ་གྲགས་སོགས་ཀྱིས་མཛད་པའི་ཁུངས་ཐུབ་ཅིག་དགོས་རྒྱུར་འདུག་པ་ལས། ཁོ་བོས་རྙེད་པའི་ཡི་གེ་འདི་ནི་དམ་པས་མཛད་པའི་མན་ངག་དྲུག་ཅུ་པའི་ཡིག་ཆུང་ཡིན་པར་སྣང་བས། དེས་ན་ས་ལོ་ཆེན་པོའི་གསུང་རབ་ཀྱི་རྟེན་གཞི་འདི་ཁོ་ན་ཡིན་པའི་ངེས་ཤེས་ཁྱད་པར་ཅན་རྙེད་དེ་མགོན་པོའི་མན་ངག་དྲུག་ཅུ་པའི་ཡི་གེ་རྙིང་མའི་ཁུངས་ཚད་ལྡན་འདི་ལྟ་བུ་རྙེད་པ་ནི་བླ་མ་དང་ཆོས་སྐྱོང་གི་ཐུགས་རྗེ་དང་བྱིན་རླབས་ཁོ་ནར་ངེས་སོ་སྙམ་པའི་དད་པ་བཅོས་མིན་རང་དབང་མེད་པར་སྐྱེས་ཤིང་། ཡིད་དགའ་བདེ་ཚད་ལས་འདས་པའི་རབ་དགའི་ས་ཐོབ་ལྟར་གྱུར་པ་ལགས་སོ། ། དེ་ལྟ་བུའི་ཡི་གེ་རྙིང་མ་ངོ་མཚར་ཅན་དེ་ཉིད་ཀྱི་ཁུངས་བསྟན་པར་བྱ་བའི་ཕྱིར་མན་ངག་གི་ཡི་གེ་དེ་ཉིད་བཀོད་པར་བྱའོ། །
དེ་ཡང་ཡི་གེ་དེ་ཉིད་ལས་འདི་ལྟར་འབྱུང་སྟེ། ནག་པོ་ཆེན་པོ་ལ་ཕྱག་འཚལ་ལོ། ། འདིའི་གཏོར་མ་ལ་བརྟེན་ནས་དགྲ་བསད་པའི་མན་ངག་ལག་ལེན། བརྟེན་གཏོར་དང་རྒྱུན་གཏོར་བསྔོ། བསྟོད་པ་དང་བཟླས་པ་དང་བསྐུལ་རྣམས་བྱ། མ་ཉེས་པའི་དཔང་བཙུགས་དང་། ཉེས་པ་ཁོས་བྱས་བསྒྲགས་པ་རྣམས་བྱས་ནས། མདུན་དུ་ལྕགས་སྣོད་དུ་གཏོར་མ་གྲུ་གསུམ་པ་ཤ་ཁྲག ཏིལ། ལ་དུ།
ལ་ཕུག འབྲས་ཆན། སྒོག་པ་སོགས་ཀྱིས་བརྒྱན་པ་དྲུག་ཅུ་དང་། ལིང་ག་དྲུག་ཅུ་ལྷན་ཅིག་ཏུ་བཞག་ལ། དེ་དག་ཎྀ་ལས་དགྲ་བགེགས་སུ་བསྐྱེད། དགུག་གཞུག་བྱ་བ་ནས་བསྒྲལ་བའི་བར་ཡི་གེ་རྙིང་པའི་དཀྱུས་ན་ཡོད། རྩ་སྔགས་སྤེལ་ཚིག་དང་བཅས་པ་དྲུག་ཅུས་བཏབ། མཐར་འཁོར་རྣམས་ཀྱི་སྔགས་ཀྱིས་ཀྱང་བཏབ་ན་ལེགས་གསུངས། ཡང་མཆོད་བསྟོད་བསྡུས་པ་ཞིག་བྱ། འཕྲིན་ལས་གཞོལ།
ཞག་བདུན་གྱི་བར་ཐུན་བཞིར་བཅད་ལ་བྱས་པས་རྟགས་འབྱུང་བ་ཉམས་མྱོང་ཡོད་དོ། ། དེ་ནས་སྔར་བརྟེན་གཏོར་དང་རྒྱུན་གཏོར་ལ་ལིང་ག་བྲིས་པ་བཅུག་ན་དེ་གཉིས་ལ་དྲག་པོའི་སྦྱིན་སྲེག་བྱ། ཐལ་བ་མནན་པ་བྱ། མ་བཅུག་ན་མི་དགོས། གཏོར་མ་རྣམས་ནམ་ཕྱེད་དམ། ཉི་ཕྱེད་དགྲ་ཕྱོགས་སུ་འཕང་། ཕོ་ཉ་བསྐུལ། གོས་ནག་བརྡབ་རྗེས་བསྲུང་བ་བྱའོ། ། འདི་ནི་དམ་པའི་མན་ངག་སྟེ། ། སངས་རྒྱས་བསྟན་པ་བསྲུང་བ་དང་། །
བླ་མའི་ཕྱིར་དུ་མ་གཏོགས་པ། ། ཟང་ཟིང་ངོ་དགར་མ་སྤེལ་ཅིག ། དམ་པ་ཀུན་དགས་མན་ངག་སྙན་བརྒྱུད་ཡི་གེར་བྲིས་པ་ལ། ནག་པོ་ཆེན་པོ་འཁོར་དང་བཅས་པ་ལ་བཟོད་པར་གསོལ་ལོ། ། ས་མ་ཡ། ྀཨཚ༔ ཞེས་པ་དེ་རྣམས་ནི་ཡི་གེ་རྙིང་མའི་ཁུངས་བཀོད་པ་ཡིན་ལ། གཉིས་པ་དེ་དང་ད་ལྟར་གྱི་ཕྱག་ལེན་སྦྱར་ཏེ་བཤད་པ་ནི། ཡི་གེ་རྙིང་མ་དེ་ཉིད་ལས། ས་ལོ་ཐམས་ཅད་མཁྱེན་པས་མཛད་པའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲི་གཉིས་མདོར་བསྟན་རྒྱས་བཤད་ཀྱི་ཚུལ་གྱིས་བཤད་པར་བྱ་སྟེ།
དེ་ཡང་ཡི་གེ་རྙིང་མ་ལས། ནག་པོ་ཆེན་པོ་ལ་ཕྱག་འཚལ་ལོ། ། ཞེས་པ་ནི་མཆོད་པར་བརྗོད་པའི་ཚིག་ཡིན་ལ། དེ་ལྟར་མཆོད་པར་བརྗོད་ནས་མན་ངག་དངོས་བཤད་པ་ལ། འདིའི་གཏོར་མ་ལ་བརྟེན་ནས་དགྲ་བསད་པའི་མན་ངག་གི་ལག་ལེན་ཞེས་པས་སྤྱིར་བསྟན་ནས། སྦྱོར་བ་མཆོད་གཏོར་སོགས་བཤོམ་ཚུལ་རྣམས་བྱེ་བྲག་ཏུ་སྟོན་པ་ལ། ཡི་གེ་རྙིང་མ་ལས། མདུན་དུ་ལྕགས་སྣོད་དུ་གཏོར་མ་གྲུ་གསུམ་པ་ཤ་ཁྲག ཏིལ། ལ་དུ།
ལ་ཕུག འབྲས་ཆན། སྒོག་པ་སོགས་ཀྱིས་བརྒྱན་པ་དྲུག་ཅུ་དང་། ལིང་ག་དྲུག་ཅུ་ལྷན་ཅིག་ཏུ་བཞག་ལ། ཞེས་གསུངས་པ་དེ་དག་གི་དོན་རྣམས་རྒྱས་བཤད་ཀྱི་ཚུལ་གྱིས་ལག་ལེན་དུ་སྟོན་པ་ལ། དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲི་ལས། འདིར་རྗེ་བཙུན་ས་སྐྱ་པ་རྣམས་ལ་དཔལ་གུར་གྱི་མགོན་པོའི་བཀའ་བབས་རྣམ་པ་བཞི་བྱུང་པ་ལས། ཐུན་མོང་མ་ཡིན་པའི་མན་ངག་མལ་ལོ་ཙཱ་བ་ནས་བརྒྱུད་པ་ལ། བསྙེན་པ། བསྒྲུབ་པ།
ལས་སྦྱོར་གསུམ་ལས། དང་པོ་གཉིས་ཚུལ་བཞིན་ཉམས་སུ་བླངས་པའི་གང་ཟག་གིས་དགྲ་བགེགས་ཚར་བཅད་པའི་ལས་ལ་ཤིན་ཏུ་ཟབ་པའི་ཤོག་དྲིལ་དྲུག་གི་ནང་ཚན་གཏོར་མ་ལ་བརྟེན་ནས་དགྲ་བསད་པའི་མན་ངག་ལག་ཏུ་བླངས་པའི་ཚུལ་མཐའ་ཡས་ཀྱང་། འདིར་དྲུག་ཅུ་པའི་ཚུལ་ཡི་གེ་རྙིང་མ་རྣམས་ལས་གསལ་བར་མི་འབྱུང་ལ། བློ་དམན་རྣམས་ཀྱི་དོན་དུ་ལག་ལེན་གྱི་ཁྲིག་ཆགས་བསྟན་ན། སྦྱོར་བ་མཆོད་གཏོར་བཤམ་པ། དངོས་གཞི་བདག་བསྐྱེད་མདུན་བསྐྱེད་བསྒྲུབ་པའི་ཚུལ། རྗེས་བསྐུལ་དང་གཏོར་མ་འཕང་པའི་ཚུལ་བསྟན་པ་གསུམ་ལས། དང་པོ་ནི། ཇི་ལྟར་འོས་པའི་ས་ཕྱོགས་སུ་ཐིག་ཆེན་བརྒྱད་བཏབ་ལ། ཆོས་འབྱུང་ནག་པོ་མེ་རིས་དང་བཅས་པའི་ནང་དུ་འཁོར་ལོ་རྩིབས་དྲུག་སྔོན་པོའི་ལྟེ་བ་དང་།
རྩིབས་རྣམས་ལ་ལྷ་བརྒྱད་ཀྱི་ཚོམ་བུ་བཀོད་པའི་ཁར་མན་ཛིའི་སྟེང་དུ་ལྕགས་ཀྱི་སྣོད་ཆེ་བར་ཟན་ལེབ་གྲུ་གསུམ་ཆེ་ཆུང་གསུམ་བརྩེགས་ཀྱི་སྟེང་དུ་གཏོར་མ་གྲུ་གསུམ་ཆེ་བ་གཅིག་བཞག འོག་བང་རིམ་རྣམས་ལ་བཤོས་བུ་གྲུ་གསུམ་ཆུང་བ་དྲུག་ཅུ་རྩ་གསུམ་ལག་ལེན་་་་་་བང་རིམ་འོག་མ་ལ་ཕྱོགས་རེ་རེར་བཅུ་གཅིག་རེ་སུམ་ཅུ་སོ་དྲུག བང་རིམ་བར་མ་ལ་ཕྱོགས་རེར་བརྒྱད་དེ་ཉི་ཤུ་རྩ་བཞི། བང་རིམ་སྟེང་མའི་ཟུར་རྣམས་སུ་རེ་རེ་སྟེ་གསུམ་བཞག བྲན་བདུད་མ་གཏོགས་གཞན་རྣམས་ཁྲག་གི་བྱུག་གོ ། ལྟར་བཀོད། གཏོར་མ་ཟུར་གསུམ་གྱི་གྲངས་དང་མཉམ་པའི་དཔལ་འབར་བཙུགས་པ་བཞག ལྷོ་ཕྱོགས་ཀྱི་ཆོས་འབྱུང་གི་རྩེ་མོར་པུ་ཏྲའི་གཏོར་མ་ཟུར་གསུམ་དང་། བྲན་བདུད་ཡབ་ཡུམ་གྱི་བཤོས་བུ་ནག་པོ་ཆེ་ཆུང་གཉིས་བཤམ། དེ་དག་གི་མཐའ་སྐོར་དུ་ཁྲག་གི་མཆོད་ཡོན།
དབང་པོ་ལྔའི་མེ་ཏོག་སོགས་དྲག་པོའི་མཆོད་པ་གཡོན་སྐོར་དུ་འཁོད། དེའི་བྱང་དུ་གཏོར་ཏེབ་ལྔ་ཚར་གཉིས་མཐེབ་ཀྱུ་དང་། ལིང་ག་བཤོམ་པའི་སྣོད་བྱ། སྣོད་ཆེ་བ་གཉིས་ཀྱི་ནང་དུ་མཐེབ་ཀྱུ་དྲུག་ཅུ་རྩ་བཞི་ཤ་དམར་པོས་བརྒྱན་པ་དང་། ལིང་ག་དྲུག་ཅུ་རྩ་བཞི་བཅོས་ལ་དབུགས་དང་དྲི་མ་མ་ཤོར་བར་བྱ། གཏོར་མ་སྦྱོང་བའི་ཁྲག་དང་། ཆང་ཕུད་ཀྱང་གཡས་གཡོན་དུ་བཤམ།་་་་་ མཐར་བཤལ་ཆུ་གཏོང་བའི་སྣོད་ཇི་ལྟར་རིགས་པ་ཆུ་གཙང་དང་བཅས་པ། གཞན་སྟེགས་ཇི་ལྟར་འོས་པ་ལ་ཡི་དམ་ཆོས་སྐྱོང་གི་མཆོད་གཏོར་གང་དགོས་དང་། ཐུན་གཏོར་ཟུར་གསུམ་པ་བཞི་ཡང་བཤམ།
སློབ་དཔོན་ཁ་ལྷོར་བསྟན་པའི་མདུན་དུ་རྡོ་རྗེ་དྲིལ་བུ། ཌཱ་མ་རུ། ནང་མཆོད་རྣམས་་་་་་གྲི་ལྕགས་ཀྱི་གྲི་གུག་དར་ནག་བཏགས་པ། དང་། གཞན་ཡང་རྔ་། སིལ་སྙན། དུང་། གུ་གུལ། གསེར་སྐྱེམས་སོགས་དགོས་པའི་ཡོ་བྱད་རྣམས་མ་ཚང་བ་མེད་པར་འདུས་བྱས་ལ། ཞེས་གསུངས་པ་དེ་རྣམས་ཀྱིས་ནི་སྦྱོར་བ།
མཆོད་གཏོར་བཤོམ་ཚུལ་སོགས་བསྟན་ཟིན་པ་ཡིན་ལ། འོ་ན་ཡི་གེ་རྙིང་མར་གཏོར་མ་དང་ལིང་ག་དྲུག་ཅུ་བྱ་བར་བཤད་ཅིང་། ཡི་གེ་གསར་མར་དེ་ལས་གྲངས་མང་བར་བྱེད་པ་བཤད་པ་མི་འགལ་ལམ་ཞེ་ན་མ་ཡིན་ཏེ། ཡི་གེ་རྙིང་མར་དྲུག་ཅུ་ལས་ཉུང་བ་མི་རུང་བ་དམིགས་བསལ་གྱིས་བསྟན་པས་ན། དཔེར་ན་གསང་སྔགས་ཀྱི་བཟླས་པའི་གྲངས་བཞིན་ཏེ། གྲངས་ལྷག་པ་ལ་ནི་སྐྱོན་མེད་ཅིང་། ཆད་དུ་མི་རུང་བ་ལ་དགོངས་པ་ཡིན་ནོ། ། འོ་ན་ཡི་གེ་རྙིང་མ་ལས་པུ་ཏྲ་དང་། བྲན་བདུད་ལ་གཏོར་མ་ཟུར་དུ་བྱ་བ་མ་གསུངས་སོ་སྙམ་ན། དེ་ཡང་མ་ངེས་ཏེ།
ཡི་གེ་རྙིང་མར། རྟེན་གཏོར་དང་རྒྱུན་གཏོར་བསྔོ་ཞེས་པའི་ཚིག་གིས་གཏོར་མ་དྲུག་ཅུ་པོ་དེ་ལས་གཞན་པའི་གཏོར་མ་གཞན་ཡང་བཤོམ་དགོས་པར་བསྟན་ཅིང་། དྲག་པོ་མངོན་སྤྱོད་ཀྱི་འཕྲིན་ལས་འཆོལ་བའི་སྐབས་འདིར། ལས་བྱེད་ཀྱི་ཕོ་ཉའི་གཙོ་བོ་མཐུ་རྩལ་ཅན་རྣམས་ལ་ཆེད་དུ་གཏད་པའི་གཏོར་འབུལ་འཕྲིན་བཅོལ་བྱ་བ་ནི། ལས་དེ་མྱུར་དུ་འགྲུབ་པ་སོགས་ཀྱི་དགོས་བྱེད་ཁྱད་པར་ཅན་དང་ལྡན་པའི་ཡང་དག་པའི་མན་ངག་ཏུ་ཤེས་པར་བྱའོ། ། གཞན་ཡང་གཏོར་མ་དེ་རྣམས་ཁྲག་སོགས་ཀྱིས་དམར་ནག་ཏུ་བྱུགས་པ་དང་། ཐོད་སྐམ་དང་རྒྱུ་མ་རླུང་གིས་བུས་པའི་ལྡ་ལྡི། ཡུངས་ཀར་གྱི་གང་བུ། ཚེ་དང་སྐྱེར་པ་སོགས་ཀྱིས་བརྒྱན་ཅིང་འཇིགས་འཇིགས་ལྟ་བུར་བྱས་ནས་ལྕགས་ཀྱི་མན་ཛིའི་ཁར་འཇོག་པའི་ཕྱག་ལེན་འདི་རྣམས་ནི། སྐྱེས་བུ་དམ་པ་རྣམས་ཀྱི་མཛད་པ་དང་གསུང་རྒྱུན་ཟིན་བྲིས་སུ་བྱས་པའི་ཚད་ལྡན་གྱི་གསུང་རབ་རྗེས་འབྲངས་དང་བཅས་པ་དུ་མ་ལས་བཤད་ཅིང་།
བླ་མ་བརྒྱུད་པ་བར་མ་ཆད་པའི་ཕྱག་ལེན་མཐོང་བ་བརྒྱུད་པ་ཤ་སྟག་ཡིན་པས་ན་ལོག་རྟོག་ཅན་རྣམས་ཀྱིས་སྐུར་འདེབས་མི་བྱ་བ་བག་ཡོད་བརྟེན་པ་ཤིན་ཏུ་གཅེས་སོ། ། དེ་རྣམས་ཀྱིས་སྦྱོར་བའི་ཆོས་འཕྲོས་དོན་དང་བཅས་པ་བཤད་ཟིན་ནས། གཉིས་པ་དངོས་གཞི་བདག་བསྐྱེད་མདུན་བསྐྱེད་བསྒྲུབ་པའི་ཚུལ་ནི་ཡི་གེ་རྙིང་མ་ལས། གཏོར་མ་དང་ལིང་ག་དྲུག་ཅུ་བྱ་བ་རྣམས་བཤད་པའི་རྗེས་སུ། དེ་དག་ཎྀ་ལས་དགྲ་བགེགས་སུ་བསྐྱེད། ཅེས་འབྱུང་བའི་ཚིག་དེས་ནི་དངོས་སུ་ལིང་ག་རྣམས་དགྲ་བགེགས་སུ་ཡིད་ཀྱིས་བསྐྱེད་ཅིང་བསམ་དགོས་པ་བསྟན་ནས། དེའི་ཤུགས་ལ་ལིང་ག་དགྲ་བགེགས་སུ་བསམ་པའི་སྔོན་དུ་འགྲོ་བ་བདག་བསྐྱེད་མདུན་བསྐྱེད་གཉིས་ངེས་པར་བསྒོམ་དགོས་པར་བསྟན་པ་ཡིན་ཞིང་། དེ་དག་གི་རྣམ་གཞག་རྒྱས་པར་ཡང་ཡི་གེ་རྙིང་མ་འདིར་ཅུང་ཟད་མི་གསལ་བ་རྣམས་བླ་མ་གོང་མའི་ཡི་གེ་རྙིང་མ་གཞན་ནས་འབྱུང་བ་ལྟར་འདིར་ཡང་བྱ་དགོས་པར་སྟོན་པ་ལ། འདི་ཉིད་ཀྱི་ཡི་གེ་རྙིང་མ་ལས། དགུག་གཞུག་བྱ་བ་ནས་བསྒྲལ་བའི་བར་ཡི་གེ་རྙིང་པའི་དཀྱུས་ན་ཡོད་དོ། །
ཞེས་གསུངས་པ་འདི་ཉིད་ཀྱི་དངོས་བསྟན་ལ་དགུག་གཞུག་སོགས་བྱ་བར་བསྟན་པའི་ཤུགས་ལ་འདིར་མི་གསལ་བའི་ཆོ་ག་གཞན་རྣམས་ཀྱང་ཡི་གེ་རྙིང་མ་གཞན་ནས་འབྱུང་བ་ལྟར་བྱ་དགོས་པར་བསྟན་པ་ཡིན་པས་ན་དེ་དག་གི་དོན་ལག་ལེན་ཁྲིགས་ཆགས་ཀྱི་སྒོ་ནས་ཉམས་སུ་ལེན་པ་ལ་དགྲ་བགེགས་གནད་གཅོད་ཀྱི་སྤུ་གྲི་ནས་འབྱུང་བ་ལྟར། སྔོན་འགྲོ་གཏོར་མ་བཏང་སྟེ་བགེགས་བསྐྲད་པ། གནས་དང་མཆོད་པའི་ཡོ་བྱད་བྱིན་གྱིས་བརླབས། བདག་བསྐྱེད་རྒྱས་བསྡུས་གང་རུང་བསྒོམ་སྟེ། གཏོར་མ་བྱིན་གྱིས་བརླབས་ཤིང་ཀྱཻ་རྡོར་བདེ་མཆོག་སོགས་ལ་ཕུལ་རྗེས། མགོན་པོའི་གཏོར་མགྲོན་བསྐྱེད་པའི་སྐབས་སུ། མདུན་བསྐྱེད་ཀྱི་ཆོས་འབྱུང་འཁོར་ལོ་དང་བཅས་པའི་སྟེང་ལྷ་བརྒྱད་འཁོར་བཅས་བསྐྱེད་བསྟིམ། དམ་བཞག་གཏོར་འབུལ་བྱ་བ། དེ་ནས་གདོང་བཞི་པ། དུར་ཁྲོད་བདག་པོ།
ལས་མགོན་རྣམས་ལ་གཏོར་མ་ཕུལ་རྗེས། གོང་དུ་བསྐྱེད་པའི་ཆོས་འབྱུང་གི་ལྷོ་ཟུར་དུ་བྲན་བདུད་གཤིན་རྗེ་ནག་པོ་ཡབ་ཡུམ་བསྐྱེད་བསྟིམ། གཏོར་འབུལ་བྱ་བ། དེ་ནས་དཀར་བདུད། ཕུར་སྲུང་བཅུ་གཉིས། མཁའ་འགྲོ་སྤྱི་གཏོར། གཞི་བདག་རྣམས་ལ་གཏོར་མ་ཕུལ་རྗེས་ཡི་གེ་བརྒྱ་པ་དང་། དེ་ཝ་པི་ཙུ་ནས་བཟུང་བཟླས་པ་རྣམས་སེམས་གཞན་དུ་མ་ཡེངས་པ་དམིགས་པ་ལ་ཡིད་རྩེ་གཅིག་པའི་ངང་ནས་སྨིན་རྒྱས་སུ་བྱ་བ་དང་། སྐབས་དེར་ལས་མཁན་མོའི་བོད་པ་ཆ་གཉིས་དང་། ཕོའི་བོད་པ་དེའི་ཆ་གཅིག་བཟླ་བའི་ཕྱག་ལེན་འདི་ནི་པུ་ཏྲ་མིང་སྲིང་གི་སྒྲུབ་ཐབས་དམ་པ་ཀུན་དགའ་གྲགས་ཀྱིས་མཛད་པ་སོགས་ཡི་གེ་རྙིང་མ་རྣམས་ཀྱི་ནང་ནས་འབྱུང་བ་ལྟར་གྱི་དགོངས་པ་ལྟར་ཡིན་ནོ། །
དེར་རྗེས་བཤགས་པ་བྱས་ལ་བསྐང་རྫས་རྣམས་བྱིན་གྱིས་བརླབས་ཏེ། ནག་པོ་ལྕམ་དྲལ། གདོང་བཞི་པ། ལས་མགོན། དཀར་བདུད་སོགས་ཆོས་སྐྱོང་རྣམས་ཀྱི་སྤྱན་འདྲེན་རྒྱས་པ་བྱས་རྗེས་བྱོན་སྐྱེམས་དང་བསྐངས་གཏོར་རྣམས་ཕུལ་ལ་འཕྲིན་ལས་བཅོལ། དེ་ནས་ལིང་ག་རྣམས་ལ་དགུག་གཞུག་ལན་གསུམ་དང་། ལྷ་དབྱེ་བྱས་ལ་བྲམ་ཟེ་ནག་པོ་ཞབས་ཀྱིས་མཛད་པའི་དཔང་གཟུགས་དང་། འདས་དང་མ་བྱོན་ད་ལྟར་གྱི། ། སོགས་དང་། དཔལ་ལྡན་མགོན་པོ་ནག་པོ་ཁྱོད། །
སོགས་ཀྱི་མཐར་ལིང་ག་བསྒྲལ་ལ། ཕྱི་ནང་གསང་བའི་ཚིག་གིས་ལིང་རོ་འབུལ་ལོ། ། དེ་རྣམས་ཡི་གེ་རྙིང་མ་ལས་མདོར་བསྟན་གྱི་ཚུལ་གྱིས་སྟོན་པ་ལ། རྟེན་གཏོར་དང་རྒྱུན་གཏོར་བསྔོ། ཞེས་པ་དང་། བཟླས་པ་དང་། ཞེས་པ་དང་། དགུག་གཞུག་བྱ་བ་ནས་བསྒྲལ་བའི་བར་ཡི་གེ་རྙིང་མའི་དཀྱུས་ན་ཡོད་དོ་ཞེས་དང་། མ་ཉེས་པའི་དཔང་གཟུགས་དང་། ཉེས་པ་ཁོས་བྱས་བསྒྲགས་པ་རྣམས་བྱས་ནས་ཞེས་པ་དེ་རྣམས་ཀྱིས་བསྟན་པ་ཡིན་ལ།
འདིར་བཤད་པའི་བྲམ་ཟེ་ནག་པོ་ཞབས་ཀྱིས་མཛད་པའི་དཔང་གཟུགས་འདི་ནི། ས་ལོ་ཐམས་ཅད་མཁྱེན་པའི་སྐབས་སུ་ཕྱག་ལེན་ལ་མཛད་པ་ཞིག་མ་བྱུང་བར་སྣང་ཡང་། དུས་ཕྱིས་སྔགས་འཆང་ཆོས་ཀྱི་རྒྱལ་པོས་མཚན་ལྟས་དང་བསྟུན་ནས་གསར་དུ་འཛུགས་པ་གནང་བ་ཡིན་ཏེ། གཏོར་བཟློག་འདི་ཉིད་ཉིན་གསུམ་བསྒྲུབ་པའི་ཕྱག་ལེན་ས་ལོ་ཆེན་པོའི་གསུང་བཞིན་སྔགས་འཆང་བླ་མ་དེ་ཉིད་ཀྱིས་མཆན་བུར་བཀོད་པ་གནང་བའི་མཇུག་ན། དཔང་གཟུགས་འདི་བྱས་ན་ལེགས་པའི་ལྟས་ཅུང་ཟད་ཅིག་བྱུང་པ་ནས་ངེད་རང་གིས་བཙུགས་པ་ཡིན་ཞེས་འབྱུང་ངོ་། ། རྒྱུ་མཚན་དེས་ན་ཁོ་བོས་རྙེད་པའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་གི་དཔེ་རྙིང་འདི་ནི་ས་ལོ་འཇམ་པའི་རྡོ་རྗེའི་གསུང་རབ་ཀྱི་རྟེན་གཞིར་གྱུར་པའི་ཡི་གེ་རྙིང་མ་དེ་ཉིད་ཡིན་ངེས་པར་རྟོགས་པ་ཡིན་ཏེ། ཡི་གེ་རྙིང་མ་དངོས་བསྟན་ལས་དཔང་གཟུགས་བྱ་བར་གསུངས་པ་ལ། ས་ལོ་ཆེན་པོའི་སྐབས་སུ་དེ་བཞིན་མཛད་པའི་ཕྱག་ལེན་ཞིག་མ་བྱུང་ཡང་། དུས་ཕྱིས་སྔགས་འཆང་ཆེན་པོས་གསར་དུ་འཛུགས་པ་གནང་བ་ལ་ལེགས་པའི་ལྟས་བྱུང་བར་ཞལ་གྱིས་བཞེས་པ་འདི་ནི། མན་ངག་གི་ཡི་གེ་རྙིང་མའི་དོན་རྣམས་ལྷག་ཆད་མེད་པར་ཐུགས་ཉམས་སུ་བཞེས་པ་ལ་མཁའ་འགྲོ་ཆོས་སྐྱོང་རྣམས་ཀྱིས་དགྱེས་པའི་མཚན་མ་མངོན་སུམ་དུ་བསྟན་པ་གདོན་མི་ཟ་བ་ཡིན་པའི་ཕྱིར་རོ། །
དེས་ན་དྲེགས་ལྡན་ལོག་ལྟ་ཅན་རྣམས་ཀྱང་ཚུལ་འདི་ལ་ལེགས་པར་སོམས་ལ་ཁོ་བོ་ཅག་ལ་སྐུར་པ་གདབ་པར་མི་བྱ་ཞིང་ཐུགས་བརྩེ་བར་མཛད་དུ་གསོལ། དེ་རྣམས་ནི་འཕྲོས་དོན་ནོ། ། གཞུང་གི་དོན་ལ་གོང་དུ་བསྟན་པ་ལྟར། ཕྱི་ནང་གསང་བའི་ཚིག་གིས་ལིང་རོ་ཕུལ་རྗེས། དེ་ནས་དྲུག་ཅུ་པའི་མན་ངག་དངོས་གཞི་ཉིད་ཉམས་སུ་ལེན་པ་ལ། ཡི་གེ་རྙིང་མ་ལས་མདོར་བསྟན་པའི་ཚུལ་དུ། རྩ་སྔགས་སྤེལ་ཚིག་དང་བཅས་པ་དྲུག་ཅུས་བཏབ། མཐར་འཁོར་རྣམས་ཀྱི་སྔགས་ཀྱིས་ཀྱང་བཏབ་ན་ལེགས་གསུངས། ཡང་མཆོད་བསྟོད་བསྡུས་པ་གཅིག་བྱ། འཕྲིན་ལས་གཞོལ།
ཞེས་གསུངས་པ་དེ་རྣམས་ཀྱི་དོན་རྒྱས་བཤད་ཀྱི་སྒོ་ནས་ཉམས་སུ་ལེན་ཚུལ་བསྟན་པ་ལ། དགྲ་བགེགས་གནད་གཅོད་ཀྱི་སྤུ་གྲི་ལས། དེར་རྗེས་བྱང་གི་གཏོར་ཏེབ་ཚར་གཅིག་ཏུ་ལིང་ག་དང་། མཐེབ་ཀྱུ་ཤ་དང་བཅས་པ་བཅུག་ལ་ཁྲག་དང་ཆང་གིས་སྦྱངས། ཨོཾ་ཨཱཿཧཱུྃ་ཧོཿ ལན་གསུམ་གྱི་བྱིན་གྱིས་བརླབས། ཤཱ་ས་ན་ཚར་ལྔ་དང་། ལྷ་མོ་ལ་ཀཱ་ལེ་དེ་ཝི་དང་། ཞལ་བཞི་པའི་གཏོར་སྔགས་རིང་ཐུང་གང་རུང་དང་། ལས་མགོན་ལ་ཨ་ལི་ཀ་ལི་མ་ཛ་ཛཿསོགས།
བྲན་བདུད་ཀྱི་གཏོར་སྔགས་རྣམས་ཚར་རེ་བརྗོད། ཨོཾ་ཤྲཱི་མཧཱ་ཀཱ་ལ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷུ་པེ། ཨ་ལོ་ཀེ གནྡྷཾ། ནཻ་ཝི་དྱྃ། ཤཔྡ་པྲ་ཏིཙྪ་སྭཱཧཱ། དེ་ནས་ནང་མཆོད་ཕུལ་ལ།
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་རྣམས་དང་། རྡོ་རྗེ་ནག་པོ་ཆེན་པོ་ཞལ་བཞི་པ་ཡུམ་ཆེན་སྲིང་མོ་བཞི། བྲན་བདུད་གཤིན་རྗེ་ནག་པོ་འཁོར་དང་བཅས་པ་ཐམས་ཅད་ཀྱིས་སངས་རྒྱས་ཀྱི་བསྟན་པ་དང་། བསྟན་པ་འཛིན་པའི་གང་ཟག བདག་ཅག་དཔོན་སློབ་ཡོན་མཆོད་ཐམས་ཅད་ལ་གནོད་ཅིང་འཚེ་བར་བྱེད་པའི་དགྲ་བགེགས་ཐམས་ཅད་མྱུར་དུ་ཚར་གཅོད་པའི་འཕྲིན་ལས་མཛད་དུ་གསོལ།་་་་་ འདི་ལ་རོལ་མོ་ཆེམས་བརྡུངས་བྱ། འདིའི་བར་ལ་མཆོད་གཡོག་པ་གཉིས་ཀྱིས་ལིང་ག་དང་མཐེབ་ཀྱུ་སྔར་བཤམས་པ་རྣམས་དབུས་ཀྱི་གཏོར་མ་ཆེ་བའི་མཐའ་སྐོར་དུ་བླུག སླར་ཡང་གོང་བཞིན་བཤམ། ཆང་དང་ཁྲག་གིས་སྦྱངས་པ་སོགས་ནས་འཕྲིན་ལས་འཆོལ་བའི་བར་ཚར་བཅུ་གསུམ་བྱས་པའི་ཐ་མ་ལ་གཏོར་ཏེབ་གཉིས་སུ་བཤལ་ཆུ་བླུགས་ལ་ཕུལ་རྗེས། གཏོར་ཏེབ་རྣམས་བཤལ་ལ་ཁྲག་གི་རྗེས་མེད་པར་བྱ་ཞེས་གསུངས་པ་དེ་དག་གིས་ནི་མགོན་པོའི་མན་ངག་དྲུག་ཅུ་པའི་སྙིང་པོའི་ལག་ལེན་རྣམས་བསྟན་ཟིན་ནས།
དེ་ནས་བདུད་རྩི་ལྔ་མཆོད་དང་། མགོན་པོ་ལྕམ་དྲལ། གདོང་བཞི་པ། ལས་མགོན། དཀར་བདུད་སོགས་ཀྱི་བསྐངས་བཤགས་བཟློག་བསྐུལ་རྣམས་དང་། བསྟོད་པ་རྒྱས་བསྡུས་ཇི་ལྟར་རིགས་པའི་རྗེས་སུ། རྡོ་རྗེའི་གླུ། བཀྲ་ཤིས་ཀྱི་ཚིགས་བཅད། སྨོན་ལམ། དེ་ཡི་སངས་རྒྱས་མྱུར་ཐོབ་ཤོག །
བྱས་ལ། ཚོགས་འཁོར་ཡོད་ན་སྐབས་དེར་བྱ་བ་ཡིན་ཞིང་། བསྒྲུབ་པ་ཞག་སྦྲེལ་དུ་བྱེད་ན་གཏོར་མ་འཕང་བའི་ནུབ་མ་ཡིན་པའི་ནུབ་སྔ་མ་རྣམས་སྐབས་འདིར་སྤྱི་བཏབ་ཀྱི་ཐུན་གཏོར་དབུལ་ལ་མཇུག་ཆོག་བྱ་སྟེ། དེ་རྣམས་ཡི་གེ་རྙིང་མ་ལས་མདོར་བསྟན་གྱི་ཚུལ་གྱིས་སྟོན་པ་ལ། བསྟོད་པ་དང་། ཞེས་དང་། བསྐུལ་རྣམས་བྱ། ཞེས་འབྱུང་བ་ཡིན་ནོ། ། དེ་ལྟ་བུའི་ཚུལ་གྱི་བསྒྲུབ་པ་དེ་ཉིད་ཀྱི་ཡུན་ཚད་ཇི་ལྟར་བྱ་བ་སྟོན་པ་ལ། ཡི་གེ་རྙིང་མ་ལས།
ཞག་བདུན་གྱི་བར་ཐུན་བཞིར་བཅད་ལ་བྱས་པས་རྟགས་འབྱུང་བ་ཉམས་མྱོང་ཡོད་དོ། ། ཞེས་གསུངས་པས་ན་ཞག་བདུན་དུ་བསྒྲུབ་པའམ། ཡང་རང་ཉིད་ཆིག་བསྒྲུབ་ལྟ་བུ་བྱ་བ་ཡིན་ན་ཟླ་ཕྱེད་དམ། ཟླ་བ་གཅིག་ལ་སོགས་པ་བསྒྲུབས་ཀྱང་རུང་བ་ནི་བདག་གི་བླ་མ་འཇམ་དབྱངས་དབང་པོའི་མཚན་ཅན་སྐུ་མཆེད་ཀྱི་གསུང་ལས་ཐོས་ཤིང་། ཕྱག་ལེན་དུ་ཡང་མཛད་པ་ཡིན་ལ། འོན་ཀྱང་དིང་སང་ཉིན་གསུམ་མ་དང་། ཉིན་གང་བསྒྲུབ་པ་གཙོ་བོར་མཛད་པ་ནི་དཔོན་སློབ་མང་པོ་ལྷན་ཅིག་ཏུ་འདུས་ནས་བསྒྲུབ་པ་ལ་དགོངས་པ་ཡིན་ནོ། ། དེ་ལྟར་བསྒྲུབ་པ་རྫོགས་ནས། གོང་དུ་བརྟེན་གཏོར་དང་རྒྱུན་གཏོར་གཉིས་ལ་ལིང་ག་བྲིས་པ་བཅུག་པ་ཡོད་ན་དེ་གཉིས་ལ་སྐབས་འདིར་དྲག་པོའི་སྦྱིན་སྲེག་བྱ་ཞིང་། ཐལ་བ་ལ་མནན་པ་བྱ་དགོས་པ་ཡིན་ལ།
ཡང་གོང་དུ་ལིང་ག་བྲིས་པ་མ་བཅུག་ན་སྦྱིན་སྲེག་དང་མནན་པ་སོགས་བྱ་མི་དགོས་པ་ལ་དགོངས་ནས། ཡི་གེ་རྙིང་མ་ལས། དེ་ནས་སྔར་བརྟེན་གཏོར་དང་རྒྱུན་གཏོར་ལ་ལིང་ག་བྲིས་ལ་བཅུག་ན་དེ་གཉིས་ལ་དྲག་པོའི་སྦྱིན་སྲེག་བྱ། ཐལ་བ་མནན་པ་བྱ། མ་བཅུག་ན་མི་དགོས་ཞེས་གསུངས་སོ། ། དེས་ན་ལིང་ག་བྲི་བ་དང་། དེ་ལ་སྦྱིན་སྲེག་དང་མནན་པ་བྱ་བ་འདི་ནི་མན་ངག་གི་ཕྱག་ལེན་རྒྱས་པའི་ཕྱོགས་ལ་བྱས་ཀྱང་ལེགས་ལ། མ་བྱས་ཀྱང་ཆད་པའི་སྐྱོན་དུ་མི་འགྱུར་བ་ལ་དགོངས་ནས་ཡི་གེ་རྙིང་མར་ཡང་འདམ་ཁ་ཅན་དུ་གསུངས་པ་བཞིན། ས་ལོ་ཆེན་པོའི་དགྲ་བགེགས་གནད་གཅོད་ཀྱི་སྤུ་གྲིར་ཡང་འདིའི་ལག་ལེན་གསལ་བར་མ་གསུངས་པ་ནི་རྗེས་འཇུག་རྣམས་ཕྱག་ལེན་བདེ་བ་ལ་དགོངས་པ་ཡིན་པར་ཤེས་པར་བྱའོ། ། དེ་རྣམས་ཀྱིས་དངོས་གཞི་བདག་བསྐྱེད་མདུན་བསྐྱེད་བསྒྲུབ་པའི་ཚུལ་བཤད་ཟིན་ནས།
གསུམ་པ་རྗེས་བསྐུལ་དང་གཏོར་མ་འཕང་བའི་ཚུལ་ནི། ཡི་གེ་རྙིང་མ་ལས། གཏོར་མ་རྣམས་ནམ་ཕྱེད་དམ། ཉི་ཕྱེད་དགྲ་ཕྱོགས་སུ་འཕངས། ཕོ་ཉ་བསྐུལ། གོས་ནག་བརྡབ་རྗེས་སྲུང་བ་བྱའོ། ། ཞེས་གསུངས་པ་དེ་དག་གི་དོན་རྣམས་རྒྱས་བཤད་ཀྱི་ཚུལ་གྱིས་ཉམས་སུ་ལེན་ཚུལ་སྟོན་པ་ལ། དགྲ་བགེགས་གནད་གཅོད་ཀྱི་སྤུ་གྲི་ལས། རྣལ་འབྱོར་པ་རྣམས་ལངས་ལ་རྔ་བརྡུངས་ཤིང་། ཀྱེ་བོས་སོ་ནས།
མཛོད་ཅིག་བཅོལ་བའི་འཕྲིན་ལས་མཛོད་ཀྱི་བར་དང་། དཔལ་ལྡན་ཆོས་སྐྱོང་མགོན་པོ་ཁྱོད། ། སོགས་བཀའ་བསྒོས་ནས་གཏོར་མ་རྣམས་བཏེག་ལ། ཕྱི་རོལ་ཇི་ལྟར་འོས་པའི་སར་གོང་གི་ཐུན་གཏོར་རྣམས་ཆང་ཕུད་དང་བཅས་པ་ཁྱེར་ནས། བདག་ཆེན་རྒྱ་དཀར་བས་མཛད་པའི་པུ་ཏྲའི་བསྐང་གསོའི་མཇུག་བཞིན་མཛད།་་་་་ མོན་བུ་པུ་ཏྲ་གནས་ནས་སྐྱོད། ། སོགས་ཀྱིས་ལས་མགོན་བསྐུལ། སྤྱི་བཏབ་ཀྱི་ཐུན་གཏོར་འབུལ་བ། གསོན་དང་མགོན་པོ་འཁོར་དང་བཅས། ། སོགས་དང་།
ལྷ་ཆེན་དཔལ་འབར་་་་་་གསོན་ཅིག་འདོད་ཁམས་གཙོ་མོ་མཁའ་འགྲོའི་གཙོ། ། སོགས་ལྷ་མོའི་བཟློག་པ་བདག་ཆེན་བློ་གྲོས་པས་མཛད་པ་དང་། ཧཱུྃ་ཆོས་སྐྱོང་སྟོབས་འཕྲོག་ནག་པོ་ད་ཚུར་གསོན། ། སོགས་ཞལ་དང་། དམ་ཅན་མོན་བུ་པུ་ཏྲ་ཁྱོད། ། སོགས་པུ་ཏྲའི་བསྐུལ་གཉིས་བདག་ཆེན་རྒྱ་དཀར་བས་མཛད་པ་རྣམས་ཕྱག་ལེན་ལ་སྐབས་འདིར་མཛད། སོགས་ཀྱི་བཟློག་པ། དེ་ནས། དུས་གསུམ་རྒྱལ་བ་མ་སོགས་ཀྱི་བསྐུལ་བྱེད་ཅིང་།་་་་་ ཕྱི་རོལ་ཇི་ལྟར་རིགས་པར་མཛད།
ཟོར་གཏོར་རྣམས་འགྲོ་ཕྱོགས་སུ་སྔོན་ལ་བྲན་བདུད། དེ་ནས་པུ་ཏྲའི་གཏོར་མ་དང་། ཟོར་ཆེ་བ་རྣམས་རིམ་པས་ཁྱེར་ལ་གཏོར་མ་བརྡེག་སར་སླེབས་པ་དང་། གསེར་སྐྱེམས་བཏང་བ་ནི། དཔལ་ལྡན་རྩ་བརྒྱུད་བླ་མ་དང་། ། ཞེས་སོགས་ཀྱིས་གསེར་སྐྱེམས་རྒྱས་པར་བཏང་ལ། དེ་ནས་དཔང་གཟུགས་དང་། ཟོར་ལམ་དབྱེ་བ། ཕོ་ཉ་བསྐུལ་རྣམས་བྱས་ལ། གཏོར་མ་རྣམས་རིམ་པར་འཕངས་ཤིང་།
ཕོད་ཁའམ། ཆོས་གོས་ཀྱི་གཡབ་མོ་བརྡབ། དམོད་བཅོལ་དྲག་ཏུ་བྱས་ལ། ཕྱིར་མིག་མི་བལྟ་བ་ནང་དུ་ལོག་ནས་བསྒྲུབ་གཏོར་རྣམས་ཁང་ཐོག་ལ་སོགས་པར་གཏང་རག་གི་ཚུལ་དུ་ཕུལ་ལ། སྲིད་ཞི་དཔལ་འབྱོར་དང་། ཡི་གེ་བརྒྱ་པས་ལྷག་ཆད་ཁ་བསྐངས། མདུན་གྱི་ཆོས་འབྱུང་དུ་བསྐྱེད་པའི་ལྷ་རྣམས་རས་བྲིས་ཡོད་ན་དེ་ལ་བསྟིམ། མེད་ན་བདག་ལ་བསྡུ། གཞན་གཤེགས་གསོལ་བརྟན་བཞུགས་སྐབས་དང་སྦྱར་ལ། འཇིགས་རུང་དུས་མཐའི་སྤྲིན་ལྟར་གནག་པའི་སྐུ། །
ཞེས་སོགས་ཀྱི་བཀྲ་ཤིས་དང་། རོལ་མོའི་སྒྲ་རྒྱ་ཆེར་བྱ་བར་གསུངས་སོ། ། དེ་དག་གིས་ནི་ཡི་གེ་རྙིང་མ་དང་ད་ལྟར་གྱི་ཕྱག་ལེན་སྦྱར་ཏེ་བཤད་པ་བསྟན་ཟིན་ནས། ད་ནི་སྐབས་འདིར་ཡི་གེ་རྙིང་མའི་མཛད་བྱང་སྨོས་པར་བྱ་སྟེ། དེ་ཡང་མན་ངག་ཟབ་མོ་ཡི་གེར་བྲིས་པ་འདི་ཉིད་སྣོད་མིན་ལ་གསང་བར་གདམས་ཤིང་། གང་གིས་བརྩམས་པའི་གང་ཟག་ངོས་བཟུང་བ་དང་། མཁའ་འགྲོ་རྣམས་ལ་བཟོད་གསོལ་དང་བཅས་སྟོན་པ་ལ། འདི་ནི་དམ་པའི་མན་ངག་སྟེ། ། སངས་རྒྱས་བསྟན་པ་བསྲུང་བ་དང་། ། བླ་མའི་ཕྱིར་དུ་མ་གཏོགས་པ། །
ཟང་ཟིང་ངོ་དགར་མ་སྤེལ་ཅིག ། དམ་པ་ཀུན་དགས་མན་ངག་སྙན་བརྒྱུད་ཡི་གེར་བྲིས་ལ་ནག་པོ་ཆེན་པོ་འཁོར་དང་བཅས་པ་ལ་བཟོད་པར་གསོལ་ལོ། ། ཞེས་པ་འདི་རྣམས་ཀྱིས་བསྟན་པ་ཡིན་ནོ། ། དེ་ལྟར་ཡི་གེ་རྙིང་མའི་མཛད་བྱང་སྨོས་ནས། གསུམ་པ་དོགས་པའི་གནས་གཞན་དཔྱད་པ་ནི། ཡི་གེ་རྙིང་མ་འདིར་གསལ་བར་མ་གསུངས་ཀྱང་། སྦྱོར་བ་མཆོད་གཏོར་བཤམ་པའི་སྐབས་སུ། ཇི་ལྟར་འོས་པའི་ས་ཕྱོགས་སུ་ཐིག་ཆེན་བརྒྱད་བཏབ་ལ་ཆོས་འབྱུང་ནག་པོ་མེ་རིས་དང་བཅས་པའི་ནང་དུ་འཁོར་ལོ་རྩིབས་དྲུག་སྔོན་པོའི་ལྟེ་བ་དང་། རྩིབས་རྣམས་ལ་ལྷ་བརྒྱད་ཀྱི་ཚོམ་བུ་བཀོད་པར་གསུངས་པ་དང་། ཆོས་འབྱུང་གི་རྩེ་མོ་ལྷོར་བསྟན་ཅིང་།
ལྷོར་ཟུར་དུ་བྲན་བདུད་བསྐྱེད་པ་དང་། སྒྲུབ་པ་པོ་ཡང་ཁ་ལྷོར་བལྟ་བ་དམིགས་བསལ་དུ་གསུངས་པ་འདི་རྣམས་ཚད་ལྡན་གྱི་ཡི་གེ་རྙིང་མ་གང་ལས་བཤད་པ་ཡིན་ཞེ་ན། དེ་ཡང་མདུན་བསྐྱེད་ཀྱི་རྡོ་རྗེའི་བྲག་རྫོང་གི་སྟེང་ཆོས་འབྱུང་མཐིང་ནག་དང་། བྲག་རི་དམར་ནག་གི་དབུས་འཁོར་ལོ་རྩིབས་དྲུག་གི་སྟེང་དུ་མགོན་པོ་ལྷ་བརྒྱད་དང་། ཆོས་འབྱུང་གི་ལྷོ་ཟུར་དུ་བྲན་བདུད་བསྐྱེད་པར་མཛད་པ་འདི་རྣམས་ནི་བླ་མ་གོང་མ་རྗེས་འབྲངས་དང་བཅས་པའི་ལྷ་བརྒྱད་སྦགས་བསྒྲུབ་སོགས་ཀྱི་ཡི་གེ་རྙིང་མ་རྣམས་སུ་འདི་ལྟ་བུའི་ཚུལ་དག་སེབ་ཚགས་སུ་གསུངས་པ་རྣམས་བརྒྱུད་པ་བར་མ་ཆད་པའི་སྙན་བརྒྱུད་ལ་བརྟེན་ནས་མན་ངག་ཟབ་མོ་རྣམས་ཁོང་སྒྲིགས་སུ་མཛད་པ་ཡིན་ཏེ། དེ་དག་གི་ཁུངས་རྣམས་འདིར་ནི་ཡི་གེས་འཇིགས་ནས་མ་བྲིས་ལ། ཤེས་པར་འདོད་པ་རྣམས་ཀྱིས་མགོན་པོད་མེ་འབར་མ་སོགས་ཀྱི་ཚད་ལྡན་གྱི་ཡིག་ཆ་རྣམས་ལ་བལྟ་བར་གྱིས་ཤིག་དང་ཡང་དག་པའི་ངེས་ཤེས་ཁྱད་པར་ཅན་རྙེད་པར་འགྱུར་བ་ནི་ཆོས་ཉིད་དོ། ། དེ་བཞིན་དུ་ཆོས་འབྱུང་གི་རྩེ་མོ་དང་། སྒྲུབ་པ་པོའི་ཁ་ལྷོར་བལྟ་བའི་རྒྱུ་མཚན་ཡང་། ཆོས་སྐྱོང་འདི་ཉིད་ཀྱི་ལས་ཀྱི་ཚོགས་རབ་འབྱམས་བསྒྲུབ་ཚུལ་ལ་བསམ་གྱིས་མི་ཁྱབ་པ་ཡོད་པ་རྣམས་ཀྱི་ནང་ནས་ཤིན་ཏུ་ཟབ་པའི་ཤོག་དྲིལ་དྲུག་ཅེས་བྱ་བའི་གཏོར་མ་ལ་བརྟེན་ནས་དགྲ་བགེགས་བསད་པ།
གཏོར་མ་མེད་པར་ཁ་ཟས་ལ་བརྟེན་ནས་དགྲ་བགེགས་བསད་པ། དགྲ་བགེགས་ཚོགས་སུ་བཟའ་བ། བྱད་ཤ་སྤག་པ། རྨི་ལྟས་ངན་པ་བཟློག་པ། གཞན་གྱི་རིགས་སྔགས་དང་རྦོད་གཏོང་བཟློག་པ་རྣམས་སུ་ཡོད་པ་ལས། དེ་ཉིད་ཀྱི་གཏོར་མ་ལ་བརྟེན་ནས་དགྲ་བསད་པའི་མན་ངག་ཉམས་སུ་ལེན་པའི་སྐབས་སུ་ཡང་། རང་ཉིད་ཁ་ལྷོར་བལྟ་ཞིང་དེའི་མདུན་དུ་ཆོས་འབྱུང་གི་རྩེ་མོ་ཡང་ལྷོར་བསྟན་དུ་བྱ་བར་བདག་ཆེན་རྡོ་རྗེ་འཆང་གི་བཤོམ་ཡིག་ཆེན་མོ་སོགས་སུ་གསལ་བར་གསུངས་པ་དང་། ཆོས་རྗེ་ས་པཎ་གྱི་དངོས་སློབ་ཧོར་དམག་བཟློག་མཁན་དུ་གྲགས་པའི་འོད་ལྡན་དཔལ་གྱིས་མཛད་པའི་ལྷ་བརྒྱད་སྦགས་སྒྲུབ་ཀྱི་ཡི་གེ་ལས་ཀྱང་། རང་ཉིད་ཁ་ལྷོ་ཕྱོགས་སུ་བལྟས་ཏེ་འདུག་ལ་སྔོན་འགྲོ་གཏོར་མ་བཏང་ཞེས་གསུངས་ཤིང་། གཞན་ཡང་ཡི་གེ་རྙིང་མ་རྣམས་ལས་དེ་དང་ཆ་འདྲ་བ་མང་དུ་གསུངས་པས་ན།
དགྲ་བགེགས་གནད་གཅོད་ཀྱི་སྤུ་གྲིར་གསུངས་པའི་ཆོས་འབྱུང་གི་རྩེ་མོ་དང་། སྒྲུབ་པ་པོའི་ཞལ་གཟིགས་ཚུལ་དེ་ཉིད་བླ་མ་གོང་མ་བརྒྱུད་པ་དང་བཅས་པའི་དགོངས་པ་ཐུན་མོང་མ་ཡིན་པར་ཤེས་པར་བྱའོ། ། དེ་དག་གིས་དོགས་པའི་གནས་གཞན་དཔྱད་པ་བསྟན་ཟིན་ནས། གསུམ་པ་རྒྱུ་མཚན་དེས་ན་རང་གི་རྗེས་འཇུག་རྣམས་ལེགས་བཤད་འདི་ལ་གཅེས་པར་གཟུང་བར་གདམས་པ་ནི། འདིར་སྨྲས་པ། དཔལ་ལྡན་ས་སྐྱ་པ་ཡི་རྗེས་འཇུག་ཅེས། ། མིང་ཙམ་འཆང་བས་ཆོག་པར་འཛིན་པ་རྣམས། ། ཆེར་རློམ་དྲེགས་པའི་བདུད་ཀྱིས་ཆེར་གཡེངས་ནས། ། ཟབ་གནད་འདི་འདྲ་མཐོང་བའི་སྐལ་བས་དབེན། ། ཡང་ཟབ་ནག་པོ་ཆེན་པོའི་མན་ངག་ལ། །
མཁས་ཤིང་མཁས་པར་གྲགས་པའི་སྐྱེས་བུའི་ཚོགས། ། ཀུན་ཀྱང་ཡིད་གཉིས་ཕྱོགས་ལ་ཆེར་འཕྱང་བའི། ། གནས་དོན་གསལ་བར་རྟོགས་འདི་ངོ་མཚར་གནས། ། ཁོ་བོ་སྔོན་བསགས་བསོད་ནམས་མཐུ་ཆེ་བས། ། རྡོ་རྗེ་འཆང་དངོས་བླ་མས་རྗེས་བཟུང་ཞིང་། ། བཀའ་སྲུང་རྣམས་ཀྱིས་བུ་གཅིག་ལྟར་བསྐྱངས་པའི། ། རྣམ་ཐར་འདི་ལ་སུ་ཞིག་མཚར་མི་རྩི། ། འོན་ཀྱང་སྙིགས་མའི་སེམས་ཅན་ཉོན་མོངས་རགས། ། ཇི་ལྟར་བྱས་ཀྱང་དམོད་ཚིག་ཁོ་ན་སྨྲ། ། དེ་ཕྱིར་འདས་པའི་སངས་རྒྱས་བྱེ་བ་བརྒྱས། །
མ་ཐུལ་སྐྱེ་བོ་རྣམས་ལ་ཅི་བྱ་ཡོད། ། མང་ཐོས་བློ་གསལ་གཟུར་གནས་རྣམ་དཔྱོད་ལྡན། ། ཁོ་བོའི་རྗེས་སུ་འཇུག་པའི་སྐལ་བཟང་རྣམས། ། ཀུན་ཀྱང་ཚུར་བྱོན་སྡིག་པའི་གྲོགས་སྤོངས་ལ། ། བདག་གི་ལྷག་བསམ་དག་པའི་ངག་འདི་ཉོན། ། ནག་པོ་ཆེན་པོའི་མན་ངག་ཟབ་མོའི་ཁུངས། ། ཁོ་བོས་གསར་དུ་རྙེད་པའི་ངོ་མཚར་གཏམ། ། ཚུལ་འདི་མཁས་མང་འདུས་པའི་དོ་ར་རུ། ། འཇིགས་མེད་སྤོབས་པ་བསྐྱེད་དེ་སྒྲོགས་པར་གྱིས། ། དཔེར་ན་སྔོན་མེད་ཡིད་བཞིན་རིན་ཆེན་ཕྲེང་། །
རྙེད་ན་བློ་ལྡན་སུ་ཞིག་རྒྱན་མི་བྱེད། ། དེ་ཕྱིར་མན་ངག་ཟབ་ཁུངས་རིན་ཆེན་འདི། ། སྐལ་བཟང་རྣམས་ཀྱིས་མགྲིན་པའི་རྒྱན་དུ་ལོངས། ། ས་སྐྱ་ལོ་ཙཱའི་ཐུགས་དགོངས་རྫོགས་པ་དང་། ། སྔགས་འཆང་ཆོས་ཀྱི་རྒྱལ་པོ་ཡབ་སྲས་རྣམས། ། མི་མངོན་དབྱིངས་ནས་དགྱེས་པར་འདོད་རྣམས་ཀྱིས། ། ལེགས་བཤད་འདི་དོན་འཛིན་དང་སྤེལ་བར་རིགས། ། དེས་ན་ས་སྐྱའི་རྗེས་འབྲངས་གཟུར་གནས་རྣམས། ། ཁོ་བོས་རྙེད་པའི་མན་ངག་ཟབ་ཁུངས་འདི། ། ངོ་མཚར་ཆེ་བ་ལས་ཀྱང་ཆེས་ཆེ་བར། །
རྟོགས་པར་མཛོད་ལ་ཀུན་གྱིས་གཅེས་པར་བཟུངས། ། ཞེས་གདམས་པ་དང་བཅས་པ་དེ་ཡན་ཆད་ཀྱིས་གུར་གྱི་མགོན་པོའི་མན་ངག་དྲུག་ཅུ་པའི་ཡི་གེ་རྙིང་མའི་དོན་རྣམས་དྲིས་ལན་གྱི་སྒོ་ནས་ལེགས་པར་བཤད་པ་མ་ལུས་པ་བསྟན་ཟིན་ཏོ།། །། འདིར་སྨྲས་པ། འཇམ་དཔལ་གྲུབ་པའི་དཔའ་བོ་དབང་པོའི་ཞབས། ། རྒྱལ་སྲས་ཞི་བ་འཚོ་ཉིད་གྲགས་པའི་མཚན། ། ཁྱབ་བདག་རྡོ་རྗེ་འཆང་དབང་མུས་པ་རྗེ། ། སྤྱན་སྔ་ཆོས་ཀྱི་སྤྱན་ལྡན་རྣམས་ལ་འདུད། ། དམ་པ་ཁྱེད་རྣམས་ཟུང་འཇུག་རྡོ་རྗེའི་ས། ། མངོན་དུ་མཛད་ཀྱང་ཐ་མལ་སྐུར་བསྟན་པས། ། བདག་བློ་རྨོངས་པས་ལོག་ལྟ་ཅི་བགྱིས་པ། །
སོ་སོར་བཤགས་སོ་ཉེས་ཀུན་བྱང་གྱུར་ཅིག ། བླ་མ་རང་སེམས་ཆོས་སྐྱོང་དབྱེར་མེད་ཀྱི། ། གནས་ལུགས་ངང་ལ་རྒྱུན་དུ་གནས་པ་དང་། ། ཐ་མལ་རྟོག་པས་བསླད་པའི་སྣང་སྲིད་འདི། ། བསྟན་སྲུང་དབང་པོའི་རོལ་པར་འཆར་བར་ཤོག ། དེ་ལ་བརྟེན་ནས་གཟུགས་དང་གཟུགས་མེད་ཀྱི། ། སྟོབས་ལྡན་དྲེགས་བྱེད་ཐམས་ཅད་བྲན་ཁོལ་ཏེ། ། སྤྱི་དང་བྱེ་བྲག་བསྟན་པ་རིན་ཆེན་འདི། ། དབྱར་མཚོ་བཞིན་དུ་འཕེལ་བའི་མཐུ་ལྡན་ཤོག ། འདི་སྦྱར་དགེ་བས་རྩ་བརྒྱུད་བླ་མ་དང་། །
བཀའ་སྲུང་དམ་ཅན་རྒྱ་མཚོ་རབ་མཉེས་ཏེ། ། བདག་ཅག་དཔོན་སློབ་བུ་གཅིག་ལྟར་བསྐྱངས་ནས། ། སྔར་བཞིན་ཡིད་ལ་རེ་བ་ཀུན་འགྲུབ་ཤོག ། ཅེས་དཔལ་ལྡན་ས་སྐྱ་པའི་ཆོས་སྐྱོང་རྡོ་རྗེ་གུར་གྱི་མགོན་པོའི་ལས་ཚོགས་གཏོར་མ་ལ་བརྟེན་ནས་དགྲ་བསད་པའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲིའི་རྟེན་གཞི་ཡི་གེ་རྙིང་མའི་དོན་རྣམས་དྲིས་ལན་གྱི་སྒོ་ནས་ལེགས་པར་བཤད་པ་ལོག་རྟོག་འཇོམས་པའི་ལྷ་དབང་རྡོ་རྗེ་ཞེས་བྱ་བ་འདི་ནི། འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོ་དང་། བྱང་ཆུབ་སེམས་དཔའ་ཞི་བ་འཚོའི་རྣམ་སྤྲུལ་རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས། དུས་གསུམ་གྱི་རྒྱལ་བ་ཐམས་ཅད་སྤྲོ་བ་དང་བསྡུད་པའི་བྱེད་པ་པོ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའི་མཚན་ཅན་རྣམས་ཀྱི་ཞབས་རྡུལ་སྤྱི་བོས་ལེན་པ་ནག་པོ་ཆེན་པོའི་རྣལ་འབྱོར་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ས་ལོ་འཇམ་པའི་རྡོ་རྗེ་དང་། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ཡབ་སྲས་ཀྱི་དགོངས་པ་ཆོས་དབྱིངས་སུ་རྫོགས་པའི་ཕྱིར་དང་།
རིགས་དང་ཆོས་ཀྱི་བུ་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པའི་བསམ་པས་ཀུན་ནས་བསླངས་ཏེ། མིག་དམར་གྱི་ལོ་ཟླ་བ་དྲུག་པའི་མར་ངོ་མཁའ་འགྲོ་འདུ་བའི་དུས་ཁྱད་པར་ཅན་ཉེར་གསུམ་གྱི་ཉིན་དཔལ་ས་སྐྱའི་ལྷ་ཆེན་རིག་འཛིན་ཕོ་བྲང་གི་བསྟན་སྲུང་དབང་པོ་རྣམས་མངོན་སུམ་དུ་བཞུགས་པའི་རྟེན་དང་སྤྱན་གཟིགས་གཏོར་ཚོགས་དང་བཅས་པ་སྤྲིན་ཕུང་འཐིབས་པ་ལྟ་བུའི་དྲུང་དུ་ལེགས་པར་སྦྱར་བའི་ཡི་གེ་པ་ནི་གདོང་དགའ་བ་གསོ་བ་རིག་པ་དང་ཡི་གེའི་འདུ་བྱེད་ལ་མཁས་པ་བསམ་པ་དོན་ཆེན་གྱིས་མགྱོགས་པར་བྲིས་སོ། ། འདི་བགྱིས་དགེ་བས་བདག་ཅག་དཔོན་སློབ་ཀྱི། ། ཕྱི་ནང་གསང་བའི་བར་ཆད་ཀུན་ཞི་ནས། ། བསམ་དོན་ཀུན་འགྲུབ་བསྟན་པ་རྒྱས་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྡོ་རྗེ་གུར་གྱི་མགོན་པོའི་དྲུག་ཅུ་པའི་རྟེན་གཞིའི་ཡིག་རྙིང་གི་དོན་རྣམས་དྲིས་ལན་གྱི་སྒོ་ནས་བཤད་པ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
