གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༥
ཀྱཻ་རྡོ་རྗེའི་རྩ་རྒྱུད་བརྟག་པ་གཉིས་པའི་ཚིག་འགྲེལ་རྒྱུད་བཤད་བསྟན་པ་རྒྱས་པའི་ཉིན་བྱེད།
༄༅། །ཚུལ་བཞི་སྔོན་དུ་འགྲོ་བ་དང་བཅས་པའི་དཔལ་ཀྱཻ་རྡོ་རྗེའི་རྩ་རྒྱུད་བརྟག་པ་གཉིས་པའི་ཚིག་འགྲེལ་རྒྱུད་བཤད་བསྟན་པ་རྒྱས་པའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝཱན་བྷཱུ་མི་པཎྜུ་ཀ་སངྒུ་རུ་བྷྱ་ཙ་མ་ཧོ་པ་དྷྱ་ཡ་སརྦ་ཛྙཱ་ཝ་གིནྡྲ་ཀིརྟི་ཡ་ན་མོ། ། བོད་སྐད་དུ། དཔལ་ལྡན་ས་སྐྱ་པའི་བླ་མ་དམ་པ་རྣམས་དང་། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ལ་ཕྱག་འཚལ་ལོ། ། རྣམ་ཐར་ཞལ་ལྡན་སྟོང་ཉིད་ཕྱག་གི་ཡལ་གས་མཛེས། ། བསྡུ་དངོས་ཞབས་ཀྱིས་བདུད་བཞིའི་སྟེང་ན་རྣམ་པར་བརྗིད། ། གར་དགུའི་ཉམས་ལྡན་སྲིད་ཞི་བརྟན་གཡོ་ཀུན་གྱི་བདག ། རྒྱུད་གསུམ་དབྱེར་མེད་ལྷ་མཆོག་དགེས་མཛད་རྡོ་རྗེ་རྒྱལ། །
དེ་དང་གཉིས་མེད་བདག་མེད་མཁའ་འགྲོ་མས། ། ཡེ་ཤེས་དཀྱིལ་འཁོར་ཆེན་པོར་དབང་བསྐུར་ནས། ། ས་དྲུག་རྟོགས་པ་བརྙེས་པའི་བི་རུ་པ། ། ཞེས་གྲགས་འཕགས་ཡུལ་གྲུབ་པའི་རྒྱན་དེ་བསྔགས། ། སྟོབས་ཀྱི་མགོན་པོ་དེ་ཡིས་དཔལ་ས་སྐྱར། ། དངོས་སུ་བྱོན་ནས་རྗེས་བཟུང་བྱིན་བརླབས་པའི། ། ས་སྐྱའི་བླ་ཆེན་ཀུན་དགའ་སྙིང་པོ་ཞེས། ། བྱང་ཕྱོགས་སྐྱེ་དགུའི་གཉེན་དེས་བདག་ལ་སྲུངས། ། དེའི་སྲས་བསོད་ནམས་ཡེ་ཤེས་རྩེར་སོན་དང་། ། གངས་ཁྲོད་རྡོར་འཛིན་གཙུག་རྒྱན་གྲགས་པའི་ཞབས། །
ཐུབ་དབང་གཉིས་པ་ས་སྐྱ་པཎྜི་ཏ། ། དཔལ་ལྡན་འཕགས་པའི་ཞབས་རྣམས་སྤྱི་བོས་མཆོད། ། དེ་ལྟའི་སྐྱེས་ཆེན་རྣམས་ཀྱི་བསྟན་པའི་རྒྱུན། ། གསལ་མཛད་མཁས་གྲུབ་རིམ་པར་བྱོན་རྣམས་དང་། ། ཁྱད་པར་རྒྱལ་བས་ལུང་བསྟན་ཨེ་ཝཾ་པ། ། མཁས་ཀུན་དགའ་བའི་འདྲེན་པ་བཟང་པོར་འདུད། ། གཞན་ཡང་མུས་ཆེན་སེམས་དཔའ་ཆེན་པོ་དང་། ། དེ་སྲས་ཀུན་མཁྱེན་སྨྲ་བའི་སེང་གེའི་ཞབས། ། ཁྱད་པར་རྒྱུད་གསུམ་བསྟན་པའི་ཉི་མ་ཆེ། ། མཁས་དབང་དཀོན་མཆོག་ལྷུན་གྲུབ་ཕྱག་གི་གནས། །
དུས་མཐར་རྒྱལ་བ་སྲས་བཅས་སྤྲུལ་པའི་སྐུ། ། སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། ། དུས་གསུམ་རྒྱལ་བའི་སྤྱི་གཟུགས་མུས་པ་རྗེའི། ། བཀའ་དྲིན་དྲན་པས་ལན་བརྒྱར་ཕྱག་བགྱི་འོ། ། མདོ་རྒྱུད་མང་ཐོས་མཁྱེན་བརྩེའི་ཟ་མ་ཏོག ། ཀླུ་སྒྲུབ་མཚན་གྱི་གྲགས་དཀར་བ་དན་གྱིས། ། རྒྱ་མཚོའི་གོས་ཅན་ཁྱབ་པ་ཡོངས་ཀྱི་བཤེས། ། དཔལ་ལྡན་རྩེ་མོ་སླར་བྱོན་གང་དེར་དད། ། ངག་གི་དབང་ཕྱུག་ཆོས་ཕུང་བརྒྱད་ཁྲིའི་གཏེར། ། ཐར་འདོད་ཡོངས་ཀྱི་འདྲེན་པ་བླ་ན་མེད། །
གྲགས་དཀར་ནམ་མཁའི་ཕ་མཐར་ལྷང་ངེ་བ། ། མཁན་ཆེན་ཐམས་ཅད་མཁྱེན་པར་གུས་བཏུད་ནས། ། ས་སྐྱའི་རྗེ་བཙུན་མཆོག་གི་བཀའ་བབ་སྲོལ། ། དཔལ་ལྡན་དགེས་པ་རྡོ་རྗེའི་རྒྱུད་རྒྱལ་གྱི། ། སྔོན་འགྲོ་ཚུལ་བཞི་རྩ་རྒྱུད་ཚིག་འགྲེལ་བཅས། ། རྒྱུད་བཤད་བསྟན་པ་རྒྱས་པའི་ཉིན་བྱེད་སྤེལ། ། དེ་ལ་འདིར་གངས་ཅན་པའི་བདག་པོ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཕྱག་ཏུ་མདོ་སྔགས་ཀྱི་ཆོས་ཚུལ་བསམ་གྱིས་མི་ཁྱབ་པ་ཞིག་བཀའ་བབ་ཀྱི་ཚུལ་དུ་བྱུང་བ་ལས། སྙིང་པོ་ལྟར་གཅེས་པར་བསྐྱངས་པ་རྒྱུད་སྡེ་བཞི་དང་འབྲེལ་བའི་སྨིན་གྲོལ་གྱི་གདམས་པ་རྒྱ་མཚོ་ཙམ་བཞུགས་པའི་ནང་ནས་ཆེས་ཆེར་ཟབ་ཅིང་དཀོན་པ་ནི་རྣལ་འབྱོར་བླ་ན་མེད་ཀྱི་ཆོས་སྐོར་དག་ཡིན་ལ། དེ་ལ་ཡང་རྒྱ་ཆེན་ཐབས་མཁས་ཀྱི་ལམ་གཙོ་བོར་སྟོན་པ་ཕ་རྒྱུད་དམ་ཐབས་ཀྱི་རྒྱུད། ཟབ་མོ་ཤེས་རབ་ཀྱི་ལམ་གཙོ་བོར་སྟོན་པ་མ་རྒྱུད་དམ་ཤེས་རབ་ཀྱི་རྒྱུད།
དེ་གཉིས་ཆ་མཉམ་དུ་སྟོན་པ་གཉིས་མེད་ཀྱི་རྒྱུད་དང་གསུམ་ཡོད་པ་ལས། དེ་གསུམ་རེ་རེ་ལ་ཡང་ནང་གསེས་ཀྱི་དབྱེ་བ་རབ་ཏུ་མང་མོད། འོན་ཀྱང་རྒྱུད་དེ་དང་དེར་འཇོག་པའི་ཁྱད་པར་གྱི་ཆོས་ཚང་བའི་གཙོ་བོར་གྱུར་པ་ནི། བདེ་ཀྱེ་གསང་གསུམ་ཞེས་རླུང་ལྟར་གྲགས་པ་འདི་ཡིན་ཞིང་། དེ་གསུམ་རང་རང་གི་སྨིན་གྲོལ་གྱི་གདམས་པ་འཆད་པའི་ཚེ་སོ་སོར་བསྔགས་པ་ཆེ་ཡང་། བླ་མ་གོང་མ་རྣམས་ཀྱིས་ཐུགས་རྩིས་དང་ཐུགས་དམ་གྱི་སྙིང་པོ་མཛད་པ་ནི་ཀྱེ་རྡོ་རྗེ་ཡིན་པས། འདིར་དེའི་ལུགས་འཆད་པ་སྐབས་སུ་བབ་པ་ཡིན། དེ་ལ་ཡང་རྒྱུད་དང་མན་ངག་གཉིས་ལས། འདིར་དཔལ་ལྡན་ས་སྐྱ་པའི་ཡབ་ཆོས་རྒྱུད་གསུམ་འཆད་པ་ལ། སྔོན་འགྲོ་ཚུལ་བཞིའི་སྒོ་ནས་རྒྱུད་ཀྱི་སྤྱི་དོན་བཤད་པ་དང་།
དངོས་གཞི་གཞུང་གི་འབྲུ་གཉེར་བའི་སྒོ་ནས་རྒྱུད་བཤད་པ་དང་གཉིས་ལས། དང་པོ་ལ་རྒྱུད་འགྲེལ་བྱུང་ཚུལ་དང་། དངོས་དོན་ཚུལ་བཞི་བཤད་པ་གཉིས། དང་པོ་ལ། རྩ་རྒྱུད་ཀྱི་འགྲེལ་པ་བྱུང་ཚུལ། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་གྱི་འགྲེལ་པ་བྱུང་ཚུལ། ཐུན་མོང་བའི་བཤད་རྒྱུད་ཡང་དག་པར་སྦྱོར་བའི་འགྲེལ་པ་བྱུང་ཚུལ་དང་གསུམ། དང་པོ་ལ་རྒྱ་གར་འཕགས་པའི་ཡུལ་དུ་བྱུང་ཚུལ་དང་། བོད་གངས་ཅན་གྱི་ལྗོངས་སུ་བྱུང་ཚུལ་གཉིས། དང་པོ་ནི།
དཔལ་ཀྱཻ་རྡོ་རྗེའི་རྩ་རྒྱུད་བསྡུས་པ་བརྟག་པ་གཉིས། ལེའུ་ཉི་ཤུ་རྩ་གསུམ། ཤླཽ་ཀ་བདུན་བརྒྱ་དང་ལྔ་བཅུའི་བདག་ཉིད་ཅན་འདི་འཆད་བྱེད་ཀྱི་འགྲེལ་པ་འཕགས་ཡུལ་དུ་བྱུང་ངེས་པ་བཅུ་གཅིག རྒྱ་འགྲེལ་དུ་ཁ་འཕངས་པ་ཆོས་གྲགས་ཀྱི་འགྲེལ་པ་དང་བཅུ་གཉིས་བྱུང་ལ། དེ་ཡང་ཇི་ལྟར་ཞེ་ན། རྡོ་རྗེ་སྙིང་འགྲེལ་དུ་གྲགས་པ་འདི་ལ་སྔ་འགྱུར་ལ་ལེའུ་ལྔ་པ་ཡན་གྱི་འགྲེལ་པ་ཡོད་ཅིང་། དེའི་མཛད་པ་པོ་ནི་བྱང་ཆུབ་སེམས་དཔའ་རྡོ་རྗེ་སྙིང་པོ་ཉིད་ཡིན་ལ། ཕྱི་འགྱུར་ལ་འགྲེལ་པ་ཚང་མ་ཡོད་པ་ནི་དེ་དང་མིང་མཐུན་པའི་པཎྜི་ཏ་གཞན་ཞིག་གིས་བྱས་པ་ཡིན་ཞེས་རང་ལུགས་ཀྱི་བླ་མ་གོང་མ་རྣམས་གསུང་བ་ལྟར། ཁ་ཆེ་རྡོ་རྗེ་སྙིང་པོས་བྱས་པར་ངེས་ཏེ། ལེའུ་ལྔ་པ་མན་གྱི་འགྲེལ་པ་ཚད་ལྡན་དུ་རྩི་བ་དཀའོ། །
ནཱ་རོ་འགྲེལ་ཆེན་མཚན་རྡོ་རྗེ་ཚིག་གི་སྙིང་པོ་བསྡུས་པ་ཞེས་པ་བསྐྱེད་རིམ་གྲུབ་ཆེན་མཚོ་སྐྱེས་དང་མཐུན་ཞིང་། རྫོགས་རིམ་སྦྱོར་དྲུག་གི་ལུགས་ལྟར་བཤད་པ་ཞིག་ཡོད་པ་དེའི་མཛད་པ་པོ་ཇོ་བོ་ནཱ་རོ་ཏ་པ་ནི་མ་ཡིན་ཏེ། འགྲེལ་པ་དེའི་མཇུག་ཏུ། ཁ་ཆེའི་ཡུལ་དུ་སྐྱེས་པ་ཡི། ། དགེ་སློང་སྙན་གྲགས་བཟང་པོས་སྦྱར། ། ཞེས་པ་དང་འགལ་བའི་ཕྱིར། གནོད་བྱེད་འདི་མ་བཟོད་པར་ནཱ་རོ་ཏ་པའི་འཁྲུངས་ཡུལ་ཁ་ཆེ་ཡིན་པར་ནན་གྱིས་བསྒྲུབས་ཤིང་། པུཥྤ་ཧ་རི་ཡང་ཁ་ཆེ་ན་ཡོད་པར་འདོད་པ་ནི། ལོ་ཆེན་རིན་ཆེན་བཟང་པོའི་རྣམ་ཐར་དང་། ཆག་ལོ་ཙཱ་བ་ཆོས་རྗེ་དཔལ་བཟང་པོའི་ལམ་ཡིག་སོགས་དང་འགལ་བས་རང་བཟོ་འབའ་ཞིག་ཡིན་པར་ངེས་སོ། །
ནག་པོ་སྤྱོད་པས་མཛད་པའི་དྲན་པའི་འབྱུང་གནས་ཞེས་པ་བསྐྱེད་རིམ་ཡེ་ཤེས་ཞབས་ལུགས་དང་མཐུན་ཞིང་། རྫོགས་རིམ་ལུགས་འདི་ཡིན་གྱི་ངེས་པ་མེད་པའི་འགྲེལ་པ་འོས་ཙམ་ཞིག་ཡོད་ཅིང་། སློབ་དཔོན་བྷ་ཝ་བྷ་དྲས་མཛད་པའི་འགྲེལ་པ་ནི་མུ་སྟེགས་ཀྱི་འདོད་པ་ཞིབ་ཏུ་བཀོད་པ་ཞིག་དང་། ཌཾ་ག་ད་ཤའི་འགྲེལ་པ་ནི་ཁ་སྦྱོར་དྲི་མ་མེད་པ་ཞེས་བྱ་བ་མན་ངག་གི་བཤད་པ་རྗེ་བཙུན་གོང་མ་དང་མཐུན་པ་ཞིག་དང་། དཀའ་འགྲེལ་པདྨ་ཅན་ནི་གྲུབ་ཆེན་མཚོ་སྐྱེས་ཀྱིས་མཛད་པ་བསྐྱེད་རིམ་ཟབ་པའི་ཚུལ་དགུ་དང་། རྫོགས་རིམ་མར་མེའི་རྩེ་མོ་ལྟ་བུ་སྟོན་པ་དེ་ཡིན། དཀའ་འགྲེལ་ཀཽ་མུ་ཏི་ནི་སློབ་དཔོན་མི་ཐུབ་ཟླ་བ་དང་། སྦྱང་དཀའ་ཟླ་བ་དང་། དཀར་གསལ་ཟླ་བ་སོགས་མཚན་གྱི་རྣམ་གྲངས་དུ་མ་དང་ལྡན་པ་དེས་མཛད་པ་ནོར་རྣལ་འབྱོར་དབང་ཕྱུག་ནས་བརྒྱུད་པའི་བཤད་སྲོལ་ཤིན་ཏུ་ལེགས་པ་རང་གི་ལུགས་ལ་ཉེ་བར་མཁོ་བ་ཞིག་ཡིན་ལ། དེ་ལ་ཀཽ་མུ་ཏི་ཞེས་བརྗོད་པའི་རྒྱུ་མཚན་ནི།
འཕགས་ཡུལ་གྱི་མཁས་པ་གཞན་གྱི་བློ་གྲོས་ཀྱིས་རྒྱུད་དོན་ཀུ་མུ་ཏའི་ཁ་འབྱེད་པར་མ་ནུས་པ་དེ། མི་ཐུབ་ཟླ་བའི་ཐོས་བྱུང་གི་ཤེས་རབ་སྟོན་ཀའི་མཚན་དུས་ཀྱི་མཁའ་ལ་ཤར་བའི་ཟླ་བ་ལྟ་བུས་རྒྱུད་ཀྱི་ཚིག་དོན་མཐའ་དག་ཚུལ་བཞིན་དུ་ཁ་ཕྱེ་སྟེ། དཔེར་ན་ཉིན་མོའི་དུས་ཀུ་མུ་ཏ་ཁ་ཟུམ་པ་དེ་བུང་བ་རྣམས་ཀྱིས་ཁང་པར་མཐོང་ནས་སྦྲང་རྩི་བསགས་པ། མཚན་མོ་ཟླ་བ་ཤར་བས་ཀུ་མུ་ཏ་ཁ་ཕྱེ་སྟེ་ནང་གི་སྦྲང་རྩི་མཚན་མོ་འབའ་ཞིག་རྒྱུ་བའི་བྱེའུ་ཙ་ཀོ་ར་ཞེས་བྱ་བའི་ཚོགས་ཀྱིས་ལོངས་སྤྱོད་པ་དང་འདྲ་བར། རྒྱུད་དོན་རིམ་གཉིས་ཀྱི་སྦྲང་རྩི་རྗེས་འཇུག་གི་མཁས་པ་རྣམས་ལེན་དུ་འཇུག་པ་མི་ཐུབ་ཟླ་བ་ཁོ་ནའི་བྱེད་ལས་ཡིན་ཞེས་པའི་དོན་ཡིན་ཏེ། འགྲེལ་པ་དེ་ཉིད་ལས། ཐོས་པའི་སྟོན་ཀ་འབྱུང་བའི་དཔལ། ། སྦྱངས་དཀའ་ཟླ་བ་ཀུ་མུ་ཏི། ། མཁས་པའི་ཙ་ཀོར་ཚོགས་ཀྱིས་ནི། ། བསོད་ནམས་འདི་ནི་བཏུང་བར་མཛོད། །
ཅེས་གསུངས་པའི་ཕྱིར། སློབ་དཔོན་ཤནྟི་པའི་རིན་ཆེན་འབྱུང་གནས་ཞི་བས་ལྟ་བ་སེམས་ཙམ་ལམ་དུ་བཀྲལ་ཞིང་། བསྐྱེད་རིམ་ཡེ་ཤེས་ཞབས་དང་མཐུན་པ། རྫོགས་རིམ་ཕྱག་རྒྱ་སོགས་རྒྱུད་ཀྱི་དངོས་བསྟན་ཇི་ལྟ་བ་བཞིན་སྟོན་པའི་མུ་ཏིག་ཕྲེང་བ་ཞེས་བྱ་བའི་འགྲེལ་པ་མཛད། སློབ་དཔོན་ནག་པོ་དམ་ཚིག་རྡོ་རྗེས་ལྟ་བ་དབུ་མར་འབྲེལ་བ་མ་གཏོགས། གཞན་ཐམས་ཅད་ཤནྟི་པ་དང་འདྲ་བས་འགྲེལ་པ་རྣལ་འབྱོར་སྦྱོར་ཕྲེང་ཞེས་བྱ་བ་མཛད། སློབ་དཔོན་པདྨའི་མྱུ་གུ་རྡོ་རྗེས་པདྨའི་མྱུ་གུ་ཞེས་པའི་འགྲེལ་པ་བསྡུས་པ་ཞིག་དང་། སློབ་དཔོན་ཀ་མ་དྷེ་ནུས་ཀ་མ་དྷེ་ནུ་ཞེས་པའི་འགྲེལ་པ་ཤིན་ཏུ་བསྡུས་པ་ཞིག་སྟེ། བཅུ་གཅིག་ནི་རྒྱ་འགྲེལ་ཡིན་ངེས་ལ། ཆོས་གྲགས་ཀྱི་འགྲེལ་པ་ཞེས་པ་ནི་འགྲེལ་པ་སྤྱན་འབྱེད་ཅེས་པ་ཞིག་ཡོད་པ་དེ་ཆོས་གྲགས་ལ་ཁ་འཕངས་པ་མ་གཏོགས།
དོན་ལ་ཟངས་དཀར་ལོ་ཙཱ་བ་འཕགས་པ་ཤེས་རབ་ཀྱིས་བྱས་པར་བུ་སྟོན་སོགས་བཞེད་པ་ལྟར་ཡིན་ཏེ། ཐམས་ཅད་མཁྱེན་པ་ཀུན་དགའ་བཟང་པོས་རྒྱུད་འགྲེལ་གྱི་དཀར་ཆག་ལས། དཔལ་ལྡན་བརྟག་པ་གཉིས་པ་ཡི། ། རྒྱུད་ཀྱི་ཚིག་དོན་འགྲེལ་བྱེད་པ། ། རྡོ་རྗེ་སྙིང་པོ་ནཱ་རོ་པ། ། ནག་པོ་སྤྱོད་པ་བྷ་ཝ་བྷ། ། ཌཾ་ག་ད་ཤ་པདྨ་དང་། ། མི་ཐུབ་ཟླ་བ་ཤནྟི་པ། ། དམ་ཚིག་རྡོ་རྗེ་པད་མྱུག་དང་། ། ཀ་མ་དྷེ་ནུ་ཆོས་གྲགས་ཏེ། །
འཕགས་ཡུལ་འགྲེལ་ཆེན་བཅུ་གཉིས་མཐོང་། ། འོན་ཀྱང་ཆོས་གྲགས་འགྲེལ་པ་ནི། ། བོད་མར་མཁས་པ་འགའ་ཞིག་བཞེད། ། ཅེས་གསུངས་པའི་ཕྱིར། འོ་ན་འཕགས་ཡུལ་དུ་ཀྱཻ་རྡོ་རྗེའི་ལམ་སྲོལ་ཇི་ཙམ་བྱུང་ཞེ་ན། བསྐྱེད་རྫོགས་ཀྱི་མན་ངག་ཕྲན་བུ་དང་། རྒྱུད་བཤད་ལམ་མེ་བ་མཛད་པ་སློབ་དཔོན་མཐའ་ཡས་ཀྱང་། བསྐྱེད་རྫོགས་ཀྱི་མན་ངག་ཡོངས་སུ་རྫོགས་པར་སྟོན་པའི་ཤིང་རྟའི་སྲོལ་འབྱེད་ཀྱི་ལམ་སྲོལ་མི་འདྲ་བ་དྲུག་ཙམ་བྱུང་བར་མངོན་ཏེ། གྲུབ་ཆེན་མཚོ་སྐྱེས་དང་། ནག་པོ་དམ་ཚིག་རྡོ་རྗེ་དང་།
རྩོད་དུས་ཀྱི་ཐམས་ཅད་མཁྱེན་པ་གཉིས་པ་ཤནྟི་པ་དང་། ཇོ་བོ་ནཱ་རོ་པ་དང་། སློབ་དཔོན་མཻ་ཏྲི་པ་དང་། རྣལ་འབྱོར་གྱི་དབང་ཕྱུག་བིརྺ་པ་དང་དྲུག་གིས་ཕྱེ་བའི་ལམ་སྲོལ་ལ་བསྐྱེད་རྫོགས་ཀྱི་མན་ངག་ཆ་ལག་དང་བཅས་པ་ཡོངས་སུ་རྫོགས་པ་ཞིག་ཡོད་པར་རྣམ་བཤད་ཟླ་ཟེར་ལས་འབྱུང་བའི་ཕྱིར། གཉིས་པ་ལ་སྔ་རབས་ཀྱི་མཁས་པའི་འགྲེལ་པ་བྱུང་ཚུལ། རྗེ་བཙུན་གོང་མ་རྗེས་འབྲངས་དང་བཅས་པའི་འགྲེལ་པ་བྱུང་ཚུལ། བླ་ཆེན་འཕགས་པ་རྗེས་འབྲངས་དང་བཅས་པའི་འགྲེལ་པ་བྱུང་ཚུལ། ཆོས་རྗེ་བླ་མ་རྗེས་འབྲངས་དང་བཅས་པའི་འགྲེལ་པ་བྱུང་ཚུལ། མཛད་བྱང་གསལ་ཁ་མེད་པའི་འགྲེལ་པ་བྱུང་ཚུལ་དང་ལྔ་ལས། དང་པོ་ནི།
བསྟན་པ་སྔ་དར་གྱི་དུས་སུ་ཀྱཻ་རྡོ་རྗེའི་ཆོས་སྐོར་རྣམས་དར་རྒྱས་ཆེ་བ་རང་མ་བྱུང་ཡང་། ཕྱི་དར་གྱི་ཐོག་མར་འབྲོག་མི་ལོ་ཙཱ་བ་ཆེན་པོ་ཤཱཀྱ་ཡེ་ཤེས་ཀྱིས་རྗེ་གཱ་ཡ་དྷ་ར་དང་ལོ་པཎ་དུ་བསྡེབས་ནས་ཀྱཻ་རྡོ་རྗེའི་རྩ་བཤད་ཀྱི་རྒྱུད་རྣམས་བསྒྱུར་ཏེ་བཤད་ཉན་གྱིས་གཏན་ལ་ཕབ་ནས་དར་རྒྱས་སུ་མཛད་པ་ལ་ཀྱེ་རྡོར་འབྲོག་མི་ལུགས་ཞེས་གྲགས་ཆེ་ཞིང་། ལྷ་རྩེའི་གྱི་ལྗང་དབུ་དཀར་བ། མངའ་རིས་པ་གསལ་པའི་སྙིང་པོ། འཁོན་དཀོན་མཆོག་རྒྱལ་པོ་སོགས་ལ་བཀའ་བབ་སྟེ་རྒྱས་པར་འཕེལ་བ་ཡིན་ལ། འོན་ཀྱང་བཤད་སྲོལ་གཉིས་སུ་གྱེས་ཏེ། འབྲོག་མིའི་སྐུ་ཚེའི་སྟོད་ལ་འགྲེལ་པ་ཀཽ་མུ་ཏི་རང་འགྱུར་མཛད་དེ་དེའི་སྟེང་ནས་བཤད་པ་མཛད་པ་ལ་ཡབ་ཀྱི་བཤད་སྲོལ་དང་། འབྲོག་ཇོ་སྲས་རྡོ་རྗེས་རྣལ་འབྱོར་རིན་པོ་ཆེའི་སྦྱོར་ཕྲེང་བསྒྱུར་ཏེ་དེའི་སྟེང་ནས་བཤད་པ་མཛད་པའི་རྒྱུད་ལ་སྲས་ཀྱི་བཤད་སྲོལ་ཞེས་གྲགས་པའི་ཕྱིར་རོ། ། ཡང་འགོས་ལོ་ཙཱ་བ་བསོད་ནམས་རྩེ་མོས་གཱ་ཡ་དྷ་ར་དང་ལོ་པཎ་དུ་བསྡེབས་ནས་ཀྱཻ་རྡོ་རྗེའི་རྩ་བཤད་ཀྱི་རྒྱུད་རྣམས་བསྒྱུར་ཏེ་བཤད་ཉན་གྱིས་གཏན་ལ་ཕབ་ནས་དར་ཞིང་རྒྱས་པར་མཛད་པ་ལ་ཀྱེ་རྡོར་འགོས་ལུགས་ཞེས་གྲགས། ལྷོ་བྲག་མར་སྟོན་ཆོས་ཀྱི་བློ་གྲོས་ཀྱིས་ཇོ་བོ་ནཱ་རོ་ཏ་པ་ལ་ཐུན་མོང་གི་བཤད་རྒྱུད་ཡང་དག་པ་སྦྱོར་བ་མ་གསན་ཡང་།
རྩ་བའི་རྒྱུད་ཀྱི་བརྟག་པ་གཉིས་པ་དང་། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་གསན་ནས་བསྒྱུར་ཏེ་རྔོག་གཞུང་བ་སོགས་ལ་བཤད་པ་ལ། ཀྱེ་རྡོར་མར་ལུགས་ཞེས་གྲགས། དཔྱལ་ལོ་ཙཱ་བ་ཀུན་དགའ་རྡོ་རྗེས་པཎྜི་ཏ་འཇིགས་མེད་གྲགས་པ་ལས་ཀྱཻ་རྡོ་རྗེའི་རྩ་བཤད་རྣམས་གསན་ནས་དར་བར་མཛད་པ་ལ་ཀྱཻ་རྡོར་དཔྱལ་ལུགས་ཞེས་གྲགས། གཞན་ཡང་ར་པ་དང་། རམ་སྡིངས་ལ་སོགས་ལ་ཡང་ཀྱཻ་རྡོ་རྗེའི་བཤད་སྲོལ་བྱུང་བར་སྣང་མོད། འོན་ཀྱང་བོད་དུ་གྲགས་ཆེ་བའི་སྲོལ་སྔ་མ་བཞི་ནི། རྣལ་འབྱོར་དབང་ཕྱུག་བིརྺ་པ་དང་། ཇོ་བོ་ནཱ་རོ་ཏ་པ་གཉིས་ཀྱི་ལུགས་སུ་ངེས་ཏེ། སྔ་མ་གཉིས་བིརྺ་པའི་བཤད་སྲོལ་དང་།
ཕྱི་མ་གཉིས་ནཱ་རོ་པའི་བཤད་སྲོལ་ཡིན་པའི་ཕྱིར། རྭ་རྡོ་རྗེ་གྲགས་ལས་རྟོག་བདུན་སོགས་ཀྱི་རྒྱུ་བཤད་ཁ་རེ་ལས་མ་བྱུང་ཡང་། རྭ་ཆོས་རབ་དང་། རྡོག་གཞུང་བ་སོགས་ལ་བཤད་བཀའ་མང་དུ་བྱུང་ཡང་། སྲོལ་གཞན་ཡིན་པའི་ཕྱིར་ལུགས་དེ་དག་གི་རྒྱུད་འགྲེལ་མ་སྨོས་ལ། ས་སྐྱ་པའི་ཁུངས་སུ་མཛད་པའི་བོད་འགྲེལ་གྱི་ཐོག་མ་མངའ་རིས་པ་གསལ་བའི་སྙིང་པོས་མཛད་པའི་རྒྱུད་ཀྱི་ཚིག་འགྲེལ་དང་། འཁོན་སྒྱི་ཆུ་བ་དགྲ་ལྷ་འབར་རམ་ཤཱཀྱ་འབར་གྱིས་མཛད་པའི་རྒྱུད་ཀྱི་དཀའ་འགྲེལ་གཉིས་ཡིན་ཏེ། རྒྱུད་འགྲེལ་དཀར་ཆག་ལས། བོད་ན་རྭ་རྔོག་དཔྱལ་བསེ་སོགས། ། བཤད་པའི་བཀའ་སྲོལ་མང་ན་ཡང་། །
བསྟན་པའི་བདག་པོ་ས་སྐྱ་པའི། ། ལུགས་ལ་བླ་མ་མངའ་རིས་པ། ། གསལ་བའི་སྙིང་པོའི་ཚིག་འགྲེལ་དང་། ། སྒྱི་ཆུ་བ་ཡི་དཀའ་འགྲེལ་ཡོད། ། ཅེས་གསུངས་པའི་ཕྱིར། གཉིས་པ་སྤྱིར་བཀའ་བབ་ཀྱི་བྱུང་ཚུལ། བྱེ་བྲག་ཏུ་རྣལ་འབྱོར་དབང་ཕྱུག་གི་ལམ་སྲོལ་ངོས་བཟུང་བ་དང་གཉིས། དང་པོ་ནི། རྣལ་འབྱོར་གྱི་དབང་ཕྱུག་ཆེན་པོ་བིརྺ་པ་ཉིད་ཁ་བ་ཅན་གྱི་ལྗོངས་སུ་བསམ་བཞིན་དུ་སྐྱེ་བ་བཞེས་པ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཞེས་ཡོངས་སུ་གྲགས་པ་འདི་ཉིད་ལ་ཀྱེ་རྡོ་རྗེའི་བཀའ་བབ་མི་འདྲ་བ་བཞི་ཙམ་ཞིག་བྱུང་བ་ཡིན་ཏེ། རྗེ་བཙུན་ཆེན་པོས།
སྙིང་པོ་དོན་གྱི་དཀྱིལ་འཁོར་ནི། ། བིརྺའི་རྗེས་འབྲངས་ཌོམྦྷིའི་སྐོར། ། ཡན་ལག་མེད་རྗེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། གཙོ་ཆེའི་ཆོས་སྣ་སུམ་ཅུ་དགུ ། ལམ་སྐོར་དགུ་ནི་ཁྱད་པར་རོ། ། ཞེས་གསུངས་པའི་ཕྱིར། དེ་ཡང་བླ་མ་བིརྺ་པའི་རྗེས་སུ་འབྲངས་པ་ཌོམྦྷི་ཧེ་རུ་ཀའི་ལུགས་ནི། གྲུབ་ཆེན་དཔའ་བོ་རྡོ་རྗེ་ནས་བརྒྱུད་འབྲོག་མི་ཤཱཀྱ་ཡེ་ཤེས། མངའ་རིས་པ་གསལ་བའི་སྙིང་པོ།
འཁོན་སྒྱི་ཆུ་བ་ཤཱཀྱ་འབར་ལས་ས་སྐྱ་པ་ཆེན་པོ་ལ་བཀའ་བབ། སློབ་དཔོན་ཡན་ལག་མེད་པའི་རྡོ་རྗེའི་རྗེས་འབྲངས་པ་པདྨ་བཛྲ་གྱི་ལུགས་ནི། གྲུབ་ཆེན་གཱ་ཡ་དྷ་ར་ནས་བརྒྱུད་དེ། འབྲོག་མི་ཤཱཀྱ་ཡེ་ཤེས། བསེ་སྟོན་ཀུན་རིག ཞང་ཆོས་འབར་ནས་ས་ཆེན་ལ་བཀའ་བབ། ནག་པོ་དམ་ཚིག་རྡོ་རྗེའི་རྗེས་སུ་འབྲངས་པ་ནག་པོ་ཤནྟི་བྷ་དྲའི་ལུགས་ནི་སློབ་དཔོན་དེ་ཉིད་ནས་བརྒྱུད་དེ། འགོས་ཁུག་པ་ལྷས་བཙས། མངའ་རིས་པ་གསལ་སྙིང་། འཁོན་སྒྱི་ཆུ་བ་དགྲ་ལྷ་འབར་ལས་ས་ཆེན་ལ་བཀའ་བབ།
གསུམ་པོ་འདིའི་ཁོངས་སུ་འདྲེན་པའི་གཙོ་ཆེ་བའི་ཆོས་སྣ་སུམ་ཅུ་སོ་དགུའི་རྐང་གྲངས་ནི། ཌོམྦྷི་བའི་སྐོར་ལ། བསྐྱེད་རིམ་བདག་མེད་མའི་སྒྲུབ་ཐབས་བདུད་རྩིའི་འོད། རྫོགས་རིམ་ལྷན་ཅིག་སྐྱེས་གྲུབ། ལམ་གྱི་ཡན་ལག་ཚོགས་འཁོར་འདུ་བ་སྦྲགས་པ་དང་བཅས་པ། དེ་ཉིད་བཅུ་པ་སྟེ་ཌོམྦྷི་བ་ཉིད་ཀྱིས་མཛད་པ་བཞི། དེའི་སློབ་མ་ཨ་ལ་ལ་བཛྲ་གྱིས་མཛད་པའི་སྐུ་རྡོ་རྗེ་ལྷ་དགུའི་མངོན་པར་རྟོགས་པ་ཕྱག་གཉིས་པའི་སྒྲུབ་ཐབས། ནགས་ཁྲོད་པའི་སློབ་མ་གརྦྷ་རི་པས་མཛད་པའི་སྐྲ་རྡོ་དཔའ་བོ་གཅིག་པའི་མངོན་པར་རྟོགས་པ་དྲན་པ་གཅིག་པ། དེའི་སློབ་མ་བསོད་སྙོམས་པས་མཛད་པའི་བདག་མེད་མ་དཔའ་མོ་གཅིག་པའི་སྒྲུབ་ཐབས། དེའི་སློབ་མ་མི་ཐུབ་ཟླ་བས་མཛད་པའི་སྨིན་བྱེད་ཀྱི་ཆོ་ག་དཀྱིལ་ཆོག་བཟང་པོ་ཡོངས་བཟུང་།
གྲོལ་ལམ་བསྐྱེད་རིམ་ལ་རིགས་ལྔ་ཆར་གྱི་སྒྲུབ་ཐབས་སྟོན་པ་གུར་རིགས་བསྡུས་ཀྱི་མངོན་རྟོགས། བྱེ་བྲག་ཏུ་མི་བསྐྱོད་པའི་རིགས་ཅན་རྣམས་ལ་ཀྱེ་རྡོ་རྗེ་ཡབ་ཀྱི་སྒྲུབ་ཐབས་ཡན་ལག་དྲུག་པ། ཡུམ་བདག་མེད་མའི་མངོན་རྟོགས། སྒྲུབ་ཐབས་གསུམ་ཅར་ལ་འཇུག་པའི་གཏོར་མའི་ཆོ་ག རྫོགས་རིམ་ལ་གཏུམ་མོའི་འགྲེལ་ཆུང་། དེ་དག་གི་རྒྱབ་རྟེན་དུ་དཀའ་འགྲེལ་ཀཽ་མུ་ཏི་སྟེ་གཞུང་བདུན། དེའི་སློབ་མ་དཔའ་བོ་རྡོ་རྗེས་མཛད་པའི་དཀྱིལ་ཆོག བསྐྱེད་རིམ། རྫོགས་རིམ། རབ་གནས།
སྦྱིན་སྲེག རོ་སྲེག ཚོགས་འཁོར། གཏོར་མ། མཆོད་པའི་ཆོ་ག་རྣམས་ལེའུ་རེ་རེར་བྱས་ནས་ཕྱོགས་གཅིག་ཏུ་བསྡེབས་པ་དཀྱིལ་ཆོག་རིན་ཆེན་འབར་བ་ལེའུ་དགུའི་བདག་ཉིད་ཅན་ཏེ་ཆོས་སྣ་བཅོ་ལྔ། པདྨ་བཛྲ་གྱི་སྐོར་ལ། གྲུབ་ཆེན་དེས་མཛད་པའི་སྨིན་བྱེད་དབང་གི་ཆོ་ག་དཀྱིལ་ཆོག་ནས་གླིང་མ། བསྐྱེད་རིམ་སྒྲུབ་ཐབས་མཚོ་སྐྱེས། རྫོགས་རིམ་མར་མེའི་རྩེ་མོ་ལྟ་བུའི་གདམས་ངག ལམ་གྱི་ཡན་ལག་ཚོགས་འཁོར་དམ་ཚིག་ལྔ་པ།
སྦྱིན་སྲེག་གི་ཆོ་ག བསྟོད་པ་ཉི་ཤུ་པ། དེ་ཐམས་ཅད་ཀྱི་རྒྱབ་རྟེན་དུ་རྩ་རྒྱུད་ཀྱི་དཀའ་འགྲེལ་པདྨ་ཅན་ཏེ་གཞུང་བདུན། གླེང་གཞིའི་འགྲེལ་པ། རྩའི་མངོན་པར་རྟོགས་པ་ཆེ་ཆུང་གཉིས། དུར་ཁྲོད་ཀྱི་འགྲེལ་པ་ཆེ་ཆུང་གཉིས། བརྡའི་འགྲེལ་པ། རྡོ་རྗེ་གླུའི་འགྲེལ་པ་ཆེ་ཆུང་གཉིས་ཏེ་ཆོས་སྣ་བཅོ་ལྔ། ནག་པོ་ཤནྟ་བྷ་དྲའི་ལུགས་ལ། སྦྱིན་བསྲེག་གི་ཆོ་ག
སློབ་དཔོན་དེས་མཛད་པའི་སྨིན་བྱེད་དབང་དཀྱིལ་ཆོག་གཞུང་འགྲེལ། བསྐྱེད་རིམ་ལ་དགུའི་སྒྲུབ་ཐབས། ཡབ་རྐྱང་གི་སྒྲུབ་ཐབས། ཡུམ་རྐྱང་པའི་སྒྲུབ་ཐབས། རྫོགས་རིམ་གྱི་གཞུང་། ལམ་གྱི་ཡན་ལག་ལ་ཚོགས་འཁོར་གྱི་ཆོ་ག སྦྱིན་སྲེག་ཆོ་ག རོ་སྲེག་གི་ཆོ་ག རབ་གནས་ཀྱི་ཆོ་ག མཆོད་རྟེན་གྱི་ཆོ་ག
གཤིན་གྱི་ཆོ་ག དེ་དག་གི་རྒྱབ་རྟེན་དུ་དཀའ་འགྲེལ་རྣལ་འབྱོར་རིན་པོ་ཆེའི་སྦྱོར་ཕྲེང་སྟེ་ཆོས་སྣ་བཅུ་གཉིས་ཏེ་ཡོངས་བསྡོམས་བཞི་བཅུ་ཞེ་གཉིས། ཌོམྦྷི་བའི་ལྷན་ཅིག་སྐྱེས་གྲུབ། མཚོ་སྐྱེས་ཀྱི་བསྐྱེད་རྫོགས་གཉིས་ཏེ་གསུམ་ལམ་སྐོར་དགུའི་ནང་ཚན་ཡིན་པས། འདིར་མི་འདྲེན་པར་ལྷག་མ་སུམ་ཅུ་རྩ་དགུ་འདྲེན་པ་ཀུན་མཁྱེན་ཆེན་པོའི་བཞེད་པ་ཡིན་ནོ། ། བཀའ་བབ་ཅེས་པ་ནི་རྣལ་འབྱོར་དབང་ཕྱུག་ནས་ས་སྐྱ་པ་ཆེན་པོའི་བར་དུ་སྙན་བརྒྱུད་འབའ་ཞིག་ཏུ་བཞུགས། གསུང་ངག་དང་ལྷན་ཅིག་ཏུ་འབྱུང་བའི་མན་ངག་ལུགས་ཀྱི་བཤད་སྲོལ་འདི་ཉིད་ཡིན་ལ། འདི་ཡང་ཞང་དགོན་པ་བ་ལས་ས་ཆེན་ལ་བཀའ་བབ་པ་ཡིན་ནོ། ། གཉིས་པ་ནོར་དབང་ཕྱུག་གི་ལམ་སྲོལ་ངོས་བཟུང་བ་ལ། བརྒྱུད་པའི་རིམ་པ་ཇི་ལྟར་བྱུང་བའི་ཚུལ་དང་།
དེ་ལ་བརྟེན་པའི་ཆོས་ཀྱི་རྣམ་གྲངས་བཤད་པ་གཉིས། དང་པོ་ལ། རིང་བརྒྱུད་དང་། ཉེ་བརྒྱུད་གཉིས། དང་པོ་ལ་འགྲེལ་པ་ལུགས་དང་། མན་ངག་ལུགས་གཉིས་ལས། རྗེ་བཙུན་ཆེན་པོས་ལྗོན་ཤིང་ལས། གཉིས་པ་ཌོམྦྷི་ཧེ་རུ་ཀ་དཔལ་དེའི་རྗེས་སུ། ། ཨ་ལ་ལ་དང་དཔལ་ལྡན་ནགས་ཁྲོད་གརྦྷ་རི། ། རྒྱལ་བ་ཀུན་གྱི་ཡེ་ཤེས་སྦྱངས་དཀའ་ཟླ་བ་དང་། །
དཔའ་བོ་རྡོ་རྗེས་ཡེ་ཤེས་ཞབས་ལ་གདམས་པ་འོ། ། ཞེས་གསུངས་པ་ལྟར། རྡོ་རྗེ་འཆང་། བདག་མེད་མ། བིརྺ་པ་ཡན་ཆད་འདྲ་བའམ། ཡང་ན་ཡེ་ཤེས་ཀྱི་མཁའ་འགྲོ་མ། ཌོམྦྷི་ཧེ་རུ་ཀ གྲུབ་ཆེན་ཨ་ལ་ལ་བཛྲ། དཔལ་ལྡན་ནགས་ཁྲོད་པ། སློབ་དཔོན་གརྦྷ་རི་པ།
སློབ་དཔོན་བསོད་སྙོམས་པ། སློབ་དཔོན་ཛ་ཡ་ཤྲཱི་འམ་རྒྱལ་བ་དཔལ། སློབ་དཔོན་མི་ཐུབ་ཟླ་བ། དེ་ལ་སློབ་མའི་མཆོག དཔའ་བོ་རྡོ་རྗེ། སེང་གེ་རྡོ་རྗེ། སྒྲ་གཅན་འཛིན་གསུམ་ལས། འདིར་དཔའ་བོ་རྡོ་རྗེ། དེས་ལོ་ཙཱ་བ་ཆེན་པོ་ཤཱཀྱ་ཡེ་ཤེས་ལ་གནང་། དེ་ལ་སློབ་མའི་མཆོག་བཞི་སྟེ།
འཁོན་དཀོན་མཆོག་རྒྱལ་པོ། མངའ་རིས་པ་གསལ་བའི་སྙིང་པོ། བསེ་སྟོན་ཀུན་རིག འཁྱིན་ལོ་ཙཱ་བ་འོད་ཀྱི་སྣང་བ་རྣམས་ལས། འཁོན་དཀོན་མཆོག་རྒྱལ་པོས་བསེ་མཁར་ཆུང་བ་དང་། ས་ཆེན་པ་ལ་གནང་། བསེ་མཁར་ཆུང་བས་ཞང་དགོན་པ་བ། དེས་ཀྱང་ས་ཆེན་ལ་གནང་། ཡང་འཁྱིན་ལོ་ཙཱ་བས་འཁོན་དཀོན་མཆོག་རྒྱལ་པོ་ལ་གནང་། དེས་ས་ཆེན་ལ་གནང་སྟེ།
འབྲོག་མི་ལོ་ཙཱ་བ་མ་དྲོས་པའི་རྒྱ་མཚོ་ལས། འཁོན་དཀོན་མཆོག་རྒྱལ་པོ། བསེ་སྟོན་ཀུན་རིག མངའ་རིས་པ་གསལ་བའི་སྙིང་པོ། འཁྱིན་ལོ་ཙཱ་བ་འོད་ཀྱི་སྣང་བ་སྟེ། ཆུ་བོ་གངྒཱ། སིནྡྷུ། སི་ཏ། པཀྵུ་སྟེ་བཞི་ལས་བབས་པའི་ལེགས་བཤད་ཀྱི་ཆུ་ཀླུང་ཇི་སྙེད་པ་བསེ་སྟོན་ཀུན་རིག་ལས། ཞང་སྟོན་ཆོས་འབར་ལ་བཀའ་བབ་ཅིང་།
གསལ་བའི་སྙིང་པོ་ལས་སྒྱི་ཆུ་བ་ཤཱཀྱ་འབར་ལ་བཀའ་བབ་སྟེ། དེ་གཉིས་ལས་བཀའ་བབ་ཀྱི་ཆུ་ཀླུང་བཞི་ས་སྐྱ་པ་ཆེན་པོའི་ཐུགས་མཚོར་བབས་ཏེ་རོ་གཅིག་ཏུ་འདྲེས་པ་ཡིན་ཏེ། རྗེ་བཙུན་ཆེན་པོས། མ་དྲོས་ཡེ་ཤེས་ཞབས་ལས་རྒྱུན་བཞིའི་བླ་མ་ནི། ། རྒྱལ་པོ་རིག་དང་སྙིང་པོ་སྣང་བའི་མཐའ་ཅན་ནི། ། རིག་དང་སྙིང་པོ་ཞབས་ལས་འབར་བ་འབར་བའི་མཐའ། ། རྒྱུད་བཞིན་འཛིན་པའི་བླ་ཆེན་དེ་ལ་བདག་ཕྱག་འཚལ། ། ཞེས་གསུངས་པའི་ཕྱིར། བཤད་སྲོལ་དེ་དག་གི་ནང་ནས་སྒྱི་ཆུ་བའི་ལུང་ལ་གཙོ་བོར་མཛད་པ་ཡིན་ཏེ། མངའ་རིས་པ་གསལ་སྙིང་གིས་རྒྱུད་དང་འགྲེལ་པ་དང་།
སྒྲུབ་ཐབས་ཚར་རེ་བཤད་པ་ལ་ཡོན་དུ་ཁྲབ་བཟང་པོ་རེ་དགོས་པ་ལས། སྒྱི་ཆུ་བས་ཞིང་ཁལ་ལྔའི་ས་དང་། ཁང་པ་ཉིས་ཐོག་ཅིག་དུས་གཅིག་ལ་ཕུལ་བས་མཉེས་ཏེ། གཞུང་གི་བཤད་པ་ཐམས་ཅད་རྫོགས་སུ་རྫོགས་པར་བཤད་པས་བཤད་སྲོལ་ལེགས་ཤིང་ཆ་ཚང་བ་ཡིན་པའི་ཕྱིར། བླ་ཆེན་འབྲོག་གི་རྒྱུད་དང་མན་ངག་སོ་སོར་བཤད་པ་ནས་མི་རབས་གཅིག་ན་ས་སྐྱ་པ་ཆེན་པོར་སྐྱེ་བ་བཞེས་ཏེ་རྒྱུད་དང་མན་ངག་གཉིས་ཀའི་བཀའ་བབ་སླར་ཡང་རང་གིས་བཞེས་པ་ཡིན་ཞེས་ཀྱང་ཟེར་ཏེ། མི་ཉག་གི་སྟོན་པ་པྲཛྙཱ་ཛོ་ལའི་རྒྱུད་ཀྱི་ལོ་རྒྱུས་ལས། གང་ལྟར་ཡང་རྡོ་རྗེ་འཆང་གི་སྤྲུལ་པ་ཞིག་ཡིན་པ་འདྲའོ། ། ཞེས་ཀྱང་འབྱུང་བའི་ཕྱིར། དེ་ལྟ་བུའི་བཀའ་བབ་བཞི་དང་ལྡན་པའི་དཔལ་བརྩེ་བ་ཆེན་པོས། སློབ་དཔོན་རིན་པོ་ཆེ་བསོད་ནམས་རྩེ་མོ།
ཞང་ཚུལ་ཁྲིམས་གྲགས། གཉན་ཕུལ་བྱུང་བ་གཙུག་ཏོར་རྒྱལ་པོ་གསུམ་ལ་གནང་། དེ་གསུམ་ཀས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ། དེས་ཆོས་རྗེ་ས་སྐྱ་པཎྜི་ཏ་ཆེན་པོ་ལ། དེས་འགྲོ་མགོན་འཕགས་པ་ལ། དེས་དགའ་ལྡན་པ་བཀྲ་ཤིས་དཔལ་ལ། དེས་ན་བཟའ་བྲག་ཕུག་པ་བསོད་ནམས་དཔལ། དེས་བླ་མ་དམ་པ་བསོད་ནམས་རྒྱལ་མཚན་དང་། ཁོང་རང་གི་དབོན་པོ་སློབ་དཔོན་བརྟན་པ་གཉིས་ལ། དེ་གཉིས་ཀས་བླ་མ་དཔལ་ལྡན་ཚུལ་ཁྲིམས།
དེས་ཤར་པ་ཡེ་ཤེས་རྒྱལ་མཚན། དེས་རྡོ་རྗེ་འཆང་ཀུན་དགའ་བཟང་པོ་ལ། དེས་སེམས་དཔའ་ཆེན་པོ་དཀོན་མཆོག་རྒྱལ་མཚན་ལ། དེ་གཉིས་ཀས་རྒྱལ་ཚབ་དམ་པ་ཀུན་དགའ་དབང་ཕྱུག་དང་། ཀུན་མཁྱེན་བསོད་ནམས་སེང་གེ་གཉིས་ལ། དེ་གཉིས་ཀས་ཡོངས་འཛིན་དཀོན་མཆོག་འཕེལ་ལ། དེས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ལ། དེས་གདོང་དགའ་བ་སློབ་དཔོན་ཀུན་དགའ་མཆོག་ལྡན་ལ། དེས་མང་དུ་ཐོས་པ་ཀླུ་སྒྲུབ་རྒྱ་མཚོ་ལ། དེས་མཁྱེན་རབ་ཀྱི་དབང་ཕྱུག་ངག་དབང་ཆོས་གྲགས་ལ།
དེའི་དྲུང་དུ་ས་སྐྱ་པ་ཀུན་དགའི་མིང་ཅན་བདག་གིས། རྗེ་བཙུན་སྐུ་མཆེད་ཀྱི་སྟོང་ཐུན་གཉིས་དང་། རྗེ་བླ་མའི་ཁོག་ཕུབ་ཀྱི་སྟེང་ནས་རྒྱུད་གསུམ་བཤད་བཀའ་ལེགས་པར་ཐོས་སོ། ། ཡང་ན་རྗེ་ཀུན་དགའ་བཟང་པོ་ནས། གུ་གེ་པཎྜི་ཏ་གྲགས་པ་རྒྱལ་མཚན། དེས་མཁན་ཆེན་ལེགས་པའི་འབྱུང་གནས་ལ། དེས་ས་ལོ་ཐམས་ཅད་མཁྱེན་པ་ཀུན་དགའ་བསོད་ནམས། དེས་ཨེ་ཝཾ་པ་ཆེན་པོ་དཀོན་མཆོག་ལྷུན་གྲུབ། དེ་མན་ཆད་སྔར་དང་འདྲའོ།། ༈ །།ཡང་ཚུལ་བཞི་སྔོན་དུ་འགྲོ་བའི་རྩ་རྒྱུད་རྐྱང་པའི་བཤད་པའི་རྒྱུད་པ་ནི།
ས་ལོ་ཆེན་པོའི་རྗེས་སུ། པཎ་ཆེན་ནམ་མཁའ་དབང་ཕྱུག ཆོས་རྗེ་གྲགས་པ་མཐའ་ཡས། མུས་ཆེན་རྡོ་རྗེ་འཆང་སངས་རྒྱས་རྒྱལ་མཚན། རྗེ་ནགས་དགོན་པ། སྡོམ་བརྩོན་སྦྱིན་པ་གྲགས་པ། དེའི་དྲུང་དུ་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ལེགས་པར་མནོས་སོ། ། ཡང་རྩ་རྒྱུད་འཕགས་མའི་ལུང་དང་བཅས་པའི་ལུང་བཤད་ཀྱི་བརྒྱུད་པ་ནི། ས་ལོ་ཐམས་ཅད་མཁྱེན་པའི་རྗེས་སུ། ཡོངས་འཛིན་དཀོན་མཆོག་ལྷུན་གྲུབ།
སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། གྲུབ་མཆོག་བསོད་ནམས་དབང་པོ། ཡབ་རྗེ་གྲགས་པའི་མཚན་ཅན། དེའི་དྲུང་དུ་ས་སྐྱ་པ་ཨ་ནནྡ་བདག་གིས་ཐོས་སོ། ། གཉིས་པ་མན་ངག་ལུགས་ཀྱི་བརྒྱུད་པ་ནི། ས་པཎ་ཡན་ཆད་གསུང་ངག་དང་འདྲ་ལ། དེ་ནས་འཕགས་པ། ཞང་དཀོན་མཆོག་དཔལ། ན་བཟའ་བྲག་ཕུག་པ། ཆོས་རྗེ་བླ་མ།
དཔལ་ཚུལ་ཁྲིམས། ཡེ་ཤེས་རྒྱལ་མཚན། ཐམས་ཅད་མཁྱེན་པ་ཀུན་དགའ་བཟང་པོ། དེ་མན་ཆད་སྔར་དང་འདྲ་སྟེ། རྗེ་བཙུན་ཆེན་པོས་ལྗོན་ཤིང་ལས། རྗེ་བཙུན་ཆོས་སྐྱོང་མཐུ་སྟོབས་དབང་ཕྱུག་བིརྺ་པ། ། ནག་པོ་ཌ་མ་རུ་དང་ཨ་ཝ་དྷུ་ཏི་པ། ། རྗེ་བཙུན་ག་ཡ་དྷ་ར་ཤཱཀྱ་ཡེ་ཤེས་མཆོག ། ཅེས་གསུངས་པའི་ཕྱིར། གཉིས་པ་ཉེ་བརྒྱུད་ནི།
རྗེ་བཙུན་ཆེན་པོས་སྟོང་ཐུན་ས་བཅད་ཀྱི་མཇུག་ཏུ་རང་ཉིད་བརྒྱུད་པ་དང་བཅས་པ་ལ་རྨད་དུ་བྱུང་བའི་ངོ་མཚར་གྱི་གཏམ་འོང་མ་མྱོང་ཞིང་། དམ་པའི་ངང་ཚུལ་ཁོང་དུ་མ་ཆུད་པའི་ལོག་རྟོག་གི་ཚེར་མས་བློ་གྲོས་ཀྱི་མིག་ལྡོངས་ཏེ། ཕྲག་དོག་ཟུག་རྔུས་རྒྱུད་དཀྲུགས་པ་འགའ་ཞིག་གིས་ཇི་ལྟ་བ་བཞིན་ཐོས་ན། བསོད་ནམས་མ་ཡིན་པའི་ལས་གསོག་པར་འགྱུར་བ་དག་དགག་པའི་ཕྱིར། བརྡ་ཚིག་གི་སྒོ་ནས་གསུངས་པ་དེ་ཉིད་འབྲེལ་ཚུལ་ལ་གོ་རམ་བསྟན་པའི་ཉི་མས། སྣ་རོའི་བན་དྷེ་གཤིན་རྗེ་གྲགས་ཀྱིས་བཞེངས་པའི་རྗེ་བཙུན་ཆེན་པོའི་སྐུ་བརྙན་གྱི་དྲུང་དུ་མཆོད་པའི་སྤྲིན་ཕུང་གཞལ་དུ་མེད་པ་མངོན་པར་འདུ་བྱས་ཏེ་གསོལ་བ་བཏབ་པས། བར་སྐབས་སུ་བརྗེད་པ་བསྙེལ་གསོས་པའི་ཚུལ་གྱིས་ཐུགས་ལ་རང་གར་ཤར་བ་ལྟར་འགྲེལ་པའི་ལུགས་དང་། མངའ་རིས་པ་ཚུལ་ཁྲིམས་འོད་ཟེར་གྱིས་ཀུན་མཁྱེན་གུ་རུའི་མན་ངག་ལྟར་བཀྲལ་བའི་ལུགས་དང་། མཁན་ཆེན་ལེགས་པའི་འབྱུང་གནས་ཀྱིས་རྒྱལ་ཚབ་དམ་པའི་མན་ངག་ལྟར་བཀྲལ་བའི་ལུགས་དང་གསུམ་ལས། འདིར་དང་པོ་ལྟར་བཤད་པར་བྱ་སྟེ།
རྗེ་བཙུན་ཆེན་པོའི་གསུང་རབ་ལ་རྗེ་བཙུན་གྱི་རྣམ་པར་སྤྲུལ་པ་ཀུན་མཁྱེན་ཆེན་པོ་ཉིད་མཁས་པའི་ཕྱིར་རོ། ། དེ་ཡང་ཕྱོགས་ཀྱི་བརྡས་བསྟན་པ་ནི་བཅུ་ཡིན་ལ། རིས་བརྡས་བསྟན་པ་ནི་བདུན་ཡིན་པས། བདུན་གྱིས་བཅུ་བསྒྱུར་བས་བདུན་ཅུ་དེའི་སྟེང་དུ་མིག་བཅས་ཀྱི་བརྡས་བསྟན་པ་གཉིས་བསྟན་པས། བླ་མེད་ལྟར་བཀྲལ་བའི་རྒྱུད་སྡེ་བདུན་ཅུ་རྩ་གཉིས། རིག་བྱེད་ཀྱི་བརྡས་བསྟན་པ་ཚུལ་བཞིའི་སྒོ་ནས་གསལ་བར་བརྒྱུད་པ་དང་པོ་རྡོ་རྗེ་འཆང་གིས། ལག་པའི་བརྡས་བསྟན་པ་བརྒྱུད་པ་གཉིས་པ་བིརྺ་པ་ལ་གནང་། དེས་མེའི་བརྡས་བསྟན་པ་བརྒྱུད་པ་གསུམ་པ་ས་ཆེན་ལ། དེས་ཆུ་གཏེར་གྱི་བརྡས་བསྟན་པ་གསུང་གི་འོད་ཟེར་ཀུན་ཏུ་གསལ་བ་ལས་བཀའ་བབ་ཀྱི་བརྒྱུད་པ་བཞི་པ་རྩེ་མོ་ལ། དེས་འབྱུང་བའི་བརྡས་བསྟན་པ་བརྒྱུད་པ་ལྔ་པ་རྗེ་བཙུན་གྲགས་པ་རྒྱལ་མཚན་ལ་གནང་བའམ་བབ་པ་ཡིན་པས་བློ་གྲོས་དང་ལྡན་པ་རྣམས་ཀྱིས་དོན་དེ་ལྟར་ཡིན་པར་ཤེས་པར་བྱས་ནས།
གཟུ་བོར་གནས་པའི་བློ་གསལ་གཞན་ལ་སྨྲ་བར་གྱིས་ཤིག་ཅེས་གདམས་པ་ཡིན་ཏེ། རྗེ་བཙུན་ཆེན་པོས། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བགོ ། དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་ཤེས་ནས་སྨྲ་བར་གྱིས། ། ཞེས་གསུངས་པའི་ཕྱིར། འདི་བརྡ་ཚིག་གི་སྒོ་ནས་བསྟན་པའི་དགོས་པ་ནི་གོང་དུ་བཤད་ཟིན་ཅིང་། རིག་བྱེད་ཅེས་པ་སྙན་བརྒྱུད་བཞི་ལ་འཆད་པ་ནི་ནོར་ཏེ། སྙན་བརྒྱུད་བཞི་མན་ངག་གི་སྟེང་དུ་བརྩི་བར་བྱ་བ་ཡིན་གྱི་རྒྱུད་ཀྱི་སྟེང་དུ་མ་ཡིན་པའི་ཕྱིར་དང་།
སྟོང་ཐུན་ས་བཅད་ཀྱི་དོན་བསྡུའི་སྐབས་ཡིན་པས་སྙན་བརྒྱུད་བཞི་ལ་བྱེད་པ་སྐབས་ཐོབ་ཀྱང་མ་ཡིན་པའི་ཕྱིར་རོ། ། ཁྱད་པར་རྒྱུད་གསུམ་གྱི་ཉེ་བརྒྱུད་ནི་བརྒྱུད་པ་དང་པོ་རྡོ་རྗེ་འཆང་ལས་ལེགས་པར་འོངས་པ་མིག་གི་བརྡས་བསྟན་པ་ནག་པོ་པ་ནས་བརྒྱུད་པའི་མན་ངག་ལུགས་ཀྱིས་བཤད་པ་དང་། ཌོམྦྷི་ཧེ་རུ་ཀ་ནས་བརྒྱུད་པའི་འགྲེལ་པ་ལུགས་ཀྱི་བཤད་སྲོལ་གཉིས་ཡིན་ལ། དེས་གང་གསལ་བར་བྱས་ན་ཡོན་ཏན་གྱི་བརྡས་བསྟན་པ་ཀྱེ་རྡོར་རྒྱུད་གསུམ་གསལ་བར་བྱས་པ་སྟེ། དེ་གང་ལ་བཀའ་བབ་ན་སྔར་ལྟར་མེ་སྟེ་ས་ཆེན་དང་། ཆུ་བོས་ཏེ་རྩེ་མོ་འབྱུང་བ་སྟེ་རྗེ་བཙུན་གྲགས་པ་རྒྱལ་མཚན་ལ་གནང་བ་ཡིན་ལ། ཟླ་བའི་བརྡས་བསྟན་པ་བརྒྱུད་པ་དང་པོ་རྡོ་རྗེ་འཆང་གིས་རྒྱུད་སྡེ་ཀུན་གྱི་དོན་གསལ་བར་བྱེད་པ་ཡང་ངོ་མཚར་ཆེ་མོད། དེ་བས་ཀྱང་མིག་གི་བརྡས་བསྟན་པ་བརྒྱུད་པ་གཉིས་ཀྱི་བཤད་ཚུལ་གྱིས་བལྟས་པས་རྒྱུད་གསུམ་གྱི་བརྗོད་བྱ་ལ་བདག་གྲགས་པ་རྒྱལ་མཚན་གྱིས་བློ་གྲོས་ཉི་མ་ལྟར་ཤིན་ཏུ་གསལ་གྱུར་ཏེ་རྐྱེན་གཞན་གྱིས་གཡོ་བར་མི་ནུས་པའི་ངེས་པའི་ཤེས་པ་གཏིང་ཚུགས་པ་ཐོབ་པ་ཡིད་ངོ་མཚར་ཆེ་བས་རང་ལ་རྗེས་སུ་ཡི་རངས་ཏེ། རྒྱུད་གསུམ་གྱི་བརྗོད་བྱ་ལ་ཡིད་ཆེས་ནས་དད་པ་ཡིན་གྱི། ཕྱོགས་སུ་ལྷུང་བ་ནི་མ་ཡིན་ཏེ།
ལེགས་འོང་མིག་གིས་ཡོན་ཏན་གསལ་བར་བྱས། ། མེ་དང་ཆུ་བོས་འབྱུང་བ་རབ་ཏུ་བསྐྱེད། ། ཟླ་བས་ཀུན་ཀྱང་གསལ་བར་བྱེད་མོད་ཀྱིས། ། མིག་གིས་ལེགས་པར་བལྟས་པས་བདག་བློ་དད། ། ཅེས་གསུངས་པའི་ཕྱིར། འོ་ན་མེ་ཡན་གྱི་བརྒྱུད་པ་གང་ཡིན་སྙམ་ན། གཟུགས་གཉིས་ནི་ནག་པོ་པ་ནས་ག་ཡ་དྷ་རའི་བར་གྱི་མན་ངག་ལུགས་ཀྱི་བརྒྱུད་པ་དང་། ཌོམྦྷི་བ་ནས་དཔའ་བོ་རྡོ་རྗེའི་བར་གྱི་འགྲེལ་པ་ལུགས་ཀྱི་བརྒྱུད་པ་གཉིས་ཡིན་ལ། ཡོན་ཏན་ནི་གསུམ་གྱི་བརྡ་སྟེ། དེ་ཟུང་ནི་གསུམ་ཚན་གཉིས་ཡིན་ལ།
དེ་ཡང་མན་ངག་ལུགས་ཀྱི་འབྲོག་མི། བསེ་སྟོན། ཞང་དགོན་པ་བ་སྟེ་གསུམ་དང་། འགྲེལ་པ་ལུགས་ཀྱི་འབྲོག་མི། མངའ་རིས་པ་གསལ་བའི་སྙིང་པོ། འཁོན་སྒྱི་ཆུ་བ་ཤཱཀྱ་འབར་གསུམ་ཡིན་པས། དེ་དྲུག་པོ་དེ་སྔར་གྱི་མེའི་ཐོག་མར་སྦྱར་ཞེས་པ་སྟེ། ལྗོན་ཤིང་ལས་དེ་ལྟར་དེ་དག་ཀྱང་ཐོག་མར་བརྒྱུད་པའི་བླ་མ་གཉིས་ལས་ཇི་ལྟར་བརྒྱུད་དེ་འོངས་སྙམ་ན། འདིར་བརྗོད་པ། རྡོ་རྗེ་འཆང་དབང་དཔལ་ལྡན་ཡེ་ཤེས་མཁའ་འགྲོ་མ། །
རྗེ་བཙུན་ཆོས་སྐྱོང་ཞེས་སོགས་སྔར་དྲངས་པ་ལྟར་གྱི་མཐར། ཞེས་བྱ་བ་བརྒྱུད་པ་དང་པོ་བརྗོད་ནས། བརྒྱུད་པ་གཉིས་པའང་བརྗོད་པར་བྱ་སྟེ། གཉིས་པ་ཌོམྦྷི་ཧེ་རུ་ཀ་དཔལ་དེ་རྗེས་སུ། ། ཞེས་སོགས་སྔར་དྲངས་པ་ལྟར་གསུངས་པའི་ཕྱིར། བརྒྱུད་པ་གཉིས་པོ་འཛིན་པའི་རྗེ་བཙུན་ཤཱཀྱ་ཡེ་ཤེས་ལས་སུས་ཇི་ལྟར་ཐོས་ཤིང་། དེ་ལས་ཀྱང་བླ་མ་ཆེན་པོས་ཇི་ལྟར་ཐོས་སྙམ་ན། བླ་ཆེན་འབྲོག་ལས་བཀའ་བབ་ཀྱི་སློབ་མ་བཞི་ལས་བརྒྱུད་དེ། འབར་བའི་མཐའ་ཅན་གཉིས་ལས་མན་ངག་ལུགས་དང་། འགྲེལ་པ་ལུགས་ཏེ་བརྒྱུད་པ་གཉིས་ལས་འོངས་པའི་རྒྱུད་གསུམ་གྱི་བརྗོད་བྱ་གང་གིས་གང་སྟོན་པ།
ལོ་རྒྱུས་ཏེ་བརྒྱུད་པ་སྨོས་པ་དང་བཅས་པ་རྒྱུད་ཀྱི་གཞུང་འདི་ཀུན་ཏུའམ་ལེགས་པར་བལྟས་ནས་ཇི་ལྟ་བ་བཞིན་རྟོགས་པའི་བློ་ལྡན་རྣམས་ཀྱིས། ལེགས་བཤད་དོན་དུ་གཉེར་བའི་སྐལ་ལྡན་གཞན་ལ་ཟང་ཟིང་གི་བསམ་པ་མེད་པར་འགྲོ་བ་ཀུན་ལ་མ་ལྟར་བྱམས་པའི་བསམ་པས་སྟོན་ན། བདག་གྲགས་པ་རྒྱལ་མཚན་ཡིད་རབ་ཏུ་སྤྲོ་བ་སྟེ་རྗེས་སུ་ཡི་རངས་པར་བྱེད་དོ། ། ཞེས་པ་ཡིན་ཏེ། གཟུགས་གཉིས་ཡོན་ཏན་ཟུང་ནི་ཐོག་མ་སྟེ། ། གང་གིས་གང་སྟོན་ལོ་རྒྱུས་དང་བཅས་པ། ། གཞུང་འདི་ཀུན་ཏུ་བལྟས་པའི་བློ་ལྡན་གྱིས། ། ལེགས་རྟོགས་གཞན་ལ་བསྟན་ན་བདག་བློ་སྤྲོ། ། ཞེས་གསུངས་པའི་ཕྱིར། རྨད་དུ་བྱུང་བའི་བཀའ་སྲོལ་ལས་ལེགས་པར་འོངས་པའི་འཆད་པ་སྟེ་བཤད་ཐབས་ཀྱི་མན་ངག་ཚུལ་བཞི་སྟེ་འཆད་བྱེད་ཀྱི་ཡིག་སྣ་རྒྱུད་སྡེའི་དུམ་བུ།
སྤྱི་རྣམ། ལྗོན་ཤིང་། སྟོང་ཐུན་ས་བཅད་དང་བཞི་ཡིན་ལ། བཤད་གཞི་ནི་རྒྱུད་གསུམ། ལོ་རྒྱུས་ཅན་ནི་བརྒྱུད་པ་གཉིས། རྣམ་འགྲེལ་ནི་དག་ལྡན། གུར་རྒྱན། གནད་ཀྱི་གསལ་བྱེད་གསུམ། བཅས་པ་ནི་བསྡུས་དོན་གསུམ། སྡིག་འཇོམས་ནི་ཡབ་ཡུམ་གྱི་བསྟོད་པ་གཉིས།
དེ་ལས་གཞན་མིན་པར་ལྡན་པ་ནི་བདག་མེད་བསྟོད་འགྲེལ་ཡིན་ཏེ། དག་ལྡན་ལས་རྒྱུད་སྤྱི་ལ་དགོས་པའི་སྡོམ་ལ། རྒྱུད་སྡེའི་དུམ་བུ་རྣམ་གཞག་མངོན་རྟོགས་དང་། ། སྟོང་ཐུན་གཉིས་ཀྱི་བསྡུས་དོན་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་ཏུ་དགོས་པའི་གཞུང་བདུན་འཐོར་མི་བྱ། ། ཞེས་དང་། རྒྱུད་སོ་སོ་ལ་དགོས་པ་ནི། རྒྱུད་དོན་སོ་སོའི་རྣམ་འགྲེལ་བསྡུས་དོན་བཅས། ། གང་ལ་གང་དགོས་དེ་དེ་བླང་བྱ་སྟེ། །
དེ་ལྟར་བཅུ་གསུམ་ལེགས་པར་བལྟས་བྱས་ན། ། རྣམ་ཐར་ཕྱེ་བས་རྒྱུད་གསུམ་ཤེས་པར་འགྱུར། ། ཞེས་གསུངས་པའི་ཕྱིར། དེ་ལྟར་ཚུལ་བཞིའི་བཤད་པའི་དགེ་བ་ལ་བརྟེན་ནས་མཁས་པ་སྔ་མ་དེ་དག་དང་། སྙན་བརྒྱུད་ཀྱི་སྒོ་ནས་མཁས་པར་མཚུངས་པ་ནི་རྗེ་བཙུན་ཆེན་པོ་ཉིད་ཡིན་ལ། ཐོས་བསམ་གྱི་སྒོ་ནས་རྒྱུད་གསུམ་འཆད་བྱེད་ཀྱི་ཡིག་སྣ་དང་བཅས་པའི་ཚིག་དོན་འཛིན་པ་དང་བཅས་པ་ནི་སློབ་མའི་མཆོག་སྟེ། དེ་དག་ཀྱང་སྤང་བྱ་སྒྲིབ་གཉིས་ཀྱི་དྲི་མ་ཀུན་སྤངས་ཏེ། འཐོབ་བྱ་ཤྲཱི་ཧེ་རུ་ཀ་ཞེས་པའི་ཡི་གེ་བཞིའི་དོན་དང་ལྡན་པ་ཉིད་དུ་འགྱུར་བར་ཤོག་ཅིག ཅེས་དགེ་བ་བསྔོ་བ་ནི་བསྟན་འགྲོར་ཆགས་པའི་ཐུགས་བསྐྱེད་ཁོ་ནས་ཡིན་གྱི། གཞན་གྱི་ངོ་བསྲུང་བ་དང་།
གཅམ་བུའི་བསྔགས་པ་ཐོབ་པའི་དོན་དུ་མ་ཡིན་ཏེ། ལེགས་འོང་འཆད་པ་བཤད་གཞི་ལོ་རྒྱུས་ཅན་དང་། ། རྣམ་འགྲེལ་བཅས་པ་སྡིག་འཇོམས་གཞན་མིན་ལྡན། ། མཁས་མཚུངས་འཛིན་བཅས་དྲི་མ་ཀུན་སྤོངས་ཏེ། ། ཡི་གེ་བཞི་ལྡན་ཉིད་དུ་འགྱུར་བར་ཤོག ། ཅེས་གསུངས་པའི་ཕྱིར། འོ་ན་བླ་ཆེན་འབྲོག་མིས། གཞུང་བཤད་པའི་སློབ་མ་ལ་གདམས་ངག་མི་འཆད། གདམས་ངག་བཤད་པའི་སློབ་མར་གཞུང་མི་འཆད་པས། བསེ་སྟོན་ལ་རྒྱུད་བཤད་མ་གནང་བར།
ས་སྐྱར་འཁོན་དཀོན་མཆོག་རྒྱལ་པོ་ལ་ཞུས་པར་བརྒྱུད་པའི་ལོ་རྒྱུས་ལས་བཤད་པ་དང་འགལ་ལོ་ཞེ་ན། མི་འགལ་ཏེ། དེ་ནི་འགྲེལ་པ་ལུགས་ཀྱི་རྒྱུད་བཤད་རྒྱས་པ་མ་གནང་ཞེས་པའི་དོན་ཡིན་གྱི། མན་ངག་ལུགས་ཀྱི་བཤད་པ་ནི་གནང་བར་སྔར་དྲངས་པའི་རྗེ་བཙུན་ཆེན་པོའི་གསུང་དེ་ཉིད་ཀྱིས་འགྲུབ་པའི་ཕྱིར། དེ་ལྟར་བཤད་པའི་བཀའ་སྲོལ་གཉིས་ལས། འདིར་གང་གཙོ་བོར་བྱ་དགོས་པ་ཡིན་ཞེ་ན། འདིར་ནི་རྗེ་བཙུན་བིརྺ་པའི་མན་ངག་གི་རྗེས་སུ་འབྲངས་ནས། བཤད་ཐབས་ཀྱི་མན་ངག་དྲུག་དང་། མངོན་པར་རྟོགས་པ་རྒྱུད་གསུམ་གྱིས་བཅིངས་ཏེ་འཆད་པའི་སྲོལ་འདི་གཙོ་བོར་བྱེད་དགོས་ལ། ཌོམྦྷི་ཧེ་རུ་ཀའི་རྗེས་སུ་འབྲངས་པ་འགྲེལ་པ་ལུགས་ཀྱི་བཤད་པ་ནི།
སློབ་དཔོན་སྦྱངས་དཀའ་ཟླ་བས་འགྲེལ་པ་ཀཽ་མུ་ཏིར་བཤད་པ་བཞིན་བཤད་ཐབས་ཀྱི་མན་ངག་མཐའ་དྲུག་ཚུལ་བཞི་དང་། མངོན་པར་རྟོགས་པ་དམག་དཔོན་དཔའ་བོ་གཡུལ་དུ་འཇུག་པའི་དཔེ་དང་བསྟུན་ནས་མངོན་པར་རྟོགས་པ་ཡན་ལག་ལྔས་བཅིངས་ནས་འཆད་དགོས་པ་ཡིན་ཏེ། མངོན་པར་རྟོགས་པ་རིན་པོ་ཆེའི་ལྗོན་ཤིང་ལས། རྗེ་བཙུན་མཐུ་སྟོབས་གསུང་གི་མན་ངག་ནི། ། གཱ་ཡ་དྷ་རས་གསུངས་པ་འདིར་གཙོ་ཆེ། ། ཌོམྦྷིའི་རྗེས་སུ་འབྲངས་པའི་གསུང་ངག་དོན། ། སྦྱང་དཀའ་ཟླ་བས་གསུངས་པ་གཞན་དུ་གསལ། ། ཞེས་གསུངས་པའི་ཕྱིར་དང་། རྗེ་ས་ཆེན་གྱིས། ལུང་བསྟན་གྱུར་པ་ཀླུ་སྒྲུབ་ལ་སོགས་སམ། །
མཁའ་འགྲོས་བྱིན་བརླབས་བི་རུ་པ་ལ་སོགས། ། གྲུབ་ཐོབ་རྣམས་ཀྱི་གསུང་རབ་ལ་བརྟེན་ནས། ། རྗེས་འཇུག་སྐྱེ་བོས་བཀའ་རྣམས་རྟོགས་པར་འགྱུར། ། ཞེས་དང་། ཐམས་ཅད་མཁྱེན་པའི་བཀའ་ནི་རྒྱ་མཚོ་འདྲ། ། ཟབ་ཅིང་གཏིང་དཔག་དཀའ་ལ་ཐུག་པ་མེད། ། རྡོ་རྗེ་ཐེག་པ་དགོངས་པ་དུ་མ་ཡིས། ། གསུངས་ཤིང་རྡོ་རྗེའི་ཚིག་གི་རྒྱས་བཏབ་པས། ། ཞེས་གསུངས་པ་ལྟར། སྤྱིར་བཀའི་དོན་རྟོགས་དཀའ་ཞིང་།
ཁྱད་པར་དུ་རྒྱུད་དོན་རྟོགས་དཀའ་བས། རྒྱལ་བས་ལུང་བསྟན་པ་ཀླུ་སྒྲུབ་དང་། མཁའ་འགྲོས་བྱིན་གྱིས་བརླབས་པ་བིརྺ་པ་ལྟ་བུའི་མན་ངག་ལ་བརྟེན་ནས་རྟོགས་དགོས་པར་ཡང་བཤད་པའི་ཕྱིར་རོ། ། འོ་ན་ཌོམྦྷི་ཧེ་རུ་ཀ་ལ་ཡེ་ཤེས་ཀྱི་མཁའ་འགྲོའི་མན་ངག་མེད་དམ་ཞེ་ན། འགྲེལ་པ་ལུགས་ཀྱི་བཤད་སྲོལ་ནི་ཧ་ཅང་སྤྲོས་པ་ཆེ་བས་གདུལ་བྱ་དབང་རྟུལ་གྱི་བློས་འཆུན་པར་དཀའ་བས་བློ་འཁྲུག་པར་འགྱུར་སྲིད་ལ། མན་ངག་ལུགས་ཀྱི་བཤད་པ་ནི་ཚིག་ཉུང་ངུས་དོན་རྒྱ་ཆེན་པོ་ཁྲོལ་ནུས་པས། དབང་རྟུལ་གྱིས་ཀྱང་བདེ་བླག་ཏུ་རྟོགས་པར་འགྱུར་བའི་ཕྱིར་རོ། ། གཉིས་པ་དེ་ལ་བརྟེན་པའི་ཆོས་ཀྱི་རྣམ་གྲངས་བཤད་པ་ལ། མན་ངག་འཆད་པ་ལ་དགོས་པ་དང་། རྒྱུད་འཆད་པ་ལ་དགོས་པ་གཉིས་ལས།
དང་པོ་གཞན་དུ་གསལ་བས་འདིར་མ་བྲིས་སོ། ། གཉིས་པ་ལ་འདིར་ཅིས་ཀྱང་དགོས་པའི་ཆོས་ཀྱི་རྣམ་གྲངས་དང་། ཞར་བྱུང་རྒྱུད་འགྲེལ་གྱི་དཀར་ཆག་འཆད་པ་གཉིས། དང་པོ་ལ། རྒྱུད་སྤྱི་ལ་དགོས་པའི་དང་། རྒྱུད་སོ་སོ་ལ་དགོས་པའི་དང་། རྡོ་རྗེ་ཐེག་པ་སྤྱི་དང་། བྱེ་བྲག་རྒྱུད་འདིའི་རྣལ་འབྱོར་པ་ལ་དགོས་པའི་དང་། སྦས་པའི་རྣལ་འབྱོར་པ་ལ་དགོས་པའི་ཆོས་ཀྱི་རྣམ་གྲངས་དང་བཞི་ལས། དང་པོ་ནི།
མན་ངག་ཉམས་སུ་ལེན་པ་དང་། རྒྱུད་འཆད་པ་སོགས་ཀུན་ལ་ཐུན་མོང་དུ་དགོས་པ། རྗེ་ས་སྐྱ་པ་ཆེན་པོས་མཛད་པའི་རྒྱུད་སྡེའི་དུམ་བུ་དང་། རྒྱུད་སྡེ་སྤྱིའི་རྣམ་གཞག་དང་། མངོན་པར་རྟོགས་པ་རིན་པོ་ཆེའི་ལྗོན་ཤིང་དང་། སྟོང་ཐུན་ས་བཅད་དང་། ཡབ་ཀྱི་བསྟོད་ཌྷཎྜ་ཀ་དང་། ཡུམ་གྱི་བསྟོད་པ་དྲི་མ་མེད་པ་དང་། བདག་མེད་སྟོད་འགྲེལ་དང་བདུན་ཡིན་པས་འདི་དག་གནས་སྐབས་ཀུན་ཏུ་འཐོར་བར་མི་བྱ་སྟེ། རྗེ་བཙུན་ཆེན་པོས།
རྒྱུད་སྡེའི་དུམ་བུ་རྣམ་གསུམ་མངོན་རྟོགས་དང་། ། སྟོང་ཐུན་གཉིས་ཀྱི་བསྡུས་དོན་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་ཏུ་དགོས་པའི་གཞུང་བདུན་འཐོར་མི་བྱ། ། ཞེས་གསུངས་པའི་ཕྱིར། རྒྱུད་སྡེའི་དུམ་བུ་འདི་ལ་རྒྱུད་ཀྱི་ལུང་ཁུངས་བརྒྱ་དང་བཅུ་གསུམ་ཡོད་པ་ཞིག་དང་། བརྒྱ་དང་ལྔ་བཅུ་ཡོད་པ་ཞིག་སྟེ་གཉིས་འབྱུང་ལ། འདི་གཉིས་ལ་ལུང་འབུམ་ཞེས་གྲགས་ཤིང་། ཁ་ཅིག་རྩ་རྒྱུད་དང་། གུར་གྱི་ལུང་རྣམས་ལ་རྒྱུད་ཀྱི་དུམ་བུ་དང་།
སམྦྷུ་ཊིའི་ལུང་རྣམས་ལ་རྒྱུད་སྡེའི་དུམ་བུ་ཞེས་པའི་ཐ་སྙད་ཐོབ་ཅེས་ཀྱང་ཟེར་རོ། ། རྒྱུད་སྡེའི་དུམ་བུ་འདི་ལ་ས་ཆེན་ཉིད་ཀྱི་ས་བཅད་ཀྱང་ཡོད་ཅིང་། ཕྱིས་ཤར་པ་ཤེས་རབ་འབྱུང་གནས་ཀྱིས་མཛད་པའི་ལུང་འབུམ་རྒྱས་པ་ཞིག་ཡོད་པས་འདི་དང་ནོར་བར་མི་བྱའོ། རྒྱུད་སྡེ་སྤྱིའི་རྣམ་གཞག་རྗེ་ས་སྐྱ་པ་ཆེན་པོས་མཛད་པ་ཞིག་ཀྱང་ཡོད་ལ། གཙོ་བོ་ནི་སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་རྒྱུད་སྡེ་སྤྱིའི་རྣམ་པར་གཞག་པ་རྒྱུད་མ་ལུས་པ་ལ་འཇུག་པ་རྣལ་འབྱོར་གྱི་མིག་ཅེས་པ་འདི་ཡིན་ལ། འདི་ལ་ཡང་དང་པོའི་དུས་སུ་ས་བཅད་དཀྱུས་མ་ལ་བྲིས་ཤིང་། ཚུལ་གསུམ་ག་ལ་སྐབས་བདུན་དུ་ཕྱེ་ནས་ལེའུ་གསུམ་དུ་མ་བཅད་པ་ཞིག་ཀྱང་ཡོད་ལ། ཕྱིས་རྗེ་བཙུན་ཆེན་པོའི་བཀའ་བཞིན་དུ་ཆོས་ཀྱི་རྗེ་ས་སྐྱ་པཎྜི་ཏས་ས་བཅད་དཀྱུས་ལ་བཅུག་ཅིང་། ཚུལ་དང་པོ་གསུམ་ལ་ལེའུ་གསུམ་དུ་ཕྱེ། ལེའུ་དང་པོ་རྒྱུད་སྡེ་སྤྱིའི་རྣམ་གཞག་ལ་སྐབས་བདུན་དུ་ཕྱེ་བ་ཞིག་མཛད་ནས།
རྗེ་བཙུན་ཆེན་པོ་ལ་གཟིགས་པ་ཕུལ་བས་ཤིན་ཏུ་དགྱེས་ཏེ་ལེགས་སོ་ཡང་གནང་། ཡེ་ཤེས་ཀྱི་མཁའ་འགྲོ་དཔག་ཏུ་མེད་པ་མཁའ་ལ་འདུ་བ་སོགས་མཚན་ལྟས་བཟང་པོ་ཡང་མཐོང་བས། བསྟན་བཅོས་དེའི་མཇུག་ཏུ་མཁའ་འགྲོའི་དབང་པོ་དཔག་ཡས་ནམ་མཁའ་ལ། ལྡིང་བའི་མཚན་མ་རྗེས་སུ་མཐོང་གྱུར་ནས། ། སྦྲང་རྩི་འཛིན་པ་པདྨའི་རྩ་ལག་དང་། ། ལྡན་པ་དེ་ཡི་རྗེས་སུ་བརྩོན་པ་ལགས། ། ཞེས་པ་ཡང་བཅུག་ཅིང་། གོ་རིམ་འདི་ཤིན་ཏུ་འབྲེལ་ཆགས་ཤིང་ཚིག་དོན་བློ་ལ་གཟུང་བདེ་བས་ལེགས་པ་ནས། ད་ལྟའི་བར་གྱི་ཕྱག་དཔེ་འདི་ལ་མཛད་པ་ཡིན་ནོ། ། མངོན་པར་རྟོགས་པ་ནི་རྒྱུད་དོན་མངོན་རྟོགས་སུ་སློང་བ་ཞེས་པའི་མངོན་རྟོགས་ཀྱི་ཡི་གེ་ཉུང་ངུ་ཞིག་ཡོད་པ་དེ་ས་ཆེན་གྱིས་མཛད་པ་མ་ཡིན་ཞིང་།
ས་ཆེན་ཡན་ཆད་ཀྱི་བླ་མ་གོང་མས་མཛད་པའི་ཡི་གེ་ཉུང་ངུ་ཞིག་ཡོད་པས་དེ་ཡང་མ་ཡིན་ལ། ས་ཆེན་ཉིད་ཀྱིས་མཛད་པའི་མངོན་རྟོགས་ཡོད་ཅེས་པ་ནི། རྒྱུད་སྡེ་དུམ་བུར་མངོན་པར་རྟོགས་པའི་སྐབས་ཀྱི་ལུང་མང་པོ་བཏུས་པས་ན་དེ་ལ་དགོངས་པ་ཡིན་ཏེ། ལྗོན་ཤིང་ལས། མངོན་པར་རྟོགས་པའི་ཡི་གེ་བླ་མ་གོང་མ་རྣམས་ཀྱིས་མཛད་པ་མི་གསལ་བ་གསལ་བར་བྱེད་པའི་ཕྱིར། བདག་གི་བླ་མས་རྒྱུད་ཀྱི་ལུང་རྣམས་གསུངས་པ་བཞིན་ཕྱོགས་གཅིག་ཏུ་བསྡེབས་ཏེ་ཅུང་ཟད་གསལ་བར་མཛད་དོ། ། ཞེས་གསུངས་པའི་ཕྱིར། དེས་ན་ས་ཆེན་གྱིས་མཛད་པའི་མངོན་རྟོགས་ཀྱི་ཡི་གེ་མེད་པས། འདིར་སློབ་དཔོན་རིན་པོ་ཆེའི་བཀའ་བཞིན་རྗེ་བཙུན་ཆེན་པོ་གྲགས་པའི་ཞབས་ཀྱིས་མཛད་པའི་མངོན་པར་རྟོགས་པ་རིན་པོ་ཆེའི་ལྗོན་ཤིང་ཞེས་པ་འདི་ཉིད་ཡིན་ལ། འདིའི་ཡང་ཐུན་མོང་བའི་ལྟ་བ་རིམ་པ་ཅན་གྱི་སྐབས་ཡན་ཆད་ནི་རྗེ་བཙུན་རྩེ་མོས་མཛད་ལ།
དེའི་ཁ་བསྐང་བའི་ཚུལ་གྱིས་ཡོངས་སུ་རྫོགས་པ་རྗེ་བཙུན་ཆེན་པོས་མཛད་ཅིང་། འདི་ལ་ཡང་ས་བཅད་དཀྱུས་ལ་བཅུག་ཅིང་། ཞུས་དག་པར་མཛད་པ་པོ་ནི་ཆོས་རྗེ་པ་ཡིན་ཏེ། ལྗོན་ཤིང་ལས། ཁོ་བོས་འབད་དེ་ལེགས་པར་སྦྱར་བ་ཡི། ། མངོན་པར་རྟོགས་པ་རིན་ཆེན་ལྗོན་ཤིང་ལས། ། ཐུན་མོང་ལྟ་བ་རིམ་པ་ཅན་གྱི་སྐབས། ། འདི་ནི་བླ་མ་དམ་པས་གསལ་བར་མཛད། ། ཅེས་གསུངས་ཤིང་། བསྟན་བཅོས་འདི་ཡི་མཇུག་ཏུ།
ཐུབ་པའི་དགོངས་པ་མེ་ཏོག་གི ། འཕྲེང་བ་བླ་མའི་གསུང་ཟེར་གྱིས། ། ཕྱེ་འདི་འགྲོ་བའི་སྤྱི་གཙུག་ན། ། ཟླ་ཟེར་བཞིན་དུ་མཛེས་པར་ཤོག ། ཅེས་པའང་ཞུ་དག་མཛད་པས་ཐུགས་རངས་ཏེ་བཅུག་པ་ཡིན་པའི་ཕྱིར་རོ། ། སྟོང་ཐུན་ས་བཅད་ནི། ཚུལ་བཞིའི་ས་བཅད་རྗེ་བཙུན་ཆེན་པོས་མཛད་པ་འདི་ཡིན་ལ། ཕྱིས་ཆོས་རྗེ་པས་མཛད་པ་ཞིག་ཀྱང་ཡོད་མོད། འདིར་གྲངས་སུ་མི་བཟུང་ངོ་། ། བསྟོད་པ་གཉིས་ནི་ཡབ་ཀྱི་བསྟོད་ཌྷཎྜ་ཀ་དང་།
ཡུམ་གྱི་བསྟོད་པ་རིན་པོ་ཕྲེང་བ་གཉིས་ཡིན་ཏེ། རྗེ་བཙུན་ཆེན་པོས་མཛད་པ་ཡིན་ལ། བདག་མེད་བསྟོད་པའི་རྣམ་འགྲེལ་ནི། ཆོས་རྗེ་པ་སྐུ་གཞོན་ནུའི་སྐབས་མཛད་ནས། རྗེ་བཙུན་ཆེན་པོ་ལ་གཟིགས་པ་ཕུལ་བས་ཤིན་ཏུ་དགྱེས་ཏེ་ལེགས་སོ་གནང་བ་དེ་ཉིད་ཡིན་ནོ། ། གཉིས་པ་ནི། གདུལ་བྱ་བློ་གྲོས་རབ་འབྲིང་ཐ་གསུམ་གྱི་རིམ་པ་ལ་དགོངས་ནས། ས་ཆེན་གྱིས་མཛད་པའི་དཀའ་འགྲེལ་མན་ངག་དོན་གསལ། རྩེ་མོས་མཛད་པའི་རྣམ་བཤད་ཉི་མའི་འོད་ཟེར། རྗེ་བཙུན་ཆེན་པོའི་རྣམ་བཤད་དག་ལྡན་དང་གསུམ་ནི་རྩ་རྒྱུད་ཀྱི་འགྲེལ་པ་ཡིན་ལ།
དེ་ཡང་ས་ཆེན་གྱིས་མཛད་པ་ནི་ཚིག་ཉུང་ཞིང་རྡོ་རྗེ་ཚིག་གི་མདུད་པ་ཤིན་ཏུ་འགྲོལ་དཀའ་བས། གདུལ་བྱ་བློ་མཆོག་ཏུ་གྱུར་པ་ཁོ་ནའི་བླང་བར་བྱ་བ་ཡིན་གྱི། བློ་འབྲིང་མན་ཆད་ཀྱིས་དེ་ལ་བརྟེན་ནས་རྒྱུད་དོན་ཇི་བཞིན་རྟོགས་པར་མི་ནུས་ལ། རྗེ་རྩེ་མོས་མཛད་པ་ནི་དེ་ལ་ལྟོས་ཏེ་རྒྱས་ཀྱང་ཤིན་ཏུ་མཁས་པའི་རྣམ་འགྱུར་གྱིས་ཚིག་གི་སྡེབ་སྦྱོར་ཧ་ཅང་བྱིངས་ཆེ་ཞིང་། ཚིག་དོན་ཤིན་ཏུ་བརླིང་པས་གདུལ་བྱ་བློ་གྲོས་འབྲིང་ཡན་ཆད་ཁོ་ནས་བླང་བར་བྱ་བ་ལས། བློ་དམན་པ་རྣམས་ཀྱིས་དེ་ལ་བརྟེན་ནས་ཀྱང་རྒྱུད་ཀྱི་ཚིག་དོན་ཇི་ལྟ་བ་བཞིན་རྟོགས་པ་ཉུང་བར་གྱུར་ནས་བསྟན་པ་གཅེས་པར་འཛིན་ཅིང་། གཟུ་བོར་གནས་པའི་དམ་པ་མང་པོས་ལན་མང་དུ་བསྐུལ་བའི་ངོར་ཁ་བའི་ལྗོངས་ཀྱི་རྡོ་རྗེ་ཐེག་པའི་ཤིང་རྟ་ཆེན་པོ་རྗེ་བཙུན་ཆེན་པོ་གྲགས་པའི་ཞབས་ཀྱིས་གདུལ་བྱ་བློ་གྲོས་ཇི་ལྟར་ཆེ་ཡང་སྔོན་གྱི་གདུལ་བྱ་བློ་དམན་པ་དང་ན་མཉམ་པ་ཙམ་ལས་མི་འབྱུང་བས། དེ་དག་རྗེས་སུ་གཟུང་པའི་ཕྱིར་དུ་ཚིག་ཤིན་ཏུ་རྒྱས་ཤིང་གོ་བདེ་བའི་སྡེབ་སྦྱོར་གྱི་གདུལ་བྱ་བློ་དམན་པས་ཀྱང་རྒྱུད་དོན་བདེ་བླག་ཏུ་རྟོགས་པར་འགྱུར་བའི་བསྟན་བཅོས་འགྲེལ་བ་དག་ལྡན་ཞེས་བྱ་བ་མཛད་ལ། དེ་ཡང་བློ་གྲོས་ཀྱི་རིམ་པས་སོ་སོ་ལ་བསླབས་པའི་སྤྲོས་པ་ཆེ་བས་གསུམ་ཅར་ལ་བསླབས་ཀྱང་ཡིད་ཆེས་པའི་དད་པ་བརྟན་ཞིང་བློ་གྲོས་ཤིན་ཏུ་གསལ་བར་འགྱུར་ཏེ། དག་ལྡན་ལས།
བདག་གི་དཔལ་ལྡན་བླ་ཆེན་གྱིས་ནི་རྣམ་འགྲེལ་ཉུང་ཟད་མཛད་པ་རྡོ་རྗེའི་ཚིག་ལྟར་མི་ཕྱེད་པས། ། རྒྱུད་དོན་མ་རྟོགས་གསལ་བར་བྱ་ཕྱིར་ཐུགས་རྗེས་བསྐུལ་ནས་བདག་གི་བླ་མ་བསོད་ནམས་མཐའ་ཡས་རྩེས། ། རྣམ་འགྲེལ་རྒྱ་ཆེན་མཛད་ཀྱང་སྡེབ་སྦྱོར་བྱིངས་ཆེ་ཚིག་དོན་བརླིང་པོ་ཤེས་རབ་དམན་པས་མ་རྟོགས་ནས། ། བདག་ལ་ཡང་ཡང་བསྐུལ་ནས་རྡོ་རྗེས་ཕུག་རྗེས་སྐུད་པས་རྒྱུས་བཞིན་བླ་མའི་རྗེས་འབྲངས་བྲི་བར་བྱ། ། ཞེས་དང་། བློ་གྲོས་མཆོག་རྣམས་བདག་གི་བླ་ཆེན་གྱིས། ། མཛད་པའི་དཀའ་འགྲེལ་མངོན་རྟོགས་བླང་བྱ་ཞིང་། ། བློ་གྲོས་འབྲིང་རྣམས་བླ་མ་རིན་ཆེན་གྱིས། ། མཛད་པའི་ཉི་མའི་འོད་ཟེར་བླང་བར་བྱ། ། བློ་གྲོས་ཐ་མས་ཁོ་བོས་སྦྱར་བ་ཡི། །
རྣམ་བཤད་དག་ལྡན་འདི་ནི་བླང་བར་བྱ། ། སྤྲོས་བཅས་ཡིད་ཆེས་བརྟན་པར་འདོད་པ་དེས། ། གསུམ་ཀ་བླངས་ཀྱང་བློ་གྲོས་གསལ་བར་འགྱུར། ། ཞེས་གསུངས་པའི་ཕྱིར། དེ་ལྟ་ནའང་རྒྱུད་འདི་ལ་རྒྱ་གར་དང་བོད་དུ་འགྲེལ་པ་གཞན་མང་དུ་བྱུང་པས་འདི་བརྩམས་པ་ལ་དགོས་པ་ཅི་ཡོད། འདི་ལ་དག་ལྡན་ཞེས་བརྗོད་པའི་རྒྱུ་མཚན་ཅི་ཞེ་ན། འཕགས་ཡུལ་གྱི་པཎ་གྲུབ་ཆོས་ཀྱི་དེ་ཁོ་ན་ཉིད་གཟིགས་ཤིང་མཁས་པར་ཡོངས་སུ་གྲགས་པ་རྣམས་ཀྱིས་ལེགས་པར་སྦྱར་བའི་སྐད་ཀྱིས་འགྲེལ་པ་མཛད་པ་དག་ནའང་བརྗོད་བྱ་མ་རྫོགས་པ་དང་། འགའ་ཞིག་ས་བོན་ཙམ་ལས་གབ་ཆེས་པས་མི་གསལ་བ་དང་། ལ་ལ་དོན་དང་མི་ལྡན་པ་ལྟ་བུར་སྣང་བ་ནི། རང་གི་བློའི་ཉེས་པ་དང་འཚམས་པར་སྣང་བ་ཡིན་སྲིད་ཀྱང་།
སྒྲ་ཇི་བཞིན་དུ་བཟུང་ན་ཚད་མར་གྱུར་པའི་གསུང་རབ་གཞན་དང་འགལ་བར་འགྱུར་ལ། བྱང་ཕྱོགས་ཀྱི་རྒྱུད་སྡེ་ཟབ་མོའི་དོན་ལ་བླ་མའི་མན་ངག་མེད་པར་རང་བཟོའི་ཚིག་གིས་བློ་གྲོས་གསར་པའི་སྐྱེ་བོ་བསླུ་བ་མང་དུ་མཐོང་བས་དེ་དག་སུན་དབྱུང་བའི་ཕྱིར་བསྟན་བཅོས་འདི་བརྩམས་ལ། ངེས་ཚིག་ནི། བླ་མ་གོང་མའི་ལེགས་བཤད་ཀྱི་ཤིང་རྟས་རྗེ་བཙུན་ཆེན་པོའི་བློ་གྲོས་ཉི་མའི་དཀྱིལ་འཁོར་ལྟ་བུ་དྲངས་ནས་གཞན་གྱི་མ་དག་པ་སྟེ་ལོག་པར་སྨྲ་བའི་མུན་པ་མཐའ་དག་བསྲེགས་ཤིང་སྦྱངས་ནས་དག་པར་བྱས་པའི་དོན་དང་ལྡན་པས་ན་དེ་སྐད་ཅེས་བྱ་སྟེ། དག་ལྡན་ལས། དེ་ཉིད་གཟིགས་ཤིང་མཁས་པར་ཡོངས་གྲགས་པས། ། ལེགས་སྦྱར་སྐད་ཀྱི་རྣམ་འགྲེལ་མཛད་པ་རྣམས། ། མ་རྫོགས་མི་གསལ་དོན་དང་མི་ལྡན་པས། ། རྟོགས་པ་འདི་ནི་བདག་བློའི་ཉེས་པར་ཟད། ། བྱང་ཕྱོགས་འདི་ན་རྒྱུད་དོན་ཟབ་མོ་ལ། །
དོན་ལུང་མན་ངག་སྤངས་ནས་རང་གི་ཚིག ། སྨྲ་བས་སྐྱེ་བོ་བསླུ་བ་མཐོང་བས་ན། ། རྣམ་འགྲེལ་འདི་ནི་བདག་གིས་ལེགས་པར་བཤད། ། བླ་མའི་རྣམ་བཤད་ཤིང་རྟས་དྲངས་པ་ཡི། ། རྗེས་སུ་བདག་གི་བློ་གྲོས་ཞུགས་ནས་ནི། ། གཞན་གྱི་མ་དག་ཚོགས་རྣམས་གཞོམ་པའི་ཕྱིར། ། རྣམ་བཤད་འདི་ནི་དག་ལྡན་ཞེས་བྱ་ཡིན། ། ཞེས་གསུངས་པའི་ཕྱིར། གུར་ལ་ས་ཆེན་གྱིས་མཛད་པའི་བཤད་པའི་ཆིངས་དང་། ལེ་འགྲེལ་སོགས་ཡི་གེ་ཐོར་བུ་བ་མང་དུ་ཡོད་མོད།
གཙོ་བོ་ནི་རྗེ་བཙུན་ཆེན་པོས་མཛད་པའི་གུར་རྒྱན་ཉིད་ཡིན་ལ། སམྦུ་ཊི་ལ་ས་ཆེན་གྱིས་མཛད་པའི་དཀའ་འགྲེ་བ་དང་། བརྟག་པ་ཕྱི་མའི་འགྲེལ་ཆུང་གཉིས་ཡོད་ཀྱང་། གཙོ་བོ་ནི་རྩེ་མོས་མཛད་པའི་སྣམ་བཤད་གནད་ཀྱི་གསལ་བྱེད་ཉིད་ཡིན་ནོ། ། བསྡུས་དོན་ཡང་རྩ་རྒྱུད་ལ་རྩེ་མོས་མཛད་པ་དང་། རྗེ་བཙུན་གྱིས་མཛད་པ་དག་ལྡན་དུ་འབྱུང་བ་དང་། དེ་གཉིས་ཀའི་ཚིག་སྣ་བསྲིངས་པ་ས་པཎ་གྱིས་མཛད་པ་དང་གསུམ། གུར་ལ་རྗེ་བཙུན་གྱིས་མཛད་པ་དང་། སམྦུ་ཊི་ལ་རྩེ་མོས་མཛད་པ་སྟེ་ལྔ། ཡང་བཅས་ཞེས་པ་དང་།
གང་ལ་གང་དགོས་ཞེས་པའི་གཞུང་དོན་ཕྲ་མོ་མཆན་བུས་བཀྲལ་བ་ཡང་བསྟན་པར་གསུངས་པས། རྩ་རྒྱུད་ལ་ས་ཆེན་གྱི་མཆན་བུ། གུར་ལ་རྗེས་བཙུན་གྱི་མཆན་བུ་ཞིབ་མོ། སམྦུ་ཊི་ལ་མངའ་རིས་པ་གསལ་སྙིང་། ས་ཆེན། ས་པཎ་གསུམ་ཀའི་མཆན་བུ་ཡོད་མོད། འདིར་རྒྱུད་གསུམ་གྱི་རྣམ་འགྲེལ་དང་། བསྡུས་དོན་གཉིས་གཉིས་སུ་ཕྱེ་ནས། རྒྱུད་གཅིག་ཤེས་པར་འདོད་ན་གཉིས་དང་། གཉིས་ཤེས་པར་འདོད་ན་བཞི་དང་།
གསུམ་ཤེས་པར་འདོད་ན་དྲུག་བསླབས་པས་རྒྱུད་གསུམ་ཤེས་པར་འགྱུར་ཞེས་པ་ཡིན་ཏེ། རྒྱུད་དོན་སོ་སོའི་རྣམ་འགྲེལ་བསྡུས་དོན་བཅས། ། ཞེས་སོགས་དང་། རྒྱུད་འགྲེལ་དཀར་ཆག་ལས། རྗེ་བཙུན་ས་ཆེན་ཡབ་སྲས་ཀྱི། ། དཀའ་འགྲེལ་ཉི་འོད་དག་ལྡན་གསུམ། ། སྤྱི་རྣམ་རྒྱུད་ཀྱི་མངོན་རྟོགས་སོགས། ། ཁྱད་པར་འཕགས་པའི་གཞུང་བདུན་ཡོད། ། ཅེས་གསུངས་པའི་ཕྱིར། གསུམ་པ་ནི།
སྨིན་བྱེད་དབང་གི་ཆོ་ག་ཆུ་བོ་ཆེན་མོ། ལྟུང་བའི་རྣམ་བཤད་འཁྲུལ་སྤོང་། རྗེ་བཙུན་རྩེ་མོས་མཛད་པའི་ཡབ་ཀྱི་སྒྲུབ་ཐབས་ཡན་ལག་བཞི་པ་དང་། རྗེ་བཙུན་གྱིས་མཛད་པའི་ཡན་ལག་དྲུག་པ་གཉིས། ཡུམ་གྱི་སྒྲུབ་ཐབས་ཡན་ལག་བཞི་དྲུག་གཉིས་ལ་ཡིག་ཆ་སོ་སོར་མེད་ཀྱང་། རྗེ་བཙུན་གྱིས་མཛད་པའི་སྒྲུབ་ཐབས་ལས་དེ་གཉིས་ཀ་གསལ་བར་འབྱུང་བས་གཉིས་སུ་བརྩིས་ཏེ་བཞི། རབ་གནས་ནི་རྩེ་མོས་མཛད་པའི་བཟང་དྲུག སྦྱིན་སྲེག་ནི་རྩེ་མོས་མཛད་པའི་ཞི་བ་དང་། དེའི་ཁ་སྐོང་རྗེ་བཙུན་གྱིས་མཛད་པ་གཉིས། ལས་བཞིའི་སྦྱིན་སྲེག་ཅེས་གཅིག་ཏུ་བགྲངས།
ཚོགས་འཁོར་ནི་རྗེ་བཙུན་གྱིས་མཛད་པའི་ཚོགས་འཁོར་ཚིམ་པ་དྲུག་པ། རྡོ་རྗེ་དྲིལ་བུའི་ཡིག་ཆ་མེད་ཀྱང་། གནད་ཀྱི་གསལ་བྱེད་དུ་རྡོ་རྗེ་དྲིལ་བུའི་རྒྱུ་ཚད་དཀྲོལ་ཐབས་སོགས་གསལ་བར་བཤད་པ་དེ་གཅིག་ཏུ་བགྲངས། བགྲང་ཕྲེང་གི་ཡིག་ཆ་ལོགས་ན་མེད། སམྦུ་ཊིའི་འགྲེལ་པར་འབྱུང་བ་དང་། དགང་བླུག་གི་ཡིག་ཆ་ཟུར་ན་མེད་ཀྱང་ལས་བཞིའི་སྦྱིན་སྲེག་གི་ནང་དུ་མདོར་བསྡུས་འབྱུང་བ་དང་། མཐའ་མའི་ཆོ་ག་ནི། རྗེ་བཙུན་གྱིས་མཛད་པའི་གཞན་ཕན་བདུད་རྩི། མཆོད་རྟེན་བསྒྲུབ་པའི་ཡི་གེ་ཟུར་ན་མེད་ཀྱང་། གུར་རྒྱན་དུ་ཅུང་ཟད་འབྱུང་བ་སྟེ་བཅུ་བཞི་པོ་དེ་དག་ལས་དང་པོའི་རྣལ་འབྱོར་པ་ནས་བཟུང་སྟེ།
རྟོགས་པ་མཆོག་ཏུ་གྱུར་པའི་བར་གྱི་གང་ཟག་ཀུན་གྱིས་གཅེས་པར་གཟུང་དགོས་ཏེ། རྗེ་བཙུན་ཆེན་པོས། སྨིན་བྱེད་ལྟུང་བའི་རྣམ་གཞག་སྒྲུབ་ཐབས་བཞི། ། རབ་གནས་སྦྱིན་སྲེག་ཚོགས་ཀྱི་ཆོ་གར་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུག་དང་། ། མཐའ་མའི་ཆོ་ག་མཆོད་རྟེན་བསྒྲུབ་པ་དང་། ། དེ་ལྟར་བཅུ་བཞི་དང་པོའི་ལས་ཅན་ནས། ། བརྩམས་ཏེ་གང་ཟག་ཀུན་གྱིས་བཟུང་བར་བྱ། ། ཞེས་གསུངས་པའི་ཕྱིར། རྡོ་རྗེ་དྲིལ་བུའི་དེ་ཁོ་ན་ཉིད་སྟོན་པའི་ཡི་གེ་རྗེ་བཙུན་ཆེན་པོས་མཛད་དོ། །
ཞེས་ཁ་འཕངས་པ་དེ་ནི་རྗེ་བཙུན་གྱིས་མཛད་པ་མ་ཡིན་ཏེ། རྗེ་བཙུན་གྱི་དངོས་སློབ་དབྱི་སྒོམ་སངས་རྒྱས་ཀྱིས་མཛད་པའི་ཁྲིད་ཀྱི་ཐོབ་ཡིག་ལས། རྗེ་བཙུན་ཆེན་པོའི་ཞལ་ནས། རྡོ་རྗེ་དྲིལ་བུའི་མངོན་པར་རྟོགས་པ་ཞིག་བྱེད་པ་ཡིན་བསམ་པ་ལ་མ་གྲུབ། ཡང་སམྦུ་ཊི་ན་འདུག་པའི་རྡོ་རྗེ་དྲིལ་བུའི་རྒྱུ་དང་ཚད་དང་། དཀྲོལ་ཐབས་ཞེས་པ་དེར་ལྟ་ཞིང་ཤེས་པར་བྱའོ། ། ཞེས་གསུངས་པའི་ཕྱིར། བཞི་པ་ཧེ་རུ་ཀའི་ཆས་དྲུག་ལ་ནང་གསེས་ཀྱི་སྒོ་ནས་དབྱེ་ན་བཅུ་བཞིར་འགྱུར་བ་ཡིན་ལ། བཅུ་བཞིར་འགྱུར་ཚུལ་ནི། ལུས་རྒྱན་ལ་རུས་པའི་རྒྱན་དྲུག་དང་།
ཞག་གི་ཟོ་རིས་དང་། ཐལ་ཆེན་གྱི་ཚོམ་བུ་དང་། ཁྲག་གི་ཐིག་ལེ་སྟེ་བཞི། བཏུང་བའི་སྣོད་ཐོད་པ། གཟུང་བྱའི་རྫས་ལ་ཁ་ཊྭཱཾ་ཀ་དང་། གྲི་གུག་གཉིས། རོལ་མོའི་ཆོ་ག་ལ་ཌ་མ་རུ་དང་། གསང་བའི་རྔ་ཆུང་དང་། དུང་ཆེན་གྱི་གླིང་བུ་སྟེ་གསུམ། སྟན་ལ་མི་རོའི་སྟན་དང་།
སྟག་ལྤགས་ཀྱི་སྟན་གཉིས། གོས་ལ་མི་ལྤགས་ཀྱི་གཡང་གཞི་དང་། སྟག་ལྤགས་ཀྱི་ཤམ་ཐབས་གཉིས་སུ་ཕྱེ་བས་བཅུ་བཞིར་འགྱུར་ཏེ། རྗེ་བཙུན་ཆེན་པོས། ལུས་རྒྱན་བཏུང་བའི་སྣོད་དང་གཟུང་བྱའི་རྫས། ། རོལ་མོའི་ཆོ་ག་སྟན་དང་བགོ་བའི་གོས། ། འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་ཕྱེ་ན་བཅུ་བཞིར་འགྱུར་བ་ཡིན། ། ཞེས་གསུངས་པའི་ཕྱིར། གཉིས་པ་ནི།
རྗེ་བཙུན་གོང་མ་གསུམ་གྱི་རྒྱུད་འགྲེལ་ཡོད་ཚུལ་ནི་གོང་དུ་བཤད་ཟིན་ལ། དེ་རྣམས་དང་ཁྱད་པར་མེད་པ་ནི། ས་ཆེན་གྱི་དངོས་སློབ་མི་ཉག་གི་སྟོན་པ་པྲཛྙཱ་ཛྭ་ལས་མཛད་པའི་སྤྱི་རྣམ་དཀའ་འགྲེལ་དང་བཅས་པ། གུར་གྱི་དཀའ་འགྲེལ་དང་། སམྦུ་ཊིའི་ཚིག་འགྲེལ་དང་གསུམ། རྒྱ་སྒོམ་ཚུལ་ཁྲིམས་གྲགས་ཀྱིས་མཛད་པའི་དཀའ་འགྲེལ། གཉན་ཕུལ་བྱུང་བ་གཙུག་ཏོར་རྒྱལ་པོས་མཛད་པའི་དཀའ་འགྲེལ་ཏེ་ལྔ་ནི་རྒྱུད་འགྲེལ་གྱི་དཀར་ཆག་ཏུ་མ་བྱུང་ཡང་། ལུགས་འདི་ལ་ཤིན་ཏུ་དགོས་པའི་ཡི་གེ་ཡིན་ལ། དེར་མ་ཟད་བླ་མ་བསེ་མཁར་ཆུང་པས་མཛད་པའི་དཀའ་འགྲེལ་ཉུང་ངུ་ཞིག་ཀྱང་ས་ཆེན་གྱིས་གཟིགས་པར་པྲཛྙཱ་ཛྭ་ལ་གསུངས་པས་བཙལ་བར་བྱའོ། ། རྒྱུད་འགྲེལ་གྱི་དཀར་ཆག་ཏུ་ཐོན་པ་ནི།
རྗེ་བཙུན་དངོས་སློབ་དཀར་ཤཱཀྱ་གྲགས་ཀྱིས་མཛད་པའི་ཊཱིཀྐ་དང་། ས་པཎ་གྱི་དངོས་སློབ་ཁང་སྟོན་འོད་ཟེར་རྒྱལ་མཚན་གྱིས་མཛད་པའི་ཊཱིཀྐ་གཉིས་ཏེ། དང་པོ་ནི་དག་ལྡན་ལས་བསྡུས་སུ་བཏང་ཞིང་། གཉིས་མེད་རྣམ་རྒྱལ་གྱི་རྒྱུད་རྫུན་མ་དེའི་ལུང་མང་དུ་དྲངས་པ་ཞིག་ཡོད་ཀྱང་རྩིས་སུ་མི་མཛད་ཅིང་། གཉིས་པ་ནི། དག་ལྗོན་བསྲེས་པ་ལ་གསུང་བགྲོས་ཅུང་ཟད་བསྣན་པའི་འགྲེལ་པ་ལེགས་པ་ཞིག་ཡིན་ཏེ། ཤཱཀྱ་གྲགས་དང་ཁང་སྟོན་ཏེ། ། གོང་མའི་རྗེས་འབྲངས་ཊཱིཀྐ་གཉིས། ། ཞེས་གསུངས་པའི་ཕྱིར། གཉིས་པ་ནི།
བླ་ཆེན་འཕགས་པས་མཛད་པའི་དག་ལྡན་ཆུང་བ། ལྗོན་ཤིང་ཆུང་བ། རྩ་རྒྱུད་ཀྱི་ས་བཅད། རྩ་རྒྱུད་ཀྱི་མཆན་ཏེ་ཡིག་སྣ་བཞི་མཛད། འཕགས་པའི་རྗེས་འབྲངས་ལ་ལོ་སྤེ་པ་རྡོ་རྗེ་བསོད་ནམས་ཀྱིས་དག་ལྗོན་གཉིས་བསྲེས་པ་ལ་འཕགས་པའི་གསུང་བགྲོས་བསྣན་པའི་ཊཱིཀྐ ས་ལ་བ་དབྱུག་གྲགས་ཀྱི་དག་ལྗོན་དང་འཕགས་མཆན་བསྲེས་པའི་ཊཱིཀྐ་ལེགས་པ། ཉི་ཚེ་ལུང་པ་ཆོས་ཀྱི་སེངྒེས་མཛད་པའི་དག་ལྗོན་བསྲེས་པ་ལ་འཕགས་པའི་ས་བཅད་བཅུག་པའི་ཊཱིཀྐ། དོན་མོ་རིའི་མཁན་པོ་གཞོན་ནུ་འབུམ་གྱིས་མཛད་པའི་དག་ལྗོན་བསྲེས་པ་ལ་འཕགས་པའི་གསུང་བགྲོས་བསྣན་པའི་ཊཱིཀྐ། ཚོགས་སྒོམ་ཀུན་དགའ་དཔལ་གྱི་དབོན་པོ་མངོན་དགའ་བ་ཞང་ཀུན་དགའ་འོད་ཟེར་གྱིས་མཛད་པའི་འཕགས་པའི་སྤྱི་དོན་དང་དག་ལྗོན་བསྲེས་པའི་ཊཱིཀྐ། འཕགས་པའི་གྲྭ་པ་བྲག་གཤོག་དྷརྨཱ་པ་ལའི་སློབ་དཔོན་དབུས་ཀྱི་དགའ་ལྡན་པ་བཀྲ་ཤིས་དཔལ་གྱིས་མཛད་པའི་དག་ལྡན་ཆེན་མོར་འཕགས་པའི་གསུང་བགྲོས་བསྣན་པའི་ཊཱིཀྐ། འདིས་ལྗོན་ཤིང་འཕགས་པའི་གསུང་བགྲོས་བསྣན་པའི་སྤྱི་དོན་རིན་ཆེན་སྒྲོན་མ་ཞེས་བྱ་བའང་མཛད།
བྲག་རམ་གྱི་མཁན་པོ་རྡོ་རྗེ་ཚུལ་ཁྲིམས་ཀྱིས་མཛད་པའི་དག་ཆུང་དང་འཕགས་མཆན་བསྲེས་པའི་ཊཱིཀྐ། ཤངས་བསྲེག་ཤིང་བ་འདྲེ་སྟོན་གྱིས་མཛད་པའི་ལྗོན་ཆུང་དང་འཕགས་མཆན་བསྲེས་པ་ལ་དག་ལྡན་ཆེན་མོ་ནས་དཀའ་གནས་ཀྱི་མཐའ་འགའ་རེ་བཅུག་པའི་ཊཱིཀྐ་ལེགས་པ་གཅིག་སྟེ་བརྒྱད་བྱུང་སྟེ། བླ་ཆེན་འཕགས་པས་མཛད་པ་ཡི། ། དག་ལྗོན་ས་བཅད་མཆན་བུ་བཞི། ། ཞེས་དང་། རྡོ་རྗེ་བསོད་ནམས་དབང་ཕྱུག་གྲགས། ཆོས་ཀྱི་སེང་གེ་གཞོན་ནུ་འབུམ། ། ཀུན་དགའ་འོད་ཟེར་བཀྲ་ཤིས་དཔལ། ། རྡོ་རྗེ་ཚུལ་ཁྲིམས་འབྲས་སྟོན་ཏེ། ། འཕགས་པའི་རྗེས་འབྲངས་ཊཱིཀྐ་བརྒྱད། །
ཅེས་གསུངས་པའི་ཕྱིར། ཡང་ཤར་པ་མེ་ཆེན་མོས་འཕགས་པའི་གསུང་ལ་ཟིན་བྲིས་བཏབ་པ་ཉུང་ངུ་ཞིག་དང་། གཉན་སྟོན་ཚུལ་རྒྱལ་གྱིས་འཕགས་པའི་གསུང་ལ་ཟིན་བྲིས་མཛད་པ་ལ། ཆོས་རྗེ་པའི་གསུང་བགྲོས་ཀྱང་བསྣན་པའི་ཟིན་བྲིས་ལེགས་པ་གཅིག གུང་པ་སྐྱོ་སྟོན་དྲི་མེད་ཀྱི་ཚ་བོ་གུང་པ་དར་མ་ཡེ་ཤེས་ཀྱིས་བྱས་པའི་ཟིན་བྲིས། ཅོག་གྲུ་སྟོན་གཞོན་གྱིས་བྱས་པའི་ཟིན་བྲིས། ཆོས་རྗེ་ཁུ་དབོན་གཉིས་ཀའི་གྲྭ་པ་ཞང་དཀོན་མཆོག་དཔལ་གྱི་སློབ་དཔོན་རྡོ་རྗེ་ཤེས་རབ་ཀྱིས་བྱས་པའི་ཟིན་བྲིས་ཏེ་ལྔ་ཡོད་དེ། ཡེ་དང་གཉན་སྟོན་གུང་པ་དང་། ། སྟོན་གཞོན་རྡོ་རྗེ་ཤེས་རབ་སྟེ། ། འཕགས་པའི་རྗེས་འབྲངས་ཟིན་བྲིས་ལྔ། །
ཞེས་གསུངས་པའི་ཕྱིར། གསུམ་པ་ནི། ཆོས་རྗེ་བླ་མས་ཊཱིཀ་ཆེན་ཉི་མའི་འོད་ཟེར་ཞེས་པ་ཚ་མོ་རོང་དུ་འགོ་བཙུགས། བོ་དོང་བྱང་ཆུབ་གླིང་དུ་ཚར་བ་སྟེ། ལོ་བཅུ་གཉིས་ལ་རྫོགས་པའི་ཐུགས་ནུས་དཀྲུགས་པའི་ཆོས་གནང་ཆེན་ཞིག་ཡིན་ཟེར། ཆུང་པ་སྙིང་པོ་བསྡུས་པ་གཉིས། གནས་དྲུག་པས་བྱས་པའི་ཊཱིཀྐ་སློབ་མ་ལ་ཕན་པ། ཉུག་སྒོམ་ར་བ་སོ་སྟོན་འཇིགས་མེད་གྲགས་ཀྱིས་བྱས་པའི་བླ་མ་དམ་པའི་ཊཱིཀ་ཆེན་ཚིག་འཇམ་དུ་བཏང་བ་གཅིག དེའི་སྤྱི་དོན་བཞག་ནས་གཞུང་དོན་བྲིས་པ་གཅིག འཕགས་པའི་ས་བཅད་དང་འཕགས་མཆན་བསྲེས་པ་གཅིག་སྟེ་གསུམ།
ཇོ་ནང་པ་ཞང་སྟོན་རྒྱ་བོ་འམ་ཞང་སྟོན་བསོད་ནམས་གྲགས་ཀྱིས་བྱས་པའི་ཆོས་རྗེ་བླ་མའི་ཊཱིཀ་ཆེན་ཆུང་དུ་བཏང་བ་ལ་ཇོ་ནང་པའི་གྲུབ་མཐའ་མང་པོ་བསྲེས་པའི་ཊཱིཀྐ། བླ་མ་རྒྱལ་པོ་དཔལ་གྱིས་བྱས་པའི་ཆོས་རྗེ་བླ་མའི་ཊཱིཀ་ཆུང་ལ་ཀུན་མཁྱེན་བུ་སྟོན་ཆེན་པོས་སམྦུ་ཊིའི་ཊཱིཀྐ་ནས་མང་དུ་བསྣན་པའི་ཊཱིཀྐ་ལུང་གི་འཕྲེང་བ་ཆེ་ཆུང་གཉིས། གཞུ་སྙེ་མོ་པ་རྒྱ་སྟོན་ཀུན་དགའ་བརྩོན་འགྲུས་ཀྱིས་རྡོ་རྗེ་སྙིང་འགྲེལ་གཙོ་བོར་བྱས་པའི་ཊཱིཀྐ། ཀརྨ་པ་དཀོན་གཞོན་གྱིས་ཆོས་རྗེ་བླ་མའི་ཊཱིཀྐ་ལ་གཞི་བྱས་ས་སྐྱ་བུ་སྟོན་གྱི་གསུང་བགྲོས་བསྣན་པའི་ཊཱིཀྐ། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་ཀྱིས་མཛད་པའི་དག་ཆུང་། ལྗོན་ཆུང་། འཕགས་མཆན་རྣམས་བསྲེས་པ་ལ་ཆོས་རྗེ་བླ་མའི་གསུང་བགྲོས་བསྣན་པ་དག་ལྡན་སྙེ་མ་སྟེ་ཆོས་རྗེ་བླ་མ་རྗེས་འབྲངས་དང་བཅས་པའི་ཊཱིཀྐ་བརྒྱད་བྱུང་སྟེ། ཆོས་རྗེ་བླ་མ་གནས་དྲུག་པ། ། འཇིགས་མེད་གྲགས་དང་བསོད་ནམས་གྲགས། ། རྒྱལ་པོ་དཔལ་དང་རྒྱ་སྟོན་དང་། །
དཀོན་གཞོན་ཀུན་དགའ་བཀྲ་ཤིས་ཏེ། ། སྣ་ཚོགས་བསྡུས་པའི་ཊཱིཀྐ་བརྒྱད། ། ཅེས་གསུངས་པའི་ཕྱིར། ཡང་བདེ་བ་ཅན་པ་བླ་མ་ཚུལ་ཁྲིམས་རྒྱལ་མཚན་གྱིས་བྱས་པ་དང་། ཆོས་རྗེ་གཟུངས་པས་བྱས་པ་དང་། བོ་དོང་གྲང་མོ་ཆེའི་མཁན་པོ་གྲགས་རྒྱལ་གྱིས་བྱས་པ་དང་། ཐེག་ཆེན་པའི་སློབ་དཔོན་གུང་པ་བློ་གྲོས་སེང་གེས་བྱས་པ་བཞི་ནི་འཕགས་མཆན་དང་དག་ཆུང་བསྲེས་པ་གཅིག་ལ་གཅིག་བྲིས་བཤུས་བྱས་པ་ལྟ་བུ་ཡིན་ལ། འདི་དག་འཕགས་པ་དང་ཆོས་རྗེ་བླ་མ་དམ་པ་གཉིས་ཀའི་གསུང་ལ་བརྟེན་པར་མངོན་ནོ་ཞེས་རྗེ་བླ་མ་གསུངས་ལ། ཁ་ཅིག་འཕགས་པའི་རྗེས་འབྲང་གི་ཁོངས་སུ་འདུ་ཡང་གཞུང་དོན་ཉི་ཚེ་བར་འགྲེལ་བྱེད་ཡིན་པས་ཟུང་དུ་འཆད་ཅེས་ཟེར་རོ། ། གང་ལྟར་རྒྱུད་འགྲེལ་གྱི་དཀར་ཆག་ལས།
ཚུལ་ཁྲིམས་རྒྱལ་མཚན་གཟུངས་ཀྱི་དཔལ། ། གྲགས་རྒྱལ་བློ་གྲོས་སེང་གེ་སྟེ། ། མཆན་དང་དག་ཆུང་བསྲེས་པ་བཞི། ། ཞེས་པ་འབྱུང་ངོ་། ། བཞི་པ་ནི། མཛད་བྱང་གསལ་ཁ་མེད་པའི་ཊཱིཀྐ་ཟིན་བྲིས། དཀའ་འགྲེལ་སོགས་སྔ་རབས་ཀྱི་མཁས་པས་མཛད་པའི་ཡིག་ཆ་རབ་ཏུ་མང་པོ་ཞིག་ཐམས་ཅད་མཁྱེན་པ་ཀུན་དགའ་བཟང་པོས་གཟིགས་པ་ལྟར་ཡོད་པར་ངེས་ལ། དེ་དག་ཀྱང་ལེགས་བཤད་དོན་དུ་གཉེར་ཞིང་གཞན་གྱི་བློ་གྲོས་ལ་ཕྲག་དོག་མེད་པའི་བློ་གསལ་རྣམས་ཀྱིས་བལྟ་བར་བྱ་འོས་ཏེ། གཞན་ཡང་འདིས་བྱས་མེད་པ་ཡི། ། ཊཱིཀྐ་ཟིན་བྲིས་དཀའ་འགྲེལ་སོགས། །
སྔ་རབས་མཁས་པས་སྦྱར་བ་ཡི། ། ཡིག་ཆ་རབ་ཏུ་མང་པོ་མཐོང་། ། ཞེས་གསུངས་པའི་ཕྱིར། དེ་ལྟར་རྗེ་རྡོ་རྗེ་འཆང་གི་རྒྱུད་འགྲེལ་དཀར་ཆག་དེ་ཉིད་དུ་མ་ཆུད་པའི་མཛད་བྱང་གསལ་ཁ་ཡོད་པ་ཡང་། ལྕམ་པ་དཀོན་མཆོག་བཟང་པོས་མཛད་པའི་ཊཱིཀྐ། སྤང་སྒང་པ་གྲགས་པ་དཔལ་གྱིས་མཛད་པའི་ཊཱིཀྐ། དཔའ་ལུང་པ་ཤཱཀྱ་དཔལ་གྱིས་མཛད་པའི་ཊཱིཀྐ། རུས་འབུར་པ་བྱང་ཆུབ་ཀྱིས་བྱས་པའི་ཊཱིཀྐ། འདྲེག་པ་གྲགས་རིན་གྱིས་བྱས་པའི་ཊཱིཀྐ། རྟག་པ་བྱ་ལོའམ་ཆོས་མགོན་གྱིས་བྱས་པའི་ཊཱིཀྐ།
ཞང་སྟོན་རྒྱ་པོའི་ཊཱིཀྐ་ཇོ་ནང་པའི་གྲུབ་མཐའ་མང་པོ་བསྲེས་པའི་ཊཱིཀྐ་གཅིག ཡར་ཀླུང་པ་སེང་གེ་རྒྱལ་མཚན་གྱིས་མཛད་པའི་ཊཱིཀྐ། གོ་པ་ཀུན་གྲགས་ཀྱིས་བྱས་པའི་ཊཱིཀྐ། བྱང་ཕུག་པ་ཀུན་ལེགས་ཀྱིས་བྱས་པའི་ཊཱིཀྐ། གོ་འཇོ་ཀུན་དགའ་གཞོན་ནུས་བྱས་པའི་ཊཱིཀྐ་སྟེ་བཅུ་གཉིས་འབྱུང་པར་པཎྜི་ཏ་གྲགས་པ་རྒྱལ་མཚན་གྱིས་གསུངས་ཏེ། དཀོན་མཆོག་བཟང་པོ་གྲགས་པ་དཔལ། ། རིན་ཆེན་རྒྱལ་མཚན་ཤཱཀྱ་དཔལ། ། བྱང་ཆུབ་དཔལ་དང་གྲགས་རིན་པ། ། ཆོས་ཀྱི་མགོན་པོ་ཞང་སྟོན་དང་། ། སེང་གེ་རྒྱལ་མཚན་ཀུན་དགའ་གྲགས། །
ཀུན་ལེགས་ཀུན་དགའ་གཞོན་ནུ་སྟེ། ། དཀྱུས་སུ་མ་ཆུད་ཊཱིཀ་བཅུ་གཉིས། ། ཞེས་གསུངས་པའི་ཕྱིར། གཉིས་པ་ཐུན་མོང་མ་ཡིན་པའི་བཤད་རྒྱུད་རྡོ་རྗེ་ཡི་འགྲེལ་པ་བྱུང་ཚུལ་ནི། རྡོ་རྗེ་གུར་ལ་སློབ་དཔོན་རིགས་ཀྱི་བརྟུལ་ཞུགས་ཀྱིས་མཛད་པའི་འགྲེལ་པ་ཡོད་ཅིང་། འདི་མཛད་པ་པོ་སློབ་དཔོན་བློ་གྲོས་ཆེན་པོ་ཞེས་བྱ་བ་དབུ་མ་རྩ་ཤེས་ཀྱི་འགྲེལ་པ་མཛད་པ་པོ་དེ་དང་གཅིག་པར་བཤད་པ། གཞན་ཡང་ཨིནྡྲ་བྷུ་ཏིས་མཛད་པ་དང་། ནག་པོ་པས་མཛད་པ་སྟེ་རྒྱ་འགྲེལ་གསུམ་ཡོད་པར་བཤད་ཀྱང་། ཕྱི་མ་གཉིས་འགྱུར་ཁྱད་ཙམ་མ་གཏོགས་དོན་ལ་ཁྱད་པར་མི་སྣང་གསུངས། བོད་འགྲེལ་ལ་རྗེ་ས་ཆེན་གྱིས་རྒྱུད་ཀྱི་ཐོ་སྒྲིགས།
རྩེ་མོའི་ལེའུ་ལྔ་པ་ཡན་གྱི་འགྲེལ་པ། རྗེ་བཙུན་གྱི་འགྲེལ་པ་གུར་རྒྱན་བསྡུས་དོན་དང་བཅས་པ། རྒྱུད་ལ་མཆན་བུ་ཞིབ་མོ་དང་བཅས་པ་ཡོད་དེ། བཤད་རྒྱུད་རྡོ་རྗེ་གུར་འདི་ལ། ། ལྷ་ཡི་རིགས་ཀྱི་བརྟུལ་ཞུགས་ཀྱི། ། དཀའ་འགྲེལ་དེ་ཉིད་རྒྱས་པ་ཡོད། ། ཨིནྡྲ་བྷུ་ཏི་ནག་པོ་པའི། ། དཀའ་འགྲེལ་ཡོད་དེ་འགྱུར་ཁྱད་མིན། ། ཞེས་གསུངས་པའི་ཕྱིར། གསུམ་པ་ཐུན་མོང་གི་བཤད་རྒྱུད་ཡང་དག་པར་སྦྱོར་བའི་འགྲེལ་པ་བྱུང་ཚུལ་ནི།
ཨིནྡྲ་བྷུ་ཏིས་མཛད་པ་གཅིག སློབ་དཔོན་ཨ་བྷ་ཡ་ཀཱ་རས་མཛད་པའི་མན་ངག་སྙེ་མ། གཉིས་མེད་རྡོ་རྗེས་མཛད་པ་གཅིག་སྟེ་རྒྱ་འགྲེལ་གསུམ་ཡོད་ཀྱང་། བཀའ་སྲོལ་འདི་དང་མཐུན་མི་མཐུན་ཅི་རིགས་སུ་ཡོད་ལ། བོད་འགྲེལ་ལ་རྗེ་ས་ཆེན་གྱི་ཁོག་ཕུབས་ཀྱི་འགྲེལ་པ་ཉུང་ངུ་ཞིག་དང་། སློབ་དཔོན་རིན་པོ་ཆེའི་གནད་ཀྱི་གསལ་བྱེད་དང་། དེའི་བསྡུས་དོན་གཉིས། མངའ་རིས་པ་གསལ་རྙིང་། ས་ཆེན། ས་པཎ་གསུམ་གྱི་མཆན་བུ་རེ།
བུ་སྟོན་རིན་ཆེན་གྲུབ་དང་། རྫོང་ཆུང་པ་ཀུན་དགའ་རྒྱལ་མཚན་གཉིས་ཀྱི་ཊཱིཀྐ་རེ་དང་བཅས་པ་ཡོད་དེ། བཤད་རྒྱུད་སམྦུ་ཊི་འདི་ལ། ཨིནྡྲ་བྷུ་ཏི་ཨ་བྷ་ཡ། ། གཉིས་མེད་རྡོ་རྗེས་མཛད་པ་ཡོད། ། ཅེས་གསུངས་པའི་ཕྱིར། གཉིས་པ་དོན་དངོས་བཤད་པ་ནི། སྤྱིར་འཕགས་པའི་ཡུལ་དུ་རྒྱུད་འཆད་ཚུལ་ལ་པཎྜི་ཏས་སྒྲོ་བཏགས་ཀྱི་འཆད་ཚུལ་དང་། རྒྱུད་སྒྲུབ་ཐབས་ལྟར་འཆད་ཚུལ་དང་། རྒྱུད་མན་ངག་གི་སྒོ་ནས་སམ་ཡིད་བཞིན་གྱི་ནོར་བུ་ལྟར་བཤད་པའམ།
རྒྱུད་མངོན་པར་རྟོགས་པ་ལྟར་འཆད་པའི་ཚུལ་དང་གསུམ་ལས། དང་པོ་ནི། སྒྲ་ལས་དྲངས་པའི་བཤད་པ་གཙོ་བོར་བྱས་པས་སྤྱི་དོན་གྱི་བཤད་པའམ་ཚོགས་པ་ལ་བཤད་པ་ལྟ་བུ་ཡིན་ལ། གཉིས་པ་ནི་རྒྱུད་ཀྱི་སྟེང་དུ་བསྐྱེད་རིམ་གྱི་བཤད་པ་གཙོ་བོར་བྱས་ནས་འཆད་པ་ཡིན་མོད། དེ་གཉིས་ནི་འཆད་ཚུལ་ཡང་དག་པ་མ་ཡིན་ནོ་ཞེས་བླ་མ་གོང་མ་དག་གསུངས་ལ། གསུམ་པ་ནི། ཡེ་ཤེས་ཀྱི་མཁའ་འགྲོ་མའི་མན་ངག་ལ་བརྟེན་ནས་རྒྱུད་དོན་ཕྱོགས་རེ་ཙམ་མ་ཡིན་པར་ཟབ་པ་དང་རྒྱ་ཆེ་བའི་དོན་མཐའ་དག་མུ་ཐུག་པ་མེད་པར་འཆད་པ་ཞིག་ཡིན་ཏེ། སྙིང་པོ་དོན་གསལ་ལས། འདི་མཐའ་འདི་ཙམ་ཁོ་ནར་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔག་ན། །
འགྲོ་བའི་བླ་མའི་གསུང་ལས་བརྒལ་བ་སྟེ། ། དེས་ན་མཐའ་མིན་དགོངས་པ་དཔྱད་པར་བྱ། ། ཞེས་གསུངས་པའི་ཕྱིར། དེ་དང་ཆ་འདྲ་བར་གངས་རིའི་ལྗོངས་འདིར་ཡང་འགྲེལ་བྱེད་གཞན་ལ་མ་ལྟོས་པར་བླ་མའི་མན་ངག་ཁོ་ན་ལ་བརྟེན་ནས་འཆད་པའི་ཚུལ་དང་། རྒྱུད་འགྲེལ་རྣམས་ཀྱི་ལེགས་བཤད་ཀྱི་ཆ་བསྡུས་ནས་འཆད་པའི་ཚུལ་དང་། བླ་མའི་མན་ངག་གཙོ་བོར་བྱས། བརྒྱུད་པ་སོ་སོའི་ལུགས་ཐུན་མོང་བ་རྣམས་མི་འགལ་ཞིང་ཐུན་མོང་མ་ཡིན་པ་རྣམས་མ་འདྲེས་པར་འཆད་པའི་ཚུལ་དང་གསུམ། དང་པོ་ནི། རྗེ་མར་པ་ནས་བརྒྱུད་པའི་རྔོག་གཞུང་པའི་འཆད་ཚུལ་ལྟ་བུ་ཡིན་ཏེ། རིན་ཆེན་རྒྱན་འདྲ་ལས།
མཚོ་སྐྱེས་མིང་བཟང་ཤནྟི་པ་ལ་སོགས། ། གྲུབ་ཐོབ་མཁས་དང་མཁས་སུ་རེ་རྣམས་ཀྱིས། ། རྒྱུད་དོན་ཇི་བཞིན་རྟོགས་པར་མ་མཐོང་ནས། ། བླ་མའི་གསུང་བཞིན་རིན་ཆེན་རྒྱན་འདྲ་བརྩམས། ། ཞེས་གསུངས་པའི་ཕྱིར། གཉིས་པ་ནི། གནས་དྲུག་པ་བློ་གྲོས་མཚུངས་མེད་ཀྱི་བརྟག་གཉིས་ཀྱི་ཊཱིཀྐ་དང་། བུ་སྟོན་རིན་པོ་ཆེའི་སམྦུ་ཊིའི་ཊཱིཀྐའི་འཆད་ཚུལ་ལྟ་བུ་ཡིན་ཏེ། དེ་གཉིས་ལས། འགྲེལ་བཤད་སྔ་མ་མང་པོའི་བཤད་པའི་རྣམ་གྲངས་བཀོད་པ་ཙམ་ལས།
རང་ལུགས་འདིའི་རྗེས་སུ་འབྲང་གི་གྲུབ་མཐའ་གཏིང་ཚུགས་པ་མི་འབྱུང་བའི་ཕྱིར་རོ། ། གསུམ་པ་ནི། རྗེ་བཙུན་ས་སྐྱ་པ་ཡབ་སྲས་ཀྱི་འཆད་ཚུལ་ལྟ་བུ་ཡིན་ཏེ། རྣམ་བཤད་ཉི་མའི་འོད་ཟེར་ལས། ཐུགས་རྗེའི་བདག་ཉིད་མ་ནོར་བརྒྱུད་པ་ཀུན་བསྡུས་ཤིང་། ། བློ་གྲོས་མཚུངས་མེད་གསང་མཛོད་དུ་མའི་ལྡེ་མིག་ཅན། ། རྡོ་རྗེ་འཆང་དབང་ས་སྐྱ་པ་ཞེས་རབ་གྲགས་པ། ། མངོན་རྟོགས་སོགས་མཛད་རྗེ་བཙུན་དེ་ལ་ཕྱག་འཚལ་ལོ། ། ཞེས་འཁྲུལ་པ་མེད་པའི་བརྒྱུད་པ་མ་ལུས་པའི་ལུགས་མངའ་བ་དང་། རང་གི་བློ་གྲོས་མཚུངས་པ་མེད་པའི་སྟོབས་ཀྱིས་གསང་མཛོད་མཐའ་དག་གི་སྒོ་འབྱེད་པ་ལ་རང་དབང་ཐོབ་པར་བསྟན་པའི་ཕྱིར།
དེ་ལྟ་བུའི་རྗེ་བཙུན་ས་སྐྱ་བའི་བཤད་སྲོལ་འདི་ཚུལ་བཞི་སྔོན་དུ་འགྲོ་བའི་སྒོ་ནས་རྒྱུད་འཆད་པ་ལ་འཇུག་པ་ཡིན་པས། དེ་ལ་ཚུལ་བཞི་ནི། མདོ་རྒྱུད་མ་ལུས་པའི་གནས་ལུགས་རྟོགས་པར་བྱ་བའི་ཕྱིར་རྒྱུད་སྡེ་སྤྱིའི་རྣམ་པར་གཞག་པ། རྒྱུད་རང་རང་གི་ངོ་བོ་ངོས་བཟུང་བར་བྱ་བའི་ཕྱིར་རྒྱུད་ཀྱི་མཚན་དོན་བཤད་པ། མཚན་དེ་དང་ལྡན་པའི་རྒྱུད་བཤད་ཐབས་ཀྱི་མན་ངག་བཟུང་བ། མན་ངག་དེ་ནས་བཤད་པ་ལྟར་གྱི་མངོན་པར་རྟོགས་པ་གང་ཟག་གི་རྒྱུད་ལ་སྐྱེ་བའི་རིམ་པ་སྟོན་པ་རྒྱུད་ཀྱི་མངོན་པར་རྟོགས་པ་དང་བཞི་ལས། དང་པོ་ལ་དབང་ཐོབ་པར་བྱ་བ་འབྲས་བུའི་རྣམ་པར་གཞག་པ་དང་། གང་གིས་ཐོབ་པར་བྱེད་པ་ལམ་གྱི་རྣམ་གཞག་དང་གཉིས། དང་པོ་ནི། ཐོབ་པར་བྱ་བའི་འབྲས་བུ་མཐར་ཐུག་པ་ནི།
ཡང་དག་པར་རྫོགས་པའི་སངས་རྒྱས་ཞེས་ཀྱང་བྱ། རིག་མའི་སྐྱེས་བུ་ཞེས་ཀྱང་བྱ། ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་ཞེས་ཀྱང་བྱ། ཕྱག་རྒྱ་ཆེན་པོ་མཆོག་གི་དངོས་གྲུབ་ཅེས་ཀྱང་བྱ། སྲིད་པ་རྣམ་པར་དག་པའི་དངོས་གྲུབ་ཅེས་བྱ་བ་ལ་སོགས་པ་མཚན་གྱི་རྣམ་གྲངས་དུ་མ་དང་ལྡན་པ་དེ་ཉིད་ཡིན་ལ། དེ་ཡང་བྱེ་བྲག་ཏུ་སྨྲ་བའི་གཞུང་ལུགས་ནས་བཟུང་སྟེ་གསང་ཆེན་བླ་ན་མེད་པའི་རྒྱུད་སྡེའི་བར་གྱི་ཐོབ་བྱའི་འབྲས་བུའི་མཐར་ཐུག་ཏུ་བཤད་པའི་སངས་རྒྱས་འཕགས་པ་ཐམས་ཅད་མཐར་ཐུག་གི་སྤངས་རྟོགས་ཐོབ་པར་དོན་གཅིག་པའམ་ཁྱད་པར་མེད་པ་ཡིན་པས། ཕ་རོལ་ཏུ་ཕྱིན་པའི་གཞུང་ལུགས་ནས་བཤད་པའི་སངས་རྒྱས་དང་། རྡོ་རྗེ་ཐེག་པའི་གཞུང་ལུགས་ནས་བཤད་པའི་སངས་རྒྱས་དོན་གཅིག་པར་ཁས་ལེན་པ་ཡིན་ཏེ། སམྦུཊི་ལས། གང་ཕྱིར་ཆོས་ནི་དུ་མས་ནི། །
ཆུ་བོའི་རྒྱུན་ནི་རྒྱ་མཚོ་ལྟར། ། ཐར་པ་ཉིད་ནི་གཅིག་པུ་ཉིད། ། མང་པོ་དམིགས་པར་མི་འགྱུར་རོ། ། ཞེས་གསུངས་པའི་ཕྱིར། འོ་ན་གཞུང་ལུགས་སོ་སོ་ལས་སངས་རྒྱས་ཀྱི་མཚན་མི་འདྲ་བ་སྣ་ཚོགས་གསུངས་པ་འགལ་ལོ་ཞེ་ན། སྐྱོན་མེད་དེ། གཞུང་ལུགས་དེ་དང་དེ་ལ་དགའ་བའི་གདུལ་བྱ་རྣམས་སྤྲོ་བ་བསྐྱེད་པའི་ཕྱིར་ཡོན་ཏན་གྱི་རྣམ་གྲངས་རྒྱས་བསྡུས་མི་འདྲ་བ་སྣ་ཚོགས་གསུངས་པ་ཡིན་གྱི། མཐར་ཐུག་གི་འབྲས་བུ་ཡིན་མིན་གྱི་ཁྱད་པར་ཡོད་པ་མ་ཡིན་ཏེ། ཀུན་མཁྱེན་ཆེན་པོས། མདོར་ན་ཉན་ཐོས་གཞུང་ལུགས་ནས། །
གསང་ཆེན་བླ་ན་མེད་པའི་བར། ། འབྲས་བུ་དོན་གཉིས་བཤད་པའི་ཚུལ། ། ཐ་དད་སྤྲོ་བ་བསྐྱེད་ཕྱིར་ཡིན། ། ཞེས་གསུངས་པའི་ཕྱིར། འོན་ཀྱང་གཞུང་ལུགས་དེ་དང་དེ་ནས་བཤད་པའི་མཐར་ཐུག་གི་འབྲས་བུ་དེ་དང་དེ་ནས་བཤད་པའི་ལམ་གྱིས་ངེས་པར་ཐོབ་དགོས་པ་ནི་མ་ཡིན་ཏེ། སྐབས་འདིར་ཐེག་པ་གསུམ་པོ་རང་རང་གི་ལམ་གྱི་འཁོར་བ་ལས་ངེས་པར་འབྱུང་བ་སྟེ་འཁོར་བ་ལས་ཐར་པའི་ཐར་པ་ཙམ་ཐོབ་པར་ནུས་ཀྱང་། སྔར་ལམ་དུ་མ་ཞུགས་པར་མདོ་རང་ལམ་གྱིས་ཐར་པ་ཆེན་པོའམ་མཐར་ཐུག་གི་འབྲས་བུ་ཐོབ་པར་མི་ནུས་པའི་ཕྱིར་ཏེ། འཇམ་དཔལ་སྒྱུ་དྲ་ལས། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། །
ཞེས་གསུངས་པའི་ཕྱིར། དེས་ན་ཕར་ཕྱིན་ཐེག་པ་བས་མཐར་ཐུག་གི་འབྲས་བུར་འདོད་པའི་བཅུ་གཅིག་ཀུན་ཏུ་འོད་ཀྱི་ས་དེ་སྐབས་འདི་མཐར་ཐུག་གི་འབྲས་བུར་མི་འདོད་ཀྱང་། འདི་དང་ཕ་རོལ་ཏུ་ཕྱིན་པའི་གཞུང་ལུགས་ནས་བཤད་པའི་ས་བཅུ་གཅིག་པའི་ཡེ་ཤེས་ནོར་བར་མི་བྱ་སྟེ། འདི་ནི་སློབ་ལམ་དང་། ཅིག་ཤོས་ནི་མཐར་ཐུག་གི་འབྲས་བུར་གྱུར་པའི་ས་ལ་དེའི་མིང་གིས་བཏགས་པ་ཙམ་ཡིན་པའི་ཕྱིར་ཏེ། དེའི་ཕྱིར་སློབ་ལམ་ས་བཅུ་གཉིས། ། རྒྱུད་རྒྱལ་གཉིས་ཀ་དགོངས་པ་མཐུན། ། ཞེས་དང་། འདི་ཡང་ཕ་རོལ་ཕྱིན་པ་ལས། ། བཅུ་གཅིག་པར་བཤད་ལ་འཁྲུལ་ནས། །
གྲངས་དང་མཚན་གཞི་ནོར་བར་ཟད། ། ཅེས་གསུངས་པའི་ཕྱིར། དེ་ལྟ་བས་ན་འབྲས་བུ་དོན་གཅིག་ཅེས་པ་མཐར་ཐུག་གི་འབྲས་བུ་ཆོས་སྐུ་དང་། གཟུགས་སྐུའམ། ལོངས་སྤྲུལ་ལམ། སྤྲུལ་སྐུ་ལ་ཡང་སྤྲུལ་པ་མཆོག་དང་མཆོག་མ་ཡིན་པ་ལྟ་བུ་དོན་གཅིག་ཅེས་པ་ལྟ་བུ་མ་ཡིན་པར་དེ་ཐམས་ཅད་མཐར་ཐུག་གི་སྤངས་རྟོགས་ཐོབ་པར་དོན་གཅིག་ཅེས་པ་ཡིན་ཏེ། རྒྱུད་སྡེ་སྤྱི་རྣམ་ལས། དེ་ཡང་འབྲས་བུ་མཐར་ཐུག་པ་ནི་དངོས་པོའི་གནས་ལུགས་རྟོགས་པ་ཡིན་ལ། དངོས་པོའི་གནས་ལུགས་དུ་མ་མེད་པས་མཐར་ཐུག་ཀྱང་དུ་མ་མེད་དོ། ། དེ་ཡང་གཅིག་ཅེས་བྱ་བ་ཡང་སྤངས་པ་དང་ཡེ་ཤེས་ཕུན་སུམ་ཚོགས་པར་རིགས་གཅིག་པ་ཡིན་གྱི།
མུ་སྟེགས་ཀྱི་བདག་གཅིག་ལ་གཅིག་ཐིམ་པ་ལྟ་བུར་རང་གི་ངོ་བོ་གཅིག་ཏུ་གྱུར་པ་ལྟ་བུ་ནི་མ་ཡིན་ནོ། ། ཞེས་གསུངས་པའི་ཕྱིར། མཐར་ཐུག་གི་འབྲས་བུ་དེ་ཡང་དངོས་པོའི་གནས་ལུགས་ཕྱིན་ཅི་མ་ལོག་པར་རྟོགས་པ་དང་། ཟག་པ་མེད་པའི་བདེ་བ་ཕུན་སུམ་ཚོགས་པ་དང་ལྡན་པ་དང་། སྒྲིབ་པའི་དྲི་མ་མ་ལུས་པར་སྤངས་པ་སྟེ་ཁྱད་ཆོས་གསུམ་ལྡན་ཞིག་དགོས་ཏེ། ལུང་ལས། དངོས་པོ་རྟོགས་ཕྱིར་སངས་རྒྱས་དང་། ། ཞེས་དང་། བདེ་བ་རྟོགས་ཕྱིར་རྣམ་སངས་རྒྱས། ། ཞེས་དང་།
ཚངས་པ་དྲི་བྲལ་སངས་རྒྱས་ཉིད། ། ཅེས་གསུངས་པའི་ཕྱིར། གཉིས་པ་ལ་སྤྱིའི་ངོ་བོ།

དེའི་དབྱེ་བ། དབྱེ་བ་སོ་སོའི་མཚན་ཉིད། ཕ་རོལ་ཏུ་ཕྱིན་པའི་ཐེག་པ་ལས་གསང་སྔགས་ཀྱི་ཐེག་པ་ཁྱད་པར་དུ་འཕགས་ཚུལ། གསང་སྔགས་ཀྱི་ཐེག་པ་བྱེ་བྲག་ཏུ་གཏན་ལ་དབབ་པ་དང་ལྔ་ལས། དང་པོ་ལ། མཚན་ཉིད་དང་། དབྱེ་བ་གཉིས། དང་པོ་ནི། རང་རང་དམིགས་པར་བྱ་བའི་འབྲས་བུ་ཐོབ་པར་བྱ་བའི་ཐབས་དེ་དངོས་བཏགས་མ་ཕྱེད་པའི་ལམ་གྱི་མཚན་ཉིད་དུ་འཇོག་ཅིང་། ཐར་ལམ་མ་ཡིན་པའི་ལམ་ཞེས་པའི་མིང་ཡོད་པ་དེ་ཐམས་ཅད་སྐབས་འདིར་ཐུན་མོང་མ་ཡིན་པའི་ལམ་གཉིས་སུ་ཕྱེ་བའི་ཐུན་མོང་བའི་ལམ་ཡིན་ཀྱང་། སྤྱིར་ལམ་དུ་ནི་ཁས་མི་ལེན་ཏེ།
ལམ་ཡིན་ན་ཐར་ལམ་ཡིན་དགོས་པའི་ཕྱིར། གཉིས་པ་ལ་གང་ཟག་གི་སྒོ་ནས་དབྱེ་བ། མཐར་ཐུག་གི་འབྲས་བུའི་སྒོ་ནས་དབྱེ་བ། སྟོན་པའི་སྒོ་ནས་དབྱེ་བ། ལམ་རང་གི་ངོ་བོའི་སྒོ་ནས་དབྱེ་བ་དང་བཞི་ལས། དང་པོ་ལ་ཐུན་མོང་གི་ལམ་དང་། ཐུན་མོང་མ་ཡིན་པའི་ལམ་གཉིས་ལས། དང་པོ་ལ་ངན་འགྲོ་ཁོ་ན་བསྐྱེད་པའི་ལམ། བདེ་འགྲོ་ཙམ་བསྐྱེད་པའི་ལམ། ཐར་པ་ཙམ་བསྐྱེད་པའི་ལམ་དང་གསུམ།
དང་པོ་ནི། ཐར་པ་དང་ཞེ་འགྲས་ཏེ་སྲིད་པ་ཁོ་ན་འདོད་པའི་འཇིག་རྟེན་རྒྱང་འཕེན་པའི་ལམ་དང་། ཐར་པ་དང་ཞེ་མ་འགྲས་ཀྱང་སྲིད་པ་འདོད་པ་ལུགས་ཀྱི་བསྟན་བཅོས་ལ་གནས་པའི་ལམ་ལྟ་བུའོ། ། གཉིས་པ་ནི། སྲིད་པ་དང་བྲལ་བར་འདོད་ཀྱང་དེའི་ལམ་ལ་མ་ཞུགས་པ་བདེ་འགྲོ་ཙམ་ཐོབ་པར་བྱེད་པ་ཆོས་འདི་པ་ལས་ཕྱི་རོལ་ཏུ་གྱུར་པ་མུ་སྟེགས་བྱེད་ཙ་ར་ཀ་དང་། ཀུན་ཏུ་རྒྱུ་དང་། མུ་སྟེགས་ཀྱི་མཆོག་གཅེར་བུ་པའི་ལམ་ལྟ་བུ་དང་། ཆོས་འདི་པའི་ཁོངས་སུ་གཏོགས་ཀྱང་ཡང་དག་པའི་ལམ་ལ་མི་མོས་པའི་ལྟ་སྤྱོད་ལྟ་བུའོ། ། གསུམ་པ་ནི། ཉན་ཐོས་དང་རང་སངས་རྒྱས་ཀྱི་ལམ་ལྟ་བུའོ། །
གཉིས་པ་ཐུན་མོང་མ་ཡིན་པའི་ལམ་ནི། སྲིད་པ་དང་ཞི་བ་གཉིས་ཀ་མི་འདོད་པའི་ལམ་སྟེ། དེ་ཡང་སྲིད་པ་འབའ་ཞིག་དོན་དུ་གཉེར་བ་ནི་ཚུར་རོལ་མཛེས་པ་བ་དང་འཇིག་རྟེན་ཐ་མལ་པ་ཕལ་ཆེར་ཡིན་ལ། ཞི་བ་དོན་དུ་གཉེར་ཡང་ཐབས་ལ་མ་ཞུགས་པ་ནི་མུ་སྟེགས་རྟག་ལྟ་བ་དང་། ཞི་བ་དོན་དུ་གཉེར་བའི་ཐབས་ལ་ཞུགས་ཀྱང་ཐབས་ལ་མི་མཁས་པ་ནི་ཉན་རང་ཡིན་ལ། འདིར་དེ་གཉིས་ཀ་སྤང་བྱར་བྱེད་པ་ཡིན་ཏེ། མངོན་རྟོགས་རྒྱན་ལས། ཚུར་རོལ་ཕ་རོལ་མཐའ་ལ་མིན། ། ཞེས་དང་། སྲིད་དང་ཞི་བར་ལྟུང་བའི་ཕྱིར། །
རྟོགས་པ་དམན་པ་ཉིད་དང་ནི། ། ཞེས་གསུངས་པའི་ཕྱིར། འོ་ན་ལམ་ཐུན་མོང་བ་དེ་དག་འདིར་བསྟན་ནས་ཅི་བྱ་ཞེ་ན། དེ་བསྟན་པ་ལ་དགོས་པ་གསུམ་ཡོད་དེ། ཁམས་དང་མོས་པ་སྣ་ཚོགས་པའི་གདུལ་བྱ་རྗེས་སུ་འཛིན་པ་དང་། ལམ་མཆོག་དམན་གྱི་ཐེ་ཚོམ་སེལ་བ་དང་། ལམ་ཐུན་མོང་ཙམ་ཡང་རྒྱུད་ལ་མ་སྐྱེས་ཀྱང་ཐེག་པ་ཆེན་པོར་རློམ་པ་དགག་པའི་ཆེད་དུ་བསྟན་པ་ཡིན་པའི་ཕྱིར། དེའི་དགོས་པ་ཡང་སྤྱོད་འཇུག་ལས། ཆགས་དང་འཇིག་མཐའ་ལས་གྲོལ་བ། ། འཁོར་བར་གནས་པ་གྲུབ་པ་ནི། །
ཞེས་དང་། རྒྱལ་སྲས་རྣམས་ཀྱིས་མི་བསླབ་པའི། ། དངོས་དེ་གང་ཡང་ཡོད་མ་ཡིན། ། ཞེས་གསུངས་པ་ལྟར། ཐུན་མོང་གི་ལམ་གསུམ་པོ་དེ་རང་རང་གི་གདུལ་བྱ་ལ་བརྟེན་ནས། མཐར་ཐེག་པ་ཆེན་པོའི་ལམ་ལ་བཅུག་སྟེ་འབྲས་བུ་ཐམས་ཅད་མཁྱེན་པ་ཉིད་ལ་ཁ་དྲང་བའི་ཆེད་ཡིན་ནོ། ། དེས་ན་འདི་ལ་ཐུན་མོང་མ་ཡིན་པའི་ལམ་གྱི་ངོ་བོ། དེ་ལམ་ཐུན་མོང་བ་རྣམས་ལས་ཁྱད་པར་དུ་འཕགས་ཚུལ། ཁྱད་པར་འཕགས་པ་དེའི་དབྱེ་བ་དང་གསུམ་ལས། དང་པོ་ནི་ཕ་རོལ་ཏུ་ཕྱིན་པ་དྲུག་ལ་བརྟེན་ནས་སྲིད་ཞིའི་ཕ་རོལ་ཏུ་ཕྱིན་པའི་ཐབས་ཁྱད་པར་ཅན་ཏེ།
མངོན་རྟོགས་རྒྱན་ལས། ཤེས་པས་སྲིད་ལ་མི་གནས་དང་། ། སྙིང་རྗེས་ཞི་ལ་མི་གནས་དང་། ། ཞེས་གསུངས་པའི་ཕྱིར། གཉིས་པ་ནི། དེ་ལམ་ཐུན་མོང་བ་རྣམས་ལས་ཁྱད་པར་བཞིའི་སྒོ་ནས་འཕགས་ཏེ། སྡུག་བསྔལ་སྤོང་བའི་ཐབས་ལ་ཞུགས་པས། གྲུབ་མཐའ་ལ་གཏན་མ་ཞུགས་པ་དང་། འཇིག་རྟེན་རྒྱང་འཕེན་པ་སོགས་ལོག་པར་ལྟ་བའི་གྲུབ་མཐའ་རྣམས་ལས་ཁྱད་པར་དུ་འཕགས། འཁོར་བ་ལ་ཞེན་པ་མེད་ཅིང་ཐར་བའི་ལམ་དངོས་ལ་ཞུགས་པས་མུ་སྟེགས་མཆོག་རྣམས་ལས་ཁྱད་པར་དུ་འཕགས།
ཐར་པའི་ཐབས་སངས་རྒྱས་པའི་ཐེག་པ་ལ་ཞུགས་པས་མུ་སྟེགས་བྱེད་ཐམས་ཅད་ལས་ཁྱད་པར་དུ་འཕགས། ཐེག་པ་ཆེན་པོ་ལ་ཞུགས་པས་ཉན་ཐོས་དང་རང་སངས་རྒྱས་ལས་ཁྱད་པར་དུ་འཕགས་པའི་ཕྱིར་རོ། ། དེས་ན་མུ་སྟེགས་བྱེད་རྟག་ལྟ་བ་རྣམས་ལས་རྒྱུ་འབྲས་ལ་ཡིད་ཆེས་ཏེ་ཕྱི་མའི་སྡུག་བསྔལ་སྤོང་བའི་ཆེད་དུ་ལས་འབྲས་ཀྱི་བླང་དོར་ལ་སྤང་བླང་བྱེད་པ་མངོན་མཐོའི་ལམ་ཡོད་པས་འཇིག་རྟེན་ཐ་མལ་པ་དང་། ཕྱི་རོལ་རྒྱང་འཕེན་པ་ལས་ཁྱད་པར་འཕགས་ཤིང་། མུ་སྟེགས་མཆོག་རྣམས་ལ་འཁོར་བ་མཐའ་དག་སྡུག་བསྔལ་དུ་ཤེས་ནས། དེ་ལས་ཐར་པར་འདོད་པའི་བློ་ཙམ་ཡོད་པས་སྔ་མ་དེ་གཉིས་ལས་ཆེས་ཁྱད་པར་དུ་འཕགས་ཀྱང་འཁོར་བ་ལས་གཏན་དུ་ཐར་བའི་ཐབས་ལ་མ་ཞུགས་པར་ཐོབ་བྱ་ལོངས་སྐུ་དབང་ཕྱུག སྤྲུལ་སྐུ་ཁྱབ་འཇུག ཆོས་སྐུ་ཚངས་པ་སོགས་ཐོབ་པར་འདོད་པས་ན། ཉན་ཐོས་དང་རང་སངས་རྒྱས་ལས་ཆེས་དམན་པ་ཡིན་ཏེ། འཇིག་རྟེན་ཐ་མལ་པ་དང་རྒྱང་འཕེན་པ་རྣམས་ཚེ་འདིའི་སྡུག་བསྔལ་སྤོང་ཞིང་བདེ་བ་སྒྲུབ་པའི་ཐབས་ཙམ་ལ་བརྩོན་པ་ལས།
ཚེ་ཕྱི་མ་ཕན་ཆད་ཀྱི་སྡུག་བསྔལ་སྤོང་ཞིང་བདེ་བ་སྒྲུབ་པའི་ཐབས་ཙམ་ལ་བརྩོན་པར་མི་བྱེད་པའི་ཕྱིར་དང་། ཉན་ཐོས་དང་རང་སངས་རྒྱས་རྣམས་སྐྱབས་གནས་སུ་དཀོན་མཆོག་གསུམ་འཛིན་པས། དབང་ཕྱུག་སོགས་ཐོབ་བྱ་དང་། དུག་གསུམ་ལམ་དང་། མུ་སྟེགས་བྱེད་ལམ་སྒྲུབ་པའི་གྲོགས་པོར་མི་བསྟེན་ཞིང་ལྟ་བ་བཀའ་བཏགས་ཀྱི་ཕྱག་རྒྱ་བཞི་ཁས་ལེན་པའི་ཕྱིར། འོ་ན་ཐེག་པ་ཆེ་ཆུང་གི་ཁྱད་པར་ཇི་ལྟ་བུ་ཞེ་ན། འདི་ལ་སྡེ་སྣོད་དང་། གྲུབ་མཐའི་དབང་དུ་བྱས་པའི་ཐེག་པ་ཆེ་ཆུང་དང་། ལམ་དང་འབྲས་བུའི་དབང་དུ་བྱས་པའི་ཐེག་པ་ཆེ་ཆུང་གི་རྣམ་གཞག་གཉིས་ལས། དང་པོ་ནི།
ཉན་ཐོས་ཀྱི་གྲུབ་པའི་མཐའ་འཛིན་པའི་མངོན་པའི་ང་རྒྱལ་ཅན་དག་ལ་གྲགས་པའི་གསུང་རབ་ཡན་ལག་བཅུ་གཉིས། མངོན་པ་སྡེ་བདུན་སོགས་ལ་ཉན་ཐོས་སྡེ་སྣོད་ཅེས་བྱ་ལ་དེ་དག་ལ་མ་གྲགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དང་། ཕལ་པོ་ཆེ་དང་། དཀོན་མཆོག་བརྩེགས་པ་སོགས་ཤིན་ཏུ་རྒྱས་པའི་སྡེ་སྣོད་རྣམས་ལ་ཐེག་པ་ཆེན་པོའི་སྡེ་སྣོད་ཅེས་བྱའོ། ། དེ་གཉིས་ཀྱི་ཁྱད་པར་རབ་ཏུ་མང་ཡང་མདོར་བསྡུ་ན་མིང་དང་། རྒྱུ་མཚན་དང་། རྣམ་པར་རྟོག་པ་དང་། དེ་བཞིན་ཉིད་དང་། ཡང་དག་པའི་མཐའ་སྟེ་ཆོས་ལྔ་དང་། ཀུན་བརྟགས་གཞན་དབང་ཡོངས་གྲུབ་སྟེ་རང་བཞིན་གསུམ་དང་།
རྣམ་ཤེས་ཚོགས་དྲུག་གི་སྟེང་དུ་ཀུན་གཞི་དང་ཉོན་ཡིད་གཉིས་ཏེ་ཚོགས་བརྒྱད་དང་། གང་ཟག་དང་ཆོས་ཀྱི་བདག་མེད་པ་རྣམ་པ་གཉིས་བརྗོད་བྱར་སྟོན་པའི་སངས་རྒྱས་པའི་གཞུང་ནི་ཐེག་པ་ཆེན་པོའི་གཞུང་དང་། དེ་དག་བརྗོད་བྱར་མི་སྟོན་པའི་སངས་རྒྱས་པའི་གཞུང་ནི་ཉན་ཐོས་ཀྱི་གཞུང་དུ་ཤེས་པར་བྱ་དགོས་ཏེ། ལང་ཀར་གཤེགས་པ་ལས། ཆོས་ལྔ་དང་ནི་རང་བཞིན་གསུམ། ། རྣམ་པར་ཤེས་པ་བརྒྱད་ཉིད་དང་། ། བདག་མེད་གཉིས་ཀྱི་ནང་དུ་ནི། ། ཐེག་ཆེན་མཐའ་དག་འདུས་པར་ཟད། ། ཅེས་གསུངས་པའི་ཕྱིར། དེ་ལྟ་ནའང་སྡེ་སྣོད་དང་གྲུབ་མཐའི་དབང་དུ་བྱས་པའི་ཉན་ཐོས་ཀྱིས་ཉན་ཐོས་ཀྱི་གོ་མ་ཆོད་དེ།
བླ་མ་བྱམས་པའི་རྣལ་འབྱོར་པ་སོགས་ཐ་སྙད་ཀྱི་གྲུབ་མཐའ་བྱེ་བྲག་ཏུ་སྨྲ་བ་ལྟར་འདོད་ཅིང་། སློབ་དཔོན་ལེགས་ལྡན་འབྱེད་ཐ་སྙད་ཀྱི་གྲུབ་མཐའ་མདོ་སྡེ་པ་ལྟར་མཛད་པའི་ཕྱིར་རོ། ། གཉིས་པ་ནི། ཆེན་པོ་བདུན་དང་ལྡན་པའི་སངས་རྒྱས་པའི་ཐེག་པ་ལ་ཐེག་པ་ཆེན་པོ་དང་། དེ་དང་མི་ལྡན་པའི་སངས་རྒྱས་པའི་ཐེག་པ་ལ་ཐེག་པ་ཆུང་ངུ་འམ་ཐེག་པ་དམན་པ་ཞེས་བྱ་སྟེ། མདོ་སྡེ་རྒྱན་ལས། དམིགས་པ་ཆེན་པོ་ཉིད་དང་ནི། ། དེ་ནི་སྒྲུབ་པ་གཉིས་དག་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པར་གྱུར་པ་དང་། །
ཡང་དག་སྒྲུབ་པ་ཆེན་པོ་དང་། ། སངས་རྒྱས་འཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་ངེས་པར་བརྗོད། ། ཅེས་གསུངས་པའི་ཕྱིར། འོ་ན་ཐེག་པ་ཆེ་ཆུང་གི་ཁྱད་པར་བསྟན་པས་ཆོག་གི གཉིས་ཀ་བསྟན་ནས་ཅི་བྱ་ཞེ་ན། སྐྱོན་མེད་དེ། ཉན་ཐོས་པ་ཁ་ཅིག་ཁོ་རང་ལ་གྲགས་པའི་ཤིན་ཏུ་རྒྱས་པའི་སྡེ་སྣོད་ཉིད་ཐེག་པ་ཆེན་པོའི་བཀའ་ཡིན་གྱི། འབུམ་ལ་སོགས་པ་སངས་རྒྱས་ཀྱིས་མ་གསུངས་སོ་ཞེས་ཟེར་བའི་ལོག་རྟོག་དགག་པའི་ཕྱིར་རྣམ་དབྱེ་དང་པོ་བྱས་ཤིང་།
ཐེག་ཆེན་བཀར་སྒྲུབ་ཀྱི་དགོས་པ་ཡང་འདི་ཡིན་པའི་ཕྱིར་དང་། ཐེག་པ་ཆེན་པོ་བ་ཁ་ཅིག སྡེ་སྣོད་འདིར་ཆུད་ནས་ཐེག་དམན་དུ་ལྟུང་མི་སྲིད་དོ་ཞེས་ཟེར་བའི་ལོག་རྟོག་དགག་པའི་ཕྱིར་རྣམ་དབྱེ་གཉིས་པ་བྱས་ཤིང་། ཐེག་ཆེན་གྱི་གྲུབ་མཐའ་འཛིན་ཀྱང་རང་གི་བློ་ཆེན་པོ་བདུན་དང་མི་ལྡན་ན་ཐེག་དམན་པ་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར། གསུམ་པ་ལ་ལམ་གསུམ་ལ་འབྲས་བུ་གསུམ་དུ་འདོད་པ། ལམ་གཅིག་ལ་འབྲས་བུ་གསུམ་དུ་འདོད་པ། ལམ་གཅིག་ལ་འབྲས་བུ་གཅིག་ཏུ་འདོད་པ། ལམ་གསུམ་ལ་འབྲས་བུ་གཅིག་ཏུ་འདོད་པ་དང་བཞི་ལས། དང་པོ་ནི། འཕགས་པ་ཐོགས་མེད་སོགས་བཞེད་དེ།
ཐེག་པ་གསུམ་གྱི་ལམ་གྱི་རང་རང་གི་འབྲས་བུ་ཐོབ་པར་བྱེད་ལ། ཐེག་པ་ཆེན་པོའི་ལམ་གོལ་ན་ཉན་ཐོས་དང་། རང་སངས་རྒྱས་སུ་འགྱུར་བས་ཐེག་པ་ཆེན་པོའི་སྐབས་སུ་ཐེག་པ་གསུམ་ཆར་གྱི་ལམ་བསྟན་པ་ཡིན་ཞེས་བཞེད་པའི་ཕྱིར་རོ། ། གཉིས་པ་ནི་སློབ་དཔོན་ཟླ་བ་གྲགས་པ་སོགས་བཞེད་དེ། དེ་ཉིད་ཀྱིས་དངོས་པོར་སྨྲ་བའི་གྲུབ་པའི་མཐའ་ནི་ཉན་རང་གི་བྱང་ཆུབ་ཙམ་ཡང་ཐོབ་པར་མི་ནུས་པས་ཐེག་པ་གསུམ་ཀའི་བྱང་ཆུབ་ཀྱང་དབུ་མའི་ལམ་ལ་བརྟེན་ནས་ཐོབ་དགོས་ལ། ཐེག་པ་འོག་མ་གཉིས་ནི། ཐེག་པ་ཆེན་པོ་ལ་ཁ་དྲང་བའི་ཆེད་དུ་གསུངས་པ་ཙམ་ཡིན་པས། ཐེག་པ་གསུམ་གྱི་འཕགས་པ་མཐའ་དག་དབུ་མ་པར་ཁས་ལེན་པར་གསུངས་པའི་ཕྱིར། གསུམ་པ་ནི་བྱང་ཆུབ་སེམས་དཔའ་གཅིག་པུར་སྨྲ་བ་རྣམས་བཞེད་དེ། ཐེག་པ་ཆེན་པོ་ལ་བརྟེན་ནས་གནས་སྐབས་སུ་ཉན་རང་གི་བྱང་ཆུབ་བསྒྲུབས་ཏེ་མཐར་ཐུག་སངས་རྒྱ་བ་ཡིན་ནོ། །
ཞེས་བཞེད་པའི་ཕྱིར་རོ། ། བཞི་པ་ནི། དམ་ཆོས་པདྨ་དཀར་པོ་ལ་སོགས་པའི་རྗེས་སུ་འབྲངས་ཏེ། སློབ་དཔོན་རྣལ་འབྱོར་གྱི་དབང་ཕྱུག་སོགས་བཞེད་དེ། གནས་སྐབས་སུ་ཐེག་པ་གསུམ་གྱི་ལམ་གྱིས་རང་རང་གི་བྱང་ཆུབ་སྒྲུབ་ཅིང་། མཐར་ཐུག་ཉན་རང་གཉིས་ཀྱང་ཐེག་ཆེན་གྱི་ལམ་དུ་ཞུགས་ནས་འཚང་རྒྱ་བར་བཞེད་པའི་ཕྱིར། གཉིས་པ་འབྲས་བུའི་སྒོ་ནས་དབྱེ་བ་ལ། མཐར་ཐུག་འཁོར་བའི་ལམ་དང་། མཐར་ཐུག་འཁོར་བ་ལས་འབྱིན་པའི་ལམ་གཉིས། དང་པོ་ནི།
འཇིག་རྟེན་ཐ་མལ་པའི་དང་། མུ་སྟེགས་བྱེད་པའི་ལམ་ཡིན་ཏེ། ལམ་དེ་དག་གིས་བདེ་བ་བསྐྱེད་པ་དང་། སྡུག་བསྔལ་དང་བྲལ་བར་བྱེད་པ་ལྟར་སྣང་ཡང་སྡུག་བསྔལ་གྱི་རྒྱུ་ངོ་མ་ཤེས་ཤིང་། དེ་སྤོང་བའི་ཐབས་ལ་མ་ཞུགས་པས་ཡང་ཡང་འཁོར་བར་འཁོར་ཞིང་སྐྱེ་བའི་ཕྱིར་རོ། ། གཉིས་པ་ནི་ཐེག་པ་གསུམ་གྱི་ལམ་སྟེ། སྡུག་བསྔལ་གྱི་རྒྱུ་ཀུན་འབྱུང་ཡིན་པར་ཤེས་ནས་དེ་སྤོང་བའི་ཐབས་ལ་ཞུགས་པའི་ཕྱིར། གསུམ་པ་ལ་སྟོན་པ་པོ་འཇིག་རྟེན་པས་བསྟན་པའི་ལམ་དང་། སྟོན་པ་པོ་འཇིག་རྟེན་ལས་འདས་པས་བསྟན་པའི་ལམ་དང་གཉིས། དང་པོ་ནི།
ཚངས་པ་སོགས་དྲང་སྲོང་ཆེན་པོ་རྣམས་ཀྱིས་བསྟན་པའི་ཕྱི་རོལ་བའི་ལམ་སྟེ། ལྷ་ཆེན་པོ་གསུམ་ལ་ཕྱི་རོལ་པ་རྣམས་སྟོན་པར་འཛིན་པའི་ཕྱིར་རོ། ། གཉིས་པ་ནི། སངས་རྒྱས་ཀྱིས་གསུངས་པའི་ཆོས་འདི་པའི་ལམ་སྟེ། མདོ་ལས། ཟུག་རྔུ་འཇུག་པའི་སེམས་ཅན་གྱི། ། སྐྱབས་དང་དཔུང་གཉེན་གྱུར་པ་ཡི། ། ཟུག་རྔུ་འབྱིན་པའི་དེ་བཞིན་གཤེགས། ། འཇིག་རྟེན་དུ་ནི་འབྱུང་བར་འགྱུར། ། ཞེས་གསུངས་པའི་ཕྱིར།
བཞི་པ་ལམ་རང་གི་ངོ་བོའི་སྒོ་ནས་དབྱེ་ན། ཀུན་རྫོབ་ཀྱི་བདེན་པ་དང་ལྡན་པའི་ལམ་དང་། དོན་དམ་པའི་བདེན་པ་དང་ལྡན་པའི་ལམ་གཉིས། དང་པོ་ནི། ཕྱི་རོལ་མུ་སྟེགས་བྱེད་ཀྱི་ལམ་སྟེ། དེ་དག་བདེན་པས་ཁ་དྲངས་ནས་མཐར་ཐུག་གི་འབྲས་བུ་རྫུན་པའམ་བདེ་བ་མ་ཡིན་པ་ལ་སྦྱོར་བའི་ཕྱིར་རོ། ། གཉིས་པ་ནི། ཆོས་འདི་པའི་ལམ་སྟེ་དྲང་དོན་རྫུན་པས་ཁ་དྲངས་ནས་མཐར་ཐུག་ངེས་དོན་ལ་སྦྱོར་བ་སངས་རྒྱས་པའི་ལུགས་ཡིན་པའི་ཕྱིར། གཉིས་པ་ལམ་གྱི་རབ་ཏུ་དབྱེ་བ་ལ། དབྱེ་བའི་གཞི།
དབྱེ་བའི་དོན། གྲངས་ངེས་པ། མིང་དོན་དང་བཞི་ལས། དང་པོ་ནི། ཐེག་པ་ཆེན་པོའི་ལམ་ཙམ་སྟེ། ཐེག་པ་ཆེན་པོའི་མདོ་སྔགས་ཀྱི་ལམ་ཐམས་ཅད་གཞན་དོན་དུ་རྫོགས་པའི་བྱང་ཆུབ་འདོད་པའི་སངས་རྒྱས་ཀྱི་ལམ་ཡིན་པར་ཁྱད་པར་མེད་པའི་ཕྱིར་རོ། ། གཉིས་པ་ནི། ཕ་རོལ་ཏུ་ཕྱིན་པའི་ཐེག་པ་ཆེན་པོ་དང་། གསང་སྔགས་ཀྱི་ཐེག་པ་ཆེན་པོ་གཉིས་ཏེ། དེ་ཡང་ཁྱད་པར་བཞི་དང་མི་ལྡན་པའི་ཐེག་པ་ཆེན་པོ་ནི།
སྔ་མ་རྒྱུའི་ཐེག་པ་ཆེན་པོ་དང་། དེ་དང་ལྡན་པའི་ཐེག་པ་ཆེན་པོ་ནི། ཕྱི་མ་འབྲས་བུའི་ཐེག་པ་ཆེན་པོ་ཡིན་ནོ། ། ལམ་འདི་གཉིས་ཀྱང་ཕན་ཚུན་སྤངས་པའི་མི་མཐུན་པའི་དབྱེ་བ་ནི་མ་ཡིན་ཏེ། སྔ་མ་སྤྱི་དང་། ཕྱི་མ་བྱེ་བྲག་གི་ཚུལ་གྱིས་དབྱེ་བའམ། ཡང་ན་ཁྱད་ཆོས་བཞི་དང་ལྡན་མི་ལྡན་གྱི་ཆ་ནས་དབྱེ་བ་ཡིན་པའི་ཕྱིར་རོ། ། དེ་ལ་ཡང་སྤྱི་ནི་ཕ་རོལ་ཏུ་ཕྱིན་པའི་ཐེག་པ་ཆེན་པོ་སྟེ། ཕ་རོལ་ཏུ་ཕྱིན་པའི་ལུགས་ཀྱི་ལམ་ཇི་སྙེད་པ་དེ་དག་ཕ་རོལ་ཏུ་ཕྱིན་པ་བ་དང་། རྡོ་རྗེ་ཐེག་པ་བ་གཉིས་ཀས་ཐུན་མོང་དུ་ཉམས་སུ་བླང་བར་བྱ་བ་ཡིན་པའི་ཕྱིར་རོ། །
བྱེ་བྲག་ནི་རྡོ་རྗེ་ཐེག་པ་སྟེ་ཕ་རོལ་ཏུ་ཕྱིན་པ་བ་ལ་མ་གྲགས་པའི་ཟབ་པ་དང་རྒྱ་ཆེ་བའི་ལམ་མཐའ་ཡས་པ་བསྟན་པའི་ཕྱིར་རོ། ། གཉིས་པ་ལ་ལམ་གཉིས་སུ་ངེས་པ་དང་། འབྲས་བུ་གཉིས་སུ་ངེས་པ་དང་གཉིས་ལས། དང་པོ་ནི། སྤྱིར་ཆོས་ཐམས་ཅད་གདུལ་བྱའི་ཆེད་དུ་གསུངས་པ་ཡིན་པས། གདུལ་བྱ་ཉོན་མོངས་པ་དང་། འདོད་པའི་གདུང་བ་ཆུང་བ། དེ་སྤངས་པའི་བྱང་ཆུབ་འདོད་པའི་དབང་པོ་རྟུལ་པོའི་རིགས་ལ་དགོངས་ནས་ཕ་རོལ་ཏུ་ཕྱིན་པའི་ཐེག་པ་གསུངས་ལ། གདུལ་བྱ་ཉོན་མོངས་པ་འདོད་པའི་གདུང་བ་ཆེ་ཞིང་། དེ་མ་སྤངས་པར་བླ་ན་མེད་པའི་བྱང་ཆུབ་འདོད་པ་དབང་པོ་རྣོན་པོའི་རིགས་ཅན་ལ་དགོངས་ནས་གསང་སྔགས་ཀྱི་ཐེག་པ་གསུངས་ཏེ།
སམྦུ་ཊིའི་རྒྱུད་ཕྱི་མ་ལས། ཐེག་པ་ཆེན་པོ་འདི་གཉིས་ནི་ཐེག་པ་ཆེན་པོ་སྟེ། བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། དེ་བས་ན་ཆེན་པོ་རྣམ་པ་བདུན་དུ་སྦྱོར་བའི་ཕྱིར་ཕ་རོལ་ཏུ་ཕྱིན་པ་ལ་སོགས་པ་མདོ་སྡེ་དག་ཏུ་གྲུབ་བོ། ། དེ་བས་ན་ཆེས་ཁྱད་པར་འཕགས་པ་རྡོ་རྗེ་ཐེག་པ་འདི་ནི་སྐྱེ་བ་འདིར་སངས་རྒྱས་ལ་སོགས་རབ་ཏུ་སྒྲུབ་པར་བྱེད་པའི་ཕྱིར། དེའི་ཡོན་ཏན་དམ་པར་གྱུར་པ་སྟོབས་དང་མི་འཇིགས་པ་ལ་སོགས་པ་སྟེ། ཞེས་དང་། སློབ་དཔོན་སངས་རྒྱས་གསང་བས། རང་དང་གཞན་གྱི་དོན་ཕུན་ཚོགས་པ་ཉིད་སྔགས་ཀྱི་སྤྱོད་པ་སྟོན་པར་བྱེད་པ་དང་། ཕ་རོལ་ཏུ་ཕྱིན་པའི་སྤྱོད་པ་སྟོན་པར་བྱེད་པའི་མདོ་སྡེ་རྣམས་ཀྱིས་བསྟན་ཏོ། །
ཞེས་གསུངས་པའི་ཕྱིར། གཉིས་པ་འབྲས་བུ་གཉིས་སུ་ངེས་པ་ནི། རྒྱུ་ལ་ཁྱད་པར་ཞུགས་པས་འབྲས་བུ་ལ་ཁྱད་པར་འཇུག་པ་ཆོས་ཉིད། དཔེར་ན་ཀོ་ཊ་བ་དང་། སཱ་ལུ་པ་བཞིན་ནོ། ། དེས་ན་ལམ་འབྲས་བུ་གཉིས་འབྱུང་བ་ཡིན་ཏེ། ཡང་དག་པར་སྦྱོར་བའི་རྒྱུད་ལས། སྐྱེ་བ་འདིར་སངས་རྒྱས་ཉིད་དམ། རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་དེ་བཞིན་གཤེགས་པ་སྟེ་སངས་རྒྱས་ཡིན་ལ།
མཚན་གཞི་མཚོན་པ་ནི་རྡོ་རྗེ་སེམས་དཔའ་ཡང་དག་པའོ། ། ཞེས་གསུངས་པའི་ཕྱིར། འོ་ན་གསང་སྔགས་པ་ཉོན་མོངས་དང་འདོད་པའི་གདུང་བ་ཆེ་ཞིང་། ཕ་རོལ་ཏུ་ཕྱིན་པ་དེ་དག་ཆུང་བ་ཡིན་ན་གསང་སྔགས་པ་དམན་པར་འགྱུར་བས་དེ་རང་བཞིན་གྱིས་དབང་པོ་རྣོ་བ་དང་། གསང་སྔགས་ཁྱད་པར་འཕགས་པར་ཡང་མི་འགྱུར་རོ་ཞེ་ན། ཉོན་མོངས་པ་དང་འདོད་པའི་གདུང་བ་ཆེ་བས་གང་ཟག་དམན་པར་མི་འགྱུར་ཏེ། ཕ་རོལ་ཏུ་ཕྱིན་པ་བས་དེ་དག་གི་གཉེན་པོ་བརྟེན་པར་མི་བཟོད་པས་གཉེན་པོ་སྟོབས་ཆུང་ལ་གསང་སྔགས་པས་དེའི་གཉེན་པོ་བརྟེན་པར་བཟོད་པས་ཐབས་སམ་གཉེན་པོ་ཁྱད་པར་འཕགས་པའི་སྒོ་ནས་ཆེ་བའི་ཕྱིར། དཔེར་ན་མེ་ཆུང་ངུ་ལས་མེད་ན་བུད་ཤིང་ཆུང་ངུ་ལས་བརྟེན་པར་མི་ནུས་ལ། མེ་ཆེན་པོ་ཡོད་ན་བུད་ཤིང་ཆེན་པོ་གྲོགས་སུ་འགྱུར་བ་བཞིན་ནོ། ། དེ་ཡང་།
ཐབས་ཆེན་དང་ནི་ལྡན་པ་ལས། ། ཉོན་མོངས་བྱང་ཆུབ་ཡན་ལག་འགྱུར། ། འཁོར་བའང་ཞི་བའི་བདག་ཉིད་པས། ། དེའི་ཕྱིར་རྒྱལ་སྲས་བསམ་མི་ཁྱབ། ། ཅེས་གསུངས་པ་དང་མཐུན་ནོ། ། འོ་ན་ཕ་རོལ་ཏུ་ཕྱིན་པ་བས་མཐར་ཐུག་གི་འབྲས་བུར་འདོད་པའི་ས་བཅུ་གཅིག་པའི་ཡེ་ཤེས་དང་། རྡོ་རྗེ་ཐེག་པ་བས་མཐར་ཐུག་གི་འབྲས་བུར་འདོད་པའི་བཅུ་གསུམ་རྡོ་རྗེ་འཛིན་པའི་ས་གཉིས་ཁྱད་པར་ཇི་ལྟ་བུ་ཞེ་ན། འདི་ལ་བླ་མ་གོང་མ་རྣམས་སྤང་བྱ་དང་། ཐོབ་བྱ་དང་། སྦྱང་གཞི་སྟེ་གསུམ་གྱིས་ཁྱད་པར་འཕགས་པར་བཞེད་ལ།
དེ་ཡང་ཇི་ལྟར་ཞེ་ན། ཕ་རོལ་ཏུ་ཕྱིན་པའི་ཐེག་པ་ལས་སངས་རྒྱས་ཀྱི་འཁོར་དང་། ཞིང་ཁམས་ལ་སོགས་པ་ཐ་དད་པར་བཤད་ཅིང་། ཐ་དད་ཀྱི་སྣང་བ་དེ་སྤང་བྱ་འཕོ་བའི་བག་ཆགས་སམ་ཤེས་བྱའི་སྒྲིབ་པ་ཕྲ་མོ་ཡིན་པས། དེ་བཅུ་གཅིག་པས་མ་སྤངས་ལ། བཅུ་གསུམ་པ་ཐ་དད་ཀྱི་སྣང་བ་མེད་པའམ་སྤངས་པས་ཁྱད་པར་དུ་འཕགས། ཐོབ་བྱ་ནི། ས་བཅུ་གཅིག་པས་འཁོར་འདས་ཀྱི་ཆོས་ཐམས་ཅད་དབྱིངས་དང་ཡེ་ཤེས་རོ་གཅིག་པའི་ཆོས་ཀྱི་སྐུར་རྟོགས་པའི་ཡེ་ཤེས་མ་ཐོབ་ལ། བཅུ་གསུམ་པས་ཐོབ་པས་ན་ཁྱད་པར་དུ་འཕགས། སྦྱང་གཞི་ནི།
རྩ་སུམ་ཅུ་རྩ་གཉིས་རླུང་སེམས་དབུ་མར་ཐིམ་པས་ས་བཅུ་གསུམ་གྱི་རྟོགས་པ་སྐྱེ་ཞིང་། དེ་ཡང་ཉེ་རྒྱུའི་རྟེན་འབྲེལ་གྱི་གནད་ཀྱིས་མངོན་དུ་བྱེད་དགོས་པ་ལས། ཕ་རོལ་ཏུ་ཕྱིན་པ་ལ་ཉེ་རྒྱུའི་རྟེན་འབྲེལ་མེད་པས། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་མཐོང་བ་མེད་པས་བསམ་མི་ཁྱབ་པའི་གནས་མངོན་དུ་མ་བྱས་པའམ་མ་ཐོབ་ཅིང་། གསང་སྔགས་ལ་ཉེ་རྒྱུའི་རྟེན་འབྲེལ་མ་ལུས་པར་འཛོམས་པས་ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་མཐོང་བས་བསམ་གྱིས་མི་ཁྱབ་པའི་གནས་མངོན་དུ་བྱས་པས་ཁྱད་པར་དུ་འཕགས་པ་ཡིན་ནོ། ། བཞི་པ་ནི། ཕ་རོལ་ཏུ་ཕྱིན་པའི་སྤྱོད་པ་སྟོན་པར་བྱེད་པས་ན་ཕ་རོལ་ཏུ་ཕྱིན་པའི་ཐེག་པ་དང་། གསང་སྔགས་ཀྱི་སྤྱོད་པ་སྟོན་པར་བྱེད་པས་ན་གསང་སྔགས་ཀྱི་ཐེག་པ་ཞེས་བྱ་ལ། བྱང་ཆུབ་སེམས་དཔའི་སྡེ་སྣོད་དང་། རིག་པ་འཛིན་པའི་སྡེ་སྣོད་ཅེས་པ་ནི་སྤྱི་དང་བྱེ་བྲག་གི་མིང་སྟེ།
སྔ་མ་སྤྱི་དང་ཕྱི་མ་དེའི་བྱེ་བྲག་ཡིན་པའི་ཕྱིར། ཡང་གཞི་སྤོང་བའི་ཐེག་པ་དང་། གཞི་མི་སྤོང་བའི་ཐེག་པ་གཉིས། རྒྱུའི་ཐེག་པ་དང་། འབྲས་བུའི་ཐེག་པ་གཉིས། ཐེག་ཆེན་ཐུན་མོང་གི་ཐེག་པ་དང་། ཐུན་མོང་མ་ཡིན་པའི་ཐེག་ཆེན་ཀྱི་ཐེག་པ་གཉིས་ཞེས་བཤད་པ་སོ་སོར་ངེས་པའི་མིང་སྟེ། སྔ་མ་སྔ་མ་ཕ་རོལ་ཏུ་ཕྱིན་པའི་ཐེག་པ་དང་། ཕྱི་མ་ཕྱི་མ་རྡོ་རྗེ་ཐེག་པའི་མིང་ཡིན་ཏེ། རྡོ་རྗེ་རྩེ་མོ་ལས།
ཕ་རོལ་ཕྱིན་དྲུག་སྤྱོད་པ་དག ། སྟོན་པས་རྟོགས་པ་ཞེས་བཤད་དོ། ། ཞེས་དང་། མདོ་སྡེ་གདམས་ངག་འབོགས་པའི་རྒྱལ་པོ་ལས། འདྲེན་པའི་ཐེག་པ་གསུམ་པོ་དག ། བཅོམ་ལྡན་ངེས་པར་གསུངས་ལགས་ན། ། རྒྱུ་འབྲས་ལྷུན་གྲུབ་ཏུ་སྤྱོད་ཅིང་། ། སངས་རྒྱས་གཞན་ནས་མི་འཚོལ་བའི། ། ངེས་པའི་ཐེག་པ་ཅིས་མ་གསུངས། ། ཞེས་ཞུས་པའི་ལན་དུ།
རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་གསུངས་པའི་ཕྱིར། གསུམ་པ་དབྱེ་བ་སོ་སོའི་མཚན་ཉིད་ལ། གཞི་སྤོང་བ་ཕ་རོལ་ཏུ་ཕྱིན་པའི་ཐེག་པ་དང་། གཞི་མི་སྤོང་བ་གསང་སྔགས་ཀྱི་ཐེག་པ་གཉིས་ལས། དང་པོ་ལ་གང་ཞིག་འཁོར་བ་དང་མྱ་ངན་ལས་འདས་པར་གང་གི་འགྱུར་བའི་གཞི་གཏན་ལ་དབབ་པ། གཞི་སྤོང་པ་ལམ་དུ་བྱེད་པའི་ཚུལ།
ཕ་རོལ་ཏུ་ཕྱིན་པའི་ལམ་གྱི་རྣམ་པར་གཞག་པ། ལམ་དེའི་འབྲས་བུ་གྲུབ་པའི་དུས་བསྟན་པའི་ཞར་ལ་རྒྱུའི་ཐེག་པ་གཏན་ལ་དབབ་པ་དང་བཞི་ལས། དང་པོ་ནི། སྤྱིར་གཞི་ཞེས་པའི་སྒྲ་དེ་དོན་རྣམ་པ་ལྔ་ལ་འཇུག་སྟེ། རྒྱུ་རྐྱེན་གནས་དང་ཀུན་སྦྱོར་དང་། ། ཡོངས་བཟུང་བ་ལ་གཞི་སྒྲ་འཇུག ། ཅེས་གསུངས་པའི་ཕྱིར། དེ་ལྟར་ལྔ་ལས། འདིར་རྐྱེན་ལ་འཇུག་ཅིང་། དེ་ཡང་རྒྱས་པར་ན་ཕུང་ཁམས་སྐྱེ་མཆེད་སོགས་དུ་མར་འགྱུར་ཡང་།
བསྡུ་ན་འདོད་པའི་ཡོན་ཏན་ལྔ་པོ་ཉིད་རྐྱེན་ཐ་དད་ཀྱི་དབང་གིས་འཁོར་བ་དང་མྱ་ངན་ལས་འདས་པ་གཉིས་ཀའི་གཞི་བྱེད་པ་ཡིན་ཏེ། ཡུལ་རྣམས་ལ་ངོ་བོ་ཉིད་ཀྱི་འཁོར་བ་དང་། མྱ་ངན་ལས་འདས་པ་གང་རུང་རེ་རེ་ཁོ་ནའི་གཞིར་གྱུར་པའི་ངེས་པ་མེད་ཀྱང་། རྐྱེན་གྱི་སྟོབས་ཀྱིས་སོ་སོའི་རྒྱུར་འགྱུར་བའི་ཕྱིར། དཔེར་ན་དགྲ་ཟིན་གྱི་བར་གྱི་མཚོན་ཆའམ་རིན་པོ་ཆེ་མིག་ཕུག་པ་དང་མ་ཕུག་པ་ལྟ་བུ་ཡིན་ཏེ། རྩ་རྒྱུད་ལས། རིན་ཆེན་གཟི་བརྗིད་འབར་བ་ཡི། ། འཕྲེང་བ་འཁྲུགས་པ་ལྷ་མོ་བལྟོས། ། མ་ཕུག་པས་ནི་སྦྱོར་བྲལ་འགྱུར། ། འཕུག་པས་དགའ་བ་སྦྱིན་པས་སོ། །
དེ་ལྟར་འཁོར་བ་འདོད་པ་ཡི། ། ཡོན་ཏན་ལྔ་ལྡན་རིན་ཆེན་ཉིད། ། མ་དག་པས་ནི་དུག་ཏུ་འགྲོ། ། དག་པས་བདུད་རྩི་ལྟ་བུར་འགྱུར། ། ཞེས་གསུངས་པའི་ཕྱིར། གཉིས་པ་ནི། འདོད་ཡོན་སྤངས་པས་ལམ་དུ་ཇི་ལྟར་འགྱུར་ཞེ་ན། ཡུལ་རྣམས་ལ་མི་མཐུན་པར་བལྟས་པས་འཁོར་བའི་སྡུག་བསྔལ་གྱིས་སྐྱོ་བར་འགྱུར་ཞིང་། ཡུལ་རྣམས་ནི་སྡུག་བསྔལ་གྱི་རྒྱུ་ཡིན་ནོ། ། ཞེས་ཤེས་ནས་སྤོང་བར་འགྱུར་ཏེ།
སློབ་དཔོན་ཙནྡྲ་གོ་མིས་སློབ་སྤྲིངས་ལས། ཡུལ་དང་དུག་མཚུངས་དང་པོ་མྱོང་བ་ཙམ་ན་བདེ། ། ཡུལ་དང་དུག་མཚུངས་རྣམ་སྨིན་རྩུབ་ལ་མི་ཟད་པ། ། ཡུལ་དང་དུག་མཚུངས་གཏི་མུག་མུན་ནག་འཐིབ་པོར་བྱེད། ། ཡུལ་དང་དུག་མཚུངས་ཤུགས་བཟློགས་དཀའ་ཞིང་གཡོ་བ་ཡི། ། ཞེས་གསུངས་པའི་ཕྱིར། སྡུག་བསྔལ་སྤོང་བའི་རིམ་པ་དངོས་ནི། སྡུག་བསྔལ་ལ་བརྟགས་པས་སྐྱོ་བར་གྱུར་ཏེ། སྡུག་བསྔལ་གྱི་རྒྱུ་གང་ཡིན་དཔྱད་པ་ན། དེ་ལས་དང་།
དེ་ཉོན་མོངས་པ་དང་། དེ་ཡུལ་ལ་བརྟེན་ནས་སྐྱེ་བར་ཤེས་ཏེ། གཞི་ངེས་འབྱུང་གི་ཚུལ་ཁྲིམས་རྣམ་པར་དག་པ་བླངས་ཏེ་ཐོས་བསམ་སྒོམ་གསུམ་ལ་འབད་པ་ཉིད་ཡིན་ཏེ། མཛོད་ལས། ཚུལ་གནས་ཐོས་དང་བསམ་གཏན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པའི་ཕྱིར། གསུམ་པ་ཕ་རོལ་ཏུ་ཕྱིན་པའི་ལམ་གྱི་རྣམ་གཞག་ལ། ལམ་རང་གི་ངོ་བོ་དང་། དེའི་མངོན་པར་རྟོགས་པ་སྐྱེ་ཚུལ་གཉིས་ལས།
དང་པོ་ནི། རྒྱུ་སྙིང་རྗེ་ཆེན་པོས་ཀུན་ནས་བསླངས་ཏེ་སྤྱོད་པ་ཕ་རོལ་ཏུ་ཕྱིན་པ་དྲུག་གམ་བཅུ་ལ་སློབ་པའི་ཐབས་ཁྱད་པར་བ་ཞིག་ཡིན་ལ། གཉིས་པ་ནི། ལུང་ཐ་དད་ལས་མི་འདྲ་བ་མང་དུ་འབྱུང་ཡང་། གནས་སྐབས་བཅུར་འདུས་ཏེ། དབུ་མཐའ་ལས། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་དང་ནི་ཤེས་རབ་ཐབས། ། སྨོན་ལམ་དང་ནི་ཡེ་ཤེས་ཏེ། ། འདི་དག་ཕ་རོལ་ཕྱིན་བཅུར་འདོད། །
ཅེས་དང་། མདོ་སྡེ་རྒྱན་ལས། རིགས་དང་ཆོས་ལ་མོས་པ་དང་། ། དེ་བཞིན་དུ་ནི་སེམས་བསྐྱེད་དང་། ། སྦྱིན་ལ་སོགས་པ་སྒྲུབ་པ་དང་། ། སྐྱོན་མེད་པ་ལ་འཇུག་པ་དང་། ། སེམས་ཅན་རྣམས་ཡོངས་སྨིན་བྱེད་དང་། ། ཞིང་ནི་རྣམ་པར་སྦྱོང་བ་དང་། ། མི་གནས་མྱ་ངན་འདས་པ་དང་། ། བྱང་ཆུབ་ཐོབ་དང་སྟོན་པ་འོ། །
ཞེས་གསུངས་པའི་ཕྱིར། དེ་ཡང་དང་པོ་སྐལ་བ་དང་ལྡན་པའི་རྒྱུ་རིགས་ལ་གནས་པ་འབྱུང་། དེས་སྙིང་རྗེས་ཀུན་ནས་བསླངས་ཏེ་དཀོན་མཆོག་གསུམ་ལ་སྐྱབས་སུ་སོང་བས་ཆོས་ལ་མོས་པ་འབྱུང་། དེས་བྱང་ཆུབ་མཆོག་ཏུ་སེམས་བསྐྱེད་པ་རང་གི་ངང་གིས་འབྱུང་ཞིང་། དེས་དངོས་གཞིའི་ཉམས་ལེན་ཕ་རོལ་ཏུ་ཕྱིན་པ་དྲུག་གམ་བཅུ་ལ་སློབ་པ་འབྱུང་སྟེ་མོས་སྤྱོད་ཀྱི་ས་དང་། དེས་སྐྱོན་མེད་པ་ལ་འཇུག་པ་ཞེས་བྱ་བ་ས་དང་པོ་ཐོབ། དེས་སེམས་ཅན་ཡོངས་སུ་སྨིན་པར་བྱེད་པ་མ་དག་ས་བདུན་ཐོབ། དེས་ཞིང་རྣམ་པར་སྦྱོང་བ་དང་། མི་གནས་པའི་མྱ་ངན་ལས་འདས་པ་ཞེས་བྱ་བ་ཞིང་དག་པའི་སྦྱོར་བ་དང་། སྲིད་ཞི་མཉམ་ཉིད་ཀྱི་སྦྱོར་བས་དོན་ཡིན་པས་དག་པ་ས་གསུམ་ཐོབ།
དེས་བྱང་ཆུབ་མཆོག་སྟེ་རྟོགས་པ་ཡེ་ཤེས་ཆོས་སྐུ་དང་། མྱ་ངན་ལས་འདས་པ་ཆེན་པོ་སྟོན་པ་སྟེ་ངོ་བོ་ཉིད་ཀྱི་སྐུ་ཐོབ་ནས་འཁོར་བ་ཇི་སྲིད་པར་གཞན་དོན་མཛད་པ་ནི་འབྲས་བུ་སྟེ། དེ་ལྟར་ན་གནས་སྐབས་བཅུ་པོ་དེ་དག་མོས་པས་སྤྱོད་པ་དང་། མ་དག་ས་བདུན་དང་། དག་པ་ས་གསུམ་དང་། འབྲས་བུ་སངས་རྒྱས་ཀྱི་ས་སྟེ་གནས་སྐབས་བཞིར་འདུས་པ་ཡིན་ཏེ། མདོ་སྡེ་རྒྱན་ལས། ས་ཐོབ་པ་ནི་མོས་པ་དང་། ། སྤྱོད་པ་དག་ལ་འཇུག་པ་དང་། ། རྟོགས་པའི་ཕྱིར་དང་ས་རྣམས་ནི། །
གྲུབ་པའི་སྒོ་ནས་རྣམ་པ་བཞི། ། ཞེས་གསུངས་པའི་ཕྱིར། བཞི་པ་ལམ་དེས་འབྲས་བུ་འགྲུབ་པའི་ཚུལ་ནི། སྟོན་པ་འདི་ལྟ་བུ་བརྩོན་འགྲུས་རབ་ཀྱིས་བསྐལ་པ་གྲངས་མེད་གསུམ་དང་། འཕགས་པ་བྱམས་པ་ལྟ་བུ་བརྩོན་འགྲུས་འབྲིང་གིས་བསྐལ་པ་གྲངས་མེད་སུམ་ཅུ་རྩ་དྲུག་དང་། ཐ་མས་བསམ་གྱིས་མི་ཁྱབ་པ་ན་འགྲུབ་ཅིང་། རྒྱུ་ལ་ཡུན་རིང་དུ་གནས་པས་ན་རྒྱུའི་ཐེག་པ་ཞེས་བྱའོ། ། གཉིས་པ་གཞི་མི་སྤོང་བ་གསང་སྔགས་ཀྱི་ཐེག་པ་ལ། གཞི་མི་སྤོང་བའི་ཚུལ། སྔགས་ཀྱི་སྤྱོད་པ་རྣམ་པར་གཞག་པ།
རྡོ་རྗེ་ཐེག་པ་རྣམ་པར་གཞག་པ། དེས་འབྲས་བུ་འགྲུབ་པའི་དུས་བསྟན་པའི་ཞར་ལ་འབྲས་བུའི་ཐེག་པ་རྣམ་པར་གཞག་པ་དང་བཞི་ལས། དང་པོ་ནི། གཞི་ཞེས་པ་འདོད་པའི་ཡོན་ཏན་ལྔ་ཡིན་པ། དེ་མི་སྤོང་བའི་ཚུལ་ནི། དེ་གཞིའམ་ཡུལ་ཉིད་ཡིན་ན་ཇི་ལྟར་སྤང་བྱར་བྱ་ཞིང་། གང་ཟག་ཀུན་དཀྲིས་སམ་ཉོན་མོངས་ཤས་ཆེ་བ་རྣམས་ཀྱིས་སྤོང་བར་མི་ནུས་ཏེ། རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། །
ཞེས་དང་། གསང་བ་འདུས་པ་ལས། ཕྱག་ཆེན་ཡེ་ཤེས་འདོད་པ་ཡིས། ། རྟག་ཏུ་འདོད་ཡོན་ལྔ་རྣམས་བསྟེན། ། ཞེས་གསུངས་པའི་ཕྱིར། འོ་ན་ཐབས་གང་གི་སྒོ་ནས་གཞི་མི་སྤོང་བ་ཡིན་ཞེ་ན། འདི་ལ་བསྐྱེད་རིམ་གྱི་ཐབས་ལ་མཁས་པ་དང་། རྫོགས་རིམ་གྱི་ཐབས་ལ་མཁས་པ་གཉིས། དང་པོ་ལ་ལྷ་སོ་སོའི་ཐབས་ལ་མཁས་པ་དང་། རང་གི་ལྷག་པའི་ལྷའི་ཐབས་ལ་མཁས་པ་གཉིས།
དང་པོ་ལ་ཐུན་མོང་བ་ཕ་རྒྱུད་ཀྱི་ལྷ་སོ་སོའི་ཐབས་ལ་མཁས་པ་དང་། ཐུན་མོང་མ་ཡིན་པ་མ་རྒྱུད་ཀྱི་ལྷ་སོ་སོའི་ཐབས་ལ་མཁས་པ་གཉིས་ལས། དང་པོ་ནི། གསང་བ་འདུས་པ་ལས། མདོར་ན་ཕུང་པོ་ལྔ་རྒྱལ་བ། ། དེ་བཞིན་གཤེགས་པ་ཐམས་ཅད་ཡིན། ། རྡོ་རྗེ་སྐྱེ་མཆེད་འདི་དག་ནི། ། བྱང་ཆུབ་སེམས་དཔའི་དཀྱིལ་འཁོར་མཆོག ། ཅེས་རང་གི་ཕུང་ཁམས་སྐྱེ་མཆེད་ཐམས་ཅད་ལྷ་དང་ལྷ་མོའི་རང་བཞིན་ཡིན་པས། འདོད་ཡོན་ཅི་ཙམ་བསྟེན་པ་ཐམས་ཅད་དེ་དག་མཆོད་པའི་བསམ་པས་བསྟེན་ན་རྣམ་པར་གྲོལ་བའི་རྒྱུར་འགྱུར་བར་གསུངས་པའི་ཕྱིར།
གཉིས་པ་ནི། རྩ་རྒྱུད་ལས། གཟུགས་ལ་གཽ་རཱིར་རྟག་ཏུ་བཤད། ། སྒྲ་ཡི་ཆ་ལ་ཙཽ་རཱིའོ། ། ཞེས་གསུངས་པ་ལྟར་རོ། ། གཉིས་པ་ནི། སྣང་བའི་དངོས་པོ་ཐམས་ཅད་རང་གི་ལྷག་པའི་ལྷར་ཤེས་པར་བྱས་ཏེ་འདོད་ཡོན་ལ་ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་པས་རྣམ་པར་གྲོལ་བར་གསུངས་ཏེ། གསང་བ་འདུས་པ་ལས། འདོད་པའི་ཡོན་ཏན་ཐམས་ཅད་ནི། ། ཇི་ལྟར་འདོད་པས་བསྟེན་བྱ་སྟེ། །
རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་གསུངས་པའི་ཕྱིར། གཉིས་པ་རྫོགས་རིམ་གྱི་ཐབས་ལ་མཁས་པ་ལ། རང་བྱིན་རླབས་ཀྱི་ཐབས་ལ་མཁས་པ་དང་། དཀྱིལ་འཁོར་འཁོར་ལོའི་ཐབས་ལ་མཁས་པ་གཉིས། དང་པོ་ནི། སྣང་བའི་དངོས་པོ་ཐམས་ཅད་རང་བྱུང་གི་ཡེ་ཤེས་གཅིག་གི་ངོ་བོར་ཤེས་པར་བྱས་ཏེ་ཉམས་སུ་ལེན་པ་ཡིན་ལ། གཉིས་པ་ནི། དེ་ཐམས་ཅད་ལྷན་ཅིག་སྐྱེས་པའི་ཡེ་ཤེས་གཅིག་གི་ངོ་བོར་ཤེས་པར་བྱ་ཏེ་ཉམས་སུ་བླངས་པས་གྲོལ་བར་འགྱུར་ཏེ།
འདུས་པའི་རྒྱུད་ཕྱི་མ་ལས། ཐབས་དང་ཤེས་རབ་ལས་བྱུང་བའི། ། རྫོགས་པའི་རིམ་པས་སྦྱོར་བ་ཡིས། ། ཕུང་པོ་ཁམས་དང་སྐྱེ་མཆེད་གཟུགས། ། སྔགས་ལས་སྦྱོར་བ་ངེས་བྱས་ལ། ། ཞེས་སོགས་གསུངས་པའི་ཕྱིར། དེས་ན་ཐབས་མེད་པ་རྣམས་ཡུལ་གྱིས་འཆིང་བར་འགྱུར་ཞིང་། གསང་སྔགས་ཀྱི་ཐབས་དང་ལྡན་པ་རྣམས་ཡུལ་གྱིས་གྲོལ་བའི་གྲོགས་བྱེད་པ་ཡིན་ལ། ཡུལ་རྣམས་ངོ་བོ་ཉིད་ཀྱིས་འཆིང་བར་བྱེད་པ་མ་ཡིན་ལ། དེ་ལ་ཕྱིན་ཅི་ལོག་ཏུ་ཞེན་པའི་རྟོག་པས་འཆིང་བས་ན་རྟོག་པ་དེ་སྤངས་པས་གྲོལ་བར་འགྱུར་ཏེ།
རྩ་རྒྱུད་ལས། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་དང་། དག་པས་དུག་མེད་བྱས་ནས་ནི། ། བརྟེན་བྱ་འདི་དག་བརྟེན་པ་ཉིད། ། ཅེས་གསུངས་པའི་ཕྱིར། དེ་ཡང་དང་པོ་སྟོབས་ཆུང་བའི་དུས་ན་ཡུལ་གྱིས་གནོད་ནུས་པས་སྣང་བ་དགྲ་བོར་འཆར་བའི་དུས་ཞེས་བྱ།
བར་དུ་སྟོབས་མཉམ་པ་ན། རེས་ཕན། རེས་གནོད་པ་འབྱུང་སྟེ་སྣང་བ་ཁྲ་བོར་འཆར་བའི་དུས་ཞེས་བྱ། དེ་གཉིས་ལ་མཉམ་གཞག་ཅེས་པའི་མིང་འདོགས་ཤིང་མཐར་གཉེན་པོ་སྟོབས་ཆེ་བ་ན་ཡུལ་རྣམས་ཡེ་ཤེས་རྟོགས་པ་སྐྱེ་བའི་གྲོགས་སུ་འགྱུར་བས་སྣང་བ་དགེ་བའི་བཤེས་གཉེན་དུ་འཆར་བའི་དུས་སམ་དུག་ལྔ་སྨན་དུ་འགྱུར་བའི་དུས་ཞེས་བྱ། དེ་ཙམ་ན་ཏིང་ངེ་འཛིན་ནི་རྒྱུན་མ་ཆད་པར་འབྱུང་བས་དེ་ལ་ཤིན་ཏུ་མཉམ་བཞག་ཅེས་པའི་མིང་འདོགས་པ་ཡིན་ཏེ། ཁ་སྦྱོར་ལས། དབང་པོ་གང་དང་གང་ལམ་ཉིད། ། དེ་ནི་དེ་ཡི་ངོ་བོར་འགྱུར། ། མཉམ་པར་མ་གཞག་རྣལ་འབྱོར་གྱིས། ། རྟག་ཏུ་ཤིན་ཏུ་རྣལ་འབྱོར་ཉིད། །
ཅེས་ཕྱི་མ་ལ་བལྟོས་ཏེ་སྔ་མ་གཅིག་མཉམ་པར་མ་གཞག་ལྟ་བུར་གསུངས་པའི་ཕྱིར། གསུམ་པ་སྔགས་ཀྱི་སྤྱོད་པ་རྣམ་པར་གཞག་པ་ནི། ཅིའི་ཕྱིར་གསང་སྔགས་ཞེས་བྱ་ཞེ་ན། མནྟྲ་ཞེས་པའི་སྒྲ་ལས་དྲངས་ན། ཡིད་མཚན་རྟོག་ལས་སྐྱོབ་པའི་དོན་གྱིས་ན་སྔགས་ཞེས་བྱ་སྟེ། མ་ནི་ཡིད་དང་། ཏྲ་ཡི་སྐྱོབ་པ་ལ་འཇུག་པའི་ཕྱིར་རོ། ། དེ་ཡང་གསང་བ་འདུས་པའི་རྒྱུད་ཕྱི་མ་ལས། དབང་པོ་དང་ནི་ཡུལ་རྣམས་ཀྱི། ། རྐྱེན་ལས་གང་གང་བྱུང་བ་ཡི། །
ཡིད་དེ་མན་ཞེས་བྱ་བར་བཤད། ། ཏྲ་ནི་སྐྱོབ་པར་བྱེད་པའི་དོན། ། འཇིག་རྟེན་སྤྱོད་ལས་རྣམ་གྲོལ་བར། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱི་བསྲུང་བར་ནི། ། སྔགས་ཀྱི་སྤྱོད་པ་ཞེས་བཤད་དོ། ། ཞེས་གསུངས་པའི་ཕྱིར། གསུམ་པ་རྡོ་རྗེ་ཐེག་པ་རྣམ་པར་གཞག་པ་ནི། རང་གི་ལུས་ངག་ཡིད་གསུམ་རྡོ་རྗེ་གསུམ་གྱི་རང་བཞིན་དུ་བྱིན་གྱིས་བརླབས་ནས་དབང་དང་ལམ་དང་འབྲས་བུའི་གནས་སྐབས་ཐམས་ཅད་དུ་ལོངས་སྤྱོད་པས་རྡོ་རྗེ་ཐེག་པ་ཞེས་བྱ་སྟེ། གསང་བ་འདུས་པ་ལས།
འདོད་ཆགས་ཞེ་སྡང་གཏི་མུག་རྣམས། ། རྡོ་རྗེ་ལ་དགའ་རྟག་པར་གནས། ། དེས་ན་སངས་རྒྱས་རྣམས་ཀྱི་ཐབས། ། རྡོ་རྗེ་ཐེག་པ་ཞེས་བཤད་དོ། ། ཞེས་གསུངས་པའི་ཕྱིར། བཞི་པ་འབྲས་བུས་འགྲུབ་པའི་དུས་ནི། གསང་སྔགས་ཀྱི་ལམ་ལ་བརྟེན་ནས་གང་ཟག་དབང་པོ་ཡང་རབ་ཀྱིས་ཚེ་གཅིག་ལུས་གཅིག་ལ་སངས་རྒྱ། འབྲིང་གིས་བར་དོར། ཐ་མས་སྐྱེ་བ་བདུན་ནམ། ཤིན་ཏུ་ཐ་མས་ཀྱང་སྐྱེ་བ་བཅུ་དྲུག་ཚུན་ཆད་དུ་འབྲས་བུ་འགྲུབ་པར་གསུངས་ཏེ།
དང་པོའི་དབང་དུ་བྱས་ནས་གསང་བ་འདུས་པ་ལས། འདི་ཡི་ཆོས་ཀྱིས་བདག་ཉིད་ཆེ། ། སྐུ་གསུམ་མི་ཕྱེད་ལས་བྱུང་བ། ། ཡེ་ཤེས་རྒྱ་མཚོ་རྣམ་པར་རྒྱན། ། ཚེ་འདི་ཉིད་ལ་འགྲུབ་པར་འགྱུར། ། ཞེས་དང་། གཉིས་པའི་དབང་དུ་བྱས་ནས། ཡེ་ཤེས་ཐིག་ལེའི་རྒྱུད་ལས། ཡང་ན་ལུས་འདི་སྤངས་མ་ཐག ། བརྩོན་པ་མི་ལྡན་པས་ཀྱང་འགྲུབ། །
ཅེས་དང་། གསུམ་པའི་དབང་དུ་བྱས་ནས། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་ནས་ནི། ། མ་བསྒོམ་པར་ཡང་དངོས་གྲུབ་ཐོབ། ། ཅེས་དང་། བཞི་པའི་དབང་དུ་བྱས་ནས། ཚོགས་འཁོར་དམ་ཚིགས་ལྔ་པ་ལས།
གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་པའི་ཕྱིར། དེ་དག་ནི་གང་ཟག་མཆོག་ལ་དགོངས་པ་ཡིན་གྱི། སོ་སོ་སྐྱེ་བོས་འགྲུབ་བམ་ཞེ་ན། ཤིན་ཏུ་འགྲུབ་སྟེ། རྡོ་རྗེ་རྩེ་མོ་ལས། ཕ་རོལ་ཕྱིན་པའི་འབྱུང་བས་ནི། ། བསྐལ་པ་གྲངས་མེད་མི་ཐོབ་པ། ། གལ་ཏེ་རྣལ་འབྱོར་དེ་བརྩོན་ན། །
ཚེ་འདི་ཉིད་ལ་མྱ་ངན་འདའ། ། ཡང་ན་མཐོང་བ་ཙམ་གྱིས་ནི། ། སྐྱེ་བ་བཅུ་དྲུག་མྱ་ངན་འདའ། ། སོ་སོ་སྐྱེ་བོའི་སངས་རྒྱས་ཉིད། ། འགྲུབ་པར་འགྱུར་ཏེ་གཞན་དུ་མིན། ། ཞེས་གསུངས་པའི་ཕྱིར། དེས་ན་འབྲས་བུ་ཚེགས་མེད་པར་ཐོབ་པའམ། འབྲས་བུའི་རྣམ་པ་ལམ་དུ་བྱེད་པའམ། འབྲས་བུ་དང་ཉེ་བས་ན་འབྲས་བུའི་ཐེག་པ་ཞེས་བྱ་ལ། འདིས་འདོང་བས་ན་རྒྱུའི་ཐེག་པ་དང་།
འདིར་འདོང་བས་ན་འབྲས་བུའི་ཐེག་པ་སྟེ། འདིས་སངས་རྒྱས་ཀྱི་སར་ཕྱིན་པར་བྱེད་པས་ན་རྒྱུའི་ཐེག་པ་དང་། སངས་རྒྱས་ཀྱི་ས་འདིར་ཕྱིན་ཟིན་པས་ན་འབྲས་བུའི་ཐེག་པ་ཞེས་བྱ་སྟེ། མངོན་པར་བྱང་ཆུབ་རྣམ་པ་ལྔ། ། སངས་རྒྱས་ཀུན་གྱི་བདག་ཉིད་དགེས། ཞེས་གསུངས་པའི་ཕྱིར། དེས་ན་སྤྱིར་ཐེག་པ་ལ་ཉན་ཐོས་ཀྱི་ཐེག་པ་དང་། རང་རྒྱལ་གྱི་ཐེག་པ། ཐེག་ཆེན་གྱི་ཐེག་པ་དང་གསུམ། ཐེག་ཆེན་གྱི་ཐེག་པ་ལ།
རྒྱུའི་ཐེག་པ་དང་། འབྲས་བུའི་ཐེག་པ་གཉིས་སུ་ཕྱེ་བ་ཡིན་གྱི། ཐེག་པ་གསུམ་དུ་མ་འདུས་པའི་ཐེག་པ་བཞི་པ་དང་། གྲུབ་མཐའ་སྨྲ་བ་བཞིར་མ་འདུས་པའི་གྲུབ་མཐའ་སྨྲ་བ་ལྔ་པ་ནི་མེད་ལ། གནས་སྐབས་ཐེག་པ་གསུམ་དུ་ངེས་ཀྱང་མཐར་ཐུག་ཐེག་པ་གཅིག་ཏུ་གྲུབ་སྟེ། འཇམ་དཔལ་སྒྱུ་དྲ་ལས། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་དང་། རྡོ་རྗེ་སྙིང་འགྲེལ་ལས།
ཚིག་སྔ་མ་གཉིས་མཚན་བརྗོད་དང་འདྲ་བ་ལ། ཉན་ཐོས་རང་སངས་རྒྱས་དང་འདིར། ། ཐེག་པ་ཆེན་པོ་གསུམ་པ་སྟེ། ། སངས་རྒྱས་པ་ལ་བཞི་པ་དང་། ། ལྔ་པ་ཐུབ་པའི་དགོངས་པ་མིན། ། ཞེས་གསུངས་པའི་ཕྱིར། བཞི་པ་ཕ་རོལ་ཏུ་ཕྱིན་པའི་ཐེག་པ་ལས་གསང་སྔགས་ཀྱི་ཐེག་པ་ཁྱད་པར་དུ་འཕགས་པའི་ཚུལ་ལ། སློབ་དཔོན་ཞི་བ་འཚོས། གསང་སྔགས་པ་འདོད་ཡོན་ལམ་དུ་བྱེད་པ་གཅིག་ཉིད་ཀྱིས་ཁྱད་པར་དུ་འཕགས་པའི་ཚུལ་དང་། སློབ་དཔོན་ཛྙཱ་ན་ཤྲཱིས་མཐའ་གཅིག་གསལ་བ་ལས།
ཁྱད་ཆོས་བཅུ་གཅིག་གིས་ཁྱད་པར་དུ་འཕགས་པར་བཤད་པ་སོགས་དུ་མ་ཞིག་ཡོད་ཀྱང་། འདིར་རྟོགས་བྱ་རང་བཞིན་རྣམ་དག་གི་ཆོས་དབྱིངས། ཐོབ་བྱ་རྫོགས་པའི་སངས་རྒྱས། ཐོབ་བྱེད་ཀྱི་ཐབས་ཀུན་སློང་བྱང་ཆུབ་ཀྱི་སེམས་དོན་གཅིག་ནའང་ཐབས་བཞིའི་སྒོ་ནས་ཕ་རོལ་ཏུ་ཕྱིན་པ་ལས་གསང་སྔགས་ཁྱད་པར་དུ་འཕགས་པ་ཡིན་ཏེ། ཚུལ་གསུམ་སྒྲོན་མེ་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པའི་ཕྱིར།
དེ་ཡང་དོན་གཅིག་ཅེས་པ་ཕར་ཕྱིན་ཐེག་པ་བ་དང་། རྡོ་རྗེ་ཐེག་པ་བ་གཉིས་ཅར་གྱིས་ཆོས་དབྱིངས་རྟོགས་བྱར་བྱེད་ཅིང་། གཉིས་ཀས་རྟོགས་ནུས་པ་དང་། ཐོབ་བྱའི་འབྲས་བུའི་མཐར་ཐུག་རྫོགས་པའི་སངས་རྒྱས་ལ་བྱེད་ཅིང་། དེ་ཐོབ་པའི་ཐབས་ལ་སློབ་པ་དང་། ལམ་གང་ཉམས་སུ་ལེན་ཀྱང་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ཏེ་ཉམས་སུ་ལེན་པར་དོན་གཅིག་པའམ་ཁྱད་པར་མེད་པའི་དོན་ཡིན་ཏེ། མདོ་སྔགས་གཉིས་རྟོགས་བྱའི་ལྟ་བ་ལ་ཁྱད་པར་མེད་ཅིང་། ཐོབ་བྱ་མཐར་ཐུག་ཐེག་པ་གཅིག་ཏུ་གྲུབ་པའི་གནད་ཀྱིས་རྫོགས་པའི་སངས་རྒྱས་ལ་བྱེད་པ་ལས་འོས་མེད་ལ། ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་ཕ་རོལ་ཏུ་ཕྱིན་པ་བ་དང་། རྡོ་རྗེ་ཐེག་པ་བ་གཉིས་ཅར་གྱི་གཞི་མ་ཡིན་པའི་ཕྱིར།
ཐབས་བཞིའི་སྒོ་ནས་ཁྱད་པར་འཕགས་ཚུལ་ལ་བཞི་ལས། དང་པོ་རྨོངས་མ་རྨོངས་ཀྱི་སྒོ་ནས་ཁྱད་པར་དུ་འཕགས་ཚུལ་ནི། ཕ་རོལ་ཏུ་ཕྱིན་པའི་ལུགས་ལ་ཆོས་ཉིད་དཔེ་དང་གཏན་ཚིགས་ལ་སོགས་པའི་སྒོ་ནས་དོན་སྤྱིའི་ཚུལ་གྱིས་རྟོགས་པ་ཙམ་ལས། མངོན་སུམ་དུ་མཐོང་བའི་རྟོག་མེད་ཀྱི་ཡེ་ཤེས་སྐྱེ་བ་མེད་ལ། རྡོ་རྗེ་ཐེག་པའི་ལུགས་ལ་སོ་སོའི་སྐྱེ་བོའི་གནས་སྐབས་སུའང་ཆོས་ཉིད་དཔེའི་ཚུལ་གྱིས་མངོན་སུམ་དུ་མཐོང་བ་ཞེས་པ་ཕར་ཕྱིན་པའི་རྟོགས་ཚུལ་ལས་གསལ་སྣང་ཆེས་ལྷག་པ་ཞིག་ཡོད་ལ། དེ་ལ་མཚོན་བྱེད་དཔེའི་ཡེ་ཤེས་ཀྱི་མིང་འདོགས་ཤིང་། དེས་མཚོན་བྱ་དོན་གྱི་ཡེ་ཤེས་ཀྱང་མྱུར་ཏུ་འདྲེན་ནུས་པས་ན་ཕ་རོལ་ཏུ་ཕྱིན་པ་བ་ལ་ལྟ་བ་རྟོགས་ཚུལ་ལ་རྨོངས་ཤིང་། རྡོ་རྗེ་ཐེག་པ་བ་མ་རྨོངས་པའི་སྒོ་ནས་ཁྱད་པར་དུ་འཕགས་པ་ཡིན་ཏེ། ཚུལ་གསུམ་སྒྲོན་མེ་ལས། མཁས་པ་སྙིང་རྗེ་ཆེར་ལྡན་པ། །
དཔྱད་དེ་ཐབས་ཀྱི་མཆོག་ལེན་ཅིང་། ། ཐ་མལ་པ་ཡི་ཐབས་སྨད་ནས། ། མི་འཕོ་བ་ཡི་གནས་ཐོབ་པོ། ། ཞེས་གསུངས་པའི་ཕྱིར། གཉིས་པ་ཐབས་མང་ཉུང་གི་སྒོ་ནས་ཁྱད་པར་དུ་འཕགས་པ་ནི། ཕ་རོལ་ཏུ་ཕྱིན་པ་བ་ལ་སངས་རྒྱས་སྒྲུབ་པའི་ཐབས་མཁས་ཇི་སྙེད་ཅིག་ཡོད་པ་དེ་སྙེད་ཀྱི་སྟེང་དུ་ཐུན་མོང་གི་དངོས་གྲུབ། གྲུབ་ཆེན་བརྒྱད། ལོངས་སྤྱོད་ཆེ་བ། ཤེས་རབ་ཆེ་བ་སོགས་དང་། ཚེ་རིང་བ་སོགས་དང་།
ཐུན་མོང་མ་ཡིན་པ་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ཐབས་ལ་མཁས་པ་ཐབས་རྒྱུད་མངོན་པར་རྟོགས་པ་བཅུ་གཅིག་སོགས་ཟབ་ཅིང་རྒྱ་ཆེ་བ་བསམ་གྱིས་མི་ཁྱབ་པ་ཞིག་ཡོད་པས་ན། ཕ་རོལ་ཏུ་ཕྱིན་པ་བ་སངས་རྒྱས་སྒྲུབ་པའི་ཐབས་ཉུང་ཞིང་རྡོ་རྗེ་ཐེག་པ་བ་ཐབས་མང་བའི་སྒོ་ནས་ཁྱད་པར་དུ་འཕགས་པ་ཡིན་ཏེ། ཚུལ་གསུམ་སྒྲོན་མེ་ལས། སེམས་ཅན་ཀུན་དོན་ལས་སྒྲུབ་ཕྱིར། ། བློ་ཆེན་ལ་ནི་ཐམས་ཅད་མཁྱེན། ། དབྱེ་བ་རྣམ་བཞིར་ཚུལ་གྱི་མཆོག ། འགྲོ་བའི་བླ་མས་གསུངས་པ་ཡིན། ། ཞེས་གསུངས་པའི་ཕྱིར། གསུམ་པ་དཀའ་ཚེགས་ཆེ་ཆུང་གི་སྒོ་ནས་ཁྱད་པར་དུ་འཕགས་ཚུལ་ནི། ཕ་རོལ་ཏུ་ཕྱིན་པ་བས་མགོ་དང་རྐང་ལག་སྦྱིན་པར་གཏོང་བ་སོགས་དཀའ་སྤྱད་དྲག་པོས་ལུས་སེམས་གདུང་བར་བྱས་ཏེ་འབྲས་བུ་མཐར་ཕྱིན་པར་བྱེད་དགོས་ལ།
རྡོ་རྗེ་ཐེག་པ་བས་སྤྱོད་པ་བདེ་བས་བྱང་ཆུབ་སྒྲུབ་པའི་ལམ་བདེ་བས་འབྲས་བུ་མཐར་ཕྱིན་པར་བྱེད་པས་ན། ཕ་རོལ་ཏུ་ཕྱིན་པ་བ་སངས་རྒྱས་སྒྲུབ་པ་དཀའ་ཚེགས་ཆེ་ལ། རྡོ་རྗེ་ཐེག་པ་བ་དེ་ཆུང་བའི་སྒོ་ནས་ཁྱད་པར་དུ་འཕགས་པ་ཡིན་ཏེ། ཚུལ་གསུམ་སྒྲོན་མེ་ལས། གང་ཞིག་གང་དུ་ཇི་ལྟར་འདོད། ། དེ་ཉིད་དེ་ལ་ངེས་སྦྱོར་ཞིང་། ། འདོད་པའི་དོན་ནི་ཐོབ་མཛད་པའི། ། དམ་པའི་དོན་ནི་ཐུབ་པས་གསུངས། ། ཞེས་དང་། རྩ་རྒྱུད་ལས།
སྐྱེ་བོ་མི་ཟད་པ་ཡི་ལས། ། ཞེས་སོགས་གསུངས་པའི་ཕྱིར། བཞི་པ་ནི། ཕ་རོལ་ཏུ་ཕྱིན་པ་བ་ནི་རང་བཞིན་གྱིས་དབང་པོ་རྟུལ་བས། དབང་པོ་རབ་ཀྱིས་བསྐལ་པ་གྲངས་མེད་གསུམ། འབྲིང་གིས་བསྐལ་པ་གྲངས་མེད་བཅུ། ཐ་མས་བསྐལ་པ་གྲངས་མེད་སུམ་ཅུ་རྩ་དྲུག་ན་འབྲས་བུ་འགྲུབ་པར་གསུངས་ལ། རྡོ་རྗེ་ཐེག་པ་བས་ནི་རབ་ཀྱིས་ཚེ་འདི། འབྲིང་གིས་བར་དོ། ཐ་མས་སྐྱེ་བ་བདུན་ནམ་བཅུ་དྲུག་ཚུན་ཆད་ལ་འབྲས་བུ་འགྲུབ་པར་གསུངས་པས་ན་དབང་པོ་རྣོ་རྟུལ་གྱི་སྒོ་ནས་ཀྱང་རྡོ་རྗེ་ཐེག་པ་ཁྱད་པར་དུ་འཕགས་པ་ཡིན་ཏེ།
རྡོ་རྗེ་རྩེ་མོ་ལས། ཕ་རོལ་ཕྱིན་པའི་འབྱུང་བས་ནི། ། ཞེས་སོགས་གསུངས་པའི་ཕྱིར། གསུམ་པ་རྩོད་པ་སྤོང་བ་ལ། དོན་གཅིག་པ་ལ་རྩོད་པ་སྤོང་བ། ཁྱད་པར་གྱི་དབྱེ་བ་བཞི་པོ་མི་རིགས་པར་ཐལ་བའི་རྩོད་པ་སྤོང་བ། གསུང་རབ་དང་སྡེ་སྣོད་ཀྱི་དབྱེ་བ་དང་འགལ་བའི་རྩོད་པ་སྤོང་བ། གསང་སྔགས་སྤྱོད་པའི་དུས་མ་ཡིན་པར་ཐལ་བའི་རྩོད་པ་སྤོང་བ་དང་བཞི་ལས། དང་པོ་ནི། གསང་སྔགས་ལ་ཞེ་སྡང་བའི་བླུན་པོ་ཁ་ཅིག
ཕ་རོལ་ཏུ་ཕྱིན་པ་བ་དང་རྡོ་རྗེ་ཐེག་པ་བ་རྟོགས་བྱ་སོགས་དོན་མི་གཅིག་སྟེ། ཕ་རོལ་ཏུ་ཕྱིན་པ་ལས་འབྲས་བུ་སྐུ་དང་། ཡེ་ཤེས་ཀྱི་དབྱེ་བ་དང་། ས་དང་ཕ་རོལ་ཏུ་ཕྱིན་པའི་དབྱེ་བ་དང་། སྟོང་པ་དང་སྙིང་རྗེ་ལ་སོགས་པ་གསུངས་ལ། རྡོ་རྗེ་ཐེག་པ་ལས་བསྐྱེད་རིམ་དང་རྫོགས་རིམ་སོགས་གསུངས་པའི་ཕྱིར་ཞེ་ན། སྐྱོན་མེད་དེ། གསང་སྔགས་ལ་ཡང་སྐུ་དང་ཡེ་ཤེས་ཀྱི་དབྱེ་བ་སོགས་གསུངས་པའི་ཕྱིར་ཏེ། འཇམ་དཔལ་སྒྱུ་དྲ་ལས། ཕ་རོལ་ཕྱིན་པ་བཅུ་ཡི་ཚུལ། །
མགོན་པོ་ས་བཅུའི་དབང་ཕྱུག་སྟེ། ། ས་བཅུ་ལ་ནི་གནས་པ་པོ། ། ཤེས་བཅུ་རྣམ་དག་བདག་ཉིད་ཅན། ཞེས་དང་། རྒྱུད་ལས། སྟོང་ཉིད་སྙིང་རྗེ་ཐ་དད་མེད། ། གང་དུ་སེམས་ནི་རྣམ་བསྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་ཡིན། ། ཞེས་གསུངས་པའི་ཕྱིར།
གཉིས་པ་ནི། ཁ་ཅིག གསང་སྔགས་ཀྱི་ཐེག་པ་དེ་ཕ་རོལ་ཏུ་ཕྱིན་པ་ལས་ཁྱད་ཆོས་བཞིས་ཁྱད་པར་དུ་འཕགས་པ་མ་ཡིན་ཏེ། ཁྱད་པར་གྱི་ཆོས་བཞི་པོ་དེ་ཕ་རོལ་ཏུ་ཕྱིན་པ་ལ་ཡང་ཡོད་པའི་ཕྱིར། ཇི་ལྟར་ཞེ་ན། ལམ་ལ་ནི་རྨོངས་མ་རྨོངས་ཀྱི་ཐ་སྙད་མེད་ཅིང་། གང་ཟག་ལ་ནི་དེ་གཉིས་ཀ་ལ་རྨོངས་མ་རྨོངས་གཉིས་གཉིས་ཡོད་ལ། ཐབས་ཀྱང་ཕར་ཕྱིན་དྲུག་དང་། བསྡུ་དངོས་བཞི་སོགས་བསམ་གྱིས་མི་ཁྱབ་པ་ཞིག་ཡོད་ཅིང་། དཀའ་བ་མེད་པའང་ཕ་རོལ་ཏུ་ཕྱིན་པ་ལས།
བྱང་ཆུབ་སེམས་དཔའ་ཆོས་འཕགས་བུད་མེད་བརྒྱད་ཁྲི་བཞི་སྟོང་དང་ཐབས་གཅིག་ཏུ་འདོད་པའི་ཡོན་ཏན་ལྔས་རྩེ་དགའ་ཞིང་སྤྱོད་དོ། ། ཞེས་དང་། བྱང་ཆུབ་སེམས་དཔའ་རྟག་ཏུ་ངུ་ཡང་ཚོང་དཔོན་གྱི་བུ་མོ་ལ་སོགས་པ་བུ་མོ་ལྔ་བརྒྱ་དང་ཐབས་གཅིག་གོ ། ཞེས་དང་། བྱང་ཆུབ་སེམས་དཔའ་ལ་ལ་ནི་བུ་དང་ཆུང་མ་གདོན་མི་ཟ་བར་དགོས་སོ། ། ཞེས་པ་དང་། དབང་པོ་རྣོན་པོ་ཡང་མདོ་ལས། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་ནི། འདོད་ན་ཞག་བདུན་གྱིས་ཀྱང་བླ་ན་མེད་པའི་བྱང་ཆུབ་ཏུ་འཚང་རྒྱའོ། ། ཞེས་གསུངས་པའི་ཕྱིར་ཞེ་ན།
ཁྱད་པར་བཞི་པོ་ཆ་འདྲ་བ་ཙམ་ཕ་རོལ་ཏུ་ཕྱིན་པ་བ་ལ་ཡོད་ཀྱང་། ཐུན་མོང་མ་ཡིན་པའི་ཁྱད་ཆོས་བཞི་པོ་དེ་གསང་སྔགས་ཁོ་ན་ལ་ཡོད་པས་ཁྱད་པར་དུ་འཕགས་པ་ཡིན་ཏེ། སྤྱིར་དབང་པོ་རྣོ་རྟུལ་གྱི་ཁྱད་པར། ཉན་རང་དབང་རྟུལ་ཕར་ཕྱིན་པ་དབང་འབྲིང་། གསང་སྔགས་པ་དབང་རྣོན་དུ་བཤད་ཀྱང་། སྐབས་འདིའི་རྨོངས་པ་དེ་ཆོས་ཉིད་དཔེའི་ཚུལ་གྱིས་མངོན་སུམ་དུ་མ་མཐོང་བ་ལ་བཤད་པས། ཕར་ཕྱིན་ཐེག་པ་བའི་ལུགས་ལ་སོ་སོའི་སྐྱེ་བོའི་གནས་སྐབས་སུ་དེ་མཐོང་བ་མེད་པས་ལྟ་བ་རྟོགས་ཚུལ་ལ་རྨོངས་པར་བཞག་པ་ཡིན་པའི་ཕྱིར་དང་། ཕར་ཕྱིན་ཐེག་པ་བས་ཐབས་ལམ་དེ་དག་གསང་སྔགས་ལ་ཡོད་པའི་སྟེང་དུ་དེ་ལས་ཆེས་ཁྱད་པར་འཕགས་པ་ཕར་ཕྱིན་ཐེག་པ་བ་ལ་མེད་པའི་ཐབས་ཚུལ་བསམ་གྱིས་མི་ཁྱབ་པ་ཡོད་པའི་ཕྱིར་དང་། ཆོས་འཕགས་ནི་གཟུངས་ཐོབ་པའི་འཕགས་པ་ཡིན་ལ། རྟག་ཏུ་ངུ་ཡང་ནམ་མཁའ་ལས་སྒྲ་ཐོས་པའི་ཚེ་ཚོགས་ལམ་པ།
དཀའ་བ་སྤྱོད་པ་ན་སྦྱོར་ལམ་པ། འགྲོ་འོང་མེད་པ་ཐོབ་པ་ན་མཐོང་ལམ་པ་ཡིན་པས་ལུང་དེ་དག་འདོད་ཡོན་གྱིས་འཕགས་པ་འཆིང་མི་ནུས་ཤིང་། གཞན་འདོད་ཆགས་ཅན་རྗེས་སུ་གཟུང་བའི་ཆེད་ཚུལ་དེ་བཞིན་མཛད་པའི་དོན་ཡིན་པའི་ཕྱིར་དང་། གསང་ཆེན་ཐབས་ལ་མཁས་པའི་མདོ་ཡི་དོན་ནི། མི་སྐྱེ་བའི་ཆོས་ལ་བཟོད་པ་ཐོབ་པ་ས་བརྒྱད་པ་ཡིན་པས། དེ་ཐོབ་པ་ལ་བསྐལ་པ་གྲངས་མེད་གཉིས་འགོར་བས་ཡུན་ཤིན་ཏུ་རིང་ལ། གསང་སྔགས་ཀྱི་ལུགས་ལ་ལས་དང་པོ་བའི་སོ་སོའི་སྐྱེ་བོས་བརྩོན་འགྲུས་དྲག་ཞན་ལས། ཚེ་འདིའམ། བར་དོའམ། སྐྱེ་བ་བདུན་ནམ་བཅུ་དྲུག་ཚུན་ཆད་དུ་འཚང་རྒྱ་བས་ཤིན་ཏུ་མྱུར་བ་ཡིན་པའི་ཕྱིར་རོ། །
གཞན་རྒྱུ་འབྲས་ཀྱི་ཐེག་པ་གཉིས་ལ་གང་ཟག་དབང་པོ་རྣོ་རྟུལ་གཉིས་གཉིས་ཡོད་པ་དང་། ཕར་ཕྱིན་ཐེག་པ་བ་ལ་སངས་རྒྱས་སྒྲུབ་པའི་ཐབས་མང་པོ་ཡོད་པ་དང་། དེའི་ལུགས་ཀྱི་ཐེག་ཆེན་འཕགས་པ་ལ་འདོད་ཡོན་སྤྱོད་པ་གནང་ཡང་། སོ་སོའི་སྐྱེ་བོ་ལ་མ་གནང་བ་དང་། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་སེམས་འདོད་ན་ཞག་བདུན་ན་འཚང་རྒྱ་ནུས་པ་དེའི་ལུགས་ལ་ཡོད་པ་མི་འགོག་སྟེ། དེ་དག་ངེད་ཀྱང་འདོད་པའི་ཕྱིར་རོ། ། གསུམ་པ་ནི། གསང་སྔགས་ཀྱི་ཐེག་པ་དེ་ཕ་རོལ་ཏུ་ཕྱིན་པ་ལས་ཁྱད་པར་དུ་འཕགས་པ་མ་ཡིན་ཏེ། གསང་སྔགས་ཀྱི་ཐེག་པ་དེ་སྡེ་སྣོད་གསུམ་དུ་འདུས་ན། ཕ་རོལ་ཏུ་ཕྱིན་པ་དང་ཁྱད་པར་མེད་ལ།
མི་འདུ་ན་སྡེ་སྣོད་ལོགས་པར་འཇོག་དགོས་པར་འགྱུར་རོ་ཞེ་ན། ཐེག་པ་ཆེན་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། ཐུན་མོང་བ་ལ་སྡེ་སྣོད་གསུམ་དང་། ཐུན་མོང་མ་ཡིན་པ་ལ་རིག་པ་འཛིན་པའི་སྡེ་སྣོད་ཅེས་ལོགས་སུ་བཞག་ཀྱང་རུང་ལ། སྡེ་སྣོད་གསུམ་དུ་བསྡུ་ན་མདོ་སྡེའི་སྡེ་སྣོད་ཡིན་ཏེ། དཔུང་བཟང་ལས། གསང་སྔགས་མདོ་སྡེའི་ཚུལ་དུ་ངས་བཤད་ཀྱི། ། དཔུང་བཟང་གུས་པའི་ཚུལ་གྱིས་ང་ལ་ཉོན། ། ཞེས་གསུངས་པའི་ཕྱིར། ཡང་ཁ་ཅིག
མཚོན་བྱེད་དཔེའི་ཕྱག་ཆེན་གྱི་ཡེ་ཤེས་མཐོང་ལམ་དུ་འདོད་ཅིང་། དེས་གླིང་བཞི་བྱེ་བ་ཕྲག་བརྒྱ་བསྒུལ་བ་སོགས་ཡོན་ཏན་བརྒྱ་ཕྲག་བཅུ་གཉིས་དངོས་སུ་སྟོན་མི་ནུས་པ་ནི་ལུས་རྒྱས་བཅིངས་པ་ཡིན་ནོ་ཞེ་ན། དེ་ལྟར་ན་ལྕེབ་རིགས་པར་འགྱུར་ཏེ། ཤི་བ་ན་དེ་དག་སྟོན་ནུས་པའི་ཕྱིར་རོ། ། རང་སྲོག་བཅད་པའི་ལྟུང་བ་འོང་ངོ་ཞེ་ན། ཉན་ཐོས་ཀྱི་སྦྱོར་ལམ་བཟོད་པ་ཐོབ་པའང་ངན་སོང་དུ་མི་སྐྱེ་བའི་གདེང་ཐོབ་ན་ཐེག་ཆེན་གྱི་བདེན་པ་མཐོང་བ་ལ་ལྟུང་བས་ཅི་ལྟོ་སྟེ། ལས་དེ་ངེས་པར་བྱ་རིགས་སོ། ། གལ་ཏེ་སྔར་ཐོབ་ཀྱང་ད་ལྟ་ཉམས་སོ་ཞེ་ན། མཐོང་ལམ་ཐོབ་ཀྱང་ཉམས་པར་འགྱུར་ན། ཕྱིར་མི་ལྡོག་པའི་རྟགས་ཐེག་ཆེན་གྱི་སྦྱོར་ལམ་ནས་ཐོབ་པར་བྱམས་པས་བཤད་པས་བཞད་གད་ཀྱི་གནས་སོ། །
ཡང་ཁ་ཅིག བསྐྱེད་རིམ་ནི་གཟུགས་སྐུའི་རྒྱུ་ཙམ་ཡིན་གྱི། དེས་གྲོལ་བར་མི་ནུས་ལ། རྩ་རླུང་ཐིག་ལེ་སོགས་མུ་སྟེགས་ལའང་ཡོད་པས་སངས་རྒྱས་སྒྲུབ་པའི་ཐབས་མ་ཡིན་ལ། གསོད་པ་དང་དགུག་པ་སོགས་སེམས་ཅན་ལ་འཚེ་བའི་ལས་ཡིན་པས་མཐོ་རིས་སམ་བདེ་འགྲོ་ཡང་མི་འགྲུབ་ན། བྱང་ཆུབ་ལྟ་ག་ལ་ཞིག་སྟེ་ཐོབ་པར་མི་ནུས་སོ་ཞེ་ན། བསྐྱེད་རིམ་ལ་ཞེན་ན་མཆོག་མི་འགྲུབ་པར་ངེད་ཀྱང་འདོད་ལ། བསྐྱེད་རིམ་རྫོགས་རིམ་དང་ཟུང་འཇུག་ཏུ་བསྒོམ་ཤེས་ན་གྲོལ་བར་རྒྱུད་སྡེ་ལས་བཤད་དེ། བསྐྱེད་རིམ་ལ་བརྟེན་ནས་ས་དྲུག་གི་རྟོགས་པ་མངོན་དུ་བྱེད་ནུས་པར་བཤད་པའི་ཕྱིར། རྩ་རླུང་ཐིག་ལེ་སོགས་མུ་སྟེགས་ལ་ཡོད་ཀྱང་ཐབས་ཀྱིས་མ་ཟིན་པས་འཆིང་བྱེད་དུ་སོང་བ་ཡིན་ལ།
འདིར་རྣམ་པར་མི་རྟོག་པའི་ཐབས་ཀྱིས་ཟིན་པས་སངས་རྒྱས་སྒྲུབ་པའི་ཐབས་སུ་ཤིན་ཏུའང་འགྱུར་ཏེ། བསྐྱེད་རིམ་རླུང་དང་གཏུམ་མོ་སོགས། ། རིམ་པ་གཉིས་ལས་ཐ་དད་མིན། ། ཞེས་པའི་ཚུལ་གྱིས་དེ་དག་རྫོགས་རིམ་ཟབ་མོའི་ཉམས་ལེན་དུ་བཤད་པའི་ཕྱིར། གསོད་པ་དང་། དགུག་པ་སོགས་གང་ཟག་མཆོག་མ་ཡིན་པས་རང་འདོད་ཀྱིས་བྱས་ན་འཚེ་བར་འགྱུར་བ་ངེད་ཀྱང་འདོད་ལ། གང་ཟག་མཆོག་གམ་མཆོག་མ་ཡིན་ཀྱང་། བསྟན་པ་གཅེས་པར་འཛིན་པའི་བློས་བྱ་བ་ནི་རྡོ་རྗེ་ཐེག་པར་མ་ཟད། ཕ་རོལ་ཏུ་ཕྱིན་པ་བས་ཀྱང་སངས་རྒྱས་སྒྲུབ་པའི་ཐབས་སུ་འདོད་དེ། རྒྱུད་ལས།
སེམས་ཅན་གནོད་པའི་བྱ་བ་ནི། ། ནམ་ཡང་བྱ་བ་མ་ཡིན་ནོ། ། ཞེས་དང་། དཀོན་མཆོག་གསུམ་ལ་གནོད་བྱེད་ན། ། བཟོད་པ་བསྒོམ་པར་མི་བྱ་འོ། ། ཞེས་དང་། དཀོན་མཆོག་བརྩེགས་པ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་ནི་བྱང་ཆུབ་སེམས་དཔའི་ཉོན་མོངས་ལུད། །
དེ་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་གསུངས་པའི་ཕྱིར། ཡང་ཁ་ཅིག གསང་སྔགས་པ་དབང་པོ་རྣོ་བས་ཚེ་འདིའམ་བར་དོར་འབྲས་བུ་འགྲུབ་ན་ཧ་ཅང་མྱུར་ཆེས་པས་འབྲས་བུ་དམན་པར་འགྱུར་ཏེ། ཉན་ཐོས་ཀྱི་བྱང་ཆུབ་བསྒྲུབ་པ་ལ་ཡང་སྲིད་པ་གསུམ་དགོས་ན་འབྲས་བུ་མཆོག་སངས་རྒྱས་སྒྲུབ་པ་ལ་དཀའ་བ་སྣ་ཚོགས་ཀྱིས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཡུན་རིང་པོ་བསྒྲུབ་དགོས་པ་ལྟ་སྨོས་ཀྱང་ཅི་དགོས་པའི་ཕྱིར་རོ་ཞེ་ན། འདིའི་ལན་ལ་སློབ་དཔོན་ཁ་ཅིག ཚེ་གཅིག་ལ་འགྲུབ་པར་གསུངས་པ་ནི། བླ་མེད་ཀྱི་ལམ་ལ་བརྟེན་ནས་ཚེ་འདི་ཉིད་ལ་ས་དང་པོ་ཐོབ་པ་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འཇོག་པས། ཕྱག་ཆེན་མཆོག་གི་དངོས་གྲུབ་ཀྱི་མ་མཐའ་ས་དང་པོ་ནས་འཇོག་ཅེས་བཤད་ལ། སློབ་དཔོན་དཔལ་དབྱངས་ཀྱི་བཞེད་པ་ནི།
གསང་སྔགས་སྤྱོད་པའི་ཆོ་ག་ཡིས། ། ཚེ་ལ་དབང་བའི་རིག་འཛིན་ཐོབ། ། རིག་པ་འཛིན་པའི་ཚེ་ཉིད་ཀྱིས། ། སངས་རྒྱས་འགྲུབ་པར་བཤད་པ་ཡིན། ། ཞེས་རིག་འཛིན་གྱི་ཚེ་བསྒྲུབས་ནས་ལུས་དེ་ཉིད་ཀྱིས་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་པ་ལ་ཕྱག་ཆེན་མཆོག་གི་དངོས་གྲུབ་ཐོབ་པར་འཇོག་པ་ཡིན་ཞེས་བཞེད། འདིར་དེ་གཉིས་ཀ་བཞེད་པ་ཡིན་ཏེ། དཔལ་ཀུན་ཏུ་ཁ་སྦྱོར་དང་རྡོ་རྗེ་མཁའ་འགྲོ་མཐུན་པར། བཅུད་ལེན་གྲུབ་པར་གྱུར་པའི་ཚེ་འགྲུབ་བོ་ཞེས་པ་ཕྱི་མ་དང་མཐུན་ཞིང་། གསང་འདུས་ལས། བྱང་ཆུབ་སེམས་ནི་རྒྱལ་རྒྱ་མཚོ། །
རྡོ་རྗེ་སེམས་དཔའི་ཚེ་དེས་ཐོབ། ། ཅེས་དང་། སློབ་དཔོན་ཟླ་བ་གྲགས་པས་དེའི་འགྲེལ་པར། རྡོ་རྗེ་སེམས་དཔའི་ཚེ་ནི་ནད་མེད་པ་དང་། བར་ཆད་མེད་པའོ། ། ཞེས་པ་སྔ་མ་དང་མཐུན་པའི་ཕྱིར། ཇི་ལྟར་མཐུན་ན། བླ་མེད་ཀྱི་ལམ་ལ་བརྟེན་ནས་ས་དང་པོ་ཐོབ་པའི་བྱང་ཆུབ་སེམས་དཔའ་དེས་གསང་སྔགས་ཀྱི་ཐབས་ལ་མཁས་པའི་ཁྱད་པར་ལ་བརྟེན་ནས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་སྐད་ཅིག་མ་གཅིག་ལ་ཡང་རྫོགས་པར་བྱས་ཏེ་སངས་རྒྱ་ནུས་ཤིང་། ཡུན་ཐུང་ངུས་ཚོགས་གཉིས་རྫོགས་ནུས་པས་ན་རིག་འཛིན་གྱི་འཆི་མེད་ཀྱང་འགྲུབ་སྟེ། ཁ་སྦྱོར་ལས།
ཁ་ཅིག་ཏུ་ནི་བྱང་ཆུབ་ཆེན་པོའི་སེམས། ། ཁ་ཅིག་ཏུ་ནི་བདུད་ལས་མཆོག་ཏུ་རྒྱལ། ། ཞེས་དང་། ལུས་ཀྱི་སྦྱིན་པ་བྱིན་ནས་ནི། ། ཕྱི་ནས་སྤྱོད་པ་ཡང་དག་སྤྱད། ། ཅེས་དང་། རྗེ་ས་ཆེན་གྱིས། དེ་བས་ན་ཡུན་རིང་བས་ཚོགས་རྫོགས་པ་མ་ཡིན་ཏེ། འཁོར་བའི་སྡུག་བསྔལ་བཞིན་ནོ། ། ཡུན་ཐུང་ཡང་ཚོགས་རྫོགས་ཏེ།
དེ་བཞིན་གཤེགས་པ་སྐར་རྒྱལ་ཚིགས་སུ་བཅད་པ་གཅིག་གིས་བསྟོད་དེ་སྐོར་བ་བདུན་བྱས་པས་བསྐལ་པ་དགུ་ཁྲིའི་ཚོགས་འདུམ་པར་བཤད་དོ། ། ཞེས་གསུངས་པའི་ཕྱིར། ཁ་ཅིག བྱ་སྤྱོད་གཉིས་རྡོ་རྗེ་ཐེག་པ་མ་ཡིན་པར་འགྱུར་ཏེ། དེ་གཉིས་ལ་ཁྱད་པར་འཕགས་ཆོས་བཞི་པོ་དེ་མེད་པའི་ཕྱིར་ཞེ་ན། སྐྱོན་མེད་དེ། བྱ་སྤྱོད་གཉིས་ལ་ཁྱད་ཆོས་བཞི་པོ་དེ་ཡོད་ཅིང་། དེ་ཕ་རོལ་ཏུ་ཕྱིན་པ་བ་ལ་ལྟོས་ན་ཆེས་ཁྱད་པར་དུ་འཕགས་ལ། བླ་མེད་ལ་ལྟོས་ན་ཅུང་ཟད་ཙམ་གྱིས་ཁྱད་པར་འཕགས་པའི་ཕྱིར་རོ། ། བཞི་པ་ནི།
ཁ་ཅིག་ན་རེ། གསང་སྔགས་ཞེས་བྱ་བ་ཁྱད་པར་དུ་འཕགས་པའི་ཆོས་ཡིན་མོད། དེ་ད་ལྟ་སྤྱོད་པའི་དུས་མ་ཡིན་ཏེ། སློབ་དཔོན་དང་སློབ་མ་མཚན་ཉིད་དང་ལྡན་པ་རྙེད་དཀའ་བའི་ཕྱིར་དང་། གསང་སྔགས་ནས་གསུངས་པའི་དམ་ཚིག་བསྲུང་ན་ཕན་ཡོན་ཆེ་ཡང་། མ་བསྲུང་ན་ཉེས་པ་ཆེ་བའི་ཕྱིར་དང་། དུས་སྙིགས་པས་གསང་སྔགས་སྤྱོད་པའི་དུས་མ་ཡིན་པའི་ཕྱིར་ཞེ་ན། སྐྱོན་མེད་དེ། སློབ་དཔོན་དང་སློབ་མ་མཚན་ཉིད་མཐའ་དག་དང་ལྡན་པ་རྙེད་དཀའ་ཡང་མཚན་ཉིད་ཕལ་ཆེར་དང་ལྡན་པ་རྙེད་སླ་བའི་ཕྱིར་དང་། གསང་སྔགས་ཀྱི་དམ་ཚིགས་བསྲུང་དཀའ་བས་གསང་སྔགས་སྤྱོད་པའི་དུས་མ་ཡིན་ན།
དམ་པའི་ཆོས་མཐའ་དག་ནས་གསུངས་པའི་བསླབ་བྱ་ཡང་བསྲུང་དཀའ་བས་དམ་པའི་ཆོས་ཀྱང་སྤོང་རིགས་པར་ཐལ་བའི་ཕྱིར་དང་། སྙིགས་མའི་དུས་སུ་ཆོས་གཞན་པས་གསང་སྔགས་འགྲུབ་སླ་བར་བཤད་པའི་ཕྱིར་ཏེ། རྣལ་འབྱོར་མ་ཀུན་སྤྱོད་པས། གཞན་ཡང་ཕྱི་མའི་དུས་ཀྱི་ཚེ། ། དུས་མཐར་དངོས་གྲུབ་མི་ཐོབ་སྟེ། ། ཆོས་འདི་དེ་ལྟར་ཤེས་ནས་ནི། ། བསམ་པ་ཐམས་ཅད་རྫོགས་བྱེད་ཡིན། ། ཞེས་དང་། ཁྲག་འཐུང་མངོན་བྱུང་ལས། ཧེ་རུ་ཀ་དཔལ་བཟུང་བྱས་ནས། །
སྙིགས་མའི་དུས་སུ་འགྲུབ་པར་འགྱུར། ། ཞེས་དང་། ཇོ་བོ་རྗེས་དབུ་མའི་བསྟན་བཅོས་རིན་པོ་ཆེའི་ཟ་མ་ཏོག་ཁ་ཕྱེ་བ་ལས། ཚོགས་གཉིས་མྱུར་ཏུ་བསྡུད་པ་དང་། ། སྐུ་གཉིས་མྱུར་དུ་འགྲུབ་པའི་རྒྱུ། ། གསང་སྔགས་ཐེག་པ་སྤྱད་བྱ་ཞེས། ། མར་མེ་མཛད་དཔལ་ཡེ་ཤེས་སྨྲ། ། ཞེས་གསུངས་པའི་ཕྱིར། ལྔ་པ་གསང་སྔགས་ཀྱི་ཐེག་པ་བྱེ་བྲག་ཏུ་གཏན་ལ་དབབ་པ་ལ། རྒྱུད་སྡེའི་རབ་ཏུ་དབྱེ་བ་དང་།
སྔགས་ཀྱི་ཐེག་པའི་བྱུང་ཚུལ་རྣམ་པར་བཞག་པ་གཉིས་ལས། དང་པོ་ལ་གསང་སྔགས་མཐའ་དག་རྒྱུད་སྡེ་བཞིར་དབྱེ་བ། བྱེ་བྲག་ཏུ་བླ་མེད་ཀྱི་རྒྱུད་སྡེའི་དབྱེ་བ། རྒྱུད་སྡེ་རྣམས་ཀྱི་ཚད་བསྟན་པ་དང་གསུམ། དང་པོ་ལ་རྗེ་ས་ཆེན་གྱི་རྒྱུད་སྡེ་སྤྱི་རྣམ་ལྟར་ན་ཕྱི་རོལ་མུ་སྟེགས་བྱེད་ལ་སོགས་པའི་སྤྱོད་པ་མི་འདྲ་བ་བཞི་ཡོད་པས། དེ་དག་རྗེས་སུ་གཟུང་བའི་ཆེད་དུ་རྒྱུད་སྡེ་བཞིར་བཞག་པའི་ཚུལ། ནང་པ་སངས་རྒྱས་པ་ལ་གྲུབ་མཐའ་སྨྲ་བ་བཞི་ཡོད་པས། དེ་དག་དང་ལུང་སྒོ་བསྟུན་ནས་རྒྱུད་སྡེ་བཞིར་བཞག་པའི་ཚུལ། འདོད་པ་ཁམས་པའི་སེམས་ཅན་ལ་འདོད་ཆགས་སྤྱོད་ཚུལ་མི་འདྲ་བ་བཞི་ཡོད་པས། དེ་དག་རྗེས་སུ་གཟུང་བའི་ཆེད་དུ་རྒྱུད་སྡེ་བཞིར་བཞག་པའི་ཚུལ།
གང་ཟག་དབང་པོ་རྣོ་རྟུལ་བཞི་ཡོད་པ་ལས། དེ་དག་རྗེས་སུ་གཟུང་བའི་ཆེད་དུ་རྒྱུད་སྡེ་བཞིར་བཞག་པའི་ཚུལ། ཡན་ལག་གི་དོན་དང་འཇུག་ཚུལ་གྱི་སྒོ་ནས་རྒྱུད་སྡེ་བཞིར་བཞག་པའི་ཚུལ། རྒྱུད་སྡེ་ལྔ་དང་དྲུག་ལ་སོགས་གསུངས་པ་དང་མི་འགལ་བར་བསྟན་པའི་སྒོ་ནས་རྒྱུད་སྡེ་བཞིར་བཞག་པའི་ཚུལ་ཏེ། འཇོག་ཚུལ་མི་འདྲ་བ་དྲུག་གསུངས། ཆོས་རྗེ་ས་སྐྱ་པཎྜི་ཏས། རྒྱུད་སྡེ་བཞི་ཡི་དབྱེ་བ་ནི། ། མི་རིགས་བཞི་དང་དུས་ཚོད་བཞི། ། ཉོན་མོངས་སྒོ་ནས་བསྟན་པ་སྟེ། ། འདི་ནི་རྒྱུད་དང་མཐུན་པ་ཡིན། །
ཞེས་འཇོག་ཚུལ་གསུམ་དུ་གསུངས་ཀྱང་། འདིར་རྗེ་བཙུན་རྩེ་མོའི་སྤྱི་རྣམ་ལྟར་བཤད་ན། རྒྱུད་སྡེ་བཞིའི་གྲངས་ངེས་པ། གོ་རིམ་ངེས་པ། མིང་གི་དོན། རྩོད་པ་སྤོང་བ་དང་བཞི་ལས། དང་པོ་ལ་ཕྱི་རོལ་མུ་སྟེགས་བྱེད་ལ་ལོག་པར་རྟོག་པའི་སྤྱོད་པ་མི་འདྲ་བ་བཞི་ཡོད་པས། དེ་དག་རྗེས་སུ་གཟུང་བའི་ཆེད་དུ་རྒྱུད་སྡེ་བཞིར་བཞག་པའི་ཚུལ་སོགས་གསུམ་སྔ་མ་ལྟར་ལས། དང་པོ་ལ་ཇི་ལྟར་བཞག་པའི་ཚུལ། རྒྱུད་སྡེ་གང་ནས་གསུངས་པ།
གྲུབ་ཐོབ་ཀྱི་སློབ་དཔོན་གང་གི་རྗེས་སུ་འབྲང་བ་དང་གསུམ་ལས། དང་པོ་ནི། སྤྱིར་མུ་སྟེགས་བྱེད་ལ་འདོད་ཆགས་ཅན་དབང་ཕྱུག་གི་རྗེས་སུ་འབྲང་བ་འདོད་ཆགས་ཆོས་སྨྲ་བ་དང་། ཞེ་སྡང་ཅན་ཁྱབ་འཇུག་གི་རྗེས་སུ་འབྲང་བ་ཞེ་སྡང་ཆོས་སུ་སྨྲ་བ་དང་། གཏི་མུག་ཅན་ཚངས་པའི་རྗེས་སུ་འབྲངས་ནས་གཏི་མུག་ཆོས་སུ་སྨྲ་བ་དང་། རྐྱེན་སྙོམ་པ་སྐབས་ཐོབ་ཀྱི་གསུམ་ཀའི་རྗེས་སུ་འབྲངས་པ་དུག་གསུམ་ཆོས་སུ་སྨྲ་བ་དང་བཞི་ཡོད་པས། དེ་དག་རྗེས་སུ་གཟུང་བའི་ཆེད་དུ་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་ན་མེད་པའི་རྒྱུད་དང་བཞི་གསུངས་པ་ཡིན་ཞིང་དེ་ཡང་བླ་མེད་ནི་འདོད་ཆགས་ཅན་ལྷ་ཆེན་པོའི་རྗེས་སུ་འབྲང་བ་རྣམས་བསྟན་པ་ལ་ཁ་དྲང་བ་ལ་དེ་དག་དང་རྗེས་སུ་མཐུན་པའི་སྤྱོད་པ་དགོས་པས།
དེའི་དབང་དུ་བྱས་ནས་གསུངས་པ་ཡིན་ཏེ། གསང་འདུས་ལས། ཕྱག་ཆེན་ཡེ་ཤེས་འདོད་པ་ཡིས། ། རྟག་ཏུ་འདོད་ཡོན་ལྔ་རྣམས་བསྟེན། ། ཞེས་དང་། བུ་མོ་ཨུཏྤལ་མཐིང་གའི་མདོག ། རྙེད་ནས་འདོད་པས་མཆོད་པར་བྱ། ། ཞེས་དང་། བདེ་མཆོག་ལས། སྒྱུ་མ་དག་ནི་ཐམས་ཅད་ལས། །
བུད་མེད་སྒྱུ་མ་ཁྱད་པར་འཕགས། ། ཞེས་གསུངས་པའི་ཕྱིར། ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་པ་འཚེ་བ་ཆོས་སུ་སྨྲ་བ་རྣམས་བསྟན་པ་ལ་ཁ་དྲང་བ་ལ་དེ་དག་དང་རྗེས་སུ་མཐུན་པའི་སྤྱོད་པ་དགོས་པས། དེའི་དབང་དུ་བྱས་ནས་སྤྱོད་པའི་རྒྱུད་གསུངས་པ་ཡིན་ཏེ། ཁྲོ་བོ་ཁམས་གསུམ་རྣམ་རྒྱལ་གྱི་རྟོག་པ་ལས། བཅོམ་ལྡན་འཇམ་པའི་དབྱངས་ཉིད་ནི། ། ཁྲོ་བོའི་མིང་ནི་གཤིན་རྗེའི་གཤེད། ། དེ་མཐོང་ནས་ནི་ཁྲོ་བོ་གཞན། ། ཐམས་ཅད་ཐམས་ཅད་ལག་ཆ་ཤོར། ། ཞེས་དང་།
ཨེ་མ་གསོད་པ་འདི་ནི་བཟང་། ། གསོད་པ་གསོད་པ་མ་ཡིན་ཏེ། ། ཇི་སྲིད་གསོད་པ་དག་ལས་གྲོལ། ། བསད་པས་བྱང་ཆུབ་ཐོབ་པར་བྱེད། ། ཅེས་གསུངས་པའི་ཕྱིར། གཏི་མུག་ཅན་ཚངས་པའི་རྗེས་སུ་འབྲངས་ནས་གཙང་སྦྲ་ཆོས་སུ་སྨྲ་བ་རྣམས་བསྟན་པ་ལ་ཁ་དྲང་བའི་ཆེད་དུ་དེ་དག་དང་རྗེས་སུ་མཐུན་པའི་སྤྱོད་པ་དགོས་པས། དེའི་དབང་དུ་བྱས་ནས་བྱ་བའི་རྒྱུད་གསུངས་ཏེ། ལེགས་གྲུབ་ལས། ཤ་ཆང་ཀེ་འུ་བཙོང་དང་སྒོག་རྔོག་དང་། ། འབྲུ་མར་ཏིལ་དང་ལ་ཕུག་སུ་ར་ན། །
འབྱུང་པོའི་ཟས་དང་ལྷ་བཤོས་གཏོར་མ་དང་། ། གུ་ལང་མཆོད་བྱས་གཏོར་མ་མི་ཟ་འོ། ། ང་ཡི་མངགས་པ་ཁ་ཟས་དཀར་གསུམ་དང་། ། རྩ་བ་སྡོང་བུ་འབྲས་བུའི་ཚོད་མ་དང་། ། འབྲུ་མར་ཚིག་མ་དར་བའི་འོ་སྐོལ་དང་། ། ཐུག་པ་རྣམས་ནི་བཟའ་བཏུང་ཡིན་པར་གསུངས། ། ཞེས་དང་། དུས་སུ་ཟོས་ནས་དུས་སུ་ཁྲུས་བྱས་ནས། ། འཕྲེང་བ་མར་མེ་བདུག་པ་བསྟོད་པ་དྲི། ། ཤ་ཆང་མེད་པའི་ལྷ་བཤོས་ཕུལ་ནས་ནི། །
ཀུ་ཤའི་ཁྲི་ལ་འདུག་ལ་བཟླས་བརྗོད་བརྩམས། ། ཞེས་དང་། དཔུང་བཟང་ལས། བུ་གཅིག་ལུས་དག་པར་ནི་བྱ་བའི་ཕྱིར། ། དེ་བཞིན་གཤེགས་པ་སྨྱུང་བ་མི་གསུངས་ཏེ། ། བསམ་གཏན་བདེ་བ་འགྲུབ་པར་བྱ་བའི་ཕྱིར། ། དེ་བཞིན་གཤེགས་པས་མྱུང་བ་རྗེས་སུ་གསུངས། ། ཞེས་གསུངས་པའི་ཕྱིར། གསུམ་ཀའི་རྗེས་སུ་འབྲངས་ནས་དུག་གསུམ་ཀ་ཆོས་སུ་སྨྲ་བ་རྣམས་བསྟན་པ་ལ་ཁ་དྲང་བའི་ཆེད་དུ་དེ་དག་དང་རྗེས་སུ་མཐུན་པའི་སྤྱོད་པ་དགོས་པས། དེའི་དབང་དུ་བྱས་ནས་རྣལ་འབྱོར་གྱི་རྒྱུད་གསུངས་ཏེ།
དེ་ཁོ་ན་ཉིད་འདུས་པའི་རྒྱུད་ཀྱི་དུམ་བུ་དང་པོར་འདོད་ཆགས་ཅན་རྗེས་སུ་གཟུང་བའི་ཆེད་དུ་ལྷ་ཐམས་ཅད་ཆགས་པའི་ཉམས་ཅན། དུམ་བུ་གཉིས་པར་ཞེ་སྡང་ཅན་རྗེས་སུ་གཟུང་བའི་ཆེད་དུ་ལྷ་ཐམས་ཅན་ཁྲོ་བོའི་ཉམས་ཅན། དུམ་བུ་གསུམ་པར་གཏི་མུག་ཅན་རྗེས་སུ་གཟུང་བའི་ཆེད་དུ་ལྷ་ཐམས་ཅད་ཞི་བའི་ཉམས་ཅན། དུམ་བུ་བཞི་པར་མ་ངེས་པའི་རིགས་ཅན་རྗེས་སུ་བཟུང་པའི་ཆེད་དུ་ལྷ་ཐམས་ཅད་སྣ་ཚོགས་པའི་ཉམས་ཅན་དུ་གསུངས་པའི་ཕྱིར། གཉིས་པ་ནི། དབྱེ་ཚུལ་དེ་ཉིད་འདུས་པའི་རྒྱུད་ལ་བརྟེན་ན་ཁུངས་ཡོད་ཅིང་། གསུམ་པ་ནི་སློབ་དཔོན་རབ་འབྱོར་བསྐྱངས་དང་། ཀུན་དགའ་སྙིང་པོ་དང་། སངས་རྒྱས་ཡེ་ཤེས་ཞབས་ལ་སོགས་པའང་དབྱེ་ཚུལ་དེ་ཉིད་བཞེད་པར་བར་མ་ཆད་པའི་བླ་མ་བརྒྱུད་པའི་གསུང་བགྲོས་ལས་འབྱུང་བས་ན་གློ་བུར་གྱི་གྲུབ་པའི་མཐའ་ཡང་མ་ཡིན་པར་གྲུབ་པ་ཡིན་ནོ། ། འོ་ན་སློབ་དཔོན་དེ་དག་གིས་མཛད་པའི་བསྟན་བཅོས་ཀྱི་ཁུངས་གང་དང་འབྲེལ་བ་ཡིན་ཞེ་ན།
གཏམ་རྒྱུད་ལ་ལུང་ཁུངས་མི་དགོས་པ་མཁས་པ་སྤྱིའི་ལུགས་ཡིན་ཞིང་། གཏམ་རྒྱུད་ཅེས་པའི་ཚིག་ལས་ཀྱང་ཤེས་ནུས་པས། མཆུའི་རྣམ་འགྱུར་ཉུང་ན་ཞལ་མཛེས་པ་ཡིན་ནོ། ། གཉིས་པ་ལ་སྔར་ལྟར་གསུམ་ལས། ནང་པ་སངས་རྒྱས་པ་ལ་ཉན་ཐོས་ཐ་མ་གནས་མ་བུ་པ་དང་། འབྲིང་ཉི་འོག་བྱེ་བྲག་ཏུ་སྨྲ་བ་གཉིས་ནི། མདོ་ལས། དགེ་སློང་དག་ཁུར་ཡང་ཡོད་དོ། ། ཞེས་པའི་རྗེས་སུ་འབྲངས་ནས་བརྗོད་དུ་མེད་པའི་བདག་ཡོད་པར་འདོད་ལ། དེ་དང་ལུང་སྒོ་བསྟུན་ནས་རང་ཉིད་ལྷར་བསྐྱེད་པ་མེད་ཅིང་།
མདུན་དུ་རས་བྲིས་ལ་སོགས་པ་དམ་ཚིག་སེམས་དཔར་བསྐྱེད་ནས། དེའི་ཐུགས་ཀར་སྔགས་འཕྲེང་བཀོད་བཟླས་པ་བྱེད་པ་རྗེ་དཔོན་ལྟ་བུ་ལ་དངོས་གྲུབ་ལེན་པ་བྱ་རྒྱུད་ཀྱི་བསྐྱེད་ཆོག་གསུངས་པ་ཡིན་ཏེ། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། བདག་ཉིད་ལྷའི་སྙེམས་པ་མེད་པ་དང་། ཡེ་ཤེས་སེམས་དཔའི་བདེ་བ་མེད་པ་ནི་བྱ་བའི་རྒྱུད་ལ་ཞུགས་སོ། ། ཞེས་གསུངས་པའི་ཕྱིར། ཉན་ཐོས་རབ་ཁ་ཆེ་བྱེ་བྲག་ཏུ་སྨྲ་བ་དང་། མདོ་སྡེ་པ་གཉིས་ནི། མདོ་ལས། ལས་ཡོད་རྣམ་པར་སྨིན་པའང་ཡོད། །
བྱེད་པ་པོ་ནི་མི་དམིགས་སོ། ། ཞེས་པ་ལ་བརྟེན་ནས་གང་ཟག་གི་བདག་མེད་ཀྱང་རྡུལ་ཕྲན་དང་། ཤེས་པ་སྐད་ཅིག་མ་བདེན་གྲུབ་ཏུ་འདོད་ལ། དེ་དང་སྒོ་བསྟུན་ནས་རང་ཉིད་དམ་ཚིག་སེམས་དཔར་བསྐྱེད། མདུན་དུ་ཡེ་ཤེས་སེམས་དཔའ་སྤྱན་དྲངས་ནས། བདག་ལ་མ་བསྟིམ་པར་དེའི་ཐུགས་ཀར་སྔགས་འཕྲེང་བཀོད་དེ་བཟླས་པས་དངོས་གྲུབ་སྒྲུབ་པ་གྲོགས་པོ་ཕན་ཚུན་ཕན་འདོགས་པ་ལྟ་བུ་སྤྱོད་པའི་རྒྱུད་ཀྱི་བསྐྱེད་ཆོག་གསུངས་ཏེ། རབ་དབྱེ་ལས། སྤྱོད་པའི་རྒྱུད་དུ་བྲིས་སྐུ་དང་། ། བདག་ཉིད་གཉིས་ཀ་ལྷར་བསྐྱེད་ནས། ། གྲོགས་པོ་ལྟ་བུའི་དངོས་གྲུབ་ལེན། །
ཞེས་གྲུབ་མཐའ་གཟུང་འཛིན་བདེན་གྲུབ་གཉིས་ཡོད་པ་དང་འདྲ་བར་ལྷ་གཉིས་ཀྱི་བསྐྱེད་ཆོག་གསུངས་པའི་ཕྱིར་རོ། ། འཕགས་པ་རང་སངས་རྒྱས་པ་དག་གཟུང་བའི་ཡུལ་བདེན་པར་མེད་ཀྱང་། འཛིན་བྱེད་ཀྱི་ཤེས་པ་བདེན་གྲུབ་ཏུ་འདོད་ལ། དེ་དང་སྒོ་བསྟུན་ནས་མཉམ་གཞག་ཏུ་དམ་ཡེ་དབྱེར་མེད་དུ་བྱས་ནས། རྗེས་ཐོབ་ཏུ་ཡེ་ཤེས་པ་གཤེགས་པ་རྣལ་འབྱོར་རྒྱུད་ཀྱི་བསྐྱེད་ཆོག་གསུངས་ཏེ། རབ་དབྱེ་ལས། རྣལ་འབྱོར་རྒྱུད་དུ་ཕྱི་རོལ་ལ། ། དམིགས་ཀྱི་རྐྱེན་ཙམ་བྱས་ནས་ནི། ། རང་ཉིད་དམ་ཚིག་སེམས་དཔའ་ལ། ། ཡེ་ཤེས་འཁོར་ལོ་སྤྱན་དྲངས་ཏེ། །
ཇི་སྲིད་ཕྱག་རྒྱ་མ་བཀྲོལ་བ། ། དེ་ཡི་བར་དུ་སངས་རྒྱས་བཞུགས། ། ཕྱག་རྒྱ་བཀྲོལ་ནས་སངས་རྒྱས་གཤེགས། ། དེ་ནས་རང་ཉིད་ཐ་མལ་འགྱུར། ། ཞེས་གསུངས་པའི་ཕྱིར། ཐེག་པ་ཆེན་པོ་དབུ་སེམས་གཉིས་ཀུན་རྫོབ་ཏུ་གཟུང་འཛིན་གཉིས་ཡོད་ཅིང་། དོན་དམ་པར་གཟུང་བའི་ཡུལ་དང་། དེ་ལ་བལྟོས་པའི་འཛིན་བྱེད་ཀྱི་ཤེས་པ་མི་འདོད་ལ། དེ་དང་སྒོ་བསྟུན་ནས་རང་དམ་ཚིག་པར་བསྐྱེད། དེ་ལ་ཡེ་ཤེས་པ་བཅུག་སྟེ་དུས་ནམ་ཡང་དམ་ཡེ་མི་འབྲལ་བ་བླ་མེད་ཀྱི་བསྐྱེད་ཆོག་གསུངས་ཏེ།
རྡོ་རྗེ་གུར་གྱི། དམན་པ་རྣམས་ལ་བྱ་བའི་རྒྱུད། ། ཅེས་སོགས་ཀྱི་འགྲེལ་པར། བྱ་བའི་རྒྱུད་ཅེས་བྱ་བ་ནི་ཕྱི་རོལ་བརྡུང་མ་ལོག་པའི་ལྷར་དམིགས་པ་དང་། གཙང་སྦྲ་དང་སྡོམ་པ་ལ་སོགས་པ་ལྷུར་ལེན་པའོ། ། བྱ་བའི་སྦྱོར་བ་ཞེས་པ་ནི། བདག་ལས་ཕྱི་རོལ་ཏུ་དམིགས་པའོ། ། རྣལ་འབྱོར་ཞེས་བྱ་བ་ནི། རང་གིས་འཁོར་ལོས་བསྒྱུར་བའི་ཡེ་ཤེས་དང་བདག་ཉིད་རོ་གཅིག་དུ་དམིགས་པའོ། ། རྣལ་འབྱོར་བླ་མ་ཞེས་བྱ་བ་ནི།
རང་གི་རིག་མ་དང་འཁྱུད་པ་ལས་བྱུང་བའི་དགའ་བ་མཆོག་གི་བདེ་ཆེན་ལ་སྤྱོད་པའོ། ། རྣལ་འབྱོར་བླ་ན་མེད་པ་ཞེས་བྱ་བ་ནི་རང་གི་ལྷའི་རྡོ་རྗེ་དང་པདྨ་སྦྱོར་བ་བདེ་བ་མཆོག་ལ་དམིགས་པའོ། ། ཞེས་དང་། རབ་དབྱེ་ལས། རྣལ་འབྱོར་ཆེན་པོའི་རྒྱུད་དུ་ནི་དག་པ་གསུམ་གྱི་རང་བཞིན་བཤད། ། ཅེས་གསུངས་པའི་ཕྱིར། གཉིས་པ་ནི། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལ་བརྟེན་ཅིང་། གསུམ་པ་ནི། དཔལ་འཕགས་པ་ཀླུ་སྒྲུབ་ཞབས་དང་།
ཤཱནྟི་པ་ལ་སོགས་པ་བཞེད་པ་ཡིན་ནོ། ། མི་ཉག་པྲཛྙཱ་ཛོ་ལའི་སྤྱི་རྣམ་དང་། ཡི་གེ་རྙིང་པ་འགའ་ཞིག་ལས་ནི་སློབ་དཔོན་ཙི་ལུ་པས་མཛད་པའི་བཀའ་མ་ལུས་པ་ལ་འཇུག་པའི་འགྲེལ་པ་ཤེས་རབ་གྲུབ་ཅེས་བྱ་བ་ལས་ཀྱང་བཤད་ཅེས་འབྱུང་ངོ་། ། གསུམ་པ་ལ་སྔར་ལྟར་གསུམ་ལས། དང་པོ་ནི། ཆགས་བྲལ་གྱི་གང་ཟག་འདུལ་བའི་ཕྱིར་དུ་ཕར་ཕྱིན་ཐེག་པ་བསྟན་ཅིང་། འདོད་ཁམས་ཀྱི་ཆགས་ཅན་གྱི་གང་ཟག་འདུལ་བའི་ཆེད་དུ་གསང་སྔགས་བསྟན་པ་ཡིན་ལ། དེ་དག་ལ་ཆགས་པ་ཆེ་འབྲིང་གསུམ་དུ་ཡོད་པས་དེ་དག་མ་སྤངས་པར་བྱང་ཆུབ་ཀྱི་ལམ་ཡོད་པར་བསྟན་པའི་ཕྱིར་རྒྱུད་སྡེ་བཞིར་བཞག་པ་ཡིན་ཏེ། སམྦུ་ཊི་ལས། རྒོད་དང་ལྟ་བ་ལག་བཅངས་དང་། །
གཉིས་གཉིས་འཁྱུད་དང་རྣམ་པ་བཞི། ། སྲིན་བུའི་ཚུལ་གྱི་རྒྱུད་བཞིར་གནས། ། ཞེས་ཆགས་པས་ཆགས་པ་འཇོམས་པ་ཤིང་གི་སྲིན་བུ་དང་། སྡིག་པའི་ཕྲུ་གུ་དང་འདྲ་བར་གསུངས་པའི་ཕྱིར། དེ་ཡང་འདོད་པའི་ཁམས་ན། མཛོད་ལས། གཉིས་གཉིས་འཁྱུད་དང་ལག་བཅངས་དང་། དགོད་དང་བལྟས་པའི་འཁྲིག་པ་ཡིན། ། ཞེས་པ་ལྟར་འདོད་ཆགས་རིགས་བཞི་ཡོད་པ་ལས། གཞན་འཕྲུལ་དབང་བྱེད་པ་བལྟས་པ་ཙམ་གྱི་ཆགས་པས་ཚིམ་པ་ཡོད་པས།
དེའི་གཉེན་པོར་ལྷ་ཕོ་མོ་ཕན་ཚུན་བལྟས་པ་ཙམ་གྱིས་ཚིམ་པའི་དགའ་བའི་བདེ་བ་ལམ་དུ་བྱེད་པ་བྱ་བའི་རྒྱུད་གསུངས་ཏེ། རྡོ་རྗེ་གཙུག་ཏོར་གྱི་རྒྱུད་ལས། དཀྱིལ་འཁོར་ལྷ་རྣམས་ཐམས་ཅད་ནི། ། དཀར་པོའི་རས་ལ་རྟག་གནས་ཤིང་། ། ཕོ་ཡང་མོ་ལ་ལྟ་བ་དང་། ། མོ་ཡང་ཕོ་ལ་བལྟ་བ་བྲི། ། ཞེས་དང་། ཆོ་ག་ཞིབ་མོ་ལས། བཅོམ་ལྡན་ཁྲོ་གཉེར་ཅན་ལ་བསྟོད་པ་བྱ་ཞིང་། ཞེས་དང་།
གཡས་ཕྱོགས་ན་ལྷ་མོ་སྒྲོལ་མ་འཛེམས་བག་དང་བཅས་ཤིང་ལུས་བཏུད་པར་མཆོག་སྦྱིན་པའི་ཕྱག་རྒྱ་ལ་མིག་གཏོད་པར་བྱའོ། ། གཡོན་དུ་པདྨའི་རིགས་མཛེས་མ་འཛེམ་བག་དང་བཅས་པ་གསང་སྔགས་ཀྱི་ཚུལ་དང་རྗེས་སུ་མཐུན་ཞིང་དོན་ཡོད་ཞགས་པ་ལ་མིག་གཏོད་པར་བྱའོ། ། ཞེས་གསུངས་པའི་ཕྱིར། འཕྲུལ་དགའ་བ་བལྟས་པའི་སྟེང་དུ་དགོད་པ་ཙམ་གྱི་ཆགས་པས་ཚིམ་པ་ཡོད་པས། དེའི་གཉེན་པོར་ལྷ་ཕོ་མོ་ཕན་ཚུན་དགོད་པ་ཙམ་གྱིས་ཚིམ་པ་མཆོག་དགའི་བདེ་བ་ལམ་དུ་བྱེད་པ་སྤྱོད་པའི་རྒྱུད་གསུངས་ཏེ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། རྣམ་པར་སྣང་མཛད་རྒྱལ་པོ་ཆེ། ། ཡུད་ཙམ་འཛུམ་པའི་བཞིན་དུ་བྲི། ། དེ་ཡི་གཡས་སུ་ལྷ་མོ་ནི། ། སངས་རྒྱས་སྤྱན་ཞེས་བྱ་བ་སྟེ། །
ལྷ་མོ་ཅུང་ཟད་འཛུམ་པའི་ཞལ། ། འོད་ཀྱི་དཀྱིལ་འཁོར་འདོམ་གང་པ། ། མཚུངས་མེད་སྐུ་ནི་རབ་ཏུ་དྭངས། ། དེ་ནི་ཤཱཀྱ་ཐུབ་པའི་ཡུམ། ། ཞེས་དང་། སྤྱན་རས་གཟིགས་དབང་དཔའ་བོ་ནི། ། པདྨ་དཀར་པོའི་གདན་ལ་འཇུག ། དུང་དང་ཀུནྡ་ཟླ་བ་འདྲ། ། དབུ་ལ་འོད་དཔག་མེད་བཞུགས་པ། ། བཞིན་ནི་བག་ཙམ་འཛུམ་པར་བྲི། །
དེ་ཡི་གཡས་སུ་ལྷ་མོ་ནི། ། སྒྲོལ་མ་གྲགས་པ་ཆེན་མོ་དེ། ། དགེ་ཞིང་འཇིགས་པ་སེལ་བ་སྟེ། ། ཞེས་གསུངས་པའི་ཕྱིར། དགའ་ལྡན་པ་དང་། འཐབ་བྲལ་བ་བལྟ་དགོད་གཉིས་ཀྱི་སྟེང་དུ་ལག་བཅངས་ཙམ་གྱི་ཆགས་པས་ཚིམ་པ་ཡོད་པས། དེའི་གཉེན་པོར་ལྷ་ཕོ་མོ་ཕན་ཚུན་ལག་པ་བཅངས་པ་ཙམ་གྱིས་ཚིམ་པའི་ཁྱད་དགའམ་དགའ་བྲལ་གྱི་དགའ་བ་ལམ་དུ་བྱེད་པའི་རྣལ་འབྱོར་གྱི་རྒྱུད་གསུངས་ཏེ། དཔལ་མཆོག་དང་པོ་ལས། དཀྱིལ་འཁོར་གྱི་ནི་ལྷ་རྣམས་ཀུན། ། དཔུང་པ་ཡིད་ཙམ་བསྡམས་པར་བཞག །
ཅེས་དང་། རྡོ་རྗེ་རྩེ་མོ་ལས། ལྷ་མོ་རྡོ་རྗེ་ཅ་ཅོ་སྒྲོགས། ། དབུས་འཁྱུད་རང་གི་ལྷ་མོ་དེ། ། དེ་ཡི་གློ་ན་མགོ་སྦྱར་ཞིང་། ། འཛུམ་བཅས་ཀུན་ཏུ་ལྟ་བ་སྟེ། ། བཅོམ་ལྡན་འདས་ཀྱི་ཕྱག་ལ་འཇུས། ། ཞེས་དང་། ཡང་དཔལ་མཆོག་དང་པོ་ལས། དེ་ཡི་ལོགས་ལ་རྡོ་རྗེ་ཆེ། །
མདའ་ནི་གསོར་བ་ལ་བརྩོན་པ། ། བསྙེམས་པའི་ཕྱག་གིས་ཡོངས་འཁྱུད་པའི། ། ཆུ་སྲིན་རྒྱལ་མཚན་བསྒྲེངས་དང་བཅས། ། ཞེས་གསུངས་པའི་ཕྱིར། སུམ་ཅུ་རྩ་གསུམ་པ་མན་ཆད་དབང་པོ་གཉིས་སྦྱོར་ཀྱི་ཆགས་པས་ཚིམ་པ་ཡོད་པས་དེའི་གཉེན་པོར་ལྷ་ཕོ་མོ་ཕན་ཚུན་སྙོམས་འཇུག་ཚིམ་པའི་ལྷན་སྐྱེས་ཀྱི་བདེ་བ་ལམ་དུ་བྱེད་པ་རྣལ་འབྱོར་བླ་མེད་ཀྱི་རྒྱུད་གསུངས་ཏེ། ཀྱཻ་རྡོ་རྗེ་ལས། བྷོ་ལ་ཀཀྐོ་ལ་སྦྱར་པས། ། དེ་ཡི་བདེ་བ་ཤེས་པར་འགྱུར། ། ཞེས་དང་། དགོད་དང་ལྟ་བ་དག་གི་དང་། །
འཁྱུད་དང་དེ་བཞིན་གཉིས་གཉིས་ཀྱི། ། རྒྱུད་ཀྱང་རྣམ་པ་བཞི་རྣམས་ཀྱིས། ། དགོངས་པའི་སྐད་ནི་མ་སྦྲགས་པ། ། ཞེས་དང་། གསང་འདུས་ལས། དེ་བཞིན་གཤེགས་པའི་བཙུན་མོ་མཆོག ། སྤྱན་ལ་སོགས་པར་བསྒོམ་པར་བྱ། ། དབང་པོ་གཉིས་ནི་མཉམ་སྦྱར་བས། ། སངས་རྒྱས་དངོས་གྲུབ་ཐོབ་པར་འགྱུར། ། ཞེས་དང་།
སམྦུ་ཊི་ལས། བདག་མེད་ལྷན་ཅིག་མཉམ་སྦྱོར་ཞིང་། ། དགའ་བས་གཉིས་གཉིས་སྙོམ་འཇུག་པས། ། རྦ་རླབས་མེད་པའི་རང་བཞིན་ཅན། ། ཞེས་དང་། རྡོ་རྗེ་གུར་ལས། བྷ་གར་ལིངྒ་བཞག་ནས་ནི། ། སངས་རྒྱས་རྗེས་སུ་དྲན་པ་བསྒོམ། ། ཞེས་གསུངས་པའི་ཕྱིར། ། གཉིས་པ་ནི།
རྩ་རྒྱུད་བརྟག་གཉིས་དང་སམྦུ་ཊི་ལ་བརྟེན་ཞིང་། གསུམ་པ་ནི། རྣལ་འབྱོར་དབང་ཕྱུག་བིརྺ་པ་དང་། སློབ་དཔོན་བྷ་ཝ་བྷ་དྲ་ལ་སོགས་པ་བཞེད་པ་སྟེ། ལུགས་འདི་ནི་ཤིན་ཏུ་ལེགས་པ་ཡིན་ནོ། ། རྗེ་བཙུན་རྩེ་མོའི་བཞེད་པ་ནི་དེ་ཙམ་ཞིག་ཡིན་ལ། ཆོས་ཀྱི་རྗེ་ས་སྐྱ་པཎྜི་ཏའི་བཞེད་པས་དབྱེ་ཚུལ་གསུམ་ལས། ཐ་མ་ནི་རྩེ་མོའི་བཞེད་པ་ཕྱི་མ་ལྟར་ཡིན། དང་པོ་ནི། བྲམ་ཟེའི་རིགས།
ཁྲུས་དང་གཙང་སྦྲ་ལ་དགའ་བ་དཀའ་སྤྱད་ཀྱིས་གྲོལ་བར་བལྟ་ཞིང་། རིགས་གཙོ་བོར་འཛིན་པ་ལ་བཟླས་བརྗོད་དང་སྦྱིན་སྲེག་གིས་གྲོལ་བར་སྟོན་པ་བྱ་བའི་རྒྱུད་གསུངས་ཏེ། དཔུང་བཟང་ལས། ལུས་ལ་ས་ཡིས་དྲིལ་ཕྱིས་བྱས་ནས་སུ། ། ཆུ་ཆེན་རྙོག་པ་མེད་པར་ཞུགས་ནས་ཀྱང་། ། ཇི་ཙམ་བར་དུ་འདོད་པས་ཁྲུས་བྱས་ཏེ། ། བྱུང་ནས་ཤར་རམ་བྱང་དུ་ཁ་བལྟས་ནས། ། ཆུ་ཡིས་རྐང་པ་ལག་པ་བཀྲུས་ནས་སུ། ། པུས་མོ་ཕྱི་རོལ་ཏུ་ནི་བསྟན་བྱས་ཏེ། ། བར་དུ་མཉམ་གཞག་ཙོག་ཙོག་པུར་འདུག་ནས། །
སྒྲ་མེད་དབུ་བ་མེད་པ་ཉེ་རེག་བྱ། ། ཞེས་དང་། དེ་ནས་ཕྱིར་ཡང་བཟླས་ལ་འཇུག་པར་བྱ། ། གཙང་སྦྲ་ལ་དགའ་ཟློས་དགའི་སྙིང་རྗེ་ཅན། ། རྟག་ཏུ་ལེན་པ་ལས་ནི་ལོག་པ་དང་། ། སློང་མོའི་ཟས་ཟ་ལྷ་ཡི་ཟས་ལ་བརྩོན། ། དེ་ཡི་ལུས་ལ་གསང་སྔགས་འཇུག་པར་འགྱུར། ། ཞེས་དང་། སོས་ཀའི་མེ་ཆེན་མཆེད་པའི་མེ་ལྕེ་ཡིས། ། མ་སྒྲིབ་བཞིན་དུ་ཚང་ཚིང་ཀུན་བསྲེག་ལྟར། །
བཟླས་བརྗོད་མེ་ལ་ཚུལ་ཁྲིམས་རླུང་གིས་སྦར། ། བརྩོན་འགྲུས་ཆེན་པོའི་མེ་ལྕེས་སྡིག་པ་བསྲེག ། ཅེས་གསུངས་པའི་ཕྱིར། ཡང་རྗེ་རིགས་དཀའ་ཐུབ་དཀའ་སྤྱད་དྲག་པོ་མི་ནུས་ཤིང་། སྨད་པའི་ལས་ལ་མི་འཇུག་པ་རྣམས་ལ་ཕྱིའི་གཙང་སྦྲ་ལ་སོགས་པ་གཙོ་བོར་བྱེད་པ་སྨད་ནས། ནང་ཐབས་དང་ཤེས་རབ་ཀྱི་རྣལ་འབྱོར་གཙོ་བོ་དང་། ཕྱིའི་བྱ་བའང་སྤངས་པ་མ་ཡིན་པར་བག་ཙམ་སྟོན་པ་སྤྱོད་པའི་རྒྱུད་གསུངས་ཏེ། རྣམ་སྣང་མངོན་བྱང་ལས། གཅིག་པུས་གཅིག་གམ་གཅིག་གིས་གཅིག ། ཡིད་ཀྱི་བཟླས་བརྗོད་བྱ་བ་འམ། །
ཡང་ན་ཤུ་གུ་རྣམ་གཉིས་པ། ། རྣལ་འབྱོར་མཆོག་གིས་རྟག་པར་བྱ། ། སྔགས་པ་ཡན་ལག་མཉམ་སྦྱར་བར། ། བཟླས་བརྗོད་གཞན་དུ་མི་བྱ་འོ། ། ཕྱི་དང་ནང་གི་སྦྱོར་བ་ཡིས། ། ཡན་ལག་བཞི་པ་ངས་བཤད་པ། ། དེ་ཡང་འཇིག་རྟེན་པ་ཡི་སྟེ། ། དམིགས་པ་ཅན་ནི་བླ་མེད་པའོ། ། ཞེས་དང་། ཡིད་ཀྱི་འཇིག་རྟེན་འདས་ཞེས་བྱ། །
སླར་བསྡུད་ལ་སོགས་རྣམ་པར་སྤངས། ། ལྷ་དང་གཅིག་ཏུ་བྱེད་པ་དང་། ། ཐ་དད་མ་ཡིན་འཛིན་པ་ཡི། ། ཡིད་ཀྱི་རང་བཞིན་དབྱེར་མེད་བྱ། ། གཞན་དུ་བྱ་བ་མ་ཡིན་ནོ། ། ཞེས་གསུངས་པའི་ཕྱིར། རྒྱལ་རིགས་དཀའ་སྤྱད་རྣམས་མི་ནུས་ཤིང་། འདོད་ཡོན་ལྔའི་བདེ་བ་ལ་སྤྱོད་པ་རྣམས་རྗེས་སུ་གཟུང་བའི་དོན་དུ་རྣལ་འབྱོར་གྱི་རྒྱུད་གསུངས་ཏེ། རྒྱལ་རིགས་ལ་རྒྱལ་པོ་དང་། བཙུན་མོ་དང་།
སྲས་དང་། གསོལ་ཁ་མོ་དང་། གཡོག་མོ་དང་། བྲན་མོ་དང་། གཡོག་དང་། བྲན་དང་། ཕོ་ཉ་རྣམས་ཡོད་པ་བཞིན་དུ། དཀྱིལ་འཁོར་ལ་ཡང་དེ་བཞིན་གཤེགས་པ་ལྔ་རྒྱལ་པོའི་ཚུལ། སེམས་མ་བཞི་ཕྱག་རྒྱའི་ཚུལ་སེམས་དཔའ་བཅུ་དྲུག་སྲས་པོའི་ཚུལ། སྒེག་སོགས་བཞི་བཙུན་མོའི་ཚུལ།
མེ་ཏོག་མ་གསོལ་ཁ་མོ། བདུག་སྤོས་མ་གཡོག་མོའི་གཙོ་མོ། མར་མེ་མ་ཕོ་ཉ་མོ། དྲི་ཆབ་མ་བྲན་མོ། རྡོ་རྗེ་ལྕགས་ཀྱུ་གཡོག་པོའི་གཙོ་བོ། རྡོ་རྗེ་ཞགས་པ་གསོལ་ཁ་བ། རྡོ་རྗེ་ལྕགས་སྒྲོག་ཕོ་ཉ་བ། རྡོ་རྗེ་འབེབས་པ་བྲན་གྱི་ཚུལ་དུ་གསུངས་པའི་ཕྱིར་ཏེ། འཇིག་རྟེན་གསུམ་རྒྱལ་གྱི་རྟོག་པའི་འགྲེལ་པ་ལས། དཔེར་ན་འཇིག་རྟེན་གྱི་རྒྱལ་པོ་ཆེན་པོ་ལ་ལས་ཀྱི་སྒོ་འདིར་སྨྲས་པ་ཐམས་ཅད་དགོས་པ་བཞིན་དུ།
ཆོས་ཀྱི་རྒྱལ་པོ་ཆེན་པོ་རྣམ་པར་སྣང་མཛད་དང་། ཕྱག་ན་རྡོ་རྗེའི་འཁོར་ཐམས་ཅད་ཚུལ་དེ་ལྟ་བུར་ལྟའོ། །

ཞེས་དང་། དེ་ཉིད་འདུས་པར། ཇི་ལྟར་རྒྱལ་པོའི་ཕྱག་རྒྱ་མཆོག ། ཁྲིམས་ནི་འདའ་དཀའ་མི་ཕྱེད་བཞིན། ། བདག་ཉིད་ཆེན་པོའི་གཟུགས་བརྙན་གྱིས། ། མཚན་མ་ཕྱག་རྒྱ་ཞེས་པར་གྲགས། ། ཞེས་གསུངས་པའི་ཕྱིར། དམངས་རིགས་གཙང་སྨེ་མེད་པར་ཐམས་ཅད་ཟ་ཞིང་། བྱ་བ་ངན་པ་ཐམས་ཅད་བྱེད་པ། རྣམ་རྟོག་ཤས་ཆུང་པ་རྣམས་ལ་རྣམ་པར་མི་རྟོག་པའི་སྒོ་ནས་ཤ་ལྔ་བདུད་རྩི་ལྔ་ལ་སོགས་པ་ཐམས་ཅད་ཟ་ཞིང་། སྨད་པའི་ལས་རྣམས་ཀྱང་དགོངས་པའི་ཚིག་གིས་སྟོན་པ་རྣལ་འབྱོར་བླ་མེད་ཀྱི་རྒྱུད་གསུངས་ཏེ།
གསང་འདུས་ལས། བཤང་གཅི་ཟས་སུ་ཟ་བ་ནི། ། དེ་དག་སྒྲུབ་པའི་སྣོད་དུ་འགྱུར། ། ཞེས་དང་། གླང་པོའི་ཤ་དང་རྟའི་ཤ ། ཟས་ཀྱི་ཕྱིར་ནི་ཟ་བར་བྱ། ། ཞེས་དང་། སངས་རྒྱས་མཉམ་སྦྱོར་ལས། དེ་ཉིད་མཉམ་སྦྱོར་འདི་ཡིས་ནི། ། ཐམས་ཅད་འགྲུབ་པར་བྱེད་པས་ན། །
ངན་ཟོས་ངན་སྤྱོད་ཐམས་ཅད་ཀྱི། ། ཉེས་པ་དག་ཏུ་ཡོངས་མི་འགྱུར། ། ཞེས་གསུངས་པའི་ཕྱིར། དབྱེ་ཚུལ་འདི་ནི་བཤད་རྒྱུད་རྡོ་རྗེ་འཕྲེང་བའི་འགྲེལ་པ་སློབ་དཔོན་ཨ་ལང་ཀ་ཀ་ལ་ཤས་མཛད་པར་འབྱུང་ཞིང་། བདེ་མཆོག་གི་རྒྱུད་ཕྲན་ཞིག་ལས་ཀྱང་། བྱ་བ་བྲམ་ཟེའི་གཙང་དང་བསྟུན། ། སྤྱོད་པ་རྗེའུ་རིགས་དེ་ནས་ལྷག ། རྣལ་འབྱོར་རྒྱལ་པོ་འཁོར་ཚོགས་མང་། ། གཞི་དམ་པ་གདོད་ནས་གྲོལ་བ་སྟེ། ། གཞན་སུ་ལ་ཡང་མ་བསྟན་པར། །
མཛེས་མ་ཁྱོད་ལ་བསྟན་པ་ཡིན། ། ཞེས་བཤད་པའང་ཡོད་ཅེས་བུ་སྟོན་གསུངས་སོ། ། དབྱེ་ཚུལ་གཉིས་པ་ནི། དུས་ལ་རྫོགས་ལྡན་དང་། གསུམ་ལྡན་དང་། གཉིས་ལྡན་དང་། རྩོད་ལྡན་ཏེ་བཞི་ཡོད་པའི་དབང་གིས། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད།
རྣལ་འབྱོར་བླ་ན་མེད་པའི་རྒྱུད་དང་བཞི་རིམ་པ་བཞིན་དུ་གསུངས་པ་ཡིན་ཏེ། སློབ་དཔོན་ནག་པོ་པས་གསང་བའི་དེ་ཁོ་ན་ཉིད་གསལ་བ་ལས། དུས་ནི་རྣམ་བཞིའི་དབྱེ་བ་ལས། ། རྒྱུད་ནི་རྣམ་པ་བཞིར་འགྱུར་ཏེ། ། ཞེས་གསུངས་པའི་ཕྱིར། གཉིས་པ་གྲངས་དང་གོ་རིམ་ངེས་པ་ནི། ཅིའི་ཕྱིར་རྒྱུད་སྡེ་བཞིར་གྲངས་ངེས། གོ་རིམ་ཇི་ལྟ་བུ་ཞེ་ན། གང་ཟག་དང་། དབང་དང་།
ལམ་བཞིར་ངེས་པས་ན་རྒྱུད་སྡེ་བཞིར་ངེས་པ་ནི། དཔེར་ན་གཟུང་བྱ་ཡུལ་དྲུག་ཡོད་པས་འཛིན་བྱེད་ཀྱི་ཤེས་པ་དྲུག་ཏུ་ངེས་པ་ལྟ་བུ་ཡིན་ལ། གོ་རིམ་ནི་སྔ་མ་སྔ་མ་དམན་ཞིང་། ཕྱི་མ་ཕྱི་མ་མཆོག་ཡིན་པས་ན་དམན་མཆོག་གི་གོ་རིམ་ཡིན་ཏེ། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་གསུངས་པའི་ཕྱིར།
གསུམ་པ་མིང་དོན་ནི། རྒྱུད་སྡེ་བཞི་པོ་དེ་དག་གི་ངེས་ཚིག་ཇི་ལྟ་བུ་ཞེ་ན། ཕྱི་ལུས་ངག་གི་བྱ་བ་དང་། ནང་ཏིང་ངེ་འཛིན་གཉིས་ཀ་སྟོན་པས་དང་། ནང་ཏིང་ངེ་འཛིན་གྱི་བྱ་བ་ཁོ་ན་གཙོ་པོར་སྟོན་པས་དང་། ཏིང་ངེ་འཛིན་གྱི་ཁྱད་པར་གོང་ན་མེད་པ་གཙོ་བོར་སྟོན་པས་ན་དེ་དང་དེ་སྐད་ཅེས་བྱ་སྟེ། རིམ་པ་བཞིན་བསམ་གཏན་ཕྱི་མའི་འགྲེལ་པ་ལས། རྒྱུད་འདི་ནི་ཕྱི་ལུས་ངག་གི་བྱ་བ་གཙོ་བོར་སྟོན་པས་བྱ་བའི་རྒྱུད་དོ། ། ཞེས་དང་། རྣམ་སྣང་མངོན་བྱང་གི་བསྡུས་དོན་ལས།
རྒྱུད་འདི་ནི་གཙང་སྦྲ་ལ་སོགས་པ་ལ་སྨད་པ་འཇིག་རྟེན་དང་འགའ་བར་སྤྱོད་པས་གཉིས་ཀ་ལ་སྤྱོད་པའི་རྒྱུད་དོ། ། ཞེས་དང་། དེ་ཁོ་ན་ཉིད་སྣང་བར་བྱེད་པའི་བསྡུས་དོན་ལས། རྒྱུད་འདི་ནི་ཏིང་ངེ་འཛིན་གཙོ་བོར་སྟོན་པས་རྣལ་འབྱོར་གྱི་རྒྱུད་དོ། ། ཞེས་དང་། སམྦུ་ཊི་ལས། གསང་བའི་ཡེ་ཤེས་བླ་ན་མེད། ། སྙིང་པོ་བཅོམ་ལྡན་བཤད་དུ་གསོལ། ། ཞེས་དང་། གསང་བ་འདུས་པ་ལས།
སྐུ་དང་གསུང་དང་ཐུགས་ཀྱི་མཆོག ། དེ་བཞིན་གཤེགས་པ་ཀུན་གྱི་གསང་། ། བྱང་ཆུབ་སེམས་ནི་བླ་ན་མེད། ། སྙིང་པོ་བཅོམ་ལྡན་བཤད་དུ་གསོལ། ། ཞེས་གསུངས་པའི་ཕྱིར། བཞི་པ་རྩོད་པ་སྤོང་བ་ནི། རྒྱུད་སྡེ་བཞི་ཁོ་ནར་གྲངས་ངེས་ན། ཐུན་མོང་མ་ཡིན་པ་གསང་བ་ལས། ཕྱི་ནང་དབྱེ་བ་ཤེས་པ་ཡིས། ། རྒྱུད་སྡེའི་དབྱེ་བའང་ཤེས་པར་འགྱུར། །
ཞེས་ཕྱིའི་རྒྱུད་དང་ནང་གི་རྒྱུད་གཉིས་སུ་གྲངས་ངེས་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། དེ་ནི་བྱ་སྤྱོད་གཉིས་ཕྱིའི་རྒྱུད་དང་། རྣལ་འབྱོར་དང་། རྣལ་འབྱོར་བླ་ན་མེད་པའི་རྒྱུད་གཉིས་ནང་གི་རྒྱུད་དུ་བཞག་པ་ཙམ་ཡིན་པའི་ཕྱིར། ཡང་སློབ་དཔོན་སངས་རྒྱས་གསང་བས། རྣལ་འབྱོར་སྤྱོད་དང་བྱ་དབྱེ་བས། ། རྒྱུད་སྡེ་རྣམ་པ་གསུམ་དུ་འགྱུར། ། ཞེས་བྱ་རྒྱུད། སྤྱོད་རྒྱུད།
རྣལ་འབྱོར་གྱི་རྒྱུད་གསུམ་དུ་གྲངས་ངེས་པར་བཤད་པ་དང་འགལ་ལོ་ཞེ་ན་སྐྱོན་མེད་དེ། ཏིང་ངེ་འཛིན་གཙོ་བོར་སྟོན་པ་རིགས་གཅིག་པས་རྣལ་འབྱོར་བླ་ན་མེད་པའི་རྒྱུད་ཀྱང་རྣལ་འབྱོར་གྱི་རྒྱུད་དུ་བསྡུས་ནས་གསུམ་དུ་བསྟན་པ་ཙམ་ཡིན་པའི་ཕྱིར། ཡང་སློབ་དཔོན་ཀླུ་སྒྲུབ་ཀྱིས་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། འདོད་ཆགས་ལས་བྱུང་བའི་བྱང་ཆུབ་ཀྱི་སེམས་སྟོན་པའི་ཕྱིར་བཙུན་མོའི་འཁོར་གྱི་དབུས་སུ་བྷ་ག་ལ་བཞུགས་ཏེ། འཇིག་རྟེན་དང་འགལ་བའི་སྤྱོད་པ་དང་། མཐའ་དྲུག་གི་སྤྱོད་པ་སྟོན་པ་ནི་རྣལ་འབྱོར་གྱི་རྒྱུད་ལ་བཞུགས་སོ། ། རིག་པ་དང་ལྷ་མོའི་དཀྱིལ་འཁོར་ལ་བཀོད་དེ། དེ་ལས་འཕྲིན་ལས་སྒྲུབ་པ་དེ་ཁོ་ན་ཉིད་བཅུ་སྟོན་པ་གཉིས་ཀའི་རྒྱུད་ལ་བཞུགས་སོ། ། ལས་དང་བྱ་བ་རྒྱ་ཆེན་པོ་སྟོན་པ་ཕྱག་རྒྱ་དམིགས་པའི་མཚན་ཉིད་སྟོན་པ་སྒྲུབ་པར་བྱེད་པ་སྤྱོད་པའི་རྒྱུད་ལ་བཞུགས་སོ། ། འཇིགས་པ་ལ་དམིགས་ཏེ་ཤིན་ཏུ་གཙང་སྦྲ་དང་།
ཡེ་ཤེས་སེམས་དཔའི་བདེ་བ་མེད་པ་དང་། བདག་ཉིད་ལྷའི་བསྙེན་པ་མེད་པ་དང་། རྨད་དུ་བྱུང་བའི་སྤྱོད་ཡུལ་གྱི་རྒྱུའི་རྟོག་པ་རབ་ཏུ་སྤྱོད་པ་བྱ་བའི་རྒྱུད་ལ་བཞུགས་སོགས། སྔགས་དང་སྦྱིན་སྲེག་དང་། རྐང་མགྱོགས་ལ་སོགས་པའི་དངོས་གྲུབ་བརྒྱད་སྤྱོད་པས་སྒྲུབ་པར་བྱེད་པ་རྟོག་པའི་རྒྱུད་ལ་བཞུགས་སོ། ། ཞེས་པ་ལ་བརྟེན་ནས་རྒྱུད་སྡེ་ལྔར་བཤད་པ་དང་འགལ་ལོ་ཞེ་ན། སྐྱོན་མེད་དེ། སྤྱིའི་བྱ་བ་གཙོ་བོར་སྟོན་པ་ལ་དགོངས་ནས་རྟོག་པའི་རྒྱུད་ཅེས་ཟུར་དུ་ཕྱེ་བ་ཙམ་ཡིན་གྱི། ངོ་བོ་བྱ་བའི་རྒྱུད་ཡིན་པས་བཞིར་མ་འདུས་པའི་ཉེས་པ་མེད་པའི་ཕྱིར་རོ། ། ཡང་ཀྱེ་རྡོ་རྗེ་ལས།
དགོད་དང་ལྟ་བ་དག་གི་དང་། ། ཞེས་རྒྱུད་སྡེ་བཞིར་གསུངས་པའི་ཤུགས་ལ་ལྔ་པ་སྟོན་པ་དོན་གྱིས་ཐོབ་པས་ན། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་ཆེན་པོ་བཞི་ལ་ཐབས་ཀྱི་རྒྱུད་དང་། ཤེས་རབ་ཀྱི་རྒྱུད་གཉིས་ཏེ་ལྔར་ངེས་པར་སློབ་དཔོན་བྷ་དྲ་སོགས་བཞེད་པ་དང་འགལ་ཞེ་ན། སྐྱོན་མེད་དེ། ཕྱི་མ་གཉིས་ཀ་གཉིས་མེད་ཀྱི་རྒྱུད་དུ་འདུས་པས་བཞིར་ངེས་པའི་ཕྱིར་རོ། ། ཡང་བདེ་མཆོག་རྩ་རྒྱུད་ལས།
ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ལས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་པའི་རྗེས་སུ་འབྲངས་ནས་སློབ་དཔོན་ཀ་མ་ལ་སོགས་མདོ་སྡེ་རྟོག་པའི་རྒྱུད། བྱ་བ། སྤྱོད་པ། རྣལ་འབྱོར། རྣལ་འབྱོར་གསང་བའི་རྒྱུད། རྣལ་འབྱོར་གསང་མཐའི་རྒྱུད་དེ་དྲུག་ཏུ་ངེས་པར་བཞེད་པ་དང་འགལ་ལོ་ཞེ་ན།
སྐྱོན་མེད་དེ། མདོ་སྡེ་རྟོག་པའི་རྒྱུད་ཅེས་པ་ནི། དངོས་གྲུབ་ཕྲ་མོ་གཙོ་བོར་སྟོན་པ་ཙམ་ལ་ལོགས་སུ་བྱས་པ་ཡིན་གྱི། སྤྱིར་བྱ་བའི་རྒྱུད་ཡིན་ལ། རྣལ་འབྱོར་གསང་མཐའ་ཞེས་རྣལ་འབྱོར་མའི་རྒྱུད་ལོགས་སུ་སྨོས་པ་ནི་དཔལ་བདེ་མཆོག་གི་ཆེ་བ་བརྗོད་པ་ཙམ་ཡིན་པའི་ཕྱིར། དེ་ཡང་བདེ་མཆོག་པ་རྣམས་ལུགས་གཞན་གྱི་སྤྲུལ་པའི་སྐུ་ད་ལྟ་མི་ཡུལ་ན་དངོས་སུ་མི་བཞུགས་པར་འདོད་ལ། བདེ་མཆོག་པའི་ལུགས་ཀྱི་ད་ལྟ་ཡུལ་ཉི་ཤུ་རྩ་བཞི་ན་དངོས་སུ་བཞུགས་པས། ཞིང་སྐྱེས་སྤྲུལ་པའི་སྐུ་རྣམས་ཀྱིས་རྒྱུད་བྱིན་གྱིས་རླབས་པ་ལ་བརྟེན་ནས། རྒྱུད་གཞན་པས་དངོས་གྲུབ་མྱུར་བ་དང་། རྒྱུད་གཞན་རྣམས་སྔོན་ལོངས་སྐུས་གསུངས་པར་མ་ཟད་ཕྱིས་སྤྲུལ་པའི་སྐུ་དང་།
བྱང་ཆུབ་སེམས་དཔའ་རྣམས་ཀྱིས་ཡང་ཡང་གསལ་བར་བྱས་པས་རྟོགས་སླ་བ་ཡིན་ལ། བདེ་མཆོག་ནི་ལོངས་སྐུས་ཐོག་མར་གསུངས་པ་ཁོ་ན་ལས། གཞན་གྱིས་མ་བཅོས་པས་བརྡའ་དང་སྒྲ་སྐད་གསར་བཅད་ཀྱིས་གཏན་ལ་ཕབ་སྟེ་གསལ་བར་མ་བྱས་པར་སྐད་རིགས་གཞན་དང་འགྲོ་བ་གཞན་གྱི་སྐད་དུ་གནས་པའམ། མིའི་སྐད་དུ་གནས་ཀྱང་བརྡ་རྙིང་པར་གནས་པ་ཤས་ཆེ་བས། བླ་མའི་མན་ངག་མ་བརྟེན་པར་བློ་གྲོས་ཀྱི་རྩལ་གྱིས་བཤད་དུ་མི་བཏུབ་པས་ན་རྩོད་དུས་ཀྱི་ཐམས་ཅད་མཁྱེན་པ་གཉིས་པ་ཤཱནྟི་པ་ལྟ་བུས་ཀྱང་འགྲེལ་པ་རྩོམ་པར་མ་ནུས་ཞེས་གྲགས་པ་ལྟར་རྗོད་བྱེད་རྟོགས་དཀའ་བས་ལོགས་སུ་བྱས་པ་ཙམ་ཡིན་གྱི། དོན་ལ་གསང་བའི་ཡེ་ཤེས་བླ་ན་མེད་པ་བརྗོད་བྱར་སྟོན་པས་ན་བླ་མེད་ལས་གཞན་མ་ཡིན་ནོ། ། གཉིས་པ་རྣལ་འབྱོར་ཆེན་པོའི་རྒྱུད་སྡེའི་དབྱེ་བ་ལ། གསུམ་དུ་དབྱེ་བ། གསུམ་པོ་དེའི་ཁྱད་པར། ཐབས་ཤེས་གཉིས་སུ་མེད་པའི་རྒྱུད་བྱེ་བྲག་ཏུ་གཏན་ལ་དབབ་པ་དང་གསུམ་ལས།
དང་པོ་ནི། བླ་མེད་ཀྱི་རྒྱུད་ལ་རྒྱ་ཆེན་ཐབས་མཁས་ཀྱི་ལམ་གཙོ་བོར་སྟོན་པ་རྣལ་འབྱོར་ཆེན་པོ་ཐབས་ཀྱི་རྒྱུད་དམ་ཕ་རྒྱུད། ཟབ་མོ་ཤེས་རབ་ཀྱི་ལམ་གཙོ་བོར་སྟོན་པ་རྣལ་འབྱོར་ཆེན་པོ་ཤེས་རབ་ཀྱི་རྒྱུད་དམ་མ་རྒྱུད། དེ་གཉིས་དབྱེར་མེད་དུ་སྟོན་པའམ་ཆ་མཉམ་པར་སྟོན་པས་གཉིས་མེད་ཀྱི་རྒྱུད་དམ་ཐབས་ཤེས་གཉིས་ཀའི་རྒྱུད་དང་གསུམ་དུ་ཡོད་དེ། རྒྱ་ཆེན་ཐབས་མཁས་གཙོར་སྟོན་ཕ་རྒྱུད་དེ། ། ཟབ་མོ་ཤེས་རབ་གཙོར་སྟོན་མ་རྒྱུད་ཡིན། ། དེ་དེ་གཉིས་ཀ་སྟོན་ན་གཉིས་མེད་རྒྱུད། ། ཡིན་ཕྱིར་དགེས་རྡོར་གཉིས་མེད་རྒྱུད་དུ་གྲུབ། ། ཅེས་གསུངས་པའི་ཕྱིར། ཐབས་ཤེས་དབྱེར་མེད་བརྗོད་བྱར་སྟོན་པས་ན་རྣལ་འབྱོར།
རྒྱུད་ཐམས་ཅད་ཀྱི་མཆོག་ཏུ་གྱུར་པས་ན་ཆེན་པོ། དེའི་གོང་དུ་རྒྱུད་གཞན་མེད་པས་ན་བླ་ན་མེད་པ་སྟེ། སྒྲ་བཤད་དེ་ཉིད་རྒྱུད་གསུམ་ཀ་ལ་འཇུག་སྟེ། གསང་འདུས་ལས། ཨེ་མ་ཧོ་ཤིན་ཏུ་རྙེད་དཀའ་བ། ། བྱང་ཆུབ་སྒྲུབ་པའི་ཐབས་འདི་ཡིན། ། རྒྱུད་ཀྱི་མཆོག་གི་མཆོག་གྱུར་པ། ། གསང་བ་འདུས་པ་ཞེས་བྱའི་རྒྱུད། ། ཅེས་དང་། རྡོ་རྗེ་གུར་གྱི་རྒྱུད་ལས།
ཨེ་མའོ་མཁའ་འགྲོ་མ་ཡི་རྒྱུད། ། རྒྱུད་རྣམས་ཀུན་ལ་དམ་པ་སྟེ། ། རྟོགས་སླའང་རྟོགས་པར་དཀའ་བ་དང་། ། རིག་ན་མ་རིག་པ་ཉིད་དོ། ། ཞེས་གསུངས་པའི་ཕྱིར་རོ། ། གཉིས་པ་དེ་གསུམ་གྱི་ཁྱད་པར་ལ་གླེང་གཞི་ཡི་གེའི་ཁྱད་པར། བསྐྱེད་རིམ་ལྷའི་ཁྱད་པར། རྫོགས་རིམ་ཉམས་ལེན་གྱི་ཁྱད་པར། རྗེས་སྤྱོད་རྣམ་དག་གི་ཁྱད་པར། ཞུ་བ་པོ་འཁོར་གྱི་ཁྱད་པར་དང་ལྔ་ལས།
དང་པོ་ནི། འདི་སྐད་བདག་གིས་ཐོས་པ་ཞེས་སོགས་གླེང་གཞིའི་ཡི་གེ་བཞི་བཅུ་ནས་དབུ་བརྩམས་ཏེ་གསུངས་པའི་རྒྱུད་ལ་ཕ་རྒྱུད་དང་། གསང་བ་མཆོག་གི་དགྱེས་པ་ན། ། ཞེས་སོགས་གླེང་གཞིའི་ཡི་གེ་བཅུ་དྲུག་གིས་སྣ་དྲངས་ཏེ་གསུངས་པའི་རྒྱུད་ལ་མ་རྒྱུད་དང་དེ་གཉིས་ཀ་ཚང་བའི་རྒྱུད་ལ་གཉིས་མེད་ཀྱི་རྒྱུད་དུ་འཇོག་པས་ཀྱཻ་རྡོ་རྗེ་གཉིས་མེད་ཀྱི་རྒྱུད་དུ་གྲུབ་པ་ཡིན་ཏེ། རྩ་རྒྱུད་ལས་དང་པོ། གུར་ལས་གཉིས་པ། སམྦུ་ཊི་ལས་གཉིས་ཀ་འབྱུང་བའི་ཕྱིར་རོ། ། གཉིས་པ་ནི། ལྷ་ཡབ་ཀྱིས་དཀྱིལ་འཁོར་གྱི་གཙོ་བོ་བྱས་ཤིང་། འཁོར་གྱི་ལྷ་ཕོ་མང་བ་ཕ་རྒྱུད།
ཡུམ་གྱིས་གཙོ་བྱས་ཤིང་འཁོར་གྱི་ལྷ་མོ་མང་བ་མ་རྒྱུད། དེ་གཉིས་ཆ་མཉམ་པ་གཉིས་མེད་ཀྱི་རྒྱུད་དུ་འཇོག་པ་ཡིན་ཏེ། རྡོ་རྗེ་གུར་ལས། འདི་དེ་སངས་རྒྱས་ཐམས་ཅད་ཀྱི། ། མཁའ་འགྲོ་མ་ནི་དམ་པའི་ཚོགས། ། མཁའ་འགྲོ་ལྔ་ནི་རབ་གྲུབ་ཕྱིར། ། མཁའ་འགྲོ་མ་ཡི་རྒྱུད་ཅེས་བཤད། ། ཅེས་གསུངས་པའི་ཕྱིར། འོ་ན་བདག་མེད་མའི་དཀྱིལ་འཁོར་རྣམས་མ་རྒྱུད་ཀྱི་དཀྱིལ་འཁོར་དུ་འགྱུར་རོ་ཞེ་ན། སྐྱོན་མེད་དེ།
འཇོག་བྱེད་གཅིག་གཉིས་ཙམ་ཚང་བས་དེ་དང་དེར་འགྱུར་བ་མ་ཡིན་གྱི། དེ་དང་དེར་འགྱུར་བ་ལ་འཇོག་བྱེད་ཕལ་ཆེར་ཚང་དགོས་པའི་ཕྱིར། གསུམ་པ་ནི། ཕྲ་ཐིག་སོགས་རང་བྱིན་རླབས་ཀྱི་གཙོ་བོར་སྟོན་པ་ཕ་རྒྱུད་དང་། དཀྱིལ་འཁོར་འཁོར་ལོ་སོགས་ཤེས་རབ་ཀྱི་ལམ་གཙོ་བོར་སྟོན་པ་མ་རྒྱུད་དང་། དེ་གཉིས་ཀ་སྟོན་པ་གཉིས་མེད་ཀྱི་རྒྱུད་དུ་འཇོག་པ་ཡིན་ཏེ། གུར་ལས། ཤེས་རབ་ཕ་རོལ་ཕྱིན་པའི་ཐབས། ། རྣལ་འབྱོར་མ་ཞེས་མངོན་པར་བརྗོད། ། གང་ཕྱིར་དེ་ཉིད་སྟོན་པ་ནི། །
རྣལ་འབྱོར་གྱི་ནི་རྒྱུད་ཅེས་བཤད། ། ཅེས་གསུངས་པའི་ཕྱིར། བཞི་པ་ནི། རགས་པ་ཕུང་ཁམས་སྐྱེ་མཆེད་ཀྱི་རྣམ་དག་གཙོ་བོར་སྟོན་པས་ཕ་རྒྱུད་དང་། ཕྲ་བ་རྩ་ཁམས་ཀྱི་རྣམ་དག་གཙོ་བོར་སྟོན་པས་མ་རྒྱུད། དེ་གཉིས་ཀ་སྟོན་པས་གཉིས་མེད་ཀྱི་རྒྱུད་དུ་འཇོག་པ་ཡིན་ཏེ། གསང་འདུས་ལས། མདོར་ན་ཕུང་པོ་ལྔ་རྒྱལ་བ། ། དེ་བཞིན་གཤེགས་པ་ཐམས་ཅད་ཡིན། ། ཞེས་དང་།
བདེ་མཆོག་ལས། འདི་དག་གནས་སུ་མཁའ་འགྲོ་མ། ། རྩ་གཟུགས་མཛེས་པས་ཡང་དག་གནས། ། ཞེས་དང་། ཀྱེ་རྡོ་རྗེ་ལས། གཟུགས་ཕུང་རྡོ་རྗེ་མ་ཡིན་ཏེ། ། ཞེས་དང་། རྩ་ནི་གཉིས་གཉིས་རྣལ་འབྱོར་མ། ། རེ་རེའང་རྣམ་པ་རྣམས་སུ་བརྗོད། ། ཅེས་གསུངས་པའི་ཕྱིར།
ལྔ་པ་ནི། ཞུ་བ་པོ་སྐྱེས་པས་གཙོ་བོར་ཞུས་པ་ཕ་རྒྱུད། བུད་མེད་ཀྱིས་གཙོ་བོར་ཞུས་པ་མ་རྒྱུད། དེ་གཉིས་ཀ་ཚང་བ་གཉིས་མེད་ཀྱི་རྒྱུད། དཔེར་ན་རྩ་རྒྱུད་ལྟ་བུ་བརྟག་པ་དང་པོ་རྡོ་རྗེ་སྙིང་པོས་ཞུས་ཤིང་། བརྟག་པ་ཕྱི་མ་བདག་མེད་མས་ཞུས་པ་ལྟ་བུ་ཡིན་ཏེ། གུར་ལས། སྐྱེས་བུ་རྣམས་ནི་འདུལ་བའི་ཕྱིར། ། རྣལ་འབྱོར་གྱི་ནི་རྒྱུད་བཤད་དོ། ། བཙུན་མོ་རྣམས་ནི་འདུལ་བའི་ཕྱིར། །
རྣལ་འབྱོར་མ་ཡི་རྒྱུད་བཤད་དོ། ། ཞེས་གསུངས་པའི་ཕྱིར། བོ་དོང་ཕྱོགས་ལས་རྣམ་རྒྱལ་གྱིས། གུར་ལས། ཀྱཻ་རྡོ་རྗེ་རྣལ་འབྱོར་རྒྱུད། ། དང་པོ་རྒྱལ་བ་རྣམས་ཀྱིས་བཤད། ། ཕྱི་ནས་རྣལ་འབྱོར་མ་རྒྱུད་ནི། ། དེ་ཉིད་བུད་མེད་བཟུང་ཕྱིར་རོ། ། ཞེས་པའི་དོན་དུ་བསམས་ནས་བརྟག་པ་དང་པོ་ཕ་རྒྱུད། གཉིས་པ་མ་རྒྱུད།
དེ་གཉིས་བསྡོམས་པས་གཉིས་མེད་ཀྱི་རྒྱུད་ཡིན་ཞེས་འདོད་པ་ནི་རྣམ་པར་འཁྱམས་ཏེ། དེ་ལྟར་ན་གསང་འདུས་དང་། བདེ་མཆོག་གཉིས་བསྡོམས་པ་གཉིས་མེད་ཀྱི་རྒྱུད་དུ་ཐལ་བ་སོགས་མཐའ་ཡས་པའི་ཕྱིར། གལ་ཏེ་ཀྱཻ་རྡོ་རྗེ་མ་རྒྱུད་ཡིན་ཏེ། རྣལ་འབྱོར་མ་རྒྱུད་ཀྱཻ་རྡོ་རྗེ། ། ཞེས་དང་། གུར་ལས། མཁའ་འགྲོ་མ་ཡི་རྒྱུད་ཅེས་བཤད། ། ཅེས་གསུངས་པའི་ཕྱིར། གུར་ལས།
མ་རྒྱུད་བཅུ་བཞི་བཤད་པའི་ནང་དུའང་ཀྱཻ་རྡོ་རྗེ་བགྲངས་པའི་ཕྱིར་ཞེ་ན། སྐྱོན་མེད་དེ། དེ་དག་ནི་ཀྱཻ་རྡོ་རྗེའི་རྒྱུད་གཉིས་མེད་ཀྱི་རྒྱུད་ཡིན་པའི་གནད་ཀྱིས་ཟབ་མོ་ཤེས་རབ་ཀྱི་ལམ་བརྗོད་བྱའི་གཙོ་བོར་སྟོན་པ་ལ་དགོངས་པའི་ཕྱིར། དེས་ན་ཐབས་ཤེས་གཉིས་མེད་ཀྱི་ནང་ནས་ཐབས་ཀྱི་ཆ་གཙོ་བོར་སྟོན་པ་ཕ་རྒྱུད། དེ་གཉིས་ཀྱི་ནང་ནས་ཤེས་རབ་ཀྱི་ཆ་གཙོ་བོར་སྟོན་པ་མ་རྒྱུད། དེ་གཉིས་ཆ་མཉམ་དུ་སྟོན་པ་གཉིས་མེད་ཀྱི་རྒྱུད་དུ་འཇོག་པའི་ཕྱིར་ན་ཀྱཻ་རྡོ་རྗེ་གཉིས་མེད་ཀྱི་རྒྱུད་དུ་གྲུབ་པ་ཡིན་ཏེ། འབུམ་ལྔའི་ལུང་རྡོ་རྗེ་སྙིང་འགྲེལ་དུ་དྲངས་པ་ལས། ཐབས་དང་ཤེས་རབ་སྙོམས་འཇུག་པ། ། ཀྱཻ་རྡོ་རྗེ་ཕྱོགས་གཅིག་མིན། ། དོན་གྱི་འདུས་པ་ལ་སོགས་པ། །
ཐབས་དང་ཤེས་རབ་བདག་ཉིད་དོ། ། ཞེས་དང་། རྩ་རྒྱུད་ལས། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཞེས་དང་། གུར་ལས། ཀྱེ་རྡོ་རྗེ་རྣལ་འབྱོར་རྒྱུད། ། ཅེས་གསུངས་པའི་ཕྱིར། གསུམ་པ་གཉིས་སུ་མེད་པའི་རྒྱུད་བྱེ་བྲག་ཏུ་གཏན་ལ་དབབ་པ་ལ།
རྩ་བཤད་ཀྱི་ཁྱད་པར། བཞུགས་པའི་ཚུལ། མདོ་རྒྱས་གཞུང་གི་ཚད་རྩི་བ་དང་བཞི་ལས། དང་པོ་ལ་མཚན་ཉིད་དང་། དབྱེ་བ་གཉིས་ལས། དང་པོ་ནི། རྒྱུད་གང་ཞིག་སྔོན་ལ་བྱུང་བ་བཤད་གཞིར་བྱེད་པ་དེ་རྩ་རྒྱུད་ཀྱི་མཚན་ཉིད། དེ་ལས་དབྱེ་ན་རྩ་རྒྱུད་རྒྱས་པ་དང་། བསྡུས་པ་གཉིས། དང་པོ་ནི་འབུམ་ལྔ་སྟེ།
འདི་ལ་ཤླཽ་ཀ་འབུམ་ཕྲག་ལྔ། བརྟག་པ་སུམ་ཅུ་རྩ་གཉིས། ལེའུ་སྟོང་ཕྲག་སུམ་ཅུ་ཡོད་པར་བཤད་དོ། ། འོ་ན་ཀྱཻ་རྡོར་རྩ་རྒྱུད་རྒྱས་པ་འབུམ་ཕྲག་ལྔ་པ་ཡིན་ལ། ཡེ་ཤེས་ཐིག་ལེའི་རྒྱུད་ལས། དཔལ་དང་ལྡན་པའི་རིགས་ཆེན་རྒྱུད། ། འབུམ་བདུན་གྱི་ནི་མཚན་ཞེས་བྱ། ། དེ་ནི་གཙོ་བོའི་རྩ་བའི་རྒྱུད། ། སྐུ་བརྒྱད་བདག་ཉིད་རབ་ཀྱི་མཆོག ། ཅེས་ཀྱཻ་རྡོར་འབུམ་ཕྲག་བདུན་པ་རྩ་རྒྱུད་དུ་བཤད་པ་དང་འགལ་ལོ་ཞེ་ན།
སྐྱོན་མེད་དེ། དེ་ནི་གཙོ་བོའི་རྩ་རྒྱུད་ཀྱི་དབང་དུ་བྱས་པ་ཡིན་ལ། འདིར་ནི་གུར་ལས་འབུམ་ཕྲག་ལྔ་ཡི་རྒྱ་མཚོ་ཆེ། ། ཨེ་མ་རྒྱུད་ནི་རྒྱས་པ་བསྟན། ། ཞེས་དང་། སྟོང་ཕྲག་སུམ་ཅུའི་གྲངས་ཀྱིས་ནི། ། འབུམ་ཕྲག་ལྔ་ཡི་རྒྱ་མཚོ་ཆེ། ། ཞེས་གསུངས་པ་ལྟར། རྩ་བཤད་གཉིས་སུ་ཕྱེ་བའི་རྩ་རྒྱུད་རྒྱས་པ་འབུམ་ཕྲག་ལྔ་ཁོ་ནར་ངེས་པའི་ཕྱིར་རོ། ། རྗེ་བཙུན་རྩེ་མོ་ནི།
རྒྱུད་རྒྱས་པའི་བརྟག་པ་སུམ་ཅུ་པ་ཡན་ལ་ཤླཽ་ཀ་འབུམ་ཕྲག་ལྔ་ཚང་བར་བཞེད་ལ། རྗེ་བཙུན་ཆེན་པོ་ནི། གུར་བརྟག་གཉིས་ཀྱང་རྩ་རྒྱུད་རྒྱས་པ་འབུམ་ལྔའི་ནང་དུ་བགྲངས་པས་འབུམ་ཕྲག་ལྔ་ཚང་གི དེ་མ་བགྲངས་ན་མི་ཚང་བར་བཞེད་པ་ཡིན་ཏེ། གུར་རྒྱན་ལས། རྒྱུད་རྒྱས་པ་འབུམ་ལྔར་སྟོང་ཕྲག་བརྒྱད་བརྒྱས་མ་ཚང་བར་བཞུགས་ལ། བརྟག་པ་གཉིས་པ་ཤླཽ་ཀ་བདུན་བརྒྱ་དང་བདུན་ཅུ་རྩ་བདུན། གུར་ཏེ་གཉིས་བསྣན་པས་ཤླཽ་ཀ་འབུམ་ཕྲག་ལྔ་ཚང་བ་ཡིན་ནོ། ། ཞེས་གསུངས་པའི་ཕྱིར། དེ་ལྟ་བུའི་རྒྱུད་འབུམ་ཕྲག་ལྔ་པ་དེ་ཉིད་གང་ན་བཞུགས་པ་ཡིན་ཞེ་ན།
བུ་སྟོན་ནི་ཙནྜ་འདར་བྱེད་ཀྱི་གླིང་ན་ཡོད་ཅེས་གསུངས་ལ། སློབ་དཔོན་ཤཱནྟི་པ་ནི་དེང་སང་མི་སྣང་བར་བྱིན་ཀྱིས་བརླབས་པ་ཡིན་གསུང་ངོ་། ། རྒྱུད་བསྡུས་པ་ནི་བརྟག་པ་གཉིས་པ་སྟེ། འདི་ལ་བརྟག་པ་གཉིས། ལེའུ་ཉི་ཤུ་རྩ་གསུམ་ཡོད་དོ། ། འོ་ན་བརྟག་པ་གཉིས་པ་ནི་རྒྱུད་ལོགས་པ་ཞིག་ཡིན་ནམ། ཕྱུང་བའི་རྒྱུད་ཡིན་ཞེ་ན། བལ་པོ་ཕམ་མཐིང་པ་སྐུ་མཆེད་ནི་རྩ་རྒྱུད་བསྡུས་པ་ལ་བརྟག་པ་བཅུ་གཉིས་ཡོད་པ། བརྟག་པ་དགུ་ཡོད་པ། བརྟག་པ་གཉིས་ཡོད་པ་དང་གསུམ་ལས།
འདི་ཕྱི་མ་དེ་ཡིན་པས་རྒྱུད་གཞན་ནས་ཕྱུང་བས་ཕྱུང་རྒྱུད་དང་། རྒྱུད་གཞན་གྱི་དོན་བསྡུས་པས་བསྡུས་རྒྱུད་ལྟ་བུ་མ་ཡིན་པར་རང་སྐྱ་ཐུབ་པའི་རྒྱུད་ཡིན་ཞེས་བཞེད་པ་ནི་འཐད་པ་མ་ཡིན་ཏེ། འདི་ནི་འབུམ་ལྔའི་བརྟག་པ་དང་པོ་སུམ་ཅུའི་བརྗོད་བྱ་ཟབ་ཅིང་སྙིང་པོར་གྱུར་པ་ཐམས་ཅད་བསྡུས་ནས་སྟོན་པས་བསྡུས་རྒྱུད་ཀྱང་ཡིན་ལ་འབུམ་ལྔའི་བརྟག་པ་ཕྱི་མ་གཉིས་ཟུར་དུ་ཕྱུང་བས་ཕྱུང་རྒྱུད་ཀྱང་ཡིན་པའི་ཕྱིར་ཏེ། རྩ་རྒྱུད་ལས། རྒྱུད་ཀྱི་རྒྱལ་པོ་ཆེན་པོ་སྒྱུ་མའི་བརྟག་པ་ཞེས་བྱ་བ་བརྟག་པ་སུམ་ཅུ་རྩ་གཉིས་ལས་ཕྱུང་བ་ཞེས་དང་། གུར་ལས། མཁའ་འགྲོ་མཁའ་འགྲོ་མ་རྣམས་ཀྱི། ། དག་པའི་སྙིང་པོ་ཡོངས་བསྡུས་པ། ། རྡོ་རྗེ་སྙིང་པོས་གསུངས་པ་སྟེ། ། འདི་ནི་རྒྱུད་ཀྱི་ངེས་པ་འོ། །
ཞེས་དང་། རྡོ་རྗེ་སྙིང་འགྲེལ་ལས། འབུམ་ཕྲག་ལྔ་ཡི་རྒྱུད་ཆེན་ལས། ། ཉུང་ངུའི་རྒྱུད་འདི་ལེགས་ཕྱུང་བའང་། ། བརྒྱ་ཕྲག་བདུན་ནི་ཕྱེད་བཅས་པ། ། རྡོ་རྗེ་ཚིག་མང་བསྟན་པ་འདིར། ། ཞེས་དང་། དག་ལྡན་ལས། འགྲོ་བའི་བླ་མ་རྡོ་རྗེ་འཆང་དབང་གིས། ། མདོ་དང་བྱ་སྤྱོད་རྣལ་འབྱོར་ཉིད་དང་ནི། །
རྣལ་འབྱོར་མཆོག་ལ་དབྱེ་བ་རྣམ་གསུམ་ལས། ། རབ་ཟབ་འབུམ་ཕྲག་ལྔ་བདག་ཀྱཻ་རྡོ་རྗེ། ། དེ་ཡི་སྙིང་པོ་བརྟག་པ་གཉིས་ཀྱི་དོན། ། རྡོ་རྗེའི་ཚིག་གྱུར་བདུན་བརྒྱ་ལྔ་བཅུ་པ། ། གང་གི་གསུང་དང་བསྡུད་པར་མཛད་པ་ཡི། ། ཞབས་ལ་སྤྱི་བོས་གུས་པར་ཕྱག་འཚལ་ལོ། ། ཞེས་གསུངས་པའི་ཕྱིར། ཇོ་བོ་ནཱ་རོ་ཏ་པ་ནི། བརྟག་པ་གཉིས་པ་འདིའི་དབུ་ན་བཞུགས་པའི་འདི་སྐད་བདག་གིས་ཐོས་པ་སོགས་འབུམ་ལྔའི་གླེང་གཞི་ཡིན་པས་བརྟག་པ་གཉིས་པ་འདི་འབུམ་ལྔའི་བརྟག་པ་དང་པོ་གཉིས་ཟུར་དུ་ཕྱུང་བ་ཡིན་ཞིང་། རྩ་རྒྱུད་རྒྱས་པ་ལ་འབུམ་ལྔ་ཡོད་པ་ལྟར།
བསྡུས་པ་བརྟག་པ་གཉིས་པ་ལ་ཡང་མི་འདྲ་བ་ལྔ་ཡོད་ཅེས་བཞེད་པ་ནི་འཐད་པ་མ་ཡིན་ཏེ། རྩ་རྒྱུད་ལས། གོང་དུ་བརྟག་པ་བཅུ་གཉིས་པར། ། རྒྱས་པར་གསུངས་པ་མདོ་རུ་བསྡུ། ། ཞེས་དང་། གོང་མའི་རྒྱུད་ཀྱི་ཆོག་རིམ་ལས། ། མཆོད་ཡོན་ཞབས་བསིལ་གོང་མ་བཞིན། ། ཞེས་པ་དང་དངོས་སུ་འགལ་བའི་ཕྱིར་རོ། ། གཉིས་པ་རྒྱུད་གང་ཞིག ཕྱིས་བྱུང་བ་འཆད་བྱེད་དུ་གྱུར་པ་དེ་བཤད་རྒྱུད་ཀྱི་མཚན་ཉིད།
བཤད་རྒྱུད་དུ་འགྲོ་ཚུལ་ནི་མི་གསལ་བ་གསལ་བར་བྱེད་པ་དང་། མ་ཚང་བ་ཁ་སྐོང་བ་དང་། ཚུལ་མི་འདྲ་བ་དང་དོན་བསྡུས་པ་དང་། ཆ་མཐུན་པས་ངེས་པ་བསྐྱེད་པ་དང་། ཚིག་དང་དོན་རྣམ་པར་ཕྱེ་བས་ན་བཤད་པའི་རྒྱུད་དོ། ། དབྱེ་ན་རང་གི་རྩ་རྒྱུད་ཁོ་ནའི་དོན་གསལ་བར་བྱེད་པ་ཐུན་མོང་མ་ཡིན་པའི་བཤད་རྒྱུད་དང་། རང་གི་རྩ་རྒྱུད་དང་། རྒྱུད་སྡེ་གཞན་གྱི་དོན་ཐུན་མོང་དུ་གསལ་བར་བྱེད་པ་ཐུན་མོང་གི་བཤད་རྒྱུད་གཉིས་ལས། དང་པོ་ནི། རྡོ་རྗེ་གུར་གྱི་རྒྱུད་ལྟ་བུ་ཡིན་ཏེ།
འདིས་ཀྱཻ་རྡོ་རྗེའི་རྩ་རྒྱུད་རྒྱས་བསྡུས་ཁོ་ནའི་དོན་གསལ་བར་བྱེད་པའི་ཕྱིར། གཉིས་པ་སམྦུ་ཊི་ལྟ་བུ་ཡིན་ཏེ། འདིས་རྒྱུད་སྡེ་དུ་མའི་དོན་གསལ་བར་བྱེད་པའི་ཕྱིར། དེ་ཡང་རྒྱལ་པོ་ཨིནྡྲ་བྷུ་ཏི་ནི་འདི་རྒྱུད་སྡེ་འབུམ་ཕྲག་སུམ་ཅུ་རྩ་དྲུག་གི་བཤད་རྒྱུད་དུ་བཞེད་ལ། ད་ལྟ་དངོས་སུ་ཕན་འདོགས་པ་ནི་བཅུ་བདུན་ཡོད་དེ། ཕ་རྒྱུད་ཀྱི་དབང་དུ་བྱས་པ་ལྔ། མ་རྒྱུད་ཀྱི་དབང་དུ་བྱས་པ་བཅུ། ཡོ་གའི་དབང་དུ་བྱས་པ་རྣམས་གསལ་བར་བྱེད་པའི་ཕྱིར། དང་པོ་ལྔ་ནི། གསང་འདུས་རྩ་རྒྱུད།
རྡོ་རྗེ་འཕྲེང་བ། ལྷ་མོ་བཞིས་ཞུས། འཇིགས་བྱེད་རྟོག་བདུན། གཤིན་རྗེའི་གཤེད་དགྲ་ནག་གི་རྒྱུད་དང་ལྔའོ། ། མ་རྒྱུད་བཅུ་ནི། རྡོ་རྗེ་གུར། བརྟག་གཉིས། ཕྱག་ཆེན་ཐིག་ལེ། བདེ་མཆོག་རྩ་རྒྱུད། ཨ་བྷི་དྷ་ན།
ཧེ་རུ་ཀ་མངོན་འབྱུང་། རྡོ་རྗེ་མཁའ་འགྲོ། རྣལ་འབྱོར་མ་ཀུན་སྤྱོད། རྣམ་སྣང་སྒྱུ་དྲ། རྡོ་རྗེ་གདན་བཞི་དང་བཅུའོ། ། ཡོ་ག་གཉིས་ནི་རྡོ་རྗེ་རྩེ་མོ་དང་། དེ་ཉིད་འདུས་པའོ། ། འོ་ན་ཀྱཻ་རྡོ་རྗེའི་རྒྱུད་ལ་བཞི་པོ་དེ་ཙམ་དུ་ངེས་སམ་ཞེ་ན། རྩ་བཤད་གཉིས་སུ་ཕྱེ་བའི་དབང་དུ་བྱས་པའི་ཀྱཻ་རྡོ་རྗེའི་རྒྱུད་ལ་བཞི་པོ་དེ་ཙམ་དུ་ངེས་ལ། སྤྱིར་ནི་མ་ངེས་ཏེ།
གཙོ་བོའི་རྩ་རྒྱུད་དང་། འཕྲོས་པའི་རྒྱུད་གཉིས་སུ་ཕྱེ་བའི་ཚེ། དང་པོ་ནི། ཀྱཻ་རྡོ་རྗེ་འབུམ་ཕྲག་བདུན་པ་ཡིན་ལ། གཉིས་པ་ནི་ཐིག་ལེ་སྐོར་ལྔ། ཨ་ར་ལི་སྐོར་གསུམ་རྣམས་ཡིན་པས། དེ་དག་རྩ་བཤད་གཉིས་སུ་ཕྱེ་བའི་རྩ་བཤད་གང་ཡང་མ་ཡིན་པའི་ཕྱིར་རོ། ། ཐིག་ལེ་སྐོར་ལྔ་ནི། ཡེ་ཤེས་ཐིག་ལེ། ཡེ་ཤེས་སྙིང་པོ།
ཕྱག་ཆེན་ཐིག་ལེ། གསང་བའི་སྒྲོན་མེ། སྒྲུབ་པ་ངེས་བསྟན་ཏེ་ལྔ་ཡིན་ལ། ཨ་ར་ལི་སྐོར་གསུམ་ནི། རྡོ་རྗེ་ཨ་ར་ལི། རིགས་ཀྱི་ཨ་ར་ལི། རྙོག་མེད་ཨ་ར་ལི་དང་གསུམ་ཡིན་ནོ། ། དེ་དག་ཀྱཻ་རྡོ་རྗེའི་རྒྱུད་ཡིན་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་ཡོད་དེ། ཡེ་ཤེས་ཐིག་ལེའི་རྒྱུད་ལས།
ཀྱཻ་རྡོ་རྗེའི་རྒྱུད་ལ་བདུན་དུ་ཕྱེ་ནས་ཐིག་ལེ་སྐོར་ལྔ་པོ་དེ་འཕྲོས་རྒྱུད་གསུངས་པའི་ཕྱིར་དང་། རྙོག་མེད་ཨ་ར་ལིས་ཀྱཻ་རྡོ་རྗེའི་ལུས་ཀྱི་དཀྱིལ་འཁོར་གསལ་བར་བསྟན། རིགས་ཀྱི་ཨ་ར་ལིས་ཀྱཻ་རྡོ་རྗེའི་སྐུའི་རྣལ་འབྱོར་གསལ་བར་བསྟན་པས་ན། ཀྱཻ་རྡོ་རྗེའི་འཕྲོས་པའི་རྒྱུད་དུ་གྲུབ་ལ། རྡོ་རྗེ་ཨ་ར་ལི་ནི་དེ་གཉིས་ཀྱི་ཤུགས་ལས་ཀྱཻ་རྡོ་རྗེའི་འཕྲོས་རྒྱུད་ཡིན་པར་གྲུབ་པའི་ཕྱིར་རོ། ། རྗེ་བཙུན་ཀྱི་རྒྱུད་ཀྱི་དཀར་ཆག་ཏུ་ནི། ཀྱཻ་རྡོ་རྗེའི་རྒྱུད་ཕྱག་ཆེན་ཐིག་ལེ། རྡོ་རྗེ་གུར། ཡེ་ཤེས་ཐིག་ལེ། དེ་ཁོ་ན་ཉིད་སྒྲོན་མ།
གསང་བའི་དེ་ཁོ་ན་ཉིད་སྒྲོན་མ། དེ་ཁོ་ན་ཉིད་ཀྱི་མན་ངག ཨ་ར་ལི་སྐོར་གསུམ། མགོན་པོ་མངོན་འབྱུང་། ཐོད་པ་བརྟག་པ། མཚན་ཡང་དག་པར་བརྗོད་པ། དུས་འཁོར་རྩ་རྒྱུད། དེའི་བསྡུས་རྒྱུད། དབང་གི་དོན་རྒྱུད་ཀྱི་དུམ་བུ། མི་གཡོ་བའི་རྒྱུད་ལེའུ་བཞི་བ་རྣམས་ཀྱང་ཡིན་པར་གསུངས་སོ། །
འདིར་ཁ་ཅིག ཀྱཻ་རྡོ་རྗེའི་རྩ་རྒྱུད་རྒྱས་པ་འབུམ་ཕྲག་བདུན་པ། འབྲིང་པོ་འབུམ་ཕྲག་ལྔ་པ། བསྡུས་པ་མངོན་པར་བརྗོད་པ་འབུམ་པ་ཡིན་ཏེ། ཡེ་ཤེས་ཐིག་ལེ་ལས། ཇི་ལྟར་རྒྱུད་ཀྱི་རིམ་པ་བཞུགས། ། དཔལ་དང་ལྡན་པའི་ཞེས་སོགས་སྔར་དྲངས་པའི་ཚིགས་བཅད་གཅིག་གི་མཐར། དེ་ལྟག་ཀྱཻ་རྡོ་རྗེ་ནི། ། འབུམ་ལྔ་ཡི་ནི་མཚན་ཞེས་བྱ། ། ཞེས་དང་རྡོ་རྗེ་སྙིང་འགྲེལ་ལས།
སངས་རྒྱས་རྣམས་ཀྱིས་ཀྱཻ་རྡོ་རྗེ་ཉུང་ངུའི་རྒྱུད་འདི་རྒྱུ་དང་ཆེས་ཆེར་གསལ་བ་གང་། ། སྔོན་དུ་འབུམ་ཕྲག་ལྔ་པོ་རྣམས་ཀྱིས་དང་པོའི་རྒྱུད་ཚོགས་སུ་ཡང་ཚིགས་བཅད་བརྒྱ་ཕྲག་གཅིག ། སྟོང་གིས་བསྒྱུར་པ་ཀྱཻ་རྡོ་རྗེས་མངོན་པར་བརྗོད་པ་འབུམ་པ་དང་ཡང་རྒྱུད་ཀྱི་རྒྱལ་པོའི་ཚོགས། ། གཞན་དུའང་མི་རྣམས་ལ་ནི་རྒྱལ་བས་བསྟན་པ་མཛད་འདི་འགྲེལ་པ་རྣམས་ཀྱིས་དོན་རྟོགས་སོ། ། ཞེས་དང་། གུར་ལས། འབུམ་ལྔ་དག་ཏུ་ངེས་བསྡུས་དང་། ། མཐའ་ཡས་རྒྱུད་དུ་རྣམ་པར་ཕྱེ། ། ཞེས་གསུངས་པའི་ཕྱིར། ཞེས་པ་ནི་མི་འཐད་དེ།
ཀྱཻ་རྡོ་རྗེའི་རྒྱུད་འབུམ་ཕྲག་བདུན་པ་ནི། ཀྱེ་རྡོ་རྗེའི་རྩ་བཤད་གཉིས་སུ་ཕྱེ་བའི་རྩ་རྒྱུད་མ་ཡིན་པའི་ཕྱིར་དང་། བཤད་རྒྱུད་གཉིས་དེའི་འགྲེལ་བྱེད་ཡིན་པར་སྟོན་པའི་ལུང་ཚད་ལྡན་མེད་པའི་ཕྱིར་དང་། རྩ་བཤད་གཉིས་སུ་ཕྱེ་བའི་རྩ་རྒྱུད་རྒྱས་པ་འབུམ་ལྔ་ཡིན་པར་གུར་ལས་བཤད་པའི་ཕྱིར་རོ། ། འོ་ན་འབུམ་ཕྲག་བདུན་པ་ཀྱེ་རྡོ་རྗེའི་རྩ་རྒྱུད་མ་ཡིན་ནམ་ཞེ་ན། སྤྱིར་རྩ་རྒྱུད་ཙམ་ནི་ཡིན་ཏེ། འཕྲོས་པའི་རྒྱུད་རྣམས་ཀྱི་བཤད་གཞིར་གྱུར་པའི་རྒྱུད་ཡིན་པའི་ཕྱིར། ཡང་ཁ་ཅིག རྩ་རྒྱུད་བསྡུས་པ་འདི་འབུམ་ལྔའི་བརྟག་པ་དང་པོ་གཉིས་ཡིན་ཏེ། གུར་ལས།
རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་ཉིད། ། སྒྱུ་མའི་བརྟག་པ་གཉིས་པ་སྟེ། ། རྡོ་རྗེ་གར་ནི་གསུམ་པ་འོ། ། ཞེས་དང་། གར་གྱི་དབང་ཕྱུག་བརྟག་པ་ནི། ། སུམ་ཅུར་གཅིག་གིས་མ་ཚང་དང་། ། ཞེས་རྡོ་རྗེ་སྙིང་པོ་མངོན་པར་བྱང་ཆུབ་པའི་བརྟག་པ་དང་། སྒྱུ་མའི་བརྟག་པ་གཉིས་འབུམ་ལྔའི་བརྟག་པ་དང་པོ་གཉིས་ཡིན་པར་གསུངས་པའི་ཕྱིར། བརྟག་པ་ཕྱི་མ་གསུམ་ནི།
གུར་ལས། བརྟག་པ་སུམ་ཅུ་པ་ཡང་བཤད། ། སྟོང་ཕྲག་སུམ་ཅུའི་གྲངས་ཀྱིས་ནི། ། མཁའ་འགྲོ་མཁའ་འགྲོ་མ་རྣམས་ཀྱིས། ། ཞེས་པས་བསྟན་ཏེ། ཕྱག་ཆེན་ཐིག་ལེའི་འགྲེལ་པར། སུམ་ཅུ་པ་ནི་ཕྱག་ན་རྡོ་རྗེའི་བརྟག་པ། སོ་གཅིག་པ་ནི་མཁའ་འགྲོ་བརྟག་པ། སོ་གཉིས་པ་ནི་མཁའ་འགྲོ་མའི་བརྟག་པ་ཞེས་བཤད་པའི་ཕྱིར་ཞེ་ན། སྐྱོན་མེད་དེ།
གུར་གྱི་ལུང་དང་པོ་ནི། འབུམ་ལྔའི་བརྟག་པ་དང་པོ་གཉིས་དང་། བརྟག་པ་ཕྱི་མ་གཉིས་མཚན་མཐུན་པར་ཡོད་པས། དེའི་བརྟག་པ་དང་པོ་གཉིས་ཀྱི་དབང་དུ་བྱས་གསུངས་པའི་ཕྱིར་དང་། གུར་གྱི་ལུང་ཕྱི་མ་དང་། ཕྱག་ཐིག་གི་འགྲེལ་པ་ཡང་། སྒྲ་རྣམས་གང་ནའང་མེད་མ་ཡིན། ཞེས་པ་ལྟར། དེ་དང་དེར་མིང་བཏགས་ཀྱང་། དེས་བརྟག་པ་ཕྱི་མ་གཉིས་ཀྱི་མཚན་རྡོ་རྗེ་སྙིང་པོ་མངོན་པར་བྱང་ཆུབ་པའི་བརྟག་པ་སོགས་མ་ཡིན་པར་སྒྲུབ་མི་ནུས་པའི་ཕྱིར།
གཞན་དུ་ན་ཕྱག་ན་རྡོ་རྗེ་ལ་རྒྱུད་ཐ་དད་ནས་མཚན་སྣ་ཚོགས་གསུངས་པ་ཇི་ལྟར་འཆད། སོམས་ཤིག ཁ་ཅིག འབུམ་ལྔ་ལ་བརྟག་པ་སུམ་ཅུ་ལས་མེད་པར་འདོད་པ་དང་། ཁ་ཅིག་རྡོ་རྗེ་གུར་བརྟག་པ་སོ་གཉིས་པར་འདོད་པ་ནི་མི་འཐད་དེ། རྡོ་རྗེ་སྙིང་འགྲེལ་ལས། ཀྱེ་རྡོ་རྗེ་རྩ་བའི་རྒྱུད་འབུམ་ལྔ་པ་བརྟག་པ་ཆེན་པོ་སུམ་ཅུ་རྩ་གཉིས་པ་ལས་ཉུང་ངུའི་རྫོགས་པར་བྱང་ཆུབ་པ་དང་། སྒྱུ་འཕྲུལ་དྲ་བའི་བདག་ཉིད་ཅན་གྱི་བརྟག་པ་གཉིས་པ་ལེའུ་ཉི་ཤུ་རྩ་གསུམ་གྱི་བདག་ཉིད་ཅན་ཕྱེད་དང་བཅས་པའི་བདུན་བརྒྱ་པའི་གཞུང་གི་ཚད་ཀྱིས་བསྡུས་པའི་རྒྱུད་རྡོ་རྗེ་སེམས་དཔས་ཡང་དག་པར་བསྟན་ཏེ། ཞེས་པས་དང་པོ་ལ་གནོད་ཅིང་། གུར་ལས།
འབུམ་ལྔ་རྒྱས་པའི་རྡོ་རྗེ་ལས། ། སྙིང་པོ་འདི་ནི་ཡོངས་བཏུས་པའོ། ། ཞེས་འབུམ་ལྔ་རྫོགས་པར་གསུངས་ཟིན་ནས་དེ་ལས་རྡོ་རྗེ་གུར་བཏུས་པར་བཤད་པས་ཕྱི་མ་ལ་གནོད་པའི་ཕྱིར་རོ། ། གཉིས་པ་བཞུགས་ཚུལ་ནི། རྩ་རྒྱུད་ལས། དང་པོར་འབྲས་རྒྱུད། དེ་ནས་ཐབས་རྒྱུད། དེ་ནས་རྒྱུ་རྒྱུད་བསྟན་པ་ནི་གདུལ་བྱའི་གང་ཟག་འབྲས་བུ་ལ་སྤྲོ་བ་བསྐྱེད་ནས་དེ་ཐོས་པའི་ཆེད་དུ་ལམ་ལ་གཞུག་པའི་རིམ་པ་ཡིན་ཏེ། མངོན་རྟོགས་རྒྱན་ལས། དང་པོར་རྣམ་མཁྱེན་བསྟན་པ་དང་གནད་འདྲ་བའི་ཕྱིར་རོ། །
སམྦུ་ཊི་ལས། དང་པོར་རྒྱུ་རྒྱུད། དེ་ནས་ཐབས་རྒྱུད། དེ་ནས་འབྲས་རྒྱུད་བསྟན་པ་ནི། མངོན་པར་རྟོགས་པ་གང་ཟག་གི་རྒྱུད་ལ་སྐྱེ་བའི་རིམ་པའམ། རྒྱུ་འབྲས་དོན་གྱི་གོ་རིམ་དང་། གུར་ལས་གོ་རིམ་ངེས་མེད་དུ་བསྟན་པ་ནི་རྟོག་ཀེ་པ་རང་གར་འཇུག་པ་དགག་པའི་ཕྱིར་དུ་དཀྲུགས་པའི་རིམ་པ་ཡིན་ཏེ། རྩ་བཤད་རྣམ་གསུམ་གང་ཟག་གཞུག་རིམ་དང་། ། དཀྲུགས་དང་སྐྱེ་བའི་རིམ་པར་རིམ་བཞིན་ནས། ། ཞེས་གསུངས་པའི་ཕྱིར།
གསུམ་པ་མདོ་རྒྱས་ནི། རྩ་རྒྱུད་གླེང་གཞིས་མདོར་བསྟན། བརྟག་པ་དང་པོས་རྒྱས་པར་བཤད། བརྟག་པ་ཕྱི་མས་ཤིན་ཏུ་རྒྱས་པར་བཤད་པས་ན་མདོ་རྒྱས་གསུམ་དུ་གནས་པ་ཡིན་ལ། གུར་ནི་ལེའུ་དང་པོས་མདོར་བསྟན། ལེའུ་ལྷག་མ་བཅུ་བཞིས་རྒྱས་པར་བཤད་པས་མདོ་རྒྱས་གཉིས་སུ་གནས། སམྦུ་ཊི་ནི། གླེང་གཞིས་མདོར་བསྟན། མཚན་དོན་གྱིས་ཅུང་ཟད་ཕྱེ་སྟེ་བཤད། བརྟག་པ་དང་པོས་རྒྱས་པར་བཤད།
བརྟག་པ་ལྷག་མ་དགུས་ཤིན་ཏུ་རྒྱས་པར་བཤད། རྒྱུད་ཕྱི་མས་ཚིག་དོན་གྱི་ཆ་སོ་སོར་ཕྱེ་སྟེ་བཤད་པས་ན་མདོ་རྒྱས་དེ་ལྟར་གནས་པ་ཡིན་ནོ། ། བཞི་པ་གཞུང་ཚད་ནི། རྩ་རྒྱུད་ལ་ཚིགས་སུ་བཅད་པ་བདུན་བརྒྱ་དང་ལྔ་བཅུ་བཞུགས་ལ། གུར་ལ་ཚིགས་བཅད་སྟོང་ཕྲག་གཅིག་དང་ཉེར་ལྔ་སམྦུ་ཊི་ལ་ཚིགས་བཅད་ཉིས་སྟོང་བརྒྱད་བརྒྱ་དང་ཕྱེད་དང་བཞི་ཡོད་དེ། རྩ་རྒྱུད་ཚིགས་བཅད་བདུན་བརྒྱ་ལྔ་བཅུ་སྟེ། ། བཤད་རྒྱུད་རྡོ་རྗེ་གུར་ལ་སྟོང་ཉེར་ལྔ། ། ཁ་སྦྱོར་ཉིས་སྟོང་བརྒྱད་བརྒྱ་ཕྱེད་བཞི་ཡིན། ། ཞེས་འབྱུང་བའི་ཕྱིར། ཚིགས་བཅད་བགྲང་ཚུལ་ནི་གཞུང་ཚིགས་བཅད་དུ་ཡོད་པ་རྣམས་ལ་རྩ་བ་གཉིས་པ་དང་།
གསུམ་པ་དང་། བཞི་པ་དང་། ལྔ་པ་དང་། དྲུག་པ་རྣམས་ནི་དེ་དང་དེའི་ཤླཽ་ཀ་གཅིག་སྟེ། དེ་ཡིས་བགྲངས་ལ། གཞུང་ཚིག་ལྷུག་ཏུ་གནས་པ་རྣམས་ཚིག་དགུ་དགུ་ལ་དབང་པོ་རྡོ་རྗེ་ཞེས་བྱ་ལ། དེ་བཞི་ལ་ཤླཽ་ཀ་གཅིག་ཏུ་བྱས་ཏེ་བགྲངས་པ་ནི་རྒྱུད་ཐམས་ཅད་ལ་འདྲའོ། ། འོ་ན་བོད་ན་བཞུགས་པའི་རྩ་རྒྱུད་བསྡུས་པ་འདི་འབུམ་ལྔའི་བརྟག་པ་ཕྱི་མ་གཉིས་ཡོངས་རྫོགས་ཡིན་ནམ་ཞེ་ན། རྒྱལ་པོ་ཟླ་བ་བཟང་པོ་ནི་མཚན་ཡང་དག་པར་བརྗོད་པའི་རྒྱུད་བཞིན་དུ་འདིས་ཀྱང་ཨ་གསུམ་གྱིས་མཚོན་པའི་རྣམ་ཐར་སྒོ་གསུམ་གྱི་དོན་རྫོགས་པར་སྟོན་པས་ཡོངས་རྫོགས་ཡིན་ནོ་ཞེས་བཞེད་ལ། རང་ལུགས་ཀྱི་བླ་མ་རྣམས་ནི་རྫས་སྦྱོར་ལ་བརྟེན་པའི་ལས་ཚོགས་མ་འོངས་པའི་གདུལ་བྱ་ལ་མཁོ་བའི་ཡན་ལག་ཏུ་མ་གྱུར་པ་ཚིགས་སུ་བཅད་པ་ཉི་ཤུ་རྩ་བདུན་ཟུར་དུ་ཕྱུང་ནས་མ་བསྒྱུར་བར།
རྩ་རྒྱུད་ཕྱི་མའི་ལེའུ་བཅུ་གཉིས་པའི་མཇུག་ཏུ་རྗེས་སུ་ཡི་རང་བའི་མདོ་སྦྱར་ཏེ་བསྒྱུར་པ་ཡིན་ཏེ། ཡོངས་སུ་རྫོགས་ན་ཚིགས་བཅད་བདུན་བརྒྱ་དང་བདུན་ཅུ་རྩ་བདུན་འབྱུང་དགོས་པ་ལས། འདིར་བདུན་བརྒྱ་དང་ལྔ་བཅུ་ལས་མི་འབྱུང་བའི་ཕྱིར། ཞེས་བཞེད་དེ། དག་ལྡན་ལས། གཞུང་བརྟག་པ་གཉིས་པོ་འདི་ནི་ཤླཽ་ཀ་བདུན་བརྒྱ་དང་ལྔ་བཅུ་བཞུགས་ལ། གཞུང་ཡོངས་སུ་རྫོགས་ན་ནི་བདུན་བརྒྱ་དང་བདུན་ཅུ་རྩ་བདུན་ཡིན་ནོ། ། ཞེས་གསུང་ངོ་། ། ཞེས་གསུངས་པའི་ཕྱིར། གསུམ་པ་རྒྱུད་རྣམས་ཀྱི་ཚད་བསྟན་པ་ནི།
འོ་ན་དེ་ལྟ་བུའི་རྒྱུད་སྡེ་བཞི་པོ་རེ་རེ་ལ་རྒྱུད་སྡེའི་གྲངས་དུ་ཞིག་ཡོད་ཅེ་ན། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། རྟོག་པའི་རྒྱུད་ནི་སྟོང་ཕྲག་བཞིའོ། ། བྱ་བའི་རྒྱུད་ཀྱང་སྟོང་ཕྲག་བཞིའོ། ། སྤྱོད་པའི་རྒྱུད་ནི་སྟོང་ཕྲག་བརྒྱད་དོ། ། གཉིས་ཀའི་རྒྱུད་ནི་སྟོང་ཕྲག་དྲུག་གོ ། རྣལ་འབྱོར་གྱི་རྒྱུད་ལ་སྟོང་ཕྲག་བཅུ་གཉིས་སོ། ། དེ་ལྟར་ན་སྟོང་ཕྲག་སུམ་ཅུ་སོ་བཞིའོ། ། རྒྱས་པར་ན་ཚད་མེད་དོ། ། ཞེས་རྒྱུད་སྡེ་ལྔའི་ཚད་གསུངས་ཤིང་།
རྣལ་འབྱོར་གྱི་རྒྱུད་ཀྱི་ཚད་མ་གསུངས་ལ། བདེ་མཆོག་སྡོམ་འབྱུང་ལས། རྣལ་འབྱོར་རྒྱུད་ཀུན་གྱི་ནི་གྲངས། ། བྱེ་བ་ཕྲག་ནི་དྲུག་ཏུ་ངེས། ། དེ་བཞིན་རྣལ་འབྱོར་མ་རྒྱུད་གྲངས། ། བྱེ་བ་ཕྲག་ནི་བཅུ་དྲུག་ངེས། ། དེ་བཞིན་ཕ་རོལ་པ་ཡི་གཞུང་། ། ས་ཡ་དང་ནི་དུང་ཕྱུར་ལྔ། ། ཐེག་ཆེན་ལས་གཞན་མདོ་སྡེ་རྣམས། ། དུང་ཕྱུར་ཕྲག་བརྒྱད་གསུངས་པ་ཡིན། །
ཞེས་གསུངས་པ་ཡིན་ནོ། ། གྲངས་དེ་དག་ཀྱང་མདོ་སྡེ་འམ་རྒྱུད་སྡེ་མིང་ཐ་དད་པའི་དབང་དུ་བྱས་པ་ཡིན་གྱི་ཚིགས་བཅད་ཀྱི་གྲངས་ནི་མ་ཡིན་ཏེ། དོན་ཡོད་ཞགས་པའི་མདོ་ཁོ་ན་ལ་ཤླཽ་ཀ་སྟོང་ཕྲག་བརྒྱད། དེ་ཉིད་འདུས་པ་ལ་སྟོང་ཕྲག་བརྒྱ། ཀྱཻ་རྡོ་རྗེ་ལ་འབུམ་ཕྲག་ལྔ་དང་། འབུམ་ཕྲག་བདུན་དང་། སངས་རྒྱས་མཉམ་སྦྱོར་ལ་ཁྲི་བརྒྱད་སྟོང་སོགས་རེ་རེ་ལ་ཡང་རབ་ཏུ་མང་པོ་ཡོད་པར་བཤད་པས་ན་ཐམས་ཅད་བསྡོམས་ཚད་མེད་པ་ཞིག་ཡོད་པར་ངེས་པའི་ཕྱིར་རོ། ། དེས་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཞེས་པ་ཡང་ཉན་ཐོས་མོས་པ་དམན་པ་རྣམས་ཐེག་ཆེན་ལ་ཁ་དྲང་བའི་ཕྱིར་དུ་གྲངས་ཀྱི་ཚད་བྱས་པ་ཡིན་གྱི། ཐེག་པ་ཆེན་པོའི་ལུགས་ལ་བསམ་གྱིས་མི་ཁྱབ་པ་ཞིག་ཡོད་པར་ཤེས་པར་བྱ་སྟེ། རབ་ཏུ་སྒྲོན་གསལ་ལས།
གྲོ་ག་རིམ་པ་གཅིག་དང་། ཤིང་ཏ་ལའི་འདབ་མ་རྣམས་སྤུ་ཕག་བསེའི་མོས་བྲིས་པའི་ཚད་ཀྱི་ཡི་གེ་རྣམས་ཀྱིས་གང་བར་བྱས་ཏེ། གང་བར་བྱས་པའི་གྲོ་གའི་ཁུར་ཇི་སྲིད་གླང་རྒོད་ཀྱིས་ཐེག་པ་དེ་ནི་ཆོས་ཀྱི་ཕུང་པོ་གཅིག་གོ ། དེ་ལྟ་བུའི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ནི་ཉན་ཐོས་ཀྱི་སྡེ་སྣོད་ཀྱི་ཚད་དོ། ། ཐེག་པ་ཆེན་པོ་ལ་དགུ་ཁྲི། སྔགས་ཀྱི་ཐེག་པ་ལ་སྟོང་ཕྲག་བརྒྱ་ཡིན་ནོ། ། ཞེས་གསུངས་པའི་ཕྱིར། གཉིས་པ་སྔགས་ཀྱི་ཐེག་པའི་བྱུང་ཚུལ་རྣམ་པར་གཞག་པ་ལ། གཞན་གྱི་ལོག་རྟོག་དགག་པ་དང་། ཐེག་ཆེན་ཐུན་མོང་མ་ཡིན་པའི་འདོད་ཚུལ་གཏན་ལ་དབབ་པ་གཉིས་ལས།
དང་པོ་ལ་ཉན་ཐོས་དང་། ཐེག་ཆེས་ཐུན་མོང་བའི་འདོད་ཚུལ་ནི་གཞན་དུ་ཤེས་པར་བྱའོ། ། གཉིས་པ་ལ་རྫོགས་པའི་སངས་རྒྱས་སངས་རྒྱས་པའི་དུས་ནམ་ཡིན་པ། གནས་གང་ཡིན་པ། ཚུལ་ཇི་ལྟར་འཚང་རྒྱ་བ། སངས་རྒྱས་ནས་ཐེག་ཆེན་གྱི་ཆོས་འཁོར་བསྐོར་ཚུལ། མཛད་པ་མཐའ་ཡས་པའི་ཚུལ། མི་མཇེད་འཇིག་རྟེན་ཀྱི་ཁམས་སུ་སངས་རྒྱ་བའི་ཚུལ་བསྟན་པའི་དུས་སོགས་དུ་མ་ཞིག་འབྱུང་ཡང་། མདོར་བསྡུ་ན་དུས་ནི་བསྐལ་པ་དཔག་ཏུ་མེད་པའི་སྔོན་རོལ་ཞིག་ཏུ་སངས་རྒྱས་པར་ཆོ་ག་བ་ཤཱཀྱ་བཤེས་གཉེན་མ་གཏོགས་ཐེག་ཆེན་པ་ཐམས་ཅད་མཐུན་ལ། གནས་ནི་རྣམ་པར་སྣང་མཛད་གངས་ཅན་མཚོ་འཁོར་བྱང་སེམས་དང་བཅས་པ་གང་དུ་བཞུགས་པའི་གཞི་དེ་ལ་འཇིག་རྟེན་གྱི་ཁམས་རྒྱ་མཚོ་ཞེས་ཀྱང་བྱ།
འོག་མིན་སྟུག་པོ་བཀོད་པའི་ཞིང་ཞེས་ཀྱང་བྱ་བ་དེར་སངས་རྒྱས་པ་ཡིན་ཏེ། སློབ་དཔོན་ངག་གི་དབང་ཕྱུག་གྲགས་པས། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང་། ། ཞེས་སོགས་དང་། གྲུབ་ཆེན་ཀུན་དགའ་སྙིང་པོས། དེ་ཉིད་འདུས་པའི་གླེང་གཞིར། བཅོམ་ལྡན་འདས་འོག་མིན་ལྷའི་གནས་ན་བཞུགས་ཏེ། ། ཞེས་པའི་འགྲེལ་པར། འོག་མིན་གྱི་ལྷ་ཞེས་བྱ་བ་ནི་ཐོག་མའི་ལྷ་ཞེས་བྱ་ལ། བཅོམ་ལྡན་འདས་རྣམ་པར་སྣང་མཛད་ཀྱི་སྲས་ཀྱི་ཐུ་བོ་སྟེ་ས་བཅུ་པའི་བྱང་ཆུབ་སེམས་དཔའ་འོ། །
དེའི་གནས་ནི་ཐོག་མར་སངས་རྒྱས་པའི་གནས་སོ། ། ཞེས་གསུངས་པའི་ཕྱིར། འོག་མིན་དེའི་ངོས་འཛིན་ལ་ཁ་ཅིག་གནས་གཙང་མའི་ནང་ཚན་གྱི་འོག་མིན་དང་། ཁ་ཅིག་དེའི་སྟེང་ན་དབང་ཕྱུག་ཆེན་པོའི་གནས་ཞེས་བྱ་བ་ཡོད་པས་དེ་ལ་ངོས་འཛིན་པ་ནི་མི་འཐད་དེ། དེ་དག་ནི་འཇིག་རྟེན་པ་ལ་བརྟེན་པའི་མི་རྟག་པ་ཡིན་ལ། སྟུག་པོ་བཀོད་པ་ནི་ནམ་ཡང་རྒྱུད་མི་ཆད་པའི་རྒྱུན་གྱི་རྟག་པ་ཡིན་པའི་ཕྱིར་ཏེ། རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་བ། ། སྟུག་པོའི་ཞིང་ཁམས་འཇིག་མེད་པ། ། དེས་ན་སངས་རྒྱས་རྣམས་ཀྱི་ཆོས། །
རྫོགས་པར་ལོངས་སྤྱོད་ཚུལ་འདི་འབྱུང་། ། ཞེས་གསུངས་པའི་ཕྱིར། འོ་ན་ཇི་ལྟར་ཞེ་ན། མི་མཇེད་འཇིག་རྟེན་གྱི་ཁམས་སོགས་དུ་མ་ཞིག་ནང་དུ་ཆུད་པ་ནི་གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པའི་འཇིག་རྟེན་གྱི་ཁམས་ཞེས་བྱ་ལ། དེ་འདྲ་དུ་མ་ནང་དུ་ཆུད་པ་ནི་འཇིག་རྟེན་གྱི་ཁམས་རྒྱ་མཚོ་ཡིན་ལ། དེ་ནི་རྣམ་སྣང་གངས་ཅན་མཚོའི་ཕྱག་མཐིལ་ན་གནས་པར་ཕལ་པོ་ཆེ་ལས་གསུངས་ཏེ། དེའི་ལེའུ་བཅུ་གཅིག་པའི་ཐོག་མར། བཅོམ་ལྡན་འདས་འཇིག་རྟེན་གྱི་ཁམས་རྒྱ་མཚོ་ནི་དེ་བཞིན་གཤེགས་པ་ཡེ་ཤེས་གངས་ཅན་མཚོ་རྣམ་པར་སྣང་མཛད་ཀྱི་ཕྱག་མཐིལ་གྱི་སྙིང་པོ་ལ་རབ་ཏུ་གནས་པ་དང་། སངས་རྒྱས་ཀྱི་སྐུའི་དབྱིབས་ལྟར་འདུག་པ་འཇིག་རྟེན་གྱི་ཁམས་རི་རབ་ནི་ཀུན་ཏུ་བཟང་པོ་ལྷའི་ལུས་ཀྱི་དབྱིབས་ལྟར་འདུག་པ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་ཡོངས་སུ་འཛིན་པ་ཞེས་སོགས་གསུངས་པའི་ཕྱིར།
གནས་དེར་སྟོན་པ་ཇི་ལྟར་སངས་རྒྱས་པའི་ཚུལ་ལ། ཕྱིའི་མངོན་བྱང་ལྟར་བགྲོད་པ་དང་། ནང་གི་མངོན་བྱང་ལྟར་བགྲོད་པ་གཉིས་ལས། དང་པོ་ནི། ཡོ་ག་དེ་ཉིད་འདུས་པ་ལས་གསུངས་པ་ལྟར་སེམས་སོ་སོར་རྟོགས་པ་ལས་བྱང་ཆུབ་པ། བྱང་ཆུབ་ཏུ་སེམས་བསྐྱེད་པ་ལས་བྱང་ཆུབ་པ། བརྟན་པའི་རྡོ་རྗེ་ལས་བྱང་ཆུབ་པ། རྡོ་རྗེའི་རང་བཞིན་ལས་བྱང་ཆུབ་པ། དེ་བཞིན་གཤེགས་པ་ཐམས་ཅད་ཇི་ལྟ་བ་དེ་ལྟར་རོ་གཅིག་པ་ལས་བྱང་ཆུབ་པ་སྟེ། ཡེ་ཤེས་ལྔ་མངོན་དུ་བྱས་ནས་སངས་རྒྱས་པ་ཡིན་ལ།
གཉིས་པ་ནི། རྡོ་རྗེ་གུར་ལས་གསུངས་པ་ལྟར་ཉེ་རྒྱུའི་སྤྱོད་པ་ཞག་བདུན་སྤྱད་པའི་མཐར་ཡུལ་རྣམས་ཀྱི་རླུང་དང་། བྱང་ཆུབ་ཀྱི་སེམས་དབུ་མར་སྟོབས་སུ་གྱུར་ཏེ་མངོན་པར་རྫོགས་པར་སངས་རྒྱ་བ་ཡིན་ཏེ་དེ་ཉིད་འདུས་པ་ལས། དེ་ལ་དེ་བཞིན་གཤེགས་པའི་ཆོས་ཀྱི་སྐུའི་ཞིང་ཁམས་དང་མཉམ་ཡང་ལོངས་སྤྱོད་རྫོགས་པའི་སྐུའི་ཞིང་ཁམས་དེ་ཙམ་ཞིག་བྱང་ཆུབ་སེམས་དཔའ་ཆེན་པོ་དོན་ཐམས་ཅད་གྲུབ་པ་ཞེས་བྱ་བ་བསྐལ་པ་དཔག་ཏུ་མེད་པར་ཚོགས་ཐམས་ཅད་ཡོངས་སུ་རྫོགས་པ་དེས་ཞིང་དེ་ཙམ་ཞིག་སྦྱངས། སེམས་ཅན་དེ་ཙམ་ཞིག་སྨིན་པར་མཛད་ནས། བདག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ་སྙམ་ནས། དཔལ་སྟུག་པོ་བཀོད་པའི་བྱང་ཆུབ་ཀྱི་སྙིང་པོ་ལ་འདུག་ནས་མི་གཡོ་བའི་བསམ་གཏན་ལ་མཉམ་པར་བཞག་གོ ། དེ་ནས་ཞིང་ཁམས་དེ་ཐམས་ཅད་ནས་དེ་བཞིན་གཤེགས་པ་གང་ན་བཞུགས་པ་དེ་དག་ཐམས་ཅད་བྱང་ཆུབ་སེམས་དཔའ་དེའི་དྲུང་དུ་གཤེགས་ཏེ་ལོངས་སྤྱོད་རྫོགས་པའི་སྐུར་བསྟན་ནས་བྱང་ཆུབ་སེམས་དཔའ་དེ་མི་གཡོ་བའི་ཏིང་ངེ་འཛིན་ལས་བསླངས་ནས་བཀའ་སྩལ་པ། རིགས་ཀྱི་བུ་ཁྱོད་ཇི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་སྙམ་པའམ་ཞེས་བཀའ་སྩལ་ཏོ། ། དེ་ནས་བྱང་ཆུབ་སེམས་དཔའ་ལངས་ཏེ་ཕྱག་བྱས་ནས་བཅོམ་ལྡན་འདས་རྣམས་བདག་གིས་མ་འཚལ་ཏོ། །
དེ་བཞིན་གཤེགས་པ་རྣམས་ཀྱི་དེ་ཁོ་ན་ཉིད་ཇི་ལྟ་བུ་ལགས། ཇི་ལྟར་སྒྲུབ་པར་བགྱི། བཀའ་སྩལ་དུ་གསོལ། ཞེས་གསོལ་ཏོ། ། དེ་བཞིན་གཤེགས་པ་ཐམས་ཅད་ཀྱིས་གསུང་གཅིག་ཏུ་བཀའ་སྩལ་པ། རང་གི་སེམས་ལ་རྟོག་ཅིང་ཞོག་ལ། རང་བཞིན་གྱི་གྲུབ་པའི་སྔགས་ཅི་དགར་ཟློས་ཤིག ཅེས་བྱ་བ་ལ་སོགས་པའི་ལུང་ཕོག་ཅིང་། བྱང་ཆུབ་སེམས་དཔའ་མཉམ་པར་གཞག་པས། མངོན་པར་བྱང་ཆུབ་ལྔ་ཡེ་ཤེས་ལྔའི་རང་བཞིན་གྱིས་སངས་རྒྱས་ཏེ།
དེ་བཞིན་གཤེགས་པ་ཐམས་ཅད་ལ་གསོལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་ནི་བདག་ལེགས་པར་མཐོང་ལགས་སོ། ། ཞེས་གསུངས་པའི་ཕྱིར། དེ་ལྟར་མངོན་བྱང་ལྔའི་ཚུལ་གྱིས་སངས་རྒྱས་པ་དེས་སྐུ་གསུམ་གྲུབ་སྟེ། མངོན་བྱང་དང་པོ་དང་ཐ་མས་ཆོས་སྐུ། གཉིས་པ་དང་གསུམ་པས་ལོངས་སྐུ། བཞི་པས་སྤྲུལ་སྐུ་གྲུབ་པའི་ཕྱིར། ཡང་ན་དབང་བཞི་བསྐུར་བས་སྐུ་བཞི་ཐོབ་པར་འདོད་དེ། རྡོ་རྗེ་རྩེ་མོ་ལས། དེ་ནས་སངས་རྒྱས་ཐམས་ཅད་ནི། །
ཐུགས་ཀ་ནས་ནི་བྱུང་ནས་ནི། ། ཆོས་ཀྱི་དབང་བསྐུར་བཞི་པོ་ཡིས། ། དེ་ནས་ཐུབ་པ་དབང་བསྐུར་འགྱུར། ། རྡོ་རྗེ་སེམས་དཔས་བྱས་པ་ཡི། ། བྱང་ཆུབ་སེམས་ཀྱི་དབང་བསྐུར་རོ། ། འབྲས་བུ་བྱང་ཆུབ་སེམས་ལྡན་གང་། ། རྡོ་རྗེ་སེམས་དཔའ་དབང་བསྐུར་ཡིན། ། ཞེས་གསུངས་པའི་ཕྱིར། ཡང་ན་དབང་བཞི་པོ་ཉིད་སངས་རྒྱས་རང་སྣང་གི་སྐུ་བཞིར་བཤད་དེ། རྡོ་རྗེ་སེམས་དཔའི་དབང་བསྐུར་བ། །
ངོ་བོ་ཉིད་ཀྱི་སྐུ་རུ་འདོད། ། རྡོ་རྗེ་ཆོས་ཀྱི་དབང་བསྐུར་བ། ། ལོངས་སྤྱོད་རྫོགས་པའི་སྐུ་རུ་འདོད། ། རྡོ་རྗེ་རིན་ཆེན་དབང་བསྐུར་བ། ། དེ་བཞིན་མཚན་དང་དཔེ་བྱད་དོ། ། སངས་རྒྱས་ཀུན་གྱི་ཡེ་ཤེས་ཆེ། ། མཁའ་མཚུངས་ཆོས་ཀྱི་སྙིང་པོ་ཅན། ། རྡོ་རྗེ་ལས་ཀྱི་དབང་བསྐུར་བ། ། སྤྲུལ་པ་ཡི་ནི་སྐུ་རུ་འདོད། ། གསང་བ་བཞི་ཡི་དབང་བསྐུར་བ། །
རྫོགས་སངས་རྒྱས་ཀྱི་བྱང་ཆུབ་ཐོབ། ། དེ་ནས་མིང་གི་དབང་བསྐུར་བས། ། ཐུབ་སྟེ་རྣམ་སྣང་མཛད་ཆེན་འགྱུར། ། ཆོས་ཉིད་ཀྱང་ནི་ཡང་དག་རྟོགས། ། ཆོས་དང་ལོངས་སྤྱོད་རྫོགས་པར་བསྟན། ། ཞེས་གསུངས་པའི་ཕྱིར། དེས་ན་ལོངས་སྤྱོད་རྫོགས་པའི་སྐུ་ནི་རྣམ་པར་སྣང་མཛད་དང་། དེའི་ཐུགས་རྒྱུད་ཀྱི་ཆོས་ཀྱི་སྐུ་ནི་རྣམ་པར་སྣང་མཛད་ཆེན་པོ་ཡིན་ཏེ། དེ་ཉིད་སྣང་བ་ལས། རྣམ་པར་སྣང་མཛད་དང་རྣམ་པར་སྣང་མཛད་ཆེན་པོ་འདི་གཉིས་ཀྱི་ཁྱད་པར་གང་ཡིན་ཞེ་ན།
འོག་མིན་གྱི་གནས་སུ་མངོན་པར་རྫོགས་པར་སངས་རྒྱས་པའི་དེ་བཞིན་གཤེགས་པ་ལྔའི་སྐུའི་ངོ་བོ་གང་ཡིན་པ་དེ་ནི་རྣམ་པར་སྣང་མཛད་ཡིན་ལ། དེ་དང་གཉིས་སུ་མེད་པའི་སེམས་དང་སེམས་ལས་བྱུང་བ་ནི་རྣམ་པར་སྣང་མཛད་ཆེན་པོ་ཡིན་ནོ། ། ཞེས་གསུངས་པའི་ཕྱིར། དེས་ན་རྣམ་པར་སྣང་མཛད་ལ་དེ་བཞིན་གཤེགས་པའི་དབུགས་དབྱུང་དང་། རྣམ་པར་སྣང་མཛད་ཆེན་པོ་ལ་རྡོ་རྗེ་འཆང་གི་དབུགས་དབྱུང་ཞེས་བྱ་ཞིང་། སྤྲུལ་པའི་སྐུ་ལ་དེ་གཉིས་ཀའི་ཆ་ཡོད་དེ། གདུལ་བྱ་གཞན་སྣང་གི་སྤྲུལ་སྐུ་དེ་བཞིན་གཤེགས་པའི་དབུགས་དབྱུང་དང་། སངས་རྒྱས་རང་སྣང་གི་སྤྲུལ་སྐུ་རྡོ་རྗེ་འཆང་གི་དབུགས་དབྱུང་ཡིན་པའི་ཕྱིར། དེ་ལྟར་ན་རིགས་ལྔ། ལོངས་སྤྲུལ་གཉིས།
ཀྱེ་རྡོར། བདེ་མཆོག གསང་འདུས་སོགས་ལ་སངས་རྒྱས་རང་སྣང་དང་། གདུལ་བྱ་གཞན་སྣང་གཉིས་གཉིས་སུ་དབྱེ་དགོས་ཤིང་། རང་སྣང་རྣམས་གཙོ་བོར་ཡེ་ཤེས་ཆོས་སྐུ་དང་། གཞན་སྣང་རྣམས་གང་ཟག་ཏུ་འཇོག་དགོས་པ་ཡིན་ཏེ། རྟེན་དཀྱིལ་འཁོར་བཞི་གནས་གྱུར་པ་སྐུ་བཞི་དང་། བརྟེན་པ་ཀུན་གཞི་གནས་གྱུར་པ་ཤིན་ཏུ་རྣམ་པར་དག་པ་ངོ་བོ་ཉིད་ཀྱི་སྐུ་ཡིན་པར་བཤད་ཅིང་། མེ་ལོང་ལྟ་བུའི་ཡེ་ཤེས་དང་ཆོས་དབྱིངས་ཡེ་ཤེས་གཉིས་སངས་རྒྱས་རང་སྣང་གི་ཆོས་སྐུ་དང་། མཉམ་པ་ཉིད་དང་།
སོ་སོར་རྟོགས་པའི་ཡེ་ཤེས་གཉིས་རང་སྣང་གི་ལོངས་སྐུ་དང་། བྱ་བ་གྲུབ་པའི་ཡེ་ཤེས་སངས་རྒྱས་རང་སྣང་གི་སྤྲུལ་སྐུར་བཤད་པའི་ཕྱིར། འོ་ན་སངས་རྒྱས་རང་སྣང་གི་ངོ་བོ་ཉིད་སྐུ་དེ་ངོ་བོ་ཉིད་སྐུ་མཚན་ཉིད་པ་ཡིན་ནམ་ཞེ་ན། དེ་ལ་ངོ་བོ་ཉིད་སྐུ་ཡིན་མིན་གཉིས་སུ་དབྱེ་དགོས་ཏེ། ངོ་བོ་ཉིད་སྐུ་མཚན་ཉིད་པ་དེ་ཡང་དེ་ཉིད་ཡིན་མོད། ཀུན་གཞི་འདུས་བྱས་ཡིན་པས། དེ་དྲི་མེད་དུ་གནས་གྱུར་པའི་ཤིན་ཏུ་རྣམ་པར་དག་པའི་ངོ་བོ་ཉིད་ཀྱི་སྐུ་དེ་རྟོགས་ཡེ་ཆོས་སྐུ་ཡིན་པ་ལས་འོས་མེད་པའི་ཕྱིར་རོ། ། དེ་ལྟ་བུའི་སངས་རྒྱས་དེས་ཆོས་ཀྱི་འཁོར་ལོ་བསྐོར་བའི་ཚུལ་ལ་ངེས་དོན་མི་འགྱུར་བའི་ཆོས་ཀྱི་འཁོར་ལོ་དང་། སོ་སོའི་གནས་སུ་སོ་སོའི་གདུལ་བྱ་ལ་སྤྲུལ་པ་མཆོག་གིས་ཆོས་ཀྱི་འཁོར་ལོ་བསྐོར་ཚུལ་གཉིས་ལས། དང་པོ་ནི།
གནས་འོག་མིན་སྟུག་པོ་བཀོད་པར་སྟོན་པ་ཡང་དག་པར་རྫོགས་པའི་སངས་རྒྱས་ཆོས་དང་ལོངས་སྤྱོད་རྫོགས་པའི་སྐུའི་བདག་ཉིད་ཅན་དེས་འཁོར་དེ་བཞིན་གཤེགས་པའི་འཁོར་ཚོགས་ནམ་མཁའི་ཁམས་གང་བ་དང་། བྱང་ཆུབ་སེམས་དཔའི་འཁོར་བརྗོད་ཀྱིས་མི་ལང་བ་ལ་དུས་རྟག་ཏུའམ་རྒྱུན་མི་ཆད་པར་ཆོས་ཟབ་པ་དང་། རྒྱ་ཆེ་བའི་ཐེག་པ་ཆེན་པོ་གསུངས་པ་ཡིན་ནོ། ། གལ་ཏེ་ལོངས་སྐུས་ཆོས་སྟོན་པར་རིགས་ཀྱི། ཆོས་སྐུ་ཞལ་ཕྱག་གི་རྣམ་པ་ཅན་མ་ཡིན་པས། ཆོས་སྟོན་པར་མི་རིགས་སོ་སྙམ་ན། སྐབས་འདིའི་ཆོས་སྐུ་ནི་སངས་རྒྱས་ཀྱི་ཐུགས་རྣམ་པར་མི་རྟོག་པའི་ཡེ་ཤེས་ཡིན་པའི་ཕྱིར་ན། དེས་བདག་རྐྱེན་བྱས་ནས་ལོངས་སྐུས་ཆོས་སྟོན་པའམ། ཡང་ན་དེ་ལྟ་བུའི་ཆོས་སྐུ་དེས་གཟུགས་སྐུའི་རྣམ་པར་བསྟན་ཏེ་ཆོས་སྟོན་པ་ལ་སྟོན་པ་རྡོ་རྗེ་འཆང་ཞེས་བྱ་སྟེ། དེ་ཉིད་འདུས་པ་ལས།
ཨེ་མ་འོ་བདག་ནི་རང་བྱུང་བའི། ། ཀུན་ཏུ་བཟང་པོ་སེམས་དཔར་བསྟན། ། དེ་ནི་བསྟན་ཕྱིར་ལུས་མིན་ཡང་། ། སེམས་དཔའི་ལུས་སུ་གྱུར་པ་ཡིན། ། ཞེས་གསུངས་པའི་ཕྱིར། འོ་ན་བསྟན་པ་གཅིག་ལ་སྟོན་པ་གཉིས་ཡོད་པར་འགྱུར་རོ། ། ཞེ་ན། དེ་གཉིས་ངོ་བོ་དབྱེར་མེད་ཡིན་པའི་ཕྱིར་སྟོན་པ་གཉིས་སུ་མི་འགྱུར་ཞེས་འཆད་དེ། ཟླ་གསང་ཐིག་ལེ་ལས། ངའང་འདོད་དང་གཟུགས་མཆོག་ཏུ། །
སངས་རྒྱས་ཀུན་གྱིས་བྱིན་གྱིས་བརླབས། ། ངས་ཀྱང་ཆོས་ཀྱི་སྐུ་མཆོག་ཏུ། ། སངས་རྒྱས་ཐམས་ཅད་བྱིན་གྱིས་བརླབས། ། ཞེས་གསུངས་པའི་ཕྱིར། འཁོར་གྱི་སེམས་དཔའ་ལ་ཡང་སྤྲུལ་པ་དང་། རང་རྒྱུད་པ་གཉིས་ལས། སྤྲུལ་པ་ནི། སྟོན་པ་རྡོ་རྗེ་འཆང་ཉིད་ཀྱི་སྤྲུལ་པའི་སྐུ་ཡིན་ཏེ། རྡོ་རྗེ་རྩེ་མོ་ལས། ཨེ་མ་འོ་རྣམ་དག་ཡེ་ཤེས་བདག །
ཨེ་མ་འོ་སངས་རྒྱས་ཉེར་ཐོབ་པ། ། ཨེ་མ་གར་མཁན་འཁོར་ལོ་འདི། ། རང་གི་ཡེ་ཤེས་འདྲི་བར་བྱེད། ། ཅེས་དང་། སམྦུ་ཊི་ལས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་གསུངས་པའི་ཕྱིར། འདིར་བུ་སྟོན་དང་། མཁན་ཆེན་གནས་དྲུག་པ་གཉིས་ན་རེ།
སྔགས་ཀྱི་རྒྱུད་རྣམས་ལོངས་སྐུ་ཞལ་སྦྱོར་གྱི་རྣམ་པ་ཅན་གྱིས་གསུངས་པ་ཡིན་ཏེ། མན་ངག་སྙེ་མ་ལས། ཆོས་ཀྱི་སྐུའི་དབང་གི་གདུལ་བྱའི་ངོར་བདེ་མཆོག་དང་། གསང་འདུས་དང་། ཀྱཻ་རྡོ་རྗེ་ལ་སོགས་པའི་གཟུགས་ཀྱི་དེ་ལྟ་དེ་ལྟར་སྤྲུལ་པ་སོ་སོར་སྣང་བའི་ཕྱིར། སྤྲུལ་པའི་སྐུ་ཡང་ངོ་། ། གང་སྤྲུལ་པའི་སངས་རྒྱས་སྤྲུལ་པའི་སྐུར་ཕ་རོལ་ཏུ་ཕྱིན་པའི་ཚུལ་གསུངས་པ་དེ་ནི་འདིར་ཡང་དེ་འདྲ་བ་ཁོ་ན་སྟེ། སྤྲུལ་པའི་སྤྲུལ་པ་བཞིན་ཡང་ངོ་། ། ཞེས་གསུངས་པའི་ཕྱིར། ཞེ་ན།
སྐྱོན་མེད་དེ། ལུང་དེའི་དོན་ནི། གསང་འདུས་སོགས་སྤྲུལ་པ་མཆོག་དང་། ཤཱཀྱ་ཐུབ་པ་སོགས་སྤྲུལ་པ་འབྲིང་ངམ་ཐ་མ་ཞེས་སྟོན་པ་ཡིན་གྱི། ལོངས་སྐུ་ཞལ་སྦྱོར་གྱི་རྣམ་པ་ཅན་གྱིས་རྒྱུད་མི་གསུང་བར་སྟོན་པ་མ་ཡིན་པའི་ཕྱིར་ཏེ། སྙེ་མའི་སོ་དགུ་པར། རིག་མའི་སྐྱེས་བུ་ནི་ལོངས་སྤྱོད་རྫོགས་པའི་སྐུ་སྟེ། ཡང་དག་པའི་སྦྱོར་བ་ཉིད་ཁོ་ནར་གསལ་བར་འགྱུར་པའི་བདེ་བ་ཆེན་པོའི་སྐུའོ། ། ཞེས་གསུངས་པའི་ཕྱིར། རྒྱུད་དེར་གསལ་བར་གྱུར་པ་ནི།
རྡོ་རྗེ་སེམས་དཔའ་ཞལ་གསུམ་ཕྱག་དྲུག་པ་ཡབ་དང་ཞལ་སྦྱོར་གྱི་རྣམ་པ་ཅན་དེ་ཡིན་པའི་ཕྱིར་རོ། ། ཡང་རྗེ་རེ་མདའ་བ་ན་རེ། བླ་མེད་ཀྱི་རྒྱུད་རྣམས་ནི་སྐྱེས་བུ་ཆགས་ཅན་གྱི་དོན་དུ་ཤཱཀྱ་ཐུབ་པ་ཁོ་ནས་གསུངས་པ་ཡིན་གྱི། ལོངས་སྐུས་གསུངས་པ་མ་ཡིན་ཏེ། ལོངས་སྐུའི་འཁོར་ན་གདུལ་བྱ་ཆགས་ཅན་མེད་པའི་ཕྱིར་ཞེས་པའང་མི་འཐད་དེ། གསང་སྔགས་ཀྱི་རྒྱུད་མཐའ་དག་ལོངས་སྐུས་མ་གསུངས་པའི་དོན་ཡིན་ན་ནི། བྱ་སྤྱོད་ཀྱི་རྒྱུད་རྣམས་འོག་མིན་དུ་ལོངས་སྐུས་གསུངས་པར་རྒྱུད་ཉིད་ལས་བཤད་པ་དང་འགལ་ཞིང་། དེ་ཉིད་སྣང་ཆེན་ལས། བཅོམ་ལྡན་འདས་རྣམ་པར་སྣང་མཛད་ཀྱིས་འོག་མིན་གྱི་གནས་མངོན་པར་བྱང་ཆུབ་པ་མངོན་དུ་མཛད་པའི་རྗེས་ཐོགས་ཉིད་ལ་བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་ལ་ཐོག་མར་གསུངས་པ་ཡིན་ནོ། ། ཞེས་དེ་ཉིད་འདུས་པ་འོག་མིན་དུ་ལོངས་སྐུས་གསུངས་པར་བཤད་པས་ཀྱང་གནོད་པའི་ཕྱིར་རོ། །
འོ་ན་དེའི་དུམ་བུ་དང་པོ་འདོད་ཆགས་ཅན་འདུལ་བའི་དོན་དུ་གསུངས་པ་མ་ཡིན་ནམ་སྙམ་ན། མ་ཡིན་ཏེ། དེ་ནི་འདོད་ཆགས་ཀྱིས་འདོད་ཆགས་དག་པའམ་སྤང་བའི་ཕྱིར་དུ་གསུངས་པ་ཡིན་པའི་ཕྱིར་ཏེ། དེ་ཉིད་སྣང་ཆེན་ལས། འདི་ནི་འདོད་ཆགས་ཀྱིས་འདོད་ཆགས་སྤང་བའི་ཕྱིར་གསུངས་སོ། ། ཞེས་གསུངས་པའི་ཕྱིར། ལོངས་སྐུས་བླ་མེད་ཀྱི་རྒྱུད་མ་གསུངས་པ་ཡང་ཤིན་ཏུ་མི་རིགས་ཏེ། རྣལ་འབྱོར་མ་ཀུན་སྤྱོད་ལས། མདོར་བསྟན་པ་ནི་སྤྲུལ་པ་ཡིན། ། རྒྱས་བསྟན་ལོངས་སྤྱོད་རྫོགས་པར་བརྗོད། །
སླད་རྒྱས་བསྟན་པ་མ་ལུས་ཉིད། ། མྱ་ངན་འདས་པས་དེ་བཞིན་བསྟན། ། ཞེས་རྩ་རྒྱུད་རྒྱས་པའི་རྒྱས་པ་ཆོས་སྐུས། རྒྱས་པ་ལོངས་སྐུས། བསྡུས་པ་སྤྲུལ་སྐུས་གསུངས་པར་བཤད་པ་དང་དངོས་སུ་འགལ་ཞིང་། སློབ་དཔོན་ཀ་མ་དྷེ་ནུས་བརྟག་གཉིས་ཀྱི་འགྲེལ་པར། ལོངས་སྤྱོད་རྫོགས་པ་ཡི་ནི་གསུང་ལ། དེ་ཡང་གཟུགས་ཀྱི་རྩེ་མོ་འོག་མིན་དུ་གནས་པས། ཞེས་པ་དང་ཡང་འགལ་བའི་ཕྱིར། སྐབས་འདིའི་གཟུགས་ཀྱི་རྩེ་མོ་ནི་གཟུགས་ཅན་གྱི་མཐར་ཐུག་པའི་དོན་ཡིན་གྱི།
གནས་གཙང་གི་འོག་མིན་ལ་འཁྲུལ་པར་མི་བྱའོ། ། གཞན་དུ་ན་ལོངས་སྐུས་ཆོས་གཏན་ནས་མ་གསུངས་པར་འགྱུར་ཏེ། མཛོད་ལས། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་པ་ལྟར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཐམས་ཅད་ཉོན་མོངས་པའི་གཉེན་པོར་གསུངས་པ་གང་ཞིག ལོངས་སྐུའི་འཁོར་ན་ཉོན་མོངས་ཅན་མེད་པའི་ཕྱིར་རོ། ། གཉིས་པ་ནི། སྟོན་པ་མཆོག་གི་སྤྲུལ་སྐུས་འཁོར་གྲུབ་པའི་ས་ལ་གནས་པ་ཡན་ཆད་ལ་གནས་མ་ངེས་པ་སྣ་ཚོགས་སུ་ཆོས་ཐེག་པ་ཆེན་པོ་དུས་རྒྱུན་མི་ཆད་པར་གསུངས་པ་ཡིན་ཏེ། གནས་རི་རབ་ཀྱི་རྩེ་མོར་དེ་ཉིད་འདུས་པའི་རྒྱུད་གསུངས་ཤིང་།
བྱང་ཆུབ་སེམས་དཔའི་ལུས་སེང་གེའི་ཁྲི་ལ་བཞུགས་ཏེ། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་གསུངས། བཅོམ་ལྡན་འདས་རླུང་ལ་བཞུགས་ཏེ་མི་གཡོ་བའི་རྒྱུད་གསུངས། དབང་བསྐུར་ཁང་པར་བཞུགས་ཏེ་ཕྱག་ན་རྡོ་རྗེ་དབང་བསྐུར་པའི་རྒྱུད་གསུངས། གཞན་འཕྲུལ་དབང་བྱེད་ལྷའི་བདག་པོའི་གནས་ན་བཞུགས་ཏེ། དཔལ་མཆོག་དང་པོའི་རྒྱུད་གསུངས། གནས་གཙང་མ་ན་བཞུགས་ཏེ། གདན་བཞིའི་རྒྱུད་གསུངས། རྡོ་རྗེ་བཙུན་མོའི་ཆོས་འབྱུང་དུ་བཞུགས་ཏེ་གསང་འདུས་དང་། ཀྱཻ་རྡོར་སོགས་གསུངས།
དེ་བཞིན་དུ་སྐུ་དང་གསུང་དང་ཐུགས་ཀྱི་བཀོད་པ་མཐའ་ཡས་པས། གནས་སྣ་ཚོགས་སུ་མདོ་སྡེ་དང་རྒྱུད་སྡེ་མཐའ་ཡས་པ་ཞིག་གསུངས་པའི་ཕྱིར། འོ་ན་སྤྲུལ་པ་མཆོག་གི་སྐུ་དངོས་ཀྱི་གདུལ་བྱ་རྣམས་གྲུབ་པའི་ས་ལ་གནས་པ་ཡན་ཆད་ཁོ་ནར་ངེས་སམ་ཞེ་ན། མ་ངེས་ཏེ། གཙོ་བོ་གྲུབ་པའི་ས་ལ་གནས་པ་ཡིན་མོད། སོ་སྐྱེ་ལས་དག་པ་འགའ་ཞིག་གིས་སྤྲུལ་པའི་དཀྱིལ་འཁོར་དུ་དབང་བླངས་པས། དེ་མ་ཐག་གྲུབ་པའི་ས་ཐོབ་པ་ཡོད་པར་བཤད་པའི་ཕྱིར་ཏེ། ཁམས་གསུམ་རྣམ་པར་རྒྱལ་པའི་སྤྲུལ་བཤད་ལས། ཁམས་གསུམ་གྱི་སེམས་ཅན་ཐམས་ཅད་བཙུད་པ་ལས་དེ་མ་ཐག་གྲུབ་པར་འགྱུར་རོ། ། ཞེས་གསུངས་པའི་ཕྱིར།
ཡང་གནས་གཅིག་ཏུ་དུས་གཅིག་ཉིད་ཀྱི་ཚེ་གདུལ་བྱ་མཐའ་ཡས་པ་ལ་ཆོས་བསམ་གྱིས་མི་ཁྱབ་པ་ཞིག་གསུངས་ཏེ། དགོངས་པ་ལུང་སྟོན་པའི་རྒྱུད་ལས། རྟོག་པ་མེད་ཅིང་འཁྲུག་མེད་པ། ། ཡིད་འོངས་རྡོ་རྗེའི་ཚིག་གཅིག་པུ། ། གདུལ་བྱའི་བསམ་པའི་དབང་གིས་ནི། ། བྱེ་བྲག་མང་པོར་འགྱུར་བ་ཡིན། ། ཞེས་གསུངས་པའི་ཕྱིར། དེ་ལྟ་བུའི་སངས་རྒྱས་དེས་མཛད་པ་བསམ་གྱིས་མི་ཁྱབ་ཀྱང་། གྲངས་ལ་དགའ་བ་རྗེས་སུ་བཟུང་བའི་ཆེད་དུ་གུར་ལས་མཛད་པ་བརྒྱད། ཕལ་པོ་ཆེ་སོགས་མདོ་མང་པོ་ནས་མཛད་པ་བཅུ་གཉིས།
སངས་རྒྱས་མཉམ་སྦྱོར་ལས་མཛད་པ་བཅུ་དྲུག མྦུ་ཊི་ལས་མཛད་པ་སུམ་ཅུ་རྩ་གཉིས་གསུངས་ཤིང་། མཛད་པ་པོ་ནི་སྟོན་པ་དང་། མཛད་པའི་རྒྱུད་ནི་ཐུགས་རྗེ་ཆེན་པོ། དུས་ནི་འཁོར་བ་ཇི་སྲིད་པར། གནས་ནི་ནམ་མཁའི་མཐས་གཏུགས་པའི་གནས་རྣམས་སུ། མཛད་ཚུལ་ནི་སེམས་ཅན་རེ་རེའི་ཆེད་དུའང་ཐབས་ཚུལ་མཐའ་ཡས་པ་སྟེ། མདོར་ན་མཛད་པ་པོའི་ཐུགས་རྗེ་ལ་སྐྱོ་དུབ་མི་མངའ་ཞིང་། མཛད་ཡུལ་གྱི་སེམས་ཅན་ཡང་མུ་མཐའ་མེད་པའི་ཕྱིར་ན་འཁོར་བ་ཇི་སྲིད་པར་སངས་རྒྱས་ཀྱི་ཕྲིན་ལས་རྒྱུན་མི་ཆད་པ་ཡིན་ནོ། ། དེ་ལྟ་བུའི་སངས་རྒྱས་དེས་སླར་ཡང་མི་མཇེད་འཇིག་རྟེན་གྱི་ཁམས་སུ་འཚང་རྒྱ་བའི་ཚུལ་བསྟན་པའི་དུས་སོགས་བསྟན་པ་ལ་སྤྲུལ་པའི་སྐུ་ཇི་ལྟར་བྱུང་བའི་ཚུལ།
འཁོར་ཇི་ལྟར་བྱུང་བའི་ཚུལ། ཆོས་ཀྱི་འཁོར་ལོ་ཇི་ལྟར་བསྐོར་བའི་ཚུལ། བཀའ་བསྡུ་ཇི་ལྟར་མཛད་པའི་ཚུལ། མི་རྣམས་ལས་ཇི་ལྟར་འཕེལ་བའི་ཚུལ་དང་ལྔ་ལས། དང་པོ་ནི། དབུས་ཀྱི་གླིང་ཆེན་པོ་བཞི་ལས། ལྷོ་འཛམ་བུའི་གླིང་དུ་བསྐལ་པ་བཟང་པོ་ལ་སྟོན་པ་ཐུབ་པའི་དབང་པོས་བསྐལ་པ་དཔག་ཏུ་མེད་པའི་སྔོན་རོལ་ཏུ་སངས་རྒྱས་ཟིན་ཀྱང་། སླར་ཡང་མ་ག་དྷ་རྡོ་རྗེའི་གདན་དུ་སངས་རྒྱ་བའི་ཚུལ་བསྟན་ནས་མཛད་པ་བསམ་གྱིས་མི་ཁྱབ་པ་ཞིག་མཛད་པའི་ཚུལ་ནི་ཐུན་མོང་དུ་གྲགས་པ་ལྟར་ཡིན་པས་ཞིབ་པར་མ་བྲིས་སོ། ། གཉིས་པ་འཁོར་ལ་སྐལ་བ་དང་ལྡན་པའི་འཁོར་དང་། བཀའ་བསྡུ་བ་པོའི་འཁོར་གཉིས་ལས།
དང་པོ་ནི། ཚོགས་ལམ་ཆེན་པོ་ནས་ས་ཆེན་པོ་ལ་ཞུགས་པའི་བར་སྐལ་བ་མཐུན་པ་ཕྱོགས་གཅིག་ཏུ་སྐྱེ་བ་བཟུང་བ་རྣམས་ཡིན་ལ། གཉིས་པ་ནི། བཅོམ་ལྡན་འདས་ཉིད་ཀྱི་སྤྲུལ་པའི་བྱང་ཆུབ་སེམས་དཔའ་རྣམས་སོ། ། གསུམ་པ་ལ་ཐུན་མོང་གི་ཆོས་འཁོར་བསྐོར་ཚུལ་དང་། ཐུན་མོང་མ་ཡིན་པ་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་ཚུལ་གཉིས་ལས། དང་པོ་ནི། གཞན་དུ་ཤེས་པར་བྱའོ། ། གཉིས་པ་ལ་ཇི་ལྟར་བསྐོར་བའི་ཚུལ་དང་། དེ་ལ་རྩོད་པ་སྤོང་བ་གཉིས་ལས།
དང་པོ་ནི། གསང་སྔགས་ཀྱི་རྒྱུད་མཐའ་དག་ཤཱཀྱ་ཐུབ་པའི་སྔ་རོལ་ཏུ་ལོངས་སྤྱོད་རྫོགས་པའི་སྐུ་དང་། སྤྲུལ་པ་མཆོག་གིས་དེ་བཞིན་གཤེགས་པའི་འཁོར་དང་། གྲུབ་པའི་ས་ལ་གནས་པའི་འཁོར་རྣམས་ལ་གསུངས་ཟིན་ཀྱང་། སླར་ཤཱཀྱ་ཐུབ་པས་གསུང་ཚུལ་ལ་བཟླས་ཏེ་གསུངས་པ། བཟླས་ཏེ་མ་གསུངས་པ། དེ་ཉིད་ཀྱི་རྣམ་འཕྲུལ་གཞན་གྱིས་གསུངས་པ་དང་གསུམ་ལས། དང་པོ་ནི། གནས་ཐུན་མོང་བ་དང་། ལྔ་སྡེ་བཟང་པོ་སོགས་འཁོར་ཐུན་མོང་བ་སྨོས་པའི་རྒྱུད་རྣམས་ནི་གསུང་གི་བཀོད་པས་བཟླས་ཏེ་གསུངས་པ་ཡིན་ལ།
གནས་ཐུན་མོང་མ་ཡིན་པ། དཔལ་འབྲས་སྤུངས་ཀྱི་ཆོད་རྟེན་དང་། འཁོར་ཐུན་མོང་མ་ཡིན་པ་རྒྱལ་པོ་ཟླ་བ་བཟང་པོ་སོགས་སྨོས་པ་ནི། སྐུའི་བཀོད་པས་བཟླས་ཏེ་གསུངས་པ་ཡིན་ནོ། ། གཉིས་པ་ནི། དེ་ཉིད་འདུས་པ་ལས་བདེ་མཆོག་ལྟ་བུ་ཡིན་ཏེ། དེ་ཉིད་འདུས་པའི་རྒྱུད་ཐོག་མར་གསུངས་ནས་རྫོགས་མ་ཐག་མིའི་ནང་དུ་བབས་ནས་ཀྱང་ཞེས་འཛམ་བུའི་གླིང་དུ་གཤེགས་པར་བཤད་ཅིང་། སློབ་དཔོན་སྐལ་ལྡན་གྲགས་པས། བདེ་མཆོག་གི་འགྲེལ་པ་ལས། ཆོས་ཀྱི་རྣམ་གྲངས་འདི་ནི་ཐོག་མ་མེད་པའི་རྒྱུད་ཅན་ཡིན་ཏེ།
བཅོམ་ལྡན་འདས་ཤཱཀྱ་ཐུབ་པ་ལས་སྔ་བ་ཉིད་དུ་གནས་སོ། ། དུས་ཀྱི་དབང་གིས་བསྲེག་པའི་བསྐལ་པ་ལ་སོགས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་ནུབ་པ་ན། བཅོམ་ལྡན་འདས་ཤཱཀྱ་ཐུབ་པས་སླར་ཡང་གསུངས་པ་ཡིན་ནོ། ། དཔལ་བདེ་མཆོག་ནི་དེ་ལྟ་མ་ཡིན་ཏེ། སངས་རྒྱས་ཀྱི་ཞིང་བརྗོད་དུ་མེད་པ་ན་དཔའ་བོ་དང་། དཔའ་མོ་ལ་སོགས་པས་ཉམས་སུ་བླངས་ཏེ་གནས་པའི་ཕྱིར་མ་ནུབ་ཅེས་བཤད་པ་ལྟ་བུའོ། ། འདི་ཉིད་ཀྱི་རྣམ་འཕྲུལ་གཞན་གྱིས་གསུངས་པ་དཔལ་གསང་བ་འདུས་པའི་རྒྱུད་སོ་ཕལ་ཆེ་བ་ཡིན་ནོ། ། ཞེས་གསུངས་པའི་ཕྱིར། གསུམ་པ་དེ་ཉིད་ཀྱི་རྣམ་འཕྲུལ་གཞན་གྱིས་བཟླས་ཏེ་གསུངས་པ་ནི། བཅོམ་ལྡན་འདས་ཤཱཀྱ་ཐུབ་པ་གསང་བ་འདུས་པའི་སྐུར་བསྟན་ནས་གསང་འདུས་ཀྱི་རྒྱུད་གསུངས།
གཤིན་རྗེའི་གཤེད་ཀྱི་སྐུར་བསྟན་ནས་གཤིན་རྗེའི་གཤེད་ཀྱི་རྒྱུད་གསུངས་པ་ལྟ་བུ་ཡིན་ཏེ། གསང་འདུས་ལས། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས་དེ་བཞིན་གཤེགས་པ་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ལ་བཀའ་སྩལ་པ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་སྔོན་བྱུང་བ་བརྗོད་ཀྱིས་མི་ལང་བའི་སངས་རྒྱས་ཀྱི་ཞིང་གི་རྡུལ་ཕྲ་རབ་དང་མཉམ་པའི་བསྐལ་པའང་འདས། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་འདས་ནས་ཐུབ་པ་ཆེན་པོ་འོད་བསྲུང་སངས་རྒྱས་པའི་བར་གྱིས་མ་གསུངས་ཏེ། དེ་ཅིའི་ཕྱིར་ཞེ་ན། བཅོམ་ལྡན་འདས་གསང་བ་ཆེན་པོའི་གནས་ཀྱི་དོན་བཤད་པ། དེའི་དུས་སུ་སེམས་ཅན་རྣམས་སྐལ་བ་མེད་པའི་ཕྱིར། ཞེས་གསུངས་པའི་ཕྱིར།
ཀྱཻ་རྡོ་རྗེའི་རྒྱུད་ནི། དང་པོར་ལོངས་སྐུ། བར་དུ་སྤྲུལ་པ་མཆོག་ཀྱཻ་རྡོ་རྗེ། ཐ་མར་ཤཱཀྱ་ཐུབ་པ་ཉིད་ཀྱིས་འཛམ་བུའི་གླིང་དུ་བཟླས་ཏེ་གསུངས་པ་ཡིན་ཏེ། རྡོ་རྗེ་འཕྲེང་བའི་འགྲེལ་པ་ལས། དེའི་རྗེས་སུ་འཛམ་བུའི་གླིང་འདི་ཉིད་དུ་བདུད་བཞི་འདུལ་བའི་དོན་དུ་དཔལ་ཀྱཻ་རྡོ་རྗེའི་རྒྱུད་བསྟན་པ་ཆེན་པོ་དང་། ཆུང་ངུའི་རྒྱུད། བཤད་པའི་རྒྱུད་དང་བཅས་པ་བསྟན་པར་མཛད་དེ། ཞེས་དང་། སློབ་དཔོན་ཀ་མ་དྷེ་ནུས།
འདི་ལྟར་བཅོམ་ལྡན་འདས་ཀྱིས་ལོ་བརྒྱད་ཅུར་འཛམ་བུའི་གླིང་དུ་བཞུགས་པ་དེ་སྲིད་ལ་རྒྱུད་རིན་པོ་ཆེ་འདི་ཡང་དང་ཡང་དུ་མ་གསུངས་ཀྱི། དུས་གཅིག་ན་ལན་གཅིག་གསུངས་པ་ཁོ་ན་སྟེ། དེ་བས་ན་འདིའི་དུས་ནི་དུས་གཞན་ལས་ཁྱད་པར་དུ་འཕགས་པ་ཁོ་ནའོ། ། ཞེས་གསུངས་པའི་ཕྱིར། གསང་བ་འདུས་པའི་རྒྱུད་བཟླས་ཏེ་གསུངས་ཚུལ་ནི། བཅོམ་ལྡན་འདས་གྲོང་ཁྱེར་མཉན་ཡོད་ན་བཞུགས་པའི་ཚེ། དེ་ནས་ནུབ་ཕྱོགས་སུ་དཔག་ཚད་བརྒྱ་ན་ཨུ་རྒྱན་ཀྱི་ཡུལ་ཞེས་བྱ་བ་ཡོད་ལ། དེ་ན་རྒྱལ་པོ་ཨིནྡྲ་བྷུ་ཏི་ཞེས་བྱ་བ་ཞིག་ཡོད་པ་དེས་སྔ་དྲོའི་དུས་ཤིག་གི་ཚེ། དགེ་སློང་གི་གཟུགས་དུ་མ་ནམ་མཁའ་ལ་འགྲོ་བ་མཐོང་སྟེ། དེ་དག་ཅི་ཡིན་མ་ཤེས་པར་བློན་པོ་རྣམས་ལ་དྲིས་པས།
དེ་དག་གིས་ཀྱང་མ་ཤེས་པར་གྲོང་ཁྱེར་བ་ལ་དྲིས་པས། གཅིག་ན་རེ། འདི་ནས་ཤར་ཕྱོགས་སུ་དཔག་ཚད་སུམ་བརྒྱ་ན་མཉན་ཡོད་ཅེས་བྱ་བར་རྒྱལ་པོ་ཟས་གཙང་མའི་སྲས་སངས་རྒྱས་ནས་བཞུགས་པ་དེའི་འཁོར་ཡིན་ནོ། ། ཞེས་སྨྲས་པས། རྒྱལ་པོ་རབ་ཏུ་དད་དེ། དེའི་ཕྱོགས་སུ་ཕྱག་འཚལ། མེ་ཏོག་དང་བཅས་པའི་ཐལ་མོ་སྦྱར་ཏེ་འདུག་པས་མཉན་ཡོད་ན་སྟོན་པ་འཁོར་དང་བཅས་པ་བཞུགས་པ་མཐོང་། དེར་དད་པ་སྐྱེས་ཏེ། བཅོམ་ལྡན་འདས་ཐམས་ཅད་མཁྱེན་པ་ཐུགས་རྗེ་ཅན་རྫུ་འཕྲུལ་གྱི་ཞབས་མངའ་བ། སང་གི་གདུགས་ཚོད་ལ་འདིར་གཤེགས་པར་གསོལ།
ཞེས་གསོལ་བ་བཏབ་པས། སང་གི་གདུགས་ཚོད་ལ་བཅོམ་ལྡན་འདས་འཁོར་དང་བཅས་པ་བྱོན་ཏེ། རྒྱལ་པོ་འཁོར་དང་བཅས་པས་མཆོད་ནས་གསོལ་པ། བདག་ཅག་སྲིད་པའི་སྡུག་བསྔལ་ལས་ཐར་བར་མཛད་དུ་གསོལ། ཞེས་ཞུས་སོ། ། བཀའ་སྩལ་པ། ཁྱིམ་ནས་ཁྱིམ་མེད་པར་རབ་ཏུ་བྱུང་ཞིག་དང་ཐབས་ཡོད་དོ། ། གསོལ་པ། བདག་ཅག་ནི་འདོད་པའི་ཡོན་ཏན་གྱི་གདུང་བ་ཆེ་བས། འདི་མ་སྤངས་པ་ཉིད་དུ་ཐར་བའི་ཐབས་ཞུའོ། །
ཞེས་གསོལ་པ་དང་། དེ་ཉིད་ཀྱི་ཚེ་བཅོམ་ལྡན་འདས་ཀྱིས་སྐྱེ་བོ་འདོད་ཆགས་ཅན་དེ་དག་རྗེས་སུ་གཟུང་བའི་ཕྱིར་རྡོ་རྗེ་བཙུན་མོའི་བྷ་ག་ལ་བཞུགས་ནས་བཙུན་མོའི་འཁོར་གྱི་དབུས་སུ་ཨིནྡྲ་བྷུ་ཏི་ལ་དབང་བསྐུར་བས་དེ་དབང་དུས་སུ་གྲོལ་ཞིང་རྡོ་རྗེ་ཐེག་པའི་ཆོས་གསུངས་ཏེ་འཁོར་རྣམས་ཀྱང་གྲོལ་བར་མཛད་ཅེས་གྲགས་སོ། ། གཉིས་པ་རྩོད་པ་སྤོང་བ་ལ་དུས་དང་། སྟོན་པ་ལ་རྩོད་པ་སྤོང་བ་གཉིས་ལས། དང་པོ་ནི། མཚན་བརྗོད་ལས་དུས་གསུམ་གྱི་སངས་རྒྱས་ཀྱིས་གསང་སྔགས་གསུངས་པར་བཤད་པ་དང་། གསང་འདུས་ལས། མར་མེ་མཛད་ནས་འོད་སྲུང་གི་བར་གྱིས་གསང་སྔགས་མ་གསུངས་པར་བཤད་པ་འགལ་ལོ་ཞེ་ན། དེའི་ལན་ལ་སློབ་དཔོན་ཟླ་བ་གྲགས་པ་ནི། དུས་གསུམ་གྱི་སངས་རྒྱས་ཀྱིས་གསུངས་པར་བཤད་པ་ནི་ངེས་དོན་ཡིན་ལ།
མ་གསུངས་པ་ནི་གསང་བ་འདུས་པའི་ཆེ་བ་བརྗོད་པ་ཙམ་ཡིན་ཞེས་བཞེད་ལ། སློབ་དཔོན་ཨརྻ་དཱེ་ཝས་སྤྱོད་བསྡུས་སྒྲོན་མ་ལས། རྫོགས་ལྡན་དང་། སུམ་ལྡན་དང་། གཉིས་ལྡན་གྱི་དུས་ན་བསྟན་བཅོས་མེད་ཅིང་རྒྱུད་ཡོད་པར་བཤད་པས་གསང་སྔགས་ཀྱི་ཐེག་པ་ཤཱཀྱ་ཐུབ་པའི་སྔ་རོལ་ཏུ་ཡོད་པར་བཞེད་ཅིང་། འགྲོ་བའི་མགོན་པོ་འཕགས་པ་ནི། དུས་གསུམ་གྱི་སངས་རྒྱས་ཀྱིས་གསུངས་པར་བཤད་པ་ནི་གདུལ་བྱ་མཆོག་ལ་དགོངས་ལ། མ་གསུངས་པར་བཤད་པ་ནི་ཐུན་མོང་གི་གདུལ་བྱ་ལ་དགོངས་པ་ཡིན་ནོ། ། ཞེས་བཞེད་དོ། གཉིས་པ་ནི། །
ཤཱཀྱ་ཐུབ་པའི་སྔ་རོལ་ཏུ་གསང་སྔགས་ཀྱི་ལམ་ཡོད་ན། ཤཱཀྱ་སེང་གེ་མཆོག་གིས་ནི། ། དྲག་པོ་ཆེན་པོ་བདུད་ཀྱི་སྡེ། ། སྟོབས་ཆེན་དག་ཀྱང་དེ་ཡིས་བཅོམ། ། འཁོར་ལོ་བསྐོར་ནས་མྱ་ངན་འདས། ། ཞེས་ཤཱཀྱ་ཐུབ་པའི་མཚན་ཁོ་ན་འབྱུང་བ་མ་ཡིན་ནམ་ཞེ་ན་འབྱུང་མོད། དེ་ནི་སྔོན་གྱི་སངས་རྒྱས་རྣམ་པར་སྣང་མཛད་ད་ལྟའི་ཤཱཀྱ་ཐུབ་པ་དང་ཐ་དད་མེད་པའམ་མཚོན་བླ་བ་ཙམ་གྱི་དབང་དུ་བྱས་ནས་གསུངས་པས་འགལ་བ་མེད་དོ། ། དེས་ན་གསང་སྔགས་ཀྱི་ཐེག་པ་ནི་དུས་གསུམ་གྱི་སངས་རྒྱས་ཀུན་གྱིས་གསུངས་པ་ངེས་དོན་ཡིན་པར་ཤེས་དགོས་ཤིང་། གསང་འདུས་རྩ་རྒྱུད་ལས། མ་གསུངས་མི་གསུང་གསུང་མི་འགྱུར། །
ཞེས་པ་ནི་རྒྱུད་དེའི་ཆེ་བ་བརྗོད་པ་ཙམ་ཡིན་ནོ། ། བཞི་པ་བཀའ་བསྡུ་བ་ཇི་ལྟར་བྱས་པའི་ཚུལ་ལ་ཞར་ལས་བྱུང་བ་ཉན་ཐོས་ཀྱི་བསྡུ་བ། ཐེག་པ་ཆེན་པོའི་བསྡུ་བ། གསང་སྔགས་ཇི་ལྟར་བསྡུས་པའི་ཚུལ་དང་གསུམ་ལས། དང་པོ་གཉིས་ནི་གཞན་དུ་ཤེས་པར་བྱའོ། ། གསུམ་པ་ལ་གཞན་གྱི་ལོག་རྟོག་དགག་པ་དང་། རང་གི་འདོད་པ་བརྗོད་པ་གཉིས། དང་པོ་ནི། གསང་སྔགས་རྙིང་མ་བ་ཁ་ཅིག དཔལ་སྡོམ་པའི་རྒྱུད་ཕྱི་མ་ལས།
ང་ནི་འདི་ནས་མི་སྣང་ནས། ། ལོ་ནི་བརྒྱ་དང་བཅུ་གཉིས་ན། ། བསྟན་པའི་སྙིང་པོ་དམ་པ་ཞིག ། ལྷ་གནས་གསུམ་དུ་གྲགས་པ་སྟེ། ། འཛམ་གླིང་ཤར་ལྷོའི་ཕྱོགས་མཚམས་ན། ། དཔལ་ཞེས་བྱ་བའི་རི་བོ་ལ། ། ཐུགས་རྗེ་མཐུན་པའི་བྱིན་རླབས་ཀྱིས། ། རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེས་སྣང་བར་བྱེད། ། མིང་ལ་སྐལ་ལྡན་དམ་པ་རྣམས། །
བྱང་ཆུབ་མཆོག་ཏུ་འགྲུབ་འགྱུར་བས། ། དེ་ལ་རྟག་ཏུ་གུས་པར་བྱོས། ཞེས་པའི་རྗེས་སུ་འབྲངས་ནས་སྟོན་པ་མྱ་ངན་ལས་འདས་པའི་ཚུལ་བསྟན་ནས་ལོ་ཉི་ཤུ་ལྷག་ཙམ་ན་འཛམ་གླིང་ཤར་ལྷོའི་ཕྱོགས་ཟ་ཧོར་གྱི་ཡུལ་ཨུ་རྒྱན་ཞེས་བྱ་བར་རྒྱལ་པོ་ཛའམ་ཨིནྡྲ་བྷུ་ཏིའི་ཁང་སྟེང་དུ་གླེགས་བམ་གྱི་ཆར་བབས་པ་རྒྱལ་པོས་བལྟས་པས་ཤེས་ཏེ་བསྒྲུབས་པས་གྲུབ་པ་ཐོབ་ཅེས་ཟེར་རོ། ། ཁ་ཅིག་ནི་རྒྱལ་པོས་མ་ཤེས་པར་དགེ་སློང་ཀུ་ཀུ་རི་པ་སྤྱན་དྲངས། དེས་གཞན་མ་ཤེས་རྡོ་རྗེ་སེམས་དཔའ་ཞལ་མཐོང་གི་ལེའུ་ཤེས་ནས་བསྒྲུབས་པས་རྡོ་རྗེ་སེམས་དཔའི་ཞལ་མཐོང་སྟེ་དེར་རྒྱུད་ཐམས་ཅད་ཤེས་ནས་རྒྱལ་པོ་འཁོར་དང་བཅས་པ་ལ་བསྟན་པས་གྲོལ། དེ་ལས་འཕེལ་བ་ཡིན་ཟེར་རོ། ། གཉིས་ཀ་མི་འཐད་དེ། རིགས་པ་གླེགས་བམ་ལས་བླངས་པའི་ལམ་གྱིས་གྲོལ་ན། གསང་སྔགས་རང་ཉིད་ལེན་པ་ནི། ། འགྲོ་བ་དམྱལ་བ་འབའ་ཞིག་རྒྱུ། །
ཞེས་པ་དང་དངོས་སུ་འགལ་ཞིང་། བླ་མ་མེད་པར་གསང་སྔགས་གྲུབ་པ་མེད་པར་བཤད་པ་དང་ཡང་འགལ་བའི་ཕྱིར་དང་། རྒྱལ་པོ་ཛ་ལ་ལག་ན་རྡོ་རྗེ་ཉིད་ཀྱིས་གསང་སྔགས་སྟོན་པར་བཤད་པ་དང་དངོས་སུ་འགལ་བའི་ཕྱིར་དང་། ཤར་ལྷོའི་ཕྱོགས་མཚམས་ཨུ་རྒྱན་གྱི་ཡུལ་ཡིན་ཞེས་པ་འཇིག་རྟེན་གྱི་གྲགས་པ་དང་། ཡུལ་གྱི་གནས་ཚུལ་གཉིས་ཀ་འགལ་བའི་ཕྱིར། འོ་ན་རྒྱུད་དེའི་དོན་ཇི་ལྟར་ཞེ་ན། དེའི་དོན་ནི་ཤར་ལྷོའི་གྲོང་ཁྱེར་པ་ཏི་ཀིརྟི་ཞེས་བྱ་བར་རྒྱལ་པོ་རབ་གསལ་ཟླ་བ་ལ་ཕྱག་ན་རྡོ་རྗེས་སྤྲུལ་པའི་དཀྱིལ་འཁོར་དུ་དབང་བསྐུར་ནས་ལྷ་གནས་གསུམ་དུ་གྲགས་པའི་རྒྱུད་དེ་ཉིད་འདུས་པ་བསྟན་ཅེས་པའི་དོན་ཡིན་ལ། དུས་ནི་སྟོན་པ་མྱ་ངན་ལས་འདའ་བའི་ཚུལ་བསྟན་ནས་ལོ་ཉི་ཤུ་རྩ་བརྒྱད་ན་ཞེས་པའི་དོན་ཡིན་ནོ། ། གཉིས་པ་ནི་འོ་ན་གསང་སྔགས་ཀྱི་ཐེག་པ་ཇི་ལྟར་བསྡུས་ཤེ་ན། དཔལ་ཡེ་ཤེས་ཐིག་ལེའི་རྒྱུད་ལས།
མ་འོངས་པའི་དུས་སུ་གསང་བའི་རྒྱུད་སྐལ་བ་དང་ལྡན་པའི་སེམས་ཅན་ལ་སུས་བཤད་པར་བྱེད་བཀའ་སྩལ་པ། ཕྱག་ན་རྡོ་རྗེ་མགོན་པོས་བཤད་པར་བྱེད་དོ། ། ཞེས་དང་། གསང་བའི་སྒྲོན་མེ་ཞེས་བྱ་བ་རྣལ་འབྱོར་མའི་རྒྱུད་ལས། གསང་བ་ཆེན་པོའི་རྒྱུད་ཤེས་པ་དང་། བཤད་པ་མ་འོངས་པ་ན་སུས་བྱེད། བཀའ་སྩལ་པ། བྱང་ཕྱོགས་ཨུ་རྒྱན་གྱི་ཡུལ་དཔལ་རྡོ་རྗེ་ཆེན་པོའི་གནས་སུ་ཨུ་རྒྱན་གྱི་རྒྱལ་པོ་ཨིནྡྲ་བྷུ་ཏི་བྱ་བས་ཤེས་པ་དང་། བཤད་པ་དང་། སེམས་ཅན་ལ་གསལ་བར་བྱེད་དོ། །
གསོལ་པ། རྒྱལ་པོ་ཨིནྡྲ་བྷུ་ཏི་དེ་ས་དུའི་དབང་ཕྱུག་ལགས། བཀའ་སྩལ། དཔལ་ཡེ་ཤེས་ཐིག་ལེའི་རྒྱུད་ཀྱི་རྒྱལ་པོ་ལས། གང་ཞིག་བསྟོད་པ། ཕྱག་ན་རྡོ་རྗེ་ཡེ་ཤེས་ཀྱི་སྐུ་ས་བཅུའི་དབང་ཕྱུག་དེ་ཉིད་ཀྱི་སྤྲུལ་པའི་སྐུ་སྟེ་ས་བཅུའི་དབང་ཕྱུག་གོ ། ཞེས་དང་། ཕྱག་ན་རྡོ་རྗེ་དབང་བསྐུར་བའི་རྒྱུད་ལས་བྱང་ཆུབ་སེམས་དཔའ་ཀུན་ཏུ་བཟང་པོ་བྱིན་གྱིས་བརླབས་ནས་སངས་རྒྱས་ཀྱི་མཛད་པ་གཅིག་ནས་གཅིག་ཏུ་བརྒྱུད་པ་རྒྱུན་མི་ཆད་པར་བྱ་བའི་ཕྱིར་དུས་ཀྱི་དབང་གིས་སྐྱེ་བ་ཡོངས་སུ་བཟུང་བར་བྱིན་གྱིས་བརླབས་ཏེ། ཞེས་དང་། བྱང་ཆུབ་སེམས་དཔའ་ཀུན་ཏུ་བཟང་པོ་དབང་བསྐུར་ནས་བསྟན་པ་གཏད་དོ། །
ཞེས་དང་། བྱང་ཆུབ་སེམས་དཔའ་ཀུན་ཏུ་བཟང་པོ་ཞེས་བྱ་བ་འཇིག་རྟེན་གྱི་ཁམས་མེ་ཏོག་གི་སྙིང་པོའི་རྒྱན་བཀོད་པ། བཅོམ་ལྡན་འདས་རྣམ་པར་སྣང་མཛད་ཀྱི་སྤྱོད་པ་བསྟན་པར་སྨོན་ལམ་བཏབ་ནས་གནོད་སྦྱིན་འདུལ་བའི་དབང་ཉེ་བར་བཟུང་སྟེ་དབུས་ཀྱི་འཛམ་བུའི་གླིང་གི་མི་མཇེད་འདིའི་ལྕང་ལོ་ཅན་དུ་གནོད་སྦྱིན་གྱི་སྡེ་དཔོན་ཆེན་པོ་འབྲོག་གནས་ཀྱི་གནས་སུ་གནས་ཏེ། ཞེས་དང་། ཐུན་མོང་མ་ཡིན་པའི་གསང་བ་ལས། དེ་ནས་ཡང་དག་པར་རྫོགས་པའི་སངས་རྒྱས་ཀྱི་འཁོར་ཕུན་སུམ་ཚོགས་པ་བཤད་པར་བྱ་སྟེ། འདི་ལྟ་སྟེ། འཇམ་དཔལ་རྒྱལ་པོ་ཟས་གཙང་མ་ཞེས་བྱ་བར་འགྱུར་ཏེ། འཇིག་རྟེན་དབང་ཕྱུག་ནི་ལྷ་མོ་སྒྱུ་འཕྲུལ་དུ་གྱུར་ཏོ། ། དཔལ་ལྷ་མོ་ནི་གྲགས་འཛིན་ནོ། །
རྡོ་རྗེ་སེམས་དཔའ་ནི་སྒྲ་གཅན་འཛིན་ནོ། ། སྒྲིབ་པ་ཐམས་ཅད་རྣམ་པར་སེལ་བ་ནི་ཤཱ་རིའི་བུའོ། ། ལྷའི་དབང་པོ་ནི་ལྷས་སྦྱིན་ནོ། ། ཀུན་ཏུ་བཟང་པོ་ནི་གནས་བརྟན་ཀུན་དགའ་བོར་གྱུར་ཏོ། ། ཞེས་གསུངས་པ་ལྟར་གནས་ཨུ་རྒྱན་དུ་བསྡུད་པ་པོ་ནང་ལྟར་ན་ཀུན་ཏུ་བཟང་པོའམ་ཕྱག་ན་རྡོ་རྗེ། ཕྱི་ལྟར་ན་གནས་བརྟན་ཀུན་དགའ་བོས། དུས་བཅོམ་ལྡན་འདས་ཞལ་བཞུགས་པའི་དུས་སུ་བསྡུ་བ་བྱས་པ་ཡིན་ཏེ། དེ་ཡང་བཅོམ་ལྡན་འདས་ཀྱིས་རྒྱལ་པོ་ཨིནྡྲ་བྷུ་ཏི་འཁོར་བཅས་གྲོལ་བར་མཛད་ནས་རྒྱུད་མཐའ་དག་ཕྱག་ན་རྡོ་རྗེ་ལ་གཏད། དེས་རྒྱུད་མཐའ་དག་བསྡུས་ནས་རྒྱལ་པོ་ཨིནྡྲ་བྷུ་ཏི་འཁོར་དང་བཅས་པ་ལ་བྱིན་པས་དངོས་གྲུབ་ཐོབ། འདི་ཨིནྡྲ་བྷུ་ཏི་ཆེན་པོ་ཡིན།
དེ་ནས་རིང་ཞིག་ཨུ་རྒྱན་གྱི་ཡུལ་སྟོངས་མཚོ་ཆེན་པོ་ཀླུས་གང་པ་ཞིག་ཏུ་གྱུར། ཡང་ཕྱག་ན་རྡོ་རྗེས་རྒྱུད་མཐའ་དག་གསེར་གྱི་གླེགས་བམ་ལ་བཻཌཱུརྻ་ཞུན་མས་ཡི་གེར་བྲིས་ཏེ། མཚོ་དེ་ན་གནས་པའི་ཀླུ་རྣམས་སྨིན་པར་བྱས་ཏེ་རྒྱུད་ཀྱི་གླེགས་བམ་རྣམས་གཏད་དེ་ཉམས་སུ་བླངས་པས་ཕལ་ཆེར་གྱིས་གྲུབ་པ་ཐོབ། མ་ཐོབ་པ་རྣམས་ཀྱང་མིར་གྱུར་ཏེ་མཚོ་འགྲམ་དུ་གྲོང་ཁྱེར་བྱས་ཏེ་རྡོ་རྗེ་ཐེག་པ་ཉམས་སུ་བླངས་པས་ཕལ་ཆེར་གྱིས་གྲུབ་པ་ཐོབ་ཅིང་། བུད་མེད་ཕལ་ཆེར་མཁའ་འགྲོ་མར་གྱུར་ཏེ། དུས་དེང་སང་གི་བར་དུ་ཨུ་རྒྱན་མཁའ་འགྲོ་མའི་གླིང་ཞེས་གཏམ་དུ་གྲགས་པའི་ཕྱིར་རོ། ། དེའི་དུས་སུ་ཡེ་ཤེས་གྲུབ་པ་མཛད་པ་པོའི་ཨིནྡྲ་བྷུ་ཏི་འབྲིང་པོ་ཞེས་པ་བྱོན། དེའི་རྗེས་སུ་དེ་ཁོ་ན་ཉིད་གྲུབ་པ་མཛད་པ་པོའི་ཨིནྡྲ་བྷུ་ཏི་ཆུང་ངུ་ཞེས་པ་དེ་བྱུང་། འདི་གསུམ་ལ་ཨིནྡྲ་བྷུ་ཏི་ཆེ་འབྲིང་ཆུང་གསུམ་ཞེས་གྲགས་ཤིང་། ཡུལ་དེའི་རྒྱལ་པོ་རྣམས་ཀྱང་ཆོས་དང་ལྡན་པ་ཤ་སྟག་ཡིན་ནོ་ཞེས་གྲག་གོ །
ཁ་ཅིག ཡུལ་དེར་ཨིནྡྲ་བྷུ་ཏིའི་མིང་ཡོད་པའི་རྒྱལ་པོ་དགུ་བྱུང་ཟེར་རོ། ། འོན་ཀྱང་ཡུལ་དེའི་རྒྱལ་པོ་རྣམས་བྱུང་ཚུལ་གྱི་ལོ་རྒྱུས་ལྷན་ཅིག་སྐྱེས་གྲུབ་ཀྱི་འགྲེལ་པ་ན་གསལ་བར་བཞུགས་པས་བརྟག་པར་བྱའོ། ། དེས་ན་བློ་དམན་པ་རྣམས་ལ་སྟོན་པ་པོ་དང་བསྡུད་པ་པོ་ཐ་དད་དུ་སྣང་བ་ཙམ་ཡིན་གྱི། ངེས་པའི་དོན་དུ་དེ་གཉིས་གཅིག་ཡིན་ཏེ། དཔལ་གསང་བ་གྲུབ་པ་ལས། འདི་དག་བསྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། །
ཞེས་གསུངས་པའི་ཕྱིར། ལྔ་པ་ཡུལ་གཞན་དུ་ཇི་ལྟར་འཕེལ་བའི་ཚུལ་ནི། ལྷོ་ཕྱོགས་ཀྱི་རྒྱུད་ན་རྒྱལ་པོ་བི་སུ་བསྐལ་པ་ཞེས་བྱ་བ་ཉན་ཐོས་ཀྱི་ཐེག་པ་ལ་ཞུགས་པ་ཞིག་གི་རྨི་ལམ་དུ་ཁྱོད་ཨུ་རྒྱན་གྱི་ཡུལ་དུ་སོང་ཞིག སྐྱེ་བ་འདིར་རྡོ་རྗེ་འཛིན་པ་ཐོབ་པར་འགྱུར་རོ། ། ཞེས་ཐོས་ཏེ་གཉིད་སད་པ་ན་ཐེ་ཚོམ་མེད་པར་ཕྱིན་ནས། ཨུ་རྒྱན་དུ་བུད་མེད་གཅིག་དང་ཕྲད་པ་ལ་རྙེད་བཀུར་བྱས་པས། དེས་རྒྱུད་བྱིན་གྱིས་བརླབས་ཏེ། གསང་བ་འདུས་པ་དང་། དེ་ཉིད་འདུས་པའི་རྒྱུད་བྱིན་པ་ཁྱེར་འོངས་ཏེ་ལྷོ་ཕྱོགས་སུ་དར་བར་མཛད། དེ་བཞིན་དུ་སློབ་དཔོན་ཀུ་ཀུ་རི་པས་མཧཱ་མ་ཡའི་རྒྱུད་དང་།
ལ་ལི་ཏ་བཛྲ་གྱིས་རྡོ་རྗེ་འཇིགས་བྱེད་ཀྱི་རྒྱུད་སྤྱན་དྲངས་པ་སོགས་གྲུབ་པའི་སློབ་དཔོན་རྣམས་ཀྱིས་རྒྱུད་བསམ་གྱིས་མི་ཁྱབ་པ་སྤྱན་དྲངས་ཏེ་ཡུལ་དབུས་སུ་དར་བར་བྱས། ཀྱཻ་རྡོ་རྗེའི་རྒྱུད་ནི་རྔོག་གཞུང་བའི་རྗེས་འབྲངས་ཁ་ཅིག་ཀླུ་སྒྲུབ་གླེན་པར་བརྫུས་ནས་བརྐུས་སོ་ཞེས་པ་ནི་ཤིན་ཏུ་མི་རིགས་ཏེ་སར་གནས་ཀྱི་སེམས་དཔའ་ལ་རྫུ་འཕྲུལ་མེད་པར་བརྐུ་དགོས་པ་ག་ལ་སྲིད་ཅིང་། ཀླུ་སྒྲུབ་ངོ་མི་ཤེས་པའི་ཡེ་ཤེས་ཀྱི་མཁའ་འགྲོ་མི་སྲིད་པ་དང་། རང་གི་ལུགས་ཀུན་ནོར་དུ་སོང་བས་སློབ་དཔོན་དང་། ཡེ་ཤེས་ཀྱི་མཁའ་འགྲོ་མ་དང་། རང་གི་ཆོས་གསུམ་ཆར་ལ་སྐུར་པ་བཏབ་པར་སོང་བའི་ཕྱིར་རོ། ། དེས་ན་ཌོམ་བྷི་ཧེ་རུ་ཀ་དང་། བིརྺ་པ་སྤྱན་དྲངས་པའི་ལོ་རྒྱུས་གཉིས་སྣང་མོད། གཉིས་ཀ་ལྟར་ཡང་འགལ་བ་མེད་ཅིང་། བོད་ཀྱི་ཡུལ་དུ་ནི་ལོ་ཙཱ་བ་འཇིག་རྟེན་གྱི་མིག་ཏུ་གྱུར་པ་རྣམས་ཀྱིས་བསྒྱུར་ཏེ་དར་བར་བྱས་པ་ཡིན་ནོ། །
གཉིས་པ་རྒྱུད་ཀྱི་མཚན་དོན་ལ། བརྗོད་བྱ་དོན་གྱི་རྒྱུད་དང་། རྗོད་བྱེད་སྒྲའི་རྒྱུད་གཉིས་ལས་དང་པོ་ནི། རང་གི་སེམས་གདོད་མ་ནས་སྤྲོས་པ་བྲལ་ཡང་མཚན་ཉིད་གསལ་ཙམ་སེམས་ཅན་ནས་སངས་རྒྱས་ཀྱི་བར་དུ་རྒྱུན་མ་ཆད་ཅིང་རྐྱེན་དང་ཕྲད་ན་འབྲས་བུ་བསྐྱེད་དུ་རུང་བ་ཞིག་གོ ། དེ་ཉིད་ཐབས་ཤེས་གཉིས་སུ་མེད་པའི་བདག་ཉིད་ཅན་གྱི་དངོས་བཏགས་མ་ཕྱེ་བའི་ཀྱེ་རྡོ་རྗེ་ཡིན་ལ། དེས་རང་བཞིན་གྱི་རྣམ་པར་རྟོག་པ་ཟིལ་གྱིས་གནོན་ཅིང་། གློ་བུར་གྱི་རྣམ་པར་རྟོག་པ་སྤོང་བར་འགྱུར་བས་ན་རྒྱལ་པོ་ཞེས་བྱའོ། ། གཉིས་པ་ནི། དེ་བརྗོད་བྱར་སྟོན་པའི་རྒྱུད་ཀྱི་གླེགས་བམ་ལྟ་བུ་ཡིན་ཏེ། རྗེ་ས་ཆེན་གྱི་མན་ངག་དོན་གསལ་ལས།

ཀྱེ་རྡོ་རྗེ་རྣལ་འབྱོར་ཆེའི། ། རྒྱུད་འབུམ་ལྔ་དོན་རབ་བསྡུས་པ། ། སྟོང་པ་སྙིང་རྗེ་གཉིས་སུ་མེད། ། རྒྱུད་གསུམ་སྟོན་པར་བྱེད་པའི་སྒྲའོ། ། ཞེས་གསུངས་པའི་ཕྱིར། དེ་ལྟ་བུའི་བརྗོད་བྱ་དོན་གྱི་རྒྱུད་དེ་ལ་ངོ་བོའི་སྒོ་ནས་དབྱེ་བ་མེད་ཀྱང་། གནས་སྐབས་ཀྱི་སྒོ་ནས་དབྱེ་ན། རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་དུ་ཡོད་དེ། གསང་བ་འདུས་པ་རྩ་བའི་རྒྱུད་ཕྱི་མ་ལས།
རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུད་དེ་རྣམ་པ་གསུམ་དུ་འགྱུར། ། ཞེས་གསུངས་པའི་ཕྱིར། དང་པོ་ནི། རང་སེམས་གསལ་སྟོང་ཟུང་འཇུག་དྲི་མེད་དུ་གནས་གྱུར་པ་ན་ཆོས་སྐུར་འགྱུར་རུང་ཞིག་ཡིན་ཏེ། ཀྱཻ་རྡོ་རྗེ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་སངས་རྒྱས་ཉིད། ། ཅེས་གསུངས་པའི་ཕྱིར།
དེ་གཞི་ལམ་འབྲས་བུ་གནས་སྐབས་སྣ་ཚོགས་སུ་འགྱུར་ཡང་། སེམས་ཀྱི་ངོ་བོ་ལ་འགྱུར་བ་མེད་པར་རྒྱུན་མ་ཆད་པས་ན་རྒྱུན་ཞེས་བྱ་སྟེ། གུར་ལས། ནམ་མཁའ་ཇི་སྲིད་མི་འཇིག་པ། ། ནམ་མཁའ་ཇི་སྲིད་དེ་སྲིད་སེམས། ། ཞེས་གསུངས་པའི་ཕྱིར། གཉིས་པ་ཐབས་རྒྱུད་ནི། རྒྱུ་ལ་གནས་པ་དེ་འབྲས་བུར་འབྱིན་པར་བྱེད་པའི་ཐབས་སུ་གྱུར་པའི་སྨིན་གྲོལ་གྱི་ཉམས་ལེན་ལྟ་བུ་སྟེ། སམྦུ་ཊི་ལས། སེམས་ཅན་ཡེ་ཤེས་སྤེལ་བའི་ཕྱིར། །
ཐབས་ནི་སངས་རྒྱས་རྣམས་ཀྱིས་བསྟན། ། ཞེས་གསུངས་པའི་ཕྱིར། དེ་ལྟ་བུའི་སྨིན་གྲོལ་གྱི་ཉམས་ལེན་དེ་ཡང་གདམས་ངག་གི་རྒྱུད་པ་བར་མ་ཆད་པ་ལས་འོངས་ཤིང་། ཉམས་མྱོང་ཏིང་ངེ་འཛིན་ཡང་ཆུ་བོ་རྒྱུན་གྱི་རྣལ་འབྱོར་གྱིས་རྒྱུན་མི་ཆད་པར་ཉམས་སུ་ལེན་པ་ན་རྒྱུད་ཅེས་བྱ་སྟེ། སམྦུ་ཊི་ལས། བསྟན་བཅོས་ཚད་མ་སློབ་དཔོན་དང་། ། ལུང་གི་རྗེས་འབྲངས་དེ་ཉིད་རིག ། གསང་དོན་དེ་ཉིད་དངོས་པོ་ཡང་། ། གཅིག་ནས་གཅིག་བརྒྱུད་ཤེས་པར་བྱ། ། ཞེས་དང་།
རྩ་རྒྱུད་ལས། ཆུ་བོའི་རྒྱུན་ནི་རབ་འབབ་དང་། ། མར་མེའི་རྩེ་མོ་རབ་བཅིངས་ལྟར། ། ཞེས་གསུངས་པའི་ཕྱིར། གསུམ་པ་འབྲས་རྒྱུད་ནི། རྒྱུ་ལ་གནས་པ་འབྲས་བུའི་ངོ་བོར་མངོན་དུ་གྱུར་པའི་མཐར་ཐུག་གི་འབྲས་བུ་སྟེ། སམྦུ་ཊི་ལས། བརྒྱད་ཀྱི་རང་འདོད་རྣལ་འབྱོར་པའི། ། སངས་རྒྱས་རྣམས་ཀྱི་འབྲས་བུའི་དོན། ། ཞེས་གསུངས་པའི་ཕྱིར།
དེ་ཡང་ཆོས་ཀྱི་སྐུ་ནི་རང་བཞིན་གྱིས་འགྱུར་བ་མེད་པ་དང་། ལོངས་སྤྱོད་རྫོགས་སྐུ་ནི་ཆོས་ཀྱི་ལོངས་སྤྱོད་རྒྱུན་མི་ཆད་པ་དང་། སྤྲུལ་པའི་སྐུ་ནི་མཛད་པ་འཕྲིན་ལས་རྒྱུན་མི་ཆད་པས་ན་རྒྱུད་ཅེས་བྱ་སྟེ། མདོ་སྡེ་རྒྱན་ལས། རང་བཞིན་དང་ནི་རྒྱུན་མི་ཆད། ། རྒྱུན་གྱི་དེ་དག་རྟག་པ་ཉིད། ། ཅེས་དང་། སམྦུ་ཊི་ལས། རྟག་པར་མཛད་པ་ཞེས་བྱ་བ་དང་། བཅོམ་ལྡན་འདས་ནི་འོག་མིན་ལས་འཕོ་བར་མི་མཛད་དོ། །
ཞེས་དང་། མངོན་རྟོགས་རྒྱན་ལས། གང་གིས་སྲིད་པ་ཇི་སྲིད་པ། ། ཞེས་སོགས་གསུངས་པའི་ཕྱིར། རྒྱུད་སོ་སོའི་མཚན་དོན་ནི། འབྲས་བུ་སངས་རྒྱས་ཀྱི་ཡེ་ཤེས་ཀྱི་སྒོ་ནས་མཚན་བཏགས་པ་མང་སྟེ། ཀྱཻ་རྡོ་རྗེ་དང་། གསང་བ་འདུས་པ་དང་། ཡང་དག་པར་སྦྱོར་བ་སོགས་འབྲས་རྒྱུད་ཀྱི་སྒོ་ནས་མིང་བཏགས་ཤིང་ཐབས་རྒྱུད་དང་རྒྱུ་རྒྱུད་ཤུགས་ལ་ཐོབ་པ་རྒྱུད་ཕལ་ཆེར་ཡིན་པའི་ཕྱིར། གཞན་ཡང་དེ་ཉིད་འདུས་པ་ལྟ་བུ་འབྲས་རྒྱུད་དང་།
ཐབས་རྒྱུད་གཉིས་ཀའི་སྒོ་ནས་དང་། ལེགས་གྲུབ་ལྟ་བུ་ཐབས་རྒྱུད་ཁོ་ནའི་སྒོ་ནས་དང་། དཔུང་བཟང་ལྟ་བུ་ཞུ་བ་པོའི་སྒོ་ནས་དང་། འབུམ་ལྔ་ལྟ་བུ་གཞུང་ཚད་ཀྱི་སྒོ་ནས་བཏགས་པ་སོགས་མཐའ་ཡས་པར་ཤེས་པར་བྱའོ། ། ཀྱཻ་རྡོ་རྗེའི་རྒྱུད་ཀྱི་མཚན་དོན་ནི་འབྲས་དུས་ཀྱི་ཡེ་ཤེས་སུ་གྱུར་པའི་སེམས་ཅན་གྱི་དོན་ལ་རྗེས་སུ་ཆགས་པའི་སྙིང་རྗེ་ཆེན་པོ་ནི་ཀྱཻ་དང་། དེར་གྱུར་པའི་དམིགས་མེད་ཀྱི་ཤེས་རབ་ནི་རྡོ་རྗེ་སྟེ། དེ་གཉིས་ཟུང་དུ་འཇུག་པ་ནི་འདིར་དངོས་བསྟན་གྱི་ཀྱཻ་རྡོ་རྗེ་དང་འབྲས་རྒྱུད་ཡིན་ཞིང་། དེའི་ཤུགས་ལས་བསྟན་པ་རྒྱུ་རྒྱུད་ཀྱི་ཀྱཻ་རྡོ་རྗེ་ནས་སེམས་ཅན་གྱི་རྒྱུད་ཀྱི་གསལ་སྟོང་ཟུང་འཇུག་དང་། ཐབས་རྒྱུད་ཀྱི་ཀྱཻ་རྡོ་རྗེ་རྣལ་འབྱོར་པའི་རྒྱུད་ཀྱི་རིམ་གཉིས་ཟུང་འཇུག་དང་། གཞུང་ཀྱཻ་རྡོ་རྗེ་ནི་མིང་ཚིག་ཡི་གེའི་ཚོགས་སུ་སྣང་བའི་ཀྱཻ་རྡོ་རྗེའི་གཞུང་ལྟ་བུ་ཡིན་ལ།
དེ་ལྟར་བཞི་ལས། དང་པོ་ཀྱཻ་རྡོ་རྗེ་མཚན་ཉིད་པ་དང་། ཕྱི་མ་གསུམ་བཏགས་པ་ཡིན་ཏེ། རྗེ་བཙུན་སྐུ་མཆེད་གཉིས་ཆར་གྱིས། ཀྱཻ་རྡོ་རྗེ་དེ་གཉིས་མེད། ། ཡེ་ཤེས་དེ་ནི་ཀྱཻ་རྡོ་རྗེ། ། བསྒྲུབ་བྱ་དོན་དང་ལྡན་པ་ཡི། ། གཞུང་ལམ་དག་ལ་དེ་སྒྲ་ཡིན། ། ཞེས་གསུངས་པའི་ཕྱིར། དེ་བཞིན་དུ་ཡང་དག་པར་སྦྱོར་བའི་རྒྱུད་ཅེས་པའི་ཡང་དག་པར་སྦྱོར་བའང་འབྲས་བུའི་རྒྱུད་ཡིན་ཞིང་།
གཞན་གཉིས་ཤུགས་ལ་བསྟན་པ་དང་། འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ཀྱི་རྒྱལ་པོའི་བརྟག་པ་ཞེས་པའི་འཕགས་པ་ནི་སྤང་བྱ་སྡིག་པའི་ཆོས་ལས་རིང་དུ་འཕགས་པ་དང་། མཁའ་འགྲོ་མ་ནི་ཆོས་སྐུ་ནམ་མཁའ་དང་མཉམ་པར་འགྲོ་ཞིང་གཟུགས་སྐུ་རྫུ་འཕྲུལ་གྱི་བཀོད་པས་སངས་རྒྱས་ཀྱི་ཞིང་ཐམས་ཅད་དུ་ཁྱབ་པར་ནམ་མཁའ་ལ་འགྲོ་བས་མཁའ་འགྲོ་མ། རྡོ་རྗེ་ནི་དམིགས་མེད་ཀྱི་ཤེས་རབ། གུར་ནི་དྲ་བའམ་འབྲེལ་པ་སྟེ་ཕན་ཚུན་ཁྱབ་པའི་ཡེ་ཤེས་སམ་ཐབས་སྙིང་རྗེ་ཆེན་པོའི་ཆ་ཡིན་ལ། བརྟག་པ་ནི་རྟོག་པས་བརྟགས་པ་སྟེ། དེ་ལྟར་ན་དངོས་བསྟན་ལ་འབྲས་རྒྱུད་དང་། ཐབས་རྒྱུད་གཉིས་ཀ་ཡོད་ཅིང་། རྒྱུ་རྒྱུད་ཤུགས་ལ་བསྟན་པ་ཡིན་ཏེ། རྡོ་རྗེ་རྩེ་མོ་ལས།
ཆོས་ཀུན་གཟུགས་ཅན་མ་ཡིན་ཡང་། ། གཟུགས་ཅན་དུ་ནི་འདི་རུ་བསྟན། ། ཆོས་ཀུན་ཚིག་གི་སྤྱོད་ཡུལ་མིན། ། སྒྲ་རུ་ཡང་ནི་འདི་རུ་བསྟན། ། དེ་བས་ངོ་མཚར་ཆོས་འདི་ལ། ། རྟོག་པས་བཏགས་པ་ཡིན་པར་བརྗོད། ། ཅེས་གསུངས་པའི་ཕྱིར། དེ་ལྟར་ན་རྒྱུད་རེ་རེས་ཀྱང་བརྗོད་བྱ་དོན་གྱི་རྒྱུད་གསུམ་ཆར་བརྗོད་བྱར་སྟོན་པ་ཡིན་ཀྱང་། འགའ་ཞིག་གིས་འབྲས་རྒྱུད་ཁོ་ན་དངོས་སུ་བསྟན་ནས་གཞན་གཉིས་ཤུགས་ལ་བསྟན་པ་དང་། འགའ་ཞིག་གིས་ཐབས་རྒྱུད་དངོས་སུ་བསྟན་ནས་གཞན་གཉིས་ཤུགས་ལ་བསྟན་པ་དང་།
འགའ་ཞིག་གིས་དང་པོ་གཉིས་དངོས་སུ་བསྟན་ནས་རྒྱུ་རྒྱུད་ཤུགས་ལ་བསྟན་པ་དང་། འགའ་ཞིག་གིས་གསུམ་ཆར་ཤུགས་ལ་བསྟན་པ་སོགས་མཐའ་གཅིག་ཏུ་མ་ངེས་ལ། རྒྱུད་གསུམ་པོ་དེ་དག་ལ་རྒྱལ་པོ་ཞེས་བྱ་སྟེ། རྒྱུ་རྒྱུད་རང་བཞིན་གྱིས་རྟོག་པས་མི་བརྫི་ཞིང་། ཐབས་རྒྱུད་ཀྱི་གློ་བུར་གྱི་རྣམ་རྟོག་སྤོང་བར་བྱེད། འབྲས་རྒྱུད་གློ་བུར་གྱི་དྲི་མ་ལས་གྲོལ་བའི་ཕྱིར་རོ། ། བར་འདིར་གཉིས་པ་རྗོད་བྱེད་རྒྱུ་རྒྱུད་རྒྱས་པར་བཤད་པ་མ་བྱུང་བས་ཆད་དམ་བརྟག ། གསུམ་པ་རྒྱུད་འཆད་ཐབས་ཀྱི་མན་ངག་ལ་ཉན་པ་པོས་རྟོགས་སླ་ཞིང་། གཟུང་བདེ་བའི་ཕྱིར་གདམས་ངག་དྲུག་གིས་བཤད་པ། སེམས་ཀྱི་རྒྱུད་རྒྱུན་ཆགས་གཅིག་གཏན་ལ་དབབ་པའི་ཕྱིར་དུ་རྒྱུད་གསུམ་གྱིས་བཤད་པ།
དབང་ལམ་དུ་བྱ་བའི་ཕྱིར་བདག་ཉིད་ཅན་གསུམ་གྱིས་བཤད་པ། འབྲས་བུ་སྐུ་གསུམ་ལམ་དུ་བྱ་བའི་ཕྱིར་གནས་པ་བཞིས་བཤད་པ། སྤང་བྱ་མི་མཐུན་པའི་ཕྱོགས་སྤོང་བའི་ཕྱིར་དག་པ་གསུམ་གྱིས་བཤད་པ། སྣོད་མ་ཡིན་པ་ལ་གབ་ཅིང་གསང་བའི་ཕྱིར་གསང་བ་རྣམ་པ་བདུན་གྱིས་བཤད་པ་དང་དྲུག་ལས། དང་པོ་ལ་སྤྱི་དོན་དུ་བཤད་པ། སྦས་དོན་དུ་བཤད་པ། མཐར་ཐུག་གི་དོན་དུ་བཤད་པ་སྟེ། བཤད་བྱའི་ཡན་ལག་གསུམ་དང་། ཡིག་དོན་གྱི་བཤད་པ། ཡན་ལག་གི་དོན་གྱིས་བཤད་པ།
བསྡུས་དོན་མན་ངག་གིས་བཤད་པ་སྟེ་འཆད་བྱེད་ཀྱི་ཡན་ལག་གསུམ་སྟེ་དྲུག་ལ་གདམས་ངག་ཅེས་བྱ་སྟེ། དཔལ་ནམ་མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང་། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པར། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པའི་ཕྱིར། དེ་ཡང་སྤྱི་ཞེས་བྱ་བ་ནི་ཐུན་མོང་བ་སྟེ། དེ་ལ་ཕར་ཕྱིན་སྤྱི་དང་། བསྐྱེད་རིམ་སྤྱི་གཉིས།
དང་པོ་ནི་ཕར་ཕྱིན་དྲུག བྱང་ཕྱོགས་སོ་བདུན། ས་བཅུ་ལམ་ལྔ་ལ་སོགས་པ་ལྟ་བུ་སྟེ། དེ་དག་ཕར་ཕྱིན་ཐེག་པ་དང་། རྡོ་རྗེ་ཐེག་པ་བ་གཉིས་ཆར་གྱིས་ཤེས་པར་བྱས་ཏེ་ཐུན་མོང་དུ་བསླབ་པར་བྱ་བ་ཡིན་པའི་ཕྱིར། གཉིས་པ་ནི་བུམ་དབང་གི་ལམ་ཡན་ལག་དང་བཅས་པ་སྟེ། དེ་དག་མཆོག་སྒྲུབ་པ་དང་ཐུན་མོང་སྒྲུབ་པ་གཉིས་ཀས་བསླབ་པར་བྱ་བ་ཡིན་པའི་ཕྱར་ཏེ། སློབ་དཔོན་ཟླ་གྲགས་ཀྱིས། མདོ་སོགས་ལ་ནི་རབ་ཞུགས་པའི། ། འགྱོད་པ་ལྡོག་པར་བྱེད་པ་དང་། །
བསྐྱེད་པའི་རིམ་དང་ལྡན་པ་དག ། སྤྱི་ཡི་དོན་ནི་ཡིན་པར་བཤད། ། ཅེས་གསུངས་པའི་ཕྱིར། གཉིས་པ་སྦས་དོན་ལ་རང་བྱིན་རླབས་ཀྱི་སྦས་དོན་དང་། དཀྱིལ་འཁོར་འཁོར་ལོའི་སྦས་དོན་གཉིས། དང་པོ་ནི། གསང་དབང་གི་ལམ་ཡན་ལག་དང་བཅས་པ་སྟེ། དེ་དག་བུམ་དབང་ཙམ་ཐོབ་པ་མན་ཆད་ལ་སྦས་པ་སྟེ་མ་གྲགས་པའི་ཕྱིར་རོ། ། གཉིས་པ་ནི། དབང་གསུམ་པའི་ལམ་དང་བཅས་པ་དང་དབང་བཞི་པའི་ལམ་ཡན་ལག་དང་བཅས་པའང་ཕལ་ཆེར་འདིར་འདུས་ཏེ།
དེ་དག་གསང་དབང་ཙམ་ཐོབ་པ་མན་ཆད་ལ་སྦས་པ་སྟེ་མ་གྲགས་པའི་ཕྱིར། དེ་གཉིས་ལ་བྱང་ཆུབ་ཀྱི་སེམས་ཀྱི་སྒོ་ནས་མིང་བཏགས་ན་ཀུན་རྫོབ་བྱང་སེམས་དང་། དོན་དམ་བྱང་སེམས་ཞེས་བྱ་ཞིང་། ཐབས་ཀྱི་སྒོ་ནས་མིང་བཏགས་ན་རང་བྱིན་རླབས་ཀྱི་ཐབས་དང་། དཀྱིལ་འཁོར་འཁོར་ལོའི་ཐབས་ཞེས་བྱ་ལ། ཡེ་ཤེས་ཀྱི་སྒོ་ནས་མིང་བཏགས་ན་རང་བྱུང་གི་ཡེ་ཤེས་དང་། ལྷན་ཅིག་སྐྱེས་པའི་ཡེ་ཤེས་ཞེས་བྱ་སྟེ། རྩ་རྒྱུད་ལས། དཀྱིལ་འཁོར་འཁོར་ལོའི་ཐབས་དང་ནི། ། རང་བྱིན་རླབས་པའི་རིམ་པས་ཀྱང་། །
ཀུན་རྫོབ་དོན་དམ་ཚུལ་ཅན་གྱིས། ། བྱང་ཆུབ་སེམས་ནི་རབ་ཏུ་བསྐྱེད། ། ཅེས་གསུངས་པའི་ཕྱིར། མདོར་ན་གསང་བ་ཆོས་ཀྱི་འཁོར་ལོ་གསུམ་ལ་བློ་རྩེ་གཏད་དེ་བཤད་པའི་སློབ་ལམ་མཐའ་དག་སྦས་དོན་ཡིན་ལ། དཀྱིལ་འཁོར་གསུམ་ནི་རྒྱུད་ལས། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་གསུངས་པོ་ཉིད། ། དཀྱིལ་འཁོར་བྱང་ཆུབ་སེམས་ཉིད་དེ། ། དཀྱིལ་འཁོར་གསུམ་ནི་བརྟག་པར་བྱ། ། ཞེས་གསུངས་པའི་ཕྱིར།
འོན་ཀྱང་ཕྱི་མ་ལ་གཉིས་སུ་དབྱེ་དགོས་སོ། ། གསུམ་པ་མཐར་ཐུག་ལ་སྤྱིའི་མཐར་ཐུག་དང་སྦས་པའི་མཐར་ཐུག་གཉིས། དང་པོ་ནི། མདོ་སྔགས་ཐུན་མོང་བའི་འབྲས་བུར་བཤད་པའི་ས་བཅུ་གཅིག་པའི་ཡེ་ཤེས་ཏེ། དེ་ཉིད་མཐར་ཐུག་གི་འབྲས་བུ་མ་ཡིན་ཀྱང་དེ་ལ་ཉེ་བས་དེར་བཏགས་པ་ཡིན་པའི་ཕྱིར། གཉིས་པ་ནི་སྔགས་ལམ་གྱིས་ཐོབ་པའི་ས་བཅུ་གསུམ་པའི་ཡེ་ཤེས་ལྟ་བུ་སྟེ། དེ་སྐུ་བཞི་ཡེ་ཤེས་ལྔ་དང་ལྡན་ཞིང་རང་སྣང་གི་ཤེས་བྱ་ཐམས་ཅད་མཁྱེན་པ་སོགས་སྔ་མ་ལས་ཆེས་ཁྱད་པར་དུ་འཕགས་པའི་འབྲས་དུས་ཀྱི་ཡེ་ཤེས་ཡིན་པའི་ཕྱིར། འོ་ན་བཅུ་གཅིག་པ་མཐར་ཐུག་གི་འབྲས་བུར་མི་རིགས་སོ་སྙམ་ན། མངོན་རྟོགས་རྒྱན་ལས། ས་དགུ་འདས་ནས་ཡེ་ཤེས་ནི། །
ཞེས་སོགས་གསུངས་པ་མཐར་ཐུག་གི་འབྲས་བུ་ལ་ཉེ་བས་དེར་བཏགས་པར་བཤད་ཟིན་ཏོ། ། བཞི་པ་འཆད་བྱེད་ཡན་ལག་གི་དོན་ནི། བརྗོད་བྱ་རྟོགས་སླ་བ་རྣམས་གཞུང་གི་དངོས་བསྟན་ལ་ཇི་ལྟར་ཡོད་པའི་མིང་ཚིག་གི་རྗེས་སུ་འབྲངས་ནས་འཆད། བརྗོད་བྱ་རྟོགས་དཀའ་བ་རྣམས་ཚིག་གི་འབྱེད་སྡུད་དང་། རྣམ་དབྱེ་བྱེད་ཚིག་སོགས་ཀྱི་སྒོ་ནས་སོ་སོར་ཕྱེ་སྟེ་སེང་གེའི་ལྟ་སྟངས་ཀྱིས་ཁྱད་པར་གྱི་གཞི་བླངས། སྦལ་པའི་འཕར་བས་སྐབས་དོན་སོ་སོར་ཕྱེ། རུས་སྦལ་གྱི་འགྲོས་ཀྱིས་ཚིག་དོན་མ་ལུས་པར་བཤད། སྟག་མོའི་མཆོངས་སྟབས་ཀྱིས་བརྒལ་ལན་གྱི་མཐའ་བཅད་པའི་སྒོ་ནས་འཆད་པ་ཞིག་ཡིན་ནོ། ། ལྔ་པ་ཡིག་དོན་གྱིས་བཤད་པ་ནི། ན་དང་ག་ཧ་དང་པོ་དང་། །
ཞེས་གསུངས་པ་ལྟར། ནའི་སྒྲ་ལས་དྲངས་ཏེ་ན་ནི་ན་ར་ཏེ་མི། ག་ནི་གྃ་བི་སྟེ་བ་ལ་ཞེས་པ་ལྟ་བུ་སྒྲ་དྲངས་ཏེ་བཤད་པ་དང་། གཟུང་འཛིན་གཉིས་བྲལ་སྟོན་པའི་ཡི་གེ་ཧཱུྃ་ལྟ་བུ་ཡི་གེ་ཁ་ཕྲལ་ཏེ་བཤད་པ་དང་། ཨེ་ཝྃ་མ་ཡ་བཞི་འཁོར་ལོ་བཞིར་དངོས་སུ་བཤད་དུ་མེད་ཀྱང་ཡི་གེ་དབྱིབས་མཐུན་གྱི་སྒོ་ནས་འཆད་པ་ལྟ་བུ་ཞིག་ཡིན་ནོ། ། དྲུག་པ་བསྡུས་དོན་མན་ངག་གི་བཤད་པ་ནི། འཇིག་རྟེན་ལ་གྲགས་པའི་སྒྲ་ཡང་མ་ཡིན། བསྟན་བཅོས་ལ་གྲགས་པའི་སྒྲ་ཡང་མ་ཡིན་པས། ཡན་ལག་གི་དོན་གྱིས་བཤད་པས་རྟོགས་མི་ནུས་ཤིང་། ཡི་གེ་ཁ་ཕྲལ་བ་དང་།
དབྱིབས་མཐུན་སོགས་ཀྱི་སྒོ་ནས་བཤད་དུ་མེད་པས་ཡིག་དོན་གྱིས་བཤད་པས་ཀྱང་རྟོགས་མི་ནུས་པ། སངས་རྒྱས་རྣམས་ཀྱིས་བརྡའི་སྒོ་ནས་སྟོན་པར་མཛད་པ་སྟེ། དཔེར་ན་ཆང་ལྟ་བུ་ལ་འཇིག་རྟེན་ན་ཆང་ཞེས་གྲགས། བསྟན་བཅོས་ལས་མྱོས་བྱེད་ཅེས་གྲགས། འདིར་མ་ད་ན་ཞེས་པ་སངས་རྒྱས་ཀྱི་བརྡའི་སྒོ་ནས་སྟོན་པར་མཛད་པ་ཞིག་སྟེ། འདིར། མ་ད་ན་ཆང་བ་ལ་ཤ། ། ཞེས་པ་ལྟ་བུ་བླ་མའི་མན་ངག་ཁོ་ནས་འཆད་དགོས་པ་དང་། དཀར་མོ་རི་དྭགས་མཚན་མ་འཛིན། ། ཞེས་པ་ལྟ་བུ་ལ་དཀར་མོ་ནི་གཽ་རཱི་སྟེ་དབང་ཕྱུག་ཆེན་པོའི་ཆུང་མའོ། །
དེ་ལ་བརྡའི་སྒོ་ནས་རྣམ་པར་སྣང་མཛད་མཁའ་འགྲོ་མ་ཞེས་པ་ཡིན་ལ། རི་དྭགས་མཚན་མ་ནི་ཟླ་བ་སྟེ་དེའི་བརྡས་བསྟན་པ་བྱང་སེམས་དཀར་པོས་གང་བའི་ཐོད་པ་འཛིན་པ་ཞེས་པ་ལྟ་བུ་བླ་མའི་མན་ངག་ལ་མ་ལྟོས་པར་འཆད་བྱེད་གཞན་གཉིས་ལྟ་བུས་རྟོགས་མི་ནུས་པ་ཞིག་ཡིན་ཏེ། སློབ་དཔོན་ཟླ་བ་གྲགས་པས། ཀོ་ཊ་ཀྵ་ལ་སོགས་པའི་སྒྲ། ། འཇིག་རྟེན་བསྟན་བཅོས་ལ་མེད་ཅིང་། ། དེ་བཞིན་གཤེགས་པའི་བརྡར་གྱུར་པས། ། འདི་ནི་ཇི་བཞིན་མེད་པར་བརྗོད། ། ཅེས་གསུངས་པའི་ཕྱིར། བཤད་བྱ་དེ་གསུམ་རིམ་པ་བཞིན་འཆད་བྱེད་ཡན་ལག་གི་དོན་གྱིས་འཆད་པ་ལ་སྒྲ་ཇི་བཞིན་པ་དང་། ངེས་པའི་དོན་དང་།
དགོངས་པ་ཅན་མ་ཡིན་པའི་བཤད་པ་ཞེས་ཟེར། བཤད་བྱ་དེ་གསུམ་གྱི་རིམ་པ་བཞིན་དུ་འཆད་བྱེད་ཡིག་དོན་དང་། བསྡུས་དོན་མན་ངག་གང་ཡང་རུང་བའི་སྒོ་ནས་འཆད་པ་ལ་སྒྲ་ཇི་བཞིན་པ་མ་ཡིན་པ་དང་། དྲང་བའི་དོན་དང་། དགོངས་པ་ཅན་གྱི་བཤད་པ་ཞེས་གྲགས་པ་ཡིན་ནོ། ། གདམས་ངག་དྲུག་ལ་ནང་གསེས་ཀྱིས་ཕྱེ་ན་བཤད་བྱ་སྤྱི་དོན་གཅིག སྦས་དོན་གཉིས། མཐར་ཐུག་གི་དོན་གཉིས་དང་ལྔ་ལ་འཆད་བྱེད་གསུམ་གསུམ་སྦྱར་བས་གདམས་ངག་བཅོ་ལྔའོ། ། ཡང་ན་སྤྱི་དོན་ལ་གཉིས་སུ་ཕྱེ་ན་བཅོ་བརྒྱད་འབྱུང་སྟེ། མདོར་ན་བཤད་བྱའི་དབྱེ་བ་ལྔ་འམ་དྲུག །
འཆད་བྱེད་གསུམ་གྱིས་ཕྱེ་བའི་འཆད་ཚུལ་གྱིས། ། མན་ངག་བཅོ་ལྔ་བཅོ་བརྒྱད་གང་འདོད་བྱུང་། ། ཞེས་གསུངས་པའི་ཕྱིར། ཚུལ་བཞིའི་སྒོ་ནས་བཤད་པ་ཞེས་པ་ནི། ཡིག་དོན་གྱི་སྒོ་ནས་ཐད་སོར་བཤད་པ་དང་། སྤྱི་དོན་གྱིས་བཤད་པ་དང་། སྦས་དོན་གྱིས་བཤད་པ། མཐར་ཐུག་གི་དོན་གྱིས་བཤད་པ་དང་བཞི་ཡིན་པར་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས་བཤད་ཅིང་། བཤད་ཐབས་ཀྱི་མན་ངག་ཐམས་ཅད་ཀྱང་བཞི་པོ་དེར་འདུས་པ་ཡིན་ནོ། ། ཡང་བཤད་བྱ་སྤྱི་སྦས་མཐར་ཐུག་གསུམ་སོ་སོར་སྟོན་པའི་རྒྱུད་ཚིག་དེ་དང་དེ་འཆད་བྱེད་ཡན་ལག་གི་དོན་སོགས་སྐབས་སུ་གང་བབས་དེ་དང་དེས་འཆད་པ་ཁྲེའུར་འཆད་པ་དང་།
ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཅེས་པ་ལྟ་བུ་རྡོ་རྗེའི་ཚིག་གཅིག་ཉིད་རྒྱུད་གསུམ་ལ་སྦྱར་ནས་འཆད་པ་དང་། བདག་ཉིད་ཅན་གསུམ་དང་། གནས་པ་བཞི་དང་། དག་པ་གསུམ་ལ་སྦྱར་ནས་འཆད་པ་ལྟ་བུ་ལ་ལྡན་པར་འཆད་པ་ཞེས་ཟེར་ཞིང་། རྒྱུད་དོན་ཡིད་བཞིན་གྱི་ནོར་བུ་ལྟ་བུར་འཆད་པ་ནི་བཤད་བྱ་སྤྱི་དོན་གཅིག སྦས་དོན་གཉིས། མཐར་ཐུག་གི་དོན་གཅིག་སྟེ་བཞི་རྒྱུད་ཀྱི་གླེང་གཞི་དང་། ཡབ་ཀྱི་རྩ་སྔགས་ལྟ་བུ་རྡོ་རྗེའི་ཚིག་གཅིག་ཉིད་ཀྱིས་འཆད་པ་ལ་བཞི་བཤད་ཅེས་ངོ་མཚར་དུ་བྱེད་ཅིང་།
བཤད་ཚུལ་འདི་ནི་འཇིགས་བྲལ་དཔལ་ལྡན་ཆོས་སྐྱོང་བི་རུ་པའི་མན་ངག་གི་བཤད་སྲོལ་ཐུན་མོང་མ་ཡིན་པ་ལས་འབྱུང་བ་ཡིན་ཏེ། སྤྱི་རྣམ་ལས། སྤྱི་དང་རང་བྱིན་རླབས་དང་། དཀྱིལ་འཁོར་འཁོར་ལོའི་སྦས་པ་གཉིས། མཐར་ཐུག་པ་སྟེ་བཞི་པོ་ལ་བཞི་བཤད་ཅེས་མིང་འདོགས་སོ། ། ཞེས་དང་། ཚུལ་འདི་ཡི་བཤད་པ་འདི་ནི་རྣལ་འབྱོར་དབང་ཕྱུག་ཆེན་པོས་རྒྱུད་མཐའ་དག་དེ་ལྟ་བུ་ཡིན་པར་ཁོངས་སུ་ཆུད་པར་བྱའོ། ། ཞེས་གསུངས་པའི་ཕྱིར། གཉིས་པ་རྒྱུད་གསུམ་གྱིས་བཤད་པ་ནི། སེམས་ཅན་ཐམས་ཅད་ཀྱི་སེམས་རང་བཞིན་གྱིས་རྣམ་པར་དག་པ་དང་།
དེའི་ཆོས་ཅན་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་སུམ་ཅུ་རྩ་ལྔ། ལུས་ངག་ཡིད་གསུམ་དང་བཅས་པ་ནི་རྒྱུ་རྒྱུད། སློབ་ལམ་དུ་གྱུར་པའི་བླ་མེད་ཀྱི་ཉམས་ལེན་ཐབས་རྒྱུད། དེ་ལ་བརྟེན་ནས་ཐོབ་པའི་སྐུ་ལྔ་ཡེ་ཤེས་ལྔ་སོགས་མཐར་ཐུག་གི་ཡོན་ཏན་རྣམས་འབྲས་རྒྱུད་དེ། རྒྱུད་གསུམ་དུ་རྒྱུད་ཀྱི་དབུ་ཞབས་ཀྱི་བརྗོད་བྱ་ཐམས་ཅད་བསྡུས་ནས་གང་ཟག་གཅིག་འཚང་རྒྱ་བའི་རིམ་པར་སྦྱར་ཏེ་འཆད་པར་བྱེད་ཅིང་། འཆད་ཚུལ་ནི། རྒྱུད་གསུམ་པོ་གང་རུང་རེ་ལ་གཞུང་ཚིག་རེ་སྦྱར་ནས་འཆད་པ་ལ་ཁྲེའུར་འཆད་པ་དང་། རྒྱུད་གསུམ་ཀ་གཞུང་ཚིག་དང་སྦྱར་ནས་འཆད་པ་ལ་ལྡན་པར་བཤད་པ་ཞེས་པ་ནི་འོག་མ་རྣམས་ལ་ཡང་སྦྱར་བར་བྱ་བ་ཡིན་ཏེ། གསང་བ་འདུས་པའི་རྒྱུད་ཕྱི་མ་ལས། རྒྱུད་ནི་རྒྱུན་ཆགས་ཞེས་བྱ་སྟེ། །
ཞེས་སོགས་སྔར་དྲངས་པ་ལྟར་གསུངས་པའི་ཕྱིར། གསུམ་པ་ནི། སྦྱང་གཞི་ལུས། སྦྱོང་བྱེད་བུམ་དབང་། གྲོལ་ལམ་བསྐྱེད་རིམ། འབྲས་བུ་སྤྲུལ་སྐུ་དང་བཞི་ནི་ཕྱི་དབྱིབས་ཀྱི་བདག་ཉིད། སྦྱང་གཞི་ངག སྦྱོང་བྱེད་གསང་དབང་། གྲོལ་ལམ་རང་བྱིན་རླབས། འབྲས་བུ་ལོངས་སྐུ་དང་བཞི་ནི་ནང་སྔགས་ཀྱི་བདག་ཉིད།
སྦྱང་གཞི་ཡིད། སྦྱོང་བྱེད་ཤེར་དབང་། གྲོལ་ལམ་དཀྱིལ་འཁོར་འཁོར་ལོ། འབྲས་བུ་ཆོས་སྐུ་དང་བཞི་ནི་གསང་བ་ཆོས་ཀྱི་བདག་ཉིད། སྦྱང་གཞི་སྙིང་པོ་ཡེ་ཤེས་རླུང་། སྦྱོང་བྱེད་དབང་བཞི་པ། གྲོལ་ལམ་རྡོ་རྗེ་རྦ་རླབས། འབྲས་བུ་ངོ་བོ་ཉིད་སྐུ་དང་བཞི་ནི་མཐར་ཐུག་ཆོས་ཀྱི་བདག་ཉིད་དེ་རྒྱས་པར་ན་བདག་ཉིད་ཅན་བཞི་ཡིན་ཡང་ཕྱི་མ་གཉིས་གཅིག་ཏུ་བསྡུས་ནས་བདག་ཉིད་ཅན་གསུམ་དུ་རྒྱུད་ཀྱི་དབུ་ཞབས་ཀྱི་བརྗོད་བྱ་ཐམས་ཅད་བསྡུས་ནས་འཆད་ཅིང་། འཆད་ཚུལ་ནི་སྔ་མ་ལྟར་གཉིས་སུ་གནས་ཏེ། ནམ་མཁའ་དང་མཉམ་པའི་རྒྱུད་ལས།
སྔགས་དང་དབྱིབས་དང་ཆོས་བདག་ཉིད། ། སྦྱོར་བ་རྣམ་པ་གསུམ་གྱིས་ནི། ། སྲིད་པའི་ཉེས་པས་མི་གོས་ཤིང་། ། རྒྱུད་ཀྱི་དོན་ལ་འཇུག་པར་བྱ། ། ཞེས་གསུངས་པའི་ཕྱིར། བཞི་པ་ནི། ལོངས་སྤྱོད་རྫོགས་སྐུ་བདེ་བ་ལ་ལོངས་སྤྱོད་པས་གོང་བུར་གནས་པ། ཆོས་སྐུ་དབྱིངས་རིག་དབྱེར་མེད་དུ་རོ་གཅིག་པས་ཆུར་གནས་པ། སྤྲུལ་སྐུ་ཞལ་ཕྱག་གི་རྣམ་པ་ཅན་གཙོ་ཆེ་བས་གཟུགས་སུ་གནས་པ། ངོ་བོ་ཉིད་སྐུ་གཟུགས་ལས་འདས་པས་གཟུགས་མེད་དུ་གནས་པ།
དེ་བཞིན་དུ་བར་དོའི་རྣམ་ཤེས་མའི་མངལ་དུ་ཞུགས་ཏེ་ཐིག་ལེའི་གོང་བུའི་རྣམ་པར་གནས་པ། རྣམ་ཤེས་དེ་ཁུ་ཁྲག་གི་བར་དུ་བརྒྱལ་ཏེ་མེར་མེར་པོ་སོགས་ཆུར་གནས་པ། དབང་པོ་རྫོགས་ཏེ་ཉ་དང་རུས་སྦལ་སོགས་ཀྱི་གནས་སྐབས་གཟུགས་སུ་གནས་པ། ཤི་བའི་གནས་སྐབས་གཟུགས་ལས་འདས་པའི་གཟུགས་མེད་དུ་གནས་པ། དེ་བཞིན་དུ་དབང་དང་ལམ་གྱི་བཞི་བཞིར་གནས་པས། རྒྱུད་ཀྱི་བརྗོད་བྱ་ཐམས་ཅད་གནས་པ་བཞིའི་སྒོ་ནས་འཆད་ཅིང་། འཆད་ཚུལ་སྔ་མ་ལྟར་གཉིས་སུ་གནས་ཏེ། ནམ་མཁའ་དང་མཉམ་པའི་རྒྱུད་ལས། གོང་བུ་ཆུ་དང་གཟུགས་སུ་བཅས། ། དེ་བཞིན་གཟུགས་ལས་འདས་པ་ཡི། །
གནས་པ་རྣམ་པ་བཞི་རུ་ནི། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་པའི་ཕྱིར། ལྔ་པ་ནི། ཆོས་ཐམས་ཅད་གདོད་མ་ནས་སྐྱེ་མེད་ཡིན་པ་དེ་བཞིན་ཉིད་ཀྱི་དག་པ། སེམས་ཅན་ཐམས་ཅད་བྱད་བཞིན་ཡན་ལག་སོགས་ཀྱི་རྣམ་པར་གནས་པ་ལྷ་སོ་སོའི་དག་པ། ཆོས་ཐམས་ཅད་རང་གི་སེམས་སྣང་ཡིན་པ་རང་རིག་པའི་དག་པ་སྟེ་རྒྱུ་རྒྱུད་ཀྱི་དག་པ་གསུམ་དང་། གནས་ལུགས་རྟོགས་པའི་ལྟ་བ་དེ་བཞིན་ཉིད་ཀྱི་དག་པ། བསྐྱེད་རིམ་ལྷ་སོ་སོའི་དག་པ། རྫོགས་རིམ་རང་རིག་པའི་དག་པ་སྟེ་ཐབས་རྒྱུད་ཀྱི་དག་པ་གསུམ།
ངོ་བོ་ཉིད་སྐུ་དེ་བཞིན་ཉིད་ཀྱི་དག་པ། གཟུགས་སྐུ་གཉིས་ལྷ་སོ་སོའི་དག་པ། རྟོགས་པ་ཡེ་ཤེས་ཆོས་སྐུ་རང་རིག་པའི་དག་པ་སྟེ་འབྲས་རྒྱུད་ཀྱི་དག་པ་གསུམ་ཡིན་པས་དག་པ་གསུམ་གྱི་སྒོ་ནས་རྒྱུད་ཀྱི་བརྗོད་བྱ་མཐའ་དག་འཆད་ཅིང་། འཆད་ཚུལ་སྔ་མ་ལྟར་གཉིས་སུ་གནས་ཏེ། རྩ་རྒྱུད་ལས། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡི། ། ལྷ་རྣམས་ཀྱི་ནི་བརྗོད་པར་བྱ། ། ཞེས་དང་།
རང་རིག་བདག་ཉིད་དག་པ་ཡི། ། དག་པ་གཞན་ཀྱིས་རྣམ་གྲོལ་མིན། ། ཞེས་གསུངས་པའི་ཕྱིར། དྲུག་པ་ནི། སམྦུ་ཊིའི་རྒྱུད་ཕྱི་མ་ལས། གསང་བ་བརྒྱད་བཤད་ཀྱང་དང་པོ་དང་བརྒྱད་པ་གཅིག་ཏུ་བྱས་ནས་བདུན་ཡིན་ལ། དེ་གཉིས་བསྡོམས་པ་རྒྱུ་རྒྱུད་དང་། དེ་ཁོ་ན་ཉིད་མདོར་བསྡུས་པ་སྨིན་བྱེད་ཀྱི་དབང་། ས་བོན་ལྔ་བསྐྱེད་རིམ་དམ་པའི་དངོས་པོ་སྦས་པ་རྟོགས་པའི་ལྟ་བ། གསང་བའི་པདྨ་དཀྱིལ་འཁོར་འཁོར་ལོ།
ལྟེ་བའི་དགའ་བ་རང་བྱིན་རླབས། ཐམས་ཅད་དུ་འགྲོ་བ་བསྡུས་པ་ལམ་ཀྱི་ཡན་ལག་སྟེ་གསང་བ་རྣམ་པ་བདུན་གྱི་སྒོ་ནས་རྒྱུད་མཐའ་དག་འཆད་པར་བྱེད་ཅིང་། བཤད་ཚུལ་ནི་སྔ་མ་ལྟར་གཉིས་སུ་གནས་ཏེ། སམྦུ་ཊི་རྒྱུད་ཕྱི་མ་ལས། གསང་བ་ནི་མི་གསལ་བའོ། ། གསང་བ་ནི་དེ་ཁོ་ན་ཉིད་མདོར་བསྟན་པའོ། ། གསང་བ་ནི་ས་བོན་ལྔའོ། ། གསང་བ་ནི་དམ་པའི་དངོས་པོ་སྦས་པའོ། ། གསང་བ་ནི་གསང་བའི་པདྨའོ། ། གསང་བ་ནི་ལྟེ་བའི་དགའ་བའོ། །
གསང་བ་ནི་ཐམས་ཅད་དུ་འགྲོ་བ་བསྡུས་པའོ། ། གསང་བ་ནི་བདེ་བ་མཐའ་ཡས་པ་སྟེ་རྒྱུད་ཀྱི་གཞུང་གི་བཤད་པའོ། ། ཞེས་དང་། གསང་བའི་སྒྲ་ནི་བདུན་པ་སྟེ། བརྒྱད་པ་ནི་བརྗོད་དུ་མེད་པའི་མཚན་ཉིད་དོ། ། ཞེས་གསུངས་པའི་ཕྱིར། བཀའ་སྲོལ་གཞན་གྱི་འཆད་ཚུལ་ལ་སློབ་དཔོན་མི་ཐུབ་ཟླ་བའི་འགྲེལ་པ་ལུགས་ཀྱི་འཆད་ཚུལ་ནི། ཁྱད་ཆོས་གསུམ་ལྡན་གྱི་རྒྱལ་པོ་གཡུལ་དུ་འཇུག་པའི་དཔེ་དང་སྦྱར་ནས་མངོན་པར་རྟོགས་པ་ཡན་ལག་ལྔའི་སྒོ་ནས་ལེའུ་ཐམས་ཅད་ཀྱི་འབྲེལ་རྩི་བར་མི་ཐུབ་ཟླ་བ་བཞེད་ལ། དེ་ཡང་ཇི་ལྟར་ན། མི་རབས་དུ་མར་རྒྱལ་པོ་རྒྱུན་མ་ཆད་པའི་རིགས་སུ་སྐྱེས་པ།
གུ་དིག་ལ་སོགས་པའི་སྐྱོན་མེད་པའི་ལུས་སུ་གྲུབ་པ། རིག་བྱེད་ནས་འབྱུང་བའི་ཆོ་གས་རྒྱལ་ཚབ་ཏུ་དབང་བསྐུར་བ་ཐོབ་པ་སྟེ་ཁྱད་ཆོས་གསུམ་དང་ལྡན་པ་དེས་རྒྱལ་པོ་གཞན་ཀྱི་ཡུལ་བདག་གིར་བྱ་བའམ། གཞན་སྲིད་ཀྱི་གཡུལ་ངོ་ལས་རྒྱལ་བར་བྱེད་པ་ལ་རང་གི་ཡུལ་གཞན་གྱིས་འཕྲོག་པ་དང་བཅོམ་པ་སོགས་ཀྱི་ཉེས་པ་འགོག་པ་བསྲུང་བའི་མི་འཇོག་པ་སྲིད་ཀྱི་ཡན་ལག ཕ་རོལ་གྱི་ཡུལ་དུ་འགྲོ་བ་ལ་ངལ་དུབ་ལས་དབུགས་འབྱིན་པ་རྟ་དང་གླང་པོ་སོགས་བཞོན་པའི་ཡན་ལག བསྔགས་པར་འོས་པའི་བློན་པོ་སོགས་དཔུང་གི་ཚོགས་ཡན་ལག་བཞི་འམ་ལྔ་གྲོགས་ཀྱི་ཡན་ལག གཡུལ་ལས་རྒྱལ་བའི་ཐབས་ཀྱི་བློ་གྲོས་ཡིད་བདེ་གྲོས་ཀྱི་ཡན་ལག གཟའ་སྐར་ལ་སོགས་པ་བདག་འཕེལ་ཞིང་གཞན་འགྲིབ་པའི་རྟེན་འབྲེལ་གྱི་གནད་ཤེས་པ་དུས་ཀྱི་ཡན་ལག་སྟེ་ལྔའི་སྒོ་ནས་གཞན་གྱི་ཡུལ་འཕྲོག་ནས་དེར་གཏོགས་པའི་ས་དང་། གྲོགས་དང་ནོར་ཏེ་གཡུལ་གྱི་འབྲས་བུ་གསུམ་ལ་དབང་ཐོབ་པ་ལྟར། རྫོགས་རིམ་བསྒོམས་པས་རིགས་སུ་སྐྱེས་པ། བསྐྱེད་རིམ་བསྒོམས་པས་སྐྱོན་མེད་པའི་ལུས་སུ་གྲུབ་པ།
དྲོད་ཐོབ་པས་ཆོས་ཀྱི་རྒྱལ་པོའི་རྒྱལ་ཚབ་ཏུ་དབང་བསྐུར་བ་སྟེ་གསུམ་མམ། ཡང་ན་ཤེས་རབ་དང་སྙིང་རྗེ་ལ་སོགས་པས་ཐེག་པ་ཆེན་པོའི་རིགས་སུ་སྐྱེས་པ། རྡོ་རྗེའི་ལུས་སྐྱོན་མེད་གྲུབ་པ་དབང་རྫོགས་པས་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཏུ་དབང་བསྐུར་བ་ཐོབ་པ་སྟེ་ཁྱད་ཆོས་གསུམ་དང་ལྡན་པའི་རྣལ་འབྱོར་པ་དེས། མི་མཐུན་ཕྱོགས་སྒྲིབ་གཉིས་བག་ཆགས་དང་བཅས་པའི་གཡུལ་ལས་རྒྱལ་བར་བྱེད་པ་ལ་མངོན་པར་ཞེན་པའི་དུག་གིས་ཉམས་ལེན་གྱི་ཡུལ་འཕྲོག་པ་དགག་པ་རྫོགས་རིམ་དང་། ལྟ་བ་སྲིད་ཀྱི་ཡན་ལག ཐ་མལ་གྱི་རྣམ་རྟོག་ལས་དབུགས་འབྱིན་པ་བསྐྱེད་རིམ་བཞོན་པའི་ཡན་ལག རྟོགས་པ་མ་སྐྱེས་པ་བསྐྱེད་ཅིང་སྐྱེས་པ་བོགས་འབྱིན་པ་ལྷན་ཅིག་སྤྱོད་པའི་རྣལ་འབྱོར་མ་རྣམས་གྲོགས་ཀྱི་ཡན་ལག རྒྱུད་སྡེ་ནས་བཤད་པའི་ཆོ་ག་བཞིན་དུ་སྔགས་བཟླ་བ་གྲོས་ཀྱི་ཡན་ལག རྩ་རླུང་ཐིག་ལེ་ཐམས་ཅད་དབུ་མར་འཇུག་པའི་མན་ངག་གི་གནད་ཤེས་པ་དུས་ཀྱི་ཡན་ལག་སྟེ་ལྔའི་སྒོ་ནས་མི་མཐུན་པའི་ཕྱོགས་རིམ་གྱིས་བཅོམ་སྟེ། ས་ནང་གི་ཡུལ།
གྲོགས་རྩ་ནོར་དགའ་བ་དབང་དུ་གྱུར་ནས་སློབ་ལམ་ས་བཅུ་གཉིས་རིམ་གྱིས་བགྲོད་ནས་འཚང་རྒྱ་བ་ཡི་ཡིན་ཏེ། འགྲེལ་པ་ཀཽ་མུ་ཏི་ལས། ལྷན་ཅིག་པ་དང་སྒྲུབ་ཐབས་དང་། ། གཡུལ་དང་དུས་ཀྱི་ཆ་དག་དང་། ། སྲིད་ལས་ཉམས་པ་བསྲུང་བ་སྟེ། ། སྔགས་ཀྱི་ཡན་ལག་ལྔ་རུ་འདོད། ། ཅེས་དང་། ས་དང་གྲོགས་དང་ནོར་དག་སྟེ། ། གཡུལ་གྱི་འབྲས་བུ་གསུམ་པོ་ཉིད། ། གང་ཚེ་འདིར་ནི་འབྱུང་འགྱུར་བ། །
དེ་ཚེ་གཡུལ་དུ་འཇུག་པར་བྱ། ། ཞེས་གསུངས་པའི་ཕྱིར། བཤད་ཚུལ་དེ་དང་སློབ་དཔོན་འཕགས་པ་ཡབ་སྲས་ཀྱི་ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ཀྱི་རྗེས་སུ་འབྲངས་ནས་མིང་དང་རྒྱུ་དང་རྒྱུད་མཛད་པ་པོ་དང་ཚད་དང་དགོས་པ་སྟེ་ལྔ་ནི་གླེང་བསླངས་པ་དང་། རྒྱུད་དང་གླེང་གཞི་དང་ངེས་པའི་ཚིག་དང་རྒྱུ་སྟེ་རིགས་པ་བཞི་དང་མཐའ་དྲུག་དང་། ཚུལ་བཞི་དང་། བཤད་ཚུལ་གཉིས་དང་། སློབ་མ་བརྟག་པ་དང་། བདེན་པ་གཉིས་ཏེ་རྒྱན་བདུན་གྱི་སྒོ་ནས་འཆད་པ་དང་། ཡེ་ཤེས་ཞབས་ལུགས་པ་རྣམས་ཀྱི་བསྙེན་པ། སྒྲུབ་པ།
ཉེ་བར་སྒྲུབ་པ། སྒྲུབ་པ་ཆེན་པོ། དེ་ཐམས་ཅད་ཀྱི་ཐུན་མོང་གི་ཡན་ལག་སྟེ་བསྙེན་སྒྲུབ་ཡན་ལག་བཞིའམ་ལྔའི་སྒོ་ནས་རྒྱུད་སྒྲུབ་ཐབས་ལྟར་འཆད་པ་དང་། བདེ་མཆོག་ཉུང་ངུར། ལམ་གྱི་གསང་བ། འབྲས་བུའི་གསང་བ། དེ་ཐམས་ཅད་རྫོགས་པར་བྱེད་པའི་ཡན་ལག་སྟེ་གསུམ་གྱི་སྒོ་ནས་འཆད་པ་སོགས་ཀྱང་མན་ངག་དྲུག་པོ་འདིར་འདུས་ཤིང་། དྲུག་པོ་དེ་ལ་བཤད་ཐབས་ཀུན་གྱི་ནང་ནས་རྒྱལ་པོ་ཞེས་སྙན་པར་ཡང་གྲགས་པ་ཡིན་ཏེ། བཤད་བྱ་སྤྱི་དང་སྦས་པ་མཐར་ཐུག་གསུམ། ། འཆད་བྱེད་ཡན་ལག་ཡི་གེ་མན་ངག་གི །
གསལ་བར་བྱེད་འདི་གདམས་ངག་རྣམ་དྲུག་ཅེས། ། བཤད་ཐབས་ཀུན་གྱི་ནང་ནས་རྒྱལ་པོ་ཡིན། ། ཞེས་གསུངས་པའི་ཕྱིར། འོ་ན་རྒྱུད་འཆད་པ་པོ་རྣམས་ལ་ཚོགས་བཤད་དང་། སློབ་བཤད་ཅེས་གྲགས་པས། དེ་གཉིས་ཀྱི་ཁྱད་པར་ཇི་ལྟ་བུ་ཞེ་ན། བཤད་བྱ་སྤྱི་དོན་ལ་འཆད་བྱེད་གསུམ་གང་རུང་སྦྱར་ཏེ་བཤད་པ་ལ་ཚོགས་བཤད་དང་། བཤད་བྱ་སྦས་དོན་དང་མཐར་ཐུག་གཉིས་ལ་འཆད་བྱེད་གསུམ་གང་རུང་སྦྱར་ཏེ་བཤད་པ་ལ་སློབ་བཤད་དུ་འཇོག་སྟེ། སློབ་དཔོན་ཟླ་བ་གྲགས་པས་སྒྲོན་གསལ་ལས། ཇི་བཞིན་སྒྲ་དང་དགོངས་མིན་དང་། །
དྲང་བའི་དོན་དུ་གང་གྱུར་པ། ། ཡི་གེའི་དོན་དང་སྤྱི་ཡི་དོན། ། ཚོགས་པ་ལ་ནི་བཤད་པར་འདོད། ། ཇི་བཞིན་སྒྲ་མིན་ངེས་དོན་དང་། ། དེ་བཞིན་དགོངས་ཏེ་བཤད་པ་ཉིད། ། སྦས་དང་མཐར་ཐུག་པ་རྣམས་ནི། ། སློབ་མ་ལ་ནི་བཤད་པར་འདོད། ། ཅེས་དང་། སྤྱི་རྣམ་ལས། འོ་ན་བཤད་པ་གཉིས་གང་ཡིན་ན།
སྤྱི་དོན་གཉིས་སུ་འཆད་ལུགས་ཀྱི་མན་ངག་གསུམ་གྱིས་རྒྱུད་མཐའ་དག་འཆད་པ་ནི་ཚོགས་པ་ལ་བཤད་པ་ཡིན་ལ། སློབ་མ་སློབ་དཔོན་དུ་གྱུར་པ་ཟབ་ཅིང་རྒྱ་ཆེ་བའི་བློ་དང་ལྡན་པ་ལ་བཤད་པ་མཐའ་དག་བྱེད་དོ། ། ཞེས་གསུངས་པའི་ཕྱིར། འདིར་སྨྲས་པ། བསོད་ནམས་ཡེ་ཤེས་མཆོག་གི་རྩེར་སོན་པའི། ། ལེགས་བཤད་འོད་ཟེར་འབུམ་གྱི་དྲ་བ་ཅན། ། ཡོངས་འཛིན་ཤར་རིའི་ཕྲག་པ་ལ་ཆིབས་ནས། ། བདག་བློ་འདབ་བརྒྱ་འཛུམ་པའི་དཔལ་དུ་ཤར། ། རིན་ཆེན་གསེར་གྱི་ཕྱེ་མ་ཕྱི་སྣོད་བྲེས། ། ལན་བརྒྱར་གཞལ་བའི་རིན་གྱིས་མི་ཐོབ་པའི། །
སྙན་བརྒྱུད་རིན་ཆེན་ཕུང་པོ་ཐང་མར་བརྡལ། ། བཀའ་དྲིན་ཆེ་འོ་འཇམ་དབྱངས་མཁྱེན་པའི་གཟུགས། ། དྲིན་ལན་ཟང་ཟིང་ནོར་གྱིས་འཇལ་བ་ན། ། ང་ལས་ནུ་ཡང་སྐྲག་པས་གློ་སྙིང་འདར། ། སྲིད་མཐའི་བར་དུ་ཁྱོད་ཀྱི་འཕྲིན་ལས་ཀྱི། ། བྲན་དུ་སྨོན་པའི་འདུན་པ་བརྟན་པོར་གྱུར། ། བར་སྐབས་ཀྱི་ཚིགས་སུ་བཅད་པའོ། ། བཞི་པ་རྒྱུད་ཀྱི་ལམ་རིམ་མངོན་པར་རྟོག་པ་བཤད་པ་ལ། དོན་གཉིས་ཏེ། ཀླད་ཀྱི་དོན་དང་།
གཞུང་གི་དོན་ནོ། ། དང་པོ་ལ་གཉིས་ཏེ། མཆོད་པར་བརྗོད་པ། རྩོམ་པར་དམ་བཅའ་བའོ། ། དང་པོ་ནི། རྗེ་བཙུན་བླ་མ་རྣམས་ལ་ཕྱག་འཚལ་ལོ། ། རྡོ་རྗེ་འཆང་དབང་གསུང་གི་རིན་ཆེན་གཏེར། ། དྲི་མེད་རྒྱུད་དོན་འབྱེད་པར་བྱེད་པའི་ངག ། རྟོག་གེའི་དུག་ཆུས་མ་སྦགས་དེ་ཉིད་དོན། ། མཚུངས་མེད་བླ་མའི་གསུང་རབ་རྟག་ཏུ་རྒྱལ། །
སྤྲོས་བྲལ་ཐུགས་རྗེའི་བདག་ཉིད་ཅན། ། ལྷན་ཅིག་སྐྱེས་པ་བདེ་བ་ཆེ། ། རྡོ་རྗེ་འཆང་གཙོ་བླ་ཆེན་ལ། ། སྤྱི་བོར་ཐལ་སྦྱར་བཏུད་བྱས་ནས། ། ཞེས་གསུངས་སོ། ། གཉིས་པ་ནི། རྡོ་རྗེ་ལྟ་བུའི་རྒྱུད་ཀྱི་དོན། ། མངོན་པར་རྟོགས་པའི་གསལ་བྱེད་འདི། ། མན་ངག་བྲལ་བའི་སྐྱེ་བོ་ལ། ། བརྩེ་བས་གསལ་བོར་བྲི་བར་བྱ། །
ཞེས་གསུངས་པའི་མན་ངག་དང་བྲལ་བའི་སྐྱེ་བོ་ནི། འོག་ནས། ཀྱེ་མ་ཁ་བ་ཅན་གྱི་ཁྲོད་འདི་ན། ། ཕལ་ཆེར་ལོངས་སྤྱོད་རྒུད་གྱུར་དད་པ་བྲལ། ། མུ་སྟེགས་འཕེལ་ཞིང་ཆོས་ལྟར་བཅོས་པ་མང་། ། ཆོས་བྱེད་ཕལ་ཆེར་ཚེ་འདིར་སྤྲོ་བར་མཐོང་། ། འགའ་ཞིག་རྟོག་གེའི་དུག་ཆུས་བློ་རབ་འཁྲུལ། ། ལ་ལ་བསྟན་བཅོས་ཐོས་པའི་ཆང་གིས་མྱོས། ། ཁ་ཅིག་ཚུལ་ཁྲིམས་མཆོག་འཛིན་ཀུན་ལ་གཤེ། ། ཕལ་ཆེར་གསུང་རབ་མཆོག་འདི་སྤངས་སུ་དོགས། །
འགའ་ཞིག་སྨིན་བྱེད་དང་བྲལ་ཟབ་དོན་བསྒོམ། ། ཁ་ཅིག་ལག་ལེན་སྲོལ་ཉམས་ཚིག་དོན་འཆད། ། གཞན་དག་ཆོ་ག་མ་མཐོང་བརྫུན་གྱིས་བསླད། ། དེ་དག་རྡོ་རྗེ་ཐེག་པའི་གཟུགས་བརྙན་ཡིན། ། ཕ་རོལ་ཕྱིན་གཞུང་ཐོས་པས་ཡིད་རྒྱས་ཀྱང་། ། རྒྱུད་ཀྱི་སྣང་བས་བློ་གྲོས་མ་བརླན་པའི། ། མན་ངག་ཕྲ་མོ་བཟུང་ནས་འདིས་ཆོག་ཅེས། ། སྨྲ་བའི་རྨོངས་རྣམས་དོན་མེད་མ་གྱུར་ཏམ། ། ལམ་ལ་མ་ཞུགས་ལོག་པར་ཞུགས་པ་དང་། ། རྡོ་རྗེ་ཐེག་སྤངས་ཞུགས་ཀྱང་གཟུགས་བརྙན་འདྲ། །
དེ་དག་སྤོང་ཕྱིར་བདག་གིས་བརྡའ་སྤྲད་ཀྱང་། ། བྱོལ་སོང་འཇིག་རྟེན་མི་གོ་ཇི་ལྟར་བྱ། ། འདིར་ནི་རྒྱུད་དོན་ཡོན་ཏན་རིན་ཆེན་གཏེར། ། སྐྱོན་མེད་གྲུབ་པའི་བླ་མའི་གསུང་གིས་ཕྱེ། ། ཚིག་དོན་སྒྲོན་མེ་འདི་ཡིས་གསལ་བྱས་ཀྱི། ། ཡོན་ཏན་རིན་ཆེན་ཇི་ལྟར་འདོད་པས་ལོངས། ཞེས་གསུངས་སོ། ། གཉིས་པ་གཞུང་གི་དོན་ལ་གསུམ་སྟེ། རྒྱུའི་རྒྱུད་སྔོན་དུ་འགྲོ་བ་རྟེན་གྱི་གང་ཟག་དང་། དེ་ཉམས་སུ་བླངས་པའི་ཐབས་ཀྱི་རྒྱུད་དང་།
དེས་ཉམས་སུ་བླངས་པ་ལས་བྱུང་བའི་འབྲས་བུའི་རྒྱུད་དོ། ། དེ་དག་གི་རྣམ་པར་བཤད་པ་ཞིབ་ཏུ་ནི་རྗེ་བཙུན་རིན་པོ་ཆེ་དཔལ་ལྡན་གྲགས་པའི་ཞབས་ཀྱི་གསུང་རབ་རྗེས་འབྲང་དང་བཅས་པ་ལས་རྟོགས་པར་བྱ་ཞིང་། འདིར་དེ་དག་གི་བརྗོད་བྱ་མ་ལུས་པ་འདུས་པའི་དོན་བསྡུས་ཀྱི་ཚིགས་བཅད་དང་། དེ་ཉིད་ཅུང་ཟད་བཀྲོལ་ཏེ་བཤད་ན་འདི་ལྟར་ཡིན་ཏེ། རྒྱུད་རིགས་སྤང་བྱ་རྐྱེན་ལ་ལྟོས་པ་བཞི། ། སྐྱབས་འགྲོ་གསོ་སྦྱོངས་གཏན་ཁྲིམས་སེམས་བསྐྱེད་བཞི། ། བྱེ་མདོ་རྣལ་འབྱོར་སྤྱོད་དང་དབུ་མ་བཞི། ། བྱ་སྤྱོད་རྣལ་འབྱོར་རྒྱུད་དང་བླ་མེད་བཞི། ། བཞི་བཞི་བཅུ་དྲུག་རྒྱུ་དང་རིམ་འཇུག་ལམ། ། དེ་རྗེས་སྔགས་ལམ་ཐོག་མ་སྨིན་བྱེད་དབང་། །
ལམ་ལ་རྟོགས་པའི་ལྟ་བ་བསྐྱེད་རྫོགས་གཉིས། ། སྤྱོད་དང་ཉེ་རྒྱུ་མཆོག་གི་མངོན་རྟོགས་ལྔ། ། བཟླས་དང་གཏོར་མ་སྦྱིན་སྲེག་རབ་གནས་དང་། ། ལས་ཚོགས་རབ་འབྱམས་ཞེས་བྱ་ཡན་ལག་ལྔ། ། གཉིས་ཀའི་ཐུན་མོང་དམ་ཚིག་སྡོམ་པ་སྟེ། ། ཐབས་རྒྱུད་མངོན་པར་རྟོགས་པ་བཅུ་གཅིག་གོ ། གནས་སྐབས་འབྲས་བུ་སློབ་ལམ་ས་བཅུ་གཉིས། ། མཐར་ཐུག་གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་དང་གཉིས་སུ་མེད། ། མཛད་པ་རྒྱུན་མི་འཆད་དང་རྣམ་ལྔ་འོ། །
དེ་ལྟར་མངོན་རྟོགས་བཞི་བཅུ་རྩ་ལྔ་ལས། ། གཏན་ཁྲིམས་བདུན་དང་དབང་གི་མངོན་རྟོགས་བདུན། ། སོ་སོར་ཕྱེ་བས་ལྔ་བཅུ་བདུན་དུ་འགྱུར། ། དེ་ཚེ་བཞི་དང་བཅུ་དང་བཞི་དང་བཞི། ། དེ་བཞིན་བདུན་དང་ལྔ་དང་ལྔ་དང་གཅིག ། བཅུ་གཉིས་ལྔ་སྟེ་ལྔ་བཅུ་རྩ་བདུན་ནི། ། བཤད་བྱ་མངོན་པར་རྟོགས་པའི་ལུས་ཡིན་ནོ། ། ཞེས་རྗེ་དཀོན་མཆོག་ལྷུན་གྲུབ་ཀྱི་ལྗོན་ཤིང་མཛེས་རྒྱན་དུ་གསུངས་པ་དེ་ཉིད་ཅུང་ཟད་བཀྲོལ་ན་རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་པོ་དེ་ཉིད་ལ་དབྱེ་ན།
མངོན་པར་རྟོགས་པའི་གྲངས་ལྔ་བཅུ་རྩ་བདུན་དུ་འབྱེད་པ་འདི་ཡིན་ཏེ། རྒྱུའི་རྒྱུད་ལ་རྒྱུ་ལ་ལྟོས་པ། རིགས་ལ་ལྟོས་པ། སྤང་བྱ་ལ་ལྟོས་པ། རྐྱེན་ལ་ལྟོས་པ་བཞི། ཐབས་ཀྱི་རྒྱུད་ལ། སྐལ་བ་དམན་པ་རིམ་གྱིས་འཇུག་པ་དང་། སྐལ་ལྡན་ཅིག་ཅར་དུ་འཇུག་པ་གཉིས། དང་པོ་ལ་གཉིས་ཀྱི་སྤྱོད་པ་རིམ་པ་ཅན་ལ་སྐྱབས་སུ་འགྲོ་བ། དུས་ཚིགས་ཀྱི་གསོ་སྦྱོངས།
སོ་སོར་ཐར་པའི་གཏན་ཁྲིམས་བདུན། དུས་ནམ་སྐྱེ་ངེས་པ་མེད་པའི་སེམས་བསྐྱེད་དེ་བཅུ། ལྟ་བ་རིམ་པ་ཅན་ལ། ཐུན་མོང་གི་ཐེག་པ་ལ་བསླབ་པ་བྱེ་བྲག་ཏུ་སྨྲ་བ་དང་། མདོ་སྡེ་པ་དང་། སེམས་ཙམ་པ་དང་། དབུ་མ་པའི་ལྟ་བ་ལ་བསླབ་པ་སྟེ་བཞི། ཐུན་མོང་མ་ཡིན་པའི་ཐེག་པ་རྒྱུད་སྡེ་བཞི་ལ་རིམ་ཀྱིས་བསླབ་པ་བཞིའོ། ། ཅིག་ཅར་བ་ལ་སྨིན་པར་བྱེད་པ་དབང་དང་། གྲོལ་བར་བྱེད་པ་ལམ་གཉིས་ལས།
དབང་ལ་སྔོན་དུ་བསྙེན་པ། སའི་ཆོ་ག སྟ་གོན་གྱི་ཆོ་ག དཀྱིལ་འཁོར་བྲི་ཞིང་རྒྱན་དགྲམ་པ། བསྒྲུབ་ཅིང་མཆོད་པ། འཇུག་ཅིང་དབང་བླང་པ། གཞུག་ཅིང་དབང་བསྐུར་བ་སྟེ་བདུན། ལམ་གྱི་དངོས་གཞི་ལ་མཆོག་གི་དངོས་གྲུབ་བསྒྲུབ་པའི་མངོན་པར་རྟོགས་པ་ལྔ། ཐུན་མོངས་གི་དངོས་གྲུབ་བསྒྲུབ་པའི་མངོན་པར་རྟོགས་པ་ལྔ། གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་སྟེ་བཅུ་གཅིག
འབྲས་བུའི་རྒྱུད་ལ་གནས་སྐབས་ཀྱི་འབྲས་བུ་ས་བཅུ་གཉིས། མཐར་ཐུག་གི་འབྲས་བུ་ཡན་ལག་ལྔ་སྟེ་ལྔ་བཅུ་རྩ་བདུན་ནོ། ། ཡང་ལམ་གྱི་དངོས་གཞི་མངོན་པར་རྟོགས་པ་བཅུ་གཅིག་པོ་དེ་ཉིད་ལ། མངོན་པར་རྟོགས་པ་བཅུ་བཞིར་ཡང་མཛད་དེ། དེ་ལྟར་དབྱེ་ན་ལམ་གྱི་གཙོ་བོ་རིམ་པ་ཡིན་ལ། དེ་རེ་རེ་ལ་ཡང་ཡན་ལག་དྲུག་དྲུག་སྟེ། རྫོགས་རིམ་ཀྱི་ཡན་ལག་ལྟ་བ། སྤྱོད་པ། ཉེ་རྒྱུ། གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་ལ་གསུམ་དུ་ཕྱེ་བའི།
བརྟན་པ་ཐོབ་པ་དང་། བརྟན་པ་ཆེར་ཐོབ་པའི་དམ་ཚིག་གཉིས། ལས་ཚོགས་ལ་གཉིས་སུ་ཕྱེ་བའི་ནང་གི་ལས་ཚོགས་ཏེ་དྲུག བསྐྱེད་རིམ་གྱི་ཡན་ལག་ལ། བཟླས་པ། གཏོར་མ། སྦྱིན་སྲེག རབ་གནས། ལས་དང་པོ་པའི་དམ་ཚིག ཕྱིའི་ལས་ཚོགས་ཏེ་དྲུག་གོ །
དེ་ལྟར་ན་བཅུ་བཞིའོ། ། དེ་ལ་བླ་མ་མངའ་རིས་པ་ལ་སོགས་པ་རྣམས་ཀྱིས་སྨིན་བྱེད་ཀྱི་དབང་ཡན་ཆད་རྟེན་གྱི་གང་ཟག་རྒྱུའི་རྒྱུད་དུ་བསྡུས་པ་ནི་ཐབས་རྒྱུད་ཀྱི་དངོས་གཞི་རྡོ་རྗེ་ཐེག་པའི་ལུགས་ཀྱི་རིམ་པ་གཉིས་ཡིན་ལ། དེ་ཉམས་སུ་ལེན་པ་ལ་སྨིན་དགོས་ཤིང་། སྨིན་པ་ལའང་འགའ་ཞིག་ལ་ལྟ་སྤྱོད་རིམ་པ་ཅན་ལ་སློབ་དགོས་པ་ལ་དགོངས། སྤྱིར་དབང་ལྟ་བུ་ཞིག་གི་སྟེང་དུ་ཡང་རྒྱུད་གསུམ་ཀ་རྩིར་རུང་བས། རྣམ་པར་གཞག་པ་དེ་དག་མི་འགལ་ཞིང་། དབྱེ་བསྡུ་ལ་མ་རྨོངས་པར་བྱའོ། ། དེ་དག་གི་རྣམ་པར་གཞག་པ་ཞིབ་ཏུ་བཞུགས་པའི་མངོན་པར་རྟོགས་པ་རིན་པོ་ཆེའི་ལྗོན་ཤིང་གི་དཔེ་ཕལ་ཆེར་ལ་ཐུན་མོང་གི་ལྟ་བ་རིམ་ཅན་གྱི་སྐབས་ནས་ཡི་གེ་ཕྲེང་གཅིག་ཙམ་ཆད་པ་ལ་བར་སྐབས་སུ། ཀུན་མཁྱེན་རིན་པོ་ཆེ་ལ། ཆོས་རྗེ་རྡོ་རྗེ་རྒྱལ་མཚན་པས་དེ་ལྟའི་མངོན་པར་རྟོགས་པ་རིན་པོ་ཆེའི་ལྗོན་ཤིང་རྣམས་ཀྱི་ནང་ན་ཐུན་མོང་ལྟ་བ་རིམ་ཅན་གྱི་སྐབས་ན།
ཕྲེང་ཆད་ཡིག་ཕྲེང་གཅིག་ཙམ་བྱུང་འདུག་པ་དེ་ཅི་ལྟར་ཡིན་དྲིས་པའི་ལན་དུ། ཀུན་མཁྱེན་རིན་པོ་ཆེས་དེ་ལྟར་ཕྲེང་ཆད་བྱུང་བའི་ངེས་ཤེས་ཁོ་བོ་ལ་ཡང་སྐྱེས་མོད་ཀྱི། ཚིག་དངོས་སུ་མ་མཐོང་ངོ་གསུངས་པའི་ཕྲེང་ཆད་དེ། དུས་ཕྱིས་ས་སྐྱ་པའི་བསྟན་པའི་གསལ་བྱེད་དམ་པ་ཆོས་རྗེ་གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་སྒོ་རུམ་ཀྱི་རྗེ་བཙུན་རིན་པོ་ཆེའི་ཕྱག་དཔེ་ཕལ་ཆེ་ལ་གཟིགས་རྟོག་གནང་ནས། སྔོན་གྱི་ལྗོན་ཤིང་ལྕགས་སྨྱུག་གིས་བྲིས་པའི་རྩོམ་གདན་རང་ཡིན་ནམ་སྙམ་པ་ཞིག་གི་ནང་ནས་ཕྲེང་ཆད་དེ་ལེགས་པར་རྙེད་དེ་ཐུགས་དགེས་སྤྲོ་ཚད་མེད་པ་དང་བཅས་དཔེ་རྙིང་ཡིད་ཆེས་ཅན་དེ་ཉིད་ལས་ཕྲེང་ཆད་ཀྱི་ཐད་དེ་ལོགས་སུ་ཕྱག་བྲིས་སུ་མཛད་པ་ལས་འདི་ལྟར་འབྱུང་སྟེ། འདོད་པའི་ཁམས་ཀྱི་སྡུག་བསྔལ་གྱི་ཆོས་ཉིད་ཤེས་པ་ནི་ཆོས་ཤེས་པའི་བཟོད་པ་ཡིན་ལ། དེ་ཉིད་ཡིད་ལ་ངེས་པར་འཛིན་པ་ནི་ཤེས་པའོ། ། དེ་བཞིན་དུ་ཁམས་གོང་མ་གཉིས་ཀྱིའང་དེ་བཞིན་དུ་ཤེས་པ་ནི་རྗེས་སུ་ཤེས་པའི་བཟོད་པ་དང་རྗེས་སུ་ཤེས་པ་ཞེས་བྱའོ། ། དེ་ལྟར་བདེན་པ་བཞི་ལ་བཅུ་དྲུག་ཏུ་ཕྱེ་བས་བཅོ་ལྔ་ནི་མཐོང་ལམ་བཅུ་དྲུག་པ་དངོས་ནི་དེ་ལས་གོང་དུ་བསྐྱེད་དུ་མེད་པས་སྒོམ་ལམ་མོ། ། ཞེས་པ་འདི་ཉིད་ཡིན་ཞིང་།
ལྗོན་ཤིང་གི་ལམ་གྱི་བཅུ་དྲུག་ནི་སྒོམ་ལམ་བྱང་ཆུབ་ཀྱི་ཡན་ལག་བདུན་པོ་ཡིན་ནོ། ། ཞེས་དང་། དེ་ལ་དང་པོ་ཁོ་ནར་འདོད་པ་ནི་སྤྱོད་པའི་སྡུག་བསྔལ་གྱི་ཆོས་ཉིད་མཐོང་བའི་ཟག་མེད་ཀྱི་ཤེས་པ་དེས་མཐོང་སྤང་གི་ཉོན་མོངས་སྤོང་བས། ཆོས་ཤེས་པའི་བཟོད་པ་དེ་རྣམ་པར་གྲོལ་བ་མངོན་དུ་བྱས། ཞེས་པའི་བར་དུ་འཇུག་རྒྱུ་ཡིན་ནོ། ། ཞེས་འབྱུང་བ་ཡིན་པས་རྗེས་འཇུག་རྣམ་པར་དཔྱོད་པའི་བློ་གྲོས་དང་ལྡན་ཞིང་གསུང་རབ་ཀྱི་དོན་ལ་རྩེ་གཅིག་ཏུ་ཡིད་འཇུག་པའི་སྐྱེ་བ་མང་པོར་ཚོགས་བསགས་པའི་སྐལ་བ་བཟང་པོ་ཅན་དག་གིས་བར་སྐབས་སུ་བྱུང་བའི་ལྗོན་ཤིང་ཕྲེང་ཆད་ཅན་རྣམས་ལ་ལེགས་བཤད་ཀྱི་ཆ་འདི་ཉིད་འཇུག་པར་རིགས་ཏེ། མཁས་པ་སྔ་མ་རྣམས་ཀྱི་སོམ་ཉིའི་གནས་སུ་གྱུར་པའི་ཡུལ་ལ་ཐེ་ཚོམ་མ་ལུས་པ་གསལ་བའི་སྔོན་མེད་པའི་ལེགས་བཤད་ཀྱི་དགའ་སྟོན་རྨད་དུ་བྱུང་བ་ཡིན་པས་སོ། ། དེ་ལྟ་བུའི་མངོན་པར་རྟོགས་པ་གང་ཟག་གི་རྒྱུད་ལ་སྐྱེ་བའི་རིམ་པ་སྟོན་པ་རྗེ་བཙུན་མཆོག་གི་གསུང་རབ་རིན་པོ་ཆེ་ལྗོན་ཤིང་གི་བརྗོད་དོན་གྱི་སྙིང་པོ་རགས་རིམ་ཙམ་ཞིག་འདིར་བཤད་པར་བྱ་སྟེ། དེ་ཡང་། རྒྱུ་རྒྱུད།
ཐབས་རྒྱུད། འབྲས་རྒྱུད་གསུམ་ལས། དང་པོ་ནི། སློབ་དཔོན་གརྦྷ་རི་པས། རྒྱུ་རིགས་སྤང་བྱ་རྐྱེན་ལ་ལྟོས། ། གང་ཟག་རྣམ་པ་བཞིར་ནི་འདོད། ། ཅེས་གསུངས་པ་ལྟར་བཞི་ལས། དང་པོ་ནི། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པ་ནི་རྒྱུ་ལ་ལྟོས་པ་ཡིན་ཏེ། རྩ་རྒྱུད་ལས།
དམྱལ་བ་ཡི་དྭགས་བྱོལ་སོང་དང་། ། ཞེས་པ་ནས། རྟག་ཏུ་རང་བཞིན་བདེ་བ་ཅན། ། ཞེས་པ་དང་། རྒྱུད་བླ་མར། རྫོགས་སངས་སྐུ་ནི་འཕྲོ་ཕྱིར་དང་། ། ཞེས་སོགས་གསུངས་པའི་ཕྱིར། གཉིས་པ་ནི་ལག་པའི་སྲིན་ལག་གི་རྩ་བར་རྡོ་རྗེ་རྩེ་དགུ་པའི་དབྱིབས་ཀྱི་རི་མོ་ཡོད་པ་སོགས་རྟགས་མཚན་གྱི་སྒོ་ནས་མི་བསྐྱོད་སོགས་དང་། རྣལ་འབྱོར་པ་ཁ་དོག་ནག་པོ་ཤས་ཆེ་ན་མི་བསྐྱོད་པའི་རིགས་དང་། དཀར་པོ་ཤས་ཆེ་ན་རྣམ་སྣང་གི་རིགས་ཡིན་པ་སོགས་ནི་ཁ་དོག་གི་སྒོ་ནས་རིགས་ལ་ལྟོས་པ་ཡིན་ཏེ།
རྩ་རྒྱུད་ལས། གང་གིས་སྲིན་ལག་རྩ་བར་ནི། ། ཞེས་སོགས་གསུངས་པའི་ཕྱིར། གསུམ་པ་ནི། རྣལ་འབྱོར་པ་ཞེ་སྡང་ཤས་ཆེ་ན་མི་བསྐྱོད་པའི་རིགས་དང་། འདོད་ཆགས་ཤས་ཆེ་ན་འོད་དཔག་མེད་ཀྱི་རིགས་ཡིན་པ་སོགས་ནི་སྤང་བྱ་ལ་ལྟོས་པ་ཡིན་ཏེ། སྤང་བྱ་དུག་ལྔ་གང་ཤས་ཆེ་བའི་སྒོ་ནས་རིགས་དེ་དང་དེར་འཇོག་པའི་ཕྱིར་རོ། ། བཞི་པ་ནི། མཚམས་མེད་ལྔ་པོ་གང་རུང་བྱེད་པ་ལྟ་བུ་ཡང་རྐྱེན་སྨིན་གྲོལ་གྱི་ལམ་དང་ཕྲད་ན་རྣམ་པར་གྲོལ་བར་འགྱུར་བ་ནི་རྐྱེན་ལ་ལྟོས་པ་ཡིན་ཏེ། རྩ་རྒྱུད་ལས།
མཚམས་མེད་ལྔ་ནི་བྱེད་པ་དང་། ། ཞེས་པ་ནས། བསམ་པས་དེ་རྣམས་འགྲུབ་པར་འགྱུར། ། ཞེས་དང་། ལྗོན་ཤིང་མཛེས་རྒྱན་ལས། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་བསྟན་པ་ནི།་་་་་ འགྲོ་སེམས་རང་བཞིན་སྤྲོས་བྲལ་ཆོས་སྐུའི་དངོས། ། འཁོར་འདས་ཀུན་ཁྱབ་དེ་བཞིན་ཉིད་དབྱེར་མེད། ། རིགས་ཁམས་ཆོས་དབྱིངས་སྦྱང་རུང་དུ་ཡོད་ཕྱིར། ། འགྲོ་ཀུན་དེ་བཞིན་གཤེགས་པའི་སྙིང་པོ་ཅན། །
དེ་ལྟ་ན་ཡང་རང་གི་་་་་་རྒྱུ་གང་གིས་གང་དུ་འཁོར་བ་ནི་རང་བཞིན་ལ། ། ཀུན་ཏུ་རྨོངས་པའི་ལྷན་སྐྱེས་མ་རིག་པས། ། བསྒྲིབས་པའི་དབང་གིས་སེམས་ཉིད་འོད་གསལ་ལས། ། ཉེས་ཀུན་རྩ་བ་བདག་ཏུ་སྣང་བ་བྱུང་། ། རྐྱེན་གང་གིས་ཇི་སྲིད་དུ་འཁོར་བ་ནི།་་་་་ ངར་འཛིན་དབང་གིས་ཆགས་སོགས་ཉོན་མོངས་དང་། ། དེ་ལས་ལས་གསོག་ལས་ལས་སྐྱེ་བ་གསོག ། ཡན་ལག་བཅུ་གཉིས་དབང་གིས་འཁོར་བ་རུ། ། རྒྱུན་ཆད་མེད་པར་འགྲོ་བ་དྲུག་ཏུ་འཁོར། ། འོན་ཀྱང་་་་་་སེམས་སྦྱངས་ན་གྲོལ་བའི་ཚུལ།
སེམས་ཀྱི་རང་བཞིན་ནམ་མཁའ་ལྟར། ། མྱང་འདས་དབྱིངས་སུ་གདོད་ནས་དག་པ་དང་། ། གློ་བུར་དྲི་མ་སྤྲིན་ལྟར་བྲལ་རུང་ཕྱིར། ། སེམས་ཉིད་ཐབས་ཀྱིས་སྦྱངས་ན་གྲོལ་བར་འགྱུར། ། རིགས་དང་སྤང་བྱ་ལ་ལྟོས་པ་ནི།་་་་་ ཆོས་ཉིད་དབྱེ་བ་མེད་ཀྱང་ཆོས་ཅན་གྱིས། ། དབྱེ་བས་འབྲས་བུ་མྱུར་བུལ་རྟོགས་བྱའི་ཕྱིར། ། རིགས་དང་སྤང་བྱར་ལྟོས་པའི་གང་ཟག་དང་། ། རྐྱེན་ལ་ལྟོས་པ་ནི།་་་་་ རྐྱེན་འགས་ཅུང་ཟད་འགྱངས་ཀྱང་གྲོལ་འགྱུར་ཞེས། །
ངེས་ཕྱིར་རྐྱེན་ལ་ལྟོས་པའི་གང་ཟག་བསྟན། ། ཞེས་གསུངས་པའི་ཕྱིར། གཉིས་པ་ཐབས་རྒྱུད་ལ། སྐལ་དམན་རིམ་འཇུག་པ་བཀྲི་བའི་ལམ་རིམ་དང་། སྐལ་ལྡན་ཅིག་ཅར་བ་བཀྲི་བའི་ལམ་རིམ་གཉིས་ལས། དང་པོ་ལ། སྤྱོད་པ་རིམ་པ་ཅན་ལ་བསླབས་པ་དང་། ལྟ་བ་རིམ་པ་ཅན་ལ་བསླབས་པ། ཐུན་མོང་མ་ཡིན་པའི་ཐེག་པ་ལ་རིམ་གྱིས་བསླབས་པ་གསུམ་གྱི་སྒོ་ནས་ཤེས་དགོས་ཏེ། རྩ་རྒྱུད་ལས།
སྐལ་དམན་སེམས་ཅན་འདུལ་དཀའ་བ། ། ཞེས་པ་ནས། ཐེ་ཚོམ་མེད། ། ཅེས་པའི་བར་གསུངས་པའི་ཕྱིར། དང་པོ་ནི། སྐྱབས་འགྲོ། གསོ་སྦྱོང་། གཏན་ཁྲིམས། དུས་ནམ་སྐྱེ་ངེས་པ་མེད་པའི་སེམས་བསྐྱེད་བཞི་ལ་བསླབས་པ་ཡིན་ཏེ། ལྗོན་ཤིང་མཛེས་རྒྱན་ལས།
སྤྱོད་པ་རིམ་པ་ཅན་ལ་བསླབ་པ་མཚམས་སྦྱར་བ་ནི།་་་་་ དེ་ལྟར་རྒྱུ་ལ་གནས་ཀྱང་སྨིན་གྲོལ་གྱི། ། ལམ་མཆོག་དོན་དུ་གཉེར་བའི་བློ་མེད་ན། ། ཚེ་འདིའི་སྤྱོད་ཡུལ་མི་རྟག་པར་བསྟན་པས། ། སྐྱོ་བ་བསྐྱེད་ནས་རིམ་གྱིས་འཇུག་པའི་ཐབས། ། སྐྱབས་འགྲོའི་རྒྱུ་ནི་་་་་་འཇིགས་དང་དད་པའི་སྒོ་ནས་་་་་་ཡུལ་ནི་སྐྱབས་ཀྱི་མཆོག ། དཀོན་མཆོག་གསུམ་ལ་་་་་་ཚུལ་ནི། སྙིང་ནས་སྐྱབས་སོང་སྟེ། ། ཕན་ཡོན་ནི།་་་་་ དེ་ཡི་ཕན་ཡོན་ཡིད་ལ་ངེས་པའི་བློས། །
བསླབ་བྱ་ནི།་་་་་ སྤྱི་དང་སོ་སོའི་བསླབ་བྱ་ཀུན་ལ་བསླབ། ། སྒྲ་དོན་ནི།་་་་་ ཚུལ་དེས་འཇིགས་པ་ཀུན་ལས་སྐྱོབ་ནུས་པའི། ། སྐྱབས་ཀྱི་གནས་སུ་འགྲོ་ཕྱིར་སྐྱབས་འགྲོར་བརྗོད། ། འདི་ལ་་་་་་འདི་ལ་རྒྱུ་འབྲས་སྐྱབས་ཀྱི་དབྱེ་བ་ནི་སྟོན་ལམ་གྲོགས་སུ་འཛིན་པ་དང་། ། སོ་སོའི་གནས་འདོད་ཚུལ་གྱིས་སྐྱབས་འགྲོ་བའི། ། དབྱེ་བས་རྒྱུ་དང་འབྲས་བུའི་སྐྱབས་འགྲོ་གཉིས། ། ཐུན་མོང་དང་ཐུན་མོང་མ་ཡིན་པའི་སྐྱབས་ཀྱི་དབྱེ་བ་ནི།་་་་་ འབྲས་སྐྱབས་རྒྱུ་དང་དུས་དང་དགོས་ཆེད་བཞིས། །
ཐུན་མོང་ཐུན་མོང་མིན་པ་གཉིས་སུ་འགྱུར། ། དེ་ལྟར་སྐྱབས་སུ་སོང་བའི་གང་ཟག་དེས། གསོ་སྦྱོང་ལ་མིང་དོན་ནི།་་་་་། དགེ་བ་གསོ་ཞིང་སྡིག་པ་སྦྱོང་བའི་ཐབས། ། བསླབ་བྱ་ནི།་་་་་ བསྙེན་གནས་ཡན་ལག་བརྒྱད་པ་་་་་་ཆོ་གས་ལེགས་བླངས་ནས། ། དགོས་པ་ནི།་་་་་ ཚུལ་བཞིན་བསྲུངས་ལ་ཕན་ཡོན་ཆེས་མང་ལྡན། ། གཏན་ཁྲིམས་ལ་གང་ཟག་ནི།་་་་་ ཇི་སྲིད་འཚོ་བར་ཚུལ་ཁྲིམས་བསྲུང་ནུས་པའི། །
གླིང་གསུམ་སྐྱེས་པའི་སྐྱེས་པ་བུད་མེད་ཀྱིས། ། བསམ་པ་ནི།་་་་་ འཚེ་དང་ངན་སོང་འཁོར་བ་ལས་ཐར་ཕྱིར། ། རབ་དབྱེ་ནི།་་་་་ སྐྱེས་དང་བུད་མེད་སོ་སོའི་བསླབས་པའི་ཚིགས། ། གཞན་གནོད་གཞི་བཅས་སྤོང་བའི་མཚན་ཉིད་ཅན། ། ཐོབ་བྱེད་ནི།་་་་་ རང་རང་གཞུང་བཞིན་ལེན་དང་་་་་་གཏོང་རྒྱུ་ནི། གཏོང་བའི་རྒྱུ། ། བསྲུང་ཚུལ་ནི།་་་་་
བསྲུང་ཚུལ་ཕྱིར་བཅོས་དང་བཅས་ངེས་པར་བྱ། ། དུས་ནམ་སྐྱེ་ངེས་པ་མེད་པའི་སེམས་བསྐྱེད་ནི།་་་་་ དེ་ལྟའི་སྐབས་སུ་གཞན་ཕན་བྱང་ཆུབ་སེམས། ། ཐེག་ཆེན་རིགས་ཀྱི་ནུས་པས་རྙེད་པའམ། ། གཞན་དུ་ཡོངས་འཛིན་མཆོག་གི་བཀའ་དྲིན་ལས། ། དབང་གི་སྔོན་དུ་འགྲོ་བའི་སེམས་བསྐྱེད་བླངས། ། ཞེས་གསུངས་པའི་ཕྱིར། གཉིས་པ་ནི། བྱེ་བྲག་ཏུ་སྨྲ་བ་ལ། དམན་འབྲིང་མཆོག་གསུམ་ལས།
མཆོག་ཁ་ཆེ་བའི་ལུགས་ནི། མངོན་པ་མཛོད་ལ་བསླབས་ནས་ཤེས་པར་བྱ་དགོས་ཏེ། ལྗོན་ཤིང་མཛེས་རྒྱན་ལས། ལྟ་བ་རིམ་པ་ཅན་བྱེ་སྨྲའི་གཞུང་ལ་བསླབ་པའི་མཚམས་སྦྱར་ནི།་་་་་ དེ་ལྟར་བསླབས་པས་སྤྱོད་པ་དག་གྱུར་ནས། ། དེ་ནས་ལྟ་བ་རྣམ་པར་དག་བྱའི་ཕྱིར། ། དོན་དངོས་ལ་ཤེས་བྱའི་གནས་དང་། ཟག་པ་དང་བཅས་པ་དང་། ཟག་པ་མེད་པའོ།་་་་་ ཐོག་མར་བྱེ་སྨྲའི་གཞུང་ལུགས་ངེས་བྱ་སྟེ། །
དང་པོ་ཤེས་བྱའི་གནས་རྒྱས་པར་བྱ་བའི་ཚུལ་ནི།་་་་་ ཤེས་བྱའི་གནས་ནི་ཕུང་པོ་སྐྱེ་མཆེད་ཁམས། ། སུམ་ཅུ་རྩ་ལྔ་་་་་་དེ་བསྡུ་བའི་ཚུལ་ནི། ཆོས་གཉིས་ཀྱིས་བསྡུས་པ། ། དེ་ཡང་་་་་་མདོར་བསྟན་པ་ནི། གཟུགས་སེམས་སེམས་ལས་བྱུང་བ་དང་། ། མི་ལྡན་འདུ་བྱེད་འདུས་མ་བྱས་ཏེ་ལྔ། ། རྒྱས་པར་བཤད་པའི་གཟུགས་ཀྱི་གཞི་ནི།་་་་་ གཟུགས་ཀྱི་ཁམས་ན་གཟུགས་རྫས་ཉུང་མཐའ་དྲུག ། ལུས་དབང་ལྡན་ལ་བདུན་དང་གཞན་ལྡན་བརྒྱད། །
འདོད་ན་དྲི་རོ་ཡོད་ཕྱིར་ཉུང་མཐའ་བརྒྱད། ། ལུས་དབང་དབང་གཞན་ལྡན་ན་རྫས་བཅུ་སྟེ། ། སྒྲ་དང་ལྡན་པར་སྐྱེ་ན་བཅུ་གཅིག་གོ ། གཙོ་བོ་སེམས་ནི།་་་་་ སེམས་ནི་རྣམ་པར་ཤེས་པའི་ཚོགས་དྲུག་སྟེ། ། དེ་ཡང་གཟུང་འཛིན་ཐ་དད་དུས་མཉམ་པ། ། རྣམ་པས་བར་དུ་མ་བསྒྲིབས་ཐུག་ཕྲད་འཛིན། ། འཁོར་སེམས་བྱུང་ནི་་་་་སེམས་ལས་བྱུང་བ་སེམས་ཀྱི་ས་མང་དང་། ། དགེ་དང་ཉོན་མོངས་ཆུང་རྣམས་བཅུ་ཚན་རེ། ། ཉོན་མོངས་ཆ་དྲུག་མི་དགེའི་ས་པ་གཉིས། །
མ་ངེས་བརྒྱད་དང་བཅས་པས་བཞི་བཅུ་དྲུག ། བརྗེད་ངས་རྣམ་གཡེང་དྲན་དང་ཏིང་ངེ་འཛིན། ། ཉོན་མོངས་ཅན་རྫས་ཡིན་ཕྱིར་དེ་གཉིས་དང་། ། གཏི་མུག་མེད་དང་ལྟ་བ་ཤེས་བཞིན་མིན། ། ཤེས་རབ་རྫས་ཡིན་ཕྱེ་ན་ལྔ་བཅུ་གཅིག ། སེམས་དང་སེམས་བྱུང་རྣམ་མེད་རྫས་གྲུབ་སྟེ། ། བདག་རྐྱེན་དབང་པོ་དང་བཅས་ཤེས་པ་ཡིས། ། ཡུལ་རྣམས་རིག་པ་གཞན་རིག་ཁོ་ནར་འདོད། ། ལྡན་པ་མ་ཡིན་པའི་འདུ་བྱེད་ནི།་་་་་ མི་ལྡན་འདུ་བྱེད་ཐོབ་དང་མ་ཐོབ་དང་། །
སྐལ་མཉམ་འདུ་ཤེས་མེད་དང་སྙོམས་འཇུག་གཉིས། ། སྲོག་དང་སྐྱེ་གནས་རྒ་བ་མི་རྟག་པ། ། མིང་ཚིག་ཡི་གེའི་ཚོགས་ཏེ་བཅུ་བཞི་འོ། ། འདུས་མ་བྱས་རྟག་པའི་གཞི་ནི།་་་་་ ནམ་མཁའ་གཟུགས་ཅན་གོ་འབྱེད་རྫས་སུ་ཡོད། ། སོ་སོར་བརྟགས་འགོག་གཉེན་པོ་ཤེས་རབ་ཀྱིས། ། སྤང་བྱ་ཟག་བཅས་བཅོམ་པའི་བྲལ་རྫས་ཏེ། ། བརྟགས་མིན་འགོག་པ་རྐྱེན་རྣམས་མ་ཚང་བས། ། ཆོས་འགའ་སྐྱེ་ལ་གེགས་བྱེད་འགོག་གཞན་རྫས། ། དེ་བཞིན་དུས་གསུམ་དག་ཀྱང་རྫས་སུ་འདོད། །
གཉིས་པ་ཟག་བཅས་མདོར་བསྟན་ནི།་་་་་ ལམ་བདེན་མ་གཏོགས་འདུས་བྱས་ཟག་བཅས་ཏེ། ། ཟག་རྣམས་རྒྱས་པར་འགྱུར་ཕྱིར་སྡུག་ཀུན་གཉིས། ། འབྲས་བུ་སྡུག་བསྔལ་བདེན་པ་སྣོད་དང་བཅུད། ། རྒྱུ་ཀུན་བྱུང་བདེན་པ་ནི།་་་་་ དེ་རྒྱུ་ཀུན་འབྱུང་་་་་་ལ་ལས་དང་ཉོན་མོངས་གཉིས།་་་་་ ལས་དང་པོ། ། ལས་ཀྱི་ཀུན་འབྱུང་་་་་་ནི། སེམས་པ་དང་དེས་བྱས། ། སེམས་པ་ཡིད་ཀྱི་ལས་ཡིན་བསམ་པ་ནི། །
དེས་བསྐྱེད་ལུས་དང་ངག་གི་ལས་རྣམས་ཏེ། ། ཉོན་མོངས་་་་་་པའི་ཀུན་འབྱུང་་་་་་ནི། རྩ་ཉོན་ཉེ་ཉོན་ནོ། ། གསུམ་པ་ཟག་མེད་ལ་བདེན་པའི་དབྱེ་བའི་མཚན་གཞི་ནི།་་་་་ ལམ་གྱི་དམིགས་པ་སྡུག་ཀུན་འགོག་ལམ་བཞི། ། ཤེས་བྱ་སྤང་བྱ་རེག་བྱ་བསྟེན་བྱ་སྟེ། ། མཚན་ཉིད་ནི།་་་་་ མི་བདག་སྡུག་བསྔལ་སྟོང་དང་བདག་མེད་པ། ། རྒྱུ་དང་ཀུན་འབྱུང་རབ་ཏུ་སྐྱེ་བ་རྐྱེན། ། འགོག་པ་ཞི་བ་གྱ་ནོམ་ངེས་པར་འབྱུང་། །
ལམ་དང་རིགས་པ་སྒྲུབ་པ་ངེས་འབྱིན་དུ། ། འཕགས་པས་ངེས་ཕྱིར་འཕགས་པའི་བདེན་པར་བརྗོད། ། བདེན་པ་གཉིས་སུ་དབྱེ་བ་ནི།་་་་་ བཅོམ་དང་ཆ་ཤས་བསལ་བས་དེར་འཛིན་གྱི། ། བློ་མི་འཇུག་པ་བུམ་ཆུ་སོགས་ཀུན་རྫོབ། ། བཅོམ་དང་བསལ་སྤང་དེ་ཡི་བློ་འཇུག་པ། ། ཕྲ་རབ་རྡུལ་དང་སྐད་ཅིག་སོགས་དོན་དམ། ། བདེན་པའི་མངོན་རྟོགས་སྐྱེ་ཚུལ་ལ་ལམ་སྤྱིའི་སྔོན་འགྲོ་ནི།་་་་་ བདེན་པའི་མངོན་རྟོགས་ཐོག་མར་ཚུལ་ཁྲིམས་བསྲུངས། ། དེ་ཡིས་ཐོས་བསམ་སྔོན་སོང་ཞི་གནས་བསྒྲུབ། །
དེ་ནས་་་་་་སོ་སོའི་སྐྱེ་ཚུལ་ལ་ཚོགས་ལམ་ནི། ལྷག་མཐོང་བསྐྱེད་ཕྱིར་ལམ་ལྔར་འཇུག ཚོགས་ཀྱི་ལམ་དུ་དྲན་པ་ཉེར་གཞག་བཞི། ། མཚན་ཉིད་གཉིས་སུ་ཤེས་རབ་ཀྱིས་བརྟགས་ཏེ། ། དྲན་པས་དམིགས་པ་དག་ལ་གཏོད་པར་བྱེད། ། སྦྱོར་ལམ་ལ་བཞི་ལས་དང་པོ་དྲོད་ནི།་་་་་ དེ་ལྟའི་ཆོས་དྲན་གོམས་པས་བདེན་པ་ལ། ། ཞི་ལྷག་ཟུང་འབྲེལ་སྣང་བ་ཕྲ་ཐོབ་ནས། ། འཕགས་ལམ་སྔ་ལྟས་དགེ་རྩ་དྲོད་ཐོབ་དེའི། ། དམིགས་རྣམ་བདེན་བཞི་མི་རྟག་ལ་སོགས་ལྡན། །
དེ་ཚེ་ཡང་དག་སྤོང་བ་བརྩོན་འགྲུས་བསྒོམ། །་་་་་ གཉིས་པ་རྩེ་མོ་ནི། དྲོད་གསུམ་རིམ་བཞིན་བསྒོམས་པས་བདེན་པ་ལ། ། དམིགས་པའི་ཟུང་འབྲེལ་རིམ་གྱིས་འཕེལ་བ་ལས། ། དགེ་རྩ་གཡོ་བའི་རྩེ་ཐོབ་དེའི་དམིགས་རྣམ། ། སྔ་མ་དང་མཚུངས་རྫུ་འཕྲུལ་རྐང་བཞི་བསྒོམས། ། གསུམ་པ་བཟོད་པ་ནི།་་་་་ རྩེ་མོ་རྣམ་གསུམ་འཕེལ་ལས་བདེན་པ་ཡི། ། ཆོས་ཉིད་ཆ་ཤས་མཐོང་ལ་མི་སྐྲག་པའི། ། བཟོད་པ་གསུམ་སྐྱེ་དེ་ཡི་ཆུང་འབྲིང་གི །
རྣམ་པ་སྔར་དང་མཚུངས་ཏེ་ཆོས་དྲན་གྱི། ། དམིགས་པའི་བདེན་པ་དག་ལ་གཏོད་ཕྱིར་རོ། ། ཆེན་པོ་འདོད་གཏོགས་སྡུག་བསྔལ་ལ་དམིགས་པའི། ། སྐད་ཅིག་གཅིག་ཡིན་དབང་པོ་ལྔ་བསྒོམ་བྱ། ། བཞི་པ་ཆོས་མཆོག་ནི།་་་་་ དེ་ནས་རྒྱུ་གཞན་མེད་པར་རང་སྟོབས་ཀྱིས། ། འཕགས་ལམ་འདྲེན་བྱེད་ཆོས་ཀྱི་མཆོག་སྐྱེ་སྟེ། ། དམིགས་རྣམ་བཟོད་ཆེན་དང་མཚུངས་སྟོབས་ལྔ་སྒོམ། ། མཐོང་ལམ་ལ་གཉིས་ཀྱི་བདེན་པའི་མངོན་རྟོགས་སྐྱེ་ཚུལ་ནི།་་་་་ ཆོས་མཆོག་མཇུག་ཐོགས་དེ་མ་ཐག་པ་རུ། །
འདོད་པའི་སྡུག་བསྔལ་ལ་དམིགས་ཆོས་ཤེས་པའི། ། བཟོད་པ་སྐྱེ་ཞིང་དེ་རྗེས་དེ་ཉིད་ལ། ། དམིགས་པའི་བརྟུལ་ཞུགས་ཆོས་ཤེས་སྐྱེ་བར་འགྱུར། ། དེ་རྗེས་ཁམས་གོང་སྡུག་བསྔལ་ལ་དམིགས་པའི། ། རྗེས་བཟོད་རྗེས་ཤེས་རིམ་པ་བཞིན་དུ་སྟེ། ། བདེན་པ་ལྷག་མ་རྣམས་ལའང་སྔ་མ་ལྟར། ། དམིགས་པའི་བཟོད་ཤེས་བཅུ་གཉིས་རིམ་བཞིན་སྐྱེ། ། དེའི་མཐའ་དཔྱད་པ་ནི།་་་་་ དེ་ལྟའི་བཟོད་པ་བརྒྱད་ནི་མཐོང་སྤང་གི ། ཐོབ་པ་གཅོད་ལ་བར་ཆད་མེད་ལམ་སྟེ། །
ཤེས་བརྒྱད་སྤང་བྱ་དང་བྲལ་ཐོབ་པ་དང་། ། ལྷན་ཅིག་སྐྱེས་ཕྱིར་དེ་ལས་རྣམ་གྲོལ་ལམ། ། སྐད་ཅིག་དང་པོ་བཅོ་ལྔ་བདེན་པའི་རིགས། ། མ་མཐོང་མཐོང་ཕྱིར་མཐོང་བའི་ལམ་ཞེས་བྱ། ། ཕྱི་མ་མཐོང་ཟིན་གོམ་བྱེད་སྒོམ་ལམ་ཡིན། ། དེ་ཚེ་འཕགས་ལམ་ཡན་ལག་བརྒྱད་སྒོམ་མོ། ། སྒོམ་ལམ་ནི།་་་་་ དེ་ནས་སྒོམ་སྤང་གཉེན་པོ་སྒོམ་པའི་ལམ། ། གོང་འོག་ས་ལ་ཞི་རགས་དམིགས་རྣམ་ཅན། ། འཇིག་རྟེན་པ་ཡི་ཟག་བཅས་སྒོམ་ལམ་དང་། །
བདེན་པ་ལ་དམིགས་དེ་ཡི་རྣམ་པ་ཅན། ། འཇིག་རྟེན་འདས་པའི་ཟག་མེད་སྒོམ་པའི་ལམ། ། དེ་ཚེ་བྱང་ཆུབ་ཡན་ལག་བདུན་སྒོམ་མོ། ། མཐར་ཕྱིན་པའི་ལམ་ནི།་་་་་ དེ་ནས་རྡོ་རྗེ་ལྟ་བུའི་ཏིང་འཛིན་གྱི། ། སྒོམ་སྤང་སྤངས་པ་ལས་ཐོབ་རྣམ་གྲོལ་ལམ། ། ཟད་དང་མི་སྐྱེ་ཤེས་པ་འཁོར་བཅས་ནི། ། མི་སློབ་ལམ་སྟེ་ཡན་ལག་བཅུ་ལྡན་ནོ། ། དེ་རྒྱུད་ལ་སྐྱེས་པའི་གང་ཟག་གི་དབྱེ་བ་དངོས་ནི།་་་་་ ལམ་ལ་འཇུག་པའི་གང་ཟག་རིགས་ཅན་གསུམ། །
དང་པོ་ཉིད་ནས་རང་རང་ལམ་འཇུག་དང་། ། དེ་གསུམ་གྱི་འབྲས་བུ་གྲུབ་པའི་དུས་བསྟན་པ་ནི།་་་་་ ཉན་ཐོས་སྔོན་སོང་སངས་རྒྱས་གཉིས་ཀྱང་ཡོད། ། ཉན་ཐོས་མྱུར་ན་ཚེ་གསུམ་དག་གིས་འགྲུབ། ། བསེ་རུ་བསྐལ་བརྒྱ་བྱང་སེམས་གྲངས་མེད་གསུམ། ། ཚོགས་བསགས་སྲིད་པ་ཐ་མར་གྱུར་པའི་ཚེ། ། བསམ་གཏན་བཞི་པའི་རབ་མཐའ་ལ་བརྟེན་ཏེ། ། སྟན་གཅིག་ཉིད་ལ་ངེས་འབྱེད་ཆ་མཐུན་ནས། ། བརྩམས་ཏེ་སོ་སོའི་བྱང་ཆུབ་བར་སྐྱེ་བྱེད། ། ཉན་ཐོས་ཀྱི་གང་ཟག་བྱེ་བྲག་ཏུ་བཤད་པ་ལ་ཉན་ཐོས་སོ་སྐྱེ་ནི།་་་་་
ཉན་ཐོས་སོ་སྐྱེ་དད་དང་ཆོས་རྗེས་འབྲངས། ། ཉན་ཐོས་འཕགས་པ་ནི།་་་་་ འཕགས་པ་སྐྱེས་བུ་ཟུང་བཞི་གང་ཟག་བརྒྱད། ། ཡོངས་ཉམས་འཆི་བར་སེམས་དང་རྗེས་སུ་བསྲུངས། ། གནས་ལས་མི་བསྐྱོད་རྟོགས་པའི་སྐལ་བ་ཅན། ། མི་གཡོའི་ཆོས་ཅན་ཞེས་བྱ་དགྲ་བཅོམ་དྲུག ། གང་ཟག་གི་ཤེས་པའི་དབྱེ་བ་ལ་གསུམ་དུ་བསྡུ་བ་ནི།་་་་་ ཤེས་པ་ཀུན་རྫོབ་ཆོས་རྗེས་་་་་་བཅུར་དབྱེ་བ་ནི། གཞན་སེམས་ཤེས། ། སྡུག་ཀུན་འགོག་ལམ་ཟད་དང་མི་སྐྱེ་ཤེས། །
ཤེས་པ་ལྡན་ཚུལ་ལ་སོ་སྐྱེ་དང་འཕགས་པ་ལ་ལྡན་ཚུལ་ནི།་་་་་ སོ་སྐྱེ་གཅིག་གཉིས་མཐོང་སྒོམ་བདུན་ནམ་བརྒྱད། ། མི་གཡོའི་ཆོས་ཅན་བཅུ་ལྡན་་་་་་སངས་རྒྱས་ལ་ཡོན་ཏན་ལྡན་ཚུལ་ལ་ཐུན་མོང་མ་ཡིན་པའི་ཡོན་ཏན་ལྡན་ཚུལ་ནི། སངས་རྒྱས་རྣམས། ། སྟོབས་དང་མི་འཇིགས་དྲན་ཉེར་ཐུགས་རྗེ་ཅན། ། མཉམ་དང་མི་མཉམ་ཆ་ཤས་གསུམ་གསུམ་དང་། ། རྒྱུ་འབྲས་ཕན་འདོགས་ཕུན་ཚོགས་ཐུན་མོང་མིན། ། ཐུན་མོང་ཉན་མོངས་མེད་དང་སྨོན་གནས་ཤེས། ། སོ་སོ་ཡང་དག་རིག་བཞི་མངོན་ཤེས་དྲུག ། མངོན་ཤེས་ལྔ་དང་བསམ་གཟུགས་ཚད་མེད་བཞི། །
རྣམ་ཐར་ཟིལ་གནོན་བརྒྱད་བརྒྱད་ཟད་པར་བཅུ། ། ཏིང་ངེ་འཛིན་གྱི་ཁྱད་པར་བསྟན་པ་ལ་བཞི་ཡོད་པའི་དང་པོ་མིང་དོན་ནི།་་་་་ དེ་དག་ཐོབ་བྱེད་སྙོམ་འཇུག་ཏིང་ངེ་འཛིན། ། ཡན་ལག་དང་ལྡན་ཞི་ལྷག་ཟུང་འབྲེལ་ཡིན། ། གཉིས་པ་རྫས་སུ་དབྱེ་བ་ནི།་་་་་ བསམ་གཏན་སྙོམ་འཇུག་ཅེས་བྱ་དེར་སྐྱེས་དང་། ། ཡོན་ཏན་རྟེན་དུ་དེ་ལ་འཇུག་པ་གཉིས། ། དབྱེ་ན་བསམ་གཏན་བཞི་དང་གཟུགས་མེད་བཞི། ། གཟུགས་མེད་ཡོན་ཏན་རྣམས་ཀྱི་རྟེན་ཡིན་ཡང་། ། ཡོན་ཏན་ཀུན་གྱི་རྟེན་གྱུར་བསམ་གཏན་ཡིན། །
གསུམ་པ་གྲུབ་ཚུལ་ནི།་་་་་ དེ་དག་ཟག་མེད་ལམ་གྱི་ཡེ་ཤེས་དང་། ། ལྡན་དང་མི་ལྡན་སྒོམ་པ་པོའི་དབྱེ་བས། ། མྱ་ངན་འདས་དང་འཁོར་བའི་འབྲས་བུར་འགྱུར། ། བཞི་པ་རིགས་ཅན་གྲོལ་ཚུལ་ནི།་་་་་ འདི་དག་དྲོད་ནས་བརྩམས་ཏེ་མི་གཡོ་བའི། ། ཆོས་ཅན་བར་ལ་རིམ་གྱིས་ཁྱད་ཞུགས་ཡོད། ། དེ་ཡིས་བསམ་གཏན་བཞི་པ་ལ་བརྟེན་ཏེ། ། ཡུལ་དང་འདུས་བྱས་མཚན་ཉིད་ཕོ་མོ་ཡི། ། མཚན་མ་དང་བྲལ་བདག་མེད་སྟོང་པ་ཉིད། །
ལམ་ཡང་མདོར་ཕྱིར་སྨོན་པ་མེད་པ་སྟེ། ། ཏིང་འཛིན་དེ་ཐོབ་མྱ་ངན་འདས་ཞེས་བྱ། ། མྱང་འདས་གསུམ་ག་རྣམ་གྲོལ་དུས་འདྲ་ཡང་། ། ཤེས་བྱའི་གནས་ལ་སྦྱངས་པའི་ཁྱད་པར་དང་། ། རྗེས་ཐོབ་བསོད་ནམས་ཚོགས་ཀྱི་བྱེ་བྲག་གིས། ། རིགས་ཅན་གསུམ་གྱི་འབྲས་བུ་སོ་སོར་འགྱུར། ། ཞེས་གསུངས་པའི་ཕྱིར། ། མདོ་སྡེ་པའི་ལུགས་ནི། མཛོད་རང་འགྲེལ་དང་། མངོན་པ་ཀུན་ལས་བཏུས་ཀྱི་མདོ་སྡེ་པའི་སྐབས་ལ་བརྟེན་ནས་ཤེས་པར་བྱ་དགོས་ཏེ།
ལྗོན་ཤིང་མཛེས་རྒྱན་ལས། དེ་ནས་མདོ་སྡེ་པའི་གཞུང་ལ་བསླབ་པའི་མཚམས་སྦྱར་ནི།་་་་་ དེ་ལྟར་བྱེ་བྲག་སྨྲ་བའི་གཞུང་ངེས་ནས། ། མདོ་སྡེ་པ་ཡི་གཞུང་ལུགས་རིག་པར་བྱ། ། དོན་དངོས་ལ་བྱེ་བྲག་ཏུ་སྨྲ་བ་སུན་དབྱུང་བ་ལ་གསུམ་གྱི་མདོ་ལས་བསྟན་བཅོས་ཚད་མར་བྱེད་པ་མི་འཐད་པ་ནི།་་་་་ དེ་ལ་སྔ་མའི་ལོག་རྟོག་དགག་པ་ནི། ། མདོ་ལས་བསྟན་བཅོས་གཙོར་བྱེད་རིགས་མིན་ཏེ། ། གསུང་བ་པོ་ལ་གུས་པ་ལྷོད་འགྱུར་ཞིང་། ། བསྟན་བཅོས་ཉིད་ཀྱང་མདོ་ལ་བརྟེན་ཕྱིར་རོ། ། ཤེས་བྱ་གཞི་ལྔ་ཆར་རྫས་སུ་ཡོད་པར་འདོད་པ་མི་འཐད་པ་ནི།་་་་་
མངོན་གྲུབ་རྗེས་སུ་དཔག་པས་གྲུབ་མིན་པས། ། བསྟན་མེད་ཐོགས་མེད་རྣམ་རིག་མིན་གཟུགས་དང་། ། མི་ལྡན་འདུ་བྱེད་རྫས་སུ་ཡོད་མ་ཡིན། ། འདས་དང་མ་འོངས་འགགས་དང་མ་སྐྱེས་མེད། ། ཡོད་ན་ད་ལྟ་ཉིད་དུ་ཐལ་བར་འགྱུར། ། དེ་བཞིན་འདུས་མ་བྱས་པའི་ཆོས་རྣམས་ཀུན། ། རྐྱེན་གྱིས་མ་བསྐྱེད་ཕྱིར་ན་རྫས་སུ་མེད། ། ཞར་བྱུང་ཤེས་པས་ཡུལ་འཛིན་ཚུལ་མི་འཐད་པར་བསྟན་པ་ནི།་་་་་ ཕྱི་རོལ་ཡུལ་གྱི་རྣམ་པ་མ་ཤར་བར། ། དུས་མཉམ་ཐུག་ཕྲད་འཛིན་པའང་རིགས་མིན་ཏེ། །
རྣམ་པ་མེད་ན་སྔོ་སེར་ལ་སོགས་པ། ། རྟོགས་ཚུལ་སོ་སོར་དབྱེ་བར་མི་ནུས་ཕྱིར། ། རང་ལུགས་བརྗོད་པ་ལ་གསུམ་གྱི་མདོའི་རབ་ཏུ་དབྱེ་བ་ནི།་་་་་ དེ་ནས་རང་ལུགས་མདོ་བཞིན་འཆད་པ་ལ། ། བཤད་བྱ་གསུང་རབ་ཡན་ལག་བཅུ་གཉིས་ཏེ། ། དེ་དག་བརྗོད་བྱའི་སྒོ་ནས་བསླབ་པ་གསུམ། ། སྟོན་ཕྱིར་སྡེ་སྣོད་གསུམ་དུ་འདུས་པར་འདོད། ། མདོའི་དོན་གཏན་ལ་དབབ་པ་ལའང་གསུམ་གྱི་ཇི་སྙེད་ཡོད་པ་གཏན་ལ་དབབ་པ་ནི།་་་་་ རྣམ་རིག་མིན་གཟུགས་མི་ལྡན་འདུ་བྱེད་དང་། ། ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི། །
ཕྱོགས་རེ་མ་གཏོགས་ཕུང་ཁམས་སྐྱེ་མཆེད་གཞན། ། མཐའ་དག་འདིར་ཡང་རྫས་སུ་ཡོད་པར་འདོད། ། ཇི་ལྟ་བའི་དོན་གཏན་ལ་དབབ་པ་ནི།་་་་་ ཇི་ལྟར་སྣང་བ་ཤེས་པ་ཉིད་ཡིན་ཡང་། ། སྣང་བའི་རྒྱུ་ནི་ཕྱི་དོན་ཡིན་པར་འདོད། ། གཟུང་འཛིན་དུས་མཉམ་མིན་ཕྱིར་རང་འཛིན་ལ། ། རང་འདྲའི་རྣམ་པ་གཏོད་བྱེད་ལྐོག་ན་མོ། ། དེས་ན་ཤེས་པས་དོན་དངོས་མ་རིག་ཀྱང་། ། རྣམ་པ་སྣང་བའི་དབང་གིས་རིག་པར་བཞག ། དེ་ཕྱིར་དམིགས་ཡུལ་ཕྱི་རོལ་དོན་ཡིན་ཡང་། །
མྱོང་བའི་ཡུལ་ནི་ཤེས་པ་ཉིད་ཡིན་ཕྱིར། ། ངོ་བོ་རང་རིག་ཡིན་ཡང་ཕྱི་རོལ་གྱི། ། དོན་དང་འདྲ་བར་སྐྱེས་ཕྱིར་དོན་རིག་བརྗོད། ། དེ་དག་གི་ཁྱད་པར་གྱི་ཆོས་གཞན་བསྟན་པ་ནི།་་་་་ སེམས་དང་སེམས་བྱུང་རང་གསལ་སྐད་ཅིག་མ། ། མི་ལྡན་འདུ་བྱེད་གཟུགས་སེམས་སེམས་བྱུང་གི ། གནས་སྐབས་འགའ་ལ་བཏགས་པ་ཙམ་དུ་འདོད། ། དེ་བཞིན་འདུས་མ་བྱས་ཀྱང་བཏགས་པ་ཙམ། ། མྱ་ངན་འདས་པའང་དངོས་པོར་མེད་པར་འདོད། ། ལམ་དང་གང་ཟག་རྣམ་དབྱེ་ཕལ་ཆེ་བ། །
བྱེ་བྲག་སྨྲ་བའི་འདོད་པ་དང་མཐུན་ཡང་། ། བྱང་ཆུབ་སེམས་དཔའ་རྣམས་ལ་ས་བཅུ་དང་། ། རྫོགས་སངས་རྒྱས་ལ་སྐུ་གསུམ་ལ་སོགས་འདོད། ། མདོའི་ཚིག་འཆད་ཚུལ་ནི།་་་་་ དེ་དག་སྟོན་བྱེད་མདོ་སྡེ་འཆད་ཚུལ་ནི། ། ཉན་པོ་གུས་པ་བསྐྱེད་ཕྱིར་དགོས་དོན་བཤད། ། གཞུང་དོན་རགས་པ་རྟོགས་ཕྱིར་བསྡུས་དོན་བསྟན། ། བྱ་བྱེད་ལས་གསུམ་སྦྱར་ལ་ཚིག་དོན་བླངས། ། སྔ་ཕྱིའི་འབྲེལ་པ་རྟོགས་ཕྱིར་མཚམས་སྦྱར་ནས། ། རྟོགས་དཀའི་གནས་རྣམས་བརྒལ་ལན་སྒོ་ནས་བསྙད། །
ཅེས་གསུངས་པའི་ཕྱིར། སེམས་ཙམ་པའི་ལུགས་ནི། བྱམས་ཆོས་ཕྱི་མ་གསུམ་དང་། འཕགས་པ་ཐོགས་མེད་ཀྱིས་མཛད་པའི་ཐེག་བསྡུས་སོགས་ལ་བསླབས་ནས་ཤེས་པར་བྱ་དགོས་ཏེ། ལྗོན་ཤིང་མཛེས་རྒྱན་ལས། དེ་ནས་རྣལ་འབྱོར་སྤྱོད་པའི་གཞུང་ལ་བསླབ་པའི་མཚམས་སྦྱར་ནི།་་་་་ དེ་ལྟར་མདོ་སྡེ་པ་ཡི་ལུགས་ཤེས་ནས། ། རྣལ་འབྱོར་སྤྱོད་གཞུང་རྒྱ་མཚོར་འཇུག་བྱ་སྟེ། ། དང་པོ་དོན་དངོས་ལ་གསུམ་གྱི། དང་པོ་ཐེག་ཆེན་བཀར་བསྒྲུབ་པ་ནི།་་་་་
མདོ་སྡེ་པ་རྣམས་རང་ལུགས་ཐེག་ཆེན་དུ། ། བསྒྲུབ་ཕྱིར་ཤེས་ཕྱིན་ལ་སོགས་ཐེག་ཆེན་གྱི། ། མདོ་སྡེ་ཕལ་ཆེར་བཀའ་རུ་མི་འདོད་ཀྱང་། ། དེ་ཡི་ཉེས་སྤོང་འདི་ལྟར་ཤེས་པར་བྱ། ། མ་འོངས་འཇིགས་ལྟར་སྔར་ལུང་མ་བསྟན་ཞིང་། ། ཆེ་ཆུང་ཐེག་པ་སྟོན་པས་ལྷན་ཅིག་གསུངས། ། རྒྱལ་ལས་གཞན་གྱིས་ཟབ་རྒྱས་འདི་ཡུལ་མིན། ། རྣམ་འཕྲུལ་གཞན་གྱི་གསུང་ཡང་བཀའ་རུ་གྲུབ། ། ཐེག་ཆེན་ཡོད་ན་འདི་བས་གཞན་མེད་ཅིང་། ། མེད་ན་མདོ་སྡེ་གཞན་ལའང་ཚུལ་དེ་མཚུངས། །
ཟབ་རྒྱས་ཐེག་པ་མེད་ན་སངས་རྒྱས་མེད། ། ཐེག་ཆེན་ཉོན་མོངས་གཉེན་པོར་འགྱུར་མཐོང་ཞིང་། ། སྒྲ་ཚོགས་སྒྲ་ཡིས་གསུངས་པ་རྟོགས་དཀའ་བས། ། ཐེག་པ་ཆེན་པོ་རྒྱལ་བའི་བཀར་གྲུབ་པོ། ། གཉིས་པ་ཉན་ཐོས་ཀྱི་འདོད་པ་དགག་པ་ལའང་གསུམ་གྱི། ཕྱི་རོལ་གྱི་དོན་ཡོད་པ་མི་འཐད་པ་ནི།་་་་་ དྲུག་གིས་ཅིག་ཆར་སྦྱར་སོགས་རིག་པ་ཡིས། ། བརྟགས་ན་ཕྱི་རོལ་རྡུལ་ཕྲན་རྙེད་མ་ཡིན། ། རྡུལ་ཕྲན་མི་སྦྱོར་འདུས་པ་སྦྱོར་ཞེ་ན། ། སྦྱོར་རྒྱུའི་རྡུལ་ཕྲན་མེད་ཕྱིར་དེ་འདུས་ཅིང་། །
གཟུགས་སོགས་མངོན་སུམ་དག་དང་འགལ་ཞེ་ན། ། སེམས་ཉིད་འཁྲུལ་པའི་སྣང་བར་ལུང་ལས་གསུངས། ། ཕྱི་རོལ་གྱི་དོན་ཡོད་པར་གསུངས་པ་དགོངས་པ་ཅན་དུ་བསྟན་པ་ནི།་་་་་ འགའ་ལས་ཕྱི་དོན་ཡོད་པར་བཤད་ཅེ་ན། ། འཇིག་རྟེན་གཞུག་ཕྱིར་དགོངས་པ་ཅན་དུ་སྟེ། ། དེ་ཡི་དགོངས་གཞི་ཕྱི་རོལ་གཟུགས་སོགས་སུ། ། སྣང་བའི་རྣམ་རིག་ཉིད་ཀྱི་ས་བོན་དང་། ། སྣང་བ་ཙམ་ལ་དགོངས་ནས་གཟུགས་དང་ནི། ། མིག་གི་སྐྱེ་མཆེད་སོགས་སུ་ཐུབ་པས་གསུངས། ། ཁྱད་པར་ཅན་གྱི་ཆོས་གཞན་བསྟན་པ་ནི།་་་་་
མི་ལྡན་འདུ་བྱེད་བཏགས་པ་ཙམ་དུ་མཚུངས། ། འདུས་མ་བྱས་ཆོས་མེད་པ་ཁོ་ནའང་མིན། ། ཀུན་གཞི་ཉོན་མོངས་ཅན་ཡིད་འཇུག་ཤེས་དྲུག ། ཀུན་འགྲོ་ཡུལ་ངེས་ལྔ་ལྔ་དགེ་བཅུ་གཅིག ། རྩ་ཉོན་ཉེ་ཉོན་ཉེར་དྲུག་གཞན་འགྱུར་བཞི། ། དེ་དག་ཀུན་ལ་རིག་རྒྱུའི་གཟུང་དོན་གཞན། ། མེད་ཕྱིར་རང་རིག་ཉིད་ཡིན་གཞན་རིག་མེད། ། དེ་ལྟར་ཉན་ཐོས་ཀྱི་འདོད་པ་བཀག་ནས། རང་གི་འདོད་པ་བརྗོད་པ་ལ་མདོར་བསྟན་པ་ནི།་་་་་ ཤེས་བྱའི་གནས་་་་་་ཀུན་གཞིའི་རྣམ་པར་ཤེས་པ།
དང་མཚན་ཉིད་་་་་་ངོ་བོ་ཉིད་གསུམ་དང་དེར་འཇུག་་་་་་པ་དང་། ། དེ་ཡི་རྒྱུ་་་་་་ཕར་ཕྱིན་དྲུག་དང་། འབྲས་དེ་་་་་འིརབ་་་་་་ཏུ་དབྱེ་བ་་་་་་ས་བཅུ་དང་། ། བསླབ་པ་གསུམ་དང་དེ་་་་་འི་འབྲས་་་་་་བུ་སྤངས་པ་་་་་་ཕུན་ཚོགས་དང་། ། ཡེ་ཤེས་་་་་་ཕུན་ཚོགས་ཐེག་པ་མཆོག་གྱུར་ཁྱད་པར་འཕགས། ། རྒྱས་བཤད་ལ་སྔར་གྱི་བཅུའི་མཚན་ཉིད་གསུམ་གཅིག་ཏུ་བྱས་ཏེ་བརྒྱད་ལས། ཤེས་བྱའི་གནས་ལ་བཞི་ཡོད་པའི། ཀུན་གཞི་ཡོད་པའི་རྒྱུ་མཚན་ནི།་་་་་ ཤེས་བྱའི་གནས་ནི་ཀུན་གཞིའི་རྣམ་ཤེས་ཏེ། ། གང་དེ་མེད་ན་ལུས་ལེན་རྣམ་སྨིན་མྱོང་། །
སྙོམས་འཇུག་ལས་ལྡང་དེ་བཞིན་འཆི་འཕོ་དང་། ། སྐྱེ་བ་ལ་སོགས་མི་སྲིད་སྐྱོན་ཡོད་ཕྱིར། ། ཐེག་ཆེན་མདོ་སྡེ་ཀུན་ལས་ཡོད་པར་བསྟན། ། དེའི་མཚན་ཉིད་ལ་གནས་སྐབས་གཉིས་སུ་དབྱེ་བའི་བག་ཆགས་བགོ་བའི་གཞིར་གྱུར་པ་རྣམ་སྨིན་གྱི་ཆ་ནི།་་་་་ དེ་ལ་རྣམ་སྨིན་ཀུན་གཞི་ཞེས་བྱ་བ། ། གློ་བུར་མ་ཡིན་ཐོག་མེད་དུས་ཅན་ཁམས། ། སྔོན་བསགས་ལས་ཀྱི་བག་ཆགས་ལ་བརྟེན་ནས། ། ཀུན་ཉོན་ཆོས་ཀུན་སྐྱེ་བའི་གཞིར་གྱུར་པ། ། དབང་ཤེས་ཡུལ་བཅས་སྣང་བའི་རྒྱུ་ཡིན་ཏེ། ། སྔ་མའི་བག་ཆགས་ལས་བྱུང་འབྲས་བུའང་ཡིན། །
དེ་ལ་དགོས་པའི་གནས་སྐབས་ལ་བརྟགས་པའི་ཆ་ནི།་་་་་ དེ་ལ་དགོས་པའི་ཀུན་ཉོན་བག་ཆགས་ནི། ། ས་བོན་ཀུན་གཞི་ཞེས་བྱ་གློ་བུར་བ། ། ནུས་པ་ཙམ་ལས་ཤེས་རིག་ཏུ་མེད་ཀྱང་། ། ཆུ་དང་ཆུ་ཟླ་ལྟ་བུར་དབྱེ་བར་དཀའ། ། དེའི་རང་བཞིན་ནི།་་་་་ དེ་ནི་ཀུན་འགྲོ་དང་འགྲོགས་བཏང་སྙོམས་པ། ། རྐྱེན་གྱིས་འགྱུར་ཕྱིར་མ་བསྒྲིབས་ལུང་མ་བསྟན། ། དེས་ནི་རེག་དང་ཡིད་བྱེད་སོགས་བསྡུས་ནས། ། འཁོར་བར་སྐད་ཅིག་རེ་རེ་བཞིན་འཇུག་ལ། །
དེའི་ལྡོག་པའི་དུས་ལ་གཉིས་ཀྱི་ས་བོན་གྱི་ཆ་ལྡོག་པའི་དུས་ནི།་་་་་ ས་བོན་ཆ་ནི་ཉན་རང་དགྲ་བཅོམ་དང་། ། བྱང་ཆུབ་སེམས་དཔའ་ས་བརྒྱད་ཐོབ་ནས་ལྡོག ། རྣམ་སྨིན་གྱི་ཆ་ལྡོག་པའི་དུས་ནི།་་་་་ རྣམ་སྨིན་ཀུན་གཞི་ཉན་རང་ལྷག་མེད་དང་། ། ཐེག་ཆེན་མེ་ལོང་ལྟ་བུའི་ཡེ་ཤེས་སུ། ། གནས་གྱུར་ཚུལ་གྱིས་ལྡོག་ཅེས་མཁས་རྣམས་བཞེད། ། དེ་དབང་ཕྱུག་སོགས་དང་མི་འདྲ་བའི་ཁྱད་པར་ནི།་་་་་ ཀུན་གཞི་རྟེན་ཅིང་འབྲེལ་འབྱུང་མ་རྟོགས་ན། ། གཅིག་རྟག་རང་དབང་ཅན་དུ་འཁྲུལ་སྲིད་ཀྱང་། །
དུ་མ་མི་རྟག་གཞན་དབང་ཅན་ཉིད་ཕྱིར། ། དབང་ཕྱུག་རྒྱུར་འདོད་སོགས་དང་མཚུངས་མ་ཡིན། ། ཤེས་བྱའི་མཚན་ཉིད་འཆད་པ་ལ་མདོར་བསྟན་པ་ནི།་་་་་ མཚན་ཉིད་གཞན་དབང་ཀུན་བརྟགས་ཡོངས་གྲུབ་གསུམ། ། རྒྱས་བཤད་ལ་མཚན་ཉིད་སོ་སོར་བཤད་པའི་གཞན་དབང་གི་མཚན་ཉིད་ནི།་་་་་ གཞན་གྱི་དབང་ནི་ཀུན་གཞི་ལས་བྱུང་བའི། ། ཡང་དག་མིན་རྟོག་ཁམས་གསུམ་པའི་ཤེས་རིག ། བག་ཆགས་སྟོབས་ཀྱིས་ཕུང་ཁམས་སྐྱེ་མཆེད་སོགས། ། གཟུང་དང་འཛིན་པའི་རྣམ་པར་སྣང་བ་གང་། ། ཀུན་བཏགས་ཀྱི་མཚན་ཉིད་ནི།་་་་་
ཀུན་བརྟགས་དོན་ལ་མེད་ཀྱང་རྣམ་རིག་ཙམ། ། དེ་ལ་རྟོགས་པས་བདག་དང་ཆོས་ལ་སོགས། ། དོན་དང་ཐ་སྙད་དུ་མར་སྒྲོ་བཏགས་གང་། ། ཡོངས་གྲུབ་གཞན་དབང་རྣམ་རིག་ཙམ་དེ་ཉིད། ། དོན་གྱི་རྣམ་པ་དག་དང་བྱིས་པ་ཡིས། ། བཏགས་པའི་བདག་དང་གཟུང་འཛིན་གྱིས་སྟོང་གང་། ། གྲུབ་མཐའི་འདོད་ཚུལ་ཐ་དད་པ་ལ། རྣམ་རྫུན་པའི་འདོད་ཚུལ་ནི།་་་་་ གལ་ཏེ་ཕྱི་དོན་མེད་ན་རྣམ་རིག་ཙམ། ། གཟུང་དང་འཛིན་པར་སྣང་བ་ཅི་ཞེ་ན། །
རྣམ་བརྫུན་པ་རྣམས་སྣ་ཚོགས་སྣང་བ་འདི། ། བག་ཆགས་ཀྱིས་སྣང་རྣམ་པ་བརྫུན་པ་སྟེ། ། མེད་བཞིན་སྣང་བ་སྐྲ་ཤད་འཛག་སྣང་བཞིན། ། གཉིས་མེད་ཤེས་པ་རྣམ་པ་དང་བྲལ་བ། ། རང་རིག་ཡེ་ཤེས་དམ་པའི་སྤྱོད་ཡུལ་འདོད། ། དེ་ཕྱིར་སངས་རྒྱས་ཐོབ་ཚེ་རྣམ་པ་དང་། ། བྲལ་བའི་རང་རིག་ཡེ་ཤེས་བདེན་པར་བཞེད། ། རྣམ་བདེན་པའི་འདོད་ཚུལ་ནི།་་་་་ རྣམ་བདེན་པ་རྣམས་སེམས་ཉིད་དེར་སྣང་ཕྱིར། ། རྣམ་པར་སྣང་བ་སེམས་སུ་བདེན་པ་སྟེ། །
སངས་རྒྱས་ཐོབ་ཚེ་འདི་དག་གནས་གྱུར་ནས། ། དག་པའི་སྣང་བ་ཉིད་དུ་འགྱུར་ཞེས་ཟེར། ། འདི་ལ་གཟུང་འཛིན་སྒོ་ང་ཕྱེད་ཚལ་དང་། ། གཟུང་འཛིན་གཉིས་མེད་སྣ་ཚོགས་སྨྲ་བ་དང་། ། གཟུང་འཛིན་རྣམ་པ་གྲངས་མཉམ་དུ་འདོད་དང་། ། རྣམ་པ་སྣ་ཚོགས་བསམ་གྱིས་མི་ཁྱབ་ཀྱང་། ། ཡེ་ཤེས་གཅིག་གི་ངོ་བོར་བདེན་འདོད་སོགས། ། རྣམ་བདེན་པ་ཉིད་གྲུབ་མཐའ་མང་ན་ཡང་། ། གཟུང་འཛིན་རྣམ་པ་དུས་མཉམ་གཅེར་ཕྲད་འཛིན། ། གཉིས་མེད་ཡེ་ཤེས་དོན་དམ་མྱང་འདས་དང་། །
གཟུང་འཛིན་གཉིས་སྣང་འཁྲུལ་པ་འཁོར་བར་འདོད། ། ཕྱི་དོན་མི་འདོད་པའི་ཚུལ་ནི།་་་་་ དེ་རྣམས་མདོ་སྡེའི་ལུང་དང་དངོས་གཅིག་ཉིད། ། དུ་མར་སྣང་བའི་རིགས་པས་ཕྱི་དོན་འགོག ། གཞན་དབང་གི་མིང་དོད་ནི།་་་་་ བག་ཆགས་ས་བོན་ལས་སྐྱེས་སྐད་ཅིག་ལས། ། མི་སྡོད་ཕྱི་མ་སྐྱེ་དེ་གཞན་གྱི་དབང་། ། ཀུན་བརྟགས་ཀྱི་མིང་དོན་ནི།་་་་་ དེ་ལ་མིང་དང་རྒྱུ་མཚན་ལ་སོགས་པ། ། ཕྱིན་ཅི་ལོག་ཏུ་བཏགས་པས་ཀུན་བརྟགས་པ། །
ཡོངས་གྲུབ་ཀྱི་མིང་དོན་ནི།་་་་་ རྣམ་རིག་དེ་ལས་དོན་གྱི་རྣམ་པ་སོགས། ། གཞན་དུ་གྲུབ་པ་མེད་ཅིང་དེ་ཉིད་དུ། ། ཡོངས་སུ་གྲུབ་ཕྱིར་ཡོངས་གྲུབ་ཅེས་བྱར་བརྗོད། ། གཞན་དབང་གི་རབ་དབྱེ་ནི།་་་་་ མ་དག་དག་པའི་གཞན་དབང་རྣམ་པ་གཉིས། ། རིམ་བཞིན་བྱིས་པ་རྣམས་ཀྱི་གཉིས་སྣང་དང་། ། འཕགས་པའི་རྗེས་ལས་ཐོབ་པའི་གཉིས་སྣང་ངོ་། ། ཀུན་བཏགས་ཀྱི་རབ་དབྱེ་ནི།་་་་་ ཀུན་བརྟགས་ངོ་བོ་ཁྱད་པར་ཀུན་རྟོག་གམ། །
མིང་ལ་མིང་དང་དོན་ལ་དོན་དུ་རྟོགས། ། གཉིས་ཀ་ལ་བརྟེན་གཉིས་ཀར་རྟོགས་པ་འོ། ། ཡོངས་གྲུབ་ཀྱི་རབ་དབྱེ་ནི།་་་་་ ཡོངས་གྲུབ་འགྱུར་མེད་ཕྱིན་ཅི་མ་ལོག་གཉིས། ། རང་བཞིན་དྲི་མེད་ཐོབ་པ་དང་པོ་སྟེ། ། དམིགས་པའི་རྣམ་བྱང་ཞེས་པ་ཕྱི་མ་ཡིན། ། དེར་འཇུག་པའི་ཚུལ་ལ་བཞི་ཡོད་པའི་གང་ཟག་གང་འཇུག་པ་ནི།་་་་་ དེ་དོན་རྟོགས་ཕྱིར་བྱང་ཆུབ་སེམས་དཔའ་རྣམས། ། རྒྱུ་གང་གིས་འཇུག་པ་ནི།་་་་་ མི་ཞུམ་སྤངས་པ་ཞི་ལྷག་གསུམ་གྱིས་འཇུག །
ཇི་ལྟར་འཇུག་པ་ལ། ཀུན་བརྟགས་ལ་འཇུག་ཚུལ་ནི།་་་་་ ཐོས་པའི་སྒོ་ནས་མིང་དང་ངོ་བོ་དང་། ། ཁྱད་པར་བཙལ་བས་དེ་དག་མ་དམིགས་པར། ། དོན་ཀུན་བརྗོད་པ་ཙམ་དུ་ལེགས་རིག་ནས། ། གཞན་དབང་ལ་འཇུག་ཚུལ་ནི།་་་་་ རྣམ་རིག་ཙམ་དུ་ཆོས་ཀུན་ཤེས་པར་བྱེད། ། ཡོངས་གྲུབ་ལ་འཇུག་ཚུལ་ནི།་་་་་ རྣམ་རིག་འདུ་ཤེས་ལྡོག་ནས་ཆོས་ཀྱི་དབྱིངས། ། གཉིས་ཀྱི་མཚན་ཉིད་བྲལ་བ་མངོན་དུ་བྱེད། །
གནས་སྐབས་གང་དུ་འཇུག་ཚུལ་ནི།་་་་་ བྱང་སེམས་འཇུག་པའི་གནས་སྐབས་ལམ་ལྔ་སྟེ། ། མོས་སྤྱོད་གཉིས་དང་མཐོང་སྒོམ་མཐར་ཕྱིན་ལམ། ། དེའི་རྒྱུ་འབྲས་ཕ་རོལ་ཏུ་ཕྱིན་པ་དྲུག་ལ་གྲངས་ངེས་པ་ནི།་་་་་ དེ་ཡི་རྒྱུ་འབྲས་ཕ་རོལ་ཕྱིན་པ་དྲུག ། མི་མཐུན་ཕྱོགས་ཀྱི་སྒོ་ནས་གྲངས་ངེས་བཞག ། གོ་རིམ་ངེས་པ་ནི།་་་་་ རྒྱུ་འབྲས་དམན་མཆོག་རགས་དང་ཕྲ་བའི་རིམ། ། སོ་སོའི་མཚན་ཉིད་ནི།་་་་་ ཆགས་དང་གདུང་བ་ཀུན་འཁྲུག་ལེ་ལོ་མེད། །
རྩེ་གཅིག་སེམས་དང་ཆོས་རབ་རྣམ་འབྱེད་བློ། ། ཕར་ཕྱིན་བཅུས་ས་བཅུ་བགྲོད་ཚུལ་ནི།་་་་་ དེ་དབྱེ་རབ་དགའ་ལ་སོགས་ས་བཅུ་ལ། ། ཕྱིན་དྲུག་ཐབས་དང་སྨོན་ལམ་སྟོབས་ཡེ་ཤེས། ། ས་རྣམས་ཐོབ་ཚུལ་ནི།་་་་་ འདི་དག་མོས་སྤྱོད་རྟོགས་དང་གྲུབ་པས་ཐོབ། ། དུས་ཇི་སྲིད་གཅིག་གི་བགྲོད་ཚུལ་ནི།་་་་་ མྱུར་ན་གྲངས་མེད་གསུམ་གྱིས་དེ་མཐར་ཕྱིན། ། བསླབ་པ་གསུམ་ནི།་་་་་ ལམ་མཐར་ཕྱིན་ཆད་བསླབ་གསུམ་ཉན་ཐོས་ལས། །
ལྷག་པའི་ཚུལ་ཁྲིམས་ཏིང་འཛིན་ཤེས་རབ་སྤྱོད། ། དེའི་འབྲས་བུ་སྤངས་པ་ཕུན་སུམ་ཚོགས་པ་ནི།་་་་་ ཐོས་པའི་བག་ཆགས་གོམས་ལས་ཉོན་མོངས་ཀུན། ། རིམ་གྱིས་ཕྲི་བས་མ་དག་གཞན་དབང་གི ། མཚན་མ་འགགས་པས་སྲིད་ལ་མི་གནས་ཤིང་། ། དེ་བཞིན་ཤེས་བྱའི་སྒྲིབ་པ་ཡོངས་སྤངས་པས། ། རྣམ་བྱང་ཤིན་ཏུ་རྣམ་དག་དེ་ཁོ་ན། ། དག་པའི་གཞན་དབང་ཉིད་དུ་གནས་གྱུར་པ། ། མ་འགག་ཕྱིར་ན་ཞི་ལ་ཡོངས་མི་གནས། ། ཡེ་ཤེས་ཕུན་སུམ་ཚོགས་པ་ལ།
སྐུ་གསུམ་དང་། ཡན་ལག་ལྔར་དབྱེ་བའི། དང་པོའི་མདོར་བསྟན་པ་ནི།་་་་་ དེ་ཡི་ཡེ་ཤེས་ཕུན་ཚོགས་སྐུ་གསུམ་སྟེ། ། རྒྱས་པར་བཤད་པ་ལ་ངོ་བོ་ཉིད་སྐུ་ནི།་་་་་ སྤྲོས་ཀུན་བྲལ་བ་རང་གི་དབྱིངས་བརྙེས་པ། ། ཆོས་རྣམས་ཀུན་ལ་དབང་བསྒྱུར་ངོ་བོ་ཉིད། ། ལོངས་སྐུ་ནི།་་་་་ ལོངས་སྤྱོད་རྫོགས་སྐུ་ཆོས་སྐུ་ལ་བརྟེན་ཏེ། ། ཞིང་སྦྱོང་བ་དང་བྱང་སེམས་སྨིན་པར་མཛད། །
དེ་བཞིན་་་་་་སྤྲུལ་སྐུ་ནི། སྤྲུལ་པའི་སྐུ་ཡང་ཆོས་སྐུ་ལ། ། བརྟེན་ཏེ་མཛད་པ་བཅུ་གཉིས་ལ་སོགས་པས། ། ཉན་ཐོས་ལ་སོགས་གཙོ་ཆེར་སྨིན་མཛད་ཉིད། ། དོན་བསྡུ་ནི།་་་་་ དེ་ལྟའི་སྐུ་གསུམ་ཉིད་ཀྱི་ངོ་བོའམ། ། མཚན་ཉིད་ཁོ་ན་ཆོས་ཀྱི་སྐུ་ཞེས་བརྗོད། ། ཞར་བྱུང་འབྲས་བུ་འགྲུབ་པའི་དུས་ནི།་་་་་ གང་དེ་ཚོགས་གཉིས་ཡོངས་སུ་མཐར་ཕྱིན་ནས། ། སྒོམ་ལམ་རྡོ་རྗེ་ལྟ་བུའི་ཏིང་འཛིན་གྱིས། །
སྒྲིབ་ཀུན་བཅོམ་སྟེ་མངོན་པར་བྱང་ཆུབ་འགྱུར། ། ཡན་ལག་ལྔར་དབྱེ་བའི་གནས་གྱུར་ནི།་་་་་ དེ་ཚེ་ཀུན་གཞིའི་རྣམ་ཤེས་གནས་གྱུར་ནས། ། ཆོས་སྐུར་གྱུར་པས་དབང་འབྱོར་ལྔ་ཐོབ་སྟེ། ། གཟུགས་གནས་གྱུར་ཅིང་དབྱངས་དང་མཚན་དཔེ་སོགས། ། དེ་བཞིན་ཚོར་བས་ཟག་པ་མེད་པ་ལ། ། འདུ་ཤེས་མིང་ཚིག་ཡི་གེའི་ཚོགས་བསྟན་པ། ། འདུ་བྱེད་སྤྲུལ་བསྒྱུར་འཁོར་དང་ཆོས་བསྡུ་བ། ། རྣམ་ཤེས་ཡེ་ཤེས་བཞི་ལ་དབང་འབྱོར་ཐོབ། ། དཀར་པོའི་ཆོས་ཀྱི་གཞི་ནི།་་་་་
ཕྱིན་དྲུག་རྫོགས་པས་དཀར་པོའི་ཆོས་ཀྱི་གཞི། ། ཚེ་སེམས་ཡོ་བྱད་ལས་དང་སྐྱེ་བ་དང་། ། མོས་པ་སྨོན་ལམ་རྫུ་འཕྲུལ་ཡེ་ཤེས་དང་། ། ཆོས་ལ་དབང་བ་ཞེས་བྱ་རྣམ་བཅུ་ཐོབ། །་་་་་ གཉིས་སུ་མེད་པ་ནི། ཡོད་དང་མེད་དང་འདུས་བྱས་འདུས་མ་བྱས། ། གཅིག་མིན་མང་པོ་མིན་ཕྱིར་གཉིས་སུ་མེད། ། རྟག་པ་ནི།་་་་་ རྟག་ཏུ་དེ་བཞིན་ཉིད་ལས་འགྱུར་མེད་ཕྱིར། ། ཐུགས་རྗེས་སྨོན་ལམ་ཟད་པར་མི་ནུས་ཕྱིར། །
འགྲོ་དོན་མཛད་པ་ཡོངས་སུ་མ་རྫོགས་ཕྱིར། ། རང་བཞིན་རྒྱུན་མི་འཆད་དང་རྒྱུན་གྱིས་བརྟག ། བསམ་གྱིས་མི་ཁྱབ་པ་ནི།་་་་་ ཤིན་ཏུ་རྣམ་དག་དེ་བཞིན་ཉིད་གང་དེ། ། སོ་སོ་རང་གིས་རིག་པར་བྱ་བ་དང་། ། སྲིད་ན་དཔེ་མེད་རྟོག་གེའི་ཡུལ་མིན་ཕྱིར། ། སངས་རྒྱས་ཡོན་ཏན་གཞན་གྱིས་བསམ་མི་ཁྱབ། ། མ་འདྲེས་པ་ལ་སོགས་པའི་ཡོན་ཏན་གཞན་བསྟན་པ་ནི།་་་་་ ཚད་མེད་རྣམ་པར་ཟིལ་གནོན་ལ་སོགས་པ། །

བསམ་ཡས་ཡོན་ཏན་ཡང་དག་བརྙེས་པ་ནི། ། རྒྱལ་བའི་ཡེ་ཤེས་ཕུན་ཚོགས་ཞེས་བྱ་སྟེ། ། དྲི་མེད་གཞུང་བཟང་གཞན་ལས་ཤེས་པར་གྱིས། ། ཞེས་གསུངས་པའི་ཕྱིར། དབུ་མའི་ལུགས་ནི། འཕགས་པ་ཡབ་སྲས་སོགས་ཀྱི་གཞུང་ལ་བསླབས་ནས་ཤེས་པར་བྱ་དགོས་ཏེ། ལྗོན་ཤིང་མཛེས་རྒྱན་ལས། དེ་ནས་དབུ་མའི་གཞུང་ལ་བསླབ་པའི་མཚམས་སྦྱོར་ནི།་་་་་ དེ་ལྟར་དངོས་སྨྲའི་ཐེམ་སྐས་ལ་བརྟེན་ནས། ། མཐའ་བྲལ་དབུ་མའི་ཁང་བཟང་དེར་འཇུག་བྱ། ། དོན་དངོས་ལ་སྔ་མའི་ལོག་རྟོག་དགག་པ་ལ་གསུམ་གྱི།
རྣམ་བདེན་པ་གཞན་དབང་དོན་དམ་དུ་འདོད་པ་དགག་པ་ནི།་་་་་ དེ་ལ་སྔ་མའི་ལོག་རྟོག་དགག་པ་ནི། ། རང་རིག་རང་གསལ་ཤེས་པ་སྐད་ཅིག་མ། ། ཡོད་ཅེས་སྨྲ་བ་ཀུན་རྫོབ་ཏུ་འདོད་ན། ། སྒྲོ་བཏགས་ཚུལ་ལས་རང་གི་མཚན་ཉིད་ཀྱིས། ། ཡོད་པ་མིན་ཕྱིར་ཀུན་བཏགས་ལས་མ་འདས། ། དམ་པའི་དོན་དུ་ཡོད་ན་ཡོད་པའི་མཐར། ། ལྷུང་ཕྱིར་མཐའ་བྲལ་དབུ་མའི་ལམ་མིན་གྱུར། ། གལ་ཏེ་ཁྱེད་ཀྱང་མེད་པར་འདོད་པའི་ཕྱིར། ། མེད་པའི་མཐར་ལྷུང་ཞེ་ན་ཁོ་བོ་ཅག །
ཀུན་རྫོབ་ཇི་ལྟར་སྣང་ཙམ་དོན་དམ་དུ། ། གང་དུའང་འདོད་པ་མེད་པས་སྐྱོན་ཡོད་མིན། ། ཡོངས་གྲུབ་སྤྲོས་བྲལ་གཞན་དབང་ལ་ཡོད་ན། ། དེ་ལ་ཡོད་པར་འཛིན་པ་ཟློག་མི་ནུས། ། སྐད་ཅིག་ཙམ་དུ་བདེན་པར་ཡོད་ཅེ་ན། ། དེ་ལ་སྐྱེ་བ་ལ་སོགས་ཡོད་མེད་བརྟག ། མེད་ན་སྔ་ཕྱིའི་བར་དུ་མི་གནས་འགྱུར། ། ཡོད་ན་ཡོད་པ་རྒྱུ་དང་རྐྱེན་ལ་ལྟོས། ། གཞན་དུ་མེད་པ་ཉིད་དམ་རྟག་པར་འགྱུར། ། སྔ་མ་ལྟར་ན་རྩ་བའི་གྲུབ་མཐའ་ཉམས། །
རྟག་པ་ཡིན་ན་གནས་གྱུར་འདོད་པ་འགལ། ། ཀུན་རྫོབ་ཏུ་འགྱུར་ཞེ་ན་རི་རྭ་ལའང་། ། གནས་གྱུར་ཡོད་པར་འགྱུར་ཞེས་ཅིས་མི་མཚུངས། ། རང་བཞིན་ཡོད་པ་རྒྱུ་རྐྱེན་ལ་ལྟོས་ནས། ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་གསུངས་ཕྱིར་ན་ཡོད་པ་འཐད་མ་ཡིན། ། རང་གི་འདོད་པ་བརྗོད་པ་ལ་གསུམ་ཡོད་པའི།
བདེན་གཉིས་ཀྱི་རྣམ་གཞག་སྤྱིར་བསྟན་ལ་ལྔའི་འཇིག་རྟེན་གྲགས་སྡེ་དང་མཐུན་པ་ནི།་་་་་ རང་ལུགས་ཀུན་རྫོབ་བདེན་པའི་རྣམ་གཞག་ལ། ། འགའ་ཞིག་འཇིག་རྟེན་གྲགས་པའི་བདེན་རྫུན་དང་། ། མཐུན་པར་ཡང་དག་ལོག་པའི་ཀུན་རྫོབ་འདོད། ། བྱེ་སྨྲ་དང་མཚུངས་པ་ནི།་་་་་ གཞན་དག་ཀུན་རྫོབ་ཤེས་བྱའི་གཞི་ལྔར་འབྱེད། ། སྒྱུ་མ་པ་ནི།་་་་་ འགའ་ལས་དངོས་ཀུན་སྒྱུ་མ་ལྟ་བུར་བསྟན། ། མདོ་སྡེ་སྤྱོད་པ་ནི་་་་་ཁ་ཅིག་ཡུལ་དང་ཡུལ་ཅན་རྣམ་བཅས་འདོད། ། རྣལ་འབྱོར་སྤྱོད་པ་ནི།་་་་་
ཕལ་ཆེར་ཕྱི་ནང་ཆོས་ཀུན་རྨི་ལམ་ལྟར། ། སེམས་ཉིད་བག་ཆགས་འཁྲུལ་པའི་སྣང་བར་བཞེད། ། དོན་དམ་པའི་འདོད་ཚུལ་ནི།་་་་་ དེ་སོགས་ཀུན་རྫོབ་འདོད་ཚུལ་མང་ན་ཡང་། ། དམ་པའི་དོན་ལ་མི་མཐུན་འགའ་མེད་དེ། ། ཀུན་ཀྱང་རང་རང་ལུགས་ཀྱི་ཀུན་རྫོབ་ཀྱི། ། བདེན་པར་བཏགས་པའི་བཏགས་དོན་རིག་པ་ཡིས། ། དཔྱད་ཅིང་བཙལ་བས་ཅི་ཡང་མ་རྙེད་པ། ། དེ་ལ་དམ་པའི་དོན་གྱི་བདེན་པ་ཞེས། ། མིང་གིས་བཏགས་པ་ཙམ་དུ་མཐུན་ཕྱིར་རོ། །
སྐབས་སུ་བབ་པའི་ཆོས་བཤད་པ་ལ་གཉིས་ཀྱི། ཀུན་རྫོབ་ཀྱི་ངོས་འཛིན་ནི།་་་་་ མདོར་ན་སོ་སྐྱེའི་བློ་ནས་སངས་རྒྱས་ཀྱི། ། ཡེ་ཤེས་བར་གྱི་ཆོས་ཅན་སྣ་ཚོགས་སུ། ། སྣང་བ་གང་ཡིན་དེ་དག་ཀུན་རྫོབ་སྟེ། ། རྒྱུ་དང་རྐྱེན་གྱིས་འདུས་བྱས་དངོས་ཉིད་ཕྱིར། ། དོན་དམ་གྱི་ངོས་འཛིན་ལ་བཞི་ཡོད་པའི། དོན་དངོས་ནི།་་་་་ དེ་རྣམས་རང་བཞིན་དོན་དམ་བདེན་པ་སྟེ། ། སྐྱེ་བ་ལ་སོགས་ཀུན་དང་བྲལ་ཕྱིར་རོ། །
དེ་ལ་གནས་སྐབས་ལ་ལྟོས་ཏེ་བདེན་པ་གཅིག་ཏུ་བཤད་པ་ནི།་་་་་ དེ་ནི་གཞན་ལ་ལྟོས་ཏེ་མི་བསླུ་བས། ། བདེན་པ་གཅིག་པུ་ཞེས་ཀྱང་སྐབས་འགར་བཤད། ། དེ་ཉིད་དངོས་དང་དངོས་མེད་གང་ཡང་མ་ཡིན་པར་བསྟན་པ་ནི།་་་་་ དེ་ཉིད་དངོས་དང་དངོས་མེད་ཀྱང་མིན་ཏེ། ། དངོས་དང་དངོས་མེད་ལ་སོགས་མཐར་འཛིན་པ། ། ཟད་ཅིང་ཞི་བ་མྱ་ངན་འདས་ཞེས་གསུངས། ། དེས་ན་སྤྲོས་པ་བྲལ་བ།་་་་་ མྱང་འདས་དབྱིངས་ནི་སྤྲོས་པ་དང་བྲལ་ཡང་། ། སྲིད་ཞིའི་མཐའ་ལ་མི་གནས་ཟུང་དུ་འཇུག །
ངེས་དོན་གྱི་འདོད་ཚུལ་གཞན་བསྟན་པ་ནི།་་་་་ འགའ་ཞིག་ཕྱི་རོལ་དོན་དུ་ཞེན་པ་དང་། ། སྟོང་པར་ཞེན་པ་བསལ་ཕྱིར་སེམས་ཙམ་བསྟན། ། དངོས་འཛིན་སྤྱི་དང་སེམས་སུ་འཛིན་པ་ཡང་། ། བསལ་ཕྱིར་དབུ་མའི་མདོ་རྣམས་གསུངས་པའི་ཕྱིར། ། ཐེག་ཆེན་མདོ་སྡེ་ཀུན་གྱི་ངེས་དོན་ལ། ། འགའ་ཡང་ཁྱད་པར་མེད་ཅེས་བཤད་པའང་ཡོད། ། ཅེས་གསུངས་པའི་ཕྱིར། གསུམ་པ་ལ། བྱ་རྒྱུད་ཀྱི་ལུགས་ནི་སྨིན་བྱེད་ཆུ་དང་ཅོད་པཎ་གྱི་དབང་ཐོབ་ནས།
དཔུང་བཟང་། ལེགས་གྲུབ། གསང་པ་སྤྱི་རྒྱུད། བསམ་གཏན་ཕྱི་མའི་སོགས་ལ་བསླབས་ནས་མཚན་བཅས་དང་མཚན་མེད་ཀྱི་རྣལ་འབྱོར་བསྒོམ་པར་བྱ་དགོས་ཏེ། ལྗོན་ཤིང་མཛེས་རྒྱན་ལས། དེ་ནས་ཐུན་མོང་མ་ཡིན་པའི་ཐེག་པ་ལ་རིམ་གྱིས་བསླབ་པའི་མཚམས་སྦྱོར་ནི།་་་་་ དེ་ལྟར་ཐུན་མོང་ཐེག་པ་ལ་བསླབས་ནས། ། དོན་དངོས་ལ་ཐོག་མར་བྱ་རྒྱུད་ལ་སྨིན་གྲོལ་གཉིས་ཀྱི་དང་པོ་ནི།་་་་་ ཐུན་མོང་མིན་པའི་དང་པོ་བྱ་རྒྱུད་ལ། ། སྨིན་བྱེད་གཙོ་བོ་ཆུ་དང་ཅོད་པཎ་དབང་། །
གཉིས་པ་གྲོལ་བྱེད་ལམ་ནི།་་་་་ ཐོབ་ནས་རིགས་སྔགས་འདུལ་བ་ལ་བསླབས་ཏེ། ། ཡི་དམ་སྤྱན་དྲངས་བཟླས་བརྗོད་གྲོགས་བཅས་ཀྱིས། ། མཆོག་དང་ཐུན་མོང་དངོས་གྲུབ་བསྒྲུབ་པ་འོ། ། ཞེས་གསུངས་པའི་ཕྱིར། སྤྱོད་རྒྱུད་ཀྱི་ལུགས་ནི། སྨིན་བྱེད་ཆུ་ཅོད་པཎ་རྡོ་རྗེ་དྲིལ་བུ་མིང་གི་དབང་ཐོབ་ནས་རྣམ་སྣང་མངོན་བྱང་སོགས་ལ་བསླབས་ཏེ་མཚན་བཅས་མཚན་མེད་ཀྱི་རྣལ་འབྱོར་བསྒོམ་པར་བྱ་དགོས་ཏེ། ལྗོན་ཤིང་མཛེས་རྒྱན་ལས། ། སྤྱོད་རྒྱུད་ལའང་སྨིན་གྲོལ་གཉིས་ལས་དང་པོ་ནི།་་་་་ སྤྱོད་རྒྱུད་སྨིན་བྱེད་ཆུ་དང་ཅོད་པཎ་ནོ། །
རྡོ་རྗེ་དྲིལ་བུ་མིང་གི་དབང་ཐོབ་ནས། ། གྲོལ་བྱེད་ལམ་ནི།་་་་་ གཙང་སྦྲར་ལྡན་པས་རང་ཉིད་ལྷར་བསྒོམས་ཏེ། ། མདུན་དུ་ལྷ་བསྐྱེད་ཡེ་ཤེས་སྤྱན་དྲངས་ལ། ། མཆོད་དང་བཟླས་པ་ལ་སོགས་བྱ་བ་དང་། ། དངོས་གྲུབ་བསྒྲུབ་དང་དངོས་པོའི་གནས་ལུགས་དང་། ། དེ་དང་རྗེས་འབྲེལ་བསམ་གཏན་བྱ་བ་དང་། ། གཞན་དོན་བསྒྲུབ་པའི་ཐབས་ལ་བསླབ་པ་འོ། ། ཞེས་གསུངས་པའི་ཕྱིར། རྣལ་འབྱོར་རྒྱུད་ཀྱི་ལུགས་ནི།
རིག་པའི་དབང་ལྔའི་སྟེང་དུ་ཕྱིར་མི་ལྡོག་པ་འཁོར་ལོའི་དབང་ཡང་བླངས། རྡོ་རྗེ་རྩེ་མོ་དང་། དེ་ཉིད་འདུས་པ་སོགས་ལ་བསླབས་ཏེ་མཚན་མེད་ཀྱི་རྣལ་འབྱོར་སྒོམ་པ་དང་། རྡོ་རྗེ་སློབ་དཔོན་གྱི་ལས་སོགས་བྱ་དགོས་ཏེ། ལྗོན་ཤིང་མཛེས་རྒྱན་ལས། དེ་ནས་རྣལ་འབྱོར་རྒྱུད་ཀྱི་ལམ་རིམ་ལ་སློབ་མའི་རིགས་ཅན་ལ་སྦྱིན་པར་བྱ་བའི་སྨིན་གྲོལ་གཉིས་ལས་དང་པོ་ནི།་་་་་ རྣལ་འབྱོར་རྒྱུད་དུ་སློབ་མའི་རིགས་ཅན་ལ། ། རིག་པའི་དབང་ཙམ་བྱིན་ནས་་་་་་གྲོལ་བྱེད་ལམ་ནི། ཡི་དམ་གྱི། ། བཟླས་སྒོམ་ཙམ་ལ་རིམ་གྱིས་སློབ་པ་དང་། །
རྡོ་རྗེ་སློབ་དཔོན་གྱི་རིགས་ཅན་ལ་སྦྱིན་པར་བྱ་བའི་སྨིན་གྲོལ་གཉིས་ལས་དང་པོ་ནི།་་་་་ རྡོ་རྗེ་སློབ་དཔོན་མཆོག་གི་རིགས་ཡིན་ན། ། ཕྱིར་མི་ལྡོག་པའི་དབང་ཡང་རབ་བསྐུར་ཏེ། ། གྲོལ་བྱེད་ལམ་ནི།་་་་་ དེ་དང་རྗེས་སུ་འབྲེལ་བའི་དམ་ཚིག་དང་། ། ལྷ་དང་དཀྱིལ་འཁོར་ལ་སོགས་དེ་ཉིད་བཅུ། ། སློབ་མ་གཞུག་སོགས་སློབ་དཔོན་ལས་རྣམས་དང་། ། དངོས་གྲུབ་བསྒྲུབ་པའི་ཐབས་སོགས་སློབ་པ་འོ། ། ཞེས་གསུངས་པའི་ཕྱིར། རྣལ་འབྱོར་བླ་མེད་ཀྱི་ལུགས་ནི།
དབང་བཞི་རྫོགས་པར་ཐོབ་ནས་ཕ་རྒྱུད་གསང་བ་འདུས་པ་དང་མ་རྒྱུད་སངས་རྒྱས་མཉམ་སྦྱོར་སོགས་ལ་བསླབས་ནས་ལམ་རིམ་པ་གཉིས་ལ་བསླབ་པར་བྱ་དགོས་ཏེ། ལྗོན་ཤིང་མཛེས་རྒྱན་ལས། དེ་ནས་བླ་མེད་ཀྱི་ལམ་རིམ་པ་ལ་སྤྱིར་བསྟན་པ་ནི།་་་་་ དེ་ནས་རྣལ་འབྱོར་ཆེན་པོ་བླ་མེད་ཀྱིས། ། རྒྱ་ཆེན་ཐབས་མཁས་གཙོར་སྟོན་ཕ་རྒྱུད་དང་། ། ཟབ་མོ་ཤེས་རབ་གཙོར་སྟོན་མ་རྒྱུད་ཀྱི། ། སྨིན་བྱེད་བུམ་གསང་ཤེས་རབ་ཡེ་ཤེས་དང་། ། བཞི་པའི་དབང་བསྐུར་དམ་ཚིག་ལེགས་བྱིན་ཏེ། ། གྲོལ་བྱེད་བསྐྱེད་རྫོགས་འཁོར་དང་བཅས་བསྟན་ནས། ། དེ་་་་་་ཀྱཻ་རྡོ་རྗེའི་ལམ་རིམ་བྱེ་བྲག་ཏུ་བཤད་པ་ནི།
རྗེས་ཐབས་དང་ཤེས་རབ་གཉིས་མེད་པའི། ། སྨིན་གྲོལ་ཟབ་མོའི་ཐབས་ཚུལ་སྟོན་པ་ནི། ། སྐལ་དམན་སེམས་ཅན་དབང་པོ་གདུལ་དཀའ་བ། ། རིམ་གྱིས་འདུལ་བར་བྱེད་པའི་ཐབས་མཁས་སོ། ། ཞེས་གསུངས་པའི་ཕྱིར། གཉིས་པ་ཅིག་ཅར་བའི་ལུགས་ནི། སྐལ་ལྡན་སེམས་ཅན་འདུལ་སླ་བ། ། གང་གིས་འདུལ་བར་འགྱུར་བ་ལགས། ། ཞེས་པའི་ལན་དུ། གསོ་སྦྱོང་སྦྱིན་སོགས་མ་ལྟོས་པར། །
དང་པོར་ཀྱཻ་རྡོ་རྗེ་སྦྱིན། ། ཞེས་པ་དངོས་སུ་མེད་ཀྱང་དོན་གྱིས་ཐོབ་པ་ལྟར། ལྟ་སྤྱོད་རིམ་པ་ཅན་སོགས་ལ་མ་ལྟོས་པར། དང་པོ་ཉིད་ནས་སྨིན་བྱེད་ཀྱི་དབང་བསྐུར་དུ་རུང་བ་ཡིན་ལ། དེ་ལ་ཡང་རྒྱུད་སྡེའི་དབྱེ་བས་རྣལ་འབྱོར་པ་བཞི་ཡོད་མོད། གཙོ་བོར་གྱུར་པ་བླ་མེད་ཀྱི་རྣལ་འབྱོར་བས་བསླབ་པར་བྱ་བའི་ལམ་ལ་འཇོག་པ་ཡིན་ཏེ་ལྗོན་ཤིང་མཛེས་རྒྱན་ལས། སྐལ་ལྡན་ཅིག་ཅར་འཇུག་པའི་ལམ་རིམ་ལ་སྨིན་གྲོལ་གཉིས་ཀྱི། དང་པོ་ལ་སྔོན་དུ་འགྲོ་བའི་བྱ་བ་ནི།་་་་་ སྐལ་ལྡན་མཆོག་གི་རིགས་ཅན་སྐྱབས་འགྲོ་དང་། ། བྱང་ཆུབ་སེམས་བསྐྱེད་སྡོམ་པས་བསྡམས་པ་འམ། །
མ་བསྡམས་ན་ཡང་ལམ་མཆོག་སྣོད་རུང་ཕྱིར། ། རྗེས་བཟུང་ཆོ་གས་གང་དེའི་རྒྱུད་སྦྱངས་ལ། ། དངོས་གཞི་དབང་གི་མངོན་རྟོགས་ལ་བདུན་གྱི། དང་པོ་བསྙེན་པ་ནི།་་་་་ མཚན་དུས་གྲངས་ཀྱི་བསྙེན་པ་ཅི་རིགས་པས། ། ཡི་དམ་མཉེས་པར་བྱས་པའི་སློབ་དཔོན་གྱིས། ། གཉིས་པ་ས་ཆོག་ནི།་་་་་ བརྟགས་བསླངས་སྦྱངས་བཟུང་བསྲུང་བའི་ས་ཕྱོགས་སུ། ། གསུམ་པ་སྟོན་ནི།་་་་་ ས་ལྷ་ལྷ་དང་བུམ་པ་སློབ་མ་རྣམས། །
ལྷག་པར་གནས་པའི་ཆོ་ག་རིམ་བཞིན་བྱ། ། བཞི་བ་བྲི་ཞིང་རྒྱན་དཀྲམ་པ་ནི།་་་་་ དེ་རྗེས་ཐིག་དང་ཚོན་གྱིས་བྲི་བ་དང་། ། ལྷ་ཡི་མཚན་མ་དགོད་དང་རྒྱན་བཀྲམ་ལ། ། ལྔ་པ་བསྒྲུབ་ཅིང་མཆོད་པ་ནི།་་་་་ བསྒྲུབས་ཤིང་མཆོད་ནས་་་་་་དྲུག་པ་འཇུག་ཅིང་དབང་སྐུར་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་ནི། བདག་ཉིད་འཇུག་སོགས་བྱ། ། སློབ་མ་གཞུག་ཅིང་དབང་སྐུར་བ་ནི།་་་་་ དེ་ནས་སློབ་མ་འཇུག་ལ་ཕྱི་ནང་གཉིས། །
ཐུན་མོང་དབང་དྲུག་ཐུན་མོང་མིན་པ་བཞི། ། རྗེས་གནང་ལུང་བསྟན་དབུགས་དབྱུང་གཟེངས་བསྟོད་བཅས། ། དབང་གི་གྲངས་གཞན་བསྟན་པ་ནི།་་་་་ ཡང་ན་བུམ་དབང་བཅུ་གཅིག་གསང་དབང་ལྔ། ། ཤེས་རབ་ཡེ་ཤེས་གཉིས་དང་བཞི་པ་ལྔ། ། ཅིག་ཆར་རིམ་ཅན་དབྱེ་བས་སོ་སོར་བསྐུར། ། བདུན་པ་རྗེས་ཀྱི་ཆོ་ག་ནི།་་་་་ ཡོན་དབུལ་དཀྱིལ་འཁོར་མཆོད་ནས་གཤེགས་གསོལ་དང་། ། རྗེས་བསྡུ་དགའ་སྟོན་བྱ་བ་སྨིན་བྱེད་དབང་། ། ཞེས་གསུངས་པའི་ཕྱིར།
དེ་ལྟར་སྨིན་བྱེད་གྱིས་རྒྱུད་སྦྱངས་ནས་གྲོལ་བྱེད་ཀྱི་ལམ་ལ། མཆོག་གི་དངོས་གྲུབ་བསྒྲུབ་པའི་མངོན་རྟོགས་ལྔ། ཐུན་མོང་གི་དངོས་གྲུབ་བསྒྲུབ་པའི་མངོན་རྟོགས་ལྔ། གཉིས་ཀའི་གྲོགས་དམ་ཚིག་དང་སྡོམ་པ་གཉིས་ཏེ་བཅུ་གཅིག་ལས། དང་པོ་ལྟ་བ་ལ། ལྟ་བ་དང་པོར་སྟོན་པའི་རྒྱུ་མཚན་དང་། རྒྱུ་མཚན་ཅན་གྱི་ལྟ་བ་དངོས་གཉིས། དང་པོ་ནི། དེའི་རྒྱུ་མཚན་ཡོད་དེ། གནས་ལུགས་རྟོགས་པའི་ཤེས་རབ་ཀྱི་རྩིས་ཟིན་པའི་དགེ་བ་རྣམས་སངས་རྒྱས་ཀྱི་ལམ་དུ་འགྱུར་བ་དང་། །
དགེ་རྩ་གཞན་པས་སྟོབས་ཆེ་བ་དང་། ལོག་ལྟས་འཕྲོག་མི་ནུས་པའི་ཕྱིར་ཏེ། ལྗོན་ཤིང་མཛེས་རྒྱན་ལས། གཉིས་པ་གྲོལ་བྱེད་ལམ་ལ། གཙོ་བོར་མཆོག་བསྒྲུབ་པའི་མངོན་རྟོགས་ལྔའི། དང་པོ་ལྟ་བ་ལ། ཐོག་མར་བསྟན་པའི་དགོས་པ་ནི།་་་་་ གང་དེ་སྔོན་དུ་སོང་ནས་ཆོས་ཀུན་གྱི། ། གནས་ལུགས་སྤྲོས་བྲལ་རྟོགས་པའི་ཤེས་རབ་ཀྱིས། ། ལེགས་པར་ཟིན་པའི་སྦྱིན་སོགས་དགེ་ཆོས་རྣམས། །
རྒྱལ་བའི་ལམ་དུ་འགྱུར་དང་དགེ་སྟོབས་འཕེལ། ། ལོག་ལྟས་འཕྲོག་པ་སྤང་ཕྱིར་ལྟ་བ་བསྟན། ། ཞེས་གསུངས་པའི་ཕྱིར། གཉིས་པ་ལ་ཡེ་ཤེས་དེ་གནས་ལུགས་སུ་ངོ་སྤྲད་པ། དེ་ལ་གང་ཟག་གི་བདག་ཏུ་ལོག་པར་རྟོག་པ་དགག་པ། ཡེ་ཤེས་དེའི་གནས་ལུགས་གཏན་ལ་དབབ་པ། གཏན་ལ་དབབ་པའི་གནས་ལུགས་དེ་གསུང་རབ་ཀུན་ལས་རྟོགས་བྱར་བསྟན་པ། གནས་ལུགས་དེ་གསང་སྔགས་ཀྱི་ཐབས་ཟབ་མོས་རྟོགས་པར་བསྟན་པ་དང་ལྔ་ལས། དང་པོ་ནི། དབང་གི་ཡེ་ཤེས་སྐྱེས་པའི་རྣལ་འབྱོར་པ་དེའི་སྣང་ངོ་ན།
རྣམ་དག་ཡེ་ཤེས་གཟུགས་ཅན་ཏེ་སངས་རྒྱས་དང་གཞི་འཁོར་བའི་ཆོས་གཉིས་ཐ་དད་དུ་དབྱེར་མེད་ཅིང་མཉམ་ཉིད་དུ་སྣང་བས་འཁོར་འདས་རང་བཞིན་མེད་པར་མཉམ་ཉིད་དུ་མཚོན་ནུས་ཏེ། རྩ་རྒྱུད་ལས། རྣམ་དག་ཡེ་ཤེས་གཟུགས་ཅན་དང་། ། ཞེས་སོགས་དང་། ལྗོན་ཤིང་མཛེས་རྒྱན་ལས། དགོས་པ་དེ་ལྡན་གྱི་ལྟ་བ་སྟོན་ཚུལ་ལ་ལྔ་ཡོད་པའི་དབང་གི་ཡེ་ཤེས་བསྟན་པས་དེ་ཁོ་ན་ཉིད་ངོ་སྤྲོད་པ་ལ་གསུམ་གྱི་ཡེ་ཤེས་དེ་ཡུལ་ལ་ལྟོས་ནས་འཁོར་འདས་དབྱེར་མེད་དུ་བསྟན་པ་ནི།་་་་་ ལྟ་བ་ཞེས་བྱ་ཀུན་ཁྱབ་དེ་བཞིན་ཉིད། ། ཆོས་དང་ཆོས་ཅན་དབྱེར་མེད་ལྷན་ཅིག་སྐྱེས། ། ལེགས་པར་རྟོགས་པའི་རྟོག་མེད་ཤེས་རབ་སྟེ། ། གང་དེ་ལུང་རིགས་ལ་བརྟེན་ཐོས་བསམ་དང་། །
ཚིག་ཏུ་བརྗོད་པ་ཙམ་གྱིས་རྟོགས་མིན་ཞིང་། ། དབང་ལས་བྱུང་བའི་ཉམས་མྱོང་ཡེ་ཤེས་ཀྱིས། ། འཁོར་འདས་གཉིས་སུ་མེད་པར་མཚོན་ནུས་ཕྱིར། ། དབང་གི་ཡེ་ཤེས་གང་དེར་ངོ་སྤྲོད་བྱ། ། ཞེས་གསུངས་པའི་ཕྱིར། ཡེ་ཤེས་དེ་ལ་རྟོགས་ཚུལ་གྱི་སྒོ་ནས་རང་རིག་ཡེ་ཤེས་དང་། གཟུང་འཛིན་གཉིས་མེད་ཀྱི་ཡེ་ཤེས་དང་། མཁའ་མཉམ་གྱི་ཡེ་ཤེས་སོགས་མཚན་གྱི་རྣམ་གྲངས་དུ་མ་ཡོད་དེ། རྩ་རྒྱུད་ལས། རང་རིག་ཡེ་ཤེས་ཉིད་དུ་འགྱུར། །
རང་གཞན་ཡང་དག་རིག་པ་སྤངས། ། མཁའ་མཉམ་རྡུལ་བྲལ་སྟོང་པ་ཉིད། ། ཅེས་དང་། ལྗོན་ཤིང་མཛེས་རྒྱན་ལས། ཡུལ་ཅན་ལ་ལྟོས་ནས་རང་རིག་དང་སྤྲོས་བྲལ་ཟུང་འཇུག་ཏུ་བསྟན་པ་ནི།་་་་་ དེ་ཉིད་སོ་སོ་རང་རིག་ཡེ་ཤེས་ཏེ། ། རིག་བྱ་རིག་བྱེད་དང་བྲལ་སྟོང་པ་ཉིད། ། དངོས་དང་དངོས་མེད་གཉིས་མིན་ཟུང་དུ་འཇུག ། ཆོས་ཐམས་ཅད་ཀྱི་ཁྱབ་བྱེད་བདག་ཉིད་དུ་བསྟན་པ་ནི།་་་་་ རང་བཞིན་ཀུན་ཁྱབ་མཚན་ཉིད་དུ་མར་སྣང་། །
ཞེས་གསུངས་པའི་ཕྱིར། དེ་ཉིད་འཁོར་འདས་ཀུན་གྱི་བདག་ཉིད་དེ། འཁོར་འདས་ཀུན་དང་རང་བཞིན་མེད་པར་མཉམ་ཉིད་དུ་གནས་པ་ཡིན་ཏེ། རྩ་རྒྱུད་ལས། དེ་ཉིད་སྲོག་ཆགས་རྣམས་ཀྱི་སྲོག ། དེ་ཉིད་ཡི་གེ་དམ་པ་ཡིན། ། དེ་ཉིད་ཀུན་གྱི་བདག་ཉིད་དེ། ། ཞེས་གསུངས་པའི་ཕྱིར། ། གཉིས་པ་ནི། རྣལ་འབྱོར་པ་དེས་དབང་གི་ཡེ་ཤེས་ཉམས་སུ་མྱོང་ཞིང་བླ་མས་དེའི་དོན་བཤད་པའི་ཚེ་རྣལ་འབྱོར་པ་དེའི་རྗེས་སྤྱོད་ཀྱི་ཉམས་ལ།
བདག་གི་མྱོང་བ་འདི་ནི་ཐམས་ཅད་ཀྱི་མྱོང་བ་པོ་དང་བྱེད་པ་པོར་འདུག་གོ་སྙམ་དུ་རྟོག་ན་དེ་ཉིད་གང་ཟག་གི་བདག་ཏུ་ལོག་པར་རྟོག་པ་ཡིན་པས། དེ་དགག་པའི་ཕྱིར་ཀུན་རྫོབ་ཏུ་སྒྱུ་མ་ལྟ་བུ་དང་། དོན་དམ་དུ་སྤྲོས་བྲལ་ནམ་མཁའ་ལྟ་བུར་གཏན་ལ་དབབ་དགོས་ཏེ། རྩ་རྒྱུད་ལས། སྒྱུ་མའི་གཟུགས་ཅན་ཉིད་དུ་འདོད། ། ཅེས་དང་། ཡེ་ཤེས་འདི་ནི་ཆེས་ཕྲ་ཞིང་། ། ཞེས་སོགས་དང་། ལྗོན་ཤིང་མཛེས་རྒྱན་ལས། དེ་ལ་གང་ཟག་གི་བདག་ཏུ་ལོག་རྟོག་དགག་པ་ལ་དགག་བྱ་ལོག་རྟོག་གི་དབྱེ་བ་ནི།་་་་་
དེ་ལ་ལོག་པར་གོམས་པའི་བློ་ཅན་དག ། རང་རིག་ཡེ་ཤེས་གྲངས་ཅན་ཤེས་རིག་དང་། ། ཡི་གེ་དམ་པ་རིག་བྱེད་པ་ཡི་སྒྲ། ། འགྲོ་བའི་བདག་ཉིད་བྱེ་བྲག་པ་ཡི་བདག ། སྲོག་ཆགས་སྲོག་ཅེས་བྱ་བ་གཅེར་བུ་པ། ། ཤིང་སོགས་བེམ་པོ་ལ་ཡང་བདག་འདོད་བཞིན། ། མཁའ་མཉམ་རྡུལ་བྲལ་མངོན་དང་ཕྱི་མའི་མཐའ། ། མེད་པར་འདོད་པ་རྒྱང་འཕེན་ལྟར་རྟོགས་ཀྱང་། ། དེ་དགག་པའི་ཚུལ་ནི།་་་་་ དངོས་ཀུན་རང་བཞིན་ལེགས་རྟོགས་ཡེ་ཤེས་དེའི། །
རང་བཞིན་སྤྲོས་བྲལ་མཚན་ཉིད་སྒྱུ་མ་ལྟར། ། སྣང་སྟོང་ཟུང་དུ་འཇུག་ཕྱིར་མཚུངས་མ་ཡིན། ། ཞེས་གསུངས་པའི་ཕྱིར། གསུམ་པ་ནི། ཡེ་ཤེས་དེའི་རང་བཞིན་བདེན་པ་གཉིས་ལས་མ་འདས་ཤིང་། བདེན་གཉིས་ཐོས་བསམ་གྱིས་གཏན་ལ་དབབ་པ་ནི། ཐེག་པ་ཆེན་པོའི་མདོ་རྒྱུད་དགོངས་འགྲེལ་དང་བཅས་པ་ལས་རྒྱས་པར་འབྱུང་བ་ལྟར་ཤེས་པར་བྱ་དགོས་ཏེ། ལྗོན་ཤིང་མཛེས་རྒྱན་ལས། ཡུལ་ཅན་ཡེ་ཤེས་ལ་སྒྲོ་འདོགས་གཅོད་པའི་ཕྱིར་ཡུལ་ཤེས་བྱ་སོགས་སྤྱིའི་གནས་ལུགས་གཏན་ལ་དབབ་པ་ལ་བདེན་གཉིས་ཀྱི་རྣམ་གཞག་སྤྱིར་བསྟན་པ་དང་མཐའ་བྲལ་གྱི་ལྟ་བ་རྒྱས་པར་བཤད་པ་གཉིས་ཡོད་པའི་དང་པོ་ལ་གསུམ་གྱི་བདག་མེད་གཉིས་ཀྱི་མཚན་ཉིད་ནི།་་་་་ ཡེ་ཤེས་དེ་ལ་སྒྲོ་སྐུར་སྤངས་པའི་ཕྱིར། །
དེ་ཡུལ་བདེན་གཉིས་ངེས་བྱ་གོ་རིམ་བཞིན། ། ཡང་དག་དོན་ལ་སྒྲིབ་བྱེད་ཀུན་རྫོབ་སྟེ། ། མ་བརྟགས་རྨོངས་པའི་བློ་ལ་དེར་བདེན་པ། ། གང་དེ་བཅོས་མའི་བདེན་ཡིན་དོན་ལ་རྫུན། ། དམ་པས་དོན་དུ་གཉེར་བྱ་དོན་དམ་སྟེ། ། བརྟགས་ཤིང་དཔྱད་དང་མ་རྨོངས་ངོར་བདེན་པ། ། སྔ་མ་ལ་ལྟོས་བཅོས་མིན་བདེན་པ་འོ། ། མཚན་གཞི་ལ་མདོར་བསྟན་ནི།་་་་་ ཆོས་ཅན་མཐའ་དག་ཀུན་རྫོབ་བདེན་པ་སྟེ། ། གང་དེའི་ཆོས་ཉིད་དོན་དམ་བདེན་ཞེས་བྱ། །
རྒྱས་བཤད་ལ་ཡུལ་ཅན་བློའི་དབྱེ་བ་ནི།་་་་་ འོན་ཀྱང་བདེན་གཉིས་བློ་ལ་ལྟོས་པའི་ཕྱིར། ། བློ་ཡི་རྣམ་དབྱེ་ངེས་བྱ་སོ་སྐྱེའི་བློ། ། འཁྲུལ་པ་འབའ་ཞིག་ཡིན་ཕྱིར་ཀུན་རྫོབ་པ། ། འཕགས་གསུམ་མཉམ་གཞག་དོན་དམ་རྗེས་ཀུན་རྫོབ། ། སངས་རྒྱས་འཁྲུལ་པ་ཟད་ཕྱིར་དོན་དམ་བློ། ། དེ་ལ་རྣམ་གྲངས་རྣམ་གྲངས་མིན་པ་དང་། ། མཐུན་དང་མི་མཐུན་བདེན་གཉིས་འབྱེད་པའང་ཡོད། ། བློ་དེ་ལ་ལྟོས་ནས་བདེན་གཉིས་སུ་བཞག་པ་ལ། བློ་ངོ་གཉིས་ལ་ལྟོས་ཏེ་བདེན་པ་གཉིས་སུ་དབྱེ་བ་ནི།་་་་་
བདེན་གཉིས་ངོ་བོའི་སྒོ་ནས་དབྱེར་མེད་པས། ། ཡང་དག་དེ་ཉིད་མ་མཐོང་འཇིག་རྟེན་པའི། ། བློ་ཙམ་བདེན་པ་གཉིས་ཀྱི་དབྱེ་གཞི་སྟེ། ། བློ་ཡིས་གཉིས་སུ་གཟུང་ལ་ལྟོས་ཕྱིར་རོ། ། དབྱེ་བའི་དོན་ནི།་་་་་ མ་བརྟགས་མ་དཔྱད་བློ་ངོར་བདེན་པའི་ཕྱིར། ། ཆོས་ཅན་འཁོར་བ་ཀུན་རྫོབ་བདེན་པ་སྟེ། ། བརྟགས་ཤིང་དཔྱད་པའི་བློ་ངོར་བདེན་པའི་ཕྱིར། ། ཆོས་ཉིད་མྱང་འདས་དོན་དམ་བདེན་པ་འོ། ། རྩོད་པ་སྤང་བ་ལ་རྣམ་གྲངས་པའི་དོན་དམ་བློའི་ཡུལ་དུ་བསྟན་པ་ནི།་་་་་
གལ་ཏེ་དོན་དམ་བློ་ལས་འདས་ཤེ་ན། ། སོ་སྐྱེའི་བློ་ཡིས་ལེགས་བརྟགས་སྐྱེ་མེད་སོགས། ། དོན་དམ་སྐྱེ་བའི་རྒྱུ་སྟེ་རྣམ་གྲངས་པ། ། རྣམ་གྲངས་མ་ཡིན་པའི་དོན་དམ་ཡུལ་དང་ཡུལ་ཅན་དབྱེར་མེད་ཀྱི་ཚུལ་དུ་རྟོགས་པར་བསྟན་པ་ནི།་་་་་ འཕགས་པའི་མཉམ་བཞག་ཡེ་ཤེས་སྤྲོས་བྲལ་དུ། ། རང་གིས་མྱོང་ལ་དོན་དམ་མཐོང་ངོ་ཞེས། ། ཐ་སྙད་དབང་གིས་མིང་དུ་བརྗོད་པ་ལས། ། ཡུལ་དང་ཡུལ་ཅན་ཚུལ་གྱིས་རྟོགས་པ་མིན། ། ཡུལ་དང་ཡུལ་ཅན་ཆོས་ཅན་དང་ཆོས་ཉིད་དབྱེར་མེད་དུ་བསྟན་པས་གྲུབ་དོན་བསྡུ་བ་ལ།་་་་་ ཅི་སྟེ་དོན་དམ་བློ་ཡི་ཡུལ་མིན་ན། །
མྱང་འདས་བདེན་གཅིག་གང་གིས་རྟོགས་ཤེ་ན། ། དེ་བཞིན་གཤེགས་པ་རྟོགས་མེད་བརྙེས་པའི་ཚེ། ། དེ་ལ་འཁོར་འདས་གཉིས་སྣང་ནུབ་པའི་ཕྱིར། ། བདེན་པ་གཅིག་པུར་བཏགས་ཀྱིས་ཆོས་ཅན་གྱིས། ། སྟོང་པའི་ཆོས་ཉིད་ལོགས་སུ་གྲུབ་མ་ཡིན། ། དེ་ཕྱིར་བདེན་གཉིས་ངོ་བོ་དབྱེར་མེད་ལ། ། སེལ་ངོར་ལྡོག་ཚུལ་ཐ་དད་ཉིད་དུ་འདོད། ། གྲངས་ངེས་ནི།་་་་་ དེ་ལྟར་ཕྱིན་ཅི་ལོག་དང་མ་ལོག་བློ། ། གཉིས་སུ་ངེས་ཕྱིར་བདེན་གཉིས་གྲངས་ངེས་མཛད། །
མཚན་གཞི་ལ་མཚན་ཉིད་ངེས་པར་བྱ་བའི་ཚད་མ་ནི།་་་་་ གང་ལ་རིགས་པས་བརྟགས་ན་དེ་འཇིག་ཀྱང་། ། མ་བརྟགས་ངོར་བདེན་ཀུན་རྫོབ་བདེན་པ་སྟེ། ། དཔྱད་བློ་གནོད་མེད་ངོར་བདེན་དོན་དམ་གྱི། ། བདེན་པའི་མཚན་གཞི་ངེས་བྱེད་ཚད་མ་ཡིན། ། མཐའ་བྲལ་གྱི་ལྟ་བ་རྒྱས་བཤད་ལ་གསུམ་གྱི་ཐམས་ཅད་ཡོད་པར་བསྟན་པ་དེ་ཀུན་རྫོབ་བདེན་པར་བསྟན་པས་དངོས་སྨྲར་མཚུངས་ཤིང་། ཁྱད་པར་འཕགས་པ་ལ་ཕུང་ཁམས་སྐྱེ་མཆེད་བཤད་པས་ཉན་ཐོས་སྡེ་པ་དང་མཐུན་ཞིང་། མུ་སྟེགས་བྱེད་ལས་ཁྱད་པར་དུ་འཕགས་པ་བསྟན་པ་ནི།་་་་་ དེ་ལ་རྟག་ཆད་སྒྲོ་སྐུར་བསལ་བ་དང་། ། གཅིག་རྟག་རང་དབང་ཅན་གྱི་བདག་འགོག་ཕྱིར། །
ཕུང་སྐྱེ་ཁམས་གསུམ་ཉན་ཐོས་ལ་གསུངས་གང་། ། དེ་ཉིད་དགོངས་པ་ཅན་དུ་སྔར་བཤད་ཟིན། ། ཡུལ་སྣང་ལ་རང་བཞིན་མེད་པ་དང་སྣང་བ་སེམས་སུ་བསྟན་པས་སེམས་ཙམ་དང་མཚུངས་ཤིང་ཉན་ཐོས་ལས་ཁྱད་པར་འཕགས་པར་བསྟན་པའི་ཡུལ་སྣང་ལ་རང་བཞིན་མེད་པར་བསྟན་པ་ནི།་་་་་ དེ་ལྟའི་ཡུལ་དུ་སྣང་བ་ཇི་སྙེད་པ། ། གཅིག་དང་དུ་མའི་རང་བཞིན་དང་བྲལ་ཕྱིར། ། ཇི་ལྟར་སྣང་བ་དེ་ལྟར་བདེན་མ་ཡིན། ། སྣང་བ་སེམས་སུ་བསྟན་པ་ལ་བཞི་ཡོད་པའི་སེམས་ཀྱི་ཡོན་ཏན་ནི།་་་་་ དེ་ལྟར་ཆོས་ཀུན་རང་བཞིན་གྱིས་དག་ན། ། སྣང་གྲགས་ཆོས་རྣམས་གང་ལས་བྱུང་ཞེ་ན། ། སེམས་ཉིད་འོད་གསལ་གཅིག་ལས་ཡོད་མིན་ཡང་། །
བག་ཆགས་དབང་གིས་དུ་མར་སྣང་བ་ཙམ། ། སེམས་ཀྱི་མཚན་ཉིད་ནི།་་་་་ དེ་ཕྱིར་གསལ་རིག་འཁོར་འདས་ཀུན་གྱི་རྒྱུ། ། དེ་ལ་རང་སེམས་ཉོན་མོངས་ཅན་གྱི་ཡིད། ། ཡུལ་དུ་སྣང་བའི་རྣམ་རིག་འཇུག་ཤེས་སོ། ། དེ་ལྟར་སྣང་ཡང་གཟུང་ཡུལ་གཞན་མེད་ཕྱིར། ། དེ་ལ་ལྟོས་པའི་འཛིན་པ་ཡོད་མིན་པ། ། གཉིས་ཀྱིས་སྟོང་པའི་ཤེས་པ་གསལ་རིག་ཙམ། ། སེམས་ཀྱི་ནུས་མཐུ་ནི།་་་་་ དེ་ཉིད་ཐབས་ཀྱིས་འགྱུར་བས་དགོས་འདོད་ཀྱི། །
འབྲས་བུ་འབྱུང་ཕྱིར་རིན་ཆེན་སེམས་ཞེས་བརྗོད། ། སེམས་ཀྱི་རང་བཞིན་ནི།་་་་་ དེ་ཡི་རང་བཞིན་སྐྱེ་མེད་ཉིད་ཡིན་ཡང་། ། གནས་སྐབས་རྐྱེན་གྱིས་འགྱུར་ཕྱིར་གཞན་གྱི་དབང་། ། ཐམས་ཅད་མེད་པར་བསྟན་པ་དེ་ཤེས་རབ་ཀྱི་བློ་ངོར་བསྟན་པས་ཐེག་ཆེན་སྤྱི་དང་མཚུངས་ཤིང་། ཁྱད་པར་འཕགས་པ་ལ་གཉིས་ཀྱི་ཡུལ་མ་གྲུབ་པས་ཡུལ་ཅན་གྱི་ཤེས་པའང་མ་གྲུབ་པས། སེམས་ཙམ་ལས་ཁྱད་པར་དུ་འཕགས་པ་བསྟན་པ་ནི།་་་་་ གཟུགས་སོགས་རྐྱེན་ལ་ལྟོས་ཕྱིར་ངོ་བོས་མེད། ། དེ་མེད་ཡུལ་ཅན་ཤེས་པའང་རིགས་མིན་ལ། ། ཡུལ་དང་ཡུལ་ཅན་མེད་ཕྱིར་དེ་གཉིས་ཀྱིས། །
སྟོང་པའི་ཤེས་པ་གསལ་རིག་ཡོད་མ་ཡིན། ། ཀུན་རྫོབ་སྒྱུ་མ་ཡིན་ཡང་། དོན་དམ་པར་གནས་ལུགས་འདིའོ་ཞེས་མི་འདོད་པས། དབུ་མ་ངོ་བོ་ཉིད་མེད་པར་སྨྲ་བ་ལས་ཁྱད་པར་འཕགས་པ་བསྟན་པ་ནི།་་་་་ ཀུན་རྫོབ་ཆོས་ཀུན་རྒྱུ་རྐྱེན་གྱིས་བསྐྱེད་ཅིང་། ། སྣང་ཡང་ངོ་བོས་སྟོང་ཕྱིར་སྒྱུ་མ་བཞིན། ། ཆོས་ཅན་ངོ་བོས་མེད་ན་དེའི་ཆོས་ཉིད། ། ཇི་ལྟར་ཞེ་ན་བསམ་པའི་ཡུལ་ལས་འདས། ། གཉིས་མེད་ཀྱི་བློས་མཐའ་བྲལ་དུ་གཏན་ལ་ཕབ་ནས། ཟུང་འཇུག་ཏུ་ཉམས་སུ་བླང་བ་ལ་གསུམ་གྱི།
སྟོང་པ་སོགས་བཞི་ཀའང་མཐའ་ཡིན་པས་སྤོང་དགོས་པས་ན་གནས་ལུགས་མི་འདོད་པ་ལ་བཞི་ཡོད་པའི། གནས་ལུགས་ངེས་པ་ཡོད་ན་གནོད་པ་ཡོད་པ་བསྟན་པ་ནི།་་་་་ གཅིག་དང་དུ་མ་བྲལ་ཕྱིར་ཡོད་མ་ཡིན། ། སྐྱེ་ལ་སོགས་པ་མཐོང་ཕྱིར་མེད་མ་ཡིན། ། གཉིས་ཀའི་སྐྱོན་དང་ལྡན་ཕྱིར་གཉིས་ཀའང་མིན། ། ཕན་ཚུན་ལྟོས་ཕྱིར་གཉིས་མིན་ཡང་མ་ཡིན། ། ངེས་པ་བློ་ཡུལ་དུ་མི་རུང་བ་ནི།་་་་་ དེ་ལྟར་གནས་ལུགས་ངེས་པ་ཡོད་མིན་པས། ། ངེས་པ་བློ་ཡི་ཡུལ་དུ་བྱར་མི་རུང་། ། བློ་ལ་མ་ལྟོས་པའི་ཡུལ་མི་རུང་བ་ནི།་་་་་
གལ་ཏེ་སྟོང་ཉིད་ཅེས་བྱ་པད་ཉི་ལ། ། མ་ལྟོས་ངོ་བོས་གྲུབ་པ་ཡོད་ཅེ་ན། ། ཤེས་པ་ཡོད་པའི་ཡུལ་དེ་གང་གིས་རྟོགས། ། གཞན་དུ་བསམ་མི་ཁྱབ་པའི་བདག་ཅིས་དགོས། ། མཐར་བཟུང་ན་སྲིད་པའི་རྩ་བར་འགྱུར་བ་ནི།་་་་་ དེ་ཕྱིར་འཛིན་ཅིང་མངོན་པར་ཞེན་པ་ཀུན། ། ཉེ་བར་ལེན་པའི་ཕུང་པོའི་རྒྱུ་ཡིན་ལ། ། ཕུང་པོར་འཛིན་པ་ཡོད་པ་དེ་སྲིད་དུ། ། དེ་ལ་དམིགས་ནས་ངར་འཛིན་སོགས་འབྱུང་ངོ་། ། དེ་ལ་རྩོད་པ་སྤང་བ་ནི།་་་་་
དེ་ལྟར་གནས་ལུགས་གང་དུའང་མ་གྲུབ་པར། ། ཤེས་ནས་ཅིར་ཡང་ཁས་མི་ལེན་པས་ན། ། རང་ཚིག་འགལ་དང་ཐ་མལ་པ་མཚུངས་དང་། ། ལུང་དང་འགལ་བའི་ཀླན་ཀ་ཀུན་དང་བྲལ། ། ཡོད་མེད་མཐར་འཛིན་བཟློག་ཕྱིར་སྟོང་ཉིད་སོགས། ། བཤད་པ་ཡོད་ཀྱང་གདུལ་བྱ་གཞུག་ཕྱིར་ཡིན། ། མཐའ་བྲལ་གྱི་དབུ་མ་ཞེས་བྱ་བར་འཛིན་ན་དེ་ཡང་མཐའ་ཡིན་པར་བསྟན་པ་ནི།་་་་་ དགག་བྱ་མེད་ན་བཀག་པ་ཡོད་མིན་པས། ། ཡོད་པ་མེད་ན་མེད་པ་ཡོད་མ་ཡིན། ། དེ་ཕྱིར་གཉིས་དང་གཉིས་མིན་མི་འགྲུབ་པས། །
མཐའ་བཞི་བཀག་པའི་མཐའ་བྲལ་གང་ནས་བཙལ། ། དེ་ལྟར་མཐའ་དང་བྲལ་བས་ཟུང་འཇུག་གི་ཚུལ་དུ་ཉམས་སུ་བླང་བ་ལ་ཟུང་འཇུག་གི་རང་བཞིན་ནི།་་་་་ དེ་ལྟར་འཛིན་པ་ཀུན་བྲལ་ལྟ་བ་ལ། ། ངེས་པ་རྙེད་ནས་བསྒོམས་པས་ཉམས་ལེན་ཚེ། ། ཡུལ་ཅན་གསལ་བ་སྙིང་རྗེ་ཆེན་པོ་ཉིད། ། མཐའ་བྲལ་ཡུལ་གྱི་རྣམ་པར་ལེགས་ཤར་བའི། ། སྣང་བ་སྣང་སྟོང་ཤེས་པ་གསལ་སྟོང་དང་། ། ངོ་བོ་བདེ་སྟོང་དབྱེར་མེད་ཟུང་དུ་འཇུག ། དེ་དོན་དམ་དུ་བསམ་དུ་མེད་པ་ནི།་་་་་ དེ་ཉིད་དམ་པའི་དོན་དུ་བསམ་བྱ་ལས། །
ངེས་པར་འདས་ཕྱིར་བསམ་པའི་ཡུལ་མ་ཡིན། ། ཀུན་རྫོབ་ཏུ་སྒོམ་པའི་ཚུལ་ནི།་་་་་ འོན་ཀྱང་ཀུན་རྫོབ་ཙམ་དུ་རྣམ་རྟོག་གིས། ། དཔྱད་ཅིང་བསྒོམས་པས་རྟོག་མེད་སྐྱེ་འགྱུར་ཏེ། ། སེམས་སུ་དམིགས་པས་ཕྱི་དོན་མ་དམིགས་ཤིང་། ། དེ་མ་དམིགས་པས་སེམས་ཀྱང་མ་དམིགས་ལ། ། དེ་ལས་གཟུང་དང་འཛིན་པ་མ་དམིགས་པའི། ། བདག་མེད་མཐའ་བྲལ་སྟོང་པའི་མཚན་ཉིད་སྐྱེ། ། ཞེས་གསུངས་པའི་ཕྱིར། བཞི་པ་ནི།
གནས་ལུགས་དེ་ལ་རྡོ་རྗེ་དང་། རྡོ་རྗེ་སེམས་དཔའ་དང་། དཔལ་པ་མཆོག་དང་པོ་དང་། འཇམ་དཔལ་སོགས་མཚན་གྱི་རྣམ་གྲངས་དུ་མས་བསྟན་ཅིང་། དེ་ཉིད་ཤིན་ཏུ་རྟོགས་དཀའ་ལ། རྟོགས་ན་དོན་ཆེ་བ་ཞིག་ཡིན་ཏེ། ཀུན་མཁྱེན་གྱི་སྡོམ་གསུམ་ཁ་སྐོང་ལས། ཟབ་མོའི་རྒྱུད་དུ་འཇམ་དཔལ་དང་། ། ཞེས་སོགས་དང་། ལྗོན་ཤིང་མཛེས་རྒྱན་ལས།
དེ་ཁོ་ན་ཉིད་དེ་མདོ་རྒྱུད་ཐམས་ཅད་ཀྱི་རྟོགས་བྱར་བསྟན་པ་ནི།་་་་་ དེ་ཉིད་རྟོགས་ན་ཤིན་ཏུ་དོན་ཆེ་བར། ། གཟིགས་ནས་ཐུབ་པའི་གསུང་རབ་ཐམས་ཅད་དུ། ། དངོས་དང་བརྒྱུད་པས་རྟོགས་བྱའི་དམ་པ་ཞེས། ། མཚན་གྱི་རྣམ་གྲངས་དུ་མས་བསྔགས་པར་མཛད། ། ཞེས་གསུངས་པའི་ཕྱིར། ལྔ་པ་ལ། གསང་སྔགས་ཀྱི་ཐབས་ཟབ་མོས་རྟོགས་ཚུལ་དངོས་ནི། གཞན་གྱིས་བརྗོད་མིན་ལྷན་ཅིག་སྐྱེས། ། ཞེས་སོགས་དང་།
ལྗོན་ཤིང་མཛེས་རྒྱན་ལས། དེ་ཁོ་ན་ཉིད་དེ་རྟོགས་བྱེད་ཁྱད་པར་དུ་འཕགས་པ་གསང་སྔགས་ཀྱི་ཐབས་ཀྱིས་རྟོགས་པར་བསྟན་པ་ལ་ཐབས་གཞན་གྱིས་མི་རྟོགས་ཤིང་། ཟབ་མོས་རྟོགས་པར་བསྟན་པ་ནི།་་་་་ ཚུལ་དེ་ཕ་རོལ་ཕྱིན་པའི་ཐོས་བསམ་ལ། ། སོགས་པའི་ཐབས་ཀྱིས་རྟོགས་མིན་དེ་ལས་གཞན། བླ་མ་མཉེས་དང་སྐྱོན་མེད་དབང་དུས་དང་། ། ཐབས་མཁས་སྦྱོར་བས་ཕྱག་རྒྱ་བསྟེན་པ་དང་། ། བསོད་ནམས་ཚོགས་ལས་རྙེད་འགྱུར་སྔགས་ཀྱི་ལྟ་བ་ལ་ཁྱད་པར་དུ་ཡེ་ཤེས་བསྟན་པ་ལ། རང་བཞིན་ལྷན་སྐྱེས་ལ་སྦྱར་ཏེ་བཤད་པ་ནི།་་་་་ གང་དེ་ཡི། །
ངོ་བོ་རང་བཞིན་ལྷན་སྐྱེས་ཡེ་ཤེས་ཆེ། ། མཚན་ཉིད་བདེན་འཛིན་རྟོག་པ་ཡང་དག་སྤངས། ། ཞེས་གསུངས་པའི་ཕྱིར། ཡེ་ཤེས་དེ་ལྟ་བ་ལས་ཁྱད་པར་དུ་བསྟན་པ་ནི། རྩ་རྒྱུད་ལས། ལུས་ལ་ཡེ་ཤེས་ཆེན་པོ་གནས། ། ཞེས་དང་། ལྗོན་ཤིང་མཛེས་རྒྱན་ལས། དེ་ཡི་རྟེན་ནི་ལུས་ཅན་ཐམས་ཅད་ཀྱི། ། ཕུང་ཁམས་སྐྱེ་མཆེད་ལ་ཁྱབ་ཀུན་བདག་ཉིད། །
ཆོས་ཅན་ལུས་ལ་གནས་ཀྱང་ལུས་སྐྱེས་མིན། ། ཞུ་བདེ་ལྷན་སྐྱེས་ལ་སྦྱར་ཏེ་བཤད་པ་ནི།་་་་་ ཡང་ན་ངོ་བོ་ཞུ་བདེའི་ཡེ་ཤེས་ཆེ། ། མཚན་ཉིད་གློ་བུར་རྟོགས་པ་ཐམས་ཅད་སྤངས། ། དེ་ཡི་རྟེན་ནི་ལུས་ཏེ་དཀྱིལ་འཁོར་བཞི། ། ཞུ་བདེ་མི་རྟོགས་ཡེ་ཤེས་ལུས་ཀུན་བདག ། ལུས་ལ་ཚོགས་པ་གཅིག་པའི་འབྲེལ་པ་ཡིས། ། གནས་ཀྱང་བརྒྱུད་དེ་སྐྱེ་ཡི་དངོས་སུ་མིན། ། ཞེས་གསུངས་པའི་ཕྱིར་ཏེ། འོག་གཞུང་དོན་གྱི་སྐབས་སུ་འཆད་པར་འགྱུར་རོ། །
ཡེ་ཤེས་དེ་མཚོན་བྱེད་དཔེའི་ཡེ་ཤེས་སུ་བསྟན་པ་ནི། སོ་སྐྱེའི་གནས་སྐབས་ཀྱི་དབང་གི་ཡེ་ཤེས་ཐམས་ཅད་མཚོན་བྱེད་དཔེའི་ཡེ་ཤེས་ཡིན་ཏེ། དཔེར་མཚོན་ན། བྱད་བཞིན་ལྟ་བར་འདོད་པ་ལ་མེ་ལོང་ནང་གི་བྱད་བཞིན་གྱི་གཟུགས་བརྙན་མཐོང་བ་ལྟ་བུ་ཡིན་པའི་ཕྱིར་ཏེ། ལྗོན་ཤིང་མཛེས་རྒྱན་ལས། གང་དེ་མཚོན་བྱེད་དཔེ་ཡི་ཡེ་ཤེས་ཏེ། ། རང་རིག་ཡེ་ཤེས་རྟོག་བྲལ་མ་འཁྲུལ་བ། ། བྱད་བཞིན་བལྟ་ལ་མེ་ལོང་གཟུགས་བརྙན་བཞིན། ། དོན་གྱི་ཡེ་ཤེས་མིན་ཡང་དོན་དང་འདྲ། ། ཞེས་གསུངས་པའི་ཕྱིར།
ཡེ་ཤེས་དེ་སྐྱེ་བའི་རྟེན་རྡོ་རྗེ་ལུས་ཀྱི་གནས་ཚུལ་ནི། རྡོ་རྗེ་ལུས་ཀྱི་གྲུབ་ཚུལ་སོགས་བླ་མེད་ཀྱི་རྒྱུད་དང་རྒྱུད་འགྲེལ་ཕལ་ཆེར་མཐུན་པར་འབྱུང་བས་དེ་ཡང་། ལྗོན་ཤིང་མཛེས་རྒྱན་ལས། ཡེ་ཤེས་དེ་ལུས་ལ་གནད་དུ་བསྣུན་ནས་རྟོགས་པའི་ཕྱིར་རྡོ་རྗེ་ལུས་ཀྱི་གནས་ལུགས་བསྟན་པ་ལ་ཐོག་མར་ལུས་འཇིག་པའི་ཚུལ་ནི།་་་་་ དེ་ཉིད་ལུས་ལ་བརྟེན་ནས་རྟོགས་པའི་ཕྱིར། ། ལུས་ཀྱི་རང་བཞིན་ངེས་བྱ་འཆི་བའི་ཚེ། ། ས་ཆུ་མེ་རླུང་ནམ་མཁའ་སྣང་མཆེད་ཐོབ། ། རིམ་གྱིས་ཐིམ་སྟེ་འོད་གསལ་ཞེས་བྱ་བ། ། སྐྱེ་འགག་མེད་པའི་དབྱིངས་སུ་ཞི་བ་ལ། ། འཆི་བ་འོད་གསལ་ཆོས་ཀྱི་སྐུ་ཞེས་བརྗོད། །
སྐྱེ་ཚུལ་ལ་འཆི་སྲིད་ལས་བར་སྲིད་ལྡང་ཚུལ་ནི།་་་་་ སླར་ཡང་དེ་ལས་ལྡང་འདོད་དང་འགྲོགས་པའི། ། སྲོག་འཛིན་མེ་མཉམ་ཁྱབ་བྱེད་མ་རིག་པས། ། མངོན་པར་བཅིངས་པའི་རྟ་ལ་སེམས་ཞོན་ཏེ། ། བར་དོར་བརྫུས་ཏེ་སྐྱེ་བའི་ལུས་བླངས་ནས། ། སྐྱེ་གནས་འཚོལ་ལ་མངོན་དུ་ཕྱོགས་པར་འགྱུར། ། བར་སྲིད་ལས་སྐྱེ་སྲིད་ལེན་ཚུལ་ལ་ལུས་ངག་ཡིད་གསུམ་ཕན་ཚུན་རྟེན་དང་བརྟེན་པ་ཡིན་ཚུལ་ནི།་་་་་ སྐྱེ་ཚེ་སེམས་ཉིད་གཡོས་པས་རླུང་འབྱུང་ཞིང་། ། རླུང་གིས་བསྐྱོད་པས་དྲོད་འབྱུང་དེ་ལས་རླངས། ། རླངས་པའི་བརླན་གཤེར་བརྟས་པས་ས་གྲུབ་སྟེ། །
དེ་ལས་ལུས་དང་ངག་འབྱུང་གནས་པའི་ཚེ། ། སེམས་ནི་རླུང་དང་རླུང་ནི་རྩ་ལ་བརྟེན། ། བརྒལ་ལན་གྱི་སྒོ་ནས་སེམས་ལས་ལུས་ངག་སྐྱེ་ཚུལ་ནི།་་་་་ གལ་ཏེ་འབྱུང་བ་བཞི་ལས་ལུས་སྐྱེ་ན། ། ཕྱི་དོན་ཡོད་འགྱུར་ཞེ་ན་ས་ཆུ་མེ། ། རླུང་ལས་སྐྱེ་ཞིང་རླུང་ཡང་སེམས་ཉིད་ལས། ། སྐྱེ་བར་ཕྱག་ཆེན་ཐིག་ལེ་སོགས་ལས་བཤད། ། བརྒལ་ལན་གྱི་སྒོ་ནས་འོད་གསལ་ལས་སེམས་ཉིད་སྐྱེ་ཚུལ་ནི།་་་་་ ཅི་སྟེ་སེམས་ཉིད་གང་ལས་སྐྱེ་ཞེ་ན། ། སེམས་ནི་འོད་གསལ་ཞེས་བྱ་ཆོས་ཀྱི་དབྱིངས། །
སྐྱེ་འགག་མེད་པ་ཉིད་ལས་ཐ་སྙད་དུ། ། སྔ་མའི་ཀུན་གཞི་འགགས་པའི་ཉེར་ལེན་གྱིས། ། སྐྱེ་བར་སྣང་ལ་འོད་གསལ་ལས་སྐྱེ་ཟེར། ། དཔེ་བརྒྱད་སྟོང་པ་གསུམ་གྱི་རྟེན་འབྲེལ་ལས་ཇི་ལྟར་སྐྱེ་ཚུལ་ལ་རྟེན་འབྲེལ་སྐྱེ་བ་དཔེས་བསྟན་པ་ནི།་་་་་ དེ་ལྟར་སྔ་མའི་ཤེས་པ་ཕྱི་མ་རུ། ། འཕོས་པ་མེད་ཕྱིར་རྟག་པར་མི་འགྱུར་ལ། ། ཤེས་པ་སྔ་མའི་རྒྱུད་ལ་མ་བརྟེན་པར། ། ཕྱི་མ་འབྱུང་བ་མིན་ཕྱིར་ཆད་པའང་མིན། ། དེ་ཕྱིར་ལས་དང་རྒྱུན་གྱིས་སྐྱེ་བ་ལ། ། རྟེན་འབྲེལ་དབང་གིས་སྐྱེ་ཞེས་དཔེ་ཡིས་བསྟན། །
དེ་ཉིད་སྟོང་པ་གསུམ་གྱི་རིམ་པས་སྐྱེ་ཚུལ་ནི།་་་་་ མདོར་ན་སྔ་མའི་ཀུན་གཞི་འོད་གསལ་ལ། ། ཐིམ་ནས་སྔ་མའི་ལས་ཀྱི་བག་ཆགས་དང་། ། ཀུན་གཞིའི་རྒྱུན་ལ་བརྟེན་ནས་འོད་གསལ་ལས། ། ཀུན་གཞི་ཕྱི་མ་མ་བསྒྲིབས་ལུང་མ་བསྟན། ། སྐྱེ་ལ་སྟོང་ཆེན་ཞེས་བྱ་དེ་ཉིད་ལས། ། བདག་ཏུ་འཛིན་པ་ཉོན་མོངས་ཅན་གྱི་ཡིད། ། ཤིན་ཏུ་སྟོང་པ་སྐྱེ་སྟེ་དེ་ལས་ཀྱང་། ། སྔོན་གྱི་བག་ཆགས་ཀྱིས་བསྐྱེད་ཡུལ་རྐྱེན་གྱིས། ། རྣམ་ཤེས་ཚོགས་དྲུག་སྟོང་པའི་བདག་ཉིད་སྐྱེ། །
དེ་གསུམ་རིམ་བཞིན་ཐོབ་མཆེད་སྣང་བ་ཡིན། ། དེ་ཡང་རྟེན་འབྲེལ་བཅུ་གཉིས་ལས་སྐྱེ་ཚུལ་ནི།་་་་་ རྨོངས་པས་རྒྱུ་བྱས་ལས་ཀྱིས་རྐྱེན་བྱས་ཏེ། ། རྣམ་ཤེས་དེ་ལྟར་སྐྱེས་ནས་མིང་གཟུགས་སོགས། ། ཡན་ལག་བཅུ་གཉིས་འབྱུང་སྟེ་དེ་ཡང་ནི། ། རྣམ་ཤེས་གཡོས་ལས་རླུང་སོགས་འབྱུང་བ་བཞི། ། དེ་ལས་ཕུང་ཁམས་སྐྱེ་མཆེད་སྐྱེ་བར་སྣང་། ། དེ་ཡང་སྐྱེ་གནས་བཞིའི་གྲུབ་པའི་ཚུལ་ལ་སྤྱིར་བསྟན་པ་ནི།་་་་་ སྐྱེ་གནས་རྫུས་སྐྱེས་སྒོ་ང་ལས་སྐྱེས་དང་། ། དྲོད་གཤེར་སྐྱེས་དང་མངལ་ནས་སྐྱེས་པ་བཞི། །
མངལ་སྐྱེས་བྱེ་བྲག་ཏུ་བཤད་པའི་ལུས་གང་ལས་སྐྱེ་བའི་རྒྱུ་དངོས་ནི།་་་་་ དེ་ལས་ཕྱི་མ་སྐབས་འདིར་བཤད་བྱ་སྟེ། ཕ་མའི་རྩ་སྒོ་ལ་བརྟེན་ཁུ་ཁྲག་དང་། ། བར་དོའི་རྣམ་ཤེས་རླུང་གིས་དེར་བསྐྱོད་དང་། ། གསུམ་ཀའི་སྔོན་ལས་མཉམ་པར་བསགས་པ་ལས། ། ཁུ་ཁྲག་སེམས་གསུམ་བདེ་བར་རོ་མཉམ་ཞིང་། ། ཕོ་མོར་སྐྱེ་འགྱུར་ལས་དང་ཕ་མ་ལ། ། ཆགས་སྡང་རྐྱེན་གྱིས་སོ་སོའི་ལུས་ལེན་འགྱུར། ། རྒྱུའི་རྣམ་གྲངས་གཞན་བཤད་པ་མི་འགལ་བར་བསྟན་པ་ནི།་་་་་ དེ་ལ་དངོས་དང་དངོས་མེད་སེམས་གསུམ་དང་། །
ལུས་ངག་ཡིད་གསུམ་ཁུ་ཁྲག་དང་ནི་རླུང་། ། རྡུལ་མུན་སྙིང་སྟོབས་སོགས་ལས་སྐྱེ་ཞེས་པ། ། ཕལ་ཆེར་སྔ་མའི་ཕྱོགས་རེ་ཙམ་ལ་དགོངས། ། རྒྱུ་དེས་ལུས་གྲུབ་ཚུལ་ལ་ཕྲ་བ་གྲུབ་ཚུལ་ནི།་་་་་ དེ་ལྟའི་ཁུ་ཁྲག་རླུང་སེམས་འདྲེས་པ་ལས། ། རྣམ་ཤེས་བརྒྱལ་ཐབས་ལྟ་བུར་གནས་པའི་ཚེ། ། མེར་མེར་སོགས་འབྱུང་ཟླ་བ་དང་པོ་ལ། ། གནས་འཇུག་ལྡང་བའི་རླུང་གིས་རྩ་གསུམ་གྲུབ། ། རགས་པ་གྲུབ་ཚུལ་ནི།་་་་་ དེ་ཚེ་ཉ་དང་གཉིས་པ་རུས་སྦལ་མཚུངས། །
གསུམ་པར་ཕག་རྒོད་ལྟ་བུར་མགོ་མཐོ་ཞིང་། ། བཞི་པར་གདོང་པ་དགྲ་སྟའི་དབྱིབས་འདྲ་དོད། ། ལྔ་པར་དགའ་བྱེད་ལྟ་བུར་ཚིགས་རྣམས་གསལ། ། དྲུག་པར་ནག་པ་ཞེས་བྱ་སྐྲ་སྤུ་ནག ། བདུན་པར་སེང་གེ་ལྟ་བུ་མགོ་བོ་ཆེ། ། བརྒྱད་པར་མི་འུ་ཐུང་ལྟར་ལུས་དོད་འགྱུར། ། དགུ་པར་ངང་པ་ཞེས་བྱ་ཕྱིར་འབྱུང་འདོད། ། བཅུ་པར་སངས་རྒྱས་ས་བཅུ་རྫོགས་པ་ལྟར། ། མངལ་གྱི་གནས་སྐབས་རྫོགས་ཏེ་བཙའ་བར་འགྱུར། ། སྐྱེས་ནས་གནས་པའི་ཚུལ་རྟེན་དཀྱིལ་འཁོར་གསུམ་གྱི་ལུས་རྩའི་གནས་ཚུལ་ནི།་་་་་
དེ་ལྟར་རྩ་གསུམ་དེ་བཞིན་སུམ་ཅུ་གཉིས། ། བརྒྱད་དང་ཉི་ཤུ་སྟོང་ཕྲག་བདུན་ཅུ་གཉིས། ། བ་སྤུའི་བུ་གའི་གྲངས་སྙེད་རིམ་གྱིས་གྲུབ། ། རྩ་ཡི་གེའི་དཀྱིལ་འཁོར་གནས་ཚུལ་ནི།་་་་་ ཡི་གེ་ཨ་དང་དེ་བཞིན་ཨེ་ཝཾ་གཉིས། ། སྡེ་ཚན་ཐོག་མ་ཁམས་ཀྱི་བཅུ་དྲུག་དང་། ། ཡི་གེ་ཉེར་བཞི་ཧཱུྃ་བརྒྱད་བྷྲཱུྃ་ཨཾ་སོགས། ། འཕོ་བའི་ཡི་གེ་ལ་སོགས་བསམ་མི་ཁྱབ། ། སེམས་བདུད་རྩིའི་དཀྱིལ་འཁོར་གནས་ཚུལ་ནི།་་་་་ བྱང་ཆུབ་སེམས་ནི་དབུ་མའི་ཡས་མར་དུ། །
ཕ་དང་མ་ལས་ཐོབ་པའི་ཁུ་ཁྲག་གཉིས། ། རོ་རྐྱང་ལྟེ་བ་མན་ཆད་བཞིར་གྱེས་པའི། ། རྐྱང་མའི་མདུན་རྒྱབ་དྲི་ཆུ་ཁུ་བ་འཕེན། ། རོ་མའི་རྒྱབ་མདུན་དྲི་ཆེན་རཀྟ་འཕེན། ། ཤ་ཆེན་དྭངས་མ་ཀུན་གྱི་སྟོབས་ཀྱིས་འཛིན། ། དེ་དག་ལ་བརྟེན་ཁྲག་སོགས་བཅུ་དྲུག་དང་། ། སོ་དང་སེན་མོ་སོགས་བསྐྱེད་སུམ་ཅུ་གཉིས། ། དེ་དག་ལ་དབང་བྱེད་པའི་སྙིང་པོ་ཡེ་ཤེས་རླུང་གི་དཀྱིལ་འཁོར་གནས་ཚུལ་ལ་རླུང་གི་ངོ་བོ་ནི།་་་་་ དེ་ལ་དབང་བྱེད་རླུང་ནི་འབྱུང་ཆེན་གྱི། ། ཁོངས་སུ་གཏོགས་པ་སྣ་ཚོགས་བྱེད་པའི་གཞི། །
དབྱེ་བ་ལ་ངོ་བོའི་སྒོ་ནས་དབྱེ་བ་ནི།་་་་་ ས་ཆུ་མེ་རླུང་ནམ་མཁའ་ཤེས་པའི་རླུང་། །་་་་་ རྒྱུ་ཚུལ་གྱི་སྒོ་ནས་དབྱེ་བ་ནི། ཡེ་ཤེས་རླུང་ནི་གནས་ཤིང་རྣམ་རྟོག་འགོག ། ལས་རླུང་འགྲོ་འོང་བྱེད་ཅིང་རྣམ་རྟོག་སྐྱེད། ། གནས་སམ་བྱེད་ལས་ཀྱི་སྒོ་ནས་དབྱེ་བ་ལ་རྩ་བའི་རླུང་ལྔ་ནི།་་་་་ མཉམ་གནས་སྲོག་འཛིན་གྱེན་རྒྱུ་ཐུར་སེལ་དང་། ། ཁྱབ་བྱེད་ས་ཆུ་མེ་རླུང་ནམ་མཁའི་རིམ། ། ལྟེ་སྙིང་མགྲིན་པ་འདོམས་དང་སྤྱི་བོར་གནས། ། ཡན་ལག་གི་རླུང་ནི།་་་་་
རྒྱུ་བ་མིག་དང་མཉམ་རྒྱུ་རྣ་བ་གཉིས། ། ཡང་དག་རྒྱུ་སྣ་རབ་ཏུ་རྒྱུ་བ་ལྕེ། ། ངེས་པར་རྒྱུ་ཞེས་བྱ་ཚིགས་ལ་སྟེ། ། རིམ་བཞིན་ས་ཆུ་མེ་རླུང་ནམ་མཁའི་ཁམས། ། ཀླུ་དང་རུས་སྦལ་རྩངས་པ་ལྷས་བྱིན་དང་། ། གཞུ་རྒྱལ་མིང་གིས་ཞག་དང་མཆིན་པ་དང་། ། གློ་སྙིང་མཁལ་མར་གནས་ཞེས་འགའ་ལས་བཤད། ། དེ་ལྟར་བཅུ་ཆར་འབྱུང་ལྔའི་བདག་ཉིད་དེ། ། རླུང་སྤྱིའི་བྱེད་ལས་ནི།་་་་་ ལུས་ལེན་རིམ་གྱིས་རྒྱས་དང་འཛིན་པ་དང་། །
སྣ་ཚོགས་རྣམ་རྟོག་བསྐྱེད་ཅིང་འཆི་བར་བྱེད། ། རླུང་སོ་སོའི་བྱེད་ལས་ལ་རྩ་བའི་རླུང་ལྔའི་བྱེད་ལས་ནི་་་་་སྲོག་གིས་ལུས་སེམས་གནས་དང་སྣ་སྒོར་རྒྱུ། ། ཐུར་སེལ་གྱིས་ནི་བཤང་གཅི་འཕེན་དང་སྡོམ། ། མཉམ་གནས་ཁ་ཟས་འཇུ་དང་དྭངས་མ་འགྲེམ། ། གྱེན་རྒྱུ་སྨྲ་དགོད་སྐྱུག་དང་ཁ་ཟས་འཕུལ། ། ཁྱབ་བྱེད་འདེགས་འཇོག་འགྲོ་འོང་ལ་སོགས་བྱེད། ། ཡན་ལག་གི་རླུང་ལྔའི་བྱེད་ལས་ནི།་་་་་ ཡན་ལག་རླུང་རྣམས་མིག་སོགས་ལམ་རྒྱུས་ནས། ། གཟུགས་སོགས་ཡུལ་རྣམས་རིག་པའི་གྲོགས་བྱེད་དོ། ། རླུང་དེ་རྒྱུ་ཚུལ་སྤྱིར་རྒྱུ་བ་ཞེས་བྱ་གང་ཡིན་པ་ནི།་་་་་
དེ་ལྟར་སྲོག་འཛིན་མ་གཏོགས་གཞན་དགུ་པོ། ། རང་རང་ལས་བྱེད་དེ་ལ་རྒྱུ་བར་བཏགས། ། ཚུལ་ཇི་ལྟར་རྒྱུ་བ་ནི།་་་་་ སྲོག་འཛིན་དང་པོར་ཨ་ཝ་དྷུ་ཏི་ལ། ། གནས་པ་ཡེ་ཤེས་རླུང་ཡིན་ངར་འཛིན་པའི། ། དབང་གིས་སྙིང་ངར་སྲོག་འཛིན་དུ་གྱུར་ནས། ། རོ་རྐྱང་ནུས་པས་སྲོག་རྩོལ་ཞེས་བྱ་བ། ། ལྡང་འཇུག་གནས་པར་སྣ་ཡི་ལམ་ནས་རྒྱུ། ། ཡེ་ཤེས་རླུང་ཞེས་བྱ་བ་དུས་འཁོར་ལས། ། དྲུག་བརྒྱ་བདུན་ཅུ་རྩ་ལྔ་ཞག་རེ་ལ། །
རྒྱུ་བར་བཤད་ཅིང་འཕྲེང་བར་ཐུན་མཚམས་སམ། ། ཀུན་ལ་ཁྱབ་པའི་ཚུལ་གྱིས་རྒྱུ་བར་གསུངས། ། ནམ་མཁའི་རླུང་ཡང་ཀུན་ལ་ཁྱབ་པ་འམ། ། འཁོར་གྱི་ཚུལ་གྱིས་རྒྱུ་ཞིང་འཆི་བའི་ཚེ། ། གཞན་རྣམས་འདི་ཡིས་དབང་བྱས་རྒྱུ་ཞེས་བཤད། ། རྣམ་པ་ཇི་ལྟར་རྒྱུ་བ་ནི།་་་་་ དེ་རྣམས་འབྱུང་བ་སོ་སོའི་ཁ་དོག་ཅན། ། མགོན་པོ་རེ་རེའང་ལྷ་མོ་བཞི་བཞིར་ལྡན། ། མེ་རླུང་གཡས་ནས་སྟེང་དུ་སོར་བཞི་དང་། ། རླུང་གི་རླུང་ནི་གཡོན་ནས་སོར་དྲུག་ངོས། །
ས་རླུང་ཐད་ཀར་བཅུ་དྲུག་གཉིས་ཀ་ནས། ། དེ་བཞིན་ཆུ་རླུང་འོག་ཏུ་སོར་བཅུ་གཉིས། ། རེ་རེའང་ཉིས་བརྒྱ་ཉི་ཤུ་རྩ་ལྔ་རྒྱུ། ། གནས་དང་ལམ་གང་ནས་རྒྱུ་བ་ནི།་་་་་ སྲོག་འཛིན་སྲོག་དང་རྩོལ་བ་ནས་བྱུང་སྟེ། ། སྙིང་ཁའི་འདབ་བཞིར་འབྱུང་བ་བཞིར་བྱས་ནས། ། འཁོར་ལོ་བཞི་དང་ཡུལ་ཆེན་ཉེར་བཞི་སོགས། ། ཀུན་ཏུ་རྒྱུས་ནས་འབྱུང་བཞིའི་བདག་ཉིད་དུ། ། མགྲིན་པར་འབྱུང་བ་གསུང་གི་སྒོ་བཞི་དང་། ། སྣ་སྒོ་ནས་འབྱུང་ཐུགས་ཀྱི་སྒོ་གཉིས་དང་། །
ཡན་ལག་རླུང་སོགས་བུ་ག་དགུ་པོ་ནས། ། སོ་སོར་རྒྱུ་བ་སྐུ་ཡི་སྒོ་དགུ་ཡིན། ། གྲངས་དུ་ཞིག་རྒྱུ་བ་ནི།་་་་་ དེ་ལྟར་སྣ་སྒོ་གཉིས་ནས་རྒྱུ་བའི་རླུང་། ། ལྡང་འཇུག་གནས་གསུམ་སྡོམ་པ་ཞག་རེ་ལ། ། ཉི་ཁྲི་ཆིག་སྟོང་དྲུག་བརྒྱ་རྟག་པར་རྒྱུ། ། གྲངས་དེ་ལྟར་འོང་བའི་འཐད་པ་ནི།་་་་་ དེ་ལྟར་འོང་བའང་སྔ་མའི་བག་ཆགས་ནི། ། སེམས་ལ་གནས་པ་ལུས་ལ་སྨིན་པ་སྟེ། ། དེ་ཡི་དབང་གིས་ཕྱི་ནང་དུས་སོགས་སྣང་། །
ཞེས་གསུངས་པའི་ཕྱིར། ཁྱད་པར་རླུང་རྒྱུ་བའི་ཚུལ་ལ། རྡོ་རྗེ་མཁའ་འགྲོའི་དགོངས་པ། རྡོ་རྗེ་ཕྲེང་བའི་དགོངས་པ། དུས་ཀྱི་འཁོར་ལོའི་དགོངས་པ། ཀྱེ་རྡོ་རྗེའི་དགོངས་པ་དང་བཞི་ལས། ཕྱི་མ་ལ་ལྟེ་བའི་རྩ་འདབ་དྲུག་ཅུ་རྩ་བཞིའི་དབང་གིས་ཕྱི་རོལ་ཏུ་དབྱུ་གུ་དྲུག་ཅུ་རྩ་བཞི། སྤྱི་བོའི་རྩ་འདབ་སོ་གཉིས་དབང་གིས་ཆུ་ཚོད་སོ་གཉིས། མགྲིན་པའི་རྩ་འདབ་བཅུ་དྲུག་གི་དབང་གིས་ཕོ་བ་བཅུ་དྲུག སྙིང་གའི་ཕྱི་བསྐོར་གྱི་རྩ་འདབ་བརྒྱད་ཀྱི་དབང་གིས་ཐུན་བྱེད་པ་བརྒྱད།
ནང་བསྐོར་གྱི་རྩ་འདབ་བཞིའི་དབང་གིས་ཐུན་ཚོད་བཞི་འབྱུང་ལ། དེ་དག་ནང་རླུང་དང་སྦྱར་ན། དབྱུ་གུ་རེ་ལ་རླུང་སུམ་བརྒྱ་དང་སུམ་ཅུ་སོ་ཕྱེད་དང་བརྒྱད། དབྱུག་གུ་གཉིས་ལ་ཆུ་ཚོད་གཅིག དེ་ལ་རླུང་དྲུག་བརྒྱ་བདུན་བཅུ་རྩ་ལྔ། ཆུ་ཚོད་གཉིས་ལ་ཕོ་བ་གཅིག དེ་ལ་རླུང་སྟོང་དང་སུམ་བརྒྱ་དང་ལྔ་བཅུ་དང་། ཕོ་བ་གཉིས་ལ་ཐུན་ཕྱེད་པ་གཅིག དེ་ལ་རླུང་ཉིས་སྟོང་བདུན་བརྒྱ། ཐུན་ཕྱེད་པ་གཉིས་ལ་ཐུན་ཚོད་གཅིག
དེ་ལ་རླུང་ལྔ་སྟོང་བཞི་བརྒྱ། ཐུན་ཚོད་བཞི་ལ་རླུང་ཉི་ཁྲི་ཆིག་སྟོང་དྲུག་བརྒྱ་རེ་སྐྱེས་བུ་ནད་མེད་ཀྱི་དབང་དུ་བྱས་ན་ཉིན་ཞག་ཕྲུག་རེའི་ནང་དུ་རྒྱུ་བ་ཡིན་ཞིང་། དེ་ཡང་འཇུག་གནས་འབྱུང་གསུམ་གཅིག་ཏུ་སྡོམ་པ་ལ་བྱ་སྟེ། རྩ་རྒྱུད་ལས། ཟླ་བ་དང་ཉི་མ་དང་ཨཱ་ལི་དང་ཀཱ་ལི་དང་ཕོ་བ་བཅུ་དྲུག་དང་དབྱུག་གུ་དྲུག་ཅུ་རྩ་བཞི་དང་ཆུ་ཚོད་སུམ་ཅུ་རྩ་གཉིས་དང་ཐུན་ཚོད་བཞི་སྟེ། དེ་ལྟར་ཐམས་ཅད་བཞིའོ། ། ཞེས་དང་། ལྗོན་ཤིང་མཛེས་རྒྱན་ལས། དེ་ཡང་་་་་་མཁའ་ཕྲེང་གཉིས་ཀྱི་དགོངས་པ་ནི། མཁའ་ཕྲེང་དགོངས་པས་ཞག་རེ་ལ། །
ཡུལ་ཆེན་ཉེར་བཞིའི་དབང་གིས་དགུ་བརྒྱ་ཕྲག ། ཉི་ཤུ་རྩ་བཞི་མགོན་པོའི་རླུང་རྒྱུ་ཞིང་། ། མགོན་པོ་རེ་རེའང་ལྷ་མོ་བཞི་བཞིའི་རླུང་། ། ཉིས་བརྒྱ་ཉི་ཤུ་རྩ་ལྔ་རྩ་ལྔར་ལྡན། ། དེ་ལྟའི་དགུ་བརྒྱ་ཕྲག་རེ་འཕོ་བ་ཕྱེད། ། དེ་བཞིན་སྟོང་དང་བརྒྱད་བརྒྱ་འཕོ་བ་གཅིག ། འཕོ་བ་བཅུ་གཉིས་ཉིན་ཞག་ཕྲུག་གཅིག་སྟེ། ། དེ་ཉིད་ནང་གི་ལོ་ཡིན་འཕོ་བ་ནི། ། ནང་གི་ཟླ་གཅིག་འཕོ་བྱེད་བགྲོད་པའོ། ། དགེས་པ་རྡོ་རྗེའི་དགོངས་པ་ནི།་་་་་
དགེས་རྡོར་ལྟར་ན་ལྟེ་བའི་འཁོར་ལོ་ཡི། ། དབང་གིས་ཞག་རེར་དབྱུ་གུ་དྲུག་ཅུ་བཞི། ། དབྱུ་གུ་རེ་ལ་རླུང་སྦྱོར་སུམ་བརྒྱ་དང་། ། ཕྱེད་བཅས་སུམ་ཅུ་རྩ་བརྒྱད་ལེགས་པར་རྒྱུ། ། སྤྱི་བོའི་རྩ་འདབ་དབང་གིས་ཆུ་ཚོད་དེ། ། ཆུ་ཚོད་རེ་ལ་དྲུག་བརྒྱ་བདུན་ཅུ་ལྔ། ། མགྲིན་པའི་རྩ་འདབ་དབང་གིས་འཕོ་བ་སྟེ། ། རེ་རེའང་སྟོང་དང་སུམ་བརྒྱ་ལྔ་བཅུའི་ཚད། ། སྙིང་ཁའི་རྩ་འདབ་དབང་གིས་ཐུན་ཕྱེད་བརྒྱད། ། ཐུན་ཕྱེད་རེ་ལ་ཉིས་སྟོང་བདུན་བརྒྱ་རེ། །
སྙིང་ཁའི་ནང་སྐོར་དབང་གིས་ཐུན་བཞི་སྟེ། ། ཐུན་རེ་ལ་ཡང་ལྔ་སྟོང་བཞི་བརྒྱ་རེ། ། དབྱུ་གུ་ལ་སོགས་རང་རང་གྲངས་བཤད་པ། ། གང་ཡིན་དེ་དེ་རྫོགས་པ་ཞག་རེ་སྟེ། ། རླུང་སྦྱོར་ཉི་ཁྲི་ཆིག་སྟོང་དྲུག་བརྒྱ་འོ། ། ཞེས་གསུངས་པའི་ཕྱིར། རླུང་དེ་དག་ལམ་དུ་བྱས་པའི་ཕན་ཡོན་ནི། སེམས་ཀྱི་རྟ་རླུང་ཡིན་པའི་ཕྱིར་ན་རླུང་བཟུང་བས་སེམས་ཟིན། དེ་ལས་ཞི་གནས་དང་ལྷག་མཐོང་གི་ཏིང་ངེ་འཛིན་སྐྱེ། སྲོག་རྩོལ་བགྲང་ན་བཟླས་པར་འགྱུར་བས་སྡིག་སྒྲིབ་འདག
ཁྱད་པར་ཆུ་རླུང་དཀར་པོ་རྒྱུ་བའི་དུས་སུ་ནད་གདོན་སོགས་ཞི་བར་བསམ་པ་ཙམ་གྱིས་དེ་འགྲུབ། ས་རླུང་སེར་པོ་རྒྱུ་བའི་དུས་སུ་ཚེ་དང་བསོད་ནམས་རྒྱས་པར་བསམ་པ་ཙམ་གྱིས་དེ་འགྲུབ། མཐར་ལས་རླུང་ཐམས་ཅད་ཡེ་ཤེས་ཀྱི་རླུང་དུ་གྱུར་ནས་སངས་རྒྱས་པ་ཡིན་ཏེ། ལྗོན་ཤིང་མཛེས་རྒྱན་ལས། རླུང་དེ་དག་ལམ་དུ་གྱུར་ཚུལ་ནི།་་་་་ དེ་ལྟར་ཤེས་ནས་མན་ངག་ལྡན་པ་ཡིས། ། ནང་དུ་བཟུང་ན་ཞི་གནས་ཏིང་འཛིན་སྐྱེ། ། སྲོག་རྩོལ་བགྲངས་པས་སྒྲིབ་པ་འདག་པར་འགྱུར། ། རླུང་བཞི་རྒྱུ་དུས་ལས་བཞིའི་འཕྲིན་ལས་འགྲུབ། ། ལས་རླུང་ཡེ་ཤེས་རླུང་འགྱུར་འཚང་རྒྱ་འོ། །
ཞེས་གསུངས་པའི་ཕྱིར། དེ་ལྟར་ལྟ་བའི་རྣམ་གཞག་འཕྲོས་དོན་དང་བཅས་པ་བསྟན་ཟིན་ནས། གཉིས་པ་བསྐྱེད་རིམ་དང་གསུམ་པ་རྫོགས་རིམ་ལ་བསྐྱེད་རྫོགས་ཐུན་མོང་གི་ཆོས་དང་། སོ་སོའི་མངོན་རྟོགས་གཉིས། དང་པོ་ལ། ངོ་བོ། དབྱེ་བ། མིང་དོན། གྲངས་ངེས། གྲོལ་བའི་རྒྱུ་མཚན།
རྟེན་བརྟེན་པ་འབྲེལ་པ་ཅན་དུ་སྒོམ་པའི་འཐད་པ་དྲུག་ནི་ཡོངས་སུ་གྲགས་པ་ལྟར་ཤེས་པར་བྱ་སྟེ། རྗེ་བཙུན་གྱིས། བསྐྱེད་རྫོགས་ཐུན་མོང་ཆོས་དྲུག་དྲན་བྱ་ཞིང་། ། ཞེས་དང་། ལྗོན་ཤིང་མཛེས་རྒྱན་ལས། དེ་ལྟར་དེ་ཉིད་ལྟ་བས་རྒྱུད་སྦྱངས་ནས། ། དེ་ལྟར་ལྟ་བ་སྔོན་དུ་སོང་ནས་ལམ་གྱི་དངོས་གཞི་བསྐྱེད་རྫོགས་གཉིས་ཀྱི་སྤྱི་དོན་ལ་དེ་གཉིས་ཀྱི་ངོ་བོ་ནི།་་་་་ ཉམས་བླང་གཙོ་བོ་སྒྲུབ་པ་པོ་ཡི་ཡིད། ། མཚན་རྟོག་ལས་སྐྱོབ་ཐབས་ཀྱི་ཁྱད་པར་གང་། ། གྲོལ་བྱེད་ལམ་སྟེ་དབྱེ་བ་ནི།་་་་་
བསྐྱེད་དང་རྫོགས་པ་གཉིས། ། བསྐྱེད་རིམ་གྱི་མིང་དོན་ནི།་་་་་ ལུས་བསྐྱེད་ལྷར་བསྐྱེད་མཆོག་ལ་བྲོད་པ་བསྐྱེད། ། དེ་ལྟའི་རིམ་པས་རྒྱུད་གསུམ་བསྐྱེད་པའི་རིམ། ། རྫོགས་རིམ་གྱི་མིང་དོན་ནི།་་་་་ ལུས་རྫོགས་རྫོགས་པ་གསལ་འདེབས་མཆོག་རྫོགས་བྱེད། ། དེ་ལྟའི་རིམ་པས་རྒྱུད་གསུམ་རྫོགས་པའི་རིམ། ། རིམ་པ་གཉིས་སུ་གྲངས་པའི་མདོར་བསྟན་ནི།་་་་་ སྤང་བྱ་ཐ་མལ་རྣམ་རྟོག་ལྷར་ཞེན་སྤོང་། ། ཐོབ་བྱ་གཟུགས་དང་ཆོས་ཀྱི་སྐུ་ཐོབ་བྱེད། །
ངོ་བོ་རྟེན་དང་བརྟེན་པ་ཡིན་པའི་ཕྱིར། ། ལམ་གྱི་གཙོ་བོ་རིམ་པ་གཉིས་སུ་ངེས། ། རྒྱས་བཤད་ལ་སྤང་བྱ་ཐ་མལ་རྣམ་རྟོག་གི་རྒྱུ་ལས་ཉོན་སྦྱོང་ཚུལ་ནི།་་་་་ འཁོར་བར་སྐྱེ་བའི་རྒྱུ་ནི་ལས་ཉོན་ཏེ། ། མི་དགེའི་ལས་ཀྱི་གཉེན་པོ་བསོད་ནམས་ཚོགས། ། ཉོན་མོངས་རྩ་བ་ལྷན་སྐྱེས་མ་རིག་པ། ། དེ་ཡི་གཉེན་པོ་སྟོང་ཉིད་ཡེ་ཤེས་ཚོགས། ། འབྲས་བུ་བདག་དང་བདག་གིར་འཛིན་པ་སྦྱོང་ཚུལ་ལ་སྦྱང་གཞི་ངོས་བཟུང་བ་ནི།་་་་་ སྤང་བྱའི་ཉོན་མོངས་རྣམ་རྟོག་ལས་བྱུང་ཞིང་། ། རྣམ་རྟོག་དེ་ཡང་ཐོག་མེད་འཁོར་བ་ནས། །
བག་ཆགས་བསགས་པ་སད་བྱེད་དང་ཕྲད་པས། ། མེད་བཞིན་སྣང་བ་བདག་དང་བདག་གི་བ། ། ཀུན་ཏུ་རྟོག་པའི་དུག་ཡིན་དེ་ལས་གཞན། ། སྲིད་པའི་སྡུག་བསྔལ་ཞེས་བྱ་ཡོད་མ་ཡིན། ། དེ་ལ་རྩོད་པ་སྤང་བ་ལ་རྒོལ་བ་དགོད་པ་ནི།་་་་་ གལ་ཏེ་རྣམ་རྟོག་ཁོ་ན་བསྐྱེད་རིམ་གྱི། ། ལྷ་དང་དཀྱིལ་འཁོར་སྦྱང་གཞིར་རིགས་མིན་ཏེ། ། སེམས་ལས་གཞན་པའི་གཟུགས་སོགས་ལ་བརྟེན་ནས། ། འཁོར་བའི་རྒྱུར་འགྱུར་དུ་མ་ཡོད་ཅེ་ན། ། རྒོལ་བའི་ལན་གདབ་པ་ནི།་་་་་
གཟུགས་སོགས་སྣང་བ་སེམས་ཉིད་བག་ཆགས་ཀྱིས། ། དཀྲུགས་པའི་དབང་གིས་དུ་མར་སྣང་བ་ལས། ། གཞན་པའི་གཟུང་འཛིན་སྣང་བ་ཡོད་མིན་ཏེ། ། བདག་སྒྲུབ་པ་ཡི་རབ་ཏུ་བྱེད་པ་ལས། ། རྣམ་རྟོག་ལས་གཞན་འཁོར་བ་ཞེས་བྱ་བ། ། འགའ་ཡང་ཡོད་མིན་དེ་ཕྱིར་རྣམ་རྟོགས་ཉིད། ། བྲལ་བར་གྱུར་ལ་མྱ་ངན་འདས་ཞེས་བརྗོད། ། ཞེས་གསུངས་ཕྱག་རྒྱ་ཆེན་པོ་ཐིག་ལེ་ལས། ། གང་གི་ཕྱིར་ན་ཡེ་ཤེས་སྐུ་སྤངས་ནས། ། ཕྱི་རོལ་དོན་ཞེས་བྱ་བ་ཅི་ཕྱིར་གནས། །
ཕྱི་ཡི་སྣང་བ་ཐམས་ཅད་སྐད་ཅིག་མ། ། དགའ་མོ་སེམས་ཀྱི་ཆོ་འཕྲུལ་ཡིན་ཞེས་གསུངས། ། སྤང་བྱ་ཐ་མལ་རྣམ་རྟོག་བསྐྱེད་རིམ་གྱི་སྦྱོང་ཚུལ་ལ་སྣོད་ཀྱི་འཇིག་རྟེན་སྦྱོང་ཚུལ་ནི།་་་་་ དེ་ལྟའི་ཐ་མལ་སྣོད་དུ་རུང་བ་ཀུན། ། སྦྱོང་བྱེད་གཞལ་ཡས་ཁང་དང་ལྷ་ཡི་གདན། ། བཅུད་ཀྱི་སེམས་ཅན་སྦྱོང་ཚུལ་ལ་བསྐྱེད་ཆོག་གི་སྐྱེ་གནས་བཞི་སྦྱོང་ཚུལ་ནི།་་་་་ བཅུད་ཀྱི་སྐྱེ་གནས་སྦྱོང་བྱེད་བསྐྱེད་ཆོག་སྟེ། ། མངོན་བྱང་ལས་སྐྱེད་མངལ་དང་དྲོད་གཤེར་སྐྱེས། ། འཁོར་རྣམས་མངལ་ནས་འབྱིན་པས་མངལ་སྐྱེས་དང་། ། ཆོ་ག་གསུམ་དང་ཐིག་ལེས་སྒོང་སྐྱེས་སྦྱོང་། །
སྐད་ཅིག་ས་བོན་ལས་སྐྱེད་རྫུས་སྐྱེས་སོགས། ། སྒྲུབ་ཐབས་ཡོངས་རྫོགས་ཀྱི་སྦྱོང་ཚུལ་ནི།་་་་་ གཞན་ཡང་ཡེ་ཤེས་ཚོགས་ཀྱི་འཆི་སྲིད་དང་། ། བར་སྲིད་མཚོན་བྱེད་རྣམས་ཀྱི་བར་དོ་སྦྱོང་། ། རྟེན་དང་བརྟེན་པ་བསྐྱེད་པས་སྐྱེ་བ་དང་། ། ཡེ་ཤེས་གཞུག་སོགས་སྐྱེས་ནས་གནས་པ་སྦྱོང་། ། དེ་དག་རིམ་བཞིན་ཆོས་ལོངས་སྤྲུལ་པ་དང་། ། བདེ་བ་ཆེན་པོའི་སྐུ་རྣམས་ལས་བྱེད་དོ། ། ལྷའི་རྣམ་པས་དུག་གསུམ་སྦྱོང་ཚུལ་ནི།་་་་་ ལྷ་སྐུ་ཁྲོ་ཆགས་ཅན་བསྒོམ་ཞེ་སྡང་དང་། །
བཙུན་མོའི་འཁོར་གྱིས་ཡོངས་བསྐོར་འདོད་ཆགས་དང་། ། མཚན་དཔེས་བརྒྱན་པའི་སྐུར་བསྒོམ་གཏི་མུག་སྦྱོང་། ། རྫོགས་རིམ་གྱི་གྱ་ནོམ་ལྷར་ཞེན་སྦྱོང་ཚུལ་ནི།་་་་་ སྤང་བྱ་གཉིས་པ་གྱ་ནོམ་ལྷར་ཞེན་གྱི། ། གཉེན་པོར་གྱུར་པ་རྫོགས་རིམ་ཡེ་ཤེས་ཏེ། ། གང་དེས་སྤྲོས་བཅས་ཀུན་དང་སྣོད་བཅུད་དང་། ། རྟེན་དང་བརྟེན་པ་འཇིག་སོགས་ཐམས་ཅད་སྦྱོང་། ། ཐོབ་བྱེད་འབྲས་བུ་གཉིས་སུ་ངེས་པའི་གཟུགས་སྐུ་ཐོབ་བྱེད་བསྐྱེད་རིམ་ནི།་་་་་ འབྲས་བུ་གཟུགས་སྐུ་ཐོབ་བྱེད་བསྐྱེད་རིམ་སྟེ། ། ཚོགས་གཉིས་བསགས་པས་ཐར་པ་ཆ་མཐུན་སྒྲུབ། །
སྲུང་འཁོར་བདུད་བཏུལ་ཕོ་བྲང་ཞིང་སྦྱོང་བ། ། ལྷར་བསྐྱེད་སངས་རྒྱས་དབང་སོགས་དེར་དབང་ཐོབ། ། སྤྲོ་བསྡུས་དོན་མཛད་བཟླས་པས་ཆོས་འཁོར་བསྐོར། ། དཀྱིལ་འཁོར་བསྡུ་བས་མྱ་ངན་འདས་ཚུལ་སྟོན། ། སྤྱོད་ལམ་ལ་སོགས་མཛད་པ་འཕྲིན་ལས་སོ། ། ཆོས་སྐུ་ཐོབ་བྱེད་རྫོགས་རིམ་ནི།་་་་་ དེ་བཞིན་ཆོས་སྐུ་ཐོབ་བྱེད་རྫོགས་རིམ་སྟེ། ། ཐབས་གཉིས་ལས་བྱུང་ཟུང་འཇུག་ངོ་བོ་ཉིད། ། ཆོས་སྐུར་མོས་ཤིང་བསྲེས་ནས་བསྒོམ་པ་ལས། ། འབྲས་བུ་ཆོས་སྐུ་ཐོབ་པའི་རྒྱུར་འགྱུར་ཕྱིར། །
རིམ་པ་གཉིས་པོ་དེ་རང་གི་ངོ་བོ་རྟེན་དང་བརྟེན་པ་ཡིན་པ་ལ་རྒོལ་བ་དང་ལན་གདབ་པ་ནི།་་་་་ གལ་ཏེ་རྫོགས་རིམ་བསྒོམས་པས་བསྐྱེད་རིམ་ཡང་། ། སྦྱོང་ཞིང་ཆོས་སྐུ་མངོན་དུ་བྱེད་ནུས་ན། ། བསྐྱེད་རིམ་དོན་མེད་ཅེ་ན་རྫོགས་རིམ་གྱི། ། ཉམས་ལེན་དེ་ལྟར་བཟང་ཡང་དེ་ཡི་རྟེན། ། བསྐྱེད་རིམ་མེད་ན་བརྟེན་པ་རྫོགས་རིམ་མེད། ། དེ་ཕྱིར་ལྷ་སྐུ་མེད་པ་བདེ་མི་འབྱུང་། ། རིམ་པ་གཉིས་ཀྱིས་གྲོལ་བའི་རྒྱུ་མཚན་ལ་རིགས་སམ་རྒྱུ་ཡིན་པས་རྒྱུ་ལམ་འབྲས་བུས་ཕན་ཚུན་རིགས་དང་རིགས་བདག་ཏུ་འགྱུར་ཚུལ་ནི།་་་་་ འཁོར་བའི་ཆོས་རྣམས་དེ་བཞིན་གཤེགས་རིགས་ཏེ། ། ལམ་གྱིས་སྦྱངས་པས་དེ་འབྲས་འབྱུང་ཕྱིར་རོ། །
དེ་བཞིན་ལམ་དང་འབྲས་བུའང་རྒྱུ་རིགས་དང་། ། རྒྱུ་དང་འབྲས་བུའང་ལམ་གྱི་རིགས་སུ་བརྗོད། ། ལམ་གྱི་གནས་སྐབས་སུ་རིགས་བདག་ཏུ་འཇོག་ཚུལ།་་་་་ འོན་ཀྱང་ལམ་གྱི་སྐབས་སུ་རྒྱུ་ལམ་རིགས། ། འབྲས་བུ་རིགས་ཀྱི་བདག་པོ་ཞེས་བྱ་སྟེ། ། དེ་གསུམ་འབྲེལ་བ་ཅན་དུ་གྲུབ་པའི་ཕྱིར། ། དེས་ན་རིམ་པ་གཉིས་ཀྱིས་གྲོལ་བར་འཐད་པ་ནི།་་་་་ དེས་ན་རིམ་གཉིས་བསྒོམས་པས་གྲོལ་འགྱུར་ཏེ། ། ཞེན་པས་འཇུག་ཅིང་འབྲེལ་བས་མི་བསླུའི་ཕྱིར། ། དེ་བཞིན་ལྷ་དང་ཕྱག་མཚན་དཀྱིལ་འཁོར་དང་། །
བསྒོམ་པའི་རྣལ་འབྱོར་རྒྱུར་བཅས་རྫོགས་རིམ་གྱི། ། ལས་རྒྱ་ལ་སོགས་འབྲས་བུའི་རིགས་ཡིན་ནོ། ། ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ་ལ། གྲོལ་ཚུལ་དཔེར་བསྟན་པའི་རིགས་འདྲ་གཉེན་པོར་ཆེ་བ་ནི།་་་་་ བརྟན་པའི་དུག་གིས་གཡོ་བའི་དུག་འཇོམས་ལྟར། ། ཐ་མལ་རྣམ་རྟོག་ལམ་གྱི་རྟོགས་པས་འཇོམས། ། ལྡོག་པ་གཉེན་པོར་ཆེ་བ་ནི།་་་་་ རླུང་ནད་ཆུང་ངུ་མོན་སྲན་གྱིས་བཟློག་ལྟར། ། སྣོད་བཅུད་གཉེན་པོར་བསྐྱེད་རིམ་བསྒོམས་པས་བཟློག ། སྦམ་པ་གཉེན་པོར་ཆེ་བ་ནི།་་་་་
ཆུང་ངུ་མང་པོའི་གྲོགས་ཀྱིས་འགུགས་པ་ལྟར། ། བཞིན་ལག་གཅིག་ཞེན་གཉེན་པོར་དུ་མ་བསྒོམ། ། བསྣན་པ་གཉེན་པོར་ཆེ་བ་ནི།་་་་་ ཚིག་པ་བསྲེག་དཔྱོད་སོགས་ཀྱིས་འཆོས་པ་ལྟར། ། འདོད་ཆགས་གཉེན་པོར་ལྷ་མོའི་འཁོར་བསྒོམས་སོགས། ། དཔེ་དེ་དག་གིས་བསྟན་པའི་གྲོལ་བྱེད་ཀྱི་ཐབས་དངོས་ནི།་་་་་ མདོར་ན་རྣམ་དག་ལྟ་བ་དང་ལྡན་པས། ། དངོས་པོའི་མཚན་མས་མི་འཆིང་གྲོལ་བར་འགྱུར། ། བསྐྱེད་རིམ་བསྒོམས་པས་འདོད་ཡོན་ལམ་དུ་བྱེད། ། རྫོགས་རིམ་ཐབས་ཀྱིས་ཉོན་མོངས་བྱང་ཆུབ་འགྱུར། །
དག་པ་གསུམ་གྱི་བདག་ཉིད་ཡིན་པའི་ཕྱིར་གྲོལ་བར་འཐད་པ་ལ་དྲི་མས་རང་བཞིན་གྱིས་དག་པས་ཀྱང་སྦྱང་དུ་རུང་བ་རྒྱུ་རྒྱུད་ཀྱི་དག་པ་གསུམ་ནི།་་་་་ དངོས་རྣམས་རང་བཞིན་སྐྱེ་མེད་དེ་བཞིན་ཉིད། ། ཀུན་རྫོབ་ལུས་སུ་སྣང་བ་ལྷ་སོ་སོ། ། སེམས་ཉིད་དུ་མར་སྣང་བ་རང་རིག་པ། ། རང་གཞན་རྣམ་དག་རྒྱུ་བའི་དག་པ་གསུམ། ། གློ་བུར་གྱི་དྲི་མ་སྦྱོང་བྱེད་ཐབས་རྒྱུད་ཀྱི་དག་པ་གསུམ་ནི། སྤྲོས་བྲལ་ལམ་བྱེད་ལྟ་བ་དེ་བཞིན་ཉིད། ། དངོས་ཀུན་ལྷ་སྐུར་སྒོམ་པ་ལྷ་སོ་སོ། ། བདེ་ཆེན་ཡེ་ཤེས་རྟོགས་བྱེད་རང་རིག་པ། ། དྲི་མ་སྦྱོང་བྱེད་ཐབས་ཀྱི་དག་པ་གསུམ། །
དྲི་མ་དང་བྲལ་བ་འབྲས་རྒྱུད་ཀྱི་དག་པ་གསུམ་ནི།་་་་་ བྲལ་འབྲས་ངོ་བོ་ཉིད་སྐུ་དེ་བཞིན་ཉིད། ། གཟུགས་སྐུ་འགྲོ་བའི་དོན་མཛད་ལྷ་སོ་སོ། ། ཆོས་སྐུ་ཡེ་ཤེས་མཐར་ཕྱིན་རང་རིག་པ། ། མངོན་གྱུར་འབྲས་བུའི་དག་པ་རྣམ་པ་གསུམ། ། ཡང་ན་ངོ་བོ་ཉིད་སྐུ་རང་རིག་དང་། ། ཆོས་སྐུ་དེ་བཞིན་ཉིད་ཅེས་གསུངས་པའང་ཡོད། ། རིམ་གཉིས་སྒོམ་པའི་གོ་རིམ་ངེས་པ་ནི།་་་་་ རིམ་གཉིས་བསྐྱེད་རིམ་བརྟན་ནས་རྫོགས་རིམ་ནི། ། སྒོམ་པར་བཞེད་པ་འཕགས་པ་ཡབ་སྲས་སོགས། །
ཡང་ན་བཅུ་གཉིས་བར་དུ་བསྐྱེད་རིམ་དང་། ། དེ་ནས་རྫོགས་རིམ་སྒོམ་པ་སེམས་འགྲེལ་ལུགས། ། སངས་རྒྱས་ཡེ་ཤེས་ཞབས་སོགས་བསྐྱེད་རིམ་ལ། ། རྫོགས་རིམ་རྒྱ་ཡིས་བཏབ་ནས་སྒོམ་པར་གསུངས། ། གཱ་ཡ་དྷ་ར་ལ་སོགས་གོང་མ་རྣམས། ། བསྐྱེད་རྫོགས་སྟན་ཐོག་གཅིག་ཏུ་སྒོམ་པར་བཞེད། ། ཅེས་གསུངས་པའི་ཕྱིར། གཉིས་པ་ལ་བསྐྱེད་རིམ་དང་རྫོགས་རིམ་གཉིས་སོ་སོའི་མངོན་རྟོགས་ལ། དང་པོ་ལ་ལྷའི་རྣམ་པ་དང་། མངོན་རྟོགས་ཀྱི་ཆིངས་གཉིས།
དང་པོ་ལ་མཆོག་སྒྲུབ་པའི་ལྷའི་དཀྱིལ་འཁོར་དང་། ལས་རྒྱས་པའི་ལྷའི་གྲངས་གཉིས། དང་པོ་ནི། རྩ་རྒྱུད་ལས། སྐུ་གསུང་ཐུགས་ཀྱི་ཧེ་རུ་ཀ་གསུམ། སྙིང་བོ་ཀྱེ་རྡོ་རྗེ། བདག་མེད་མ། རྒྱུ་རྡོ་རྗེ་འཆང་དང་དྲུག་གསུངས། གུར་ལས། རིགས་རྐྱང་རྒྱས་པ་ལ།
རིགས་རྐྱང་པ་ལྔ་ལ་འཁོར་ལྷ་མོ་བརྒྱད་བརྒྱད་ཀྱིས་བསྐོར་བའི་ལྷ་དགུ་མ་ལྔ། རིགས་བསྡུས་རྒྱས་པ་ལ། དཀྱིལ་འཁོར་གཅིག་གི་ནང་དུ་གཙོ་བོ་རིགས་ལྔ་སོ་སོ་ལ་འཁོར་ལྷ་མོ་བརྒྱད་བརྒྱད་ཀྱིས་བསྐོར་བའི་ལྷ་ཞེ་ལྔ་མའི་དཀྱིལ་འཁོར་གཅིག དེ་ལ་དབུས་ཀྱི་གཙོ་བོ་རིགས་ལྔ་སོ་སོར་གོ་འཕོ་བའི་གནད་ཀྱིས་རིགས་བསྡུས་རྒྱས་པའི་དཀྱིལ་འཁོར་ཡང་དཀྱིལ་འཁོར་གཅིག་གི་ནང་དུ་རིགས་ལྔ་སོ་སོ་ལ་འཁོར་ལྷ་མོ་བཞི་བཞིས་བསྐོར་བའི་ལྷ་ཞེ་ལྔ་མའི་དཀྱིལ་འཁོར་གཅིག དེ་ལ་སྔར་བཞིན་དབུས་ཀྱི་གཙོ་བོ་གོ་འཕོ་བའི་གནད་ཀྱིས་རིགས་བསྡུས་བསྡུས་པ་ལྷ་ཉེར་ལྔ་མའི་དཀྱིལ་འཁོར་ལྔ། དེ་རྣམས་ཀྱི་སྟེང་དུ་སྐུ་གསུང་ཐུགས་ཀྱི་ཧེ་རུ་ཀ་གསུམ། བདག་མེད་ལྷ་མོ་བཅུ་གསུམ་མ་དང་བཅོ་ལྔ་མ་གཉིས་ཏེ་དངོས་བསྟན་ཉི་ཤུ་ཡོད་དེ། གུར་ལས། དཀྱིལ་འཁོར་རེ་རེ་བསྒོམ་པ་འམ། ། ཡང་ན་བསྡུས་པའི་དཀྱིལ་འཁོར་ཉིད། །
བརྒྱད་བརྒྱད་དབུས་སུ་གནས་པའམ། ། ཡང་ན་ཉི་ཤུ་རྩ་ལྔའི་བར། ། ཞེས་སོགས་གསུངས་པའི་ཕྱིར། ཉི་ཤུ་པོ་དེའི་ནང་ནས་སྔ་མ་བཅོ་ལྔ་ལ་བླ་མའི་མན་ངག་གི་སྐུ་གསུང་ཐུགས་སྙིང་པོ་ཀྱེ་རྡོ་རྗེ་བཞི་བཞིར་གཙོ་བོ་གོ་འཕོ་ཚུལ་གྱི་སྒོ་ནས་དྲུག་ཅུ། བདག་མེད་མའི་དཀྱིལ་འཁོར་གཉིས་བསྣན་པས་དྲུག་ཅུ་རྩ་གཉིས་འབྱུང་བ་ནི་ལྗོན་ཤིང་གི་དགོངས་པ་ཡིན་ལ། གུར་རྒྱན་ལས་དེའི་སྟེང་དུ་རིགས་བསྡུས་ལ་རྒྱས་བསྡུས་གཉིས་ཡོད་པ་ལྟར། རིགས་རྐྱང་ལ་ཡང་རྒྱས་བསྡུས་གཉིས་སུ་ཕྱེ་ནས་རིགས་རྐྱང་བསྡུས་པའི་དཀྱིལ་འཁོར་ལྔ་ལ་སྔར་བཞིན་སྐུ་གསུང་ཐུགས་སྙིང་པོ་ཀྱཻ་རྡོ་རྗེ་དང་བཞིར་གཙོ་བོ་གོ་འཕོ་ཚུལ་གྱི་སྒོ་ནས་ཉི་ཤུ་འབྱུང་བ་བསྣན་པས་བརྒྱད་ཅུ་རྩ་གཉིས་ཡོང་བར་བཤད་ཅིང་། སམྤུ་ཊི་ལས། སྐུ་གསུང་ཐུགས་ཀྱི་ཧེ་རུ་ཀ་གསུམ་སྙིང་པོ་ཀྱཻ་རྡོ་རྗེ། ཡེ་ཤེས་ཀྱི་མཁའ་འགྲོ་མ་ལྷ་བཅུ་གསུམ།
བདག་མེད་མ། རྡོ་རྗེ་དབྱིངས། དྲག་པོ་གདན་ཅན་ཏེ་བརྒྱད། རྡོ་རྗེ་དབྱིངས་ལ་གཙོ་བོ་གོ་འཕོ་བའི་གནད་ཀྱིས་ལྔར་འགྱུར་བས་བཅུ་གཉིས། རྩ་རྒྱུད་ཀྱི་དཀྱིལ་འཁོར་དྲུག་དང་བསྡོམས་པས་མཆོག་སྒྲུབ་པའི་དཀྱིལ་འཁོར་བརྒྱ་ཐམ་པ་འབྱུང་བ་འདི་ནི་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་ཡིན་ཏེ། ལྗོན་ཤིང་མཛེས་རྒྱན་ལས། རིམ་གཉིས་སོ་སོར་བཤད་པ་ལ་རྫོགས་རིམ་གྱི་རྟེན་བསྐྱེད་རིམ་བསྒོམ་པའི་གང་ཟག་ནི།་་་་་ དབང་ཐོབ་དམ་ཚིག་ལྡན་ཞིང་མན་ངག་གི ། བཀའ་ལུང་ཐོབ་པའི་སྒྲུབ་པོས་་་་་་གནས་ནི་དབེན་པ་དང་། ། རང་ཁྱིམ་དུར་ཁྲོད་རིགས་མཐུན་གནས་སོགས་སུ། །
དུས་ནི།་་་་་ མཚན་མོའི་དུས་སམ་ཐུན་གསུམ་ཐུན་བཞི་དང་། ། མཉམ་རྗེས་ཀུན་ཏུ་བསམ་པ་ནི།་་་་་ གཞན་དོན་བསམ་པ་ཡིས། ། ལྷ་ཡི་རྣལ་འབྱོར་བསྒོམ་བྱ་ལྷའི་རྣལ་འབྱོར་ལ་བསྐྱེད་བྱ་ལྷའི་རྣམ་གྲངས་གཙོ་བོར་མཆོག་བསྒྲུབ་པའི་ལྷའི་རྣལ་འབྱོར་གྱི་ངོ་བོ་ནི།་་་་་ དེའི་ངོ་བོ། ། རྣལ་འབྱོར་གང་ལ་རྣམ་དག་ཁྱད་པར་ཅན། ། ཡོད་པས་ཐ་མལ་སྣང་ཞེན་སྦྱོང་ནུས་པའི། ། ལྷ་ཡི་རྣལ་འབྱོར་ཉིད་ཡིན་དེའི་དབྱེ་བ་ལ་རྩ་བཤད་སོ་སོ་ལས་བཤད་ཚུལ་ནི་རྩ་རྒྱུད་ནས་བཤད་ཚུལ་ནི། རྩ་རྒྱུད་ལས། །
སྐུ་གསུང་ཐུགས་དང་སྙིང་པོ་ཀྱཻ་རྡོ་རྗེ། ། ཡུམ་དང་རྒྱུ་ཡི་རྡོ་རྗེ་འཆང་སྟེ་དྲུག ། གུར་ལས་བཤད་ཚུལ་ནི་་་་་རྡོ་རྗེ་གུར་ལས་རིགས་རྐྱང་རྒྱས་པ་ལྔ། ། རིགས་བསྡུས་རྒྱས་པ་ལྔ་དང་བསྡུས་པ་ལྔ། ། མི་བསྐྱོད་ཧེ་རུ་ཀ་གསུམ་ཡུམ་གྱི་གཉིས། ། དངོས་བསྟན་ཉི་ཤུ་ཡོད་ཀྱང་མན་ངག་གིས། ། རིགས་གཞན་བཞི་ལའང་སྐུ་གསུང་ཐུགས་སྦྱར་བས། ། རིགས་ལྔ་རེ་རེའང་བཞི་བཞི་ཉི་ཤུ་སྟེ། ། རིགས་རྐྱང་རྒྱས་པའི་དཀྱིལ་འཁོར་ཉི་ཤུ་དང་། ། རིགས་བསྡུས་རྒྱས་བསྡུས་ཉི་ཤུ་ཉི་ཤུ་ལ། །
ཡུམ་གྱི་དཀྱིལ་འཁོར་གཉིས་བསྣན་དྲུག་ཅུ་གཉིས། ། ཡང་ན་རིགས་བསྡུས་རྒྱས་བསྡུས་གཉིས་ཡོད་ལྟར། ། རིགས་རྐྱང་ལ་ཡང་རྒྱས་བསྡུས་གཉིས་སྦྱར་བས། ། བརྒྱད་ཅུ་རྩ་གཉིས་འབྱུང་བ་གུར་རྒྱན་ལུགས། ། སམྤུ་ཊི་ལས་བཤད་ཚུལ་ནི་་་་་ཁ་སྦྱོར་རྒྱུད་ལས་དགེས་པ་རྡོ་རྗེ་བཞི། ། ཡེ་ཤེས་མཁའ་འགྲོ་རྡོ་རྗེ་བདག་མེད་མ། ། རྡོ་རྗེ་དབྱིངས་དང་དྲག་པོ་གདན་ཅན་ཏེ། ། དངོས་སུ་བསྟན་པའི་དཀྱིལ་འཁོར་བརྒྱད་འབྱུང་ལ། ། རྡོ་རྗེ་དབྱིངས་ལ་གཙོ་བོ་འཕོ་བ་ཡི། ། གནད་ཀྱིས་རིགས་བསྡུས་ལྔ་སྟེ་བཅུ་གཉིས་སོ། །
རྡོ་རྗེ་འཆང་ལ་དགོས་པ་དཔྱད་པ་ནི་་་་་་གལ་ཏེ་རྩ་བའི་རྒྱུད་ཀྱི་རྡོ་རྗེ་འཆང་། ། ལོགས་སུ་བགྲང་ན་ཁ་སྦྱོར་ནས་བཤད་པའི། ། རྡོ་རྗེ་འཆང་ཡང་བགྲང་བར་རིགས་ཤེ་ན། ། རྩ་རྒྱུད་གསུང་བའི་སྟོན་པ་རྡོ་རྗེ་འཆང་། ། ཡིན་ཕྱིར་དེ་ཡི་དཀྱིལ་འཁོར་བགྲང་པ་སྟེ། ། ཁ་སྦྱོར་རྡོ་རྗེ་དབྱིངས་ཀྱིས་གསུངས་པས་ན། ། གང་དེ་ཉིད་ལས་ལོགས་སུ་བགྲང་མི་དགོས། ། སྤྱིའི་གྲངས།་་་་་ དེ་ལྟར་མན་ངག་ལུགས་ཀྱི་གསུང་སྒྲོས་ནི། ། གཙོར་བྱས་དགེས་པ་རྡོ་རྗེའི་རྒྱུད་གསུམ་ནས། །
བཤད་པའི་མཆོག་བསྒྲུབ་དཀྱིལ་འཁོར་བརྒྱ་ཕྲག་གཅིག ། འབྱུང་བ་འདི་ནི་འཁྲུལ་ཟད་གོང་མའི་ལུགས། ། གཞུང་འགྲེལ་ལྟར་ན་རྩ་བཤད་གསུམ་ཀ་ནས། ། འབྱུང་བའི་སྐུ་གསུང་ཐུགས་ཀྱི་དཀྱིལ་འཁོར་རྣམས། ། དང་པོའི་ལས་པས་བསྒོམ་བྱའི་རྣལ་འབྱོར་ཏེ། ། ཐུན་མོང་སྒྲུབ་པ་ཙམ་དུ་བཞེད་པའང་ཡོད། ། ཅེས་གསུངས་པའི་ཕྱིར། གཉིས་པ་ནི། རྩ་རྒྱུད་ལས། རྡོ་རྗེ་མ་ནས་རིག་བྱེད་མའི་བར་བརྒྱད།
གུར་ལས། འབྱུང་པོ་འདུལ་བྱེད་ནས་ནག་པོ་ཆེན་པོའི་བར་ཉེར་བརྒྱད། ཁ་སྦྱོར་ལས། སྒྲོལ་མ་ནས་རྣལ་འབྱོར་ནམ་མཁའི་བར་སུམ་ཅུ་སྟེ་དྲུག་ཅུ་རྩ་དྲུག་ཡོད་དེ། ལྗོན་ཤིང་མཛེས་རྒྱན་ལས། གཙོ་བོ་ཐུན་མོང་བསྒྲུབ་པའི་ལྷའི་རྣལ་འབྱོར་གྱི་ངོ་བོ་དང་དེ་ཉིད་རྒྱུད་གསུམ་ནས་གསུང་ཚུལ་ནི།་་་་་ ལས་རྒྱས་སྒྲུབ་པའི་ལྷ་ཡི་རྣལ་འབྱོར་ནི། ། རྣལ་འབྱོར་གང་ལ་རྣམ་དག་མ་གསུངས་པས། ། ཐ་མལ་སྣང་ཞེན་རྟོག་པ་མི་སྦྱོང་ཡང་། ། ཞི་རྒྱས་ལ་སོགས་སྒྲུབ་པའི་ལྷའི་རྣལ་འབྱོར། །
ཉིད་ཡིན་རྩ་བའི་རྒྱུད་ལས་རྡོ་རྗེ་མ། ། དཀར་མོ་ཆུ་མ་རྡོ་རྗེ་མཁའ་འགྲོ་མ། ། བདག་མེད་མ་དང་མཁའ་སྤྱོད་ས་སྤྱོད་མ། ། རིག་བྱེད་མ་སྟེ་རྣམ་པ་བརྒྱད་ཡོད་དོ། ། གུར་ལས་འབྱུང་པོ་འདུལ་བ་སྟོབས་པོ་ཆེ། ། ཁྲོ་བཅུ་སོ་སོ་རྡོ་རྗེ་སྒྲོལ་མ་དང་། ། ཤེས་ཕྱིན་དཀར་མོ་དང་ནི་ཁྲོ་བཅུ་སྤྱི། ། རྡོ་རྗེ་ལུས་མེད་ཀུ་རུ་ཀུལླེ་དང་། ། འཇིག་རྟེན་དབང་ཕྱུག་འཇམ་དབྱངས་གཤིན་རྗེ་གཤེད། ། ཧཱུྃ་མཛད་སྒྲོལ་མ་འོད་ཟེར་ཅན་ཙནྡ། །
ནོར་རྒྱུན་མ་དང་རྨུག་འཛིན་སོ་འབྲང་དང་། ། ནག་པོ་ཆེན་པོ་དང་བཅས་ཉི་ཤུ་བརྒྱད། ། ཁ་སྦྱོར་རྒྱུད་ན་སྒྲོལ་མ་རིག་བྱེད་མ། ། ཤེས་ཕྱིན་དཀར་མོ་རིགས་བཞི་ཡུམ་བཞི་དང་། ། མཆོག་སྒྲུབ་སྒྲོལ་མ་འཇིགས་བྱེད་འོད་ཟེར་ཅན། ། རི་ཁྲོད་ལོ་མ་ཅན་དང་བདེ་མཆོག་དང་། ། རྡོ་རྗེ་མཁའ་འགྲོ་གཤིན་རྗེའི་གཤེད་རྟ་མགྲིན། ། མི་གཡོ་བ་དང་སྟོབས་ཆེན་རྣམ་སྣང་དང་། ། མཁའ་ལྡིང་དབང་གི་སྒྲོལ་མ་དཔལ་མཆོག་དང་། ། ཀུ་རུ་ཀུལླེ་ཉི་ཟླ་བཟུང་བ་དང་། །
སྡེ་གཞིག་པ་དང་ལྷ་དགས་ཆར་དབབ་བཅད། ། ཡེ་ཤེས་མཁའ་འགྲོ་རྣལ་འབྱོར་ནམ་མཁའ་སྟེ། ། ཐུན་མོང་སྒྲུབ་པ་གཙོར་གྱུར་སུམ་ཅུ་འོ། ། ཞེས་གསུངས་པའི་ཕྱིར། གཉིས་པ་མངོན་རྟོགས་ཀྱི་ཆིངས་ནི། རྡོ་རྗེ་རྩེ་མོ་ལས། དང་པོ་སྦྱོར་བའི་ཏིང་འཛིན་གྱིས། ། རྣལ་འབྱོར་པས་ནི་སྙོམས་འཇུག་བྱ། ། དེ་ནས་དཀྱིལ་འཁོར་རྒྱལ་པོ་མཆོག ། དེ་ནས་ཡང་ནི་ལས་རྒྱལ་པོ། །
ཞེས་གསུངས་པ་ལྟར་གཙོ་བོ་ཡབ་ཡུམ་བསྐྱེད་པ་ཡིན། སྦྱོར་བའི་ཏིང་ངེ་འཛིན། འཁོར་གྱི་ལྷ་བསྐྱེད་པ་ནས། མཆོད་བསྟོད་བདུད་རྩི་མྱང་བའི་བར་དཀྱིལ་འཁོར་རྒྱལ་མཆོག ཕྲ་ཐིག་སོགས་བསྒོམ་པ་ལས་རྒྱལ་མཆོག་སྟེ་ཏིང་ངེ་འཛིན་གསུམ་གྱིས་འཆིང་བ་དང་། གུར་ལས། སངས་རྒྱས་གནས་ནི་རྫོགས་པ་དང་། ། ཀུན་ཏུ་བཟང་པོའི་རང་བཞིན་དང་། ། རང་གི་ལྷག་པའི་ལྷར་བསྒྲུབ་དང་། ། མཆོད་བསྟོད་བདུད་རྩི་མྱང་ལ་སོགས། །
རྣལ་འབྱོར་ཡན་ལག་དྲུག་ཏུ་འདོད། ། ཅེས་གསུངས་པ་ལྟར་ཡན་ལག་དྲུག་གིས་འཆིང་བ་དང་། རྩ་རྒྱུད་ལས། ཡང་ནི་སྟོང་ཉིད་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་འགོད། ། ཅེས་གསུངས་པ་ལྟར་བསྙེན་སྒྲུབ་ཡན་ལག་བཞིས་འཆིང་བ་སྟེ་གསུམ་གསུངས་ལ། དང་པོ་ནི། སྐུ་གསུམ་ལམ་དུ་བྱ་བ་དང་།
གཉིས་པ་ནི། རྒྱལ་བ་རིགས་དྲུག་དང་། གསུམ་པ་ནི། སྐུ་བཞི་ལམ་དུ་བྱེད་པའི་སྒྲུབ་ཐབས་ཡིན་ཏེ། ལྗོན་ཤིང་མཛེས་རྒྱན་ལས། སྐྱེད་བྱེད་མངོན་རྟོགས་ཀྱི་རྣམ་གཞག་ལ་སྔོན་འགྲོ་རྒྱས་འབྲིང་བསྡུས་གསུམ་ནི།་་་་་ སྒྲུབ་ཐབས་སྔོན་འགྲོ་བསོད་ནམས་ཚོགས་བསགས་ནི། ། ཚད་མེད་བཞི་ཙམ་བྱ་དང་དེའི་སྔོན་དུ། ། ཚོགས་ཞིང་མཆོད་དང་དེ་སྟེང་རྒྱུན་བཤགས་དང་། ། དེ་བཞིན་སྡོམ་བཟུང་བསྣན་པས་རྒྱས་བསྡུས་བཞི། །
དེ་རྗེས་ཡེ་ཤེས་ཚོགས་བསགས་སྲུང་འཁོར་བསྒོམ། ། འབྲིང་དུ་བྱེད་ན་ཁྲོ་བཅུའི་སྲུང་འཁོར་སྤངས། ། ཤིན་ཏུ་བསྡུ་ན་ཚད་མེད་བཞི་ཙམ་དང་། ། ཡེ་ཤེས་ཚོགས་དང་ཐུན་མོང་སྲུང་འཁོར་ཙམ། ། བསྒོམས་ནས་རྣལ་འབྱོར་དངོས་ལ་འཇུག་པའང་རུང་། ། དངོས་གཞིའི་རྣལ་འབྱོར་ལ་མངོན་རྟོགས་ཀྱི་ཆིངས་གསུམ་སོ་སོར་བཤད་པའི་སྐུ་གསུམ་ལམ་དུ་བྱེད་པ་ཏིང་ངེ་འཛིན་གསུམ་གྱི་འཆིང་ནི།་་་་་ གཙོ་བོ་བསྐྱེད་པ་དང་པོ་སྦྱོར་བ་དང་། ། མཆོད་བསྟོད་ཡན་ཆད་དཀྱིལ་འཁོར་རྒྱལ་མཆོག་སྟེ། ། ཕྲ་ཐིག་ལ་སོགས་ལྷག་མ་ལས་རྒྱལ་མཆོག ། སྐུ་གསུམ་ལམ་བྱེད་ཏིང་འཛིན་གསུམ་གྱིས་འཆིང་། །
རྒྱལ་བ་རིགས་དྲུག་ལམ་དུ་ཐོད་པ་ཡན་ལག་དྲུག་གིས་འཆིང་པ་ནི།་་་་་ གཞལ་ཡས་ཁང་བསྐྱེད་རྣམ་པར་སྣང་མཛད་སྐུ། ། རྗེས་ཆགས་རྡོར་སེམས་ངོ་བོ་སྒྲུབ་ཐབས་གཙོ། ། སེམས་ཉིད་དག་བྱེད་དབང་བསྐུར་མི་བསྐྱོད་ཐུགས། ། བདུད་རྩི་མགྲིན་པར་མྱང་ཕྱིར་དཔག་མེད་གསུང་། ། མཆོད་པ་སངས་རྒྱས་འཕྲིན་ལས་དོན་ཡོད་གྲུབ། ། བསྟོད་པ་ཡོན་ཏན་ངོ་བོ་རིན་ཆེན་འབྱུང་། ། རྒྱལ་བ་རིགས་དྲུག་སྒྲུབ་ཐབས་ཡན་ལག་དྲུག ། རྡོ་རྗེ་བཞི་ལམ་དུ་བྱེད་པ་ཡན་ལག་བཞིའི་ཆིངས་ནི།་་་་་ ལྷ་བསྐྱེད་བསྙེན་པའི་ཡན་ལག་སྐུ་རྡོ་རྗེ། །
བྱིན་རླབས་ཉེར་སྒྲུབ་ཡན་ལག་གསུང་རྡོ་རྗེ། ། དགུག་གཞུག་སྒྲུབ་པའི་ཡན་ལག་ཐུགས་རྡོ་རྗེ། ། རྒྱས་འདེབས་སྒྲུབ་ཆེན་ཡེ་ཤེས་རྡོ་རྗེ་སྟེ། ། སྐུ་བཞིའི་སྒྲུབ་ཐབས་བསྙེན་སྒྲུབ་ཡན་ལག་བཞི། ། འདི་ནི་སྒྲུབ་ཐབས་ཀུན་ལ་ཁྱབ་བྱེད་དོ། ། ཞེས་གསུངས་པའི་ཕྱིར། སྒྲུབ་ཐབས་གང་ལ་ཆིངས་གང་འཇུག་ནི། ལྗོན་ཤིང་མཛེས་རྒྱན་ལས། ལྷ་གང་ལ་མངོན་རྟོགས་གང་སྦྱོར་བ་ལ་རྒྱས་འབྲིང་བསྡུས་གསུམ་ལས་རྒྱས་པ་ནི།་་་་་ རིགས་བསྡུས་རྣམས་ལ་ཆིངས་གསུམ་གང་རུང་དང་། །
ཁ་སྦྱོར་རྡོ་རྗེ་དབྱིངས་ལ་ཐོག་མཐའ་སྦྱར། ། རིགས་རྐྱང་རྣམས་དང་ཡུམ་ལ་ཕྱི་མ་གཉིས། ། ལྷག་མ་ཀུན་ལ་འཇུག་པ་བསྙེན་སྒྲུབ་བཞི། ། འབྲིང་པོ་ནི།་་་་་ འདི་ལས་མཆོད་བསྟོད་སྤངས་པས་འབྲིང་དུ་འགྱུར། ། འོག་མ་རྣམས་ལ་ལྟོས་ཏེ་རྒྱས་པར་བཤད། ། བསྡུས་པ་ནི་་་་་དབང་བསྐུར་གནས་གསུམ་བྱིན་རླབས་ཡེ་ཤེས་གཞུག ། རྣམ་གསུམ་རིམ་གྱིས་ཕྲི་ལ་འབྲིང་པོ་དང་། ། བསྡུས་དང་བསྡུས་པ་ཕྱི་མར་རིམ་བཞིན་བཞེད། ། བསྐྱེད་ཆོག་ནི་་་་་བསྐྱེད་ཆོག་མཉམ་སྦྱོར་གུར་དང་སམྤུ་ཊའི། །
རིགས་བསྡུས་རྡོ་རྗེ་འཆང་ལ་ངེས་པར་འཇུག ། རིགས་རྐྱང་རྡོ་རྗེ་འཆང་ལ་འཇུག་པའང་ཡོད། ། རིགས་རྐྱང་རྣམས་དང་ཡུམ་ལ་མི་མཉམ་སྦྱོར། ། སྐུ་གསུང་ཐུགས་གསུམ་ས་བོན་ལས་བསྐྱེད་དང་། ། ཆོ་ག་གསུམ་དང་མངོན་བྱང་ལས་བསྐྱེད་སྦྱར། ། དྲག་པོ་གདན་ཅན་སྙིང་པོ་ཚིག་ཙམ་དང་། ། ཡེ་ཤེས་མཁའ་འགྲོ་དབུགས་ཀྱི་སྤྲོ་བསྡུ་ལས། ། འཁོར་རྣམས་ཕལ་ཆེར་མངལ་འབྱིན་ཚུལ་གྱིས་བསྐྱེད། ། འགའ་ཞིག་ཐུགས་ཀའི་གནས་ནས་སྤྲོ་བའང་ཡོད། ། སྐྱེ་མཆེད་ལྷ་རྣམས་སྙིང་པོ་ཚིག་ཙམ་སྟེ། །
ལྷག་མ་ཆོ་ག་གསུམ་སོགས་ལས་བསྐྱེད་དོ། ། རྗེས་རྫོགས་པར་བྱེད་པ་ནི།་་་་་ རྗེས་ནི་བཟླས་དང་སྤྱོད་ལམ་ཁ་ཟས་དང་། ། ཁྲུས་དང་གཏོར་མ་ཐུན་མཚམས་བྱ་བ་དང་། ། ཉལ་ལྡང་མཆོག་དམན་ཀུན་ལ་ཐུན་མོང་བ། ། མཆོག་ལ་དག་པ་དྲན་པ་ཁྱད་པར་རོ། ། ཞེས་གསུངས་པའི་ཕྱིར། གཉིས་པ་རྫོགས་རིམ་ལ། ལྗོན་ཤིང་མཛེས་རྒྱན་ལས། རྫོགས་རིམ་ལ་དེའི་མཚན་ཉིད་ནི།་་་་་
གང་ལ་གནད་དུ་བསྣུན་པས་ལུས་སེམས་ལ། ། བདེ་ཆེན་ཡེ་ཤེས་བསྐྱེད་ཅིང་ལྷར་ཞེན་གྱི། ། རྣམ་རྟོག་གཉེན་པོར་གྱུར་པ་རྫོགས་རིམ་ཡིན། ། རྫོགས་པ་གཉིས་ཀྱི་སྤྱི་འགྲོ་ལ་ལམ་ལ་སོམ་ཉི་སྤང་བའི་ཕྱིར། ཕྱིའི་སྤྲོས་པ་ནང་དུ་སྤྱད་པ་ལ་སྡོམ་པའི་དབྱེ་བའི་སྒོ་ནས་ལུས་དང་རྩ་བསྟན་པ་ནི་་་་་དེ་ཡི་རྩ་བ་ནང་གི་སྡོམ་པ་ཡི། ། གནས་ནི་ལྟེ་བའི་ཨཾ་དང་རྩ་འཁོར་རྣམས། ། ཇི་སྙེད་ཆོས་ཀུན་ཇི་བཞིན་ནང་དུ་སྡོམ། ། མཚན་རྟོག་ཐམས་ཅད་སྡོམ་ཞིང་སྤོང་སེམས་ལྡན། ། ཐབས་ནི་ཕྱག་རྒྱའི་ལམ་དང་གཏུམ་མོ་ཡི། ། བདེ་བར་གྱུར་པ་སྡོམ་པའི་ངོ་བོ་འོ། །
རྩ་དང་བྱང་སེམས་བསྟན་པས་ས་ལམ་ནང་དུ་བསྡུ་བ་ལ་བསྒྲུབ་བྱའི་གཞི་ནི།་་་་་ ས་དང་ལམ་ཀུན་ནང་དུ་བསྡུ་བའི་གཞི། ། ཕུང་ཁམས་སྐྱེ་མཆེད་སོ་གཉིས་ཉོན་མོངས་ལྔ། ། སྒྲུབ་བྱེད་ཀྱི་ལམ་ནི།་་་་་ ཐུན་མོང་ལ་གྲགས་བྱང་ཕྱོགས་སོ་བདུན་དང་། ། བསྐྱེད་རིམ་ལྟར་ན་གཞལ་ཡས་ཁང་གི་ཆ། ། ལྷ་དང་སྦྱར་ན་གདན་གསུམ་ཚང་བའི་ལྷ། ། སུམ་ཅུ་རྩ་གཉིས་མངོན་བྱང་རྣམ་པ་ལྔ། ། རྫོགས་རིམ་རྟེན་ལ་སྦྱར་ཚེ་རྩ་སོ་བདུན། ། དེ་བཞིན་ཡི་གེ་ཁམས་དང་རླུང་སོ་བདུན། །
བརྟེན་པ་དེ་རྣམས་ལས་བྱུང་ཡེ་ཤེས་ཆེ། ། གྲུབ་པའི་འབྲས་བུ་ནི།་་་་་ མཐར་ཕྱིན་འབྲས་བུ་སྐུ་གསུང་ཐུགས་ཡོན་ཏན། ། འཕྲིན་ལས་རྣམ་གྲོལ་ཡེ་ཤེས་ཚད་མེད་བཞི། ། མངོན་ཤེས་དྲུག་དང་ཟག་མེད་ཡུལ་དྲུག་དང་། ། སྟོབས་བཅུ་ཡེ་ཤེས་ལྔ་སྟེ་སོ་བདུན་ནོ། ། ཞེས་གསུངས་པ་ལྟར། རྫོགས་རིམ་ལ་སྒྲ་དོན། རྫོགས་རིམ་གཉིས་ཀྱི་སྤྱི་འགྲོའི་ཆོས། དེ་ཉམས་སུ་བླང་བའི་ཚུལ་དང་གསུམ་ལས།
དང་པོ་ནི། ལུས་ངག་ཡིད་གསུམ་བདེ་ཆེན་གྱི་ཡེ་ཤེས་སུ་བྱིན་གྱིས་རློབ་པ་བྱེད་པས་ན་རྫོགས་རིམ་ཞེས་བྱ་བ་ཡིན་ལ། གཉིས་པ་ལ་ཕྱིའི་སྤྲོས་པ་ཐམས་ཅད་ནང་དུ་གཅོད་པ། ནང་བྱང་ཆུབ་སེམས་ཀྱི་ངོ་བོ། དེ་མི་སྤོང་ཞིང་བསྐྱེད་པར་བསྟན་པ་དང་གསུམ་ལས། དང་པོ་ནི། ཕྱིའི་སྤྲོས་པ་ཐམས་ཅད་ནང་དུ་འདུ་ཞིང་བསྡོམ་པ་ཡིན་ཏེ། སྡེ་པ་བཞི་སོགས་བཞི་ཚན་གྱི་ཆོས་ཐམས་ཅད་འཁོར་ལོ་བཞིར་བསྡོམ། སྐུ་གསུམ་སོགས་གསུམ་མཚན་གྱི་ཆོས་ཐམས་ཅད་རོ་རྐྱང་དབུ་གསུམ་དུ་བསྡོམ། ཐབས་ཤེས་གཉིས་སོགས་གཉིས་ཚན་གྱི་ཆོས་ཐམས་ཅད་རོ་རྐྱང་གཉིས་སུ་བསྡོམ་པའི་ཕྱིར་ཏེ།
རྩ་རྒྱུད་ལས། རྣལ་འབྱོར་མ་ལུས་དབུས་གནས་སུ། ། ཨ་ཡི་རྣམ་པ་སྡོམ་པའི་གནས། ། ཇི་ལྟར་ཕྱི་རོལ་དེ་བཞིན་ནང་། ། སྡོམ་པའི་དེ་ཉིད་རབ་ཏུ་དབྱེ། ། ཞེས་གསུངས་པའི་ཕྱིར། གཉིས་པ་ནི། རྩ་རྒྱུད་ལས། རྩ་ནི་གཉིས་གཉིས་རྣལ་འབྱོར་མ། ། ཞེས་པ་ནས།
རྣལ་འབྱོར་མ་རྣམས་དེ་ཡི་ཆ། ། ཞེས་རྐང་པའི་མཐེ་བོང་ནས་སྤྱི་གཙུག་ཀུན་འདར་གྱི་བར་ཏེ་གནས་བཅུ་དྲུག་གསུངས་པ་ལྟར་སྦྱང་གཞི་བཅུ་དྲུག་ལ་ཚན་པ་བདུན་འབྱུང་བ་ནི། ཡར་ངོ་མར་ངོའི་ཚེས་བཅུ་དྲུག་པ་གཉིས་ལུག་གླང་འཁྲིག་པ་ཀརྐ་སོགས་ནས་ཉི་ཟླ་འཛིན་པ། ཐིག་ལེ་འགོག་པ། ནམ་མཁའ་འགོག་པ་སྟེ་འཕོ་བ་བཅུ་དྲུག རྩ་སོ་གཉིས་ལས་ཉིས་བསྡེབས་པ་བཅུ་བཞི། རྩ་གཙོ་མོ་གསུམ་གཅིག་ཏུ་བྱས། བདུད་བྲལ་མ་དང་བཅུ་དྲུག སོ་དང་སེན་མོ་སོགས་བསྐྱེད་པའི་ནང་གི་ཁམས་བཅུ་དྲུག ཡི་གེ་ཨཱ་ལིའི་རྣམ་པ་བཅུ་དྲུག
རང་བཞིན་གྱི་དགའ་བའི་དགའ་བ་སོགས་བཅུ་དྲུག་ལས། སྔ་མ་བཅོ་ལྔ་པ་ཚན་པ་བདུན་ཐབས་སྤྲོས་པའི་རང་བཞིན་གཙོ་ཆེ་བས་སྦྱོང་བྱེད་ལྷ་མོས་སྦྱོང་། ཕྱི་མ་བཅུ་དྲུག་པ་ཚན་པ་བདུན་ཤེས་རབ་སྟོང་པའི་རང་བཞིན་གཙོ་ཆེ་བས་སྦྱོང་བྱེད་ཧེ་རུ་ཀས་སྦྱངས་པས་ཐབས་ཤེས་ཟུང་འཇུག་ཏུ་འགྱུར་ཏེ། བདག་མེད་བསྟོད་པ་ལས། དེས་ན་རྡོ་རྗེ་ཐེག་པའི་ཟབ་དོན་ཀུན། ། ཐབས་དང་ཤེས་རབ་གཉིས་སུ་མེད་པ་ལ། ། ཁོ་བོའི་སེམས་ནི་མཆོག་ཏུ་དང་བ་ཡིས། ། རྡོ་རྗེ་ཐེག་ལ་གུས་པས་ཕྱག་འཚལ་ལོ། ། ཞེས་དང་། ལྗོན་ཤིང་མཛེས་རྒྱན་ལས།
སྦྱོང་ཚུལ་སྤྱིར་བསྟན་པ་ལ་སྦྱོང་གཞི་གང་ཡིན་པ་ནི།་་་་་ དཀར་ནག་ཚེས་དང་བཅོ་ལྔའི་མཚན་ཆར་བཅས། ། ལུག་གླང་འཁྲིག་པ་ཀར་སེང་བུ་མོ་སྲང་། ། སྡིག་གཞུ་ཆུ་སྲིན་བུམ་ཉ་ཉི་ཟླ་འཛིན། ། ཐིག་ལེ་འགོག་དང་ནམ་མཁའ་འགོག་དང་འཕོ། ། སོ་གཉིས་རྩ་ལས་ཉིས་སྡེབས་བཅུ་བཞི་དང་། ། གཙོ་གསུམ་གཅིག་ཏུ་བྱས་དང་བདུད་བྲལ་མ། ། དབྱངས་ཡིག་བྱང་སེམས་དགའ་བ་ཀུན་བཅུ་དྲུག ། དེ་དག་གནས་ནི་མཐེ་བོང་བྱིན་པ་བརླ། ། གསང་ཆ་ལྟེ་ཆ་སྙིང་ཆ་ནུ་མའི་ཆ། །
ལྐོག་མ་ལག་མཐིལ་མཆུ་དང་མཁུར་ཚོས་དང་། ། མིག་དང་རྣ་བ་ཀླད་པ་གཡས་ཆ་དང་། ། རོ་མ་ཀུན་འདར་དེ་བཞིན་གཡོན་ལའང་སྟེ། ། སྦྱོང་བྱེད་ནི་་་་་ཀུན་གྱི་སྔ་མ་བཅོ་ལྔ་ལྷ་མོ་དང་། ། བཅུ་དྲུག་པ་རྣམས་ཧེ་རུ་ཀ་དཔལ་གྱིས། ། སྦྱངས་པས་ཐབས་ཤེས་ཟུང་འཇུག་ཏུ་འགྱུར་ཚུལ་ནི་་་་་སྦྱངས་པས་ཐབས་ཤེས་ཟུང་དུ་འཇུག་པར་འགྱུར། ། ཞེས་གསུངས་པའི་ཕྱིར། དེ་ཡང་ཡར་ངོའི་ཚེས་གཅིག་ལ་སྐྱེས་པའི་རྐང་པའི་མཐེ་བོང་གཡས་དང་། བུད་མེད་ཀྱི་གཡོན་པའི་མཐེ་བོང་ནས་བརྩམས་ཏེ། ཚེས་བཅོ་ལྔའི་བར་ལ་རིམ་གྱིས་འཕོས་ནས་བཅོ་ལྔའི་ཉིན་སྐྱེས་པའི་ཁམས་སྤྱི་བོའི་ནང་གི་རོ་མའི་སྟེང་དང་།
བུད་མེད་ཀྱི་ཁམས་སྤྱི་བོའི་ནང་གི་རྐྱང་མའི་སྟེང་དུ་གནས། བཅོ་ལྔའི་མཚན་མོ་ཨ་ཚེག་དྲག་ཅན་གྱི་རྣམ་པས་དབུ་མའི་སྟེང་དུ་ཐིམ། མར་ངོ་ལ་དེ་ལས་གོ་ལྡོག་སྟེ་བུད་མེད་ཀྱི་རྐང་པའི་མཐེ་བོང་གཡས་དང་། སྐྱེས་པའི་མཐེ་བོང་གཡོན་ནས་བརྩམས་ཏེ་གནམ་གང་གི་བར་ལ་གནས་སོ་སོར་རིམ་གྱིས་འཕོས་ནས་གནམ་གང་གི་ཉིན་བུད་མེད་ཀྱི་སྤྱི་བོའི་རོ་མའི་སྟེང་དང་། སྐྱེས་པའི་སྤྱི་བོའི་རྐྱང་མའི་སྟེང་དུ་གནས། དེའི་མཚན་མོ་ཨ་ཚེག་དྲག་གི་རྣམ་པས་དབུ་མའི་སྟེང་དུ་ཐིམ་པས་དེ་གཉིས་འདྲེས་ཏེ་ཧེ་རུ་ཀའི་ས་བོན་ཧཱུྃ་གི་རྣམ་པར་གྲུབ་པ་ཡིན་ཏེ། ལྗོན་ཤིང་མཛེས་རྒྱན་ལས། འཕོ་ཚུལ་བྱེ་བྲག་བཤད་པ་ལ་ཇི་ལྟར་འཕོ་བའི་ཚུལ་ནི།་་་་་ ཕོ་མོའི་དབྱེ་བས་ཡར་ངོ་མར་ངོ་ལ། ། རྐང་པའི་མཐེ་བོང་གཡས་གཡོན་ནས་བརྩམས་ཏེ། །
རིམ་གྱིས་འཕོས་ནས་དཀར་ནག་བཅོ་ལྔའི་ཉིན། ། ཕོ་མོའི་གཡས་གཡོན་རོ་རྐྱང་སྟེང་དུ་གནས། ། བཅོ་ལྔའི་མཚན་མོ་གཉིས་ཀའི་སྤྱི་གཙུག་ཏུ། ། ཨཿཡིག་རྣམ་པས་ཐིམ་འགྱུར་མར་ངོ་བཟློག ། དེ་རྣམས་ངོ་བོ་བྱང་སེམས་ཤེས་པའི་རྟེན། ། རྣམ་པ་ཨཱ་ལི་ཀཱ་ལིའི་གཟུགས་ཀྱིས་གནས། ། རང་བཞིན་དགའ་བའི་དགའ་བ་སོགས་བཅུ་དྲུག ། རྩ་གསུམ་གཙོ་མོ་གཉིས་གཉིས་འཁོར་གྱི་ལྷ། །

བདུད་བྲལ་མ་ནི་ཡབ་སྟེ་ལུག་སོགས་སོ། ། དེ་ཡང་འཕོ་བའི་འཐད་པ་ལ་ཕྱི་རོལ་ན་ཇི་ལྟར་གནས་པ་ནང་ལ་སྦྱར་བ་ནི།་་་་་ ཕྱི་རོལ་རྒྱུ་སྐར་ནང་གི་རྩ། ། ཉི་ཟླ་ཁུ་ཁྲག་བགྲོད་པ་གཡས་གཡོན་འཕོ། ། དེ་ལྟས་ཞག་གིས་འཕོ་བ་མ་ཐུབ་པས། ། ཚེས་ཀྱི་ལྷག་ཆད་དག་དང་བཤོལ་འབྱུང་ཞིང་། ། ཁུ་ཁྲག་འདྲེས་ལས་ཉི་ཟླ་གཟས་འཛིན་དང་། ། ཁམས་ཀྱི་འཕེལ་འགྲིབ་དབང་གིས་དུས་འབྱུང་ངོ་། ། དེས་ན་ཆོས་ཐམས་ཅད་སེམས་སུ་བསྟན་པ་ནི།་་་་་ དེ་ལྟར་སྣང་བ་ཐོག་མེད་འཁོར་བ་ཡི། ། བག་ཆགས་སེམས་ལ་གནས་པ་ལུས་ཉིད་ལ། །
རྩ་ཡིག་སོགས་ཀྱི་རྣམ་པར་སྨིན་པའི་མཐུས། ། མེད་བཞིན་ཕྱི་རོལ་དོན་གྱི་སྣང་བ་ཤར། ། ཞེས་གསུངས་པའི་ཕྱིར། གསུམ་པ་ནི། ལྗོན་ཤིང་མཛེས་རྒྱན་ལས། རྒྱུ་མཚན་དེས་ན་བྱང་ཆུབ་ཀྱི་སེམས་མི་སྤོང་ཞིང་བསྐྱེད་པར་བསྟན་པ་ནི།་་་་་ དེ་ལྟའི་བྱང་ཆུབ་སེམས་ལས་ཡོན་ཏན་ཀུན། ། འབྱུང་ཕྱིར་མི་སྤོང་ཐབས་གཉིས་ཀྱིས་བསྐྱེད་བྱ། ། ཞེས་དང་། རྩ་རྒྱུད་ལས།
འགྲིབ་མེད་བཏུང་མཆོག་ནམ་མཁའ་ཉིད། ། ག་བུར་ཅི་ནས་ངེས་མི་སྤོང་། ། ཞེས་པའི་ལན་དུ། བཅོམ་ལྡན་འདས་ཀྱིས་བཀའ་སྩལ་པ། ། ཇི་སྐད་སྨྲས་པ་དེ་བཞིན་ནོ། ། ཞེས་དང་། དཀྱིལ་འཁོར་འཁོར་ལོའི་ལམ་དང་ནི། ། རང་བྱིན་རླབས་པའི་རིམ་པས་ཀྱང་། ། ཀུན་རྫོབ་དོན་དམ་གཟུགས་ཅན་གྱི། ། བྱང་ཆུབ་སེམས་ནི་རབ་ཏུ་བསྐྱེད། །
ཅེས་གསུངས་པ་ལྟར། ཡོན་ཏན་ཀུན་གྱི་རྟེན་དུ་གྱུར་པའི་ཀུན་དྷ་བྱང་ཆུབ་ཀྱི་སེམས་མི་ཉམས་ཤིང་འཕེལ་བའི་ཐབས་ལ་འབད་པར་བྱ་བ་ཡིན་ནོ། ། གསུམ་པ་དེ་ཉམས་སུ་བླང་བ་ལ། རང་བྱིན་རླབས་དང་། དཀྱིལ་འཁོར་འཁོར་ལོ་གཉིས། དང་པོ་ནི། རྩ་རྒྱུད་ལས། རྐྱང་མ་མི་བསྐྱོད་འབབ་མ་སྟེ། ། ཞེས་སོགས་ལྟར། རྩའི་རྣལ་འབྱོར་གཅིག
ཨ་ཡི་རྣམ་པ་སྡོམ་པའི་གནས། ། ཞེས་གསུངས་པ་ལྟར། ཡི་གེ་བྷ་གའི་རྣལ་འབྱོར་གཅིག་སྟེ་གཉིས་གསུངས། གུར་ལས་ཐིག་ལེའི་རྣལ་འབྱོར་གཅིག ཁ་སྦྱོར་ལས་ཐིག་ལེའི་རྣལ་འབྱོར་བཞི། རླུང་གི་རྣལ་འབྱོར་མང་དུ་བཤད། ཡང་རྩ་རྒྱུད་ལས། གཏུམ་མོ་འཁོར་ལོ་བཞི་ལྡན་གྱི་རྣལ་འབྱོར་གཅིག གུར་ལས། དཀྱིལ་འཁོར་བསྡུ་བའི་ཞར་ལ་གཏུམ་མོའི་རྣལ་འབྱོར་གཅིག
སམྦུ་ཊི་ལས་གཏུམ་མོའི་རྣལ་འབྱོར་ཉི་ཤུ་རྩ་ལྔ། གུར་ལས་མི་ཟབ་པའི་རྫོགས་རིམ། ཕྲ་མོའི་རྣལ་འབྱོར་གཅིག་བཤད་པ་རྣམས་ལ་བསླབ་པར་བྱ་བ་ཡིན་ཏེ། ལྗོན་ཤིང་མཛེས་རྒྱན་ལས། ཉམས་སུ་བླང་བའི་ཐབས་དང་བྱིན་རླབས་ལ་ཟབ་མོ་རྫོགས་པའི་རིམ་པ་སོ་སོར་བསྒོམ་པ་ནི།་་་་་ དེ་ལྟར་སྒྲོ་འདོགས་བཅད་ནས་བསྒོམ་པའི་ཐབས། ། རྩ་བའི་རྒྱུད་ལས་རྩ་ཡིག་རེ་རེ་དང་། ། གུར་ལས་ཐིག་ལེའི་རྣལ་འབྱོར་གཅིག་འབྱུང་ཞིང་། ། ཡང་དག་སྦྱོར་བར་ཐིག་ལེའི་རྣལ་འབྱོར་བཞི། ། དེ་བཞིན་རླུང་གི་རྣལ་འབྱོར་མང་དུ་བཤད། །
ལྡན་པར་བསྒོམ་པ་ནི།་་་་་ རྩ་རྒྱུད་དང་པོར་གཏུམ་མོ་འཁོར་ལོ་བཞི། ། གུར་ལས་དཀྱིལ་འཁོར་བསྡུ་བའི་ཞར་བྱུང་གཅིག ། ཁ་སྦྱོར་རྒྱུད་ལས་གཏུམ་མོ་ཉེར་ལྔ་དང་། ། མི་ཟབ་པའི་རྫོགས་རིམ་ནི།་་་་་ གུར་ལས་ཕྲ་མོའི་རྣལ་འབྱོར་གཅིག་བཤད་དོ། ། ཞེས་གསུངས་པའི་ཕྱིར། གཉིས་པ་དཀྱིལ་འཁོར་འཁོར་ལོའི་ལམ་ལ་དངོས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་གཉིས། དང་པོ་ལ།
དབང་དུས་དང་། ལམ་དུས་དང་། འབྲས་དུས་ཀྱི་ཕྱག་རྒྱ་གསུམ་ལས། དང་པོ་ལ་ལང་ཚོ་གཙོ་ཆེ། གཉིས་པ་ལ་རིགས་གཙོ་ཆེ། གསུམ་པ་ལ་ཡོན་ཏན་གཙོ་ཆེ་སྟེ། རིམ་པ་བཞིན་རྩ་རྒྱུད་ལས། བཅུ་གཉིས་བརྒྱད་གཉིས་ལོན་པ་ཡི། ། ཞས་སོགས་དང་། གར་མ་ཚོས་མ་རྡོ་རྗེ་མ། །
ཞེས་སོགས་དང་། མཆོག་ཐོབ་པ་ཡི་བུད་མེད་གང་། ། ཞེས་སོགས་དང་། ལྗོན་ཤིང་མཛེས་རྒྱན་ལས། དཀྱིལ་འཁོར་འཁོར་ལོ་ལ་གང་ལ་བརྟེན་ནས་སྐྱེ་བའི་རྟེན་དངོས་ཀྱི་ཕྱག་རྒྱ་ལ་གནས་སྐབས་ལ་དགོངས་ནས་གསུམ་དུ་དབྱེ་བ་ནི།་་་་་ དཀྱིལ་འཁོར་འཁོར་ལོའི་དམིགས་བཅས་སྐྱེ་བའི་རྟེན། ། དབང་ལམ་འབྲས་བུར་ལང་ཚོ་རིགས་ཡོན་ཏན། ། ཞེས་གསུངས་པའི་ཕྱིར། ཡང་དེ་ལ་ངོ་བོས་སྒོ་ནས་དབྱེ་ན་སྒྲ་ཇི་བཞིན་པ་དང་། སྒྲ་ཇི་བཞིན་པ་མ་ཡིན་པ་དང་།
དབང་དང་འབྲེལ་བ་དང་། ཡོན་ཏན་དང་རྗེས་སུ་མཐུན་པའི་ཕྱག་རྒྱ་བཞི་ལས། དང་པོ་ལ། འཇིག་རྟེན་གྱི་མ་དང་སྲིང་མོ་སོགས་བརྒྱད། བྲམ་ཟེ་མོ་སོགས་བརྒྱད་དེ་བཅུ་དྲུག་ཏུ་ཡོད་པ་ཡིན་ཏེ། རྩ་རྒྱུད་ལས། མ་དང་སྲིང་མོ་ཉིད་དང་ཡང་། ། ཞེས་སོགས་ཀྱིས་བརྒྱད་ཚན་དང་པོ་བསྟན་ཅིང་། རྩ་རྒྱུད་བརྟག་པ་དང་པོ་ལས། གར་མ་ཚོས་མ་རྡོ་རྗེ་མ། །
ཞེས་སོགས་ཀྱི་དངོས་ཤུགས་ལས་བརྒྱད་ཚན་གཉིས་པ་བསྟན་པའི་ཕྱིར། ལྗོན་ཤིང་མཛེས་རྒྱན་ལས། ངོ་བོ་ལ་དགོངས་ནས་བཞིར་དབྱེ་བའི་སྒྲ་ཇི་བཞིན་པ་ནི།་་་་་ མ་སྲིང་བུ་མོ་སྲིང་མོའི་བུ་མོ་དང་། ། ཞང་པོའི་ཆུང་མ་མ་སྤུན་སྒྱུག་མོ་དང་། ། ཕ་ཡི་སྲིང་མོ་ཞེས་བྱ་རྣམ་པ་བརྒྱད། ། ཅེས་གསུངས་པའི་ཕྱིར། གཉིས་པ་ནི། འཇིག་རྟེན་གྱི་མ་སོགས་སྒྲ་ཇི་བཞིན་མ་ཡིན་པར་བྲམ་ཟེ་མོ་སོགས་བརྒྱད་ལ་མ་སོགས་བརྒྱད་ཀྱི་ཐ་སྙད་གསུངས་པ་ཡིན་ཏེ། ཁ་སྦྱོར་ལས།
མ་ནི་སྐྱེ་གཉིས་དེ་བཞིན་གཤེགས། ། ཞེས་སོགས་གསུངས་པའི་ཕྱིར་དང་། མཛེས་རྒྱན་ལས། སྒྲ་ཇི་བཞིན་མ་ཡིན་པ་ནི།་་་་་ དེ་བཞིན་བྲམ་ཟེ་རྒྱལ་རིགས་རྗེ་འུ་མོ། ། དམངས་མོ་གར་མ་ཚོས་མ་གཡུང་མོ་དང་། ། གདོལ་མ་ཞེས་བྱ་བརྒྱད་ཡིན་ཕན་ཚུན་སྦྱར། ། ཞེས་གསུངས་པའི་ཕྱིར། གསུམ་པ་ནི། ཕྱག་རྒྱ་གཅིག་ཉིད་ལ་ཡོན་ཏན་གྱི་ལྡོག་ཆ་བརྒྱད་ཚང་བ་ནི་མ་སོགས་བརྒྱད་དུ་འགྱུར་བ་ཡིན་ཏེ།
ཕྱག་རྒྱ་གཅིག་ཉིད་རང་གི་གསང་དབང་གི་རྟེན་དུ་གྱུར་པ་ལ་མ་དང་། ཤེར་དབང་གི་རྟེན་དུ་གྱུར་པ་ལ་སྲིང་མོ་སོགས་ཀྱི་ཐ་སྙད་བྱེད་པའི་ཕྱིར་ཏེ་མཛེས་རྒྱན་ལས། དབང་དང་འབྲེལ་བ་ནི།་་་་་ དེ་བཞིན་དབང་གི་སྒོ་ནས་མ་སོགས་བརྒྱད། ། ཅེས་གསུངས་པའི་ཕྱིར། བཞི་པ་ནི། ཕྱག་རྒྱ་གཅིག་ཉིད་ལ་ཡོན་ཏན་གྱི་ལྡོག་ཆ་བཅུ་དྲུག་ཚང་བ་ནི་མ་སོགས་བཅུ་དྲུག་ཏུ་འགྱུར་ཏེ། རྩ་རྒྱུད་ལས། གང་ཕྱིར་སྐྱེ་འགྲོ་བསྐྱེད་པ་ཡི། ། ཤེས་རབ་མ་ཞེས་བརྗོད་པར་བྱ། །
ཞེས་སོགས་གསུངས་པའི་ཕྱིར་དང་། མཛེས་རྒྱན་ལས། ཡོན་ཏན་དང་རྗེས་སུ་མཐུན་པ་ནི།་་་་་ ཡེ་ཤེས་སྒོ་ནས་བཅུ་དྲུག་དག་ཏུ་འགྱུར། ། ཞེས་གསུངས་པའི་ཕྱིར། གཉིས་པ་ཡེ་ཤེས་ཀྱི་ཕྱག་རྒྱ་ནི། རླུང་ལ་བརྟན་པ་མ་ཐོབ་པ་དང་། ཐོབ་ཀྱང་བསླབ་པས་བཅིངས་པ་དང་། བསྟན་པ་ལ་སྨོད་པའི་ཉེས་པ་འགོག་པའི་ཕྱིར་ཕྱག་རྒྱ་ཡིད་ཀྱིས་བསམ་ནས་སྙོམས་འཇུག་གི་བདེ་བ་བསྒོམ་པ་སྟེ། སམྦུ་ཊི་ལས་བཤད་ཅིང་མཛེས་རྒྱན་ལས།
དགག་བྱའི་དབང་གིས་ཡེ་ཤེས་ཕྱག་རྒྱའང་བཤད། ། ཅེས་གསུངས་པའི་ཕྱིར། ཇི་ལྟར་བསྟན་པའི་ཐབས་ནི། ལྗོན་ཤིང་མཛེས་རྒྱན་ལས། བསྟེན་ཐབས་འདུ་ཤེས་གསུམ་ལྡན་དབབ་བཟུང་གཉིས། ། དེ་བཞིན་བཟློག་ཁྱབ་གཉིས་ཡིན། ཞེས་གསུངས་པ་ལྟར་ཡིན་ལ། དེ་ལྟར་བསྟེན་པ་ལས་བྱུང་བའི་ཡེ་ཤེས་ལ་གཉིས། གཞན་ལུགས་དགག་པ་དང་། རང་ལུགས་བརྗོད་པའོ། །
དང་པོ་ལ་གསུམ། གནས་ལ་དང་། རང་གི་ངོ་བོ་ལ་དང་། གོ་རིམ་ལ་ལོག་རྟོག་དགག་པའོ། ། དང་པོ་ནི། མཛེས་རྒྱན་ཉིད་ལས། བྱང་སེམས་གནས། ། ནོར་བུའི་དཀྱིལ་དུ་འཛིན་འདོད་མུ་སྟེགས་ལུགས། ། པདྨར་ཕབ་པ་ཐ་མལ་པ་དང་མཚུངས། ། ཞེས་གསུངས་པ་ལྟར་ཡིན་ལ།
གཉིས་པ་རང་གི་ངོ་བོ་ལ་ལོག་རྟོག་དགག་པ་ནི། མཛེས་རྒྱན་ལས། ཡེ་ཤེས་དོན་དུ་འདོད་ལ་གནོད་བྱེད་ཡོད། ། ཅེས་གསུངས་པ་ལྟར་ཡིན་ལ། གསུམ་པ་གོ་རིམ་ལ་ལོག་རྟོག་དགག་པ་ནི། མཛེས་རྒྱན་ལས། ལྷན་སྐྱེས་གསུམ་པར་འདོད་ལ་ལུང་འགལ་དང་། ། སྐད་ཅིག་དགའ་བ་འཁོར་ལོ་ཡས་བབས་དང་། ། དབང་དང་དྲི་མ་ཁམས་གསུམ་འདོད་པ་དང་། ། བསམ་གཏན་ས་ལམ་མས་བརྟན་ཕྱག་རྒྱ་དང་། །
འབྲས་བུའི་གོ་རིམ་འཁྲུག་པའི་གནོད་པ་འབབ། ། ཅེས་གསུངས་པ་ལྟར། གཉིས་པ་རང་ལུགས་བརྗོད་པ་ལ་གསུམ། གནས་དང་། རང་གི་ངོ་བོ་དང་། གོ་རིམ་ཡང་དག་པའོ། ། དང་པོ་ནི། མཛེས་རྒྱན་ལས། དེ་ཕྱིར་གནས་མཆོག་མཁའ་གསང་འཛོམ་པའི་རྩེ། ། ཞེས་གསུངས་པ་ལྟར་ཡིན་ལ།
གཉིས་པ་རང་གི་ངོ་བོ་ནི། མཛེས་རྒྱན་ལས། ངོ་བོ་མཐོང་ལམ་མཚོན་བྱེད་དཔེའི་ཡེ་ཤེས། ། ཞེས་གསུངས་པ་ལྟར་ཡིན་ལ། གསུམ་པ་གོ་རིམ་ནི། མཛེས་རྒྱན་ལས། གོ་རིམ་མཚན་བྲལ་བཞི་པའི་གནས་སྐབས་སུ། ། ལྷན་སྐྱེས་སྐྱེ་ལ་ཀླན་ཀའི་གོ་སྐབས་ཅི། ། ཞེས་གསུངས་པ་ལྟར་ཡིན་ལ། དེ་ལྟ་བུའི་གཉིས་ཀའི་དམིགས་པ་ལ་བརྟེན་ནས་སྐྱེས་པའི་ཡེ་ཤེས་སྐྱོང་ཚུལ་དང་།
རང་བྱིན་རླབས་ཀྱི་དམིགས་མེད་བྱེ་བྲག་ཏུ་སྐྱོང་ཚུལ་ལོ། ། དང་པོ་ནི། མཛེས་རྒྱན་ལས། དེ་ལྟའི་ཐབས་གཉིས་གང་ཡང་རུང་བ་ལས། ། ཡེ་ཤེས་ཅུང་ཟད་སྐྱེས་པ་ལ་བརྟེན་ནས། ། རྒྱུད་དང་ལམ་དང་འབྲས་བུའི་ཆོས་རྣམས་ཀུན། ། བརྗོད་དུ་མེད་པའི་རང་བཞིན་བསྒོམ་པར་བྱ། ། གལ་ཏེ་རྗོད་བྱེད་རང་བཞིན་ཉིད་ཡིན་ན། ། སྣ་ཚོགས་སྣང་བ་འདི་དག་ཅི་ཞེ་ན། ། ཀུན་རྫོབ་ཙམ་དུ་སྣ་ཚོགས་སུ་སྣང་ཡང་། །
ངོ་བོ་ལྷན་ཅིག་སྐྱེས་པའི་ཡེ་ཤེས་སུ། ། ངེས་པར་བྱས་ལ་བསྒོམ་བྱ་སྒོམ་བྱེད་སོགས། ། བླང་དོར་དགག་སྒྲུབ་རེ་དོགས་མེད་པར་གཞག ། དེ་ལྟར་མཉམ་གཞག་དམིགས་མེད་གོམས་པ་ལས། ། རྗེས་ཐོབ་དམིགས་དང་བཅས་པའི་སེམས་ཅན་ལ། ། སྨྱོ་བའི་བུ་ལ་མ་རྣམས་བརྩེ་བ་ལྟར། ། བཅོས་མིན་སྙིང་རྗེ་ངང་གིས་སྐྱེ་བར་འགྱུར། ། ཞེས་གསུངས་པ་ལྟར་ཡིན་ལ། གཉིས་པ་རང་བྱིན་རླབས་ཀྱི་དམིགས་མེད་བྱེ་བྲག་ཏུ་སྐྱོང་ཚུལ་ནི། མཛེས་རྒྱན་ལས།
དམིགས་མེད་ནམ་མཁའ་བསྒོམ་པའི་སྦྱོར་བ་དང་། ། མི་གཡོ་བཞི་ལྡན་རྣལ་འབྱོར་ལ་བརྟེན་ཏེ། ། རྟོག་མེད་ཏིང་འཛིན་བསྒྲུབས་ནས་ཡུལ་ཀུན་ལ། ། བསྲེ་ཞིང་སྤོས་ཏེ་འཛིན་མེད་ལྟ་བ་བསྐྱང་། ། གལ་ཏེ་ཆོས་ཀུན་ངོ་བོས་མ་གྲུབ་ན། ། སངས་རྒྱས་བསྒྲུབ་ཕྱིར་བཟླས་བསྒོམ་ལ་སོགས་པ། ། ཐབས་ཀྱི་ངལ་བ་བྱེད་པ་དོན་མེད་དེ། ། ལྷ་སྔགས་དོན་ལ་མེད་པའི་ཕྱིར་ཞེ་ན། ། དམ་པའི་དོན་དུ་བསྒྲུབ་བྱ་སྒྲུབ་བྱེད་སོགས། ། ཡོད་པ་མིན་ཡང་སྤྲོས་བྲལ་ངང་ཉིད་ནས། །
ལྷན་ཅིག་སྐྱེས་པ་བདེ་བ་ཆེན་པོ་ཡི། ། ལྷ་དང་སྔགས་སོགས་འབྱུང་ལ་སྐྱོན་ཡོད་མིན། ། དེ་ཕྱིར་དེ་ལྟར་ཤེས་པའི་རྣལ་འབྱོར་པས། ། བཟླས་བསྒོམ་ལ་སོགས་གྲོལ་བའི་གྲོགས་སུ་འགྱུར། ། ཞེས་གསུངས་པ་ལྟར་ཡིན་ལ། དེ་ལྟར་བསྒོམས་པས་ཆོས་ཉིད་རྟོགས་པའི་མཚན་འཁོར་འདས་ཀྱི་ཆོས་ཐམས་ཅད་རྣལ་འབྱོར་པའི་ཏིང་ངེ་འཛིན་ལས་འབྱུང་བའི་ཚུལ་ནི། མཛེས་རྒྱན་ལས། གལ་ཏེ་དེ་ལྟར་བསྒོམས་ཀྱང་ཆོས་རྣམས་ཀྱི། ། ཆོས་ཉིད་ནམ་ཡང་ཤེས་པར་མི་འགྱུར་ཏེ། ། ཡུལ་དང་ཆོས་ཉིད་ཐ་དད་ཕྱིར་ཞེ་ན། །
ཐ་དད་ཡོད་ན་དེ་ལྟར་འགྱུར་ན་ཡང་། ། སྣང་བ་སྣ་ཚོགས་ལྷན་སྐྱེས་ཡེ་ཤེས་རང་། ། ཆོས་ཉིད་ཀྱང་ནི་རང་ལས་གཞན་མིན་ཕྱིར། ། ཐབས་དེ་ཆོས་ཉིད་རྟོགས་པའི་གྲོགས་སུ་འགྱུར། ། ཞེས་གསུངས་པ་ལྟར་ཡིན་ལ། དེ་ཉིད་བསྐྱེད་ཅིང་བོགས་དབྱུང་བ་ལ་གཉིས། ཐབས་ཀྱི་བསྟེན་ཚུལ་དང་། དེ་གོམས་ན་རྒྱུན་གྱི་ཏིང་ངེ་འཛིན་དུ་འགྱུར་ཚུལ་ལོ། ། དང་པོ་ནི། མཛེས་རྒྱན་ལས།
དེ་ལྟར་ཤེས་ནས་ཟ་འཆག་ལ་སོགས་ཀྱི། ། སྤྱོད་ལམ་ཀུན་ཏུ་ཏིང་འཛིན་དྲན་བྱས་པས། ། རྨི་ལམ་སོགས་སུའང་དྲན་པའི་ཐབས་སུ་འགྱུར། ། ཞེས་གསུངས་པ་ལྟར་ཡིན་ལ། གཉིས་པ་དེ་གོམས་ན་རྒྱུན་གྱི་ཏིང་ངེ་འཛིན་དུ་འགྱུར་ཚུལ་ནི། མཛེས་རྒྱན་ལས། དེ་ལྟའི་སྦྱོར་བས་གནས་ན་ཡུལ་རྐྱེན་གྱིས། ། མི་གནོད་གྲོལ་བའི་གྲོགས་བྱེད་དངོས་གྲུབ་ཐོབ། ། ཅེས་གསུངས་པ་ལྟར་ཡིན་ལ། དེའི་མི་མཐུན་པའི་བར་ཆད་བསལ་བ་ནི།
མཛེས་རྒྱན་ལས། འབྱུང་གདོན་ཏིང་ངེ་འཛིན་གྱི་བར་ཆད་གསུམ། ། ཏིང་འཛིན་ཉིད་ཀྱིས་སེལ་བར་བྱེད་པ་སྟེ། ། ཞེས་གསུངས་པ་ལྟར་ཡིན་ལ། དེ་ལྟར་གོམས་པ་ལས་བྱུང་བའི་དྲོད་རྟགས་ནི། མཛེས་རྒྱན་ལས། དུ་བ་ལ་སོགས་རྟགས་རྣམས་མྱུར་དུ་འཆར། ། ཞེས་གསུངས་པ་ལྟར་ཡིན་ལ། བཞི་པ་སྤྱོད་པ་ནི་དྲོད་ཐོབ་ནས་སྤྱོད་པ་བྱ་ཞིང་། དྲོད་ཀྱི་ངོ་བོ་ནི།
རིམ་གཉིས་ཀྱི་ཏིང་ངེ་འཛིན་བསྒོམས་པ་ལས་བྱུང་བའི་ལུས་ངག་ཡིད་གསུམ་གྱི་ནུས་མཐུ་ཁྱད་པར་ཅན་ཞིག་ཡིན་ལ། དེ་ལ་དྲོད་ཆུང་འབྲིང་ཆེ་གསུམ་ལས། དང་པོ་ནི། མཉམ་གཞག་ཏུ་འཇིག་རྟེན་ཆོས་བརྒྱད་མགོ་སྙོམས་པ་སྙམ་པ་སོགས། དྲོད་ཆུང་ངུ་ཐོབ་ནས་ཀུན་འདར་གསང་སྟེ་སྤྱོད། ཚར་བཅད་རྗེས་བཟུང་གང་རུང་ནུས་པ་དྲོད་འབྲིང་ཐོབ་ནས་ཀུན་འདར་འཇིག་རྟེན་པའི་མངོན་དུ་སྤྱོད། ཀུན་འདར་མངོན་སྤྱོད་ཀྱིས་དྲོད་ཆེན་པོ་མ་ཐོབ་ན། ལྷ་གནད་ལ་བོར་བ་ཞེས་བྱ་བ་དྲག་ཤུལ་གྱི་སྒྲུབ་པ་ཟླ་བ་བཅོ་བརྒྱད་བྱ། རྣམ་ཤེས་དང་ཡེ་ཤེས་ཆ་མཉམ་པས་ཚར་བཅད་དང་རྗེས་བཟུང་གཉིས་ཀ་ནུས་པ་དྲོད་ཆེན་པོ་ཐོབ་ནས་ཀུན་ཏུ་བཟང་པོའི་སྤྱོད་པ་བྱ། འགྲུབ་སླ་བ་ཁ་ཅིག་ལ་ཀུན་བཟང་གི་སྤྱོད་པ་ཟླ་བ་གཅིག་གིས་ས་བརྒྱད་པ་ཐོབ་ནས།
ཉེ་རྒྱུའི་སྤྱོད་པ་ཞག་བདུན་གྱིས་རྡོ་རྗེ་འཛིན་པའི་ས་ཐོབ་པའང་ཡོད། ཡང་ཁ་ཅིག་གིས། ཀུན་བཟང་གི་སྤྱོད་པ་ཟླ་བ་དུ་མ་དང་ལོ་ལ་སོགས་པས་ས་བཅུ་གཉིས་པ་ཐོབ་ནས་ཉེ་རྒྱུའི་སྤྱོད་པ་ཞག་གཅིག་གིས་འབྲས་བུ་མཆོག་རྡོ་རྗེ་འཛིན་པའི་ས་ཐོབ་པའང་ཡོད་དེ། རྡོ་རྗེ་གུར་ལས། ཉི་མ་གཅིག་གིས་འགྲུབ་པར་འགྱུར། ། ཉི་མ་གཉིས་ཀྱི་ཆོ་ག་དང་། ། ཉི་མ་གསུམ་གྱི་སྦྱོར་བ་དང་། ། ཞེས་པ་ནས། སྦྱོར་བ་འདི་ནི་ཡང་དག་བརྩམས། ། ཉི་མ་འཆར་ཀའི་དུས་སུ་ནི། །
འགྲུབ་འགྱུར་འདི་ལ་ཐེ་ཚོམ་མེད། ། ཅེས་དང་། མཛེས་རྒྱན་ལས། དྲོད་ཀྱི་ངོ་བོ་ནི།་་་་་ རིམ་གཉིས་བསྒོམས་པ་ལས་བྱུང་་་་་རབ་དབྱེ་ནི། དྲོད་གསུམ་སྟེ། ། མཚན་ཉིད་ནི།་་་་་ ཆོས་བརྒྱད་སྙོམས་དང་ཚར་བཅད་རྗེས་བཟུང་ནུས། ། ཐོབ་བྱེད་ནི།་་་་་ དེ་མ་ཐོབ་ན་བརྩོན་པས་རིམ་གཉིས་ཀྱི། །
རྣལ་འབྱོར་བསྒོམ་དང་ཀུན་འདར་གསང་སྟེ་སྤྱོད། ། དྲག་ཤུལ་བསྒྲུབས་ཏེ་བརྟན་བྱེད་ནི།་་་་་ སླར་ཡང་ཟླ་ཕྱེད་དུ། ། བསྒོམས་ནས་་་་་་དྲོད་དང་སྤྱོད་པ་མཚམས་སྦྱར་བ་ནི། དྲོད་དང་སྤྱོད་པ་རིམ་བཞིན་སྦྱར། ། སྤྱོད་པ་དང་དངོས་ལ་ངོ་བོ་ནི།་་་་་ དེ་ལ་འཇུག་ཚེ་ཡོ་བྱད་ཀུན་བཏང་ནས། ། བླང་དོར་མེད་པར་བཅད་བྱ་དེ་ལ་་་་་་དབྱེ་བ་ན། གཉིས། ། གཟུང་འཛིན་རྣམ་རྟོག་སྤོང་བ་ཀུན་འདར་དང་། །
རྟོགས་པ་ཡེ་ཤེས་སྐྱོང་བ་ཀུན་ཏུ་བཟང་། ། དུས་ནི།་་་་་ གསང་སྤྱོད་སྔོན་དུ་སོང་ནས་ཟླ་རེར་སྤྱོད། ། འོན་ཀྱང་ཀུན་བཟང་ལོ་ཟླར་སྤྱོད་པའང་ཡོད། ། གང་ཟག་ནི།་་་་་ ཁྱད་ཆོས་གཉིས་ལྡན་སྒྲུབ་པོས་་་་་་དགོས་པ་ནི། དེ་སྤྱད་ན། ། རང་གི་སེམས་ཀྱི་བརྟན་གཡོ་ངེས་སོགས་ནས། ། རང་གཞན་དོན་གཉིས་འགྲུབ་པའི་རྒྱུར་འགྱུར་རོ། ། ཞེས་གསུངས་པའི་ཕྱིར།
ལྔ་པ་ཉེ་རྒྱུ་ནི། ཐབས་སྒྲུབ་པ་པོས། རང་བྱིན་རླབས་ཀྱི་ཞུ་བདེ་གཉིས། དཀྱིལ་འཁོར་འཁོར་ལོའི་ཞུ་བདེ་གཉིས་ཏེ་བཞི། ཡུམ་ལའང་དེ་ལྟར་བཞི་སྟེ་བརྒྱད་དམ། ཡང་ན་ཡུམ་གྱིས་རང་བྱིན་རླབས་མ་བསྒོམས་ཀྱང་ཆོག་པས། དྲུག་གི་བདག་ཉིད་དེ་དབང་གི་གནས་མཆོག་གི་ཟེ་བར་འཛོམ་པས་ཐིག་ལེ་ཟླ་བ་མེ་ལོང་ལྟ་བུའི་ཡེ་ཤེས། རཀྟ་ཉི་མ་མཉམ་པ་ཉིད་ཀྱི་ཡེ་ཤེས། རླུང་སེམས་མ་འདྲེས་པ་སོ་སོར་རྟོགས་པའི་ཡེ་ཤེས། ཐམས་ཅད་རོ་གཅིག་པ་བྱ་བ་གྲུབ་པའི་ཡེ་ཤེས།
དེ་ནས་རླུང་འདྲེན་པ་ཞེས་བྱ་བ་ཐབས་ལ་མཁས་པས་གཡས་གཡོན་དབུས་གསུམ་ནས་དྲངས་ཏེ། ཐབས་དང་ཤེས་རབ་ཀྱི་རྒྱུད་སོ་སོར་དག་པར་བྱས་ནས་སྤྱི་གཙུག་ཏུ་ཐིམ་པས་གཙུག་ཏོར་མཆོག་འགྲུབ། སྐད་ཅིག་དེ་ལ་ཆོས་དབྱིངས་ཡེ་ཤེས་ཀྱི་ངོ་བོ་ལུས་ཟག་མེད་འཇའ་ལུས་རྡོ་རྗེའི་སྐུ་དང་། སེམས་རྟོག་མེད་ཡེ་ཤེས་སུ་གནས་གྱུར་ནས་རྡོ་རྗེ་འཛིན་པའི་ས་ཐོབ་སྟེ་འཁོར་བ་ཇི་སྲིད་པར་འཕྲིན་ལས་ཀྱི་འཁོར་ལོ་རྒྱུན་མི་འཆད་པར་འགྱུར་ཏེ། མཛེས་རྒྱན་ལས། དགོས་པ་ནི།་་་་་ དངོས་གྲུབ་ཐོབ་ཕྱིར་གནས་སྐབས་གསུམ་ཆར་རམ། ། གཞན་དུ་མེད་ཀྱང་ཐ་མར་ཕྱག་རྒྱ་བསྟེན། ། ཉམས་སུ་བླངས་ཚུལ་ལ་ངོ་བོ་ནི།་་་་་ ངོ་བོ་ཨཱ་ལི་ཀཱ་ལིའི་བྱང་ཆུབ་སེམས། །
ཁྱད་ཆོས་བརྒྱད་དམ་དྲུག་གི་བདག་ཉིད་དོ། ། རྩོད་པ་སྤང་བ་ནི།་་་་་ གལ་ཏེ་སེམས་ལ་རྟོགས་པ་འཆར་བ་ནི། ། ལུས་ལ་ལྟོས་པ་མི་རིགས་ཞེས་སྨྲ་ན། ། ལུས་སེམས་ལྷན་ཅིག་གནས་པ་དེ་སྲིད་དུ། ། ཚོགས་པ་གཅིག་པའི་འབྲེལ་པ་ཡོད་ཕྱིར་འཐད། ། བསྒོམས་པའི་དུས་ནི།་་་་་ ཀུན་བཟང་སྤྱད་ནས་ས་ལམ་ལྷག་མ་རྣམས། ། བགྲོད་ཕྱིར་ཉེ་རྒྱུའི་སྤྱོད་པ་སྤྱད་བྱ་སྟེ། ། འགྲུབ་པའི་དུས་ནི།་་་་་
གང་དེ་ཞག་བདུན་གྱིས་འགྲུབ་དྲུག་པ་ཡི། ། སྲོད་ལ་བར་ཆད་མེད་པས་བདུད་བཏུལ་ནས། ། བདུན་པར་སོང་བའི་ཐོ་རངས་རྣམ་གྲོལ་བརྙེས། ། ཕྱིའི་གནས་ནི།་་་་་ དེ་ཡི་གནས་ནི་ཐུན་མོང་ཐུན་མོང་མིན། ། ངེས་པའི་དོན་དུ་རང་ཉིད་གྲོལ་བའི་གནས། ། ནང་གི་གནས་ནི།་་་་་ ནང་གི་གནས་ནི་ཨེ་ཝྃ་འཛོམས་པའི་རྩེ། ། རྟེན་ནི།་་་་་ ཕྱག་རྒྱ་རིང་ནས་གོམས་དང་གྲུབ་པ་ཐོབ། །
ལུང་བསྟན་ནུས་མཐུས་བཀུག་པའི་མི་ཉིད་བསྔགས། ། དེ་ལ་་་་་་ཐབས་ནི། ཐབས་གཉིས་ལ་བརྟེན་བྱང་སེམས་ཀྱི། ། དྭངས་མ་མངོན་དུ་བྱས་པ་ལས་བྱུང་བའི། ། ཐིག་ལེ་ཟླ་བ་མེ་ལོང་ཡེ་ཤེས་དང་། ། རཀྟ་ཉི་མ་མཉམ་པ་ཉིད་ཡེ་ཤེས། ། རླུང་སེམས་མ་འདྲེས་སོ་སོར་ཡོངས་སུ་རྟོགས། ། ཐམས་ཅད་རོ་གཅིག་བྱ་བ་ནན་ཏན་ཆེ། ། གཡས་གཡོན་དབུས་ནས་འདྲེན་པའི་ཐབས་མཁས་ཀྱིས། ། ཐབས་དང་ཤེས་རབ་སོ་སོར་དག་བྱས་ཏེ། །
དབུ་མར་ཐིམ་པས་གཙུག་ཏོར་མཆོག་གྲུབ་པའི། ། སྐད་ཅིག་གཅིག་ལ་ཟག་མེད་འཇའ་ལུས་དང་། ། རྟོག་མེད་ཡེ་ཤེས་བརྙེས་པ་ཆོས་ཀྱི་དབྱིངས། ། དེ་ལྟའི་རིམ་པས་རྡོ་རྗེའི་ས་ཐོབ་ནས། ། འཁོར་པ་སྲིད་དུ་འགྲོ་བའི་དོན་མཛད་འགྱུར། ། ཞེས་གསུངས་པའི་ཕྱིར། གཉིས་པ་ཐུན་མོང་གི་དངོས་གྲུབ་བསྒྲུབ་པའི་མངོན་རྟོགས་ལ། སངས་རྒྱས་ཐམས་ཅད་ཀྱི་ཐུགས་བསྐུལ་བ་བཟླས་པ། འགལ་རྐྱེན་བར་ཆད་ཞི་བར་བྱེད་པ་གཏོར་མ། དངོས་གྲུབ་མྱུར་དུ་འགྲུབ་པ་སྦྱིན་སྲེག
བྱིན་གྱིས་བརླབས་པས་ཀྱང་དངོས་གྲུབ་འགྲུབ་པ་རབ་གནས། གདུལ་བྱ་སྨིན་པ་དངོས་གྲུབ་སྣ་ཚོགས་ལ་མོས་པ་རྗེས་སུ་བཟུང་བའི་ཕྱིར་ལས་ཀྱི་ཚོགས་རབ་འབྱམས་དང་ལྔ་ལས། དང་པོ་ནི། མཛེས་རྒྱན་ལས། མཚམས་སྦྱར་བ་ནི།་་་་་ གནས་སྐབས་རང་གཞན་དོན་གཉིས་འགྲུབ་པའི་རྒྱུ། ། དངོས་གྲུབ་མཐའ་དག་སྒྲུབ་པའི་རིམ་པ་ནི། ། བཟླས་པ་ནི།་་་་་ སྔགས་ཀྱི་ངོ་བོ་མཚན་རྟོག་ཀུན་ལས་སྐྱོབ། ། དོན་གྱི་སྔགས་ནི་རང་སེམས་ལྷན་ཅིག་སྐྱེས། །
ནང་ལྟར་བཤད་པའི་སྔགས་ནི་ལྟེ་བའི་ཨཾ། ། ཕྱི་མ་དག་པར་བྱ་ཕྱིར་བཏུ་བ་དང་། ། དངོས་དང་བཟླས་པའི་ཡུལ་དང་ཁ་ཟས་དང་། ། བཟླས་པའི་མན་ངག་དག་དང་དགོས་པ་འོ། ། ཞེས་གསུངས་པའི་ཕྱིར། གཉིས་པ་ནི། མཛེས་རྒྱན་ལས། གཏོར་མ་དུས་དང་ཡོ་བྱད་ཆོ་ག་དང་། ། དེ་ཡི་དགོས་པ་གནས་སྐབས་འབྲས་བུ་སྟེ། ། ཆོ་ག་རྫས་དང་མགྲོན་དང་འབུལ་སོགས་དང་། །
མཇུག་གི་ཆོ་ག་རྣམ་པ་བཞི་ཡིན་ལ། ། རེ་རེའང་བཞི་བཞིར་དབྱེ་བས་བཅུ་དྲུག་གོ ། ཞེས་གསུངས་པའི་ཕྱིར། གསུམ་པ་ནི། མཛེས་རྒྱན་ལས། སྦྱིན་སྲེག་ཐབ་དང་བུད་ཤིང་སྦར་བ་མེ། ། མཆོད་རྫས་བསྲེག་རྫས་ཤམ་ཐབས་དུས་ཕྱོགས་བཅས། ། སྒྲུབ་པོའི་ཁྱད་པར་རྣམ་དྲུག་སྦྱོར་བའི་ཆོས། ། བདག་གི་རྣལ་འབྱོར་མེ་བཙལ་ཡོ་བྱད་བསང་། ། ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། །
འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། མེ་ལྷ་ལྷག་མས་མཆོད་དང་གཏོར་མ་བཏང་། ། ཙ་རུའི་ཟས་ལ་ལོངས་སྤྱད་གཤེགས་སུ་གསོལ། ། སྨོན་ལམ་གདབ་དང་ལས་རྗེས་བསྡུ་བ་རྣམས། ། མཇུག་གི་ཆོས་རྣམས་དྲུག་གསུམ་བཅོ་བརྒྱད་དོ། ། ཞེས་གསུངས་པའི་ཕྱིར། བཞི་པ་ནི། མཛེས་རྒྱན་ལས། རབ་གནས་རྟེན་དང་སློབ་དཔོན་དུས་དང་གནས། ། ཡོ་བྱད་ཆོ་ག་བཟང་པོ་རྣམ་དྲུག་ལས། །
ཆོ་ག་སྟ་གོན་དངོས་གཞི་མཇུག་གསུམ་སྟེ། ། རེ་རེའང་བདུན་བདུན་ཉི་ཤུ་རྩ་གཅིག་གོ ། ཞེས་གསུངས་པའི་ཕྱིར། ལྔ་པ་ནི། ལས་ཚོགས་རབ་འབྱམས་དམན་འབྲིང་འབྲིང་གི་མཆོག ། དམན་པ་རྫས་སྦྱོར་འཁྲུལ་འཁོར་བཟླས་པ་དང་། ། སྦྱིན་སྲེག་བསམ་གཏན་སྐྱོང་བའང་ཚོགས་པས་སྒྲུབ། ། འབྲིང་ནི་བཟླས་བསྒོམ་རྫས་སྦྱོར་ལ་སོགས་པས། ། འབྲིང་གི་རབ་རྣམས་བཟླས་བསྒོམ་ཙམ་གྱིས་སོ། ། དེ་ནས་ཞི་རྒྱས་དབང་དྲག་ཡན་ལག་བཅས། །
མིག་སྨན་རྐང་བྱུག་རལ་གྲི་ས་འོག་སྒྲུབ། ། རིལ་བུ་མི་སྣང་བཅུད་ལེན་བུ་མོ་དགུག ། དེ་དག་སྤྱི་དང་བྱེ་བྲག་དབྱེ་བསྡུར་བཅས། ། མཁའ་སྤྱོད་རིག་འཛིན་འཁོར་ལོས་བསྒྱུར་རྣམས་འགྲུབ། ། ཅེས་གསུངས་པའི་ཕྱིར། ཞི་རྒྱས་ལ་སོགས་པའི་ལས་སྣ་ཚོགས་པས་བསྟན་པ་དང་སེམས་ཅན་ལ་ཕན་གདགས་པར་བྱ་བ་ཉིད་དོ། ། བཅུ་གཅིག་པ་གཉིས་ཀའི་གྲོགས་དམ་ཚིག་དང་སྡོམ་པ་ནི། སློབ་དཔོན་སྨད་པར་མི་བྱ་ཞིང་། ། ཞེས་སོགས་དང་། ཇི་སྲིད་བྱང་ཆུབ་སྙིང་པོའི་བར། །
ཞེས་སོགས་ལྟར། ལས་དང་པོ་པའི་དམ་ཚིག་དང་། ཕྱག་རྒྱ་བཅིངས་པ་རྣམས་སྤངས་ཤིང་། ། ཞེས་སོགས་ལྟར། བརྟན་པ་ཆེར་ཐོབ་པའི་དམ་ཚིག་དང་། རྟག་པར་རྒྱུན་དུ་སྔགས་བཟླ་ཞིང་། ། ཞེས་སོགས་ལྟར་བརྟན་པ་ཅུང་ཟད་ཐོབ་པའི་དམ་ཚིག་རྣམས་རང་གི་རྒྱུད་ཚོད་དང་སྦྱར་ཏེ་རིམ་པས་བསླབ་པར་བྱ་བ་ཡིན་ལ། དམ་ཚིག་དེ་དག་བསྡུ་ན། རྩ་བ་ཡན་ལག་གི་དམ་ཚིག་གཉིས་སམ་སྐུ་གསུང་ཐུགས་ཀྱི་དམ་ཚིག་གསུམ་དུ་འདུ་སྟེ། སམྦུ་ཊི་ལས།
བུད་མེད་དང་ནི་སྐྱེས་པའི་ལུས། ། ཞེས་སོགས་དང་། མཛེས་རྒྱན་ལས། དམ་ཚིག་གི་རྣམ་གྲངས་བསྟན་པ་ནི།་་་་་ དངོས་གྲུབ་སྒྲུབ་པའི་གྲོགས་ནི་དམ་ཚིག་སྟེ། ། དེ་ཡང་དབང་གིས་ཕྱེ་ན་རྣམ་པ་བཞི། ། རྟེན་གྱི་སྒོ་ནས་སྒོ་གསུམ་དམ་ཚིག་གསུམ། ། གང་ཟག་སྒོ་ནས་བཞི་འམ་གསུམ་དུ་འགྱུར། ། ལས་དང་པོ་པའི་བསྲུང་བའི་དམ་ཚིག་ནི།་་་་་ དང་པོའི་ལས་པས་རྩ་ལྟུང་བཅུ་བཞི་དང་། །
དེ་ཡི་ཡན་ལག་བརྒྱད་དེ་ཉི་ཤུ་གཉིས། ། བསྒྲུབ་པའི་དམ་ཚིག་བཅུ་བདུན་དང་བཅས་བསྲུང་། ། བསྡུས་ཏེ་བསྲུང་ཚུལ་ནི།་་་་་ བསྲུང་ཚུལ་བསྡུ་ན་སྒོ་གསུམ་དམ་ཚིག་ཉིད། ། དུས་རྒྱུན་གྱི་བཟའ་བའི་དམ་ཚིག་ནི།་་་་་ བཟའ་བའི་དམ་ཚིག་རྒྱུན་དུ་བསྟེན་བྱ་ནི། ། ཚུལ་བཞིན་བསྒྲུབས་པའི་བདུད་རྩི་རིལ་བུ་སྟེ། ། དེ་ཉིད་ཤེས་པས་བསྟེན་ན་མཁའ་འགྲོ་མཉེས། ། ཚེ་དང་ལུས་ཀྱི་བཅུད་ལེན་མཆོག་ཏུ་འགྱུར། ། ཁྱད་པར་གྱི་བཟའ་བའི་དམ་ཚིག་ལ་མིང་དོན་ནི།་་་་་
ཁྱད་པར་ཅན་གྱི་བཟའ་བའི་དམ་ཚིག་ནི། ། ཡ་གྱལ་ཚོལ་ན་སོ་སོའི་སྟོན་མོ་དང་། ། ཕོ་མོ་གཉིས་ཚོགས་ཚོགས་ཀྱི་འཁོར་ལོ་བརྗོད། ། དབང་བསྐུར་རབ་གནས་དང་འབྲེལ་ཙ་རུའི་ཟས། ། རྣལ་འབྱོར་མང་ཚོགས་མཛའ་བ་འདུས་པ་དང་། ། ལྷ་གྲངས་ལྟར་འཁོད་སངས་རྒྱས་གར་ཞེས་བྱ། ། མཆོད་བྱའི་སྒོ་ནས་རིགས་ལྡན་མཆོད་པ་དང་། ། གཞོན་ནུའི་སྟོན་མོ་ཞེས་བྱར་བཏགས་པའང་ཡོད། ། ཇི་ལྟར་བྱ་བའི་ཚུལ་ལ་གནས་ནི།་་་་་ གང་དེ་དུར་ཁྲོད་ལ་སོགས་ཆེས་དབེན་པར། །
དུས་ནི།་་་་་ རྒྱུན་དང་ཁྱད་པར་ཅན་གྱི་དུས་ཀྱི་ཚེ། ། མཆོད་པའི་་་་་་ཡོ་བྱད་ནི། ཡོ་བྱད་ཐབས་ཤེས་རྫས་སོགས་བཅས། ། གང་ཟག་ནི།་་་་་ གང་ཟག་དམ་ཚིག་རྣམ་དག་རྣམ་རྟོག་ཆུང་། ། མཚན་ཉིད་དང་ལྡན་གྲོགས་དང་བཅས་པ་འམ། ། ཡང་ན་དྲོད་རྟགས་ཐོབ་པའི་རྣལ་འབྱོར་པས། ། ཆོ་ག་ལ་སྦྱོར་བ་ནི།་་་་་ གནས་ཁང་བརྒྱན་ཏེ་ཚོགས་དང་གཏོར་མ་བཤམས། །
སློབ་དཔོན་ནང་དུ་བྱོན་ནས་སྔོན་ལ་བཞུགས། ། སྒོ་བས་བརྡ་བྱ་བརྡ་ལན་ཤེས་རྣམས་གཞུག ། དབང་སོགས་རིམ་པས་རྒན་གཞོན་གྲལ་རིམ་བྱ། ། རྣལ་འབྱོར་མཆོག་ལ་གནས་པར་གསོལ་བ་གདབ། ། ཡིག་བརྒྱས་རྒྱུད་སྦྱངས་སྲུང་འཁོར་བསྒོམ་པ་དྲུག ། ཆོ་གའི་དངོས་གཞི་ནི།་་་་་ ཏིང་ངེ་འཛིན་གྱི་དཀྱིལ་འཁོར་མཆོད་པས་ཚིམ། ། སྙིང་ཁའི་དཀྱིལ་འཁོར་བདུད་རྩི་མྱངས་པས་ཚིམ། ། ཆོས་སྐྱོང་འབྱུང་པོའི་ཚོགས་རྣམས་གཏོར་མས་ཚིམ། ། དམ་ཚིག་ལྡན་པའི་རྣལ་འབྱོར་ཟས་ཀྱིས་ཚིམ། །
སྐྱེ་མཆེད་ལྷ་རྣམས་གླུ་གར་རོལ་མོས་ཚིམ། ། ཐབས་ཤེས་སྙོམས་འཇུག་བདེ་བས་ཚིམ་པ་དྲུག ། བྱིན་གྱིས་རློབ་ཕྱིར་རྡོ་རྗེའི་གླུ་ལེན་དང་། ། ཤིས་པར་བྱ་ཕྱིར་བཀྲ་ཤིས་ཚིགས་བཅད་བརྗོད། ། ལྷག་གཏོར་བཏང་ནས་ཡིག་བརྒྱས་ལྷག་ཆད་བསྐང་། ། སྨོན་ལམ་བཏབ་ཅིང་འདོད་དོན་གསོལ་བ་གདབ། ། བཟོད་པར་གསོལ་ནས་གཤེགས་སུ་གསོལ་བ་དང་། ། བསྲུང་བ་བྱས་ནས་ལས་རྗེས་བསྡུ་བ་དྲུག ། དགོས་པ་ནི།་་་་་ དེ་ལྟར་དྲུག་གསུམ་བཅོ་བརྒྱད་ཚོགས་འཁོར་གྱི། །
དགོས་པའི་གཙོ་བོ་རྫོགས་པའི་སངས་རྒྱས་ཏེ། ། གནས་སྐབས་དགོས་པ་ཅི་འདོད་དངོས་གྲུབ་འགྲུབ། ། ཉམས་པ་ཕྱིར་བཅོས་པ་ནི།་་་་་ དམ་ཚིག་ཉམས་ན་བཅས་རང་ཕྲ་མོ་ལ། ། ཉེས་པའི་ཚོགས་ལས་ལྡང་བའི་ཆོ་ག་དང་། ། ཆེན་པོར་གྱུར་ན་དམ་ཚིག་སྡོམ་པ་ནི། ། ཚུལ་བཞིན་བླངས་ལ་ལེགས་པར་བསྲུང་བསྡམ་བྱ། ། དྲོད་ཆུང་འབྲིང་ཐོབ་པས་བསྲུང་ཚུལ་ནི།་་་་་ བརྟན་པ་ཐོབ་པས་གཉིས་སྤང་སྤྱོད་པ་དང་། ། དྲོད་ཆེན་ཐོབ་པས་བསྲུང་ཚུལ་ནི།་་་་་
བརྟན་པ་ཆེར་ཐོབ་འཁོར་འདས་གཉིས་མེད་དུ། ། སྤྱོད་པ་དེ་དག་སོ་སོའི་དམ་ཚིག་སྟེ། ། སྤྱོད་པའི་མངོན་རྟོགས་ཉིད་དུ་བཤད་དེ་འོ། ། ཐབས་རྒྱུད་ལ་སློབ་པའི་གང་ཟག་གི་དབྱེ་བ་ལ་དབང་གི་སྒོ་ནས་དབྱེ་བ་ནི།་་་་་ དེ་ལྟའི་ལམ་ལ་སློབ་པའི་གང་ཟག་ནི། ། ཐུན་མོང་དབང་དྲུག་ཙམ་ཐོབ་སློབ་མ་སྟེ། ། དབང་བཞི་རྫོགས་པར་ཐོབ་པ་སློབ་དཔོན་ནོ། ། སྤྱོད་པའི་སྒོ་ནས་དབྱེ་བ་ནི།་་་་་ ཕྱི་ལ་གཞོལ་བ་མངོན་རྟོགས་བཅུ་གཅིག་པོ། ། ལེགས་པར་ཤེས་ནས་རང་གཞན་དོན་དུ་སྒྲུབ། །
ནང་ལ་གཞོལ་ན་མཆོག་གི་མངོན་རྟོགས་དང་། ། དམ་ཚིག་ཙམ་ལ་སློབ་པར་བྱེད་པ་མང་། ། འབྲས་བུ་འགྲུབ་ཉེ་རིང་གི་སྒོ་ནས་དབྱེ་བ་ནི།་་་་་ ཡང་རབ་ཚེ་འདིར་འགྲུབ་ལ་བཅུད་ལེན་དང་། ། རབ་ཀྱིས་འཆི་ཀར་འགྲུབ་ལ་འདའ་ཀ་མ། ། འབྲིང་གིས་བར་དོར་འགྲུབ་ལ་བར་དོའི་ལམ། ། ཐ་མས་བརྒྱུད་དེ་འགྲུབ་ལ་སྨོན་ལམ་སྟེ། ། འདི་དག་དགའ་ཞིག་ནང་གི་ལས་ཚོགས་དང་། ། ཕལ་ཆེར་དམ་ཚིག་ནང་དུ་འདུས་པར་བཞེད། ། ཅེས་གསུངས་པའི་ཕྱིར།
གསུམ་པ་དེས་འབྲས་བུ་འགྲུབ་པའི་ཚུལ་ལ། གནས་སྐབས་ཀྱི་འབྲས་བུ་དང་། མཐར་ཐུག་འབྲས་བུ་གཉིས། དང་པོ་ལ། ཉེ་བའི་གནས་ཀྱི་ས་ལ་སོགས་པ་རྒྱུའི་སྒོ་ནས་མིང་བཏགས་པ་སློབ་ལམ་ས་བཅུ་གཉིས་སུ་ཡོད་དེ། རྩ་རྒྱུད་ལས། བཅོམ་ལྡན་འདས་ཀྱིས་བཀའ་སྩལ་པ། ། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་ཉིད་དང་། ། ཚན་དོ་ཉེ་བའི་ཚན་དོ་དང་། །
དེ་བཞིན་འདུ་བ་ཉེ་འདུ་བ། ། ཐུང་སྤྱོད་ཉེ་བའི་ཐུང་སྤྱོད་དང་། ། དུར་ཁྲོད་ཉེ་བའི་དུར་ཁྲོད་དང་། ། འདི་རྣམས་ས་ནི་བཅུ་གཉིས་དང་། ། ཞེས་གསུངས་པའི་ཕྱིར། ཇི་ལྟར་རྒྱུའི་སྒོ་ནས་མིང་བཏགས་ཤེ་ན། སྤྱི་བོ་པུ་ལི་ར་མ་ལ་ཡའམ། བརྟག་གཉིས་ལྟར་ན། ཀོ་ལ་གོ་རི། སྤྱི་གཙུག་ཛ་ལནྡྷ་ར།
རྣ་བ་གཡས་པ་ཨཽ་ཊི་ཡ་ན། ལྟག་པ་ཨརྦུ་ཏ་སྟེ། གནས་ཀྱིས་བསྡུས་པའི་ནང་གི་ཡུལ་ཆེན་བཞིའི་རླུང་སེམས་དབུ་མར་འདུས་པ་ལས་ས་དང་པོའི་རྟོགས་པ་སྐྱེ་ལ། སྔ་མའི་རྟེན་འབྲེལ་གྱིས་ཕྱིའི་ཡུལ་ཆེན་བཞིའི་དཔའ་བོ་མཁའ་འགྲོ་དབང་དུ་འདུ་ཞིང་། རྟོགས་པའི་ཁྱད་པར་ཆོས་དབྱིངས་ཀུན་འགྲོའི་ཚུལ་གྱིས་མཐོང་། ཡོན་ཏན་གྱི་ཁྱད་པར་བརྒྱ་ཕྲག་བཅུ་གཉིས་སམ་བཅུ་གསུམ་དུས་གཅིག་ལ་ཐོབ། དེ་བཞིན་དུ། རྣ་བ་གཡོན་པ་གོ་ཏ་ཝ་རིའམ་བའི་མཆོག་སྦྱིན། མིག་གཉིས་དེ་ཝི་ཀོ་ཊ། སྨིན་ཕྲག་རསྨི་ཤྭ་ར།
ཕྲག་པ་མ་ལ་ཝ་སྟེ་ཉེ་བའི་གནས་ཀྱིས་བསྡུས་པའི་ནང་གི་ཡུལ་ཆེན་བཞིའི་རླུང་སེམས་དབུ་མར་འདུས་པ་ལས་ས་གཉིས་པའི་རྟོགས་པ་སྐྱེ། སྔ་མའི་རྟེན་འབྲེལ་གྱིས་ཕྱི་རོལ་གྱི་ཡུལ་ཆེན་བཞིའི་དཔའ་བོ་དང་མཁའ་འགྲོ་དབང་དུ་འདུ། རྟོགས་པའི་ཁྱད་པར་སྔ་མ་ལས་ཆེས་གསལ་བར་གྱུར་པ་ནི་ས་འོག་མ་ཀུན་ལ་བསྒྲེ། ཡོན་ཏན་གྱི་ཁྱད་པར་སྔར་གྱི་དེ་སྟོང་འགྱུར་ཐོབ། མཆན་ཁུང་ཀ་མ་རུ་པ་དང་ནུ་མ་གཉིས་ཨོ་ཊི་སྟེ་ཞིང་གིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་གསུམ་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔར་གྱི་དེ་འབུམ་འགྱུར་ཐོབ། ལྟེ་བ་ཏྲི་ཤ་ཀུ་ནེ། སྣ་རྩེ་ཀོ་ས་ལ་སྟེ་ཉེ་ཞིང་གིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་ལས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་བཞི་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་བྱེ་བ་ཕྲག་བརྒྱ་ཐོབ། ཁ་ཀ་ལིངྐ་དང་།
མགྲིན་པ་ལམྤ་ཀ་སྟེ་ཚན་དོས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ་ཞིང་ས་ལྔ་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་བྱེ་བ་ཕྲག་སྟོང་ཐོབ། སྙིང་ཀཉྪི་དང་འདོམས་བར་ཧི་མ་ལ་ཡ་སྟེ་ཉེ་བའི་ཚན་དོས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་ལས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ། ས་དྲུག་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་ཁྱད་པར་བྱེ་བ་ཕྲག་འབུམ་ཐོབ། མཚན་མ་པྲེ་ཏ་པུ་རི། བཤང་ལམ་གྲྀ་ཧ་དེ་ཝ་སྟེ་འདུ་བས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ། ས་བདུན་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་བྱེ་བ་ཁྲག་ཁྲིག་འབུམ་ཐོབ། བརླ་གཉིས་སཽ་རཥྚ།
བྱིན་པ་གཉིས་གསེར་གླིང་སྟེ་ཉེ་བའི་འདུ་བའི་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ། ས་བརྒྱད་པའི་རྟོགས་པ་སྐྱེ། ཡོན་ཏན་གྱི་ཁྱད་པར་འཇིག་རྟེན་གྱི་ཁམས་འབུམ་གྱི་རྡུལ་ཕྲ་རབ་ཀྱི་གྲངས་དང་མཉམ་པ་ཐོབ། སོར་མོ་བཅུ་དྲུག་ན་ག་ར་དང་། བོལ་གོང་སིནྡྷུ་ར་སྟེ་དུར་ཁྲོད་ཀྱིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ། ས་དགུ་པའི་རྟོགས་པ་སྐྱེ། ཡོན་ཏན་གྱི་ཁྱད་པར་འཇིག་རྟེན་གྱི་ཁམས་གྲངས་མེད་འབུམ་ཕྲག་བཅུའི་རྡུལ་གྱི་གྲངས་དང་མཉམ་པ་ཐོབ། མཐེ་བོང་བཞི་མ་རུ། པུས་མོ་གཉིས་ཀུ་ལུ་ཏ་སྟེ་ཉེ་བའི་དུར་ཁྲོད་ཀྱིས་བསྡུས་པའི་ནང་གི་ཡུལ་ཆེན་གཉིས་ཀྱི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱིའི་ཡུལ་ཆེན་གཉིས་ཀྱི་དཔའ་བོ་མཁའ་འགྲོ་དབང་དུ་འདུ། ས་བཅུ་པའི་རྟོགས་པ་སྐྱེ།
ཡོན་ཏན་གྱི་ཁྱད་པར་སངས་རྒྱས་ཀྱི་ཞིང་ཁམས་འབྱམས་ཀླས་ཀྱི་རྡུལ་ཕྲ་རབ་ཀྱི་གྲངས་དང་མཉམ་པ་ཐོབ། ཡང་བདག་མེད་བསྟོད་པ་ལས། འདི་བཞི་སྙིང་གི་འདབ་བརྒྱད་ལྟེ་བ་ཡི། ། མཚམས་གནས་རླུང་དང་བདུད་རྩི་ལྔ་འདྲེས་འབབ། ། འདི་རྣམས་དབུ་མར་ཐིམ་པས་འཐུང་གཅོད་དེ། ། དཔེ་མེད་ཡེ་ཤེས་བཅུ་གཅིག་སར་ཕྱག་འཚལ། ། ཞེས་པའི་འདབ་མ་བརྒྱད་ཕྱི་སྐོར་དང་ལྟེ་བ་ནང་སྐོར་ཡིན་ལ་ནང་སྐོར་འདབ་མ་བཞི་ལས་མེད་ཀྱང་མཚམས་བཞིར་བདུད་རྩི་འབབ་པའི་རྩ་སེར་སྐྱ་རེ་ཡོད་པར་བཤད་པས་དེ་བཞིའི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཕྱི་རོལ་གྱི་འཐུང་གཅོད་ཀྱིས་བསྡུས་པའི་ལས་ཀྱི་བྲང་ཧ་རི་ཀེ་ལ། ལན་ཚྭ་རྒྱ་མཚོའི་ནང་སྐྱེས། བིནྡྷ་སྟེ་ཡུལ་ཆེན་བཞིའི་དཔའ་བོ་མཁའ་འགྲོ་དབང་དུ་འདུ། ས་བཅུ་གཅིག་པའི་རྟོགས་པ་སྐྱེ།
ཡོན་ཏན་གྱི་ཁྱད་པར་སྔ་མ་དེས་དཔེ་བྱ་བར་མི་ནུས་པའི་ཡོན་ཏན་ཐོབ། ཡང་བདག་མེད་བསྟོད་པ་ལས། དབུས་གནས་གཡས་གཡོན་རྒྱབ་ཀྱི་ཆ་ལ་བཞུགས། ། ཀུན་འདར་རོ་རྐྱང་བདུད་བྲལ་ཆ་དང་བཅས། ། ཁུ་ཁྲག་དྲི་ཆེན་དྲི་ཆུས་མི་རྟོག་བསྐྱེད། ། འཕགས་པའི་ལམ་གསུམ་བྱང་ཆུབ་ལ་ཕྱག་འཚལ། ། གནས་བཞི་དབུ་མར་སྟོང་ལས་བཅུ་གཉིས་པ། ། ཉེ་བའི་འཐུང་སྤྱོད་ཡེ་ཤེས་ཆེན་པོ་སྟེ། ། ཞེས་གསུངས་པ་ལྟར། ལུས་ཀྱི་དབུས་ན་གནས་པའི་དབུ་མ་གནས་གཡས་གཡོན་གྱི་རོ་རྐྱང་གཉིས་དེ་དག་གི་རྒྱབ་ན་གནས་པའི་བདུད་བྲལ་མ་སྟེ་བཞིའི་རླུང་སེམས་དབུ་མར་འདུས་པའི་རྟེན་འབྲེལ་གྱིས་ཉེ་བའི་འཐུང་སྤྱོད་ཀྱིས་བསྡུས་པའི་གཞོན་ནུ་མའི་གྲོང་ཁྱེར།
རབ་སོང་དགེ་འདུན་རྒྱ་མཚོའི་འགྲམ། སྐྱེད་ཚལ་ར་བའི་རྫིང་བུའི་འགྲམ་སྟེ་ཕྱིའི་ཡུལ་ཆེན་བཞིའི་དཔའ་བོ་མཁའ་འགྲོ་དབང་དུ་འདུ། ས་བཅུ་གཉིས་པའི་རྟོགས་པ་སྐྱེ། ཡོན་ཏན་གྱི་ཁྱད་པར་སྔ་མ་དེ་ལས་ཀྱང་གྱ་ནོམ་པའི་ཡོན་ཏན་ཐོབ་པ་ཡིན་ཏེ། མཛེས་རྒྱན་ལས། གནས་སྐབས་ཀྱི་འབྲས་བུས་སློབ་ལ་ས་བཅུ་གཉིས་ལ་སའི་རྣམ་གྲངས་བཞག་པ་ནི།་་་་་ དེ་ལྟར་མོས་སྤྱོད་གནས་སྐབས་མཐར་ཕྱིན་ནས། ། རྟོགས་དང་གྲུབ་པས་ཐོབ་པ་འགྲུབ་པའི་མངོན་རྟོགས་ཞིབ་ཏུ་བཤད་པ་ལ་ས་རྣམས་ཀྱི་རྒྱུད་པའི་རྒྱུ་ནི། རྒྱུ། ། ཀུན་བཟང་སྤྱོད་པ་ལོ་ཟླ་སོགས་སྤྱད་ནས། །
ས་རྣམས་བསྒྲུབས་པས་ཉེ་རྒྱུ་མངོན་དུ་བྱེད། ། ས་འོག་མ་རྣམས་ཀྱི་དངོས་རྒྱུ་ནི།་་་་་ དེ་རྣམས་དངོས་རྒྱུ་ཡུལ་ཆེན་སོ་གཉིས་ཀྱི། ། དཀྱིལ་འཁོར་རྣམ་བཞི་དབུ་མར་ཐིམ་པ་སྟེ། ། ཐོག་མཐའི་ས་བཞི་ཡུལ་ཆེན་བཞི་བཞི་དང་། ། བར་གྱི་ས་བརྒྱད་དེ་བཞིན་གཉིས་གཉིས་ཀྱི། ། རླུང་སེམས་ཐིམ་ལས་ས་རེའི་རྟོགས་པ་སྐྱེ། ། ས་བཅུ་གསུམ་པའི་དངོས་རྒྱུ་ནི།་་་་་ དེ་རྣམས་ཀུན་གྱི་སྟོབས་བསྡོམས་དབུ་མ་ལ། ། བརྟེན་པའི་སྦས་པའི་རྩ་ལྔས་གཙོ་བྱས་ཏེ། །
སྤྱི་གཙུག་མཆོག་ཏུ་ཐིམ་པས་བཅུ་གསུམ་པ། ། རྡོ་རྗེ་འཛིན་པའི་ཡེ་ཤེས་མངོན་དུ་འགྱུར། ། ས་རྣམས་ཀྱི་རྟོགས་པའི་ཁྱད་པར་ནི།་་་་་ རབ་དགའི་ས་ལ་ཆོས་དབྱིངས་ཀུན་འགྲོའི་ཚུལ། ། བདག་མེད་རྟོགས་པ་ཚེས་པའི་ཟླ་བ་མཐོང་། ། གཉིས་པ་ནས་བརྩམས་སངས་རྒྱས་ས་ཡི་བར། ། ཆོས་དབྱིངས་ཟླ་བའི་ཆ་ཤས་ཇེ་གསལ་དང་། ། ཆོས་ཅན་རྟོགས་པའི་ཡོན་ཏན་གོང་འཕེལ་འགྱུར། ། ས་དང་པོའི་གྲུབ་པའི་རྟགས་ནི།་་་་་ རབ་དགའི་རྟོགས་པ་སྐྱེས་ལས་གྲུབ་པའི་རྟགས། །
ཏིང་༡འཛིན་བརྒྱ་ཐོབ་དེ་ལ་སྙོམས་པར་༢འཇུག ། སངས་རྒྱས་བརྒྱ་༣མཐོང་དེ་ཡི་བྱིན་༤རླབས་རིག ། ཞིང་བརྒྱར་འགྲོ་༥ཞིང་འཇིག་རྟེན་ཁམས་བརྒྱ་༦བསྒུལ། ། དེ་བརྒྱ་༧སྣང་བྱེད་འགྲོ་བརྒྱ་སྨིན་པར་༨བྱེད། ། བསྐལ་༩པ་བརྒྱར་གནས་སྔོན་དང་ཕྱི་མཐར་༡༠འཇུག ། ཆོས་བརྒྱ་༡༡འགྱེད་ཅིང་ལུས་བརྒྱ་སྟོན་༡༢པ་དང་། ། ལུས་རེའང་བྱང་ཆུབ་སེམས་དཔའ་བརྒྱ་ཕྲག་རེའི། ། འཁོར་གྱིས་ཀུན་ནས་ཡོངས་སུ་༡༣བསྐོར་བ་སྟེ། ། རབ་དགའི་༡ས་ལ་གནས་པའི་བྱང་སེམས་ཀྱིས། ། དུས་གཅིག་ཉིད་ལ་ཡོན་ཏན་དེ་དག་ཐོབ། །
ས་ལྷག་མ་རྣམས་ལ་དེས་བསྒྲེ་བ་ནི།་་་་་ གཉིས་པ་ནས་བརྩམས་བཅུ་གཉིས་བར་དག་ལ། ། སྟོང་༢དང་འབུམ་༣དང་བྱེ་བ་༤ཕྲག་བརྒྱ་༥སྟོང་། ། བྱེ་བ་འབུམ་༦དང་བྱེ་བ་ཁྲག་ཁྲིག་འབུམ༧། ། འཇིག་རྟེན་ཁམས་འབུམ་༨་རྡུལ་སྙེད་དེ་བཞིན་དུ། ། གྲངས་མེད་འབུམ་ཕྲག་བཅུ་ཡི་རྡུལ་སྙེད་༩དང་། ། ཐུབ་པའི་ཞིང་ཁམས་འབྱམས་ཀླས་རྡུལ་གྱི་གྲངས༡༠། ། དེས་ཀྱང་དཔེ་བྱར་མི་ནུས་ཡོན་ཏན་༡༡ཐོབ། ། ས་རྣམས་ཀྱི་ཐུན་མོང་མ་ཡིན་པའི་མིང་དོན་གྱི་མདོར་བསྟན་པ་ལ་ཕྱིའི་ཡུལ་གྱི་དབྱེ་བ་ནི།་་་་་ དེ་ལྟའི་ས་ལ་གནས་སོགས་བརྡ་མཛད་པ། །
ཕྱི་རོལ་ཡུལ་ཆེན་སུམ་ཅུ་རྩ་གཉིས་ན། ། བདག་རྒྱུད་བྱིན་རློབ་སྤྲུལ་པའི་སྐུ་རྣམས་བཞུགས། ། དེ་ཉིད་ནང་ལ་སྦྱར་བ་ནི།་་་་་ དེ་བཞིན་ནང་ནའང་སོ་གཉིས་ཡུལ་ཚང་ཞིང་། གང་དེའི་རླུང་སེམས་ཐིམ་པས་ས་རེ་རེའི། ། རྟོགས་པ་སྐྱེས་པ་ནང་གི་རྟེན་འབྲེལ་ལས། ། ཕྱི་རོལ་ཡུལ་ན་གནས་པའི་མཁའ་འགྲོ་རྣམས། ། བདག་གིས་དབང་དུ་གྱུར་ལ་དེ་ལྟར་བཏགས། ། དེ་ཉིད་ཐུན་མོང་བའི་མིང་དང་སྦྱར་ཏེ་རྒྱས་པར་བཤད་པ་ལ་ས་བཅུ་གསུམ་གྱི་མིང་དོན་ནི།་་་་་ གནས་སོགས་དེ་དག་རབ་དགའ་དྲི་མ་མེད། །
འོད་བྱེད་འོད་འཕྲོ་སྦྱང་དཀའ་མངོན་དུ་གྱུར། ། རིང་དུ་སོང་དང་མི་གཡོ་ལེགས་པའི་བློ། ། ཆོས་ཀྱི་སྤྲིན་དང་དཔེ་མེད་ཡེ་ཤེས་ཆེ། ། རྡོ་རྗེའི་ས་སྟེ་ས་སྤྱིའི་མིང་དོན་ནི།་་་་་ དེ་རྣམས་ཡོན་ཏན་གྱི། ། རྟེན་དུ་གྱུར་ཕྱིར་སའམ་གནས་ཞེས་བརྗོད། ། ཅེས་གསུངས་པའི་ཕྱིར། གཉིས་པ་མཐར་ཐུག་གི་འབྲས་བུ་ནི། བདག་མེད་བསྟོད་པ་ལས། སྦས་པའི་རྩ་ལྔ་བདུད་བྲལ་ཆ་དང་བཅས། །
སྙིང་གི་དབུས་གནས་གཙུག་ཏོར་མཆོག་ཏུ་ཐིམ། ། འཕགས་པའི་ལམ་ལྔ་དྲུག་པའི་ཆ་ཡི་དངོས། ། རྡོ་རྗེ་འཛིན་པ་བཅུ་གསུམ་པར་ཕྱག་འཚལ། ། ཞེས་དང་། སམྦུ་ཊི་ལས། ལུས་ཅན་སྙིང་གི་དབུས་སུ་ནི། ། རྩ་རྣམས་ལྔ་ནི་ཡང་དག་གནས། ། ཞེས་གསུངས་པ་ལྟར། རྩ་ཐམས་ཅད་ཀྱི་ནུས་པ་འདུས་པ་སྙིང་གི་དབུས་སུ་དབུ་མ་ཉིད་ལ་བརྟེན་པའི་སྦས་པའི་རྩ་ལྔ། དེ་དག་ཀྱང་ཡི་གེ་ཐམས་ཅད་ཀྱི་ནུས་པ་འདུས་པ་དབུས་སུ་ཧཱུྃ་དང་།
ཕྱོགས་བཞིར་བྷྲཱུྃ་ཨཾ་ཛྲིཾ་ཁཾ་གི་རྣམ་པར་གནས་ལ། དེ་དག་གི་ནང་ན་རླུང་སེམས་ཐམས་ཅད་ཀྱི་ནུས་པ་འདུས་པའི་རླུང་སེམས་གནས་པ་རྣམས་གཙུག་ཏོར་མཆོག་གི་དབུ་མར་ཐིམ་པ་ལས་ས་བཅུ་གསུམ་པའི་རྟོགས་པ་སྐྱེ་ལ། སྦས་པའི་རྩ་ལྔས་མཚོན་པའི་ཕྱིའི་ཡུལ་ཆེན་ལྷག་མ་ལྔ་ནི། ཕྱི་ལྟར་ན་རྡོ་རྗེ་གདན། ནང་ལྟར་ན་འོག་མིན་སྟུག་པོ་བཀོད་པ། ངེས་པའི་དོན་དུ་ན་སྒྲུབ་པ་པོ་རང་ཉིད་གང་དུ་འཚང་རྒྱ་བའི་གནས་དང་དེའི་ཕྱོགས་བཞི་ལ་བྱ་དགོས་ཏེ། བདེ་མཆོག་རྩ་རྒྱུད་ལས། རྣལ་འབྱོར་ཆེ་མཆོག་ཧེ་རུ་ཀ ། ཡུལ་ཕྱོགས་གང་དུ་གནས་གྱུར་པ། ། ཡུལ་ངན་ཀླ་ཀློ་ཡིན་ན་ཡང་། །
ཡུལ་དེ་ཡོངས་སུ་རྟག་པ་ཡིན། ། ཞེས་གསུངས་པའི་ཕྱིར། ས་བཅུ་གསུམ་པ་ཐོབ་པའི་སྔ་ལྟས་སུ་ཉེ་རྒྱུའི་སྐབས་སའི་ལྷ་མོ་བརྟན་མ་དགའ་མགུ་ཡིད་རངས་ཏེ་ས་རྣམ་པ་དྲུག་ཏུ་གཡོས་པ་དང་། བདུད་ཀྱི་གནས་སུ་གནམ་རྡོ་ལྷུང་བ་དང་། ཆ་ལང་ལྟ་བུའི་སྒྲ་གྲགས་པས་བདུད་ཀྱི་ཀླད་པ་འགེམས་པ་དང་། ལྷ་ཀླུ་གནོད་སྦྱིན་དྲི་ཟ་ལ་སོགས་པས་མཆོད་པའི་བཀོད་པ་གཞལ་དུ་མེད་པས་མཆོད་པ་བྱེད་པར་ཁ་སྦྱོར་ལས་བཤད་པའི་དོན་འདིར་འགྲེལ་པ་ནི། མཛེས་རྒྱན་ལས། མཐར་ཐུག་གི་འབྲས་བུ་ལ་སྔོན་དུ་བྱེད་པའི་ཐབས་ཉེ་རྒྱུའི་ངོ་མཚར་གྱི་ལྟས་ནི།་་་་་ ཉེ་རྒྱུ་ལ་བརྟེན་འབྲས་བུའི་ངོ་མཚར་ལྟས། ། ས་ཆེན་གཡོ་དང་ཚར་བཅད་རྗེས་བཟུང་དང་། །
སྐུ་དང་ཡེ་ཤེས་མངོན་དུ་འགྱུར་སོགས་འབྱུང་། ། ཞེས་གསུངས་པའི་ཕྱིར། དེ་ལྟ་བུའི་བཅུ་གསུམ་རྡོ་རྗེ་འཛིན་པའི་ས་ཐོབ་པ་ན་རྡོ་རྗེ་སེམས་དཔའ་སོགས་སྐུ་བཞི་དང་ཡེ་ཤེས་ལྔ་དང་ཁ་སྦྱོར་ཡན་ལག་བདུན་སོགས་ཡོན་ཏན་བསམ་གྱིས་མི་ཁྱབ་པ་དང་ལྡན་པར་འགྱུར་ཞིང་། ཡོན་ཏན་དེ་དག་གྲུབ་མཐའ་སོ་སོའི་འདོད་ཚུལ་མི་འདྲ་བའི་ཁྱད་པར་དང་བཅས་པ་ནི། མཛེས་རྒྱན་ལས། སྔོན་དུ་བྱས་པའི་འབྲས་བུའི་མཚན་ཉིད་ལ་ཐེག་པ་ཐུན་མོང་བ་ལ་གྲགས་པའི་སྐུ་གཉིས་སུ་འདོད་པ་ནི།་་་་་ དེ་ཡི་ངོ་བོ་རྣམ་གྲོལ་ཆོས་སྐུ་དང་། ། རྣམ་སྨིན་གཟུགས་སྐུ་གཉིས་སུ་ཉན་ཐོས་འདོད། ། སྐུ་གསུམ་དུ་འདོད་པ་ནི།་་་་་ མདོ་སྡེ་རྒྱན་ལས་ངོ་བོ་ཉིད་སྐུ་རྟེན། །
དེ་ལ་བརྟེན་པ་ལོངས་སྤྲུལ་གཉིས་ཞེས་བཤད། ། སྐུ་བཞིར་འདོད་པ་ནི།་་་་་ མངོན་རྟོགས་རྒྱན་གྱི་རྗེས་འབྲངས་འགྲེལ་བྱེད་འགའ། ། སྤངས་རྟོགས་ཕུན་ཚོགས་རང་བཞིན་སྐྱེ་མེད་ཀྱི། ། མཚན་ཉིད་ཅན་ནི་ངོ་བོ་ཉིད་ཀྱི་སྐུ། ། བྱང་ཆུབ་ཕྱོགས་མཐུན་ལ་སོགས་སངས་རྒྱས་ཀྱི། ། ཡོན་ཏན་བརྒྱ་དང་ཞེ་ལྔ་ཆོས་ཀྱི་སྐུ། ། མཚན་དང་དཔེ་བྱད་ཀྱིས་བརྒྱན་ཐེག་ཆེན་གྱི། ། ཆོས་ཀྱི་ལོངས་སྤྱོད་གཞིར་གྱུར་ལོངས་སྤྱོད་རྫོགས། ། སྲིད་པ་སྙེད་དུ་གང་ལ་གང་འདུལ་གྱིས། །
འགྲོ་ལ་ཕན་མཛད་སྤྲུལ་པའི་སྐུ་ཞེས་གསུངས། ། འཐད་ལྡན་གྱི་འདོད་ཚུལ་གཞན་བཤད་པ་ནི།་་་་་ འགའ་ཞིག་ཆོས་སྐུ་མཚོན་པར་བྱེད་པའི་ཆོས། ། མཛད་པ་འཕྲིན་ལས་དང་བཅས་རྣམ་བཞི་ཞེས། ། རང་ལུགས་སྐུ་གསུམ་ཉིད་དུ་བཞེད་པའང་ཡོད། ། བྱམས་པའི་རྗེས་འབྲངས་ཐེག་པ་བསྡུས་པ་སོགས། ། གཞན་ལས་ཀྱང་ནི་གསུམ་གྱི་གྲངས་ངེས་མཛད། ། ཡང་སྐུ་གསུམ་དུ་འདོད་པ་གཞན་ནི།་་་་་ འཇུག་པར་སྐྱེ་འགག་ལ་སོགས་ཀུན་ཞི་བའི། ། གནས་ལུགས་སྐྱེ་མེད་མངོན་གྱུར་ཆོས་ཀྱི་སྐུ། །
ལོངས་སྤྱོད་རྫོགས་སྐུ་བསོད་ནམས་བརྒྱའི་མཚན་ཅན། ། བྱང་སེམས་རྣམས་ཀྱི་ཆོས་ཀྱི་ལོངས་སྤྱོད་བཞི། ། གང་དེའི་མཐུ་ཡིས་སྤྲུལ་པ་སྣ་ཚོགས་ལས། ། ཆོས་ཀྱི་སྒྲ་འབྱུང་སྤྲུལ་པའི་སྐུ་ཞེས་གསུངས། ། རྡོ་རྗེ་ཐེག་པ་བ་ལ་གྲགས་པའི་ཡན་ལག་བདུན་ལྡན་དུ་འདོད་པ་ནི།་་་་་ སྔགས་ལས་ལོངས་སྤྱོད་རྫོགས་དང་ཁ་སྦྱོར་དང་། ། བདེ་ཆེན་རང་བཞིན་མེད་དང་སྙིང་རྗེས་གང་། ། རྒྱུན་མི་འཆད་དང་འགོག་མེད་ཡན་ལག་བདུན། ། སྐུ་གསུམ་ཡན་ལག་བདུན་ལྡན་དུ་འདོད་པ་ནི།་་་་་ དེ་ཡི་རང་བཞིན་མེད་པ་ཆོས་སྐུ་དང་། །
ཐོག་མཐའི་གསུམ་གསུམ་ལོངས་སྤྲུལ་ཡན་ལག་གོ ། སྐུ་གཉིས་ཡན་ལག་བཅུ་གཉིས་འདོད་པ་ལ་སྐུ་གཉིས་སུ་དབྱེ་བ་ནི།་་་་་ སྟོབས་དང་མི་འཇིགས་མ་འདྲེས་ཆོས་བཅས་པའི། ། བྲལ་འབྲས་སུམ་ཅུ་གཉིས་ལྡན་དོན་དམ་སྐུ། ། རྣམ་སྨིན་འབྲས་བུ་མཚན་བཟང་སོ་གཉིས་ཀྱིས། ། ལེགས་པར་བརྒྱན་པ་ཀུན་རྫོབ་བརྡ་ཡི་སྐུ། ། ཡན་ལག་བཅུ་གཉིས་དབྱེ་བ་ནི།་་་་་ སྤྲོས་པ་ཀུན་བྲལ་ཆོས་ཀྱི་ལོངས་སྤྱོད་གཞི། ། ཤེས་རབ་སྙིང་རྗེ་ཁ་སྦྱོར་ཟག་མེད་བདེ། ། འགྲོ་དོན་གཞིར་གྱུར་འཕྲིན་ལས་རྒྱུན་མི་འཆད། །
ཐུགས་རྗེས་མི་སྐྱོ་དང་པོའི་ཡན་ལག་བདུན། ། ཞལ་ཕྱག་རང་བཞིན་མེད་དང་འོག་མིན་བཞུགས། ། ཞལ་སྦྱོར་བརྡ་དང་དེས་མཚོན་བདེ་ཆེན་བརྡ། ། མཆོག་དམན་དོན་མཛད་གང་དེ་རྒྱུན་མི་འཆད། ། གདུལ་བྱ་འགག་མེད་ཕྱི་མའི་ཡན་ལག་བདུན། ། རྒྱུད་འདི་ཉིད་དུ་གྲགས་པའི་སྐུའི་རྣམ་གཞག་ལ་བཤད་གཞི་སྐུ་བཞི་ནི།་་་་་ རྡོ་རྗེ་སེམས་དཔའ་སེམས་དཔའ་ཆེན་པོ་དང་། ། དམ་ཚིག་སེམས་དཔའ་སྙིང་པོ་ཀྱཻ་རྡོ་རྗེ། ། རིམ་བཞིན་ཆོས་ལོངས་སྤྲུལ་པ་ངོ་བོ་ཉིད། ། སྐུ་གསུང་ཐུགས་དང་སྙིང་པོ་རྡོ་རྗེ་བཞི། །
ཞེས་གསུངས་པའི་ཕྱིར། དེ་ཡང་འཆད་བྱེད་མངོན་རྟོགས་ཀྱི་སྒོ་ནས་ལྔར་ཕྱེ་ན། མཐར་ཐུག་གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་དང་གཉིས་སུ་མེད། ། མཛད་པ་རྒྱུན་མི་འཆད་དང་རྣམ་ལྔ་འོ། ། ཞེས་པ་ལྟར་ལྔ་ལས། དང་པོ་གནས་གྱུར་པ་ནི། མཛེས་རྒྱན་ལས། ཕུང་པོ་ལྔ་གནས་གྱུར་ནི།་་་་་ གཟུགས་སོགས་ཕུང་པོ་གནས་གྱུར་རིགས་ལྔ་དང་། །
དེ་བཞིན་ཉོན་མོངས་གནས་གྱུར་ཡེ་ཤེས་ལྔ། ། རྟེན་དཀྱིལ་འཁོར་བཞི་གནས་གྱུར་པ་ནི།་་་་་ དཀྱིལ་འཁོར་རྣམ་བཞི་སྐུ་བཞི་་་་་་སྒོ་གསུམ་གནས་གྱུར་པ་ནི། ལུས་ངག་ཡིད། ། ཆོས་ལོངས་སྤྲུལ་གསུམ་ཡང་ན་ཐོག་མཐའ་བཟློག ། ཡིད་གནས་གྱུར་པ་ནི།་་་་་ ཀུན་གཞིའི་ཆོས་ཉིད་ཆོས་དབྱིངས་ཡེ་ཤེས་གྱུར། ། ཀུན་གཞི་ཉིད་ནི་མེ་ལོང་ལྟ་བུ་སྟེ། ། ཉོན་ཡིད་མཉམ་ཉིད་ཡིད་ནི་སོ་སོར་རྟོགས། ། སྒོ་ལྔའི་རྣམ་ཤེས་བྱ་བ་ནན་ཏན་ནོ། །
ཞེས་གསུངས་པའི་ཕྱིར། གཉིས་པ་ཡེ་ཤེས་ཀྱི་སྐུ་ནི། སངས་རྒྱས་ལ་སྐུ་མེད་པ་མ་ཡིན་ཞིང་། སྐུ་དེ་བེམ་པོ་ཡང་མ་ཡིན་ཏེ། རྡོ་རྗེ་གུར་ལས། ཐམས་ཅད་མཁྱེན་པ་ཉིད་དེ་ཅི་ལགས། བཀའ་སྩལ་པ། ཡེ་ཤེས་ལྔའི་རང་བཞིན་ནོ། ། ཞེས་གསུངས་པའི་ཕྱིར། དོན་དེ་ཉིད་ཀྱི་ཕྱིར།
མཛེས་རྒྱན་ལས། ཡེ་ཤེས་ཀྱི་སྐུ་ལ་སྐུ་མེད་པ་མ་ཡིན་པ་ནི།་་་་་ ལུས་གནས་གྱུར་པ་མཚན་དཔེས་བརྒྱན་པའི་སྐུ། ། བརྙེས་ནས་ཡོན་ཏན་འཕྲིན་ལས་རྟེན་གྱུར་ཕྱིར། ། རྒྱལ་རྣམས་ཡེ་ཤེས་སྐུ་དང་ལྡན་པ་ཡིན། ། སྐུ་བེམ་པོ་མ་ཡིན་པ་ནི།་་་་་ ལམ་གྱི་སྐབས་སུ་ལུས་ངག་ལས་ཀུན་གྱི། ། སྔོན་དུ་སེམས་འགྲོ་སེམས་ཀྱིས་དབང་བྱས་ཕྱིར། ། འབྲས་དུས་སྐུ་ཉིད་ཡེ་ཤེས་ཆེས་དབང་མཛད། ། དེ་བས་སྐུ་དང་ཡེ་ཤེས་དབྱེར་མེད་པའི། །
མཚན་ཉིད་ཅན་དུ་གྱུར་ཕྱིར་བེམ་པོ་མིན། ། མདོར་ན་བདེན་རྫུན་སྤྲོས་པ་དང་བྲལ་ཞིང་། ། རྒྱུ་འབྲས་ངོ་བོས་སྟོང་ཡང་གཟུགས་བརྙན་ལྟར། ། གསལ་སྣང་ཡོད་ཕྱིར་རྣམ་མེད་མ་ཡིན་ལ། ། མཚན་དཔེར་བཅས་པའི་ཡེ་ཤེས་སྐུ་ཡིན་ཕྱིར། ། བེམ་དངོས་མ་ཡིན་དེ་བཞིན་ཡེ་ཤེས་ཀྱང་། ། བརྗོད་དུ་མེད་ཕྱིར་བདེན་དངོས་མ་ཡིན་ནོ། ། ཡེ་ཤེས་ལྔའི་སྐུའི་མཚན་ཉིད་ལ་མདོར་བསྟན་ནི།་་་་་ མེ་ལོང་ཡེ་ཤེས་གཞན་གྱི་རྟེན་ཡིན་ཏེ། ། ཡེ་ཤེས་གསུམ་ནི་དེ་ལ་བརྟེན་པ་ཉིད། །
དེ་རྒྱས་པར་བཤད་པ་ནི།་་་་་ ཡེ་ཤེས་གང་ལ་ཆོས་ཀུན་གཟུགས་བརྙན་གྱི། ། ཚུལ་གྱིས་སྣང་ཕྱིར་མེ་ལོང་ལྟ་བུ་དང་། ། སྤང་བྱ་ཀུན་འཇོམས་སངས་རྒྱས་སྤྲུལ་པ་སྟོན། ། འཁོར་འདས་མཉམ་ཉིད་རྟོགས་ཕྱིར་མཉམ་པ་ཉིད། ། ཇི་ལྟ་ཇི་སྙེད་ཆོས་ཀུན་མ་འདྲེས་པར། ། སོ་སོར་མཁྱེན་ནས་སྟོན་ཕྱིར་སོ་སོར་རྟོགས། ། དཔག་མེད་སྤྲུལ་པས་རང་དང་གཞན་གྱི་དོན། ། སྒྲུབ་ཕྱིར་བྱ་བ་སྒྲུབ་པའི་ཡེ་ཤེས་བརྗོད། ། ཡེ་ཤེས་རྣམས་དང་དབྱེར་མེད་ཆོས་དབྱིངས་ལ། །
ཆོས་དབྱིངས་ཡེ་ཤེས་ཞེས་བྱར་སྔགས་ལས་བཤད། ། དེ་རྒྱུ་གང་ལས་བྱུང་བ་ནི།་་་་་ ཐོས་འཛིན་མཉམ་ཉིད་བསྒོམ་དང་ཆོས་རབ་སྟོན། ། སེམས་ཅན་དོན་སྒྲུབ་ཡེ་ཤེས་འབྱུང་བའི་རྒྱུ། ། དེས་སངས་རྒྱས་ཀྱི་ས་བསྡུས་པའི་ཚུལ་ནི།་་་་་ ཆོས་ཀྱི་དབྱིངས་དང་ཡེ་ཤེས་རྣམ་བཞི་ཡིས། ། སངས་རྒྱས་ས་ཀུན་བསྡུས་པར་མདོ་ལས་བཤད། ། སྐུ་གསུམ་མམ་བཞིས་ཡེ་ཤེས་ལྔ་བསྡུས་པ་ལ་ཐུན་མོང་བའི་ལུགས་ནི།་་་་་ མེ་ལོང་མཉམ་ཉིད་སོར་རྟོགས་ལོངས་སྤྱོད་རྫོགས། ། བྱ་སྒྲུབ་ཡེ་ཤེས་སྤྲུལ་སྐུར་རྒྱན་ལས་གསུངས། །
ཁ་ཅིག་མེ་ལོང་ཆོས་དབྱིངས་ཆོས་སྐུ་སྟེ། ། མེ་ལོང་ལོངས་སྐུར་བཤད་པ་རྒྱུ་ལ་དགོངས། ། སོར་རྟོགས་སྤྲུལ་སྐུར་འཆད་པའང་དེ་བཞིན་ནོ། ། སྔགས་་་་་་ཐུན་མོང་མ་ཡིན་པའི་ལུགས་ནི། གཞུང་དགོངས་པ་མེ་ལོང་ཆོས་ཀྱི་སྐུ། ། མཉམ་ཉིད་སོར་རྟོགས་ལོངས་སྤྱོད་རྫོགས་པའི་སྐུ། ། བྱ་སྒྲུབ་སྤྲུལ་སྐུ་ཆོས་དབྱིངས་ངོ་བོ་ཉིད། ། རྩོད་པ་སྤང་བ་ནི།་་་་་ གལ་ཏེ་སེམས་ནི་སྤྲོས་པ་དང་བྲལ་ལ། ། ལུས་ནི་བེམ་པོ་ཡིན་ཕྱིར་དེ་གཉིས་ཀྱིས། །
ཤེས་བྱ་རྟོགས་པ་རིགས་དགས་དེ་ཡི་ཕྱིར། ། ཡེ་ཤེས་འཐད་མིན་ཞེ་ན་སེམས་ཉིད་ལས། ། གཞན་པའི་བེམ་པོ་ཞེས་བྱའི་ཆོས་མེད་ཅིང་། ། སེམས་ཉིད་སྒྱུ་མ་ལྟ་བུའི་ཡེ་ཤེས་སྐུ། ། ངོ་བོ་སྤྲོས་དང་བྲལ་ཕྱིར་འགལ་བ་མེད། ། མི་གནས་པའི་མྱ་ངན་ལས་འདས་པ་ལ་འཁོར་བ་མ་ཡིན་པ་ནི།་་་་་ ཆགས་པ་ཞེས་བྱ་སྐྱེ་བ་འཁོར་བ་དང་། ། འཇིག་པ་ཞི་བ་མྱ་ངན་འདས་པའི་མཐས། ། ཐབས་དང་ཤེས་རབ་གནོན་མིན་ཤེས་རབ་ཀྱིས། ། སྐྱེ་འཇིག་ངོ་བོས་སྟོང་པར་རྟོགས་ཕྱིར་རོ། །
མྱང་འདས་མ་ཡིན་པ་ནི།་་་་་ གལ་ཏེ་གཞན་དོན་འབྱུང་དང་སངས་རྒྱས་ཀྱི། ། ཡོན་ཏན་མེད་འགྱུར་ཞེ་ན་སྙིང་རྗེ་ཡིས། ། ཞི་བ་མྱ་ངན་འདས་པའི་མཐའ་མནན་ཕྱིར། ། སེམས་ཅན་དོན་དང་སངས་རྒྱས་ཡོན་ཏན་འབྱུང་། ། སྤྲོས་དང་བཅས་འགྱུར་ཞེ་ན་ཤེས་རབ་ཀྱིས། ། འཁོར་བའི་མཐའ་ཀུན་མནན་ཕྱིར་སྤྲོས་ལས་གྲོལ། ། ཞེས་གསུངས་པའི་ཕྱིར། གསུམ་པ་ནི། ཤེས་རབ་ཆེན་པོས་འཁོར་བའི་མཐའ་ལ་མི་གནས།
སྙིང་རྗེ་ཆེན་པོས་ཞི་བ་མྱང་འདས་ཀྱི་མཐའ་ལ་མི་གནས་པ་ནི་མི་གནས་པའི་མྱ་ངན་ལས་འདས་པ་ཡིན་ཏེ། རྩ་རྒྱུད་ཕྱི་མ་ལས། ཆགས་དང་འཇིག་པ་དག་གིས་ཀྱང་། ། ཐབས་དང་ཤེས་རབ་གནོན་མི་འགྱུར། ། གང་ཕྱིར་ཐབས་ནི་འབྱུང་བ་ཉིད། ། འཇིག་པ་ཤེས་རབ་སྲིད་མཐར་བྱེད། ། ཅེས་གསུངས་པའི་ཕྱིར། དོན་དེ་ཉིད་ཀྱི་ཕྱིར། མཛེས་རྒྱན་ལས། དེས་ན་ཟུང་དུ་འཇུག་པ་ནི།་་་་་
དེ་ལྟར་སྙིང་རྗེས་འཇིག་པ་མྱང་འདས་དང་། ། ཤེས་རབ་ཆེན་པོས་ཆགས་པ་འཁོར་བ་སྟེ། ། སྲིད་ཞི་གཉིས་ཀའི་མཐའ་ལ་མི་གནས་པ། ། འདི་ནི་ཟུང་དུ་འཇུག་ཕྱིར་སོ་སོར་མེད། ། ཅེས་གསུངས་པའི་ཕྱིར། བཞི་པ་གཉིས་སུ་མེད་པ་ནི། སྲིད་ཞི་མཉམ་ཉིད་རྟོགས་པ་དེའང་རྟོགས་བྱ་རྟོགས་བྱེད་གཉིས་སུ་མེད་པར་རྟོགས་པ་ཡིན་ཏེ། སམྦུ་ཊི་ལས། རིག་མའི་སྐྱེས་བུ་གྲུབ་པ་ནི་གང་དུ་ཡང་མི་འགྲོ གང་དུ་ཡང་མི་གནས། ཞེས་སོགས་ཆོས་སྐུའི་མཚན་ཉིད་ཉི་ཤུ་རྩ་དྲུག་གིས་བསྡུས་ནས་གསུངས་པའི་ཕྱིར།
དོན་དེ་ཉིད་ཀྱི་ཕྱིར། མཛེས་རྒྱན་ལས། གཉིས་སུ་མེད་པའི་དོན་ནི།་་་་་ དེ་ལྟར་སྲིད་ཞི་མཉམ་ཉིད་རྟོགས་པའི་ཕྱིར། ། རྟོགས་དང་རྟོགས་བྱ་དང་བྲལ་མཉམ་ཉིད་དེ། ། ཆོས་སྐུའི་མཚན་ཉིད་ཉི་ཤུ་རྩ་དྲུག་གིས། ། བསྡུས་ནས་གསུངས་ཀྱང་མཚན་ཉིད་ཀུན་གྱི་གཙོ། ། མཁའ་མཉམ་རྣམ་རྟོག་ལས་གྲོལ་གཉིས་མེད་དོ། ། ཞེས་གསུངས་པའི་ཕྱིར། ལྔ་པ་ནི།
ཆོས་སྐུ་མཛད་པའི་རྒྱུ་ཡིན་ཞིང་། ལོངས་སྤྱོད་རྫོགས་སྐུས་ས་བཅུ་པའི་བྱང་སེམས་ཀྱི་དོན་མཛད། སྤྲུལ་པ་མཆོག་གིས་གྲུབ་པའི་ས་ལ་གནས་པ་ཡན་ཆད་ཀྱི་དོན་མཛད། སྤྲུལ་པ་འབྲིང་གིས་རིགས་ཅན་གསུམ་གྱི་དོན་མཛད། སྤྲུལ་པ་ཐ་མས་རི་བོང་དང་། སེང་གེ་དང་། སྟག་དང་། གླང་པོ་ཆེ་ལ་སོགས་པ་གང་ལ་གང་འདུལ་གྱི་གཟུགས་སུ་བསྟན་ནས་འགྲོ་བའི་དོན་མཛད་པ་ཡིན་ཏེ། རྡོ་རྗེ་གུར་ལས། འདི་ནི་རང་བྱུང་བཅོམ་ལྡན་འདས། །
ཆོས་ཀྱི་འཁོར་ལོ་བསྐོར་བ་དང་། ། ཞེས་པ་ནས། རི་བོང་སྟག་དང་སེང་གེ་དང་། ། གླང་པོ་རྣམས་ཀྱི་རིགས་སུ་ཡང་། ། སྙིང་རྗེས་ཕན་པའི་སེམས་ཀྱིས་ནི། ། ཕྱག་རྒྱ་གྲུབ་པ་སྐྱེ་བར་འགྱུར། ། ཞེས་གསུངས་པའི་ཕྱིར། དེ་ན་སྙིང་རྗེས་སེམས་ཅན་གྱི་དོན་ནམ་ཡང་མི་གཏོང་བས་མཛད་པ་པོ་ལ་སྐྱོ་དུབ་མི་མངའ། མཛད་ཡུལ་གྱི་སེམས་ཅན་ལ་མུ་མཐའ་མེད་པའི་ཕྱིར་ན་འཁོར་བ་ཇི་སྲིད་པར་མཛད་པ་འཕྲིན་ལས་ཀྱི་འཁོར་ལོ་རྒྱུན་མི་འཆད་པ་ཡིན་ནོ། ། དོན་དེ་ཉིད་ཀྱི་ཕྱིར།
མཛེས་རྒྱན་ལས། མཛད་པ་རྒྱུན་མི་ཆད་པ་ནི།་་་་་ དེ་ལྟར་སྙིང་རྗེས་འཁོར་བ་མི་གཏོང་ཕྱིར། ། ནམ་ཡང་མཛད་པ་རྒྱུན་ཆད་མི་མངའ་སྟེ། ། ཆོས་སྐུ་མཛད་པའི་རྒྱུ་ཡིན་ལོངས་སྐུ་ནི། ། ས་བཅུའི་བྱང་སེམས་དོན་མཛད་སྤྲུལ་པའི་སྐུ། ། མཆོག་གིས་གྲུབ་པའི་ས་ལ་གནས་པ་དང་། ། སྤྲུལ་པ་འབྲིང་གིས་ཉན་རང་ལ་སོགས་པའི། ། ཐ་མས་གང་ལ་ཅི་འདུལ་དེ་ལ་དེའི། ། རྣམ་འཕྲུལ་སྣ་ཚོགས་བསྟན་ནས་འགྲོ་དོན་མཛད། །
སྐུ་དང་ཡན་ལག་བསྲེ་བ་ནི།་་་་་ དེ་ལྟར་རང་བཞིན་རྣམ་དག་རྒྱུ་ཡི་ཆོས། ། སྦྱོང་བྱེད་ཐབས་ཀྱིས་ལེགས་པར་སྦྱངས་པ་ལ། ། སྐྱོན་བྲལ་འབྲས་བུའི་ཆོས་སུ་གནས་གྱུར་པ། ། དེ་ཉིད་སྐུ་སྟེ་སྐུ་ཉིད་ཡེ་ཤེས་ལྔ། ། སྙིང་རྗེས་ཞི་ལ་མི་གནས་གཟུགས་སྐུ་གཉིས། ། ཤེས་པས་སྲིད་ལ་མི་གནས་ངོ་བོ་ཉིད། ། རྟོགས་དང་རྟོགས་བྱ་གཉིས་མེད་ཆོས་ཀྱི་སྐུ། ། དེ་བཞིན་ཡེ་ཤེས་ཆོས་སྐུ་མཛད་པའི་རྒྱུ། ། ལོངས་སྤྱོད་རྫོགས་པའི་སྐུ་ནི་མཛད་པ་པོ། །
སྤྲུལ་པའི་སྐུ་ནི་མཛད་པའི་ཚུལ་ཡིན་ལ། ། ངོ་བོ་ཉིད་སྐུ་མཛད་པའི་ངོ་བོ་སྟེ། ། མཛད་པ་པོ་ལ་སྐྱོ་དུབ་མི་མངའ་ཞིང་། ། མཛད་ཡུལ་འགྲོ་ལ་མུ་མཐའ་མེད་པའི་ཕྱིར། ། མཛད་དུས་ནམ་མཁའ་གནས་པ་དེ་སྲིད་དུ། ། མཛད་ཚུལ་དུ་མས་འགྲོ་དོན་རྟག་མཛད་དེ། ། སྐུ་ཡི་རྣམ་འཕྲུལ་སྟོན་པ་ལྷ་དབང་བཞིན། ། གསུང་གི་གདམས་ངག་འདོམས་པ་ལྷ་ཡི་རྔ། ། མཁྱེན་བརྩེའི་སྤྲིན་ལས་འདོད་དགུའི་ཆར་ཆེན་འབེབས། ། ཚངས་བཞིན་གྲངས་མེད་སྤྲུལ་པས་འགྲོ་དོན་མཛད། །
ཡེ་ཤེས་སྣང་བ་ཉི་མའི་འོད་ལྟར་སྤྲོ། ། དགོས་འདོད་འབྱུང་བ་མི་རྟོག་ནོར་བུའི་ཐུགས། ། གསུང་དབྱངས་སྒྲ་སྙན་ལྟ་བུའི་དམ་ཆོས་སྟོན། ། མཁའ་ཁྱབ་སྐུ་ནི་འདུས་བྱས་གཟུགས་དང་བྲལ། ། ཐུགས་རྗེའི་ས་འཛིན་འགྲོ་བའི་དགེ་ལེགས་གཞི། ། རྟག་པར་འབྱུང་བ་རྒྱལ་བའི་འཕྲིན་ལས་སོ། ། ཞེས་གསུངས་པའི་ཕྱིར། ༈ འདིར་སྨྲས་པ། དཔལ་ལྡན་གྲགས་པའི་རྒྱལ་མཚན་ལེགས་འཛིན་པའི། ། ལེགས་བཤད་བསིལ་ཟེར་བྱེ་བའི་འོད་འབར་བ། །
མཁས་དབང་མཆོག་གི་ཤར་རི་ལས་བྱོན་ནས། ། གང་བློ་ཀུ་མུད་འདབ་བརྒྱ་འབྱེད་པར་མཛད། ། ཨེ་མ་དངུལ་གྱི་བྱེ་མ་ཕྱི་སྣོད་བྲེས། ། གྲངས་མེད་གཞལ་བའི་རིན་གྱིས་མི་ཐོབ་པའི། ། ཟབ་རྒྱས་ཆོས་ཀྱི་ཕུང་པོ་ཐང་མར་བརྡལ། ། ངོ་མཚར་ཆེ་འོ་མཁན་ཆེན་ཐམས་ཅད་མཁྱེན། ། ཁྱེད་ཀྱི་བཀའ་དྲིན་བསབ་ཕྱིར་བདག་ཅག་གིས། ། དཔལ་ལྡན་ས་སྐྱར་རྒྱུད་བཤད་ལན་མང་དུ། ། སྤེལ་བར་འདོད་པའི་ལྷག་བསམ་འདི་འགྲུབ་ནས། ། དེ་རྒྱུན་བསྐལ་པར་མི་ནུབ་གནས་པར་ཤོག །
བར་སྐབས་ཀྱི་ཚིགས་སུ་བཅད་པའོ། ། སྤྱི་དོན་གཉིས་པ་ཚིག་གི་འབྲུ་གཉེར་བའི་སྒོ་ནས་རྒྱུད་དངོས་བཤད་པ་ལ། འོ་ན་བཤད་བྱ་རྒྱུད་ཀྱི་མཚན་ཇི་ལྟ་བུ་ཞེ་ན། རྒྱ་གར་ལེགས་སྦྱར་གྱི་སྐད་དུ་ཧེ་བཛྲ་ནི་བོད་སྐད་དུ་ཀྱཻ་རྡོ་རྗེའམ་དགེས་པ་རྡོ་རྗེ། ཏནྟྲ་ནི་རྒྱུད། ར་ཛ་ནི་རྒྱལ་པོ། ན་མ་ནི་ཞེས་བྱ་བ་ཡིན་ནོ་ཞེས་འཆད་པ་ལ། རྒྱ་གར་སྐད་དུ། ཧེ་བཛྲ་ཞེས་པ་ནས། ཞེས་བྱ་བ་ཞེས་པའི་བར་འདི་བྱུང་།
དེ་ལྟར་ན་སྒྱུར་བྱེད་ལོ་ཙཱ་བ་རྣམས་ཀྱིས་རྒྱུད་འདི་བསྒྱུར་བའི་ཐོག་མར་སྟོན་པ་ཀྱཻ་རྡོ་རྗེ་ལ་ཕྱག་འཚལ་བ་ཡིན་ནོ་ཞེས་འཆད་པར་བྱ་བ་ལ། ཀྱཻ་རྡོ་རྗེ་ལ་ཕྱག་འཚལ་ཞེས་པ་བྱུང་། དེ་ལྟ་བུའི་རྒྱུད་འཆད་པར་བྱེད་པ་ལ་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་གཞག་པ་དང་། གང་བཤད་པའི་ཆོས་ཕུན་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བའོ། ། དང་པོ་ལ་གཉིས་ཏེ། འཁོར་སྟོན་ཐ་དད་ལ་སྦྱར་ཏེ་གླེང་གཞི་ཕུན་སུམ་ཚོགས་པའི་ཚུལ་གྱི་རྣམ་པར་གཞག་པ་དང་། འཁོར་སྟོན་ཐ་མི་དད་ལ་སྦྱར་ཏེ་རྒྱུད་ཀྱི་ལུས་རྣམ་པར་གཞག་པ་ལྟར་བཤད་པའོ། ། དང་པོ་ནི། ཕ་རོལ་ཏུ་ཕྱིན་པ་དང་ཐུན་མོང་བའི་དབང་དུ་བྱས་ནས་རྒྱུད་གསུང་བའི་སྟོན་པ་དང་།
སྡུད་པ་པོ་མཆོག་དམན་ཐ་དད་ཅིང་དེའི་ཚེ་འདི་སྐད་བདག་གིས་ལ་སོགས་པ་གླེང་གཞིའི་ཚིག་རྣམས་སྟོན་པའི་ཞལ་ནས་གསུངས་པ་མ་ཡིན་པར་རྗེས་སུ་གནང་བའི་བཀའ་ཙམ་དུ་ཁས་ལེན་ལ། དེ་ཡང་ཅུང་ཟད་བཤད་ན་ཐོས་ཞེས་པ་བཤད་པའི་གཞིར་གཞག གང་ཐོས་ན་ཆོས་ཕུན་སུམ་ཚོགས་པ་འདི་སྐད་ཐོས་ཏེ་བཅོམ་ལྡན་འདས་ཀྱིས་གསུངས་པ་ཁོ་ན་ལས་འཕྲི་བསྣན་མེད་ཅིང་སྒྲོ་བསྐུར་དང་བྲལ་བར་ཐོས་སོ། ། ཞེས་བཤད་པ་ལ་འདི་སྐད་ཅེས་སོ། ། གང་གིས་ཐོས་ན་འཁོར་ཕུན་སུམ་ཚོགས་པ་བདག་གིས་ཐོས་ཏེ། གཞན་དང་གཞན་ལས་བརྒྱུད་པ་མ་ཡིན་པར་ཉེ་བ་མངོན་སུམ་ཉིད་རྣ་བའི་དབང་པོ་སྐྱོན་མེད་ཅིང་དྲན་པ་རྩེ་གཅིག་ཏུ་མཉམ་པར་གཞག་པའི་ཐོས་པའི་ཤེས་རབ་ཀྱིས་ཐོས་སོ། ། ཞེས་བཤད་པ་ལ་བདག་གིས་ཐོས་པ་ཞེས་སོ། ། གང་གི་ཚེ་ཐོས་ན་དུས་ཕུན་སུམ་ཚོགས་པ་གསུང་གི་འཕྲིན་ལས་ཆོས་འཆད་ཅིང་བཞུགས་པའི་དུས་སུ་ཐོས་ཏེ། སྐུ་འཆག་པ་ལ་སོགས་པ་སྤྱོད་ལམ་གྱི་དུས་དང་། ནང་དུ་ཡང་དག་པར་འཇོག་པའི་དུས་སུ་མ་ཡིན་པར་ཆོས་འཆད་པའི་དུས་གཅིག་གི་ཚེ་གློག་དང་འདྲ་བའི་ལྗགས་ཀྱི་དབང་པོ་བསྐྱོད་ནས་སྐད་ཅིག་ལ་གསུང་བ་ན་ཐོས་སོ་ཞེས་པ་ལ།
དུས་གཅིག་ན་ཞེས་སོ། ། གང་ལས་ཐོས་ན་སྟོན་པ་ཕུན་སུམ་ཚོགས་པ་བཅོམ་ལྡན་འདས་ལས་ཐོས་ཏེ། བདུད་བཞི་བཅོམ་ཞིང་དབང་ཕྱུག་ལ་སོགས་པའི་ཡོན་ཏན་དྲུག་གི་སྐལ་བ་དང་ལྡན་པའོ། ། ཞེས་པ་ལ། བཅོམ་ལྡན་འདས་ཞེས་སོ། ། བཅོམ་ལྡན་འདས་དེའི་ཁྱད་པར་ནི་ཆོས་སྐུ་དེ་བཞིན་ཉིད་དུ་གཤེགས་ཤིང་། གཟུགས་སྐུ་དེ་བཞིན་ཉིད་དུ་སླར་གཤེགས་པས་ན་དེ་བཞིན་གཤེགས་པ། དེ་ཡང་གཅིག་པུ་མ་ཡིན་པར་རིགས་ལྔ་ལ་སོགས་པའི་སངས་རྒྱས་ཐམས་ཅད་དེ་སངས་རྒྱས་མ་ལུས་པ་དེ་རྣམས་ཀྱི་སྐུ་ནི་སྐུའི་གསང་བ། གསུང་ནི་གསུང་གི་གསང་བ། ཐུགས་ནི་ཐུགས་ཀྱི་གསང་བའམ་ཡང་ན་སྐུ་ནི་མཚན་དང་དཔེ་བྱད་འབར་བ།
གསུང་ནི་གསུང་དབྱངས་ཡན་ལག་དྲུག་ཅུ། ཐུགས་ནི་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པ། དེ་རྣམས་ཀྱི་སྙིང་པོ་ནི་གསང་བ་གསུམ་པོ་དབྱེར་མི་ཕྱེད་པ་ལ་བྱ་སྟེ། དེ་གསུམ་དབྱེར་མི་ཕྱེད་པ་དེ་གསང་བ་གསུམ་པོ་དེའི་འབྲས་བུ་འམ་བཅུད་དམ་མཆོག་ཡིན་པས་སོ། ། ཞེས་པ་ལ་དེ་བཞིན་གཤེགས་པ་ཐམས་ཅད་ཀྱི་ཞེས་པ་ནས་སྙིང་པོ་ཞེས་སོ། ། གང་དུ་ཐོས་ན་གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་སྟེ་ཆོས་འབྱུང་གི་ནང་དུ་ཚུད་པའི་གཞལ་ཡས་ཁང་ན་བཞུགས་པའི་སྟོན་པ་ལས་ཐོས་ཏེ་རྡོ་རྗེ་ལྟར་མི་ཕྱེད་པས་ན། རྡོ་རྗེའི་རང་བཞིན་གྱི་ནམ་མཁའི་ཁམས་གྲུ་གསུམ་དེ་ཉིད་ལ་བཙུན་མོའི་བྷ་ག་ཞེས་བྱ་སྟེ། བཙུན་མོ་ནི་སངས་རྒྱས་ཡབ་ཀྱིས་བསྟེན་པར་བྱ་བའི་སྤྱན་ལ་སོགས་པ་རྡོ་རྗེ་ལྷ་མོའི་ཚོགས། དེའི་བྷ་ག་ནི་འཇོམས་པ་སྟེ་དེའི་ཉེར་གནས་སུ་རྣམ་རྟོག་འཇོམས་པས་སམ། ཡང་ན་ལོངས་སྤྱོད་པའི་གནས་ཏེ།
དེ་སྐད་དུ་ཁ་སྦྱོར་ལས། གང་ལ་གཙོ་བོར་སྤྱོད་གྱུར་པའི། ། ཁྱིམ་ནི་བྷ་ག་ཞེས་སུ་གསུངས། ། ཞེས་གསུངས་པའི་ཕྱིར། ཞེས་པ་ལ་རྡོ་རྗེ་བཙུན་མོའི་བྷ་ག་ཞེས་སོགས་བྱུང་། གཉིས་པ་ནི། རྡོ་རྗེ་ཐེག་པ་རང་གི་དབང་དུ་བྱས་ན། རྒྱུད་གསུང་བའི་སྟོན་པ་དང་། སྡུད་པ་པོ་ཐ་མི་དད་ཅིང་འདི་སྐད་བདག་གི་ལ་སོགས་པའི་གླེང་གཞིའི་ཚིག་རྣམས་ཞལ་ནས་གསུངས་པའི་བཀའ་ཡིན་ཏེ། དཔལ་གསང་བ་གྲུབ་པ་ལས།
འདི་ལ་སྡུད་པར་བྱེད་པ་པོ། ། གཞན་དག་ཡོད་པ་མ་ཡིན་ཞེས། ། བདག་ཉིད་འབའ་ཞིག་སྨྲ་བར་བྱེད། ། རྒྱུད་མཛད་པ་ནི་ཐུགས་རྡོ་རྗེ། ། ཞེས་གསུངས་པའི་ཕྱིར། འདི་ལ་གསུམ་སྟེ། བསྐྱེད་རིམ་སྤྱི་དོན་ལ་སྦྱར་བ། སྦས་དོན་ལ་སྦྱར་བ། མཐར་ཐུག་ལ་སྦྱར་བའོ། ། དང་པོ་ནི།
ཆོས་ཕུན་སུམ་ཚོགས་པ་འདི་སྐད་དེ་བསྐྱེད་པའི་རིམ་པ་ཡན་ལག་དང་བཅས་པ་མ་ཚང་བ་མེད་པ། འཁོར་ཕུན་སུམ་ཚོགས་པ་རྡོ་རྗེ་སྙིང་པོ་བདག་གིས་གཙོ་བྱས་གཽ་རཱི་ལ་སོགས་པའི་འཁོར་མཐའ་དག དུས་ཕུན་སུམ་ཚོགས་པ་ཡེ་ཤེས་ཀྱི་ཚོགས་སྐད་ཅིག་མ་གཅིག་ལ། སྟོན་པ་ཕུན་སུམ་ཚོགས་པ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་ཞལ་གཅིག་ཕྱག་གཉིས་པ། གསུང་རྡོ་རྗེ་ཞལ་གཅིག་ཕྱག་བཞི་པ། ཐུགས་རྡོ་རྗེ་ཞལ་གསུམ་ཕྱག་དྲུག་པ། སྙིང་པོ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་རྣམས། གནས་ཕུན་སུམ་ཚོགས་པ་རྡོ་རྗེ་བཙུན་མོའི་བྷ་ག་ནི་ཆོས་འབྱུང་སྲུང་བའི་འཁོར་ལོ་དང་བཅས་པའི་གཞལ་ཡས་ཁང་དེར་གཙོ་བོ་བཞུགས་པ་ལས་ཐོས་པ་སྟེ་ཐོབ་པ་ཡིན་ནོ། ། ཞེས་པ་ལ་འདི་སྐད་བདག་གིས་ཞེས་པ་ནས་བཞུགས་སོ་ཞེས་སོ། ། དེ་ལྟར་ན་འདི་ནི་འོག་ནས་འབྱུང་བའི་བསྐྱེད་པའི་རིམ་པ་ཡན་ལག་དང་བཅས་པ་མཐའ་དག་གི་ལུས་རྣམ་པར་གཞག་པ་ཡིན་ནོ། །
གཉིས་པ་ལ་གཉིས་ཏེ། རང་བྱིན་རླབས་ལ་སྦྱར་བ་དང་། དཀྱིལ་འཁོར་འཁོར་ལོ་ལ་སྦྱར་བའོ། ། དང་པོ་ནི། འདི་སྐད་བདག་གིས་ཐོས་པ་ཞེས་པའི་ཡི་གེ་དྲུག་ནི། ཨེ་ཝཾ་མ་ཡ་སྲུ་ཏ་ཡིན་ལ། དེ་དབྱིབས་མཐུན་གྱིས་བཤད་པས་འཁོར་ལོ་བཞི་བསྟན། འཁོར་ལོ་བཞི་ནི་ཡི་གེ་བཞི་ལས་གང་ཡིན་པ། འབྱུང་བ་བཞི་ལས་གང་ཡིན་པ། ཕྱག་རྒྱ་བཞི་ལས་གང་ཡིན་པ་སོགས་བཅུ་གཉིས་བཅུ་གཉིས་ཀྱིས་རྟོགས་པར་བྱ་ཞིང་།
དོན་ནི་འཁོར་ལོ་བཞི་ལྡན་གྱི་གཏུམ་མོ་འབར་འཛག་གི་དམིགས་པ་ཡིན་ནོ། ། སྲུ་ཏ་ཞེས་པ་ནི་སྲུའི་སྒྲ་ལས་སྲུ་བ་དྷ་ཏུ་ནི་བྱང་སེམས་འཛག་པ། ཏའི་སྒྲ་ལས་ཏ་སི་ཏ་ར་ནི་རྒྱས་པ་སྟེ་འཛག་པའི་བདེ་བ་རྒྱས་པ་བདེ་བ་ཆེན་པོའི་མགོན་པོར་སོང་ཞེས་པའོ། ། དུས་ནི་མེ་འབར་བ་སྡུག་བསྔལ་གྱི་དུས། འཛག་པ་བདེ་བའི་དུས། འབར་འཛག་དབུ་མར་ཐིམ་པ་བསམ་གྱིས་མི་ཁྱབ་པའི་དུས་གསུམ་གྱི་ནང་ནས། གསུམ་པ་དེའི་ཚེ་རྟོགས་པའི་ཟླ་མེད་པས་གཅིག་གོ ། དེ་ལྟ་བུའི་དུས་དེར་སྟོན་པ་རང་བྱུང་ཡེ་ཤེས་ཞུ་བདེ་མི་རྟོག་རིག་པ་གསལ་བའི་ཡེ་ཤེས་ཆོས་བཞི་ལྡན་དེ། མཚན་མ་དང་རྣམ་པར་རྟོག་པ་ཐམས་ཅད་བཅོམ་ཞིང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དཔལ་ལྡན་པས་ན་བཅོམ་ལྡན་འདས། ལྟེ་བའི་གནས་སུ་ཡང་ཡང་བྱོན་ཅིང་གཤེགས་པས་ན་དེ་བཞིན་གཤེགས་པ།
ཐམས་ཅད་ནི་བདུད་རྩི་ལྔ་དང་དབང་པོ་དང་། འབྱུང་བའི་དྭངས་མ། སྐུ་ནི་ཞུ་བ། གསུང་ནི་བདེ་བ། ཐུགས་ནི་མི་རྟོག་པ། སྙིང་པོ་ནི་རིག་པ་གསལ་བའོ། ། གནས་ནི་རྟོག་པས་མི་ཕྱེད་པས་ན་རྡོ་རྗེ། བདེ་བ་ཆེན་པོའི་རང་བཞིན་ཡིན་པས་ན་བཙུན་མོ། རྣམ་རྟོག་འཇོམས་པས་ན་བྷ་ག་སྟེ་ཁྱད་ཆོས་གསུམ་ལྡན་གྱི་གནས་དེར་བཞུགས་སོ། ། ཞེས་པ་ལ་གླེང་གཞིའི་ཚིག་རྣམས་བྱུང་།
སྙིང་པོ་དྲིལ་ན་དེ་ལྟ་བུའི་སྟོན་པ་རང་བྱུང་ཡེ་ཤེས་ཆོས་བཞི་ལྡན་དེ་གནས་ལྟེ་བའི་རྩ་འཁོར་གཙོ་བོར་གྱུར་པའི་རྩ་དང་རྩ་འཁོར་རྣམས་སུ། འཁོར་ཕུང་པོའི་དྭངས་མ་དེ་བཞིན་གཤེགས་པ། དབང་པོའི་དྭངས་མ་བྱང་ཆུབ་སེམས་དཔའ། འབྱུང་བའི་དྭངས་མ་ལྷ་མོའི་འཁོར་གྱིས་བསྐོར་ནས་དུས་བསམ་གྱིས་མི་ཁྱབ་པའི་དུས་སུ་ཆོས་རང་བྱིན་རླབས་གསུངས་ཞེས་པའི་དོན་ནོ། ། འདི་ནི་འོག་ནས་འབྱུང་བའི་རང་བྱིན་རླབས་དང་། དེའི་སྔོན་འགྲོ་གསང་དབང་། ལམ་གྱི་ཡན་ལག་རླུང་དང་། རྡོ་རྗེ་ལུས་ཀྱི་གནས་ལུགས་གཏན་ལ་ཕབ་པ་མཐའ་དག་གི་ལུས་རྣམ་གཞག་ཡིན་ནོ། ། གཉིས་པ་ནི། ཁ་སྦྱོར་ལས།
ཨེ་ནི་ཤེས་རབ་བརྗོད་པར་བྱ། ། ཝཾ་ནི་ཐབས་དང་ཡང་དག་ལྡན། ། ཞེས་སོགས་གསུངས་པ་ལྟར། ཨེ་ནི་ཤེས་རབ་ལྷར་བསྐྱེད་པ་དང་། དེའི་བྷ་ག་ཨ་ལས་པདྨར་བསྐྱེད་པ་ཡིན་ལ། ཝཾ་ནི་སྒྲུབ་པ་པོ་ལྷར་བསྐྱེད་པ་དང་། དེའི་གསང་གནས་ཧཱུྃ་ལས་རྡོ་རྗེར་བསྐྱེད་པ་ཡིན་པས་དཀྱིལ་འཁོར་འཁོར་ལོའི་ལམ་དངོས་སོ། ། མའི་སྒྲ་ལས་མཧཱ་རཱ་ག་ནི་འདོད་ཆགས་ཆེན་པོ། ཡ་ནི་བྷ་ཡུ་ཞེས་བྱ་བ་འདོད་ཆགས་ཆེན་པོ་དེའི་དབང་གིས་བྱང་ཆུབ་སེམས་འདུས་པ་དཀྱིལ་འཁོར་རྒྱུའི་རླུང་གིས་དབང་གི་གནས་སུ་མངོན་དུ་བྱེད་ཅེས་པའོ། ། སྲུ་ཏ་ཞེས་པ་ནི་སྲུའི་སྒྲ་ལས་སྲུ་པ་དྷ་ཏུ་ནི་བསྲུབ་དང་བསྲུབ་པའི་སྦྱོར་བ་ལས་ཁམས་བྱང་ཆུབ་ཀྱི་སེམས་འཛག་པ།
ཏའི་སྒྲ་ལས་ཏ་སི་ཏ་ར་ནི་རྒྱས་པ་སྟེ་དོན་ནི་བདེ་བ་ཆེན་པོ་རྒྱས་པའོ། ། དུས་སྣ་ཚོགས་དང་རྣམ་སྨིན་བདེ་བའི་དུས། རྣམ་ཉེད་སྡུག་བསྔལ་གྱི་དུས། མཚན་ཉིད་དང་བྲལ་བ་བསམ་གྱིས་མི་ཁྱབ་པའི་དུས་གསུམ་གྱི་ནང་ནས་གསུམ་པ་དེའི་ཚེ་རྣམ་རྟོག་གི་ཟླ་བོ་མེད་པ་ན་གཅིག་གོ ། དེ་ལྟ་བུའི་དུས་དེར་སྟོན་པ་ལྷན་སྐྱེས་ཡེ་ཤེས་ཁྱད་ཆོས་བཞི་ལྡན་དེ། མཚན་མ་དང་རྣམ་པར་རྟོག་པ་ཐམས་ཅད་བཅོམ་ཞིང་བདེ་བ་ཆེན་པོའི་ཡེ་ཤེས་ཀྱི་སྐལ་བ་དང་ལྡན་པས་ན་བཅོམ་ལྡན་འདས། དབང་གི་གནས་སུ་ཡང་དང་ཡང་དུ་གཤེགས་ཤིང་བྱོན་པས་ན་དེ་བཞིན་གཤེགས་པ། ཐམས་ཅད་ནི་བདུད་རྩི་དང་དབང་པོ་དང་། འབྱུང་བའི་དྭངས་མ། སྐུ་ནི་དགའ་བ།
གསུང་ནི་མཆོག་དགའ། ཐུགས་ནི་དགའ་བྲལ་གྱི་དགའ་བ། སྙིང་པོ་ནི་ལྷན་སྐྱེས་སོ། ཡང་ན་སྐུ་ནི་ཞུ་བདེ་སོགས་སྔར་བཤད་པ་ལྟར་རོ། ། གནས་ནི་རིགས་ལྔའི་སྒྲུབ་པ་པོ་རྣམས་ནི་རྡོ་རྗེ་དང་། དེ་རྣམས་ཀྱིས་བསྟེན་པར་བྱ་བའི་བྲམ་ཟེ་མོ་ལ་སོགས་པ་ནི་བཙུན་མོ། ། དེའི་བྷ་ག་ནི་ཉེར་གནས་ཏེ་ལོངས་སུ་སྤྱོད་པའི་གནས་སོ། ། ཞེས་པ་ལ་འདི་སྐད་བདག་གིས་ཞེས་སོགས་བྱུང་། སྙིང་པོ་དྲིལ་ན། དེ་ལྟ་བུའི་སྟོན་པ་ཞུ་བདེ་ལྷན་སྐྱེས་ཆོས་བཞི་ལྡན་དེ་གནས་དབང་གི་གནས་སུ།
དུས་མཚན་ཉིད་དང་བྲལ་བའི་སྐད་ཅིག་མའི་དུས་སུ་འཁོར་བདུད་རྩི་ལྔ་དང་། དབང་པོ་དང་འབྱུང་བའི་དྭངས་མ་རྣམས་ཀྱི་འཁོར་གྱིས་བསྐོར་ནས། ཆོས་ལྷན་ཅིག་སྐྱེས་པའི་ཡེ་ཤེས་གསུངས་ཞེས་པའི་དོན་ཡིན་ནོ། ། འདི་ནི་འོག་ནས་འབྱུང་བའི་ཕྱག་རྒྱའི་རྣལ་འབྱོར་ཡེ་ཤེས་དང་བཅས་པ་དང་། དེའི་སྔོན་འགྲོ་དབང་གསུམ་པ། ལམ་གྱི་ཡན་ལག་ཏུ་གྱུར་པ་མཐའ་དག་གི་ལུས་རྣམ་དག་ཡིན་ནོ། ། གསུམ་པ་ནི། བཞུགས་སོ་ཞེས་པ་བཤད་པའི་གཞིར་བཞག གང་བཞུགས་ན་ཆོས་ཀྱི་སྐུ་ཐོག་མ་དང་མཐའ་མ་མེད་པའི་བྱང་ཆུབ་ཀྱི་སེམས་སྤྲོས་པ་དང་བྲལ་བ་དེ་བཞུགས། བཞུགས་པའི་གནས་ནི་འཁོར་འདས་ཀྱི་ཆོས་ཐམས་ཅད་ལ།
བཞུགས་ཚུལ་ནི། འཁོར་འདས་དབྱེར་མི་ཕྱེད་པའི་ཚུལ་གྱིས་བཞུགས་སོ། ། ཡང་བཞུགས་སོ་ཞེས་པ་བཤད་པའི་གཞིར་བཞག གང་བཞུགས་ན། སྟོན་པ་ལོངས་སྤྱོད་རྫོགས་པ་ཡེ་ཤེས་ཀྱི་རང་བཞིན་གྱི་སྐུ་དེ་བཞུགས། བཞུགས་པའི་གནས་ནི་འོག་མིན་རྡོ་རྗེ་བཙུན་མོའི་བྷ་གའི་ནང་དུ་ཚུད་པའི་གཞལ་ཡས་ཁང་ན་བཞུགས། བཞུགས་པའི་ཚུལ་ནི། སྤྱན་མ་ལ་སོགས་པ་ལྷན་ཅིག་སྤྱོད་མ་དང་། གཟུགས་རྡོ་རྗེ་མ་ལ་སོགས་པ་རྗེས་སུ་འབྲངས་མའི་འཁོར་རྣམས་ཀྱིས་བསྐོར་ནས་བདེ་བ་ཆེན་པོའི་ཡེ་ཤེས་ལ་ལོངས་སྤྱོད་ཅིང་བཞུགས་སོ། ། ཡང་བཞུགས་སོ་ཞེས་པ་བཤད་པའི་གཞིར་བཞག
གང་བཞུགས་ན་རྣམ་འཕྲུལ་བསམ་གྱིས་མི་ཁྱབ་པ་དང་ལྡན་པའི་སྤྲུལ་སྐུའོ། ། བཞུགས་པའི་གནས་ནི་གདུལ་བྱ་སེམས་ཅན་ཐམས་ཅད་ཀྱི་རྒྱུད་པའོ། ། བཞུགས་པའི་ཚུལ་ནི་གང་ལ་ཅི་འདུལ་དེ་ལ་དེའི་བསམ་པ་འགེང་ཞིང་བཞུགས་སོ། ། ཞེས་པ་ལ་འདི་སྐད་བདག་གིས་ཞེས་སོགས་བྱུང་། དེ་བས་ན་རྡོ་རྗེ་འཆང་ཆེན་པོའི་ཡེ་ཤེས་གཅིག་ཉིད་འདི་སྐད་ཅེས་བྱ་བ་ཆོས་ཕུན་སུམ་ཚོགས་པ་དང་། བདག་གིས་ཞེས་བྱ་བ་སྡུད་པ་པོའི་སྣང་བ་དང་། དུས་ཞེས་བྱ་བ་དུས་ཀྱི་སྣང་བ་དང་། སྟོན་པའི་སྣང་བ་ལ་སོགས་པ་དུ་མར་འགྱུར་ཏེ། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་།
ཞེས་གསུངས་པའི་ཕྱིར། ། འདི་ནི་འོག་ནས་འབྱུང་བའི་དབང་བཞི་པ་དང་། དེའི་ལམ་དང་འབྲས་བུ་མཐའ་དག་གི་ལུས་རྣམ་པར་གཞག་པ་ཡིན་ནོ། ། གཉིས་པ་རྒྱས་པར་དབྱེ་བ་ལ་གཉིས་ཏེ། བརྟག་པ་དང་པོ་རྩ་རྒྱུད་ཀྱི་ཚུལ་དུ་བཤད་པ་དང་། དེ་གསལ་བར་བྱེད་པ་བརྟག་པ་ཕྱི་མ་བཤད་རྒྱུད་ཀྱི་ཚུལ་དུ་བཤད་པའོ། ། དང་པོ་ལ་གཉིས་ཏེ། དོན་དངོས་དང་། དེའི་མཚན་སྨོས་པའོ། ། དང་པོ་ལ་གང་ལ་དམིགས་ཏེ་བསྒྲུབ་པ་འབྲས་བུའི་རྒྱུད་དང་།
དེ་ཐོབ་བྱེད་ཀྱི་ཐབས་རྒྱུད་གཉིས། དང་པོ་ལ་གཉིས་ཏེ་འབྲས་བུ་སྐུ་བཞིའི་ངེས་ཚིག་ལ་ཞུས་ཤིང་ཉན་པར་གདམས་པ་དང་། སོ་སོའི་མཚན་གྱི་ངེས་ཚིག་ལ་ཞུས་ལན་ནོ། ། དང་པོ་ནི། བཅོམ་ལྡན་འདས་ཀྱིས་རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུའི་ནང་ནས་རྡོ་རྗེ་སྙིང་པོ་ལ་གཟིགས་ནས་ཞལ་འཛུམ་པ་མཛད་པའི་ཚེ། རྡོ་རྗེ་སྙིང་པོ་སྟན་ལས་ལངས་ནས་བླ་གོས་ཕྲག་པ་གཅིག་ཏུ་གཟར་པུས་མོ་གཡས་པའི་ལྷ་ང་ས་ལ་བཙུགས་ཏེ། བཅོམ་ལྡན་འདས་ཞེས་བོས་ནས། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་དང་དེར་མ་ཟད་དེ་རྣམས་ཀྱི་སྙིང་པོ་དད་པ་ཅན་འཁོར་བ་ལས་སྒྲོལ་བས་དད་སྒྲོལ་ལམ་རྗེ་བཙུན། དེ་རྣམས་སོ་སོ་སྐྱེ་བོ་དང་ཉན་རང་གི་སྤྱོད་ཡུལ་མ་ཡིན་པས་གསང་བ་ཐེག་ཆེན་ཕ་རོལ་ཏུ་ཕྱིན་པ་ལ་སྦས་ཤིང་མ་གྲགས་པས་ཆེས་གསང་བ། རྒྱུད་སྡེ་འོག་མ་ལ་མ་གྲགས་པས་ཆེས་ཤིན་ཏུ་གསང་བའང་བཤད་དུ་གསོལ།
ཞེས་པའམ་ཞུ་བ་དེ་སྟོན་པ་ལ་དེ་བཞིན་གཤེགས་པ་ཞེས་པ་ནས་གསོལ་ཅེས་པ་བྱུང་། ལན་ནི། ཞུས་པ་དེ་ནས་བཅོམ་ལྡན་འདས་ཀྱིས་བཀའ་སྩལ་པ། ཨེ་མ་ཧོ་ཞེས་ངོ་མཚར་བའི་ཚིག་དང་བཅས་ཏེ་བྱང་ཆུབ་སེམས་དཔའ་ཆེན་པོ་རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས། དེ་ལྟ་བུའི་འབྲས་བུའི་རྒྱུད་ཞུ་བར་སྤོབས་པ་སྐྱེས་པ་ནི་ལེགས་སོ་ལེགས་སོ་ཞེས་ཚིག་གཅིག་ལན་གཉིས་སུ་བརྗོད་ནས། གང་ན་སྐུ་རྡོ་རྗེ་སེམས་དཔའ་དང་། གསུང་སེམས་དཔའ་ཆེན་པོ་དང་། ཐུགས་དམ་ཚིག་སེམས་དཔའ་ཆེན་པོ་དང་། དེ་རྣམས་དབྱེར་མི་ཕྱེད་པའི་ངོ་བོ་ཉིད་ཀྱི་སྐུ་སྙིང་པོ་ཀྱཻ་རྡོ་རྗེ་ཞེས་བྱ་བ་རྣམས་བཤད་པར་བྱ་ཡིས་ཉོན་ཅིག ཅེས་སྟོན་པ་ལ་དེ་ནས་ཞེས་པ་ནས་ཉོན་ཅིག་ཅེས་པ་བྱུང་།
གཉིས་པ་ལ་གཉིས་ཏེ། ཐུན་མོང་བའི་ཧེ་རུ་ཀ་གསུམ་གྱི་ངེས་ཚིག་ལ་ཞུས་ལན། ཐུན་མོང་མ་ཡིན་པ་ཧེ་རུ་ཀ་བཞི་པའི་ངེས་ཚིག་ལ་ཞུས་ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ། རྒྱུ་མཚན་གང་གི་ཕྱིར་ན་རྡོ་རྗེ་སེམས་དཔའ་ལགས། ཚུལ་ཇི་ལྟར་ན་སེམས་དཔའ་ཆེན་པོ་ལགས། རྒྱུ་མཚན་གང་གིས་ན་དམ་ཚིག་སེམས་དཔའ་ལགས། བཅོམ་ལྡན་འདས་ཀྱིས་རྡོ་རྗེ་སྙིང་པོ་བདག་ལ་གསུངས་ཤིག་ཅེས་ཞུ་བ་པོ་སྟོན་པ་ལ་རྡོ་རྗེ་སྙིང་པོས་ཞེས་པ་ནས་གསུངས་ཞེས་པ་བྱུང་། དང་པོའི་ལན་ནི།
བཅོམ་ལྡན་འདས་ཀྱིས་བཀའ་སྩལ་པ། ཆོས་ཀྱི་དབྱིངས་དེ་བཞིན་ཉིད་སྤྲོས་པའི་མཐའ་ཐམས་ཅད་དང་བྲལ་བ་ནི་མཚན་མ་དང་རྣམ་པར་རྟོག་པས་མི་ཕྱེད་པས་རྡོ་རྗེ་ཞེས་བྱ་བར་བརྗོད། སྲིད་པ་གསུམ་ལ་སོགས་པ་ཆོས་ཐམས་ཅད་ཀྱི་བྱེད་པོ་གཅིག་པུར་གྱུར་པ་སེམས་གསལ་བའི་ཆ་འདི་ལ་སེམས་དཔའ་ཞེས་བྱ་བར་བརྗོད། དེ་གཉིས་ཟུང་དུ་འབྲེལ་བ་འདིས་ནི་ཤེས་རབ་རིགས་པ་ཡིས་གསལ་སྟོང་ཟུང་འཇུག་དེ་ཉིད་རྡོ་རྗེ་སེམས་དཔའ་ཞེས་བྱ་བར་བརྗོད་ཅིང་། དེ་ཉིད་གདུལ་བྱ་ཐུན་མོང་བ་ལ་མཚན་དང་དཔེ་བྱད་འབར་བའི་སྐུར་སྣང་། ཐུན་མོང་མིན་པའི་གདུལ་བྱ་ལ་སྐུ་རྡོ་རྗེ་ཕྱག་གཉིས་པར་སྣང་བ་ཡིན་ནོ་ཞེས་པ་ལ། བཅོམ་ལྡན་འདས་ཞེས་པ་ནས་བརྗོད་ཅེས་པ་བྱུང་། གཉིས་པའི་ལན་ནི། ཡེ་ཤེས་ཀྱང་ཡིན་ཆེན་པོ་ཡང་ཡིན་པས་ཡེ་ཤེས་ཆེན་པོ། མེ་ལོང་ལྟ་བུའི་ཡེ་ཤེས་ལ་སོགས་པ་ལྔའི་རོས་ཡོངས་སུ་གང་བས་ན་སེམས་དཔའ་ཆེན་པོར་བརྗོད་པར་བྱ་སྟེ།
ཡེ་ཤེས་ཀྱང་ཡིན་སེམས་དཔའ་ཡང་ཡིན་པས་ཡེ་ཤེས་སེམས་དཔའ། དེ་ཉིད་སོ་སོ་སྐྱེ་བོའི་ཤེས་པ་ལས་ཁྱད་པར་དུ་གྱུར་པས་ན་ཆེན་པོ་སྟེ་སངས་རྒྱས་ཀྱི་ཡེ་ཤེས་ཡིན། ཡང་ན་ཡེ་ཤེས་ཆེན་པོ་ལ་ཐུགས་དཔའ་བར་གྱུར་པས་ན་སེམས་དཔའ་ཆེན་པོར་བརྗོད་པར་བྱ་ཞིང་། དེ་ཉིད་གདུལ་བྱ་ཐུན་མོང་བ་ལ་གསུང་དབྱངས་ཡན་ལག་དྲུག་ཅུ་དང་། ཐུན་མོང་མ་ཡིན་པའི་གདུལ་བྱ་ལ་གསུང་རྡོ་རྗེ་ཕྱག་བཞི་པར་སྣང་ངོ་ཞེས་པ་ལ་ཡེ་ཤེས་ཆེན་པོས་ཞེས་སོགས་སོ། ། གསུམ་པའི་ལན་ནི། རྟག་ཏུའམ་རྒྱུན་དུ་དམ་ཚིག་ལས་མི་འདའ་བར་སྤྱོད་ཅིང་སྐྱོང་བའི་ཕྱིར་ན་ཡེ་ཤེས་ལྔ་ཉིད་ཐུགས་སུ་ཚུད་པ་འདི་ལ་དམ་ཚིག་སེམས་དཔར་བརྗོད་པར་བྱ་ཞིང་། དེ་ཉིད་གདུལ་བྱ་ཐུན་མོང་བ་ལ་ཇི་ལྟ་བ་དང་ཇི་སྙེད་པ་མཁྱེན་པར་སྣང་། ཐུན་མོང་མིན་པ་ལ་ཐུགས་རྡོ་རྗེ་ཕྱག་དྲུག་པར་སྣང་ངོ་ཞེས་པ་ལ་རྟག་ཏུ་དམ་ཚིག་ཅེས་སོགས་སོ། ། གཉིས་པ་ནི།
རྡོ་རྗེ་སྙིང་པོས་གསོལ་པ། ཐབས་ཤེས་གཉིས་ཀྱི་ཕྱོགས་གཅིག་ཏུ་བསྡུས་པས་ནི་ཀྱཻ་རྡོ་རྗེ་ལྟ་བུ་ལ་རྒྱུ་མཚན་གང་གིས་ན་ཀྱཻ་རྡོ་རྗེ་ལགས། ཧེ་ཡི་རྣམ་པས་དོན་ཅི་ཞིག་བཤད། ། བཛྲ་ཡིས་ཀྱང་དོན་ཅི་ཞིག་བཤད། ། ཅེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་གསོལ་པ་མིང་ཞེས་སོགས་སོ། ། ལན་ནི། བཅོམ་ལྡན་འདས་ཀྱིས་བཀའ་སྩལ་པ། ཧེ་ནི་སངས་རྒྱས་པའི་དམིགས་མེད་ཀྱི་སྙིང་རྗེ་ཆེན་པོ་ཉིད་ཡིན་ཞིང་། བཛྲའང་སངས་རྒྱས་པའི་དམིགས་མེད་ཀྱི་ཤེས་རབ་ཆེན་པོར་བརྗོད་པར་བྱ་བ་ཡིན་པས། སངས་རྒྱས་པའི་ཐབས་ཤེས་ཟུང་འཇུག་གི་ཡེ་ཤེས་ནི་འབྲས་རྒྱུད་ཀྱཻ་རྡོ་རྗེ་ཡིན་ཞིང་།
དེ་ཉིད་གདུལ་བྱ་ཐུན་མོང་བ་ལ་སྐུ་གསུམ་དབྱེར་མེད་དུ་སྣང་། ཐུན་མོང་མ་ཡིན་པ་ལ་སྟོང་པ་དང་སྙིང་རྗེའི་དོན་སྟོན་པའི་ཁྲོ་ཆགས་ཀྱི་རྣམ་པ་ཞལ་བརྒྱད་པ་ཞབས་བཞི་པ་ཕྱག་བཅུ་དྲུག་པར་སྣང་བ་ཡིན་ནོ། ། ཞེས་པ་ལ་བཅོམ་ལྡན་ཞེས་པ་ནས་བརྗོད་པར་བྱ་ཞེས་སོ། ། གཉིས་པ་ཐབས་རྒྱུད་ལ་གཉིས་ཏེ། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། འབྲས་རྒྱུད་ཐབས་ཤེས་གཉིས་མེད་ཡིན་པ་བཞིན་དུ་ཐབས་རྒྱུད་དང་རྒྱུ་རྒྱུད་ཀྱང་ཐབས་དང་ཤེས་རབ་གཉིས་སུ་མེད་པའི་བདག་ཉིད་ཡིན་པས། དེ་ལྟ་བུའི་རྒྱུད་དེ་ནི་སྟོན་པ་ང་ཡིས་བཤད་པར་བྱ་ཡིས་ཉོན་ཅིག་ཅེས་སྟོན་ལ། ཐབས་དང་ཤེས་རབ་ཅེས་སོགས་སོ། །
གཉིས་པ་ལ་གཉིས་ཏེ། ལུས་རྣམ་པར་གཞག་པ་དང་། ཡན་ལག་རྒྱས་པར་བཤད་པའོ། ། དང་པོ་ནི། འབྱུང་བ་དང་རྔུབ་པ་ལ་སོགས་པ་ལྟ་སྟངས་བཞིའི་སྒོ་ནས་ལས་བསྒྲུབ་པ་དང་། གྲོགས་རྣལ་འབྱོར་མ་དགུག་པ་དང་། གྲོགས་ངོ་ཤེས་པར་བྱེད་པའི་བརྡ་ཆེན་དང་། ཐུན་མོང་བའི་འབྲས་བུ་ལ་མོས་པའི་གདུལ་བྱའི་དོན་བྱེད་པ་ཆར་དབབ་པ་ལ་སོགས་པ་ལས་ཚོགས་དུ་མ་དང་། སྤྱོད་པའི་རྣམ་པར་འཕྲུལ་པ་རྣམ་པ་མང་པོ་བརྗོད་པ་དང་། གདུག་པ་ཅན་གྱི་ལུས་རེངས་པར་བྱེད་པ་དང་།
གནས་ནས་བསྐྲོད་པ་ཉིད་དང་། རྡོ་རྗེ་གྲི་གུག་གིས་ཕ་རོལ་གྱི་སྡེ་རེངས་པར་བྱེད་པ་དང་། བསད་ལས་ཀྱི་མངོན་སྤྱོད་དང་། དམན་མཆོག་གི་བྱེ་བྲག་ཇི་ལྟར་རིགས་པ་དང་།

རྣལ་འབྱོར་མའི་སྐུ་བསྐྱེད་པ་དང་། གནས་གཞལ་ཡས་ཁང་དང་། བྱེད་རྒྱུ་མངོན་བྱང་ལྔ་དང་། སློབ་མའི་དོན་བྱེད་པ་དབང་བསྐུར་གྱི་རྣམ་གཞག་དང་། ཡེ་ཤེས་ནི་ཡང་དག་པའི་དོན་སྟོན་པས་ལྟ་བ། རྫོགས་རིམ། དག་པ་དང་གསུམ། རྣམ་ཤེས་གསལ་བ་ཞེས་བྱ་བ་རྐུན་པོ་ངོ་བཟུང་བ་དང་། སྐུ་རྡོ་རྗེ་ལ་སོགས་པ་ལྷ་རྣམས་ཇི་ལྟར་འབྱུང་བ་དེའི་བསྐྱེད་ཆོག་རྣམས་སོ། ། ཞེས་པ་ལ་ལྟ་སྟངས་ཞེས་པ་ནས་འབྱུང་བའོ། ། ཞེས་སོ། །
གཉིས་པ་ལ་གསུམ་སྟེ། ཐབས་རྒྱུད་དང་པོར་བསྒོམ་པའི་འཐད་པ། དེས་མི་འཆིང་ཞིང་གྲོལ་བར་བསྟན་པ། ཐབས་ཀྱི་རྒྱུད་ཀྱི་རྒྱས་པར་དབྱེ་བའོ། ། དང་པོ་ནི། འབྲས་བུ་ཧེ་རུ་ཀ་ནི་བསྐྱེད་པའི་རྒྱུ་ལམ་ཡིན་པའི་ཕྱིར། དང་པོར་ཐབས་རྒྱུད་གཅིག་ནི་བསྒོམ་པར་བྱའོ། ། ཞེས་པ་ལ་ཧེ་རུ་ཀ་ནི་ཞེས་སོགས་སོ། ། གཉིས་པ་ནི། རྡོ་རྗེ་སྙིང་པོ་སྙིང་རྗེ་ཆེན་པོ་ཞེས་བོས་ནས།
ཐ་མལ་གྱི་རྣམ་རྟོག་གཉེན་པོར་བསྐྱེད་རིམ་ལྷའི་དངོས་པོ་ཉིད་ཀྱིས་རྣམ་པར་རོལ་ཞིང་། བསྐྱེད་རིམ་ལྷའི་དངོས་པོ་འཆིང་བ་སྟེ་དེར་ཞེན་པས་ཀྱང་འཆིང་བར་འགྱུར་བས། དེའི་གཉེན་པོར་ལྷ་དེ་ཡེ་ཤེས་སུ་ཡོངས་སུ་ཤེས་པས་གྲོལ་བར་འགྱུར་བ་ཡིན་ནོ། ། ཞེས་པ་ལ་རྡོ་རྗེ་ཞེས་པ་ནས་ཡིན་ཞེས་པ་འདི་བྱུང་། བསྐྱེད་རིམ་ལྷའི་དངོས་པོར་ཞེན་པ་མེད་པ་རྫོགས་རིམ་གྱི་ཡེ་ཤེས་ཀྱང་རང་བཞིན་མེད་པར་ཡོངས་སུ་ཤེས་པར་བྱ་སྟེ་དེ་ལྟར་ཤེས་པས་གྲོལ་བར་འགྱུར་ཞིང་། རང་བཞིན་མེད་པར་ཤེས་པའི་ཡེ་ཤེས་དེས་སྣང་བའི་དངོས་པོ་ཐམས་ཅད་བྱིན་གྱིས་བརླབས་པའམ་རྒྱས་བཏབ་ནས་བསྒོམ་པར་བྱ། དེ་ལྟར་བསྒོམ་པའི་ཉམས་ལེན་ཤེས་པར་འགྱུར་བ་ནི་ཤེས་རབ་ཅན་ཡིན་ནོ། ། ཞེས་པ་ལ་དངོས་པོ་ཞེས་པ་ནས་ཤེས་རབ་ཅན་ཞེས་སོ། ། བསྐྱེད་རིམ་ལྷའི་དངོས་པོ་དང་ལྷའི་དངོས་པོར་ཞེན་པ་མེད་པ་རྫོགས་རིམ་གཉིས་ཀ་རང་བཞིན་མེད་པར་བརྗོད་བྲལ་དུ་ཡོངས་སུ་ཤེས་པར་བྱས་ནས་ཉམས་སུ་ལེན་པར་བྱ་སྟེ། ཉམས་སུ་ལེན་ཚུལ་དེ་ལྟར་བསྐྱེད་རིམ་ཀྱཻ་རྡོ་རྗེའི་དཀྱིལ་འཁོར་དང་།
རྫོགས་རིམ་ཤྲཱི་ཧེ་རུ་ཀའི་ཡི་གེ་བཞིའི་དོན་བསྒོམ་པར་བྱའོ། ། ཞེས་པ་ལ་དངོས་པོ་ཞེས་པ་ནས་བཀའ་བསྒོམ་བྱ་ཞེས་སོ། ། གསུམ་པ་ལ་གཉིས་ཏེ། གྲོལ་བྱེད་ཀྱི་ལམ་དང་། སྨིན་པར་བྱེད་ཀྱི་དབང་ངོ་། ། དང་པོ་ལ་གཉིས་ཏེ། ཇི་ལྟར་མོས་པར་བྱ་བ་ལྷན་ཅིག་སྐྱེས་པའི་ཡེ་ཤེས་རྟོགས་པའི་ལྟ་བ་བསྟན་པ། དེ་ལྟར་མོས་པར་བྱས་ནས་གནས་པར་བྱ་བའི་ཐབས་རྒྱུད་དོ། ། དང་པོ་ལ་གཉིས་ཏེ། དོན་དངོས་དང་།
ལེའུའི་མིང་ངོ་། ། དང་པོ་ལ་གསུམ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད། གང་ལ་བརྟེན་ནས་སྐྱེ་བའི་རྟེན་དེ་མངོན་དུ་བྱེད་པའི་ཐབས་སོ། ། དང་པོ་ནི། ཕ་རོལ་ཏུ་ཕྱིན་པ་སྤྱི་ལ་སྦྱར་ན། ལུས་ཅན་ཀུན་གྱི་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་ལ་རང་བཞིན་ལྷན་ཅིག་སྐྱེས་པའི་ཡེ་ཤེས་ཆེན་པོ་གནས་ཤིང་། ཡེ་ཤེས་དེའི་མཚན་ཉིད་སྤྲོས་པའི་རྟོག་པ་ཐམས་ཅད་ཡང་དག་པར་སྤངས་པའི་ཡེ་ཤེས་ཆེན་པོ་བརྟན་གཡོའི་དངོས་པོ་ཀུན་ལ་ཁྱབ་ནས་ཡོད་དེ། དེ་ལྟར་ཁྱབ་པར་བྱེད་པ་པོའི་ཆོས་ཉིད་ཡིན་པས་སོ། ། དེ་ལྟར་ལུས་ལ་གནས་ཀྱང་ལུས་ལས་མ་སྐྱེས་པས་ན་འཁོར་བ་མྱང་འདས་དང་མྱང་འདས་འཁོར་བར་ཐལ་བའི་སྐྱོན་མེད་དོ། །
ཞེས་པ་ལ་ལུས་ལ་ཞེས་པ་ནས་མ་སྐྱེས་པའོ་ཞེས་སོ། ། སྦས་དོན་ལ་སྦྱར་ན། གྲུབ་པ་པོའི་རྡོ་རྗེའི་ལུས་ལ་ཞུ་བདེ་ལྷན་སྐྱེས་ཀྱི་ཡེ་ཤེས་ཆེན་པོ་གནས་ཤིང་། ཡེ་ཤེས་དེའི་མཚན་ཉིད་མཚན་མ་དང་རྣམ་པར་རྟོག་པ་ཐམས་ཅད་ཡང་དག་སྤངས་ཤིང་ལུས་ཀྱི་དངོས་པོའི་ཆ་ཤས་ཀུན་ལ་ཁྱབ་པ་པོ་ཡིན་པས་ལུས་ཀྱི་ཆ་ཤས་ཐམས་ཅད་ལ་བདེ་སྟོང་གིས་ཁྱབ། དེ་ལྟར་ལུས་ལ་གནས་ཀྱང་ལུས་ལ་དངོས་སུ་མ་སྐྱེས་པས་ལུས་ཤེས་སུ་ཐལ་བའི་སྐྱོན་མེད་ཅེས་པ་ལ་ལུས་ལ་སོགས་སོ། ། གཉིས་པ་ལ་བཞི་སྟེ། ལུས་རྩའི་དཀྱིལ་འཁོར། ཡི་གེ་བྷ་གའི་དཀྱིལ་འཁོར། ཁམས་བདུད་རྩིའི་དཀྱིལ་འཁོར། སྙིང་པོ་ཡེ་ཤེས་རླུང་གི་དཀྱིལ་འཁོར་རོ། །
དང་པོ་ལ། ཞུ་བ་དང་། ལན་གཉིས། དང་པོ་ནི། ཀྱཻ་བཅོམ་ལྡན་འདས་ཞེས་བོས་ནས། རྡོ་རྗེའི་ལུས་ལ་རྩ་དུ་ལགས། ཞེས་ཞུ་བ་སྟོན་པ་ལ་ཀྱཻ་ཞེས་སོགས་སོ། ། གཉིས་པ་ལ་བཞི་སྟེ། བྱང་ཆུབ་ཀྱི་སེམས་འབབ་པའི་རྩ་སོ་གཉིས། དེ་རྣམས་ཀྱི་ནང་ནས་གཙོ་མོ་གསུམ།
རྩ་སོ་གཉིས་ཀྱི་གསལ་བ་མིང་གི་རབ་དབྱེ། དེ་དག་གི་སྤྱིའི་མཚན་ཉིད་དོ། ། དང་པོ་ནི་ལན་ལ། བཅོམ་ལྡན་འདས་ཀྱིས་བཀའ་སྩལ་པ། རྡོ་རྗེའི་ལུས་ལ་རྩ་རྣམས་ནི་སུམ་ཅུ་རྩ་གཉིས་ཏེ། སོ་དང་སེན་མོ་ལ་སོགས་པ་བསྐྱེད་པའི་བྱང་ཆུབ་ཀྱི་སེམས་སོ་གཉིས་འབབ་པ། དེ་ཀུན་གྱི་དྭངས་མ་ཐབས་ཤེས་གསང་བའི་སྙོམས་འཇུག་གི་བདེ་བ་ཆེན་པོའི་དབང་གི་གནས་སུ་འཛག་པ་སྟེ་འཚོགས་པར་འགྱུར་རོ། ། ཞེས་པ་ལ་བཅོམ་ལྡན་ཞེས་པ་ནས་འཛག་པའོ་ཞེས་སོ། ། གཉིས་པ་ནི་རྩ་སོ་གཉིས་པོ་དེ་རྣམས་ཀྱི་ནང་ནས་རྩ་རྣམ་པ་གསུམ་ནི་གནས་སྐབས་ཀུན་ཏུ་གཙོ་མོ་སྟེ། གང་ཞེ་ན་རྐྱང་མ་དང་རོ་མ་དང་ཀུན་འདར་མའོ། །
གནས་སྐབས་ཀུན་ཏུ་གཙོ་སྟེ། གཞི་དུས་སུ་རོ་མས་ལུས་གྲུབ་པར་བྱེད། རྐྱང་མས་ངག་གྲུབ་པར་བྱེད། དབུ་མས་ཡིད་གྲུབ་པར་བྱེད། ལམ་དུས་སུ་རྐྱང་མས་ཤེས་རབ་ཀྱི་རང་བཞིན་གྱིས་མི་རྟོག་པའི་ཉམས་བསྐྱེད། རོ་མས་ཐབས་ཀྱིས་བདེ་བའི་ཆ་བསྐྱེད་པར་བྱེད་པ་ཡང་དག་གནས། ཀུན་འདར་མ་ནི་རྡོ་རྗེ་ལུས་ཀྱི་དབུས་སུ་གནས་ནས་དེར་རླུང་སེམས་ཚུད་པ་ན་གཟུང་དང་འཛིན་པ་ཉིད་ཀྱི་རྣམ་པར་རྟོག་པ་སྤངས་པའི་གཉིས་མེད་ཀྱི་ཡེ་ཤེས་བསྐྱེད་ཅིང་། འབྲས་དུས་སུ་རྩ་གསུམ་སྐུ་གསུམ་དུ་གནས་གྱུར་པ་ཡིན་ནོ། ། ཞེས་པ་ལ་དེ་རྣམས་སོགས་སོ། ། དེར་མ་ཟད་ལྟེ་བ་མན་ཆད་དུ་རོ་རྐྱང་གཉིས་རྩེ་མོ་གཉིས་སུ་གྱེས་པའི་རྐྱང་མའི་ཕྱོགས་གཅིག་གིས་མི་བསྐྱོད་འབབ་པ་མ་སྟེ་དྲི་ཆུ་འཕེན་འཛིན་དང་།
ཕྱོགས་གཅིག་གིས་ག་པུར་འཕེན་འཛིན་དང་། རོ་མའི་ཕྱོགས་གཅིག་གིས་དེ་བཞིན་ཁྲག་འབབ་ཅིང་སྟེ་རཀྟ་འཕེན་འཛིན་དང་། ཕྱོགས་གཅིག་གིས་དྲི་ཆེན་འཕེན་འཛིན་དང་། ཀུན་འདར་མ་དབུ་མའི་ཡས་སྣེ་ཤེས་རབ་ཀྱི་རང་བཞིན་རྐྱང་མ་དང་བསྡོངས་ནས་སྨིན་མཚམས་སུ་ཟླ་བ་འབབ་བཤད་པ་སྟེ་ཁམས་དཀར་པོ་འཛིན། དབུ་མའི་མས་སྣེ་རོ་མ་དང་བསྡོངས་ནས་གསང་གནས་སུ་ཁམས་དམར་པོ་འཛིན་པ་དེ་ནི་དེ་ལྟར་དུ་གྲགས་སོ། ། ཞེས་པ་ལ་རྐྱང་མ་ཞེས་སོགས་སོ། ། གསུམ་པ་ནི། འོ་ན་རྩ་སོ་གཉིས་པོ་དེ་དག་གི་མིང་ཇི་ལྟ་བུ་ཞེ་ན། རྣམ་རྟོག་གིས་མི་ཕྱེད་པས་ན་མི་ཕྱེད་མ་དང་། རྣམ་རྟོག་ཕྲ་མོ་མང་པོ་བསྐྱེད་པས་ན་ཕྲ་གཟུགས་མ་དང་།
འདོད་ཡོན་ལ་བརྩེ་བས་ན་བརྩེ་བ་མ་དང་། སྐྱེ་གནས་ཀྱི་གཡོན་ནས་བྱང་ཆུབ་ཀྱི་སེམས་འབབ་པའི་རྒྱུ་བྱེད་པས་ན་གཡོན་པ་མ་དང་། སངས་རྒྱས་ཀྱི་སར་ཐག་ཐུང་བས་ན་ཐུང་ངུ་མ་དང་། སྲིད་ཞིའི་མཐའ་མི་མངོན་པས་ན་རུས་སྦལ་སྐྱེས་མ་དང་། བདེ་བ་ཡིད་ལ་བསྒོམ་པས་ན་བསྒོམ་པ་མ་དང་། དྲི་མ་འཁྲུད་པས་ན་དབང་མ་དང་། ཆགས་སོགས་ཉེས་སྐྱོན་བསྐྱེད་པས་སྐྱོན་མ་དང་། ཡེ་ཤེས་ལ་འཇུག་པས་འཇུག་མ་དང་། ཏིང་ངེ་འཛིན་ཐམས་ཅད་ཀྱི་གཞིར་གྱུར་པས་ན་མ་མ་དང་། མི་རྟོག་པས་ན་མཚན་མོ་དང་།
ཉོན་མོངས་པའི་གདུང་བ་སེལ་བས་ན་བསིལ་སྦྱིན་མ་དང་། དྲོད་བསྐྱེད་པས་ན་ཚ་བ་མ་དང་། བྱང་སེམས་རྐྱང་ནས་འབབ་པས་ན་རྐྱང་མ་དང་། གཟུང་འཛིན་གྱི་རྣམ་རྟོག་ཀུན་འདར་བར་བྱེད་པས་ན་ཀུན་འདར་མ་དང་། བདེ་བའི་རོ་མྱོང་བས་ན་རོ་མ་དང་། བྱང་སེམས་ཀྱི་བདེ་བ་ལ་གཞོལ་བས་ན་གཞོལ་མ་དང་། བདེ་བས་ཡིད་ཚིམ་པར་བྱེད་པས་ན་རངས་མ་དང་། མི་རྟོག་པའི་ཏིང་ངེ་འཛིན་མུན་པ་ལྟ་བུའི་གཟུགས་བསྐྱེད་པས་ན་ཤིན་ཏུ་གཟུགས་ཅན་མ་དང་། ཐམས་ཅད་དུ་མཉམ་པ་ཉིད་བསྐྱེད་པས་སྤྱི་མ་དང་། ཡེ་ཤེས་ཀྱི་རྒྱུ་སྟེར་བས་རྒྱུ་སྦྱིན་མ་དང་།
སྡུག་བསྔལ་གྱི་སྦྱོར་བ་དང་བྲལ་བས་སྦྱོར་བྲལ་མ་དང་། ཏིང་ངེ་འཛིན་ཡིད་དུ་འོང་བ་བསྐྱེད་པས་སྡུག་གུ་མ་དང་། ཡིད་ལ་འདོད་པ་ཐམས་ཅད་གྲུབ་པས་གྲུབ་མ་དང་། རྣམ་རྟོག་གི་བུད་ཤིང་བསྲེགས་ཏེ་ཡེ་ཤེས་བསྐྱེད་པས་འཚེད་མ་དང་། ལུས་ལ་ཁམས་ཀྱིས་ཁྱབ་སྟེ་ཡིད་བདེ་བའི་ཡེ་ཤེས་བསྐྱེད་པས་ཡིད་བཟང་མ་དང་། སྐུ་གསུང་ཐུགས་ཀྱི་ངོ་བོ་རྩ་གསུམ་ལ་ལན་གསུམ་དཀྲིས་པས་སུམ་བསྐོར་མ་དང་། འདོད་ཆགས་ཀྱི་རྣམ་རྟོག་རྒྱས་པར་བྱེད་པས་འདོད་མ་དང་། བདེ་བའི་རྟེན་བྱེད་པས་ཁྱིམ་མ་དང་། རྣམ་རྟོག་གི་སྲོག་གཅོད་པར་བྱེད་པས་གཏུམ་མོ་དང་། རྟོག་པའི་འཆིང་བ་དང་བྲལ་བས་བདུད་བྲལ་མའོ་ཞེས་པ་ལ་མི་ཕྱེད་མ་དང་སོགས་སོ། །
བཞི་པ་དེ་དག་གི་སྤྱིའི་མཚན་ཉིད་ལ་གཉིས་ཏེ། ཞུ་བ་དང་། ལན་ནོ། ། དང་པོ་ནི། བཅོམ་ལྡན་འདས་ཞེས་བོས་ནས་རྩ་སུམ་ཅུ་རྩ་གཉིས་པོ་འདི་རྣམས་ཀྱི་བྱེད་ལས་ཇི་ལྟ་བུ་ལགས། ཞེས་པའི་ཞུ་བ་སྟོན་པ་ལ་བཅོམ་ལྡན་འདས་སོགས་སོ། ། གཉིས་པ་ལ་གཉིས་ཏེ། ཤེས་རབ་དོན་དམ་པའི་ལས་དང་། ཐབས་ཀུན་རྫོབ་ཀྱི་ལས་སོ། ། དང་པོ་ནི།
རྩ་ཐམས་ཅད་ནི་ཐབས་ཀྱིས་ཟིན་མ་ཟིན་གྱི་བྲེ་བྲག་གིས་གཞི་ལམ་འབྲས་བུའི་ཆོས་ཐམས་ཅད་ཀྱི་གཞི་བྱེད་དེ། ཐབས་ཀྱིས་མ་ཟིན་ན་འདོད་ཁམས་ལ་སོགས་པའི་ཐུན་མོང་བའི་སྲིད་པ་གསུམ་དང་། ཐབས་ཀྱིས་ཟིན་ནས་ལམ་དུ་བྱས་ན་ཞུ་བདེ་མི་རྟོག་པའི་སྟེ་སྦས་དོན་གྱི་སྲིད་པ་གསུམ་དང་། མཐར་ཐུག་ནས་ཡོངས་སུ་གྱུར་པ་ན་ཆོས་སྐུ་ལ་སོགས་པ་མཐར་ཐུག་གི་སྲིད་པ་གསུམ་སྐྱེད་པར་བྱེད་པའི་ཕྱིར། ཞེས་པ་ལ་སྲིད་གསུམ་ཡོངས་གྱུར་ཞེས་སོགས་སོ། ། དེ་བས་ན་རྩ་རྣམས་ལམ་དུ་བྱས་ཏེ་གཟུང་བ་ཉིད་དང་དེ་འཛིན་པ་ཉིད་ཀྱི་རྣམ་པར་རྟོག་སྤངས་པའི་རྟོག་མེད་ཀྱི་ཏིང་ངེ་འཛིན་སྐྱེད་པར་བྱའོ། ། ཞེས་པ་ལ་གཟུང་དང་ཞེས་སོགས་སོ། ། གཉིས་པ་ནི། དོན་དམ་པའི་བྱེད་ལས་སམ་ཡང་ན་ཐབས་ཀུན་རྫོབ་ཀྱི་བྱེད་ལས་ནི། ཕ་མའི་རྩ་ཐམས་ཅད་ཀྱི་ཁམས་དྭངས་མ་སྐྱེད་པར་བྱེད།
དེ་དངོས་པོའི་མཚན་ཉིད་དམ་བུ་ཚའི་ལུས་སུ་ནི་རྟག་ཅིང་གྲུབ་པ་ཡིན་ནོ། ། ཞེས་པ་ལ་ཡང་ན་ཞེས་སོགས་སོ། ། གཉིས་པ་ཡི་གེ་བྷ་གའི་དཀྱིལ་འཁོར་ལ་གཉིས། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། ཕྱི་རོལ་ན་ཇི་ལྟར་ཡོད་པའི་ཆོས་ཐམས་ཅད་ནང་དུ་སྡོམ་ཞིང་སྤྲོས་པ་གཅོད་པའི་ཚུལ་གྱིས་དབྱེ་བའང་བཤད་པར་བྱ་སྟེ་ཞེས་པ་ལ་སྡོམ་པའི་ཞེས་སོགས་སོ། ། གཉིས་པ་ལ་གསུམ་སྟེ། རྩ་གཉིས་སུ་བཞག་པ། རྩ་དང་འཁོར་ལོ་གསུམ་དུ་བཞག་པ།
འཁོར་ལོ་བཞིར་བཞག་པའོ། ། དང་པོ་ནི། ཨཱ་ལིའི་རྣམ་པའི་བྱང་སེམས་ཟླ་བ་ལྟར་དཀར་བ་འབབ་པ་ནི་ཤེས་རབ་ཅེས་བྱ་བ་གཡོན་གྱི་བརྡ་ཡིན་པས་དེ་འབབ་པའི་རྩ་གཡོན་ལ་ལཱ་ལ་ན་ཞེས་བྱ་ཞིང་རྐྱང་མའི་རྣམ་གྲངས་དང་། ཀཱ་ལིའི་རྣམ་པའི་བྱང་སེམས་ནི་ཉི་མ་ལྟར་དམར་བ་འབབ་པ་ནི་ཐབས་ཞེས་བྱ་བ་གཡས་ཀྱི་བརྡ་ཡིན་པས་དེ་འབབ་པའི་རྩ་གཡས་ལ་རཱ་ས་ན་ཞེས་བྱ་ཞིང་རོ་མའི་རྣམ་གྲངས་སོ་ཞེས་པ་ལ་ཨཱ་ལི་ཞེས་སོགས་སོ། ། གཉིས་པ་ནི། དབུ་མ་དང་སྙིང་ཁ་ནི་ཆོས་ཀྱི་སྐུ་དང་། རྐྱང་མ་དང་མགྲིན་པ་ནི་ལོངས་སྤྱོད་རྫོགས་པའི་སྐུ་དང་། རོ་མ་དང་ལྟེ་བ་ནི་སྤྲུལ་པའི་སྐུ་ཡིན་ཞིང་། དེ་རྣམས་རིམ་པ་བཞིན་དུ་ནི་སྐུ་དང་གསུང་དང་ཐུགས་སོ་སྟེ་དེ་དག་ལའང་སྦྱར་རོ། ། ཞེས་པ་ལ་ཆོས་དང་ཞེས་སོགས་སོ། །
གསུམ་པ་ལ་ཡི་གེ་བཞི་ལྷ་མོ་བཞིར་བཞག་པ་སོགས་བདུན་ཡོད་པ་ལས། དང་པོ་ནི། ཡི་གེ་ཨེའི་རྣམ་པ་ལྟེ་བའི་རྩ་མདུད་གྲུ་གསུམ་དང་དབྱིབས་མཐུན་ཞིང་དེ་ས་གཙོ་ཆེ་བས་ས་རྣམ་པར་དག་པ་ལྷ་མོ་སྤྱན་མར་བརྗོད། ཝྃ་གྱི་རྣམ་པ་སྙིང་ཁ་ཟླུམ་པོ་དང་དབྱིབས་མཐུན་ཞིང་དེ་ཆུ་གཙོ་ཆེ་བས་ཆུ་རྣམ་པར་དག་པ་ལྷ་མོ་བདག་མ་སྟེ་མཱ་མ་ཀིར་བརྗོད། མའི་རྣམ་པ་ནི་མགྲིན་པའི་འཁོར་ལོ་དང་དབྱིབས་མཐུན་ཞིང་དེ་མེ་གཙོ་ཆེ་བས་མེ་རྣམ་པར་དག་པ་ལྷ་མོ་གོས་དཀར་མོར་བརྗོད། ཡའི་རྣམ་པ་སྤྱི་བོའི་འཁོར་ལོ་དང་དབྱིབས་མཐུན་ཞིང་དེ་རླུང་གི་རླུང་གཙོ་ཆེ་བས་རླུང་རྣམ་པར་དག་པ་ལྷ་མོ་སྒྲོལ་མར་བརྗོད་པ་ཡིན་ནོ། ། ཞེས་པ་ལ་ཨེ་ཝྃ་ཞེས་སོགས་སོ། ། རྩ་འདབ་ཀྱི་གྲངས་ནི། ལྟེ་བ་དང་པོ་ལུས་ཆགས་པའི་གཞི་ཡིན་ཞིང་ཐམས་ཅད་སྐྱེད་པར་བྱེད་པ་འམ་སྤྲུལ་པར་བྱེད་པས་ན་སྤྲུལ་པའི་འཁོར་ལོ་ཞེས་བྱ་འདི་ལ་དབྱུག་གུ་དྲུག་ཅུ་རྩ་བཞི་དག་པས་པདྨའི་འདབ་མ་དྲུག་ཅུ་རྩ་བཞི་དང་། སྙིང་ཁ་སེམས་གནས་པའི་རྟེན་ཡིན་ཞིང་སེམས་ལས་ཆོས་ཐམས་ཅད་འབྱུང་བས་ཆོས་ཀྱི་འཁོར་ལོ་ཞེས་བྱ།
འདི་ལ་ཐུན་ཕྱེད་ས་བརྒྱད་དག་པས་འདབ་མ་བརྒྱད་དང་། མགྲིན་པར་རོ་དྲུག་ལ་ལོངས་སྤྱོད་པས་ལོངས་སྤྱོད་རྫོགས་པའི་འཁོར་ལོ་ཞེས་བྱ། འདི་ལ་འཕོ་བ་བཅུ་དྲུག་དག་པས་འདབ་མ་བཅུ་དྲུག་དང་། སྤྱི་བོར་བདེ་ཆེན་གྱི་ཡེ་ཤེས་ཀྱི་རྟེན་བྱང་སེམས་ཧྃ་གི་རྣམ་པར་གནས་པས་བདེ་བ་ཆེན་པོའི་འཁོར་ལོ་ཞེས་བྱ། འདི་ལ་ཆུ་ཚོད་སོ་གཉིས་དག་པས་འདབ་མ་སུམ་ཅུ་རྩ་གཉིས་ཡོད་ཅིང་། དེ་དག་འཁོར་ལོ་བཞིའི་གྲངས་ཀྱི་རིམ་པས་རྣམ་པར་བཞག་པ་ཡིན་ནོ། ། ཞེས་པ་ལ་སྤྲུལ་པའི་ཞེས་སོགས་སོ། ། སྐད་ཅིག་མ་བཞིར་རྣམ་པར་བཞག་པ་ནི། འོ་དང་འཁྱུད་པ་ལ་སོགས་པ་རྣམ་པ་སྣ་ཚོགས་པ་ནི་སྐད་ཅིག་མ་དང་པོ་དང་། བདེ་བ་རྫོགས་པ་རྣམ་པར་སྨིན་པའི་དུས་ནི་སྐད་ཅིག་མ་གཉིས་པ་དང་།
བརྟག་དཔྱད་བྱེད་པ་འམ་རྣམ་པར་ཉེད་པ་ནི་སྐད་ཅིག་མ་གསུམ་པ་དང་། མཚན་ཉིད་དང་མཚན་གཞི་ལ་སོགས་པར་ཞེན་པའི་རྟོག་པ་དང་བྲལ་བའི་དུས་ནི་སྐད་ཅིག་མ་བཞི་པའོ། ། ཞེས་པ་ལ་སྐད་ཅིག་མ་ཞེས་སོགས་སོ། ། འཕགས་པའི་བདེན་པ་བཞིར་རྣམ་པར་བཞག་པ་ནི། སྡུག་བསྔལ་གསུམ་མམ་བརྒྱད་ཅི་རིགས་པས་སྡུག་བསྔལ་བ་ནི་ཤེས་པར་བྱ་བ་དང་། དེའི་རྒྱུ་ལས་ཉོན་གྱི་ཀུན་འབྱུང་ནི་སྤང་པར་བྱ་བ་དང་། སྡུག་བསྔལ་ལས་གྲོལ་བའི་འགོག་པ་ནི་མངོན་དུ་བྱ་བ་དང་། དེ་མངོན་དུ་བྱེད་པའི་ཐབས་ནི་ལམ་མོ་སྟེ་བསྟེན་པར་བྱ་བ་ཡིན་ནོ། ། ཞེས་པ་ལ་འཕགས་པའི་སོགས་སོ། ། དེ་ཁོ་ན་ཉིད་བཞིར་རྣམ་པར་བཞག་པ་ནི།
བདག་ལྷར་བསྐྱེད་པ་བདག་གི་དེ་ཁོ་ན་ཉིད་དང་། ཨོཾ་ལ་སོགས་པ་ཡི་གེ་འགོད་པ་ནི་སྔགས་ཀྱི་དེ་ཁོ་ན་ཉིད་དང་། ཡེ་ཤེས་པ་བཅུག་པ་སོགས་ལྷའི་དེ་ཁོ་ན་ཉིད་དང་། དེ་རྣམས་ཤེས་པར་བྱེད་པའི་ཡེ་ཤེས་ཆེན་པོ་ནི་ཡེ་ཤེས་ཀྱི་དེ་ཁོ་ན་ཉིད་དོ་ཞེས་པ་ལ་དེ་ཁོ་ན་སོགས་སོ། ། དགའ་བ་བཞིར་རྣམ་པར་བཞག་པ་ནི། རྩོལ་བ་ཆེ་བདེ་བ་ཆུང་བས་ན་དགའ་བ་དང་། རྩོལ་བ་ཆེ་ལ་བདེ་བ་ཆུང་བས་ན་དགའ་བ། རྩོལ་བ་ཆུང་བདེ་བ་ཆེ་བས་ན་མཆོག་ཏུ་དགའ་དང་། སླར་འདོད་པའི་ཆགས་པ་དང་བྲལ་བས་ན་དགའ་བྲལ་གྱི་དགའ་བ་དང་། བདེ་སྟོང་ལྷན་ཅིག་སྐྱེས་པའི་ཡེ་ཤེས་གསལ་བས་ན་ལྷན་སྐྱེས་ཀྱི་དགའ་བའོ། །
ཞེས་པ་ལ་དགའ་བ་བཞི་སོགས་སོ། ། སྡེ་པ་བཞིར་རྣམ་པར་བཞག་པ་ནི། རང་གི་ཚུལ་ལུགས་མི་འགྱུར་བས་ན་གནས་བརྟན་པ་དང་། གཞི་ལྔ་དང་དུས་གསུམ་ཐམས་ཅད་རྫས་སུ་ཡོད་པར་སྨྲ་བས་ན་ཐམས་ཅད་ཡོད་པར་སྨྲ་བ་དང་། མང་པོས་བཀུར་བའི་རྒྱལ་རྒྱུད་སྟོན་པའི་སྲས་སྒྲ་གཅན་འཛིན་གྱི་ལུགས་སྲོལ་འཛིན་པས་ན་ཀུན་གྱིས་བཀུར་བ་དང་། ལྟ་སྤྱོད་མཐུན་པའི་དགེ་འདུན་ཕལ་ཆེར་འདུས་པས་ན་དགེ་འདུན་ཕལ་ཆེན་ནོ་ཞེས་པ་ལ་སྡེ་པ་ཞེས་སོགས་སོ། ། གསུམ་པ་ཁམས་བདུད་རྩིའི་དཀྱིལ་འཁོར་ནི། སྨིན་མཚམས་སུ་ཕ་ལས་ཐོབ་པའི་ཁམས་ཟླ་བ་ལྟར་དཀར་བ་དང་། དབུ་མའི་མས་སྣེར་མ་ལས་ཐོབ་པའི་ཁམས་ཉི་མ་ལྟར་དམར་བ་དང་། གཡོན་རྐྱང་མ་ནས་ཐིག་ལེ་ཨཱ་ལི་ལྟར་འབབ་པ་དང་།
གཡས་རོ་མ་ནས་རཀྟ་ཀཱ་ལི་ལྟར་འབབ་པ་དང་། དེས་མཚོན་ནས་ཁམས་བཅུ་དྲུག་དང་། སྤྱི་བོ་ལ་སོགས་པར་གནས་པའི་སོ་དང་སེན་མོ་ལ་སོགས་པ་བསྐྱེད་པའི་ཁམས་སུམ་ཅུ་སོ་གཉིས་ལ་སོགས་པ་མཐའ་དག་བསྟན་པ་ཡིན་ནོ། ། ཞེས་པ་ལ་ཟླ་བ་དང་སོགས་སོ། ། བཞི་པ་རླུང་གི་དཀྱིལ་འཁོར་ནི། ཉིན་ཞག་ཕྲུག་གཅིག་ལ་འཕོ་བ་བཅུ་དྲུག་འཕོ་བ་རེ་རེ་ལ་དབུགས་སྟོང་སུམ་བརྒྱ་ལྔ་བཅུ་དང་། དབྱུག་གུ་དྲུག་ཅུ་རྩ་བཞི་རེ་རེ་ལ་དབུགས་སུམ་བརྒྱ་སུམ་ཅུ་སོ་ཕྱེད་དང་བརྒྱད་དང་ཆུ་ཚོད་རེ་ལ་དབུགས་དྲུག་བརྒྱ་བདུན་ཅུ་རྩ་ལྔ་པ་སུམ་ཅུ་རྩ་གཉིས་དང་། ཐུན་ཚོད་གཅིག་ལ་ཉིས་སྟོང་བདུན་བརྒྱ་བཞི་སྟེ། དེ་ལྟར་ཐམས་ཅད་བཞིའོ་ཞེས་པ་ལ་འཕོ་བ་སོགས་སོ། ། དོན་ནི་རྒྱུད་ཀྱི་མངོན་རྟོགས་ཀྱི་སྐབས་སུ་བཤད་ཟིན་ཏོ།།
༈ །།གསུམ་པ་མངོན་དུ་བྱེད་པའི་ཐབས་ནི་འཁོར་ལོ་བཞི་ལ་ཡི་གེ་འགོད་པ་དང་། རྩ་གསུམ་དང་། མེ་རླུང་གི་དཀྱིལ་འཁོར་རྣམས་གསལ་འདེབས་པ་བླ་མའི་མན་ངག་བཞིན་བྱས་ནས་ལྟེ་བར་ཨཾ་དྲོད་ཀྱི་བདག་ཉིད་ཅན་དེས་རྣམ་རྟོག་གསོད་པས་ན་གཏུམ་མོ་ཞེས་བྱ། དེ་མེར་འབར་བ་ཡིས་སྙིང་ཁར་དེ་བཞིན་གཤེགས་པ་ལྔའི་བདག་ཉིད་བྷྲཱུྃ་ཨཾ་ཛིཾ་ཁཾ་ཧཱུྃ་དང་། མཚམས་བཞིར་སྤྱན་མ་ལ་སོགས་པའི་བདག་ཉིད་མྃ་ལྃ་པྃ་ཏྃ་རྣམས་བསྲེགས་ཤིང་དེར་མ་ཟད་མགྲིན་པར་སོང་སྟེ་སྤྱན་མ་ལ་སོགས་པའི་བདག་ཉིད་ཡ་ར་ལ་ཝ་བཞི་ཡང་བསྲེགས་ཏེ། སྤྱི་བོར་སོང་སྟེ་ཨཱ་ལི་ཀཱ་ལི་རྣམས་བསྲེགས་པས་རི་བོང་ཅན་གྱི་བརྡས་བསྟན་པ་ཧཾ་ལ་ཕོག དེ་ལས་བྱང་ཆུབ་སེམས་རྒྱུན་འཛག་པ་གཡོན་རྐྱང་མ་ནས་བབས། སྔར་བསྲེགས་པ་རྣམས་གསོས་བཏབ། སྙིང་ཁའི་ཨཾ་གི་བར་དུ་ཕྱིན་པ་སོགས་བསྒོམས་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱེད་པ་ཡིན་ནོ། ། ཞེས་པ་ལ་ལྟེ་བར་ཞེས་སོགས་སོ། །
གཉིས་པ་ལེའུའི་མིང་ནི། ལྷན་ཅིག་སྐྱེས་པའི་ཡེ་ཤེས་དེ་རྟོག་པས་མི་ཕྱེད་པས་ན་རྡོ་རྗེ། དེ་སྐྱེད་པར་བྱེད་པའི་རྒྱུ་ཡིན་པས་ན་རིགས། དེ་ལྟར་ན་རྡོ་རྗེ་རིགས་ཀྱི་ལེའུ་དེ་ལེའུ་དང་པོ་ཤླཽ་ཀ་སུམ་ཅུའི་བདག་ཉིད་ཅན་གྱི་དོན། ཞེས་པ་ལ་རྡོ་རྗེ་རིགས་ཀྱི་སོགས་སོ། ༈ །གཉིས་པ་གནས་པར་བྱ་བའི་ཐབས་ཀྱི་རྒྱུད་ལ་གཉིས་ཏེ། གཙོ་བོར་ཐུན་མོང་བའི་དངོས་གྲུབ་སྒྲུབ་པ་དང་། མཆོག་གི་དངོས་གྲུབ་སྒྲུབ་པའོ། ། དང་པོ་ལེའུའི་འགྲེལ་ནི། རྡོ་རྗེ་རིགས་ཀྱི་ལེའུའི་འོག་ཏུ་སྔགས་ཀྱི་ལེའུ་བཤད་པའི་རྒྱུ་མཚན་ནི།
འཐོབ་བྱ་སྐུ་བཞིའི་དངོས་གྲུབ་དང་། དེ་ཐོབ་བྱེད་ཀྱི་ཐབས་ཀྱི་གཙོ་བོ་ལྷན་ཅིག་སྐྱེས་པའི་ཡེ་ཤེས་རྟེན་དཀྱིལ་འཁོར་བཞི་དང་བཅས་པ་ལེའུ་དང་པོར་བསྟན་ནས། ཐབས་གཞན་སྔགས་བཟླས་པས་ཀྱང་འགྲུབ་བོ་ཞེས་བསྟན་པའི་ཆེད་དུ་སྔགས་ཀྱི་ལེའུ་གསུངས་པ་ཡིན་ནོ། ། འདི་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། ལེའུ་དང་པོའི་རྗེས་སུ་དེ་ཁོ་ན་ཉིད་ཤེས་པར་བྱེད་པ་དང་། སྔགས་ཀྱི་གཟུགས་ཀྱིས་འགྲོ་བ་སྐྱོབ་པར་བྱེད་པས་སྔགས་ཀྱི་ལེའུ་སྟེ་ཚོགས་པ་རྡོ་རྗེ་འཆང་གིས་ཆོ་ག་ཇི་ལྟ་བ་བཞིན་དུ་བཤད་པར་བྱའོ། །
ཞེས་པ་ལ་སྔགས་ཀྱི་ལེའུ་སོགས་སོ། ། གཉིས་པ་ལ་ལྔ་སྟེ། གཏོར་མའི་སྔགས། བཟླས་པ། བྱིན་གྱིས་བརླབས་པ། ས་སྦྱངས་པ། ལས་ཀྱི་ཚོགས་སོ། ། དང་པོ་ནི། གཏོར་མའི་སྔགས་ནི། ལས་ཐམས་ཅད་ལ་བསྔགས་པས་དང་པོར་ཚོགས་གཉིས་རྫོགས་པའི་ཕྱིར་གཏོར་མ་ཕུལ་ཏེ་འཇུག་པར་བྱའོ་ཞེས་བསྟན་པའི་ཕྱིར་དེའི་སྔགས་གསུངས་པ།
ཨོཾ་ནི་ཕྱག་འཚལ་བའམ། དམ་བཅའ་བའམ། བཀྲ་ཤིས་པའམ། སྔགས་ཀྱི་མགོ་འདྲེན་པ་སོགས་ཏེ། རྩེ་མོར། ཨོཾ་ནི་ཅི་ཞིག་ཡིན་པར་བརྗོད། ། མཆོག་དང་ནོར་སྟེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། །
ཞེས་སོ། ། ཡང་ན་ཨོཾ་ནི་ཨ་ཧཾ་དུ་བྱས་པ་ལ། ཧཾ་ཡིག་ཕྱིས་ནས་ཨ་ཡིག་ཏུ་གྱུར་པ། ཨ་ཀ་ར་སྟེ་སེམས་བདག་ཏུ་འཛིན་པའི་གནས་སུ་གྱུར་པའོ། ། ཨ་ཀཱ་རོ་མུ་ཁཾ་ནི་གཙོ་བོར་བྱེད་པའོ། ། གང་ན་སརྦ་དྷརྨཱ་ཎཱཾ་ཕུང་སོགས་ཐམས་ཅད་ཀྱི་སྟེ་བདག་འཛིན་ལས་ཉོན་མོངས་དང་། དེ་ལས་ཕུང་སོགས་ཀྱི་རྟོག་པ་སྐྱེ་བས་སོ། ། ཞེས་བྷ་ཝ་པས་དང་། ཡང་ན་ཨཱ་ཀ་རོ་མུ་ཁཾ་ནི་དང་པོའི་སྒོའམ་རྒྱུའོ། ། གང་གི་ན་ཆོས་ཐམས་ཅད་ཀྱིའོ། །
གང་ན་ཨ་སྟེ་དེ་ཉིད་ནི་ཆོས་ཐམས་ཅད་ནི་སྐྱེ་བ་མེད་པར་བྱེད་པ་བདེ་བ་ཆེན་པོ་སྟེ་དེ་ལ་བརྟེན་ནས་རྨི་ལམ་ལྟ་བུའི་སེམས་ཅན་ཐམས་ཅད་གཏོར་མས་ཚིམ་པར་བྱའོ། ། ཞེས་པའོ། ། དེའང་བཞི་སྟེ། ཕྱི་དབྱིབས་ཀྱི་ཨ་ནི་ཡི་གེའི་སྲོག་དྲང་པོ་སྟེ། ཡི་གེའི་གཟུགས་ཐམས་ཅད་ཀྱི་དང་པོའོ། ། བརྗོད་པའི་ཨ་ནི་དབྱངས་ཐམས་ཅད་ཀྱི་ངོ་བོ་གྲུབ་པས་ན་དང་པོ་སྟེ། ཡི་གེ་ཐམས་ཅད་ཀྱི་ཐོག་མར་གྲུབ་པའི་ཕྱིར་ཏེ། ཁ་སྦྱོར་དུ། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་སྡེ་ཚན་འདྲེན་པར་བྱེད། །
ཅེས་སོ། ། ནང་ལྟར་བཤད་པའི་ཨ་ནི་ལྟེ་བའི་ཨ་ཐུང་ཤད་ལྟ་བུ་སྟེ་ལུས་ཀྱི་ཐོག་མར་གྲུབ་པའོ། ། དོན་དམ་པའི་ཨ་ནི་སྔར་བསྟན་པ་སྟེ། ཆོས་ཐམས་ཅད་ཀྱི་ཐོག་མར་གྲུབ་བོ། ། དེའང་མཚན་བརྗོད་དུ། དོན་ཆེན་ཡི་གེ་དམ་པ་ཡིན། ། ཁོ་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག ། ཅེས་སོ། །
དེ་ཉིད་ཅི་ལྟ་བུ་ཞེ་ན། ཨཱདྱ་ནུད་པན་ན་ཏྭ་སྟེ་གདོད་མ་ནས་མ་སྐྱེས་པའི་དེ་ཁོ་ན་ཉིད་དོ། ། ཨོཾ་ཨཱཿཧཱུྃ་ནི་རྣལ་འབྱོར་པ་དང་མགྲོན་གྱི་སྒོ་གསུམ་དེ་བཞིན་གཤེགས་པའི་སྐུ་གསུང་ཐུགས་དང་མཉམ་པར་བྱིན་གྱིས་རློབ་པ་སྟེ། འདི་དག་ལ་སོགས་པའི་ཆོས་ཐམས་ཅད་རང་བཞིན་གྱིས་སྟོང་པའི་ཡིད་ནི་ཨོཾ། དེའང་སེམས་ཙམ་གྱིས་སྟོང་ཉིད་དུ་ཞེན་པ་དང་། དེའི་ཐ་སྙད་མཚོན་པ་ནི་ཨཱཿདོན་དམ་པར་ཞེན་པ་ཐ་སྙད་ལས་འདས་པ་གཉིས་ཀྱིས་སྟོང་པའི་དོན་དམ་མཐོང་བ་ནི་ཧཱུྃ་ངོ་། ། ཡང་ན་རྡོ་རྗེ་གསུམ་མོ། ། ཕཊ྄་ནི་བདུད་དང་རྟོག་པ་སྣ་ཚོགས་འཇོམས་པའམ་ཤེས་རབ། སྭཱཧཱ་དེ་ཁོ་ན་ཉིད་དུ་སེམས་ཞི་བར་བྱེད་ཅིང་། གཞི་འཛུགས་པའམ་ཐབས་སོ། །
འབྱུང་པོ་ཐམས་ཅད་ནི་རིགས་དྲུག་གིས་བསྡུས་པའི་སེམས་ཅན་ཐམས་ཅད་དམ། སངས་རྒྱས་ཀྱང་ཡེ་ཤེས་ལས་བྱུང་བས་འབྱུང་པོའི་ཁོངས་སུ་བསྡུའོ། ། དེ་ཐམས་ཅད་ཀྱི་གཏོར་མ་ནི་མཆོད་པའི་ཡོ་བྱད་བྱིན་གྱིས་བརླབས་པ་དང་འབུལ་བར་བྱེད་པའི་སྔགས་སོ། ། ཞེས་པ་ལ་ཨོཾ་ཨཱ་ཀ་རོ་མུ་ཁཾ་སོགས་སོ། ། གཉིས་པ་ལ་དྲུག་སྟེ། རིགས་ལྔའི་ས་བོན། ཀྱཻ་རྡོ་རྗེའི་སྙིང་པོ། དེ་ཉིད་ལྔས་ཁྱད་པར་དུ་བྱེད་པ། གྲོང་ཁྱེར་དཀྲུགས་པའི་སྔགས། ལྷ་མོ་བཅོ་ལྔའི་ས་བོན།
ཧེ་རུ་ཀ་གསུམ་གྱི་སྔགས་སོ། ། དང་པོ་ནི། རིགས་ལྔའི་ས་བོན་ནི། དེའི་འོག་ཏུ་ལས་རྣམས་ལ་གཙོ་བོར་རིགས་ལྔ་གང་རུང་གི་ལྷར་བསྒོམས་ཤིང་དེའི་སྔགས་བཟླས་པ་སྔོན་དུ་འགྲོ་བར་བྱའོ་ཞེས་བརྟན་པའི་ཕྱིར་གསུངས་པ་ནི། བྷྲཱུྃ་ནི་ཆོས་ཐམས་ཅད་སེམས་ཙམ་དུ་དམིགས་པའི་ཡེ་ཤེས་ཏེ། རྣམ་སྣང་གི་དང་། ཨཾ་ནི་འཁོར་འདས་ཐམས་ཅད་མཉམ་པའི་ཡེ་ཤེས་ཏེ་རིན་འབྱུང་གི་དང་། ཛྲིཾ་ནི་གདུལ་བྱ་ཀུན་སོ་སོར་ཡང་དག་པར་མི་དམིགས་པར་རྟོགས་པའི་ཡེ་ཤེས་གཟུངས་དང་ཏིང་ངེ་འཛིན་གྱི་དབང་ཕྱུག་སྟེ་འོད་དཔག་མེད་ཀྱི་དང་། ཁཾ་ནི་སྤྲུལ་པ་དུ་མས་སེམས་ཅན་གྱི་དོན་སྒྲུབ་པའི་ཡེ་ཤེས་ཏེ་དོན་གྲུབ་ཀྱི་དང་། ཧཱུྃ་ནི་སྐུ་གསུང་ཐུགས་དབྱེར་མི་ཕྱེད་པ་ཆོས་དབྱིངས་ཡེ་ཤེས་ནི་མི་བསྐྱོད་པའི་ས་བོན་ཏེ།
རིགས་མཐའ་ཡས་པ་ཐམས་ཅད་ཀྱང་རིགས་ལྔར་འདུས་ཤིང་དེ་ཉིད་བསྐྱེད་པ་དང་རྟེན་པར་བྱེད་པའི་སྔགས་ཡིན་པས་དེ་བཞིན་གཤེགས་པ་ཐམས་ཅད་ཀྱི་ས་བོན་ནོ། ། ཞེས་པ་ལ་བྷྲཱུྃ་ཨྃ་སོགས་སོ། ། གཉིས་པ་ཀྱཻ་རྡོ་རྗེའི་སྙིང་པོ་ནི། དེའི་འོག་ཏུ་འདིར་ཀྱཻ་རྡོ་རྗེའི་དག་པ་གསུངས་པས་དེ་གཙོ་བོ་ཡིན་པའི་ཕྱིར་དེའི་སྙིང་པོ་སྟོན། ཨོཾ་ནི་སྔར་བཞིན་ནོ། ། དེ་ཝ་ནི་རོལ་པ་སྟེ། བླ་ན་མེད་པའི་དགའ་བ་དང་ལྡན་པས་བདེ་བ་ལ་རོལ་པའམ། སྤྲུལ་པ་སྣ་ཚོགས་ཀྱིས་འགྲོ་དོན་བྱེད་པ་སྟེ་སྙིང་རྗེ་དང་། པི་ཙུ་ནི་འཇམ་པ་སྟེ་རས་བལ་ལྟར་བྱམས་པའི་ཐུགས་ཀྱིས་སེམས་ཅན་རྗེས་སུ་འཛིན་པའོ། ། བཛྲ་ནི་རྡོ་རྗེ་ལྟར་མི་ཕྱེད་ཅིང་གདུག་པ་ཅན་འཇོམས་པས་ཤེས་རབ་ཀྱི་ཆའོ། །
ཧཱུྃ་གསུམ་ནི་སྒོ་གསུམ་སྟོང་པའམ་རྡོ་རྗེ་གསུམ་དུ་དབྱེར་མི་ཕྱེད་པ་སྟེ། འདུས་པར། ཧཱུྃ་ནི་སྐུ་གསུང་ཐུགས་ཡིན་ཏེ། ། རྡོ་རྗེ་མི་ཕྱེད་གསུམ་ཐོབ་པའོ། ། ཞེས་སོ། ། ཕཊ྄་སྭཱཧཱ་སྔར་བཞིན་ནོ། ། ལྷ་དགུའི་བདག་ཉིད་ཀྱཻ་རྡོ་རྗེའི་སྙིང་པོའོ། ། ཞེས་པ་ལ་ཨོཾ་དེ་ཝ་པི་ཙུ་སོགས་སོ། ། གསུམ་པ་དེ་ཉིད་ལྔས་ཁྱད་པར་དུ་བྱ་བ་ནི། ཀྱཻ་རྡོ་རྗེའི་ཕྲེང་སྔགས་མ་གཏོགས་པའི་སྔགས་ཐམས་ཅད་ཀྱི་རྐང་པའམ་ཚིག་གི་དང་པོར་ཨོཾ་སྐུའི་ཡོན་ཏན་གྱི་རྣམ་པ་སྟེ་ཡི་གེ་དང་།
ཡང་ན་རྣམ་པ་ནི་ཨ་ཀ་ར་སྟེ་ཨ་གསུང་གི་ཡོན་ཏན་ཏེ། འདུས་པར། ཨོཾ་ནི་ཡེ་ཤེས་སྙིང་པོ་སྟེ། ། རྡོ་རྗེའི་སྐུ་ནི་ཐོབ་བྱེད་པའོ། ། ཨ་ནི་བྱང་ཆུབ་བདག་མེད་པ། ། རྡོ་རྗེ་གསུང་གི་ཐོབ་བྱེད་པའོ། ། ཞེས་སོ། ། སྔགས་ཀྱི་མཐར་སྭཱཧཱ་དང་ཧཱུྃ་གསུམ་དང་ཕཊ྄་ཀྱི་རྣམ་པ་ནི་སྭཱཧཱའི་ནང་སྟེ་གོང་དང་སྔགས་ཀྱི་ངོ་བོའི་ཡི་གེའི་བར་དུ་གཞུག་གོ ། ཧཱུྃ་ནི་ཐུགས་ཀྱི་ཡོན་ཏན། ཕཊ྄་འཕྲིན་ལས་ཀྱི་ཚིག
སྭཱཧཱ་ཡོན་ཏན་གྱི་སྔགས་ཏེ། རྩེ་མོར། ཡི་གེ་ཧཱུྃ་ནི་ཅི་ཡིན་བརྗོད། ། དུ་ཁ་འཆོས་ཤིང་འཇོམས་པར་བྱེད། ། སྲིད་པའི་ཞགས་པ་གཅོད་བྱེད་ཅིང་། ། གདུག་པ་དྭངས་ཤིང་གཅོད་བྱེད་པའི། ། ཧཱུྃ་ནི་མཆོག་ཏུ་དྲན་པར་གྱིས། ། ཡི་གེ་ཕཊ྄་ནི་ཅི་ཡིན་བརྗོད། ། གདུག་དང་དུཿཁ་འཇོམས་བྱེད་ཅིང་། ། བདེ་བ་དག་ནི་འགུགས་པར་བྱེད། །
ཕཊ྄་ནི་འཇོམས་བྱེད་དགྲ་ཡིན་ཏེ། ། གྲོགས་དང་བཅས་པ་འཇོམས་པར་བྱེད། ། སྭཱཧཱ་ཞེས་པ་ཅི་ཡིན་བརྗོད། ། སྡིག་པ་ཐམས་ཅད་ཞི་བྱེད་ཅིང་། ། དགེ་བའི་ཚོགས་ནི་འཕེལ་བར་བྱེད། ། ཉེས་པ་བྱས་པ་འཕྲོག་བྱེད་ཅིང་། ། དུ་ཁ་ཐམས་ཅད་འཇོམས་པའི་མཆོག ། ཅེས་སོ། ། འདི་དག་གིས་དེ་ཉིད་ལྔས་ཁྱད་པར་དུ་མ་བྱས་པ་རྣམས་ལ་བྱའི། ཡོད་པ་རྣམས་ལ་སྣོན་པ་ནི་མ་ཡིན་ནོ། །
ཞེས་པ་ལ་སྔགས་ཐམས་ཅད་ཀྱི་སོགས་སོ། ། བཞི་པ་གྲོང་ཁྱེར་དཀྲུགས་པའི་སྔགས་ནི། སྡེ་ཚན་བརྒྱད་ཀྱི་ཡི་གེ་དང་པོ་ནི། ཨ་ཀ་ཙ་ཊ་ཏ་པ་ཡ་ཤ་སྟེ་འདི་ལ་སྔོན་དུ་བསྙེན་པ་འབུམ་ཕྲག་བཞི་བཟླས་ཏེ། དངོས་གྲུབ་ཀྱི་དོན་དུ་བྱེ་བ་གཅིག་བཟླས་ལ་མཚན་མ་མ་མཐོང་བར་དུ་བསྒྲུབས་ཏེ། ལས་ལ་སྦྱོར་བ་ན་ལག་པ་གཡས་ལ་འཁོར་ལོ་རྩིབས་བརྒྱད་ལ་ཡི་གེ་བརྒྱད་དང་། མུ་ཁྱུད་ལ་ཨཱ་ལི་ཀཱ་ལི་སྟེ་བར་སྤེལ་ཚིག་དང་བཅས་པ་བྲིས་ཏེ། ལག་པ་གཡོན་པས་བཀབ་ནས་ཁ་རླངས་མ་ཤོར་བར་སྤེལ་ཚིག་དང་བཅས་པའི་སྔགས་བཟླས་ནས་གྲོང་ཁྱེར་ལ་བསྟན་ན་འཁྲུག་པར་འགྱུར་རོ། ། དེ་ནི་བཟོའི་བྱེ་བྲག་བཅོ་བརྒྱད་ཡོད་པའི་གནས་གྲོང་ཁྱེར་དཀྲུག་པ་སྟེ་རང་གཞན་དུ་བྱེད་པའི་སྔགས་སོ། ། ཞེས་པ་ལ་ཨ་ཀ་ཙ་ཊ་སོགས་སོ། །
ལྔ་པ་ལྷ་མོ་བཅོ་ལྔའི་ས་བོན་ནི། ཨ་ཨཱ། ཨི་ཨཱི། ཨ་ཨཱུ། རི་རཱི། ལི་ལཱི། ཨེ་ཨཻ། ཨོ་ཨཽ། ཨཾ་ནི་ཐབས་ཤེས་གཉིས་སུ་མེད་པའི་རྣལ་འབྱོར་མ་བདག་མེད་མ་ལ་སོགས་པ་བཅོ་ལྔ་པོ་རྣམས་ཀྱི་དེ་ཁོ་ན་ཉིད་བསྐུལ་ཞིང་དེ་དག་བསྐྱེད་པའི་ས་བོན་ནོ། ། འདི་རྣམས་ཀྱི་མགོར་ཟླ་ཕྱེད་ཐིག་ལེས་བརྒྱན་ཏེ་སོ་སོའམ་བསྡུས་ཏེ་དེ་ཉིད་ལྔས་སྤེལ་ན་བཟླས་སྔགས་སུ་འགྱུར་རོ། །
ཞེས་པ་ལ་ཨ་ཨཱ་སོགས་སོ། ། དྲུག་པ་ཧེ་རུ་ཀ་གསུམ་གྱི་སྔགས་ནི། ཨོཾ་ཏྲཻ་ལོཀྱ་ནི་འཇིག་རྟེན་གསུམ། ཨཀྵེ་པ་ནི་འགུགས་པ་སྟེ་གཉིས་མེད་ཀྱི་བདེ་ཆེན་སྡུད་པར་བྱེད་པའམ། ཡང་ན་ཚངས་སོགས་འཇིག་རྟེན་པའི་ལྷ་རྣམས་ཚར་གཅོད་པའོ། ། ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཐབས་ཤེས་ཀྱི་ངོ་བོ་ཕྱག་གཉིས་པའོ། ། ཨོཾ་རྡོ་རྗེ་འཆང་སྟེ། དེའང་ཛྭ་ལ་ཛྭ་ལ་འབར་བའམ་གསལ་བ་སྟེ། རང་གཞན་ཐམས་ཅད་ལ་བདེ་ཆེན་དེ་བཞིན་ཉིད་ཀྱི་རང་བཞིན་འབར་བར་གྱིས་ཤིག་པའམ། དགའ་བ་བཞིའི་རིམ་པས་གསལ་བར་བྱེད་པའོ། །
བྷྱོ་ནི་ཀྱེ་བཅོམ་ལྡན་འདས་ཞེས་བོད་པའམ། མི་བསྐྱོད་པའོ། ། ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། དགའ་བ་བཞི་དག་པའི་ཕྱག་བཞི་པའོ། ། ཨོཾ་ཀིཊི་ཀིཊི་ནི་ཆོས་ཐམས་ཅད་དང་བདུད་ཆོམས་ཤིག་པའམ། འགྲོ་བའི་དོན་དུ་འགྱུར་བས་སེམས་ཅན་གྱི་དོན་དུ་གདུག་པ་ཅན་ཚར་གཅོད་ཅིང་འགྲོ་བས་ཏེ། གང་གིས་ན་བཛྲ་སྟེ་ཀྱཻ་རྡོ་རྗེས་སོ། ། ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། དགའ་བ་བཞི་དང་ཐབས་ཤེས་དག་པའི་ཕྱག་དྲུག་པའོ། ། ཞེས་པ་ལ་ཨོཾ་ཏྲཻ་སོགས་སོ། །
གསུམ་པ་སྐུ་གསུང་ཐུགས་བྱིན་གྱིས་བརླབས་པའི་སྔགས་ནི། ཨོཾ་ཨཱཿཧཱུྃ་གི་ཡི་གེ་ནི་སྐུ་དང་གསུང་དང་ཐུགས་བྱིན་གྱིས་རློབ་པར་བྱེད་ཅིང་གཉིས་སུ་མེད་པའི་བདེ་ཆེན་ཐོབ་པར་བྱེད་པའི་སྔགས་སོ། ། འདི་དག་བརྗོད་པའི་འོག་ཏུ་རྡོ་རྗེ་གསུམ་དབྱེར་མེད་པར་སྒོམ་མོ། ། འདི་བཟའ་བ་བྱིན་གྱིས་བརླབས་པའི་སྔགས་སུའང་འགྱུར་རོ། ། ཞེས་པ་ལ་ཨོཾ་ཨཱཿཧཱུྃ་སོགས་སོ། ། བཞི་པ་ས་སྦྱང་བ་ནི། ཨོཾ་རཀྵ་རཀྵ་སྲུངས་སྲུངས་ཞེས་པ་སྟེ། དཀྱིལ་འཁོར་དང་རྣལ་འབྱོར་པའི་གནས་བསྲུང་བ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། འདི་ནི་ས་དང་གནས་སྟོང་པ་ཉིད་དུ་བྱས་ནས་རྡོ་རྗེ་རྐང་པས་བསྲུངས་ཏེ་སྦྱོང་བ་རྣམ་པར་དག་པ་བྱེད་པའི་སྔགས་སོ། ། འདི་ནི་དཀྱིལ་འཁོར་སྦྱིན་སྲེག་རབ་གནས་དང་ཡང་འབྲེལ་ལོ། །
ཞེས་པ་ལ་ཨོཾ་རཀྵ་སོགས་སོ། ། ལྔ་པ་ལས་ཀྱི་ཚོགས་ལ་ལྔ་སྟེ། ལྷ་མོ་བརྒྱད་དང་འབྲེལ་པའི་ལས། ཕྱག་བཅུ་དྲུག་པའི་ལས་ཆར་དབབ་པ། ཕྱག་གཉིས་པའི་ལས་སྤྲིན་བྲལ་བ། ཧེ་རུ་ཀ་བཞི་བདག་མེད་མ་དང་ཐུན་མོང་པའི་ལས། ལས་སྒྲུབ་པའི་ལྷ་མོ་བདུན་བསྟན་པའོ། ། དང་པོ་ནི། ལྷ་མོ་བརྒྱད་དང་འབྲེལ་པའི་ལས་ནི། ཚོགས་གཉིས་བསགས་པ་སྔོན་དུ་སོང་ནས་རང་རང་གི་ས་བོན་ལས་ལྷ་ཡན་ལག་བཞི་རྫོགས་སུ་བསྐྱེད་པ་ནི་ཐམས་ཅད་ཀྱི་ཐུན་མོང་དུ་ཤེས་པར་བྱས་ལ།
ཨ་ལས་སྐྱེས་པའི་རྡོ་རྗེ་མ་དཀར་མོ་རོ་ལ་བཞུགས་པ། གཡས་དང་གཡོན་དང་གྲུ་མོ་ན་གྲི་གུག་དང་ཐོད་པ་ཁ་ཊྭཱཾ་ཀ་བསྣམས་པ་བསྒོམས་ལ། ཨོཾ་ཧཱུྃ་སྭཱཧཱ་ཞེས་པ་འབུམ་བཟླས་ཏེ། ཁམ་ཕོར་སོ་མ་བཏང་བ་ལ་ཡི་གེ་སཾ་དང་། དེའི་དབུས་སུ་ཨོཾ་ཧཱུྃ་བཛྲ་ཆེ་གེ་མོ་སྟཾ་བྷ་ཡ་ཧཱུྃ་སྭཱཧཱ། ཞེས་པ་བྲིས་ལ་དུར་ཁྲོད་ཀྱི་ཐལ་བས་བཀང་སྟེ། ཁམ་ཕོར་སོ་མ་བཏང་བ་གཞན་དང་ཁ་སྦྱར་ནས་ས་ལ་བཞག་སྟེ། སྟེང་དུ་སའི་དཀྱིལ་འཁོར་གཉིས། ཕྱོགས་མཚམས་སུ་རྡོ་རྗེས་མཚན་པ་བྲིས་ལ་རྡོག་པས་མནན་ནས་སྔར་གྱི་ལྷའི་རྣལ་འབྱོར་ལ་གནས་ཏེ། མིག་མི་གཡོ་བར་བལྟས་ནས་འཁོར་ལོའི་དབུས་ཀྱི་སྔགས་དེ་ཉིད་བརྒྱའམ་སྟོང་རྩ་བརྒྱད་བཟླས་ན་བསྒྲུབ་བྱ་རེངས་པར་བྱེད་པའོ། །
དེ་བཞིན་དུ་ཨི་ལས་བྱུང་བའི་དཀར་མོ་གུར་གུམ་གྱི་མདོག་ཅན་ཞགས་པ་ལྕགས་ཀྱུ་ཐོགས་པ་བསྒོམས་ལ། སྙིང་ཁར་ཨཾ་དམར་པོ་བསམས་ཏེ། ཨོཾ་ཨཾ་སྭཱཧཱ་ཞེས་པ་འབུམ་བཟླས་ནས་བསྒྲུབ་བྱ་གཅེར་བུ་སྐྲ་གྲོལ་བ་དམར་པོ་མདུན་དུ་བསམ་ལ་ཨཾ་དམར་པོ་བུད་མེད་ལ་སྐྱེ་གནས་དང་། སྐྱེས་པ་ལ་སྙིང་ཁར་བསམ་པ་ལ་མེ་འབར་བས་མྱོས་པར་བསྒོམས་ཤིང་ཨོཾ་ཨཾ་གཽ་རཱི་ཆེ་གེ་མོ་བདག་གི་དབང་དུ་གྱིས་ཤིག ཨོཾ་ཨཾ་སྭཱཧཱ་ཞེས་ཟློས་ཤིང་། མགྲིན་པ་ཞགས་པས་བཅིངས། སྐྱེ་གནས་སམ་སྙིང་ཁ་ལྕགས་ཀྱུས་ཕུག་སྟེ་རྐང་པའི་དྲུང་དུ་བསྒྱེལ་བར་བསྒོམས་ན་གདོན་མི་ཟ་བར་དབང་དུ་བྱེད་པའོ། ། དེ་བཞིན་དུ་ཨི་ལས་བྱུང་བའི་ཆུ་མ་སྔོན་མོ་ཐོད་པ་དང་སྡིགས་མཛུབ་མཛད་པ། སྙིང་ཁར་ཉི་མ་ལ་ཁཾ་སྔོན་པོ་ཅན་བསམས་ཏེ་ཨོཾ་ཁཾ་སྭཱཧཱ་འབུམ་བཟླས་ནས་བསྒྲུབ་བྱ་གཅེར་བུ་སྐྲ་གྲོལ་བ་སྔོན་མོ་རྔ་མོ་སྔོན་པོ་ལ་ཞོན་པ། ཁྲོ་བོ་རྣམས་ཀྱིས་དབྱུག་པས་རྒྱབ་ནས་རྡེག་ཅིང་ཁ་ལྷོར་བསྟན་ནས་འབྲོས་པར་བསྒོམ་ལ།
ཨོཾ་ཁཾ་ཤ་ར་ཡོ་གི་ནི་ཆེ་གེ་མོ་ཨུ་ཙཱ་ཏྲ་ཁཾ་ཧཱུྃ་ཧཱུྃ-ཧཱུྃ་ཕཊ྄་ཅེས་བཟླས་ན་ཉི་མ་བདུན་གྱིས་སྐྲོད་པར་བྱེད་པའོ། ། ཡང་ཨུ་ལས་རྡོ་རྗེ་ཌཱ་ཀི་མ་ཆུ་མ་འདྲ་བ་སྙིང་ཁར་ཉི་མ་ལ་ཛྲཱིཾ་སྔོན་པོ་ཅན་བསམས་ཏེ་ཨོཾ་ཛྲཱིཾ་སྭཱཧཱ། འབུམ་བཟླས་ནས་བསྒྲུབ་བྱ་རྟ་དང་མ་ཧེ་ལ་ཞོན་པ་དག་འཐབ་པར་བསྒོམས་ཏེ་ཨོཾ་ཛྲཱིཾ་བཛྲ་ཌཱ་ཀི་ནི་ཆེ་གེ་དང་ཆེ་གེ་དག་བི་དྭེ་ཁཾ་ཀུ་རུ་ཛྲཱིཾ་ཧཱུྃ་ཧཱུྃ་ཧཱུྃ་ཕཊ྄་ཅེས་བཟླས་ན་ཕན་ཚུན་བྱེ་ནས་སྡང་བར་བྱེད་པའོ། ། ཡང་ན་ཨ་ལས་བདག་མེད་མ་གྲི་གུག་ཐོད་པ་ཁ་ཊྭཱཾ་ག་བསྣམས་པ། སྙིང་ཁར་ཉི་མ་ལ་བྷྲཱུྃ་སྔོན་པོ་ཅན་བལྟས་ཏེ། ཨོཾ་བྷྲུཾ་སྭཱཧཱ་འབུམ་བཟླས་ནས། བྲམ་ཟེའི་ཐོད་པས་དུག་སྐྱེ་ཚེ་ལན་ཚ་སྡིགས་མཛུབ་ཀྱི་ཁྲག་གིས་འཁོར་ལོ་ཟུར་དྲུག་པ། ཟུར་རྣམས་སུ་ཧཱུྃ་དང་། དབུས་སུ་ཨོཾ་བྷྲུཾ་ནཻ་རཱཏྨྱ་ཆེ་གེ་མོ་ཛྭ་མ་ར་ཡ་བྷྲུཾ་ཧཱུྃ་ཧཱུྃ་ཧཱུྃ་ཕཊ྄་ཅེས་པའམ། ཉེ་བར་འཚེ་བ་གཞན་ཡང་སྤེལ་ཏེ་བྲིས་ནས་བཟླས་ཤིང་ཕུབ་མའི་མེ་ལ་བདུངས་ན་རིམས་ཀྱིས་འདེབས་པ་ལ་སོགས་པའི་མངོན་སྤྱོད་ཀྱི་ལས་བྱེད་དོ། །
ཡང་ཨཱཿལས་མཁའ་སྤྱོད་མ་དཀར་མོ་ལྟ་བུའི་སྙིང་ཁར་ཧཱུྃ་དམར་པོ་བལྟས་ཏེ་ཨོཾ་ཧཱུྃ་སྭཱཧཱ་འབུམ་བཟླས་ནས་བསྒྲུབ་བྱ་རླུང་མེའི་དཀྱིལ་འཁོར་གྱི་སྟེང་དུ་མྱོས་པ། རང་གི་སྙིང་ཁའི་ས་བོན་ལས་འོད་དམར་པོ་འཕྲོས་བསྒྲུབ་བྱའི་སྣ་གཡས་པར་ཞུགས། སྐྱེ་གནས་སམ་སྙིང་ཕུག་སྟེ་སྣ་གཡོན་ནས་བྱུང་ནས། རང་གི་སྣ་གཡས་པ་ནས་སྙིང་ཁའི་ས་བོན་ལ་བཅུག་སྟེ་རླུང་གིས་དགུག་ཅིང་ཨོཾ་ཧཱུྃ་ཁེ་ཙ་རི་ཨ་ཀརྵ་ཡ་ཧཱུྃ་ཧཱུྃ་ཧཱུྃ་ཕཊ྄་བཟླས་པས་གདོན་མི་ཟ་བར་འགུགས་པར་བྱེད་པའོ། ། ཡང་ཨཽ་ལས་ས་སྤྱོད་མ་བདག་མེད་མ་ལྟ་བུའི་སྙིང་ཁར་གྷུཿསྔོན་པོ་ཅན་བལྟས་ཏེ་ཨོཾ་གྷུ་སྭཱཧཱ་འབུམ་བཟླས་ནས་བསྒྲུབ་བྱ་ཁ་ཐུར་དུ་བསྟན་པའི་གཤང་ལམ་དུ་གྷུཿལས་བྱུང་བའི་རྡོ་རྗེ་འབར་བ་བཙུགས་པར་བསམ་ཞིང་ཨོཾ་གྷུཿབྷུ་ཙ་རི་ཆེ་གེ་མོ་མཱ་ར་ཡ་གྷུཿཧཱུྃ་ཧཱུྃ་ཧཱུྃ་ཕཊ྄་ཅེས་བཟླས་པས་གདོན་མི་ཟ་བར་འཆི་བར་འགྱུར་བས་གསོད་པར་བྱེད་པའོ། ། ཨོཾ་ཀུ་རུ་ཀུལླེ་ཧྲིཿསྭཱཧཱ། ཞེས་པ་ནི་སྒྲོལ་མའི་ཁྱད་པར་གྱི་ཀུ་རུ་ཀུལླེའི་སྔགས་སོ། ། འདི་དབང་དུ་བྱེད་པ་སྟེ་འོག་ནས་འཆད་དོ། ། འདི་དག་ཀྱང་སྙིང་རྗེ་དང་ལྡན་པས་ཡིན་གྱི་གཞན་གྱིས་མ་ཡིན་ནོ། ། ཞེས་པ་ལ་ཨོཾ་ཧཱུྃ་སོགས་སོ། །
གཉིས་པ་ཕྱག་བཅུ་དྲུག་པའི་ལས་ཆར་དབབ་པ་ནི། གཞུང་འཁྲུགས་བསྡེབས་ནས་བསྟན་ན། རྩ་སྔགས་ལ་བསྙེན་པ་སོང་བས་གྲོང་ཁྱེར་གྱི་རླུང་གི་ཕྱོགས་སུ་རྫིང་བུ་བརྐོས་ལ་ཆུས་བཀང་ནས་ས་ཆོག་བྱས་ཏེ། དེའི་ཕྱེད་ཉིན་ཨོཾ་ཨ་ཕུཿཞེས་པའི་སྔགས་ཀྱི་རྣམ་པས་ཏེ་ཡི་གེ་ལན་བརྒྱ་རྩ་བརྒྱད་བསྔགས་པའི་འཇིམ་པ་ནག་པོ་ཀླུས་བྱིན་གྱིས་བརླབས་པའི་ཆུ་ཀླུང་གི་ས་ནས་བླངས་ལ་ཙནྡན་དང་བསྲེས་ཏེ་མཐའ་ཡས་ཀྱི་གཟུགས་བརྙན་སོར་བཞི་པའམ། དཔྲལ་བར་སོར་བཞི། སྣ་ནས་ཀོས་ཀོའི་བར་དུ་སོར་ཕྱེད་དང་བཅུ་གསུམ་གྱི་ཚད་སྟོད་མི་ལ་སྦྲུལ་མགོའི་གདེངས་ཀ་བདུན་དང་ལྡན་པ། སྨད་སྦྲུལ་མཇུག་འཁྱིལ་བ། ལག་པ་བཞི་པ། གཡས་གཉིས་ན་བདུད་རྩིའི་འབྲས་བུ་དང་རིན་པོ་ཆེ། གཡོན་གཉིས་ན་བདུད་རྩིས་གང་བའི་བུམ་པ་དང་པདྨ་ཐོགས་པ་བྱས་ལ།
སོ་མ་བཏང་བའི་ཁམ་ཕོར་ཁ་སྦྱོར་དུ་ནི་བཞག་ནས་མཐའ་ཡས་ཀྱི་གཟུགས་གནས་པའི་སྣོད་དེ་སྔར་གྱི་རྫིང་བུའི་དབུས་དེར་བཞག་གོ ། དེ་ནས་ཡོ་བྱད་རྣམས་བསགས་ཏེ། སའི་ལྷ་མོ། ལྷ། བུམ་པ་སྟ་གོན་བྱས་ནས་ཁམ་ཕོར་ཁ་ཕྱེ་ལ་སྟོང་པར་བསྒོམས་ཤིང་། སྟོང་པའི་ངང་ལས་ཨ་ཕུ་ལས་དམ་ཚིག་པ་གཟུགས་ཅི་ལྟ་བ་བཞིན་བསྐྱེད། ཨ་ཕུཿའི་འོད་ཀྱིས་ས་འོག་ནས་མཐའ་ཡས་བཀུག་ལ་བསྟིམ། སྤྱན་དྲངས་པའི་དབང་གི་ལྷས་དབང་བསྐུར་བར་བསམས་ཏེ། དངོས་སུ་བུམ་པ་འོ་མ་ཞོ་མར་སྦྲང་རྩི་ཀ་ར་སྟེ་ལྔའམ། བདུད་རྩི་ལྔ་དང་འོ་མས་བཀང་བའི་བུམ་པས་ནི་ཆུ་བླུགས་པས་མེ་ལོང་ལ་གཟུགས་བརྙན་ཤར་བ་བཀྲུ་ཞིང་།
མེ་ཏོག་ནག་པོའམ། སྔོན་པོ་ཟར་མའི་མེ་ཏོག་གམ། དེ་མེད་ན་ཨུཏྤལ་སྔོན་པོ་ལ་སོགས་པ་མེ་ཏོག་སྔོན་པོ་གཞན་དང་། དེས་མཚོན་པའི་སྤོས་དང་མར་མེ་དྲི་ཞལ་ཟས་ཀྱིས་ནི་མཆོད། ཀླུ་འདུལ་བར་བྱེད་པའི་མཁན་པའི་ཁུ་བས་ནི་བྱུག གླང་པོ་ཆེའི་ཆང་གྷི་ཝཾ་གིས་ནི་མགོ་བོ་བྱུག བ་ནག་མོའི་འོ་མས་ནི་དགང་ཟེར་ཡང་ཅུང་ཟད་གཏོར་ལ། གྲོང་བའི་ཆོས་ཀྱིས་མ་གོས་པའི་གཞོན་ནུ་མ་ནག་མོས་ཕྱིན་ཀ་ལོག་ཏུ་བཀལ་བའི་སྐུད་པས་ནི་རྒྱ་གྲམ་དུ་དཀྲིའོ། ། དེའི་ནངས་པར་རྫིང་བུའི་འགྲམ་ནུབ་ཏུ་དཀྱིལ་འཁོར་བཞེངས་པར་བྱ་སྟེ། དུར་ཁྲོད་དུ་བཅུ་བཞི་པའམ་བརྒྱད་པ་ལ་ཤི་བའི་རྒྱུས་པ་ལ་འདུས་བྱས་ཤིང་བྱིན་གྱིས་བརླབས་པའི་སྲད་བུས་ཐིག་གདབ་ཅིང་།
རྡོ་རྗེ་གསུམ་གྱི་རང་བཞིན་མི་བསྐྱོད་པ་དག་པའི་དཀྱིལ་འཁོར་ཁྲུ་གསུམ་པའི་ཚད་དུ་བྱ་སྟེ། དུར་ཁྲོད་ཀྱི་སོལ་བས་ནི་རྡུལ་ཚོན་ནག་པོ། སྐྱེས་པའི་རུས་པའི་ཕྱེ་མས་ནི་རྡུལ་ཚོན་དཀར་པོ། ལྡོང་རོས་སམ་བ་བླས་ནི་རྡུལ་ཚོན་སེར་པོ། དུར་ཁྲོད་ཀྱི་སོ་ཕག་གིས་ནི་རྡུལ་ཚོན་དམར་པོ། རྐུན་མའི་ལོ་མ་དང་། སྐྱེས་པའི་རུས་པའི་ཕྱེ་མ་བསྲེས་པ་དག་གིས་ནི་རྡུལ་ཚོན་ལྗང་ཁུ་དང་། ཁ་སྦྱོར་དུ་མིའི་རུས་པ་དང་དུར་ཁྲོད་ཀྱི་སོལ་བ་དག་གིས་རྡུལ་ཚོན་སྔོན་པོ་སྟེ་རིགས་དྲུག་དག་པའི་རྡུལ་ཚོན་འདི་རྣམས་ཀྱི་དཀྱིལ་འཁོར་བཞེངས་སོ། ། དེའི་དབུས་སུ་ཀླུ་བརྒྱད་ཀྱི་མཇུག་མ་དང་མཐའ་ཡས་མནན་པའི་ཀྱཻ་རྡོ་རྗེ་ཞལ་བརྒྱད་པ། ཞབས་བཞི་པ།
ཕྱག་བཅུ་དྲུག་གིས་བརྒྱན་པ། སྤྱན་ཉི་ཤུ་རྩ་བཞི་ཆེ་བ། མཐའ་ཡས་འཇིགས་ཤིང་ང་རྒྱལ་དང་བཅས་པའང་འཇིགས་པར་མཛད་པ་དང་། འདབ་མ་བརྒྱད་ལ་ཀླུ་བརྒྱད་མནན་པའི་ལྷ་མོ་བརྒྱད་བྲིའོ། ། དེ་ནས་རྒྱན་དགྲམ་པ། སྒྲུབ་ཅིང་མཆོད་པ་བདག་ཉིད་འཇུག་པ་རྣམས་རྫོགས་ནས་ཁམ་ཕོར་ཁ་ཕྱེ་ལ་གཟུགས་བརྙན་བཞི་རྫོགས་སུ་བསྐྱེད་ལ། ཁྱད་པར་བ་ནག་མོའི་འོ་མས་ལེགས་པར་བཀང་སྟེ། སློབ་དཔོན་བདག་ཉིད་དཀྱིལ་འཁོར་གྱི་གཙོ་བོ་དང་ཐ་མི་དད་དུ་མོས་པ་ཉིད་ཀྱིས་ནང་གི་བརྩོན་པས་མཐའ་ཡས་གཟིར་ལ་ཆར་དབབ་བོ་སྙམ་པ་མ་རུང་པ་ཁྲོ་བའི་སེམས་ཀྱིས་སྔགས་ཀྱི་སྒྲ་སྐྱེ་བོས་མི་ཐོས་པའི་དབེན་པའི་གནས་སུ་སྔགས་བཟླ་བར་བྱ་སྟེ། ཨོཾ་གྷུ་རུ་གྷུ་རུ། གྷུ་ཌུ་གྷུ་ཌུ།
མ་ཤ་མ་ཤ ། གྷ་ཊ་གྷ་ཊ། གྷོ་ཊ་ཡ་གྷོ་ཊ་ཡ། འདི་ཡན་ཆད་གཟུངས་ཀྱི་ཚིག་ཡིན་པས་བསྒྱུར་རྒྱུ་མེད་ལ། ཨ་ནནྟ་མཐའ་ཡས་ཀྵ་བྷ་ཀརྵ་ར་ཡ་བསྐྱོད་པར་གྱིས་ཤིག གང་ན་ནཱ་ག་ཨ་དྷི་པ་ཏ་ཡེ་ཀླུ་རྣམས་ཀྱི་བདག་པོའོ། ། གང་གིས་ན་ཧེ་ཧེ་རུ་རུ་ཀཾ་ཧེ་རུ་ཀའི་བཀས་སོ། ། ལས་ཅི་བྱེད་ན་སཔྟ་པཱ་ཏ་ལ་ག་ཏཱ་ན་ནཱ་ག་རྐང་འོག་གི་རིམ་པ་བདུན་ན་གནས་པའི་ཀླུ། ཨ་ཀརྵ་ཡ་ཁུག་ཅིག་བརྵ་ཡ་ཕོབ་ཅིག གརཛྫ་ཡ་སྒྲོགས་ཤིག
ཏརྫ་ཛ་ཡ་གཏོགས་ཤིག ཕུཿཕུཿཕུཿཕུཿཕུཿཕུཿཕུཿཕུཿཀླུ་བརྒྱད་ཀྱི་ས་བོན་ནོ། ། ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་བཟླས་པས་ཆར་འབབ་བོ། ། གལ་ཏེ་ཆར་མི་འབབ་ན་དེའི་ཚེ་སྤོགས་ཏེ་གནད་ལ་དབབ་པའི་ཆོ་ག་ནི་སྔར་གྱི་སྔགས་འདི་འབྲུ་རེ་རེ་ནས་མས་བཟློག་ལ་བཟླས་ཏེ་དེས་ཆར་འབབ་བོ། ། གལ་ཏེ་དེ་ལྟར་བྱས་ཀྱང་མི་འབབ་ན་དེའི་ཚེ་ཀླུ་རྣམས་ཀྱི་མགོ་ཨརྫ་ཀའི་སྟེ་སྡོང་བུ་དཀར་པོ་ཅན་པ་ན་སེའི་དག་པ་སྟེ་སྙི་མ་ཉི་མས་རེག་ན་སྐད་ཅིག་དུ་མར་འགས་པ་ལྟར་འགས་སོ། ། འདི་ནི་ངེས་པ་ཁོ་ནར་ཆར་དབབ་པ་ཞེས་པ་ཆོ་གའོ། ། ཆོ་ག་ལྷག་མ་གཞན་བཞིན་ནོ། ། ཞེས་པ་ལ་ཨ་ཕུཿརྣམ་པས་སོགས་སོ། ། གསུམ་པ་ཕྱག་གཉིས་པའི་ལས་སྤྲིན་བྲལ་བ་ནི། དེའི་ཚེའི་འམ་གཞན་དུའང་ཆར་ཆེས་ན་སྤྲིན་བྲལ་བ་བཤད་དེ།
སྔོན་དུ་བསྙེན་པ་འབུམ་དང་སྦྱིན་སྲེག་ཁྲི་བྱས་ནས་བཅུ་བཞི་པ་ལ་སོགས་པ་ལ་རོའི་གདོང་བཀབ་པའི་དུར་ཁྲོད་ཀྱི་རས་བླངས་པའི་དུམ་བུ་གཅིག་ལ་ཉེ་བར་འདུག་ནས་རས་དུམ་གཞན་ལ་སྔགས་བྲིས་ཏེ་བཟླས་ཤིང་ཕྱག་གཉིས་པའི་ང་རྒྱལ་གྱིས་ཐལ་ཆེན་དང་ཉུངས་དཀར་གཏོར་ཞིང་སྤྲིན་བྲལ་ཏེ། ཨོཾ་ཨཱརྻ་ཨཱརྻ་ཤྨ་ཤ་ན་པྲི་ཡཱ་ཡ་འཕགས་པ་དུར་ཁྲོད་ལ་དགྱེས་པ་ཧཱུྃ་ཧཱུྃ་ཧཱུྃ་ཕཊ྄་ཅེས་བཟླས་ན་སྤྲིན་འཐོར་བར་འགྱུར་རོ། ། སྤྲིན་བྲལ་བའི་ཆོ་གའོ། ། ཞེས་པ་ལ་སྤྲིན་བྲལ་བཤད་དེ་སོགས་སོ། ། བཞི་པ། ཧེ་རུ་ཀ་བཞི་བདག་མེད་མ་དང་ཐུན་མོང་གི་ལས་ལ་བརྒྱད་དེ། དང་པོ་རྡོ་རྗེ་གྲི་གུག་གི་ཆོ་ག་ནི། འདི་དག་ལ་སྔོན་དུ་ཧེ་རུ་ཀ་བཞི། བདག་མེད་མ་དང་གང་རུང་གི་བསྙེན་པ་རྫོགས་པར་བྱས་ནས་སྒྲུབ་པ་ནི་འོག་གི་ཁ་ཊི་ཀ་ལ་སོགས་པའི་རྫས་རྣམས་ཀྱི་རིལ་བུ་ཟ་མ་ཏོག་ལ་སོགས་པར་བཅུག་སྟེ། རྡུལ་ཚོན་ནམ།
ཚོམ་བུའི་དཀྱིལ་འཁོར་གྱི་དབུས་སུ་བཞག་པ་ལྷར་བསྐྱེད་ནས་གཟུངས་ཐག་བཏགས་ཏེ། དུས་སམ་མཚན་མ་འམ། གྲངས་ཀྱི་བསྙེན་པ་འོག་ནས་འབྱུང་བ་བཞིན་བསྒྲུབས་ཏེ་ལས་ལ་སྦྱོར་བ་ཡིན་ནོ། ། དེ་ལ་རྡོ་རྗེ་གྲི་གུག་ནི། ཕ་རོལ་གྱི་དགྲའི་སྡེ་སྟོབས་རྣམ་པར་བཤིག་པའི་ཕྱིར་ཁ་ཊི་ཀ་རྡོ་རྒྱུས་ཀྱིས་སྒྲུབ་པ་བཤད་དེ། ཁ་ཊི་ཀ་དང་། ནང་གི་བདུད་རྩི་ལྔ་དང་། ཀུ་ཐཱ་ར་ཚིནྣ་རྩ་ལོང་རྟོལ་བ་དང་ལྷན་ཅིག་བཏགས་ལ་རིལ་བུ་མིག་འབྲས་ཙམ་བྱས་ཏེ་ཧེ་རུ་ཀའི་གཟུགས་ཀྱི་ཁར་བཅུག་ལ་བྱིན་གྱིས་བརླབས་པའི་སྔགས་ནི་ཨོཾ་བཛྲ་ཀརྟྟ་རི་རྡོ་རྗེ་གྲི་གུག ཧེ་བཛྲ་ཡ་ཀྱཻ་རྡོ་རྗེའི་བཀས་ཧཱུྃ་ཧཱུྃ་ཧཱུྃ་ཕཊ྄། ཅེས་པའི་སྔགས་དངོས་གྲུབ་ཀྱི་དོན་དུ་ལས་སྦྱོར་གྱི་ཚེ་བྱེ་བ་བཟླས་ཤིང་སྦྱིན་སྲེག་འབུམ་བྱས་ཏེ་དེའི་སྔོན་དུ་སྟན་ཅིག་ལ་བསྙེན་པ་འབུམ་བྱས་ཏེ་དེ་བསྒྲུབས་ལ་གྲུབ་པའི་རྟགས་སྐུ་གཟུགས་རང་གིས་ཁ་ནས་རིལ་བུ་ཕྱུང་སྟེ་སྒྲུབ་པ་པོ་ལ་གཏད་པ་ནས་རྡོ་རྒྱུས་ཀྱི་རི་མོས་རིལ་བ་སྤྱི་བླུགས་ཀྱི་མགྲིན་པ་ལན་གཉིས་སུ་བསྐོར་ཞིང་།
དེས་བསྒྲུབ་བྱ་འཁོར་བཅས་ཀྱི་མགྲིན་པ་ལ་རི་མོ་དེ་ཉིད་སྣང་ངོ་། ། དེས་ཀྱང་དཀོན་མཆོག་སོགས་ལ་གནོད་པའི་ལས་མི་ལྡོག་ན་རི་མོ་བསྐོར་བའི་བར་ནས་གྲི་གུག་གིས་བཅད་ན་དགྲ་ཐམས་ཅད་ཀྱི་མགོ་མེད་པར་འགྱུར་རོ། ། རྡོ་རྗེ་ལས་བྱས་པའི་གྲི་གུག་གང་ལ་བཏབ་པ་ངེས་པར་གཅོད་པ་བཞིན་དུ། འདི་ཡང་དགྲའི་མགོ་གཅོད་པར་བྱེད་པས་རྡོ་རྗེ་གྲི་གུག་གི་ཆོ་གའོ། ། འདི་སྔོན་བྱུང་སློབ་དཔོན་མཚོ་སྐྱེས་རྡོ་རྗེས་མཛད་ཅེས་གྲག་གོ ། ཞེས་པ་ལ་ཕ་རོལ་གྱི་སྡེ་སོགས་སོ། ། གཉིས་པ་ལྷ་དགས་པ་ནི། རྣལ་འབྱོར་པ་ནུས་པ་དང་ལྡན་པས་མུ་སྟེགས་ཀྱི་ལྷ་རྣམས་དགས་པར་འདོད་པས་རྡོ་རྗེ་དགྲ་སྟའི་ཐིག་ལེ་བསྒྲུབས་ཏེ། ཚངས་པའི་ས་བོན་པཱ་ལ་ཤའི་འབྲས་བུ་དགུན་ཟླ་འབྲིང་པོ་སྐར་མ་རྒྱལ་ལ་བཏབ་པ་ཕྱིས་རྒྱལ་གྱི་ཚེས་བཅོ་ལྔ་ལ་བླངས་ནས་བསྒྲུབས་ནས་ཀུ་ཐ་ར་ཙྪིནྣ་དང་ལྷན་ཅིག་ཆ་མཉམ་དུ་བསྲེས་ལ་རྒྱལ་གྱི་ཟླ་བ་ལ་ཉི་མ་གཟས་ཟིན་པ་ན་མི་བསྐྱོད་པ་དང་གཏག་ཅིང་བཏགས་ནས་སྦྲུས་ལ་དགྲ་སྟའི་གཟུགས་བྱས་ཏེ། དེའི་ཚེ་རྐང་པས་མནན་ནས་སྔགས་བཟླས་ཏེ།
ཨོཾ་བཛྲ་ཀུ་ཐཱ་ར་རྡོ་རྗེ་དགྲ་སྟས། ཕཱ་ཊ་ཡ་ཕཱ་ཊ་ཡ་ཁོས་ཁོས། ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། སྔོན་དུ་བསྙེན་པ་བྱེ་བ་བཟླས་ནས་དངོས་གྲུབ་ཀྱི་དོན་དུ་ཉིན་མཚན་ཐོག་ཐག་བཟླས་ཏེ་གྲུབ་པའི་རྟགས་སྒྲ་འོད་ལ་སོགས་པ་བྱུང་བའི་ཚེ་དེ་བདར་ལ་དཔྲལ་བར་ཐིག་ལེ་དགྲ་སཏྭ་ལྟ་བུ་བྱས་ཏེ་ཕྱག་བྱས་ན་གང་ལ་ཕྱག་བྱས་པ་དེ་འགས་སོ། ། ལྷ་དགས་པའི་ཆོ་གའོ། ། སྔོན་བིརྺ་པས་མཛད་པར་གྲགས་སོ། ། ཞེས་པ་ལ་ལྷ་དགས་པའི་སོགས་སོ། ། གསུམ་པ་ཚ་བས་གདུང་པ་ནི། དགྲ་བོ་ཚ་བའི་རིམས་ཀྱིས་གདུང་པར་བྱ་བར་འདོད་པས་ཨརྐ་ཉི་མའི་ཤིང་གི་ལོ་མ་ལ་དུག་དང་། སྐྱེ་ཚེ་དང་།
ཙི་ཏྲ་ཀ་རྒྱ་སྐྱེགས་ཀྱི་ཁུ་བས་དགྲ་བོའི་མིང་སྤེལ་ཚིག་དང་བཅས་པ་བྲིས་ཏེ་ས་ལ་སོར་བརྒྱད་བརྐོས་པར་བཅུག་ཅིང་། དེའི་སྟིང་དུ་འབྲས་ཕུབ་ཀྱི་མེ་བཏང་བས་དེ་ལ་གདུངས་ཏེ་སྔགས་ཁྲི་བཟླས་སོ། ། ཨོཾ་ཧེ་བཛྲ་ཛྭ་ར་རིམས་ཤ་ཏྲུཾ་བྷྲཱུྃ་དགྲ་བོ་ལ་ཐོབ་ཅིག་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཚ་བའི་ཆོ་གའོ། ། སྔོན་དུ་བསྙེན་པ་ཁྲི་བཟླས་པས་འགྲུབ་བོ། ། སླར་ཕྱུང་ཞིང་འོ་མས་བཀྲུས་ན་རིམས་ལས་གྲོལ་ལོ། ། ཞེས་པ་ལ་ཚ་བས་གདུང་བར་སོགས་སོ། ། བཞི་པ་ཆང་སྐྱུག་པ་ནི། བསྒྲུབ་བྱའི་ལྟོ་བར་ཆང་ལས་སྔགས་བསྒྲུབས་ཏེ་སྐྱུག་པར་བྱ་བར་འདོད་པས། བསྒྲུབ་བྱའི་ལྟོ་བར་ཡཾ་གི་རྣམ་པ་ཡོངས་སུ་གྱུར་པ་ལས་རླུང་གི་དཀྱིལ་འཁོར་སྒོམ་ཞིང་།
དེའི་སྟེང་དུ་མཾ་གི་རྣམ་པ་ཡོངས་སུ་གྱུར་པ་ལས་ཆང་གིས་ལྟོ་བ་གང་བར་བསྒོམས་ཏེ། བསྒྲུབ་བྱ་ཡང་སྐྲ་གྲོལ་ཞིང་ཆང་སྐྱུག་པར་བྱེད་པར་བལྟས་ཤིང་བསྒོམས་ནས། ཨོཾ་ཧེ་བཛྲ་མདྱཾ་མུད་གི་རི་ཡ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་བརྒྱ་རྩ་བརྒྱད་བཟླས་ན་ཆང་སྐྱུག་གོ ། སྔོན་བྲམ་ཟེ་དཔའ་འཛིན་གྱིས་མཛད་པར་གྲགས་སོ། ། ཞེས་པ་ལ་ཆང་སྐྱུག་པར་སོགས་སོ། ། ལྔ་པ་མྱོས་མ་དབང་དུ་བྱ་བ་ནི། སྔོན་དུ་ཀུ་རུ་ཀུལླེའི་སྔགས་བསྒྲུབས་པའི་རྣལ་འབྱོར་པས་བུད་མེད་འདོད་པས་ཡིད་རབ་ཏུ་མྱོས་མ་དབང་དུ་བྱ་བར་འདོད་པས། མྱ་ངན་མེད་པ་དཔྱིད་ཟླ་ར་བའི་ཚེས་བརྒྱད་ལ། མྱ་ངན་མེད་པའི་ཤིང་ཨ་ཤོ་ཀའི་འོག་ཏུ་སོང་སྟེ། གོས་དམར་པོ་བགོས་ནས་མྱོས་བྱེད་ཀྱི་འབྲས་བུ་སོ་སོ་འཆའ་བཟའ་ཞིང་།
ཀ་ཀཱ་མ་ཙི་ཀའ་རྒྱ་སྐྱེགས་ཀྱི་ཁུ་བས་དཔྲལ་བར་ཐིག་ལེ་བྱས་ནས་སྔགས་བཟླ་སྟེ། ཨོཾ་ཀུ་རུ་ཀུལླེཿཧྲིཿཨ་མུ་ཀ་མེ་ཧྲི་ཝ་སི་བྷ་ཝ་ཏུ་ཆེ་གེ་མོ་བདག་གི་དབང་དུ་གྱུར་ཅིག་སྭཱཧཱ། སྔོན་དུ་ཀུ་རུ་ཀུལླེའི་སྔགས་འབུམ་བཟླས་ཏེ། ཕྱིས་སྤེལ་ཚིག་དང་བཅས་པའི་སྔར་གྱི་སྔགས་ཁྲི་བཟླས་པ་ཡིས་བསྒྲུབ་བྱ་འོང་བར་འགྱུར་རོ། ། སྔོན་སློབ་དཔོན་པདྨ་ཆུང་བས་མཛད་པར་གྲགས་སོ། ། ཞེས་པ་ལ་རབ་ཏུ་མྱོས་མ་དབང་དུ་སོགས་སོ། ། དྲུག་པ་ཉི་ཟླ་བཟུང་བ་ནི། ཟླ་བ་དང་ཉི་མ་བདག་གི་ཡིད་བཞིན་དུ་དབང་དུ་བྱ་བར་འདོད་པས་འབྲས་ས་ལུ་བཏགས་པའི་འགྱུར་བ་ཟན་ལ་ཟླ་བ་དང་ཉི་མའི་གཟུགས་སོར་བཞི་པ་བྱས་ལ་རླངས་པ་ལ་བཙོས་ཏེ་ཁམ་ཕོར་དུ་རྡོ་རྗེ་མི་བསྐྱོད་པའི་ཆུ་ལ་གཞུག་ཅིང་སྔགས་བཟླ་སྟེ། ཉི་མ་དབང་དུ་བྱ་བར་འདོད་ན་ཨོཾ་བཛྲ་ཨརྐཀ་ཉི་མ་མཱ་ཙ་ལ་མཱ་ཙ་ལ་མ་གཡོ་མ་གཡོ། ཏཥྚི་ཏཥྚི་བརྟན་པ་བརྟན་པ།
ཧེ་བཛྲ་ཡ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཞེས་སམ། ཟླ་བ་དབང་དུ་བྱ་བར་འདོད་པས་ཨོཾ་བཛྲ་ཙནྡྲ་ཟླ་བ་མཱ་ཙ་ལ་སོགས་སྔར་བཞིན་ནོ། ། སྔོན་དུ་བསྙེན་པ་བྱེ་བ་ཕྲག་བདུན་བཟླས་ཏེ། བཅུ་ཆའི་སྦྱིན་སྲེག་བྱས་པས་གྲུབ་པའི་རྟགས་བྱུང་བའི་དུས་སུ། ལས་སྦྱོར་གྱི་ཚེ་ཁྲི་བཟླས་པས་ཉི་མ་དང་ཟླ་བ་དག་མི་གཡོ་བར་ཡང་དག་པར་གནས་ཤིང་ཉིན་མཚན་བྱེ་བྲག་མེད་པར་འགྱུར་རོ། ། ཟླ་བ་དང་ཉི་མ་རྣམ་པར་འཛིན་པ་ཞེས་བྱ་བའི་ཆོ་གའོ། ། དྲི་ཆུ་ནས་བཏོན་ན་གྲོལ་བར་འགྱུར་རོ། ། སྔོན་བིརྺ་པས་མཛད་དོ། ། ཞེས་པ་ལ་ཟླ་བ་དང་ཉི་མ་དབང་དུ་སོགས་སོ། །
བདུན་པ་རྐུན་པོ་ངོས་བཟུང་བ་ནི། ཨོཾ་ན་གྲ་ན་གྲ་ཀུ་མ་རི་ཀེ་དི་བྱ་ལོ་ཙ་ནི་སྭཱཧཱ་ཞེས་བྱ་བའི་སྔགས་འདིས་སྔོན་དུ་འབུམ་བཟླས་ཏེ་པདྨ་དམར་པོའི་སྦྱིན་སྲེག་ཁྲི་བྱས་ནས་དུས་མ་ཡིན་པའི་དུས་མར་ངོའམ། ཟླ་བ་གང་རུང་གི་ཡར་ངོ་མར་ངོའི་ཚེས་བཅུ་གསུམ་མམ་བདུན་གྱི་སྲོད་ཀྱི་དུས་སུ་རྐུན་པོ་ངོས་བཟུང་བ་ལ་སོགས་པའི་དོན་བསྒྲུབ་པའི་ཕྱིར་གཞོན་ནུ་མའམ། ཁྱེའུ་གྲོང་པའི་ཆོས་ཀྱིས་མ་གོས་པ་བོས་ཏེ་ལྷར་བསྐྱེད་ལ་དེའི་མིག་ལ་སྔར་གྱི་སྔགས་བརྒྱ་རྩ་བརྒྱད་མངོན་པར་བསྔགས་ནས། མེ་ཏོག་ལ་སོགས་པ་མཆོད་པ་ལྔས་ཡང་དག་པར་མཆོད་ཅིང་། ཁ་ཟས་ཀྱི་བསྙེན་བཀུར་ཅི་རིགས་པ་བྱས་ཏེ་ནངས་པར་ངའི་དོན་སྒྲུབས་ཤིག་ཅེས་སྙན་གསན་དབབ་པའོ། ། དེའི་ཕྱིར་ཉིན་ཡར་མར་གྱི་བཅུ་བཞི་པའམ། བརྒྱད་པའི་སྔ་བའི་དུས་སུ་བུམ་པ་གཅིག་ལེགས་པར་བཅས་ལ་བཅུད་རྣམས་ཀྱང་བཅུག་ཅིང་། ལ་སོགས་པས་དེའི་སྟེང་དུ་ཐོད་པའི་ནང་དུ་བཤམས་པའི་མར་མེ་དང་རྒྱ་སྐྱེགས་ཀྱི་ཁུ་བ་ལ་སོགས་པ་ཡོ་བྱད་རྣམས་ཀྱང་བསགས་ནས་བཞག་ཅིང་། བདག་གི་རྣལ་འབྱོར་བསྒོམས་ནས་མཆོད་བསྟོད་གཏོར་མ་བཏང་།
ནང་གི་སྦྱིན་སྲེག་བྱས་ལ། འབྲུ་མར་དང་། ཨ་ལཀྟ་རྒྱ་སྐྱེགས་ཀྱི་ཁུ་བ། མར་མེའི་དུད་པ་ལ་གོང་གི་སྔགས་འདི་ཉིད་ཀྱིས་ལན་བརྒྱ་རྩ་བརྒྱ་མངོན་པར་བསྔགས་སོ། ། དེ་ནས་མངོན་པར་བསྔགས་པའི་ཨ་ལཀྟའི་ཁུ་བ་སོགས་ཀྱིས་སྔགས་པ་རང་ཉིད་ཀྱི་གཡོན་པའི་མཐེ་བོང་རྒན་པོ་ལ་བསྐུས་ནས་འབྲུ་མར་གྱིས་ཀྱང་བླུགས་ལ་སྔགས་བཟླས་ཤིང་ལེགས་པར་མཉེ། གཞོན་ནུ་མའི་མིག་ལའང་བརྒྱ་རྩ་བརྒྱད་བསྔགས་ནས། ཐོད་པའི་མར་མེའི་འོད་ལ་གཞོན་ནུ་མ་ལ་མཐེ་བོང་བསྟན་ཏེ་ངའི་རྫས་སུ་ཁྱེར་ཞེ་འམ། དགོས་པ་གཞན་ཅི་མཐོང་སྨྲོས་ཞེས་བརྗོད་ན། སྒྲུབ་པ་པོ་དེ་ལ་གཞོན་ནུ་མ་དེས་སྨྲས་པ། ཁྱོད་ཀྱི་རྫས་ཆེ་གེ་མོ་ཞེས་བྱ་བས་ཁྱེར་རོ་ཞེའམ།
དགོས་པ་ཆེ་གེ་མོར་འགྱུར་རོ་ཞེས་སྨྲ་བར་འགྱུར་རོ། ། རྡོ་རྗེ་མོས་དོན་གསལ་བར་སྟོན་པས་རྡོ་རྗེ་སྐར་མའོ། ། ཞེས་པ་ལ་ཨོཾ་ན་གྲ་སོགས་སོ། ། བརྒྱད་པ་དུད་འགྲོ་ལྔ་བསྐྲད་པ་ནི། བེ་ཌུ་ཡ་བེ་ཌུ་ཡ། ཞེས་བརྗོད་ན་གླང་པོ་ཆེ་འབྲོས་པར་འགྱུར་རོ། ། ཏེ་ལླི་ཡ་ཏེ་ལླི་ཡ། ཞེས་བརྗོད་ན་གསེ་འབྲོས་པར་འགྱུར་རོ། ། ཨེ་ལི་མི་ལི་ཕུཿཕུཿཞེས་བརྗོད་ན་སྦྲུལ་འབྲོས་པར་འགྱུར་རོ། ། འདི་རྣམས་དང་དོམ་ལ་སོགས་པའི་མིང་རྣམས་ལ་སྔོན་དུ་ཨོཾ་དང་།
མཐར་ཧེ་བཛྲ་ཡ་སྭཱཧཱ་སྦྱར་ན་དོམ་སོགས་འབྲོས་པར་འགྱུར་རོ། ། གླང་པོ་ཆེ་ནོར་སྐྱོང་འདུལ་བའི་སངས་རྒྱས་ཀྱི་ཕྱག་གི་ཚུལ་གྱིས་ལག་པ་རབ་ཏུ་བསྟན་ནས་ཨོཾ་ཤྭ་ན་ཏིཥྚ་ཏིཥྚ་ཧེ་བཛྲ་ཡ་སྭཱཧཱ་ཞེས་བརྗོད་ན་ཁྱི་འབྲོས་པར་འགྱུར་རོ། ། འདི་རྣམས་ལ་སྔོན་དུ་བསྙེན་པ་འབུམ་དང་སྦྱིན་སྲེག་ཁྲིས་འགྲུབ་པར་འགྱུར་རོ། ། ཞེས་པ་ལ་བེ་ཌུ་ཡ་སོགས་སོ། ། ལྔ་པ་ལས་བསྒྲུབ་པའི་ལྷ་མོ་བདུན་བསྟན་པ་ནི། རེངས་པར་བྱེད་པ་ལ་སོགས་པ་འདི་དག་རྡོ་རྗེ་མ་དང་། དཀར་མོ་དང་། ཆུ་མ་དང་། རྡོ་རྗེ་ཌཱ་ཀི་མ་དང་། བདག་མེད་མ་དང་།
མཁའ་སྤྱོད་མ་དང་། ས་སྤྱོད་མ་ཕུང་པོ་ལྔ་དང་ཞི་བ་དང་སྲིད་པ་དག་པའི་རང་བཞིན་བདུན་པོ་འདི་རྣམས་ཀྱང་པད་ཉི་དང་རོ་ལ་གར་སྟབས་ཀྱིས་བཞུགས་པ། ཕྱག་རྒྱ་ལྔས་བརྒྱན་པ་སྐྲ་དམར་སེར་གྱེན་དུ་བརྫེས་པའོ། ། འདི་ལྟ་བུའི་རྣལ་འབྱོར་དང་བཟླས་པ་དང་སྦྱིན་སྲེག་དང་། གཏོར་མ་ལ་སོགས་པས་རེངས་པར་བྱེད་པ་ལ་སོགས་པ་སྔགས་པ་བརྟུལ་ཞུགས་ཅན་རྡོ་རྗེ་འཆང་གི་རྣལ་འབྱོར་དང་ལྡན་པས་བྱེད་དོ། ། ཞེས་པ་ལ་རྡོ་རྗེ་མ་སོགས་སོ། ། གསུམ་པ་ལེའུའི་མིང་ནི། ལོངས་སྐུའི་རང་བཞིན་སྔགས་སུམ་ཅུ་རྩ་གཉིས་བདག་ཉིད་ཀྱི་ལེའུ་སྟེ་གཉིས་པ་ཤླཽ་ཀ་བཞི་བཅུ་པའོ། ། ཞེས་པ་ལ་སྔགས་ཀྱི་སོགས་སོ། ། ལེའུ་གཉིས་པའི་རྣམ་པར་བཤད་པའོ།།
༈ །།གཉིས་པ་གཙོ་བོར་མཆོག་བསྒྲུབ་ལ་གསུམ་སྟེ། རིམ་པ་གཉིས་ལ་གནས་པར་བྱ་བ། དྲོད་ཐོབ་ནས་སེམས་ཀྱི་བརྟན་གཡོ་བརྟག་པའི་སྤྱོད་པ། རྣལ་འབྱོར་མ་དང་ལྷན་ཅིག་སྐྱེས་པའི་ཡེ་ཤེས་ཀྱི་དོན་བསྒོམ་པའོ། ། དང་པོ་ལ་རྟེན་བསྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པ་གཉིས། དང་པོ་ལ་གཉིས་ཏེ། ལྷ་བསྐྱེད་པ་དང་། དབང་བསྐུར་བའོ། ། དང་པོ་ལེའུའི་འབྲེལ་ནི།
སྔགས་ཀྱི་ལེའུའི་འོག་ཏུ་ལྷའི་ལེའུ་བཤད་པའི་རྒྱུ་མཚན་ནི། དངོས་གྲུབ་སྒྲུབ་པའི་ཕྱིར་དུ་སྔགས་བཟླ་བ་ལ་ལུས་ལྷར་བསྐྱེད་དགོས་སོ་ཞེས་བསྟན་པའི་ཆེད་དུ་ལྷའི་ལེའུ་གསུངས་པ་ཡིན་ནོ། ། འདི་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། སྔགས་ཀྱི་ལེའུའི་རྗེས་དེ་ནས་ལྷ་བསྐྱེད་པའི་ལེའུ་བཤད་པར་བྱའོ། ། ཞེས་པ་ལ་དེ་ནས་ཞེས་སོགས་སོ། ། གཉིས་པ་ལ་གཉིས་ཏེ།
ཧེ་རུ་ཀ་གསུམ་བསྐྱེད་པ་ཐུན་མོང་གི་ཆོ་ག་དང་། སོ་སོའི་ཆོ་གའོ། ། དང་པོ་ལ་གསུམ་སྟེ། བསྡུས་པ། འབྲིང་། རྒྱས་པའོ། ། དང་པོ་ལ་གཉིས་ཏེ། རྒྱུ་ཚོགས་གཉིས་བསགས་པ་དང་། འབྲས་བུ་དཀྲོངས་བསྐྱེད་ཀྱིས་ཡན་ལག་བཞི་རྫོགས་སུ་བསྐྱེད་པའོ། ། དང་པོ་ནི།
དུས་དང་པོར་བྱམས་པ་ཚད་མེད་པ་བསྒོམ་པར་བྱ། གཉིས་པར་སྙིང་རྗེ་ཚད་མེད་པའི་རྣམ་པ་བསྒོམ་ཞིང་། གསུམ་པར་དགའ་བ་ཚད་མེད་པ་བསྒོམ་པ་དང་། ཀུན་གྱི་མཐའ་དུས་བཞི་པ་ན་བཏང་སྙོམས་སོ་སྟེ་ཚད་མེད་པ་བསྒོམ་པ་བསོད་ནམས་ཀྱི་ཚོགས་དང་། དེར་མ་ཟད་ཡང་ནི་ཤུ་ནྱ་ཏའི་སྔགས་ཀྱིས་སྣང་བ་མི་དམིགས་ཤིང་སྟོང་པར་བསྒོམ་པ་ནི་ཡེ་ཤེས་ཀྱི་ཚོགས་སོ། ། ཞེས་པ་ལ་དང་པོར་ཞེས་པ་ནས་སྟོང་པའི་ཞེས་སོ། ། གཉིས་པ་ནི། སྟོང་པའི་ངང་ལས་པདྨ་ཉི་མ་རོའི་སྟེང་དུ་བྱང་ཆུབ་སྟེ་ཧེ་རུ་ཀ་གསུམ་པོ་གང་ཡང་རུང་བའི་སྐུ་བསྐྱེད་པ། བསྙེན་པ་དང་། དུས་གཉིས་པ་ལ་ནི།
གནས་གསུམ་དུ་སྐུ་གསུང་ཐུགས་ཀྱི་ས་བོན་བསྡུ་བ་སྟེ་དགོད་པ་ནི་ཉེར་སྒྲུབ་དང་། དུས་གསུམ་པ་ལ་ནི་ཡེ་ཤེས་ཀྱི་དཀྱིལ་འཁོར་གཟུགས་བརྙན་གྱི་ཚུལ་དུ་སྤྱན་དྲངས་ནས་རྫོགས་པར་བསྟིམ་པ་བསྒྲུབ་པ་དང་། དུས་བཞི་པ་ལ་ནི་ཡིག་འབྲུ་དགོད་པ་ཞེས་བྱ་བ་སྤྱི་བོར་རིགས་བདག་འགོད་པ་ནི་སྒྲུབ་པ་ཆེན་པོའི་ཡན་ལག་ཡིན་ནོ། ། ཞེས་པ་ལ་བྱང་ཆུབ་སྟེ་སོགས་སོ། ། གཉིས་པ་འབྲིང་ལ་གསུམ་སྟེ། སྲུང་བའི་འཁོར་ལོ། རྟེན་གདན། བརྟེན་པ་རྡོ་རྗེའི་ཆོ་ག་ལ་སོགས་པ་བསྐྱེད་པའོ། ། དང་པོ་ནི། རེ་ཕས་ཏེ་རྃ་ལས་ཉི་མའི་དཀྱིལ་འཁོར་སྔོན་དུ་རྣམ་པར་བསྒོམས་ནས།
ཉི་མའི་སྟེང་དེར་ཧཱུྃ་ལས་བྱུང་བའི་སྣ་ཚོགས་རྡོ་རྗེ་སྟེ་སྣ་ཚོགས་རྡོ་རྗེ་དེ་ཉིད་ཀྱིས་ནི་འོད་ཟེར་སྤྲོས་ནས་རྡོ་རྗེའི་ར་བ་དང་གུར་ལ་སོགས་བར་མཚམས་མེད་པར་བཅིངས་པ་ཡང་རྣམ་པར་བསྒོམ་པ་ཉིད་ཡིན་ནོ། ། ཞེས་པ་ལ་རེ་ཕས་སོགས་སོ། ། གཉིས་པ་ནི། ལྷ་བསྒོམ་པའི་དང་པོར་རོའི་གདན་ནི་རྣམ་པར་བསྒོམ་པ་ཡིན་ལ། དེའི་དོན་ཆོས་ཀྱི་དབྱིངས་ཀྱི་བདག་ཉིད་བདག་མེད་པ་མཚོན་པར་བརྗོད་པ་ཡིན་ནོ། ། ཞེས་པ་ལ་དང་པོར་རོ་ནི་སོགས་སོ། ། གསུམ་པ་ནི་རོ་དེའི་གདན་གྱི་སྟེང་དུ་ལྷ་བསྒོམ་པའི་རྣལ་འབྱོར་པ་གནས་ནས་ཧེ་རུ་ཀ་གསུམ་གྱི་སྐུ་ཉིད་རྣམ་པར་བསྒོམ། སྒོམ་ཚུལ་ནི། རང་གི་སྙིང་ཁ་ཞེས་བྱ་བ་སེམས་གང་དུ་གནས་པ་དེར་རེ་ཕ་སྟེ་རཾ་བསྒོམ། རཾ་དེ་ལས་བྱུང་བའི་ཉི་མའི་དཀྱིལ་འཁོར་བསྒོམ།
ཉི་མའི་སྟེང་དེར་ནི་ཧཱུྃ་གི་རྣམ་པ་ཉིད་བསྒོམ། ཧཱུྃ་དེའི་ཞབས་ཀྱུ་དང་ཀླད་ཀོར་ནི་དབྱངས་ཡིག་དང་། ཧ་གསལ་བྱེད་ཡིན་པས་ཐབས་དང་ཤེས་རབ་ཀྱི་རང་བཞིན་ཅན་ཡིན་ཞིང་། ཧཱུྃ་དེ་ལས་བྱུང་བའི་ཕྱག་མཚན་རྡོ་རྗེ་ནི་ཞེ་སྡང་རྣམ་པར་དག་པས་ཁ་དོག་ནག་པོ། བདུད་སྐྲག་པར་བྱེད་པས་འཇིགས་པ་ཆེན་པོ། རྡོ་རྗེ་དེའི་ལྟེ་བའི་དབུས་སུ་ཉི་མ་ལ་གནས་པར་ཡང་ནི་སྔར་གྱི་ཧཱུྃ་གི་ཡི་གེ་དེ་ཉིད་ཀྱིས་མཚན་པར་བསྒོམ། ཧཱུྃ་གི་རྣམ་པ་རྡོ་རྗེ་དང་བཅས་པ་གཅིག་ཏུ་འདྲེས་པ་ཡོངས་སུ་གྱུར་པ་བསྒོམ་པའམ་བལྟས་ནས་ཞེ་སྡང་རྣམ་པར་དག་པའི་བདག་ཉིད་ཧེ་རུ་ཀ་རྣམ་པར་བསྒོམ་པ་ཡིན་ནོ། ། ཞེས་པ་ལ་དེ་སྟེང་སོགས་སོ། ། ཧེ་རུ་ཀ་གསུམ་གྱི་སྐུ་མདོག་ནི་གསུམ་ཀའི་ཐུན་མོང་བ་ལ། ཕྱག་མཚན་རྡོ་རྗེ་ལས་སྐྱེ་བས་རྡོ་རྗེ་སྐྱེ་བ།
ཆོས་ཉིད་ལས་མི་འགྱུར་བས་ནག་པོ་ཆེན་པོ། དཔེ་འདམ་སྐྱེས་ཨུཏྤལ་སྔོན་པོ་འདྲ་བའི་མདོག ཡང་ན་ནམ་མཁའ་ལྟར་སྔོ་བ་དང་ལྡན་ཞིང་ཉི་མའི་མདོག་ལྟར་གསལ་བ་ལྷ་ལ་འདུན་པའི་དད་པས་ངེས་པར་རྣམ་པར་བསྒོམ་པ་ཡིན་ནོ། ། ཞེས་པ་ལ་རྡོ་རྗེ་སྐྱེ་བ་སོགས་སོ། ། གསུམ་པ་རྒྱས་པ་ལ་གཉིས་ཏེ། ཚོགས་ཞིང་སྤྱན་དྲངས་ནས་མཆོད་པ་དང་། མངོན་བྱང་ལྔ་ལས་ལྷ་བསྐྱེད་པའོ། ། དང་པོ་ནི། མདུན་གྱི་ནམ་མཁར་སྙིང་ཁའི་འོད་ཀྱིས་རྗེ་བཙུན་ལྷ་དགུའི་དཀྱིལ་འཁོར་སྤྱན་དྲངས་ཏེ་བལྟས་པའམ་བསམས་ནས་ནི་རྡོ་རྗེ་སྐྱེ་བ་ཆོས་སྐུ་དང་སྙིང་རྗེ་ཆེན་པོ་ནི་གཟུགས་སྐུ་སྟེ་སྐུ་གཉིས་ཕུན་སུམ་ཚོགས་པ་དང་ལྡན་པའི་རྗེ་བཙུན་ལ། རྒྱན་རྣམས་ཐམས་ཅད་འཛིན་པ་ཡི་གཽ་རཱི་ལ་སོགས་པའི་ལྷ་མོ་བརྒྱད་པོ་རྣམས་ཀྱིས་མཆོད་དོ་ཞེས་པ་ལ་ནམ་མཁར་སོགས་སོ། །
ཇི་ལྟར་མཆོད་ན་དཀར་མོའི་མིང་ཅན་གྱི་ལྷ་མོས་རི་དྭགས་ཀྱི་མཚན་མ་སྟེ་ཟླ་བའི་བརྡས་བསྟན་པ་བྱང་སེམས་དཀར་པོས་གང་བའི་ཐོད་པ་འཛིན། ཆོམ་རྐུན་མ་ནི་མུན་པའི་བདུད་ལས་རྒྱལ་བ་ཉི་མའི་བརྡས་བསྟན་པ་རཀྟས་གང་བའི་སྣོད་འཛིན། རོ་ལངས་མ་ནི་དྲི་ཆུས་གང་བའི་ཐོད་པ་འཛིན་པའི་ལག་པ་མ། གྷསྨ་རི་ནི་གསང་བའི་སྨན་ཆེན་གྱིས་གང་བ་འཛིན་ཅིང་། པུཀྐཱ་སི་ནི་རྡོ་རྗེ་ལག་སྟེ་ཤ་ཆེན་དྭངས་མས་གང་བའི་ཐོད་པ་འཛིན་པ་སྟེ་འདི་ལྔ་ནི་གསང་བའི་མཆོད་པ་དང་། དེ་བཞིན་དུ་ལྷ་མོ་རི་ཁྲོད་མ་ནི་བཅུད་ལེན་གྱི་རོས་གང་བའི་ཐོད་པ་འཛིན་པ་དང་། གདོལ་བ་མོ་ནི་ཅང་ཏེའུ་བརྡུང་བས་སྒྲའི་མཆོད་པ་སྟེ་འདི་གཉིས་ནི་ཕྱིའི་མཆོད་པ། འདོད་ཆགས་ཆེན་པོའི་སྒོ་ནས་ཟག་མེད་ཀྱི་བདེ་བ་ཉམས་སུ་མྱོང་བའི་རྗེས་སུ་ཆགས་པས་རྡོ་རྗེ་རིགས་ཀྱི་ལྷ་མོ་གཡུང་མོས་སྐུ་ལ་འཁྱུད་པ་ནི་དེ་ཁོ་ན་ཉིད་ཀྱི་མཆོད་པ་སྟེ་མཆོད་པ་འདི་རྣམས་ཀྱིས་ནི་དཀྱིལ་འཁོར་གྱི་གཙོ་བོ་འཁོར་དང་བཅས་པ་མཆོད་པ་ཡིན་ནོ། ། ཞེས་པ་ལ་དཀར་མོ་སོགས་སོ། ། གཉིས་པ་ནི་གདན་གྱི་སྟེང་དུ་ཨཱ་ལི་ལས་ཟླ་བ།
ཀཱ་ལི་ལས་ཉི་མ་དེ་གཉིས་ཀྱི་བར་དུ་རྡོ་རྗེ་དང་ས་བོན་ཧཱུྃ་རྡོ་རྗེའི་ལྟེ་བའི་ནང་དུ་སོན་པར་གྱུར་པ་རྡོ་རྗེ་དེ་ཉིད་ངེས་དོན་དུ་སེམས་ཀྱི་ཆོས་ཉིད་ཡིན་པས་རྡོ་རྗེ་སེམས་དཔའ་ཞེས་བྱ་བར་བརྗོད། དགའ་བ་གསུམ་ལས་མཆོག་ཏུ་གྱུར་པས་ལྷན་སྐྱེས་ཀྱི་དགའ་བའི་རང་བཞིན་ཅན་ནོ། ། ཞེས་པ་ལ་ཨཱ་ལི་སོགས་སོ། ། ཧཱུྃ་དེ་ལས་ནམ་མཁའི་དཀྱིལ་འཁོར་གྱི་མཐས་ཁྱབ་པ་ཡི་ཧཱུྃ་རང་གི་ལུས་ཀྱི་ཁ་དོག་དང་མཚུངས་པའི་འོད་ཟེར་སྔོན་པོ་རྣམ་པར་སྤྲོས་ནས་སེམས་ཅན་གྱི་དོན་བྱས། སླར་བསྡུས་ནས་སྙིང་ཁ་སྟེ་རྡོ་རྗེའི་ལྟེ་བར་བཀུག་ཅིང་རོ་གཅིག་ཏུ་འདྲེས་པ་ན་འདྲེས་པ་དེ་ལས་ཡོ་གི་ཞེས་བྱ་བ་རྣལ་འབྱོར་པ་ཞེ་སྡང་རྣམ་པར་དག་པའི་བདག་ཉིད་ཧེ་རུ་ཀའི་སྐུར་འགྱུར་བ་ཡིན་ནོ། ། ཞེས་པ་ལ་ནམ་མཁའི་སོགས་སོ། ། གཉིས་པ་ལ་གསུམ་སྟེ། སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེ་བསྐྱེད་པའོ། །
དང་པོ་ལ་གཉིས་ཏེ། ལྷའི་རྣམ་པ་རྒྱན་དང་བཅས་པ་དང་། འཁོར་གྱི་ལྷ་མོ་དང་། གནས་བརྟན་པའོ། ། དང་པོ་ནི། སྐུ་རྡོ་རྗེ་ནམ་མཁའ་ལྟར་སྔོ་བ་དང་ཉི་མ་དང་མཚུངས་པའི་གསལ་བའི་མདོག་ཅན། སེམས་ཅན་གྱི་དོན་ལ་རྗེས་སུ་ཆགས་པས་མེ་ཏོག་བན་དྷུ་དམར་པོ་ལྟ་བུའི་སྤྱན་གསུམ་དང་ལྡན་པ། ཡོན་ཏན་གོང་ནས་གོང་དུ་རྒྱས་པས་དབུ་སྐྲ་སེར་པོ་གྱེན་དུ་འཁྱིལ་བ་དང་། སངས་རྒྱས་རིགས་ལྔ་ནི་རྣམ་པར་དག་པ་ཕྱག་རྒྱ་ལྔས་ནི་སྐུ་ལུས་ལ་རྣམ་པར་བརྒྱན། བརྒྱན་ཚུལ་ནི་སྤྱི་བོར་འཁོར་ལོ།
རྣ་བར་རྣ་ཆ། མགྲིན་པར་ནོར་བུའི་མགུལ་རྒྱན་དང་། ཕྱག་ཞབས་ལ་ལག་གདུབ་དང་ནི་རྐང་གདུབ། སྐེད་པ་ལ་སྐེད་རགས་ཉིད་དེ་འདི་རྣམས་ཕྱག་རྒྱ་ལྔར་ནི་རབ་ཏུ་གྲགས་སོ། ། ཞེས་པ་ལ་སྔོ་དང་ཉི་མ་སོགས་སོ། ། དབྱིབས་དང་ཕྱག་མཚན་ནི། བདུད་སྐྲག་པས་སྤྱན་སྡང་མིག བརྒྱད་གཉིས་ལོ་སྟེ་ལོ་བཅུ་དྲུག་ལོན་པ་ཡི་ཚུལ། ཕྱག་གཡོན་པས་བདེ་བ་ཆེན་པོའི་རང་བཞིན་རྡོ་རྗེས་མཚན་པའི་ཐོད་པ་ཁྲག་གིས་གང་བ་དང་། གཡོན་པ་ནས་ཀྱང་གྲུ་མོ་ན་ཡུམ་གྱི་ངོ་བོ་ཁ་ཊྭཱཾ་ཀ
གཡས་ན་ཡེ་ཤེས་ལྔའི་ངོ་བོ་རྡོ་རྗེ་ནག་པོ་རྩེ་ལྔ་པ་འོད་ཟེར་འཕྲོ་བ་ཉིད། ངག་ཏུ་ཟུང་འཇུག་ཧཱུྃ་གི་ཡི་གེ་འདོན་པའི་བདག་ཉིད་ཅན་ནོ། ། ཞེས་པ་ལ་བདག་ཉིད་ཅེས་སོ། ། གཉིས་པ་ནི། གཽ་རཱི་ལ་སོགས་པ་འཁོར་རྣལ་འབྱོར་མ་བརྒྱད་ཀྱིས་ཡོངས་སུ་བསྐོར་ནས་གཏུམ་དྲག་ལ་སོགས་པ་རོ་གནས་པའི་དུར་ཁྲོད་དུ་ནི་མགོན་པོ་སྐུ་རྡོ་རྗེ་སེམས་ཅན་གྱི་དོན་ལ་རོལ་ཅིང་བཞུགས་སོ། ། ཞེས་པ་ལ་རྣལ་འབྱོར་སོགས་སོ། ། ཡང་ན་དབུགས་རྒྱུ་ཞིང་ཤ་ཁྲག་གནས་པས་དུར་ཁྲོད་ཅེས་བྱ་བའི་རིགས་པ་འདིས་སྒྲུབ་པ་པོའི་ལུས་ལ་དུར་ཁྲོད་ཅེས་ནི་མངོན་པར་བརྗོད་དེ། དེར་མགོན་པོ་ལྷན་ཅིག་སྐྱེས་པའི་ཡེ་ཤེས་སེམས་ཅན་གྱི་དོན་ལ་རོལ་ཅིང་བཞུགས་སོ་ཞེས་པ་ལ་དབུགས་རྒྱུ་ཞེས་སོགས་སོ། ། གཉིས་པ་ནི། གསུང་རྡོ་རྗེའི་ཕྱག་བཞི་ནི་བདུད་བཞི་ལས་རྣམ་པར་རྒྱལ་བ་རྣམ་པར་དག་པ་སྟེ།
གོང་དུ་སྐུ་རྡོ་རྗེའི་སྐབས་སུ་བརྗོད་པ་ལྟར་ཁྲོ་བོའི་གཟུགས་དང་། སྐུ་མདོག་སྔོན་པོ་དང་། ས་བོན་ཧཱུྃ་ལས་བྱུང་བའོ། ། ཞེས་པ་ལ་ཕྱག་བཞི་སོགས་སོ། ། ཕྱག་མཚན་ནི་ཕྱག་གཡོན་གྱི་དང་པོ་ན་སྐྱེས་པའི་ཐོད་པ་འདོད་ཆགས་ལྷ་དང་ཞེ་སྡང་ལྷ་མ་ཡིན་གྱི་ཁྲག་གིས་བཀང་བ། དེ་བཞིན་དུ་གཡས་ཀྱི་ཕྱག་ན་རྟོགས་པས་མི་ཕྱེད་པས་ན་རྡོ་རྗེ། ཕྱག་ལྷག་མ་དག་གིས་ཤེས་རབ་མ་ལ་འཁྱུད་པ་ཤེས་རབ་རྡོ་རྗེ་ཕག་མོ་ནི་བཅོམ་ལྡན་འདས་ཀྱི་གཟུགས་ཅན་ཏེ་ཁྲོ་ཞིང་སྔོ་བ། འོན་ཀྱང་གྲི་གུག་དང་ཐོད་པ་ཅན་ནོ། ། ཞེས་པ་ལ་ཕྱག་གཡོན་སོགས་སོ། ། གསུམ་པ་ནི།
ཐུགས་རྡོ་རྗེ་ཕྱག་དྲུག་པ་ཞལ་གསུམ་སེམས་ཅན་གྱི་དོན་ལ་རྗེས་སུ་ཆགས་པས་ཞལ་གཡོན་ཉི་མ་ལྟར་དམར་བ། འོད་གསལ་བའི་རང་བཞིན་གྱི་གཡས་ཟླ་བ་ལྟར་དཀར་བ་དང་གཡོན་ཉི་མ་ལྟ་བུ། དང་པོ་རྩ་ཞལ་སྔོན་པོ། ཉོན་མོངས་པའི་སྒྲིབ་གཡོག་དང་བྲལ་བས་གཅེར་བུ། གོང་དུ་སྐུ་རྡོ་རྗེའི་སྐབས་སུ་བརྗོད་པ་ལྟར་སྐུ་མདོག་སྔོན་པོ་དང་ཁྲོ་བོའི་གཟུགས་ཅན། ཕྱག་རྣམས་ནི་ཕ་རོལ་ཏུ་ཕྱིན་པ་དྲུག་རྣམ་པར་དག་པའོ་ཞེས་པ་ལ་ཕྱག་དྲུག་པ་ཞེས་སོགས་སོ། ། ཕྱག་དྲུག་གི་གཡོན་གྱི་དང་པོ་ན་དུག་གསུམ་འཇོམས་པས་རྩེ་གསུམ་པ། ཕྱག་གཡས་ཀྱི་དང་པོ་ན་རྟོག་པས་མི་ཕྱེད་པས་རྡོ་རྗེ། ཕྱག་གཡོན་གྱི་གཉིས་པ་ན་ཆོས་ཀྱི་སྒྲ་སྒྲོགས་པས་དྲིལ་བུ། ཕྱག་གཡས་ཀྱི་གཉིས་པ་ན་རྣམ་རྟོག་གཅོད་པས་གྲི་གུག
ཕྱག་ལྷག་མ་དག་གིས་ཡུམ་རྡོ་རྗེ་ལུ་གུ་བརྒྱུད་མ་སྟེ་ལྕགས་སྒྲོག་མ་ལ་འཁྱུད་ནས་སྙོམས་པར་འཇུག་པ། བཅོམ་ལྡན་འདས་ཀྱི་སྐུ་དང་མདོག་ཇི་ལྟ་བ་དེ་ལྟར་ཤེས་རབ་མ་སྟེ་ཁྲོ་ཞིང་སྔོ་བ། འོན་ཀྱང་ཕྱག་གཡས་པ་དང་གཡོན་པ་ན་གྲི་གུག་དང་ཐོད་པ་འཛིན་པ། ཧེ་རུ་ཀ་གསུམ་ཀའང་ཁམས་གསུམ་གྱི་བདག་ཉིད་ཅན་ཆོས་ཀྱི་དབྱིངས་ཀྱི་ངོ་བོ་བདག་མེད་པའི་རོ་མནན་ཅིང་བཞུགས་པའོ། ། ཞེས་པ་ལ་ཕྱག་གཡོན་གྱི་སོགས་སོ། ། གསུམ་པ་ལེའུའི་མིང་ནི་ལྷའི་ལེའུ་ཤླཽ་ཀ་ཉི་ཤུ་རྩ་བཞིའི་བདག་ཉིད་ཅན་སྟེ་གསུམ་པའོ་ཞེས་པ་ལ་ལྷའི་སོགས་སོ།། ༈ །།གཉིས་པ་དབང་བསྐུར་བ་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། །
དང་པོ་ལེའུའི་འགྲེལ་ལམ་བཤད་པར་དམ་བཅའ་བ་ནི། དེ་ལྟར་ལུས་ལྷར་བསྐྱེད་ཀྱང་དབང་བསྐུར་བ་མེད་ན་ཁམས་གསུམ་ཆོས་ཀྱི་རྒྱལ་པོ་མི་ཐོབ་པས་དེ་ཐོབ་པར་བྱ་བའི་ཕྱིར་ལྷ་དབང་བསྐུར་བའི་ལེའུ་བཤད་པར་བྱའོ། ། ཞེས་པ་ལ་ལྷ་དབང་སོགས་སོ། ། གཉིས་པ་ལ་དྲུག་སྟེ། དབང་ལྷ་སྤྱན་དྲངས་པ། མཆོད་ཅིང་གསོལ་བ་གདབ་པ། དབང་བསྐུར་བ་དངོས། ཡན་ལག་བཞི་རྫོགས་སུ་བསྟན་ལ། ཐུན་གྱི་གྲངས། སྤྱོད་ལམ་གྱི་རྣལ་འབྱོར་རོ། །
དང་པོ་ནི། དམ་ཚིག་པ་ལ་ཡེ་ཤེས་པ་བཅུག་པའི་སྒྲུབ་པོ་རང་གི་ལུས་ལྷར་གསལ་བའི་སྙིང་ཁར་ས་བོན་ཧཱུྃ་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པས་གཟུགས་ཀྱིས་ཕྱུང་ནས་འོད་ཟེར་ལྕགས་ཀྱུའི་རྣམ་པ་ཅན་དེས་ཁམས་གསུམ་ན་སེམས་ཅན་གྱི་དོན་མཛད་ཅིང་བཞུགས་པའི་སངས་རྒྱས་རིགས་ལྔ། ཡུམ་བཞི། ལྷ་མོ་དྲུག བྱང་ཆུབ་སེམས་དཔའ་བརྒྱད། ཁྲོ་བོ་བཅུ་རྣམས་ཐམས་ཅད་སྤྱན་དྲངས་ལ་དབང་བསྐུར་བ་ཞུ་བ་ཡིན་ནོ་ཞེས་པ་ལ་རང་གི་སོགས་སོ། ། གཉིས་པ་ནི། སྙིང་ཁ་ནས་སྤྲོས་པའི་གཽ་རཱི་ལ་སོགས་པའི་མ་མོ་བརྒྱད་ཀྱིས་ཡང་དག་པར་མཆོད་ནས་གསོལ་བ་གདབ་པར་བྱའོ། ། གསོལ་བ་འདེབས་པའི་ཚིག་ནི།
ཨོཾ་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་ཞེས་པའམ། དེ་ཉིད་བོད་སྐད་དུ་བསྒྱུར་ན་དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ་ཅེས་པ་འདི་ཡིན་ནོ་ཞེས་པ་ལ་མ་མོ་ཞེས་སོགས་སོ། ། གསུམ་པ་ནི། ཞེས་དེ་ལྟར་གསོལ་བ་བཏབ་པས་སངས་རྒྱས་རིགས་ལྔ་དེ་རྣམས་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་རིགས་ལྔའི་རྣམ་པའི་གཟུགས་ཀྱིས་དེ་བཞིན་གཤེགས་པ་ལྔའི་བདག་ཉིད་ཀྱི་ཁུ་བ་ལ་སོགས་པ་ནང་གི་བདུད་རྩི་ལྔས་གང་བའི་བུམ་པས་སངས་རྒྱས་རྣམས་ནི་ཐམས་ཅད་ཀྱི། ཞེས་སོགས་ཚིགས་བཅད་སྔགས་དང་བཅས་པས་དབང་བསྐུར་བར་བྱ། དབང་བསྐུར་བ་དེའི་ཚེ་ན་བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་ཅིང་མེ་ཏོག་གི་ཆར་འབབ་པར་འགྱུར། ཁྲོ་བོ་རྣམས་ཀྱིས་བགེགས་བསྐྲོད་ཅིང་རྔའི་སྒྲ་འབྱུང་བར་འགྱུར་རོ། ། གུར་གུམ་གྱི་ཆོས་ཆར་འབབ་པར་འགྱུར་རོ། ། གཟུགས་རྡོ་རྗེ་མ་དང་སྒྲ་རྡོ་རྗེ་མ་ལ་སོགས་པ་ལྷ་མོ་རྣམས་ཀྱིས་མཆོད་པར་བྱའོ། ། ཀོལླ་ཨི་རི་ལ་སོགས་པའི་རྡོ་རྗེའི་གླུ་སྤྱན་མ་དང་མཱ་མ་ཀི་ལ་སོགས་པ་རྣམས་ཀྱིས་བླང་བར་བྱའོ་ཞེས་པ་ལ་སངས་རྒྱས་དེ་རྣམས་སོགས་སོ། །
བཞི་པ། དེ་ལྟར་དབང་བསྐུར་ནས་ཆུ་ལྷག་མ་ཡར་ལུད་པ་ལས་སྤྱི་བོར་གཙོ་བོ་ཡབ་ཡུམ་ལ་ངོ་བོ་ཉིད་ལ་ངོ་བོ་ཉིད་ཀྱི་རྒྱ་རང་གི་རིགས་ཀྱི་བདག་པོ་མི་བསྐྱོད་པས་དབུ་བརྒྱན་པར་འགྱུར་རོ། ། དེས་ན་ཡན་ལག་བཞི་པ་འདིས་ནི་ཧེ་རུ་ཀ་བསྐྱེད་པ་རྫོགས་པ་ཉིད་དོ། ། ཞེས་པ་ལ་དབང་བསྐུར་ནས་སོགས་སོ། ། ལྔ་པ་ནི། ཉིན་མཚན་ལ་ཐུན་གསུམ་གསུམ་མམ། ཡང་ན་སྲོད་ཐོ་རངས་ཉིན་གུང་གི་ཐུན་གསུམ་དུ་བྱིན་གྱིས་བརླབས་པའི་སྒོམ་པ་རྣམ་པར་བསྒོམས་ཏེ་དཀྱིལ་འཁོར་བསྡུས་ནས་སྟོང་ཉིད་ལ་ཅུང་ཟད་བཞག་གོ ། ཞེས་པ་ལ་ཐུན་གསུམ་ཞེས་སོགས་སོ། ། དྲུག་པ་ནི། མཉམ་བཞག་ལས་ལངས་ཏེ་སྤྱོད་ལམ་ཀུན་ཏུ་བདག་དང་སྣང་བ་ཐམས་ཅད་ལྷའི་གཟུགས་སུ་བཞག་ཅིང་བསྒོམ་མོ་ཞེས་པ་ལ་ལངས་ཏེ་སོགས་སོ། །
གསུམ་པ་ལེའུའི་མིང་ནི་དབང་གི་ལེའུ་སྟེ་ཤླཽ་ཀ་དྲུག་གི་བདག་ཉིད་ཅན་ཏེ་བཞི་པའོ་ཞེས་པས་བསྟན།། ༈ །།གཉིས་པ་བརྟེན་པ་རྫོགས་རིམ་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། ལྷ་བསྐྱེད་ཅིང་དབང་བསྐུར་ཀྱང་དེ་ཁོ་ན་ཉིད་རྟོགས་པ་མེད་ན་གྲོལ་བ་མི་ཐོབ་པས་དེ་ཐོབ་པའི་ཆེད་དུ་ལྷ་བསྐྱེད་ཅིང་དབང་བསྐུར་བ། དེ་ནས་དེ་ཁོ་ན་ཉིད་ཀྱི་ལེའུ་བཤད་པར་བྱའོ། ། ཞེས་པ་ལ་དེ་ནས་སོགས་སོ། ། གཉིས་པ་ལ་གཉིས་ཏེ།
དེ་ཁོ་ན་ཉིད་རྟོགས་ཏེ། དེ་ཁོ་ན་ཉིད་རྟོགས་པའི་ཐབས་དང་། ཐབས་ལས་བྱུང་བའི་གནས་སྐབས་ཀྱི་ཕན་ཡོན་ནོ། ། དང་པོ་ལ་ལྔ་སྟེ། ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད། སྦྱང་གཞི་དང་སྦྱོང་བྱེད་རིགས་དང་རིགས་བདག་ཏུ་འགྱུར་བའི་དེ་ཁོ་ན་ཉིད། མཚོན་བྱེད་ལ་མཚོན་བྱའི་དེ་ཁོ་ན་ཉིད། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དོ། ། དང་པོ་ནི།
ངོ་བོས་སམ་གདོད་མ་ནས་གཟུགས་གྲུབ་པ་མེད། དེ་མེད་པས་མཐོང་བ་པོ་མིག་གི་དབང་པོ་བདེན་པར་མེད། སྒྲ་བདེན་པར་མེད་ཅིང་དེ་མེད་པས་ཐོས་པ་པོ་རྣ་བའི་དབང་པོའང་བདེན་པར་མེད། དྲི་བདེན་པར་མེད་ཅིང་དེ་མེད་པས་སྣོམ་པ་པོ་སྣའི་དབང་པོའང་བདེན་པར་མེད། རོ་བདེན་པར་མེད་ཅིང་དེ་མེད་པས་མྱོང་བ་པོ་ལྕེའི་དབང་པོའང་བདེན་པར་མེད། རེག་བྱ་བདེན་པར་མེད་ཅིང་དེ་མེད་པས་རེག་པར་བྱེད་པ་པོ་ལུས་ཀྱི་དབང་པོའང་བདེན་པར་མེད། རྣམ་ཤེས་ཚོགས་དྲུག་གམ་བརྒྱད་ཀྱིས་བསྡུས་པའི་གཙོ་བོ་སེམས་བདེན་པར་མེད་ཅིང་དེ་མེད་པས་སེམས་ལས་བྱུང་བ་ཚོར་འདུ་ལ་སོགས་པའང་བདེན་པར་མེད་དེ། ཤེར་སྙིང་ལས། སྟོང་པ་ཉིད་གཟུགས་སོ་ཞེས་གསུངས་པའི་ཕྱིར། ཞེས་པ་ལ་ངོ་བོས་སོགས་སོ། །
གཉིས་པ་ལ་དྲུག་སྟེ། ཇི་ལྟར་འདེབས་པའི་ཚུལ། དེ་ལྟར་བཏབ་པའི་ཕན་ཡོན། ཕྱག་རྒྱའི་ངེས་ཚིག འདེབས་བྱེད་རིགས་ཀྱི་བདག་པོ། གདབ་བྱ་དང་འདེབས་བྱེད་ཕན་ཚུན་མཚུངས་པ། གདབ་བྱ་དང་འདེབས་བྱེད་རོ་གཅིག་པར་བྱའོ། ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། ཕྱག་རྒྱ་ཐམས་ཅད་བསྡུ་ན་གཉིས་སུ་འདུས་པས་སྐྱེ་འགྲོ་སྐྱེད་པར་བྱེད་ཅིང་གསང་དབང་ཐོབ་པའི་རྟེན་དུ་གྱུར་པས་ན་མ་དང་། ཤེས་རབ་ཡེ་ཤེས་ཀྱི་རྟེན་དུ་གྱུར་པའི་སྲིང་མོ་ཉིད་ནི་རྣལ་འབྱོར་པ་དེ་ཉིད་རིག་པ་ཆོས་ཀྱི་འདུ་ཤེས་དང་ལྡན་པས་དབང་དུས་དང་ལམ་དུས་སུ་རྟག་ཏུ་མཆོད་ཅིང་བསྟེན་ནོ། ། ཞེས་པ་ལ་སྐྱེད་བྱེད་མ་དང་སོགས་སོ། ། གཉིས་པ་ལ་བཞི་སྟེ། གདབ་བྱ། འདེབས་པའི་ཚུལ། དམ་ཚིག དམ་ཚིག་དང་འགལ་བའི་ཉེས་དམིགས་སོ། ། དང་པོ་ནི།
གདབ་པར་བྱ་རྒྱུའི་ཕྱག་རྒྱ་གང་ཞེ་ན། གར་མཁན་མ་དང་། ཚོས་མ་དང་། རྡོ་རྗེ་མ་དང་། གདོལ་མ་དང་། དེ་བཞིན་བྲམ་ཟེ་དང་ལྔའོ། ། ཞེས་པ་ལ་གར་མ་སོགས་སོ། ། གཉིས་པ་འདེབས་ཚུལ་ནི། ཐབས་སྒྲུབ་པ་པོ་དང་། ཤེས་རབ་མ་ལྷར་བསྐྱེད་ཅིང་མཁའ་གསང་བྱིན་གྱིས་བརླབས་པའི་ཆོ་ག་ཡིས་དེ་ཉིད་རིག་པ་ཆོས་ཀྱི་འདུ་ཤེས་ཏེ་འདུ་ཤེས་གསུམ་ལྡན་གྱིས་དབང་དུས་དང་ལམ་དུས་སུ་རྟག་ཏུ་མཆོད་ཅིང་བསྟེན་ནོ། །
ཞེས་པ་ལ་ཐབས་དང་སོགས་སོ། ། གསུམ་པ་ནི། ཇི་ལྟར་མ་སྨིན་པའི་སྐྱེ་བོས་མ་ཚོར་བ་དང་། ལུས་ལས་བྱང་སེམས་བྱེ་བ་སྟེ་ཉམས་པར་མི་འགྱུར་བ་རབ་ཏུ་འབད་པས་མི་ཉམས་པར་བསྟེན་པ་ཉིད་ནི་དམ་ཚིག་ཡིན་ནོ། ། ཞེས་པ་ལ་ཇི་ལྟར་སོགས་སོ། ། བཞི་པ་ནི། མ་གསང་བར་མ་སྨིན་པའི་སྐྱེ་བོས་ཚོར་བ་དང་བྱང་སེམས་ཉམས་ན་སྦྲུལ་ཏེ་ཀླུ་དང་ཆོམ་རྐུན་དང་། ས་སྤྱོད་རྒྱལ་པོ་དང་མེ་ལ་སོགས་པ་ཡིས་གནོད་པའི་སྡུག་བསྔལ་སྐྱེད་པར་བྱེད། ཅེས་པ་ལ་མ་གསང་སོགས་སོ། ། གཉིས་པ་ཕན་ཡོན་ནི།
རིགས་ལྔའི་ཕྱག་རྒྱས་གདབ་པའི་བྲམ་ཟེ་མོ་ཞེས་བྱ་བ་ལ་སོགས་པ་ཐར་པ་སངས་རྒྱས་ཐོབ་པའི་རྒྱུར་ནི་བརྗོད་པར་བྱ་སྟེ་ཕྱག་རྒྱ་ལ་བརྟེན་ཏེ་མཚོན་བྱེད་དཔེའི་ཡེ་ཤེས་སྐྱེ། དེ་ལས་མཚོན་བྱ་དོན་གྱི་ཡེ་ཤེས་མྱུར་དུ་སྐྱེ་བས་སོ། ། ཞེས་པ་ལ་རིགས་ལྔའི་ཞེས་སོགས་སོ། ། གསུམ་པ་ནི། འདེབས་བྱེད་རིགས་ལྔའམ་གཉིས་མེད་ཀྱི་ཡེ་ཤེས་སམ། སྒྲུབ་པ་པོ་རྣམས་ལ་རྡོ་རྗེ་ཞེས་བྱ། འདེབས་བྱེད་རྡོ་རྗེ་འདིས་ནི་གདབ་པར་བྱ་བ་ཉིད་ཡིན་པ་དེས་ན་ཕྱག་རྒྱར་བརྗོད་པར་བྱ་སྟེ། དཔེར་ན་འཇིག་རྟེན་པའི་རྒྱ་བཞིན་ནོ། ། ཞེས་པ་ལ་རྡོ་རྗེ་འདིས་སོགས་སོ། ། བཞི་པ་ནི།
རྟོགས་པས་མི་ཕྱེད་པས་རྡོ་རྗེ་མི་བསྐྱོད་པ། སྲིད་པའི་ཉེས་པས་མ་གོས་པས་པདྨ་འོད་དཔག་མེད། དེ་བཞིན་དུ་འཕྲིན་ལས་སྣ་ཚོགས་མཛད་པས་དོན་ཡོད་གྲུབ་པ། དེ་བཞིན་ཉིད་ཀྱི་ངོ་བོར་གྱུར་པས་དེ་བཞིན་གཤེགས་པ་རྣམ་པར་སྣང་མཛད་དང་། ཡོན་ཏན་གྱི་འབྱུང་གནས་ཡིན་པས་རིན་ཆེན་འབྱུང་ལྡན་ཉིད་དེ་སྙིང་རྗེ་ཆེན་པོ་ཞེས་རྡོ་རྗེ་སྙིང་པོ་ལ་བོས་ནས་དམ་པ་ཡི་སྟེ་མཆོག་གི་རིགས་བདག་ནི་རྣམ་པ་ལྔ་རུ་བརྗོད་དོ། ། ཞེས་པ་ལ་རྡོ་རྗེ་པདྨ་སོགས་སོ། ། ལྔ་པ་ནི། རྡོ་རྗེ་མི་བསྐྱོད་པའི་ཕྱག་རྒྱ་ནི་བྲམ་ཟེ་མོ། རིན་ཆེན་འབྱུང་ལྡན་གྱི་ཕྱག་རྒྱ་ནི་གདོལ་པ་མོར་ཤེས་པར་བྱ་བ་ཡིན་པས་དེ་ལྟར་ན་ཕྱག་རྒྱ་ལྔར་ནི་རྣམ་པར་ངེས་སོ། ། ཞེས་པ་ལ་རྡོ་རྗེའི་ཕྱག་རྒྱ་སོགས་སོ། །
སམྦུ་ཊ་ལས། ལྔའི་སྟེང་དུ་གསུམ་བསྟན་པས་བརྒྱད་གསུངས་པ་ཡང་ལྔ་པོ་འདིར་འདུས་པ་ཡིན་ཏེ། རྒྱལ་རིགས་མ་ནི་གདོལ་མ་དང་འདྲ་བར་རིན་ཆེན་འབྱུང་ལྡན་གྱི་རིགས་དང་། རྗེ་རིགས་མ་ནི་ཚོས་མ་དང་འདྲ་བར་དོན་ཡོད་གྲུབ་པའི་རིགས་དང་། དམངས་རིགས་མ་ནི་གཡུང་མོ་དང་འདྲ་བར་མི་བསྐྱོད་པའི་ཕྱག་རྒྱའི་རིགས་ཡིན་ནོ། ། དྲུག་པ་ནི་བསྡུ་ན་ཕྱག་རྒྱ་མོ་རིགས་ལྔ་པོ་འདི་རྣམས་དེ་བཞིན་གཤེགས་པའི་རིགས་གཅིག་ཏུ་མདོར་བསྡུས་པས་ནི་བརྗོད་པར་བྱ་སྟེ། ཚོགས་གཉིས་ཀྱི་དཔལ་དང་ལྡན་པས་ན་དཔལ་ལྡན། ཆོས་སྐུ་དེ་བཞིན་ཉིད་དུ་ནི་གཤེགས་ཤིང་དེ་བཞིན་ཉིད་ལས་སླར་ཡང་གཟུགས་སྐུ་སེམས་ཅན་གྱི་དོན་ལ་གཤེགས་པ་ཉིད་ཡིན་པ་འདིས་ནི་ཤེས་རབ་རིགས་པ་ཡིས། དེ་བཞིན་གཤེགས་པའི་རིགས་ཞེས་བརྗོད་པར་བྱའོ། ། ཞེས་པ་ལ་འདི་རྣམས་སོགས་སོ། །
གསུམ་པ་རིགས་དང་རིགས་བདག་ཏུ་འགྱུར་པའི་དེ་ཁོ་ན་ཉིད་ལ་གསུམ་སྟེ། འབྲས་བུ་རིགས་བདག་གི་གྲངས། སྦྱང་གཞི་རིགས་ཀྱི་དབྱེ་བ་རིགས་དང་རིགས་བདག་ཏུ་འགྱུར་བའི་ཚུལ།

དང་པོ་ནི། རིགས་བདག་འདི་ནི་ཡེ་ཤེས་ལྔ་ལས་དེའི་ཆོས་ཉིད་གུད་དུ་བྱས་ནས་རྒྱས་པར་ཕྱེ་ན་རྡོ་རྗེ་སེམས་དཔའ་དང་རྣམ་པ་དྲུག་ཏུ་བརྗོད་ཅིང་། མདོར་བསྡུས་ནི་རྡོ་རྗེ་སེམས་དཔའ་སྤྱི་ཁྱབ་ལ་བཏང་ནས་རིགས་ནི་རྣམ་པ་ལྔ། ཡོན་ཏན་གསུང་དང་འཕྲིན་ལས་སྐུའི་རིགས་སུ་བསྡུས་ན་སྐུ་གསུང་ཐུགས་ཀྱི་དབྱེ་བ་ཡིས་ཕྱི་ནས་རིགས་རྣམ་པ་གསུམ་དུ་འགྱུར། ཡང་དག་པར་ན་སྐུ་གསུང་གཉིས་ཀྱང་ཐུགས་ལས་འབྱུང་བས་ཐུགས་ཀྱི་བདག་པོའི་རིགས་གཅིག་ཏུ་འདུས་པ་ཡིན་ནོ། ། ཞེས་པ་ལ་རིགས་ནི་སོགས་སོ། ། གཉིས་པ་ནི། འབྲས་བུ་འབྱུང་བའི་རིགས་དང་ལྡན་པ་འདི་ལ་ནི་དབྱེ་ན་འབྱུང་བ་ལྔ་རྣམས་དང་། དེས་མཚོན་ནས་བདུད་རྩི་ལྔ་དང་ཉོན་མོངས་པ་ལྔ་ཕུང་པོ་ལྔའི་རང་བཞིན་གྱིས་དབྱེ་བ་རྣམས་སུ་ཡོད་དོ། ། ཞེས་པ་ལ་རིགས་ནི་སོགས་སོ། ། གསུམ་པ་ནི།
སྦྱང་གཞི་རིགས་དང་འབྲས་བུ་རིགས་བདག་བགྲང་བྱའི་གྲངས་མཐུན་པ་འདི་ཡིས་ནི། སྦྱང་གཞི་ཕུང་པོ་ལྔ་ལ་རིགས་ཤེས་དང་། སྦྱོང་བྱེད་མི་བསྐྱོད་པ་སོགས་ལ་རིགས་ཀྱི་བདག་པོ་ཞེས་མངོན་པར་བརྗོད་པར་བྱའོ། ། ཞེས་པ་ལ་རིགས་དང་བགྲང་བྱ་སོགས་སོ། ། བཞི་པ་མཚོན་བྱེད་ལ་མཚོན་བྱའི་དེ་ཁོ་ན་ཉིད་ལ་བཞི་སྟེ། ཉམས་སྣང་སྟོང་ཟུང་འཇུག་ཏུ་བསྲེ་བ། དེ་བཞིན་གཤེགས་པ་རིགས་དྲུག་གི་མཚན་དོན་དང་ཡེ་ཤེས་སུ་བསྲེ་བ། ཡེ་ཤེས་དང་ལྷའི་མིང་དོན་བསྲེ་བ། འབྲས་བུ་དང་ཡེ་ཤེས་བཅོམ་ལྡན་འདས་སུ་བསྲེ་བའོ། ། དང་པོ་ནི།
དོན་དམ་པར་ལམ་སྒོམ་པའི་སྒྲུབ་པ་པོ་མེད། ལམ་བསྒོམ་པའང་མེད། བསྒོམ་བྱའི་ལྷའང་མེད། བཟླ་བྱའི་སྔགས་ཀྱང་ཡོད་པ་མ་ཡིན་པ་ནི་ཆོས་སྐུའི་ཉམས་དང་། ཟུང་འཇུག་སྤྲོས་པ་མེད་པའི་རང་བཞིན་གྱི་ཉམས་ལས་ཀུན་རྫོབ་ཏུ་སྔགས་དང་ལྷ་ནི་ཡང་དག་པར་གནས་པ་ནི་གཟུགས་སྐུའི་ཉམས་སོ། ། ཞེས་པ་ལ་བསྒོམ་མེད་སོགས་སོ། ། གཉིས་པ་ལ་གཉིས་ཏེ། མདོར་བསྟན། རྒྱས་བཤད་དོ། ། དང་པོ་ནི།
ཕྱག་རྒྱ་ལ་བརྟེན་ནས་རྣལ་འབྱོར་པའི་རྒྱུད་ལ་སྐྱེས་པའི་དཔེའི་ཡེ་ཤེས་ཀྱིས་མཚོན་པར་བྱ་བ་འབྲས་བུ་རིགས་དྲུག་མཚོན་པ་ཡིན་ཏེ། ཡེ་ཤེས་དེ་ནི་ཆོས་ཀུན་གཟུགས་ཅན་ཙམ་དུ་གསལ་བར་སྣང་བས་རྣམ་པར་སྣང་མཛད། རྣམ་རྟོག་གིས་མི་སྒུལ་བས་མི་བསྐྱོད་པ། སེམས་ཅན་གྱི་དོན་ལ་འབྲས་བུ་དང་བཅས་པས་དོན་ཡོད་གྲུབ་པ་དང་། དགོས་འདོད་འབྱུང་བས་རིན་ཆེན་འབྱུང་ལྡན་དང་། སྤྲོས་པའི་མཐའ་དང་བྲལ་བས་འོད་དཔག་མེད། ཡེ་ཤེས་དེས་ཐམས་ཅད་བསྡུས་པས་རྡོ་རྗེ་སེམས་དཔའ་བོ་སྟེ་རིགས་དྲུག་ཚང་ཞིང་མཚོན་པ་ཡིན་ནོ། ། ཞེས་པ་ལ་རྣམ་སྣང་སོགས་སོ། ། ཡང་དཔེའི་ཡེ་ཤེས་འདི་ཉིད་ཕྱི་རོལ་པ་ལ་གྲགས་པའི་ཚངས་པ། ཁྱབ་འཇུག
ཞི་བ་དབང་ཕྱུག་དང་། ཐམས་ཅད་ཅེས་བྱ་བ་གཙོ་བོ་དང་། དེ་ཉིད་དེ་ལྷ་རྒྱལ་བ་དམ་པ་དང་། ནང་པ་ལ་གྲགས་པའི་སངས་རྒྱས་སུ་མིང་བརྗོད་པས་ཡོན་ཏན་གྱི་ཁྱད་པར་གཞན་ཡང་མཚོན་ནུས་སོ་ཞེས་པ་ལ། ཚངས་པ་ཁྱབ་འཇུག་སོགས་སོ། ། གཉིས་པ་ནི། དཔེའི་ཡེ་ཤེས་ཀྱི་ཉམས་ལ་རྣམ་རྟོག་གི་སྒྲིབ་པ་དང་བྲལ་ཞིང་སྤངས་པ་ནི་མྱང་འདས་དང་ཐར་པ་དང་ཚངས་པ་ཞེས་བྱ་སྟེ་དེ་ནི་མེ་ལོང་ལྟ་བུའི་ཡེ་ཤེས་སངས་རྒྱས་རྣམ་པར་སྣང་མཛད་ཉིད་དོ། ། ཆོས་ཀྱི་དབྱིངས་ཤིན་ཏུ་རྣམ་པར་དག་པ་ནི་ཆོས་ཐམས་ཅད་ཀྱི་ངོ་བོས་འཇུག་པའི་ཕྱིར་ཁྱབ་འཇུག་ཅེས་བརྗོད་པར་བྱ་སྟེ། དེ་ནི་ཆོས་དབྱིངས་ཡེ་ཤེས་མི་བསྐྱོད་པའོ། ། སེམས་ཅན་གྱི་དོན་ལ་རྟག་ཏུ་དགེ་བས་ཞི་བ་ཉིད་ཅེས་བྱ་སྟེ་དེ་ནི་བྱ་གྲུབ་ཡེ་ཤེས་དོན་ཡོད་གྲུབ་པའོ། །
ཆོས་ཀུན་གྱི་བདག་ཉིད་མཉམ་པ་ཉིད་དུ་རྟོགས་ཤིང་གནས་པས་ཐམས་ཅད་ཅེས་བྱ་སྟེ་དེ་ནི་མཉམ་ཉིད་ཡེ་ཤེས་རིན་ཆེན་འབྱུང་ལྡན་ནོ། ། དམ་པའི་སྟེ་མཆོག་གི་བདེ་བ་དང་ལྡན་པས་དེ་ཉིད་དེ་ཞེས་བྱ་སྟེ་དེ་ནི་སོར་རྟོགས་ཡེ་ཤེས་འོད་དཔག་མེད་དོ། ། ཟག་མེད་ཀྱི་བདེ་བ་རྟོགས་པའི་ཕྱིར་རྣམ་པར་སངས་རྒྱས་པ་ཞེས་བྱ་སྟེ་དེ་ནི་རིགས་དྲུག་པ་རྡོ་རྗེ་སེམས་དཔའ་ཡིན་ནོ། ། ཞེས་པ་ལ་ཚངས་པ་སྒྲིབ་བྲལ་སོགས་སོ། ། གསུམ་པ་ནི། ལྷན་སྐྱེས་ཀྱི་ཡེ་ཤེས་ལ་ལྷ་ཞེས་མངོན་པར་བརྗོད་པར་བྱ་སྟེ། རྒྱུ་མཚན་གང་གི་ཕྱིར་ན། ལུས་ལས་བྱུང་ཞིང་བདེ་བ་ལ་རོལ་བ་ཉིད་ཡིན་པའི་ཕྱིར། ཞེས་པ་ལ་གང་ཕྱིར་ཞེས་སོགས་སོ། ། བཞི་པ་ནི།
མཚོན་པར་བྱ་བའི་སངས་རྒྱས་མཚན་ཉིད་པ་འདི་དང་། མཚོན་བྱེད་དཔེའི་ཡེ་ཤེས་འདི་ལ་བྷ་ག་མངའ་བས་བྷ་ག་ཨཾ་སའི་སྒྲ་ལས་དྲངས་ན་སྐལ་བ་དང་ལྡན་པས་བཅོམ་ལྡན་འདས་ཞེས་བརྗོད་པར་བྱ་ཞིང་བྷ་གའམ་སྐལ་བ་ལ་རྣམ་པ་དྲུག་ཏུ་བརྗོད་དེ་གང་ཞེ་ན། དབང་ཕྱུག་དང་གཟུགས་བཟང་བ་ལ་སོགས་པའི་ཡོན་ཏན་ཕུན་སུམ་ཚོགས་པ་ཀུན་ནོ། ། དེ་སྐད་དུ། དབང་ཕྱུག་དང་ནི་གཟུགས་བཟང་དང་། ། དཔལ་དང་གྲགས་དང་ཡེ་ཤེས་དང་། ། བརྩོན་འགྲུས་ཕུན་སུམ་ཚོགས་པ་སྟེ། ། དྲུག་པོ་རྣམས་ལ་སྐལ་ཞེས་བྱ། ། ཞེས་གསུངས་པའི་ཕྱིར། ཞེས་པ་ལ་སངས་རྒྱས་འདིས་སོགས་སོ། །
ཡང་ན་བྷ་ག་ཝན་ཛའི་སྒྲ་ལས་དྲངས་ན་བཅོམ་པ་དང་ལྡན་པས་ན་བཅོམ་ལྡན་འདས་ཞེས་བྱ་སྟེ། ཉོན་མོངས་པའི་བདུད་དང་ལ་སོགས་པ་འཆི་བདག་གི་བདུད། ཕུང་པོའི་བདུད། ལྷའི་བུའི་བདུད་རྣམས་བཅོམ་པའི་ཕྱིར། ། ཞེས་པ་ལ་ཡང་ན་སོགས་སོ། ། ལྔ་པ་ཕྱག་རྒྱ་དང་ཡེ་ཤེས་བསྲེ་བ་ནི། ཕྱག་རྒྱ་ལ་བརྟེན་ནས་སྐྱེས་པའི་ཡེ་ཤེས་དང་ཤེས་རབ་གཉིས་ལ་མ་ཞེས་བརྗོད་པར་བྱ་སྟེ། རྒྱུ་མཚན་གང་གི་ཕྱིར་ན་བདག་གི་རྒྱུད་ལ་ཡེ་ཤེས་སྐྱེས་པའི་ཚེ་སྐྱེ་འགྲོ་སྣང་བའི་དངོས་པོ་ཡེ་ཤེས་སུ་བསྐྱེད་པ་ཡི་ཕྱིར་ན་ཡེ་ཤེས་མར་འཇོག ཡེ་ཤེས་དེའང་ཕྱག་རྒྱ་ལས་བྱུང་བས་ཤེས་རབ་མར་འཇོག་སྟེ་ཕྱག་རྒྱ་ཡེ་ཤེས་སུ་བསྒྲུབ་པ་དང་ཡེ་ཤེས་ཕྱག་རྒྱར་བསྒྲུབ་པ་ཡིན་ནོ། ། ཞེས་པ་ལ་གང་ཕྱིར་སོགས་སོ། །
དེ་གཉིས་ལ་ཤེས་རབ་སྲིང་མོ་ཞེས་བྱ་བ་ཉིད་དེ་གང་གི་ཕྱིར་ན་འབྲས་བུའི་སྐལ་བ་སྟོན་པ་ཡི་ཕྱིར། ཞེས་པ་ལ་གང་ཕྱིར་སྐལ་བ་སོགས་སོ། ། དེ་བཞིན་དུ་བཙོ་བླག་མ་དང་། བུ་མོ་དང་། གར་མཁན་མ་ཞེས་བྱ་བའང་བརྗོད་པར་བྱ་སྟེ། སེམས་ཅན་ཐམས་ཅད་ཀྱི་རྣམ་རྟོག་འཚེད་ཅིང་ཡེ་ཤེས་སུ་བསྒྱུར་བའི་ཕྱིར་ན་དེ་གཉིས་ལ་བཙོ་བླག་མ་སྟེ་ཚོས་མ་ཞེས་དེ་བཞིན་དུ་བརྗོད་དོ། ། ཞེས་པ་ལ་བཙོ་བླག་མ་སོགས་སོ། ། ཡོན་ཏན་འཇོ་བའི་ཕྱིར་ན་ཡེ་ཤེས་དང་ཤེས་རབ་མ་ལ་ནི་བུ་མོ་ཞེས་ནི་བརྗོད་པར་བྱའོ། ། ཞེས་པ་ལ་ཡོན་ཏན་སོགས་སོ། ། དམིགས་པ་མེད་པའི་སྙིང་རྗེ་ཆེན་པོའི་ཡེ་ཤེས་གཡོ་ཞིང་འཕེལ་བའི་ཕྱིར་ན་ཡེ་ཤེས་དང་ཤེས་རབ་ལ་གར་མཁན་མར་བརྗོད་པར་བྱའོ། །
ཞེས་པ་ལ་སྙིང་རྗེ་སོགས་སོ། ། དེ་ལྟར་བཤད་མ་ཐག་པའི་མ་སྲིང་བུ་མོ་གསུམ་གྱིས་མཚོན་ནས་ཡོན་ཏན་གྱི་སྒོ་ནས་བསྙེན་བརྩི་སྟེ། ལྷན་སྐྱེས་ཀྱི་སྐལ་བ་སྟོན་པས་སྲིང་མོའི་བུ་མོ་དང་། སྐྱེ་འགྲོ་ཡེ་ཤེས་སུ་བསྐྱེད་པར་བྱེད་པའི་གྲོགས་སུ་གྱུར་པས་ཞང་པོའི་ཆུང་མ་དང་མའི་སྤུན། སྐལ་བ་སྟོན་པའི་ཡེ་ཤེས་ཀྱི་རྒྱུ་བྱེད་པས་ན་སྒྱུག་མོ་དང་ཕའི་སྲིང་མོ། དེ་བཞིན་དུ་རྒྱུ་མཚན་གང་གི་ཕྱིར་ན་བཅོམ་ལྡན་ཡེ་ཤེས་ལ་རྣམ་རྟོག་གིས་རེག་པར་མི་ནུས་པ་དེའི་ཕྱིར་ཡེ་ཤེས་དང་ཤེས་རབ་མ་གཉིས་གཡུང་མོར་བརྗོད་པར་བྱའོ། ། ཞེས་པ་ལ་གང་ཕྱིར་སོགས་སོ། ། གཉིས་པ་ཐབས་ལས་བྱུང་བའི་གནས་སྐབས་ཀྱི་ཕན་ཡོན་ལ་ལྔ་སྟེ། ངག་ཏུ་བརྗོད་པ་སྔགས། རྐང་པའི་རྗེས་དཀྱིལ་འཁོར།
ལག་པའི་བྱ་བ་ཕྱག་རྒྱ། སེམས་ཀྱི་བསམ་པ་ཏིང་ངེ་འཛིན། ལྷན་ཅིག་སྐྱེས་པའི་ཡེ་ཤེས་བཟའ་བར་འགྱུར་བའོ། ། དང་པོ་ནི། དེ་ཁོ་ན་ཉིད་རྟོགས་པའི་ཕྱག་རྒྱ་ལ་བསྟེན་ནས་ཡེ་ཤེས་སྐྱེས་པའི་རྣལ་འབྱོར་པས་བརྗོད་པ་ཐམས་ཅད་སྔགས་བཟླས་པར་ཡང་དག་པར་བཤད་དེ། དེའི་བརྗོད་པ་ཐམས་ཅད་ཨཱ་ལི་ཀཱ་ལིར་རབ་ཏུ་བརྟག་པ་སྟེ་དེ་ལྟར་འགྱུར་བས་སོ། ། ཞེས་པ་ལ་ཨཱ་ལི་སོགས་སོ། ། གཉིས་པ་ནི། དེ་ལྟ་བུའི་རྣལ་འབྱོར་པས་རྐང་པས་བཅགས་པའི་རྗེས་ནི་དཀྱིལ་འཁོར་ཉིད་ཡིན་ཏེ། ལག་པའི་མཐེབ་མཛུབ་ཀྱི་ཚོན་ཉེད་ཅིང་འབྲི་བ་དཀྱིལ་འཁོར་ཡིན་པའི་ཕྱིར་དང་།
བྱེད་ལས་ཀྱང་ཚོན་གྱི་དཀྱིལ་འཁོར་གྱིས་སློབ་མ་ལ་ཕན་པ་བཞིན་དུ་རྐང་པའི་མཐེབ་མཛུབ་སོགས་ཀྱི་ཉེད་པ་དཀྱིལ་འཁོར་དང་། རྐང་རྗེས་ཀྱི་རྡུལ་གང་ལ་ཕོག་པས་སེམས་ཅན་ལ་ཕན་པས་དཀྱིལ་འཁོར་དུ་བརྗོད་པར་བྱའོ། ། ཞེས་པ་ལ་རྐང་པ་སོགས་སོ། ། གསུམ་པ་ནི་ལག་པ་བསྒྱུར་བ་ལུས་ཀྱི་བྱེད་ལས་ཡིན་པ་དང་། ལུས་དག་པར་བྱེད་པ་ཡིན་པས་ཕྱག་རྒྱ་ཡིན་ཞིང་། སོ་སོར་ཉེད་པའང་དེ་བཞིན་དུ་རྒྱུ་མཚན་དེ་ཉིད་ཀྱི་ཕྱིར་ཕྱག་རྒྱ་ཡིན་ནོ། ། ཞེས་པ་ལ་ལག་པ་སོགས་སོ། ། བཞི་པ་ནི། རྣལ་འབྱོར་པའི་ཡིད་ཀྱིས་རྣམ་པར་སེམས་པ་ཐམས་ཅད་བསམ་གཏན་དུ་འགྲོ་བའི་ཚུལ་ནི་རྒྱུ་མཚན་གང་གི་ཕྱིར་ན་ཡིད་ལ་གང་བསམ་པ་དེ་ནི་དེ་ཁོ་ན་ཉིད་རྟོགས་པའི་དབང་གིས་ངོ་བོ་དམིགས་པ་ལ་རྩེ་གཅིག་པ་དང་། བྱེད་ལས་རྣམ་རྟོག་དང་རྣམ་གཡེང་ཐམས་ཅད་སྤོང་བས་ན་བསམ་གཏན་ཡིན་ནོ། །
ཞེས་པ་ལ་གང་ཕྱིར་སོགས་སོ། ། ལྔ་པ་ནི། ཇི་ལྟར་ཕ་བླ་མ་ལས་གསང་དབང་གི་དུས་སུ་ཐོབ་པའི་བདེ་བ་དང་། ལུས་བསྐྱེད་པའི་ཕ་ལས་ཐོབ་པའི་སྤྱི་བོའི་ཧཾ་བདེ་བ་ཆེན་པོའི་རང་བཞིན་དེའི་བདེ་བ་ཤེས་རབ་ཡེ་ཤེས་ཀྱི་དབང་གི་དུས་སུ་དང་། ལམ་གྱི་དུས་ལྟེ་བའི་གནས་སུ་རང་གིས་བཟའ་ཞིང་ཉམས་སུ་མྱོང་བ་ཡིན་ནོ་ཞེས་པ་ལ་ཇི་ལྟར་སོགས་སོ། ། རྐྱེན་གང་གིས་འཆི་བའི་དུས་འདིར་རྩ་མདུད་གྲོལ་བའི་དབང་གིས་རང་བཞིན་གྱི་བདེ་བ་དང་སྟོང་པ་ཟུང་དུ་འཇུག་པ་སྐྱེ་བར་འགྱུར་བ་དེ་ངོ་ཤེས་ན་གྲོལ་བ་ལས། མ་ཤེས་ན་མི་གྲོལ་བས་སྨྲོས་པ་གཉིས་པོ་དེའི་བདེ་བ་དེ་ལྟར་དུ་བསམ་གཏན་ཏེ། བསྒོམ་ཞིང་ཉམས་སུ་མྱོང་བས་འཆི་བ་མེད་པ་བསྒྲུབ་པར་བྱ་བ་བརྗོད་དོ། ། ཞེས་པ་ལ་བདེ་བ་ཞེས་སོགས་སོ། ། གསུམ་པ་ལེའུའི་མིང་ནི་དེ་ཁོ་ན་ཉིད་ཀྱི་ལེའུ་སྟེ་ཤླཽ་ཀ་སུམ་ཅུའི་བདག་ཉིད་ཅན་ཏེ་ལྔ་པའོ་ཞེས་པ་ལ་དེ་ཁོ་ན་ཞེས་སོགས་ཀྱིས་བསྟན།།
༈ །།གཉིས་པ་དྲོད་ཐོབ་ནས་སྤྱོད་པ་བྱ་ཚུལ་ལ་གཉིས་ཏེ། སྤྱོད་པ་ཉིད་ཇི་ལྟར་བྱ་བའི་ཚུལ། གྲོགས་ངོ་ཤེས་པར་བྱེད་པའི་བརྡའོ། ། དང་པོ་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། རིམ་གཉིས་ལ་གནས་པའི་རྗེས་ནས། མཐར་ཕྱིན་པའི་ཐབས་གཞན་ཡང་སྤྱོད་པའི་ལེའུ་རབ་ཏུ་བཤད་པར་བྱ་སྟེ།
རིམ་གཉིས་ལ་གནས་པའི་རྣལ་འབྱོར་པས་དྲོད་ཐོབ་པ་ན་རང་གི་སེམས་ཀྱི་བརྟན་གཡོ་བརྟག་པའི་ཕྱིར་དུ་སྤྱོད་པ་བྱ་དགོས་པའི་ཕྱིར། ཞེས་པ་ལ་དེ་ནས་སོགས་སོ། ། སྤྱོད་པའི་ངོ་བོ་ནི་སོ་སོ་སྐྱེ་བོ་ཐ་མལ་པའི་རྣམ་པར་རྟོག་པ་དང་བཅས་པའི་བླང་དོར་གྱི་སྤྱོད་པ་ལས་ཕ་རོལ་ཏུ་ཕྱིན་ཅིང་མཆོག་ཏུ་གྱུར་པ་ཉིད་ཡིན་ནོ། ། ཞེས་པ་ལ་སྤྱོད་པ་སོགས་སོ། ། གཉིས་པ་ལ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་ལྔ་སྟེ། སྤྱོད་པའི་དགོས་པ། རྒྱན་གོས། ཁ་ཟས།
ལྷའི་རྣལ་འབྱོར། གྲོགས་བསྟན་པའོ། ། དང་པོ་ནི། འོག་ནས་འབྱུང་བའི་སྤྱོད་པ་གང་གིས་དངོས་གྲུབ་མཐར་ཐུག་པ་བཅུ་གསུམ་རྡོ་རྗེ་འཛིན་པའི་སར་འགྲོ་བའི་བསྒྲོད་པར་བྱ་དགོས་ལ། བསྒྲོད་ཚུལ་ནི་ཚེ་འདི་ལ་ཀྱཻ་རྡོ་རྗེའི་དངོས་གྲུབ་ཀྱི་རྒྱུས་ཕྱི་རོལ་གྱི་ཡུལ་དང་དེར་གནས་པའི་རྣལ་འབྱོར་མ་རྣམས་དབང་དུ་འདུས་པ་ཡིན་ལ། དེ་ལའང་རྒྱུ་སྤྱོད་པ་དགོས་པས་རྣལ་འབྱོར་མ་རྣམས་དབང་དུ་བསྡུ་བའི་ཕྱིར་དུ་སྤྱོད་པ་བྱ་དགོས་སོ། ། ཞེས་པ་ལ་གང་གིས་སོགས་སོ། ། གཉིས་པ་ནི་རྣལ་འབྱོར་པ་རིམ་གཉིས་སྒོམ་པ་པོ་སྤྱོད་པ་ལ་རྒྱུ་བ་ཡིས་རྣམ་པར་འཛིན་པའི་རྒྱན་ནི། རྣ་བ་དག་ལ་རུས་པའི་རྣ་ཆ་བཟང་པོ། སྤྱི་བོར་རུས་པའི་འཁོར་ལོ་རྣམ་པར་འཛིན།
ལག་པའི་འཁྲིག་མ་དག་ལ་རུས་པའི་ལག་གདུབ་གཉིས། སྐེད་པ་ལ་ཡང་སྐེད་རགས་རུས་པའི་གཞུང་ལྔ་འཕྲེང་བ་བརྒྱད་དང་ལྡན་པ་ཉིད། རྐང་པར་དེ་བཞིན་དུ་བོལ་གོང་ལ་རུས་པའི་རྐང་གདུབ། ལག་པའི་གཡས་གཡོན་གྱི་རྩ་བར་རུས་པའི་དཔུང་རྒྱན་ཉིད། མགྲིན་པར་རུས་པའི་ཕྲེང་བ་སྟེ་དེ་རྣམས་རྒྱན་དང་། བགོ་བ་གོས་ནི་སྟག་གི་པགས་པའི་ཤམ་ཐབས་ཉིད་ཡིན་ནོ། ། ཞེས་པ་ལ་སྒོམ་པ་པོ་སོགས་སོ། ། གསུམ་པ་ནི། བཟའ་བ་མི་འཆི་བཅུ་ཕྱེད་དེ་བདུད་རྩི་ལྔ་པོ་དེ་ཉིད་ཡིན་ནོ། ། ཞེས་པ་ལ་བཟའ་བ་སོགས་སོ། །
བཞི་པ་ནི། བསྐྱེད་རྫོགས་ཟུང་འཇུག་ལ་ཧེ་རུ་ཀ་ཞེས་བྱ་ཞིང་དེ་སྦྱོར་བ་སྟེ་སྒོམ་པར་བྱས་ནས་སྤྱོད་པ་བྱེད་པ་ནི་སྐྱེས་བུ་ཉིད་ཡིན་ཞིང་། དེ་ཡང་ཝརྞའི་སྒྲ་རིགས་དང་ཁ་དོག་ལ་འཇུག་པ་ལས་རིགས་སམ་སྔོན་པོ་ལ་སོགས་པ་ལྔ་སྟེ་བསྐྱེད་རིམ་གྱི་རྣམ་པ་ཅན་གྱི་རྣལ་འབྱོར་པ་ལ་རིགས་ལྔར་རྣམ་པར་གནས་པ་ཡིན་ནོ། ། ཞེས་པ་ལ་ཧེ་རུ་སོགས་སོ། ། ལྔ་པ་ནི། གྲོགས་རིགས་ལྔ་དག་དང་མཉམ་པར་ལྡན་པ་བྲམ་ཟེ་མངལ་སོགས་པ་ལྔ་ཡོད་པའང་སྒྲུབ་པ་པོ་ལ་རྣམ་པར་མི་རྟོག་པའི་ཏིང་ངེ་འཛིན་བསྐྱེད་པར་གཅིག་པས་ན་རིགས་ནི་གཅིག་ཏུ་རྣམ་པར་རྟག་སྟེ། རྒྱུ་མཚན་གང་གི་ཕྱིར་ན་ཁ་དོག་གམ་རིགས་དུ་མ་ཉིད་ཀྱིས་ནི་དེ་ལས་སྐྱེས་པའི་ཡེ་ཤེས་ཀྱི་དབྱེ་བ་ཐ་དད་པར་མཚོན་པར་མི་བྱ་ཞིང་ཐ་དད་དུ་མེད་དོ། ། ཞེས་པ་ལ་རིགས་ལྔ་སོགས་སོ། ། གཉིས་པ་རྒྱས་བཤད་ལ་གཉིས་ཏེ། སྤྱོད་པའི་སྔོན་དུ་འགྲོ་བ་དྲོད་དང་།
དྲོད་ཐོབ་ནས་སྤྱོད་པ་བྱ་བའི་ཚུལ་ལོ། ། དང་པོ་ནི། ཤིང་གཅིག་གི་གྲིབ་མ་གཅིག་ལ་མི་འཕོག་པ་དང་ནི་རོ་གནས་པའི་དུར་ཁྲོད་དང་། ཚངས་མ་ལ་སོགས་པའི་མ་མོ་བདུན་གནས་པའི་ཁྱིམ་དང་། ཡང་ན་དབེན་པ་རི་སུལ་ལམ་སྐྱེ་བོ་གནས་པའི་ས་ནས་ཐག་རིང་པོའི་བས་མཐའ་དང་། མཚོ་གླིང་ལ་སོགས་པ་རུ་སྐྱེ་བོའི་ཅ་ཅོ་ཉུང་ཞིང་དཔའ་བོ་དང་རྣལ་འབྱོར་མ་འདུ་བའི་དུས་ཡིན་པས་མཚན་མོའི་དུས་སུ་རིམ་གཉིས་དང་ལྡན་པའི་རྣལ་འབྱོར་བསྒོམ་པ་བཟང་བར་བརྗོད་པར་བྱའོ། ། ཞེས་པ་ལ་ཤིང་གཅིག་སོགས་སོ། ། གཉིས་པ་ལ་ལྔ་སྟེ། གང་གིས་སྤྱོད་པའི་རྟེན་གྱི་གང་ཟག གང་དང་སྤྱད་པའི་གྲོགས།
རྒྱན་གྱི་རྣམ་གཞག ལྷའི་རྣལ་འབྱོར། ཇི་ལྟར་སྤྱོད་པའི་ཚུལ་དངོས་སོ། ། དང་པོ་ནི། རིམ་གཉིས་སྒོམ་པ་ལས་ཅུང་ཟད་དྲོད་ནི་སྟེ་ཆུང་ངུ་དང་དེའི་རྒྱུན་བསྐྱངས་པ་ལས་དྲོད་འབྲིང་དང་ཆེན་པོ་སྟེ། གསུམ་པོ་གང་རུང་ཐོབ་པ་ན། གལ་ཏེ་རྣལ་འབྱོར་པ་སྤྱོད་པ་བྱེད་པར་འདོད་པས་གལ་ཏེ་ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་བའི་བློ་འདོད་ཡོད་ན་ཁྱད་ཆོས་གཉིས་ལྡན་འདིས་ནི་སྤྱོད་པ་སྤྱད་པ་འོས་པ་ཉིད་དོ། ། ཞེས་པ་ལ་ཅུང་ཟད་སོགས་སོ། ། གཉིས་པ་ལ་གསུམ་སྟེ། གྲོགས་ཀྱི་མཚན་ཉིད།
ཇི་ལྟར་སྦྱངས་པའི་ཐབས། བསྟེན་པའི་ཚུལ་ལོ། ། དང་པོ་ལ་གསུམ་སྟེ། རྡོ་རྗེའི་རིགས་མཆོག་ཏུ་བསྟན་པ། ཡང་ན་རང་གི་ལྷའི་རིགས་དང་འབྲེལ་བ། རིགས་གཞན་ལའང་རུང་བའོ། ། དང་པོ་ནི། ཤིན་ཏུ་ཡིད་དུ་འོངས་པས་བཞིན་བཟང་མིག་དཀྱུས་རིང་ཞིང་མི་འཛུམ་པར་བལྟ་བས་མིག་ཡངས་མ། སྒྲུབ་པ་པོ་རང་གིས་དབང་བསྐུར་ཞིང་སེམས་ཅན་ལ་སྙིང་བརྩེ་བས་སྙིང་རྗེ་ཅན། རྡོ་རྗེའི་རིགས་ཀྱི་བུ་མོ་གཡུང་མོ་འདི་གྲོགས་སུ་ཁྱེར་ནས།
ཀུན་འདར་མངོན་སྤྱོད་དང་ཀུན་བཟང་གི་སྤྱོད་པ་བྱ་བར་རྟོགས་པར་བྱའོ། ། ཞེས་པ་ལ་ཤིན་ཏུ་སོགས་སོ། ། གཉིས་པ་ནི། རྡོ་རྗེ་རིགས་ཀྱི་ཕྱག་རྒྱ་དངོས་མེད་ན་སྒྲུབ་པ་པོ་རང་གི་འདོད་པའི་ལྷག་པའི་ལྷའི་རིགས་ཀྱི་བྱ་སྟེ། དཔེར་ན་རྣམ་སྣང་གི་རྣལ་འབྱོར་པས་ཕྱག་རྒྱ་བྲམ་ཟེ་མོ་བསྟེན་པ་ལྟ་བུའོ། ། ཞེས་པ་ལ་རྡོ་རྗེ་རིགས་ཀྱི་སོགས་སོ། ། གསུམ་པ་ནི། ཡང་རང་གི་ལྷའི་རིགས་ཀྱང་མ་རྙེད་ན་ལྷ་གཞན་གྱི་རིགས་བྱུང་བ་ལ་ཕྱག་རྒྱ་སྟེ། དཔེར་ན་རྣམ་སྣང་གི་རྣལ་འབྱོར་པས་ཕྱག་རྒྱ་གར་མ་བསྟེན་པ་ལྟ་བུའོ། ། ཞེས་པ་ལ་ཡང་ན་གཞན་གྱི་སོགས་སོ། །
གཉིས་པ་ནི། ཕྱག་རྒྱ་དེ་རྒྱུད་སྦྱངས་པ་སྔོན་དུ་མ་སོང་ན་སྐྱབས་སུ་འགྲོ་བ་དང་སྨོན་འཇུག་གི་སེམས་བསྐྱེད་ཀྱི་བྱང་ཆུབ་ཀྱི་ས་བོན་གདབ་པ་དང་། དབང་བཞི་བསྐུར་ནས་ལུས་ངག་ཡིད་གསུམ་གྱི་དྲི་མ་སྦྱངས་པ་ཡིས་ནི་སྤྱོད་པའི་གྲོགས་སུ་གཟུང་བར་བྱའོ། ། ཞེས་པ་ལ་བྱང་ཆུབ་ཅེས་སོགས་བྱུང་། གསུམ་པ་ནི། གལ་ཏེ་སྤྱོད་པ་བྱེད་པའི་དུས་སུ་གླུ་ལེན་པ་ལ་དགའ་བས་སྒྲུབ་པ་པོ་གསུང་རྡོ་རྗེ་འོད་དཔག་མེད་དང་། ཕྱག་རྒྱ་གོས་དཀར་མོའི་ང་རྒྱལ་གྱིས་གླུ་བླངས་ཏེ་དེའི་ཚེ་ན་ཀོལླ་ཨི་རྀ་ལ་སོགས་པ་བདེ་སྟོང་གི་དོན་སྟོན་པའི་རྡོ་རྗེའི་གླུ་ལ་སོགས་པ་མཆོག་དང་ལྡན་ནོ། ། ཞེས་པ་ལ་གལ་ཏེ་དགའ་བས་སོགས་སོ། ། གལ་ཏེ་གར་བྱེད་པ་ལ་དགའ་བ་སྐྱེས་པ་ན་ཐར་པ་ཐོབ་པའི་རྒྱུས་ནི་གར་བྱ་སྟེ། དེའི་ཚེ་ན་སྒྲུབ་པ་པོ་སྐུ་རྡོ་རྗེ་རྣམ་སྣང་དང་།
ཕྱག་རྒྱ་སྤྱན་མའི་ང་རྒྱལ་གྱིས་རྡོ་རྗེའི་རྐང་སྟབས་དུ་མ་དང་ལག་པས་གར་ཡོ་གའི་ཞེས་བྱ་བ་རྣལ་འབྱོར་པས་སེམས་མ་ཡེངས་པར་མཉམ་པར་གཞག་པས་བྱེད་དོ། ། ཞེས་པ་ལ་གལ་ཏེ་དགའ་བ་སོགས་སོ། ། གསུམ་པ་རྒྱན་དག་ནི། སྤྱི་བོར་འཁོར་ལོའི་གཟུགས་ཀྱི་རིགས་ཀྱི་གཙོ་བོ་མི་བསྐྱོད་པ་རྣམ་པར་དག་པ། རྣ་བར་རྣ་ཆའི་བདག་ཉིད་འོད་དཔག་མེད་རྣམ་པར་དག་པ། མགུལ་གྱི་ཕྲེང་བ་རིན་ཆེན་འབྱུང་ལྡན་རྣམ་པར་དག་པའི་བདག་ཉིད། ལག་པ་དང་རྐང་པར་གདུབ་བུས་བརྒྱན་པ་རྣམ་པར་སྣང་མཛད་རྣམ་པར་དག་པར་བརྗོད། སྐེད་རགས་ལ་ནི་དོན་ཡོད་གྲུབ་པ་རྣམ་པར་དག་ཅིང་གནས་སོ། ། ཞེས་པ་ལ་འཁོར་ལོའི་སོགས་སོ། ། དེ་བཞིན་དུ་སྤྱོད་པའི་ལག་ཆ་ཁ་ཊྭཱཾ་གའི་གཟུགས་ནི་ཤེས་རབ་སྟོང་པ་ཉིད་རྣམ་ཐར་སྒོ་གསུམ་རྣམ་པར་དག་པ།
ཐབས་ཀྱི་གཟུགས་ཀྱི་སྙིང་རྗེ་རྣམ་པར་དག་པ་ཡི་ནི་ཅང་ཏེའུ་ཉིད་དོ། ། ཞེས་པ་ལ་ཁ་ཊྭཱཾ་ག་ཞེས་སོགས་སོ། ། བཞི་པ་རྣལ་འབྱོར་ནི། ཞེ་སྡང་རྣམ་པར་དག་པ་མི་བསྐྱོད་པའི་རྣལ་འབྱོར་ལ་གཙོ་བོར་གནས་པ་ཡིན་ནོ། ། ཞེས་པ་ལ་ཞེ་སྡང་ཞེས་སོགས་སོ། ། ལྔ་པ་སྤྱོད་པའི་ཚུལ་དངོས་ལ་གཉིས་ཏེ། བསྟན་པར་བྱ་བ་དགོས་པ་བཅས་པ་དང་བཟུང་བ་དང་། དམ་ཚིག་དང་སྡོམ་པ་ལས་མི་འདའ་བར་སྤྱད་པའོ། ། དང་པོ་ལ་བཞི་སྟེ། དགོས་པ་དང་བཅས་པའི་གླུ་གར།
བཟའ་བཏུང་། རྒྱན། ལག་ཆ་དགོས་པ་དང་བཅས་པའོ། ། དང་པོ་ནི། གཉིས་མེད་རྟོག་པའི་རྣལ་འབྱོར་པའི་གླུ་ནི་མཚན་རྟོག་རྣམ་པར་དག་པས་སྔགས་སུ་རྣམ་པར་གནས། དེའི་གར་ནི་ལྷའི་སྐུ་བསྒོམ་པར་བྱས་པ་ཉིད་ཡིན་ཞིང་རྒྱུ་མཚན་དེའི་ཕྱིར་ན་གླུ་དང་གར་ནི་ཡོ་གའི་ཞེས་བྱ་བ་རྣལ་འབྱོར་པས་རྟག་ཏུ་རྟག་ཏུ་སྟེ་ཡང་ནས་ཡང་དུ་བྱེད་དོ། ། ཞེས་པ་ལ་གླུ་ནི་སོགས་སོ། ། གཉིས་པ་ནི། སྨན་དྲི་ཆེན་ནི་རྣམ་པར་བཟའ་བ་སྟེ། དྲི་ཆུ་ནི་རྟག་པར་བཏུང་བ་ཉིད་དོ། །
དེས་མཚོན་ནས་བདུད་རྩི་གཞན་གསུམ་ཡང་བསྟེན་ནོ། ། ཕན་ཡོན་ནི་ལུས་རྒས་པ་དང་སྲོག་འགག་པའི་ཤི་བས་ཟིལ་གྱིས་མི་གནོན་ཅིང་ནད་གདོན་སོགས་ལས་རྟག་ཏུ་བསྲུང་བར་འགྱུར་བ་ཡིན་ནོ། ། ཞེས་པ་ལ་སྨན་ནི་སོགས་སོ། ། གསུམ་པ་ནི། སྤྱི་བོར་རང་གི་སྐྲའམ་སྐྲ་ཚབ་ལས་ཐོར་ཅོག དེ་འཆིང་བྱེད་རྐུན་མ་བསད་པའི་སྐྲ་ལས་བྱས་པས་བཅིངས་ཏེ་གཡས་གཡོན་དུ་ལྷག་ཅུང་ཟད་ལུས་པ་ཅོད་པཎ་དུ་བྱས། ཐོར་ཅོག་གི་མདུན་ངོས་དེ་ལ་ཧཱུྃ་ལས་བྱུང་བའི་མི་བསྐྱོད་པའི་སྐུའམ་ཕྱག་མཚན་སྦྱར་བར་བྱ། དེ་དང་འབྲེལ་བའི་སངས་རྒྱས་རྣམ་པར་དག་པའི་ཐོད་པ་ལ་མི་མགོ་རི་མོར་བྲིས་པའམ་བརྐོས་པ་རྣམས་རྣལ་འབྱོར་པ་སྤྱོད་པ་བྱེད་པས་རྣམ་པར་འཛིན་ཅིང་ཐོད་པའི་ཚད། སངས་རྒྱས་རེ་རེ་ཡང་ཡེ་ཤེས་ལྔ་དང་ལྡན་པས་སོར་ལྔ་པ་ཡི་ཚད་བྱས་པས་ཅོད་པཎ་དུ་འཛིན་པར་བྱེད་དོ། ། ཞེས་པ་ལ་རྐུན་མའི་སྐྲ་སོགས་སོ། །
དེ་བཞིན་དུ་ཐབས་སྙིང་རྗེ་ཆེན་པོ་དང་ཤེས་རབ་སྟོང་བ་ཉིད་ཀྱི་རང་བཞིན་གྱིས་གཞི་ལམ་འབྲས་བུའི་ཆོས་ཐམས་ཅད་འཆིང་དགོས་པ་ལས། འདིར་མཚོན་བྱེད་རོ་ཡི་སྐྲའི་སྐེད་རགས་ཉིས་བསྐོར། སྟག་ལྤགས་ལ་སོགས་པའི་གོས་ཀྱི་སྟེང་དུ་འཆིང་བར་བྱ་བ་ཉིད། རོ་བསྲེགས་པའི་ཐལ་བས་ལུས་ཐམས་ཅད་ལ་བྱུགས། རྐུན་མའི་སྐྲའི་མཆོད་ཕྱིར་ཐོགས་ཕྲག་པ་གཡས་པར་རྣལ་འབྱོར་པའི་སྤྱོད་པ་བྱེད་པས་འཛིན་པ་ཡིན་ནོ། ། ཞེས་པ་ལ་ཐབས་དང་སོགས་སོ། ། བཞི་པ་ནི། རྣལ་འབྱོར་པ་དེ་ཡིས་ཅང་ཏེའུའི་སྒྲ་ནི་ཡིད་མཚན་རྟོག་ལས་སྐྱོབ་པས་སྔགས་བཟླས་པ་སྟེ། ཁ་ཊྭཱཾ་ག་ནི་ཤེས་རབ་སྟོང་པ་ཉིད་རྣམ་ཐར་སྒོ་གསུམ་སྒོམ་པ་ཡིན་ཏེ། རྡོ་རྗེ་སྟོང་པ།
ཐོད་པ་ལ་ཀཱ་པ་ལ་ཞེས་ཟེར་བ་བདེ་བ་སྐྱོང་བ་ཡིན་པས་བདེ་སྟོང་ཟུང་འཇུག་དང་ལྡན་པའི་སྤྱོད་པ་བསྐྱངས་པ་ནི་ཅང་ཏེའུའི་སྒྲ་དང་ཁ་ཊྭཱཾ་ག་བཅངས་པ་འདི་དག་སྔགས་བཟླས་པ་དང་བསྒོམ་པར་འགྱུར་པ་ཡིན་ནོ། ། ཞེས་པ་ལ་ཅང་ཏེའུ་སོགས་སོ། ། གཉིས་པ་དམ་ཚིག་དང་སྡོམ་པ་ལས་མི་འདའ་བར་སྤྱད་པ་ལ་བདུན་ཏེ། ཕྱིན་ཅི་ལོག་དྲུག་སྤངས་པ། སྤྱོད་པའི་སྔོན་དུ་འགྲོ་བ། རྟོག་པ་དང་བྲལ་བའི་སྤྱོད་པ་དངོས། དངོས་གྲུབ་ཀྱི་རྒྱུ་བླ་མ་ལ་ཕྱག་འཚལ་བ། ལས་ཀྱི་དམ་ཚིག་ལས་གྲོལ་བ། འཇིགས་པ་དང་བྲལ་བའི་ཀུན་ཏུ་སྤྱོད་པ། ཡེ་ཤེས་ཀྱི་དམ་ཚིག་སྙིང་རྗེ་དང་ལྡན་ཅིང་ཆང་གིས་བཟི་བར་མི་བྱ་བའོ། །
དང་པོ་ནི། འདོད་ཡོན་ལ་བརྐམ་པ་སྟེ་སྲེད་པ་དང་། དེ་ཁོ་ན་ཉིད་ལ་རྨོངས་པ་དང་། ལྷ་དང་མི་ལ་སོགས་པ་ལ་འཇིགས་པ་དང་། རྐྱེན་ངན་པ་ལ་བརྟེན་ནས་ཁྲོ་བ་དང་། ངོ་ཚའི་རྟོག་པའི་འབྲས་བུ་ཞུམ་པ་རྣམ་པར་སྤངས་ཤིང་སྒོ་གསུམ་གྱི་འཇུག་པ་རང་དབང་མེད་པར་བསྡུད་པ་ཉོན་མོངས་པའི་གཉིད་དང་དྲུག་སྒྲུབ་པ་པོ་བདག་ཉིད་ཀྱིས་ནི་སྤངས་ནས་ཡིད་གཉིས་ཟ་བའི་ཐེ་ཚོམ་མེད་པར་སྤྱོད་པར་བྱའོ། ། ཞེས་པ་ལ་བརྐམ་དང་སོགས་སོ། ། གཉིས་པ་ནི་སྤྱོད་པའི་སྔོན་དུ་ཟང་ཟིང་གི་དངོས་པོ་ཐམས་ཅད་བཏང་ཞིང་ནང་ལུས་ཀྱང་སེམས་ཅན་ཐམས་ཅད་ལ་ཚིག་ཙམ་གྱི་སྒོ་ནས་བསྔོས་ཏེ་སྦྱིན་པ་བྱིན་ནས་ནི་གང་ལ་ཡང་ཆགས་ཞེན་མེད་པར་སྦྱིན་ནས་སྤྱོད་པ་ཡང་དག་པར་སྤྱད། ལུས་ཀྱི་ཆ་ཤས་དངོས་སུ་སྟེར་བ་ན་ལུས་སྦྱིན་ནས་རང་གི་བདེན་པའི་སྟོབས་འགྲུབ་ན་རང་གཞན་གཉིས་ཀ་སྐལ་བ་དང་ལྡན་པ་དང་། མི་འགྲུབ་ན་རང་གཞན་གཉིས་ཀ་སྐལ་བ་དང་ལྡན་པ་མ་ཡིན་པར་རྣམ་པར་དཔྱད་པས་རྒྱུ་མཚན་དེའི་ཕྱིར་སྐལ་བ་དང་ལྡན་ན་སྦྱིན་པ་བྱིན་པར་བྱ་ཞིང་།
མི་ལྡན་ན་སྦྱིན་པ་སྦྱིན་པར་མི་བྱའོ། ། ཞེས་པ་ལ་ལུས་ཀྱི་སོགས་སོ། ། གཞན་ལ་སྦྱར་ན་ཕན་ཆེར་ཐོགས་ན་སྦྱིན་པར་བྱ་ཞིང་། ཆེར་མི་ཐོགས་ན་སྦྱིན་པར་མི་བྱ་སྟེ། སྤྱོད་འཇུག་ལས། དམ་པའི་ཆོས་ནི་སྤྱོད་པའི་ལུས། ། ཕྲན་ཚེགས་ཆེད་དུ་གནོད་མི་བྱ། ། ཞེས་གསུངས་པའི་ཕྱིར། གསུམ་པ་ནི། གཙང་མི་གཙང་ལ་སོགས་བཟའ་བ་དང་བཅའ་བ་དང་དེ་བཞིན་དུ་ཞིམ་མི་ཞིམ་གྱི་བཏུང་བ་ཉིད་ཇི་ལྟར་རྙེད་པ་དང་དེ་ཀ་བླང་དོར་མེད་པར་རབ་ཏུ་བཟའ་ཞིང་བཏུང་བར་བྱ་བ་ཉིད་ཡིན་གྱི།
ཡིད་དུ་འོངས་པ་དང་མི་འོངས་པ་སྟེ་བཟང་ངན་དུ་འཛིན་པ་རྣམ་རྟོག་ཡིན་པའི་ཕྱིར་ན་བླང་དོར་དུ་ཞེན་པ་ཙམ་དུའང་མི་བྱའོ། ། ཞེས་པ་ལ་བཟའ་བཅའ་སོགས་སོ། ། དེ་ལྟར་ན་གཙང་ཞིང་ཞིམ་པ་བཟའ་དང་མི་གཙང་པ་སོགས་བཟའ་བ་མ་ཡིན་པར་སྤྱོད་པ་དང་། དེ་བཞིན་དུ་རོ་ཞིམ་པ་དང་ལྡན་པ་བཏུང་བ་དང་མི་ལྡན་པ་བཏུང་བ་མ་ཡིན་པ་ཉིད་དང་། བཞིན་བཟང་བ་ལ་བསྒྲོད་བྱ་དང་མི་བཟང་བ་ལ་བསྒྲོད་བྱ་མ་ཡིན་པ་ཉིད་དུ་སྔགས་པ་ཡིས་བླང་དོར་གྱི་རྣམ་རྟོག་ཉིད་དུ་མི་བྱའོ། ། ཞེས་པ་ལ་བཟའ་དང་བཟའ་མིན་སོགས་སོ། ། བཞི་པ་ནི། དངོས་གྲུབ་ཐོབ་པའི་སློབ་མ་གང་གིས་བླ་མ་ནི་ཡང་དག་པའི་ཡེ་ཤེས་ཀྱི་སྣང་བ་བསྐྱེད་པ་པོ་ཡིན་པ་དང་། མནར་མེད་དང་དེས་མཚོན་ནས་འཁོར་བ་སྤོངས་པའི་རྒྱུ་ཐབས་སྟོན་པར་མཛད་པའི་ཕྱིར་སློབ་མ་གྲུབ་པ་ཐོབ་པས་བླ་མ་ལ་མངོན་དུའམ་མདུན་དུ་ཕྱག་འཚལ་བར་བྱའོ། ། ཞེས་པ་ལ་དངོས་གྲུབ་སོགས་སོ། །
ལྔ་པ་ནི། ཕྱི་དྲོའི་ཁ་ཟས་སྤོངས་པ་ལ་སོགས་པ་ཉན་ཐོས་ཀྱི་བསླབ་པ་དང་། བཅོས་མའི་དཀྱིལ་འཁོར་དུ་འཇུག་པ་ལ་སོགས་པའི་དབང་ལས་རྣམ་པར་གྲོལ་ཞིང་། དེ་བཞིན་དུ་ངོ་ཚའི་རྟོག་པའི་འབྲས་བུ་ཞུམ་པ་ཉིད་སྤངས་ཏེ་དངོས་པོ་ཀུན་གྱི་རང་བཞིན་ལ་སོ་སོར་རྟོགས་པའི་ཤེས་རབ་ཀྱིས་ཡོ་གི་སྟེ། རྣལ་འབྱོར་པས་རྣམ་པར་དཔྱད་ནས་སྟོང་པར་རྟོགས་པར་བྱའོ། ། ཞེས་པ་ལ་བསླབ་དང་སོགས་སོ། ། ཡང་སྙིང་རྗེ་ཆེན་པོ་ཞེས་བོས་ནས། སྤྱོད་པའི་དུས་སུ་ཕྱི་རོལ་གྱི་མེ་ལྷ་ལ་སྦྱིན་སྲེག་དང་། གཏོར་མ་ལ་སོགས་པའི་མཆོད་སྦྱིན་དང་། ཟན་མི་བཟའ་བ་ལ་སོགས་པའི་དཀའ་ཐུབ་ལས་འདས་ཤིང་སྤྲོས་བཅས་ཀྱི་སྔགས་དང་བསམ་གཏན་རྣམ་པར་སྤངས་ཤིང་།
ལས་དང་པོ་པའི་ངེས་པ་ཅན་གྱི་དམ་ཚིག་དང་སྡོམ་པ་ལས་རྣམ་པར་གྲོལ་ཏེ། གཉིས་མེད་ཀྱི་དོན་རྟོགས་པའི་རྣལ་འབྱོར་དང་ལྡན་པས་སྤྱོད་པ་བྱེད་དོ། ། ཞེས་པ་ལ་སྙིང་རྗེ་ཆེ་སོགས་སོ། ། དྲུག་པ་ནི། ངེས་པར་རམ་གདོན་མི་ཟ་བར་རང་གི་སྔོན་དུ་སྟེ་མདུན་དུ་ལྷ་མ་ཡིན་གྱི་དབང་པོ་ཐགས་བཟང་རིས་གང་དང་། ལྷའི་དབང་པོ་བརྒྱ་བྱིན་ལྟ་བུ་བྱུང་བ་ཡིན་ན་ཡང་དེ་ལ་འཇིགས་པའམ་ཞུམ་པར་མི་བྱ་སྟེ་འཇིགས་པར་མེད་པར་སེང་གེའི་གཟུགས་ཀྱིས་སྤྱོད་པའི་དོན་དུ་རྣམ་པར་རྒྱུའོ། ། ཞེས་པ་ལ་ངེས་པར་སོགས་སོ། ། བདུན་པ་ནི། སེམས་ཅན་གྱི་དོན་གྱི་ཕྱིར་རྟག་ཏུ་སྙིང་རྗེའི་བདུད་རྩི་བཏུང་བར་བྱ་སྟེ། སྙིང་རྗེ་ནི་ཐེག་ཆེན་གྱི་ཆོས་ཀུན་གྱི་རྩ་བ་ཡིན་པས་སོ། །
ཞེས་པ་ལ་སེམས་ཅན་སོགས་སོ། ། སྟོང་པ་ཉིད་དང་སྙིང་རྗེ་ཟུང་འཇུག་གི་རྣལ་འབྱོར་གྱི་བདུད་རྩི་བཏུང་བ་ལ་དགའ་བས་རྣལ་འབྱོར་པ་བཏུང་བ་གཞན་ཆང་གི་བཏུང་བས་བཟི་བ་མེད་དེ། སྙིང་རྗེའི་དབང་དུ་གྱུར་པས་གཞན་དོན་ལ་ལྷག་པར་ཆགས་པ་ཁོ་ནའོ། ། ཞེས་པ་ལ་རྣལ་འབྱོར་བཏུང་དགའ་སོགས་སོ། ། ས་དང་པོ་ཐོབ་ནས་ཡུལ་ཁམས་བཅོ་བརྒྱད་ཀྱི་ཆང་འཐུང་ཡང་བཟི་མི་བཟིའི་རྣམ་གཞག་མི་དགོས་སོ། ། གསུམ་པ་ལེའུའི་མིང་ནི་སྤྱོད་པའི་ལེའུ་སྟེ་ཤླཽ་ཀ་ཉི་ཤུ་རྩ་བདུན་གྱི་བདག་ཉིད་ཅན་ཏེ་དྲུག་པའོ། ། ཞེས་པས་བསྟན།། ༈ །།གཉིས་པ་གྲོགས་ངོ་ཤེས་པར་བྱེད་པའི་བརྡ་ལ་གསུམ་སྟེ། བཤད་པར་དམ་བཅའ་བ། དོན་དངོས།
ལེའུའི་མིང་ངོ་། ། དང་པོ་ལེའུའི་འབྲེལ་ལམ་བཤད་པར་དམ་བཅའ་བ་ནི། སྤྱོད་པ་བསྟན་པའི་རྗེས་དེ་ནས་ཙྪོ་མིའི་སྟེ་བརྡའི་ལེའུ་བཤད་པར་བྱ་སྟེ། སྤྱོད་པ་བྱེད་པ་ལ་གྲོགས་དགོས་ཤིང་གྲོགས་ངོ་ཤེས་པ་ལ་བརྡའ་བྱེད་དགོས་པའི་ཕྱིར། ཞེས་པ་ལ་དེ་ནས་ཙྪོ་མའི་སོགས་སོ། ། གཉིས་པ་ལ་གཉིས་ཏེ། ལུས་ཀྱི་བརྡའ་དངོས་དང་། བརྡས་མཚོན་པའི་གྲོགས་འདུ་བའི་ཚུལ་ལོ། ། དང་པོ་ལ་དྲུག་སྟེ། བརྡའི་དགོས་པ།
ཕྱག་རྒྱ་དང་ཕྱག་རྒྱའི་ལན། དམ་ཚིག་དང་ལྡན་མི་ལྡན་དབྱེ་བ། དམ་ཚིག་དང་ལྡན་པ་འདུ་བའི་བརྡའ། འདུ་གནས་སྤྱིར་བསྟན་པ། དེའི་དུས་སུ་ཇི་ལྟར་བྱ་བའོ། ། དང་པོ་ནི། བརྡའི་དགོས་པ་གང་ཞེ་ན། བརྡའ་དང་བརྡའི་ལན་གང་གིས་སྐྱེས་པ་ནང་ཕན་ཚུན་དང་། བུད་མེད་ནང་ཕན་ཚུན་རྡོ་རྗེའི་སྤུན་དང་རྟེན་མི་མཐུན་ན་རྡོ་རྗེའི་མིང་པོ་དང་སྲིང་མོར་ཡང་ཐེ་ཚོམ་མེད་པར་ཤེས་པར་བྱ་བ་ནི་བརྡའི་དགོས་པ་ཡིན་ནོ། ། ཞེས་པ་ལ་གང་གིས་སྤུན་དང་སོགས་སོ། །
གཉིས་པ་ལ་གཉིས་ཏེ། དོན་སྟོན་པ་བསྙུན་གྱི་བརྡའ་དང་། དོན་མི་སྟོན་པའི་བརྡའོ། ། དང་པོ་ནི། ཡུལ་ཆེན་དུ་རྒྱུ་བའི་སྒྲུབ་པ་པོ་ལ་བརྡའ་འདྲི་བ་གང་ཞིག་གིས་སོར་མོ་མཐེའུ་ཆུང་ལྟ་བུ་གཅིག་སྟོན་པ་ནི་འོངས་སམ་དྲིས་པ་ཡིན་ལ། ཅིག་ཤོས་ཀྱིས་གུང་མོ་དང་མཛུབ་མོ་གཉིས་ཀྱིས་བསྟན་པ་ཡིས་ནི་ལེགས་པར་འོངས་ཞེས་ལན་བཏབ་པ་ཡིན་ཞིང་། གཡོན་པའི་མཐེ་བོང་གུང་མཛུབ་ཀྱི་བར་དུ་བཅུག་སྟེ་བཅངས་པ་ལས་ཁྱེད་བདེ་འམ་ཞེས་པའམ། སྙུང་གི་འདྲི་བའི་ཕྱག་རྒྱར་རྣམ་པར་ཤེས་སོ། ། ཞེས་པ་ལ་གང་ཞིག་སོར་མོ་སོགས་སོ། ། གཉིས་པ་ནི།
རྣལ་འབྱོར་པ་དང་རྣལ་འབྱོར་མ་གང་ཞིག་གིས་སྲིན་ལག་ཐད་ཀར་བརྐྱངས་ཏེ་སྟེར་བ་ལ་དེ་ལ་ལན་མཐེའུ་ཆུང་བརྐྱངས་ཏེ་རྣམ་པར་སྦྱིན། སྔར་ལྟར་གང་ཞིག་གིས་གུང་མོ་འཕྱར་ཏེ་སྟོན་པ་ལ། དེའི་ལན་མཛུབ་མོ་བརྐྱངས་ཏེ་རྣམ་པར་སྦྱིན། གང་ཞིག་གིས་སྲིན་ལག་བརྐྱངས་ཏེ་སྟོན་པ་ལ་དེའི་ལན་མགྲིན་པར་རེག་པ་རབ་ཏུ་བསྟན། གང་ཞིག་གིས་གོས་ནི་འཛིན་པའམ་གོན་པའི་བརྡ་སྟོན་པ་ལ་དེའི་ལན་མཐེའུ་ཆུང་མཐེ་བོང་གིས་མནན་ཅིང་སོར་མོ་དབུས་མ་གསུམ་བརྐྱངས་ཏེ་རྩེ་གསུམ་གྱི་ཚུལ་དུ་རབ་ཏུ་བསྟན། གང་ཞིག་གིས་ནུ་མ་ལ་རེག་པ་སྟོན་པ་ལ། དེའི་ལན་སྐྲ་མཚམས་སམ་ནི་ལྟེ་བ་ལ་རེག་པ་རབ་ཏུ་བསྟན། གང་ཞིག་གིས་ས་ལ་རེག་པ་ནི་སྟོན་པ་ལ། དེའི་ལན་ཁ་ནི་སྟེ་ཁའི་ཐད་ཀར་འཁོར་ལོ་བཞི་འདྲི་བའི་ཚུལ་རབ་ཏུ་བསྟན། གང་ཞིག་གིས་སྨིན་མཚམས་ཁྲོ་གཉེར་སྟོན་པ་ལ།
དེའི་ལན་གཙུག་ཕུད་དངོས་སུ་ཡོད་ན་དགྲོལ་མེད་ན་དགྲོལ་བའི་ཚུལ་བརྗོད་པར་བྱ། གང་ཞིག་གིས་དཔྲལ་བར་རེག་པ་སྟོན་ལ་དེའི་ལན་དཔྲལ་བའི་ཐད་ཀྱིས་རྒྱབ་ནི་ལྟག་པར་རེག་པ་རབ་ཏུ་བསྟན། གང་ཞིག་གིས་རྐང་མཐིལ་ལ་རེག་པར་སྟོན་པ་ལ་དེའི་ལན་རྡོ་སྒོང་འཕངས་པའི་རྣམ་པར་བརྩེ་བར་བྱ། ཞེས་པ་ལ་གང་ཞིག་སོགས་སོ། ། འོ་ན་བརྡའ་དང་བརྡའི་ལན་དེ་དག་ལག་པ་གཡས་གཡོན་གང་གིས་བྱེད་པ་ཡིན་ཞེ་ན། སྐྱེས་པ་རྣམས་ཀྱིས་གཡས་དང་། བུད་མེད་རྣམས་ཀྱི་གཡོན་གྱིས་བྱེད་པ་བདེ་མཆོག་གི་རྒྱུད་ལས་བཤད་དོ། ། གསུམ་པ་དམ་ཚིག་དང་ལྡན་མི་ལྡན་གྱི་དབྱེ་བ་ནི། དང་པོར་དྲིས་པའི་ཕྱག་རྒྱ་དང་རྗེས་སུ་ལན་གདབ་པའི་ཕྱག་རྒྱའི་ལན་གྱིས་ནི་དམ་ཚིག་དང་ལྡན་མི་ལྡན་གྱི་ནི་རྣམ་པ་དབྱེ་བ་ཤེས་སོ། ། ཞེས་པ་ལ་ཕྱག་རྒྱ་སོགས་སོ། །
བཞི་པ་ནི། བརྡའ་དང་བརྡའི་ལན་ཤེས་པ་དེ་ལ། རྣལ་འབྱོར་མས་སྨྲས་པ། ཨེ་མ་ཞེས་དགའ་ཞིང་རངས་པ་སྔོན་དུ་བཏང་ནས། བུ་ནི་སྙིང་རྗེ་ཆེན་པོ་ཞེས་བོས་ནས་གལ་ཏེ་མེ་ཏོག་གི་འཕྲེང་བ་བཟུང་བའི་ལག་པ་གཉིས་སྟོན་ན་ཚོགས་ཀྱི་འཁོར་ལོ་ལ་འདུ་བར་ཞེས་སྨྲ་བ་ཡིན། འཕྲེང་བ་ལ་ལག་པས་མངོན་པར་བཏང་བར་བྱས་ཏེ་ས་ལ་ལྷུང་ན། ལྷུང་བའི་ས་དེར་འདུས་ནས་དམ་ཚིག་ལ་མནོས་ཞེས་བྱ་བ་མི་འདའ་བར་བྱ་སྟེ། གང་གིས་ཞེ་ན། སྔགས་ཀྱི་བརྟུལ་ཞུགས་བཟང་པོ་སྒྲུབ་པ་པོ་ཡིས། ཞེས་པ་ལ་དེ་ལ་རྣལ་འབྱོར་སོགས་སོ། །
ལྔ་པ་ནི། འདུ་བ་དེ་ལ་ཕྱི་རོལ་ཡུལ་ཆེན་ཞེས་བྱ་བ་འདུ་བའི་གནས་ནི་སྐྱེ་བོ་ངན་པའི་སྤྱོད་ཡུལ་མ་ཡིན་ཞིང་། གྲུབ་པ་ཐོབ་པའི་གནས་ཡིན་པས་བཟང་པོའི་སྤྱོད་ཡུལ་ཅན་གྱི་གནས་སུམ་ཅུ་རྩ་གཉིས་ཡོད་པ་ནི་ད་ལྟ་ཉིད་དུ་འཆད་པར་འགྱུར་རོ། ། ཞེས་པ་ལ་དེ་ལ་ཕྱི་སོགས་སོ། ། དྲུག་པ་ནི། སྤྱོད་པའི་དོན་དུ་དང་ཚོགས་ཀྱི་འཁོར་ལོ་དེ་ལ་འདུ་བར་བྱེད་པའི་གནས་སྐབས་སུ། འདུས་པའི་རྣལ་འབྱོར་མས་གང་སྨྲས་པ་དེ་ལྟར་བྱ་བ་ཐམས་ཅད་རྣལ་འབྱོར་པས་བྱའོ། ། ཞེས་པ་ལ་དེ་ལ་འདུ་སོགས་སོ། ། དྲུག་པ་ནི། གཉིས་པ་གྲོགས་འདུ་བའི་ཚུལ་ལ་གསུམ་སྟེ།
གང་དུ་འདུ་བའི་གནས། ནམ་འདུ་བའི་དུས། འདུས་པའི་བྱ་བའོ། ། དང་པོ་ལ་མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཀྱེ་བཅོམ་ལྡན་འདས་ཞེས་བོས་ནས། དེ་ལ་ཕྱི་རོལ་འདུ་བ་ཞེས་གསུངས་པའི་འདུ་བའི་གནས་དུ་ལགས། ཞེས་པ་ལ་ཀྱེ་སོགས་སོ། ། ལན་ནི།
བཅོམ་ལྡན་འདས་ཀྱིས་བཀའ་སྩལ་པ། དཔའ་བོ་དང་མཁའ་འགྲོ་འདུ་བའི་གནས་ཡིན་པས་ན་གནས་དང་། དེ་དང་ཆ་མཐུན་པས་ཉེ་བའི་གནས་དང་ནི། ཡེ་ཤེས་བསྐྱེད་པའི་ཞིང་དུ་གྱུར་པས་ཞིང་དང་། དེ་དང་ཆ་མཐུན་པས་ཉེ་བའི་ཞིང་ཉིད་དང་། སྒྲུབ་པ་པོ་ལ་ཡེ་ཤེས་བསྐྱེད་པ་ལ་འདུན་ཞིང་དེར་འདུ་བར་མོས་པས་ན་ཚནྡྷོ། དེ་དང་ཆ་མཐུན་པས་ཉེ་བའི་ཚནྡྷོ་དང་། དེ་བཞིན་དུ་དཔའ་བོ་དང་རྣལ་འབྱོར་མ་རྣམས་འདུ་བས་ན་འདུ་བ། དེ་དང་ཆ་མཐུན་པས་ན་ཉེ་བའི་འདུ་བ། རོ་མང་དུ་གནས་པས་དུར་ཁྲོད།
དེ་དང་ཆ་མཐུན་པས་ཉེ་བའི་དུར་ཁྲོད་ཉིད། ཟག་མེད་ཀྱི་ཡེ་ཤེས་ཀྱི་རོ་འཐུང་ཞིང་བར་དོ་ཐམས་ཅད་སེལ་བས་ན་འཐུང་གཅོད། དེ་དང་ཆ་མཐུན་པས་ཉེ་བའི་འཐུང་གཅོད་ཉིད་དེ་བཅུ་གཉིས་པོ་འདི་སློབ་ལམ། ས་ནི་བཅུ་གཉིས་ཏེ་ས་བཅུའི་དབང་ཕྱུག་ཅེས་བྱ་བ་བྱང་ཆུབ་སེམས་དཔའི་ས་ཡིན་ཞིང་། དེའི་འབྲས་བུ་མགོན་པོ་ཉིད་ཅེས་བྱ་བ་མཐར་ཐུག་གི་སངས་རྒྱས་ཀྱི་ས་ཡིན་ནོ། ། ཞེས་པ་ལ་བཅོམ་ལྡན་སོགས་སོ། ། དེ་ལྟར་ན་གནས་ལ་སོགས་པ་བཅུ་གཉིས་པོ་འདིས་ནི་བླ་མེད་ཀྱི་ས་བཅུ་གཉིས་བརྗོད་ཀྱི་མིང་གཞན་གྱིས་བརྗོད་པར་མི་བྱ་སྟེ་མི་ནུས་སོ། ། ཞེས་པ་ལ་འདིས་ནི་སོགས་སོ། ། གཉིས་པ་ནི། ཀྱེ་བཅོམ་ལྡན་འདས་གནས་དང་ཉེ་གནས་ལ་སོགས་པ་གང་ལགས།
ཞེས་པ་ལ་ཀྱེ་སོགས་སོ། ། ལན་ནི། བཅོམ་ལྡན་འདས་ཀྱིས་ཡུལ་སུམ་ཅུ་རྩ་གཉིས་བཀའ་སྩལ་པ་ཡིན་ནོ། ། ཞེས་པ་ལ་བཅོམ་སོགས་སོ། ། ཚུལ་ཇི་ལྟར་ཞེ་ན། དག་ལྡན་ལས། རྩ་བའི་རྒྱུད་འདིར་ནི་ཡུལ་རྣམས་ཀྱི་མིང་ཙམ་ལས་ནང་གི་གནས་ཀྱང་མ་གསུངས་ལ། མི་གསལ་ཞིང་འཁྲུགས་པའི་ཚུལ་གྱིས་གསུངས་པས་དེ་གསལ་བར་བྱེད་པ་ནི་བཤད་རྒྱུད་གཉིས་ཀྱི་ཁ་བསྐངས་ཏེ་འཁྲུགས་སྡེབས་ལ་རིམ་བཞིན་བསྟན་ཏོ། ། ཞེས་གསུངས་པ་ལྟར་འཆད་ཚུལ་གཉིས་ལས། རེ་ཞིག་ཕྱག་ཆེན་ཐིག་ལེའི་དགོངས་པ་ལྟར་བཤད་ན་གནས་ཀྱི་ཡུལ་དང་པོ་ནི།
ཨཽ་ཌི་ཡ་ན་ཉིད་དེ་ཕུར་འགྲོ་ཞེས་ཀྱང་བྱ། ཟུར་ཆག་གི་སྐད་དུ་ཨུ་རྒྱན་ཉིད་དུ་གྲགས། དེ་བཞིན་དུ་ཡང་གནས་ཀྱི་ཡུལ་གཉིས་པ་ནི་ཛཱ་ལན་དྷ་རའམ་འབར་བ་འཛིན་པ་ཉིད་ཅེས་བཤད། གནས་ཀྱི་ཡུལ་གསུམ་པ་ནི། ཀོལླ་གི་རི་ཉིད་ཅེས་བྱ་བ་ལྷོ་ནུབ་ན་ཀོལླ་པུ་རི་བྱ་བའི་གྲོང་ཁྱེར་ཡོད། དེ་བཞིན་དུ་ཡང་གནས་ཀྱི་ཡུལ་བཞི་པ་ནི། ཀ་མ་རུ་པ་ཉིད་ཅེས་བྱ་བ་འདོད་པའི་གཟུགས་རྒྱ་གར་ཤར་ཕྱོགས་ན་ཡོད་དོ། ། ཞེས་པ་ལ་གནས་ནི་སོགས་སོ། ། དེ་བཞིན་དུ་ཉེ་གནས་ཀྱི་ཡུལ་མ་ལ་ཝ་ཞེས་བརྗོད་པ་ནི་ལྷོའི་གླིང་ཕྲན་གཅིག་ཡིན། སིན་དྷཱུ་ནི་ནུབ་ཕྱོགས་ཀྱི་ཆུ་བོ་སིནྡྷུ་འབབ་པའི་འགྲམ་དང་།
ན་ག་ར་ནི་ཡུལ་དབུས་ཉིད་དོ་སྟེ་དེ་ཡིན་ཞིང་། ལྕགས་པའི་བྲང་བྱ་བ་སིང་ག་ལའི་གླིང་ཡིན་པས་ཉེ་གནས་ཀྱི་ཡུལ་བཞི། ཞིང་གི་ཡུལ་ནི། མུམྨུ་ནི་ར་བཤད་དེ་ལྷོ་ཕྱོགས་ན་རྒྱལ་པོའི་ཁབ་བྱ་བ་ལ་འདོད། དེ་བཞིན་དུ་དེ་ཝཱི་ཀོ་ཊ་ལྷ་མོའི་མཁར་རྡོ་རྗེ་གདན་གྱི་ཤར་ན་ཡོད་པས་དེ་བཞིན་ཞིང་གི་ཡུལ་གཉིས། ཉེ་ཞིང་གི་ཡུལ་ཀུ་ལུ་ཏ་ཞེས་བརྗོད་པ་ནི་རྡོ་རྗེ་གདན་གྱི་ལྷོ་ནུབ་ན་རྡོ་པུས་མོ་ལྟ་བུ་ཡོད། དེ་བཞིན་དུ་ཨར་བུ་ཏ་ཉིད་དེ་ནི་ལྷོ་ཕྱོགས་ཀྱི་རྒྱུད་གཅིག་ན་ཡོད་དེ་ཉེ་ཞིང་ལ་ཡུལ་གཉིས། ཚནྡྷོའི་ཡུལ་ཧ་རི་ཀེ་ལ་ནི་ཤར་ལྷོ་ན་ནམ་མཁའི་ཤིང་ལྡན་བྱ་བ་དང་། བའི་མཆོག་སྦྱིན་ནི་གོ་ཏ་ཝ་རི་དང་གཅིག་ཅིང་ལྷོ་ཕྱོགས་དཔལ་རིའི་ངོས་ལ་ཡོད་དེ་ཚནྡྷོ་ལ་ཡུལ་གཉིས། ཉེ་བའི་ཚནྡྷོའི་ཡུལ་ལཾ་པ་ཀ་རྒྱ་གར་ནུབ་ཕྱོགས་དང་།
ཀན་ཙི་ཀ་ནི་རྡོ་རྗེ་གདན་གྱི་ལྷོ་ནུབ་ན་ཡོད་དེ་ཉེ་བའི་ཚནྡྷོ་ལ་ཡུལ་གཉིས། འདུ་བའི་ཡུལ་བྱེད་པའི་བྲང་བྱ་བ་ལྷོ་ཕྱོགས་ཀྱི་རྒྱ་མཚོའི་གླིང་ཕྲན་གཅིག་ཡིན་ལ། གསེར་དང་ལྡན་པའི་གླིང་ལྷོ་ཕྱོགས་མི་མེད་པའི་གསེར་གླིང་སྟེ་འདུ་བ་ལ་ཡུལ་གཉིས། ཉེ་བའི་འདུ་བའི་ཡུལ་ཀོང་ཀ་ན་ལྷོ་ཕྱོགས་ན་མཧཱ་བི་བྷུ་ཞེས་བྱ་བ་མཆོད་རྟེན་རང་བྱོན་ཡོད་པའི་གནས། བིན་དྷ་ནི་ལྷོ་ཕྱོགས་འབིགས་བྱེད་ཀྱི་རི་སྟེ་ཉེ་བའི་འདུ་བ་ལ་ཡུལ་གཉིས། དུར་ཁྲོད་ཀྱི་ཡུལ་སྲོག་བར་དུ་སོང་བའི་རོ་མང་པོ་ཚོགས་ཤིང་ལུས་པས་ན་རབ་སོང་དགེ་འདུན་དང་། དུར་ཁྲོད་ཀྱི་གནས་གཉིས་པ་རྒྱ་མཚོའི་འགྲམ་ཉིད་དེ་དུར་ཁྲོད་ཀྱི་ཡུལ་གཉིས། ཉེ་བའི་དུར་ཁྲོད་ཀྱི་ཡུལ་ཙ་རི་ཏྲ་རྒྱ་གར་ལྷོ་ཕྱོགས་ཀྱི་བྱེ་བྲག་ཡིན་ལ། གཞོན་ནུའི་གྲོང་ཁྱེར་ནི་རྒྱ་མཚོའི་འགྲམ་གྱི་གླིང་ཕྲན་བུ་མོ་གཟུགས་བཟང་བ་ཁོ་ན་སྐྱེ་བའི་གནས་ཏེ། ཉེ་བའི་དུར་ཁྲོད་ལ་ཡུལ་གཉིས།
འཐུང་གཅོད་ཀྱི་ཡུལ་གྲོང་ཁྱེར་གྱི་དང་ཡང་ཁ་ཆེའི་བྱེ་བྲག་དང་། འཐུང་གཅོད་ཀྱི་ཡུལ་གཉིས་པ་གྲོང་གི་མཐར་གནས་པ་མོན་ཡུལ་གྱི་བྱེ་བྲག་སྟེ་འཐུང་གཅོད་ལ་ཡུལ་གཉིས། ཉེ་བའི་འཐུང་གཅོད་ཀྱི་ཡུལ་ཁ་བའི་རི་ཧི་མ་ལ་ཡ་དང་གཅིག་ཅིང་བལ་པོར་གཏོགས་པའི་བོད་དུ་བཤད། ཀོ་ཤ་ལ་ནི་ཀརྞ་དང་གཅིག་ཅིང་རྡོ་རྗེ་གདན་གྱི་ལྷོ་ནུབ་ན་ཡོད་དེ་ཉེ་བའི་འཐུང་གཅོད་ཡུལ་གཉིས། དེ་ལྟར་ན་ཡུལ་ཉི་ཤུ་རྩ་བརྒྱད་ནི་ཕྱག་ཆེན་ཐིག་ལེ་ལས་བཤད་པའི་ཚུལ་ཡིན་ལ། ལེའུ་བདུན་པའི་ཡུལ་ཆེན་གྱི་སྐབས་འདིར་ནི་ལན་ཚྭ་ཅན་གྱི་རྒྱ་མཚོའི་ནང་དུ་སྐྱེས་པ་ཁྱབ་འཇུག་གིས་བྱས་པའི་རྣམ་སྣང་གི་སྐུ་ལ་ཉེ་བའི་གླིང་ཕྲན་དང་། དེ་བཞིན་དུ་སོ་སོ་རཥྚི་ཉིད་དོ་ནི་ཟུར་ཆག་གི་སྐད་ལ་ལྷོ་ཕྱོགས་ན་སོ་ཝ་ན་ཐ་རྣལ་འབྱོར་དབང་ཕྱུག་བཞུགས་པའི་གནས་ཏེ་འདི་གཉིས་ནི་འཐུང་གཅོད་ཀྱི་ཡུལ་གྱི་ཁ་སྐོང་དང་། དེ་བཞིན་དུ་རྒྱ་མཚོའི་འགྲམ་གྱི་ཀ་ལིང་ཀ་དང་། སྐྱེད་ཚལ་ར་བའི་རྫིང་བུའི་འགྲམ་རྒྱལ་པོ་མ་སྐྱེས་དགྲའི་ཁྲུས་ཀྱི་རྫིང་བུའི་ས་ཕྱོགས་ཏེ་འདི་གཉིས་ནི་ཉེ་བའི་འཐུང་གཅོད་ཀྱི་ཡུལ་གྱི་ཁ་སྐོང་དུ་བྱས་ཏེ། ཡུལ་སུམ་ཅུ་རྩ་གཉིས་ལེགས་པར་གྲུབ་པ་ཡིན་ནོ། །
ཞེས་པ་ལ་ཉེ་གནས་ཞེས་པ་ནས་དུར་ཁྲོད་བརྗོད་པར་བྱ་ཞེས་སོ། ། ཞེས་འཆད་ཚུལ་གཉིས་པ་ནི་བརྟག་པ་དང་པོའི་ལེའུ་བདུན་པའི་ཡུལ་ཆེན་གྱི་སྐབས་དང་། ཁ་སྦྱོར་བརྟག་པ་ལྔ་པའི་རབ་བྱེད་དང་པོ་རྩ་བཤད་དུ་སྦྱར་ནས་འཁྲུགས་ཅུང་ཟད་བསྡེབས་ཏེ་ཡུལ་སུམ་ཅུ་སོ་གཉིས་བགྲང་བ་ནི་རྗེ་བཙུན་ས་སྐྱ་པའི་བཤད་སྲོལ་ཐུན་མོང་མ་ཡིན་པ་ཡིན་ཞིང་། དྲུག་པའི་རབ་བྱེད་དང་པོར། སྤྱི་བོ་མ་ལ་ཡ་ཡི་ཡུལ། ། ཞེས་སོགས་ཡུལ་ཉི་ཤུ་རྩ་བཞི་ཕྱི་ནང་སྦྱར་ནས་གསུངས། རབ་བྱེད་གཉིས་པར། པུ་ལི་རར་ནི་མི་ཕྱེད་མ། ། སོ་དང་སེན་མོ་འབབ་པར་བརྗོད། ། ཅེས་སོགས་ཡུལ་ཉི་ཤུ་རྩ་བཞི་ན་རྩ་གང་གནས་དང་།
ཁམས་གང་འབབ་ཀྱང་གསལ་བར་གསུངས་ལ། དེ་དག་གི་དོན་རྒྱས་པར་ནི་རྗེ་བཙུན་གྱི་བདག་མེད་བསྟོད་པའི་ས་དང་ལྷའི་རིམ་པའི་སྐབས་ན་གསལ་བས་དེར་བལྟའོ། ། གཉིས་པ་ནམ་འདུ་བའི་དུས་ལ་གཉིས་ཏེ། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། སྐལ་བ་དང་ལྡན་པའི་སེམས་ཅན་ཀུན་གྱི་དོན་གྱི་ཕྱིར་རྣལ་འབྱོར་མའི་འང་རྒྱུད་ཀྱཻ་རྡོ་རྗེ་རྣལ་འབྱོར་མའི་ཚོགས་ཀྱི་འཁོར་ལོ་ལ་ལེགས་པར་འདུ་བའི་དུས་ཉིན་པར་ཏེ་ཉིན་ཞག་ཉིད་ཀྱང་བཤད་པར་བྱའོ། ། ཞེས་པ་ལ་སེམས་ཅན་སོགས་སོ། ། གཉིས་པ་ནི། ཀྱེ་བཅོམ་ལྡན་འདས་འདུ་བའི་དུས་ཀྱི་ཉི་མ་གང་ལགས་ཞེས་ཞུས་པའི་ལན་དུ།
བཅོམ་ལྡན་འདས་ཀྱིས་བཀའ་སྩལ་པ། ཡི་དྭགས་ཏེ་འབྱུང་པོའི་སྒྲས་སྙད་པའི་དཔའ་བོ་དང་རྣལ་འབྱོར་མ་འདུ་བའི་དུས་ནི་ཉི་ཤུ་དགུ་ལྷག་པར་དང་། ཡར་ངོའི་ཟླ་ཕྱེད་ཉ་གང་། མར་ངོའི་ཟླ་ཕྱེད་གནམ་སྟོང་། ཡར་ངོའི་བཅུ་བཞི་དང་། དེ་བཞིན་དུ་ཡང་ཡར་ངོ་མར་ངོའི་བརྒྱད་པ་ཉིད་ཡིན་ནོ། ། ཞེས་པ་ལ་ཀྱེ་བཅོམ་ལྡན་འདས་སོགས་སོ། ། གསུམ་པ་འདུས་པའི་བྱ་བ་ལ་གསུམ་སྟེ། ཚོགས་ཀྱི་ཡོ་བྱད། རིམ་པ་གཉིས་ཀྱི་ཉམས་ལེན།
ཁ་ཟས་ཀྱི་རྣལ་འབྱོར་དགོས་པ་དང་བཅས་པའོ། ། དང་པོ་ནི། རྒྱལ་མཚན་ལྟར་རྐུན་མོ་གསལ་ཤིང་གི་རྩེ་ལ་བཙུགས་ཏེ་བསད་པ་དང་ནི། མཚོན་བསྣུན་ཏེ་སྐྱེས་པ་དཔའ་བོ་གཡུལ་དུ་བསད་པ་ཉིད་དང་། མིར་སྐྱེ་བ་ལན་བདུན་བླངས་པའི་ཤའང་ཚོགས་ཀྱི་ཡོ་བྱད་དུ་བཟའ་བར་བྱ་ཞིང་། རྣལ་འབྱོར་པ་རྟོགས་པ་མཐོན་པོར་གྱུར་པས་གདུག་པ་ཅན་ལ་འབད་པས་སྙིང་རྗེ་བསྐྱེད་པ་ཡིས་བསད་པར་བྱས་པའི་ཤ་ཚོགས་ཀྱི་སྤྱོད་ཡུལ་དུ་བྱ་བར་བརྗོད་པ་ཉིད་དོ། ། ཞེས་པ་ལ་རྒྱལ་མཚན་སོགས་སོ། ། སྙིང་རྗེ་མེད་ཅིང་ཁོང་ཁྲོས་ན་རྣམ་སྨིན་ངན་སོང་དུ་ལྷུང་ཞིང་དངོས་གྲུབ་མི་འགྲུབ་པས་རྒྱུ་མཚན་དེའི་ཕྱིར་ཀུན་སློང་སྙིང་རྗེ་བསྐྱེད་པ་ཉིད་གལ་ཆེ་ཞིང་། བསྒྲལ་བའི་ལས་ཐམས་ཅད་ནི་གདུག་པ་ཅན་གྱི་སྒྲིབ་པ་སྦྱངས་ཤིང་ལམ་ལ་གཞུག་པའི་ཆེད་ཁོ་ན་སྟེ། ཆོ་གའི་གཙོ་བོ་ཁ་སྦྱར་འབྱེད་པ་ལ་སོགས་པའི་ཏིང་ངེ་འཛིན་གྱིས་དེའི་སྲོག་དགག་པ་སྟེ་བསད་པར་བྱས་ལ་ལུས་ཚོགས་ཀྱི་ཡོ་བྱད་དུ་བྱའོ། །
ཞེས་པ་ལ་སྙིང་རྗེ་སོགས་སོ། ། གཉིས་པ་ལ་གཉིས་ཏེ། རྣལ་འབྱོར་གཉིས་ལ་བརྟེན་པའི་བསྐྱེད་རིམ། ཧེ་རུ་ཀའི་ངེས་ཚིག་གི་སྒོ་ནས་རྫོགས་རིམ་གྱི་ཡེ་ཤེས་སོ། ། དང་པོ་ལ་གཉིས་ཏེ། རྣལ་འབྱོར་དངོས་དང་། དེ་ལྟར་བསྒོམ་པའི་ཕན་ཡོན་ནོ། ། དང་པོ་ལ་གཉིས་ཏེ། བདག་ཉིད་བསྒོམ་པའི་རྣལ་འབྱོར་དང་། གཞན་ལ་བསྒོམ་པའི་རྣལ་འབྱོར་རོ། །
དང་པོ་ནི། ཐབས་ཤེས་ཚོགས་ཀྱི་འཁོར་ལོ་བྱེད་པ་དེ་ལ་ལྷའི་རྣལ་འབྱོར་འདི་ལྟར་ལྟ་བ་ཉིད་ཡིན་ཏེ། ཉིན་མོའི་བརྡས་བསྟན་པ་སྐྱེས་པ་ལ་བཅོམ་ལྡན་འདས་རྡོ་རྗེ་ཅན་དང་། མཚན་མོས་བསྟན་པའི་བུད་མེད་རྣམས་ཤེས་རབ་བདག་མེད་མར་བརྟག་པར་ཏེ་བསྒོམ་པར་བྱའོ། ། ཞེས་པ་ལ་དེ་ལ་སོགས་སོ། ། དེ་ལ་བསམ་སྟེ་ལུས་ཀྱིས་མི་བྱ་བ་ཅུང་ཟད་ཀྱང་ཡོད་པ་མ་ཡིན་ཞིང་། རྟག་ཏུ་ཟས་བཟང་ངན་མི་བཟའ་བ་གང་ཡང་ཡོད་པ་མ་ཡིན་པས་གཉིས་མེད་ཀྱི་ཡེ་ཤེས་ལ་གནས་པ་འདིས་སེམས་ལ་མི་བསམ་པ་གང་ཡང་ཡོད་པ་མ་ཡིན། ངག་ཏུ་བཟང་ངན་མི་སྨྲ་བ་གང་ཡང་མེད་དེ། ཐམས་ཅད་དོན་དུ་འགྱུར་བས་སོ། ། ཞེས་པ་ལ་མི་བྱ་སོགས་སོ། །
གཉིས་པ་ནི། ཇི་ལྟར་བདག་ཉིད་ལྷ་ཡིན་པ་དེ་ལྟར་གཞན་སྣང་བའི་དངོས་པོ་ཐམས་ཅད་ལྷ་དང་ལྷ་མོའི་རང་བཞིན་དུ་ཤེས་པར་བྱ། དེ་བཞིན་དུ་བདག་ནི་ང་མཆོག་ཉིད་དེ་དཀྱིལ་འཁོར་གྱི་གཙོ་བོར་བསྒོམ་པ་ལྟར་གཞན་ཐམས་ཅད་ཀྱི་གཙོ་བོ་ཉིད་དུ་བསྒོམ་ཞིང་འདི་ལྟར་བདག་གཞན་གཉིས་ཀ་ལྷར་སེམས་པའི་རྣལ་འབྱོར་བདག་གིས་བཟའ་བ་དང་བཏུང་བ་ལ་སོགས་པ་སྤྱད་པར་བྱ་སྟེ་ཐམས་ཅད་ཚོགས་རྫོགས་པའི་ཐབས་སུ་འགྱུར་བས་སོ། ། དེ་སྐད་དུ་གསང་བ་འདུས་པ་ལས། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷར་སྦྱོར་བས། ། བདག་དང་གཞན་ལ་མཆོད་པར་གྱིས། ། ཞེས་གསུངས་སོ། ། ཞེས་པ་ལ་ཇི་ལྟར་བདག་སོགས་སོ། །
གཉིས་པ་ཕན་ཡོན་ནི། རྣལ་འབྱོར་པ་དེའི་ལུས་ཀྱི་ཡན་ལག་ཇི་སྙེད་འགྱུར་བ་དང་། ངག་ཏུ་ཚིག་རྣམས་རབ་ཏུ་རྒྱས་པར་སྨྲ་བ་ཉིད། དེ་སྙེད་སྔགས་དང་ཕྱག་རྒྱར་འགྱུར་བ་ཡིན་ཏེ། རྣལ་འབྱོར་པ་དེ་ཧེ་རུ་ཀ་དཔལ་གྱི་གནས་སམ་རྣལ་འབྱོར་ལ་ཞུགས་པས་སོ། ། ཞེས་པ་ལ་ཡན་ལག་ཅེས་སོགས་སོ། ། གཉིས་པ་ནི། ཤྲཱི་ནི་གཟུང་འཛིན་གཉིས་མེད་ཀྱི་ཡེ་ཤེས་ཏེ་ཡེ་ཤེས་ཀྱི་དཔལ་དང་ལྡན་པ་དང་། ཧེ་ནི་རྒྱུ་དང་སོགས་ཀྱི་སྒྲས་བསྟན་པའི་འབྲས་བུ་དང་གཟུང་འཛིན་གྱིས་སྟོང་པའི་རྣམ་པར་ཐར་པའི་སྒོ་སྟོང་བ་ཉིད། རྒྱུ་ནི་ཚོགས་པ་དང་བྲལ་བ་འབྲས་བུ་ཉིད་དུ་ངེས་པ་རྣམ་པར་ཐར་བའི་སྒོ་སྨོན་པ་མེད་པ་ཉིད།
ཀ་ནི་བར་གང་དུའང་མི་གནས་པ་རྣམ་པར་ཐར་པའི་སྒོ་མཚན་མ་མེད་པའི་སྟོང་བ་ཉིད་ཡིན་ནོ། ། ཞེས་པ་ལ་ཤྲཱི་ནི་སོགས་སོ། ། གསུམ་པ་ནི། རྡོ་རྗེ་སྟེང་དུ་བསྒོམ། ཐོད་པ་ཤ་ལྔ་བདུད་རྩི་དང་བཅས་པ་འོག་མེ་རླུང་གི་སྟེང་དུ་བསྒོམ། མེ་སྦར་བ་དང་། ནང་གི་རྫས་བསྐོལ་བ་དང་། ཡེ་ཤེས་ཀྱི་བདུད་རྩི་སྤྱན་དྲངས་པའི་སྦྱོར་བ་ལས་སྔགས་ཀྱི་བྱིན་གྱིས་བརླབས་ཏེ། མི་རྟ་ཁྱི་ལ་སོགས་པ་སྐྱེ་བོ་གང་དང་གང་རྣམས་ཀྱི་ཤ་ལྔ་དང་བདུད་རྩི་ནི་བཟའ་བའི་རྣལ་འབྱོར་ལ་མཁས་པས་བཟའ་བར་བྱ་བ་སྟེ། ཕན་ཡོན་ནི་སེམས་ཅན་གྱི་སྒྲས་བསྟན་པའམ་ཚུལ་བཟུང་བའི་དཔའ་བོ་དང་རྣལ་འབྱོར་མ་དེ་དང་དེ་དབང་དུ་འདུ་བར་འགྱུར་རོ། །
ཞེས་པ་ལ་རྡོ་རྗེ་སོགས་སོ། ། གསུམ་པ་ལེའུའི་མིང་ནི། བརྡ་དང་གནས་གཏན་ལ་དབབ་པའི་ལེའུ་སྟེ་ཤླཽ་ཀ་སུམ་ཅུའི་བདག་ཉིད་ཅན་ཏེ་བདུན་པའོ་ཞེས་པ་ལ་བརྡའ་དང་ཞེས་སོགས་ཀྱིས་བསྟན།། ༈ །།གསུམ་པ་རྣལ་འབྱོར་མ་དང་ལྷན་སྐྱེས་ཀྱི་དོན་བསྒོམ་པ་ལ་གཉིས་ཏེ། རྣལ་འབྱོར་མའི་འཁོར་ལོ་བསྒོམ་པ་དངོས་དང་། དེའི་རྣམ་པར་དག་པའོ། ། དང་པོ་ལ་སྔར་ལྟར་གསུམ་ལས། དང་པོ་ལེའུའི་འབྲེལ་ནི། བརྡའ་བསྟན་པའི་རྗེས་དེ་ནས་རྣལ་འབྱོར་མའི་འཁོར་ལོ་བཤད་པར་བྱ་སྟེ། བརྡས་ངོ་ཤེས་པར་བྱེད་པའི་གྲོགས་རྣལ་འབྱོར་མ་ནི་འདི་ནས་འབྱུང་བའི་ལྷ་མོ་བཅོ་ལྔ་ཡིན་པས་དེ་བཤད་དགོས་པའི་ཕྱིར།
ཞེས་པ་ལ་དེ་ནས་སོགས་སོ། ། གཉིས་པ་ལ་གསུམ་སྟེ། བསྐྱེད་པའི་རིམ་པ་བསྒོམ་པའི་ཚུལ། རིམ་གཉིས་འབྲེལ་བ་ཅན་དུ་བསྒོམ་པའི་ཚུལ། རྫོགས་པའི་རིམ་པ་བསྒོམ་པའི་ཚུལ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ནམ་མཁའི་ཁམས་སུ་བྷ་ག་སྟེ་ཆོས་འབྱུང་གྲུ་གསུམ་བསམ།
དེའི་དབུས་སུ་རྟེན་དང་བརྟེན་པ་རྣམ་པར་བསྒོམ་པ་ནི། རྟེན་གྱི་འཁོར་ལོ་གཞལ་ཡས་ཁང་ནི་ལྷ་བསྐྱེད་པའི་སྔོན་དུ་ཅི་ལྟར་རིགས་པ་འབྱུང་བ་བཞི་ལས་བསྐྱེད། བརྟེན་པ་ལྷ་རྣམས་མངོན་བྱང་ལྔའི་རིམ་པས་ཇི་ལྟར་འབྱུང་བ་བསྒོམ་པ་ཉིད་དོ། ། ཞེས་པ་ལ་ནམ་མཁའ་སོགས་སོ། ། གཉིས་པ་ལ་གཉིས་ཏེ། རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ལ་གཉིས་ཏེ། འབྱུང་བ་བཞི་ལས་གཞལ་ཡས་ཁང་བསྐྱེད་པ་དང་། གདན་བསྒོམ་པའོ། །
དང་པོ་ནི། རྟེན་གྱི་འཁོར་ལོ་གཞལ་ཡས་ཁང་ནི་རྣམ་པར་སྣང་མཛད་ཀྱི་ངོ་བོ་ཡིན་ཞིང་། དེའི་རྒྱུའི་ཡན་ལག་ལམ་ལས་ས་དང་ཝྃ་ལས་ཆུ་ནི་སྔོན་ཏེ་འོག་ཏུ་བསྒོམ། དེ་ནས་ཇི་ལྟར་རིགས་པ་སྟེ་རིམ་པ་བཞིན་རྃ་ལས་བྱིན་ཟ་མེ་དང་། བརྟེན་པ་ལྷ་རྣམས་ཀྱི་ནི་རྟེན་གཞལ་ཡས་ཁང་གི་རྒྱུ་ཡྃ་ལས་རླུང་ཆེན་དང་། རྐྱེན་གྱི་ཡན་ལག་ཇི་ལྟར་རྟེན་དང་བརྟེན་པ་སྒོམ་པ་པོའི་རྣམ་པར་ཤེས་པ་ཡིག་འབྲུ་ལྔའི་རྣམ་པར་འབྱུང་བའང་འབྱུང་བཞི་ལ་བསྲེས་ཏེ་གཞིའི་ཡན་ལག་ཆོས་འབྱུང་གྲུ་གསུམ་གྱི་ནང་དུ་དེ་ལྟ་བུའི་འབྱུང་བ་བཞི་ལས་སྐྱེས་པའི་རྟེན་གྱི་འཁོར་ལོ་གཞལ་ཡས་ཁང་ཉིད་བསྒོམ། དེའི་ནང་དུ་ཕྱི་ནང་གི་འཕར་མ་གཉིས་དག་ཉེས་པས་མ་གོས་པས་སྐྱོན་མེད་པ་དེ་ཡང་ཡུམ་གྱི་བྷ་གའི་ཟེའུ་འབྲུ་མཚོན་པ་ལས་ནི་ནང་དུ་འཕར་མ་གཅིག་ཏུ་གྱུར་ཏེ། པདྨ་འདབ་བརྒྱད་རྡོ་ར་འོད་ཀྱི་འཕྲེང་བ་དང་བཅས་པས་བསྐོར་བའོ། ། ཆོས་ཀྱི་འབྱུང་གནས་བྷ་ག་གྲུ་གསུམ་གྱིས་ནི་འཕར་མ་ཕྱི་མ་མཚོན་པར་བརྗོད་དོ། ། ཞེས་པ་ལ་འཁོར་ལོ་སོགས་སོ། །
གཉིས་པ་ནི། གཞལ་ཡས་ཁང་དེའི་དབུས་ནང་གི་ལྷ་གནས་སོ་སོར་ཉི་མའི་དཀྱིལ་འཁོར་རེ་རེ་དང་། ཤི་བ་མི་རོ་བཅོ་ལྔའི་གདན་གྱི་བདག་ཉིད་རྣམ་པར་བསམ་ཞིང་བསྒོམ། ཞེས་པ་ལ་དེ་དབུས་སོགས་སོ། ། གཉིས་པ་བརྟེན་པ་བསྐྱེད་པ་ལ་གསུམ་སྟེ། མངོན་བྱང་ལྔའི་བསྐྱེད་ཆོག ལྷ་མོ་རྣམས་གསལ་གདབ་པ། ཁ་དོག་གི་སྒོ་ནས་ཞེན་པ་སྤངས་པའོ། ། དང་པོ་ལ་གཉིས་ཏེ། ལྷ་མོ་རྣམས་ཀྱི་མངོན་བྱང་དང་།
རྒྱུ་རྡོ་རྗེ་འཛིན་པའི་བསྐྱེད་ཆོག་གོ ། དང་པོ་ལ་གསུམ་སྟེ། ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་། བལྟོས་པའི་མངོན་བྱང་། ཡེ་ཤེས་ལྔ་དང་སྦྱར་བའོ། ། དང་པོ་ནི། གདན་དེ་དག་སོ་སོའི་སྟེང་དུ་ཟླ་བའི་དཀྱིལ་འཁོར་རེ་རེ་བསྒོམ་པ་ཡིན། ཟླ་བའི་དཀྱིལ་འཁོར་རེ་རེའི་སྟེང་དུ་ལྷ་མོ་རང་རང་གི་ས་བོན་ཉིད་བསྒོམ། ཕྱི་ནས་མུན་པའི་བདུད་ལས་རྒྱལ་བ་ཉི་མས་མནན་པ་སྟེ་སྟེང་དུ་ཉི་མའི་དཀྱིལ་འཁོར་རེ་རེ་བསྒོམ། ཟླ་བ་ཉི་མ་གཉིས་དབུས་ཀྱི་ས་བོན་དང་བཅས་པ་གཅིག་ཏུ་འདུས་པ་ལས་བདེ་བ་ཆེན་པོ་ལྷ་མོ་བཅོ་ལྔའི་སྐུ་བསྒོམ་ཞེས་པ་ལ་དེའི་སྟེང་དུ་སོགས་སོ། །
གཉིས་པ་ནི། ཨཱ་ལི་ཕྲག་གཉིས་ཀྱི་ཟླ་བའི་གཟུགས་ཀྱིས་དཀྱིལ་འཁོར་གནས་ཏེ་ཨཱ་ལི་ལས་ཟླ་བ་བསྐྱེད། ཀཱ་ལི་ཕྲག་གཉིས་ཀྱི་གཟུགས་ཀྱིས་སྣང་བྱེད་ཉི་མའི་དཀྱིལ་འཁོར་གནས་ཏེ་ཀཱ་ལི་ལས་ཉི་མ་བསྐྱེད་དོ། ། ཟླ་བ་ཉི་མ་དབུས་ཀྱི་ས་བོན་དང་བཅས་པ་འདུས་པ་ལས་དཀར་མོ་གཽ་རཱི་ལ་སོགས་པ་ལྷ་མོ་བཅོ་ལྔ་བསྐྱེད་པར་རབ་ཏུ་གྲགས་སོ། ། ཞེས་པ་ལ་ཨཱ་ལི་ཟླ་བའི་སོགས་སོ། ། གསུམ་པ་ནི། མངོན་བྱང་ལྔའི་ཟླ་བ་ནི་མེ་ལོང་ལྟ་བུའི་ཡེ་ཤེས་ལྡན། བདུན་གྱི་བདུན་པ་ཉི་མའི་དཀྱིལ་འཁོར་ནི་མཉམ་ཉིད་ཡེ་ཤེས་ལྡན། རང་གི་ལྷའི་ས་བོན་དང་ཕྱག་མཚན་ནི་སོ་སོར་རྟོགས་པའི་ཡེ་ཤེས་ཡིན་པར་བརྗོད་པར་བྱ། ཐམས་ཅད་གཅིག་ཏུ་གྱུར་པ་བྱ་བ་ནན་ཏན་གྱི་ཡེ་ཤེས་ཉིད།
ལྷ་སྐུ་རྫོགས་པ་ཆོས་དབྱིངས་ཡེ་ཤེས་རྣམ་པར་དག་པ་སྟེ། མཁས་པས་ལྷ་བསྐྱེད་པའི་ཆོ་ག་གསུངས་པ་ཡི་མངོན་བྱང་རྣམ་པ་ལྔ་པོ་བསྒོམ་པ་ཉིད་དོ། ། ཞེས་པ་ལ་ཟླ་བ་སོགས་སོ། ། ཉི་མ་ལ་བདུན་གྱི་བདུན་པ་ཟེར་བའི་རྒྱུ་མཚན་ནི། ཉི་མ་འདྲེན་བྱེད་ལ་རླུང་གི་རྟ་བདུན་ཡོད་ཅིང་། དེ་རེ་རེ་ལའང་འདྲེན་བྱེད་ཀྱི་རླུང་གི་རྟ་བདུན་བདུན་ཡོད་པའི་རྒྱུ་མཚན་གྱིས་ཡིན་ནོ། ། གཉིས་པ་རྒྱུ་རྡོ་རྗེ་འཛིན་པའི་བསྐྱེད་ཆོག་ལ་གཉིས་ཏེ། གཙོ་བོ་མཉམ་སྦྱོར་ལས་བསྐྱེད་པ་དང་། འཁོར་ཐབས་དང་ཤེས་རབ་ལས་བསྐྱེད་པའོ། ། དང་པོ་ནི།
ཨཱ་ལི་ལས་ཟླ་བ། ཀཱ་ལི་ལས་ཟླ་བ་གྲུ་གསུམ་ཉིད་མཉམ་པར་སྦྱོར་བ་ནི་རྡོ་རྗེ་སེམས་དཔའ་ཉིད་ཀྱི་བསྐྱེད་པའི་གཞིའི་གདན། མཉམ་སྦྱོར་དེའི་སྟེང་དུ་ཡི་གེ་ཧཱུྃ་ལས་བྱུང་བའི་གོང་བུ་རྡོ་རྗེ་དཀར་པོ་རྩེ་ལྔ་པ་ལ་ཧཱུྃ་ཕཊ྄་རྣམ་པའང་འདོད་མི་བྱ་སྟེ་མཚན་པ་མེད་པ་དེ་རྣམས་འདྲེས་པ་ལས་རྡོ་རྗེ་སེམས་དཔའི་གཟུགས་ཅན་ལས་བྱུང་བའི་དཀྱིལ་འཁོར་གྱི་བདག་པོ་རྒྱུ་རྡོ་རྗེ་འཆང་རྣམ་པར་བསྒོམ། བསྒོམ་ཚུལ་ནི། དེའི་ཕྱག་བཅུ་དྲུག་གི་ཕྱག་མཚན་དང་ཞལ་བརྒྱད་ཀྱི་ཞལ་མདོག་སོགས་གོང་མ་སྟེ་སྔར་བཤད་པ་བཞིན། སྐུ་མདོག་ནི་ཟླ་བ་ཆུ་ཤེལ་ནོར་བུའི་འོད་ལྟར་དཀར་ཞིང་འོད་ཟེར་འཕྲོ་བའོ། ། ཞེས་པ་ལ་ཨཱ་ལི་སོགས་སོ། ། གཉིས་པ་ནི། གཙོ་བོ་མཉམ་སྦྱོར་ལས་བསྐྱེད་པ་བཞིན་དུ་འཁོར་རྣམས་ཀྱང་མཉམ་སྦྱོར་ལས་བསྐྱེད་དམ་ཞེ་ན་མི་བསྐྱེད་དེ། ཐབས་དང་ཤེས་རབ་མི་མཉམ་སྦྱོར་གྱི་རང་བཞིན་ལས་ལྷ་མོ་བཅོ་ལྔའི་སྐབས་འདི་ལྟར་རྒྱུ་རྡོ་རྗེ་འཆང་གི་འཁོར་གྱི་ལྷ་མོ་བརྒྱད་པོ་ཐམས་ཅད་རྫོགས་པར་བསྐྱེད་པ་ཉིད་དོ། །
ཞེས་པ་ལ་ཐབས་སོགས་སོ། ། འོ་ན་ཤེས་རབ་དང་ཐབས་གང་ཡིན་སྙམ་ན། ཟླ་བ་དང་ཉི་མའི་རབ་ཏུ་དབྱེ་བ་ལས་ཨཱ་ལི་ལས་ཟླ་བ་ཤེས་རབ་དང་། ཀཱ་ལི་ལས་ཉི་མ་ཐབས་ཡིན་ཞིང་ཐབས་ཤེས་མི་མཉམ་སྦྱོར་གྱི་མངོན་བྱང་འདི་ལས་རྒྱུ་རྡོ་རྗེ་འཆང་གི་འཁོར་གྱི་ལྷ་མོ་དཀར་མོ་ལ་སོགས་པ་བསྐྱེད་ཅིང་། འོན་ཀྱང་དེ་དག་ཁ་དོག་མི་འདྲ་བས་དབྱེ་བས་སོ་སོ་ཡིན་ཏེ། གཽ་རཱི་ནག་མོ། ཙཽ་རཱི་དམར་མོ། བཻ་ཏ་ལི་སེར་མོ་ཡིན་པ་སོགས་ཤེས་པར་བྱའོ། ། ཞེས་པ་ལ་ཟླ་བ་སོགས་སོ། ། གསུམ་པ་ལ་བཞི་སྟེ།
ཕྱོགས་གང་དུ་འགོད་པ། ལྷ་མོ་རྣམས་ཀྱི་རྣམ་པ། ཕྱག་མཚན་དང་གདན་གྱི་རྣམ་གཞག དེ་ལྟར་སྒོམ་པའི་ཕན་ཡོན་ནོ། ། དང་པོ་ནི། ལྷ་མོ་བཅོ་ལྔ་པོ་དཀྱིལ་འཁོར་དུ་བཞུགས་པའི་ཚུལ་ཇི་ལྟ་བུ་ཞེ་ན། དང་པོར་རེ་ཞིག་ནང་གི་འཕར་མ་ལ་རྡོ་རྗེ་མ་ལ་སོགས་པའི་རྣལ་འབྱོར་མ་ལྔ་ངེས་པར་གནས་པ་ནི་སྦྱང་གཞི་ཕུང་པོ་ལྔ་རྣམ་པར་དག་པའི་རང་བཞིན་གྱི། སྦྱོང་བྱེད་རྡོ་རྗེ་མ་ལ་སོགས་ལྷའི་རྣལ་འབྱོར་རིག་པས་རྟག་ཏུ་བསྒོམ་པར་བྱའོ། ། ཞེས་པ་ལ་རེ་ཞིག་སོགས་སོ། ། བཞུགས་ཚུལ་དངོས་ནི་དབང་པོ་སྟེ་ཤར་དུ་རྡོ་རྗེ་མ།
གཤིན་རྗེ་སྟེ་ལྷོར་དཀར་མོ། ཆུ་བདག་ནུབ་ཏུ་ཆུའི་རྣལ་འབྱོར་མ། ལུས་ཅན་བྱང་དུ་རྡོ་རྗེ་མཁའ་འགྲོ་མ། དཀྱིལ་འཁོར་གྱི་དབུས་སུ་བདག་མེད་རྣལ་འབྱོར་མ་རྣམས་བཞུགས་སོ། ། ཞེས་པ་ལ་དབང་པོ་སོགས་སོ། ། དེ་ནས་ལྷ་མོ་གཞན་རྣམས་བཞུགས་པའི་ཚུལ་ནི། ཕྱི་རོལ་གྱི་ནི་འཕར་མ་ལ། ཤར་དུ་དཀར་མོ། ལྷོར་ཆོམ་རྐུན་མ། ནུབ་ཏུ་རོ་ལངས་མ།
བྱང་དུ་གྷསྨ་རི་དང་། བྱང་ཤར་དུ་པུཀྐ་སི། ཤར་ལྷོར་རི་ཁྲོད་མ་དང་། ལྷོ་ནུབ་ཏུ་གདོལ་པ་མོ། འཕར་མ་ཕྱི་མའི་ལྷ་མོ་བརྒྱད་པ་ཌོམ་བྷི་ནི་ནི་ནུབ་བྱང་དུ་གནས་པ་རུ་ནི་བརྗོད་དོ། ། ཞེས་པ་ལ་ཕྱི་རོལ་སོགས་སོ། ། གྲངས་ཀྱི་འཁྲུགས་བསྡེབས་ན་པུཀྐ་སི་ལྷ་མོ་དྲུག་པར་བྱས་ནས་མཚམས་མ་བཞི་དང་། དེ་ནས་ཕྱོགས་མ་བཞི་འདྲེན་ནོ། ། དེ་བཞིན་དུ་ཞལ་སྟེང་དུ་གཟིགས་པ་དང་ལྡན་པས་སྟེང་ལྡན་མ་ས་སྤྱོད་མ་ཉིད་ཅེས་བརྗོད་པ་ནི་སྲིད་པ་འཁོར་བ་རྣམ་པར་དག་པའི་རང་བཞིན་གྱི་གཙོ་མོའི་འོག་གི་ཐད་ཀྱི་མདུན་དུ་གནས་པ་དང་། ཞལ་འོག་ཏུ་གཟིགས་པ་དང་ལྡན་པས་འོག་ལྡན་མ་མཁའ་སྤྱོད་མ་ཉིད་ཞི་བ་མྱང་འདས་རྣམ་པར་དག་པའི་རང་བཞིན་གྱིས་གཙོ་མོའི་སྟེང་གི་ཐད་ཀྱི་མདུན་དུ་འདི་དག་གནས་སོ་ཞེས་སྙིང་རྗེ་ཆེན་པོ་རྡོ་རྗེ་སྙིང་པོ་བོད་པའོ། །
ཞེས་པ་ལ་འོག་ལྡན་ཞེས་སོགས་སོ། ། གཉིས་པ་ནི། ཆོས་ཀྱི་དབྱིངས་ལས་མི་འགྱུར་བས་ལྷ་མོ་ཐམས་ཅད་སྐུ་མདོག་ནག བདུད་སྐྲག་པས་དྲག་ཆེན། སྦྱིན་པ་ལ་སོགས་པ་ཕར་ཕྱིན་དང་པོ་ལྔའི་ངོ་བོ་ཕྱག་རྒྱ་ལྔ་ཡིས་བརྒྱན། ཆོས་ཐམས་ཅད་དེ་བཞིན་དུ་རོ་གཅིག་པས་ཞལ་གཅིག སེམས་ཅན་གྱི་དོན་ལ་རྗེས་སུ་ཆགས་པས་སྤྱན་ནི་དམར་བ་རྣམས་ཀྱིས་ལག་པ་གཡས་པར་གྲི་གུག་དང་གཡོན་པར་ཐོད་པས་ཁྱབ་པ་སྟེ་འཛིན། གོང་གི་ཕྱག་རྒྱ་ལྔ་ནི་འཁོར་ལོ་དང་། རྣ་ཆ་དང་། མགུལ་རྒྱན་དང་།
ལག་པར་ལག་གདུབ། སྐེ་རགས་རྣམས་ནི་སངས་རྒྱས་མི་བསྐྱོད་པ་ལ་སོགས་པ་ལྔའི་ངོ་བོར་ནི་རྣམ་པར་དག་པ་ཡིན་ཞིང་། མི་བསྐྱོད་པའི་ངོ་བོར་དག་པ་སོགས་འདི་ལྔ་ཕྱག་རྒྱའི་དག་པའོ། ། ཞེས་པ་ལ་ལྷ་མོ་སོགས་སོ། ། འོ་ན་འཁོར་རྣམས་ཀྱི་རྒྱན་དང་ཕྱག་མཚན་སོགས་དེ་ལྟར་ཡིན་ནམ་ཞེ་ན། ཇི་ལྟར་གཙོ་བོ་བདག་མེད་རྣལ་འབྱོར་མ་དེ་ལྟར་འཁོར་ལྷ་མོ་བཅུ་གཉིས་པོ་ཐམས་ཅད་དེ་དང་འདྲ་བར་རྣམ་པར་བཤད་དེ། ལག་པ་གཅིག་གཡོན་པ་ནི་ཐོད་པ་འཛིན་པས་བྲེལ་ཞིང་། གཡས་པ་ནི་གྲི་གུག་ཕྱར་བའི་ཚུལ་གྱིས་འཛིན་གཡོན་པ་ནས་ཀྱང་གྲུ་མོ་ན་ཡབ་ཀྱི་ངོ་བོ་ཁ་ཊྭཱཾ་ག་འཛིན་པ་ཉིད་དོ། ། དེར་མ་ཟད་གཟུང་འཛིན་སྤངས་པས་སྐུ་སྨད་སྟག་གི་པགས་པས་རྣམ་པར་དཀྲིས་ཤིང་། གདན་རོ་ལ་ཞོན་པ་སྟེ་བཞུགས་ཤིང་སྐུ་ལ་འོད་ཟེར་འཕྲོ་བས་གཟི་བརྗིད་འབར་བ།
བདེན་གཉིས་ཐུགས་སུ་ཆུད་པས་ཕྱག་གཉིས། ཡོན་ཏན་གོང་ནས་གོང་དུ་རྒྱས་པས་དབུ་སྐྱེས་ཏེ་སྐྲ་སེར་པོ་གྱེན་དུ་བརྫེས་པའོ། ། ཞེས་པ་ལ་ཇི་ལྟར་སོགས་སོ། ། གསུམ་པ་ནི། ང་རྒྱལ་ལ་སོགས་པ་སྲིད་པའི་རྩ་བའི་སྐྱོན་དྲུག་རྣམས་གཅོད་པའི་ཕྱིར་གྲི་གུག་རྣམ་པར་གནས། དངོས་པོ་དང་དངོས་མེད་དུ་འཛིན་པའི་རྣམ་རྟོག་གི་མགོ་བོ་བཅད་པའི་པདྨའི་སྣོད་དམ་ཐོད་པའི་ནང་དུ་ཚངས་པ་ལ་སོགས་པ་བདུད་བཞི་བཅོམ་པས་བདུད་རྣམ་པ་བཞིའི་ཁྲག་དངོས་གྲུབ་ཀྱི་ཕྱིར་ནི་བཏུང་བར་བྱ་ཞིང་གསོལ་བའི་ཚུལ་མཛད་པའོ། ། ཞེས་པ་ལ་ང་རྒྱལ་སོགས་སོ། ། དེ་བཞིན་དུ་ལྷ་མོ་སྟོང་པའི་རྣམ་པས་ཐབས་ཁ་ཊྭཱཾ་ག་དང་འབྲེལ་བས་ཟུང་འཇུག་དང་། ཡང་ན་ལྷ་མོའི་སྐུ་ཐབས་ཀྱི་རྣམ་པས་འོག་གི་གདན་རོ་ནི་སྟོང་པ་བདག་མེད་པར་མཚོན་པ་རྣམ་པར་བརྟགས་པས་ཐབས་ཤེས་ཟུང་འཇུག་ཡིན་ནོ། ། ཞེས་པ་ལ་སྟོང་པའི་སོགས་སོ། །
བཞི་པ་ནི། དེ་ལྟར་དམ་ཚིག་པ་བསྐྱེད་པ་སོགས་བསྙེན་སྒྲུབ་ཡན་ལག་བཞི་ཚང་བ་དང་། གོང་གི་རྣམ་དག་དང་ལྡན་པ་འདིས་ནི་ལྷའི་འཁོར་ལོ་རྣམ་པར་བསྒོམ་ན་མཆོག་གི་དངོས་གྲུབ་མྱུར་དུ་ཐོབ་པར་འགྱུར་རོ། ། ཞེས་པ་ལ་འདིས་ནི་སོགས་སོ། ། གསུམ་པ་ཁ་དོག་གི་སྒོ་ནས་ཞེན་པ་སྤངས་པ་ནི། དུས་དང་པོར་ལྷ་མོ་བཅོ་ལྔ་རྡོ་རྗེ་སེམས་དཔའི་ངོ་བོ་ནག་པོ་རབ་ཏུ་བསྒོམ། གཉིས་པར་འོད་དཔག་མེད་ཀྱི་ངོ་བོ་དམར་པོ་རབ་ཏུ་བསྒོམ། གསུམ་པ་ལ་ནི་རིན་འབྱུང་གི་ངོ་བོ་སེར་པོ་བསྒོམ། བཞི་པ་དོན་གྲུབ་ཀྱི་ངོ་བོ་ལྗང་ཁུ་དེ་བཞིན་ནོ། ། ལྔ་པར་མི་བསྐྱོད་པའི་ངོ་བོ་ཁ་དོག་སྔོན་པོ་དང་།
དུས་དྲུག་པར་རྣམ་སྣང་གི་ངོ་བོ་དཀར་པོའི་ལུས་ཅན་ཉིད་དུ་བསྒོམ་སྟེ། དེ་ལྟར་ཡན་ལག་དྲུག་བསྒོམ་པའི་རྣལ་འབྱོར་པས་ཁ་དོག་ལ་ཞེན་པ་དང་བྲལ་བའི་ཚེ། དབང་དུས་སུ་མ་ཟད་དགའ་བྲལ་གྱི་མཐའ་ལམ་དུས་ཀྱི་ལྷན་ཅིག་སྐྱེས་པར་ཡང་དབང་གསུམ་པའི་དུས་དེ་བཞིན་དུ་ལྷན་སྐྱེས་དེ་བློའི་ཡུལ་ལས་འདས་ཤིང་བསྒོམ་བྱ་སྒོམ་བྱེད་དང་བྲལ་བར་སྒོམ་པ་ཡིན་ནོ། ། ཞེས་པ་ལ་དང་པོར་སོགས་སོ། ། གཉིས་པ་རིམ་གཉིས་འབྲེལ་བ་ཅན་དུ་བསྒོམ་པ་ནི། འོ་ན་བསྐྱེད་རྫོགས་རེ་རེ་བས་གྲོལ་ལམ་ཞེ་ན་མི་གྲོལ་ཏེ། རྟེན་བསྐྱེད་པའི་རིམ་པ་ཉིད་དང་ནི་བརྟེན་པ་རྫོགས་པ་ཡི་ཡང་རིམ་པ་ཉིད་དེ་རིམ་གཉིས་ཟུང་འབྲེལ་དུ་ཉམས་སུ་བླངས་པ་ལ་བརྟེན་ནས་མཐར་ཐུག་སངས་རྒྱས་ཐོབ་པ་ན་བསྐྱེད་རྫོགས་ཟུང་འཇུག་ལ་མཉམ་པར་གནས་ནས་ནི་རྡོ་རྗེ་ཅན་ཏེ་རྡོ་རྗེ་འཆང་གི་སྐུར་བཞེངས་ནས་གསང་ཆེན་རྡོ་རྗེ་ཐེག་པའི་ཆོས་འཆད་དོ། ། ཞེས་པ་ལ་བསྐྱེད་པའི་སོགས་སོ། ། དེ་ལྟར་གཉིས་ལས་བསྐྱེད་པའི་རིམ་པ་ཡིས་ནི་ཆ་ལྷ་མོ་བཅོ་ལྔའི་སྐབས་དང་ལྷའི་ལེའུར་བཤད་ཟིན་ཅིང་། ད་ནི་བརྟེན་པ་རྫོགས་པའི་རིམ་པ་ཡི་ནི་ཆ་འཆད་དོ། །
ཞེས་པ་ལ་བསྐྱེད་པ་སོགས་སོ། ། གསུམ་པ་རྫོགས་རིམ་བསྒོམ་ཚུལ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཕྱག་རྒྱ་སྤྱན་མ་ལ་སོགས་པ་བསྐྱེད་པའི་པདྨ་ལ། བུ་ག་ནམ་མཁའི་ཁམས་ཞེས་བརྗོད་དེ་ཡེ་ཤེས་སྐྱེ་བའི་གོ་འབྱེད་པས་སོ། ། ཞེས་པ་ལ་ནམ་མཁའི་སོགས་སོ། ། བྷ་བ་ཞེས་བྱ་བ་བཅོམ་པ་དང་སྐལ་བ་གཉིས་ཀ་ལ་འཇུག་པས་རྣམ་པར་རྟོག་པ་ཐམས་ཅད་བཅོམ་ཞིང་བདེ་བ་ཆེན་པོའི་སྐལ་བ་དང་ལྡན་པ་ལྷན་སྐྱེས་ཀྱི་ཡེ་ཤེས་ལ་བརྗོད། བསྒོམ་པ་ཞེས་བྱ་བ་བསྲུབ་པ་དང་བསྲུབ་པའི་སྦྱོར་བའི་སྒོ་ནས་ཐབས་དང་ཤེས་རབ་སྙོམས་པར་འཇུག་པ་ཉིད་ཡིན་ཞིང་།
སྙོམས་འཇུག་དེ་ལས་བྱུང་བ་ཡི་བདེ་བ་འཁོར་ལོར་བརྗོད་དེ་རྣམ་རྟོག་གཅོད་ནུས་པས་སོ། ། ཞེས་པ་ལ་བྷ་ག་སོགས་སོ། ། བདེ་བའི་ངོ་བོ་གང་སྙམ་ན་བདེ་བ་དེ་མ་འཁྲུལ་བའི་དོན་གྱིས་ན་རིག་པ་སྟེ་རིམ་པ་ཇི་ལྟ་བ་བཞིན་དུ་རང་རིག་པ་གསལ་བའི་བདག་ཉིད་དུ་སྐྱེའོ། ། རྟེན་ཇི་ལྟར་ཞེ་ན། ལུས་ལས་བྱུང་ཞིང་བདེ་བ་ལ་རོལ་བས་ལྷ་ཞེས་བྱ་བ་ཀུན་ཏུ་བྱང་ཆུབ་ཀྱི་སེམས་ཇི་ལྟར་འབྱུང་བ་ཁུ་བའི་བདག་ཉིད་ཅན་ནི་བདེ་བའི་རྟེན་ཡིན་ནོ། ། ཞེས་པ་ལ་རིག་པ་སོགས་སོ། ། གཉིས་པ་རྒྱས་བཤད་ལ་གཉིས་ཏེ། ཇི་ལྟར་སྒོམ་པའི་ཚུལ་དང་། དེ་གདོན་མི་ཟ་བར་བསྒོམ་པར་གདམས་པའོ། ། དང་པོ་ལ་གཉིས་ཏེ།
ལྷན་ཅིག་སྐྱེས་པས་ལྷན་ཅིག་སྐྱེས་པ་སྒོམ་ཚུལ་དང་། རང་བཞིན་ལྷན་ཅིག་སྐྱེས་པའི་སྒོམ་ཚུལ་ལོ། ། དང་པོ་ལ་གསུམ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ་གཏན་ལ་དབབ་པ། དེ་རྟོགས་པར་བྱེད་པའི་ཐབས། ཐབས་བསྒོམས་པའི་ཕན་ཡོན་ནོ། ། དང་པོ་ལ་གསུམ་སྟེ། ལྷན་སྐྱེས་ཀྱི་དབྱེ་བ། ཡེ་ཤེས་དགའ་བཞིའི་ཁྱད་པར། ལྷན་ཅིག་སྐྱེས་པའི་ངོ་བོ་ངེས་པར་བྱ་བའོ། །
དང་པོ་ནི། ལྷན་སྐྱེས་ཞེས་བྱ་བ་ངོ་བོའི་སྒོ་ནས་ཟུང་འཇུག་བརྗོད་བྲལ་ལ་བཤད་པ་དང་། རྟེན་གྱི་སྒོ་ནས་ཞུ་བདེ་ལ་བཤད་པ་དང་། རྒྱུའི་སྒོ་ནས་དགའ་བ་བཞི་ལ་བཤད་པ་རྣམས་སུ་ཡོད་པ་ལས་རེ་ཞིག་རྟེན་གྱི་ངོས་ནས་བཞག་པའི་ལྷན་ཅིག་སྐྱེས་པ་རྣམ་པ་གཉིས་ཏེ། བཙུན་མོ་ཤེས་རབ་ཀྱི་རྒྱུད་ལ་ཡོད་པ་ཡིན་པ་དང་སྐྱེས་བུ་ཐབས་ཀྱི་རྒྱུད་ལ་ཡོད་པ་གཉིས་སུ་བརྗོད་པ་ཉིད་དོ། ། ཞེས་པ་ལ་ལྷན་ཅིག་སོགས་སོ། ། ཡང་ན་རགས་པ་རྟོགས་སླ་བ་དང་ཐབས་སུ་གྱུར་པ་ཀུན་རྫོབ་ཀྱི་ལྷན་སྐྱེས་དང་། ཕྲ་བ་རྟོགས་དཀའ་བ་དང་ཐབས་ལས་བྱུང་བ་དོན་དམ་གྱི་ལྷན་སྐྱེས་གཉིས་སུ་ཡོད་པ་ལས། རྟེན་གྱི་སྒོ་ནས་དབྱེ་བའི་ཕྱིར་ནས་ལྷན་སྐྱེས་དེའི་དབྱེ་བ་རྣམ་པ་གཉིས་སོ། ། ཞེས་པ་ལ་ཀུན་རྫོབ་ཅེས་སོགས་སོ། །
རེ་ཞིག་སྐྱེས་བུའི་རྒྱུད་ལ་སྐྱེས་པའི་ལྷན་ཅིག་སྐྱེས་པའང་རྣམ་པ་གཉིས་ཏེ། སྐྱེས་བུ་དེའི་ཁུ་བའམ་ནི་རྟེན་ཁུ་བ་དང་། བདེ་བ་ནི་བརྟེན་པ་ཉིད་དོ། ། ཞེས་པ་ལ་རེ་ཞིག་སོགས་སོ། ། སྐྱེས་བུ་ཇི་བཞིན་དུ་ཤེས་རབ་ཀྱི་རྒྱུད་ལ་སྐྱེས་པའང་རྣམ་པ་གཉིས་ཏེ་ཤེས་རབ་དེའི་ཁུ་བའམ་ནི་ཁུ་རྟེན་ཞུ་བ་དང་། བདེ་བ་ནི་བརྟེན་པ་ཉིད་དོ། ། ཞེས་པ་ལ་སྐྱེས་བུ་སོགས་སོ། ། རྒྱུ་མཚན་དེ་ཉིད་ཀྱི་ཕྱིར་ན་རྒྱུ་དགའ་བ་ནི་བཞིའི་རབ་ཏུ་དབྱེ་བ་ཡིས་འདི་ལྟར་ལྷན་ཅིག་སྐྱེས་པའི་དགའ་བ་ཉིད་ལ་རྣམ་པ་བཞི་སྟེ་སྐྱེ་མེད་རིམ་པའམ་རྫོགས་པའི་རིམ་པའི་ཕྱོགས་ཐབས་དང་ཤེས་རབ་ཀྱི་འདུ་འཕྲོ་ལས་བྱུང་བ་གང་ཡིན་པ་དེ་ལ་ནི་བཞིར་དབྱེ་བའོ། ། ཞེས་པ་ལ་དེ་ཉིད་ཕྱིར་སོགས་སོ། ། གཉིས་པ་ལ་བཞི་སྟེ།
དཔེའི་སྒོ་ནས་གཏན་ལ་དབབ་པ། ཉམས་མྱོང་གི་སྒོ་ནས་གཏན་ལ་དབབ་པ། རྣམ་རྟོག་གི་སྒོ་ནས་བཤད་པ། ངོ་བོའི་སྒོ་ནས་བཤད་པའོ། ། དང་པོ་ནི། དགའ་བ་དང་པོ་སྣ་ཚོགས་ཀྱི་སྐབས་ནི་རྩོལ་བ་ཆེ་ཞིང་བདེ་བ་ཆུང་བས་དཔའ་བོ་ཉིད། མཆོག་ཏུ་དགའ་བ་རྣམ་སྨིན་བཞིན་རྩོལ་བ་ཆུང་ཞིང་བདེ་བ་ཆེ་བས་རྣལ་འབྱོར་མ། ཤིན་ཏུ་བདེ་དགའམ་དགའ་བྲལ་གྱི་དགའ་བ་ལས་རྣམ་ཉེད་ནི་ཐམས་ཅད་དེ་ཐབས་ཤེས་རབ་གཉིས་ཀའི་རྒྱུད་ལ་བདེ་བ་ངེས་པར་འདྲ་བ་ཡིན། དགའ་བ་གསུམ་པོ་དེ་བདེ་བའི་ཐབས་ལས་ཡང་དག་པར་རིག་པ་ནི་ལྷན་ཅིག་སྐྱེས་པའི་ཡེ་ཤེས་སོ། ། ཞེས་པ་ལ་དགའ་བ་དང་པོ་སོགས་སོ། །
གཉིས་པ་ནི། དགའ་བའི་བདེ་བ་ནི་ཅུང་ཟད་ཉམས་སུ་མྱོང་སྟེ་མཆོག་ཏུ་དགའ་བ་ནི་ཅུང་ཟད་དེ་བས་ལྷག་པའི་བདེ་བ་ཉམས་སུ་མྱོང་། དགའ་བྲལ་གྱི་དགའ་བ་འདོད་པ་ལ་ཆགས་པ་དང་བྲལ་བ་ཉམས་སུ་མྱོང་བ་ཡིན། དགའ་བ་གསུམ་གྱི་ལྷག་མ་ལྷན་ཅིག་སྐྱེས་པའི་དགའ་བ་ནི་བདེ་སྟོང་ཟུང་དུ་འཇུག་པ་ཉིད་དོ། ། ཞེས་པ་ལ་དགའ་བའི་སོགས་སོ། ། གསུམ་པ་ནི། དགའ་བ་དང་པོ་རྡོ་རྗེ་དང་པདྨ་རེག་པར་འདོད་པའི་རྟོག་པ་དང་བཅས་པ་དང་། གཉིས་པ་བདེ་བ་ཅུང་ཟད་ཉམས་སུ་མྱོང་བར་འདོད་པའི་རྟོག་པ་དང་བཅས་པ་དང་། གསུམ་པ་འདོད་ཆགས་འཇིག་པ་ཉིད་དེ་ཆགས་པ་དང་བྲལ་ཡང་ཆགས་བྲལ་གྱི་མཐར་ལྷུང་བས་རྟོག་པ་དང་བཅས་པ་ཉིད། དེས་ན་རྟོག་པ་ཐམས་ཅད་བྲལ་བའི་བཞི་བ་ལྷན་སྐྱེས་ཀྱི་དགའ་བ་བསྒོམ་པར་བྱའོ། །
ཞེས་པ་ལ་དང་པོར་རེག་པར་སོགས་སོ། ། བཞི་པ་ནི། འཇིག་རྟེན་པའི་དགའ་བདེ་ལས་མཆོག་ཏུ་དགའ་བ་འདོད་ཆགས་ཀྱི་ཞེན་པ་དང་བཅས་པས་སྲིད་པར་བརྗོད། དགའ་བྲལ་ལས་ནི་གཟུགས་སོགས་ལ་ཆགས་པ་དང་བྲལ་བས་མྱ་ངན་ལས་འདས་པར་བརྗོད། དབུ་མ་མཆོག་ཏུ་དགའ་བ་ནི་གཞན་སྤྲོས་པ་དང་བྲལ་ཡང་བདེ་བ་ཅུང་ཟད་ཉམས་སུ་མྱོང་བའི་དགའ་བ་ཙམ་གྱིས་སྤྲོས་པ་དང་བཅས་པ་ཉིད་དེ། དགའ་བ་གསུམ་པོ་འདིས་ནི་ལྷན་ཅིག་སྐྱེས་པ་སྤངས་སོ། ། ཞེས་པ་ལ་མཆོག་ཏུ་སོགས་སོ། ། ལྷན་སྐྱེས་ཀྱི་ངོ་བོ་ལ་དགའ་བ་དང་པོའི་དུས་ཀྱི་འདོད་ཆགས་ཞེན་པ་མེད་ཅིང་དགའ་བྲལ་གྱི་དུས་ཀྱི་ཆགས་བྲལ་འགོག་པ་ཡང་མེད། མཆོག་དགའི་དུས་ཀྱི་དབུ་མར་དམིགས་པ་ཡང་མི་འགྱུར་རོ། ། འདི་ལ་ཐབས་སྒྲུབ་པ་པོ་དང་ཤེས་རབ་ཕྱག་རྒྱར་ཞེན་པ་ཡང་མེད་དོ། །
ཞེས་པ་ལ་འདོད་ཆགས་མེད་སོགས་སོ། ། འོ་ན་ཅི་ཞེ་ན། ཡང་དག་པའི་གནས་ལུགས་དེ་ཉིད་སྣང་བ་སྟེ་ཇི་ལྟ་བ་བཞིན་དུ་རྟོགས་པའི་སངས་རྒྱས་ཀྱི་ཡེ་ཤེས་སུ་ངེས་པ་རྣལ་འབྱོར་པའི་རྒྱུད་ལ་བསྐྱེད་པ་པོ་ལ་དཔེའི་ལྷན་སྐྱེས་ཀྱི་ཡེ་ཤེས་ཞེས་བྱ་བ་ཡིན་ནོ། ། ཞེས་པ་ལ་ཡང་དག་ཅེས་སོགས་སོ། ། གཉིས་པ་རྟོགས་བྱེད་ཀྱི་ཐབས་ལ་བཞི། ཐབས་གཞན་གྱིས་མི་རྟོགས་པར་བསྟན་པ། རྟོགས་བྱེད་ཀྱི་ཐབས་སྤྱིར་བསྟན་པ། ཉམས་སུ་བླངས་པའི་ཚུལ། ཡེ་ཤེས་དེ་ཆོས་ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ནི།
ཚིག་ཏུ་བརྗོད་པ་སོགས་བློས་བྱས་གཞན་གྱིས་རྟོགས་པར་མི་ནུས་པའི་དོན་གྱི་གནས་ལུགས་རང་བཞིན་ལྷན་ཅིག་སྐྱེས་དེ་དཔེ་དང་གཏན་ཚིགས་སོགས་ཀྱིས་གཏན་ལ་ཕབ་པའི་གནས་སྐབས་གང་དུ་ཡང་ནི་མི་རྙེད་དེ། དེ་རྟོགས་པ་ལ་ཐབས་མཁས་ཁྱད་པར་ཅན་དགོས་པས་སོ། ། ཞེས་པ་ལ་གཞན་གྱིས་ཞེས་སོགས་སོ། ། གཉིས་པ་ནི། འོ་ན་ཐབས་གང་ཞིག་གིས་རྟོགས་པ་ཡིན་ཞེ་ན། བླ་མ་བརྒྱུད་པ་བར་མ་ཆད་པའི་གདམས་ངག་དང་། དབང་གསུམ་པའི་དུས་དང་། ཐབས་མཁས་ཁྱད་པར་ཅན་ཕྱག་རྒྱ་བསྟེན་པ་དང་། བདག་གི་བསོད་ནམས་རྒྱ་ཆེན་པོ་བསགས་པ་ལ་བརྟེན་ནས་རྟོགས་ཤིང་ཤེས་པར་བྱའོ། ། ཞེས་པ་ལ་བླ་མའི་ཞེས་སོགས་སོ། །
གསུམ་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་སྟོན་པ་ལ། དམན་པ་འབྲིང་དང་མཆོག་རྣམས་དང་། ། གཞན་དང་གང་དང་དེ་རྣམས་དང་། ། རོ་མཉམ་དེ་ཉིད་བསྒོམ་པ་ཡིས། ། འདི་ཀུན་མཉམ་པ་ཉིད་དུ་བལྟ། ། ཞེས་གསུངས་ཏེ་ཚིག་འབྲུ་རྒྱས་བཤད་དུ་འབྱུང་ངོ་། ། གཉིས་པ་ནི།
དམན་པའི་གནས་ནི་ཕྲ་བའི་དོན་ཡིན་པས་སྣོད་ཀྱི་དབང་དུ་བྱས་ན་རྡུལ་ཕྲ་རབ་ལ་སོགས་པ་དང་། བཅུད་གྲོག་སྦུར་ལ་སོགས་པའི་སྲོག་ཆགས་ཕྲ་མོ་རྣམས་ལ་ངོས་འཛིན། མཆོག་གི་དངོས་པོ་ནི་ཆེ་ཞིང་རགས་པ་ཡིན་པས་སྣོད་ཀྱི་དབང་དུ་བྱས་ན་རི་རབ་ལ་སོགས་པ་དང་། བཅུད་གཟུགས་ཁམས་ཀྱི་ལྷ་ལྟ་བུ་ལ་བརྗོད་པར་བྱ། དེ་གཉིས་ཀྱི་དབུ་མ་སྟེ་ཆེ་ཆུང་གཉིས་ཀྱིས་སྤངས་པ་འབྲིང་པོ་ཉིད། གཞན་རྣམས་ཞེས་བྱ་བ་ཡུལ་ཅན་གྱི་དབང་པོ་དྲུག གང་རྣམས་ཞེས་བྱ་བ་བརྟེན་པ་སྣོད་དང་། དེ་རྣམས་ཞེས་བྱ་བ་གཡོ་བ་བཅུད། འདི་ཀུན་ཞེས་བྱ་བ་ཆོས་ཀུན་གདོད་མ་ནས་མ་སྐྱེས་པས་ངའམ་བདག་ཉིད་མེད་པ་མཉམ་ཉིད་ཅེས་བྱ་བ། ཆོས་ཐམས་ཅད་རང་བཞིན་གྱིས་མེད་པར་མཚུངས་པ་འདོད་པ་ཉིད།
གོང་དུ། རོ་མཉམ་དེ་ཉིད་བསྒོམ་པ་ཡིས། ། ཞེས་བཤད་པའི་མཉམ་ཞེས་བྱ་བ་རང་བཞིན་ལྷན་སྐྱེས་ཀྱི་ངོ་བོར་མཚུངས་པར་བརྗོད། རང་བཞིན་ལྷན་སྐྱེས་དེའི་རྟོགས་པའི་ཡེ་ཤེས་ནི་རྣམ་རྟོག་གཅོད་པས་འཁོར་ལོ་དང་། ཉམས་སུ་མྱོང་བས་རོ་ཞེས་བརྗོད། བསྒོམ་པ་ནི་ཆོས་ཐམས་ཅད་རང་བཞིན་ལྷན་སྐྱེས་ཀྱི་ངོར་རོ་གཅིག་ཅིང་མཉམ་པ་ཉིད་ཡིན་ཞིང་ཡིད་ལ་མི་བྱེད་པའི་ཚུལ་གྱིས་བསྒོམ། བསྒོམ་པ་འདིས་ནི་ལྷན་སྐྱེས་དོན་གྱིས་བརྗོད་པར་བྱ་སྟེ་རང་བཞིན་ལྷན་ཅིག་སྐྱེས་པའི་ཡེ་ཤེས་ཡིན་པ་ལ་ཡིན་པ་ལྟར་དུ་བསྒོམ་པས་སོ། ། ཞེས་པ་ལ་དམན་པའི་ཞེས་པ་ནས་བརྗོད་པར་བྱ་ཞེས་སོ། ། བཞི་པ་ནི། ལྷན་སྐྱེས་ང་ལས་འགྲོ་བ་བརྟན་གཡོ་ཐམས་ཅད་འབྱུང་།
ང་ལས་གནས་གསུམ་པོ་ས་འོག་ས་སྟེང་བླའང་འབྱུང་། ང་ཡིས་འཁོར་འདས་ཀྱི་ཆོས་འདི་ཀུན་ལ་ཁྱབ་པ་སྟེ། ཡེ་ཤེས་དེ་ཀ་འཁོར་འདས་སྣ་ཚོགས་སུ་སྣང་། དེ་ལྟར་སྣང་ཡང་འགྲོ་བའི་རང་བཞིན་འཁོར་འདས་ཀུན་ཡེ་ཤེས་ལས་གཞན་མ་མཐོང་སྟེ། ཡེ་ཤེས་ཀྱི་ཆོ་འཕྲུལ་ལས་མ་འདས་སོ། ། ཞེས་པ་ལ་ང་ལས་སོགས་སོ། ། གསུམ་པ་ཕན་ཡོན་ལ་གཉིས་ཏེ། བསོད་ནམས་ཆུང་བས་འགྲུབ་པ། གོམས་ན་རྒྱུན་མི་འཆད་པའོ། ། དང་པོ་ནི།
དེ་ལྟར་རྣལ་འབྱོར་པས་ཆོས་ཐམས་ཅད་རང་བཞིན་ལྷན་སྐྱེས་ཀྱི་ངོ་བོར་ཤེས་ནས་ཤིན་ཏུ་མཉམ་པར་གཞག་པའི་རྣལ་འབྱོར་གང་ཡུན་རིང་དུ་གོམས་པ་ན་སྐྱེ་བ་སྔོན་བསོད་ནམས་བསགས་པ་ཆུང་བའི་མེ་ཡིས་ཀྱང་ཚེ་འདི་ལ་མཆོག་གི་དངོས་གྲུབ་དེ་ནི་འགྲུབ་པར་འགྱུར་བ་ཐེ་ཚོམ་མེད་དོ། ། ཞེས་པ་ལ་དེ་ལྟར་སོགས་སོ། ། གཉིས་པ་ནི། ཁ་ཟས་ཟ་བ་དང་བཏུང་བ་འཐུང་པ་དང་ལུས་ལ་ཆུ་བླུགས་ཏེ་ཁྲུས་བྱེད་པ་དང་། ཉལ་བ་དང་། གཉིད་ལོག་པ་དང་། བསམ་མནོ་སེམས་པ་དང་། དེས་མཚོན་ནས་སྤྱོད་ལམ་གྱི་གནས་སྐབས་ཐམས་ཅད་ན་རྣལ་འབྱོར་རྒྱུན་མི་ཆད་ཅིང་ཕྱག་རྒྱ་ཆེན་པོ་མཆོག་གི་དངོས་གྲུབ་སྔོན་དུ་འགྲོ་བ་སྟེ་ཐོབ་པར་འགྱུར་རོ། ། ཞེས་པ་ལ་བཟའ་དང་སོགས་སོ། ། གཉིས་པ་རང་བཞིན་ལྷན་སྐྱེས་སྒོམ་ཚུལ་ལ་གསུམ་སྟེ།
ཉམས་སུ་བླངས་པའི་ཚུལ། ཐམས་ཅད་ལ་ཁྱབ་པར་བསྒོམ་པ། དེ་ལ་རྩོད་པ་སྤོང་པའོ། ། དང་པོ་ནི། འགྲོ་བ་བརྟན་གཡོ་ཐམས་ཅད་རང་བཞིན་ལྷན་སྐྱེས་སྤྲོས་བྲལ་གྱི་ངང་དུ་སྟིམ་ཞིང་བསྒོམ་པར་བྱ་སྟེ། གང་གི་ཕྱིར་ན། ཕྱི་ནང་གི་དངོས་པོ་གང་ལ་ཡང་མཚན་མར་འཛིན་པའི་ཡིད་ཀྱིས་མི་བསྒོམ་པར་ཕྱི་ནང་གི་ཆོས་ཐམས་ཅད་ནི་སྤྲོས་བྲལ་དུ་ཡོངས་སུ་ཤེས་ན་བསྒོམ་བྱ་སྒོམ་བྱེད་དང་བྲལ་བས་བསྒོམ་པ་ཉིད་ནི་བསྒོམ་པ་མ་ཡིན་ནོ། ། ཞེས་པ་ལ་གང་ཕྱིར་སོགས་སོ། ། གཉིས་པ་ནི། བརྟན་པ་སྣོད་དང་གཡོ་བའི་བཅུད་ཀྱི་དངོས་པོ་གང་ཡིན་པ་གཉིས་ལས་སྣོད་རྩྭ་དང་ལྕུག་མ་གེལ་བ་དང་།
ཤིང་གེལ་བ་འཁྲིལ་ཤིང་ལ་སོགས་པས་མཚོན་ནས་སྣོད་ཀྱི་དངོས་པོ་ཀུན་དང་། བཅུད་སེམས་ཅན་བདག་གི་དངོས་པོའི་རང་བཞིན་ཀུན་ཡེ་ཤེས་ལས་གཞན་མ་ཡིན་པར་དམ་པའི་དེ་ཉིད་རང་བཞིན་ལྷན་སྐྱེས་ཀྱི་ཡེ་ཤེས་སུ་ངེས་པར་བསྒོམ་པར་བྱའོ། ། ཞེས་པ་ལ་བརྟན་པ་དང་སོགས་སོ། ། གསུམ་པ་རྩོད་པ་སྤོངས་པ་ལ་གསུམ་སྟེ། འབད་པ་མེད་པར་གྲོལ་བར་ཐལ་བ་སྤངས་པ། འཁོར་བར་འགྱུར་དུ་མི་རུང་བར་སྤངས་པའོ། ། དང་པོ་ནི། རང་སེམས་སྤྲོས་བྲལ་དུ་བསྒོམ་པ་དེ་དངོས་པོ་ཀུན་ཀྱི་གནས་ལུགས་དེ་བཞིན་ཉིད་ཡིན་པས་སྒོམ་ལམ་མ་ཡིན་པས་བསྒོམ། མ་ཡིན་པས་སྒོམ་ན་སྤྲང་པོ་རྒྱལ་པོར་རློམ་པ་དང་འདྲ། ཡིན་ན་འབད་མེད་དུ་གྲོལ་བར་འགྱུར་རོ་སྙམ་ན།
ཡིན་པས་སྒོམ་ཞིང་དེ་ལྟར་ཡིན་ཀྱང་། འབད་མེད་དུ་གྲོལ་བར་མི་འགྱུར་ཏེ། ཆོས་ཅན་སྣང་བའི་དངོས་པོ་དེ་རྣམས་ལ་དམ་པ་སྟེ་གནས་ལུགས་གཅིག་ལས་ཡོད་པ་མ་ཡིན་ལ། གཅིག་ནི་རང་བཞིན་ལྷན་སྐྱེས་ཀྱི་རང་རིག་བདེ་བ་ཆེན་པོ་སེམས་ཅན་ཐམས་ཅད་ཀྱི་རྒྱུད་ལ་ཡོད་པ་ཉིད་ཡིན་ཞིང་། འོན་ཀྱང་དེ་མ་རྟོགས་ན་མི་གྲོལ་ལ། ལྷན་སྐྱེས་ཀྱི་རང་རིག་དེ་རྟོགས་ནས་ནི་བྱང་ཆུབ་ཐོབ་པར་འགྱུར་རོ། ། དེས་ན་ལྷན་སྐྱེས་ཀྱི་རང་རིག་རྟོགས་པའི་ཕྱིར་ན་ཐབས་བསྒོམ་པ་ཉིད་དོ། ། ཞེས་པ་ལ་དེ་རྣམས་སོགས་སོ། ། གཉིས་པ་ནི། སེམས་ཅན་ཀུན་གྱི་རང་བཞིན་ལྷན་སྐྱེས་དེ་གདོད་མ་ནས་དྲི་མས་དག་ན་འཁོར་བར་འགྱུར་དུ་མི་རུང་ངོ་ཞེ་ན།
རུང་སྟེ་གདོད་མ་ནས་དྲི་མས་དག་ཀྱང་རང་གི་རིག་པའི་རྣམ་འགྱུར་གྱི་བྱེད་པ་ལས་ཉོན་མོངས་པ་གློ་བུར་བས་རང་བཞིན་ལྷན་སྐྱེས་འོད་གསལ་བ་བསྒྲིབ་ཤིང་ཐིབས་ཀྱིས་མནན་པ་ལས་ནི་ཟག་བཅས་ཀྱི་ལས་སྐྱེས་ཏེ་སྐྱེ་བའི་ཉོན་མོངས་པ་འབྱུང་། དེ་བས་ན་རང་བཞིན་ལྷན་སྐྱེས་ཐབས་ཀྱིས་ཟིན་ན་རང་གིས་འཕྲོག་ཅིང་སྟེ་མྱང་འདས་ཐོབ་པར་བྱེད། ཐབས་ཀྱིས་མ་ཟིན་ན་རང་གིས་འཁོར་བ་རྒྱུན་མི་ཆད་པ་བྱེད་པས། རང་བཞིན་ལྷན་སྐྱེས་ཀྱི་རང་རིག་ནི་འཁོར་འདས་ཀུན་གྱི་བྱེད་པ་པོ་རྒྱལ་པོ་དང་། རང་ལས་གཞན་གྱི་བྱེད་པ་པོ་གཞན་མེད་པས་གཙོ་བོ་ཞེས་བྱའོ། ། ཞེས་པ་ལ་རང་གི་རིག་པའི་སོགས་སོ། ། གཉིས་པ་གདོན་མི་ཟ་བར་སྒོམ་པར་གདམས་པ་ལ་གསུམ་སྟེ། བསྒོམས་པའི་ཕན་ཡོན། མ་བསྒོམས་པའི་ཉེས་དམིགས། རྒྱུན་མི་ཆད་དུ་བསྒོམ་པར་གདམས་པའོ། །
དང་པོ་ལ་གཉིས་ཏེ། སྤང་བྱས་ཟིལ་གྱིས་མི་གནོན་པ། འཐོབ་བྱ་ཐོབ་པའོ། ། དང་པོ་ནི། འདོད་ཆགས་དང་། ཞེ་སྡང་དང་། ཕྲག་དོག་དང་། དེ་བཞིན་དུ་གཏི་མུག་དང་ང་རྒྱལ་ཉིད་དེ་ཉོན་མོངས་པ་ལྔས་ཡེ་ཤེས་རྒྱུད་ལ་སྐྱེས་པའི་རྣལ་འབྱོར་པ་ཟིལ་གྱིས་གནོན་མི་ནུས་ཏེ། ཡེ་ཤེས་སྐྱེས་པ་ཉིད་ནས་ཉོན་མོངས་པ་རྣམས་ཡེ་ཤེས་ཀྱི་ཆ་ཉིད་དུ་ཀ་གོ་བས་ཅུང་ཟད་འཇོམས། དེའི་རྒྱུན་བསྐྱངས་པས་ཉོན་མོངས་པ་དེ་ཀུན་ལྷན་སྐྱེས་ཀྱི་སེམས་དེ་ལ་གནས་པ་རིམ་གྱིས་སྦྱངས་ཏེ་ཉམས་དགའ་བ་ཡེ་ཤེས་ལྔར་གྱུར་ཏེ་འཁོར་བའི་ཉེས་པས་གནས་གྱུར་པའི་ཡེ་ཤེས་ཀྱི་ཡོན་ཏན་གྱི་བཅུ་དྲུག་གི་ཆར་ཡང་གཞོམ་པའམ་བསྒྲུན་པར་མི་ཕོད་དོ། །
ཞེས་པ་ལ་འདོད་ཆགས་ཞེས་སོགས་སོ། ། གཉིས་པ་ལ་གསུམ་སྟེ། འཐོབ་བྱ་ཡེ་ཤེས་ཀྱི་ངོ་བོ། དེ་དཔེའི་ཡེ་ཤེས་སུ་བསྟན་པ། དེ་རྟོགས་པའི་གནས་སྐབས་ཀྱི་ཕན་ཡོན་ནོ། ། དང་པོ་ནི། ཟག་མེད་རྣམ་པར་མི་རྟོག་པའི་ཡེ་ཤེས་ནི་ཆོས་ཡིན་ཞིང་། དེ་འབྱུང་པའི་གནས་པདྨ་ལས་སྐྱེས་པའི་ཡེ་ཤེས་ནི་ངོ་བོ་རྣམ་པར་མི་རྟོག་པས་མཁའ་མཉམ། རྒྱུ་གང་ལས་འབྱུང་སྙམ་ན་ཕྱག་རྒྱ་དང་ལྷན་ཅིག ཐབས་འདུ་ཤེས་གསུམ་དང་དགའ་བཞིའི་རིམ་པ་དང་བཅས་པས་ཐབས་དང་ཤེས་རབ་ཟུང་དུ་འཇུག་པའི་རང་བཞིན་ལས་བྱུང་ཞིང་ཡེ་ཤེས་དེའི་འབྲས་བུ་ནི་འཇིག་རྟེན་གསུམ་གྱི་མིང་གིས་བསྟན་པ་སྐུ་གསུམ་པོ་ཡེ་ཤེས་དེ་ལས་སྐྱེས་སོ། །

ཞེས་པ་ལ་ཆོས་འབྱུང་སོགས་སོ། ། ཐབས་ཤེས་ཇི་ལྟ་བུ་ཞེ་ན་ཞུ་བའི་རྣམ་པ་བཅོམ་ལྡན་འདས་ཧེ་རུ་ཀའི་ངོ་བོར་གྱུར་པ་ཐབས་ཡིན་ལ། ཞུ་བ་དེ་ལས་བྱུང་བའི་བདེ་བ་འདོད་མ་སྟེ་བདག་མེད་མའི་ངོ་བོར་གྱུར་པ་ཤེས་རབ་ཏུ་བརྗོད་ཅིང་བདེ་བའི་ཡེ་ཤེས་དེ་གཅིག་དང་དུ་མའི་ངོ་བོ་ཉིད་དང་བྲལ་བས་བདེན་པར་མེད། དེ་དུས་ནམ་གྱི་ཚེ་རྟོགས་ན་སྐད་ཅིག་མ་གཅིག་ལ་རྟོགས་ཤིང་ངོ་བོ་མཆོག་ཏུ་གྱུར་པ་ལྷན་ཅིག་སྐྱེས་པའི་དགའ་བའོ། ། ཞེས་པ་ལ་ཁུ་བའི་སོགས་སོ། ། གཉིས་པ་གོང་གི་ཡེ་ཤེས་དེ་མཚོན་བྱ་དང་མཚོན་བྱེད་གང་ཡིན་ཞེ་ན། སོ་སོ་རང་གིས་རིག་པའི་ཡེ་ཤེས་འདི་ངག་གིས་བརྗོད་པའི་ལམ་ལས་འདས་ཤིང་རྣལ་འབྱོར་པས་ཉམས་སུ་མྱོང་བའི་སྤྱོད་ཡུལ་ཏེ། འདི་ནི་བླ་མ་དང་ལམ་སྒོམ་པའི་བྱིན་རླབས་ཀྱི་རིམ་པ་ལས་བྱུང་བའི་ཕྱིར་ན། ཀུན་མཁྱེན་ཡེ་ཤེས་དེ་ལྟ་བུ་དེ་ཀུན་མཁྱེན་ཡེ་ཤེས་དེ་དང་འདྲ་བར་སྐྱེས་པས་དཔེའི་ཡེ་ཤེས་སོ། ། ཞེས་པ་ལ་རང་གི་སོགས་སོ། ། གསུམ་པ་དེ་རྟོགས་པའི་གནས་སྐབས་ཀྱི་ཕན་ཡོན་ལ་གཉིས་ཏེ།
འབྱུང་བའི་གནོད་པས་མི་རྫི་བ་དང་། རྟོག་པས་མི་རྫི་བའོ། ། དང་པོ་ནི། ཡེ་ཤེས་རྒྱུད་ལ་སྐྱེས་པའི་རྣལ་འབྱོར་པ་ལ་སའི་རྡིབ་རི་དང་ཆུའི་ཁྱེར་བ་དང་། རླུང་གི་བསྐྱོད་པ་དང་ནི། མེའི་ཚིག་པ་དང་། ནམ་མཁའི་གཡང་ལ་ལྷུང་བ་ཉིད་དག་དང་། རང་གི་སེམས་ཀྱིས་བསྐྱེད་ཅིང་རིག་པའི་ཚོར་བ་དང་། སེམས་ལས་གཞན་ལུས་ཀྱིས་བསྐྱེད་ཅིང་རིག་པའི་ཚོར་བ་ཡི་སྡུག་བསྔལ་གྱིས་མཚོན་ནས་བརྟན་གཡོའི་གནོད་པ་ཀུན་གྱིས་སྐད་ཅིག་ཀྱང་ཟིལ་གྱིས་མི་གནོན་ཏེ། མཐོ་རིས་ས་བླ།
མི་ཡུལ་ས་སྟེང་། རྐང་འོག་ས་འོག་གི་འཇིག་རྟེན་གསུམ་གཉིས་མེད་ཀྱི་ཡེ་ཤེས་རྟོགས་པའི་སྐད་ཅིག་ལས་ནི་གཟུགས་སམ་ཚུལ་གཅིག་ཏུ་རྟོགས་པར་འགྱུར་བས་སོ། ། ཞེས་པ་ལ་རང་གཞན་རིག་སོགས་སོ། ། གཉིས་པ་ནི། རང་འཛིན་པ་དང་། གཞན་བཟུང་བ་སྟེ་ནང་གི་གཟུང་འཛིན་གྱི་ཆའི་རྣམ་རྟོག་གིས་ཡེ་ཤེས་སྐྱེས་པའི་རྣལ་འབྱོར་པ་ཟིལ་གྱིས་གནོན་པ་ཉིད་ནི་ནུས་པ་མ་ཡིན་ཏེ། དེའི་ཚེ་གཉེན་པོ་སྟོབས་ཆེ་བ་ཐོབ་པས་སོ། ། ཞེས་པ་ལ་རང་གཞན་ཆ་ཡི་སོགས་སོ། ། གསུམ་པ་ཉེས་དམིགས་ནི། རིག་བྱེད་བཞིའི་བདག་ཉིད་ཅན་སོགས་ཕྱི་རོལ་པའི་གྲུབ་མཐའ་དང་།
ཉན་ཐོས་སྡེ་གཉིས་ལ་སོགས་པའི་ནང་པའི་གྲུབ་མཐའ་ཐ་དད་པ་རྣམས་དང་། དེ་བཞིན་དུ་ཞི་བ་ལ་སོགས་པའི་ལས་རྒྱས་སྟོན་པ་བྱ་སྤྱོད་ལ་སོགས་པ་ལྷན་སྐྱེས་ཀྱི་ཡེ་ཤེས་ཀྱི་རྟོགས་པ་དང་བྲལ་བའི་ཉམས་ལེན་ཐམས་ཅད་ཀྱིས་སྲིད་པ་གསུམ་དག་པའི་མཆོག་གི་དངོས་གྲུབ་ཚེ་འདི་ལ་ཐོབ་པར་མི་འགྱུར་ཏེ་བླ་མེད་ལྟ་བུའི་མྱུར་ལམ་དང་མ་འབྲེལ་བས་ཡང་ནི་སྲིད་མཐར་སྐྱེ་བ་ལེན་པར་འགྱུར་བས་སོ། ། ཞེས་པ་ལ་ཐམས་ཅད་རིག་སོགས་སོ། ། དེའི་རྒྱུ་མཚན་ནི། འཇིག་རྟེན་འདི་དང་ཕྱི་མ་ཕ་རོལ་ལྷན་སྐྱེས་ཀྱི་རྟོགས་པ་དེ་མེད་པས་ནི་རེ་ཞིག་མཆོག་གི་དངོས་གྲུབ་ཐོབ་པ་མེད་ཅིང་རྒྱུ་མཚན་དེས་ན་ལམ་ལ་ཞུགས་པ་གང་གིས་ཐབས་དང་ཤེས་རབ་ཀྱི་རང་བཞིན་ཀྱེ་རྡོ་རྗེ་མི་ཤེས་པས་དེ་དག་སོ་སོའི་ངལ་བ་རེ་ཞིག་དོན་མེད་པར་འགྱུར་ཏེ་རེ་ཞིག་ལ་སངས་རྒྱས་མི་ཐོབ་པོ། ། ཞེས་པ་ལ་འཇིག་རྟེན་འདི་དང་སོགས་སོ། ། གསུམ་པ་རྒྱུན་མི་ཆད་དུ་བསྒོམ་པ་ནི། ཆུ་བོའི་རྒྱུན་ནི་རབ་ཏུ་འབབ་པ་ལྟར་རྟག་ཏུ་རྒྱུན་མི་ཆད་པ་དང་། མར་མེའི་རྩེ་མོ་རབ་ཏུ་བཅིངས་པ་མི་གཡོ་བ་ལྟར་དེ་ཁོ་ན་ཉིད་ཀྱི་གསལ་སྣང་ལ་རྩེ་གཅིག་པའི་རྣལ་འབྱོར་གྱིས་ཉིན་དང་མཚན་དུ་རྣམ་པར་གཞག་གོ ། ཞེས་པ་ལ་ཆུ་བོ་སོགས་སོ། །
གསུམ་པ་ལེའུའི་མིང་ནི་རྣལ་འབྱོར་ཞེས་བྱ་བ་གྲོགས་གང་དང་གང་འདུ་བ་བསྟན་པའི་ལེའུ་སྟེ་ཤླཽ་ཀ་ལྔ་བཅུ་རྩ་དྲུག་གི་བདག་ཉིད་ཅན་ཏེ་བརྒྱད་པའོ། ། ཞེས་པས་བསྟན།། ༈ །།གཉིས་པ་དེའི་རྣམ་གཞག་ལ་གསུམ་སྟེ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་བཤད་པར་དམ་བཅའ་བ་དང་ལེའུའི་འབྲེལ་ནི། རྣལ་འབྱོར་མའི་འཁོར་ལོའི་རྗེས་དེ་ནས་དྲི་མ་ཤིན་ཏུ་དག་པས་མཆོག་ཏུ་རྣམ་པར་དག་པའི་ལེའུ་བཤད་པར་བྱ་འོས་པ་ཡིན་ཏེ། དེ་ལྟར་བསྐྱེད་རྫོགས་གཉིས་ཀྱི་སྒོ་ནས་རྣལ་འབྱོར་མའི་འཁོར་ལོ་བསྟན་ཟིན་ནས། ད་ནི་དེའི་རྣམ་དག་སྟོན་པ་སྐབས་སུ་བབས་པའི་ཕྱིར།
ཞེས་པ་ལ་དེ་ནས་སོགས་སོ། ། དོན་དངོས་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་བཞི་སྟེ། དེ་བཞིན་ཉིད་ཀྱི་དག་པ། ལྷ་སོ་སོའི་དག་པ། གློ་བུར་གྱི་དྲི་མ་སྦྱོང་བའི་འཐད་པ། རང་རིག་པའི་དག་པའོ། ། དང་པོ་ནི།
ངེས་པར་ཏེ་གདོན་མི་ཟ་བར་རང་གི་སེམས་གདོད་མ་ནས་སྤྲོས་པ་དང་བཅས་པའི་དངོས་པོ་ཐམས་ཅད་ཀྱི་དག་པར་བརྗོད་པ་ཡིན་ནོ། ། ཞེས་པ་ལ་ངེས་པར་སོགས་སོ། ། གཉིས་པ་ནི། དེ་བཞིན་ཉིད་ཀྱི་དག་པའི་ཕྱི་ནས་སྦྱང་གཞི་ཕུང་པོ་ལ་སོགས་པ་རེ་རེའི་དབྱེ་བ་ཡིས། སྦྱོང་བྱེད་ལྷ་རྣམས་ཀྱི་དག་པ་བརྗོད་པར་བྱའོ། ། ཞེས་པ་ལ་ཕྱི་ནས་སོགས་སོ། ། འོ་ན་སྦྱང་གཞི་རེ་རེ་བ་གང་ཞེ་ན། ཕུང་པོ་ལྔ་དང་མིག་སོགས་དབང་པོ་དྲུག གཟུགས་སོགས་སྐྱེ་མཆེད་དྲུག་དང་། ས་ཁམས་སོགས་འབྱུང་བ་ཆེན་པོ་ལྔ་རྣམས་སྦྱང་གཞི་ཡིན་ནོ། །
ཞེས་པ་ལ་ཕུང་པོ་སོགས་སོ། ། གསུམ་པ་ནི། ཕུང་པོ་ལ་སོགས་པ་རང་བཞིན་གྱིས་ནི་རྣམ་པར་དག་པ་ལ་འདོད་ཆགས་ལ་སོགས་པ་ཉོན་མོངས་པའི་སྒྲིབ་པ། ཐ་མལ་དུ་ཞེན་པ་དང་ལྷར་ཞེན་པ་སོགས་ཤེས་བྱའི་སྒྲིབ་པ། གློ་བུར་བས་སྒྲིབ་པ་རྣམ་པར་སྦྱང་བར་བྱའོ། ། ཞེས་པ་ལ་རང་བཞིན་གྱིས་ནི་སོགས་སོ། ། བཞི་པ་ནི། བསྐྱེད་རིམ་སྒོམ་པའི་སྐབས་ཀྱི་ལྷའི་རྣམ་པ་དེ་ཡང་ལྷར་ཞེན་པ་དང་བྲལ་ཏེ་སོ་སོ་རང་རིག་པའི་བདག་ཉིད་རྫོགས་རིམ་གྱི་ཡེ་ཤེས་ཀྱི་བྱིན་གྱིས་བརླབས་ཤིང་ཡེ་ཤེས་ཀྱི་ངོ་བོར་དག་པ་ནི་རང་རིག་པའི་དག་པ་ཉིད་ཡིན་ནོ། ། རྣམ་གྲོལ་ཐོབ་པ་ལ་རང་རིག་པའི་དག་པ་གལ་ཆེ་སྟེ། འདི་མ་བསྒོམ་ན་དག་པ་གཞན་གྱི་སྟེ་གཉིས་ཁོ་ནས་རྣམ་གྲོལ་ཐར་བ་ཐོབ་པ་མ་ཡིན་ནོ། །
ཕྱི་ཡུལ་གྱི་དངོས་པོ་ལྷར་ཞེན་པ་དག་པའི་ཕྱིར་ན་ལྷར་སྣང་བའི་དངོས་པོ་ཀུན་ལ་རང་གི་རིག་པའི་བདེ་བའི་ཡེ་ཤེས་མཆོག་བསྒོམ་པ་ཡིན་ནོ། ། ཞེས་པ་ལ་རང་རིག་ཅེས་སོགས་སོ། ། འདིར་རྒྱུ་རྒྱུད་ཀྱི་དག་པ་གསུམ། ཐབས་རྒྱུད་ཀྱི་དག་པ་གསུམ། འབྲས་རྒྱུད་ཀྱི་དག་པ་གསུམ་སྟེ་དགུ་ཕྲུགས་ཡོད་པ་སྔོན་འགྲོའི་སྤྱི་དོན་དུ་བསྟན་ཟིན་ཏོ། ། གཉིས་པ་རྒྱས་བཤད་ལ་གསུམ་སྟེ། དེ་བཞིན་ཉིད། ལྷ་སོ་སོ། རང་རིག་པའི་དག་པའོ། ། དང་པོ་ལ་གསུམ་སྟེ།
རང་བཞིན་གྱིས་དག་པས་སྦྱང་དུ་རུང་བ། གློ་བུར་གྱི་དྲི་མས་མ་དག་པར་སྣང་བ། དེ་སྦྱོང་བའི་ཕྱིར་བསྟེན་བྱ་བསྟེན་ཚུལ་ལོ། ། དང་པོ་ནི། གཟུགས་ལ་སོགས་པའི་ཡུལ་དྲུག་པོ་རྣམས་དང་། གཞན་ཡང་རྣལ་འབྱོར་པས་མཐོང་བ་དང་མྱོང་བའི་ཡུལ་གྱི་དངོས་པོ་དེ་ཀུན་གདོད་མ་ནས་སྤྲོས་པ་དང་བྲལ་བས་རང་བཞིན་གྱི་དག་པ་སྟེ། ཆོས་ཐམས་ཅད་ཀྱི་གནས་ཚུལ་འདི་ལྟར་གནས་པས། འགྲོ་བ་ཐམས་ཅད་སངས་རྒྱས་ཀྱི་སྙིང་པོ་ཡིན་ཞིང་མཐར་ཐུག་ངེས་པར་སངས་རྒྱས་ཐོབ་པར་འགྱུར་རོ། ། ཞེས་པ་ལ་གཟུགས་ལ་སོགས་སོ། ། གཉིས་པ་ལ་གཉིས་ཏེ།
མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཀྱེ་བཅོམ་ལྡན་འདས་ཞེས་བོས་ནས། རྣམ་པར་མ་དག་པ་གང་ལགས་ཞུས་པ་ལ། བཅོམ་ལྡན་འདས་ཀྱིས་ལན་བཀའ་སྩལ་པ། གཟུགས་ལ་སོགས་པ་དང་། མིག་ལ་སོགས་པའོ་སྟེ་ཕྱི་ནང་གི་ཆོས་རྣམས་སོ། ། རྒྱུ་མཚན་ཅིའི་སླད་དུ་མ་དག་ཅེ་ན། མ་དག་སྟེ་གཟུང་བ་དང་འཛིན་པའི་དངོས་པོར་ཞེན་པའི་ཕྱིར་རོ། །
ཞེས་པ་ལ་ཀྱེ་བཅོམ་ལྡན་སོགས་སོ། ། གཉིས་པ་ནི། ཀྱེ་བཅོམ་ལྡན་འདས་ཞེས་བོས་ནས་གཟུང་བ་དང་འཛིན་པ་ཡང་གང་ལགས་ཞུས་པ་ལ། བཅོམ་ལྡན་འདས་ཀྱིས་ལན་བཀའ་སྩལ་པ། འཛིན་པ་མིག་གིས་ཡུལ་གཟུགས་ནི་གཟུང་བར་བྱ། གཟུང་བ་སྒྲ་ནི་འཛིན་པ་རྣ་བས་མཉན་པར་བྱ། གཟུང་བའི་དྲི་ནི་འཛིན་པ་སྣ་ཡིས་ཚོར་བར་བྱ། འཛིན་པ་ལྕེ་ཡིས་གཟུང་བ་རོ་ནི་རེག་པར་བྱ། གཟུང་བ་རེག་བྱའི་དངོས་པོ་འཛིན་པ་ལུས་ཀྱིས་རེག་པར་བྱ། འཛིན་པ་ཡིད་ཀྱིས་གཟུང་བ་ཚོར་བ་བདེ་སྡུག་སོགས་ཐོབ་པའམ་འཛིན་པ་ནི་གཟུང་འཛིན་ཡིན་ནོ། །
ཞེས་པ་ལ་མིག་གིས་སོགས་སོ། ། གསུམ་པ་ནི། དེ་བཞིན་ཉིད་ཀྱི་དག་པས་བདེན་འཛིན་ཀུན་བརྟགས་ཀྱི་དུག་དང་། ལྷ་སོ་སོའི་དག་པས་ཐ་མལ་སྣང་ཞེན་ཀུན་རྟོག་གི་དུག་དང་། རང་རིག་པའི་དག་པས་གྱ་ནོམ་ལྷར་ཞེན་གྱི་དུག་མེད་པར་བྱས་ནས་ནི་བསྟེན་བྱ་འདོད་ཡོན་ལྔ་དང་ཉོན་མོངས་པ་ལྔ་པོ་འདི་དག་བསྟེན་པ་ཉིད་དོ། ། ཞེས་པ་ལ་དག་པ་སོགས་སོ། ། གཉིས་པ་ལྷ་སོ་སོའི་དག་པ་ལ་དྲུག་ཡོད་པ་ལས། ནང་གི་ལྷ་མོ་ལྔའི་དག་པ་འཆད་པ་ལ་འདག་བྱ་གཟུགས་ཀྱི་ཕུང་པོ་དག་པར་བྱེད་པ་རྡོ་རྗེ་མ་ཡིན་ཏེ། དེ་བཞིན་དུ་ཚོར་བ་ལའང་དག་བྱེད་གསང་བའི་དཀར་མོར་བརྗོད། འདུ་ཤེས་དག་བྱེད་ཆུ་ཡི་རྣལ་འབྱོར་མ།
འདུ་བྱེད་དག་བྱེད་རྡོ་རྗེ་མཁའ་འགྲོ་མ། རྣམ་ཤེས་ཕུང་པོའི་ཚུལ་གྱིས་གནས་པ་ནི། དག་བྱེད་བདག་མེད་རྣལ་འབྱོར་མ་གནས་སོ། ། ལམ་གྱི་དུས་རྟག་ཏུ་ཕུང་པོ་ལྔ་པོ་འདི་དག་ལྷ་མོ་ལྔར་རྣམ་པར་དག་པར་བསྒོམས་པས། འབྲས་བུའི་ལྷ་མོ་དེ་ཉིད་རྣལ་འབྱོར་པས་འགྲུབ་པར་འགྱུར་རོ། ། ནང་གི་འཕར་མ་ལ་གནས་པའི་ལྷ་མོ་ལྔའོ་ཞེས་པ་ལ་གཟུགས་ཕུང་སོགས་འདི་བྱུང་། གཉིས་པ་ཕྱིའི་ཕྱོགས་གང་དང་གང་དུ་འགོད་པ་ནི། དེ་ནས་ཕྱིའི་འཕར་མའི་དག་པ་བཤད་པ་ནི། དབང་ལྡན་བྱང་ཤར་དུ་ནི་པུཀྐ་སི། ཤར་ལྷོ་མེར་ནི་དེ་བཞིན་དུ་རི་ཁྲོད་མ།
བདེན་བྲལ་ལྷོ་ནུབ་ཏུ་གདོལ་པ་མོ་བཞག་ཅིང་། ནུབ་བྱང་རླུང་དུ་གཡུང་མོ་རྣམ་པར་གཞག ཕྱི་མ་ཕྱོགས་ཀྱི་ལྷ་མོ་དཀར་ལ་མོ་རྩོགས་པ། དབང་པོ་ཤར་ཕྱོགས་སུ་དཀར་མོ། གཤིན་རྗེར་ལྷོར་ཆོམ་རྐུན་མ། ནུབ་ཆུ་བདག་ཕྱོགས་སུ་རོ་ལངས་མ། བྱང་ལུས་ངན་པོར་ནི་གྷསྨ་རི། འོག་ཏུ་ས་སྤྱོད་མ་ཞེས་གནས་པར་བརྗོད། སྟེང་དུ་མཁའ་སྤྱོད་མ་ཞེས་གནས་པར་བཤད། བསྐྱེད་པའི་རིམ་པ་ཉིད་ཀྱི་ཕྱོགས་ལ།
སྲིད་པ་དག་པས་ས་སྤྱོད་མ་དང་། ཞི་བ་དག་པས་མཁའ་སྤྱོད་མའི་རང་བཞིན་གྱིས། ལྷ་མོ་འདི་གཉིས་སྟེང་འོག་ཏུ་རྣམ་པར་གནས་ཞེས་པ་ལ་དེ་ནས་ཕྱིའི་སོགས་འདི་བྱུང་། གསུམ་པ་ལྷ་མོ་དྲུག་གི་དག་པ་ནི། སྦྱང་གཞི་གཟུགས་ལ་ལྷ་མོ་དཀར་མོར་རྟག་ཏུ་བཤད། སྒྲ་སྦྱོང་བ་ལ་ཆོམ་རྐུན་མར་རབ་གྲགས། དྲི་ཡི་ཆ་སྤྱོད་པ་རོ་ལངས་མ། རོ་སྦྱོང་བ་ལ་གྷསྨ་རི་རབ་གྲགས། རེག་བྱ་སྦྱོང་བ་ལ་ས་སྤྱོད་མ་ཞེས་བཤད། ཆོས་ཀྱི་དབྱིངས་སྦྱོང་བ་ལ་མཁའ་སྤྱོད་མ།
དུས་རྟག་ཏུ་ཡུལ་དྲུག་པོ་འདི་རྣམས་ལྷ་མོ་དྲུག་ཏུ་རྣམ་པར་དག་པ། བསྒོམ་པས་དེ་ཉིད་རྣལ་འབྱོར་པས་འབྲས་བུའི་དུས་སུ་ལྷ་མོ་དྲུག་ཏུ་འགྲུབ་འགྱུར་ཞེས་འདི་ལ་གཟུགས་ལ་སོགས་པ་འདི་བྱུང་། བཞི་པ་རྒྱུ་རྡོ་རྗེ་འཆང་གི་དག་པ་ནི། ཕྱག་གི་དག་པ་སྟོང་པ་ཉིད་བཅུ་དྲུག བདུད་བཞི་བཅོམ་ཞིང་དག་པ་ལས་ཞབས་བཞི་པོ་རྣམས་ཉིད་དོ། ། རྣམ་ཐར་བརྒྱད་ཀྱིས་མཚོན་བྱེད་ཞལ་བརྒྱད་པོ་རྣམས་ཉིད། སྐུ་གསུང་ཐུགས་རྡོ་རྗེ་གསུམ་གྱིས་དག་པའི་སྤྱན་ཞེས་པ་ལ་ཕྱག་སོགས་འདི་བྱུང་། ལྔ་པ་མཚམས་མ་བཞིའི་དག་པ་ནི། འདག་བྱ་ས་ནི་དག་བྱེད་པུཀྐ་སི་ཞེས་བཤད། འདག་བྱ་ཆུ་ཁམས་དག་བྱེད་རྔོན་པ་མ་ཞེས་བཤད།
འདག་བྱ་མེ་ནི་དག་བྱེད་གཏུམ་མོར་ཤེས་པར་བྱ། འདག་བྱ་རླུང་ནི་དག་བྱེད་གཡུང་མོར་རབ་ཏུ་གྲགས་ཞེས་པ་ལ་ས་ནི་སོགས་འདི་བྱུང་། དྲུག་པ་ནང་མ་ལྔའི་དག་པ་ནི། འདག་བྱ་ཞེ་སྡང་ཞེས་བཤད་དག་བྱེད་རྡོ་རྗེ་བདག་མེད་མ། ། འདག་བྱ་འདོད་ཆགས་དག་བྱེད་ཆུ་ཡི་རྣལ་འབྱོར་མ། ། འདག་བྱ་ཕྲག་དོག་དག་བྱེད་རྡོ་རྗེ་མཁའ་འགྲོ་མ། ། འདག་བྱ་སེར་སྣ་དག་བྱེད་གསང་བའི་དཀར་མོ་ཉིད། ། འདག་བྱ་གཏི་མུག་དེ་བཞིན་དག་བྱེད་རྡོ་རྗེ་བཤད། ། ཞེ་སྡང་ལ་སོགས་ཉོན་མོངས་པ་ལྔ་རྣམས་སྦྱོང་བ། བསྐྱེད་པའི་རིམ་པའི་ཕྱོགས་ལས་ནི།
ལྷ་མོ་ལྔ་པོ་འདིས་ནི་ཕུང་པོ་ལྔ་པོ་སྦྱང་བར་བྱ་ཞེས་པ་ལ་ཞེ་སྡང་སོགས་འདི་བྱུང་། གསུམ་པ་རང་རིག་པའི་དག་པ་ནི། སྦྱང་གཞི་ཕུང་པོ་ལ་སོགས་པ་གང་གིས་འཇིག་རྟེན་འཆིང་བར་འགྱུར་བ་དེ་དང་དེ་རང་བཞིན་སྟོང་པ། རྣམ་པ་ལྷ་ངོ་བོ་ཡེ་ཤེས་སུ་ཤེས་པས་ནི་འཆིང་བ་ལས་གྲོལ་བར་འགྱུར་ཏེ། དག་པ་གསུམ་པོ་དེ་ཉིད་མི་ཤེས་ན་སྤང་བྱ་འཇིག་རྟེན་གྱི་འཆིང་བ་ལས་མི་གྲོལ་ཞིང་། གསུམ་པོ་དེ་ཉིད་ཤེས་ཀྱང་རྣམ་པར་སྤངས་ན་མཆོག་གི་དངོས་གྲུབ་རྙེད་པར་མི་འགྱུར་རོ། ། ཞེས་པ་ལ་གང་དང་གང་གིས་སོགས་སོ། ། རྒྱུ་མཚན་དེའི་ཕྱིར་དྲི་ནས་ཆོས་ཀྱི་བར་བདེན་མེད་དུ་གཏན་ལ་ཕབ་སྟེ་རང་བཞིན་གྱིས་མ་གྲུབ་པར་ཤེས་པ་ནི་དེ་བཞིན་ཉིད་ཀྱི་དག་པ། ཆོས་ཐམས་ཅད་ལྷ་སོ་སོའི་ངོ་བོར་རྣམ་པར་དག་པ་ནི་ལྷ་སོ་སོའི་དག་པ། ཡེ་ཤེས་གྱི་ངོ་བོར་རྣམ་པར་དག་པ་ནི་རང་རིག་པའི་དག་པ་ཡིན་ནོ་ཞེས་པ་ལ་དེའི་ཕྱིར་སོགས་སོ། །
འོ་ན་ཐམས་ཅད་བདེན་པར་མེད་ན་མཐོང་ཐོས་སོགས་ཀྱི་རྣམ་གཞག་མི་འཐད་དོ་ཞེས་ན། འཐད་དེ། སེམས་ཉིད་རང་བཞིན་གྱིས་རྣམ་པར་དག་པའི་ཆོ་འཕྲུལ་འགྲོ་བ་སྣོད་བཅུད་མཐོང་ཐོས་སོགས་སྣ་ཚོགས་སུ་ཤར་བ་ལ་འགྲོ་བ་སོགས་དག་པ་གསུམ་པོ་དེའི་རྣམ་རོལ་ཏུ་ཤེས་ན་གྲོལ་ལོ་ཞེས་པ་ལ་རང་བཞིན་སོགས་སོ། ། གསུམ་པ་ལེའུའི་མིང་ནི་རྣམ་པར་དག་པ་ཞེས་བྱ་བའི་ལེའུ་སྟེ་ཤླཽ་ཀ་བཞི་བཅུ་རྩ་གསུམ་གྱི་བདག་ཉིད་ཅན་ཏེ་དགུ་པའོ། ། ཞེས་པས་བསྟན།། ༈ །།གཉིས་པ་སྨིན་པར་བྱེད་པ་ལ་གཉིས་ཏེ། ལས་དང་པོ་བ་སྨིན་པར་བྱེད་པ་དབང་དང་། དེ་ལ་འཇུག་པར་བྱེད་པ་ལྟ་སྟངས་སོ། ། དང་པོ་ལ་སྔར་ལྟར་གསུམ་ལས། དང་པོ་ལེའུའི་འབྲེལ་པ་ནི།
རྣམ་དག་བསྟན་པ་དེ་ནས་ཇི་ལྟར་གང་དུ་དབང་བསྐུར་བའི་དཀྱིལ་འཁོར་གྱི་རིམ་པ་ཡང་དག་རབ་ཏུ་བཤད་དེ། སློབ་དཔོན་གང་གིས་སློབ་མ་དབང་བསྐུར་བའི་ཆོ་གའང་རབ་ཏུ་བཤད་པར་བྱ་སྟེ། གོང་གི་བསྐྱེད་རྫོགས་ལ་སོགས་པ་ཐམས་ཅད་དབང་བསྐུར་མ་ཐོབ་པ་དག་གིས་བསྒོམ་པའི་སྐལ་བ་མེད་པས་སྐལ་བ་དང་ལྡན་པར་བྱ་བའི་ཕྱིར་དབང་བཤད་པ་ཡིན་ནོ། ། ཞེས་པ་ལ་དེ་ནས་ཇི་ལྟར་སོགས་སོ། ། གཉིས་པ་ལ་གཉིས་ཏེ། དཀྱིལ་འཁོར་བྲི་ཞིང་དབང་བསྐུར་བའི་ཚུལ་མདོར་བསྟན་པ་དང་། དེ་ཉིད་རྒྱས་པར་བཤད་པའོ། ། དང་པོ་ལ་གཉིས་ཏེ། ཇི་ལྟར་བྲི་བ་དང་། དེར་དབང་བསྐུར་ཚུལ་ལོ། །
དང་པོ་ལ་གསུམ་སྟེ། བྲི་བའི་གནས། རྡུལ་ཚོན། ཚད་བསྟན་པའོ། ། དང་པོ་ལ་གཉིས་ཏེ། ས་སྦྱངས་པ་དང་། གནས་ཀྱི་མཚན་ཉིད་དོ། ། དང་པོ་ནི། དཀྱིལ་འཁོར་འབྲི་བ་ལ་སྔོན་དུ་ས་ཆོག་འགྲོ་དགོས་པས་དང་པོར་ལྷའི་བདག་ཉིད་ཀྱི་ང་རྒྱལ་དང་ལྡན་པའི་རྣལ་འབྱོར་པས་ནི་ནོར་འཛིན་ཏེ་ས་གཞི་སྦྱངས། སྦྱོང་ཚུལ་ནི་བློ་ནུས་ཀྱི་འབད་པས་རང་ཉིད་ཧཱུྃ་ལས་རྡོ་རྗེ་ཅན་ཏེ་ཧེ་རུ་ཀ་ཕྱག་གཉིས་པར་བསྐྱེད་ནས་ས་ཕྱོགས་རྡོ་རྗེའི་རང་བཞིན་དུ་བྱིན་གྱིས་བརླབས་ཤིང་བསྒོམ་པར་བྱས་ཏེ།
དེའི་ཕྱི་ནས་དཀྱིལ་འཁོར་བྲི་བའོ། ། ཞེས་པ་ལ་དང་པོར་སོགས་སོ། ། གཉིས་པ་ནི། ནགས་ཚལ་དང་། དམ་ཚིག་དང་མི་ལྡན་པའི་སྐྱེ་བོ་མེད་པའི་གནས་དང་། པོ་ཏ་ལ་དང་རི་བོ་རྩེ་ལྔ་ལ་སོགས་པ་བྱང་ཆུབ་སེམས་དཔའ་ཁྱིམ་དང་ནི། དཀྱིལ་འཁོར་གྱི་ཁང་པ་རྙིང་པའི་ནང་དུ་ཡང་བདག་མེད་མ་དང་ཀྱཻ་རྡོ་རྗེ་ལྟ་བུའི་དཀྱིལ་འཁོར་དམ་པ་རབ་ཏུ་བཞེངས་སོ། ། ཞེས་པ་ལ་ཚལ་དང་སོགས་སོ། ། གཉིས་པ་ནི། རྡུལ་ཚོན་དམ་པའི་སྟེ་མཆོག་གི་ཚོན་དང་ནི།
ཡང་ན་རྡུལ་ཚོན་འབྲིང་པོ་ཉིད་ཀྱི་དཀྱིལ་འཁོར་འབྲི་སྟེ། མཆོག་ནི་གསེར་ལ་སོགས་པ་རིན་ཆེན་སྣ་ལྔའི་ཕྱེ་མའམ། ཡང་ན་འབྲིང་འབྲས་ལ་སོགས་པ་འབྲུའི་ཕྱེ་མ་དང་། མཐའ་མ་རྡོ་རྒྱུས་སོགས་ཚོན་གྱིས་ཁ་བསྒྱུར་བའོ། ། ཞེས་པ་ལ་རྡུལ་ཚོན་སོགས་སོ། ། གསུམ་པ་ནི་དཀྱིལ་འཁོར་གྱི་རྒྱུ་རྡུལ་ཚོན་གྲུབ་ཟིན་པ་དེ་ནས་བདག་མེད་མའི་ཆོས་འབྱུང་གྲུ་གསུམ་དང་། ཡབ་ཀྱི་སྐུ་གསུང་ཐུགས་མཚོན་པས་དཀྱིལ་འཁོར་གྱི་ཚད་ཁྲུ་གསུམ་དང་། ཞུ་བདེ་མི་རྟོག་པ་གསུམ་མཚོན་པས་མཐེ་བོང་གསུམ་ནི་ལྷག་པར་བྱའོ། ། ཞེས་པ་ལ་དེ་ནས་སོགས་སོ། ། གཉིས་པ་དེར་དབང་བསྐུར་ཚུལ་ལ་གསུམ་སྟེ།
དཀྱིལ་འཁོར་སྒྲུབ་པའི་རྟེན་རིག་མ་གཞུག་པ། གསང་བའི་དབང་། ཤེས་རབ་ཡེ་ཤེས་ཀྱི་དབང་ངོ་། ། དང་པོ་ནི། དཀྱིལ་འཁོར་བྲིས་པའི་ཁང་པ་དེར་ནི་རིགས་ལྔ་སོ་སོ་ལས་བྱུང་བའི་བྲམ་ཟེ་མོ་དང་། གར་མཁན་མོ་ལ་སོགས་པ་རིག་མ་བཟང་མོ་དབང་རྟེན་དུ་རྣམ་པར་གཞུག ཡང་རང་གི་ལྷའི་རིགས་མ་རྙེད་ན། རིགས་གཞན་ཇི་ལྟར་གང་རྙེད་པ་དེ་གཞུག དབང་དུས་སུ་ལང་ཚོ་གཙོ་ཆེ་བས་དེ་ལྟར་རྙེད་པ་དེ་ལོ་བཅུ་དྲུག་ལོན་པ་ཉིད་དོ་ཞེས་པ་ལ་དེར་ནི་སོགས་སོ། ། གཉིས་པ་ནི།
གསང་དབང་བསྐུར་བའི་དབང་རྫས་སྒྲུབ་པའི་ཕྱིར་སློབ་དཔོན་རང་ཉིད་ཀྱིས་ཕྱག་རྒྱ་བསྟེན་པར་བྱ་སྟེ་ཡུན་ཇི་ཙམ་ཞེ་ན། ཇི་སྲིད་ཁུ་བ་ཤེས་རབ་ཀྱི་བྷ་གར་ལྡན་པར་གྱུར་པ་དེ་སྲིད་དུ་བསྟེན། བསྟེན་ཚུལ་ནི་ངོ་ཚའི་རྟོག་པ་སྤང་བའི་ཕྱིར། ཕྱག་རྒྱའི་གདོང་ཡང་གོས་ཀྱིས་བཅིངས་པ་དང་། ཐབས་ཀྱི་གདོང་ཡང་གོས་ཀྱིས་བཅིངས་ལ་དེ་བཞིན་ནོ། ། བསྟེན་ནས་ཅི་བྱེད་ན། དེ་ལྟར་བསྟེན་པས་དེ་ལས་གང་བྱུང་བའི་བྱང་སེམས་སློབ་མའི་ཁར་ནི་ཚིགས་བཅད་དང་བཅས་པས་སྦྱིན་ཞིང་བཏུང་པར་བྱའོ། ། ཞེས་པ་ལ་ཇི་སྲིད་སོགས་སོ། ། གསུམ་པ་ལ་གསུམ་སྟེ། དབང་གི་རྟེན་ཤེས་རབ།
དེ་ལས་སྐྱེས་པའི་ཡེ་ཤེས་ངེས་པར་བྱ་བ། དེ་གོམས་པས་འབྲས་བུ་འགྲུབ་པའི་རྟགས་སོ། ། དང་པོ་ནི། རོ་གཅིག་ཅིང་མཉམ་པ་ཉིད་ཀྱི་ལྷན་སྐྱེས་ཀྱི་ཡེ་ཤེས་སློབ་མའི་སྤྱོད་ཡུལ་ཉིད་དུ་བྱ་བའི་ཕྱིར། གསང་དབང་གི་རྟེན་དེ་ཉིད་ལ་ཡང་ཤེས་རབ་ཡེ་ཤེས་ཀྱི་དབང་གི་རྟེན་དུ་བྱ་བར་བྱའོ། ། ཞེས་པ་ལ་རོ་མཉམ་སོགས་སོ། ། གཉིས་པ་ལ་བཞི་སྟེ། ཡེ་ཤེས་ཀྱི་མཚན་ཉིད་དེ་ལ་ལོག་རྟོག་དགག་པ། དགའ་བ་བཞིའི་གོ་རིམ། བྱེ་བྲག་ཏུ་ལྷན་སྐྱེས་ལ་ཐེ་ཚོམ་བསལ་བའོ། །
དང་པོ་ནི། གཞན་གྱིས་རྟོགས་པ་མ་ཡིན་པ་སོ་སོ་རང་རིག་པའི་ཡེ་ཤེས་ཀྱི་ཆོས་དབྱིངས་རྟོགས་པས་དབང་དུས་ཀྱི་ཡེ་ཤེས་དེ་ལ་རང་རིག་ཡེ་ཤེས་ཉིད་དུ་འདོགས་པར་འགྱུར། རང་འཛིན་པ་དང་གཞན་བཟུང་བ་ཉིད་དུ་ཡང་དག་པར་ཞེན་པའི་རིག་པ་སྤངས་པས་གཉིས་བྲལ་གྱི་ཡེ་ཤེས། གང་དུ་ཡང་ཐོགས་པ་མེད་པས་མཁའ་མཉམ་གྱི་ཡེ་ཤེས། མཚན་མ་དང་རྣམ་པར་རྟོག་པ་དང་བྲལ་བས་རྡུལ་བྲལ་གྱི་ཡེ་ཤེས། བདེན་འཛིན་གྱི་རྟོག་པས་སྟོང་པས་སྟོང་པ་ཉིད་ཀྱི་ཡེ་ཤེས། གསལ་སྟོང་ཟུང་འཇུག་ཏུ་རྟོགས་པས་དངོས་པོ་དང་དངོས་པོ་མེད་པ་ཟུང་དུ་འཇུག་པའི་བདག་ཉིད་མཆོག་གི་ཡེ་ཤེས། ཁུ་ཁྲག་འདྲེས་པ་ལས་བྱུང་བས་ཐབས་དང་ཤེས་རབ་ཤིན་ཏུ་འདྲེས་པའི་ཡེ་ཤེས། དགའ་བ་དང་པོ་གསུམ་འདྲིས་པ་ལས་བྱུང་བའི་ཆགས་བཅས་དགའ་བ་དང་པོ་གཉིས་དང་། ཆགས་བྲལ་དགའ་བ་གསུམ་པ་རྣམ་པར་འདྲེས་པའི་ཡེ་ཤེས་རྣམས་དབང་དུས་སུ་ཐོབ་པའི་ཡེ་ཤེས་ཀྱི་མིང་གི་རྣམ་གྲངས་སོ། །
ཞེས་པ་ལ་རང་རིག་སོགས་སོ། ། མིང་གི་རྣམ་གྲངས་དེ་དང་ལྡན་པའི་ཡེ་ཤེས་དེ་ཉིད་ཉམས་སུ་མྱོང་བའི་བདག་ཉིད་ཅན་ཡིན་པས་སྲོག་ཆགས་རྣམས་ཀྱི་སྲོག ཡེ་ཤེས་དེ་ཉིད་མི་འགྱུར་བའི་དོན་གྱི་ན་ཨ་ཀྵ་ར་ཞེས་པའི་ཡི་གེ་དམ་པ་ཉིད། ཡེ་ཤེས་དེ་ཉིད་ལས་ལོགས་ན་སྣང་གྲགས་ཀྱི་ཆོས་གང་ཡང་མེད་པས་འགྲོ་བའི་བདག་ཉིད་དེ། ཡེ་ཤེས་དེ་ཉིད་ཀྱིས་བརྟན་གཡོ་ཐམས་ཅད་ལ་ཁྱབ་པས་ཐམས་ཅད་ལ་ཁྱབ་པ་པོ། ཡེ་ཤེས་དེ་ཉིད་སེམས་ཅན་ཐམས་ཅད་ཀྱི་རང་བཞིན་ཡིན་པས་ལུས་ལ་རྣམ་པར་གནས། འཁོར་འདས་ཀྱིས་བསྡུས་པའི་དངོས་པོ་དང་དངོས་མེད་ཡེ་ཤེས་དེ་ལས་བྱུང་། གཞན་རྣམས་དབང་པོ་དྲུག་དང་། གང་རྣམས་སྣོད་དང་། དེ་རྣམས་བཅུད་ཀྱང་ཡེ་ཤེས་ཀྱི་རྣམ་རོལ་དང་།
མ་རྟོགས་པ་རྣམས་ཀྱིས་གྲུབ་མཐའ་སྣ་ཚོགས་སུ་བཏགས་པའང་ཡེ་ཤེས་དེ་ནི་རྣམ་པར་ཤེས་པ་དྲུག་པོ་ཀུན་གྱི་ཚུལ་ལམ་རང་བཞིན་ཡིན་ཞིང་། མདོར་ན་ཆོས་ཐམས་ཅད་ཀྱི་བདག་ཉིད་ཡིན་ནོ། ། ཞེས་པ་ལ་དེ་ཉིད་སྲོག་ཆགས་སོགས་སོ། ། གཉིས་པ་ནི། ལྷན་སྐྱེས་ཀྱི་ཡེ་ཤེས་དེ་ངོས་མ་ཟིན་པའི་དབང་གིས་དེ་ལ་ལོག་པར་བརྟགས་པས་གྲུབ་མཐའ་སྣ་ཚོགས་འབྱུང་བ་ནི། སོ་སོ་རང་རིག་པའི་ཡེ་ཤེས་ལ་འཁྲུལ་ནས་བརྟག་པའི་བདག་ཤེས་རིག་གི་སྐྱེས་བུ་ཡུལ་ལ་ལོངས་སྤྱོད་པ་པོར་འདོད་པ་གྲངས་ཅན་པ་དང་། ཡི་གེ་དམ་པ་ལ་འཁྲུལ་ནས་སྔོན་རབས་ཏེ་སྔར་ནས་ཡོད་པར་འདོད་པ་སྤྱོད་པ་པོ་དང་། དེའི་ནང་ཚན་དབང་ཕྱུག་ལྷར་བྱེད་པས་དབང་ཕྱུག་པ་དང་། རང་གཞན་རིག་པ་སྤངས་པ་ལ་འཁྲུལ་ནས་བདག་བེམ་པོར་འདོད་པ་དང་། ཡེ་ཤེས་དེ་ཉིད་སེམས་ཅན་གྱི་སྲོག་ཏུ་སྣང་བ་དེ་ལ་ལོག་པར་བརྟག་པས་གསོ་བ་པ་དང་།
གཅེར་བུ་རྣམས་མིང་གི་རྣམ་གྲངས་ཏེ་རྟག་ལྟ་བ་བཞི་དང་། ཆད་པར་ལྟ་བ་ནི་རྒྱང་འཕེན་པ་ཡིན་ཞིང་། དུས་རྒྱུར་སྨྲ་བ་དང་། གང་ཟག་ཉིད་རྒྱུར་སྨྲ་བ་དང་ནི་གཉིས་ཀྱང་རྒྱང་འཕེན་གྱི་ཁོངས་སུ་འདུས་པས་ཆད་ལྟ་བ་གཅིག་སྟེ། རྟོག་གེ་ཏེ་སྔར་གྲགས་པ་ནི་དགག་བྱའི་གཙོ་བོ་ཡིན་ལ། འགོག་བྱེད་ནི་དངོས་པོ་ཀུན་གྱི་རང་བཞིན་ལྷན་སྐྱེས་ཡེ་ཤེས་འདི་བརྟགས་ཤིང་དཔྱད་ན་རང་བཞིན་གྱིས་མ་གྲུབ་པས་རྟག་པའི་མཐའ་ལས་གྲོལ། ཀུན་རྫོབ་སྣང་ཙམ་དུ་སྒྱུ་མའི་གཟུགས་ཀྱི་ཚུལ་དང་མཚུངས་པར་ཡང་དག་པར་གནས་པས་ཆད་པའི་མཐའ་ལས་གྲོལ་བ་ཡིན་ནོ། ། ཞེས་པ་ལ་སྐྱེས་བུ་སྔོན་རབས་སོགས་སོ། ། གསུམ་པ་ནི། སྐད་ཅིག་དང་པོ་སྣ་ཚོགས་དགའ་བ་ཙམ་ཉིད་དེ།
གཉིས་པའི་རྣམ་གྲངས་རྣམ་སྨིན་ལ་མཆོག་དགའ་ཉིད། གསུམ་པ་རྣམ་ཉེད་ལ་ནི་དགའ་བྲལ་གྱི་དགའ་བར་བཤད། བཞི་པ་མཚན་ཉིད་དང་བྲལ་བ་ལྷན་ཅིག་སྐྱེས་པར་བརྗོད་དོ། ། ཞེས་པ་ལ་དང་པོ་སོགས་སོ། ། བཞི་པ་ལ་གཉིས། ཐེ་ཚོམ་ཇི་ལྟར་སྐྱེས་པ་དང་། དེ་བསལ་བའོ། ། དང་པོ་ནི། རྡོ་རྗེ་སྙིང་པོ་ལ་སོགས་ལ་འཁོར་བྱང་ཆུབ་སེམས་དཔའ་ཀུན་དེ་ཁོ་ན་ཉིད་ལ་མཁས་པས་ཡེ་ཤེས་ཀྱི་མཚན་ཉིད་དང་དགའ་བ་བཞིའི་གོ་རིམ་དེ་སྐད་ངེས་པར་ཐོས་ནས་མཆོག་ཏུ་ངོ་མཚར་དུ་གྱུར་ནས་ནི་སེམས་བརྒྱལ་ཞིང་ལུས་ས་ལ་འགྱེལ་བར་གྱུར་ཏོ། ། བརྒྱལ་བ་སངས་ནས་དང་པོ་དགའ་བ་གོང་དུ་བསྒྲོད་པའམ་རྟོག་པ་དང་བཅས་པས་འགྲོ་བའི་གཟུགས།
དེ་བཞིན་དུ་མཆོག་དགའ་དང་དགའ་བྲལ་གྱི་དགའ་བའང་རྟོག་པ་དང་བཅས་པས་འགྲོ་བ་ཉིད་ཡིན་པས་དགའ་བ་གསུམ་ལ་ལྷན་ཅིག་སྐྱེས་པ་མེད་པར་ལེའུ་བརྒྱད་པར་གསུངས་པ་དང་། ལེའུ་བཅུ་པ་འདིར་ནི་ལྷན་སྐྱེས་ཐམས་ཅད་ཀྱི་བདག་ཉིད་དུ་གསུངས་པ་མི་འགལ་ལམ་ཞེས་པའི་དོགས་པ་ཞུ་བ་ལ་རྡོ་རྗེ་སྙིང་པོ་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་ལན་བཀའ་སྩལ་པ། ཐབས་དང་ཤེས་རབ་ཀྱི་རང་བཞིན་ཀྱེ་རྡོ་རྗེ་སངས་རྒྱས་ཀུན་གྱི་སྐུ་གཅིག་པའི་བྱང་ཆུབ་ལྷན་སྐྱེས་ཀྱི་ཡེ་ཤེས། རྡོ་རྗེ་སྙིང་པོས་རྟོགས་པར་བྱ་བའི་ཕྱིར་ཐེ་ཚོམ་ལེགས་པར་བསལ་བ་ནི་བཤད་ཀྱིས་ཞེས་གདམས་ནས། ཇི་ལྟར་ཞེ་ན། ལྷན་སྐྱེས་ལ་དགའ་བ་དང་པོའི་འདོད་ཆགས་མེད་ཅིང་དགའ་བྲལ་གྱི་ཆགས་བྲལ་མེད་ལ། དེ་གཉིས་ཀྱི་དབུ་མའམ་བར་མཆོག་ཏུ་དགའ་བ་ཡང་དམིགས་པར་མི་འགྱུར་རོ། ། དགའ་བ་གསུམ་པོ་སྤངས་པ་ཉིད་ཀྱི་ཕྱིར་ལྷན་ཅིག་སྐྱེས་པ་ལ་རྟོག་པ་ཐམས་ཅད་དང་བྲལ་བའི་བྱང་ཆུབ་ཏུ་བརྗོད་དོ། །
ཞེས་པ་ལ་འདོད་ཆགས་སོགས་སོ། ། ལན་དངོས་ནི། ཡང་ན་ལྷན་སྐྱེས་ཀྱི་ཡེ་ཤེས་དེ་ཉིད་སྣང་ཚུལ་ལ་ཐམས་ཅད་དུ་སྣང་བས་ཐམས་ཅད་ཀྱི་བདག་ཉིད་དང་། ཡང་ན་གནས་ཚུལ་ལ་གང་གི་ངོ་བོར་ཡང་མ་གྲུབ་ཅིང་ཀུན་གྱིས་རྣམ་པར་སྤངས་པས། དགའ་བ་གསུམ་ལ་ལྷན་སྐྱེས་མེད་པ་དང་། ལྷན་སྐྱེས་ཐམས་ཅད་ཀྱི་བདག་ཉིད་དུ་གསུངས་པ་ལ་འགལ་བ་མེད་དོ་ཞེས་པ་ལ་ཡང་ན་སོགས་སོ། ། དེ་ལྟ་བུའི་ལྷན་སྐྱེས་ཡེ་ཤེས་དེ་ཡང་དགའ་བྲལ་གྱི་དགའ་བ་དང་པོར་ཏེ་སྔོན་དུ་སོང་ནས་བྱང་སེམས་མ་ཉམས་པའི་དུས་དེར་གསལ་བར་མཚོན་ཞིང་དགའ་བ་གསུམ་པོ་རྣམ་པར་སྤངས་སོ། ། ཞེས་པ་ལ་དེ་ཡང་སོགས་སོ། ། གསུམ་པ་འབྲས་བུ་འགྲུབ་པའི་རྟགས་ནི། དབང་གི་ཡེ་ཤེས་ལ་འཁོར་འདས་དབྱེར་མེད་ཀྱི་རྒྱས་བཏབ།
ཐོས་བསམ་གྱིས་གཏན་ལ་ཕབ་པའི་དོན་གོམས་པས་དུས་དང་པོར་ཟླ་བ་སྤྲིན་གྱིས་གཡོགས་པ་དང་འདྲ་བར་ལྷན་སྐྱེས་མི་གསལ་བའི་ཚུལ་གྱིས་རྟོགས་པ་ཡིན་པས་དེའི་ཚེ་དྲོད་ཆུང་ངུ་ཐོབ། དྲོད་འབྲིང་གི་དུས་སུ་ལྷན་སྐྱེས་གསལ་བར་རྟོགས་པ་མངོན་དུ་གྲུབ་པས་རྗེས་ཐོབ་ཏུ་སྒྱུ་མ་ལྟ་བུར་རྟོགས་པར་འགྱུར། དྲོད་ཆེན་པོའི་དུས་སུ་གཉིད་ལོག་པའམ་སད་པ་དབྱེར་མི་ཕྱེད་པ་ལྟར་མཉམ་རྗེས་གཉིས་སུ་ལྷན་སྐྱེས་མངོན་སུམ་དུ་རྟོགས་པས་རྟག་ཏུ་རྨི་ལམ་དང་འདྲ་བར་རྟོགས་པར་འགྱུར། རྟོགས་པ་དེ་དག་མཐར་ཕྱིན་པ་ལས་མཆོག་གི་དངོས་གྲུབ་རྡོ་རྗེ་འཆང་ཆེན་པོ་མཚན་ཉིད་སྤང་བྱ་ཀུན་གྱིས་མི་ཕྱེད་པ་སྟེ་ཀུན་སྤངས་པ་དེ་ཡང་ཕྱག་རྒྱའི་རྣལ་འབྱོར་ལ་བརྟེན་པ་ཡིས་གྲུབ་པས་ཕྱག་རྒྱའི་དངོས་གྲུབ་ཅེས་བྱ་བ་ཡིན་ནོ། ། ཞེས་པ་ལ་དང་པོ་སྤྲིན་དང་སོགས་སོ། ། གཉིས་པ་རྒྱས་བཤད་ལ་གཉིས་ཏེ། དཀྱིལ་འཁོར་གྱི་བྱ་བ་དང་། དེར་འཇུག་ཅིང་དབང་བསྐུར་བའོ། ། དང་པོ་ལ་བདུན་ཏེ། བྲི་ཞིང་རྒྱན་དགྲམ་པ།
བུམ་པ་བཤམས་པ། ཐིག་གདབ་པ། སྔོན་དུ་བསྙེན་པ། སའི་ཆོ་ག དབང་གི་རྣམ་གཞག་སྤྱིར་བསྟན་པ། མཚན་མ་འགོད་པའོ། ། དང་པོ་ནི། སྟོན་པ་རྡོ་རྗེ་འཛིན་པས་དཀྱིལ་འཁོར་འབྲི་བའི་མཚན་ཉིད་འདི་སྐད་གསུངས་ཏེ། ཆོས་ཐམས་ཅད་མཉམ་པ་ཉིད་དུ་མཚོན་པས་གྲུ་བཞི། ཡེ་ཤེས་ལྔ་མཚོན་པས་འོད་ཟེར་ལྔ།
ཡང་དག་པར་འབར་བ་ཉིད་རྣམ་ཐར་བཞི་མཚོན་པས་སྒོ་བཞི། བདུད་ཟིལ་གྱིས་གནོན་པས་གཟི་བརྗིད་ཆེན་པོ་སྟེ། རྩ་ཉོན་དང་ཉེ་ཉོན་སྤངས་པས་དོ་ཤལ་དང་དོ་ཤལ་ཕྱེད་པས་བརྒྱན། བྱང་ཆུབ་ཀྱི་ཡན་ལག་བདུན་མཚོན་པས་མེ་ཏོག་གི་འཕྲེང་བ་དང་། ལ་སོགས་པ་ཟླ་ཕྱེད་རྡོ་རྗེ་དྲིལ་བུ་ལ་སོགས་པ། ལམ་གྱི་ཡེ་ཤེས་ཀྱི་ངོ་བོ་རྔ་ཡབ་དང་ལྡན། འཕགས་ལམ་ཡན་ལག་བརྒྱད་མཚོན་པས་ཀ་བ་བརྒྱད་ཀྱིས་ཉེ་བར་བརྒྱན། ཚད་མེད་བཞིའི་རང་བཞིན་རྡོ་རྗེའི་སྲད་བུ་བཞི་ཕྱོགས་བཞིར་རྩ་བའི་ཐིག་བཞི་དང་མཉམ་པར་ལྡན། དྲན་པ་ཉེར་གཞག་བཞི་མཚོན་པས་ཁ་ཁྱེར་བཞིའི་སྟེང་དུ་མེ་ཏོག་ཁ་དོག་སྣ་ཚོགས་ཀྱིས་ཉེ་བར་བརྒྱན། ཕྱིའི་འདོད་སྣམ་གྱི་སྟེང་དུ་བདུག་པ་དང་མར་མེ་དང་དེ་བཞིན་དུ་དྲི་ལ་སོགས་པ་འཛིན་པའི་མཆོད་པའི་ལྷ་མོ་བཅུ་དྲུག་གིས་བརྒྱན་པར་འདྲའོ། །
ཞེས་པ་ལ་སྟོན་པས་སོགས་སོ། ། གཉིས་པ་ནི། ཡབ་ཀྱི་དབང་དུ་བྱས་ན་གཽ་རཱི་ལ་སོགས་བུམ་པ་བརྒྱད་ལ་སོགས་པ་རྣམ་རྒྱལ་བུམ་པ། ལས་བུམ་དང་བཅུ་ལྡན། ཡུམ་གྱི་དབང་དུ་བྱས་ན་ལྷ་བུམ་བཅོ་ལྔ་ལས་བུམ་དང་བཅུ་དྲུག་ལྡན། བུམ་པ་དེ་ཡང་འབྲས་བུ་ཅན་གྱི་ཤིང་གི་ཡལ་ག་ལ་སོགས་པས་ཁ་བརྒྱན། མགྲིན་པར་རས་ལ་སོགས་པའི་གོས་གྱིས་མགུལ་ཆིངས་བཀབ་པ་དང་། ནང་དུ་རིན་པོ་ཆེ་སྣ་ལྔ་ལ་སོགས་པའི་བཅུད་ལྔ་ཚན་བདུན་ཡོངས་སུ་གཞུག ། བུམ་པ་དབུལ་བ་ན་རྣམ་པར་རྒྱལ་པ་ཤར་དུ་སྦྱིན་པ་སྟེ་དེར་འགོད། གཞན་བུམ་པ་རྣམས་ཕྱོགས་སོ་སོ་དང་།
ལས་བུམ་བྱང་ཤར་དུ་བཞག་གོ ། ཞེས་པ་ལ་བུམ་པ་བརྒྱད་སོགས་སོ། ། གསུམ་པ་ནི། དཀྱིལ་འཁོར་འབྲི་བའི་སྔོན་དུ་ཐིག་གི་ཆ་ལ་མཁས་པའི་ཤེས་རབ་ཅན་གྱིས་ཐིག་གདབ་པར་བྱ་སྟེ། གང་ཟག་གང་གིས་ན་རང་གི་འདོད་པའི་ལྷའི་གཟུགས་ཀྱི་ང་རྒྱལ་འཛིན་པ་ཡིས་ནིའོ། ། སྐུད་པ་གང་གིས་ན་ཐིག་སྐུད་གསར་པ་འཇུར་མདུད་མེད་པ་ལེགས་པར་བཀལ་བ་དང་། ཤིན་ཏུ་ཚད་མ་སྟེ་ཕྲ་སྦོམ་དཀྱིལ་འཁོར་གྱི་སྒོའི་ཉི་ཤུའི་ཆ། དཀྱུས་སུ་དཀྱིལ་འཁོར་ཉིས་འགྱུར་གྱི་ཚད་དང་མཉམ་པ། ཡེ་ཤེས་ལྔ་མཚོན་པས་ཁ་དོག་ལྔས་མཛེས་པ་ཡི་སྲད་བུས་གདབ་བོ། ། ཞེས་པ་ལ་རང་འདོད་སོགས་སོ། །
བཞི་པ་ནི། དཀྱིལ་འཁོར་གྱི་བྱ་བ་ལ་འཇུག་པའི་སྔོན་དུ་བསྙེན་པ་མཐར་ཕྱིན་དགོས་པས་འཁོར་ལོའི་བདག་པོ་གཙོ་བོའི་བཟླས་གྲངས་འབུམ་ཕྲག་དང་། དཀྱིལ་འཁོར་ཅན་འཁོར་གྱི་བཟླས་པའི་གྲངས་དེ་བཞིན་དུ་ཁྲི་ཕྲག་རེ་བཟླ། དེ་ཡང་རྫོགས་ལྡན་གྱི་དུས་སུ་སྔགས་ཀྱི་ནུས་པ་འབྱིན་སླ་བས་དེ་ལྟར་ཡིན་གྱི། རྩོད་དུས་སུ་དེ་བཞི་འགྱུར་དུ་བཟླའོ། ། ཞེས་པ་ལ་འཁོར་ལོའི་སོགས་སོ། ། ལྔ་པ་ནི། བསྙེན་པ་མཐར་ཕྱིན་ནས་ས་ཆོག་བྱེད་པ་དང་འབྲེལ་བས་གོང་དུ་སྔགས་ལེར་གསུངས་པའི་རཀྵ་སོགས་ཀྱི་སྔགས་ཀྱི་ས་ཆོག་ལ་མཁས་པས་འཛིན་མ་སྟེ་ས་གཞི་རྣམ་པར་སྦྱངས། གོང་གི་ཨ་ཀ་རོ་སོགས་ཀྱི་སྔགས་ཀྱིས་ནི་ས་ལྷ་དེ་ལ་གཏོར་མ་རྣམ་པར་སྦྱིན། ས་ཕྱོགས་དེར་ཇི་ལྟར་བསམ་གཏན་གྱི་བསྲུང་བ་ར་གུར་ལ་སོགས་པ་ལེའུ་གསུམ་པར་ཇི་ལྟར་གསུངས་པ་ཉིད་དེ་བཞིན་དུ་འདིར་ཡང་བྱའོ་ཞེས་པ་ལ་གོང་དུ་སོགས་སོ། །
དྲུག་པ་ནི། བཤད་བྱའི་དབང་གང་ཞིག་སློབ་དཔོན་གྱི་དབང་ལ་སོགས་པ་བཞིར་ནི་རབ་ཏུ་ཕྱེ་བ། སྔོན་དུ་གུར་ནས་གསུངས་པའི་སློབ་མའི་དབང་དྲུག་དང་བཅས་པ་རང་གི་དཀྱིལ་འཁོར་གྱི་ཆོ་ག་མཚན་ཉིད་དང་ལྡན་པས་སྦྱིན་ནོ། ། ཞེས་པ་ལ་གང་ཞིག་སོགས་སོ། ། དབང་རེ་རེའི་སྔོན་དུ་མཆོད་པ་དང་གསོལ་བ་གདབ་པ་ཉིད་རྒྱུད་རྒྱས་པ་དང་དེ་ཉིད་བསྡུས་པར་ཇི་ལྟར་བཤད་པ་དེ་བཞིན་དུ་འདིར་ཡང་བྱའོ། ། ཞེས་པ་ལ་མཆོད་དང་སོགས་སོ། ། བདུན་པ་ནི། གཞལ་ཡས་ཁང་གི་ནང་དུ་སྔར་བཤད་པ་ལྟར་འཕར་མ་གཉིས་སྐྱོན་གྱིས་མ་གོས་པས་བཟང་པོ་རྣམ་པར་བྲིས་ནས་ཞག་གིས་མ་ཆོད་པར་མྱུར་དུ་དཀར་མོ་ལ་སོགས་པའི་ཕྱག་མཚན་བྲིས། ཇི་ལྟར་ན་ཕྱི་ནང་གི་ཤར་དུ་གྲི་གུག་རྣམ་པར་བྲི། དེ་བཞིན་དུ་ལྷ་ཐམས་ཅད་ལ་ཕྱག་མཚན་འདྲ་བས་ཕྱོགས་གཞན་ཕྱི་ནང་གཉིས་ཀར་དང་འཕར་མ་ཕྱི་མའི་མཚམས་བཞིར་གྲི་གུག་རེ་རེ་བྲི།
ཚུལ་དེ་ལྟ་དེ་ལྟར་འོག་ཕྱོགས་ཀྱི་ལྷ་མོའི་མཚན་མ་ནི་འཕར་མ་ཕྱི་མའི་ནུབ་ཕྱོགས་ཀྱི་ལྷ་མཚན་གྱི་རྒྱབ་ཏུ་བྲི། སྟེང་ཕྱོགས་ཀྱི་ལྷ་མོའི་མཚན་མ་ནི་འཕར་མ་ཕྱི་མའི་ཤར་ཕྱོགས་ཀྱི་ལྷ་མཚན་གྱི་རྒྱབ་ཏུ་བྲི། གཙོ་མོའི་མཚན་མ་ནི་འཕར་མ་ནང་མའི་དབུས་སུ་འབྲིའོ། ། ཞེས་པ་ལ། འཕར་མ་གཉིས་བཟང་རྣམས་བྲིས་ནས། ། མྱུར་དུ་དཀར་མོ་ལ་སོགས་བྲི། ། ཤར་དུ་གྲི་གུག་རྣམ་པར་བྲི། ། ལྷོ་དང་ནུབ་ཏུ་དེ་བཞིན་ནོ། ། བྱང་དང་མེ་ཡི་མཚམས་དང་ནི། ། བདེན་བྲལ་རླུང་དུའང་དེ་བཞིན་ནོ། །
དབང་ལྡན་དུ་ནི་ཅི་གསུངས་པ། ། དེ་ལྟ་དེ་ལྟར་འོག་དང་སྟེང་། ། ཞེས་པའི་བར་གྱིས་བསྟན། གཉིས་པ་དབང་བསྐུར་བ་ལ་གཉིས་ཏེ། སློབ་དཔོན་རང་ཉིད་འཇུག་ཅིང་དབང་བླང་བ་དང་། སློབ་མ་འཇུག་ཅིང་དབང་བསྐུར་བའོ། ། དང་པོ་ནི། སློབ་དཔོན་རྡོ་རྗེ་སེམས་དཔའ་དེའི་སྙེམས་པ་སྟེ་ང་རྒྱལ་བྱས་ནས་རྐང་པ་གཡས་པ་ས་ལ་བརྐྱང་བྱས་ཏེ་གཡོན་པ་བསྐུམ་ཞིང་། རྡོ་རྗེ་སེམས་དཔའ་གང་ཡིན་ན་ཕྱག་གཉིས་པའི་ཀྱཻ་རྡོ་རྗེར་སྦྱོར་བས་སློབ་དཔོན་རང་ཉིད་དཀྱིལ་འཁོར་དུ་འཇུག་ཅིང་སློབ་མ་ལ་ཇི་ལྟར་བསྐུར་བ་བླང་བ་ཉིད་དོ། ། སྤྱོད་ལམ་ཇི་ལྟ་བུས་འཇུག་ན་ཁྲུས་ཀྱི་རྣལ་འབྱོར་དང་ལྡན་པའི་སྒོ་ནས་ལུས་ལ་ཆུའི་ཁྲུས་དང་གཙང་སྦྲ་དང་།
དྲི་ཞིམ་པོས་ལུས་ལ་བྱུག་པ་དང་། རུས་པའི་རྒྱན་དྲུག་ལ་སོགས་པ་སྣ་ཚོགས་པའི་རྒྱན་གྱིས་རྣམ་པར་བརྒྱན་ཞིང་མཛེས་པར་བྱས་ཏེ། ཧཱུྃ་ཧཱུྃ་ཞེས་བརྗོད་པས་ལྷའི་སྙེམས་པ་བྱས་ནས་ནི། ཧི་ཧི་ངག་ཏུ་བརྗོད་ཅིང་སྡང་མིག་ལ་སོགས་པའི་རྣམ་པས་བགེགས་ཚོགས་ཐམས་ཅད་འཇིགས་པར་བྱེད་པ་ཁྲོ་བོའི་བདག་ཉིད་དུ་བྱས་ཏེ་འཇུག་གོ ། ཞེས་པ་ལ་རྡོ་རྗེ་སེམས་སོགས་སོ། ། གཉིས་པ་ལ་གཉིས་ཏེ། ཚིག་གི་བཞི་པས་ངོ་སྤྲོད་པ་དང་། དེའི་ངོ་བོ་བསྟན་ལ་དབབ་པའོ། ། དང་པོ་ནི། ཤེས་རབ་ཡེ་ཤེས་ཀྱི་དབང་བསྐུར་བའི་ཕྱི་ནས་དེ་ཁོ་ན་ཉིད་ལྷན་ཅིག་སྐྱེས་པའི་ཡེ་ཤེས་སློབ་མ་ལ་ཚིག་ཙམ་གྱི་སྒོ་ནས་ཡང་དག་པར་བཤད་དེ།
རྣམ་དག་ཡེ་ཤེས་གཟུགས་ཅན་རྣམ་དག་པའི་ཆོས་སྐུ་དང་། འཁོར་བའི་རང་བཞིན་རྣམ་པར་རྟོག་པ་ལ་དོན་ལ་བཟང་ངན་གྱི་ཁྱད་པར་ཅུང་ཟད་ཀྱང་ཡོད་པ་མ་ཡིན་ཏེ། རང་བཞིན་གྱི་དྲི་མས་རྣམ་པར་དག་པ་དང་། ཆོས་ཉིད་དེ་བཞིན་ཉིད་དུ་རོ་གཅིག་ཅིང་མཉམ་པ་ཉིད་ཡིན་པས་སོ། ། ཞེས་པ་ལ་ཕྱི་ནས་སོགས་སོ། ། གཉིས་པ་ལ་གསུམ་སྟེ། ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན། དེ་རྟོགས་པའི་འབྲས་བུ་ཟུང་འཇུག དེ་ལམ་དང་ཆོས་ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ལ་གཉིས་ཏེ།
ཞུ་བདེ་ལྷན་སྐྱེས་དང་། རང་བཞིན་ལྷན་སྐྱེས་སོ། ། དང་པོ་ལ་བཞི་སྟེ། ཡེ་ཤེས་ཀྱི་མཚན་ཉིད། འབྱུང་བ་བཞི་ལས་སྐྱེས་པའི་ཚུལ། དེ་དཔེའི་ཡེ་ཤེས་སུ་བསྟན་པ། ལྷན་སྐྱེས་ཀྱི་ངེས་ཚིག་གོ ། དང་པོ་ནི། མཆོག་ཏུ་དགའ་བར་གྱུར་པའི་དགའ་བ་ལྷན་ཅིག་སྐྱེས་པའི་ཡེ་ཤེས་དེའི་ངོ་བོར་བསྒོམ་པར་བྱ་བའི་ལམ་མེད་ཅིང་སྒོམ་པ་པོའི་གང་ཟག་མེད། དེ་མེད་པས་དེའི་ལུས་ཀྱང་མེད་ཅིང་།
དེའི་སེམས་གཟུང་བ་མེད་ཅིང་འཛིན་པའང་མེད། དེ་མེད་པས་དེའི་ཤ་དང་ཁྲག་ཀྱང་མེད་ཅིང་བཤང་དང་གཅི་བ་མེད། གཟུང་འཛིན་མེད་པས་དེའི་བྱེ་བྲག་སྐྱུག་བྲོ་དང་། འཇིག་རྟེན་གྱི་རྣམ་གཞག་དང་འགལ་བའི་རྨོངས་པ་མེད། གཙང་སྦྲ་དང་དེ་མཚོན་བྱེད་མཆོད་ཕྱིར་ཐོགས་འཆང་བ་མེད་པ་དང་། ཡུལ་སྡུག་པ་ལ་ཆགས་པ་མེད། མི་སྡུག་པ་ལ་སྡང་བ་མེད་པ་དང་། དེ་ཁོ་ན་ཉིད་མི་ཤེས་པའི་རྨོངས་པ་མེད། གཞན་གྱི་འབྱོར་པ་ལ་ཕྲག་དོག་མེད། རང་གི་འབྱོར་པ་ལ་སེར་སྣ་མེད་པ་དང་།
རང་གི་ཡོན་ཏན་དང་འབྱོར་པ་ལ་ང་རྒྱལ་མེད་ཅིང་མཐོང་བྱ་དང་ཐོབ་བྱའི་འབྲས་བུ་མེད། སྒོམ་པ་ལམ་དང་ལམ་སྒོམ་པ་པོ་མེད། བཤེས་ཏེ་གཉེན་པོ་དང་སྤང་བྱའི་དགྲ་མེད་ཅིང་། མདོར་ན་ཡུལ་གང་དུ་རློམ་སེམས་མེད་པ་སྟེ་མངོན་ཞེན་གྱི་རྟོག་པ་མེད་པའི་ལྷན་ཅིག་སྐྱེས་པ་ནི་ཀུན་རྫོབ་ཏུ་སྣ་ཚོགས་ཤར་བས་ཟུང་འཇུག་ཉིད་དོ། ། ཞེས་པ་ལ་མཆོག་དགར་ཞེས་པ་ནས་ཉིད་ཅེས་སོ། ། གཉིས་པ་ལ་གཉིས་ཏེ། གནས་ལུགས་ཆོས་ཐམས་ཅད་ཀྱི་རང་བཞིན་ཡིན་པ་དང་། སྐྱེས་ཚུལ་འབྱུང་བའི་གོ་རིམ་ཅན་དུ་བསྟན་པའོ། ། དང་པོ་ལ་ཞུ་བ་དང་ལན་གཉིས། དང་པོ་ནི།
རྡོ་རྗེ་སྙིང་པོས་འདི་སྐད་ཅེས་གསོལ་ཏེ། གཟོད་དེ་གདོད་མ་ནས་རང་བཞིན་མེད་པ་ཡི་ལུགས་ཆོས་ཐམས་ཅད་རང་བཞིན་རྣམ་པར་དག་པ་ནི། རྒྱུ་མཚན་ཅིའི་སླད་དུ་འབྱུང་བ་ཆེན་པོའི་བདག་ཉིད་ལ་བརྟེན་ཅིང་འབྱུང་བ་གང་ལགས་ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ནི། ཞུས་པ། དེ་ནས་བཅོམ་ལྡན་རྡོ་རྗེ་ཅན། མཁའ་འགྲོ་མ་བདག་མེད་མ་ལ་སོགས་པ་ལ་ལྷན་སྐྱེས་ཀྱི་བདེ་བ་སྦྱིན་པས་འདི་སྐད་གསུངས་ཏེ། རློམ་སེམས་ཏེ་རྣམ་རྟོག་མེད་པའི་རང་བཞིན་གྱི་ཞུ་བདེ་ལྷན་སྐྱེས་ཀུན་གྱི་བདག་ཉིད་དུ་གྱུར་པ་སེམས་ཅན་གྱི་ལུས་ལ་ཁྱབ་ཅིང་རྣམ་པར་གནས་སོ། ། ཞེས་པ་ལ་དེ་ནས་སོགས་སོ། ། གཉིས་པ་ལ་ཞུ་བ་དང་ལན་གཉིས།
དང་པོ་ནི། ཀྱེ་བཅོམ་ལྡན་འདས་ཞེས་བོས་ནས་རྒྱུ་མཚན་ཅིའི་སླད་དུ་ཞུ་བདེ་ལྷན་སྐྱེས་ཀྱི་ཡེ་ཤེས་འབྱུང་བ་ཆེན་པོའི་ཕུང་པོ་ལ་བརྟེན་པའི་ཚུལ་ཇི་ལྟར་ལགས། ཞེས་པའི་ཞུ་བ་སྟོན་པ་ལ། ཀྱེ་བཅོམ་ལྡན་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཐབས་ཀྱི་བྷོ་ལ་རྡོ་རྗེ་དང་། ཤེས་རབ་ཀྱི་ཀཀྐོ་ལ་པདྨ་སྦྱོར་བས་ཕན་ཚུན་རེག་པས་སྲ་བའི་ཆོས་ཀྱིས་ནི་སའི་ཁམས་ནི་རེག་པ་དེ་ལས་སྐྱེ་བར་འགྱུར། བྱང་སེམས་ཞུ་བའི་རྣམ་པ་ལས་གཤེར་བ་ཆུ་ཡི་ཁམས་ནི་འབྱུང་བར་འགྱུར། བསྲུབ་དང་བསྲུབ་པའི་བསྐྱོད་པ་ལས་ནི་དྲོད་ཀྱི་བདག་ཉིད་མེའི་ཁམས་སྐྱེ་སྟེ།
དལ་རྒྱུའི་རླུང་གི་བྱང་སེམས་དབང་གི་གནས་སུ་གཡོ་ཞིང་འགྲོ་བ་རླུང་ཁམས་སུ་རབ་ཏུ་གྲགས། ཞུ་བ་དེའི་བདེ་བ་ཁ་དོག་ལ་སོགས་པའི་གཟུགས་དང་བྲལ་བའི་ནམ་མཁའ་ཉིད་ཀྱི་ཁམས་དང་བཅས་པའི་འབྱུང་བ་ལྔ་པོ་རྣམས་ཀྱིས་ཞུ་བདེ་ལྷན་སྐྱེས་ཡོངས་སུ་བསྐོར་ཏེ། ཞུ་བདེ་ལྷན་སྐྱེས་ཀྱི་ཡེ་ཤེས་དེ་ནི་འབྱུང་བ་ཆེན་པོ་ལྔ་ལ་བརྟེན་ཅིང་གནས་སོ། ། ཞེས་པ་ལ་བཅོམ་ལྡན་སོགས་སོ། ། གསུམ་པ་དེ་དཔེའི་ཡེ་ཤེས་སུ་བསྟན་པ་ནི། ཞུ་བདེ་ལྷན་སྐྱེས་ཀྱི་ཡེ་ཤེས་དེ་དཔེའི་ཡེ་ཤེས་ཡིན་ཏེ། རྒྱུ་མཚན་གང་གི་ཕྱིར་ན། དེ་འབྱུང་བ་ཆེན་པོ་ལས་དངོས་སུ་བྱུང་བའི་བདེ་བ་ཡིན་པ་དེའི་ཕྱིར། མཚོན་བྱ་དོན་གྱི་བདེ་བ་དེ་ཉིད་མ་ཡིན་ནོ། ། ཇི་སྐད་དུ་ཡེ་ཤེས་གྲུབ་པ་ལས།
དབང་པོ་གཉིས་སྦྱོར་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། ། དེ་ཉིད་བདེ་བའི་མཆོག་ཡིན་ཞེས། ། རྒྱལ་བ་རྣམས་ཀྱིས་མ་གསུངས་སོ། ། ཞེས་གསུངས་པའི་ཕྱིར། ཞེས་པ་ལ་གང་ཕྱིར་སོགས་སོ། ། ཞུ་བདེ་ལྷན་སྐྱེས་ཀྱི་ཡེ་ཤེས་དེ་ལ་ཡང་དག་ཡེ་ཤེས་སྣང་བ་པོ་ཞེས་པ་དང་། ཀུན་མཁྱེན་ཡེ་ཤེས་དེ་ལྟ་བུ་ཞེས་པ་ལ་སོགས་པ་ཡང་དག་པ་དུ་མ་མཛད་པ་ནི། དེས་མཚོན་ནས་མཚོན་བྱ་དོན་གྱི་ལྷན་སྐྱེས་མྱུར་དུ་རྟོགས་པར་འགྱུར་བའི་རྒྱུ་མཚན་གྱིས་ཡིན་ནོ། ། བཞི་པ་ནི།
འབྱུང་བ་ཆེན་པོ་དང་ལྷན་ཅིག་སྐྱེས་པས་ཞུ་བདེ་གང་སྐྱེས་པ་དེ་ལ་དོན་གྱི་ལྷན་ཅིག་སྐྱེས་པ་ལྟ་བུར་དེ་བརྗོད་པར་བྱའོ། ། ཞེས་པ་ལ་ལྷན་ཅིག་སྐྱེས་པས་སོགས་སོ། ། གཉིས་པ་རང་བཞིན་ལྷན་སྐྱེས་ནི། འོ་ན་དོན་གྱི་ལྷན་སྐྱེས་གང་ཞེ་ན། འབྱུང་བ་ཆེན་པོ་ལས་གློ་བུར་དུ་བྱུང་བ་མ་ཡིན་པར་རང་བཞིན་ཏེ་གདོད་མ་ནས་རྣམ་པར་དག་པ་ལམ་ཉམས་སུ་བླངས་པ་ལས་མངོན་དུ་གྱུར་པ་དོན་གྱི་ལྷན་སྐྱེས་ས་དང་པོའི་ཡེ་ཤེས་སྐྱེས་པ་ལ་དོན་གྱི་ལྷན་ཅིག་སྐྱེས་ཞེས་བརྗོད་དོ། ། མཚན་ཉིད་ནི། ཆོས་ཇི་ལྟ་ཇི་སྙེད་ཀྱི་རྣམ་པ་ཐམས་ཅད་སྤྲོས་བྲལ་གྱི་ཆོས་ཉིད་གཅིག་པུར་འདུ་ཞིང་སྡོམ་པ་མངོན་དུ་རྟོགས་པ་ལྟ་བུའོ། ། ཞེས་པ་ལ་རང་བཞིན་སོགས་སོ། ། གཉིས་པ་འབྲས་བུ་ཟུང་འཇུག་ནི། ཞུ་བདེ་ལྷན་སྐྱེས་ཀྱི་ཡེ་ཤེས་ཀྱི་འབྲས་བུ་དོན་གྱི་ལྷན་སྐྱེས་ཀྱི་ཡེ་ཤེས་དེ་ཐབས་དང་ཤེས་རབ་ཟུང་དུ་འཇུག་པར་ཇི་ལྟར་འགྱུར་ཞེ་ན་འགྱུར་ཏེ།
དངོས་པོ་རྣམས་ལ་རྒྱས་འདེབས་པས་ཕྱག་རྒྱ། དེ་ཉིད་རྒྱུ་རྟོག་པ་དང་བྲལ་བ་ལས་ཤེས་རབ། ཡོ་གི་སྟེ་རྣལ་འབྱོར་པའི་སྙིང་རྗེ་ཐབས་སུ་འགྱུར་བས། དེ་ལྟ་བུའི་ཤེས་རབ་སྟོང་པ་དང་ཐབས་སྙིང་རྗེ་དབྱེར་མེད་པ་ལ་ཐབས་ཤེས་ཟུང་འཇུག་གི་བྱང་ཆུབ་སེམས་ཞེས་རབ་ཏུ་བརྗོད་དོ། ། ཞེས་པ་ལ་ཕྱག་རྒྱ་རྒྱུ་དང་སོགས་སོ། ། གསུམ་པ་ནི། ལྷན་སྐྱེས་ཀྱི་རྟོགས་པ་སྐྱེས་པའི་རྣལ་འབྱོར་པ་ལ་ངག་བཟླས་ཡིད་བཟླས་ལ་སོགས་པའི་ཕྱིའི་སྔགས་ཀྱི་བཟླས་པ་མེད། བསྙུང་གནས་ལ་སོགས་པའི་དཀའ་ཐུབ་མེད་པ་དང་། ཕྱིའི་མེ་ལྷ་ལ་སྦྱིན་སྲེག་མེད། ཕྱིའི་རྩོལ་བྱས་ཀྱི་དཀྱིལ་འཁོར་ཅན་ལྷ་ཡང་མེད་ཅིང་དཀྱིལ་འཁོར་གཞལ་ཡས་ཁང་ཡང་ནི་མེད་དེ།
དེ་ལྟ་བུའི་རྣལ་འབྱོར་པ་ལ་ཕྱིའི་སྤྲོས་པ་དེ་དག་གང་ཡང་མི་དགོས་པས་སོ། ། ཞེས་པ་ལ་སྔགས་ཀྱི་སོགས་སོ། ། དེ་ལྟ་བུའི་རྣལ་འབྱོར་པ་ལ་སྤྱིར་སྔགས་བཟླས་སོགས་མེད་པ་ནི་མ་ཡིན་ཏེ། རང་རྒྱུད་ཀྱི་ཡེ་ཤེས་དེ་ནི་ཡིད་མཚན་རྟོག་ལས་སྐྱོབ་པས་སྔགས་ཀྱི་བཟླས་པ་དང་། ཡེ་ཤེས་དེས་སྤང་བྱ་སྤོང་བས་དཀའ་ཐུབ་དང་། ཡེ་ཤེས་དེས་ཉོན་མོངས་པའི་བུད་ཤིང་བསྲེགས་པས་སྦྱིན་སྲེག ཡེ་ཤེས་དེ་ནི་ལུས་ལས་བྱུང་ཞིང་བདེ་བ་ལ་རོལ་བས་དཀྱིལ་འཁོར་ཅན་ལྷ་དང་ཡེ་ཤེས་དེ་ནི་སྙིང་པོ་བདེ་བ་ཆེན་པོ་ལེན་པས་དཀྱིལ་འཁོར་ཉིད་ཡིན་ཞིང་། མདོར་བསྡུས་ན་ནི། ཞུ་བདེ་ལྷན་སྐྱེས་ཀྱི་ཡེ་ཤེས་ཀྱི་སེམས་ནི་ལམ་དང་དངོས་གྲུབ་ཐམས་ཅད་འདུས་པའི་གཟུགས་ཅན་ཡིན་ནོ། ། ཞེས་པ་ལ་དེ་ནི་སྔགས་བཟླས་སོགས་སོ། །
གསུམ་པ་ལེའུའི་མིང་ནི། དབང་གི་ལེའུ་ཞེས་བྱ་བ་སྟེ་ཚིགས་སུ་བཅད་པ་བཞི་བཅུ་རྩ་གསུམ་པའོ་ཞེས་པས་བསྟན།། ༈ །།གཉིས་པ་དེ་ལ་འཇུག་པར་བྱ་བའི་ལྟ་སྟངས་ཀྱི་ལེའུའི་འབྲེལ་ནི། དབང་གི་ལེའུ་དེ་ནས་ལྟ་སྟངས་ཀྱི་ལེའུ་བཤད་པའི་རྒྱུ་མཚན་ནི། དེ་ལྟར་དབང་ཡོངས་སུ་རྫོགས་པར་བསྐུར་བས་རྡོ་རྗེ་སློབ་དཔོན་གྱི་གོ་འཕང་ཐོབ། དེས་གདུག་པ་ཅན་སངས་རྒྱས་ཀྱི་བསྟན་པ་ལ་འཇུག་པའི་དོན་ལྟ་སྟངས་བཞི་སྒྲུབ་དགོས་པའི་ཕྱིར། འདི་ལ་གཉིས་ཏེ། ལྟ་སྟངས་ཉིད་ཇི་ལྟར་བྱ་བའི་ཚུལ་དང་། ཞར་ལ་བྱུང་བ་ལྷའི་རྣལ་འབྱོར་རོ། ། དང་པོ་ལ་གསུམ་སྟེ།
ལྟ་སྟངས་དངོས། དེའི་དགོས་པ། དེའི་དུས་ཀྱི་དམ་ཚིག་གོ ། དང་པོ་ལ་བཞི་སྟེ། སོ་སོའི་མཚན་ཉིད། རླུང་དང་སྦྱར་བ། གྲུབ་པའི་རྟགས། འགྲུབ་པའི་དུས་སོ། ། དང་པོ་ནི། ལྷའི་རྣལ་འབྱོར་ལ་གནས་པས་མིག་འབྲས་ཧཱུྃ་ལས་བྱིན་གྱིས་བརླབས་ཏེ།
དེ་ལ་བསྒྲུབ་བྱའི་གཟུགས་བརྙན་ཤར་བར་བྱས་ནས་འོག་ནས་འབྱུང་བའི་རླུང་དང་བསྟུན་ཏེ་མིག་འབྲས་གཉིས་མཉམ་པ་ཡོན་པོ་མ་ཡིན་པ་གདོང་དྲང་པོ་རུ། མ་རུང་པ་སྟེ་དྲག་པོའི་ལས་བྱེད་པའམ་ཁྲོས་པའི་ཉམས་དང་ལྡན་པས་ལྟ་ཞིང་། མིག་འབྲས་གཉིས་དཔྲལ་བར་བསྟེན་པ་ཅན་ཏེ། དེ་ནས་དུས་གཅིག་ཏུ་ཐུར་དུ་ལྟ་བ། རྟག་པར་རྒྱུན་དུ་གོམས་པ་ཡིས་ལྟུང་བའི་ལྟ་སྟངས་འགྲུབ་པར་བྱེད་པར་བརྗོད། དབང་དུ་བྱེད་པ་ཉིད་ཀྱི་ལྟ་སྟངས་ནི་གཡོན་ཕྱོགས་ན་གནས་པ་གཡོན་པ་ནས་ནི་བསྒྲུབ་བྱའི་གཟུགས་བརྙན་གཉིས་ཤར་བར་བྱས་ནས་མིག་འབྲས་གཉིས་གཡོན་ཕྱོགས་སུ་བརྟེན་ཏེ། དེ་ནས་ཡང་གཡོན་ལོགས་ཉིད་དུ་བསྐོར་ཞིང་ལྟ་བར་བྱེད་པའོ། ། གཡས་པའི་ཆ་ནས་གཡས་ཕྱོགས་སུ་བསྒྱུར་ཞིང་ལྟ་བར་བྱེད་པ་ལ་ནི་དགུག་པའི་ལྟ་སྟངས་སུ་བརྗོད་པ་སྟེ། དེའང་སྟེང་ནས་ཀྱང་ནི་གཟུགས་བརྙན་མིག་འབྲས་གཉིས་ལ་ཤར་བར་བྱས་ནས་མིག་འབྲས་ཅུང་ཟད་གྱེན་དུ་བཟློག་སྟེ་གཡས་ཕྱོགས་སུ་ལྟ་བའོ། ། དབུ་མ་སྟེ་སྟེང་འོག་གཡས་གཡོན་མ་ཡིན་པར་དབུས་སུ་དྲང་པོར་ལྟ་བར་བྱེད་པ་ནི་རེངས་པའི་ལྟ་སྟངས་ཉིད་དེ།
དེའང་སྣའི་རྩེ་མོའི་དབུས་སུ་མིག་འབྲས་གཉིས་ལྟ་ཞིང་དེ་ལ་གཟུགས་བརྙན་གཉིས་འཆར་དུ་འཇུག་པའོ། ། ཞེས་པ་ལ་མཉམ་པར་མ་རུང་སོགས་སོ། ། གཉིས་པ་ནི། འོན་ཏེ་འདི་དག་རླུང་གི་སྦྱོར་བ་གང་དང་ལྡན་པས་བསྒྲུབ་པར་བྱ་སྙམ་ན། སྣ་སྒོ་གཉིས་ཀྱི་རླུང་ཕྱིར་འབྱུང་བ་དང་བསྟུན་པ་ཉིད་ཀྱིས་ལྟུང་བར་བྱེད། རླུང་ནང་དུ་རྔུབས་པ་ཡིས་ནི་གཡོ་བ་མེད་པའི་བུམ་པ་ཅན་གྱིས་ནི་དབང་དུ་བྱེད་པའི་དང་། རླུང་ནང་དུ་འཇུག་པ་དགང་བ་ཡིས་ནི་དགུག་པ་ཉིད་ཀྱི་དང་། བཅུག་ནས་མི་གཡོ་བར་གྱུར་པའམ། འབྱུང་འཇུག་བུམ་པ་ཅན་མ་ཡིན་པ་རང་བཞིན་དུ་གནས་པའི་རླུང་ཞི་བ་ཡིས་ནི་རེངས་པར་བྱེད་པའི་ལྟ་སྟངས་གོམས་པར་བྱའོ། ། ཞེས་པ་ལ་འབྱུང་བ་ཉིད་ཀྱི་སོགས་སོ། །
གསུམ་པ་ནི། ལྟ་སྟངས་འདི་དག་གང་ལ་གོམས་པར་བྱ་སྙམ་ན། ཆུ་ཤིང་རློན་པ་ཁུ་བ་དང་བཅས་པའི་ཤིང་ལ་བལྟས་པས་དེ་ཉིད་དམ་དེའི་འབྲས་བུ་ལྟུང་ཞིང་འགྱེལ་ན་ལྟུང་བྱེད་ཉིད་དང་། དབང་ལ་ནི་མེ་ཏོག་དྲི་ཞིམ་པོ་དང་བཅས་པ་ལ་ལྟ་བ་གོམས་པར་བྱས་པས་ཚུར་དུད་ན་གྲུབ་པར་རབ་ཏུ་གྲགས། རྡོ་རྗེའི་ཤིང་ཤི་རི་ཁནྜཱ་འམ། སྣུམ་དང་ལྡན་པའི་ཤིང་ལ་དགུག་པ་ཉིད་གོམས་པར་བྱ་ཞིང་། ཚུར་གུག་ན་གྲུབ་པ་དང་། རླུང་གིས་གཡོ་འགུལ་དང་བཅས་པའི་རྩ་ལ་བལྟས་ན་མི་ན་རེངས་པར་བྱེད་པའི་ལྟ་སྟངས་གྲུབ་པ་ཉིད་དེ། དེ་ཡང་གོམས་བྱའི་གནས་དེ་དག་ལ་ལྟུང་བ་ལ་གྷུཿའམ་ཕཊ྄་ཡིག་ནག་པོ་དང་། དབང་ལ་ཧོའམ་ཧྲཱི་ཡིག་དམར་པོ།
དགུག་པ་ལ་ཧཱུྃ་ངམ་ཛཿཡིག་དམར་པོ། རེངས་པ་ལ་ཧཱུྃ་ངམ་ཛ་ཡིག་སེར་པོ་དགོད་པར་བྱའོ། ། ཚུལ་འདི་དག་རྒྱུན་རིང་པོར་གོམས་པར་བྱའོ། ། ཞེས་པ་ལ་རློན་པའི་ཤིང་ལ་སོགས་སོ། ། བཞི་པ་ནི། ལྟ་སྟངས་དེ་དག་དུས་ཇི་ཙམ་ཞིག་གིས་འགྲུབ་ཅེ་ན། གོང་དུ་བཤད་པའི་རྣལ་འབྱོར་ལ་ཟླ་བ་དྲུག་བར་མ་ཆད་པར་གོམས་པའི་སྦྱོར་བ་ཡིས་ལྟ་སྟངས་བཞི་པོ་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། དེ་ལྟར་འགྲུབ་པ་འདི་ལ་འཁྲུལ་པ་དང་ཐེ་ཚོམ་མི་བྱ་སྟེ། སངས་རྒྱས་རྫུ་འཕྲུལ་བསམ་གྱིས་མི་ཁྱབ་པ་དང་ལྡན་པས་གསུངས་པའི་ཕྱིར་རམ། ཡང་ན་ལྟ་སྟངས་འདི་སྒྲུབ་པ་ལ་བློ་འཁྲུལ་པས་མི་བྱ་སྟེ།
གང་ལ་ན་དངོས་པོ་རྣམས་ཕྱིན་ཅི་མ་ལོག་པར་མཁྱེན་པ་དང་ལྡན་པའི་སངས་རྒྱས་ཏེ། ལྟ་སྟངས་གྲུབ་པའི་རྣལ་འབྱོར་པའི་རྫུ་འཕྲུལ་ཏེ་མཐུ་དང་། དེ་སྒྲུབ་ཀྱི་ལྟ་སྟངས་ཀྱང་ལུང་རིགས་ཀྱིས་མི་གནོད་ཅིང་སྐྱོན་མེད་པ་རྣམས་ལ་གོམས་པར་བྱ་སྟེ། དེ་ལྟ་བུ་ནི་བསམ་གྱིས་མི་ཁྱབ་པའི་མཐུ་དང་ལྡན་པའི་ཕྱིར་རོ། ། དེའི་དགོས་པ་ནི། གོང་གི་ལྟ་སྟངས་བཞི་པོ་རྣལ་འབྱོར་པས་བསྒྲུབས་ནས་ནི་མཁས་ཤིང་བློ་དང་ལྡན་པས་སེམས་ཅན་གཞུག་པར་བྱ་བ་ནི་དགོས་པའོ། ། ཞེས་པ་ལ་ལྟ་སྟངས་བཞི་པོ་སོགས་སོ། ། གསུམ་པ་དམ་ཚིག་ལ་གཉིས་ཏེ། བསྲུང་པའི་དམ་ཚིག་དང་། བཟའ་བའི་དམ་ཚིག་གོ །
དང་པོ་ནི། འོན་ཏེ་བསད་པའི་ལྟ་སྟངས་ཅིའི་ཕྱིར་མ་གསུངས་ཤེ་ན། བསད་པའི་ལྟ་སྟངས་ལ་སོགས་གནོད་ཅིང་སླུ་བའི་ལས་འདིར་ནི་བྱ་བ་མིན་ཏེ། སངས་རྒྱས་ཀྱི་བསྟན་པ་ལ་སེམས་ཅན་གཞུག་པ་ནི་ལྟ་སྟངས་བཞི་པོ་ཉིད་ཀྱིས་འགྲུབ་ཀྱི། བསད་པ་ལས་ནི་རྒྱལ་བ་རྒྱལ་སྲས་ཀྱི་དམ་ཚིག་སེམས་ཅན་གྱི་དོན་ངེས་པར་རྫོགས་པར་བྱེད་པ་ཉམས་པར་འགྱུར་བས་སོ། ། འོ་ན་རྒྱུད་གཞན་ལས་བསད་པའི་ལྟ་སྟངས་གསུངས་སོ་ཞེ་ན། གསོ་བ་གྲུབ་ན་བསད་པའང་བྱ་བར་བསྟན་ཏོ། ། སྤྱིར་རྩ་བའི་ལྟ་སྟངས་བཞིས་ཚར་བཅད་དང་རྗེས་བཟུང་གྲུབ་ན་བསད་པ་ནམ་མཁའ་ལ་འགྲོ་བ་ལ་སོགས་པ་ཡན་ལག་གི་ལྟ་སྟངས་བསམ་གྱིས་མི་ཁྱབ་པ་གྲུབ་པ་དང་། བཟློག་པ་གཉིས་ཀའང་འགྲུབ་པས་རྩ་རྒྱུད་འདིར་བཞིར་གསུངས་ལ། སམྦུ་ཊ་ལ་སོགས་པ་གཞན་ནས་སྤྲོས་པའང་གསུངས་སོ། །
དེས་ན་སེམས་ལ་གནོད་པ་དང་འདོད་དོན་ལ་མི་སྦྱོར་བའི་སླུ་བ་སྤངས་ནས་ནི་སྙིང་རྗེས་སེམས་དྲང་བའི་ཕྱིར་བྱ་བ་མ་ཡིན་པ་མི་དགེ་བ་བཅུའི་མཚན་ཉིད་ཅན་ཐམས་ཅད་བྱས་ཀྱང་ཉེས་པ་མེད་དོ། ། འོན་ཏེ་སླུ་བ་ལ་ཉེས་པ་ཅི་ཡོད་སྙམ་ན། སེམས་ཅན་རེ་རེ་ལའང་གནོད་པ་ཙམ་གྱིས་ནི་ཕྱག་རྒྱ་ཆེན་པོའི་དངོས་གྲུབ་རྙེད་པར་མི་འགྱུར་ན་ཐམས་ཅད་སླུ་བས་ལྟ་སྨོས་ཀྱང་ཅི་དགོས་སོ། ། དེས་ན་སེམས་ཅན་ལ་ཕན་བདེ་བསྒྲུབས་པས་དེ་པ་མཉེས་ཏེ་དངོས་གྲུབ་ཐམས་ཅད་འགྲུབ་བོ། ། ཞེས་པ་ལ་བསད་པ་འདིར་ནི་སོགས་སོ། ། བཟའ་བའི་དམ་ཚིག་ལ་གཉིས་ཀྱི། རྒྱུན་གྱི་བཟའ་བ་ནི། དངོས་གྲུབ་སྒྲུབ་པ་དེ་ལ་མི་འདའ་བར་བྱ་བའི་དམ་ཚིག་ལས་བཟའ་བར་བྱ་བའི་དམ་ཚིག་ནི་ན་དང་ག་དང་ཧ་མིང་གི་ཡི་གེའི་དང་པོར་ཡོད་པ་ན་ར་མི་དང་། ག་ཝི་བ་ལང་། ཧསྟི་གླང་པོ་ཆེ་དང་།
མཐའ་ཡི་ཤྭ་སྟེ་མིང་ཡིག་གི་མཐའ་ན་ཤྭ་ཡོད་པ་ཨ་ཤྭ་ཏ་རྟ་དང་། ཡི་གེའི་དང་པོ་ན་ཤྭ་ཡོད་པ་ཤྭ་ན་ཁྱིའི་ཤ་སྟེ་སངས་རྒྱས་ལྔའི་རང་བཞིན་ཤ་ལ་དང་། དེ་བཞིན་དུ་གཉིས་སུ་མེད་པ་ཀྱཻ་རྡོ་རྗེའི་གནས་སྐབས་དང་མཆོག་གི་དངོས་གྲུབ་འགྲུབ་པར་བྱ་བའི་ཕྱིར་བདུད་རྩི་ལྔའང་ལས་དང་པོ་བས་ཆོ་ག་བཞིན་དུ་རིལ་བུ་བྱས་ཏེ་བཟའ་བར་བྱ་སྟེ། ཇི་ལྟར་རིགས་པར་བསྟན་ནོ། ། ཞེས་པ་ལ་དེ་ལ་དམ་ཚིག་སོགས་སོ། ། གཉིས་པ་དངོས་གྲུབ་ཀྱི་རྒྱུ་སྐྱེ་བ་བདུན་པ་ནི། གཞན་ཡང་བདུན་པའི་ཤས་ཀྱང་སི་ཏི་འགྲུབ་པར་འགྱུར་བའི་ཕྱིར་ཀྱཻ་རྡོ་རྗེའི་རྒྱུད་དུ་གསུངས་པའི་མཚན་ཉིད་ཀྱི་ལན་བདུན་དུ་བར་མ་ཆད་པར་མིར་སྐྱེས་པའི་སྐྱེ་བ་བདུན་པའང་དེ་ནས་མཚོན་པར་བྱའོ། ། དེའི་ཁྱད་པར་ནི། དགའ་བྲལ་གྱི་དགའ་བ་ལ་སྨོད་པ་ལྷན་སྐྱེས་ཀྱི་ཡེ་ཤེས་སམ། ཡང་ན་དགའ་བ་འཁོར་བ།
བྲལ་བ་ཉན་ཐོས་ཀྱི་མྱང་འདས་ལ་སྨད་ནས་མི་གནས་མྱང་འདས་ལན་བདུན་པའི་ཤ་ཟོས་པ་ཙམ་གྱིས་ནི་འགྲུབ་པར་འགྱུར་རོ། ། དེའི་མཚན་ཉིད་གཞན་ཡང་སེམས་ཅན་ཐམས་ཅད་མངོན་པར་འདོད་ཅིང་ཡིད་འཕྲོག་པའི་སྐད་སྙན་པ་དང་། ཐམས་ཅད་ཚིམ་པར་བྱེད་པའི་མིག་ཡངས་པ་དང་ལྡན་པ་དང་། རྒྱལ་སྲས་ཀྱི་ཚུལ་ཁྲིམས་ཀྱི་དྲིའམ། ཙནྡན་ལ་སོགས་པའི་དྲི་དང་ལྡན་པ་ལུས་གཟི་བརྗིད་ཆེན་པོའམ་ཤིན་ཏུ་ཚོ་རིད་སྤངས་ཤིང་། རིང་ཐུང་མ་ཡིན་པ་ཡིད་དུ་འོང་བ། ཛམྦུ་ནཱ་དའི་གསེར་གྱི་ཁ་དོག་ཅན་སྐྱེ་བོ་ཀུན་གྱིས་བསྔགས་པའི་ལུས་དང་ལྡན་པ། དེའི་གྲིབ་མའང་ཚེས་བཅོ་ལྔའི་ཟླ་བ། བདུན་དུ་འགྱུར་བ་དེ་ལྟ་བུ་མཐོང་ནས་རྣལ་འབྱོར་པའི་སྐྱེ་བ་བདུན་པ་མཚོན་ཞིང་ཤེས་པར་བྱ་བ་ལ། དེ་བསད་པ་མ་ཡིན་པའི་ཤ་ནི་ཅུང་ཟད་ཙམ་བླངས་ནས་ཟོས་པ་ཙམ་གྱིས་ནི་སྐད་ཅིག་དེ་ཉིད་ལ་ནི་བར་མ་ཆད་པར་མཁའ་ལ་སྤྱོད་པའི་དངོས་གྲུབ་བམ།
མཁའ་དང་མཉམ་པའི་ཡེ་ཤེས་རྙེད་པར་འགྱུར་རོ། ། ཞེས་པ་ལ་ཀྱཻ་རྡོ་རྗེའི་སོགས་སོ། ། གཉིས་པ་ལྷའི་རྣལ་འབྱོར་ལ་བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། དེ་ནས་ཀུ་རུ་ཀུལླེ་སྟེ་སྒྲོལ་མའི་ཁྱད་པར་གྱིས་དབང་དུ་བྱ་བའི་ལས་སྒྲུབ་པའི་ཐབས་བཤད་པར་བྱ་སྟེ། ཞེས་པ་ལ་ཀུ་རུ་ཀུལླེ་སོགས་སོ། ། གཉིས་པ་ལ་གཉིས་ཏེ། ལྷའི་བསྐྱེད་ཆོག་དང་། དེའི་ཕན་ཡོན་ནོ། །
དང་པོ་ནི། དེའང་གོང་དུ་རྒྱུད་རྒྱས་པ་འབུམ་ཕྲག་ལྔ་པའི་བརྟག་པ་བཅུ་གཉིས་པར་རྒྱས་པར་གསུངས་པ་འདིར། མདོར་རུ་བསྡུས་ནས་བཤད་པར་བྱའོ། ། དོན་དངོས་ལ་གཉིས་ཀྱི། ལྷའི་བསྐྱེད་ཆོག་ནི། རང་ཀུ་རུ་ཀུལླེར་སྐད་ཅིག་གིས་དམིགས་པའི་ཐུགས་ཁར་ཟླ་བ་ལ་ཧྲིཿབསམས་ཏེ། དེའི་འོད་ཀྱིས་བླ་མ་ཀུ་རུ་ཀུལླེ་རྒྱལ་བ་རྒྱལ་སྲས་དང་བཅས་པ་སྤྱན་དྲངས་ཏེ་མཆོད་པ་བདུན་རྣམ་དག་ཚད་མེད་བཞི་སྟོང་པ་ཉིད་སྲུང་འཁོར་དང་བཅས་པ་བསྒོམས་པའི་རྗེས་དེ་ནས་ཧྲིཿལས་པདྨ་དམར་པོའི་སྟེང་དུ་ཧྲིཿཡིག་བསྒོམས་པའམ་མངོན་བྱང་ལྔ་ལས་བྱུང་བའི་ལྷ་མོ་ནི་ཆགས་པ་དག་པས་ཁ་དོག་དམར་ཞིང་དགའ་བ་བཞི་དག་པས་ཕྱག་བཞི་མ། བདེན་གཉིས་དག་པས་ཞབས་གཉིས་དང་ལྡན་པ། ཕྱག་བཞི་གཡས་དང་པོ་བདུད་ཀྱི་དཀྱིལ་འཁོར་ཟིལ་གྱིས་གནོན་པའི་བརྡར་མདའ་དང་། གཡོན་གྱི་དང་པོར་བདུད་བསྡིགས་པའི་གཞུ་འཛིན་པའི་ལག་པ་མ།
གཡས་འོག་མའི་བསྐལ་བ་བཟང་བ་ལ་སོགས་ཕུན་ཚོགས་མཚོན་པའི་ཨུཏྤལ་དང་། གཡོན་འོག་མས་འདོད་ཡོན་འགུགས་པའི་ལྕགས་ཀྱུ་འཛིན་པ་སྟེ། འདིའང་ལྟུང་བ་ལ་ནག་མོ། དགུག་པ་ལ་སེར་མོ། རེངས་པ་ལ་ལྗང་ཁུའོ། ། དེ་ནས་འོད་དཔག་མེད་ཀྱིས་དབུ་བརྒྱན་པའི་བར་ཡན་ལག་བཞི་རྫོགས་སུ་བསྐྱེད་ནས་ཐུགས་ཁར་ཟླ་བ་ལ་ཧྲིཿལ་སྔགས་ཀྱིས་བསྐོར་བར་དམིགས་ཏེ་ལེའུ་གཉིས་པར་གསུངས་པའི་སྔགས་བཟླའོ། ། ཞེས་པ་ལ་གོང་དུ་བརྟག་པ་སོགས་སོ། ། གཉིས་པ་ལ་གཉིས་ཏེ། རབ་བསམ་པས་འགྲུབ་པ་དང་། འབྲིང་བསྙེན་པས་འགྲུབ་པའོ། །
དང་པོ་ནི། ལྷ་མོ་འདི་ནི་དབང་པོ་རབ་ཀྱིས་བསྒོམས་པ་ཙམ་གྱིས་ནི་འཇིག་རྟེན་གསུམ་པོ་དབང་དུ་བྱེད་དོ། ། ཞེས་པ་ལ་འདི་ནི་བསྒོམས་པ་ཙམ་གྱི་སོགས་སོ། ། འབྲིང་བསྙེན་པས་འགྲུབ་པ་ནི། དབང་པོ་འབྲིང་གིས་འབུམ་ཕྲག་གཅིག་གིས་རྒྱལ་པོ་རྣམས་དང་། ཁྲི་ཡིས་འཇིག་རྟེན་ཕལ་པ་ཉིད་དང་། བྱེ་བ་གཅིག་བཟླས་པས་ཕྱུགས་དང་འདབ་ཆགས་དང་། སོགས་པས་གནོད་སྦྱིན་ཏེ་ཡི་དྭགས་སོགས་དང་། འབུམ་ཕྲག་བདུན་གྱིས་ལྷ་མ་ཡིན་རྣམས་དང་། འབུམ་ཕྲག་གཉིས་ཀྱིས་ལྷ་རྣམས་ཉིད་དང་།
སྔགས་བརྒྱ་ཕྲག་གཅིག་བཟླས་པ་ཉིད་ཀྱིས་སྔགས་པ་ཡེ་ཤེས་དང་ལྡན་པ་རྣམས་བདག་གི་དབང་དུ་འགྱུར་རོ། ། ཐ་མས་སྔགས་ཀྱི་ལེའུ་དང་གཞན་ལས་འབྱུང་བའི་རྫས་སྦྱོར་གྱིས་དབང་དུ་འགྱུར་བ་ཉིད་དོ། ། ཞེས་པ་ལ་འབུམ་ཕྲག་གཅིག་གིས་སོགས་སོ། ། ལེའུ་བཅུ་གཅིག་པ་ཚིགས་སུ་བཅད་པ་བཅོ་ལྔའི་རྣམ་པར་བཤད་པ་བསྟན་ཟིན་ཏོ།། །། གཉིས་པ་བརྟག་པའི་མཚན་སྨོས་པ་ནི། ཀྱཻ་རྡོ་རྗེའི་སྟོང་ཉིད་སྙིང་རྗེ་དབྱེར་མེད་ཏེ། དེ་ཉིད་ནི་ཆོས་སྐུ་མཁའ་ལྟར་མི་རྟོག་པ་ལས་སྤྲུལ་པའི་གཟུགས་སྐུ་གཉིས་རྫུ་འཕྲུལ་གྱི་མཁའ་ལ་འགྲོ་བས་སམ། མཁའ་འགྲོའི་སྐུར་སྟོན་པས་མཁའ་འགྲོ་མ། དྲ་བ་ནི་སྒྱུ་མ་ལྟ་བུའི་ཚོགས། བདེ་བའི་མཆོག་དང་ལྡན་པས་སྡོམ་པ་སྟེ།
བརྗོད་བྱ་དེ་ལྟ་བུ་སྟོན་པའི་རྗོད་བྱེད་ཀྱི་རྒྱུད་ལས། རྡོ་རྗེ་ནི་རྡོ་རྗེ་སེམས་དཔའ་དེའི་སྙིང་པོ་ཀྱེ་རྡོ་རྗེ་མངོན་པར་རྟོགས་པས་མངོན་པར་བྱང་ཆུབ་པ་སྟེ། དེ་གསལ་བར་བྱེད་པའི་བརྟག་པ་སྟེ་ཡང་དག་པའི་རྟོག་པས་བརྟགས་པའི་གཞུང་དུམ་བུར་བྱས་པ། བརྗོད་བྱའི་དོན་གསལ་བ་དང་མཛེས་པའི་ཕྱིར་རྒྱལ་པོ་ཤླཽ་ཀ་སུམ་བརྒྱ་ཉེར་ལྔའི་བདག་ཉིད་མཐར་ཐུག་པ་རྫོགས་སོ། ། ཞེས་པ་ལ་ཀྱཻ་རྡོ་རྗེ་སོགས་སོ། ། ཆོས་ཀུན་བདེ་བ་ཆེན་པོའི་ངོར་རྟོགས་པའི། ། ཡེ་ཤེས་རྣམ་རོལ་དགེས་པ་རྡོ་རྗེ་དང་། ། ཤེས་རབ་སྒྱུ་མའི་གར་མཁན་བདག་མེད་མ། ། མཉམ་སྦྱོར་ཡི་དམ་ལྷ་དེས་བདག་ལ་སྐྱོངས། ། ཞེས་མཆོད་པར་བརྗོད་ནས།
སྤྱི་དོན་གཉིས་པ་དེ་གསལ་བར་བྱེད་པ་ཕྱི་མའི་རྒྱུད་ལ་གཉིས། དོན་དངོས། མཚན་སྨོས་པའོ། ། དང་པོ་ལ་ལེའུ་བཅུ་གཅིག་ཡོད་པ་ལས། དང་པོ་ལེའུའི་འབྲེལ་ནི། ལྟ་སྟངས་ཀྱི་ལེའུའི་རྗེས་ནས་རབ་གནས་ཀྱི་ལེའུ་བཤད་པའི་རྒྱུ་མཚན་ཡོད་དེ། རྡོ་རྗེ་སློབ་དཔོན་གྱི་གོ་འཕང་ཐོབ་པ་དེ་ལ་སེམས་ཅན་རྣམས་སངས་རྒྱས་ཀྱི་བསྟན་པ་ལ་འཇུག་པའི་དོན་དུ་ལྟ་སྟངས་བཞི་བསྒྲུབས་ཟིན་ནས། ད་ནི་གདུལ་བྱ་དམན་པ་རྣམས་རྗེས་སུ་བཟུང་བའི་དོན་དུ་རབ་གནས་དང་སྦྱིན་སྲེག་བསྟན་དགོས་པའི་ཕྱིར། འདི་ལ་གཉིས་ཏེ། རབ་གནས་དང་།
སྦྱིན་སྲེག་གོ ། དང་པོ་ལ་ཞུས་པ་དང་། ལན་གཉིས་སོ། ། དང་པོ་ནི། རྡོ་རྗེ་སྙིང་པོས་གསོལ་པ། བཅོམ་ལྡན་འདས་རྡོ་རྗེ་ཡེ་ཤེས་ལྔའི་རང་བཞིན་སངས་རྒྱས་ཐམས་ཅད་ཀྱི་གསང་གསུམ་གྱི་བདག་ཉིད་ཀྱི་སྙིང་པོ་མི་གནས་པའི་མྱང་འདས་ཀྱི་བདག་ཉིད་སངས་རྒྱས་ཐམས་ཅད་གཅིག་ཏུ་བསྡུས་ཤིང་དབྱེར་མི་ཕྱེད་པའི་སྐུ་ཅན་གྱིས། དོན་དམ་པར་ཆོས་ཐམས་ཅད་སྟོང་ཉིད་སྙིང་རྗེ་དབྱེར་མེད་ཀྱི་མྱང་འདས་ཡིན་ཡང་། ཀུན་རྫོབ་ཏུ་ཐ་མལ་གྱི་ང་རྒྱལ་བཟློག་པའི་ཕྱིར་བྲིས་སྐུ་ལ་སོགས་པའི་སྐུ་གཅིག་ལ་དེ་བཞིན་གཤེགས་པ་ཐམས་ཅད་བཞུགས་སུ་གསོལ་བའི་རབ་གནས་མཚན་ཉིད་བཟང་པོ་དྲུག་དང་ལྡན་པ་ཉིད་རིམ་པ་ཇི་ལྟར་རིགས་པར་བཤད་དུ་གསོལ། ཞེས་པ་ལ་རྡོ་རྗེ་སྙིང་པོ་སོགས་སོ། ། གཉིས་པ་ལ་གཉིས་ཡོད་པའི་ཆོ་གའི་རིམ་པ་ནི།
བཅོམ་ལྡན་འདས་ཀྱིས་བཀའ་སྩལ་པ། རྒྱུད་རྒྱས་པའམ་དེ་ཉིད་བསྡུས་པ་ལས་ཅི་སྐད་གསུངས་པ་ལྟར་ཉི་མ་གུང་ལ་བགེགས་ཉེ་བར་ཞི་བའི་དོན་དུ་མངོན་སྤྱོད་ཀྱི་སྦྱིན་སྲེག་བྱས་ནས་ནི་ས་སྦྱོང་བ་སྔོན་དུ་འགྲོ་བ་ཅན་གྱི་དཀྱིལ་འཁོར་དམ་པ་བཞེངས་པར་བྱ་སྟེ། དེའང་སྲོད་ལ་དཀྱིལ་འཁོར་གྱི་ལྷ་སྟ་གོན་དང་། ལ་སོགས་པས་སྔགས་ཕྱག་རྒྱ་དགོད་པ་དང་། མཆོད་པ་ལ་སོགས་པ་བྱས་ནས་ནི་ཐོ་རངས་སྔ་བར་ཡོན་བདག་གི་བགེགས་དང་སྐུ་གཟུགས་ཀྱི་དྲི་མ་སྦྱང་བ་དང་བཀྲུ་བ་ལ་སོགས་པའི་རིམ་པས་རབ་ཏུ་གནས་པར་བྱ་སྟེ། དེའང་གོང་ལེའུ་བཞི་པ་ལྟར། རྒྱལ་བ་ཀུན་མདུན་གྱི་ནམ་མཁར་སྤྱན་དྲངས་ལ་ཡང་དག་པར་མཆོད་དེ། མདུན་དུ་བཞུགས་པའི་སངས་རྒྱས་ཀུན་སྐུ་གཟུགས་ཀྱི་སྙིང་ཁར་སྒོ་མ་བཞིའི་སྔགས་དང་ཕྱག་རྒྱ་ཏིང་ངེ་འཛིན་གྱིས་རབ་ཏུ་གཞུག་པར་བྱའོ། ། ཞེས་པ་ལ་བཅོམ་ལྡན་འདས་སོགས་སོ། ། གཉིས་པ་སློབ་དཔོན་གྱི་མཚན་ཉིད་ནི།
རབ་གནས་སློབ་དཔོན་ཇི་ལྟ་བུས་བྱ་སྙམ་ན། རང་འདོད་པའི་ལྷ་ལ་ཐབས་ཤེས་ཀྱི་རྒྱུད་དུ་གསུངས་པའི་ཆོ་གའི་རིམ་པ་ལ་མཉམ་པར་གཞག་པའི་རྣལ་འབྱོར་དང་ལྡན་པ་སྔོན་ཆད་རབ་གནས་ཀྱི་ཆོ་ག་མཐོང་ཞིང་ཤེས་པ་སྔགས་ཀྱི་ཐེག་པའམ། སྔགས་ཀྱི་བཟླས་པའི་ཕ་རོལ་ཏུ་སོན་པའོ། ། ཞེས་པ་ལ་རང་འདོད་ལྷ་མཉམ་སོགས་སོ། ། གསུམ་པ་མཆོད་པའི་བྱ་བ་ནི། དེ་ནས་དཀྱིལ་འཁོར་མཆོད་པའི་དོན་དུ་མེ་ཏོག་ལ་སོགས་པའི་སྔགས་བསྟན་པ་ནི། ཨོཾ་བཛྲ་པུཥྤེ་རྡོ་རྗེ་མེ་ཏོག་ཨཱཿཧཱུྃ་བྱིན་གྱིས་རློབ་པ་སྭཱཧཱ་སྔར་བཞིན་ནོ། ། དོན་ནི་སྟོང་ཉིད་སྙིང་རྗེ་འམ་བདེན་གཉིས་དབྱེར་མེད་པའི་ཡེ་ཤེས་ཏེ། དེ་ཉིད་རྡོ་རྗེ་གསུམ་གྱི་རང་བཞིན་པས་ཨོཾ་ཨཱཿཧཱུྃ། ཐབས་ཤེས་མཚོན་པས་སྭཱཧཱ་འོ། །
ཨོཾ་བཛྲ་དྷུ་པེ་བདུག་སྤོས་ཨཱཿཧཱུྃ་སྭཱཧཱ། ཨོཾ་བཛྲ་དཱི་པེ་མར་མེ་ཨཱཿཧཱུྃ་སྭཱཧཱ། ཨོཾ་བཛྲ་གྷནྡེ་དྲི་ཆབ་ཨཱཿཧཱུྃ་སྭཱཧཱ། ཨོཾ་བཛྲ་ནཻ་བེ་ཏྱེ་ཞལ་ཟས་ཨཱཿཧཱུྃ་སྭཱཧཱ། དེའང་མཆོད་རྫས་སྣ་ཚོགས་པ་རྣམས་ཧཱུྃ་ལས་ལྷ་རྫས་ལས་ནི་མཆོད་པ་དྭངས་ཤིང་ཐོགས་པ་མེད་པ་རྒྱལ་བ་ལྔའི་རང་བཞིན་དུ་རྫོགས་པར་བསྐྱེད་པ་དང་། དེ་ནས་གོང་དུ་གསུངས་པའི་སྔགས་ཀྱིས་མེ་ཏོག་ལ་སོགས་པ་པས། མར་མེ། དྲི་ཆབ་ཞལ་ཟས་རྣམས་དབུལ་བ་ཉིད་དོ། ། གཞན་ཡང་གོང་མ་རྒྱུད་རྒྱས་པའམ། དེ་ཉིད་བསྡུས་པའི་རྒྱུད་ཀྱི་ཆོ་གའི་རིམ་པས་མེ་ཏོག་གི་སྔོན་དུ་མཆོད་ཡོན་ཞབས་བསིལ་གཉིས་གོང་མ་རྒྱུད་རྒྱས་པའམ།
དེ་ཉིད་བསྡུས་བཞིན། ཨོཾ་པྲ་བ་ར་སད་ཀ་ར་ཨརྒཾ་པྲ་ཏིཙྪ་སྭཱཧཱ། ཞེས་པའི་སྔགས་དང་དུང་ཆོས་ཀྱི་ཕྱག་རྒྱས་དབུལ་ལོ། ། རྒྱུད་རྒྱས་པར་གསུངས་པའི་ཆོ་གའི་རིམ་པ་ནི་གུར་ལས་འབྱུང་ངོ་། ། ཞེས་པ་ལ་ཨོཾ་བཛྲ་པུཥྤེ་སོགས་སོ། ། གཉིས་པ་སྦྱིན་སྲེག་ལ་དྲུག་སྟེ། ཐབ་ཁུང་། བསྲེག་རྫས། མེ་ལྷ་སྤྱན་དྲངས་པ། སའི་ལྷ་མོ་མཁྱེན་པར་གསོལ་བ།
མེ་ལྷ་གཤེགས་སུ་གསོལ་བ། མཆོད་པའི་སྔགས་སོ། ། དང་པོ་ལ་གསུམ་སྟེ། དབྱིབས། ཚད། ཁ་དོག་གོ ། དང་པོ་ནི། ཞི་བར་མཉམ་ཉིད་དགོས་པས་ཐབ་ཁུང་ཟླུམ་པོ་ཉིད། རྒྱས་པ་ལ་ཡེ་ཤེས་བཞིའི་བདག་ཉིད་ཀྱི་གྲུ་བཞི་པ། བསད་པའི་ལས་ལ་ནི།
རྡོ་རྗེ་གསུམ་གྱི་རང་བཞིན་དབྱིབས་གྲུ་གསུམ་དུ་བརྗོད། གྲུ་གསུམ་པ་འདི་ཉིད་ལས་ནི་ལྷག་མ་བསྐྲད་པ་དང་རེངས་པ་ལ་སོགས་པའང་བསྒྲུབ་པར་བྱའོ། ། ཞེས་པ་ལ་ཞི་བར་ཐབ་ཁུང་སོགས་སོ། ། གཉིས་པ་ཚད་ནི། རྒྱར་ཁྲུ་གང་དང་ནི་དཔངས་སུ་ཁྲུ་ཕྱེད་ཉིད། ཞི་བའི་ཐབ་ཀྱི་སྟེང་རྒྱ་དང་འོག་ཏུ་སྟེ་ཟབས་སུ་ཡིན་ལ། རྒྱར་ཁྲུ་དོ་དང་དཔངས་སུ་ཁྲུ་གང་ཉིད། རྒྱས་པའི་སྟེང་རྒྱ་དང་འོག་ཏུ་སྟེ་ཟབས་སུ་བརྗོད་ལ། རྒྱར་སོར་མོ་ཉི་ཤུ་འམ་དཔངས་སུ་དེའི་ཕྱེད་སོར་བཅུ་བསད་པའི་ཐབ་ཀྱི་སྟེང་རྒྱ་དང་། འོག་ཏུ་ཟབས་སུ་ཡང་ཡིན་ནོ། །
ཞེས་པ་ལ་ཁྲུ་གང་དང་ནི་སོགས་སོ། ། གསུམ་པ་ཁ་དོག་ནི། ཞི་བར་ཐབ་ཀྱི་ཁ་དོག་དཀར་པོར་འགྱུར། རྒྱས་པར་སེར་པོ་དེ་བཞིན་ནོ། ། བསད་པ་ལ་ནི་ཁ་དོག་གནག ། དབང་ལ་དམར་པོར་རབ་ཏུ་གྲགས། ། དབང་ལ་ཐབ་ཀྱི་ཁ་དོག་ཇི་ལྟ་བར་དེ་བཞིན་དུ་དགུག་པ་ལའང་ཐབ་ཀྱི་ཁ་དོག་དམར་པོར་བྱ་ཞིང་། བསད་པ་ལ་ཐབ་ཀྱི་ཁ་དོག་ཇི་ལྟ་བར་དེ་བཞིན་ལྟར་ཞེ་སྡང་སྟེ་སྡང་པའི་ལས་དང་། སོགས་པས་བསྐྲད་པ་མངོན་སྤྱོད་ཀྱི་ལས་ཐམས་ཅད་ལ་ཐབ་ཀྱི་ཁ་དོག་ནག་པོར་བྱའོ། ། ཞེས་པ་ལ་ཞི་བར་ཁ་དོག་སོགས་སོ། །
གཉིས་པ་བསྲེག་རྫས་ནི་ཞི་བ་ལ་ཏིལ་དང་། རྒྱས་པ་ལ་ཞོ་ལས་བྱས་པའི་ཟས་མཆོག བསད་པ་ལ་ཚེར་མ་ཅན་གྱི་ཤིང་། དུག་སྐྱེ་ཚེ་ལ་སོགས་པ་སྔ་མ་རྒྱས་པ་དེ་བཞིན་དུ་དབུལ་བ་ཡིན་ནོ། ། སྡང་བ་དང་དབྱེ་བ་ལ་སོགས་པ་ལའང་ཚེར་མ་ཅན་ལ་སོགས་ལ་དབུལ་བར་བརྗོད་ཅིང་། དབང་དང་དགུག་པ་ཨུཏྤལའི་མེ་ཏོག་དམར་པོ་གཙོ་ཆེར་འབུལ་ལོ། ། ཞེས་པ་ལ་ཞི་བ་ཏིལ་དང་སོགས་སོ། ། གསུམ་པ་མེ་ལྷ་སྤྱན་དྲངས་པ་ནི། སྦྱིན་སྲེག་གི་སྐབས་སུ་མེ་ལྷ་སྤྱན་དྲངས་པ་བྱ་བ་སྟེ། ཨོཾ་ཨགྣེ་ཡེ་མཧཱ་ཏེ་ཛཿསརྠ་ཀརྨྨ་པྲ་ས་དཱ་ཀཿཞེས་པ་མེ་ལྷ་གཟི་བརྗིད་ཆེན་པོ་ལས་ཐམས་ཅད་སོ་སོར་སྩོལ་ཅིག་ཅེས་པ་ཡིན་ལ།
ཚུལ་ཇི་ལྟར་ན་ཀཱ་རུ་ཎྃ་ཡ་ཀྲྀ་ཏ་སརྦ་རྠ་ཞེས་པ་སྙིང་རྗེའི་དབང་གིས་སེམས་ཅན་གྱི་དོན་དུའོ། ། དེ་ཡང་ཨསྨིན་སནྣི་ཧི་ཏོ་བྷ་བ་ཞེས་པ་ཤར་ལྷོའི་ས་འདིར་ཐང་གཅིག་བཞུགས་ཞེས་པའོ། ། འདི་ནི་མེ་ལྷ་དགུག་པའི་སྔགས་སོ། ། ཞེས་པ་ལ་ཨོཾ་ཨགྣེ་སོགས་སོ། ། བཞི་པ་སའི་ལྷ་མོ་མཁྱེན་པར་གསོལ་བ་ནི། སྟ་གོན་གྱི་སྐབས་སུ་ས་སྦྱངས་ནས་སའི་ལྷ་མོ་ཡན་ལག་བཞི་རྫོགས་སུ་བསྐྱེད་ཅིང་མཆོད་ནས་མཁྱེན་པར་གསོལ་བ་ནི། སྐྱེ་དགུ་སྣ་ཚོགས་ཀྱི་མར་གྱུར་པས་མ་མ། རིན་ཆེན་སྣ་ཚོགས་པའི་རྒྱན་ཆ་འཛིན་པ་ཅན་ཞེས་བོས་ནས། བདག་གིས་ཀྱཻ་རྡོ་རྗེ་ཁྲོས་པ་ཁྲོ་ཆགས་ཀྱི་སྐུ་ཅན་མཆོད་ཅིང་བསྙེན་སྒྲུབ་ཀྱིས་མཉེས་པར་བྱས་པའི་ལྷ་མོ་ཁྱོད་ནི་དཔང་དུ་གྱུར་ལ། རྡོ་རྗེ་སློབ་དཔོན་ཆེ་གེ་བདག་ནི་གནས་འདིར་དཀྱིལ་འཁོར་འབྲི་བར་འཚལ་བས་ས་ཕྱོགས་འདི་དཀྱིལ་འཁོར་གྱི་གནས་སུ་བདག་ལ་སྩོལ་ཅིག་ཅེས་པའོ། །
ཞེས་པ་ལ་མ་མ་རིན་ཆེན་སོགས་སོ། ། ལྔ་པ་མེ་ལྷ་གཤེགས་སུ་གསོལ་བ་ནི། སྭ་ཨརྠན་ཙཱེ་ཝ་ས་ར་ཨརྠན་ཙ། སྭ་དྷི་ཏྭཾ་གཙྪ་ཧ་བྱ་བྷུ་ཀ ཨག་མི་ཥདྱ་སི་ཡ་ཐ་ཀཱ་ལེ། སརྦ་སིདྡྷི་ཀུ་རུ་ཥྭ་མེ། ཞེས་པ་བསྒྱུར་ནས། བདག་གི་དོན་དང་གཞན་གྱི་དོན། ། བསྒྲུབ་ཀྱི་བསྲེག་བྱ་ཟ་བ་གཤེགས། ། ཇི་ལྟའི་དུས་ན་སླར་བྱོན་པ། །
བདག་གི་དངོས་གྲུབ་ཐམས་ཅད་མཛོད། ། ཅེས་པ་སྟེ། དོན་གཉིས་བསྒྲུབས་ཟིན་གྱིས་རང་གི་གནས་སུ་མེ་ལ་བསྲེག་བྱ་མར་ལ་སོགས་པ་ཟ་བའི་ལྷ་གཤེགས་ཤིག སླར་ཡང་ཇི་ལྟར་འདོད་པའི་དུས་ན་བྱོན་པ་དང་། དེའི་ཚེ་ནའང་འདོད་པའི་དངོས་གྲུབ་ཐམས་ཅད་སྒྲུབ་པར་མཛོད་ཅིག་པའོ། ། མེ་ལྷ་ཚིམ་ཞིང་དགའ་ནས་གཤེགས་སུ་གསོལ་བའི་སྔགས་སོ། ། ཞེས་པ་ལ་སྭ་ཨརྠན་སོགས་སོ། ། དྲུག་པ་མཆོད་པའི་སྔགས་ནི། མེ་ལྷ་མཆོད་པའི་དོན་དུའམ། ཡང་ན་གོང་དུ་མཆོད་ཡོན་དང་ཞབས་བསིལ་གྱི་སྔགས་མ་གསུངས་པ་ཁ་སྐོང་བ་ནི།
ཨོཾ་ཛཿཧཱུྃ་བཾ་ཧོ་ཁཾ་རཾ་ཞེས་པ་ནི་མཆོད་ཡོན་འབུལ་བ་ཉིད་ཀྱི་སྔགས་སོ། ། ཨོཾ་ནི་རི་ཧཱུྃ་ཁཾ་ནི་ཞབས་བསིལ་འབུལ་བ་ཉིད་ཀྱི་སྔགས་སོ། ། མཆོད་ཡོན་དང་ཞབས་བསིལ་དེ་དག་ཅི་ལྟར་དབུལ་ཞེ་ན། བཞི་པ་མེ་ཏོག་སྦྱར་བར་བྱ། ། དུང་གི་ཁ་ཡི་དྲི་ཡི་ཆུ། ། ཞབས་རྩ་དག་ལ་དབུལ་བར་བྱ། ། ཞེས་བཟང་པོ་ཡོངས་གཟུང་ལས་གསུངས་པ་ལྟར་རོ། ། ཨོཾ་དྷྭཾ་དྷྭཾ་ནི་བཟའ་བཏུང་སྣ་ཚོགས་པར་སྦྱར་བའི་འབྲས་ལ་སོགས་པའི་ལྷ་བཤོས་འབུལ་བ་ཉིད་ཀྱི་སྔགས་སོ། ། ཞེས་པ་ལ་ཨོཾ་ཛཿཧཱུྃ་སོགས་སོ། ། གསུམ་པ་ལེའུའི་མིང་ནི།
ཀྱཻ་རྡོ་རྗེ་མཁའ་འགྲོ་མ་དྲ་བའི་སྡོམ་པ་ལས་བརྟག་པ་གཉིས་པ་ལས་རབ་གནས་དང་སྦྱིན་སྲེག་གསལ་བར་བྱེད་པའི་ལེའུ་སྟེ་དང་པོ་ཤླཽ་ཀ་བཅོ་ལྔའི་བདག་ཉིད་དོ། ། ལེའུ་དང་པོའི་རྣམ་པར་བཤད་པའོ། ། ཞེས་པ་ལ་ཀྱཻ་རྡོ་རྗེ་སོགས་སོ། ༈ །གཉིས་པ་ལེའུ་གཉིས་པ་ལ་འབྲེལ་ནི། རབ་གནས་ཀྱི་ལེའུའི་འོག་ཏུ་དངོས་གྲུབ་གཏན་ལ་དབབ་པའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་རྡོ་རྗེ་སློབ་དཔོན་གྱི་གོ་འཕང་ལ་གནས་པ་དེས་གདུལ་བྱ་རྗེས་སུ་འཛིན་པ་ལ་ཐུན་མོང་གི་དངོས་གྲུབ་སྒྲུབ་པའི་ཐབས་ཙམ་གྱིས་མི་ཆོག་གི གདུལ་བྱ་མཆོག་གིས་རྗེས་སུ་འཛིན་པའི་ཕྱིར་མཆོག་གི་དངོས་གྲུབ་སྒྲུབ་པའི་ཐབས་རྣམས་ཀྱང་ཤེས་ཤིང་བསྟན་པར་བྱ་དགོས་སོ། ། ཞེས་ཤེས་པའི་ཆེད་ཡིན་ཏེ་འདི་ལ་གཉིས་ཏེ། དོན་དངོས་དང་། ལེའུའི་མིང་ངོ་། །
དང་པོ་ལ་བཞི་སྟེ། བསྐྱེད་རིམ། སྤྱོད་པ། ཉེ་རྒྱུ། རིམ་གཉིས་ཀྱི་རྣམ་གཞག་གོ ། དང་པོ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། བརྟག་པ་དང་པོར་དངོས་པོ་ཉིད་ཀྱིས་རྣམ་གྲོལ་ཞིང་། །
ཞེས་ལྷའི་དངོས་པོས་གྲོལ་བར་གསུངས་པ་ལ་རྡོ་རྗེ་སྙིང་པོས་གསོལ་པ། གཟུགས་ཅན་གྱི་གོ་འབྱེད་པ་ནམ་མཁའ་ལྟ་བུ་སྟེ་དེ་དང་འདྲ་བར་དགེ་སྡིག་གི་གོ་འབྱེད་པ་ཕུང་ཁམས་སྐྱེ་མཆེད་ཀྱི་ཆོས་ཀུན་ལ་དེ་ལྟ་བུའི་ཆོས་རྣམས་ནི་རྒྱ་མཚོ་དང་འདྲ་སྟེ། མཐའ་ཡས་ཤིང་ཆགས་སོགས་ཉོན་མོངས་པ་ཆུ་སྲིན་ལ་སོགས་པས་གང་བ་དེར་རང་གི་སེམས་ཀུ་བ་དང་འདྲ་སྟེ། ཇི་ལྟར་རྒྱ་མཚོར་ཀུ་བ་ཕྱོགས་ཀུན་ཏུ་རླུང་གིས་བསྐྱོད་ནས་འཕྱོ་བ་ཇི་ལྟ་བར་དགེ་སྡིག་གི་དབང་གིས་མཐོ་རིས་དང་ངན་འགྲོ་སོགས་སུ་འཕྱོ་བ་དེ་ལ་ཀུ་བ་ལུས་ཀྱིས་འདྲེན་པ་དང་འདྲ་བར་རང་གི་འདོད་པའི་ལྷའི་གཟུགས་ཀྱིས་ནི་སེམས་ཅན་རྣམས་ལྷའི་རྣལ་འབྱོར་གང་གིས་མཆོག་གི་དངོས་གྲུབ་ཇི་ལྟར་འགྲུབ་པར་འགྱུར་ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ལན་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱི་བཀའ་སྩལ་པ། བདག་མེད་གཉིས་རྟོགས་པའི་རྣལ་འབྱོར་དང་ལྡན་ཞིང་ཆོས་སྐུ་སྟོང་པ་ཉིད་དང་སྙིང་རྗེ་ཆེན་པོ་ཟུང་འཇུག་ཏུ་མཚོན་པ་ལྷ་མོ་བཅོ་ལྔའི་དཀྱིལ་འཁོར་བསྒོམ་པའམ།
ཡང་ན་ཤྲཱི་ཧེ་རུ་ཀའི་ཡི་གེའི་དོན་དང་ལྡན་པ་ཧེ་རུ་ཀ་དཔལ་རྣམ་ཐར་བརྒྱད་མཚོན་པས་ཞལ་བརྒྱད། སྟོང་ཉིད་བཅུ་དྲུག་མཚོན་པས་ཕྱག་བཅུ་དྲུག བསྡུ་བའི་དངོས་པོ་བཞི་མཚོན་པས་ཞབས་བཞི་དང་ལྡན་པ་ལྷ་དགུའི་དཀྱིལ་འཁོར་བསྒོམ་པ་ལ་བརྩོན་པར་བྱ་སྟེ། གཞན་ཀུ་རུ་ཀུལླེ་ལ་སོགས་པ་ཤེས་རབ་ཀྱི་ལྷའི་རྣལ་འབྱོར་དང་། ཕྱག་གཉིས་པ་ལ་སོགས་པ་ཐབས་ཀྱི་ལྷའི་རྣལ་འབྱོར་བསམ་པའི་སེམས་ཀྱིས་མཆོག་གི་དངོས་གྲུབ་འདོད་པས་སྐད་ཅིག་ཀྱང་མི་གནས་ཏེ་དེ་དག་ལས་ཐུན་མོང་བ་ཙམ་ལས་མཆོག་མི་འགྲུབ་པས་སོ། ། ཞེས་པ་ལ་བཅོམ་ལྡན་སོགས་སོ། ། གཉིས་པ་རྒྱས་བཤད་ལ་གཉིས། ལས་དང་པོ་པས་ཉམས་སུ་བླངས་ཚུལ་དང་། བརྟན་པ་ཐོབ་པས་ཉམས་སུ་བླངས་ཚུལ་ལོ། ། དང་པོ་ལ་བཞི་སྟེ།
གནས། དུས། བསམ་པ། རྣལ་འབྱོར་རོ། ། དང་པོ་ནི། དུས་དང་པོར་ལས་དང་པོ་པ་བསྐྱེད་རིམ་གོམས་པར་བྱེད་དུས་ཀྱི་གནས་ནི་ཡུལ་གང་དུ་སྔགས་པ་སྟེ་རྣལ་འབྱོར་པའི་སེམས་རྩེ་གཅིག་ཏུ་མཉམ་པར་གཞག་པའི་རྣལ་འབྱོར་འགྲུབ་པར་འགྱུར་པའི་གནས་ནི་འགལ་རྐྱེན་མེད་ཅིང་མཐུན་རྐྱེན་འཛོམས་པ། ཆུས་ནད་གཞི་མི་བསྐྱེད་པས་བཟང་པོ་ངེས་པར་བརྟག་ཅིང་བཙལ་ལ་དེར་བསྒོམ་པའམ་ཡང་ན་ཡིད་གོམས་པས་རང་གི་ཁྱིམ་དུ་བསྒོམ། ཞེས་པ་ལ་དང་པོར་སོགས་སོ། ། གཉིས་པ་ནི། ལས་དང་པོ་པས་རྣམ་གཡེང་ཆུང་ཞིང་མཁའ་འགྲོ་འདུ་བའི་དུས་ཡིན་པས་མཚན་དུས་སུ་མཉམ་གཞག་བསྒོམ་མོ། །
ཞེས་པ་ལ་མཚན་དུས་སུ་ཞེས་པ་འདི་བྱུང་། གསུམ་པ་ནི། བདག་ཉིད་ཀྱིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་འགྲུབ་པར་བྱའོ་སྙམ་པའི་སེམས་ཀྱིས་ནི་བསྒོམ་མོ་ཞེས་པ་ལ་བདག་ཉིད་སོགས་སོ། ། བཞི་པ་ནི། ཤེས་རབ་ཅན་ཞེས་བོས་ནས་གང་བསྒོམ་ན་རྣལ་འབྱོར་མ་བདག་མེད་མའི་དཀྱིལ་འཁོར་བསྒོམ་པའམ་ཡང་ན་ཧེ་རུ་ཀ་དཔལ་གྱི་གཟུགས་ཏེ་སྐུ་བསྒོམ་མོ། ། ཞེས་པ་ལ་རྣལ་འབྱོར་མ་སོགས་སོ། ། གཉིས་པ་ལ་གསུམ་སྟེ། དུས་དང་། གང་ཟག་དང་། རྣལ་འབྱོར་རོ། །
དང་པོ་ནི། བརྟན་པ་ཐོབ་པའི་མཚན་མོ་མཉམ་གཞག་བསྒོམ་ནས་ཉིན་དུས་སུ་སྤྱོད་ལམ་ཀུན་ཏུ་རྐང་པ་འཁྲུད་པ་དང་། ཁ་ཟས་བཟའ་བ་དང་། ཐོར་ཐུང་གི་ཁ་བཤོལ་བ་དང་། སོ་རྩི་སྟེ་གོ་ལ་ཟ་བ་དང་། ཙནྡན་གྱི་དྲི་ཡིས་ནི་ལུས་དང་ཡན་ལག་བྱུག་ཅིང་ལག་པས་ཉེད་པ་དང་། སྨད་གཡོགས་ཁ་དོག་སྣ་ཚོགས་ཀྱིས་ནི་སྐེད་པ་དང་། ཕྱིར་འབྱུང་བ་དང་། གཏམ་སྨྲ་བ་དང་། གཞན་དུ་འགྲོ་བ་དང་།
སྟན་ལ་འདུག་པ་དང་། གཞན་ལ་ཁྲོ་བ་དང་། རྩེ་དུས་སུ་རྒོད་པ་དང་། ལས་ཀྱི་ཕྱག་རྒྱ་བཅོམ་ལྡན་འདས་མ་བསྟེན་པ་དང་། དེ་ལ་སོགས་པ་སྤྱོད་ལམ་ཀུན་ཏུ་ཐ་མལ་དུ་མ་ཤོར་བར་བསྒོམ་མོ། ། ཞེས་པ་ལ་རྐང་པ་འཁྲུད་དང་སོགས་སོ། ། གཉིས་པ་ནི་གང་ཟག་གང་གིས་བསྒོམ་ན། དེ་ཁོ་ན་ཉིད་ཤེས་པའི་ཤེས་རབ་དང་། ལྷའི་རྣལ་འབྱོར་གྱི་བརྟུལ་ཞུགས་ཅན་ཉིད་ཀྱིས་བསྒོམ་མོ་ཞེས་པ་ལ། ཤེས་རབ་བརྟུལ་ཞུགས་ཅན་ཉིད་ཀྱིས། །
ཞེས་པ་འདི་བྱུང་། གསུམ་པ་ལ་གཉིས་ཏེ། བསྒོམ་བྱ་དངོས་དང་། གཞན་གྱིས་མི་འགྲུབ་པའོ། ། དང་པོ་ནི། གང་བསྒོམ་ན་ཡབ་ཧེ་རུ་ཀའམ་རྣལ་འབྱོར་མ་བདག་མེད་མ་ནི་རྣམ་པར་བསྒོམ་མོ་ཞེས་པ་ལ། རྣལ་འབྱོར་མ་ནི་རྣམ་པར་བསྒོམ། ། ཞེས་སོ། ། གཉིས་པ་ནི། མཆོག་བསྒྲུབ་པའི་ལྷའི་རྣལ་འབྱོར་ལས་གཞན་ལས་རྒྱས་པའི་ལྷའི་རྣལ་འབྱོར་གྱི་ཚུལ་གྱིས་སྐད་ཅིག་ཀྱང་མཆོག་གི་དངོས་གྲུབ་འདོད་པས་མཆོག་གི་དངོས་གྲུབ་དེའི་ཕྱིར་མཁས་པས་མཆོག་དོན་དུ་གཉེར་པ་འབད་པས་ལས་རྒྱས་པའི་ལྷའི་རྣལ་འབྱོར་ལ་མི་གནས་ཏེ།
དེ་ཁོ་ན་ཉིད་མི་ཤེས་པའི་གདུག་པའི་སེམས་རྣམ་པར་རྟོག་པ་ནི་མ་རིག་པ་ཡིན་པས་སོ་ཞེས་པ་ལ། གཞན་གྱིས་སོགས་སོ། ། གཉིས་པ་སྤྱོད་པ་ལ་གཉིས་ཏེ། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། རྡོ་རྗེ་སྙིང་པོ་ཞེས་བོས་ནས། བསམ་གཏན་གྱི་སྤྱོད་པ་ཉོན་མོངས་པ་འཇིག་པར་བྱེད་པ་ང་ཡིས་བཤད་ཀྱི་ཉོན། ཅེས་སྟོན་པ་ལ་བསམ་གཏན་སོགས་སོ། ། གཉིས་པ་ལ་གཉིས་ཏེ།
སྤྱོད་པའི་སྔོན་དུ་འགྲོ་བ་དྲོད་དང་། དྲོད་ཐོབ་ནས་སྤྱོད་པ་ཇི་ལྟར་སྤྱད་པའོ། ། དང་པོ་ལ་ལྔ་སྟེ། དྲོད་ཆུང་ངུ་བརྟན་པར་བྱེད་པའི་ཐབས། ཆེ་འབྲིང་ཐོབ་པར་བྱེད་པའི་ཐབས། དྲོད་ཐོབ་པའི་རྟགས། སྤྱོད་པའི་ཕན་ཡོན། དྲོད་ཐོབ་པའི་ཚུལ་ལོ། ། དང་པོ་ལ་གཉིས་ཏེ། དུས་དང་།
ཐབས་ཀྱི་ངོ་བོའོ། ། དང་པོ་ནི། འདོད་ཡོན་ལ་བརྩེ་བའམ་རོལ་བས་དགོས་པ་དྲོད་ཆུང་ངུའི་དངོས་གྲུབ་བརྟན་པ་དང་། ཆེ་འབྲིང་ཐོབ་པའི་དོན་དུ་ཡང་དུས་ཟླ་བ་ཕྱེད་དུ་ཐབས་རང་བྱིན་གྱིས་བརླབས་པ་དང་། དཀྱིལ་འཁོར་འཁོར་ལོ་བསྒོམ་པ་ཡོངས་སུ་རྟོགས་པར་གྱིས་ཤིག ཅེས་པ་ལ་བརྩེ་བས་སོགས་སོ། ། གཉིས་པ་ནི། རྣམ་པར་རྟོག་པའི་བསམ་པ་ཐམས་ཅད་ཡོངས་སུ་སྤངས་ནས་ལུས་ལས་བྱུང་ཞིང་བདེ་བ་ལ་རོལ་བས་ལྷའི་གཟུགས་སུ་མིང་གིས་བསྟན་པ་རང་བྱིན་རླབས་དང་དཀྱིལ་འཁོར་འཁོར་ལོ་སེམས་པ་སྟེ་སྒོམ་པ་ཡིས་ཉི་མ་གཅིག་ཏུ་རྒྱུན་མ་ཆད་པར་སྒོམ་པས། དྲོད་ཆུང་ངུའི་རྟོགས་པ་ཡོངས་སུ་རྟག་ཅིང་བརྟན་པར་གྱིས་ཤིག ཅེས་པ་ལ་བསམ་པ་སོགས་སོ། །
གཉིས་པ་ནི། རང་དང་གཞན་སེམས་ཅན་ཐམས་ཅད་ཀྱི་དོན་ནི་རབ་ཏུ་སྒྲུབ་པའི་ཕྱིར་འཁོར་བ་ལས་ཐར་བར་བྱེད་པའི་ཐབས་གཞན་ཡོད་པ་མ་ཡིན་ཏེ། ཐབས་གང་ཞེ་ན། རིག་མ་དང་ལྷན་ཅིག་དཀྱིལ་འཁོར་འཁོར་ལོ་གོམས་པར་བྱས་པས་འཕྲལ་དུ་སྟེ་མྱུར་དུ་འབྲས་བུ་མངོན་དུ་བྱེད་པ་ཉིད་དོ། ། ཞེས་པ་ལ་རང་གཞན་སོགས་སོ། ། གསུམ་པ་ལ། དྲོད་ཆུང་ངུ་ཐོབ་པའི་རྟགས་དང་། དྲོད་ཆེ་འབྲིང་ཐོབ་པའི་རྟགས་དང་གཉིས། དང་པོ་ནི། གཞན་ལ་འཇིགས་པ་དང་།
སྨྱོ་བ་དང་། དེ་བཞིན་དུ་ནད་ལ་སོགས་པའི་སྡུག་བསྔལ་དང་། ཡིད་མྱ་ངན་གྱིས་གདུང་བ་དང་། མི་དང་མི་མ་ཡིན་པ་ལ་སོགས་པས་འཚེ་བ་དང་། འདོད་ཆགས་དང་། ཞེ་སྡང་དང་། གཏི་མུག་གིས་དྲོད་ཆུང་ངུ་ཐོབ་པའི་སྒྲུབ་པ་པོ་ཉིད་ཆེས་ཉོན་མི་མོངས་ཏེ། མཉམ་གཞག་ཏུ་ཏིང་ངེ་འཛིན་གྱི་ཉམས་སྣང་ལ་ཐམས་ཅད་མཉམ་པ་ཉིད་ཤར་བས་འཇིག་རྟེན་ཆོས་བརྒྱད་མངོན་གྱུར་པ་མགོ་སྙོམས་པས་སོ། ། ཞེས་པ་ལ་འཇིགས་སྨྱོ་སོགས་སོ། ། གཉིས་པ་ནི།
ལས་སྦྱོར་སོགས་ལ་མ་ལྟོས་པར་སྒྲུབ་པ་པོ་རང་གི་སེམས་ཀྱི་མཐུ་ཡིས་ནི་ཕན་པ་རྗེས་འཛིན་དང་། གནོད་པ་ཚར་བཅད་པའི་འབྲས་བུ་འབྱུང་བར་དེ་ལྟར་ངེས་པར་ཤེས་ནས་ནི་སྤྱོད་པ་བྱ་སྟེ། ཚར་བཅད་རྗེས་འཛིན་གང་ཡང་རུང་བ་ནུས་ན་དྲོད་འབྲིང་དང་། གཉིས་ཀ་ནུས་ན་དྲོད་ཆེན་པོ་ཐོབ་པ་ཡིན་ནོ། ། ཞེས་པ་ལ་ཕན་དང་སོགས་སོ། ། ཇི་ལྟར་དེ་ཁོ་ན་ཉིད་རྟོགས་པའི་སེམས་ཀྱི་རྟོགས་པ་མེད་པར་སྤྱོད་པ་དེ་ནི་སྐད་ཅིག་ཀྱང་མི་བྱ་སྟེ། དེ་ལྟར་མེད་པར་སྤྱོད་པ་བྱས་ན་རྣལ་འབྱོར་པ་རྣམས་དམྱལ་བ་ངུ་འབོད་ཆེན་པོའི་གནས་སུ་འགྲོ་བས་སོ། ། དེ་སྐད་དཔལ་གསང་བ་གྲུབ་པ་ལས། དཔེར་ན་སྐྱེས་བུ་ལ་ལ་ཞིག ། ཅེས་པ་ནས།
དེ་བཞིན་དེ་ཉིད་མེད་བཞིན་དུ། ། ངོ་མཚར་ཆེ་བ་ལྟར་བྱེད་པ། ། ཇི་སྲིད་ནམ་མཁའ་གནས་ཀྱི་བར། ། ཤི་བའི་འོག་ཏུ་དམྱལ་བར་འགྲོ ། ཞེས་གསུངས་སོ། ། ཞེས་པ་ལ་ཇི་ལྟར་སོགས་སོ། ། བཞི་པ་ཕན་ཡོན་ལ་གཉིས་ཏེ། ལས་ཀྱི་སྒྲིབ་པ་ཤས་ཆེ་བས་ཀྱང་འགྲུབ་པ་དང་། སྦྱངས་པས་མྱུར་དུ་འགྲུབ་པའོ། ། དང་པོ་ནི།
མཚམས་མེད་ལྔ་ནི་བྱེད་པ་དང་། སྲོག་ཆགས་གསོད་པ་ལ་དགའ་བ་བཤན་པ་དང་། གཞན་ཡང་སྐྱེ་བ་དམན་པ་ཟ་མ་དང་མ་ནིང་དང་གདོལ་པ་ལ་སོགས་པ་གང་ཡིན་པ་དང་། རྨོངས་པ་སྟེ་ཤེས་རབ་ཆུང་བ་དང་། མ་རུངས་པའི་ལས་ཏེ་ཉེ་བའི་མཚམས་མེད་པ་བྱེད་པ་དང་། གཟུགས་ངན་ཏེ་མི་སྡུག་པ་དང་མིག་ལ་སོགས་པའི་ཡན་ལག་མ་ཚང་བ་དེ་རྣམས་ཀྱིས་ཀྱང་བསྐྱེད་རྫོགས་ཀྱི་ལམ་བསམ་ཞིང་བསྒོམ་པས་འབྲས་བུ་འགྲུབ་པར་འགྱུར་རོ། །

ཞེས་པ་ལ་མཚམས་མེད་སོགས་སོ། ། གཉིས་པ་ནི། སྲོག་གཅོད་པ་སྤོང་བ་ནས་འཇིག་རྟེན་པའི་ཡང་དག་པའི་ལྟ་བའི་བར་དགེ་བ་བཅུ་ལ་གོམས་པ་དང་། བླ་མ་ལ་ཆོས་ཀྱི་དོན་དུ་ཟང་ཟིང་གཏོང་ཕོད་ཆེ་ཞིང་གུས་པ་དང་། ཉོན་མོངས་པ་ཤས་ཆུང་བས་རང་བཞིན་གྱིས་དབང་པོ་ཐུལ་བ་དང་། སེམས་མངོན་པར་ཁེངས་པའི་ང་རྒྱལ་དང་། ཀུན་ཏུ་མནར་སེམས་པའི་ཁོང་ཁྲོ་ལས་རྣམ་པར་གྲོལ་བའི་གང་ཟག་དེ་ནི་ངེས་པ་སྟེ་གདོན་མི་ཟ་བར་མཆོག་གི་དངོས་གྲུབ་འགྲུབ་པར་འགྱུར་རོ། ། སྐལ་ལྡན་ཅིག་ཅར་བ་ལ་ལྟོས་ནས་འབྲས་བུ་འགྲུབ་པ་བུལ་བས་རེ་ཞིག་ནས་འགྲུབ་པར་བཞག་གོ ། ཞེས་པ་ལ་དགེ་བ་བཅུ་སོགས་སོ། ། ལྔ་པ་དྲོད་ཐོབ་པའི་ཚུལ་ནི། རྟག་ཏུ་རིམ་གཉིས་གོམས་པའི་རྣལ་འབྱོར་གྱིས་རྒྱུན་མ་ཆད་པར་མཉམ་པར་གཞག་པས་དྲོད་ཀྱི་དངོས་གྲུབ་ཐོབ་པ་ཡིན་ནོ། །
ཞེས་པ་ལ་རྟག་ཏུ་སོགས་སོ། ། གཉིས་པ་སྤྱོད་པ་ཇི་ལྟར་བྱ་བ་ལ་གསུམ་སྟེ། ཀུན་འདར་གྱི་སྤྱོད་པ། ཀུན་ཏུ་བཟང་པོའི་སྤྱོད་པ། ཀུན་འདར་སྤྱད་པའི་དགོས་པའོ། ། དང་པོ་ལ་གཉིས་ཏེ། ཇི་སྲིད་སྤྱད་པའི་དུས་དང་། གྲོགས་ལུང་བསྟན་པའི་ཕྱག་རྒྱའོ། ། དང་པོ་ནི། དྲོད་འབྲིང་ཐོབ་ནས་ཟླ་བ་གཅིག་ཏུ་ཀུན་འདར་འཇིག་རྟེན་པའི་མངོན་དུ་སྤྱོད་པ་རིགས་ལ་སོགས་པ་གསང་ལ་སྤྱོད་པ་བྱེད་པར་ཁས་མི་ལེན་པས་གསང་སྤྱོད་ཀྱི་མིང་ཐོབ་ཅིང་ཇི་སྲིད་ལུང་བསྟན་པའི་ཕྱག་རྒྱ་མ་རྙེད་ཀྱི་བར་སྤྱད་པར་བྱའོ། །
ཞེས་པ་ལ་ཟླ་བ་སོགས་སོ། ། གཉིས་པ་ལ་གསུམ་སྟེ། ལུང་བསྟན་པའི་ཚུལ། དེའི་མཚན་ཉིད། ཇི་ལྟར་སྦྱངས་པའོ། ། དང་པོ་ནི། ལུང་བསྟན་པར་བྱ་ཞེས་པ་བཤད་པའི་གཞིར་བཞག གང་ལ་ན་ཡི་དམ་གྱི་གནང་བ་རྙེད་པར་འགྱུར་བའི་སྔགས་པ་ལ། གང་གིས་རྣལ་འབྱོར་མ་བདག་མེད་མ་ཡིས་སོ། ། ཚུལ་ཇི་ལྟར་ན།
ཡུལ་ཆེ་གེ་མོ་ཞིག་ན་ཡོད་པའི་ཕྱག་རྒྱ་ཆེ་གེ་མོ་ཁྱེར་ལ་དེ་དང་ལྷན་ཅིག་སྤྱོད་ལ་སེམས་ཅན་གྱི་དོན་གྱིས་ཤིག རྡོ་རྗེ་འཛིན་པ་ཞེས་བོད་པ་དང་བཅས་ཏེ་སྟོན་པ་ལ་གནང་བ་རྙེད་འགྱུར་སོགས་སོ། ། གཉིས་པ་ནི། ལུང་བསྟན་པའི་ཕྱག་རྒྱ་རྙེད་པ་དེ་ཡང་བཞིན་བཟང་པས་མིག་ཡངས་མ་དང་། གཟུགས་མཛེས་པ་དང་། ལང་ཚོ་དར་ལ་བབས་པས་རྣམ་པར་བརྒྱན་པ་ནད་མེད་ཅིང་བྱང་སེམས་རྒྱས་པས་སི་ཧླ་རཀྟ་དང་ག་བུར་ཐིག་ལེ་དང་ཡང་དག་པར་ལྡན་པས་སྐྱེས་སྟོབས་ཀྱི་མཚན་ཉིད་དང་ལྡན་པ་ཡིན་ནོ། ། ཞེས་པ་ལ་རྙེད་པ་དེ་ཡང་སོགས་སོ། ། གསུམ་པ་ནི། མཚན་ཉིད་དང་ལྡན་པ་དེ་ཕ་རོལ་ཏུ་ཕྱིན་པ་ནས་བཤད་པའི་བྱང་ཆུབ་ཀྱི་སེམས་ཀྱིས་རྣམ་པར་སྦྱངས་ཤིང་དེར་མ་ཟད་དགེ་བ་བཅུ་དང་ཕར་ཕྱིན་བཅུ་ལས་བརྩམས་ནས་ནི་ཕྱག་རྒྱ་དེ་ལ་ཆོས་ཀྱི་སྒོ་དུ་མ་ནི་རབ་ཏུ་དབྱེ་བ་བསྟན་པར་བྱ་ཞིང་དབང་བསྐུར་ཏེ་བསྐྱེད་རྫོགས་བསྒོམ་དུ་བཅུག་པས་སྦྱང་ངོ་། ། དུས་ཇི་སྲིད་དུ་ན་ལྷའི་གཟུགས་ཀྱི་སེམས་དང་ནི་སྟེ།
བསྐྱེད་རིམ་གྱི་རྟོགས་པ་དང་། བཟའ་བསྲུང་གི་དམ་ཚིག་དང་། ལྷན་སྐྱེས་ཡེ་ཤེས་ཀྱི་སེམས་ཀྱང་སྒྲུབ་པ་པོ་རང་དང་གཅིག་པ་ཉིད་དུ་མ་གྱུར་གྱི་བར་དུའོ། ། ཞེས་པ་ལ་བྱང་ཆུབ་སེམས་སོགས་སོ། ། གཉིས་པ་ཀུན་བཟང་གི་སྤྱོད་པ་ལ་གཉིས་ཏེ། ཇི་སྲིད་སྤྱད་པའི་དུས་དང་། གང་དང་སྤྱད་པའི་གྲོགས་སོ། ། དང་པོ་ནི། དེ་ལྟ་བུའི་ཕྱག་རྒྱ་ལ་བསྟེན་པའི་ཀུན་བཟང་གི་སྤྱོད་པ་བ་ཟླ་བ་གཅིག་གིས་ཉེ་རྒྱུ་བསྒོམ་པའི་སྐལ་བ་དང་ལྡན་པར་འགྱུར་བ་འདི་ལ་ཐེ་ཚོམ་མེད་དོ། ། ཞེས་པ་ལ་ཟླ་བ་གཅིག་གིས་སོགས་སོ། །
གཉིས་པ་ལ་གཉིས་ཏེ། མཆོག་ཐོབ་པ་དང་། ནུས་པས་བཀུག་པའོ། ། དང་པོ་ནི། འཇིག་རྟེན་ལས་འདས་པའི་ལམ་མཆོག་ཐོབ་པ་ཡི་བུད་མེད་གང་གཟུང་འཛིན་གྱི་རྟོག་པ་ཐམས་ཅད་ཡང་དག་པར་སྤངས་པའི་ས་བརྒྱད་པ་ཐོབ་པ་དེ་སྒྲུབ་པ་པོ་དང་འཕྲད་ན་རྒྱུད་གཉིས་གཅིག་ཅར་དུ་གྲོལ་བར་འགྱུར་རོ། ། ཞེས་པ་ལ་མཆོག་ཐོབ་སོགས་སོ། ། གཉིས་པ་ནི། མཆོག་ཐོབ་པའི་བུད་མེད་ལས་ཡང་ན་སྒྲུབ་པ་པོ་བདག་གི་ཏིང་ངེ་འཛིན་གྱི་ནུས་པ་ཡིས་ལྷ་དང་ལྷ་མ་ཡིན་དང་མི་རྣམས་དང་། གནོད་སྦྱིན་དང་མིའམ་ཅི་ལས་ཀྱང་ཕྱག་རྒྱ་བཀུག་ལ་མཚན་ཉིད་དང་ལྡན་མི་ལྡན་རབ་ཏུ་བརྟག ལྡན་ན་དེ་ཡང་ཁྱེར་ལ་ལྷན་ཅིག་ཏུ་སྤྱོད་པ་སྤྱད་དོ། །
ཞེས་པ་ལ་ཡང་ན་སོགས་སོ། ། གསུམ་པ་ནི། སྒྲུབ་པ་པོ་བདག་གི་སེམས་དལ་བ་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་བྱ་བའི་ཕྱིར་སྤྱོད་པ་བྱ་བ་ཡིན་གྱིས། གང་བཤད་པ་སྨྱོན་པ་ལྟ་བུ་འཇིགས་པའི་གཟུགས་ཅན་གྱིས་སྤྱོད་པ་འདོད་ཡོན་ལ་ལོངས་སྤྱོད་པའི་ཕྱིར་རམ་གཞན་གྱི་ངོ་མཚར་དུ་འཛིན་དུ་རེ་བའི་ཕྱིར་དུ་མ་གསུངས་ལ། འོ་ན་ཇི་ལྟར་ཞེ་ན། ཡིད་ནི་བརྟན་ནམ་གཡོ་འམ་ཅི་སྟེ་རྐྱེན་དང་འཕྲད་ན་ཉོན་མོངས་པའི་དབང་དུ་འགྲོ་བའམ་མི་འགྲོ་རང་གི་སེམས་ནི་སོ་སོར་བརྟག་པའི་ཆེད་དུའོ། ། ཞེས་པ་ལ་བདག་གི་དལ་བ་སོགས་སོ། ། གསུམ་པ་ཉེ་རྒྱུ་ལ་གཉིས་ཏེ། ཕྱག་རྒྱ་གཉིས་ཀྱི་དངོས་གྲུབ་ལ་ཐེ་ཚོམ་བསལ་བ་དང་། འབྲས་བུ་འགྲུབ་པའི་ཚུལ་ལོ། །
དང་པོ་ལ་གཉིས་ཏེ། ཞུ་བ་དང་། ལན་ནོ། ། དང་པོ་ནི། ལེའུ་བཅུ་པར། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་གསུངས་པ་ལ། རྡོ་རྗེ་སྙིང་པོས་གསོལ་པ། བུད་མེད་བདག་མེད་མའི་རྣལ་འབྱོར་དང་ལྡན་པ་ཡིས་ཉེ་རྒྱུའི་ཚེ།
དེའི་རྟེན་དུ་གྱུར་པའི་ཕྱག་རྒྱ་ཉིད་ཅེས་པ་ཇི་ལྟར་འཚོལ་བར་བརྗོད། ཕྱག་རྒྱ་ཕྱག་རྒྱ་གཉིས་དག་སྟེ། སྒྲུབ་པ་པོ་ཕྱག་རྒྱ་མ་བུད་མེད་ཀྱི་ལུས་ཅན་དང་། ཕྱག་རྒྱ་ཡང་བུད་མེད་ཀྱི་ལུས་ཅན་ཡིན་པས་ཕྱག་རྒྱའི་དངོས་གྲུབ་ཇི་ལྟར་འགྲུབ་པར་འགྱུར་ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཉེ་རྒྱུའི་ཚེ་རང་དང་རྟོགས་པ་མཉམ་པའི་ཐབས་རྙེད་ན་རྒྱུད་གཉིས་ཅིག་ཅར་དུ་གྲོལ་བར་འགྱུར་ལ། མ་རྙེད་ན་བུད་མེད་ཀྱི་གཟུགས་ནི་སྤངས་ནས་གཞན་བཅོམ་ལྡན་འདས་ཧེ་རུ་ཀའི་གཟུགས་སུ་བསྒྱུར་བར་བྱ་སྟེ། ནུ་མ་སྤངས་པ་བྷོ་ལ་སྟེ་རྡོ་རྗེར་འགྱུར་བར་བྱ་སྟེ། དེ་ཡང་ཀཀྐོ་ལའི་དབུས་སུ་ཡང་དག་པར་གནས།
ཀཀྐོ་ལའི་འགྲམ་གཉིས་དྲིལ་བུ་སྟེ་འབྲས་བུ་ཉིད་དུ་འགྱུར། ཟེ་འབྲུ་ནི་བྷོ་ལ་ཅན་དུ་སྟེ་རྡོ་རྗེ་ནོར་བུར་འགྱུར། ལྷག་མ་ལུས་སྤྱི་ནི་སྐྱེས་བུ་བདག་ཉིད་ཆེན་པོ་ཉིད་དགའ་བ་ཆེན་པོ་དང་ལྡན་པའི་ཧེ་རུ་ཀའི་གཟུགས་སུ་གནས་གྱུར་པ་ཡིན་ནོ། ། ཐབས་གང་གིས་ན་ཧེ་རུ་ཀར་སྦྱོར་བ་སྟེ་བསྒོམ་པ་ཙམ་གྱིས་སྐྱེས་པ་ཉིད་དུ་འགྱུར་ཞིང་འབད་རྩོལ་གྱི་དཀའ་བ་མེད་པར་སྐྱེས་བུར་འགྱུར་བའི་རྒྱུ་མཚན་ཡང་ཡོད་དེ། ཡིད་ལ་གང་བསམ་པ་དེ་རུ་གསལ་བར་བསྒྱུར་ནུས་པའི་མཐུ་ཐོབ་པས་སོ། ། དེ་ལྟ་བུའི་རྣལ་འབྱོར་པས་ཧེ་རུ་ཀར་བསྒྱུར་ནུས་པ་དེའི་ཕྱིར་ཕྱག་རྒྱའི་དངོས་གྲུབ་འགྲུབ་པར་འགྱུར་རོ། ། ཞེས་པ་ལ་བཅོམ་ལྡན་ཞེས་པ་ནས་དངོས་གྲུབ་འགྱུར་ཞེས་སོ། ། གཉིས་པ་འབྲས་བུ་ཐོབ་ཚུལ་ལ་གཉིས་ཏེ། མི་གནས་པའི་མྱ་ངན་ལས་འདས་པ་དང་། དེ་ལ་ཐེ་ཚོམ་བསལ་པའོ། །
དང་པོ་ནི། ཆགས་པ་སྐྱེ་བ་འཁོར་བ་དང་། འཇིགས་པ་ཞི་བ་མྱང་འདས་ཀྱི་མཐའ་དག་གིས་ཀྱང་ཐབས་དམིགས་པ་མེད་པའི་སྙིང་རྗེ་ཆེན་པོ་དང་། ཤེས་རབ་སྟོང་པ་དབྱེར་མེད་པའི་ཕྱག་རྒྱ་ཆེན་པོ་ཟིལ་གྱིས་གནོན་ནུས་པར་མི་འགྱུར་ཏེ། རྒྱུ་མཚན་གང་གིས་ཕྱིར་ན་ཐབས་ནི་འབྱུང་བ་སྐྱེ་བ་ཉིད་འཁོར་བའི་མཐའ་དང་། འཇིག་པ་ཤེས་རབ་ནི་སྲིད་པའི་མཐར་བྱེད་པ་ཞི་བ་མྱང་འདས་ཀྱི་མཐར་ལྟུང་བར་འགྱུར་བའི་ཕྱིར་ཞེས་པ་ལ་ཆགས་དང་སོགས་སོ། ། རྒྱུ་མཚན་དེས་ན་མི་གནས་པའི་མྱང་འདས་ནི་མཐར་ཐུག་གི་འབྲས་བུ་ཡིན་ཞིང་སྟོབས་དང་མི་འཇིགས་པའི་མཁྱེན་པའི་ཆ་དང་ལྡན་པའི་ཐུགས་རྗེས་འཁོར་བར་མི་གཏོང་བས་རབ་འཇིག་སྟེ་ཞི་བ་མྱང་འདས་ཀྱི་མཐའ་ཡོད་པ་མ་ཡིན། ཟད་པ་དང་མི་སྐྱེ་བ་ལ་སོགས་པ་སྤངས་པའི་ཆ་དང་ཤེས་རབ་ཀྱི་མྱང་འདས་མི་གཏོང་བས་མི་གནས་པའི་མྱང་འདས་དེ་ཉིད་ལ་ནི་ཆགས་པ་འཁོར་བའི་མཐའ་མེད་དོ། ། ཞེས་པ་ལ་དེས་ན་རབ་འཇིག་སོགས་སོ། ། གཉིས་པ་ནི།
འོ་ན་ཐུགས་རྗེས་འཁོར་བ་མི་གཏོང་བ་དེ་ཆགས་པ་དང་། ཤེས་རབ་ཀྱིས་མྱང་འདས་མི་གཏོང་བ་དེ་འཇིགས་པར་མཚུངས་སོ་ཞེ་ན། མི་མཚུངས་ཏེ་ལས་ཀྱིས་བཅིངས་པ་ཁ་ཅིག་ལས་ཉོན་གྱི་དབང་གིས་འཁོར་བའི་མཐར་ལྟུང་བར་འགྱུར་ཞིང་། ཉན་རང་ལ་ལ་ལས་ཉོན་འཇིག་པས་ཞི་བ་མྱང་འདས་ཀྱི་མཐར་ལྟུང་བར་འགྱུར་ལ། མི་གནས་པའི་མྱང་འདས་འདི་ལ་ནི་ལས་ཉོན་གྱི་སྐྱེ་བ་དང་འཇིག་པའི་དངོས་པོ་མེད་པས་སྐྱེ་བ་འཁོར་བ་དང་། ཟད་པ་མྱང་འདས་གཉིས་ཀའི་མཐའ་མེད་དོ། ། ཞེས་པ་ལ་ལ་ལ་སོགས་སོ། ། བཞི་པ་རིམ་གཉིས་རྣམ་གཞག་ལ་གསུམ་སྟེ། བསྒོམ་བྱ་རིམ་གཉིས་ཀྱི་རང་བཞིན། འབྲེལ་བར་སྒོམ་པའི་འཐད་པ།
གྲོལ་བའི་རྒྱུ་མཚན་ནོ། ། དང་པོ་ལ་བཞི་སྟེ། སྒོམ་པའི་གོ་རིམ། དེའི་ཡེ་ཤེས་ཟུང་དུ་འཇུག་པ། དེ་གང་ལས་བྱུང་བའི་དབང་ཡེ་ཤེས། དེ་ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ནི། སྒོམ་ཞེས་པ་བཤད་གཞིར་བྱས། རྣལ་འབྱོར་གང་གིས་ན། ལྷའི་རྣམ་པ་གསལ་བར་བསྐྱེད་པའི་རིམ་པའི་རྣལ་འབྱོར་གྱིས་སོ། །
གང་ཟག་གང་གིས་ན་ཐ་མལ་གྱི་སྤྱོད་པ་བརྟུལ་ཞིང་ལྷའི་རྣལ་འབྱོར་ལ་ཞུགས་པ་ཅན་གྱིས་སོ། ། ཚུལ་ཇི་ལྟར་ན་སྤྲོས་པ་སྟེ་ཕྱི་རོལ་གྱི་ཕུང་ཁམས་སྐྱེ་མཆེད་ཐམས་ཅད་ལྷའི་རྣམ་པར་སྒོམ་མོ། ། ཞེས་པ་ལ་བསྐྱེད་པའི་སོགས་སོ། ། དེ་ལྟར་ལྷའི་རྣལ་འབྱོར་གྱིས་ཐ་མལ་གྱི་རྣམ་རྟོག་སྦྱངས་ནས་བསྐྱེད་རིམ་ལྷའི་རྣམ་པའི་སྤྲོས་པ་རྨི་ལམ་ལྟར་ཤེས་པར་བྱས་ནས་སྤྲོས་པ་ཉིད་ནི་སྤྲོས་མེད་རྣམ་པར་མི་རྟོག་པའི་ཡེ་ཤེས་སུ་བྱེད་པ་རྫོགས་རིམ་གྱིས་གྱ་ནོམ་ལྷར་ཞེན་གྱི་རྣམ་རྟོག་སྦྱོང་བ་ཡིན་ནོ། ། ཞེས་པ་ལ་སྤྲོས་པ་སོགས་སོ། ། གཉིས་པ་ནི། ཇི་ལྟར་སྣང་ལ་རང་བཞིན་མེད་པ་སྒྱུ་མ་རྨི་ལམ་དང་། ཇི་ལྟར་སྣང་ཡང་ཐོགས་པ་ཐམས་ཅད་དང་བྲལ་བ། བར་མའི་སྲིད་པའི་གཟུགས་གང་ཡིན་པ་ལྟར། ཏིང་ངེ་འཛིན་ལ་རྟག་ཏུ་གོམས་པའི་སྦྱོར་བ་ཡིས་དཀྱིལ་འཁོར་ཏེ་བདེ་བ་ཆེན་པོའི་ཡེ་ཤེས་བསྐྱེད་པ་ཉིད་ནི་དེ་བཞིན་དུ་ཟུང་འཇུག་ཏུ་འདོད་དོ། །
ཞེས་པ་ལ་ཇི་ལྟར་སྒྱུ་མ་སོགས་སོ། ། གསུམ་པ་ནི། བདེ་ཆེན་གྱི་ཡེ་ཤེས་དེ་དབང་གང་དང་འབྲེལ་བ་ཡིན་ཞེ་ན། ཕྱག་རྒྱ་ཆེན་པོ་ཤེས་རབ་ཡེ་ཤེས་ཀྱི་དབང་བསྐུར་བ་དང་འབྲེལ་བས་ཇི་ལྟར་རང་བཞིན་མེད་པ་སྤྲོས་བྲལ་དུ་ཤེས་པའི་བདེ་བ་ཆེན་པོ་འབྱུང་ལ། བདེ་ཆེན་གྱི་ཡེ་ཤེས་དེ་ཡིས་གྱ་ནོམ་ལྷར་ཞེན་གྱིས་རྣམ་རྟོག་སྤོང་བ་འདི་ནི་ཤེས་རབ་ཡེ་ཤེས་ཀྱི་དབང་གི་བྱིན་རླབས་ཡིན་ཞིང་། ཐབས་གཞན་ལས་དཀྱིལ་འཁོར་ཏེ་བདེ་ཆེན་ལྷན་ཅིག་སྐྱེས་པའི་ཡེ་ཤེས་འབྱུང་བ་མེད་དོ། ། ཞེས་པ་ལ་ཕྱག་རྒྱ་ཆེན་པོའི་སོགས་སོ། ། བཞི་པ་ནི། བདེ་བ་གནག་ཅིང་སྟེ་མི་བསྐྱོད་པ། བདེ་བ་སེར་པོ་རིན་འབྱུང་།
བདེ་བ་དམར་པོ་འོད་དཔག་མེད། བདེ་བ་དཀར་པོ་རྣམ་སྣང་། བདེ་བ་ལྗང་ཁུ་དོན་གྲུབ། བདེ་བ་སྔོ་བ་རྡོ་རྗེ་སེམས་དཔའ། བདེ་བ་རྒྱུ་བ་བཅུད་དང་། མི་རྒྱུ་བ་སྣོད་ཀུན། བདེ་བ་ཤེས་རབ་ཡུམ་གྱི་རྣམ་པ། བདེ་བ་ཐབས་ཡབ་ཀྱི་རྣམ་པ། དེ་བཞིན་དུ་ཀུན་ཏུ་རྒྱུ་སྐྱེས་བདེ་ལྷ་ཞལ་སྦྱོར། བདེ་བ་དངོས་པོ་གསལ་བ་དང་།
དངོས་མེད་བདེ་སྟོང་པ་སྟེ་ཟུང་འཇུག མདོར་ན་དེ་ཐམས་ཅད་རྡོ་རྗེ་སེམས་དཔའི་རང་བཞིན་ཆོས་ཀྱི་དབྱིངས་ཀྱི་ངང་ལས་བྱུང་བདེ་བར་བརྗོད་དོ། ། ཞེས་པ་ལ་བདེ་བ་གནག་ཅིང་སོགས་སོ། ། དོན་ནི་ནག་པ་ལ་སོགས་པའི་ཁ་དོག་དྲུག སྣོད་བཅུད་ཀུན་ཐབས་ཤེས་རབ་འཁོར་འདས་ཀུན་བདེ་ཆེན་ལྷན་སྐྱེས་ཀྱི་ཡེ་ཤེས་དེའི་ཆོ་འཕྲུལ་ཡིན་ཞིང་། ཡེ་ཤེས་དེ་ལས་མ་འདས་ཞེས་པའོ། ། གཉིས་པ་འབྲེལ་པར་བསྒོམ་པའི་འཐད་པ་ལ་གཉིས་ཏེ། རང་གི་ངོ་བོ་རྟེན་དང་བརྟེན་པ་དང་། ། ཐོབ་བྱ་འབྲས་བུ་གཉིས་ཡིན་པའོ། ། དང་པོ་ལ།
ཞུས་པ་དང་། ལན་གཉིས་སོ། ། དང་པོ་ནི། རྡོ་རྗེ་སྙིང་པོས་གསོལ་པ། རྫོགས་པའི་རིམ་པའི་རྣལ་འབྱོར་འདི་ཉམས་སུ་བླངས་པ་ལས་བྱུང་བ་དེ་ཡི་བདེ་བ་བདེ་བ་ཆེན་པོར་བརྗོད་ཅིང་། རྫོགས་པའི་རིམ་པ་ནི་རྟོག་པ་ཐམས་ཅད་དང་བྲལ་བས་བསྒོམ་པ་མེད་པ་སྟེ་རྫོགས་རིམ་བརྐྱང་པ་བསྒོམས་པས་ཆོག་པ་ལ་ལྷ་བསྐྱེད་པའི་རིམ་པ་ཡིས་ནི་ཅི་ཞིག་འཚལ། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཨེ་མ་བྱང་ཆུབ་སེམས་དཔའ་ཆེན་པོ་ཞེས་བོས་ནས།
རྫོགས་རིམ་རྐྱང་པ་ལ་དད་པའི་ཤུགས་ཀྱིས་རྟེན་བསྐྱེད་རིམ་བསྒོམ་པ་མེད་ན་བརྟེན་པ་རྫོགས་རིམ་ཡང་རབ་ཏུ་ཉམས་ཏེ། རྟེན་ལུས་ཀྱི་དངོས་པོ་མེད་པར་བརྟེན་པ་གང་ལས་བདེ་སྟེ་བདེ་བ་འབྱུང་བར་སྨྲ་བར་མི་ནུས་པས་སོ། ། ཞེས་པ་ལ་བཅོམ་ལྡན་འདས་སོགས་སོ། ། དེ་ལྟར་ན་ཁྱབ་བྱ་དང་ཁྱབ་བྱེད་ཀྱི་ཚུལ་གྱིས་ནི་ཁྱབ་བྱེད་བདེ་བས་ཁྱབ་བྱ་འགྲོ་བ་བརྟན་གཡོ་ཐམས་ཅད་ལ་ཁྱབ་པ་ཉིད་དོ། ། དཔེ་ཇི་ལྟར་ན་མེ་ཏོག་ལ་གནས་པའི་དྲི་དེ་རྟེན་མེ་ཏོག་གི་དངོས་པོ་མེད་པར་ཤེས་པར་མི་འགྱུར་བ་དེ་བཞིན་དུ། རྟེན་བསྐྱེད་རིམ་ལྷའི་གཟུགས་ལ་སོགས་པའི་དངོས་པོ་མེད་པར་བརྟེན་པ་རྫོགས་རིམ་གྱི་བདེ་བ་ཉིད་ཀྱང་དམིགས་པར་མི་འགྱུར་རོ། ། ཞེས་པ་ལ་ཁྱབ་དང་ཁྱབ་བྱེད་སོགས་སོ། ། གཉིས་པ་ལ་གསུམ་སྟེ། མདོར་བསྟན། རྒྱས་པར་བཤད་པ།
མཇུག་བསྡུ་བའོ། ། དང་པོ་ནི། རྟོགས་བྱ་དངོས་པོའི་ཆོས་ཀུན་ལ་རང་བཞིན་གྱི་ཆོས་སྐུས་ཁྱབ་པས་དངོས་པོ་དང་། དེ་ལྟར་ཀུན་ལ་དངོས་པོས་ཁྱབ་ཀྱང་དངོས་པོའི་དྲི་མས་མ་གོས་པས་དངོས་པོ་ང་མ་ཡིན། ཤེས་བྱ་ཇི་ལྟ་བ་དང་ཇི་སྙེད་པའི་དངོས་པོ་ཀུན་རྟོགས་པའི་ཕྱིར་སངས་རྒྱས་དང་། གང་ཟག་གང་ཞིག་ལེ་ལོས་བསྣུན་པ་བསམ་པ་དང་བསྒོམ་བྱུང་གི་ཤེས་རབ་མེད་པ་དང་། རྨོངས་པ་སྟེ་ཐོས་བྱུང་གི་ཤེས་རབ་མེད་པ་གང་གིས་ཟབ་པ་མཆོག་ཆོས་ཀྱི་སྐུ་ང་མི་ཤེས་སོ། ། ཞེས་པ་ལ་དངོས་ང་སོགས་སོ། ། གཉིས་པ་ལ་གཉིས་ཏེ། རྟེན་རྣམ་པར་དག་པ་དང་།
བརྟེན་པ་སྐུའི་རྣམ་དག་གོ ། དང་པོ་ནི། ཟག་མེད་དབྱིངས་ཀྱི་རྡོ་རྗེ་བཙུན་མོའི་བྷ་ག་ནི་ཨེ་ཡི་རྣམ་པའི་ཆ་བྱད་གཟུགས་ཏེ་རྣམ་ཐར་སྒོ་གསུམ་གྱི་རང་བཞིན་ཆོས་འབྱུང་གྲུ་གསུམ། དེའི་ནང་དུ་སངས་རྒྱས་བཞུགས་པའི་གཞལ་ཡས་ཁང་རིན་པོ་ཆེའི་ཟ་མ་ཏོག་ལྟ་བུ་ཕྱི་དབྱིབས་ཀྱི་བདེ་བ་ཅན་དུ་ལོངས་སྐུ་རྟག་ཏུ་རྒྱུན་མི་ཆད་པར་བཞུགས་སོ། ། ཞེས་པ་ལ་རྡོ་རྗེ་བཙུན་མོའི་སོགས་སོ། ། གཉིས་ལ་གཉིས་ཏེ། ཆོས་སྐུ་ཐམས་ཅད་ཀྱི་བདག་ཉིད་དུ་བསྟན་པ་དང་། གཟུགས་སྐུ་མཚན་དཔེའི་རྣམ་པ་ཅན་ནོ། ། དང་པོ་ནི། འཆད་པ་པོའི་སྟོན་པ་དང་།
བཤད་བྱའི་ཆོས་སྔགས་ཀྱང་ང་། རང་གི་ཚོགས་ལྡན་འཁོར་ཉན་པ་པོ་ང་། འཇིག་རྟེན་ལ་ལམ་སྟོན་པའི་བསྒྲུབ་བྱ་མཛད་པ་འཕྲིན་ལས་ང་། འཇིག་རྟེན་དུར་ཁྲོད་དང་འཇིག་རྟེན་ལས་འདས་པའི་དཀྱིལ་འཁོར་གྱི་ལྷ་ང་། ཁ་དོག་གི་ཞེན་པ་སྤངས་པའི་དུས་སུ་སྐྱེས་པའི་ལྷན་ཅིག་སྐྱེས་དགའི་རང་བཞིན་ང་སྟེ་ཆོས་སྐུ་ཉིད་དོ། ། ཞེས་པ་ལ་འཆད་པ་པོ་ང་སོགས་སོ། ། འོ་ན་ལྷན་སྐྱེས་གང་ཞེ་ན། དགའ་བ་དང་པོ་གསུམ་ལས་མཆོག་ཏུ་གྱུར་པས་ལྷན་སྐྱེས། དེ་ལ་བཞི་ལས་ལྷན་སྐྱེས་ཀྱི་ལྷན་སྐྱེས་ནི་མཐའ། དུས་ནམ་སྐྱེ་ན་དགའ་བྲལ་བྱང་སེམས་ལྷུང་བའི་དང་པོར་ཏེ་མ་ལྷུང་བའི་དུས་དེར་ནི་སྐྱེ་ཞིང་།
དཔེ་ཇི་ལྟར་ན། མུན་པ་ལ་ནི་མར་མེ་ལྟར། མར་མེས་མུན་པ་བསལ་ཞིང་དངོས་པོ་གསལ་བར་བྱེད་པ་དེ་བཞིན་དུ། ལྷན་སྐྱེས་ཀྱི་ཡེ་ཤེས་ཀྱིས་ཀྱང་མ་རིག་པའི་མུན་པ་འཇོམས་ཤིང་དངོས་པོའི་གནས་ལུགས་རྟོགས་ཤིང་གསལ་བར་བྱེད་པ་བུས་ཀྱང་ཡིད་ཆེས་གྱིས་ཤིག ཅེས་པ་ལ་མཆོག་མཐའ་སོགས་སོ། ། གཉིས་པ་ནི། བཙུན་མོའི་བྷ་ག་བདེ་བ་ཅན་ཏེ་ཆོས་འབྱུང་གི་ནང་དུ་ཚུད་པའི་གཞལ་ཡས་ཁང་དུ་གཙོ་བོ་སྟོན་པ་ཕྱག་ཞབས་ཀྱི་འཁོར་ལོ་ལ་སོགས་པ་མཚན་སུམ་ཅུ་རྩ་གཉིས་དང་། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བརྒྱད་ཅུར་ལྡན་པའོ། ། དེ་ལྟ་བུའི་རྒྱུ་རྡོ་རྗེ་འཆང་ཞུ་བ་ཁུ་བ་ཞེས་བྱ་བའི་རྣམ་པར་གནས་པ་ཆོས་སྐུ། གོང་གི་གཟུགས་སྐུ་དེ་མེད་པས་ནི་ཆོས་སྐུ་བདེ་བ་མེད་པར་འགྱུར།
ཆོས་སྐུ་བདེ་བ་མེད་ན་གཟུགས་སྐུ་དེ་མེད་པར་འགྱུར་ཏེ། ཆོས་སྐུ་དང་གཟུགས་དེ་ཡ་གྱལ་དུ་གནས་པའི་ནུས་པ་མེད་པའི་ཕྱིར་ཕན་ཚུན་བལྟོས་པ་དང་བཅས་པའོ། ། ཞེས་པ་ལ་བཙུན་མོའི་བྷ་ག་སོགས་སོ། ། གསུམ་པ་མཇུག་བསྡུ་བ་ནི། ཚད་མེད་ལྷའི་རྣལ་འབྱོར་བསྒོམ་པ་ལས་འབྲས་བུ་ཆོས་ཀྱི་སྐུ་བདེ་བ་དང་སྟོང་བ་ཟུང་དུ་འཇུག་པའི་རང་བཞིན་ཡིན་པ་དེའི་ཕྱིར། སངས་རྒྱས་ཞལ་ཕྱག་གི་རྣམ་པའི་དངོས་པོ་མ་ཡིན་ཞིང་སངས་རྒྱས་དེ་ཉིད་མཚན་དཔེས་བརྒྱན་པའི་གཟུགས་སྐུར་སྣང་བས་དངོས་མེད་ཀྱི་ཚུལ་ཡང་མ་ཡིན་ནོ། ། ཞེས་པ་ལ་ལྷའི་རྣལ་འབྱོར་སོགས་སོ། ། གསུམ་པ་གྲོལ་པའི་རྒྱུ་མཚན་ལ་གསུམ་སྟེ། དག་པ་གསུམ་གྱི་རང་བཞིན་ཡིན་པ། ཐབས་ཁྱད་པར་ཅན་གྱིས་ཟིན་པ།
རིགས་དང་རིགས་བདག་ཡིན་པའོ། ། དང་པོ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། གཟུགས་སྐུ་ཞལ་ཕྱག་གི་རྣམ་པ་སྒྱུ་མ་ལྟ་བུའི་གཟུགས་ཅན་ཉིད་ནི་ལྷ་སོ་སོའི་དག་པ། ཆོས་སྐུ་མཆོག་ཏུ་བདེ་བས་ཁ་དོག་ལ་སོགས་པས་གཟུགས་མེད་པ་ནི་དེ་བཞིན་ཉིད་ཀྱི་དག་པ། དེའི་ཕྱིར་འགྲོ་བ་ཀུན་ལ་སངས་རྒྱས་ཀྱི་རྒྱུ་རང་བཞིན་གྱི་ལྷན་ཅིག་སྐྱེས་པ་སེམས་གསལ་སྟོང་ནི་རང་རིག་པའི་དག་པ་ཡིན་ནོ། ། ཞེས་པ་ལ་ཞལ་ཕྱག་སོགས་སོ། ། གཉིས་པ་ནི།
རང་བཞིན་ལྷན་ཅིག་སྐྱེས་པར་བརྗོད་པའི་སེམས་གསལ་སྟོང་ནི་རྒྱུ་རྒྱུད་ཀྱི་རང་རིག་པའི་དག་པ་དང་། དམིགས་པ་ཀུན་ལས་རབ་ཏུ་གྲོལ་བའི་རང་བཞིན་གྱིས་རྣམ་པར་དག་པའི་རྣམ་པའི་སེམས་ཀྱིས་ནི་གནས་པའི་སེམས་ཅན་ཐམས་ཅད་ཀྱི་སེམས་རང་བཞིན་གྱི་མྱ་ངན་ལས་འདས་པ་ཉིད་ནི་རྒྱུ་རྒྱུད་ཀྱི་དེ་བཞིན་ཉིད་ཀྱི་དག་པ། ལུས་ལྷའི་རྣམ་པའི་གཟུགས་ཀྱིས་ནི་བཞིན་དང་ལག་པ་ཁ་དོག་སྔོན་པོ་སོགས་སོ་སོར་གནས་པ་ནི། ལུས་ཅན་ཀུན་སྐྱེས་པ་ཙམ་གྱིས་ལྷའི་རྣམ་པར་གནས་པ་ནི་རྒྱུ་རྒྱུད་ཀྱི་ལྷ་སོ་སོའི་དག་པ་ཡིན་ནོ། ། དེ་ལྟར་ཡིན་མོད་འོན་ཀྱང་ལམ་ལ་འབད་དགོས་ཏེ། བག་ཆགས་ཕལ་པ་སྟེ་གློ་བུར་གྱི་དྲི་མས་བསྒྲིབས་པས་དེ་སྦྱོང་དགོས་པས་སོ། ། ཞེས་པ་ལ་རང་བཞིན་ཞེས་པ་ནས་ཕལ་པས་སོ་ཞེས་སོ། ། གཉིས་པ་ཐབས་ཁྱད་པར་ཅན་གྱིས་ཟིན་པ་ལ་གཉིས་ཏེ། ཐབས་ཀྱི་ངོ་བོ་དང་། གཞན་གྱིས་མི་ཤེས་པར་བསྟན་པའོ། །
དང་པོ་ལ་བཞི་སྟེ། རིགས་འདྲ། བཟློག་པ། སྣམ་པ། བསྣན་པ་གཉེན་པོར་ཆེ་བའོ། ། དང་པོ་ནི། གཡོ་བའི་དུག་གི་དུམ་བུ་གང་གིས་ཟིན་པ་ཉིད་ཀྱིས་སྐྱེ་བོ་ཐམས་ཅད་འཆི་བའམ་སྨྱོ་བར་འགྱུར་བ་དུག་གི་དེ་ཉིད་བཅོས་ཐབས་ཤེས་པ་དེས་རྫས་ཀྱི་དུག་གིས་གཡོ་བའི་དུག་ནི་འབིགས་ཤིང་འཇོམས་པར་བྱེད་དོ། ། ཞེས་པ་ལ་དུག་གི་སོགས་སོ། ། གཉིས་པ་ནི། ཇི་ལྟར་རླུང་ནད་ཆུང་ངུ་དག་གིས་ཟིན་པ་དེ་ལ་རླུང་ནད་ཆེན་པོ་བསྐྱེད་པའི་རྒྱུ་མོན་སྲན་སྡེའུའི་བཟའ་བ་སྦྱིན་ཏེ།
རླུང་ལ་རླུང་ནད་བསྐྱེད་པའི་སྨན་སྟེར་བ་བཟློག་པའི་སྨན་ནི་བརྟགས་པ་ལས་རླུང་གིས་རླུང་ལ་བསྣུན་ཞིང་འཇོམས་པར་བྱེད་པ་བཞིན་དུ་ལྷ་བསྒོམ་པའི་རྣམ་རྟོག་ལས་ནི་ཐ་མལ་གྱི་རྣམ་རྟོག་དག་པར་བྱེད་པ་དང་། སྲིད་པ་སྣོད་གཞལ་ཡས་ཁང་དང་བཅུད་ལྷར་བསྒོམ་པ་ཉིད་ཀྱིས་ཐ་མལ་སྣོད་བཅུད་ཀྱི་སྲིད་པ་དག་པར་བྱེད་པ་ཡིན་ནོ། ། ཞེས་པ་ལ་ཇི་ལྟར་རླུང་གིས་སོགས་སོ། ། གསུམ་པ་ནི། ཇི་ལྟར་རྣ་བར་ཆུ་ཆུང་ངུར་ཞུགས་པ་ལ་ཆུ་གཞན་མང་དུ་བླུགས་པ་ཡིས་ནི་དགུག་པར་བྱ་བ་དེ་བཞིན་དུ། ཐ་མལ་གྱི་དངོས་པོའི་རྣམ་རྟོག་ཀྱང་ལྷའི་རྣམ་པར་ངེས་པའི་རྟོག་པས་སྦྱང་བར་བྱའོ། ། ཞེས་པ་ལ་ཇི་ལྟར་རྣ་བར་སོགས་སོ། ། བཞི་པ་ནི། ཇི་ལྟར་ཚད་པ་ལ་སྟེ་མེས་འཚིག་པ་ཡང་ཧ་ཅང་ཐག་ཉེ་བ་ཡིན་པའི་མེ་ཡིས་ཡང་ནི་གདུང་བར་བྱ་བས་སྐམ་ཞིང་ཞི་བར་འགྱུར་བ་དེ་བཞིན་དུ། ཐ་མལ་གྱི་འདོད་ཆགས་ཀྱི་མེས་འཚིག་པ་འདུ་ཤེས་གསུམ་ལྡན་ལ་སོགས་པ་ཐབས་མཁས་ཀྱིས་འདོད་ཆགས་ཀྱི་མེ་ཡིས་གདུང་བར་བྱ་སྟེ།
རྡོ་རྗེ་གུར་ལས། འདོད་ཆགས་ཀྱིས་བསྐྱེད་འཇིག་རྟེན་པ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། རྡོ་རྗེ་ཆགས་པ་ཡོངས་ཤེས་པ། ། ཡིད་ནི་རྡོ་རྗེ་སེམས་དཔར་འགྱུར། ། ཞེས་གསུངས་པས་སོ། ། ཞེས་པ་ལ་ཇི་ལྟར་འཚེད་པས་སོགས་སོ། ། མདོར་ན་སྐྱེ་བོ་མི་ཟད་པ་ཡི་ལས་ཉོན་མོངས་པ་ལྔ་དང་། འདོད་ཡོན་བསྟེན་པ་གང་དང་གང་གིས་འཁོར་བར་འཆིང་བར་འགྱུར་བ་རིམ་གཉིས་ཀྱི་ཐབས་དང་བཅས་པས་ཟིན་ན་འཆིང་བའི་གཞི་དེ་ཉིད་ཀྱི་སྲིད་པའི་འཆིང་བ་ལས་གྲོལ་བར་འགྱུར་ཏེ། དཔེར་བརྗོད་ན།
ཐ་མལ་པའི་ཆགས་པས་འཇིག་རྟེན་འཆིང་བར་འགྱུར་བ་དཀྱིལ་འཁོར་ལ་སོགས་པ་ཐབས་མཁས་ཀྱི་འདོད་ཆགས་ཉིད་ཀྱིས་རྣམ་པར་གྲོལ་བར་འགྱུར་བ་ལྟ་བུའོ། ། ཞེས་པ་ལ་སྐྱེ་བོ་མི་ཟད་པ་ཡི་སོགས་སོ། ། གཉིས་པ་གཞན་གྱིས་མི་ཤེས་པར་བསྟན་པ་ནི། རིགས་འདྲ་གཉེན་པོར་ཆེ་བ་ལ་སོགས་པ་བཟློག་པའི་བསྒོམ་པ་འདི་ཉིད་ནི་སངས་རྒྱས་པ་ཡིན་ཀྱང་གསང་ཆེན་ཟབ་མོའི་ལམ་ལས་ཕྱི་རོལ་ཏུ་གྱུར་པའི་དབུ་སེམས་དང་། ཐེག་པ་ཆེན་པོ་ལ་སྡང་པའི་ཉན་ཐོས་བྱེ་མདོ་མུ་སྟེགས་བྱེད་དང་འདྲ་བ་རྣམས་ཀྱིས་མི་ཤེས་སོ། ། ཞེས་པ་ལ་བཟློག་པའི་སོགས་སོ། ། གཉིས་པ་རིགས་དང་རིགས་བདག་ཡིན་པ་ལ་གཉིས་ཏེ། རིགས་དང་རིགས་བདག་བྱང་ཆུབ་སེམས་ཀྱི་དཀྱིལ་འཁོར་ལ་སྦྱར་བ་དང་། རིགས་ཀྱི་དབྱེ་བསྡུའོ། ། དང་པོ་ལ་གཉིས་ཏེ།
མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བརྟེན་པ་ལ་སོགས་པ་འབྱུང་བ་ལྔའི་རང་བཞིན་ལས་ཐབས་དཀྱིལ་འཁོར་འཁོར་ལོའི་སྙོམས་འཇུག་ཀུན་ཏུ་རུ་ལས་ཉམས་མྱོང་ལྔ་རུ་འགྱུར་བ་ཡིན་ཏེ། བརྟེན་པ་དགའ་བ་ཆེན་པོ་ལྷན་ཅིག་སྐྱེས་པའི་ཡེ་ཤེས་གཅིག་ཉིད་ལས་རྒྱུ་འབྱུང་བ་དང་ཉོན་མོངས་པ་ལ་སོགས་པའི་དབྱེ་བས་ལྔ་རུ་འགྲོ་བར་འགྱུར་རོ། ། ཞེས་པ་ལ་འབྱུང་བ་སོགས་སོ། ། གཉིས་པ་ནི། ཐབས་ཀྱི་བྷོ་ལ་དེ་དང་ཤེས་རབ་ཀྱི་ཀཀྐོ་ལ་སྦྱོར་བས་ཕན་ཚུན་རེག་པས་སྲ་བའི་བག་ཆགས་ཀྱིས་བསྐྱེད་པའི་སྲ་བ་ས་ནི་གཏི་མུག་དག་པ་ཆོས་ཀྱི་ཕྱིར་ལྷ་མོ་སྤྱན་མ་དང་། གཏི་མུག་དག་པ་རྣམ་པར་སྣང་མཛད་དུ་བརྗོད་དོ། ། གང་གི་ཕྱིར་ན་བྱང་སེམས་ཁུ་ཁྲག་གང་རུང་གི་བདག་ཉིད་གཤེར་བ་ཉིད་ཡིན་ལ་གཤེར་བ་ཆུའི་ཁམས་སུ་བརྗོད་ཅིང་།
ཆུ་ནི་མི་བསྐྱོད་པའི་གཟུགས་ཀྱི་ཕྱིར་མཱ་མ་ཀི་དང་། ཞེ་སྡང་དག་པ་འདྲེན་པ་མི་བསྐྱོད་པའི་རིགས་ཡིན་ནོ། ། ཐབས་དང་ཤེས་རབ་གཉིས་ཀྱིས་བསྐྱོད་པ་སྟེ་བསྲུབ་ཅིང་བསྲུབ་པའི་སྦྱོར་བ་ལས་དྲོད་ཀྱི་བདག་ཉིད་མེ་ནི་རྟག་ཏུ་སྐྱེ་བར་འགྱུར་ལ། མེ་ནི་གོས་དཀར་མོ་དང་འདོད་ཆགས་དག་པ་དཔག་མེད་རྡོ་རྗེ་ཡིན་ཏེ། སེམས་ཀྱི་འདོད་ཆགས་ལུས་ཀྱི་དྲོད་ལས་འབྱུང་བར་འགྱུར་རོ། ། གནས་ཀཀྐོ་ལར་ནི་གང་ཞིག་བྱང་སེམས་འབབ་པའི་རྒྱུ་དེ་ནི་རླུང་གི་རང་བཞིན་ཅན། རླུང་ནི་སྒྲོལ་མ་དང་ཕྲག་དོག་དག་པ་དོན་ཡོད་གྲུབ་པ་ཡིན་ཏེ། དོན་ཡོད་གྲུབ་པ་རླུང་གནས་གྱུར་པ་ལས་འབྱུང་བ་ཉིད་དོ། ། དགའ་བ་དང་བདེ་བ་གཅིག་ཅིང་སྐད་དོད་ལ་ར་མ་སུ་ཁ་ཟེར། རའི་སྒྲ་ལས་དྲངས་ན་ར་ག་འདོད་ཆགས་དང་རཀྟ་ཁྲག་ཏུ་འགྱུར་ཞིང་དགའ་བ་ཐོགས་པ་དང་བྲལ་བས་ནམ་མཁའི་མཚན་ཉིད་དེ།
ནམ་མཁའ་དང་སེར་སྣ་རིན་ཆེན་རྡོ་རྗེ་འགྱུར་ཏེ། སེར་སྣ་ནམ་མཁའི་མཚན་ཉིད་ཅན་གྱིས་བདེ་བ་ཆེན་པོ་ལས་འབྱུང་བ་ཉིད་དོ། ། ཞེས་པ་ལ་བྷོ་ལ་ཀཀྐོ་ལ་ཞེས་པ་ནས་ནམ་མཁའ་ལས་བྱུང་ཉིད་ཅེས་སོ། ། གཉིས་པ་ནི། འབྱུང་བ་ལྔ་ལ་བརྟེན་པའི་སེམས་ནི་ཞུ་བདེ་ལྷན་སྐྱེས་ཀྱི་ཡེ་ཤེས་ཆེན་པོ་གཅིག་ཉིད་ལ་འབྱུང་བ་ལྔའི་གཟུགས་ཀྱིས་རིགས་ལྔའི་རྣམ་པར་མཚོན་ཞིང་། རིགས་ནི་འབྱུང་བ་ལྔ་པོ་དེ་ཉིད་ལས་འབྱུང་བ་གཅིག་གི་ས་ན་ཐམས་ཅད་ཡོད་པས་ལྔ་ལྔར་ཕྱེ་སྟེ། རེ་རེ་ལ་ཡང་ཕྱེ་བས་རིགས་སྟོང་ཕྲག་དུ་མ་སྐྱེས་པ་ཉིད་ཡིན་ལ། དབྱེ་བ་འདི་དག་ཀྱང་བདེ་ཆེན་མཆོག་ཏུ་ཕན་པ་ལྷན་སྐྱེས་པའི་ཡེ་ཤེས་ཉིད་དུ་རང་བཞིན་གཅིག་སྟེ། ལྷན་སྐྱེས་ཀྱི་ཡེ་ཤེས་ལས་ཕྱེ་བ་དེའི་ཕྱིར། ཡང་སེམས་ནི་ཆེན་པོ་གཅིག་ཉིད་ལ་འདོད་ཆགས་ལ་སོགས་པ་ཉོན་མོངས་པ་སེམས་ལྔ་ཡིས་དབྱེ་བས་ལྔ་རུ་འགྲོ་བར་འགྱུར་ཏེ།
གང་གཱའི་ཀླུང་ནི་བཅུའི་བྱེ་མ་སྙེད་ཀྱི་གྲངས་དང་མཉམ་པ་ཉིད་ཀྱིས་རིགས་གཅིག་ལ་ནི་དེ་བཞིན་གཤེགས་པའི་རིགས་ཀྱི་ཚོགས་ལྔ་རུ་འགྱུར་ཞིང་། རིགས་ཀྱི་ཚོགས་དེ་ལ་ཕྱེ་བས་རིགས་ནི་དུ་མ་རྣམས་སུ་འགྱུར་ལ། དུ་མ་དེ་རྣམས་ཀྱི་རིགས་ལ་རིགས་ནི་རྣམ་པ་བརྒྱ་ཡོད་དེ། འབྱུང་བ་ལྔའི་སྟེང་དུ་ཉོན་མོངས་པ་ལྔ་ལྔ་སྟེ་ཉི་ཤུ་རྩ་ལྔ། དེ་རེ་རེ་ལ་ཤ་ཆེན་གྱི་དྭངས་མ་སྤྱི་ཁྱབ་ཏུ་བཏང་ནས་བདུད་རྩི་བཞི་བཞིར་ཕྱེ་བས་རྒྱུའི་རིགས་བརྒྱ། རིགས་ལྔ་ལ་མངོན་བྱང་གི་ཡེ་ཤེས་ལྔ་ལྔར་ཕྱེ་བས་ཉི་ཤུ་རྩ་ལྔ། དེ་རེ་རེ་འཁོར་ཡུམ་བཞི་བཞི་དང་ལྡན་པས་བསྐྱེད་རིམ་གྱི་རིགས་བརྒྱ། རྟེན་ཐིག་ལེ་ཕྲ་མོ་གཅིག་ཀྱང་འབྱུང་བ་ལྔ་དང་ལྡན་པས་ལྔ་པོ་རེ་རེ་ལའང་བདུད་རྩི་བཞི་བཞི་སྟེ་ཉི་ཤུ། དེ་རེ་རེའང་བརྟེན་པ་མཚོན་བྱེད་དཔེའི་ཡེ་ཤེས་ལྔ་ལྔར་ལྡན་པས་རྫོགས་རིམ་གྱི་རིགས་བརྒྱ། སྤྲུལ་སྐུ་རིགས་ལྔ་ལ་ཡེ་ཤེས་ལྔ་ལྔར་ཕྱེ་བས་ཉི་ཤུ་རྩ་ལྔ།
དེ་རེ་རེའང་འཁོར་ཚད་མེད་བཞི་འམ་ལྷ་མོ་བཞི་བཞི་དང་ལྡན་པས་འབྲས་བུའི་རིགས་བརྒྱའོ། ། རིགས་བརྒྱ་པོ་དེ་རྣམས་ལ་ཡང་ཕྱེ་བས་རིགས་ཆེན་འབུམ་ཕྲག་རྣམས་དང་། འབུམ་ལས་བྱེ་བ་སྟེ་དབྱེ་བའི་རིགས་ལ་གྲངས་ནི་མེད་པར་འགྱུར་ཞིང་། གྲངས་མེད་པ་དེ་ལ་སླར་ཡང་ཕྱེ་བས་རིགས་ལ་གྲངས་མེད་པའི་རིགས་རྣམས་ཉིད་དུ་འགྱུར་ཏེ། སྦྱང་གཞི་འཁོར་བའི་རིགས་མཐའ་ཡས་ཤིང་། སྦྱོང་བྱེད་ལམ་གྱི་ཡེ་ཤེས་ཀྱང་མཐའ་ཡས། འབྲས་བུ་སངས་རྒྱས་ཡེ་ཤེས་ཀྱང་མཐའ་ཡས་པའི་ཕྱིར། དེ་ཐམས་ཅད་མཆོག་ཏུ་དགའ་བའི་ལྷན་ཅིག་སྐྱེས་པའི་ཡེ་ཤེས་ཀྱི་རིགས་ལས་བྱུང་བ་རྣམས་ཡིན་པའི་ཕྱིར་ན་དེར་འདུའོ། ། ཞེས་པ་ལ་སེམས་ནི་ཆེན་པོ་ཞེས་པ་ནས་བྱུང་བ་རྣམས་ཞེས་སོ། ། གཉིས་པ་ལེའུའི་མིང་ནི།
ཀྱེ་རྡོ་རྗེ་མཁའ་འགྲོ་མ་དྲ་བའི་སྡོམ་པ་ལས་དྲོད་ཀྱི་དངོས་གྲུབ་དང་དེའི་རྒྱུ་རིམ་གཉིས་སྒོམ་པ་དྲོད་དང་འབྲེལ་བའི་སྤྱོད་པ་ཉེ་རྒྱུ་གཏན་ལ་དབབ་པའི་ལེའུ་ཞེས་བྱ་བ་ཤླཽ་ཀ་དྲུག་ཅུ་རྩ་བཞིའི་བདག་ཉིད་ཅན་ཏེ་གཉིས་པའོ། ། ཞེས་པ་ལ་ཀྱེ་རྡོ་རྗེ་སོགས་སོ།། ༈ །།གསུམ་པ་ལེའུ་གསུམ་པ་ལ་འབྲེལ་ནི། ལེའུ་སྔ་མ་དེའི་འོག་ཏུ་རྒྱུད་ཐམས་ཅད་ཀྱི་གླེང་གཞི་དང་གསང་བའི་སྐད་ཀྱི་ལེའུ་འཆད་པའི་རྒྱུ་མཚན་ཡོད་དེ། ལེའུ་ལྔ་པར། ཕྱག་རྒྱ་ཆེན་པོའི་དབང་བསྐུར་བ། ། ཇི་ལྟར་ཤེས་པའི་བདེ་ཆེན་པོ། ། ཞེས་གསུངས་པའི་དབང་གི་ཡེ་ཤེས་དེ་ལ་རྒྱུ་དབང་དང་། རྫོགས་རིམ་དང་། དགའ་བ་དང་།
སྐད་ཅིག་མ་ལ་སོགས་པའི་དགོས་པ་དེ་དག་འདིར་བསྟན་པའི་ཕྱིར་རོ། ། འདི་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས་ཏེ། ལུས་རྣམ་གཞག་དང་། ཡན་ལག་རྒྱས་པར་བཤད་པའོ། ། དང་པོ་ནི། ལེའུ་གཉིས་པ་དེ་ནས་སྟོན་པ་རྡོ་རྗེ་ཅན་གྱིས་བདག་མེད་མ་ལ་སོགས་པའི་རྣལ་འབྱོར་མ་རྣམས་ལ་རྒྱུད་ཐམས་ཅད་ཀྱི་གླེང་གཞི་ཨེ་ཝཾ་གྱིས་མཚོན་པའི་སྡོམ་པ་ཞེས་བྱ་བ་ཐབས་དབང་ལ་སོགས་པ་བཀའ་སྩལ་པ། སངས་རྒྱས་ཀྱི་སྡོམ་པ་དང་མཁའ་འགྲོ་མའི་སྡོམ་པ་དང་ནི་དེ་ཤེས་པར་བྱེད་པའི་དབང་དང་ཡང་དེ་བཞིན་དུ་ཚོགས་འཁོར་སོགས་ཀྱི་དུས་སུ་དགོས་པ་དགོངས་ཏེ་གསུངས་པའི་སྐད་ཉིད་དང་།
སྡོམ་པའི་ངོ་བོ་དགའ་བ་བཞི་དང་། དུས་སྐད་ཅིག་མ་བཞིའི་དབྱེ་བ་དང་། གཞན་ཡང་བཟའ་བར་བྱ་བ་དང་བཟའ་བྱ་མ་ཡིན་པ་ལ་བླང་དོར་མེད་པའི་སྤྱོད་པ་དང་། ལ་སོགས་པ་དབང་པོའི་དག་པ་རྣམས་སོ། ། ཞེས་ལེའུ་གསུམ་པའི་ལུས་མདོར་བསྟན་གྱི་ཚུལ་དུ་འཆད་པ་ལ་དེ་ནས་རྡོ་རྗེ་སོགས་སོ། ། གཉིས་པ་ལ་ལྔ་སྟེ། སྡོམ་པའི་རབ་ཏུ་དབྱེ་བ། དབང་གི་དོན། སྤྱོད་པའི་རྣམ་གཞག དབང་པོའི་རྣམ་གཞག
ངག་གི་བརྡའོ། ། དང་པོ་ལ་གཉིས་ཏེ། མདོར་བསྟན་དང་། རྒྱས་བཤད་དོ། ། དང་པོ་ནི། རྒྱས་པར་བཤད་པ་དེ་ལ་ཐོག་མར་སྡོམ་པ་བཀའ་སྩལ་པ། སངས་རྒྱས་ཏེ་སྐྱེས་པ་ཀུན་གྱི་སྡོམ་པ་ནི་གནས་ཨེའི་རྣམ་པ་ཐབས་ཀྱི་འདོམ་གྲུ་གསུམ་པ་དང་ཝཾ་ཀྱི་རྣམ་པ་རྡོ་རྗེ་སྟེ་དེར་རབ་ཏུ་གནས་ཤིང་སྡོམ། ངོ་བོ་ཨེ་ཝཾ་གྱི་རྣམ་པ་བདེ་བ་ཆེན་པོ་ཟུང་འཇུག་གི་ཡེ་ཤེས། ཐབས་དབང་གསུམ་པ་ལས་ཡང་དག་པར་ཤེས་པར་འགྱུར་རོ་ཞེས་པ་ལ། དེ་ལ་སྡོམ་པ་སོགས་སོ། །
གཉིས་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། དེ་ནས་བདག་མེད་ལ་སོགས་པ་རྣལ་འབྱོར་མ་རྣམས་ཀྱིས་བཅོམ་ལྡན་འདས་སྐུ་གསུང་ཐུགས་དབྱེར་མི་ཕྱེད་པའི་རྡོ་རྗེ་སེམས་དཔའ་ལ་འདི་སྐད་ཅེས་གསོལ་ཏོ། ། བཅོམ་ལྡན་སྟོན་པ་འགྲོ་བའི་བླ་མ་ཞེས་བོས་ནས། མཁའ་འགྲོ་མ་ཡི་སྟེ་བུད་མེད་ཀྱི་སྡོམ་པ་ཉིད་ཨེ་ཝཾ་གྱི་རྣམ་པས་མཚོན་པའི་ཚུལ་ཅི་ཞེས་བརྗོད། རིམ་པ་ཇི་ལྟར་བཤད་དུ་གསོལ། ཞེས་པའི་ཞུ་བ་སྟོན་པ་ལ་དེ་ནས་སོགས་སོ། ། གཉིས་པ་ལ་གསུམ་སྟེ།
ཤེས་པར་བྱ་བ་སྡོམ་པའི་རྣམ་གཞག ཤེས་པར་བྱེད་པའི་ཐབས། དབང་དེས་དྲི་མ་བཞི་སྦྱོང་བའི་ཚུལ་ལོ། ། དང་པོ་ལ་གསུམ་སྟེ། གང་དུ་སྐྱེ་བའི་གནས། ཇི་ལྟར་སྐྱེ་བའི་གོ་རིམ། དགའ་བ་བཞི་དང་སྦྱར་བའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ཨེའི་ཆ་བྱད་རྣལ་འབྱོར་མའི་ཆོས་འབྱུང་གྲུ་གསུམ་བདེ་ཆེན་གྱི་གནས་ཡིན་པས་བཟང་པོ་གང་།
དེའི་དབུས་སུ་ཝཾ་གྱིས་རྣམ་པར་བརྒྱན་པ་ནི་རྩ་མཛེས་པའི་སྤྱི་བོ། ཨེ་ཝཾ་དེ་ཉིད་བདེ་བ་དགའ་བ་བཞི་པོ་ཐམས་ཅད་ཀྱི་ནི་གནས་ཡིན་ཞིང་ལྷན་སྐྱེས་ཀྱི་ཡེ་ཤེས་སངས་རྒྱས་རིན་ཆེན་ལྟ་བུ་དེ་ཉིད་ཟ་མ་ཏོག་སྟེ། གསང་བ་དབང་གི་གནས་བདེ་བ་ཅན་དེར་རྟག་ཏུ་བཞུགས་སོ། ། ཞེས་པ་ལ་བཅོམ་ལྡན་སོགས་སོ། ། གཉིས་པ་ལ་གསུམ་སྟེ། མདོར་བསྟན། རྒྱས་བཤད། ཤིན་ཏུ་རྒྱས་བཤད་དོ། ། དང་པོ་ནི། དགའ་བ་བཞི་དུས་ལ་བལྟོས་དགོས་པས་དུས་སྐད་ཅིག་མ་བཞིའི་དབྱེ་བས་ཕྱེ་བ་ཉིད་ཀྱི་དུས་ཅན་དགའ་བ་བཞིའི་ཉམས་སྐད་ཅིག་མ་དེ་ལས་སྐྱེ་བ་སྟེ་རྟོགས་པར་འགྱུར་བའི་ཕྱིར།
དུས་སྐད་ཅིག་མ་བཞི་ཤེས་ནས་དེ་ལ་བསྟེན་པའི་བདེ་བ་དགའ་བ་བཞི་ཤེས་པར་འགྱུར་ལ། དགའ་བ་བཞི་པོ་དེ་ཡང་གོང་དུ་བསྟན་པའི་ཨེ་ཝཾ་གྱི་རྣམ་པ་གསང་བ་དབང་གི་བདེ་བ་ཅན་དེར་རབ་ཏུ་གནས་སོ། ། ཞེས་པ་ལ་སྐད་ཅིག་དབྱེ་བས་སོགས་སོ། ། གཉིས་པ་ནི། སྐད་ཅིག་མ་བཞི་གང་ཞེ་ན། སྐད་ཅིག་དང་པོ་སྣ་ཚོགས་དང་ནི་གཉིས་པ་རྣམ་སྨིན་དང་། གསུམ་པ་རྣམ་ཉེད་དོ། ། དེ་བཞིན་དུ་བཞི་པ་མཚན་ཉིད་དང་བྲལ་བ་སྟེ་སྐད་ཅིག་མ་བཞི་ནི་རབ་ཏུ་ཤེས་པ། དེ་ལྟར་རྣལ་འབྱོར་པས་དགའ་བ་བཞི་ཤེས་པར་འགྱུར་རོ། ། ཞེས་པ་ལ་སྣ་ཚོགས་དང་སོགས་སོ། །
གསུམ་པ་ནི། འོ་ན་སྣ་ཚོགས་སོགས་གང་ཞེ་ན། ལག་པས་འཁྱུད་པ་དང་། ཁ་ཡིས་ཙུམ་པ་དང་སེན་མོ་འདེབས་པ་ལ་སོགས་པ་བྱ་བ་སྣ་ཚོགས་བྱེད་པ་རྣམ་པ་སྣ་ཚོགས་སུ་བཤད། རྣམ་པར་སྨིན་པ་སྣ་ཚོགས་དེ་ལས་བཟློག་སྟེ་བྱ་བ་ཉུང་ཞིང་བདེ་བ་ཆེ་བ་དང་། རྣམ་ཉེད་ནི་ཚོར་བ་བདེ་བའི་ཡེ་ཤེས་ཟ་བ་སྟེ་ལོངས་སྤྱོད་ཉིད་ཡིན་ཞིང་། དེ་ལྟར་བདག་གིས་བདེ་བ་ཟོས་པ་ཡིས་བདེ་བ་ལ་རྟོག་དཔྱོད་བྱེད་པའི་བློ་གྲོས་ནི་རྣམ་པར་ཉེད་པར་བརྗོད། བཞི་པ་མཚན་ཉིད་བྲལ་བ་ནི་དགའ་བ་དང་པོ་གསུམ་ལས་གཞན་པ་མཆོག་ཏུ་གྱུར་པ་ཡིན་ཏེ། ཆགས་དང་ཆགས་བྲལ་ཏེ་འཁོར་འདས་གཉིས་ཀྱི་མཐའ་རྣམ་པར་སྤངས་པའི་ཟུང་འཇུག་ལྷན་ཅིག་སྐྱེས་པའི་ཡེ་ཤེས་སོ། ། ཞེས་པ་ལ་འཁྱུད་དང་ཞེས་པ་ནས་རྣམ་པ་སྤངས་ཞེས་སོ། །
གསུམ་པ་དགའ་བཞི་དང་སྦྱར་བ་ནི། ཤེས་བྱེད་སྐད་ཅིག་མ་བཞི་ཤེས་བྱ་དགའ་བ་བཞི་ལ་སྦྱར་བར་བྱ་སྟེ། སྐད་ཅིག་དང་པོ་སྣ་ཚོགས་ལ་དགའ་བཞིའི་དང་པོའི་དགའ་བ་ཉིད། གཉིས་པ་རྣམ་སྨིན་ལ་ནི་མཆོག་དགའ་ཉིད། གསུམ་པ་རྣམ་ཉེད་ལ་ནི་དགའ་བྲལ་དགའ་བ་ཉིད། བཞི་བ་མཚན་ཉིད་དང་བྲལ་བ་ལ་ནི་ལྷན་ཅིག་སྐྱེས་དགའ་ཉིད་དོ། ། ཞེས་པ་ལ་སྣ་ཚོགས་དང་པོའི་སོགས་སོ། ། གཉིས་པ་ཤེས་པར་བྱེད་པའི་དབང་ནི། འོ་ན་དགའ་བ་བཞི་ཤེས་པར་བྱེད་པའི་ཐབས་གང་ཞེ་ན། དེ་ལ་བཞི་ཡོད་དེ།
དབང་བདུན་པ་སློབ་དཔོན་གྱི་དབང་དང་། བརྒྱད་པ་གསང་བའི་རྫས་ལྕེ་ལ་སྦྱིན་པས་གསང་དབང་དང་། ཕྱག་རྒྱ་གཏད་པས་ཡེ་ཤེས་བསྐྱེད་དགོས་པ་ཤེས་རབ་ཡེ་ཤེས་ཀྱི་དབང་དང་། དབང་བཞི་པ་ནི་གསུམ་པའི་ཡེ་ཤེས་དེ་ཡང་སངས་རྒྱས་ཀྱི་ཡེ་ཤེས་དེ་བཞིན་ནོ་སྟེ། དེ་དང་འདྲ་བར་ངོ་སྤྲད་པ་ནི་ཚིག་གི་བཞི་པའོ། ། དབང་དང་དགའ་བ་གྲངས་མཐུན་པས་ཐབས་དབང་ནི་བཞིའི་གྲངས་ཀྱིས་ནི་སྡོམ་པའི་ངོ་བོ་དགའ་བ་ལ་སོགས་པ་བཞིར་རིམ་སྟེ་ངེས་པར་ཤེས་པར་བྱའོ། ། ཞེས་པ་ལ་སློབ་དཔོན་སོགས་སོ། ། གསུམ་པ་དྲི་མ་བཞི་སྦྱོང་བའི་ཚུལ་ནི། རྒོད་པ་དག་པ་སློབ་དཔོན་གྱི་དབང་ཉིད་ཡིན་ལ། དགའ་བ་དང་པོས་ཀྱང་རྒོད་པའི་དྲི་མ་དེ་དག་པར་བྱེད།
ལྟ་བ་དག་པ་གསང་བའི་དབང་དེ་བཞིན་ནོ་སྟེ་ཡིན་ལ། རྡོ་རྗེ་དང་པདྨ་ལ་བལྟ་བའི་མཆོག་ཏུ་དགའ་བས་ཀྱང་ལྟ་བའི་དྲི་མ་དེ་དག་པར་བྱེད། ལག་བཅངས་ཀྱི་དག་པ་ལ་ནི་ཤེས་རབ་ཡེ་ཤེས་ཀྱི་དབང་ཉིད་ཡིན་ལ། ལག་པས་ཉེད་པའི་རྣམ་པར་ཉེད་པ་དགའ་བྲལ་གྱི་དགའ་བས་ཀྱང་ལག་བཅངས་ཀྱི་དྲི་མ་དེ་དག་པར་བྱེད། ཐབས་ཤེས་གཉིས་ཀྱིས་དབང་པོ་གཉིས་འཁྱུད་པ་དག་པར་བྱེད་པ་ལ་བཞི་པ་དེ་ཡང་ཉིད་ཡིན་ལ། མཚན་བྲལ་གྱི་དུས་སུ་བྱང་སེམས་གཉིས་འཁྱུད་པ་ལྷན་སྐྱེས་ཏེ་དེས་ཀྱང་གཉིས་ཀྱིས་གཉིས་འཁྱུད་པའི་དྲི་མ་དག་པར་བྱེད་དོ། ། ཞེས་པ་ལ་རྒོད་པ་དག་པ་སོགས་སོ། ། གཉིས་པ་དབང་གི་དོན་ལ་གསུམ་སྟེ། དབང་དངོས། དེའི་དམ་ཚིག
དབང་གི་ཡེ་ཤེས། དང་པོ་ལ་གསུམ་སྟེ། དབང་གི་དགོས་པ། ངེས་པའི་ཚིག སོ་སོའི་མཚན་ཉིད་དོ། ། དང་པོ་ནི། ཐོབ་བྱ་འབྲས་བུ་བཞིའི་དབང་གིས་དབང་ནི་རྣམ་པ་བཞི་རུ་བཤད་དེ། བུམ་དབང་གིས་སེམས་ཅན་རྣམས་ཀྱི་ལུས་ཀྱི་དྲི་མ་སྦྱངས་ནས་སྤྲུལ་སྐུའི་དངོས་གྲུབ་ཐོབ་པར་བྱེད། གསང་དབང་གིས་ངག་གི་དྲི་མ་སྦྱངས་ནས་ལོངས་སྐུའི་དངོས་གྲུབ། ཤེས་རབ་ཡེ་ཤེས་ཀྱིས་ཡིད་ཀྱི་དྲི་མ་སྦྱངས་ནས་ཆོས་སྐུའི་དངོས་གྲུབ།
དབང་བཞི་པས་ལུས་ངག་ཡིད་གསུམ་གའི་དྲི་མ་སྦྱངས་ནས་ངོ་བོ་ཉིད་སྐུའི་དངོས་གྲུབ་ཐོབ་པའི་ཕྱིར། ཞེས་པ་ལ་སེམས་ཅན་སོགས་སོ། ། གཉིས་པ་ནི། ཨ་བྷི་ཥེ་ཀ་ཏའི་དོན་གཏོར་དང་བླུག་པ་ཞེས་བྱ་བ་འདིས་དབང་ཞེས་བརྗོད་པར་བྱ་སྟེ། བུམ་དབང་གིས་སྤྱི་བོ་ནས། གསང་དབང་གིས་ལྕེ་ལ། ཤེས་རབ་ཡེ་ཤེས་ཀྱིས་དབང་གི་གནས་སུ། བཞི་པས་སེམས་ལ་གཏོར་དང་བླུག་པ་དེས་ནའོ། ། ཞེས་པ་ལ་གཏོར་དང་སོགས་སོ། ། གསུམ་པ་ལ་བཞི་སྟེ།
རྡོ་རྗེ་སློབ་དཔོན་གྱི་དབང་། གསང་དབང་། ཤེས་རབ་ཡེ་ཤེས། དབང་བཞི་པའོ། ། དང་པོ་ནི། ཤེས་རབ་མ་ལོ་བཅུ་དྲུག་ལོན་པ་ལ་སློབ་མ་རྡོ་རྗེ་སེམས་དཔར་བསྐྱེད་པའི་ལག་པ་དག་གིས་ཡང་དག་པར་འཁྱུད་པ་ནི་ཕྱག་རྒྱ་སྐུ་དང་། ཐུགས་གཉིས་མེད་ཀྱི་ཡེ་ཤེས་ཀྱི་མཚོན་བྱེད་རྡོ་རྗེ་བྱིན་པ་རྡོ་རྗེ་ཐུགས་དང་། གསུང་དག་པ་གྲགས་སྟོང་སྐྱེ་འགག་མེད་པ་མཚོན་བྱེད་དྲིལ་བུ་སྦྱིན་པ་དྲིལ་བུ་གསུང་སྟེ་དམ་ཚིག་གསུམ་དང་ལྡན་པའི་སྒོ་ནས་ཐབས་ཤེས་མཉམ་པར་སྦྱོར་བ་རྡོ་རྗེ་སློབ་དཔོན་གྱི་དབང་དུ་རབ་ཏུ་བརྗོད་དོ། ། ཞེས་པ་ལ་ཤེས་རབ་སོགས་སོ། ། གཉིས་པ་ནི།
ཤིན་ཏུ་བྱད་བཞིན་བཟང་ཞིང་མིག་ཡངས་ལ་དཀྱུས་རིང་མ། གཟུགས་དང་ལང་ཚོ་ཕུན་སུམ་ཚོགས་པས་རྣམ་པར་བརྒྱན་མ་ལ་སློབ་དཔོན་གྱིས་སྙོམས་པར་ཞུགས་པའི་བྱང་སེམས་སློབ་དཔོན་གྱི་ཐུ་བོ་སྟེ་མཐེ་བོང་དང་སྲིན་ལག་དག་གིས་ནི་སློབ་མའི་ཁ་རུ་སྦྱིན་ཞིང་བཏུང་བར་བྱ་བ་ནི་གསང་དབང་ཡིན་ནོ། ། ཞེས་པ་ལ་ཤིན་ཏུ་བཞིན་སོགས་སོ། ། གསུམ་པ་ལ་གསུམ་སྟེ། ཤེས་རབ་གཏད་པ། སློབ་མའི་བྱ་བ། ཡེ་ཤེས་སྐྱེ་བའི་དུས་སོ། ། དང་པོ་ནི། གཏད་པར་བྱ་ཞེས་པ་བཤད་གཞིར་བྱས། གང་གིས་ནི།
སྟོན་པས་ཏེ་སློབ་དཔོན་གྱིས་སོ། ། གང་ན་གསང་དབང་གི་དུས་ཀྱི་ཤེས་རབ་མ་རབ་ཏུ་མཆོད་ཅིང་བསྙེན་བཀུར་བ་དང་བརྗེད་པར་སྟེ་བསྟན་པར་བྱས་ནས་ཤེར་དབང་གི་རྟེན་ཏུ་གཏད་པར་བྱ། ཚུལ་ཇི་ལྟར་ན་སྟོན་པས་ཏེ་སློབ་དཔོན་གྱིས་སྨྲས་པ། སེམས་དཔའ་ཆེན་པོ་ཞེས་སློབ་མ་ལ་བོས་ནས་ལས་ཀྱི་ཕྱག་རྒྱ་བདེ་བ་དང་ལྡན་པ་ཁྱེར་ཅིག ཅེས་བརྗོད་པ་ན་ལམ་གྱི་འགལ་རྐྱེན་ཕྲག་དོག་དང་། ཁྲོ་བ་རྣམ་པར་སྤངས་པའི་སློབ་མ་སྐལ་བ་ཆེན་པོར་གྱུར་པ་ཤེས་ནས་ནི། སྟོན་པས་སློབ་མ་དེ་ལ་གནང་བ་སྦྱིན་ཏེ་འདུ་ཤེས་གསུམ་ལྡན་ལ་སོགས་པའི་ཀུན་ཏུ་རུ་གྱིས་ལ་དགའ་བ་བཞིའི་རིམ་པས་ལྷན་ཅིག་སྐྱེས་པའི་ཡེ་ཤེས་མངོན་དུ་གྱིས་ཤིག་རྡོ་རྗེ་འཛིན་པ་ཞེས་བོས་པའོ། ། ཞེས་པ་ལ་སྟོན་པས་ཞེས་པ་ནས་རྡོ་རྗེ་འཛིན་ཞེས་སོ། ། གཉིས་པ་ལ་གཉིས་ཏེ། མདོར་བསྟན་པ་དང་།
རྒྱས་པར་བཤད་པའོ། ། དང་པོ་ནི། ཇི་ལྟར་ཤེས་རབ་ཡེ་ཤེས་ཀྱི་དབང་བསྐུར་བ་ཞུ་བའི་མདུན་དུ་གསོལ་བ་གདབ་པའི་སློབ་མའི་བྱ་བ་བཤད་པར་བྱ་སྟེ། བླ་མ་ཕྱག་དང་ལྡན་པ་མཐོང་ནས་སློབ་མས་འོག་ནས་འབྱུང་བའི་བསྟོད་པ་དང་མཆོད་པ་ཇི་ལྟ་བ་བཞིན་བྱའོ། ། ཞེས་པ་ལ་ཇི་ལྟར་སོགས་སོ། ། གཉིས་པ་ལ་གཉིས་ཏེ། གསོལ་བ་གདབ་པ་དང་། མཆོད་པའོ། ། དང་པོ་ནི། བཅོམ་ལྡན་ཉོན་མོངས་པ་ཀུན་ཞི་བ་ཆེན་པོ་ཀྱེ་ཞེས་སློབ་དཔོན་ལ་བོས་ནས།
རྡོ་རྗེ་སྟེ་རྣམ་ཀུན་མཆོག་ལྡན་གྱི་སྟོང་པ་ཉིད་དང་ཟག་མེད་བདེ་བའི་རྣལ་འབྱོར་དབྱེར་མེད་གཅིག་ཏུ་གྲུབ་པ་གཞན་ལའང་སྒྲུབ་པར་བཞེད་པ། རྣམ་རྟོག་གིས་མི་ཕྱེད་པ་ཡེ་ཤེས། དེས་སྣང་གྲགས་ཀྱི་ཆོས་ཐམས་ཅད་ལ་རྒྱས་འདེབས་པས་ཕྱག་རྒྱ་དེ་གཞན་ལའང་སྒྲུབ་པར་མཛད་པ་པོ་རྡོ་རྗེ་སྟེ་སྟོང་ཉིད་དང་ཟག་མེད་རྣལ་འབྱོར་གྱི་བདེ་བ་ལས་བྱུང་བ་ཇི་ལྟར་སློབ་དཔོན་ཁྱོད་ནི་བདག་ཉིད་ཆེན་པོ་དང་། ཡེ་ཤེས་ཀྱི་མངའ་བདག་ཏུ་གྱུར་པས་བདག་ལའང་དེ་ལྟར་དུ་འགྱུར་བར་མཛོད་ཅིག འཁོར་བའི་ལས་ཉོན་གྱི་འདམ་གྱི་ཚོགས་ནང་དུ་བྱིང་ན་གཞན་གྱི་སྐྱབས་མེད་པ་བདག་ལ་སྐྱོབས་ཤིག་ཅེས་པ་ལ། བཅོམ་ལྡན་ཞེས་པ་ནས་སྐྱོབས་ཞེས་སོ། ། གཉིས་པ་ནི། རོ་ཞིམ་པའི་བཟའ་བ་དང་། བཏུང་བ་དང་། བ་ལ་ཆེ་མཆོག་ཤ་ཆེན།
མ་ད་ན་དང་། དྲི་ཞིམ་པོའི་བདུག་པ་དང་། ཟས་སྣ་ཚོགས་ཀྱི་ལྷ་བཤོས་དང་། རིན་པོ་ཆེའི་འཕྲེང་བ་དང་། དྲིལ་བུའི་སྒྲ་དང་། སེང་གེ་དང་ཆུ་སྲིན་གྱི་རྒྱལ་མཚན་དང་། དྲི་བཟང་པོའི་བྱུགས་པ་ཡིས་འདི་རྣམས་ཀྱི་མཆོད་པ་རྣམས་ཀྱིས་ནི། སློབ་མས་བླ་མ་རྡོ་རྗེ་འཛིན་པ་མཆོད་དོ། ། ཞེས་པ་ལ་ཞིམ་པའི་བཟའ་བ་སོགས་སོ། ། གསུམ་པ་ནི།
ཤེར་དབང་གི་དུས་སུ་དགའ་བ་དང་པོ་གསུམ་ལས་མཆོག་ཏུ་གྱུར་པ་ལྷན་ཅིག་སྐྱེས་པའི་དགའ་བའི་ཡེ་ཤེས་ཡང་དག་པར་ཐོབ་སྟེ། དུས་ནམ་གྱི་ཚེ་ན་སྣ་ཚོགས་ལ་སོགས་པའི་སྐད་ཅིག་མ་དང་པོ་གསུམ་སྤངས་པའི་སྟེ་སྔོན་དུ་སོང་བ་བཞི་པ་མཚན་ཉིད་དང་བྲལ་བའི་སྐད་ཅིག་མ་ལ་ཐོབ་བོ། ། ཞེས་པ་ལ་མཆོག་ཏུ་སོགས་སོ། ། དབང་བཞི་པ་ལ་གསུམ་སྟེ། ལམ་དུ་བྱེད་པ་བཞི་པ། ཚིག་གི་བཞི་པ། དེ་སྔོན་དུ་བྱེད་པའི་ཐབས་སོ། ། དང་པོ་ནི། སྟོན་པས་སྨྲས་པ། སེམས་དཔའ་ཆེན་པོ་ཞེས་བོས་ནས་དབང་གསུམ་པའི་དུས་སུ་སྐྱེས་པའི་ཉམས་མྱོང་བདེ་བ་ཆེན་པོའི་ཡེ་ཤེས་དེ་ལན་གཅིག་ཐོབ་པས་མི་ཆོག་པས་མཉམ་པར་རྣམ་པར་ཟུངས་ལ།
ཇི་སྲིད་བྱང་ཆུབ་ཀྱི་བར་དུ་ནི་སེམས་ཅན་གྱི་དོན་གྱིས་ཤིག་རྡོ་རྗེ་འཛིན་པ་ཞེས་བོས་པའོ། ། ཞེས་པ་ལ་སྟོན་པས་སྨྲས་པ་སོགས་སོ། ། གཉིས་པ་ནི། ཤེར་དབང་ཐོབ་པའི་སློབ་མ་སྙིང་རྗེ་ཅན་མཐོང་ནས་རྡོ་རྗེ་ཅན་སློབ་དཔོན་གྱིས་འདི་སྐད་ཅེས་སྨྲས་ཏེ། དབང་གསུམ་པའི་དུས་སུ་སྐྱེས་པའི་ཉམས་མྱོང་འདི་ཉིད་སངས་རྒྱས་ཀྱི་ཡེ་ཤེས་དང་འདྲ་བར་སྐྱེས་པས་ཡེ་ཤེས་ཆེན་པོ་ཉིད་འགྲོ་བ་ཐམས་ཅད་ཀྱི་ལུས་ལ་རྣམ་པར་ཁྱབ་ནས་གནས། ཀུན་རྫོབ་ཏུ་འཁོར་འདས་གཉིས་དང་། དོན་དམ་དུ་གཉིས་སུ་མེད་པའི་ཚུལ་བདེ་བ་དངོས་པོ་དང་། མི་རྟོག་པ་དངོས་མེད་དང་། བདག་ཉིད་གཙོ་བོ་རང་རིག་པ། བརྟན་པ་རྩ་དང་གཡོ་བ་ནང་གི་ཁམས་ལ་མི་རྟོག་པས་ཁྱབ་ནས་གནས།
བདེ་སྟོང་ཟུང་འཇུག་དེ་རྣམ་པ་སྣ་ཚོགས་སུ་སྣང་ཡང་རང་བཞིན་གྱིས་མ་གྲུབ་པས་སྒྱུ་མའི་གཟུགས་ཅན་ཉིད་དུ་འདོད་དོ། ། ཞེས་པ་ལ་སློབ་མ་ཞེས་པ་ནས་འདོད་ཅེས་སོ། ། གསུམ་པ་ལ་གཉིས་ཏེ། མདོར་བསྟན། རྒྱས་བཤད་དོ། ། དང་པོ་ནི། དཀྱིལ་འཁོར་འཁོར་ལོའི་ཐབས་སྦྱོར་བ་འདུ་ཤེས་གསུམ་ལྡན། དངོས་གཞིས་དབབ་བཟུང་། རྗེས་བཟློག་ཁྱབ་ཀྱི་ནི་དབང་གསུམ་པའི་དུས་སུ་སྐྱེས་པའི་ཉམས་མྱོང་དེ་མི་ཉམས་པར་འཕེལ་ནས་རྟག་ཏུ་ངེས་པར་ཏེ་གདོན་མི་ཟ་བར་རྡོ་རྗེ་འཆང་ཆེན་པོའི་སར་འགྲོ་བར་འགྱུར་རོ། ། ཞེས་པ་ལ་དཀྱིལ་འཁོར་འཁོར་ལོ་སོགས་སོ། །
གཉིས་པ་རྒྱས་བཤད་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། དེ་ནས་རྡོ་རྗེ་སྙིང་པོས་རྟག་པ་ཕྱི་མ་གཙོ་བོར་རྣལ་འབྱོར་མ་རྣམས་ཀྱི་དོན་དུ་གསུངས་ཤིང་ཞུ་བ་པོའང་གཙོ་བོར་རྣལ་འབྱོར་མ་རྣམས་ཡིན་པས་རྣལ་འབྱོར་མ་རྣམས་ལ་བཟོད་པར་གསོལ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏེ་གོང་དུ་གསུངས་པའི་དཀྱིལ་འཁོར་འཁོར་ལོའི་དོན་ཅི་ཞེས་བརྗོད། བཅོམ་ལྡན་ཞེས་བོས་ནས། རྡོ་རྗེ་སྙིང་པོ་བདག་ནི། སངས་རྒྱས་ཀུན་གྱི་ངོ་བོ་རྣམ་པར་སྣང་མཛད་ཀྱི་བདག་ཉིད་ཐར་བ་ཆེན་པོའི་གྲོང་ཁྱེར་གཞལ་ཡས་ཁང་ལ་དཀྱིལ་འཁོར་དུ་འཁྲུལ་པར་གྱུར་པས་དཀྱིལ་འཁོར་དང་འཁོར་ལོའི་དོན་རིམ་པ་ཇི་ལྟར་གནས་པ་བཤད་དུ་གསོལ། ཞེས་པའི་ཞུ་བ་སྟོན་པ་ལ། དེ་ནས་ཞེས་པ་ནས་གསོལ་ཞེས་སོ། །
གཉིས་པ་ལ་གཉིས་ཏེ། ཐབས་ཀྱི་ངེས་ཚིག་དང་། ཐབ་དང་དངོས་སོ། ། དང་པོ་ནི། བཅོམ་ལྡན་འདས་ཀྱི་བཀའ་སྩལ་པ། དཀྱིལ་འཁོར་གྱི་སྐད་དོད་ལ་མཎྜལ་ཞེས་འབྱུང་བས་མ་ནུ་ས་ར་ནི་སྙིང་པོ་ཞེས་བརྗོད་དེ། དེ་གང་ཡིན་ན་བདུད་རྩི་ལྔ་དང་འབྱུང་བ་བཞིའི་དྭངས་མ་འདུས་པའི་བྱང་ཆུབ་ཀྱི་སེམས་ནི་རྟེན་དུ་བྱས་པ་ལས་བྱུང་བའི་བདེ་བ་ཆེན་པོ་དེ་སྙིང་པོ་ཡིན་ལ། ལ་ལས་དྲངས་ན་ལ་ཏི་གྲིཧྣ་ནི་འཛིན་པ་སྟེ་སྙིང་པོ་དེ་ལེན་ཅིང་འཛིན་པར་བྱེད་པས་དཀྱིལ་འཁོར་ཉིད་ཡིན་ཏེ། སྙིང་པོ་དང་ལེན་པ་གཉིས་འདུས་པ་དཀྱིལ་འཁོར་ཉིད་དུ་བརྗོད་དོ། ། འཁོར་ལོའི་དོན་ནི།
ཡེ་ཤེས་དེས་རྣམ་པར་རྟོག་པ་གཅོད་པས་འཁོར་ལོ་ཞེས་བྱ། ནམ་མཁའི་ཁམས་ལྟར་མཚན་མ་དང་རྣམ་པར་རྟོག་པའི་སྤྲོས་པ་དང་བྲལ་བས་ཡུལ་དང་ཡུལ་ཅན་ལ་སོགས་པ་གཟུང་འཛིན་དུ་འཛིན་པའི་རྟོག་པ་རྣམ་པར་སྦྱོང་བའོ། ། ཞེས་པ་ལ་བཅོམ་ལྡན་ཞེས་པ་ནས་སྦྱོང་ཞེས་སོ། ། གཉིས་པ་ནི། འོ་ན་ཡེ་ཤེས་དེའི་རྒྱུར་གྱུར་པའི་ཐབས་གང་ཞེ་ན། ཐབས་ཀྱི་བྷོ་ལ་དང་ཤེས་རབ་ཀྱི་ཀཀྐོ་ལ་སྦྱོར་བས་དེའི་བདེ་བ་སྐྱེ་བར་འགྱུར། དེ་ལ་བརྟེན་ནས་བདེ་ཆེན་གྱི་ཡེ་ཤེས་སྐྱེ་བར་འགྱུར་རོ། ། ཞེས་པ་ལ་བྷོ་ལ་སོགས་སོ། ། གཉིས་པ་དམ་ཚིག་ལ་གཉིས་ཏེ། ཞུས་པ་དང་།
ལན་ནོ། ། དང་པོ་ནི། སྤང་བྱ་སྤོང་བའམ་མི་ཉམས་པར་བསྲུང་བའི་རྡོ་རྗེ་སྙིང་པོས་གསོལ་བ། སྡོམ་པ་ཞེས་བྱ་བ་གང་གིས་དང་། བསྟེན་པའམ་བཟའ་བའི་དམ་ཚིག་གང་གིས་གནས་པར་བགྱི། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ལ་གཉིས་ཏེ། སྒྲ་ཇི་བཞིན་པ་དང་། ཇི་བཞིན་པ་མ་ཡིན་པའོ། ། དང་པོ་ནི།
བཅོམ་ལྡན་འདས་ཀྱི་བཀའ་སྩལ་པ། རྡོ་རྗེ་སྙིང་པོ་ལ་སོགས་པ་ཁྱོད་ཀྱིས་དེད་དཔོན་སྙིང་རྗེ་ཆེན་པོ་ལྟར་སེམས་ཅན་མང་པོ་ལ་ཕན་ཐོགས་ན་སྲོག་ཆགས་གཅིག་བསད་པ་དང་། གཞན་དོན་དུ་འགྱུར་ན་རྫུན་གྱི་ཚིག་ཀྱང་སྨྲ་བ་དང་། ཕྱུག་པོ་སེར་སྣ་ཅན་གྱི་ནོར་ཁྱོད་ཀྱིས་མ་བྱིན་པར་ཡང་ལོངས་ལ་འཕོངས་པ་ལ་སྦྱིན་ཅིག བྲམ་ཟེའི་ཁྱེའུ་སྐར་མ་ལྟར་གཞན་ལ་ཕན་ཆེན་པོར་འགྱུར་ན་ཕ་རོལ་བུད་མེད་བསྟེན་པར་གྱིས་ཏེ་ཐེག་ཆེན་ཕ་རོལ་ཏུ་ཕྱིན་པ་སོགས་དང་ཐུན་མོང་བ་ཡིན་ནོ། ། ཞེས་པ་ལ་བཅོམ་ལྡན་འདས་སོགས་སོ། ། གཉིས་པ་ནི། རྣམ་རྟོག་གི་སེམས་གཅིག་གསོད་པ་ནི་སྲོག་ཆགས་གསོད་པ་ཉིད་ཡིན་ཏེ། གང་གི་ཕྱིར་ན་སྲོག་དང་འདྲ་བའི་རྣམ་རྟོག་གི་སེམས་སུ་བརྗོད་དོ། ། འཇིག་རྟེན་བསྒྲལ་བ་ཞེས་བྱ་བ་ནི་རྫུན་གྱི་ཚིག་ཏུ་རབ་ཏུ་བསྒྲགས་ཏེ།
ཆོས་ཅན་གྱི་ཆ་ནས་ཐམས་ཅད་བསྒྲལ་བ་མི་སྲིད་ལ། ཆོས་ཉིད་ཀྱི་ཆ་ནས་བསྒྲལ་བར་བྱ་རྒྱུ་མ་གྲུབ་པས་སོ། ། བཙུན་མོའི་ཁུ་བ་ནི་དེ་ཡིས་མ་བྱིན་པར་ཡང་རླུང་གི་ནུས་པས་དྲངས་ནས་རང་གི་ལུས་ལ་ལོངས་ཤིག གཞན་གྱི་བུད་མེད་ནི་དོན་ནམ་སྟོང་པའི་བཙུན་མོ་དེ་ལ་རང་དང་མཚུངས་པར་མཛེས་པ་ཞེས་བྱ་སྟེ་རང་གི་སེམས་ཀྱིས་སྤྲུལ་པས་སོ། ། ཞེས་པ་ལ་སེམས་གཅིག་ཅེས་པ་ནས་མཛེས་ཞེས་སོ། ། གསུམ་པ་དབང་གི་ཡེ་ཤེས་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། དེ་ནས་རྣལ་འབྱོར་མ་ཐམས་ཅད་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
ཕྱིའི་ཡུལ་དེ་རྣམས་ཡང་ཅི་ལགས། ནང་གི་དབང་པོ་རྣམས་ནི་གང་ལགས། ཕྱི་ནང་གཉིས་ཀྱི་སྐྱེ་མཆེད་ནི་ཅི་ལགས། སྤུངས་པའི་དོན་གྱི་ཕུང་པོ་རྣམས་ནི་གང་ལགས། སྣང་ལ་རང་བཞིན་མེད་པའི་ཁམས་རྣམས་དེ་ཡང་ཅི་ལགས། ཆོས་ཅན་འདི་རྣམས་ཀྱི་རང་བཞིན་ཆོས་ཉིད་ནི་ཅི་ལགས། ཞེས་པའི་ཞུ་བ་སྟོན་པ་ལ། དེ་ནས་རྣལ་འབྱོར་མ་ཞེས་པ་ནས་རང་བཞིན་ནི་ཅི་ལགས་ཞེས་སོ། ། གཉིས་པ་ལ་གསུམ་སྟེ། ཆོས་ཅན་སྣ་ཚོགས།
ཆོས་ཉིད་སྐྱེ་བ་མེད། ངོ་བོ་ཟུང་འཇུག་གོ ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། དབང་པོ་དང་རྣམ་པར་ཤེས་པའི་ཡུལ་ནི་དྲུག་ཏུ་བརྗོད་དེ། གཟུགས་སྒྲ་དེ་བཞིན་དྲི་དང་ནི་རོ་དང་དེ་བཞིན་རེག་བྱ་ཉིད་དང་ཆོས་ཀྱི་ཁམས་ཀྱི་རང་བཞིན་ཉིད་ཏེ་འདི་རྣམས་ཡུལ་ནི་དྲུག་ཏུ་བརྗོད་པ་རྣམས་སོ། ། རྣམ་ཤེས་ལ་དབང་བྱེད་པའི་དབང་པོ་རྣམས་ནི་དྲུག་སྟེ། མིག་དང་རྣ་བ་སྣ་དང་ནི། ལྕེ་དང་ལུས་དང་དེ་བཞིན་ཡིད་རྣམས་ཡིན་ཞིང་། འདི་རྣམས་དབང་པོ་དྲུག་པོ་ནི་སྦྱོང་བྱེད་གཏི་མུག་རྡོ་རྗེ་མ་ལ་སོགས་པ་ལྷ་མོ་དྲུག་ལྡན།
ཡུལ་གཟུགས་ལ་སོགས་པ་དྲུག་དང་། ཡུལ་ཅན་མིག་སོགས་དྲུག་དག་གིས་ནི་སྐྱེ་མཆེད་བཅུ་གཉིས་དག་ཏུ་འགྱུར་ཏེ། རྣམ་པར་ཤེས་པ་སྐྱེ་བའི་སྒོར་གྱུར་བས་སོ། ། དུ་མ་སྤུངས་པའི་དོན་གྱིས་ན་ཕུང་པོ་ཞེས་བྱ་ཞིང་། དེ་ལའང་ལྔ་ཡོད་དེ། གཟུགས་ལ་སོགས་པ་བཞི་དང་། མཐར་ནི་རྣམ་ཤེས་དང་བཅས་པས་ལྔའོ། ། སྙིང་རྗེ་ཆེན་པོ་ནི་བོད་པའོ། ། རྣལ་འབྱོར་མ་རྣམས་ཀྱིས་ཞུས་ནས། མ་འོངས་པའི་གདུལ་བྱ་རྣམས་ཀྱིས་གོ་བར་བྱ་བའི་ཕྱིར་རྟེན་དབང་པོ་དྲུག་དང་།
དམིགས་པ་ཡུལ་དྲུག་དང་། བརྟེན་པ་དབང་པོའི་རྣམ་པར་ཤེས་པ་དྲུག་སྟེ་ཁམས་ནི་བཅོ་བརྒྱད་རྣམས་སུ་བཤད་དོ། ། ཞེས་པ་ལ། བཅོམ་ལྡན་འདས་ཀྱིས་ཞེས་པ་ནས། ཁམས་ནི་བཅོ་བརྒྱུད་རྣམས་སུ་བཤད། ཅེས་སོ། ། གཉིས་པ་ནི། གོང་གི་ཆོས་ཅན་འདི་རྣམས་ཀྱི་རང་བཞིན་ཆོས་ཉིད་ནི་ཅི་ལགས་ཞེས་པའི་ལན་འཆད་པ་ནི། རང་བཞིན་ནམ། ངོ་བོས་མ་གྲུབ་ཅིང་གདོད་མ་ནས་མ་སྐྱེས་པས་བདེན་པ་མ་ཡིན་ནོ། །
ཞེས་པ་ལ། རང་བཞིན་གདོད་ནས་མ་སྐྱེས་པ། ། ཞེས་པས་བསྟན་ཏོ། ། གསུམ་པ་ལ་གཉིས་ཏེ། སྣང་ལ་རང་བཞིན་མེད་པ་དང་། རྟེན་འབྲེལ་ལོ། ། དང་པོ་ནི། དེ་ལྟར་གདོད་མ་ནས་མ་སྐྱེས་པའི་བདེན་པ་མ་ཡིན་ཞིང་། ཀུན་རྫོབ་ཏུ་སྣང་ཆས་འགགས་པས་བརྫུན་པ་མ་ཡིན་པ་དེ་བཞིན་དུ། ཕྱི་ནང་གི་ཆོས་ཐམས་ཅད་ཆུ་ནང་གི་ཟླ་བ་ལྟར་འདོད་པས་རྣལ་འབྱོར་མས་རང་བཞིན་སྟོང་པ་དང་ཀུན་རྫོབ་སྒྱུ་མ་ལྟ་བུར་ཤེས་པར་གྱིས་ཤིག
ཅེས་པ་ལ་བརྫུན་མིན་བདེན་མིན་ཞེས་པ་ནས་རྣལ་འབྱོར་མས་ཤེས་གྱིས་ཞེས་སོ། ། གཉིས་པ་ནི། རང་བཞིན་གྱིས་སྟོང་པ་ཡིན་ཀྱང་ཀུན་རྫོབ་སྣང་ཙམ་ཏུ་རྟེན་འབྲེལ་གྱི་དཔེ་འདི་ལྟ་སྟེ། སྟེང་གི་གཙུབ་ཤིང་དང་། འོག་གི་གཙུབ་གཏན་དང་། གཙུབ་མཁན་སྐྱེས་བུའི་ལག་པའི་རྩོལ་བ་ལས་གློ་བུར་དུ་མེ་སྐྱེ་བར་འགྱུར་རོ། ། མེ་འདི་བརྟགས་ན་གཙུབ་ཤིང་ལ་ཡང་མི་གནས། གཙུབ་སྟན་ལ་ཡང་གནས་པ་མ་ཡིན། སྐྱེས་བུའི་ལག་པ་དག་ལ་ཡང་གནས་པ་མ་ཡིན་ཏེ། རྣམ་པ་ཐམས་ཅད་དུ་ཡོངས་སུ་བཙལ་བ་སྟེ་བརྟགས་ཤིང་དཔྱད་ན།
གཙུབ་ཤིང་ལྟ་བུ་གཅིག་ནའང་ཡོད་པ་མ་ཡིན། གཙུབ་སྟན་སོགས་ཚོགས་པ་ནའང་ཡོད་པ་མ་ཡིན་པས་མེ་དེ་ཡང་བདེན་པ་ཡང་མ་ཡིན། ཀུན་རྫོབ་སྣང་ཙམ་དུ་རྒྱུ་རྐྱེན་གྱི་རྟེན་འབྲེལ་གྱི་དབང་གིས་རྫུན་པ་ཡང་མ་ཡིན་ནོ། ། དེ་ལྟར་ཆོས་ཐམས་ཅད་རྣལ་འབྱོར་མས་སྣང་ལ་རང་བཞིན་མེད་པའི་རྟེན་འབྲེལ་དུ་ཡིད་ལ་གྱིས་ཤིག ཅེས་པ་ལ་འདི་ལྟ་སྟེ་ཞེས་པ་ནས་ཡིད་ལ་གྱིས་ཤིག་ཅེས་སོ། ། གསུམ་པ་སྤྱོད་པ་ལ་བཞི་སྟེ། མཆོད་པས་མཉེས་པར་བྱ་བ། དོན་ཟབ་མོ་ཉན་པར་གདམས་པ། གུས་པས་ཉན་པའི་ཚུལ། སྤྱོད་པ་དངོས་ཇི་ལྟར་བྱའོ། །
དང་པོ་ནི། དེ་ནས་རྣལ་འབྱོར་མ་བདག་མེད་མ་ལ་སོགས་པ་རྫུ་འཕྲུལ་གྱིས་ཕྱོགས་བཅུའི་ནམ་མཁའ་ལ་ཅིག་ཆར་དུ་འགྲོ་བའི་རྡོ་རྗེ་མཁའ་འགྲོ་མ་ཐམས་ཅད་ཀྱིས་ནང་གི་མཆོད་པ་བདུད་རྩི་ལྔ་ཐོགས་ཤིང་། དམ་ཚིག་གི་རྫས་ཤ་དང་ཆང་ཐོགས་པས། བཅོམ་ལྡན་འདས་རྡོ་རྗེ་སེམས་དཔའ་ཀྱཻ་རྡོ་རྗེ་ལ་མཆོད་པར་བྱེད། ཀུན་ཏུ་རྒྱུའི་སྦྱོར་བ་དེ་ཁོ་ན་ཉིད་ཀྱི་མཆོད་པས་རྗེས་སུ་ཆགས་པར་བྱེད། བདུད་རྩི་ལྔ་ལས་བྱུང་བའི་བདེ་བ་ཆེན་པོའི་རོ་ཡང་འཐུང་བ་སྟེ་མྱོང་བར་བྱེད་དོ། ། ཞེས་པ་ལ་དེ་ནས་ཞེས་པ་ནས་འཐུང་བར་བྱེད་དོ་ཞེས་སོ། ། གཉིས་པ་ནི། མཆོད་པའི་རྗེས་དེ་ནས་བཅོམ་ལྡན་འདས་ཐུགས་དགེས་ནས་རང་བྱིན་གྱིས་བརླབས་པ་ཨ་ཝ་དྷུ་ཏིའི་སྤྱོད་པ་བསྟན་པ། ཀྱེ་ཀྱེ་རྡོ་རྗེ་མཁའ་འགྲོ་མ་ཞེས་བོས་ནས་སངས་རྒྱས་ཀུན་གྱིས་ཕྱག་མཛད་པ་གཉིས་མེད་ཡེ་ཤེས་ཀྱི་སྤྱོད་པ་དེ་ཉིད་བདག་གིས་རྒྱུད་སྡེ་འོག་མ་མན་ཆད་དུ་གསང་བར་མཛད་པ་རྡོ་རྗེ་ཅན་ང་མཆོད་པའི་བྱིན་རླབས་ཀྱིས་ལེགས་པར་བཤད་ཀྱི།
ཤེས་པར་འདོད་པས་རབ་ཏུ་ཉོན། ཞེས་པ་ལ་དེ་ནས་བཅོམ་ལྡན་ཞེས་པ་ནས་བཤད་ཀྱིས་འདོད་པས་རབ་ཏུ་ཉོན་ཞེས་པའི་བར་གྱིས་བསྟན། གསུམ་པ་ནི། དེ་ལྟར་ཉན་པར་གདམས་པས་ལྷ་མོ་ཐམས་ཅད་སྐད་ཅིག་དང་པོ་ལ་དགའ་བར་གྱུར། གཉིས་པ་ལ་རངས་པར་གྱུར་ཏེ། གུས་པའི་སྤྱོད་ལམ་པུས་མོ་གཡས་པའི་ལྷ་ང་ས་ལ་བཙུགས་ནས་བཅོམ་ལྡན་འདས་ག་ལ་བ་དེར་ཐལ་མོ་སྦྱར་བ་བཏུད་ནས་བཅོམ་ལྡན་འདས་ཀྱི་གསུང་ཉན་ཏོ། ། ཞེས་པ་ལ་ལྷ་མོ་ཐམས་ཅད་དགའ་བར་འགྱུར་ཞེས་པ་ནས་བཅོམ་ལྡན་འདས་ཀྱི་གསུང་ཉན་ཏོ་ཞེས་པའི་བར་གྱིས་བསྟན། བཞི་པ་ནི། བཟའ་བཏུང་བཟང་ངན་ཇི་ལྟར་རྙེད་པ་བཟའ་བ་དང་། བགྲོད་བྱ་ཆུང་མ་ལ་སོགས་པ་དང་།
བགྲོད་བྱ་མ་ཡིན་པ་མ་ལ་སོགས་པ་གང་ཡང་མ་སྤོང་ཞིང་། ལུས་ཀྱི་དྲི་མ་སྦྱོང་བའི་ཁྲུས་དང་། མི་གཙང་བསེལ་བའི་གཙང་སྦྲ་མི་བྱ་སྟེ། ངོ་ཚ་བསྲུང་བ་ལ་སོགས་པ་གྲོང་གི་ཆོས་ནི་རབ་ཏུ་སྤང་། དེ་ཁོ་ན་ཉིད་རྟོགས་པའི་བློ་ལྡན་གྱིས་ཨོཾ་དང་ཨཱཿལ་སོགས་པ་ཕྱིའི་སྔགས་ཉིད་མི་ཟློ་ཞིང་། བསྐྱེད་རྫོགས་ཀྱི་བསམ་གཏན་མཚན་བཅས་ཉིད་ནི་དམིགས་མི་བྱ། གཉིད་ནི་ཏིང་ངེ་འཛིན་དུ་འགྱུར་བས་སྤང་བར་མི་བྱ་སྟེ། སྣང་ཚད་ཡེ་ཤེས་སུ་འགྱུར་བས་དབང་པོ་རྣམས་ནི་ཡུལ་ལ་ལོངས་སྤྱོད་པ་མི་དགག་གོ ། བཟང་ངན་གྱི་རྣམ་རྟོག་སྤང་པའི་ཕྱིར་བ་ལ་སྟེ་ཤའི་རིགས་ཐམས་ཅད་བཟའ་བར་བྱ། ཁ་དོག་སྟེ་རིགས་ལྔའི་ཕྱག་རྒྱ་གང་རྙེད་ལ་མཉམ་པར་སྤྱད།
རུང་ངམ་མི་རུང་སྙམ་པའི་དོགས་པ་མེད་པའི་སེམས་ཀྱིས་ནི་བཙུན་མོ་རིགས་ཀྱི་ཕྱག་རྒྱ་ཐམས་ཅད་སྙོམས་འཇུག་གིས་དགའ་བར་བྱ། ཡིད་དུ་འོང་བའི་མཛའ་བོ་ལ་སྡུག་པར་མི་བྱ་ཞིང་། དེ་བཞིན་དུ་མི་མཛའ་བ་གདུག་པ་ཅན་ལ་ཞེ་སྡང་ཉིད་དུ་མི་བྱ། དེ་ཁོ་ན་ཉིད་རྟོགས་པའི་ཡེ་ཤེས་ལས་མཆོག་ཏུ་གྱུར་པའི་ལྷ་གཞན་མེད་པས་རྡོ་དང་ཤིང་འཇིམ་པ་ལས་བྱས་པའི་བདག་ཉིད་ཀྱི་ལྷ་འདི་རྣམས་ལ་ཕྱག་མི་བྱ། རིགས་ངན་གཡུང་པོ་དང་། གདོལ་པ་བཤན་པ་དང་། ཀོ་ལྤགས་མཁན་ཏེ་ལྷམ་མཁན་དང་། གྲོང་ཁྱེར་ཆེན་པོའི་ཕྱག་དར་མཁན་ལ་སོགས་པ་རེག་གིས་དོགས་ནས་རིང་དུ་བྱེད་པ་རྣམས་དང་། རིགས་མཆོག་ཏུ་གྱུར་པ་བྲམ་ཟེ་རྒྱལ་རིགས་རྗེའུ་རིགས་དང་། རིགས་འབྲིང་དུ་གྱུར་པ་དམངས་རྣམས་ལ་བཟང་ངན་དུ་མི་བལྟ་བར་བདག་གི་ལུས་དང་མཚུངས་པ་ལྟར་རེག་པ་ཉིད།
བཟའ་བཏུང་ལ་བཟང་ངན་མེད་པར་ནང་གི་བདུད་རྩི་ལྔ་དང་། བུ་རམ་དང་། ཆང་དང་། བཙན་དུག་དང་། ཤིང་ནིམ་པ་ཁ་མོ་དང་། བུ་བཙས་སྐྱེས་ཕྲུ་མ་དང་། རོ་སྐྱུར་བ་དང་། མངར་བ་དང་བསྐ་བ་ཤ་ཆེན་ལ་སོགས་པ་དང་། ཁ་བ་དྲི་ཆུ་དང་། ལན་ཚྭ་བ་ཐིག་ལེ་དང་།
ཚྭ་བའང་དྲི་ཆུ་དང་། དྲི་ང་བ་དང་དྲི་ཞིམ་པ་དང་། མཆི་མ་དང་། རྣག་རྣམས་བྱང་ཆུབ་ཀྱི་སེམས་བསྲེས་ཟིན་པ་ཡིས་རབ་ཏུ་བཟའ། དེ་གང་ཡིན་ན། གཟུང་འཛིན་གཉིས་མེད་ཀྱི་ཡེ་ཤེས་ཀྱི་སེམས་ཀྱིས་བྱིན་གྱིས་བརླབས་པའམ་དེ་ཡི་རང་བཞིན་ཡིན་པར་ཤེས་ཤིང་དེ་ཡིས་ཟིན་པ་ཡི་ནི་མི་བཟའ་བ་ཅུང་ཟད་ཀྱང་ཡོད་པ་མ་ཡིན་ལ། ཁྱད་པར་རང་བྱུང་གི་མེ་ཏོག་རཀྟ་བསྙེད་ནས་ནི། པདྨའི་སྣོད་དུ་སྟེ་ཐོད་པར་བཞག་པ་དང་། དེ་ལ་ལུད་པ་དང་སྣབས་དག་གིས་བསྲེས་ནས་སྔགས་པ་བརྟུལ་ཞུགས་ཅན་གྱིས་བཏུང་། རྒྱན་གོས་ལ་བཟང་ངན་མེད་པར་རེས་འགའ་སྨད་གཡོགས་བཟང་པོ་ཁ་དོག་སྣ་ཚོགས་པའི་གོས་དང་།
རེས་འགའ་རོ་ལ་དཀྲིས་པ་དང་། རོ་བསྲེགས་པའི་ཐལ་བས་དེ་བཞིན་དུ་ལུས་ལ་བརྒྱན་ཞིང་། མེ་ཏོག་སྟེ་སྲོག་རབ་ཏུ་སོང་བ་རོ་གནས་པའི་གནས་དུར་ཁྲོད་ནས་རྙེད་པས་འཆིང་བྱེད་ཀྱི་མགོ་སྐྱེས་སྐྲ་ལེགས་པར་བཅིང་བར་བྱའོ། ། ཞེས་པ་ལ་བཅོམ་ལྡན་ཞེས་པ་ནས་ལེགས་པར་བཅིང་པར་བྱ་ཞེས་སོ། ། བཞི་པ་དབང་པོའི་རྣམ་དག་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་བཅོམ་ལྡན་འདས་ལ། ཡུལ་དྲུག་པོ་ཐམས་ཅད་ཀྱི་རྣམ་པར་དག་པ་བཅོམ་ལྡན་འདས་ཀྱིས་སྔར་ལེའུ་དགུ་པར་གསུངས་པ་གྲུབ་ལ།
མིག་ལ་སོགས་པ་ངེས་པར་དབང་པོ་དྲུག་གི་གྲངས་ཀྱི་རྣམ་པར་དག་པ་མ་མཛད་པ་སྟེ་མ་གསུངས་པས་བཤད་དུ་གསོལ། ཞེས་པའི་ཞུ་བ་སྟོན་པ། ཞེས་པ་ལ། དེ་ནས་རྡོ་རྗེ་སྙིང་པོས་ཞེས་པ་ནས་རྣམ་པར་དག་པ་མ་མཛད་པས་ཞེས་སོ། ། གཉིས་པ་ལན་ལ་གཉིས་ཏེ། དག་པ་དངོས་དང་། དེའི་ཕན་ཡོན་ནོ། ། དང་པོ་ནི། བཅོམ་ལྡན་འདས་ཀྱིས་རྡོ་རྗེ་སྙིང་པོ་ལ། མིག་འདག་པར་བྱེད་པ་ལ་གཏི་མུག་རྣམ་སྣང་གི་ངོ་བོ་ལྷ་མོ་རྡོ་རྗེ་མ།
རྣ་བར་ཞེ་སྡང་མི་བསྐྱོད་པའི་ངོ་བོ་རྡོ་རྗེ་བདག་མེད་མ། སྣ་ལ་སེར་སྣ་རིན་འབྱུང་གི་ངོ་བོ་གསང་བའི་དཀར་མོ་ཞེས་བཤད། ཁའི་ལྕེ་ལ་འདོད་ཆགས་འོད་དཔག་མེད་ཀྱི་ངོ་བོ་རྡོ་རྗེ་ཆུའི་རྣལ་འབྱོར་མ། ལུས་ཀྱི་དཔྲལ་བ་ལ་ཕྲག་དོག་དོན་གྲུབ་ཀྱི་ངོ་བོ་རྡོ་རྗེ་མཁའ་འགྲོ་མ། ཡིད་འདག་པར་བྱེད་པ་ལ་སེམས་ཀྱི་རྟེན་སྙིང་གར་བདག་མེད་རྣལ་འབྱོར་མ་རྣམས་བསྒོམ་མོ། ། ཞེས་པ་ལ་བཅོམ་ལྡན་འདས་ཀྱིས་བཀའ་རྩལ་པ་ཞེས་པ་ནས། ཡིད་ལ་བདག་མེད་རྣལ་འབྱོར་མ། ཞེས་པའོ། ། གཉིས་པ་ནི། ཐ་མལ་གྱི་དབང་པོ་རྣམས་ནི་དག་པར་བྱ་བའི་ཕྱིར་མིག་སོགས་ལྷ་མོ་དྲུག་ཏུ་བསྒོམ་པ་འདིས་ནི་བར་ཆད་ཞི་བའི་ཆ་ཆེན་པོར་འགྱུར་ཏེ།
སེམས་དཔའ་ཆེ་སྟེ་མངོན་ཤེས་དྲུག་འཆར་བའམ། ཡང་ན་རྡོ་རྗེ་སྙིང་པོ་ལ་བོད་པའོ། ། ཞེས་པ་ལ་དབང་པོ་རྣམས་ནི་སོགས་རྐང་པ་གཉིས་ཀྱིས་སོ། ། ལྔ་པ་བརྡ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོ་ལ། དགོངས་ཏེ་གསུངས་པའི་སྐད་ནི་ཅི་ཞེས་བགྱི། རྣལ་འབྱོར་མ་དང་འདུས་ནས་སྨྲ་བ་ཡི་ངག་གི་དམ་ཚིག་ཆེན་པོ་ཉན་ཐོས་དང་།
ལ་སོགས་པ་རང་སངས་རྒྱས་དང་། ཕ་རོལ་ཏུ་ཕྱིན་པ་བའི་བྱང་ཆུབ་སེམས་དཔའི་སྤྱོད་ཡུལ་དུ་མ་གྱུར་པས་མི་ཤེས་པ། དེར་མ་ཟད་རྡོ་རྗེ་ཐེག་པའི་ཡང་བལྟ་བ་བྱ་རྒྱུད་དང་། དགོད་པ་སྤྱོད་རྒྱུད་དག་གིས་དང་། ལག་བཅང་གིས་འཁྱུད་པ་རྣལ་འབྱོར་རྒྱུད་དང་། དེ་བཞིན་གཉིས་ཀྱི་དབང་པོ་གཉིས་སྤྲད་པ་བླ་མེད་ཀྱི་རྒྱུད་ཁ་ཅིག་ཀྱང་སྟེ་རྣམ་པ་བཞི་རྣམས་ཀྱིས་དགོངས་པའི་སྐད་ནི་མ་བསྒྲགས་པ་སྟེ་མ་གསུངས་པས། བཅོམ་ལྡན་ངེས་པར་གསུང་དུ་གསོལ། ཞེས་པ་ལ་རྡོ་རྗེ་སྙིང་པོས་ཞེས་པ་ནས་གསོལ་ཅེས་སོ། ། གཉིས་པ་ལ་གཉིས་ཏེ། ཉན་པར་གདམས་པ་དང་།
དོན་དངོས་སོ། ། དང་པོ་ནི། དགོངས་པའི་སྐད་ནི་ཚིག་གཞན་གྱི་དོན་སྟོན་པས་ཚིག་འབྲུ་ལ་རྟོན་པར་མི་བྱ་ཞེས་པ་ཡིན་ཞིང་། དོན་བསམ་གྱིས་མི་ཁྱབ་པས་སྐད་ཆེན་པོ་དཔའ་བོ་དང་རྣལ་འབྱོར་མ་འདུ་བའི་དུས་སུ་སྨྲ་བའི་ངག་གི་དམ་ཚིག བརྡ་ནི་གཞན་གྱིས་མི་གོ་བས། སྒྲ་ཇི་བཞིན་པ་མ་ཡིན་པ་སྟེ། དེ་ནི་རྒྱས་པ་རུ་རྡོ་རྗེ་སྙིང་པོ་ཞེས་བོས་ནས་ངས་བཤད་ཀྱི་ཁྱོད་ནི་མ་ཡེངས་པ་རྩེ་གཅིག་པའི་སེམས་ཀྱིས་ཉོན་ཅིག་ཅེས་པ་ལ་དགོངས་པའི་སྐད་ནི་ཞེས་སོགས་སོ། ། གཉིས་པ་ལ་གཉིས་ཏེ། བརྡའ་དངོས་དང་། གཟུང་བར་གདམས་པའོ། །
དང་པོ་ལ་གཉིས་ཏེ། ཚོགས་ཀྱི་འཁོར་ལོ་ལ་ཉེ་བར་མཁོ་བའི་བརྡའ་དང་། དཀྱིལ་འཁོར་འཁོར་ལོའི་བརྡའོ། ། དང་པོ་ནི། ཆང་ལ་མ་ད་ན་ཞེས་བྱ་ལ་བསྒྱུར་ན་འདོད་པ་ཞེས་པར་འགྲོ། ཤ་ལ་བ་ལ་ཞེས་བྱ་ཞིང་བསྒྱུར་ན་སྟོབས། ཚོགས་ཀྱི་འཁོར་ལོ་ལ་འདུ་བ་ལ་མ་ལ་ཡ་ཛྃ་ཞེས་བརྗོད། ཕྱིར་འགྲོ་བ་ལ་ཁེ་ཊ་སྟེ་བསྒྱུར་ན་འདོར་བ། རོ་ནི་ཤྲཱ་བ་བསྒྱུར་ན་ཁམ་ཕོར། རུས་པའི་རྒྱན་ལ་ནི་ནི་རཾ་སུ་བསྒྱུར་ན་རུས་པ།
འོང་བ་ལ་ཕྲཻཾ་ཁ་ཎ་རུ་བརྗོད་དེ་གར་ཟེར། ཅང་ཏེའུ་ལ་ཀྲི་པེ་ཏ་རུ་བརྗོད་དེ་སྐེད་ཉག་ཟེར། དབང་མ་ཐོབ་པ་སྐལ་མེད་ལ་དུ་དྷུ་རཾ་ཞེས་བརྗོད། དབང་ཐོབ་པ་སྐལ་ལྡན་ལ་ཀཱ་ལིཉྫ་རཾ་ཞེས་བརྗོད་དེ་ཐབས་སྦྱོར་ཟེར། རེག་པར་བྱ་བ་མ་ཡིན་པ་གཡུང་མོ་ཌིན་ཌི་མ་ཞེས་བརྗོད་དེ་སྒྲ་ཆེན་ཟེར། ཐོད་པ་དང་བྱིན་གྱིས་བརླབས་པའི་སྣོད་ཐམས་ཅད་ལ་པདྨ་བྷཉྫ་ནཾ། ཟན་ལ་སོགས་པ་བཟའ་བ་ལ་ཏྲི་པི་ཏ་ཞེས་བརྗོད། ཚིམ་པ་ཟེར། ཤ་ཆེན་གྱི་ཚོད་མ་ལ་སོགས་པ་ལ་མཱ་ལ་ཏཱནྡྷ་ནཾ་བརྗོད། བུད་ཤིང་མེར།
བཤང་བ་དྲི་ཆེན་ལ་ཙ་ཏུ་རས་མཾ་ཞེས་བརྗོད། བཞི་མཉམ་ཟེར། གཅི་བ་དྲི་ཆུ་ལ་ཀསྡྱུ་རི་ཞེས་བརྗོད། གླ་རྩི་ཟེར། རང་བྱུང་རཀྟ་སི་ཧླཱར་ཤེས་པར་བྱ། ཁུ་བ་ལ་ཀཔྤུ་ར་ཞེས་བརྗོད། ག་བུར་ཟེར། ཤ་ཆེན་ལ་ཤཱ་ལིཾ་ཛ་ཞེས་བརྗོད། སྭ་ལུ་སྐྱེས་ཟེར་རོ། ། ཞེས་པ་ལ་མ་ད་ན་ཆང་ཞེས་པ་ནས།
ཤ་ཆེན་ཤཱ་ལིཾ་ཛ་ཞེས་བརྗོད། ཅེས་སོ། ། གཉིས་པ་ནི། དབང་པོ་གཉིས་སྦྱོར་ཀུན་དུ་རུ་ཞེས་བརྗོད། སྣ་ཚོགས་ཟེར། ཐབས་ཀྱི་རྡོ་རྗེ་ལ་བོ་ལ་ཞེས་བཤད་དེ། འཇུག་པ་ཟེར། ཤེས་རབ་ཀྱི་པདྨ་ལ་ཀཀྐོ་ལ་ཞེས་ཟེར་ཏེ། འཇམ་པ་ཟེར། ཁ་དོག་སྟེ་རིགས་ལྔའི་དབྱེ་བས་ཕྱེ་བ་ལས་དེས་གཟུང་བའི་རིགས་ནི་རྣམ་པ་ལྔ་རུ་བཤད།
རིགས་ལ་ཁ་དོག་ཟེར་བ་འདི་ནི་གསང་བའི་སྐད་ཡིན་ནོ། ། ལས་ཀྱི་ཕྱག་རྒྱ་རྣམས་རྒྱུད་འདིར་ནི་རིགས་ལྔར་ནི་བསྡུས་པ་ཉིད་ཡིན་ཏེ། གཡུང་མོ་རྡོ་རྗེ་མི་བསྐྱོད་པའི་རིགས་སུ་བཤད། གར་མ་དེ་བཞིན་དུ་པདྨ་འོད་དཔག་མེད་ཀྱི་རིགས། རང་འཚེད་མ་གདོལ་པ་མོ་ནི་རིན་ཆེན་འབྱུང་ལྡན་གྱི་རིགས། སྐྱེ་གཉིས་བྲམ་ཟེ་མ་དེ་བཞིན་གཤེགས་པ་རྣམ་པར་སྣང་མཛད་ཀྱི་རིགས། ཚོས་མ་ཕྲིན་ལས་དོན་ཡོད་གྲུབ་པའི་རིགས་ཉིད་དེ། ཕྱག་རྒྱ་འདི་རྣམས་བསྟེན་པ་ལས་འབྲས་བུ་མཆོག་གི་དངོས་གྲུབ་སྦྱིན་པར་བྱེད་པས་རྒྱུའི་ངོས་ནས་རིགས་སུ་བཞག་པ་ཡིན་ནོ། ། ཕྱག་རྒྱ་འདི་རྣམས་བསྟེན་པ་ལས་བྱུང་བའི་ཁུ་བ་ནི་མི་རྟོག་པའི་ཡེ་ཤེས་སྐྱེད་པས་རྡོ་རྗེར་འགྱུར་ཞིང་། རྣལ་འབྱོར་པ་ལ་འཁོར་ལོའི་དུས་སུ་བྱང་ཆུབ་ཀྱི་སེམས་མི་ཉམས་པར་འཛིན་ནུས་པའི་བརྟུལ་ཞུགས་ཅན་གྱིས་ཕྱག་རྒྱ་རྣམས་སྙོམས་འཇུག་གིས་མཆོད་ནས་ཁུ་བ་རླུང་གི་ནུས་པས་དྲངས་ཏེ་བཏུང་ཞིང་ཉམས་སུ་མྱོང་བར་བྱའོ། །
ཞེས་པ་ལ་དབང་པོ་གཉིས་ཞེས་པ་ནས་མཆོད་ནས་བཏུང་ཞེས་སོ། ། གཉིས་པ་བརྡ་བཟུང་བར་གདམས་པ་ལ་གཉིས་ཏེ། གུས་པ་བསྐྱེད་པར་གདམས་པ་དང་། མ་བཟུང་བའི་ཉེས་དམིགས་སོ། ། དང་པོ་ནི། རྡོ་རྗེ་སྙིང་པོ་སེམས་དཔའ་ཆེ། ། ཞེས་བོས་ནས། གསང་བའི་བརྡའི་སྐད་ནི། སྐལ་མེད་རྣམས་ཀྱིས་མི་གོ་ཞིང་དོན་དུ་མ་བཤད་དུ་རུང་བས་ངོ་མཚར་ཆེ་བ་ང་ཡིས་ཁྱོད་ལ་གང་བཤད་པ་དེ་རྣམས་ཐམས་ཅད་གུས་པ་དང་བཅས་པས་མ་བརྗེད་པར་ཟུངས་ཞིག ཅེས་པ་ལ་རྡོ་རྗེ་སྙིང་པོ་སོགས་སོ། །
གཉིས་པ་ནི། ཀྱཻ་རྡོ་རྗེའི་དཀྱིལ་འཁོར་འདིར་དབང་བསྐུར་བ་ཐོབ་པ་གང་གིས་ཚོགས་ཀྱི་འཁོར་ལོ་དང་སྤྱོད་པའི་དུས་སུ་གསང་བའི་བརྡའི་སྐད་ཀྱིས་མི་སྨྲ་བ་དེ་ནི་ངག་གི་དམ་ཚིག་ཉམས་པར་ནི་འགྱུར་བ་འདི་ལ་ཐེ་ཚོམ་མེད་དོ། ། དམ་ཚིག་ཉམས་པ་ལ་སྐྱོན་ཅི་ཡོད་ཅེ་ན། ཡོད་དེ། ཉམས་པ་ལ་བརྟེན་ནས་དགྲ་ལ་སོགས་པས་འཚེ་བ་དང་ནི་རྐུན་མས་ནོར་བརྐུ་བ་དང་། གདོན་དང་རིམས་དང་སྦྱར་དུག་གིས་ཀྱང་གལ་ཏེ་སྒྲུབ་པ་པོ་མཆོག་སངས་རྒྱས་དང་འདྲ་བས་ཀྱང་གསང་བའི་བརྡའི་སྐད་མི་གསུང་ན་ཡང་གྲོངས་པར་འགྱུར་ན་གཞན་ལྟ་ཅི་སྨོས་སོ། ། རང་གི་དམ་ཚིག་དང་རིགས་པ་དབང་བསྐུར་བ་རྙེད་ནས་གལ་ཏེ་ཚོགས་འཁོར་སོགས་ཀྱི་དུས་སུ་གསང་བའི་བརྡའི་ཚིག་འདི་མི་སྨྲ་ན་ཡུལ་གྱི་སྟོབས་ཀྱིས་མཁའ་འགྲོ་མར་གྱུར་པ་གནས་ལས་སྐྱེས་པ། མ་མཁའ་འགྲོ་མའི་བུ་མོ་མཁའ་འགྲོ་མ་ནི་རིགས་ལས་སྐྱེས་པ། སྔགས་བཟླས་པས་གྲུབ་པ་སྔགས་ལས་སྐྱེས་པ། སྐྱེ་བ་སྔ་མའི་ལས་ཀྱི་རྫུ་འཕྲུལ་ཐོབ་པ་ལས་ལས་སྐྱེས་པའི་རྣལ་འབྱོར་མ་བཞི།
ཡང་ན་འཛམ་བུ་གླིང་གི་ཞིང་སྐྱེས་སྤྲུལ་སྐུ་ནི་མ་མོ་མཁའ་འགྲོ། དེའི་འཁོར་ལོ་ལས་དང་སྔགས་སྐྱེས་ནི་རིམ་བཞིན་ལས་ཀྱི་མཁའ་འགྲོ་དང་ཤ་ཟ་མཁའ་འགྲོ། ལོངས་སྐུ་ལྷན་སྐྱེས་ཀྱི་མཁའ་འགྲོ་མ་རྣམས་སྒྲུབ་པ་པོས་བརྡ་མི་སྨྲ་བ་དེའི་ཚེ་ན་ཁྲོ་བར་བྱེད་པས་བརྡ་སྨྲོས་ཤིག་ཅེས་པ་ལ་ཀྱཻ་རྡོ་རྗེ་འདིར་ཞེས་པ་ནས་ཁྲོ་བར་བྱེད་ཅེས་སོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་མཁའ་འགྲོ་མ་དྲ་བའི་སྡོམ་པ་ལས་ཐོག་མར་རྒྱུད་ཐམས་ཅད་ཀྱི་གླེང་གཞི་ཨེ་ཝཾ་དང་ཐ་མར་གསང་སྐད་གསལ་བར་བསྟན་པ་ཞེས་བྱ་བའི་ལེའུ་སྟེ་གསུམ་པ་ཤླཽ་ཀ་བདུན་ཅུ་རྩ་དྲུག་གིས་རྣམ་པར་བཤད་པའོ།། ༈ །།བཞི་པ་ལེའུ་བཞི་པ་ལ་འབྲེལ་ནི། ལེའུ་སྔ་མ་དེའི་འོག་ཏུ་རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན་ཞེས་བྱ་བའི་ལེའུ་འཆད་པའི་རྒྱུ་མཚན་ཡོད་དེ། ལེའུ་སྔ་མ་དེར་དབང་གི་དོན་ལ་སོགས་པའི་ཁྱད་པར་བསྟན་ཀྱང་གླུ་གར་ལ་སོགས་པའི་ཁྱད་པར་མ་བསྟན་པས་དེ་དག་འདིར་གསལ་བར་བསྟན་པའི་ཕྱིར་རོ། ། འདི་ལ་གཉིས་ཏེ། དོན་དངོས་དང་།
ལེའུའི་མིང་ངོ་། ། དང་པོ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། ལེའུ་གསུམ་པའི་རྗེས་དེ་ནས་རྡོ་རྗེ་སྙིང་པོ་ལ་སོགས་པའི་དཔའ་བོ་དང་། བདག་མེད་མ་ལ་སོགས་པའི་མཁའ་འགྲོ་མ་ཐམས་ཅད་སེམས་ཐེ་ཚོམ་དུ་གྱུར། ཡིད་གཉིས་སུ་གྱུར་ཏེ་རྒྱུད་གསུང་བ་པོ་བཅོམ་ལྡན་འདས་རྡོ་རྗེ་སེམས་དཔའ་ཞལ་བརྒྱད་ཕྱག་བཅུ་དྲུག་པ་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཞེས་བོས་ནས་བདག་ཅག་གི་ཐེ་ཚོམ་བསལ་དུ་གསོལ། སྤྱད་པའི་ལེའུ་ལས་གང་བཤད་པ། །
གླུ་དང་གར་ནི་དངོས་གྲུབ་སྦྱིན། ། ཞེས་གསུངས་ན། དེ་ལ་བདག་ནི་ཐེ་ཚོམ་མཆིས་པས་གླུ་ནི་ཅི་ལགས། གར་ཡང་ཅི་ལགས། ལྷ་བདག་མེད་མའི་ལེའུ་ལས་གསུངས་པ། ལྷ་མོ་བཅོ་ལྔ་པོ་རྣམས་ལ་ཞེ་སྡང་དག་པའི་ངོ་བོ་མི་བསྐྱོད་པ་ལ་སོགས་པའི་ཕྱག་རྒྱ་རྣམས་ཀྱིས་རྒྱས་འདེབས་པར་གསུངས་ན་དེ་ལ་བདག་ནི་ཐེ་ཚོམ་མཆིས་པས་ལྷ་གང་དང་གང་གིས་འདེབས་བྱེད་ཀྱི་ཕྱག་རྒྱ་གང་གིས་གང་ལ་རྒྱས་གདབ་པར་འགྱུར་བའི་ཕྱག་རྒྱ་ཅི་ཞིག་ལགས། ལེའུ་གཉིས་པ་སྔགས་བཏུ་བ་ལས་གང་གསུངས་པ། བདག་མེད་མ་ལ་སོགས་པའི་ས་བོན་ཨཱ་ལི་བཅོ་ལྔ་ཉིད་གསུངས་པ་དེ་ལ་བདག་ནི་འཁྲུལ་པ་འཁྲུངས་པས་ལྷ་མོ་གང་དང་གང་གི་ས་བོན་དང་ས་བོན་ཨ་ལི་གང་ལགས། རྡོ་རྗེ་རིགས་ཀྱི་ལེའུ་ལས་གང་བཤད་པའི་བཅུ་དྲུག་པ་ཕྲག་གཉིས་ཀྱི་བདག་ཉིད་རྩ་སུམ་ཅུ་རྩ་གཉིས་གསུངས་ན་བཅོམ་ལྡན་བདག་ནི་ལྷ་མོ་གང་གི་ངོ་བོ་གང་ཡིན་མ་ཤེས་ཤིང་འཁྲུལ་པར་གྱུར་པས། རྩ་དེ་རྣམས་རྣམ་པར་དག་བྱེད་ཀྱི་ལྷ་གང་ལགས་བཤད་དུ་གསོལ།
ཞེས་པའི་ཞུ་བ་སྟོན་པ་ལ་དེ་ནས་རྡོ་རྗེ་སྙིང་པོ་ཞེས་པ་ནས་བཤད་དུ་གསོལ་ཅེས་སོ། ། གཉིས་པ་ལན་ལ་གཉིས་ཏེ། ཞུས་པ་དང་རྗེས་སུ་འབྲེལ་བའི་ལན་དང་། བརྟག་པ་དང་པོ་དང་འདས་མ་ཐག་པ་ཐུན་མོང་གི་གསལ་བྱེད་དོ། དང་པོ་ལ་བཞི་སྟེ། གླུ་གར་ཇི་ལྟར་བྱ་བ། ཕྱག་རྒྱའི་དོན། ལྷ་མོ་རྣམས་ཀྱི་ས་བོན། རྫོགས་རིམ་རྒྱས་པར་བཤད་པའོ། ། དང་པོ་ལ་བཞི་སྟེ།
གླུ་གར་དངོས། ལྷའི་རྣལ་འབྱོར། ཕན་ཡོན། དངོས་གྲུབ་ཀྱི་རྟགས་སོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ཀོལླ་ཨི་རི་གནས། ཋ་ཋི་ཨ་གནས་པ། བྷོ་ལཱ་རྡོ་རྗེ། དེས་མཚོན་ནས་རྣལ་འབྱོར་པ་རྣམས་བསྟན།
མུམྨུ་ཞིང་ནི་རི་བོད་པ། ཀཀྐོ་ལ་པདྨ། དེས་མཚོན་ནས་རྣལ་འབྱོར་མ་རྣམས་བསྟན། དོན་ཡང་དག་པའི་ཚོགས་ཀྱི་འཁོར་ལོ་ལ་ཐབས་ཤེས་གཉིས་ཚོགས་པའོ། ། གྷ་ན་ཚོགས། ཀྲི་པི་ཊ་ཅང་ཏེའུ། ཧོ་བཛྫ་ཨི་བརྡུང་བར་བྱ། ཀ་རུ་ཎི་ཀེ་ཨ་ཨི་སྙིང་རྗེའི་དབང་གིས། ཎ་རོ་ལཱ་ཀུ་ཅོ་མི་བྱ། ཏ་ཧིཾ་དུས་དེར།
བཱ་ལ་ཤ ཁཱཛྫ་ཨཱི་བཟའོ། ། ག་ཌེཾ་མ་འབད་པས། ཨ་ཎཱ་ཆང་། པིཛྫ་ཨ་ཨི་བཏུང་བ། ཧ་ལེ་ཀྱེ། ཀ་ལེཉྫ་ར་སྐལ་ལྡན། པ་ཎི་ཨ་ཨི་འོང་དུ་གཞུག དུ་དྷུ་རམ་སྐལ་མེད། བཛྫ་ཨ་ཨི་འོང་དུ་མི་གཞུག
ཙ་ཨུ་ས་མ་བཞི་མཉམ། ཀ་ཙྪུ་རི་དྲི་ཆུ། སི་ཧླ་རཀྟ། ཀ་པྤུ་ར་ག་བུར། ལཱ་ཨི་ཨ་ཨི་བྱུགས་པ། དོན་ནི་བདུད་རྩི་ཆང་སྦྱར་བ་བཏུང་ཞིང་ལུས་ལ་བྱུགས་པས་བཅུད་ལེན་འགྱུར་ཞིང་བར་ཆད་ཞི་བར་བྱེད་པའོ། ། མཱ་ལ་ཨིནྡྷ་ཎ་ཚོད་མ། སཱ་ལིཾ་ཛ་ཤ་ཆེན་གྱིས་བྱས་པ། ཏ་ཧིཾ་དུས་དེར། བྷ་རུ་ཁ་ཨི་ཨ་ཨི་མང་དུ་བཟའ་བར་བྱའོ། །
ཕྲཻཾ་ཁ་ཎ་འོང་བ། ཁེ་ཊ་ཀ་རེནྟེ་འགྲོ་བ། ཤུདྷ་དག་པ། ཨ་ཤུདྷ་ན་མ་དག་པ། མ་ཎི་ཨ་ཨི་མི་བལྟའོ། ། དོན་ནི་འགྲོ་འོང་གི་ཚེ་དག་མ་དག་བལྟ་བར་མི་བྱ་ཞེས་པའོ། ། ནི་རཱཾ་སུ་རུས་པའི་རྒྱན། ཨཾ་ག་ཡན་ལག ཙ་ཌ་ཝི་གདགས་སོ། ། ཏ་ཧིཾ་དུས་དེར།
ཛ་ས་རཱ་ཝ་པ་ཎི་ཨ་ཨཱི་སྐྱེས་པའི་རོ་དབུལ། མ་ལ་ཨ་ཛེ་ཚོགས་འཁོར་ལ་འདུ་བའི་དུས་སུ། ཀུན་དྷུ་རུ་སྙོམས་འཇུག བཱ་ཌ་ཨི་བྱའོ། ། གང་དང་ན་ཌིན་ཌི་མ་ཏ་རེག་མིན་གཡུང་མོ་དང་། ཧི་ན་དུས་དེར། བཛྫི་ཨ་ཨི་སྙོམས་འཇུག་བྱའོ། ། གླུ་དེ་གང་གིས་ལེན་ན་ལྷའི་ང་རྒྱལ་དྲན་པ་རྣམ་གཡེང་གིས་མི་འཕྲོགས་པའི་རྣལ་འབྱོར་ལས་མ་གཡོས་པའི་ངང་ནས་ལེན་ཞིང་། ཚུལ་ཇི་ལྟར་ན་ཧེ་རུ་ཀའི་གཟུགས་ཀྱིས་གར་དང་། འདོད་ཡོན་ལ་ཆགས་པ་དང་བྲལ་བ་མ་ཡིན་པ་ཐབས་མཁས་ཀྱི་ལམ་དུ་བྱས་ནས་གོམས་པའི་སེམས་ཀྱིས་ནི་སེམས་ཅན་གྱི་དོན་ལ་འདོད་པ་དང་བདེ་བ་ཆེན་པོ་ལ་ཆགས་པའི་སེམས་ཀྱིས་ལྷ་བསྒོམ་པ་ཉིད་དོ། །
ཞེས་པ་ལ་བཅོམ་ལྡན་ཞེས་པ་ནས་བསྒོམ་པ་ཉིད་ཅེས་སོ། ། གཉིས་པ་ལྷའི་རྣལ་འབྱོར་ནི། སྐྱེས་པ་གླུ་ལེན་ན་རྡོ་རྗེ་ཆོས་འོད་དཔག་མེད་དང་། གར་བྱེད་ན་སངས་རྒྱས་རྣམ་པར་སྣང་མཛད་ཀྱི་ང་རྒྱལ་དང་། བུད་མེད་གླུ་ལེན་ན་རྣལ་འབྱོར་མ་གོས་དཀར་མོ་དང་། གར་བྱེད་ན་མ་མོ་སྤྱན་མ་ཡི་ང་རྒྱལ་གྱིས་བྱ་སྟེ། གླུ་དང་གར་ནི་ལྷའི་རྣལ་འབྱོར་འདི་དག་གིས་ལེགས་པར་གླུ་བླང་ཞིང་གར་ཡང་བྱའོ། ། ཞེས་པ་ལ་རྡོ་རྗེ་ཆོས་དང་སོགས་སོ། ། གསུམ་པ་ནི། ལྷའི་རྣལ་འབྱོར་དང་མ་བྲལ་བའི་གླུ་གར་འདི་ཉིད་ཀྱིས་ནི་མཁའ་འགྲོ་མ་རྣམས་མཉེས་པས་ཚོགས་འཁོར་གྱི་བར་ཆད་བསྲུང་ཞིང་།
དེ་བཞིན་དུ་རྣལ་འབྱོར་པ་བདག་ཀྱང་བསྲུང་བ་ཉིད། གླུ་གར་འདིས་ནི་འཇིག་རྟེན་དང་འཇིག་རྟེན་ལས་འདས་པ་དབང་དུ་བྱེད། གླུ་གར་འདིས་ནི་དཔའ་བོ་དང་རྣལ་འབྱོར་མའི་རྒྱུད་བསྐུལ་བས་སྔགས་ཀྱི་བཟླས་པ་ཉིད། ཚོགས་འཁོར་གྱི་གནས་སྐབས་གང་དུ་གུས་པས་གླུ་ལེན་པ་དང་། གང་དུ་གུས་པ་དང་བཅས་ཏེ་གར་བྱེད་པ་ཚོགས་ཀྱི་བདག་པོ་སློབ་དཔོན་གྱིས་སྔར་བྱས་ནས་ཏེ་སློབ་དཔོན་གྱིས་གནང་བ་སྦྱིན་པས་བྱ་སྟེ། དེ་སྐད་དུ་ཕྱག་ཆེན་ཐིག་ལེ་ལས། བཀའ་ལུང་མེད་པར་གླུ་དང་གར། ། ཚོགས་པ་ནམ་ཡང་མི་བྱའོ། ། ཞེས་གསུངས་སོ། ། ཞེས་པ་ལ་འདི་ཉིད་ཀྱིས་ནི་ཞེས་པ་ནས་བྱས་ནས་ཞེས་སོ། །
བཞི་པ་ནི། གླུ་གར་བྱེད་པ་དེ་ལ་དྲི་ནི་རབ་འབྲིང་སོགས་ཀྱི་དབང་གིས་མཁའ་འགྲོ་འདུ་བར་མཚོན་པར་བྱ་སྟེ་སྒོག་པའི་དྲི་ནི་དང་པོ་འབྱུང་བ་ཉིད། དེ་ནས་ཡང་ནི་བྱ་རྒོད་དྲི་སྟེ་བསེ་དྲི་འབྱུང་ལ། རྟ་རབ་ལ་ག་བུར་དང་མ་ལ་ཡ་ཛམ་ཙནྡན་གྱི་དྲི་བཟང་པོ་ཉིད་འབྱུང་ཞིང་། དེ་བཞིན་དུ་ངང་པ་དང་ནི་བུང་བའི་སྒྲ་ལྟ་བུའི་རྡོ་རྗེ་གླུའི་མཐའ་ནས་མཉན་པར་བྱ་བས་ཤེས་པ་འབྱུང་། བ་ལང་འཚེ་སྟེ་ཅི་སྤྱང་གི་སྒྲ་ཡང་ནི་ཁང་པའི་ཕྱི་རོལ་གྱི་འཚལ་དུ་གྲགས་ན་ནམ་ཡང་མཁའ་འགྲོ་འདུ་བའི་བརྡར་ནི་མཚོན་པར་བྱ་བ་ཡིན་ཞིང་། དེ་ལྟར་ན་འདི་དག་ནི་རྡོ་རྗེའི་གླུའི་བྱིན་གྱིས་བརླབས་ཀྱི་མཚན་ཉིད་དོ། ། ཞེས་པ་ལ་དེ་ལ་དྲི་ནི་ཞེས་པ་ནས་མཚན་ཉིད་དོ་ཞེས་སོ། ། གཉིས་པ་ཕྱག་རྒྱའི་དོན་ལ་གསུམ་སྟེ། ཕྱག་རྒྱའི་དགོས་པ།
རྒྱས་མ་བཏབ་པའི་ཉེས་དམིགས། གང་གིས་གང་ལ་རྒྱས་འདེབས་པའི་ཚུལ་ལོ། ། དང་པོ་ནི། རིགས་བདག་གི་ཕྱག་རྒྱ་འདི་ནི་རིགས་མཚོན་པར་བྱེད་པའི་རྟགས་དང་མཚན་མ་སྟེ་རིགས་བདག་འདིས་ནི་ལྷ་གང་གི་རིགས་ནི་གང་ཡིན་མཚོན་པར་བྱ་བའི་དགོས་པ་ཡོད་དོ། ། ཞེས་པ་ལ་ཕྱག་རྒྱ་རྟགས་དང་སོགས་སོ། ། གཉིས་པ་ནི། ངོ་བོ་ཉིད་དམ། རྟེན་དང་། བརྟེན་པའམ། རྒྱུ་འབྲས་ཉིད་དུ་ངེས་པ་ལས་གཞན་རིགས་དང་རིགས་བདག་འཆོལ་བར་བསྒོམས་པའི་སྦྱོར་བ་ལས་དངོས་གྲུབ་མེད་ཅིང་སྒྲུབ་པ་པོ་མཚན་ཉིད་དང་ལྡན་པའང་མེད་དོ། །
ཞེས་པ་ལ་རིགས་འཆོལ་སོགས་སོ། ། གསུམ་པ་ནི། ཞེ་སྡང་དག་པའི་ཕྱག་རྒྱས་སམ་རིགས་བདག་མི་བསྐྱོད་པས་བདག་མེད་མ་ལ་རྒྱས་འདེབས། གཏི་མུག་དག་པའི་ཕྱག་རྒྱས་ཏེ་རྣམ་སྣང་གིས་རྡོ་རྗེ་མ་ལ། སེར་སྣའི་ཕྱག་རྒྱས་ནི་རིན་འབྱུང་གིས་གསང་བའི་ལྷ་མོ་དཀར་མོ་ཉིད་ལ། འདོད་ཆགས་འོད་དཔག་མེད་པས་ཆུའི་རྣལ་འབྱོར་མ་ལ་ཕྱག་རྒྱས་གདབ། ཕྲག་དོག་དོན་ཡོད་གྲུབ་པའི་ཕྱག་རྒྱས་བྱང་གི་རྡོ་རྗེ་མཁའ་འགྲོ་མ་ལ་རྒྱས་འདེབས་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱ་དང་། དེ་བཞིན་དུ་ཞེ་སྡང་ཕྱག་རྒྱ་མི་བསྐྱོད་པས་པུཀྐ་སི་ལ་རྒྱས་འདེབས་པ་ནི་ལུས་ལ་སེམས་ཀྱི་རྒྱ་དང་། གཏི་མུག་ཕྱག་རྒྱ་རྣམ་སྣང་གིས་རི་ཁྲོད་མ་ལ་རྒྱས་འདེབས་པ་སེམས་ལ་ལུས་ཀྱི་རྒྱ། སེར་སྣའི་ཕྱག་རྒྱ་རིན་འབྱུང་གིས་གདོལ་པ་མོ་ལ་རྒྱས་འདེབས་པ་རྒྱུ་ལ་འབྲས་བུའི་དང་།
འདོད་ཆགས་ཕྱག་རྒྱ་འོད་དཔག་མེད་ཀྱིས་གཡུང་མོ་ཉིད་ལ་འབྲས་བུ་ལ་རྒྱུའི་དང་། དེར་མ་ཟད་ཡང་ནི་དཀར་མོ་གཽ་རཱི་ལ་ཞེ་སྡང་ཕྱག་རྒྱ་མི་བསྐྱོད་པའི་རྒྱས་འདེབས་པ་ལ་ལུས་ལ་སེམས་ཀྱི་དང་། གཏི་མུག་ཕྱག་རྒྱ་རྣམ་སྣང་གིས་ཆོམ་རྐུན་མ་ལ་རྒྱས་འདེབས་པ་སེམས་ལ་ལུས་ཀྱི་དང་། སེར་སྣའི་ཕྱག་རྒྱ་རིན་འབྱུང་གིས་རོ་ལངས་མ་ལ་རྒྱས་འདེབས་པ་རྒྱུ་ལ་འབྲས་བུའི་དང་། འདོད་ཆགས་ཕྱག་རྒྱ་འོད་དཔག་མེད་ཀྱིས་གྷསྨ་རི་ལ་རྒྱས་འདེབས་པ་འབྲས་བུ་ལ་རྒྱུའི་རྒྱ་དང་། གཏི་མུག་ཕྱག་རྒྱ་རྣམ་པར་སྣང་མཛད་ཀྱིས་ས་སྤྱོད་མ་དང་། འདོད་ཆགས་ཕྱག་རྒྱ་འོད་དཔག་མེད་ཀྱིས་མཁའ་སྤྱོད་མ་ལ་རྒྱས་འདེབས་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱའོ། ། རིགས་དང་རིགས་བདག་ཤེས་པར་འདོད་པས་ཕྱག་རྒྱ་བསྟན་པ་དེ་ལྟར་ཤེས་པར་བྱའོ། ། ཞེས་པ་ལ་ཞེ་སྡང་ཕྱག་རྒྱའི་ཞེས་པ་ནས་ཤེས་པར་བྱ་ཞེས་སོ། །

གསུམ་པ་ལྷ་མོ་རྣམས་ཀྱི་ས་བོན་ནི། ལྷ་མོ་གང་གི་ས་བོན་གང་ཡིན་དྲིས་པའི་ལན་ནི། ཨཱ་ལི་དང་པོ་ཨ་ཐུང་བདག་མེད་མའི་ས་བོན། ཨཱ་ལི་གཉིས་པ་ལ་ཨཱ་རིང་པོ་རྡོ་རྗེ་མ། ཨཱ་ལི་གསུམ་པ་ཨི་ཐུང་ངུ་དཀར་མོ་ཉིད། བཞི་པ་ཨཱི་རིང་པོ་ཆུའི་རྣལ་འབྱོར་མ། ལྔ་པ་ཨུ་ཐུང་ངུ་རྡོ་རྗེ་མཁའ་འགྲོ་མ། དྲུག་པ་ཨཱུ་རིང་པོ་པུཀྐ་སི་ཞེས་བརྗོད། བདུན་པ་རྀ་ཐུང་ངུ་ཉིད་ནི་རི་ཁྲོད་མ། བརྒྱད་པ་རཱྀ་རིང་པོ་རྨེ་ཤ་ཅན་དུ་གདོལ་པ་མོར་བརྗོད། དགུ་པ་ཡང་ནི་ལྀ་ཐུང་ངུ་གཡུང་མོ་ཉིད།
ཡང་ནི་ལྔ་གཉིས་ཏེ་བཅུ་པ་ལཱི་རིང་པོ་དཀར་མོ་ཉིད། བཅུ་གཅིག་པ་ཨེ་ཐུང་ངུ་ཆོམ་རྐུན་མ་རུ་བརྗོད། བཅུ་གཉིས་པ་ཨཻ་རིང་པོ་རོ་ལངས་མ་ཞེས་བརྗོད། བཅུ་གསུམ་པ་ནི་ཨོ་ཐུང་ངུ་གྷསྨ་རི། བཅུ་བཞི་པ་ནི་ཨཽ་རིང་པོ་ས་སྤྱོད་མ། བཅོ་ལྔ་པ་ཨྃ་ནི་མཁའ་སྤྱོད་མའི་ས་བོན་ཏེ་རྣལ་འབྱོར་མ་བཅོ་ལྔའི་ས་བོན་ཉིད་དེ་ལྟར་ཡིན་ནོ། ། ཞེས་པ་ལ་ཨཱ་ལི་དང་པོ་ཞེས་པ་ནས་ས་བོན་ཉིད་ཅེས་སོ། ། བཞི་པ་རྫོགས་རིམ་ལ་གསུམ་སྟེ། ཡེ་ཤེས་ཀྱི་རྟེན་དཀྱིལ་འཁོར་གྱི་རྣམ་དག ཞུས་ལན་གཉིས་ཀྱི་དེ་ལས་བྱུང་བའི་བྱང་ཆུབ་ཀྱི་སེམས་མི་སྤངས་པ།
དེ་སྔོན་དུ་བྱེད་པའི་ཐབས་སོ། ། དང་པོ་ལ་གསུམ་སྟེ། རྩ་རྣམས་ལྷ་མོ་བཅོ་ལྔའི་ངོ་བོར་དག་པ། བཅུ་དྲུག་པ་ལ་བསྟན་པའི་རྒྱུ་མཚན། དེ་ཉིད་ཡབ་ཀྱི་ངོ་བོར་དག་པའོ། ། དང་པོ་ནི། རྡོ་རྗེ་རིགས་ཀྱི་ལེའུ་ལས་བྱང་ཆུབ་ཀྱི་སེམས་འབབ་པའི་རྩ་རྣམས་གང་། བཅུ་དྲུག་ཕྲག་གཉིས་ཀྱི་བདག་ཉིད་སུམ་ཅུ་རྩ་གཉིས་གསུངས་པ། སྦྱང་གཞི་རྩ་ནི་མི་ཕྱེད་མ་ནས་བཟུང་ཡས་ནས་རེ་དང་། བདུད་འདྲལ་མ་བཞག་པའི་གཏུམ་མོ་ནས་བཟུང་མས་ནས་རེ་སྟེ་རྩ་གཉིས་སྦྱོང་བྱེད་མཁའ་སྤྱོད་མ་ནས་བཟུང་རྡོ་རྗེ་མའི་བར་གྱི་རྣལ་འབྱོར་མ་རེ་རེའི་རྣམ་པ་རྣམས་སུ་བརྗོད་དེ།
རྗེ་བཙུན་མཆོག་གིས། ཚེས་གཅིག་ལུག་གི་འཕོ་བ་ལ། ། མི་ཕྱེད་གཏུམ་མོ་མཐེ་བོང་གཉིས། ། དགའ་བའི་དགའ་བ་ཡི་གེ་ཨ། ། མཁའ་སྤྱོད་མ་ལ་ཕྱག་འཚལ་ལོ། ། ཞེས་སོགས་ཚིགས་བཅད་བཅུ་བཞི་གསུངས་པ་ལྟར་ཤེས་པར་བྱའོ། ། རྩ་རྣམས་ཀྱི་གཙོ་མོ་རྐྱང་མ་རོ་མ་ཀུན་འདར་མ་གསུམ་ནི་སྦྱོང་བྱེད་དབུས་ཀྱི་བདག་མེད་རྣལ་འབྱོར་མ་ཞེས་བརྗོད་དེ། རྗེ་བཙུན་གྱིས། མཚན་མོ་ནམ་མཁའ་འགོག་པ་སྟེ། ། ལྷན་སྐྱེས་ལྷན་སྐྱེས་སྤྱི་གཙུག་ནའོ། །
དཀར་པོའི་མཚན་མོ་ཀུན་འདར་ཨ། ། རྩ་གསུམ་བདག་མེད་མ་དཔལ་འདུད། ། ཅེས་གསུངས་པ་ལྟར་ཤེས་པར་བྱའོ། ། ཞེས་པ་ལ་རིགས་ཀྱི་ཞེས་པ་ནས་མ་ཞེས་བརྗོད་ཅེས་སོ། ། གཉིས་པ་ནི། རྒྱུ་མཚན་གང་གི་ཕྱིར་ན་སྦྱོང་བྱེད་ལྷ་མོ་བཅོ་ལྔ་ལས་མེད་པའི་ཕྱིར་ལྷ་མོ་བཅུ་དྲུག་ཆ་མེད་པས། འབད་པས་ཏེ་ངེས་པར་སྦྱང་གཞི་རྩ་དང་འཕོ་བ་ལ་སོགས་པ་བཅུ་དྲུག་ཚན་པ་བདུན་བཤད་པའི་བཅོ་ལྔ་ཡན་ཆད་སྦྱོང་བྱེད་ལྷ་མོ་རྣམས་ཀྱིས་སྦྱངས་ནས་དེ་ཀུན་གྱི་ལྷག་མ་བཅུ་དྲུག་པ་རྩ་རྣམས་ཀྱི་ནང་ནས་བདུད་འདྲལ་མ་དང་། འཕོ་བ་ནམ་མཁའ་འགོག་པ། ཡི་གེ་ཨ་ཚེག་དྲག་ཅན། དགའ་བ་ལྷན་སྐྱེས།
ཚེས་བཅུ་དྲུག་པ། བྱང་སེམས་བཅུ་དྲུག་པ། གནས་སྤྱི་གཙུག་སྟེ་དེ་རྣམས་ཡབ་ཧེ་རུ་ཀས་སྦྱོང་གི སྦྱོང་བྱེད་ལྷ་མོས་སྦྱོང་བ་སྤང་བར་བྱ་སྟེ། རྒྱུ་མཚན་ཅིའི་སླད་དུ་ཞེ་ན། བདུད་འབྲལ་མ་ལ་སོགས་པ་རྣམས་ཀྱིས་སྤྲོས་པ་བསྐྱེད་པ་ལ་སོགས་པའི་དོན་གྱི་བྱ་བ་མི་བྱེད་པའི་ཕྱིར་ཏེ། དེ་རྣམས་སྟོང་པའི་རང་བཞིན་ཡིན་པའི་ཕྱིར། འོ་ན་སྔ་མ་རྣམས་ཀྱིས་དོན་གྱི་བྱ་བ་ཇི་ལྟར་བྱེད་ཅེ་ན། གཡས་ན་གནས་པའི་རྩ་རྣམས་ཀྱིས་གཟུང་བའི་རྟོག་པ་བསྐྱེད། གཡོན་ན་གནས་པའི་རྩ་རྣམས་ཀྱིས་འཛིན་པའི་རྟོག་པ་བསྐྱེད།
ཨ་ལ་སོགས་པའི་ཡི་གེ་རྣམས་ཀྱིས་རྣལ་འབྱོར་མ་བསྐྱེད་པ་ལ་སོགས་པའི་སྤྲོས་བཅས་ཀྱིས་དོན་གྱི་བྱ་བ་བྱེད་ནུས་ཏེ། དེའི་དཔེའི་ཚེས་བཅོ་ལྔའི་བར་གྱི་ཟླ་བ་གོང་ནས་གོང་དུ་འཕེལ་བར་བྱེད་པ་ལྟར། སྔར་བསྟན་པའི་བཅོ་ལྔ་ཆ་ཡི་ཚན་པ་བདུན་གྱི་བདག་ཉིད་རྣམས་ཀྱིས་ཀྱང་སྤྲོས་བཅས་ཀྱི་བྱ་བ་ཟླ་བ་ལྟར་འཕེལ་བར་བྱེད་ནུས་པས་དེ་རྣམས་ཐབས་བདེ་བ་ཆེན་པོའི་ངོ་བོ་བྱང་ཆུབ་ཀྱི་སེམས་སུ་ཡབ་ཧེ་རུ་ཀའི་ངོ་བོར་འགྱུར་བ་སྟེ་ཡིན་ནོ་ཞེས་པ་ལ། གང་ཕྱིར་ཞེས་པ་ནས་སེམས་སུ་འགྱུར་ཞེས་སོ། ། གསུམ་པ་ནི། བདེ་བ་ཆེན་པོའི་ངོ་བོ་ཡབ་ནི་ཨཱ་ལིའི་གཟུགས་བཅོ་ལྔ་ཡིན་ལ། སྟོང་པའི་ངོ་བོ་རྣལ་འབྱོར་མ་རྣམས་དེའི་ཆ་བཅུ་དྲུག་པ་རྣམས་ཡིན་ནོ། ། ཞེས་པ་ལ་བདེ་བ་ཆེན་པོ་སོགས་སོ། ། དེ་ལྟར་ན་སྦྱང་གཞི་ཐབས་སྤྲོས་བཅས་ཀྱི་ཆ་རྣམས་སྦྱོང་བྱེད་སྟོང་པའི་ངོ་བོ་ལྷ་མོ་རྣམས་ཀྱིས་སྦྱངས། སྦྱང་གཞི་སྟོང་པའི་ངོ་བོ་བཅུ་དྲུག་པ་རྣམས་ཐབས་ཧེ་རུ་ཀས་སྦྱངས་པས་ཐབས་ཤེས་ཟུང་འཇུག་ཏུ་འགྱུར་བ་ནི་བླ་མེད་ཀྱི་ཁྱད་ཆོས་ཡིན་ཏེ།
རྗེ་བཙུན་མཆོག་གིས། དེས་ན་རྡོ་རྗེ་ཐེག་པའི་ཟབ་དོན་ཀུན། ། ཐབས་དང་ཤེས་རབ་གཉིས་སུ་མེད་པ་ལ། ། ཁོ་བོའི་སེམས་ནི་མཆོག་ཏུ་དང་བ་ཡིས། ། རྡོ་རྗེ་ཐེག་ལ་གུས་པར་ཕྱག་འཚལ་ལོ། ། ཞེས་གསུངས་སོ། ། གཉིས་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི།
རྡོ་རྗེ་སྙིང་པོས་གསོལ་པ། རྣལ་འབྱོར་མ་རྩ་ཀུན་ལས་བྱུང་པའི་བྱང་ཆུབ་ཀྱི་སེམས་ལྷན་ཅིག་སྐྱེས་པའི་དགའ་བ་བསྐྱེད་པའི་རང་བཞིན་ཉིད། བརྟེན་པ་ལྷན་སྐྱེས་ཀྱི་ཡེ་ཤེས་རང་རིག་པའི་ཕྱིར་འགྲིབ་པ་མེད་ལ། བདེ་བ་ཆེན་པོའི་ཕྱིར་བཏུང་བའི་མཆོག མཐའ་དང་བྲལ་བའི་ཕྱིར་ནམ་མཁའ་དང་འདྲ་བ་ཉིད། དེའི་རྟེན་ཞུ་བ་ག་བུར་གསང་དབང་གི་བདག་མེད་མ་དེ་ཅི་ནས་ཀྱང་ངེས་པར་མི་སྤང་ལགས་སམ། ཞེས་པ་ལ་རྡོ་རྗེ་སྙིང་པོས་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ཇི་སྐད་སྨྲས་པ་དེ་བཞིན་དུ་མི་སྤང་ངོ་ཞེས་པ་ལ་བཅོམ་ལྡན་འདས་སོ། །
གསུམ་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་བ། ཐབས་གང་གིས་རྩ་ཀུན་ལས་བྱུང་བའི་བྱང་ཆུབ་ཀྱི་སེམས་བསྐྱེད་པ་ལགས། ཞེས་པའི་ཞུ་བ་སྟོན་པ་ལ། རྡོ་རྗེ་སྙིང་པོས་སོགས་སོ། ། གཉིས་པ་ལ་གསུམ་སྟེ། མདོར་བསྟན་པ།
རྒྱས་པར་བཤད། སྡོམ་པའི་དབྱེ་བས་ཤིན་ཏུ་རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། གཞན་ལུས་ཕྱག་རྒྱ་ལ་ལྟོས་པའི་དཀྱིལ་འཁོར་འཁོར་ལོའི་ཐབས་སྐུ་མདོག་སོགས་དང་ནི། གཞན་ལུས་ལ་མ་ལྟོས་པར་རང་ཉིད་ཀྱིས་རང་གི་ལུས་བྱིན་གྱིས་བརླབས་པའི་སྟེ་ཡེ་ཤེས་སྐྱེ་བའི་རིམ་པས་ཀྱང་གཟུགས་ཅན་གྱི་བྱང་ཆུབ་ཀྱི་སེམས་ནི་རབ་ཏུ་བསྐྱེད་དེ། དཀྱིལ་འཁོར་འཁོར་ལོ་ལས་སྐྱེས་པའི་བྱང་སེམས་རགས་པའམ་གསལ་བས་ཀུན་རྫོབ་བྱང་ཆུབ་ཀྱི་སེམས་ཞེས་བྱ། རང་བྱིན་རླབས་ལས་སྐྱེས་པ་ཕྲ་བའམ་གཞན་རྐྱེན་ལ་མ་ལྟོས་པའི་ཕྱིར་དོན་དམ་བྱང་སེམས་ཞེས་བྱ། གཉིས་ཀའི་རྟེན་དཀར་པོ་ཀུན་ད་ལྟ་བུ་ཉིད། དེ་ལ་ཀུན་རྫོབ་ཅེས་བྱ།
དེ་ལ་བརྟེན་པའི་བདེ་བའི་གཟུགས་ཅན་ལ་དོན་དམ་ཞེས་བྱའོ། ། ཞེས་པ་ལ། བཅོམ་ལྡན་འདས་ཀྱིས་ཞེས་པ་ནས་བདེ་བའི་གཟུགས་ཅན་ནོ་ཞེས་སོ། ། གཉིས་པ་རྒྱས་བཤད་ལ་ཡང་གཉིས་ཏེ། དཀྱིལ་འཁོར་འཁོར་ལོ་དང་། རང་བྱིན་རླབས་སོ། ། དང་པོ་ལ་ལྔ་སྟེ། ཀུན་རྫོབ་བྱང་ཆུབ་སེམས་ཀྱི་གནས། ཡེ་ཤེས་བདེན་པ་གཉིས་ཀྱི་རྣམ་གཞག རྟེན་ལས་ཀྱི་ཕྱག་རྒྱའི་མཚན་ཉིད།
དེ་བརྟེན་པའི་ཐབས། བྱང་སེམས་མི་ཉམས་པར་བྱ་བ་ཐམས་ཅད་དང་བཅས་པའོ། ། དང་པོ་ནི། བདེ་བའི་རྟེན་དུ་གྱུར་པའི་བྱང་ཆུབ་ཀྱི་སེམས་ཀྱི་གནས་གང་ཞེ་ན། དེའི་གནས་ནི་བུད་མེད་ཀྱི་ཀཀྐོ་ལ་གསང་བ་དབང་གི་གནས་བདེ་བ་ཅན་དེའི་དབྱིབས། ཕྱི་ཨེའི་རྣམ་པ་གྲུ་གསུམ་ནང་རྩ་མཛེས་པའི་སྤྱི་བོ་ཝཾ་གྱི་རྣམ་པའི་རང་བཞིན་དུ་གནས་སོ། ། ཐབས་ཀྱིས་ཟིན་ན་བདེ་བ་མི་ཉམས་པར་བསྲུང་བ་ཉིད་ཀྱི་ཕྱིར་ན་བདེ་བ་ཅན་ཞེས་བླ་མེད་ཀྱི་རྒྱུད་དེ་ཀུན་ལས་རབ་ཏུ་བསྒྲགས་ཤིང་གནས་དེ་ཉིད་སངས་རྒྱས་བདུད་རྩི་ལྔའི་དྭངས་མ་དང་། བྱང་ཆུབ་སེམས་དཔའ་དབང་པོ་དྲུག་གི་དྭངས་མ་དང་། རྡོ་རྗེ་འཛིན་པ་མི་རྟོག་པའི་ཡེ་ཤེས་རྣམས་ཀྱི་གནས་སོ། ། ཞེས་པ་ལ་བུད་མེད་ཀཀྐོ་སོགས་སོ། །
གཉིས་པ་ནི། ཆོས་ཅན་གྱི་ཕྱོགས་འདི་ཉིད་ལས་དང་ཉོན་མོངས་པས་ཁམས་གསུམ་དུ་འཁོར་བཞིན་དུ་འཁོར་བས་འཁོར་བ་ཞེས་བྱ་སྟེ། ཆོས་ཅན་འདི་ཉིད་ཀྱི་ཆོས་ཉིད་རྟོགས་ན་སྡུག་བསྔལ་གྱི་ཕུང་པོ་ལས་གྲོལ་བའི་ཕྱིར་མྱ་ངན་ལས་འདས་པ་ཉིད་དོ། ། དེས་ན་འཁོར་བ་སྤངས་ནས་གཞན་དུ་ནི་མྱ་ངན་ལས་འདས་པ་རྟོགས་པར་མི་འགྱུར་ཏེ། འཁོར་བ་ཡང་དག་པར་མ་གྲུབ་པ་དེ་ལ་མྱང་འདས་ཞེས་ཐ་སྙད་བཞག་པས་སོ། ། འོ་ན་ཐ་སྙད་དུ་འཁོར་བ་མྱང་འདས་སོ་སོར་གང་ཞེ་ན། འཁོར་བ་ནི་གཟུགས་དང་སྒྲ་ལ་སོགས་པ་ཡུལ་དྲུག་དང་། འཁོར་བ་ནི་ཚོར་བ་ལ་སོགས་པ་ཕུང་པོ་ལྔ་དང་། འཁོར་བ་ནི་མིག་ལ་སོགས་པ་ཡུལ་ཅན་དབང་པོ་དྲུག་རྣམས་ཉིད་དེ། འཁོར་བ་ནི་ཞེ་སྡང་ལ་སོགས་ཉོན་མོངས་པ་རྣམས་ཏེ།
མདོར་ན་ཆོས་ཅན་ཕུང་ཁམས་སྐྱེ་མཆེད་ཉོན་མོངས་པ་དང་བཅས་པ་རྣམས་འཁོར་བ་ཡིན་ཞིང་། ཆོས་ཅན་འདི་རྣམས་ཀྱི་ཆོས་ཉིད་རང་བཞིན་གྱིས་མེད་པའམ་ངོ་བོས་མ་གྲུབ་པ་ནི་མྱ་ངན་ལས་འདས་པ་སྟེ་དེ་ལྟ་བུའི་སྣང་བ་དང་སྟོང་པ་དབྱེར་མེད་པ་ལ་ཟུང་འཇུག་ཅེས་ཀྱང་བྱ། འཁོར་འདས་དབྱེར་མེད་ཅེས་ཀྱང་བྱའོ། ། དེ་ལྟར་ཡིན་ཀྱང་བློ་རྨོངས་པས་མ་རྟོགས་པའི་ཕྱིར་ཆོས་ཅན་འཁོར་བའི་གཟུགས་ཅན་འདི་ཉིད་དང་། བློ་རྨོངས་པ་མེད་པས་སེམས་སྐྱེ་མེད་དུ་རྟོགས་པས་འཁོར་བ་པའི་རྣམ་རྟོག་དག་པས་ནི་འཁོར་བ་མྱ་ངན་འདས་པར་འགྱུར་ཏེ། འཁོར་བ་ཡང་དག་པར་མ་གྲུབ་པ་དེ་ལ་མྱང་འདས་ཞེས་པའི་ཐ་སྙད་བཞག་པས་སོ། ། དོན་དམ་བྱང་ཆུབ་ཀྱི་སེམས་ནི་རང་བཞིན་གྱི་མྱ་ངན་ལས་འདས་པ་མཚན་འཛིན་གྱི་སྤྲོས་པ་ཐམས་ཅད་དང་བྲལ་ཞིང་ཀུན་རྫོབ་བདེན་པ་དང་དོན་དམ་བདེན་པ་ཟུང་དུ་འཇུག་པའི་ཚུལ་ཅན་འཁོར་འདས་དབྱེར་མེད་ཅེས་བྱ་བ་ཡིན་ནོ། ། ཞེས་པ་ལ་འདི་ཉིད་འཁོར་བ་ཞེས་པ་ནས་ཚུལ་ཅན་ནོ་ཞེས་སོ། ། གསུམ་པ་ནི། ཤིན་ཏུ་བྱད་བཞིན་བཟང་ཞིང་མིག་དཀྱུས་རིང་བས་མིག་ཡངས་མ།
གཟུགས་མཛེས་པ་དང་ལོ་བཅུ་དྲུག་ལོན་པའི་ལང་ཚོས་རྣམ་པར་བརྒྱན་པ། རྡོ་རྗེའི་རིགས་ཡིན་པས་ཁ་དོག་སྔོ་བསང་མ། སྤྱོད་ལམ་དལ་མ། རང་དང་རིགས་མཐུན་པས་རིགས་བཟང་མ། བྱང་ཆུབ་ཀྱི་སེམས་ས་ཧླི་རཀྟ་ག་བུར་ཐིག་ལེ་འབྱུང་བའི་གནས། ནང་གི་རྩ་ཁམས་བཟང་བའི་རྟགས་སུ་སྐྲ་བཟང་མ། སྒྲུབ་པ་པོ་ལ་སེམས་རང་བཞིན་གྱིས་དགའ་བ་རྣམས་ནི་སྐྱེས་སྟོབས་ཀྱི་ཡོན་ཏན་དང་། སློབ་དཔོན་རང་གིས་ཀྱཻ་རྡོ་རྗེའི་དབང་བསྐུར་བ་ནི་སྦྱངས་སྟོབས་ཀྱི་ཡོན་ཏན་ཡིན་ནོ། ། ཞེས་པ་ལ་ཤིན་ཏུ་བཞིན་བཟང་ཞེས་པ་ནས་དགའ་ཞེས་སོ། ། བཞི་པ་ནི།
བྱང་ཆུབ་ཀྱི་སེམས་རྒྱས་པའི་ཐབས་སུ་ཕྱག་རྒྱ་དེར་ནི་ཆང་ཡང་སྦྱིན་ཞིང་བཏུང་བར་བྱ། དེ་ནས་སྒྲུབ་པ་པོ་རང་ཡང་བཏུང་བ་ཉིད་བྱ་སྟེ། སྒྲུབ་པ་པོ་རང་དང་གཞན་སེམས་ཅན་ཐམས་ཅད་ཀྱི་དོན་དུ་ནི་བྱང་ཆུབ་རབ་ཏུ་སྒྲུབ་པར་བྱ་བའི་ཕྱིར། བྱང་སེམས་རྒྱས་པའི་ཐབས་བྱས་པའི་ཕྱི་ནས་ཕྱག་རྒྱ་དང་རྗེས་ཆགས་བྱ་སྟེ། དེ་ཡང་བྷོ་ལ་ཀཀྐོ་ལར་བཅུག་ནས་སྙོམས་པར་འཇུག་གི་ཀུན་དྷུ་རུ་བྱེད་པ་བྱང་སེམས་མི་ཉམས་པར་བསྲུང་ནུས་པའི་བརྟུལ་ཞུགས་ཅན་གྱིས་བྱའོ། ། ཞེས་པ་ལ་དེར་ནི་ཆང་ཡང་ཞེས་པ་ནས་ཅན་ཞེས་སོ། ། ལྔ་པ་ནི། གནས་སྐབས་དེར་ནི་ཕྱག་རྒྱ་དང་སྦྱོར་བ་ལས་བྱུང་བའི་ག་བུར་ཏེ་ཐིག་ལེ་མཁས་པས་མི་སྤང་ཞིང་ཉམས་པར་མི་བྱ་སྟེ། ཐིག་ལེ་དེ་ནི་ལག་ཏུ་མི་བླངས་ཞིང་། ཉ་ཕྱིས་དང་དུང་ཆོས་ལ་སོགས་པའི་སྣོད་ཉིད་དུ་བླང་བ་མ་ཡིན་ལ།
འོ་ན་གང་གིས་ན་ངེས་པར་རྣམ་པར་མི་རྟོག་པའི་བློ་དང་། ལུས་ཀྱི་སྟོབས་བསྐྱེད་པ་ཉིད་ཀྱི་ཕྱིར་མི་འཆི་བ་བདུད་རྩི་དེ་རྡོ་རྗེ་ལྕེ་ཡིས་བླང་བ་ཉིད་དེ་རླུང་གི་ནུས་པས་དྲང་ངོ་། ། དེ་ལྟ་བུའི་ག་བུར་ཉིད་ནི་བདག་མེད་མ་ལ་ཕྱི་ནང་གསང་བ་མཐར་ཐུག་བཞི་ལས་གསང་བའི་བདག་མེད་མ་ཡིན་ཞིང་དེ་ལས་སྐྱེས་པའི་བདེ་བ་དེ་བདག་གཉིས་ཀྱི་རྟོག་པ་དང་བྲལ་བས་བདག་མེད་པའི་ཚུལ་ཅན་ཉིད་དོ། ། ཞེས་པ་ལ་དེར་ནི་སྦྱོར་བ་ཞེས་པ་ནས་ཚུལ་ཅན་ཉིད་ཅེས་སོ། ། གཉིས་པ་རང་བྱིན་རླབས་ལ་ལྔ་སྟེ། དོན་དམ་བྱང་ཆུབ་སེམས་ཀྱི་གནས། ནང་གི་ཕྱག་རྒྱའི་མཚན་ཉིད། དེའི་བདེ་བ་ལ་ལོངས་སྤྱོད་པ། མདོར་རྒྱས་གཉིས་ཀྱི་དངོས་གྲུབ་ཀྱི་རྒྱུ་ཡུལ་དྲུག་ལ་རྒྱས་བཏབ་པ། རང་བྱུང་གི་ཡེ་ཤེས་གཏན་ལ་དབབ་པའོ། །
དང་པོ་ནི། རང་བྱིན་རླབས་དེའི་བདེ་བའི་རྟེན་ནང་གི་ཕྱག་རྒྱ་ཆེན་མོ་རང་གི་ལུས་ཀྱི་ལྟེ་བའི་དཀྱིལ་འཁོར་ཉིད་དུ་གནས་སོ། ། ཞེས་པ་ལ་དེའི་བདེ་བ་སོགས་སོ། ། གཉིས་པ་ནི། ནང་གི་ཕྱག་རྒྱ་མ་དེའི་རྣམ་པ་ནི་དབྱངས་ཡིག་བཅུ་དྲུག་གི་དང་པོའི་ཡི་གེ་ཨ་ཐུང་གི་རང་བཞིན་ཏེ་གཉིས་མེད་ཀྱི་དོན་མཚོན་ནུས་པས་བློའམ་ཤེས་རབ་ཅེས་སྐུ་གསུམ་གྱི་བདག་ཉིད་སངས་རྒྱས་རྣམས་ཀྱིས་བཏགས། རྫོགས་པའི་རིམ་པ་རང་བྱིན་གྱིས་བརླབས་པའི་རྣལ་འབྱོར་གྱི་སྐབས་ལས་ལྟེ་བའི་ཨ་ཐུང་དེ་ཉིད་ནང་སྔགས་ཀྱི་བཅོམ་ལྡན་འདས་ཤེས་རབ་བདག་མེད་མ་ཡིན་ནོ། ། སྤྱིར་རྩ་དབུ་མ་དེ་ནི་སྤྱི་བོ་ནས་ལྟེ་བའི་བར་དུ་འོངས་ཤིང་དེར་སྦྲུལ་འཁྱིལ་བ་ལྟར་གནས་པའི་ལྷག་མ་གསང་གནས་ཙམ་དུ་སླེབས་པས་རིང་བ་མ་ཡིན། བརྐྱང་ན་རྐང་མཐིལ་གྱི་བར་སླེབས་པས་ཐུང་བ་མ་ཡིན། བ་ལའི་ཐག་པ་ལྟར་ཆ་ཕྲ་བས་རགས་པ་གྲུ་བཞི་མ་ཡིན་ཞིང་ཟླུམ་པོ་ཡང་མ་ཡིན་ནོ། ། དེའི་ཆས་དེར་མྱོང་བའི་རང་བྱུང་གི་ཡེ་ཤེས་ཡུལ་དྲུག་གི་རྟོག་པ་དང་བྲལ་བས་དྲི་དང་རོ་དང་མྱང་བ་ལས་འདས་ཤིང་ལྷན་ཅིག་སྐྱེས་པའི་དགའ་བ་སྐྱེད་པར་བྱེད་པ་ཅན་ཡིན་ནོ། །
ཞེས་པ་ལ་དང་པོའི་དབྱངས་ཞེས་པ་ནས་བྱེད་པ་ཅན་ཞེས་སོ། ། གསུམ་པ་ནི། ནང་གི་བདག་མེད་མ་དེ་ལས་སྐྱེས་པའི་བདེ་བའི་ཡེ་ཤེས་དེ་རྣལ་འབྱོར་པ་དེ་ཡིས་ཟ་བ་སྟེ་མྱོང་བ་ཉིད་དོ། ། ཞེས་པ་ལ་དེ་ལས་སོགས་སོ། ། བཞི་པ་ནི། བདེ་བ་ཆེན་པོ་དེ་དང་ལྷན་ཅིག་འབྲལ་བ་མེད་པར་དངོས་པོ་ཐམས་ཅད་ལ་རྒྱས་འདེབས་པའི་ཕྱིར་ཕྱག་རྒྱ་ཆེན་པོ། དེ་ལས་ཟག་མེད་ཀྱི་བདེ་བ་མཐར་ཐུག་སྦྱིན་པའི་དངོས་གྲུབ་ཐོབ་པར་འགྱུར་རོ། ། ཞེས་པ་ལ་དེ་དང་ལྷན་ཅིག་སོགས་སོ། ། འོ་ན་གོང་གི་བདེ་བ་ཟ་བ་དེ་ཡུལ་ལ་ལོངས་སྤྱོད་ཅིང་ཟ་བ་ཡིན་ནམ་མ་སྤྱད་པར་ཟ་བ་ཡིན་ཞེ་ན་སྤྱད་ནས་ཟ་སྟེ། གཟུགས་སྒྲ་དེ་བཞིན་དྲི་དང་ནི། །
རོ་དང་དེ་བཞིན་རེག་བྱ་ཉིད། ། ཆོས་ཀྱི་དབྱིངས་ཀྱི་རང་བཞིན་ཡང་། ། སོ་སོ་རང་རིག་པའི་ཤེས་རབ་ཉིད་ཀྱིས་ནི་ལོངས་སྤྱད་པར་བྱའོ། ། ཞེས་པ་ལ་གཟུགས་སྒྲ་སོགས་སོ། ། ལྔ་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཉམས་སུ་མྱོང་བའི་བདེ་བ་དེ་ཉིད་ཞུ་བ་དང་བདེ་བའི་ལྷན་ཅིག་སྐྱེས་པའི་གཟུགས་ཅན། བདེ་བ་དེ་ཉིད་ཀྱིས་ཟག་མེད་ཀྱི་བདེ་བ་བསྐྱེད་པས་བདེ་ཆེན་བཟང་པོའི་རྣལ་འབྱོར་མ།
བདེ་བ་དེ་ཉིད་སྙིང་པོ་ལེན་ཅིང་རྟོག་པ་གཅོད་པར་བྱེད་པས་དཀྱིལ་འཁོར་འཁོར་ལོ་དང་ཡེ་ཤེས་ལྔའི་རང་བཞིན་ཅན་ནོ། ། ཞེས་པ་ལ་དེ་ཉིད་ལྷན་ཅིག་སོགས་སོ། ། གཉིས་པ་ནི། རང་བྱུང་ཡེ་ཤེས་ཀྱི་བདེ་བ་དེ་ནི་ཆོས་ཐམས་ཅད་གཟུགས་བརྙན་གྱི་ཚུལ་དུ་འཆར་བས་མེ་ལོང་ཡེ་ཤེས་ཀྱི་གཟུགས། མི་མཉམ་པའི་རྟོག་པ་སྤངས་པས་མཉམ་ཉིད་ཡེ་ཤེས་དངོས་པོ་ཅན། ཆོས་ཅན་སོ་སོར་སྣང་བ་གསལ་ལེ་གཅིག་ཆར་ཏུ་རྟོགས་པའི་ཡང་དག་པར་གྱུར་པ་སོ་སོར་རྟོགས་པ། བདེ་བ་དེ་ཉིད་ལུས་ངག་ཡིད་གསུམ་གྱི་ཞེན་པ་དང་བྲལ་བས་བྱ་བ་ནན་ཏན་ཏེ། གཟུང་འཛིན་གྱི་མཚན་རྟོག་མངོན་གྱུར་བ་དང་བྲལ་བས་ཆོས་ཀྱི་དབྱིངས་ཀྱི་ཡེ་ཤེས་ཤིན་ཏུ་རྣམ་དག་མ། བདེ་བ་དེ་ཉིད་ཡི་གེ་བཞིའི་དོན་དང་ལྡན་པས་དཀྱིལ་འཁོར་གྱི་བདག་པོ་ཧེ་རུ་ཀ་དང་། བདེ་བ་དེ་ཉིད་བདག་གཉིས་ཀྱིས་སྟོང་པས་བདག་མེད་རྣལ་འབྱོར་མ།
ཐམས་ཅད་ཀྱི་བདག་ཉིད་དུ་གྱུར་པས་ཆོས་ཀྱི་དབྱིངས་ཀྱི་རང་བཞིན་ཅན་ནོ། ། ཞེས་པ་ལ་དེ་ནི་མེ་ལོང་ཞེས་པ་ནས། རང་བཞིན་ཅན་ཞེས་སོ། ། རང་བྱིན་རླབས་ཀྱི་སྐབས་འདིའི་ཡེ་ཤེས་ལྔ་ནི་མཚོན་བྱེད་དཔེའི་ཡེ་ཤེས་ཡིན་པར་དག་ལྡན་ལས་བཤད་དོ། ། གསུམ་པ་སྡོམ་པའི་རབ་ཏུ་དབྱེ་བ་ལ། ཞུས་པ་དང་ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ། རྟེན་གྱི་འཁོར་ལོ་གཞལ་ཡས་ཁང་བསྒོམ་པའི་ལམ་དང་ནི། བརྟེན་པ་ལྷ་རྣམས་ཇི་ལྟར་འབྱུང་བ་ཉིད་དེ་བསྐྱེད་པའི་ཚུལ་ཐམས་ཅད་བཅོམ་ལྡན་འདས་ཀྱིས་སྔར་ལེའུ་བརྒྱད་པ་ལ་སོགས་པར་གསུངས་ན།
ནང་གི་སྡོམ་པའི་དབྱེ་བའང་བདག་ལ་བཤད་དུ་གསོལ། ཞེས་ཞུ་བ་སྟོན་པ་ལ་རྡོ་རྗེ་སྙིང་པོ་སོགས་སོ། ། ཡང་ན་དཀྱིལ་འཁོར་འཁོར་ལོ་བསྒོམ་པའི་ལམ་དང་ནི། ལྷ་རྣམས་ཇི་ལྟར་འབྱུང་བ་ཉིད་རང་བྱིན་རླབས་གཉིས་ཐམས་ཅད་བཅོམ་ལྡན་འདས་ཀྱིས་རིམ་ཅན་དུ་གསུངས་ན་ནང་གི་སྡོམ་པའི་དབྱེ་བའང་བཤད་དུ་གསོལ་ཞེས་པའོ། ། གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ནང་གི་རྣལ་འབྱོར་མ་ནི་སྒྲུབ་པ་པོ་སྐྱེས་པ་དང་བུད་མེད་གང་གི་ལུས་ཀྱི་ལྟེ་བའི་དབུས་ཀྱི་གནས་སུ་ཨ་ཡི་རྣམ་པར་གནས་པ་ནི་གང་གི་སྡོམ་པའི་གནས་ཀྱི་གཙོ་བོ་ཡིན་ཞིང་།
སྡོམ་པའི་ཚུལ་ནི་ཇི་ལྟར་ཕྱི་རོལ་ན་ཆོས་ཇི་སྙེད་ཡོད་པ་ཐམས་ཅད་དེ་བཞིན་ནང་ལུས་ལ་སྡོམ་པའི་དེ་ཁོ་ན་ཉིད་རབ་ཏུ་དབྱེ་བར་བྱའོ། ། ཞེས་པ་ལ་བཅོམ་ལྡན་འདས་ཀྱིས་སོགས་སོ། ། གཉིས་པ་ལ་གསུམ་སྟེ། སྙོམས་འཇུག་གི་ཐབས་ནང་དུ་བཞག་པ། འཁོར་ལོ་བཞི་ལ་ཆོས་ཐམས་ཅད་བཞག་པ། སེམས་ཅན་རྣམས་སངས་རྒྱས་སུ་བསྟན་པའོ། ། དང་པོ་ནི། ནང་གི་བྷོ་ལ་ནི་གསང་གནས་ཀྱི་རྩ་དབུ་མ་ཡིན་ལ། དེར་སྐྱེས་པའི་བདེ་བ་ནི་དངོས་པོ་ཐམས་ཅད་ལ་རྒྱས་འདེབས་པའི་ཕྱིར་ཕྱག་རྒྱ་ཆེན་པོ་ཞེས་བྱ་ལ། ཡེ་ཤེས་རྡོ་རྗེ་སྐྱེ་བའི་སྒོར་གྱུར་པས་སྐྱེ་མཆེད་རྫོགས་རིམ་གྱི་ཐབས་ལས་བྱུང་བ་ཐབས་ཅན་ནི་གཉིས་མེད་ཀྱི་ཡེ་ཤེས་ཉིད་དེ།
བདེ་བ་དང་སྟོང་བ་ཟུང་དུ་འཇུག་པ་འདིས་ནི་ཐབས་ཤེས་གསང་པའི་སྙོམས་པར་འཇུག་པ་ཡིན་པས་ཕྱི་རོལ་གྱི་ཐབས་ཤེས་གཉིས་ཀྱི་དབང་པོ་གཉིས་སྙོམས་པར་འཇུག་པ་བསྟན་པ་མེད་དེ་འདིར་མི་དགོས་སོ། ། ཞེས་པ་ལ་བྷོ་ལའི་བདེ་བ་སོགས་སོ། ། གཉིས་པ་ལ་གསུམ་སྟེ། འཁོར་ལོ་བཞི་ལ་སྐུ་བཞིར་བཞག་པ། འབྲས་བུ་བཞིར་བཞག་པ། སྡེ་པ་བཞིར་བཞག་པའོ། ། དང་པོ་ལ་གསུམ་སྟེ། མདོར་བསྟན་པ་དང་། རྒྱས་བཤད། ཤིན་ཏུ་རྒྱས་བཤད་དོ། །
དང་པོ་ནི། ཕྱི་རོལ་གྱི་སྐུ་གསུམ་ལུས་ཀྱི་ནང་དུ་ནི་འཁོར་ལོའི་རྣམ་པ་གསུམ་གྱི་གཟུགས་ཀྱིས་བརྗོད་པར་བྱ་ཞིང་། སྐུ་གསུམ་དབྱེར་མེད་ཡོངས་སུ་ཤེས་པར་གྱུར་པ་ངོ་བོ་ཉིད་སྐུ་ནི་སྤྱི་བོ་བདེ་བ་ཆེན་པོའི་འཁོར་ལོར་བརྗོད་དོ། ། ཞེས་པ་ལ་སྐུ་གསུམ་ལུས་ཀྱི་སོགས་སོ། ། གཉིས་པ་ནི། འོ་ན་འཁོར་ལོ་བཞི་པོ་དེ་སྐུ་གང་དང་གང་ཡིན་ཞེ་ན། སྐྱེ་གནས་ཏེ་ལྟེ་བ་སྤྲུལ་པའི་འཁོར་ལོ་ནི་སྤྲུལ་པའི་སྐུ་དང་། སྙིང་ཁ་ཆོས་ཀྱི་འཁོར་ལོ་ནི་ཆོས་སྐུ་དང་། མགྲིན་པ་ལོངས་སྤྱོད་ཀྱི་འཁོར་ལོ་ནི་ལོངས་སྤྱོད་རྫོགས་པའི་སྐུ་དང་། མགོ་བོར་ཡང་སྟེ་སྤྱི་བོ་བདེ་ཆེན་གྱི་འཁོར་ལོ་ནི་དེ་བཞིན་དུ་ཡང་བདེ་བ་ཆེན་པོ་ངོ་བོ་ཉིད་ཀྱི་སྐུ་ཉིད་དེ་དེ་ལྟར་ན་ལུས་ལ་སྐུ་གསུམ་པོ་དང་ནི་བཞི་པ་རྣམ་པར་གནས་སོ། །
ཞེས་པ་ལ་ཆོས་དང་ལོངས་སྤྱོད་སོགས་སོ། ། གསུམ་པ་ནི། མ་ལུས་པའི་སེམས་ཅན་ནི་འདོད་ཁམས་པ་རྣམས་ཡིན་ལ། དེའི་ནང་ཚན་གྱི་མངའ་སྐྱེས་ཐོག་མར་སྐྱེ་བའི་གནས་ལྟེ་བ་གང་ལ་བརྗོད་པར་བྱ་བ་དེ་ལ་སྤྲུལ་པའི་སྐུ་ཉིད་དུ་འཇོག་པ་ཡིན་ཏེ། རྒྱུ་མཚན་གང་གི་ཕྱིར་ན་ཐབས་ཀྱིས་ཟིན་མ་ཟིན་གྱིས་བྱེ་བྲག་གི་ཟག་བཅས་དང་ཟག་མེད་ཀྱི་ལུས་བསྐྱེད་ཅིང་སྤྲུལ་བ་སྣ་ཚོགས་བྱེད་པའི་གནས་བརྟན་པོ་ཡིན་པའི་ཕྱིར། དཔེར་ན་སངས་རྒྱས་གང་གིས་ཕྱིར་གདུལ་བྱ་ལ་ལམ་བསྐྱེད་པ་དང་སྤྲུལ་པ་སྣ་ཚོགས་བྱེད་པའི་སྐུ་ལ་ནི་སྤྲུལ་པ་ཅན་ཞེས་བརྗོད་པ་བཞིན་ནོ། ། སེམས་ནི་ཆོས་ཀྱི་སྐུའི་རང་བཞིན་ཏེ་སེམས་གནས་པའི་རྟེན་གྱི་གཙོ་བོ་སྙིང་ཁ་ཡིན་པས་ཆོས་ཀྱི་སྐུ་ཡང་སྙིང་ཁར་འགྱུར་རོ། ། མངར་བ་ལ་སོགས་པ་རོ་རྣམ་དྲུག་གི་གཟུགས་ཅན་གྱི་ཟ་བ་ངེས་པར་ལོངས་སྤྱོད་པར་བརྗོད་པའི་ཕྱིར། མགྲིན་པ་ལོངས་སྤྱོད་ཀྱི་འཁོར་ལོ་ནི་ལོངས་སྐུ་དང་། སྤྱི་བོར་བདེ་བ་ཆེན་པོ་བྱང་སེམས་གནས་པ་ནི་ངོ་བོ་ཉིད་ཀྱི་སྐུ་ཡིན་ནོ། །
ཞེས་པ་ལ་མ་ལུས་པའི་ཞེས་པ་ནས་བདེ་བ་ཆེན་པོར་གནས་ཞེས་སོ། ། གཉིས་པ་ལ་གཉིས་ཏེ། མདོར་བསྟན། རྒྱས་བཤད་དོ། ། དང་པོ་ནི། ལྟེ་བའི་འཁོར་ལོའི་ཕྱི་དབྱིབས་ཨེའི་རྣམ་པ་དང་། ནང་ཝཾ་གྱི་རྣམ་པ་ནི་རྒྱུ་མཐུན་གྱི་འབྲས་བུ་ཉིད་དོ། ། རྣམ་སྨིན་གྱི་འབྲས་བུ་ནི་སྙིང་ཁ་ཆོས་ཀྱི་འཁོར་ལོ་ལས་དང་། མགྲིན་པ་ལོངས་སྤྱོད་ཀྱི་འཁོར་ལོ་སྐྱེས་བུས་བྱེད་པའི་འབྲས་བུ་ཉིད་དང་། སྤྱི་བོ་བདེ་བ་ཆེན་པོའི་འཁོར་ལོ་དྲི་མ་མེད་པའི་འབྲས་བུ་ཉིད་དོ། །
མདོར་ན་རྒྱུ་མཐུན་གྱི་འབྲས་བུ་དང་རྣམ་སྨིན་ལ་སོགས་པས་རབ་ཏུ་ཕྱེ་བའི་འབྲས་བུ་རྣམ་པ་བཞི་ཞེས་བརྗོད་དོ། ། ཞེས་པ་ལ་ཨེ་ཝཾ་རྣམ་པ་སོགས་སོ། ། འོ་ན་འཁོར་ལོ་བཞི་འབྲས་བུ་བཞིར་འཇོག་པའི་རྒྱུ་མཚན་གང་ཞེ་ན། བཤང་སྒོའི་ལས་ཀྱི་རླུང་གིས་ལྟེ་བའི་གཏུམ་མོ་བསྐུལ་བ་སྟེ་སྦར་བ་ཡིས་རྒྱུ་བྱས་པ་ལས་འབྲས་བུ་རང་བྱུང་གི་ཡེ་ཤེས་ཉམས་སུ་མྱོང་བ་ལ་ནང་གི་བཅོམ་ལྡན་ཤེས་རབ་མ་སྟེ་དབུ་མ་ལོངས་སྤྱོད་ལ། དེས་ན་རྒྱུ་ཇི་ལྟར་བྱས་པ་དེ་བཞིན་དུ་འབྲས་བུ་ལོངས་སྤྱོད་པས་ལྟེ་བ་ལ་རྒྱུ་མཐུན་གྱི་འབྲས་བུ་ཞེས་ནི་རབ་ཏུ་བསྒྲགས་སོ། ། རྩོལ་བའི་ལས་ཆུང་ཞིང་འབྲས་བུ་མྱོང་བ་ཆེ་བའི་ཕྱིར། རྣམ་པར་སྨིན་པའི་འབྲས་བུ་ནི་རྒྱུ་མཐུན་གྱི་འབྲས་བུ་དེ་ལས་བཟློག་པ་སྙིང་ཁའོ། ། རྣལ་འབྱོར་པས་ལམ་བསྒོམས་པས་དྲི་མ་སྦྱངས་ཏེ་དག་པ་ན་འབྲས་བུ་སྐྱེ་བའི་ཕྱིར་དྲི་མ་མེད་པའི་འབྲས་བུ་ནི་སྤྱི་བོའི་འཁོར་ལོ་ཉིད་དོ། ། སྐྱེས་བུས་བསྐྱེད་པའི་འདུས་བྱས་ཏེ་རོ་ལ་ལོངས་སྤྱོད་པའི་ཕྱིར་སྐྱེས་བུས་བྱེད་པའི་འབྲས་བུ་ནི་མགྲིན་པའི་འཁོར་ལོ་ཉིད་དོ། ། ཞེས་པ་ལ་ལས་ཀྱི་རླུང་གིས་ཞེས་པ་ནས་བྱེད་པ་ཉིད་ཅེས་སོ། །
གསུམ་པ་ནི། འོ་ན་འཁོར་ལོ་བཞི་ལ་སྡེ་པ་བཞིར་འཇོག་པའི་རྒྱུ་མཚན་གང་ཞེ་ན། ཕྱི་རོལ་ཏུ་རྩོད་པ་མེད་པ་གནས་མི་འགྱུར་བར་སྡོད་པ་གནས་བརྟན་བཞིན་དུ། ནང་ལྟེ་བ་སྤྲུལ་པའི་འཁོར་ལོ་ནི་གནས་བརྟན་པའི་སྡེ་པ་ཉིད་དེ། གང་གི་ཕྱིར་ན་ལྟེ་བ་སྤྲུལ་པའི་འཁོར་ལོ་ནི་ལུས་གྲུབ་པའི་གཞི་ཡིན་པས་ཐོག་མའི་གནས་བརྟན་པོ་ཡིན་པའི་ཕྱིར། དུས་གསུམ་རྫས་སུ་ཡོད་པར་སྨྲ་བའི་ཐམས་ཅད་ཡོད་སྨྲའི་སྡེ་པ་བཞིན་དུ་ཆོས་ནི་ཐམས་ཅད་ཡོད་པར་སྨྲ་བས་སེམས་ལས་བྱུང་བའི་ཕྱིར། སེམས་ཀྱི་རྟེན་སྙིང་ཁར་ཡོད་པས་སྙིང་ཁ་ཆོས་ཀྱི་འཁོར་ལོ་ཐམས་ཅད་ཡོད་པར་སྨྲ་བའི་སྡེ་པའོ། ། རྒྱལ་པོའི་བུ་རབ་ཏུ་བྱུང་བ་ཀུན་གྱིས་བཀུར་བ་བཞིན་དུ་མགྲིན་པ་ལོངས་སྤྱོད་ཀྱི་འཁོར་ལོ་ཀུན་གྱིས་བཀུར་བའི་སྡེ་པ་ཉིད་དེ། གང་གི་ཕྱིར་ན་མགྲིན་པ་ལོངས་སྤྱོད་ཀྱི་འཁོར་ལོ་རོ་དྲུག་པོ་ཀུན་གྱིས་བཀུར་བའི་ཕྱིར། རྩོད་པ་བྱུང་བའི་ཚེ་རྩོད་པ་མེད་པའི་དགེ་འདུན་ཕལ་ཆེན་འདུས་པའི་སྡེ་པ་བཞིན་དུ།
སྤྱི་བོ་བདེ་བའི་འཁོར་ལོ་དགེ་འདུན་ཕལ་ཆེན་པའི་སྡེ་པ་སྟེ། གང་གི་ཕྱིར་ན་བདེ་བ་ཆེན་པོའི་རྟེན་བྱང་སེམས་ཕལ་ཆེན་མགོན་པོ་སྟེ་སྤྱི་བོར་གནས་པས་སོ། ། ཞེས་པ་ལ་གང་ཕྱིར་ཞེས་པ་ནས་གནས་པས་ཞེས་སོ། ། གསུམ་པ་སེམས་ཅན་རྣམས་སངས་རྒྱས་སུ་བསྟན་པ་ལ་གཉིས་ཏེ། ཆོས་ཅན་དང་འདྲ་བ། ཆོས་ཉིད་དབྱེར་མེད་པས་སངས་རྒྱས་སུ་བསྟན་པའོ། ། དང་པོ་ལ་གཉིས་ཏེ། ཆོས་མཐུན་སྦྱར་བ་དང་། དེ་ལ་ལྷ་མོ་ངོ་མཚར་བས་སངས་རྒྱ་བའོ། ། དང་པོ་ནི།
སྡེ་པ་ཞེས་བྱ་བ་སྐུ་རུ་བརྗོད་དེ། སྡེ་པའི་སྐད་དོད་ནི་ཀཾ་ཞེས་པ་འདུས་པའམ་ཚོགས་པ་ཡིན་ལ་དེ་ལ་ཀ་ཡ་ཞེས་པ་ལུས་ཀྱི་སྒྲ་ཡང་ཡོད་པས་ལུས་ཚོགས་པའམ་འདུས་པའོ། ། ནང་དུ་ཆོས་མཐུན་སྦྱར་ན་མའི་ལྟོ་བ་དགེ་འདུན་གྱི་གནས་སུ་བརྗོད་པར་བྱ་ཞིང་སྐྱེ་གནས་ནས་ཕྱིར་འབྱུང་བར་འདོད་པ་འདོད་ཆགས་དང་བྲལ་བའི་རབ་ཏུ་འབྱུང་འདོད་པར་འགྱུར་བ་དང་། མངལ་གྱི་ཕྲུ་མ་གྱོན་པ་ཆོས་གོས་ཀྱི་དོད་ཉིད་དོ། ། དེ་བཞིན་དུ་མ་ནི་རབ་ཏུ་བྱུང་བའི་མཁན་མོ་ཉིད་དང་། སྐྱེ་བའི་ཚེ་མགོ་བོར་ཐལ་མོ་སྦྱར་བ་ཕྱག་འཚལ་བ་དང་། མངལ་ནས་རིམ་བཞིན་ཕྱིར་འགྲོ་བ་སྟེ་འབྱུང་བའི་བྱ་བ་ཁྲིམས་ཀྱི་གནས་ལ་རིམ་གྱིས་སློབས་པ་དང་། བུ་ཚ་སྐྱེས་པའི་ཚེ་སྔགས་ཀྱི་བཟླས་པ་ཨ་དང་ཧཾ་འདོན་པ་སློབ་དཔོན་གྱི་རྗེས་ཟློས་ཀྱི་དོད་ཡིན་ཞིང་། དེའི་རྒྱུ་མཚན་སྐྱེ་གནས་ལྟེ་བའི་འཁོར་ལོའི་དབུས་ན་ཡི་གེའི་རྣམ་པ་ཨ་ཡོད་ཅིང་། སྤྱི་བོ་བདེ་ཆེན་གྱི་འང་དབུས་ན་ཡི་གེའི་རྣམ་པ་ཧཾ་ཡོད་པ།
དེ་གཉིས་དབུས་མས་སྦྲེལ་བ་ལ་སེམས་གནས་པས་ཨ་དང་ཧཾ་བརྗོད་པ་ཡིན་ནོ། ། ཁྱིམ་པའི་རྟགས་འདོར་བས་གཅེར་བུ་སྐྲ་དང་ཁ་སྤུ་བྲེགས་ཤིང་ཨ་དང་ཧཾ་གི་སྔགས་འདོན་ཞིང་སྐྱེས་པའི་ཕྱིར་ན་རང་བཞིན་གྱི་དགེ་སློང་ཉིད་དོ། ། ཆོས་མཐུན་འདི་དག་གི་རྐྱེན་གྱིས་སེམས་ཅན་རྣམས་སངས་རྒྱས་ཉིད་དུ་ཐེ་ཚོམ་མེད་ལ། སངས་རྒྱས་ཀྱི་ཆོས་མཐུན་རྩི་བ་ནི་མངལ་གྱི་གནས་སྐབས་ཀྱི། ཟླ་བ་བཅུ་ཡང་བྱང་ཆུབ་སེམས་དཔའི་ས་རྣམས་བཅུ་ཉིད་དང་འདྲ་བ་ལ། ཟླ་བ་བཅུ་རྫོགས་པའི་སེམས་སྐྱེས་པ་ནི་སངས་རྒྱས་ས་བཅུའི་དབང་ཕྱུག་གོ ། ཞེས་པ་ལ་སྡེ་པ་ཞེས་བྱ་ཞེས་པ་ནས་ས་བཅུའི་དབང་ཕྱུག་གོ ། ཞེས་སོ། ། གཉིས་པ་ནི། ཆོས་མཐུན་སྦྱར་བའི་རྗེས་དེ་ནས་རྣལ་འབྱོར་མ་བདག་མེད་མ་ལ་སོགས་པའི་ལྷ་མོ་ཐམས་ཅད་ལ་འདི་ལྟ་སྟེ།
ས་དག་པ་སྤྱན་དང་། ཆུ་དག་པ་མཱ་མ་ཀི་དང་། མེ་དག་པ་གོས་དཀར་མོ་དང་། རླུང་དག་པ་སྒྲོལ་མ་དང་། དེ་དག་གི་འཁོར་ཁྲོ་གཉེར་ཅན་དང་། ཙུན་དྷ་དང་། པརྣ་རི་ཁྲོད་མ་དང་། འོག་ཞལ་མ་དང་། དེ་དག་ལ་སོགས་པ་རི་རབ་ཀྱི་རྡུལ་ཕྲ་རབ་དང་མཉམ་པའི་རྣལ་འབྱོར་མ་རྣམས་ཀྱིས་སེམས་ཅན་རྣམས་སངས་རྒྱས་སུ་བསྟན་པའི་ཚིག་འདི་དག་ཐོས་ནས་མཆོག་ཏུ་ངོ་མཚར་དུ་གྱུར་ཅིང་། ཁ་ཅིག་དྲན་མེད་དུ་བརྒྱལ་བ་དང་།
འཇིགས་ཤིང་སྐྲག་པ་དང་། ལུས་ས་ལ་འགྱེལ་བ་དང་། ལུས་སེམས་འདར་བར་གྱུར་ཏོ། ། ཞེས་པ་ལ་དེ་ནས་ཞེས་པ་ནས་གྱུར་ཏོ་ཞེས་སོ། ། གཉིས་པ་ཆོས་ཉིད་དབྱེར་མེད་ལ་གཉིས་ཏེ། བརྒྱལ་བ་བསླངས་ནས་མཉན་པར་གདམས་པ་དང་། དོན་དངོས་སོ། ། དང་པོ་ནི། ཡང་སྟོན་པ་རྡོ་རྗེ་ཅན་གྱིས་ལྷ་མོ་དེ་རྣམས་ཐམས་ཅད་བརྒྱལ་བ་ལ་སོགས་པ་གཟིགས་ནས་བསླང་བའི་ཕྱིར་ཡང་དག་པར་བསྟོད་པ། ས་དང་ཆུ་དང་རླུང་དང་བྱིན་ཟ་སྟེ་མེ་རྣམ་པར་དག་པ་ཡི་ལྷ་མོ་བཞི་ལ་སོགས་པ་གསང་བའི་ཆོས་བསྟན་པའི་སྣོད་དུ་རུང་བ་ཅན་ཁྱེད་ཉིད་ལ་སེམས་ཅན་རྣམས་སངས་རྒྱས་སུ་བསྟན་པའི་དོན་གང་ཞིག་སུས་ཀྱང་མི་ཤེས་པ་དེ་ཉིད་ང་ཡིས་བཤད་པར་སྤྲོ་ཡིས་ཉོན་ཅིག་ཅེས་གདམས་ཤིང་།
བཅོམ་ལྡན་འདས་ཀྱི་གསུང་བསྟོད་པའི་ཚིག་རྨི་ལམ་ལྟ་བུ་ཉེ་བར་ཐོས་ནས་ལྷ་མོ་དེ་རྣམས་ཐམས་ཅད་སྲོག་དྲན་པ་རྙེད་པར་གྱུར་ཏོ། ། ཞེས་པ་ལ་ཡང་རྡོ་རྗེ་ཞེས་པ་ནས་གྱུར་ཏོ་ཞེས་སོ། ། གཉིས་པ་ལ་གཉིས་ཏེ། རང་བཞིན་སངས་རྒྱས་ཡིན་ཡང་གནས་སྐབས་སེམས་ཅན་དུ་མི་འགལ་བ་དང་། བཅིང་བ་དང་གྲོལ་བའི་ཁྱད་པར་བཞག་པའོ། ། དང་པོ་ལ་གཉིས་ཏེ། གསུངས་པ་དང་། མཐུན་པར་བསྔགས་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ།
སེམས་ཅན་རྣམས་ཀྱི་སེམས་ནི་གདོད་མ་ནས་སྤྲོས་པ་དང་བྲལ་བའི་རང་བཞིན་གྱིས་སངས་རྒྱས་ཉིད་དོ། ། འོན་ཀྱང་གཟུང་འཛིན་གློ་བུར་གྱི་དྲི་མས་བསྒྲིབས་པས་སོ། ། གློ་བུར་གྱི་དྲི་མ་དེ་ཉིད་ཐབས་ཀྱིས་བསལ་ནས་དོན་གཉིས་མཐར་ཕྱིན་གྱི་སངས་རྒྱས་ཉིད་དོ། ། ཞེས་པ་ལ་བཅོམ་ལྡན་སོགས་སོ། ། གཉིས་པ་ནི། ལྷ་མོས་གསོལ་པ། བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ཏེ། སེམས་ཅན་སངས་རྒྱས་སུ་བསྟན་པའི་དོན་གློ་བུར་གྱི་དྲི་མས་བསྒྲིབས་པས་བདེན་པ་མ་མཆིས་ཤིང་རང་བཞིན་གྱི་སངས་རྒྱས་ཡིན་པས་རྫུན་པ་མ་མཆིས་སོ། ། ཞེས་པ་ལ་ལྷ་མོས་སོགས་སོ། །
གཉིས་པ་ལ་གཉིས་ཏེ། མདོར་བསྟན། རྒྱས་བཤད་དོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། འཇིག་རྟེན་ན་ཐབས་མི་ཤེས་པ་གང་གིས་བཙན་དུག་ཟོས་པས་བརྒྱལ་བའམ་འཆི་བར་འགྱུར་ལ། རྨོངས་པ་སྤངས་པས་དུག་གི་དེ་ཉིད་སྔགས་དང་སྨན་ལ་སོགས་པའི་བཅོས་ཐབས་ཤེས་པའི་ཡིད་ཀྱིས་ནི་དུག་དེ་ཡི་སྐྱོན་དེ་ཉིད་ཡོངས་སུ་གཅོད་ཅིང་མེད་པར་བྱེད་པ་དེ་བཞིན་དུ་ཞི་བ་མྱ་ངན་ལས་འདས་པའི་ཐབས་ཤེས་ཤིང་ཀྱཻ་རྡོ་རྗེའི་ལམ་ཉམས་སུ་བླངས་པས་ངལ་གསོས་ནས་མ་རིག་པ་ལ་སོགས་པ་རྟེན་འབྲེལ་ཡན་ལག་བཅུ་གཉིས་ཀྱིས་སྲིད་པར་མི་འཛིན་ཅིང་། གཏི་མུག་ལ་སོགས་པའི་དུག་གསུམ་གྱི་འཆིང་བས་བཅིང་ནུས་པ་མ་ཡིན་ནོ། ། ཞེས་པ་ལ་བཅོམ་ལྡན་ཞེས་པ་ནས་མིན་ཞེས་སོ། ། གཉིས་པ་ལ་ལྔ་སྟེ།
སེམས་ཀྱི་རང་བཞིན་སངས་རྒྱས་སུ་བསྟན་པ། སེམས་ལས་ཕྱི་རོལ་ན་སངས་རྒྱས་མེད་པ། གྲོལ་བྱེད་ཀྱི་ལམ་ཤེས་པའི་ཕན་ཡོན། མ་ཤེས་པའི་ཉེས་དམིགས། ལམ་གྱི་རང་བཞིན་དང་འབྲས་བུ་བསྟན་པའོ། ། དང་པོ་ནི། སེམས་ཅན་རང་དང་རང་གི་རྣམ་པར་རྟོག་པ་ལས་སངས་རྒྱས་མ་ཡིན་སེམས་ཅན་ནི་གཅིག་ཀྱང་ཡོད་པ་མ་ཡིན་ཏེ། རྟོག་པ་ཐམས་ཅད་ཀྱི་ཆོས་ཉིད་ཡེ་ཤེས་ཡིན་པས་སོ། ། དམྱལ་བ་དང་ཡི་དྭགས་དང་བྱོལ་སོང་དུད་འགྲོ་དང་། ལྷ་དང་ལྷ་མ་ཡིན་དང་མི་རྣམས་དང་།
བཤང་བའི་སྲིན་བུ་ལ་སོགས་པ་སྲོག་ཆགས་ཕྲ་མོ་དུད་འགྲོའི་ནང་ཚན་དང་། ལྷ་དང་ལྷ་མ་ཡིན་ཆེན་པོ་རྣམས་ཀྱི་ཡང་སེམས་རང་བཞིན་གྱི་སངས་རྒྱས་ཡིན་ཡང་བདེ་བའི་སངས་རྒྱས་ཉིད་གང་ཕྱིར་མི་ཤེས་པའི་ཕྱིར་སེམས་ཅན་དུ་སྣང་བ་ལ་ཆོས་ཉིད་དབྱེར་མེད་པས་རྟག་ཏུ་རང་བཞིན་བདེ་བ་ཅན་ནམ་སངས་རྒྱས་ཀྱི་སྙིང་པོ་ཅན་ཡིན་ཏེ། སེམས་ཅན་ཐམས་ཅད་ཆོས་ཉིད་གཅིག་པས་སེམས་རྟོགས་ན་སངས་རྒྱས་ཡིན་པས་སོ། ། ཞེས་པ་ལ་རང་དང་རང་ཞེས་པ་ནས་བདེ་བ་ཅན་ཞེས་སོ། ། གཉིས་པ་ནི། འཇིག་རྟེན་ཁམས་ནི་མཐའ་ཡས་པ་གང་དུ་བཙལ་ཡང་སངས་རྒྱས་རང་གི་སེམས་ལས་གཞན་དུ་རྙེད་པར་མི་འགྱུར་ཏེ། རང་གི་སེམས་ནི་རྫོགས་པའི་སངས་རྒྱས་ཉིད་དོ། ། དེས་ན་སེམས་སངས་རྒྱས་ལས་གཞན་དུ་བསྟན་པ་མེད་དོ། ། ཞེས་པ་ལ་འཇིག་རྟེན་ཁམས་ནི་སོགས་སོ། ། གསུམ་པ་ནི།
གདོལ་བ་ཤན་པ་དང་། སྨྱུག་མ་མཁན་མདའ་མཁན་ལ་སོགས་པ་སྲོག་ཆགས་གསོད་པའི་དོན་ཁོ་ན་དོན་དུ་སེམས་པ་པོ་དེ་རྣམས་ཀྱིས་ཀྱང་ཀྱཻ་རྡོ་རྗེའི་ཐབས་ཤེས་ན་སངས་རྒྱས་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། ཞེས་པ་ལ་གདོལ་པ་སྨྱུག་མཁན་སོགས་སོ། ། བཞི་པ་ནི། བྱིས་པ་སོ་སོ་སྐྱེ་བོ་མ་རིག་པ་མི་ཤེས་པ་དང་། སྲེད་པ་དང་། ལེན་པ་སྟེ་ཀུན་ནས་ཉོན་མོངས་པའི་ཉོན་མོངས་པ་གསུམ་གྱིས་བསྒྲིབས་པ་འདི་ཡི་འགྲོ་བ་རང་བཞིན་གྱིས་སངས་རྒྱས་ཡིན་པ་དང་འདི་ནས་བསྟན་པའི་ལམ་མི་ཤེས་པས། ལས་ཀྱི་ཉོན་མོངས་པ་འདུ་བྱེད་དང་སྲིད་པའི་ངོ་བོར་གྱུར་པའི་ལས་བསགས་ཏེ་སྐྱེ་བའི་ཉོན་མོངས་པ་རྣམ་ཤེས་དང་མིང་དང་གཟུགས་དང་སྐྱེ་མཆེད་དྲུག་དང་རེག་པ་དང་ཚོར་བ་དང་སྐྱེ་བ་དང་རྒ་ཤི་དང་བདུན་ཏེ་རྟེན་འབྲེལ་ཡན་ལག་བཅུ་གཉིས་ཀྱིས་འགྲོ་བ་དྲུག་གི་སྲིད་པའི་མཐར་སྐྱེ་བོ་གང་ཞིག་རྨོངས་པ་སྡུག་བསྔལ་འཁོར་མོ་ཡུག་ཏུ་རྒྱུན་མི་ཆད་དུ་འཁོར་བར་འགྱུར་རོ། ། ཞེས་པ་ལ་བྱིས་པ་མི་ཤེས་པས་སོགས་སོ། ། དོན་འདི་དང་མཐུན་པར་ཐོགས་མེད་ཀྱིས།
གསུམ་པོ་དག་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང་། ། གསུམ་འབྱུང་སྲིད་པའི་འཁོར་ལོ་ནི། ། དེ་ཉིད་ཡང་ནས་ཡང་དུ་འཁོར། ། ཞེས་གསུངས་སོ། ། ལྔ་པ་ནི། རྡོ་རྗེ་སྙིང་པོ་སྙིང་རྗེ་ཆེ་ཞེས་བོས་ནས། ཀྱཻ་རྡོ་རྗེའི་ཐབས་ཟབ་པ་དང་རྒྱ་ཆེ་བའི་བསྐྱེད་རྫོགས་ཀྱི་ལམ་རྙེད་ནས་སྒྲུབ་པ་པོ་གང་ཞིག་ཡུལ་རྣམས་རྣམ་པར་སྦྱོང་བ་དེས་ནི། བྱང་ཆུབ་བླ་ན་མེད་པ་སྐུ་གསུམ་ཡེ་ཤེས་ལྔ་དང་ལྡན་པ་རྙེད་པར་འགྱུར་རོ། ། ཞེས་པ་ལ་རྡོ་རྗེ་སྙིང་པོ་སོགས་སོ། །
གཉིས་པ་ཐུན་མོང་གི་གསལ་བྱེད་ལ་བཞི་སྟེ། ལྷ་མོ་བརྒྱད་ཀྱི་རིགས་བདག་ལ་ཐེ་ཚོམ་བསལ་བ། གཏོར་མའི་ཆོ་ག ཞུས་ལན་གཉིས་ཀྱི་ལྷ་མོ་གསུམ་གྱི་རིགས་བདག འདེབས་བྱེད་རིགས་བདག་གི་དབྱེ་བསྡུའོ། ། དང་པོ་ལ་གཉིས་ཏེ། མཚམས་མ་བཞིའི་རིགས་བདག་ལ་ཞུས་ལན་དང་། ཕྱོགས་མ་བཞི་ལ་དེ་དང་མཚུངས་པའོ། ། དང་པོ་ནི། རྡོ་རྗེ་སྙིང་པོས་གསོལ་པ།
ས་དག་པ་ནི་པུཀྐ་སིར་བཤད་པ་གང་ཕྱིར་གཏི་མུག་སྲ་བ་ས་དག་པ་ཉིད། སྐུ་ནི་རྣམ་སྣང་ཉིད་དུ་གསུངས་པ་ལ་རྣམ་སྣང་གིས་རྒྱས་འདེབས་རིགས་ན་ཇི་ལྟར་མི་བསྐྱོད་པའི་ཕྱག་རྒྱས་རྒྱས་བཏབ་པ་ཅི་ལགས། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། ། བཅོམ་ལྡན་འདས་ཀྱི་བཀའ་སྩལ་པ། མི་བསྐྱོད་པ་སེམས་སྤངས་ནས་ནི་རྣམ་སྣང་ལུས་ཀྱིས་ནི་མཛེས་པ་གཞན་དུ་མི་འགྱུར་རོ། ། དེའི་ཕྱིར་པུཀྐ་སི་རྣམ་པར་སྣང་མཛད་ལ་སེམས་ཀྱི་ངོ་བོ་མི་བསྐྱོད་པས་རྒྱས་འདེབས་པ་ནི་སྐུ་ལ་ཐུགས་ཀྱི་ཕྱག་རྒྱས་གདབ་པའམ་ལུས་ལ་སེམས་ཀྱི་རྒྱ་ཡིན་ནོ། ། ཞེས་པ་ལ་བཅོམ་ལྡན་འདས་ཞེས་པ་ནས་ཕྱག་རྒྱས་གདབ་ཅེས་སོ། ། ཡང་རྡོ་རྗེ་སྙིང་པོས་གསོལ་པ། ཆུ་ཁམས་དག་པ་རི་ཁྲོད་མར་བཤད་པ་མི་བསྐྱོད་པ་ཞུ་བ་སྟེ་ཆུའི་གཟུགས་ཅན་ཉིད་ལ་གཙོ་བོ་ཞེས་བོས་ནས་མི་བསྐྱོད་པའི་ཕྱག་རྒྱས་ནི་རི་ཁྲོད་མ་ལ་ཕྱག་རྒྱས་འདེབས་རིགས་ན་རྣམ་སྣང་གི་ཕྱག་རྒྱས་འདེབས་པ་ཅི་ལགས། ཞེས་པའི་ཞུ་བ་སྟོན་པ་ལ་རྡོ་རྗེ་སྙིང་པོས་སོགས་སོ། །
བཅོམ་ལྡན་འདས་ཀྱིས་བཀའ་སྩལ་པ། རྣམ་སྣང་གི་ལུས་སྤངས་ནས་ནི་མི་བསྐྱོད་པ་སེམས་གཅིག་ཉིད་ཀྱིས་ནི་གནས་པ་གཞན་དུ་མཐོང་བ་མི་འགྱུར་བ་དེའི་ཕྱིར། སེམས་མི་བསྐྱོད་པའི་ངོ་བོ་རི་ཁྲོད་མ་ལ་ནི་གཏི་མུག་ཕྱག་རྒྱ་རྣམ་སྣང་གིས་རྒྱས་གདབ་པར་འགྱུར་བ་ནི་ཐུགས་ལ་གཏི་མུག་ཕྱག་རྒྱས་རྒྱས་གདབ་པའམ་སེམས་ལ་ལུས་ཀྱི་རྒྱ་ཡིན་ནོ། ། ཞེས་པ་ལ་བཅོམ་ལྡན་ཞེས་པ་ནས་གཏི་མུག་ཕྱག་རྒྱས་གདབ་ཅེས་སོ། ། རྡོ་རྗེ་སྙིང་པོས་གསོལ་པ། མེ་དག་པ་ནི་གདོལ་པ་མོར་བཤད་པ་འོད་དཔག་མེད་ཀྱང་མེ་དག་ཅིང་། འདོད་ཆགས་གནས་གྱུར་པ་ཡིན་པས་འདོད་ཆགས་ཕྱག་རྒྱས་གདོལ་པ་མོ་ལ་རྒྱས་འདེབས་པར་རིགས་ཏེ། ཕྱག་རྒྱ་གཞན་རིན་འབྱུང་གི་རིགས་ཀྱིས་མ་ཡིན་ན་རྒྱུ་མཚན་ཇི་ལྟར་ན་རིན་ཆེན་འབྱུང་ལྡན་གྱི་ཕྱག་རྒྱས་རྒྱས་བཏབ་པར་འགྱུར་བ་ལགས། ཞེས་པ་ལ་རྡོ་རྗེ་སྙིང་པོས་སོགས་སོ། ། བཅོམ་ལྡན་འདས་ཀྱིས་བཀའ་སྩལ་པ།
གང་གི་ཕྱིར་འདོད་ཆགས་ལས་ཁྲག་འབྱུང་བར་བཤད་པ་ཁྲག་དང་སེར་སྣ་དག་པ་ནི་རིན་ཆེན་འབྱུང་ལྡན་ཉིད་ནི་ཡིན་ལ། དྲོད་དེ། མེ་ནི་ཁྲག་གི་རང་བཞིན་བསྐྱེད་པའི་ཕྱིར་འདོད་ཆགས་དག་པ་གདོལ་པ་མོ་ལ་སེར་སྣ་དག་པའི་རིན་འབྱུང་གི་ཕྱག་རྒྱས་གདབ་པ་ནི་རྒྱུ་ལ་འབྲས་བུའི་རྒྱ་ཡིན་ནོ། ། ཞེས་པ་ལ་བཅོམ་ལྡན་ཞེས་པ་ནས་སེར་སྣའི་ཕྱག་རྒྱས་གདབ་ཅེས་སོ། ། རྡོ་རྗེ་སྙིང་པོས་གསོལ་པ། གང་གི་ཕྱིར་གཡུང་མོ་རླུང་དག་པ་ཉིད་དེ་དོན་ཡོད་གྲུབ་པ། རླུང་གི་གཟུགས་ཅན་ཉིད་ལགས་ན་གཙོ་བོ་ཞེས་བོས་ནས་དོན་ཡོད་གྲུབ་ཀྱི་ཕྱག་རྒྱས་གཡུང་མོ་ལ་རྒྱས་འདེབས་པར་རིགས་པར་འགྱུར་ན་འོད་དཔག་མེད་ཀྱི་ཕྱག་རྒྱས་འདེབས་པ་ཅི་ལགས། ཞེས་པ་ལ་རྡོ་རྗེ་སྙིང་པོས་སོགས་སོ། ། བཅོམ་ལྡན་འདས་ཀྱིས་བཀའ་སྩལ་པ། རྒྱུ་འདོད་ཆགས་མ་རྟོགས་པ་སྟེ་དེ་ལ་མ་བརྟེན་པར་འབྲས་བུ་ཕྲག་དོག་ནི་གཞན་དུ་འབྱུང་བ་མ་ཡིན་ཏེ།
དེའི་ཕྱིར་འདོད་ཆགས་དག་པ་འོད་དཔག་མེད་ཀྱི་ཕྱག་རྒྱ་ཡིས་མཁས་པས་ཕྲག་དོག་དག་པ་གཡུང་མོ་ལ་ཕྱག་རྒྱས་གདབ་པ་ནི་འབྲས་བུ་ལ་རྒྱུའི་རྒྱ་ཡིན་ནོ། ། ཞེས་པ་ལ་བཅོམ་ལྡན་འདས་ཞེས་པ་ནས་གཡུང་མོ་ཕྱག་རྒྱས་གདབ་ཅེས་སོ། ། གཉིས་པ་ནི། རྒྱུ་མཚན་གང་གི་ཕྱིར་ན་གཟུགས་ཀྱི་སྐྱེ་མཆེད་དང་ནི་སྲ་བ་ས་དག་པ་ཉིད། དཀར་མོ་གཽ་རཱི་སྣང་མཛད་དུ་གསུངས་པ་ཉིད་ལ་སྔར་པུཀྐ་སི་ལ་གསུངས་པ་ཉིད་ཀྱི་རིམ་པ་ཡིས་སེམས་ཀྱི་བདག་པོས་ཏེ་མི་བསྐྱོད་པའི་ཕྱག་རྒྱས་གདབ་པ་ནི་ལུས་ལ་སེམས་ཀྱི་རྒྱ་དང་། སྔར་རི་ཁྲོད་མ་ལ་གསུངས་པའི་དེ་ཉིད་ཀྱི་རིམ་པས་ཆོམ་རྐུན་མ་མི་བསྐྱོད་པ་ལ་རྣམ་སྣང་གི་རྒྱས་གདབ་པ་ནི་སེམས་ལ་ལུས་ཀྱི་རྒྱ་དང་། དེ་བཞིན་དུ་རོ་ལངས་མ་ཉིད་འོད་དཔག་མེད་ཀྱི་རིགས་ལ་རིན་འབྱུང་གི་རྒྱས་གདབ་པ་ནི་རྒྱུ་ལ་འབྲས་བུའི་རྒྱ་དང་། སྔར་གཡུང་མོ་ལ་གསུངས་པ་དེའི་རིགས་པས་གྷསྨ་རི་དོན་ཡོད་གྲུབ་པའི་རིགས་ལ་འོད་དཔག་མེད་ཀྱི་རྒྱས་གདབ་པ་ནི་འབྲས་བུ་ལ་རྒྱུའི་རྒྱ་སྟེ་དེ་ལྟར་ན་རིགས་བདག་ཕྱིན་ཅི་མ་ལོག་པ་ལས་རྒྱས་གདབ་བྱ་དང་འདེབས་བྱེད་ཀྱི་ཕྱག་རྒྱའོ། ། ཞེས་པ་ལ་གང་ཕྱིར་གཟུགས་ནི་ཞེས་པ་ནས་ཕྱག་རྒྱའོ་ཞེས་སོ། ། གཉིས་པ་གཏོར་མའི་ཆོ་ག་ལ་གཉིས་ཏེ།
ཞུས་པ་དང་། ལན་ནོ། ། དང་པོ་ནི། ཀྱཻ་རྡོ་རྗེ་དྲུག་པ་རྡོ་རྗེ་འཆང་ངམ་དམ་ཚིག་འཛིན་པ་བདག་མེད་མ་དང་སྙོམས་འཇུག་ཏུ་གནས་པའི་ལྷ་ཉིད་ལ། དགོས་པ་སེམས་ཅན་གྱི་དོན་གྱི་ཕྱིར་གཏོར་མའི་ཆོ་ག་ཆེན་པོ་གཙོ་བོ་ཡབ་དེ་ལ་བདག་མེད་མས་ཞུས་པ་ཡིན་ནོ། ། ཞེས་པ་ལ་ཀྱཻ་རྡོ་རྗེ་སོགས་སོ། ། གཉིས་པ་ལ་གསུམ་སྟེ། ཇི་ལྟར་གསུངས་པ་དགོས་པ་དང་བཅས་པ། གང་ལ་གསུངས་པའི་སྔགས་དོན་དངོས། གནས་སྐབས་ཀྱི་ཕན་ཡོན་ནོ། །
དང་པོ་ནི། བདག་མེད་མའི་བྷ་ག་ཨེ་ཝཾ་གྱི་རྣམ་པར་བཞུགས་ནས་ནི། ཕན་གནོད་རེས་མོས་བྱེད་པའི་བགེགས་དང་། རྣམ་པ་ཀུན་ཏུ་གནོད་པའི་ལོག་པར་འདྲེན་པ་ལས་སེམས་ཅན་གྱི་སྲོག་བསྲུང་བར་བྱ་བའི་ཕྱིར་རྡོ་རྗེ་སེམས་དཔས་གཏོར་མའི་ཆོ་ག་བསྟན་པ་ཡིན་ནོ། ། ཞེས་པ་ལ་ཨེ་ཝཾ་སོགས་སོ། ། གཉིས་པ་ནི། ཨོཾ་ནི་སྔགས་ཀྱི་མགོ་འདྲེན་པ། ཨིནྡྲ་དབང་པོ། ཡ་མ་གཤིན་རྗེ། ཛ་ལ་ཆུ་ལྷ།
ཛཀྑ་གནོད་སྦྱིན། བྷུ་ཏ་འབྱུང་པོ། བིཧྣི་མེ་ལྷ། རཀྵ་སྲིན་པོ། བཱ་ཨུ་རླུང་ལྷ་སྟེ་ཕྱོགས་སྐྱོང་བརྒྱད། ཙནྡྲ་ཟླ་བ། སུཛྫ་ཉི་མ། དེས་མཚོན་ནས་གཟའ་ལྷག་མ་རྣམས་བསྟན་པས་གཟའ་ཆེན་བརྒྱད། མཱ་ད་སའི་ལྷ་མོ། པཱཔྤ་ཚངས་པ།
དེས་མཚོན་ནས་དབང་པོ་དང་ཁྱབ་འཇུག་ལ་སོགས་པའང་བསྟན་པས་ལྷ་ཆེན་བརྒྱད། ཏ་ལ་པ་ཏ་ལམ་རྐང་འོག་ན་གནས་པ། ཨཥྚ་སཔྶ་ཀླུ་བརྒྱད། སྭཱཧཱ་གཞི་ཚུགས་པ་སྟེ། གཏོར་མགྲོན་གྱི་ཡེ་ཤེས་པ་སུམ་ཅུ་རྩ་གཉིས་སམ་ཉི་ཤུ་རྩ་བརྒྱད་གསལ་གདབ། ཨི་དཾ་འདི། བ་ལིཾ་གཏོར་མ། བྷུཉྫ་རྣམས། ཛི་གྷ་སྣོམ། ཕུལླ་མེ་ཏོག
དྷུཔྤ་སྤོས། མ་ས་ཤ་ཆེན་གྱི་དྭངས་མ། པིཾ་གྷ་ཉ་ཤ ཨམྦྷ་བདག་གིས། སརྦ་ཐམས་ཅད་ཀཛྫ་སཱ་ད་དོན་སྒྲུབས་ཤིག ཁནྟི་ཁུ་ནི་བཟོད་པར་གསོལ། ཕེ་ཌ་གཱ་ད་གནོད་པ་སོལ། བྱིན་གྱིས་བརླབས་པའི་སྔགས་ནི། ཨོཾ་ནི་སྔགས་ཀྱི་མགོ་འདྲེན་པ། ཨ་ཀ་རོ་ནི་ཐོག་མར་འབྱུང་བ།
མུ་ཁཾ་སྒོ། སརྦ་དྷརྨ་ཎཾ་ཆོས་ཐམས་ཅད་ཀྱི། ཨ་དྱ་ཨ་ནུཏྤནྣཱ་ཏྭད། གདོད་མ་ནས་མ་སྐྱེས་པའི་ཕྱིར། ཨོཾ་ཨཱཿཧཱུྃ་ཕཊ྄་སྭཱཧཱ། ནི་དེ་ཁོ་ན་ཉིད་ལྔའོ། ། ཞེས་པ་ལ་ཨོཾ་ཨིནྡྲ་སོགས་སོ། ། གསུམ་པ་ནི། གལ་ཏེ་འདིས་གཏོར་མས་འབྱུང་པོ་ཉི་ཤུ་རྩ་བཞི་པོ་ཐམས་ཅད་མཆོད་པར་བྱེད་ན། རྣལ་འབྱོར་པ་རྣམས་ལེགས་པར་དོན་ཐམས་ཅད་འགྲུབ་པར་འགྱུར་རོ། །
དེ་རྣམས་ལ་བདེ་བ་དྲི་མ་མེད་པ་དང་། མཁའ་འགྲོ་ལྷ་མོ་རྣམས་དང་ལྷའི་འགྲོ་བ་རབ་ཏུ་འབྱོར་བ་རྣམས་སེམས་དགའ་བར་འགྱུར་རོ། ། གལ་ཏེ་རྒྱུད་འདིས་འབྱུང་པོའི་ཚོགས་ཀྱི་ཕྱིར་རྟག་ཏུ་གཏོར་མ་སྦྱིན་ན། བསྒྲུབ་བྱ་དབང་དང་། རིམ་ཀྱིས་གདབ་པ་མངོན་སྤྱོད་དང་། ཕ་རོལ་གྱི་དགྲའི་སྡེ་འཇིག་པ་དབྱེ་བ་དང་། གནས་ནས་བསྐྲད་པ་དང་། དགྲ་བོ་གས་པ་དང་། རྣལ་འབྱོར་མ་དགུག་པ་དང་། སྡིག་པ་ཞི་བ་དང་།
ཚེ་ལ་སོགས་པ་རྒྱས་པར་ཡང་འགྱུར་རོ་ཞེས་སོ། ། གསུམ་པ་ལྷ་མོ་གསུམ་གྱི་རིགས་བདག་ངོས་བཟུང་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་བ་འདེབས་བྱེད་ཀྱི་ཕྱག་རྒྱ་གང་གིས་མཁའ་སྤྱོད་མ་ལ་གདབ་པ་དང་། རིགས་བདག་གང་གིས་ཕྱག་རྒྱས་ས་སྤྱོད་མ་ལ་གདབ་པ་གཙོ་བོ་ཞེས་བོས་ནས་བདག་གིས་སྔར་རྒྱུ་མཚན་མ་འཚལ་བས་བཅོམ་ལྡན་འདས་ཇི་ལྟར་ཕྱག་རྒྱས་གདབ་པར་བགྱི། ཞེས་པ་ལ་རྡོ་རྗེ་སྙིང་པོ་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ།
སྐུ་གསུང་ཐུགས་ཀྱི་གསང་བ་གསུམ་གྱི་ངོ་བོ་བདག་མེད་མས་འཁོར་ལོའི་དབུས་སུ་ནི་སྐུ་གསུང་ཐུགས་སུ་སྟེ་ལྷ་མོ་གསུམ་དུ་ཕྱེ་བ་ལས། གསུང་སྟེང་དང་། སྐུ་འོག་དང་། ཐུགས་དབུས་སུ་གནས་པའི་ཚུལ་གྱིས་ལྷ་མོ་གསུམ་པོ་འཁོར་ལོའི་དབུས་སུ་བརྩེགས་མའི་ཚུལ་དུ་རྣམ་པར་གནས་སོ། ། དེ་དག་ལ་རྒྱས་གདབ་པའི་ཚུལ་གྱི་གནས་ས་འོག་ན་སྤྱོད་པས་ས་སྤྱོད་མ། རྣམ་སྣང་གིས་དབུ་བརྒྱན་པས་སྐུའི་ཕྱག་རྒྱ་ཅན། ཞལ་སྟེང་དུ་གཟིགས་པ་དང་ལྡན་པས་སྟེང་ལྡན་མ། ལུས་དག་པས་སྐུ་ཡི་རྡོ་རྗེ་མ། ལུས་རྟེན་ཉིད་དུ་བྱ་བའི་ཕྱིར་འོག་ཏུ་བཞུགས། གནས་ནམ་མཁའ་ལ་ལོངས་སྤྱོད་པས་མཁའ་སྤྱོད་མ།
འོད་དཔག་མེད་ཀྱིས་དབུ་བརྒྱན་པས་འདོད་ཆགས་ཕྱག་རྒྱ་ཅན། ཞལ་འོག་ཏུ་གཟིགས་པས་འོག་ལྡན་མ། ངག་དག་པས་གསུང་གི་རྡོ་རྗེ་མ། གསུང་གཞན་ལ་སྟོན་པ་གསལ་བའི་ཕྱིར་སྟེང་དུ་བཞུགས། སེམས་ནི་ཆོས་ཐམས་ཅད་ཀྱི་བྱེད་པ་པོ་དེ་དངོས་པོར་མ་གྲུབ་པས་བདག་མེད་པའི་ཚུལ་ཅན་ཉིད། དེ་རྣམ་པར་དག་པ་བདག་མེད་མ་ལ་ཐུགས་ཀྱི་རྡོ་རྗེ་མི་བསྐྱོད་པས་དབུ་བརྒྱན་ཞིང་སེམས་ནི་ལུས་ཀྱི་དབུས་སྙིང་ཁའི་གནས་སུ་གནས་པ་མཚོན་པ་སྟེ། རྒྱུ་མཚན་དེས་ན་བདག་མེད་མ་གཞལ་ཡས་ཁང་གི་དབུས་སུ་སྐྱེས་པ་སྟེ་བཞུགས་སོ། ། ཞེས་པ་ལ་བཅོམ་ལྡན་ཞེས་སོགས་སོ། ། བཞི་པ་རིགས་བདག་གི་དབྱེ་བསྡུ་ལ་གཉིས་ཏེ། མཉན་པར་གདམས་པ་དང་།
དོན་དངོས་སོ། ། དང་པོ་ནི། རིགས་བདག་རྒྱས་པར་རབ་ཏུ་ཕྱེ་བ་ལས་འདེབས་བྱེད་ཀྱི་རིགས་ནི་རྣམ་པ་དྲུག་ཏུ་བརྗོད་ཅིང་། བསྡུ་ན་རྣམ་པ་གསུམ། འབྲིང་རྣམ་པ་ལྔ་ཉིད་ཀྱང་བཤད་ཀྱི་རྣལ་འབྱོར་མ་ཉིད་རབ་ཏུ་ཉོན་ཅིག ཅེས་པ་ལ་རྒྱས་པར་སོགས་སོ། ། གཉིས་པ་ནི། སྦྱོང་བྱེད་མི་བསྐྱོད་པ་རྣམ་པར་སྣང་མཛད། རིན་ཆེན་འབྱུང་ལྡན། འོད་དཔག་མེད།
ཕྲག་དོག་དག་པ་དོན་གྲུབ། རྡོ་རྗེ་སེམས་དཔའ་རྣམས་དང་། སྦྱང་གཞི་ཞེ་སྡང་། གཏི་མུག སེར་སྣ་དང་། འདོད་ཆགས། ཕྲག་དོག བདེ་བ་སྟེ་རྣམ་གྲངས་པའི་ཆོས་ཉིད་དག་སྦྱང་གཞི་དང་སྦྱོང་བྱེད་དུ་སྦྱར་བ་འདིས་ནི་རིམ་པས་རྒྱལ་བ་རིགས་དྲུག་བསྒོམ་པ་ཉིད་དོ། ། རྡོ་རྗེ་སེམས་དཔའ་སྤངས་པ་སྟེ་སྤྱིར་བཏང་དུ་བཏང་ནས་ནི་རིགས་དྲུག་ཏུ་དབྱེ་བའི་ཕྱི་ནས་རིགས་ནི་རྣམ་པ་ལྔ་རུ་འདུས་ཏེ་སྦྱང་གཞི་ཉོན་མོངས་པ་ལྔ། ཕུང་པོ་ལྔ་འབྱུང་བ་ལྔའི་དབང་གིས་སོ། །
དེ་ཡང་བསྡུ་ན་སྦྱང་གཞི་འདོད་ཆགས་ཞེ་སྡང་གཏི་མུག་གམ་ལུས་ངག་ཡིད་གསུམ་གྱི་དབང་གིས་རིགས་ལྔར་དབྱེ་བ་དེའི་རྗེས་སུ་སྐུ་གསུང་ཐུགས་ཀྱི་རིགས་རྣམ་པ་གསུམ་དུ་འདུ་བར་འགྱུར་རོ། ། ལུས་ངག་གཉིས་ཡིད་དུ་འདུས་པས་མི་བསྐྱོད་པ་ཞེ་སྡང་དག་པའི་གཟུགས་ཅན་གྱི་ཐུགས་ཀྱི་བདག་པོའི་རིགས་གཅིག་ཏུ་འདུས་པ་ཉིད་དོ། ། དེས་ན་ཞེ་སྡང་དག་པའི་ཐུགས་རྡོ་རྗེའི་བྱིན་རླབས་འདི་ལས་ཕྱེ་ན་རིགས་ནི་དྲུག་དང་ལྔ་རུ་འགྱུར་བར་བརྗོད་དོ། ། ཞེས་པ་ལ་མི་བསྐྱོད་སོགས་སོ། ། ལེའུའི་མིང་ནི། ཀྱཻ་རྡོ་རྗེ་ལས་རྒྱུད་ཐམས་ཅད་ཀྱི་འདེབས་བྱེད་རིགས་བདག་གི་ཕྱག་རྒྱ་བསྡུས་པའི་དོན་སྟོན་པ་ཞེས་བྱ་བའི་ལེའུ་ཤླཽ་ཀ་བརྒྱད་ཅུ་རྩ་གཅིག་གི་བདག་ཉིད་ཅན་ཏེ་བཞི་པའོ། ། ཞེས་པ་ལ་ཀྱཻ་རྡོ་རྗེ་སོགས་སོ།། ༈ །།ལེའུ་ལྔ་པ་མངོན་འབྱུང་གི་ལེའུ་ལ་འབྲེལ་ནི། ལེའུ་སྔ་མ་དེའི་འོག་ཏུ་ཀྱཻ་རྡོ་རྗེ་མངོན་པར་འབྱུང་བའི་ལེའུ་འཆད་པའི་རྒྱུ་མཚན་ཡོད་དེ། སྔ་མ་དེར་བརྗོད་བྱའི་ཁྱད་པར་དུ་མ་བསྟན་ཀྱང་རྒྱུད་གསུང་བ་པོའི་སྟོན་པའི་སྐུ་གསུང་ཐུགས་ཀྱི་རྣམ་གཞག་མ་བསྟན་པས།
དེ་འདིར་གསལ་བར་བསྟན་པའི་ཕྱིར་རོ། ། འདི་ལ་གཉིས་ཏེ། དོན་དངོས་དང་། ལེའུ་མིང་ངོ་། ། དང་པོ་ལ་གསུམ་སྟེ། སྐུ་མངོན་པར་འབྱུང་བ་བསྐྱེད་རིམ། གསུང་མངོན་པར་འབྱུང་བ་རྩ་བའི་སྔགས། ཐུགས་མངོན་པར་འབྱུང་བ་དབང་གི་ཡེ་ཤེས་སོ། ། དང་པོ་ལ་གཉིས་ཏེ། ཞུས་པ་དང་།
ལན་ནོ། ། དང་པོ་ནི། གང་ལ་ཞུ་བའི་ཡུལ་ནི། ཕྱག་ནི་བཅུ་དྲུག་ཞལ་བརྒྱད་པ། བདུད་བཞི་མནན་པས་ཞབས་བཞི་པ་དང་འཇིགས་པ་པོ། བདུད་བཞི་འཇོམས་པས་དཔའ་བོ། ཐོད་པ་ལྔ་བཅུའི་འཕྲེང་བ་ཅན། ཟུང་འཇུག་མཚོན་པས་བདག་མེད་མས་ནི་སྐུ་ལ་འཁྱུད། རུས་པའི་འཁོར་ལོ་ལ་སོགས་པ་ཕྱག་རྒྱ་ལྔ་ནི་འཛིན་པའི་ལྷ་ལ་ཞུ་བ་པོ་བདག་མེད་མ་ནི་ཉིད་ཀྱིས་ཞུས། གང་ཞུ་ན་ལྷ་མོ་བཅོ་ལྔས་ཡོངས་སུ་བསྐོར་བ་དང་བཅས་པ་ཡིས་བདག་གིས་འཁོར་ལོ་ཁྱོད་ཀྱི་དང་པོའི་ལེའུ་བརྒྱད་པའི་སྐབས་སུ་བཤད་ན་ཡབ་ཁྱོད་ཀྱི་དཀྱིལ་འཁོར་ཇི་ལྟར་ལགས།
གཙོ་བོ་ཞེས་བོས་ནས། བདག་གིས་སྔར་མ་འཚལ་བས་བཤད་དུ་གསོལ། ཞེས་པ་ལ་ཕྱག་ནི་ཞེས་པ་ནས་མ་འཚལ་ཞེས་སོ། ། གཉིས་པ་ལ་གཉིས་ཏེ། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། བདག་མེད་མ་དང་སྙོམས་འཇུག་གིས་ཙུམ་བྷ་ན་མཛད་ནས། རྡོ་རྗེ་སྟོང་པ་དང་ཐོད་པ་བདེ་བ་སྐྱོང་བ་ཡིན་པས་བདེ་སྟོང་ཟུང་འཇུག་ཏུ་པར་བཙལ་ནས་ནི་ལྷ་ཡིས་ཏེ་ལྷན་སྐྱེས་ལ་རོལ་བར་བྱེད་པས་ཡུམ་གྱི་སྟ་ནམ་སྟེ་འོ་འཛིན། མཉེས་པ་མཛད་དེ་དཀྱིལ་འཁོར་ཡང་དག་པར་རབ་ཏུ་དབྱེ་ཞིང་བསྟན་ཏོ། །
ཞེས་པ་ལ་བདག་མེད་ཙུམ་བྷ་སོགས་སོ། ། གཉིས་པ་ལ་གཉིས་ཏེ། རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ནི། རྟེན་གྱི་འཁོར་ལོ་གཞལ་ཡས་ཁང་གི་རྣམ་པ་ཇི་ལྟར་ལེའུ་བརྒྱད་པ་དང་བཅུ་པ་ལས་སྔར་གསུངས་པ་བཞིན་ལ་དོ་ཤལ་དང་། དོ་ཤལ་ཕྱེད་པས་བརྒྱན་ཞིང་མཚམས་ཏེ་ཟུར་བཞི་པ་ལ་སྒོ་བཞི་པ་རྡོ་རྗེའི་སྲད་བུ་བཞིས་ཡང་དག་པར་བརྒྱན་པ་ཡིན་ནོ། ། ཞེས་པ་ལ་འཁོར་ལོ་སོགས་སོ། ། གཉིས་པ་ལ་གསུམ་སྟེ། དཀྲོངས་བསྐྱེད།
ས་བོན་ལས་བསྐྱེད་པ། ཐུན་མོང་གི་ཆོས་སོ། ། དང་པོ་ལ་བཞི་སྟེ། རྒྱུ་རྡོ་རྗེ་འཛིན་པ་བསྐྱེད་པ། འཁོར་གྱི་ལྷ་མོ་འབྱུང་བ། ཞུ་བ་གླུས་བསྐུལ་བ། འབྲས་བུ་རྡོ་རྗེ་འཛིན་པ་བཞེངས་པའོ། ། དང་པོ་ནི། ཟག་མེད་ཀྱི་འདོད་ཆགས་ཆེན་པོས་རྗེས་སུ་ཆགས་པ་ལས་བྱུང་བའི་ལྷན་ཅིག་སྐྱེས་པའི་དགའ་བའི་རང་བཞིན་ལས་ཏེ་མངོན་དུ་བྱས་པའི་ཕྱིར། བཞིན་བཟང་བདག་མེད་མ་ཁྱོད་དང་ལྷན་ཅིག་ཏུ་སྔར་གཞལ་ཡས་ཁང་བསྟན་པ་དེ་ལ་དཀྱིལ་འཁོར་གྱི་དབུས་སུ་ཀྱཻ་རྡོ་རྗེ་ང་ཡོད་དེ་རྣམ་ཐར་བརྒྱད་ཀྱི་རང་བཞིན་ཞལ་བརྒྱད་པ་ལ་བསྡུ་དངོས་བཞིའི་རང་བཞིན་ཞབས་བཞི་པ།
སྟོང་ཉིད་བཅུ་དྲུག་གི་ངོ་བོ་ཕྱག་ནི་བཅུ་དྲུག་དག་གིས་བརྒྱན། བདུད་བཞིའི་ངོ་བོ་གཟུགས་ཁམས་ཀྱི་ཚངས་པ་སེར་པོ། སུམ་ཅུ་རྩ་གསུམ་གྱི་དབང་པོ་དཀར་པོ། ཉེ་དབང་སྔོན་པོ། འདོད་ཁམས་རྒྱ་ཆེ་བའི་བདག་པོ་དྲག་པོ་ནག་པོ་རྣམས་མཉམ་པར་མནན་པ་ཉིད། བདུད་བཞི་ལ་སོགས་པ་འཇིགས་པའང་ནི་འཇིགས་པར་མཛད་པ་པོ། ཨཱ་ལི་ཀཱ་ལི་ལྔ་བཅུ་དག་པས་མགོ་བོ་རློན་པ་ལྔ་བཅུའི་འཕྲེང་བས་དོ་ཤལ་མཛད། རང་བཞིན་གྱིས་འོད་གསལ་བའི་གདན་ཉི་མར་བཞུགས་ཤིང་ཞབས་གཡས་བརྐྱངས་གཡོན་བསྐུམས་ལ་སྐྱིལ་ཀྲུང་ཕྱེད་པའི་གར་གྱི་རོལ་མོར་བཅས། བྱམས་པའི་ཐུགས་ལས་མི་འགྱུར་བས་ཁ་དོག་ནག་པོ། བདུད་བཞི་འཇོམས་པས་འཇིགས་པ་པོ།
འཕྲིན་ལས་སྣ་ཚོགས་དང་ལྡན་པས་སྣ་ཚོགས་རྡོ་རྗེ་སྤྱི་བོར་འཛིན། ཀྱཻ་རྡོ་རྗེ་ཉིད་ཀྱི་ཞལ་ནས་ཟུང་འཇུག་གི་ཡི་གེ་ཧཱུྃ་ཞེས་སྤྲོ་ཞིང་ཤེར་ཕྱིན་གྱི་ངོ་བོ་ཐལ་བ་ཆེན་པོས་ལུས་ལ་བྱུགས་པ་ཉིད། བདག་མེད་མ་དང་ལྷན་ཅིག་ཏུ་མཉམ་པར་སྦྱོར་ཞིང་ལྷན་སྐྱེས་ཀྱི་དགའ་བ་མངོན་དུ་བྱ་བའི་ཡབ་ཡུམ་གཉིས་ཀྱི་སྒོ་གཉིས་སྙོམས་པར་འཇུག་པར་མཛད་པས་རྣམ་རྟོག་གི་རྦ་རླབས་མེད་པའི་ཟག་མེད་ཀྱི་བདེ་བའི་རྒྱ་མཚོ་ཐོབ། བདེ་བར་མངོན་པར་ཞེན་པའི་བདག་གིར་བྱས་སོ་ཞེས་རློམས་སེམས་མེད་པའི་རང་བཞིན་ཅན། རྩ་བའི་ཞལ་ནི་སྐུ་ལུས་དང་མཚུངས་པའི་ཁ་དོག་ཆོས་ཉིད་ལས་མི་འགྱུར་བས་ནག་པོ་ཆེ། ཞལ་གཡས་པ་ལ་རང་བཞིན་རྣམ་པར་དག་པས་ནི་ཀུན་ད་དང་མཚུངས་པས་དཀར་པོ། གཡོན་པ་སྙིང་རྗེས་སེམས་ཅན་གྱི་དོན་ལ་རྗེས་སུ་ཆགས་པས་དམར་ཞིང་མཆེ་བ་གཙིགས་ཤིང་ཁྲོ་གཉེར་བསྡུ་བ་ལ་སོགས་པས་ཆེར་འཇིགས་པ། སྤྱི་བོའི་ཞལ་ནི་བྱང་སེམས་ཀྱི་འགྱུར་བ་འགགས་པས་མཆེ་བ་གཙིགས་པ་ཅན། ཞལ་རེ་རེ་ལ་སྤྱན་གསུམ་གསུམ་ཡོད་པས་སྤྱན་ནི་ཉི་ཤུ་རྩ་བཞི་ཆེ་བ་ཅན། ལྷག་མའི་ཞལ་བཞི་ནི་བུང་བ་བཞིན་དུ་ནག་པའོ། །
ཞེས་པ་ལ་འདོད་ཆགས་ཆེན་པོས་སོགས་སོ། ། གཉིས་པ་ནི། གྲོང་ཁྱེར་ཉམས་དགའ་གཞལ་ཡས་ཁང་པར་ཁྱོད་དང་ཐབས་ལྷན་ཅིག་སྐྱེས་པའི་དགའ་བས་ཤིན་ཏུ་ཡབ་ཡུམ་རོལ་པ་ལས། ལྷ་མོ་དཀར་མོ་དབང་པོའི་ཕྱོགས་ཤར་དུ་ཕྱུང་ནས། ཤར་གྱི་སྒོ་རུ་ཡང་དག་གནས། ཐབས་བསྲུབ་པ་དང་བསྲུབ་པའི་སྦྱོར་བ་ལས། ལྷ་མོ་ཆོམ་རྐུན་མ་ཡང་ཕྱུང་ནས་ནི། ཕྱུང་ནས་བྱང་སེམས་ཀྱི་འགྱུར་བ་འགགས་ཤིང་བདུད་སྐྲག་པར་མཛད་པས་ལྷ་ཡི་སྒོ་རུ་ནི། ཆོམ་རྐུན་མ་ནི་སྒོ་སྲུང་མའི་ཚུལ་དུ་གནས། ཐབས་བྷོ་ལ་ཀཀྐོ་ལ་སྦྱོར་བས།
ལྷ་མོ་རོ་ལངས་མ་ཡང་ཕྱུང་ནས་ནི། ཕྱུང་ནས་ནུབ་ཀྱི་སྒོ་རུ་ནི། བདུད་འཇོམས་མའི་ཚུལ་དུ་ནི་རྣམ་པར་གནས། ཐབས་དགའ་བ་ཆེན་པོའི་སྙོམས་པར་འཇུག་པ་ལས། ལྷ་མོ་གྷསྨ་རི་ཡང་ཕྱུང་ནས་ནི། ཕྱུང་ནས་བྱང་གི་སྒོ་ལ་ནི། བདུད་འཇིགས་པའི་གཟུགས་ཅན་མ་ཉིད་དུ་རྣམ་པར་གནས། ཐབས་ཡབ་ཡུམ་གཉིས་ཀྱི་བསྐྱོད་པའི་སྦྱོར་བ་ལས། ལྷ་མོ་པུཀྐ་སི་ཡང་ཕྱུང་ནས་ནི། ཕྱུང་ནས་དབང་ལྡན་ཏེ་བྱང་ཤར་མཚམས་སུ་ཡང་།
དྲག་པོའི་གཟུགས་ཅན་མ་ཉིད་རྣམ་པར་གནས། ཐབས་ཡང་ནི་བསྲུབ་པའི་སྦྱོར་བ་ཡིས། འཚེད་པ་སྟེ་མེའི་མཚམས་སུ་ལྷ་མོ་རི་ཁྲོད་མ། ལྷོ་ནུབ་སྲིན་པོའི་མཚམས་སུ་ལྷ་མོ་གདོལ་པ་མོ། ནུབ་བྱང་རླུང་གི་མཚམས་སུ་ལྷ་མོ་གཡུང་མོ་ཉིད་ཅེས་པ་ལ། གྲོང་ཁྱེར་ཉམས་དགའ་སོགས་བྱུང་། གསུམ་པ་ནི། ལྷ་མོ་དབྱུང་བ་དེ་ནས་རྡོ་རྗེ་འཆང་ཆེན་པོ་ལྷན་ཅིག་སྐྱེས་དགའི་ཆགས་པ་ཆེན་པོའི་དབང་ལས་ཞུ་བ་རིག་མར་གྱུར་པ་བདག་མེད་མ་དང་བཅས་པ་ཁུ་བ་སྟེ་ཐིག་ལེར་གྱུར་པ་ལ། ཞུ་བ་དེ་ནས་པུཀྐ་སི་ལ་སོགས་པའི་མཚམས་ཀྱི་ལྷ་མོ་རྣམས་ཀྱིས་སྣ་ཚོགས་གླུ་ཡི་དབྱངས་སྙན་པའི་མཆོད་པ་ལས་གཟུགས་ཀྱི་སྐུར་བཞེངས་པར་བསྐུལ། ཚུལ་ཇི་ལྟར་ན།
པུཀྐ་སིས་བྱམས་པ་ཚད་མེད་པའི་སྒོ་ནས་བསྐུལ་བ་ནི། རྗེ་བཙུན་ཞེས་བོས་ནས། སེམས་ཅན་སྡུག་བསྔལ་ལས་བསྒྲལ་འདོད་ཀྱི་སྙིང་རྗེའི་ཡིད་ཀྱིས་ཞུ་བ་ལས་བཞེངས་ཤིག བཞེངས་ནས་ཅི་བྱེད་ན་པུཀྐ་སི་ནི་བདག་དང་སེམས་ཅན་ཐམས་ཅད་ལ་སྐྱོབས་ཤིག ཚུལ་ཇི་ལྟར་ན་སྟོང་པའི་རང་བཞིན་ཞུ་བ་ཉིད་སྤོངས་ལ་པུཀྐ་སི་བདག་བདེ་བ་ཆེན་པོ་ལ་སྦྱོར་བར་བཞེད་པར་མཛོད་ཅིག རི་ཁྲོད་མས་གནད་དུ་བོར་བའི་སྒོ་ནས་བསྐུལ་བ་ནི། གཙོ་བོ་ཁྱོད་མེད་ན་ནི་བདག་འགུམ་པ་སྟེ་འཆི་བར་འགྱུར་བས་ཀྱཻ་རྡོ་རྗེ་ཁྱོད་ཐིག་ལེ་ལས་བཞེངས་ཤིག སྟོང་པའི་རང་བཞིན་ཉིད་ཐིག་ལེ་སྤོངས་ལ་རི་ཁྲོད་མ་འབྲས་བུ་བདེ་བ་ཆེན་པོ་སྦྱོར་བར་གྲུབ་པར་མཛོད་ཅིག གདོལ་བ་མོས་དགའ་བ་ཚད་མེད་པའི་གླུས་བསྐུལ་བ་ནི། དགའ་བའི་གཙོ་བོ་ཞེས་བོས་ནས་ལམ་དུས་སུ་འཇིག་རྟེན་ཐམས་ཅད་སངས་རྒྱས་སུ་མགྲོན་དུ་གཉེར་བ་ལ་འབྲས་བུ་བརྙེས་པའི་དུས་སུ་སྟོང་པ་ཉིད་ལ་བཞུགས་སམ་ཅི་སྟེ།
ཁྱོད་མེད་ན་ནི་སེམས་ཅན་གྱི་དོན་གྱི་ཕྱོགས་ནི་མི་འཚལ་བས་གདོལ་པ་མོ་བདག་ནི་ཀྱཻ་རྡོ་རྗེ་ཐིག་ལེ་ལས་བཞེངས་པའི་ཞུ་བ་བགྱིད་དོ། ། གཡུང་མོས་ཐུགས་མཁྱེན་པའི་གླུས་བསྐུལ་བ་ནི། བདག་གིས་གཙོ་བོ་ཁྱོད་ཀྱི་ཐུགས་ཡེ་ཤེས་སྒྱུ་མའི་རྣམ་རོལ་འཚལ་བ་སྟེ་ཤེས་ཀྱི་ངོ་བོ་གཅིག་ལ་སྣ་ཚོགས་སུ་སྣང་བའི་མིག་འཕྲུལ་མངའ་བ་ཁྱོད་བཞེངས་ཤིག གལ་ཏེ་ཁྱོད་མ་བཞེངས་ན། གཡུང་མོ་བདག་ནི་ཡིད་དྲན་པ་ཉམས་པར་འགྱུར་བས་སེམས་ཅན་ལ་སྙིང་རྗེ་རྒྱུན་ཆད་པ་མ་མཛད་པར་གཟུགས་ཀྱི་སྐུར་བཞེངས་ཤིག ཅེས་པ་ལ་དེ་ནས་རྡོ་རྗེ་ཞེས་པ་ནས་མ་མཛད་ཅིག་ཅེས་སོ། ། བཞི་པ་ནི། དེ་ལྟར་གླུས་བསྐུལ་བ་ལས་འབྲས་བུ་རྡོ་རྗེ་འཆང་ཡབ་ཡུམ་རྒྱུ་རྡོ་རྗེ་འཆང་ཡབ་ཡུམ་གྱི་རྣམ་པ་དང་འདྲ་བར་བཞེངས་པ་ལ་སྔར་མ་སྨོས་པའི་ཕྱག་མཚན་གྱི་གསལ་ཁ་ཕྱག་གཡས་པའི་ཐོད་པ་བརྒྱད་པོ་ལ་གཉིས་འཐུང་ལ་སོགས་པ་རིམ་པ་བཞིན་དུ་ཤེས་པར་བྱ་སྟེ། གླང་པོ་དཀར་པོ། རྟ་སྔོན་པོ།
བོང་བུ་གྭ་པ། གླང་སེར་པོ། རྔ་མོ་ཐལ་ཁ། མི་དམར་པོ་དང་། སེང་གེ་ཤ་ར་བྷ་སྔོན་པོ། བྱི་ལ་གྭ་པ་རྣམས་ཁ་ནང་དུ་བསྟན་པ་འཛིན་པ། དེ་བཞིན་དུ་སའི་ལྷ་སེར་པོ་དང་། ཆུའི་ལྷ་དཀར་པོ་དང་། མེའི་ལྷ་དམར་པོ་དང་། རླུང་གི་ལྷ་ལྗང་ཁུ་དང་ནི་ཟླ་བའི་ལྷ་དཀར་པོ།
ཉི་མའི་ལྷ་དམར་པོ་ཉིད་དང་། མཐར་བྱེད་དེ་གཤིན་རྗེ་སྔོན་པོ་དང་ནི་ནོར་སྦྱིན་ཏེ་གནོད་སྦྱིན་སེར་པོ་ཉིད་རྣམས་ཕྱག་གཡོན་པའི་ཐོད་པ་བརྒྱད་ན་དབང་ཕྱུག་གི་དོན་བརྒྱད་སེམས་ཅན་རྣམས་ལ་སྩོལ་བ་མཚོན་པ་ཁ་ཕྱིར་བསྟན་ནས་འཛིན་པའོ། ། སྒེག་ཅིང་དཔའ་བ་མི་སྡུག་པ་སྐུའི་ཉམས་གསུམ་སྟེ། སྒེག་པ་ནི་རྒྱན་གྱིས་བརྒྱན་ཅིང་སྐུ་བལྟ་བས་ཆོག་མི་ཤེས་པས་འདོད་ཆགས་ཅན་འདུལ། དཔའ་བ་ནི་བདུད་འཇོམས་པས་སྐུ་གཟི་བརྗིད་དང་ལྡན་པས་ཞེ་སྡང་ཅན་འདུལ། མི་སྡུག་པ་ནི་སྨ་ར་དང་སྨིན་མ་དང་དཔྲལ་བར་ཁྲོ་གཉེར་བསྡུས་པ་ལ་སོགས་པས་གཏི་མུག་ཅན་འདུལ། རྒོད་ཅིང་དྲག་ཤུལ་འཇིགས་སུ་རུང་བ་གསུང་གི་ཉམས་གསུམ་སྟེ། རབ་ཏུ་རྒོད་ཅིང་བཞད་པའི་སྒྲས་འདོད་ཆགས་ཅན་འདུལ། ཧཱུྃ་ཕཊ྄་ལ་སོགས་པས་དྲག་ཤུལ་གྱི་ང་རོས་ཞེ་སྡང་ཅན་འདུལ། རྟག་ཆད་ཀྱི་མཐར་འཛིན་པ་རྣམས་འཇིགས་སུ་རུང་བར་བྱེད་པའི་སྒྲ་ཟུང་འཇུག་གི་བཞད་སྒྲས་གཏི་མུག་ཅན་འདུལ།
སྙིང་རྗེ་རྔམ་དང་ཞི་བ་གསུམ་ནི་ཐུགས་ཀྱི་ཉམས་གསུམ་སྟེ། སེམས་ཅན་རྗེས་སུ་འཛིན་པའི་སྙིང་རྗེས་འདོད་ཆགས་ཅན་འདུལ། རྔམ་པ་ནི་བྱམས་པ་ཆེན་པོ་རབ་ཏུ་ཁྲོས་པས་ཞེ་སྡང་ཅན་འདུལ་བ་དང་། ཟུང་འཇུག་ཞི་བ་ཆེན་པོ་ཡི་ཐུགས་ཀྱིས་ལོག་པར་ལྟ་བ་དང་ལྡན་པའི་གཏི་མུག་ཅན་འདུལ་ཞིང་། དེ་ལྟར་ན་གར་དགུའི་རོ་དང་ལྡན་པ་ཉིད་དོ། ། ཞེས་པ་ལ་གླང་པོ་ཞེས་པ་ནས་ལྡན་པ་ཉིད་ཅེས་སོ། ། གཉིས་པ་ལ་གསུམ་སྟེ། རྒྱུ་རྡོ་རྗེ་འཆང་གི་ས་བོན། ལྷ་མོ་རྣམས་ཀྱི་ས་བོན། འབྲས་བུ་རྡོ་རྗེ་འཆང་གི་ས་བོན་ནོ། །
དང་པོ་ནི། ཨྃ་ལས་བདག་མེད་མ་དང་ཧཱུྃ་གི་ལས་རྡོ་རྗེ་ཆེ་སྟེ་ཀྱཻ་རྡོ་རྗེ་ཞུ་བའི་གཟུགས་ལས་བཞེངས་ནས་ནི་ཞབས་བཞི་པོ་རྣམས་ས་ལ་བརྡེབས་པ་དང་། ལྷ་དང་ལྷ་མ་ཡིན་བསྡིགས་ཤིང་སྐྲག་པར་མཛད་དོ། ། ཞེས་པ་ལ་ཨྃ་དང་ཧཱུྃ་སོགས་སོ། ། གཉིས་པ་ནི། རྒྱུ་རྡོ་རྗེ་འཆང་ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་གྃ་ཙྃ་བྃ་གྷྃ་པྃ་ཤྃ་ལྃ་ཌྃ་རྣམས་སུ་གྱུར་པ་འདི་ཡིས་ས་བོན་ལས་ལྷ་མོའི་མངལ་དུ་རྫོགས་པར་གྲུབ་པ་ཕྱུང་བ་དང་ཕྱོགས་དང་ཕྱོགས་མཚམས་རྣམས་སུ་འགོད་པར་བྱའོ། ། ཞེས་པ་ལ་གྃ་སོགས་སོ། ། གསུམ་པ་ནི། དཀྱིལ་འཁོར་གྱི་བདག་པོའི་ས་བོན་དག་གིས་ནི་འབྲས་བུ་རྡོ་རྗེ་འཆང་ཡབ་ཡུམ་བསྐྱེད་ལ། ས་བོན་གང་ཞེ་ན་ཨྃ་དང་ཧཱུྃ་སྔོན་པོ་འོད་འབར་ཞིང་འཇིགས་པ་ལས་བསྐྱེད་དོ། །
གནས་གང་དུ་ན། མ་མོ་སྟེ་ལྷ་མོ་བརྒྱད་ཀྱིས་བསྐོར་བའི་འཁོར་ལོ་གྲོང་ཁྱེར་ཉམས་དགའ་བར་བསྐྱེད། རྣམ་པ་ཇི་ལྟ་བུ་ཞེ་ན། ཆོས་ཉིད་ལས་མི་འགྱུར་བས་ཁ་དོག་ནག་པོ་ཁྲོ་བོའི་རྣམ་པས་འཇིགས་པ་ཆེན་པོ། བདག་མེད་མ་ལ་བདེ་བ་སྦྱིན་པ་པོ། དཀྱིལ་འཁོར་གྱི་གཙོ་བོ་འདི་ལྟར་བསྒོམ་པ་ཉིད་དོ། ། ཞེས་པ་ལ་བདག་པོའི་སོགས་སོ། ། གསུམ་པ་ལ་གསུམ་སྟེ། ལྷ་མོ་རྣམས་ཀྱི་ཕྱག་མཚན། ཁ་དོག
རྒྱན་ནོ། ། དང་པོ་ནི། དཀར་མོའི་ཕྱག་གཡས་ན་སྐྱོན་དྲུག་གཅོད་པས་གྲི་གུག་སྟེ། དེ་བཞིན་དུ་གཡོན་ན་སེམས་ཅན་རྣམས་འཁོར་བའི་རྒྱ་མཚོ་ནས་འདྲེན་པས་ཉ་རོ་ཧི་ཏ། ཆོམ་རྐུན་མའི་ཕྱག་གཡས་པ་སྟོང་པ་ཉིད་ཀྱི་སྒྲ་སྒྲོག་པས་ཅང་ཏེའུ་སྟེ། གཡོན་པའི་ཕྱག་ན་གཏི་མུག་དག་པ་ཕག་པ་ཉིད། རོ་ལངས་མའི་ཕྱག་གཡས་ན་མཐའ་གཉིས་ལ་མི་གནས་པས་རུས་སྦལ་ཏེ། གཡོན་པ་ཡིས་ནི་རྣམ་རྟོག་གཅོད་པས་པདྨའི་སྣོད་དྲི་ཆུས་གང་བ། གྷསྨ་རིའི་ཕྱག་གཡས་ན་ཞེ་སྡང་དག་པ་སྦྲུལ། གཡོན་པས་རྣལ་འབྱོར་ལྷུང་བཟེད་ཐོད་པ་གསང་བའི་སྨན་དྲི་ཆེན་གྱིས་གང་བ་ཉིད།
པུཀྐ་སིའི་ཕྱག་གཡས་ན་ཉོན་མོངས་པའི་རི་དྭགས་འཇོམས་པའི་སྟོང་པ་ཉིད་ཀྱི་སེང་གེ་སྟེ། གཡོན་པས་རྣམ་རྟོག་གཅོད་པས་དགྲ་སཏྭ་དེ་བཞིན་ནོ། ། རི་ཁྲོད་མའི་ཕྱག་གཡས་ན་ཉེས་པས་མ་གོས་པས་དགེ་སློང་སྟེ། གཡོན་ན་ཆོས་ཀྱི་སྒྲ་སྒྲོགས་པའི་གསིལ་བྱེད་དེ་བཞིན་ནོ། ། གདོལ་པ་མོའི་ཕྱག་གཡས་ན་རྣམ་རྟོག་གཅོད་པས་འཁོར་ལོ་སྟེ། གཡོན་པས་ཉོན་མོངས་པའི་ཐ་བ་རློག་པའི་ཐོང་པ་དེ་བཞིན་ནོ། ། གཡུང་མོའི་ཕྱག་གཡས་ན་རྟོག་པས་མི་ཕྱེད་པས་རྡོ་རྗེ་ཉིད། གཡོན་ན་རྣམ་རྟོག་ལ་བསྡིགས་པས་སྡིགས་མཛུབ་དེ་བཞིན་ནོ། ། དཀར་མོ་ལ་སོགས་པའི་ལྷ་མོ་ཐམས་ཅད་མི་གནས་པའི་མྱང་འདས་བརྙེས་པས་གཡོན་བརྐྱངས་ལ་གཡས་བསྐུམས་པའི་སྐྱིལ་ཀྲུང་ཕྱེད་པའི་གར་གྱིས་གནས། བདེན་གཉིས་ཐུགས་སུ་ཚུད་པས་ཕྱག་གཉིས་མར་བརྗོད།
དུས་གསུམ་མཁྱེན་པས་སྤྱན་གསུམ། ཡོན་ཏན་གོང་ནས་གོང་དུ་འཕེལ་བས་དབུ་སྐྲ་ནི་གྱེན་དུ་འཁྱིལ་བ་སྟེ། སྦྱིན་པ་ལ་སོགས་པ་ཕར་ཕྱིན་དང་པོ་ལྔའི་ངོ་བོ་རུས་པའི་འཁོར་ལོ་ལ་སོགས་པ་ཕྱག་རྒྱ་ལྔ་ཡིས་རྣམ་པར་བརྒྱན་པ་ཡིན་ནོ། ། ཞེས་པ་ལ་དཀར་མོ་ཞེས་པ་ནས་བརྒྱན་ཞེས་སོ། ། གཉིས་པ་ནི་ཆོས་ཉིད་ལས་མི་འགྱུར་བས་གཽ་རཱི་ཁ་དོག་ནག་མོར་འགྱུར། ཆོམ་རྐུན་མ་ནི་སེམས་ཅན་གྱི་དོན་ལ་རྗེས་སུ་ཆགས་པས་བཙོད་དང་མཚུངས་པ་སྟེ་དམར་མོ། རོ་ལངས་མ་ནི་ཡོན་ཏན་རྒྱས་པ་མཚོན་པས་གསེར་བཙོ་མ་བཞིན། གྷིསྨ་རི་ནི་འཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་ནོར་བུ་མར་གད་དང་མཚུངས་པས་ལྗང་ཁུ། པུཀྐ་སི་ནི་ཆོས་ཉིད་ལས་མི་འགྱུར་བས། དབང་སྔོན་ཨིནྜ་ནི་ལ་དང་མཚུངས་པས་སྔོན་པོ།
རི་ཁྲོད་མ་ནི་རང་བཞིན་གྱི་རྟོག་པ་དང་བྲལ་བས་ཟླ་བ་ནོར་བུའི་འོད། གཏུམ་མོ་ཆོས་ཉིད་ལས་མི་འགྱུར་བས་ནམ་མཁའི་མདོག་ལྟར་སྔོ་བསང་མ། གཡུང་མོ་འཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་སྐུ་མདོག་སྣ་ཚོགས་པ་ཞེས་བརྗོད་དོ། ། ཞེས་པ་ལ་གཽ་རཱི་ཁ་དོག་སོགས་སོ། ། གསུམ་པ་ནི། གཽ་རཱི་ལ་སོགས་པའི་ལྷ་མོ་བརྒྱད་ཀྱི་གདན་རིམ་བཞིན་འདོད་ཁམས་ཀྱི་ཚངས་པ་དང་། ཤར་ཕྱོགས་ཀྱི་དབང་པོ། ཉེ་དབང་ནི་ཁྱབ་འཇུག སུམ་ཅུ་རྩ་གསུམ་མན་ཆད་ལ་དབང་བྱེད་པའི་དྲག་པོ་དབང་ཕྱུག་ནག་པོ་དང་། ལྷོའི་གཤིན་རྗེ་དང་ནི་ནོར་བདག་རྣམ་ཐོས་སྲས་སེར་པོ་དང་།
བདེན་བྲལ་སྲིན་པོ་ནག་པོ་དང་ནི་ལྷ་མ་ཡིན་གྱི་དབང་པོ་ཐག་བཟང་རིས་དུད་ཁ་རྣམས་སོ། ། ཞེས་པ་ལ་ཚངས་པ་སོགས་སོ། ། གཉིས་པ་གསུང་སྔོན་འབྱུང་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། ཡབ་ཀྱི་བྷོ་ལ་དང་ཡུམ་གྱི་བྷ་ག་གཞིབ་པར་མཛད་ནས་ནི་ཕྱག་གིས་དམ་དུ་འཁྱུད་པ་དང་ཞལ་གྱི་ཙུམ་བྷ་ན་མཛད་ནས་བཅོམ་ལྡན་འདས་ལ་གུས་པས་དེ་ཁོ་ན་ཉིད་ཀྱི་མཆོད་པ་མཛད་ནས་ནི་བདག་མེད་མས་ཡབ་ཀྱི་རྩ་བའི་སྔགས་ཞུས་སོ། ། ཞེས་པ་ལ་བྷོ་ལ་སོགས་སོ། ། གཉིས་པ་ལ་གསུམ་སྟེ། མཉན་པར་གདམས་པ།
ཆེ་བ་བརྗོད་པ། དོན་དངོས་སོ། ། དང་པོ་ནི། བུད་མེད་རྣམས་ཀྱི་ཡིད་དབང་དུ་བྱེད་པའི་སྔགས་དེ་བཞིན་དུ་ཞེ་སྡང་ཅན་གདུག་པ་བསྡིགས་པ་དང་། གཏི་མུག་ཅན་ཀླུ་རྣམས་བསྡིགས་པར་བྱེད་པ་ཉིད་དང་། ལྷ་དང་ལྷ་མ་ཡིན་རྣམས་རྣམ་པར་ཉེད་ཅིང་འཇམ་པོར་བྱེད་པའི་སྔགས་དེ་ནི་ང་ཡིས་བཤད་པར་བྱ་ཡི། ལྷ་མོ་བདེ་བ་ཆེན་པོའི་ཡེ་ཤེས་སྦྱིན་པར་བྱེད་མ་ཁྱེད་ཉོན་ཅིག ཅེས་པ་ལ་བུད་མེད་སོགས་སོ། ། གཉིས་པ་ནི། སངས་རྒྱས་དང་བྱང་ཆུབ་སེམས་དཔའ་རྣམས་ལ་རྡོ་རྗེ་སེམས་དཔའ་བདག་གིས་རྒྱུད་དེ་གཞན་དུ་མ་བསྟན་ཏོ། །
རྩ་སྔགས་འདི་ཡིས་སྔགས་ཀྱི་འབྲས་བུ་གང་བྱུང་བ་དང་། རྡོ་རྗེ་སེམས་དཔས་འཕྲིན་ལས་ནུས་པ་གང་མཛད་པ་ནི་ལྷ་མོ་ཞེས་བོས་ནས་ཤིན་ཏུ་འཇིགས་ཤིང་མཐའ་ཡས་པ་སྟེ། ཁྱོད་ཀྱིས་ཞུས་པ་ངོ་མི་ཆོག་པས་ཁྱོད་ལ་བཤད་པར་བྱའོ། ། ཞེས་པ་ལ་སངས་རྒྱས་སོགས་སོ། ། གསུམ་པ་དོན་དངོས་ལ་གསུམ་སྟེ། མངོན་འབྱུང་གི་རྣམ་འཕྲུལ། རྗེས་འཇུག་ཇི་ལྟར་སྒྲུབ་པ། སྔགས་དངོས་ཚིགས་སུ་བཅད་པས་བཏུ་བའོ། ། དང་པོ་ནི། འོད་ཟེར་འབར་བའི་འཕྲེང་བ་འཁྲུགས་པ་ཡི་སྤྲུལ་པའི་དཀྱིལ་འཁོར་རབ་ཏུ་བཞེངས་ནས་ནི་རྡོ་རྗེ་སྙིང་པོ་ལ་ཤེས་རབ་ཡེ་ཤེས་ཀྱི་དབང་བྱིན་པའི་ཕྱིར་བརྒྱ་བྱིན་གྱི་ཆུང་མ་ཐིག་ལེ་མཆོག་མ་ནི་རྩ་བའི་སྔགས་འདི་ཡིས་བཀུག་པ་ཉིད་དོ། །
ཞེས་པ་ལ་འབར་བའི་འཕྲེང་བ་སོགས་སོ། ། གཉིས་པ་ནི། གཞི་བསྙེན་སྔོན་དུ་སོང་ནས་ལས་སྦྱོར་གྱི་དུས་སུ་བཟླས་པ་ཁྲི་ཡིས་དགུག་པ་ལ་སོགས་པའི་ལས་འགྲུབ་ལ། བཟླས་ཚུལ་ནི་ཚིག་འབྲུ་གསལ་བ་དང་། རིག་བྱེད་འདོན་པ་ལྟ་བུ་སྒྲ་རིང་བ་རྣམས་ཤིན་ཏུ་རིང་བ་དང་། ཐུང་བ་རྣམས་ཀྱང་རིང་བ་ཙམ་དུ་འདོན་པ་དང་བཟང་བ་སྟེ་རིང་ཐུང་དང་དྲག་ཞན་ཕྱེད་པ་ཡིས་བཟླ། ཏིང་ངེ་འཛིན་ནི་ཀྱཻ་རྡོ་རྗེའི་ང་རྒྱལ་གྱི་སྦྱོར་བ་དང་ལྡན་པས་ལས་ཀྱི་ཕྱག་རྒྱ་བཙུན་མོ་ཐམས་ཅད་དགུག་པར་བྱའོ། ། བཞི་བསྙེན་གྱི་ཚད་ནི་རྫོགས་ལྡན་ལ་བཟླས་པ་འབུམ་གྱི་དང་རྩོད་དུས་སུ་དེ་བཞི་འགྱུར་བཟླས་པ་ཡིས་འགྲུབ་ཅིང་རྣལ་འབྱོར་པ་བདག་ཉིད་ཀྱཻ་རྡོ་རྗེ་རྣལ་འབྱོར་གྱི་ང་རྒྱལ་གྱིས་ལས་འགྲུབ་བམ་མི་འགྲུབ་སྙམ་པའི་དོགས་པ་མེད་པའི་སེམས་ཀྱིས་ནི་རྩ་སྔགས་འདི་ཡིས་ཞི་བ་ལ་སོགས་པའི་ལས་རྣམས་ཐམས་ཅད་བྱེད་དོ། ། ཞེས་པ་ལ་བཟླས་པ་ཞེས་པ་ནས་བྱེད་ཅེས་སོ། ། གསུམ་པ་ནི།
རིག་བྱེད་ལ་ངེས་བརྗོད་ཀྱི་རིག་བྱེད། སྙན་ངག་གི་རིག་བྱེད། སྲིད་བསྲུང་གི་རིག་བྱེད། མཆོད་སྦྱིན་གྱི་རིག་བྱེད་དང་བཞི་ཡོད་པ་རྣམས་ཀྱི་དང་པོ་ངེས་བརྗོད་ཀྱི་རིག་བྱེད་ཨོ་སྦྱིན། དེ་ལ་ཟླ་བ་ཕྱེད་པ་དང་ཐིག་ལེས་རྣམ་པར་བརྒྱན་པ་ནི་ཨོཾ་མོ། ། དེས་ན་ཨཥྚ་ན་ནཱ་ཡ། བརྒྱད་པའི་ཞལ་ཅན། པིཾ་གཽརྡྷ་ཀེ་ཤ་ཝརྟ་མ་ནེ། དབུ་སྐྲ་སེར་པོ་གྱེན་དུ་བརྫེས་པ། ཙ་ཏུར་བིཾ་ཤ་ཏི་ནཻ་ཏྲཱ་ཡ།
ཉི་ཤུ་རྩ་བཞིའི་སྤྱན་ཅན། དེའི་རྗེས་ལ་ཥོ་ཌ་ཤ་བྷུ་ཛཱ་ཡ། བཅུ་དྲུག་གི་ཕྱག་ཅན། ཀྲིཥྞ་ཛི་མུ་ཏ་ཝ་པུ་ཥེ། སྐུ་མདོག་ཆར་སྤྲིན་ལྟར་ནག་པོ། ཀ་པཱ་ལ་མཱ་ལ་ཨ་ནེ། ཀཱན་དྷ་རི་ཎེ། ཐོད་པའི་འཕྲེང་བ་དུ་མ་འཛིན། ཨད་མ་ཏ་ཀྲུ་ར་ཙིཏྟཱ་ཡ། བདག་ཉིད་ཀྱི་སེམས་ཁོང་ནས་འཁྲུག་པ།
ཨརྡྷཻན་དུ་དཾཥྚི་ཎེ། མཆེ་བ་ཟླ་བ་ཕྱེད་པ་ལྟ་བུ། དེ་ཡན་ཆད་ལ་ཡིག་འབྲུ་དྲུག་ཅུ་ཐམ་པ་སྐུའི་རྣམ་པ་གསལ་འདེབས་ཡིན་ནོ། ། ཨོཾ་མན་ཆད་ལ་ཡིག་འབྲུ་དྲུག་ཅུ་རྩ་བཞི། ཨོཾ་ནི་སྔགས་ཀྱི་མགོ་འདྲེན་པ། མཱ་ར་ཡ། མཱ་ར་ཡ། སོད་སོད། ཀཱ་ར་ཡ། ཀཱ་ར་ཡ།
གྱིས་གྱིས། གརྫ་ཡ་གརྫ་ཡ། སྒྲོགས་སྒྲོགས། ཏརྫ་ཡ་ཏརྫ་ཡ། གཏོགས་གཏོགས། ཤོ་ཥ་ཡ་ཤོ་ཥ་ཡ། སྐོམ་སྐོམ། གང་སྐེམ་ན་སཔྟ་ས་ག་ར་ན་མཚོ་བདུན། བནྡྷ་བནྡྷ། འཆིང་འཆིང་།
གང་ན་ནཱ་ག་ཨཥྚ་ཀཱན། ཀླུ་བརྒྱད། གྲྀཧྣ་གྲྀཧྣ། ཟུངས་ཟུངས། གང་ན་ཤ་ཏྲུན། དགྲ་བོ་ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཱཿཞེས་པའི་ཡི་གེ་བཅུ་གཉིས་ནི་ཡུམ་གྱི་ཨཱ་ལིའི་དོད་ཡིན་ཞིང་ཕོ་རྟགས་ཀྱི་ཡི་གེ་ཧ་ལ་དབྱངས་ཡིག་བཅུ་གཉིས་སྦྱར་བས་བཞད་པའི་ཉམས་བཅུ་གཉིས་སུ་འགྱུར་བ་གསང་སྔགས་ཀྱི་དངོས་གཞི་ལྟ་བུ་ཡིན་ནོ། ། ཕཊ྄་འགས། སྭཱཧཱ་ཞི་བའི་གཞི་ཚུགས་པའོ། ། ཞེས་པ་ལ་རིག་བྱེད་ཅེས་པ་ནས་སྭཱཧཱ་ཞེས་སོ། ། གསུམ་པ།
ཐུགས་མངོན་འབྱུང་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྩ་སྔགས་གསུངས་པ་དེ་ནས་ལྷ་མོ་དེ་དགྱེས་ནས་བསྲུབ་པ་དང་བསྲུབ་པའི་སྦྱོར་བ་ལས་དམ་དུ་འཁྱུད་པ་དང་ཙམྦྷ་ན་བྱེད་པས་མཆོད་ནས་ཡབ་ཀྱི་དཀྱིལ་འཁོར་ཡིད་དུ་འོང་བ་ཞུས་སོ། ། ཞེས་པ་ལ་དེ་ནས་ལྷ་མོ་སོགས་སོ། ། གཉིས་པ་ལ་གསུམ་སྟེ། དཀྱིལ་འཁོར་གྱི་བྱ་བ། དེར་སློབ་མ་གཞུག་པ། དབང་བསྐུར་བའོ། །
དང་པོ་ལ་གཉིས་ཏེ། ཇི་ལྟར་གསུང་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། ཞུས་པ་དེ་ལ་སྟོན་པ་ཀྱཻ་རྡོ་རྗེ་ཡེ་ཤེས་ཆེན་པོ་ཅན་གྱིས་རྡོ་རྗེ་དང་པདྨ་མཉམ་པར་སྦྱར་བས་མཆོད་ནས་དགྱེས་པའི་ཐུགས་ཀྱིས་ཏིང་ངེ་འཛིན་ལ་མཉམ་པར་གཞག་པས་ཡབ་ཉིད་ཀྱི་དཀྱིལ་འཁོར་བྲི་བའི་ཚུལ་བསྟན་པར་མཛད་དོ། ། ཞེས་པ་ལ་དེ་ལ་སྟོན་པ་སོགས་སོ། ། གཉིས་པ་ལ་ལྔ་སྟེ། གཞལ་ཡས་ཁང་གི་མཚན་ཉིད། རྡུལ་ཚོན། ཚན་མ་འགོད་པ།
བུམ་པ་དབུལ་བ། དཀྱིལ་འཁོར་སྒྲུབ་པའི་རྟེན་རིག་མ་ལ་བསྟེན་པའོ། ། དང་པོ་ནི། བདག་མེད་མའི་དཀྱིལ་འཁོར་དང་མི་འདྲ་བའི་ཁྱད་པར་ནི་ནང་དུ་འཕར་མ་གཅིག་སྟེ་པདྨ་འདབ་མ་བརྒྱད་པ་རིམ་པ་གཅིག་པ་དང་གཞན་སྔར་བཞིན་གྱི་གྲུ་བཞི་སྒོ་བཞི་པ། ཁ་དོག་སྣ་ཚོགས་ཀྱི་འོད་ཀྱིས་ཡང་དག་པར་འཁྲུགས་པ། སྒོ་བཞིའི་སྟེང་གི་ཐད་སོར་རྟ་བབས་བཞི་དང་ཡང་དག་པར་ལྡན། དཀྱིལ་འཁོར་གྲུ་བཞི་མི་ཡོ་བའི་ཕྱིར་རྡོ་རྗེ་སྲད་བུའི་ཐིག་བཞིས་ཕྱོགས་བཞིར་རྣམ་པར་བརྒྱན། རྩིག་པའི་རེ་ཁ་ལྔ་དང་ཡང་དག་པར་ལྡན། དཀྱིལ་འཁོར་བྲིས་གྲུབ་པ་དེ་ནས་ནང་གི་གྲྭ་བཞིར་བུམ་པ་གཉིས་གཉིས་ཏེ་བརྒྱད་པོ་བྲིའོ། ། ཞེས་པ་ལ་འཕར་མ་ཞེས་པ་ནས་བྲི་ཞེས་སོ། །
གཉིས་པ་ནི། རྡུལ་ཚོན་རབ་གསེར་དངུལ་ལ་སོགས་པ་རིན་པོ་ཆེ་ལྔའི་ཕྱེ་མའམ་ཡང་ན་སྟེ་འབྲིང་ནི་འབྲས་ལ་སོགས་པའི་ཕྱེ་མ་ཡིས། ཐ་མ་དུར་ཁྲོད་ཀྱི་ནི་སོ་ཕག་གི་ཕྱེ་མའམ་དེ་བཞིན་དུ་དུར་ཁྲོད་ཀྱི་སོལ་བ་ཡིས་བྲི། དེ་ལྟར་བྲིས་པའི་གཞལ་ཡས་ཁང་དེའི་དབུས་སུ་པདྨ་འདབ་མ་ནི་བརྒྱད་པ་ཟེའུ་འབྲུ་དང་བཅས་པ་བྲིའོ། ། ཞེས་པ་ལ་རིན་ཆེན་ལྔའི་སོགས་སོ། ། གསུམ་པ་ནི། པདྨའི་སྙིང་པོར་སྐྱེས་པའི་ཐོད་པ་ཉིད་མདོག་དཀར་པོ་ཆ་སྟེ་དུམ་བུ་གསུམ་པ་ནི་བྲི། དབང་ལྡན་དུ་ནི་རི་དྭགས་ཤ་ར་བྷ་སེང་གེ་རྭ་ཅན་སྔོན་པོ། མེ་ཡི་མཚམས་སུ་དགེ་སློང་དཀར་པོ་བྲི། བདེན་བྲལ་དུ་ནི་འཁོར་ལོ་སྔོན་པོ་བྲི།
རླུང་དུ་རིགས་ཀྱི་བདག་པོ་རྡོ་རྗེ་ཁྲ་བོ་བྲི། ཤར་སྒོ་དེ་བཞིན་གྲི་གུག་སྔོན་པོ་ཉིད། གཡས་སུ་སྟེ་ལྷོར་ཅང་ཏེའུ་དམར་པོ་བྲི་བ་ཉིད། ནུབ་ཏུ་རུས་སྦལ་སེར་པོ་བྲི་བ་ཉིད། ལྟོ་འཕྱེ་སྟེ་སྦྲུལ་གཟུགས་ལྗང་ཁུ་བྱང་དུ་དེ་བཞིན་ནོ། ། དེ་ལྟར་ཕྱག་མཚན་བརྒྱད་དུ་རབ་ཏུ་གྲགས་པ་ལྷ་མོ་སོ་སོའི་ཁ་དོག་གི་དབྱེ་བ་ཡིས་ལྷ་མོའི་ཁ་དོག་བཞིན་དུ་བྲི་བར་བྱའོ། ། དབུས་སུ་ཐོད་པ་དཀར་པོ་ཡང་སྣ་ཚོགས་རྡོ་རྗེས་མཚན་ཞིང་དེའི་ལྟེ་བར་ཧཱུྃ་གིས་མཚན་པ་དེའི་གཡོན་དུ་ཡུམ་གྱི་ཕྱག་མཚན་གྲི་གུག་སྔོན་པོའི་ཡུ་བ་ལ་ཨྃ་གིས་མཚན་པ་བྲིའོ། ། ཞེས་པ་ལ་སྙིང་པོར་ཞེས་པ་ནས་བྲི་ཞེས་སོ། ། བཞི་པ་ལ་གཉིས་ཏེ། བུམ་པ་བཤམ་ཚུལ།
རྒྱས་པར་གཞན་དུ་ཤེས་པར་བྱའོ། ། དང་པོ་ནི། མཚན་མ་ཡང་བྲིས་གྲུབ་པ་དེ་ནས་གཙོ་བོ་ཡབ་ཡུམ་གྱི་རྣམ་རྒྱལ་བུམ་པ་ཉིད་དང་། ལྷ་མོ་སོ་སོའི་བུམ་པ་བརྒྱད་དང་། ལས་བུམ་དང་བཅུ་འབྲས་བུ་ཅན་གྱི་ཤིང་གི་ཡལ་གའི་རྩེ་མོས་ཁ་བརྒྱན་ཅིང་རས་ལ་སོགས་པའི་གོས་བཟང་པོ་ཁ་ཚར་མ་ཉམས་པའི་མགུལ་བཅིང་ཅན། ལྟོ་བའི་གསུམ་གཉིས་མན་ཆད་གཙང་མའི་ཆུ་དང་རིན་པོ་ཆེ་ལྔ་ལ་སོགས་པའི་བཅུད་ལྔ་ཚན་ལྔས་གང་བ། དེར་མ་ཟད་ས་ལུ་སྐྱེས་པ་ཤ་ཆེན་ཡིན་པས་དེས་མཚོན་ནས་ཤ་གཞན་བཞི་དང་བདུད་རྩི་ལྔས་ཀྱང་ཡོངས་སུ་གང་བ་བྱས་ཏེ་རྣམ་རྒྱལ་བུམ་པ་དཀྱིལ་འཁོར་གྱི་ཤར་ཕྱོགས་དང་། གཞན་བུམ་པ་རྣམས་ལྷ་སོ་སོའི་ཕྱོགས་དང་། ལས་བུམ་ལྷོའི་ཕྱོགས་ནས་འབུལ་བར་མོས་ཏེ་བཞག་གོ ། ཞེས་པ་ལ་དེ་ནས་རྣམ་རྒྱལ་སོགས་སོ། །
གཉིས་པ་ནི། དཀྱིལ་འཁོར་དང་འབྲེལ་བའི་བྱ་བ་འདིར་མང་དུ་རབ་ཏུ་བརྗོད་པས་ཅི་བྱ་སྟེ་རྒྱུད་སྡེ་གཞན་ལས་རྒྱས་པར་གསུངས་པས་མ་ཚང་བ་ཁ་སྐོང་དགོས་པ་རྣམས་ཇི་ལྟར་ཡོ་ག་དེ་ཉིད་བསྡུས་པ་ལ་སོགས་པ་ཡི་དཀྱིལ་འཁོར་ཆོ་ག་དེ་བཞིན་དུ་འདིར་ཡང་བྱའོ། ། ཞེས་པ་ལ་མང་དུ་སོགས་སོ། ། ལྔ་པ་རིག་མ་བསྟེན་ཚུལ་ལ་གཉིས་ཏེ། གང་བསྟེན་པའི་རིག་མ་དང་། ཇི་ལྟར་བསྟེན་པའི་ཚུལ་ལོ། ། དང་པོ་ལ་གཉིས་ཏེ། མཚན་ཉིད་དང་། རབ་ཏུ་དབྱེ་བའོ། ། དང་པོ་ནི།
དབང་དུས་སུ་ལང་ཚོ་གཙོ་ཆེ་བས་བཅུ་གཉིས་ཏེ་ལོ་ཉི་ཤུ། བརྒྱད་གཉིས་བཅུ་དྲུག་ལོན་པ་ཡི་རིག་མ་བདེ་བ་ཆེན་པོ་བསྐྱེད་པ་བརྒྱད་པོ་ཉིད་དོ་ཤལ་དང་རྐང་གདུབ་ལ་སོགས་པའི་རྒྱན་གྱིས་བརྒྱན་ནས་དཀྱིལ་འཁོར་སྒྲུབ་པའི་རྟེན་དུ་ནི་རབ་ཏུ་གཞུག་གོ ། ཞེས་པ་ལ་བཅུ་གཉིས་སོགས་སོ། ། གཉིས་པ་ནི། འོ་ན་བརྒྱད་གང་ཞེ་ན། བྲམ་ཟེ་མ་ལ་སོགས་པ་རེ་རེའང་དབང་གིས་ཕྱེ་བས་ཡོན་ཏན་བརྒྱད་དེ། དེ་ཡང་བྲམ་ཟེ་མ་ལྟ་བུ་གཅིག་བདག་གི་གསང་དབང་གི་རྟེན་དུ་གྱུར་ན་མ་དང་། ཤེས་རབ་ཡེ་ཤེས་ཀྱི་རྟེན་དུ་གྱུར་ན་སྲིང་མོ་ཉིད་དང་། ཡང་སྒྲུབ་པ་པོ་བདག་གིས་དབང་བསྐུར་བ་བུ་མོ་དང་། བདག་གིས་ཕྱག་རྒྱས་དབང་བསྐུར་བ་སྲིང་མོའི་བུ་མོ་དང་།
དེ་བཞིན་དུ་བདག་གི་གསང་དབང་གི་རྟེན་དང་དུས་གཅིག་ཏུ་དབང་ཐོབ་ཅིང་སྒྲུབ་པ་པོའི་ཕྱག་རྒྱ་ནི་ཞང་པོའི་ཆུང་མ་ཉིད། བདག་གི་གསང་དབང་གི་རྟེན་དང་དུས་གཅིག་ཏུ་གསང་དབང་ཐོབ་པའི་བུད་མེད་ནི་མའི་སྤུན་དང་། བདག་གི་བླ་མས་གསང་དབང་ཐོབ་པའི་རྟེན་ནི་སྒྱུག་མོ་དང་། དེ་བཞིན་དུ་བླ་མས་ཤེར་དབང་ཐོབ་པའི་རྟེན་ནི་ཕ་ཡི་སྲིང་མོ་ཉིད་དེ་རིག་མ་བརྒྱད་དུ་རབ་ཏུ་གྲགས་སོ། ། ཞེས་པ་ལ་མ་དང་སྲིང་མོ་སོགས་སོ། ། བསྟེན་ཚུལ་ལ་གསུམ་སྟེ། བསྟེན་ཚུལ་མདོར་བསྟན་པ། བསྟེན་པའི་བྱ་བ། བསྟེན་ཚུལ་རྒྱས་བཤད་དོ། ། དང་པོ་ནི།
དམ་དུ་འཁྱུད་པ་དང་། ཙུམྦྷ་ན་བྱེད་པས་ཕྱག་རྒྱ་འདི་རྣམས་རྣལ་འབྱོར་པ་ཡིས་སྙོམས་འཇུག་གིས་མཆོད་དོ། ། ཞེས་པ་ལ་དམ་འཁྱུད་སོགས་སོ། ། གཉིས་པ་ནི། སྙོམས་འཇུག་དེ་ལས་བྱུང་བའི་ག་བུར་རང་གི་ལྕེ་ལ་མྱང་ཞིང་བཏུང་བ་ཉིད་དུ་བྱ། ག་བུར་དེས་ནི་དཀྱིལ་འཁོར་སྒྲུབ་པའི་གསང་གཏོར་བྱ། ལྷག་མ་དེ་རྣམས་གྲོགས་རྣལ་འབྱོར་པས་གཞན་ལ་སྦྱིན་ཞིང་བཏུང་བར་བྱ། དེའི་ཕན་ཡོན་དངོས་གྲུབ་མཆོག་བདེ་ཆེན་གྱི་ཡེ་ཤེས་མྱུར་ཏུ་ཐོབ་པར་འགྱུར་རོ། ། ཞེས་པ་ལ་དེ་ལས་ག་བུར་སོགས་སོ། ། གསུམ་པ་ནི།
ཕྱག་རྒྱ་བསྟེན་པ་དེ་ལ་བྱང་ཆུབ་ཀྱི་སེམས་རྒྱས་པའི་རིམ་གྲོ་བདག་དང་ཕྱག་རྒྱ་གཉིས་ཀས་ཆང་ཡང་བཏུང་བ་དང་ཤ་ཕལ་པ་དང་ས་ལུ་སྐྱེས་པ་ཤ་ཆེན་བཟའ། ཕྱག་རྒྱ་དེ་ཡང་གོས་དང་ཕྲལ་བར་བྱས་ནས་ཐབས་ཀྱི་བྷོ་ལས་ཤེས་རབ་ཀྱི་བྷ་གར་ཙུམྦྷ་ཡང་ཡང་བྱེད། ཕྱག་རྒྱ་དེས་ཀྱང་ཐབས་ཀྱི་བྷོ་ལ་གཞིབ་པར་བྱ། སྙོམས་འཇུག་གི་སྔོན་དུ་ཕྱག་རྒྱ་དང་ལྷན་ཅིག་ཏུ་ལུས་ཀྱིས་གར་བྱ་ཞིང་ངག་གིས་རྡོ་རྗེའི་གླུ་ཡང་བླང་བར་བྱ། ཐབས་ཀྱི་བྷོ་ལ་ཕྱག་རྒྱའི་ཀཀྐོ་ལ་དང་སྦྱར་ནས་དེ་ལ་རྩེད་མ་སྟེ་རྩེ་ཞིང་རོལ་བར་བྱའོ། ། ཞེས་པ་ལ་དེ་ལ་ཆང་ཞེས་པ་ནས་རྩེ་བར་བྱ་ཞེས་སོ། ། དེར་སློབ་མ་གཞུག་པ་ནི་བདག་ཉིད་འཇུག་ཅིང་དབང་བླངས་པའི་རྗེས་དེ་ནས་ཐུན་ཚོད་གཉིས་པ་ལ་གདོང་གཡོགས་ཀྱི་གོས་ཀྱིས་སློབ་མའི་མིག་ནི་བཀབ་ནས་སུ་དཀྱིལ་འཁོར་དེར་ནི་སློབ་མ་གཞུག་པ་ཉིད་བྱ་ཞིང་བཅུག་ཚར་པའི་ཕྱི་ནས་དཀྱིལ་འཁོར་གཞལ་ཡས་ཁང་རབ་ཏུ་བསྟན་པར་བྱའོ། །

ཞེས་པ་ལ་དེ་ནས་ཐུན་ཚོད་སོགས་སོ། ། གསུམ་པ་ལ་གསུམ་སྟེ། དབང་སྤྱིར་བསྟན་པ། ཚིག་གི་བཞི་པ། ཤེས་རབ་ཡེ་ཤེས་རྒྱས་པར་བཤད་པའོ། ། དང་པོ་ནི། དུས་མཚན་མོ། གནས་སྣོད་དང་མི་ལྡན་པའི་སྐྱེ་བོ་མེད་པའི་ཁྱིམ་དུ་དབང་གི་ངོ་བོ་སློབ་མའི་དབང་དྲུག་སྔོན་དུ་བཏང་ནས་རྗེ་སློབ་དཔོན་གྱི་དབང་དང་གསང་དབང་ལ་སོགས་པ་བཞི་ཡིས་རབ་ཏུ་ཕྱེ་ནས། དབང་གི་ཆོ་ག་ནི་ཇི་ལྟར་རྒྱུད་རྒྱས་པ་ལ་སོགས་པར་གསུངས་པ་ཉིད་བཞིན་དུ། སློབ་མ་དེ་ལ་དབང་ནི་སྦྱིན་པར་བྱའོ། ། དབང་རེ་རེའི་སྔོན་དུ་ཇི་ལྟར་བླ་མ་ལ་མཆོད་པ་དང་བསྟོད་པ་བྱ་བར་བཤད་པ་སློབ་མ་བཟང་པོས་སྔར་ཕྱི་མའི་ལེའུ་གསུམ་པར་བསྟན་པ་བཞིན་ཤེས་པར་བྱའོ། །
ཞེས་པ་ལ་མཚན་མོ་ཞེས་པ་ནས་བྱ་ཞེས་སོ། ། གཉིས་པ་ནི། དབང་གསུམ་པའི་དུས་སུ་སྐྱེས་པའི་ཡེ་ཤེས་དེ་ཉིད་སློབ་མ་དེ་ལ་ཚིག་གི་སྒོ་ནས་བསྟན་པ་ནི་དབང་བཞི་པའོ། ། ཞེས་པ་ལ་དེ་ཉིད་སོགས་སོ། ། གསུམ་པ་ལ་གསུམ་སྟེ། ཡེ་ཤེས་སྐྱེ་བའི་དུས། ཞུས་ལན་གཉིས་ཀྱི་ཡེ་ཤེས་ཀྱི་མཚན་ཉིད། མ་ནིང་གི་དབང་ངོ་། ། དང་པོ་ནི། དགའ་བྲལ་བྱང་སེམས་ཉམས་པའི་དང་པོ་སྟེ་སྔོན་དུ་དགའ་བ་གསུམ་ལས་མཆོག་ཏུ་གྱུར་པ་ནི་ལྷན་སྐྱེས་ཡིན་ལ་དེའི་མཐའ་ཅན་ལྷན་སྐྱེས་ཀྱི་དུས་སུ་སྐྱེའོ། །
དུས་དེ་ཤིན་ཏུ་གསང་བས་བྱ་སྤྱོད་དང་གསང་འདུས་ལ་སོགས་པའི་རྒྱུད་ཐམས་ཅད་དུ་སྦས་པ་སྟེ་མ་གསུངས་ལ། ཀྱཻ་རྡོ་རྗེའི་རྒྱུད་འདིར་ནི་གསུངས་ཏེ། འདི་རྒྱུད་ཐམས་ཅད་ཀྱི་བླ་མའི་བླ་མའམ་ཕྱི་མའི་ཕྱི་མར་གྱུར་པས་མཐའི་མཐའ་རུ་ཕྱེ་བ་ཉིད་དོ། ། ཞེས་པ་ལ་དགའ་བྲལ་དང་པོ་ཞེས་པ་ནས་ཉིད་ཅེས་སོ། ། གཉིས་པ་ལ་གཉིས་ཏེ། ཞུས་པ་དང་། ལན་ནོ། ། དང་པོ་ནི། རྡོ་རྗེ་འཆང་ལ་སྙོམས་འཇུག་གི་མཆོད་པ་རབ་ཏུ་སྦྱར་ནས་སྟོན་པ་དེ་ལ་ལྷ་མོ་དེས་ཞུས་པ། ལྷ་ཞེས་བོས་ནས་ལྷན་སྐྱེས་དེའི་སྐད་ཅིག་ཉམས་སུ་མྱོང་བའི་ཡེ་ཤེས་ཇི་ལྟར་ལགས།
དཀྱིལ་འཁོར་གྱི་གཙོ་བོ་ཆེན་པོས་བཤད་དུ་གསོལ། ཞེས་པ་ལ་རྡོ་རྗེ་མཆོད་པ་སོགས་སོ། ། གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་པ། ལྷན་སྐྱེས་དེར་ནི་ཐོག་མ་དགའ་བ། དབུས་མཆོག་དགའ། མཐའ་དགའ་བྲལ་གྱི་དགའ་བའི་རྣམ་རྟོག་མེད་ཅིང་སྲིད་པ་འཁོར་བ་མེད་པ་དང་ཞི་བ་མྱ་ངན་ལས་འདས་པར་ཞེན་པའི་རྣམ་རྟོག་མེད། ལྷན་སྐྱེས་འདི་ནི་སྟོང་པ་དང་ཟུང་དུ་འཇུག་པས་མཆོག་ཏུ་བདེ་བ་ཆེན་པོ་ཉིད་དོ། ། བདག་སྒྲུབ་པ་པོ་ཧེ་རུ་ཀར་ཞེན་པ་མེད། གཞན་ཕྱག་རྒྱ་བདག་མེད་མར་ཞེན་པ་ཡང་མེད་པ་ཉིད་དེ།
མདོར་ན་མཚན་མ་དང་རྣམ་པར་རྟོག་པའི་སྤྲོས་པ་ཐམས་ཅད་དང་བྲལ་བའོ། ། ཞེས་པ་ལ་བཅོམ་ལྡན་འདས་སོགས་སོ། ། གསུམ་པ་ལ་གཉིས་ཏེ། ཇི་ལྟར་བྱ་བའི་ཐབས། དེ་ལས་བྱུང་བའི་ཡེ་ཤེས་བརྗོད་བྲལ་དུ་བསྟན་པའོ། ། དང་པོ་ནི། ལོངས་སྤྱོད་ཀྱི་ནི་རླབས་ལྕེ་ཆུང་གི་རྩ་བའི་ཁམས་རྒྱུ་བའི་རྩ་གཉིས་ལ་རང་གི་ལག་པ་གཡས་དང་ལག་གཞན་གཡོན་གྱི་མཐེ་བོང་དང་ནི་སྲིན་ལག་གི་རྩ་དེ་གཉིས་ནི་རྣལ་འབྱོར་པ་ཡིས་དྲག་ཞན་རེ་མོས་བཙིར་བ་དེ་ནས་རྟོག་བྲལ་གྱི་ཡེ་ཤེས་སྐྱེ་བར་འགྱུར་རོ། ། ཞེས་པ་ལ་ལོངས་སྤྱོད་ཀྱི་ནི་སོགས་སོ། ། གཉིས་པ་ནི། ཐབས་དེ་ལ་ཡེ་ཤེས་ཅི་ཞིག་སྐྱེ་ཞེ་ན།
གཞོན་ནུའི་དགའ་བ་མྱོང་བ་ཇི་ལྟ་བའམ། མྱོང་ཡང་སྨྲ་མི་ཤེས་པའི་ལྐུག་པའི་རྨི་ལམ་ཇི་ལྟ་བ་སྐྱེའོ། ། དང་པོ་ནི། མཆོག་གི་དགའ་བ་ལྷན་སྐྱེས་དང་། དེའི་མཐའ་ལྷན་སྐྱེས་ཀྱི་ལྷན་སྐྱེས་དང་། དགའ་བའི་རྒྱུན་དང་བྲལ་བའི་ཐོག་མར་འབྱུང་བས་དགའ་བྲལ་དབུས། མི་རྟོག་པས་སྟོང་པ་དང་བདེ་བས་སྟོང་མིན་ཟུང་དུ་འཇུག་པས་ཤྲཱི་ཧེ་རུ་ཀ་ཡི་གེ་བཞིའི་དོན་དང་ལྡན་ནོ། ། ཞེས་པ་ལ་དེ་ལ་ཅི་ཞིག་སྐྱེ་སོགས་སོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་ལས་ཀྱཻ་རྡོ་རྗེའི་སྐུ་གསུང་ཐུགས་མངོན་པར་འབྱུང་བ་སྟོན་པ་ཞེས་བྱ་བའི་ལེའུ་ཤླཽ་ཀ་བདུན་ཅུ་དོན་གཉིས་ཀྱི་བདག་ཉིད་དེ་ལྔ་པའོ། །
ཞེས་པ་ལ་ཀྱཻ་རྡོ་རྗེ་སོགས་སོ།། ༈ །།ལེའུ་དྲུག་པ་ལ་ཐོག་མར་འབྲེལ་ནི་དང་པོའི་ལེའུ་དྲུག་པར་རྒྱན་དྲུག་གསུངས་ཀྱང་དེའི་དགོས་པ་མ་གསུངས་པ་དང་། ཕྱི་མའི་ལེའུ་ལྔ་པར་ཀྱེ་རྡོར་ལྷ་དགུའི་བསྐྱེད་རིམ་གསུངས་ཀྱང་། བྲིས་སྐུ་འབྲི་བ་མ་གསུངས་པས་དེ་དག་བསྟན་པར་བྱ་བའི་ཕྱིར་ཕྱི་མའི་དྲུག་པ་འདི་བཤད་དོ། ། འདི་འཆད་པ་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། ཕྱག་རྒྱའི་དགོས་པ་དང་། བྲིས་སྐུའི་ཆོ་གའོ། །
དང་པོ་ལ་གཉིས་ཏེ། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། ལྷ་མོ་ལ་ནི་དམ་དུ་འཁྱུད་ཅིང་ཚེམས་ཀྱིས་ཡུམ་གྱི་མ་མཆུ་བཙིར་ནས་ནི། མཚན་ཁུང་ཆོས་འབྱུང་དུ་སེན་མོས་རྨ་མཛད་པ་སྟེ་དགའ་བ་དང་། དུས་གཉིས་པ་ལ་བྷོ་ལ་བདེ་བ་སྐྱོང་བའི་ཐོད་པ་སྟེ་པདྨར་བཅུག་ནས་ནི་མཆོག་ཏུ་དགའ་བ་དང་། གསུམ་པ་ལ་ཕྱག་གིས་དམ་དུ་འཁྱུད་ཅིང་ཀུ་ཙ་སྟེ་ནུ་མ་བཟུང་བར་མཛད་ནས་མཉེད་ཅིང་སྐྱེས་པའི་མཐའ་རྡོ་རྗེ་ནི་པདྨ་དང་གཞིབ་ནས་ཀྱང་དགའ་བ་མྱང་བ་དགའ་བྲལ་གྱི་དགའ་བ་སྟེ་དེ་ལྟར་དགའ་བ་གསུམ་ལ་བརྟེན་ནས། བཞི་པ་མཉམ་སྦྱར་བདེ་སྟོང་ཟུང་དུ་ཆུད་པའི་ལྷན་ཅིག་སྐྱེས་པའི་བདེ་བ་མྱང་བར་མཛད་ནས་ཕྱག་རྒྱ་ལྔའི་དགོས་པ་ནི་རྣམ་པར་ཕྱེ་བ་སྟེ་གསུངས་སོ། ། ཞེས་པ་ལ་ལྷོ་མ་ལ་ནི་ཞེས་སོགས་རྐང་པ་བརྒྱད་འབྱུང་།
གཉིས་པ་ནི། བླ་མ་དང་། སློབ་དཔོན་དང་། འདོད་པའི་ལྷ་ཡི་དམ་ལ་ཕྱག་འཚལ་བའི་དོན་དུ་སྤྱི་བོར་རུས་པའི་འཁོར་ལོ་འཛིན་ཏེ་སྤྱོད་པ་ལ་རྒྱུ་བའི་དུས་སུ་བདག་གི་རྒྱུད་བདེ་བ་ཆེན་པོས་མྱོས་ནས་བླ་མ་ལ་ཕྱག་འཚལ་བ་སོགས་བརྗེད་ཀྱིས་དོགས་པའི་བརྗེད་ཐོ་སོགས་ལ་དགོས་པ་ཡིན་ནོ། ། རྣ་རྒྱན་སོགས་ཀྱི་དགོས་པ་ནི། བླ་མ་རྡོ་རྗེ་འཛིན་པ་ལ་གཞན་གྱི་སྨོད་ཚིག་མི་ཉན་པ་དང་། རང་གིས་ཀྱང་མི་སྨོད་པའི་ཕྱིར་རྣ་བ་དག་ལ་རྣ་ཆ་འཛིན་ཞིང་། ཡིད་མཚན་རྟོག་ལས་སྐྱོབ་པའི་སྔགས་ཀྱི་བཟླས་པའང་མི་བརྗེད་པའི་དོན་དུ་མགུལ་རྒྱན་ཉིད་དང་། རྐང་ལག་གི་གདུ་བུ་དྲུག་ནི། སྲོག་ཆགས་གསོད་པ་སྤངས་པའི་བརྗེད་ཐོ་ལྟ་བུ་དང་།
དངོས་སམ་ཡེ་ཤེས་ཀྱི་ཕྱག་རྒྱ་བསྟེན་པའི་བརྡར་སྐྱེ་རགས་འཆིང་བ་དེ་སངས་རྒྱས་ལྔ་དག་པའི་ཕྱག་རྒྱ་ལྔས་ནི་རྟག་ཏུ་རྣལ་འབྱོར་པའི་ལུས་ལ་ཕྱག་རྒྱས་གདབ་བོ་ཞེས་པ་ལ་བླ་མ་ཞེས་སོགས་རྐང་པ་བཅུ་བྱུང་། གཉིས་པ་བྲིས་སྐུ་ལ་གཉིས། མཆོད་ནས་ཞུས་པ་དང་། ལན་ནོ། ། དང་པོ་ནི། ཕྱག་རྒྱ་དྲུག་གི་དགོས་པ་གསུངས་པའི་རྗེས་དེ་ནས་ཧ་ཧ་ཞེས་རབ་ཏུ་བཞད་པར་མཛད་ནས། ཚེམས་ཀྱིས་ཡུམ་གྱི་མ་མཆུ་བཙིར་ནས་ནི་ཟུང་འཇུག་ཀྱཻ་རྡོ་རྗེ་ཞེས་བྱ་བ་བདེ་ཆེན་ལྷན་ཅིག་སྐྱེས་པའི་གཟུགས་ཅན་ཉིད་དེ་ལྷ་མོ་བདག་མེད་མ་དེས་ཞུས་པ། གཙོ་བོ་ཞེས་བོས་ནས་བྲིས་སྐུ་བྲི་བའི་ཆོ་ག་ཚུལ་གང་གིས་དང་། དེ་བཞིན་ལུས་ཀྱི་བྱ་བ་གང་གིས་ནི་ཀྱཻ་རྡོ་རྗེའི་བྲིས་སྐུ་འབྲི་བ་ཡི་ཐབས་བྱེད་པའི་ཚུལ་བདེ་བ་ཆེན་པོའི་རང་བཞིན་ཡབ་ཀྱིས་གསུང་དུ་གསོལ་ཞེས་པ་ལ་དེ་ནས་རབ་ཏུ་སོགས་བྱུང་། གཉིས་པ་ལན་ལ་གསུམ་སྟེ།
གང་གིས་འབྲི་བའི་གང་ཟག གང་བྲི་བའི་རྣམ་པ། ཇི་ལྟར་བྲི་བའི་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་ལན་བཀའ་སྩལ་པ། ཀྱཻ་རྡོ་རྗེའི་རྒྱུད་འདིར་ནི་བྲིས་སྐུ་འབྲི་མཁན་དབང་ཐོབ་ཅིང་དམ་ཚིག་དང་སྡོམ་པ་ཅན་སྒྲུབ་པ་པོའང་དབང་ཐོབ་ཅིང་དམ་ཚིག་ཅན་གྱིས་ནི་བྲིས་སྐུ་བཞེངས་པར་བྱ་བ་ཡིན་གྱི། དབང་མ་ཐོབ་པ་དང་ཐོབ་ཀྱང་དམ་ཚིག་དང་མི་ལྡན་པས་ནི་ནམ་ཡང་མ་ཡིན་ནོ། ། ཞེས་པ་ལ་བཅོམ་ལྡན་འདས་སོགས་སོ། ། གཉིས་པ་ནི། ཀྱཻ་རྡོ་རྗེའི་བྲིས་སྐུ་འཇིགས་པ་སྟེ་ཁྲོ་བོའི་ཉམས་ཅན་གཙོ་བོར་གྱུར་པ་བྲི་བ་ཉིད་ཡིན་ནོ། །
ཞེས་པ་ལ་བྲིས་སྐུ་སོགས་སོ། ། གསུམ་པ་བྲི་བའི་ཚུལ་ལ་ལྔ། བྲི་བའི་རྐྱེན་ཚོན་དང་། པིར་བྲི་བའི་གཞི་རས། ནམ་བྲི་བའི་དུས། ཆོ་གའི་རིམ་པ། གྲོགས་དང་ལྷན་ཅིག་བྲི་བའོ། ། དང་པོ་ནི། དུས་ཁྱད་པར་ཅན་ལ་ཚོགས་ཀྱི་འཁོར་ལོ་ཚུལ་བཞིན་བྱས་ལ། དེ་ནས་ཡེ་ཤེས་ཀྱི་ཐིག་དང་།
སྐྱེས་པའི་ཐོད་པར་གནས་པའི་ཚོན་ཁ་དོག་ལྔ་བདུད་རྩི་རིལ་བུས་སྦགས་པ་དང་། རོ་ཡི་སྐྲ་ཡི་པིར་རྣམས་ལ་ཐིག་ཚོན་བྱིན་གྱིས་བརླབས། རི་མོ་མཁན་ཧེ་རུ་ཀ་ཕྱག་གཉིས་པར་བསྐྱེད། དེའི་ལག་གི་པིར་ཉིད་ཀྱིས་ཀྱཻ་རྡོ་རྗེའི་བྲིས་སྐུ་དང་། བླ་མའི་སྐུ་འབག་ཀྱང་བྲི་བ་ཉིད་དེ། ཁ་སྦྱོར་ལས། པིར་ལ་བྱིན་རླབས་འབྲི་མཁན་ལ། ། བྱིན་ཏེ་བྲིས་སྐུ་འཇིག་པ་ནི། ། དངོས་གྲུབ་ཐམས་ཅད་རབ་སྟེར་བ། ། ཞེས་གསུངས་སོ། །
ཞེས་པ་ལ་སྐྱེས་པའི་སོགས་སོ། ། གཉིས་པ་ནི། འབྲི་བའི་གཞི་གང་དང་གང་གི་རས་ཀྱི་སྐུད་པ་འཁལ་བ་དང་། དེ་བཞིན་དུ་འབྲི་གཞི་གང་དང་གང་གི་རས་ཡུག་འཐག་པ་དེ་ཡང་དབང་ཐོབ་དམ་ཚིག་ཅན་དུ་ངེས་པར་བྱས་པས་དམ་ཚིག་གི་བྱིན་རླབས་དང་། རབ་གནས་ཀྱི་ཆོ་གའི་ཏིང་ངེ་འཛིན་གྱི་རྣལ་འབྱོར་ལས་དངོས་གྲུབ་འབྱུང་ངོ་། ། ཞེས་པ་ལ་གང་གང་སོགས་སོ། ། གསུམ་པ་བྲི་བའི་དུས་ནི། ཟླ་བ་ཟླ་བ་སྟེ་ཟླ་བ་གང་ཡང་རུང་བ་མར་ངོའི་བཅུ་བཞི་པ་ཉི་ཤུ་དགུ་ལ་དམ་ཚིག་དང་མི་ལྡན་པའི་སྐྱེ་བོ་མེད་པའི་ཁྱིམ་དབེན་པར་ཉི་མ་ཕྱེད་ཙམ་ན་འབྲིའོ། ། ཞེས་པ་ལ་ཟླ་བ་སོགས་སོ། ། བཞི་བ་ཆོ་གའི་རིམ་པ་དང་།
མ་རུང་པ་སྟེ་དྲག་པོ་ཧེ་རུ་ཀའི་ང་རྒྱལ་གྱི་སེམས་ཀྱིས་ནི་ཆང་གི་བཏུང་བ་སོགས་ཚོགས་འཁོར་ཅུང་ཟད་བྱས་པ་ལས་རང་ཧེ་རུ་ཀར་གསལ་བའི་ལུས་ལ་ནི་རཾ་སུ་སྟེ་རུས་པའི་རྒྱན་གོན་པའམ་བསམས་ནས་དེ་བཞིན་དུ་ལུས་གཅེར་བུར་གྱུར་པས་ཡང་འབགས་པ་དང་ནི་མ་དག་པར་འཛིན་པའི་རྟོག་པ་མི་བྱ་བར། དེ་ནས་དམ་ཚིག་གི་རྫས་ཤ་ཆང་རབ་ཏུ་བཟའ་ཞིང་བཏུང་ངོ་། ། ཞེས་པ་ལ་མ་རུང་སོགས་སོ། ། ལྔ་པ་ནི། གྲོགས་བཞིན་བཟང་སྟེ་ཡིད་དུ་འོང་བ། བསམ་པ་སྙིང་རྗེ་དང་ལྡན་པ་དང་། གཟུགས་མཛེས་པ་དང་། ལང་ཚོ་དར་ལ་བབས་པའི་སྐལ་བཟང་མ། མེ་ཏོག་སིཧླ་དང་བཅས་ཤིང་སྒྲུབ་པ་པོར་སེམས་དགའ་ཞིང་རྗེས་སུ་ཆགས་པའི་རང་གི་ཕྱག་རྒྱ་གཡོན་དུ་བཞག་ནས་བྲིའོ། ། ཞེས་པ་ལ་བཞིན་བཟང་སོགས་སོ། །
གཉིས་པ་ལེའུའི་མིང་ནི། བྲིས་སྐུའི་ཆོ་ག་སྟོན་པའི་ལེའུ་སྟེ་ཤླཽ་ཀ་བཅུ་གསུམ་གྱི་བདག་ཉིད་ཅན་ཏེ་དྲུག་པའོ། ། ཞེས་པ་ལ་ཀྱཻ་སོགས་སོ།། ༈ །།ལེའུ་བདུན་པ་ལ་འབྲེལ་བ་ནི། ལེའུ་དྲུག་པར་བྲིས་སྐུ་འབྲི་བ་དང་། དེའི་ཚེ་ཚོགས་ཀྱི་སྟོན་མོ་བྱ་བར་གསུངས་ཀྱང་། གླེགས་བམ་འབྲི་བ་དང་། ཚོགས་འཁོར་གྱི་ཆོ་ག་མ་གསུངས་པས་དེ་གཉིས་གསལ་བར་བྱེད་པ་ལ་བདུན་གསུངས་སོ། ། འདི་འཆད་པ་ལ་གཉིས་ཏེ། དོན་དངོས་དང་ལེའུའི་མིང་ངོ་། །
དང་པོ་ལ་གཉིས། མི་འབྲལ་བའི་དམ་ཚིག་གླེགས་བམ་དང་། བཟའ་བའི་དམ་ཚིག་ཚོགས་ཀྱི་འཁོར་ལོའོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། བྲིས་སྐུ་བསྟན་པ། དེ་ནས་སྟོན་པ་དེ་ལ་ལྷ་མོ་བདག་མེད་མས་ཞུས་དང་། བྷོ་ལ་དང་།
ཀཀྐོ་ལ་སྦྱར་ནས་ཚེམས་ཀྱིས་མ་མཆུ་བཙིར་བའི་དགའ་བཞིའི་མཆོད་པས་མཆོད་ནས་ནི་ཀྱཻ་རྡོ་རྗེའི་གླེགས་བམ་ཡང་ནི་འབྲི་བའི་ཚུལ་ཇི་ལྟར་འགྱུར་གསུང་དུ་གསོལ། ཞེས་པ་ལ་དེ་ནས་སོགས་སོ། ། ལན་ལ་གཉིས། ཉན་པར་གདམས་པ་དང་། དོན་དངོས་སོ། ། དང་པོ་ནི། ཡབ་ཀྱི་རྡོ་རྗེ་དང་། ཡུམ་གྱི་པདྨ་མཉམ་པར་སྦྱར་ནས་གླེགས་བམ་གསུངས་པ་ལ་དགེས་པའི་ཐུགས་ཀྱིས་ལྷ་ཀྱཻ་རྡོ་རྗེ་ཡི་གླེགས་བམ་གྱི་ཚུལ་རབ་ཏུ་ཕྱེ་བར་དགོངས་ནས་གླེགས་བམ་འབྲི་བའི་ཚུལ་ང་ཡིས་བཤད་པར་བྱ་ཡི། ལྷ་མོ་སྐལ་བ་ཆེན་མོ་ཁྱོད་ཉོན་ཅིག ཅེས་པ་ལ་རྡོ་རྗེ་སོགས་སོ། །
གཉིས་པ་ལ་གསུམ་སྟེ། ཇི་ལྟར་བྲི་བའི་ཚུལ། གང་ལ་བསྟན་པ་དང་མི་བསྟན་པའི་བྱེ་བྲག ལམ་དུ་ཇི་ལྟར་བཟུང་བའོ། ། དང་པོ་ནི། མིའི་སྦྲང་སྟེ་ཞུན་ཆེན་བུད་མེད་ཀྱི་ཐོད་པར་བླུགས་པ་ལ་རོ་རས་ཀྱི་སྡོང་བུ་དུར་ཁྲོད་ཀྱི་མེས་སྦར་ཏེ་སྐྱེས་པའི་ཐོད་པ་དུམ་བུ་གཅིག་པའམ་གསུམ་པས་སྟེང་ནས་མི་ཚིག་ཙམ་དུ་ཁ་ཕུབ་ལ་མར་མེའི་དུ་བ་ཆགས་པ་དེ་མཉེད་ལ་སྣག་ཚ་བྱས་ནས་ནི་མིའི་རུས་པའི་སྨྱུག་གུས་ནི་གླེགས་བམ་དཀྱུས་སུ་སོར་ནི་བཅུ་གཉིས་པའམ་བརྒྱད་པ། ཞེང་དུ་སོར་བཞི་པ། བྲི་བའི་གཞི་གྲོ་ག་འམ་དེས་མཚོན་ནས་ཤོག་བུ་དང་ཏ་ལའི་ལོ་མ་སོགས་ལ་འབྲི་སྟེ་བཤད་པའི་རྒྱུད་ལས། གྲོ་གའམ་ཏ་ལའི་འདབ་གཙོ། ཞེས་འབྱུང་ངོ་། །
འབྲི་མཁན་ནི་དབང་ཐོབ་དམ་ཚིག་ཅན་གྱིས་བྲིའོ། ། ཞེས་པ་ལ་སྦྲང་ཆེན་སོགས་སོ། ། གཉིས་པ་ནི། ཀྱཻ་རྡོ་རྗེ་གླེགས་བམ་དང་ནི་བྲིས་སྐུ་ཉིད་གཅེས་སྤྲས་སུ་བྱས་ལ་གསང་ཞིང་ཕལ་ཆེར་ལ་བསྟན་པར་མི་བྱ་སྟེ། གལ་ཏེ་སྐལ་མེད་དབང་མ་ཐོབ་པས་བྲིས་སྐུ་དང་གླེགས་བམ་ཁ་ཕྱེ་སྟེ་མཐོང་ན་ནི་སྣོད་མིན་ལ་གསང་བ་བསྟན་པའི་ཉེས་པས་སྒྲུབ་པ་པོ་ལ་སྐྱེ་བ་འདིར་ནི་ཕྱག་ཆེན་གྱི་དངོས་གྲུབ་ཐོབ་པ་མེད་ཅིང་། འཇིག་རྟེན་ཕ་རོལ་ཏུ་ཡང་དངོས་གྲུབ་ལ་སྤྱོད་པའི་ཡུལ་ལམ་སྣོད་དུ་གྱུར་པ་མ་ཡིན་ནོ། ། སུ་ལ་སྟོན་ན་ཀྱཻ་རྡོ་རྗེའི་དབང་བསྐུར་ཡང་དག་པར་རབ་ཏུ་སྦྱིན་པ་སྟེ་ཐོབ་ཅིང་དམ་ཚིག་དང་ལྡན་པ་ལ་གནས་དབེན་པར་རེ་འགའ་ཙམ་ཞིག་བསྟན་པར་བྱ་བ་ཉིད་ཡིན་གྱི། ཡང་ཡང་མི་སྟོན་ནོ། ། ཞེས་པ་ལ་གླེགས་བམ་དང་ནི་སོགས་སོ། ། གསུམ་པ་ནི།
རྒྱུད་ཀྱི་གླེགས་བམ་དེ་ལམ་གྱི་སྤྱོད་ཡུལ་དུ་འགྲོ་བ་ན་རལ་པ་ཡོད་ན་སྐྲའི་གསེབ་དང་། མེད་ན་མཆན་ཁུང་ཉིད་དུ་སྦ་བར་བྱའོ། ། ཞེས་པ་ལ་གླེགས་བམ་སོགས་སོ། ། གཉིས་པ་ཚོགས་འཁོར་ལ་གཉིས། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། ཡུམ་གྱི་བྷ་གར་ལིང་ག་རབ་ཏུ་སྦྱར་ནས་ཡང་དང་ཡང་དུ་ཞལ་གྱི་ཙུམྦྷ་ན་མཛད་ནས་བདེ་ཆེན་མཉམ་པ་ལྷན་ཅིག་སྐྱེས་པའི་ཡེ་ཤེས་ཀྱི་རོ་མྱང་བར་མཛད་དེ་སྟོན་པ་རྡོ་རྗེ་ཅན་གྱིས་བཟའ་བའི་དམ་ཚིག་ཚོགས་ཀྱི་འཁོར་ལོ་བསྟན་ཏོ། ། ཞེས་པ་ལ་བྷ་གར་སོགས་སོ། ། གཉིས་པ་ལ་གཉིས།
ཉན་པར་གདམས་པ་དང་། དོན་དངོས་སོ། ། དང་པོ་ནི། སློབ་དཔོན་ལ་སོགས་པའི་སྐྱེས་པ་བུད་མེད་དམ་ཚིག་ཅན་འདུས་པའི་ཚོགས་ཀྱི་འཁོར་ལོ་ལྷའི་ང་རྒྱལ་གྱིས་གྲལ་རིམ་ལྟར་བཀོད་ནས་བཟའ་བ་འདོད་ཡོན་ལ་ལོངས་སྤྱོད་པའི་ཚུལ་ནི་ང་ཡིས་བཤད་ཀྱི་ཉོན་ཅིག ལྷ་མོ་མིག་ཡངས་མ་ཞེས་བདག་མེད་མ་ལ་བོད་པའོ། ། ཞེས་པ་ལ་ཚོགས་སོགས་སོ། ། དོན་དངོས་ལ་གཉིས། དགོས་པ་དང་། ཇི་ལྟར་བྱའོ། ། དང་པོ་ནི།
ཚོགས་འཁོར་གྱི་སྐབས་ཀྱི་བཟའ་བ་ལ་དགོས་པ་ཡོད་དེ། ཚོགས་འཁོར་གྱི་སྐབས་གང་དུ་ལྷའི་རྣལ་འབྱོར་གྱི་ཆོ་ག་བཞིན་དུ་ཟོས་པ་སྟེ་ལོངས་སྤྱོད་པས་འདོད་པའི་དོན་ཀུན་སྒྲུབ་པ་ཅན་གྱི་གང་ཟག་དེས་དངོས་གྲུབ་ཐོབ་པར་འགྱུར་རོ། ། ཞེས་པ་ལ་གང་དུ་སོགས་སོ། ། གཉིས་པ་ལ་དྲུག གང་དུ་བྱ་བའི་གནས། དེའི་དུས་ཀྱི་གདན། ཇི་ལྟར་འཁོད་པའི་ཚུལ། གང་བསྟེན་པའི་བཟའ་བ། ཚིམ་པ་དྲུག་པ་ཕན་ཡོན་དང་བཅས་པ། བླ་མ་ལ་རིམ་གྲོ་བྱ་བའི་ཚུལ་ལོ། །
དང་པོ་ནི། གནས་གང་དུ་བྱ་ན་རོ་གནས་པའི་དུར་ཁྲོད་དང་། རིའི་བྱ་སྐྱིབས་ཏེ་བྲག་ཕུག་སོགས་དང་། དེ་བཞིན་དུ་མི་མེད་པའི་གྲོང་ཁྱེར་སྟོང་པ་དང་། ཡང་ན་སྐྱེ་བོའི་རྒྱུ་འགྲུལ་གྱི་དབེན་པའི་རི་རྩེ་ལ་སོགས་པའམ། རྒྱ་མཚོ་ལ་སོགས་པའི་ཆུ་ཀླུང་གི་མཐའ་སྟེ་དེ་དང་ཉེ་བའི་ནགས་ལྗོངས་སུ་ཚོགས་འཁོར་གྱི་བཟའ་བ་འདི་ནི་རབ་ཏུ་བཟའོ། ། ཞེས་པ་ལ་དུར་ཁྲོད་སོགས་སོ། ། དུར་ཁྲོད་དང་རིའི་བྱ་སྐྱིབས་སོགས་ནང་ལུས་ལ་སྦྱར་ཏེ་གཏུམ་མོ་འབར་འཛག་གི་དམིགས་པ་ཡང་བསྟན་ཏོ། ། གཉིས་པ་ནི། ཚོགས་འཁོར་བྱེད་པ་དེ་ལ་གདན་དུ་རྟག་པར་བྱ་བ་ནི་ཀྱཻ་རྡོ་རྗེར་ལྷ་དགུའི་དབང་དུ་བྱས་ན་རོ་དངོས་སམ་རས་ལ་རོའི་གཟུགས་བརྙན་བྲིས་པ་དགུ་དང་ནི་ཡང་ན་སྟག་གི་པགས་པའི་གདན་དང་དུར་ཁྲོད་ཀྱི་རོ་དཀྲིས་པའི་རས་ཀྱི་གདན་ནི་དེ་བཞིན་ནོ་སྟེ་དགུ་བྱའོ། །
ཞེས་པ་ལ་དེ་ལ་སོགས་སོ། ། གསུམ་པ་ནི། གདན་དེ་རྣམས་དབུས་དང་ཕྱོགས་མཚམས་བརྒྱད་དུ་བཀོད་པའི་དབུས་སུ་སློབ་དཔོན་ཀྱཻ་རྡོ་རྗེའི་གཟུགས་ཀྱི་ང་རྒྱལ་འཛིན་པ་དང་། འཁོར་རྣམས་ཇི་ལྟར་སྔར་ལེའུ་ལྔ་པར་བསྟན་པ་བཞིན་ལྷ་འགོད་ཚུལ་གྱི་གནས་ཤེས་པར་བྱས་ནས་ཕྱོགས་བཞི་དང་། ཕྱོགས་བྲལ་མཚམས་བཞི་དག་ཏུ་ཡང་སློབ་དཔོན་དབུས་སུ་བཞུགས་ཚར་བའི་རྗེས་དེ་ནས་རྣལ་འབྱོར་མ་གཽ་རཱི་ལ་སོགས་པ་རྣམས་ཀྱི་ང་རྒྱལ་སོ་སོར་འཛིན་པས་གདན་ལ་འགོད་དོ། ། ཞེས་པ་ལ་དབུས་སུ་སོགས་སོ། ། བཞི་པ་ནི། དེ་ལྟར་འཁོད་པའི་དུས་སུ་བཟའ་བའི་དམ་ཚིག་མཱ་ལ་ཧིནྡྷ་ནཾ་སྟེ་ཤ་ཆེན་ལ་བྱས་པའི་ཚོད་མའོ། ། དེའང་སྔར་བཤད་པའི་སྟག་གི་པགས་པ་ལ་སོགས་པའི་སྟེང་དུ་བཟའ་ཞིང་། དེར་མ་ཟད་འབད་པས་ཏེ་ལྷའི་རྣལ་འབྱོར་ལ་མ་ཡེངས་པས་རྒྱལ་པོའི་ས་ལུ་ཡི་ཤ་ཆེན་གྱི་བཟའ་བ་ཉིད་ཁ་ཟས་ཀྱི་རྣལ་འབྱོར་གྱིས་བཟའ་བ་ཉིད་དེ།
གནས་སྐབས་དེར་ནི་ཤ་ཆེན་ལ་སོགས་པ་རྣམས་ཟོས་ནས་སླར་ཡང་ཡང་ཟོས་ནས་ཀྱང་བདག་ཉིད་སངས་རྒྱས་ཀུན་གྱི་རང་བཞིན་ཡིན་པ་དེ་ཚིམ་པར་བྱ་སྟེ། ཕན་ཡོན་ནི་མཉམ་སྦྱོར་ལས། སངས་རྒྱས་ཐམས་ཅད་བདག་ཉིད་ཡིན། ། ར་ས་ཡ་ན་བདེ་བ་དེས། ། རྡོ་རྗེ་སེམས་དཔའི་དཔལ་དང་ཚེ། ། ལང་ཚོ་ནད་མེད་བདེ་མཆོག་འགྲུབ། ། ཅེས་གསུངས་པ་ལྟར་རོ། ། ཞེས་པ་ལ་དམ་ཚིག་སོགས་སོ། ། ལྔ་པ་ནི། ཚོགས་འཁོར་གྱི་སྐབས་དེར་ནི་མ་མོ་ལས་ཀྱི་ཕྱག་རྒྱ་ཀུན་དྷུ་རུ་སྦྱོར་བས་མཆོད་པར་བྱ་སྟེ་ཚིམ་པ་དྲུག་པའོ། །
མཆོད་བྱའི་མ་མོ་ནི་སྲིང་མོའི་བུ་མོའམ་སྒྱུག་མོ་དང་། གལ་ཏེ་མ་དང་སྲིང་མོ་ཡིན་ན་ཡང་ཕྱག་རྒྱ་དེ་རྣམས་ཚོགས་འཁོར་བྱ་རེས་ཀྱིས་དུས་རྟག་ཏུ་དཀྱིལ་འཁོར་འཁོར་ལོའི་སྙོམས་འཇུག་གི་བདེ་བས་ལེགས་པར་མཆོད་ན། ཚོགས་ཀྱི་དཀྱིལ་འཁོར་དུ་གང་འདོད་པའི་དངོས་གྲུབ་འགྲུབ་པར་འགྱུར་རོ། ། ཞེས་པ་ལ་དེར་ནི་སོགས་སོ། ། སྐབས་འདིའི་སྲིང་མོའི་བུ་མོ་སོགས་ལེའུ་ལྔ་པར་ཕྱག་རྒྱ་བརྒྱད་གསུངས་པའི་སྲིང་མོའི་བུ་མོ་སོགས་དང་གཅིག་མི་གཅིག་དཔྱད་པར་བྱ་སྟེ་སྲིང་མོའི་བུ་མོ་སོགས་ལ་འཇིག་རྟེན་གྱི་གཉེན་གྱི་དབང་དུ་བྱས་པ་དང་། དབང་དུས་ཀྱི་ཡོན་ཏན་གྱི་དབང་དུ་བྱས་པས་གཉིས་གཉིས་སུ་ཕྱེ་ནས་བཤད་འདུག་པས་སོ། ། དྲུག་པ་ནི། ཚོགས་འཁོར་གྱི་དུས་སུ་ཐོག་མར་སྐྱེས་པའི་ཐོད་ཆེན་ཆ་སྟེ་དུམ་བུ་གཅིག་པར་བྱིན་གྱིས་བརླབས་པའི་ཆང་ནི་བཟང་པོས་ཡོངས་སུ་བཀང་སྟེ་བླ་མ་ལ་དབུལ་ལོ། ། གང་གིས་འབུལ་ན་སྐལ་ཆེན་མ་ལས་ཀྱི་ཕྱག་རྒྱས་འབུལ། ཇི་ལྟར་འབུལ་ན་འབུལ་བའི་སྔོན་དུ་ཕྱག་འཚལ་ནས་ཕུལ་ཚར་བ་དང་ནི་རང་ཉིད་ཀྱང་བཏུང་།
དེའི་ཚེ་ལེན་པ་པོས་ཀྱང་པདྨའི་ལག་པས་ཏེ་པད་སྐོར་དང་འབྲེལ་བའི་རྣམ་ལྔ་འདོད་སྐོར་གྱི་ཕྱག་རྒྱས་བླང་བ་དང་། འབུལ་མཁན་གྱིས་ཀྱང་ཕྱག་རྒྱ་དེ་ཉིད་ཀྱི་ནི་ལག་པས་འབུལ་ལོ། ། དེ་ཡང་ཡང་ནས་ཡང་དུ་འབུལ་རེས་ཀྱིས་བླ་མ་ལ་རབ་ཏུ་བཏུད་པ་ཕྱག་འབུལ་བ་དང་། གནས་སྐབས་དེར་ནི་སྒྲུབ་པ་པོ་ཡིས་ཕྱག་ལ་སོགས་པ་ཀུན་བྱའོ། ། དེ་སྐད་དུ་ཕྱག་ཐིག་ལས། ཡང་དང་ཡང་དུ་ཕྱག་བྱ་ཞིང་། ། ཕྱག་རྒྱ་བཅིངས་ལ་བཏུད་པར་བྱ། ། ཞེས་སོ། ། ཞེས་པ་ལ་སྐྱེས་པའི་སོགས་སོ། ། གཉིས་པ་ལེའུའི་མིང་ནི།
ཚོགས་འཁོར་གྱི་བཟའ་བ་སྟོན་པའི་ལེའུ་སྟེ་ཤླཽ་ཀ་བཅོ་ལྔའི་བདག་ཉིད་ཅན་ཏེ་བདུན་པའོ། ། ཞེས་པ་ལ་ཀྱཻ་རྡོ་རྗེ་སོགས་སོ།། ༈ །།ལེའུ་བརྒྱད་པ་ལ་འབྲེལ་ནི། ལེའུ་བདུན་པར་ཕྱག་རྒྱ་བསྟེན་པར་གསུངས་ཀྱང་། ཕྱག་རྒྱའི་མཚན་ཉིད་མ་གསུངས་པས་དེ་བསྟན་པར་བྱ་བ་དང་། ལེའུ་ཐམས་ཅད་ཀྱི་ཐུན་མོང་དུ་ཁ་སྐོང་བ་སྨོན་ལམ་དང་། རྩ་རྒྱུད་དང་པོའི་བཅུ་པར་དབང་གི་རྣམ་གཞག་གསུངས་པ་དེའི་སྔོན་འགྲོ་ཁ་སྐོང་བ་བསླབས་པས་འདུལ་བ་རྣམས་བསྟན་པར་བྱ་བའི་ཕྱིར་བརྒྱད་པ་འདི་བཤད་དོ། ། འདི་ལ་གཉིས་ཏེ། དོན་དངོས་དང་། ལེའུའི་མིང་ངོ་། །
དང་པོ་ལ་གསུམ། པདྨ་ཅན་གྱི་མཚན་ཉིད། སྨོན་ལམ་ཇི་ལྟར་གདབ་པ། སྐལ་བ་མེད་པ་རིམ་གྱིས་འཇུག་པའོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། བཟའ་བ་དམ་ཚིག་བསྟན་པའི་རྗེས་དེ་ནས་རྣལ་འབྱོར་མ་བདག་མེད་མས་ཞུས་པ། ཕྱག་རྒྱ་ཆེན་པོ་ལྷན་ཅིག་སྐྱེས་པའི་རྟེན་པདྨ་ཅན་གྱི་མཚན་ཉིད་ཇི་ལྟ་བུ།
དེའང་ཀུན་རྫོབ་ཏུ་ཁ་དོག་དང་དབྱིབས་ལ་སོགས་པའི་རྣམ་པའི་གཟུགས་ཀྱིས་གནས་པའི་ཚུལ་བདེ་བ་ཆེན་པོ་སྦྱིན་པ་བཅོམ་ལྡན་འདས་ཀྱིས་བཤད་དུ་གསོལ། ཞེས་པ་ལ་དེ་ནས་སོགས་སོ། ། གཉིས་པ་ལ་གསུམ། ལུས་དང་སྤྱོད་ལམ་གྱི་མཚན་ཉིད། དེའི་མིང་། བསྟེན་པའི་ཕན་ཡོན་ནོ། ། དང་པོ་ནི། དེའི་ལན་བཅོམ་ལྡན་འདས་ཀྱིས་བཀའ་སྩལ་པ། བུད་མེད་གང་ཞིག་ལུས་ཤིན་ཏུ་སྟེ་ཧ་ཅང་རིང་བ་མ་ཡིན་པ། ཐུང་བ་མ་ཡིན་པར་ཚད་དང་ལྡན་པ།
ཁ་དོག་གནག་པ་མ་ཡིན་པ། དཀར་བ་ཡང་མ་ཡིན་པས་སྔོ་བསངས། པདྨའི་འདབ་མའི་རྣམ་པ་དང་འདྲ་བས་འཇམ་ཞིང་མཛེས་པ། དེའི་ཁའི་དབུགས་ནི་དྲི་ཞིམ་པོ་དང་ལྡན་ཞིང་། ལུས་ཀྱི་རྔུལ་ཡང་དྲི་ཞིམ་པོ་དང་ལྡན་པར་གྱུར་ཏེ་རི་དྭགས་ལྟེ་བའི་གླ་རྩིའི་དྲི་དང་མཚུངས་པའོ། ། དེའི་པདྨ་སྐྱེ་གནས་ལ་ཡང་དབང་ཆོག་སྟེ་ཙནྡན་ས་མཆོག་གི་དྲི་འདྲ་བ་བྲོ་བ་དང་། སྐད་ཅིག་སྟེ་རེ་འགའ་པདྨ་ལྟ་བུའི་དྲི་འབྱུང་ཞིང་། དེ་ལས་བྱུང་བའི་ག་བུར་ཏེ་ཁུ་བ་དང་སིཧླ་རཀྟ་དག་སྒྲུབ་པ་པོ་ཕྱག་རྒྱའི་མཚན་ཉིད་ལ་མཁས་པས་དྲི་བཟང་པོ་དང་ལྡན་ན་པདྨ་ཅན་དུ་མཚོན་པར་བྱའོ། ། དྲི་ནི་ཨུཏྤལ་ཡི་དང་། ཨ་ཀ་རུ་ནི་ནག་པོ་དང་མཚུངས་པའི་དྲི་འབྱུང་བར་འགྱུར་ཞིང་།
གཞན་ཡང་སྤྱོད་ལམ་དལ་ཞིང་སྐྱེས་པ་གཞན་ལ་མི་འགྲོ་བས་མི་གཡོ་མ་ཉིད་དང་། ངག་སྙན་པར་སྨྲ་ཞིང་ཡིད་དགའ་བར་བྱེད་པས་ཡིད་འོངས་མ། ཁམས་རྒྱས་པ་དང་རྩ་མཆོག་ཏུ་གྱུར་པའི་རྟགས་སྐྲ་བཟང་ཞིང་སྐྲ་མཚམས་ཀྱི་སྟེང་དུ་དབུས་སུ་གྱེན་ལ་བསྒྲེངས་པའི་གཉེར་མ་གསུམ་དང་ལྡན་པ་ནི་ཕྱག་རྒྱའི་སྐྱེས་ཐོབ་ཀྱི་ཁྱད་ཆོས་སོ། ། ཞེས་པ་ལ་བཅོམ་ལྡན་འདས་ཞེས་པ་ནས་གཉེར་མ་གསུམ་ཞེས་པའི་བར་བྱུང་། གཉིས་པ་དེའི་མིང་ནི་སྐྱེ་བོ་ཕལ་པས་པདྨ་ཅན་མཆོག་གི་འདྲེན་མ་ཞེས་བྱ་བ་ཉིད་དུ་བརྗོད་དོ། ། ཞེས་པ་ལ་ཕལ་པས་སོགས་སོ། ། གསུམ་པ་ནི། ལྷན་ཅིག་སྐྱེས་པའི་ཡེ་ཤེས་བསྐྱེད་པའི་གཟུགས་ཅན་མ་དེ་རྙེད་ནས་ནི་དབང་པོ་རབ་ཀྱིས་སྐྱེ་བ་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པར་འགྱུར་རོ། ། ཞེས་པ་ལ་ལྷན་ཅིག་སོགས་སོ། ། གཉིས་པ་སྨོན་ལམ་ལ་གཉིས།
ཞུས་པ་དང་། ལན་ནོ། ། དང་པོ་ནི། དེ་ནས་རྣལ་འབྱོར་མ་བདག་མེད་མས་གསོལ་བ། བཅོམ་ལྡན་འདས་སྐྱེ་བ་བརྒྱུད་ནས་འཚང་རྒྱ་བའི་སྒྲུབ་པ་པོས་སྨོན་ལམ་ཇི་ལྟར་གདབ་པར་བགྱི་ཞེས་པས་བསྟན། གཉིས་པ་ནི། དབང་པོ་རབ་ཚེ་འདི་དང་། འབྲིང་འཆི་ཁའམ་བར་དོ་རུ་འགྲུབ་པ་ལ་ནི་མི་དགོས་ཀྱི། དབང་པོ་མཐའ་མ་སྐྱེ་བ་བདུན་ནམ་བཅུ་དྲུག་ལ་སོགས་པ་ན་འགྲུབ་པས་སྨོན་ལམ་འདི་དག་གདབ་པར་བྱ་སྟེ། བླ་མེད་རྡོ་རྗེ་ཐེག་པ་ལ་སྤྱོད་པའི་རིགས་སུ་སྐྱེ་བ་དང་།
སྤྱི་དང་བྱེ་བྲག་གི་དམ་ཚིག་མི་ཉམས་པ་བསྲུང་བ་ཅན་དང་། སེམས་དྲན་པ་ཉམས་པ་དང་ཐ་མལ་གྱི་རྣམ་པར་རྟོག་པས་སྨྱོ་བ་མེད་ཅིང་ཀྱཻ་རྡོ་རྗེའི་དབང་བསྐུར་ཞིང་རྒྱུད་སྟོན་པའི་བླ་མ་ལ་སངས་རྒྱས་སུ་མོས་པའི་གུས་པ་དང་། སེམས་ཅན་ལ་བརྩེ་བའི་སྙིང་རྗེ་དང་ལྡན་པར་སྐྱེ་བ་ཕྱི་མར་སྐྱེ་ཞིང་། དེའི་སྐྱེ་བ་ཕྱི་མ་རྣམས་སུ་ཡང་དེ་ལྟར་དུ་སྐྱེ་བར་འགྱུར་བར་ཤོག འདི་བསྐྱེད་རིམ་དང་འབྲེལ་བའོ། ། རྫོགས་རིམ་དང་གཙོ་བོར་འབྲེལ་བ་ནི་ལག་པས་བརྡའི་རྡོ་རྗེ་དྲིལ་བུ་འཁྲོལ་ཞིང་དེའི་དོན་ཐབས་དང་ཤེས་རབ་ཟུང་འབྲེལ་དུ་འཛིན་པ་དང་། ཟབ་མོའི་ཆོས་ཀྱཻ་རྡོ་རྗེའི་རྒྱུད་ནི་ཀློག་པ་དང་། ཕྱི་ནང་གི་བཙུན་མོ་དང་ལྷན་ཅིག་སྙོམས་པར་བཞུགས་པ་ལས་བྱུང་བའི་ཁུ་བ་མཉམ་བཟའ་སྟེ་མི་ཉམས་པའི་བདེ་བ་ལ་ལོངས་སྤྱོད་པ་ཅན་དུ་སྐྱེ་ཞིང་སྐྱེ་བར་འགྱུར་བར་ཤོག ཅེས་པ་ལ་བཅོམ་ལྡན་སོགས་སོ། ། སྨོན་ལམ་འདི་དབང་བཞི་སོ་སོ་ལ་སྦྱར་བའི་བཤད་པ་ཡང་གནང་སྟེ།
ཀུན་མཁྱེན་ཆེན་པོ་བསོད་ནམས་སེང་གེས་སྨོན་ལམ་དབང་བཞི་མ་ལས། ཞལ་བརྒྱད་བཅུ་དྲུག་ཕྱག་ཅན་རིགས་སུ་སྐྱེ། ། ཞེས་སོགས་གསུངས་པ་དེ་ཡིད་ལ་བཅངས་ཤིང་ངག་ཏུ་ཡང་འདོན་པར་བྱའོ། ། གསུམ་པ་རིམ་གྱིས་འཇུག་པ་ལ་གཉིས། ཞུས་པ་དང་། ལན་ནོ། ། དང་པོ་ནི། སྨོན་ལམ་གསུངས་པ་དེ་ནས་ལྷ་མོ་དེ་དགེས་ནས་ཞུ་བའི་ཚིག་ནི་འདི་ཉིད་ཡང་ཞུས་པ། གཅིག་ཆར་འཇུག་པའི་སྐལ་བ་མེད་པའི་སེམས་ཅན་འདུལ་བར་དཀའ་བ་རྣམས་རིམ་གྱིས་གཞུག་པའི་ཐབས་གང་གིས་འདུལ་བར་འགྱུར་བ་ལགས། ཞེས་པ་ལ་དེ་ནས་ལྷ་མོ་སོགས་སོ། །
གཉིས་པ་ལ་གཉིས། ཇི་ལྟར་བསླབ་པའི་རིམ་པ་དང་། དེ་ལྟར་བསླབས་པའི་ཕན་ཡོན་ནོ། ། དང་པོ་ནི། དེའི་ལན་དུ་བཅོམ་ལྡན་འདས་ཀྱིས་བཀའ་སྩལ་པ། དང་པོར་དཀོན་མཆོག་གསུམ་ལ་སྐྱབས་སུ་སོང་ནས་གདོད་དགེ་བའི་ས་བོན་ཁ་གསོ་ཞིང་། སྡིག་པ་སྦྱོང་བའི་གསོ་སྦྱོང་ཡན་ལག་བརྒྱད་པ་སྦྱིན་པར་བྱ། དེ་ནས་དེ་རྗེས་མི་དགེ་བ་བཅུ་འཁོར་དང་བཅས་པ་སྤོང་བའི་བསླབ་པའི་གནས་བཅུ་ཉིད་སྦྱིན་པར་བྱ་སྟེ། དགེ་བསྙེན་ནས་དགེ་སློང་གི་བར་གྱི་ཚུལ་ཁྲིམས་ཐམས་ཅད་འདིར་འདུས་སོ། ། ཡང་ན་སྐྱབས་གསུམ་འཛིན་པའི་དགེ་བསྙེན་ནས་ཡོངས་རྫོགས་དགེ་བསྙེན་གྱི་བར་ལྔ་ནི་ཁྱིམ་པའི་ཕྱོགས་དང་ཚངས་སྤྱོད་དང་།
གོ་མི་དང་། དགེ་ཚུལ་དང་། དགེ་སློབ་མ་དང་། དགེ་སློང་དང་ལྔ་ནི་རབ་ཏུ་བྱུང་བའི་ཕྱོགས་ཏེ་དེ་ལྟར་བཅུ་ནི་བསླབ་པའི་གནས་བཅུའོ། ། སྤྱོད་པ་རིམ་ཅན་ལ་བསླབས་ཚར་བ་དེ་ལ་ཤེས་བྱ་གཞི་ལྔ། ཟག་བཅས་ཟག་མེད་ཕུང་ཁམས་སྐྱེ་མཆེད། བདེན་པ་བཞི་ལ་སོགས་པ་རྒྱས་པར་དབྱེ་བའི་སྒོ་ནས་བྱེ་བྲག་ཏུ་སྨྲ་བའི་གྲུབ་མཐའ་བསྟན་པར་བྱ། དེ་ནས་གསུང་རབ་ཡན་ལག་བཅུ་གཉིས་ལ་བརྟེན་པའི་མདོ་སྡེ་པའི་གྲུབ་མཐའ་སེམས་སྣང་བའི་དམིགས་པའི་རྟེན་ཙམ་གཅིག་ཕྱི་རོལ་གྱི་དོན་དུ་འདོད་ཚུལ་སོགས་ཀྱང་དེ་བཞིན་དུ་བསྟན་ཏོ། ། དེ་ནས་རྣལ་འབྱོར་སྤྱོད་པ་སེམས་ཙམ་པའི་གྲུབ་མཐའ་ཤེས་བྱའི་གནས་དང་མཚན་ཉིད་ལ་སོགས་པ་ཤེས་བྱའི་གཞི་བཅུས་བསྡུས་ཏེ་ཐེག་པ་ཆེན་པོའི་ལམ་དང་འབྲས་བུ་མཐའ་དག་ཉིད་བསྟན་པར་བྱའོ། ། དེ་རྟོགས་ནས་དེའི་རྗེས་སུ་སེམས་ལ་སོགས་པའི་ཆོས་ཐམས་ཅད་རང་བཞིན་གྱིས་མེད་དོ་ཞེས་བྱ་བ་དབུ་མའི་གྲུབ་མཐའ་སྟོན་ནོ། །
དེ་ལྟར་ལྟ་བ་རིམ་ཅན་ལ་བསླབས་ནས་རང་གཞན་གྱི་དོན་མྱུར་དུ་བསྒྲུབ་པར་བྱ་བའི་ཕྱིར་སྔགས་ཀྱི་རིམ་པ་ལ་འཇུག་པ་ནི་དང་པོར་ཕྱིའི་བྱ་བ་གཙོ་བོར་སྟོན་པ་བྱ་རྒྱུད་ཀྱི་སྨིན་གྲོལ་ལ་བཞུགས། དེ་ནས་ཕྱི་ནང་གི་བྱ་བ་ཆ་མཉམ་དུ་སྤྱོད་པ་སྤྱོད་རྒྱུད་ལ་བསླབ། དེ་ནས་ཏིང་ངེ་འཛིན་གཙོ་བོར་གྱུར་པ་རྣལ་འབྱོར་རྒྱུད་ལ་བསླབ། དེ་ནས་ཏིང་ངེ་འཛིན་ཁོ་ན་གཙོ་བོར་བྱེད་པ་གསང་བ་འདུས་པ་ལ་སོགས་པའི་བླ་མེད་ཕ་རྒྱུད་དང་། བདེ་མཆོག་སྒྱུ་མ་ལ་སོགས་པའི་མ་རྒྱུད་ལའང་བསླབ་སྟེ་དེ་ལྟར་ཀུན་ཤེས་ནས། དེའི་རྗེས་སུ་རྒྱུད་སྡེའི་ཡང་རྩེ་ཐབས་ཤེས་ཆ་མཉམ་དུ་སྟོན་པའི་གཉིས་མེད་ཀྱི་རྒྱུད་ཀྱཻ་རྡོ་རྗེའི་སྨིན་གྲོལ་ལས་ཙམ་སྟེ་ཤིན་ཏུ་ཟབ་མོའི་བསྐྱེད་རྫོགས་ཀྱི་གསང་བ་མཐའ་དག་སྟོན་ནོ། ། ཞེས་པ་ལ་བཅོམ་ལྡན་ཞེས་པ་ནས་ཀྱཻ་རྡོ་རྗེ་ཙམ་ཞེས་པའི་བར་བྱུང་། གཉིས་པ་ཕན་ཡོན་ནི། བླ་མའི་གསུང་ལ་ཚད་མར་བྱེད་པའི་སློབ་མས་བླ་མ་ལ་གུས་པས་བསླབ་པ་རིམ་ཅན་ལ་སོགས་པ་དེ་དག་རིམ་གྱིས་བླངས་ཤིང་བསླབས་ནས་ནི་སངས་རྒྱས་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། ། ཞེས་པ་ལ་སློབ་མའི་སོགས་སོ། །
གཉིས་པ་ལེའུའི་མིང་ནི། ཕྱག་རྒྱས་རྣམ་པར་རྟོག་པ་བཙན་ཐབས་སུ་འདུལ་བ་དང་། སྨོན་ལམ་གྱིས་འདུལ་བ་ཉམས་སུ་ལེན་པར་བྱེད་ཅིང་། བསླབ་པ་དང་སྤྱོད་པ་ལ་སོགས་པའི་རིམ་པས་རིམ་གྱིས་འདུལ་བས་འདུལ་བའི་ལེའུ་ཞེས་བྱ་བ་སྟེ་ཤླཽ་ཀ་བཅུ་གཉིས་ཀྱི་བདག་ཉིད་ཅན་ཏེ་བརྒྱད་པའོ་ཞེས་པ་ལ་ཀྱཻ་སོགས་སོ།། ༈ །།ལེའུ་དགུ་པ་ལ་འབྲེལ་ནི། ལེའུ་བརྒྱད་པར་བསླབ་པས་འདུལ་པ་གསུངས་ཀྱང་མངོན་སྤྱོད་ཀྱིས་འདུལ་བ་མ་གསུངས་པས་དེ་བསྟན་པར་བྱ་བ་དང་། དང་པོའི་ལེའུ་དགུ་པར་ཕྱག་བཅུ་དྲུག་དང་སྤྱན་ལ་སོགས་པའི་དག་པ་རྒྱས་པར་མ་གསུངས་པས། དེ་གསལ་བར་བཤད་པ་དང་། སྔགས་ཀྱི་ལེའུར་སྔགས་བཏུ་བ་མ་གསུངས་པས་དེ་ཁ་བསྐངས་པའི་ཕྱིར་དགུ་པ་བཤད་དོ། ། འདི་ལ་གཉིས།
དོན་དངོས་དང་། ལེའུའི་མིང་ངོ་། ། དང་པོ་ལ་གསུམ། མངོན་སྤྱོད་ཀྱི་འཕྲིན་ལས། ལྷ་མི་རྣམ་དག སྔགས་བཏུ་བའོ། ། དང་པོ་ལ་གཉིས། ཁ་སྦྱར་འབྱེད་པ་དང་། རྡོ་རྗེ་མེ་ཁབ་བོ། ། དང་པོ་ལ་བཤད་པར་དམ་བཅའ་བ་དང་།
དོན་དངོས་སོ། ། དང་པོ་ནི། བསླབ་པས་འདུལ་བ་བསྟན་པ་དེ་ནས་མངོན་སྤྱོད་ཀྱིས་འདུལ་བར་འོས་པ་ལ་དགྲ་བོའི་ལུས་དང་རྣམ་ཤེས་ཁ་སྦྱར་བ་དེ་སོ་སོར་འབྱེད་པ་ཡི་ཆོ་གའི་མཚན་ཉིད་ཡང་དག་པར་རབ་ཏུ་བཤད་པར་བྱའོ། ། ཞེས་པ་ལ་དེ་ནས་སོགས་སོ། ། གཉིས་པ་ལ་ལྔ། ཏིང་ངེ་འཛིན་གྱི་ལས་སུ་བསྟན་པ། ཆོ་ག་དངོས། བསྒྲལ་བའི་ཡུལ། སྔོན་དུ་འགྲོ་བའི་བྱ་བ། བསམ་པའི་ཁྱད་པར་རོ། །
དང་པོ་ནི། སྒྲུབ་པ་པོ་གང་གིས་རྫས་སྦྱོར་སོགས་ལ་མི་ལྟོས་པར་བདག་ལྷའི་རྣལ་འབྱོར་རྣམ་པར་ཤེས་པ་སྟེ་བསམ་གཏན་ཙམ་གྱི་མཐུས་སྒྲུབ་པ་པོས་དགྲ་བོ་སྒྲོལ་བའི་དངོས་གྲུབ་ཐོབ་པར་འགྱུར་བ་ཡིན་ནོ། ། ཞེས་པ་ལ་གང་གིས་སོགས་སོ། ། གཉིས་པ་ཆོ་ག་ནི། ཧེ་རུ་ཀའི་ང་རྒྱལ་སེམས་མཉམ་པར་གཞག་པའི་རྣལ་འབྱོར་ཅན་གྱིས་གདུག་པ་ཅན་བརྟུལ་ལ་སངས་རྒྱས་ཀྱི་གོ་འཕང་ལ་འགོད་སྙམ་པའི་ནང་གི་མ་རུང་པའི་སེམས་ཀྱི་ནི་རྩིས་ཟིན་པར་བྱས་ཏེ་རང་གི་མདུན་དུ་ཡྃ་རྃ་ལས་ཧཱུྃ་མེའི་སྦྱོར་བ་བྱས་ལ་ཏིང་ངེ་འཛིན་གྱིས་མཁའ་འགྲོའི་ཚོགས་སྤྲོས་ནས་བསྒྲུབ་བྱ་བཀུག་སྟེ་དེའི་སྙིང་ཁའི་ཧཱུྃ་བཏོན་ལ་མཆོད་དེ་མི་བསྐྱོད་པའི་ཞིང་དུ་བསྐྱལ། བསྒྲུབ་བྱ་དེའི་ལྟེ་བའི་དབུ་མ་ལ་སོགས་པའི་རྩ་བ་སྟེ་རྩ་གསུམ་དང་རྩ་འདབ་རྣམས་ལ་གུས་པའི་བརྟུལ་ཞུགས་ཅན་མཁའ་འགྲོ་མ་རྣམས་ཀྱི་ལག་པས་འདོན་ཞིང་བཅད་པར་བསམས་ལ་མཁའ་འགྲོ་དང་འཁོར་གྱི་ལས་མཁན་རྣམས་ལ་ཁྲག་གི་ཨརྒྷཾ་ལ་སོགས་འབུལ། ཚུལ་འདི་ནི་སྒོམ་པ་ཙམ་གྱིས་ནི་དགྲ་བོ་སངས་རྒྱས་ཀྱི་རྣལ་འབྱོར་སྒོམ་པ་ཡིན་ན་ཡང་ནི་ངེས་པར་འཇིག་པར་འགྱུར་ན་གཞན་དག་ལྟ་སྨོས་ཀྱང་ཅི་དགོས་པའོ། ། ཞེས་པ་ལ་བསྒྲུབ་བྱའི་སོགས་སོ། ། གསུམ་པ་ཡུལ་ནི། བསྟན་པ་སྤྱི་ལ་གནོད་པ་བྱེད་པ་དང་།
བླ་མ་མཚན་ཉིད་དང་ལྡན་པ་ལ་ཡང་གནོད་པ་དང་། སངས་རྒྱས་ཀྱི་གཙུག་ལག་ཁང་འཇིག་པའི་ལས་མི་དགེ་བ་ཚན་པོ་ཆེ་བྱས་པས་ངན་འགྲོར་ཕྱོགས་པ་དེ་ནི་བསྒྲལ་བའི་ཡུལ་ཡིན་ནོ། ། ཞེས་པ་ལ་བསྟན་ལ་སོགས་སོ། ། བཞི་པ་ནི། བླ་མ་དང་ཐུབ་པ་སྟེ་སངས་རྒྱས་ཐམས་ཅད་དམིགས་ལ་དེ་དག་ལ་གསོན་ཅིག་པར་གསོལ་ནས། བདག་གིས་འདི་ལྟར་བགྱི་བའི་དུས་ལགས་སམ་ཞེས་ཞུས་ནས་བྱའོ། ། ཞེས་པ་ལ་བླ་མ་སོགས་སོ། ། ལྔ་པ་ནི། བསྒྲུབ་བྱ་ལ་སྙིང་རྗེ་བས་གནས་སྤར་བའི་ཕྱིར་གསད་པར་བྱ་བ་ཉིད་ཡིན་གྱི། རང་དོན་གྱི་དགོས་པ་ཞེ་ལ་བཞག་པས་ནི་བྱ་བར་མི་རུང་ངོ་། །
ཞེས་པ་ལ་སྙིང་རྗེས་སོགས་སོ། ། གཉིས་པ་རྡོ་རྗེ་མེ་ཁབ་ལ་གཉིས། ཆོ་ག་དངོས་དང་། ཏིང་ངེ་འཛིན་གྱི་ལས་སུ་བསྟན་པའོ། ། དང་པོ་ནི། ཇི་ལྟར་མཆོད་སྦྱིན་གྱི་རྒྱུའི་ཕྱུགས་ཀྱི་གཟུགས་མཐོང་ནས་མཆོད་སྦྱིན་རྩོམ་པ་ལྟར་རླུང་དང་མེའི་སྟེང་དུ་དགྲ་བོ་དེ་ཁྲག་ནི་སྐྱུག་པ་ཉིད་དང་ཡང་སྐྲག་ནས་ལུས་འདར་ཞིང་མགོ་སྐྱེས་སྐྲ་ནི་གྲོལ་བ་དང་། ཁ་ནི་འོག་སྟེ་ཐུར་དུ་བལྟས་པར་རྣམ་པར་སྒོམ། དེའི་བཤང་ལམ་དུ་མེའི་གཟུགས་ཅན་ཁབ་ཙམ་ནི་འཇུག་པར་རབ་ཏུ་བསམས་ཏེ་སྙིང་ཁར་བྱིན་ཟའི་ས་བོན་རྃ་ཉིད་དམིགས་ནས་དེ་འབར་བས་དགྲ་བོའི་སྲོག་གི་རྟེན་སྐད་ཅིག་གིས་ནི་བསྲེགས་ཏེ་གསོད་པར་བྱེད་དོ། ། ཞེས་པ་ལ་ཇི་ལྟར་སོགས་སོ། ། གཉིས་པ་ནི།
ཏིང་ངེ་འཛིན་གྱི་ལས་ཁོ་ན་ཡིན་ཏེ། རྩ་རྒྱུད་ཀྱི་ཏིང་ངེ་འཛིན་གྱི་ལས་འདི་ལ་ནི་དྲག་པོའི་སྦྱིན་སྲེག་གམ་བསྲེག་བླུགས་བྱ་བ་མེད་ཅིང་ལུས་ཀྱི་སྒོ་ནས་ལྕགས་ཀྱུའི་ཕྱག་རྒྱ་ལ་སོགས་པས་བཅིང་བ་དང་། ལིང་ག་འབྲི་བ་དང་། སྔགས་བཟླས་པའི་བྱ་བའང་མེད། རྒྱུད་ཆེན་ཀློག་པ་སྟེ་འདི་ནས་ཇི་ལྟར་བཤད་པ་བཞིན་དམིགས་པ་བསྒོམས་པས་འགྲུབ་པ་ཉིད་དོ། ། དེས་ན་ཚུལ་འདི་ནི་བསམ་གཏན་ཙམ་གྱིས་འགྲུབ་པར་འགྱུར་ཏེ་དམིགས་པ་ལ་དབང་ཐོབ་པའི་རྣལ་འབྱོར་པས་སྒྲུབ་པའི་དབང་དུ་བྱས་པའོ། ། ཞེས་པ་ལ་རྒྱུད་འདི་སོགས་སོ། ། གཉིས་པ་རྣམ་དག་ལ་གཉིས། བཤད་པར་དམ་བཅའ་བ་དང་། དོན་དངོས་སོ། །
དང་པོ་ནི། ལྷའི་རྟོག་པ་བསྒོམས་པས་ཐ་མལ་གྱི་རྟོག་པ་མེད་པའི་དངོས་གྲུབ་སྦྱིན་པར་བྱེད་པ་པོ་ཐ་མལ་གྱི་སྲིད་པ་སྦྱོང་བས་ལྷའི་རྣམ་པ་ཉམས་དགའ་བ། སྣོད་མ་ཡིན་པ་ལ་གསང་བ་མཆོག་ནི་བཤད་པར་བྱ་ཡིས་གུས་པས་ཉོན་ཅིག་ལྷ་མོ་བཞིན་བཟང་མ་ཞེས་བོད་པ་དང་བཅས་ཏེ་སྟོན་པ་ལ་རྟོག་མེད་སོགས་སོ། ། གཉིས་པ་ལ་གསུམ། ཐབས་ཀྱིས་ཟིན་པ་དང་མ་ཟིན་པའི་ཁྱད་པར། ཕན་ཡོན་དང་བཅས་ཏེ་ཉན་པར་གདམས་པ། རྣམ་དག་དངོས་སོ། ། དང་པོ་ནི། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་གཟི་བརྗིད་ཅན་འོད་ཟེར་འབར་བ་ཡི་འོད་ཀྱི་འཕྲེང་བ་འཁྲུགས་པ་ལ་ལྷ་མོ་ལྟོས་ཤིག རིན་པོ་ཆེ་དེ་ཤུན་པ་མ་བཤུས་ཤིང་མིག་མ་ཕུག་པས་ནི་ཕན་པའི་སྦྱོར་བ་དང་བྲལ་བར་འགྱུར་ལ།
ཤུན་པ་བཤུས་ནས་ཕྱིས་གད་གདར་བྱས་ཤིང་མིག་ཕུག་པས་ནི་དགོས་འདོད་འབྱུང་བའི་དགའ་བ་སྦྱིན་པ་པོ་ཡིན་པ་དེ་ལྟར་འཁོར་བའི་ཆོས་འདོད་པའི་ཡོན་ཏན་ལྔ་དང་ལྡན་པའི་རིན་པོ་ཆེ་ཉིད་མ་དག་པ་སྟེ་ཐབས་ཀྱིས་མ་ཟིན་ན་ནི་དུག་ཏུ་འགྲོ་སྟེ་འཁོར་བའི་སྡུག་བསྔལ་སྐྱེད་པར་བྱེད། དག་པ་སྟེ་ཐབས་མཁས་ཀྱིས་ཟིན་ན་བདུད་རྩི་ལྟ་བུར་འགྱུར་ཏེ་རྣམ་པར་གྲོལ་བའི་བདེ་བ་སྐྱེད་པར་བྱེད་དོ། ། ཞེས་པ་ལ་རིན་ཆེན་སོགས་སོ། ། གཉིས་པ་ནི། འཁོར་བའི་རྣམ་པས་མ་དག་པའི་ཆོས་རྣམས་ཧེ་རུ་ཀའི་རྣམ་པར་བསྒོམས་པས་འགྲོ་བ་འཁོར་བ་ལས་བསྒྲོལ་བའི་ཐབས་ཀྱི་གཙོ་བོ་ཉིད་ཡིན་པས་རྣམ་དག་དང་བཅས་པའི་ཧེ་རུ་ཀ་གང་གི་གཟུགས་ཀྱིས་སྒོམ་པས། བདག་དང་དངོས་པོ་ཐམས་ཅད་ལྷར་འགྱུར་བ་ཉིད་དེ་ནི་སྟོན་པ་ང་ཡིས་སྨྲ་ཡི་ཉོན་ཅིག ཅེས་པ་ལ་འཁོར་བའི་སོགས་སོ། ། གསུམ་པ་རྣམ་དག་དངོས་ནི་ཧེ་རུ་ཀའི་སྤྱན་དམར་པོ་ནི་དམིགས་པ་མེད་པའི་སྙིང་རྗེའི་ངོ་བོ་སེམས་ཅན་གྱི་དོན་ལ་རྗེས་སུ་ཆགས་པ་མཚོན་ལ། སྐུ་དང་ཡན་ལག་ནག་པོ་ནི་བྱམས་པའི་ཐུགས་ལས་གཞན་དུ་མི་འགྱུར་བ་མཚོན། ཟང་ཟིང་གི་སྦྱིན་པ་ལ་སོགས་པ་བསྡུ་བའི་དངོས་པོ་བཞི་མཚོན་པ་ཡིས་ནི་ཞབས་ནི་རྣམ་པ་བཞི་ཞེས་བརྗོད།
ཞལ་བརྒྱད་ཀྱིས་ནི་འཇིག་རྟེན་པའི་རྣམ་པར་ཐར་པ་གཟུགས་ཅན་གཟུགས་ལ་བལྟ་བ་སོགས་བརྒྱད་དང་། འཇིག་རྟེན་ལས་འདས་པའི་རྣམ་པར་ཐར་པ་འཕགས་ལམ་ཡན་ལག་བརྒྱད་དང་། མཐར་ཐུག་སངས་རྒྱས་ཉིད་ཀྱི་རྣམ་ཐར་དབང་ཕྱུག་བརྒྱད་མཚོན་ཞིང་། ཕྱག་བཅུ་དྲུག་ནི་ནང་དང་ཕྱི་སྟོང་པ་ཉིད་ལ་སོགས་པ་སྟོང་ཉིད་བཅུ་དྲུག་ཉིད་མཚོན། གུག་སྐྱེད་དེ་རྒྱན་ཕྱག་རྒྱ་ལྔའམ་དྲུག་རྣམས་ཀྱིས་ནི་སངས་རྒྱས་ལྔའམ་དྲུག་མཚོན་ཞིང་དེ་དག་གི་ངོ་བོ་ཡང་ཡིན་ལ། ཁྲོ་བོའི་ཆ་ལུགས་ཉིད་དུ་བཞུགས་པ་ནི་གདུག་པ་ཅན་འདུལ་བའི་ཕྱིར་ཡིན་ནོ། ། དེ་བཞིན་དུ་ཤ་དག་པར་བྱེད་པ་ཡིས་ལྷ་མོ་པུཀྐ་སི་རུ་བྱ། ཁྲག་གིས་དག་པ་ཡིས་རི་ཁྲོད་མ། གདོལ་བ་མོ་ནི་ཁུ་བ་དག་པར་བརྗོད། གཡུང་མོ་ནི་རྐང་དམར་དང་ཚིལ་བུ་དག་པ་ཡིན་ཞིང་།
ལྤགས་པ་རིམ་པ་བདུན་ནི་དྲན་པ་ཡང་དག་ལ་སོགས་པ་བྱང་ཆུབ་ཡན་ལག་བདུན་དང་། རུས་པ་མགོ་དང་། རྐང་པ་དང་། ཚིགས་པ་དང་། རྩིབ་མ་དང་བཞི་ནི་སྡུག་བསྔལ་ལ་སོགས་པའི་འཕགས་པའི་བདེན་པ་བཞི་པོ་ཉིད་དོ། ། ཞེས་པ་ལ་སྙིང་རྗེའི་སྤྱན་ནི་ཞེས་པ་ནས་བདེན་པ་བཞི་པོ་ཉིད། ཅེས་པའི་བར་བྱུང་། གསུམ་པ་སྔགས་བཏུ་བ་ལ་གཉིས། དང་པོ་ནི། བདག་མེད་མས་གསོལ་བ།
ཡིད་སྐྱོབ་པར་བྱེད་པའི་སྔགས་བཏུ་བའི་ཚུལ་ནི་ཇི་ལྟར་འགྱུར། བཏུས་པ་གང་གིས་སྔགས་ཀྱིས་སྐྱེ་བོ་ཡིས་ཕྱག་ཆེན་ནམ་རེངས་པ་སོགས་ཀྱི་ལས་ཀྱི་དངོས་གྲུབ་ཐོབ་པར་འགྱུར་བ་ཉིད། ཀྱེ་བདེ་བ་ཆེན་པོ་རྡོ་རྗེ་འཆང་ཞེས་བོས་ནས་བཤད་དུ་གསོལ། ཞེས་པ་ལ་བདག་མེད་མས་གསོལ་བ་སོགས་སོ། ། གཉིས་པ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་མཉན་པར་གདམས་པ་ནི། ཞུས་པའི་རྗེས་དེ་ནས་བཅོམ་ལྡན་འདས་མི་ཕྱེད་པའི་ཡེ་ཤེས་ལྔ་དང་ལྡན་པས་རྡོ་རྗེ་ཅན་ཆེན་པོ། རྣམ་པར་མི་རྟོག་པས་རྡོ་རྗེ་སྙིང་པོ་སྟེ།
དེའི་བདག་ཉིད་ཀྱི་སྐུ་སེམས་ཅན་ཀུན་གྱི་དོན་མཛད་པས་གཟི་བརྗིད་ཆེན་པོས་བཀའ་སྩལ་པ། སྐལ་ངན་གྱི་ཡུལ་མིན་པའི་བརྡས་བཤད་པ་མ་གཏོགས་པར་ཐེ་ཚོམ་མེད་པར་ཤེས་མི་ནུས་པའི་སྔགས་བཏུ་བའི་ཚུལ་ནི་བདག་མེད་མ་ཁྱོད་ལ་རྡོ་རྗེ་ཅན་ངས་བཤད་ཀྱིས་ཀུན་རྫོབ་ཀྱི་བདག་ཉིད་ཀྱི་ལྷ་མོ་དོན་དམ་བདེན་པའི་བདག་ཉིད་ཀྱི་ཤེས་རབ་ཆེན་མོ་ཁྱོད་ཉོན་ཅིག་པའོ། ། ཞེས་པ་ལ་དེ་ནས་བཅོམ་ལྡན་སོགས་སོ། ། གཉིས་པ་དོན་དངོས་ལ་བདུན། ལས་ཀྱི་སྔགས་བདུན། ཀུ་རུ་ཀུལླེ། ཧེ་རུ་ཀ་བཞི། གྲོང་ཁྱེར་དཀྲུག་པ། ས་སྦྱངས་པ། ཁ་ཟས་བྱིན་གྱིས་བརླབས་པ།
གཏོར་མའི་སྔགས་སོ། ། དང་པོ་ལས་ཀྱི་སྔགས་བདུན་གྱི་དང་པོ་ནི། དང་པོར་རྣམ་པར་སྣང་མཛད་ཀྱི་ས་བོན་ཨོཾ་ཡིག་རྣམ་པར་སྦྱིན། དེ་རྗེས་ཨུཤྨ་རྣམས་ཀྱི་བཞི་པ་ཧ་ལ། པུཀྐ་སིའི་ས་བོན་དབྱངས་ཡིག་དྲུག་པ་ཨཱུ་ཡིག་གིས་བརྒྱན་མགོ་བོར་སྟོང་པ་ཐིག་ལེས་མནན། མཐར་ནི་སྭཱཧཱ་སྦྱར་བས་ཨོཾ་ཧཱུྃ་སྭཱཧཱ། ཞེས་པ་སྟེ། ཡི་གེ་རྣམས་མདོག་དཀར་པོར་བསམས་ཏེ་སྔགས་འདིས་ནི་སྔོན་དུ་བར་མ་ཆད་དུ་བསྙེན་པ་འབུམ་བཟླས་གྱི་བར་བྱས་པས་ནི་འགྲོ་བ་རྟག་ཏུ་རེངས་པ་དང་གཡོ་བ་མེད་པར་བྱེད་དོ། ། ཞེས་པ་ལ་དང་པོར་རྣམ་པར་སྣང་མཛད་སོགས་སོ། ། གཉིས་པ་ནི།
དང་པོར་ཡི་གེའི་བདག་པོ་ཨོཾ་ཡིག་བཞག་གོ ། དེ་རྗེས་མཁའ་སྤྱོད་མ་དབྱངས་བཅོ་ལྔ་པ་ཨྃ་ཡིག་དང་། དེ་ནས་མཐར་ནི་སྭཱཧཱ་སྦྱར་བར་བྱས་ནས་ཨོཾ་ཨྃ་སྭཱཧཱ་ཞེས་པ་སྟེ་མདོག་དམར་པོ་འབུམ་བཟླས་ནས་སྐྱེས་པ་བུད་མེད་ཀྱི་སྐྱེ་གནས་གཉིས་ལ་སྦྱར་བས་ནི་སངས་རྒྱས་ཡེ་ཤེས་ལྔ་པོ་རྣམས་ཀྱང་དབང་དུ་བྱེད་དོ། ། ཞེས་པ་ལ་དང་པོར་ཡི་གེའི་བདག་པོ་སོགས་སོ། ། གསུམ་པ་ནི། རིག་བྱེད་རྣམས་ཀྱི་དང་པོ་ཨྃ་ཡིག་སྦྱིན། སྡེ་ཚན་དང་པོ་ཡི་ནི་གཉིས་པ་ཁ་ལ་སྟོང་པ་ཐིག་ལེ་དང་བཅས་ཤིང་མཐར་ནི་སྭཱཧཱ་སྦྱར་བ་ཨོཾ་ཁཾ་སྭཱཧཱ་ཞེས་ཏེ། དུ་བའི་མདོག་ཅན་འབུམ་བཟླས་ལ་བསྐྲད་པའི་ལས་ལ་སྦྱར་ན་སངས་རྒྱས་ཀྱང་སྐྲོད་པར་བྱེད་དོ། ། ཤེས་རབ་ཅན་ཞེས་བདག་མེད་མ་ལ་བོས་ནས་བསྟན་པའོ། ། ཞེས་པ་ལ་རིག་བྱེད་རྣམས་ཀྱིས་དང་པོ་སོགས་སོ། །
བཞི་པ་ནི། དང་པོར་རྣམ་པར་སྣང་མཛད་ཨོཾ་སྦྱིན། སྡེ་ཚན་གཉིས་པ་ཡི་ནི་གསུམ་པ་ཛ་ལ་འོག་ཏུ་ར་དང་ལྡན་ཞིང་མགོར་ཆུ་མའི་ས་བོན་དབྱངས་བཞི་པ་ཨཱིས་བརྒྱན་ཅིང་སྟེང་དུ་སྟོང་པ་ཐིག་ལེ་དང་བཅས་པ་ལ་མཐར་སྭཱཧཱ་ཡང་དག་པར་ལྡན་པར་སྦྱར་བ་ཨོཾ་ཛྲིཾ་སྭཱཧཱ་ཞེས་པ་མདོག་ནག་པོ་འབུམ་བཟླས་པས་མི་རྣམས་ཐམས་ཅད་སྡང་བ་སྟེ་འབྱེད་པར་བྱེད་པའི་ལས་འགྲུབ་བོ། ། ཞེས་པ་ལ་དང་པོར་རྣམ་པར་སྣང་མཛད་སོགས་སོ། ། ལྔ་པ་ནི། དང་པོ་ཡི་གེའི་དབང་ཕྱུག་ཨོཾ་བཞག སྡེ་ཚན་ལྔ་པ་ཉིད་ཀྱི་གསུམ་པ་བ་ལ། སྟོང་པ་ཐིག་ལེ་དང་བཅས་ཤིང་རྡོ་རྗེ་མཁའ་འགྲོ་མའི་ས་བོན་དབྱངས་ལྔ་པ་ཨུ་ཡིག་དང་ལྡན་ཞིང་མཐར་སྭཱཧཱ་སྦྱར་བ་ཨོཾ་བུྃ་སྭཱཧཱ་ཞེས་ཏེ་མདོག་ནག་པོ་མངོན་སྤྱོད་ཀྱི་ལས་ཆེན་པོ་ལ་སྦྱར་བར་བྱའོ། ། ཞེས་པ་ལ་དང་པོར་ཡི་གེ་དབང་ཕྱུག་སོགས་སོ། ། དྲུག་པ་ནི།
ཡང་ནི་ཡི་གེའི་ཐུ་བོ་ཨོཾ་སྦྱིན་ཞིང་། དེ་ནས་ཧཱུྃ་ཡིག་དང་མཐར་ནི་སྭཱཧཱ། སྦྱར་བ་ཨོཾ་ཧཱུྃ་སྭཱཧཱ་ཞེས་ཏེ་མདོག་ཁྲག་དང་འདྲ་བ་ཡི་དམར་པོ་བསྒོམས་ཏེ་འདིས་ལྷའི་བུ་མོ་ཐིག་ལེ་མཆོག་མ་དང་། དགའ་བཟང་མ་སོགས་རྟག་ཏུ་འགུགས་པར་བྱེད་པའི་ལས་ལ་སྦྱར་རོ། ། ཞེས་པ་ལ་ཡང་ནི་ཡི་གེའི་ཐུ་བོ་སོགས་སོ། ། བདུན་པ་ནི། གཏི་མུག་རིགས་སྣང་མཛད་ཀྱི་ས་བོན་ཨོཾ་ནི་དང་པོར་སྦྱིན། གྷུཿཡིག་ཚེག་དྲག་དང་བཅས་པ་ནི་ཡང་དག་པར་རབ་ཏུ་སྦྱར་བ་མཐར་ནི་སྭཱཧཱ་ཡང་བཞག་པར་བྱས་ནས། ཨོཾ་གྷུཿསྭཱཧཱ་ཞེས་ཏེ་མདོག་ནག་པོ་ལྷ་དང་མི་རྣམས་གསོད་པར་བྱེད་པའི་ལས་ལ་སྦྱར་རོ། ། འདི་སྣང་མཛད་ལ་འབུམ་བཟླས་པ་ནི་སྔོན་དུ་བསྙེན་པའོ། །
ཞེས་པ་ལ་གཏི་མུག་རིགས་སོགས་སོ། ། གཉིས་པ་ནི། ཀུ་རུ་ཀུ་ལླེའི་སྔགས་ནི་དང་པོར་ཏེ་ཐོག་མར་རྣམ་པར་སྣང་མཛད་ཨོཾ་བཞག སྡེ་ཚན་དང་པོ་ཉིད་ཀྱི་དང་པོ་ཀ་ལ། རྡོ་རྗེ་མཁའ་འགྲོ་མའི་ས་བོན་ཨུ་ཡིག་དང་ལྡན་ཏེ། སྡེ་ཚན་ཀུན་གྱི་མཐར་གནས་པའི་སྡེའི་གཉིས་པ་ར་ལ། རྡོ་རྗེ་མཁའ་འགྲོ་མའི་ཨུ་ཡིག་དང་ལྡན་ཡང་ནི་སྡེ་ཚན་དང་པོའི་རྩེ་མོ་ཀ་ལ། རྡོ་རྗེ་མཁའ་འགྲོ་མའི་ས་བོན་ཨུ་ཡིག་དང་ལྡན་ཞིང་། མཐར་གནས་པའི་གསུམ་པ་ལ་ཡིག་ལ་ཡང་ནི་ལ་དེ་ཉིད་དང་ཡང་དག་པར་ལྡན་པ་ལླ་སྟེ་སྟེང་དུ་ཆོམ་རྐུན་མའི་ས་བོན་དབྱངས་བཅུ་དྲུག་པ་ཨེ་ཡིག་བརྒྱན་དེ་རྗེས་ཧྲིཿཡི། ཚེག་དྲག་དང་བཅས་པའི་རྣམ་པ་སྟེ་ཡི་གེ་སྦྱར་བ་དང་།
མཐར་ཡང་སྭཱཧཱ་སྤྱོད་པ་སྟེ་ཨོཾ་ཀུ་རུ་ཀུལླེ་ཧྲིཿསྭཱཧཱ་ཞེས་པ་སྟེ། ཀུ་རུ་ཀུལླེའི་སྔགས་སོ། ། འདི་ཁྲི་སོགས་བཟླས་པས་དབང་དུ་བྱེད་པའི་ལས་འགྲུབ་བོ། ། ཞེས་པ་ལ་དང་པོར་རྣམ་པར་སྣང་མཛད་སོགས་སོ། ། གསུམ་པ་ཧེ་རུ་ཀ་བཞིའི་སྔགས་ནི། ཨོཾ་ཡིག་ནི་དང་པོ་དང་། སྡེ་ཚན་བཞི་པའི་གསུམ་པ་ད་ལ། ཆོམ་རྐུན་མའི་ས་བོན་ཨེ་ཡིས་བརྒྱན། མཐར་གནས་པའི་བཞི་པ་ཝ་ཡིག་ལ་པི་ཙུ་བཛྲའི་ཚིག་སྦྱར་བ་དང་། ཨུཥྨ་རྣམས་ཀྱི་བཞི་པ་ཧ་ཡིག་ལ་པུཀྐ་སཱི་ས་བོན་དབྱངས་དྲུག་པ་ཨཱུ་ཡིས་རྣམ་པར་བརྒྱན་ནས་སྟོང་པ་ཐིག་ལེས་མནན་ཞིང་སུམ་འགྱུར་དུ་འདྲེས་པས་ཧཱུྃ་གསུམ་པ་ཉིད་དེ།
སྡེ་ཚན་ལྔ་པ་ཡི་ནི་གཉིས་པ་ཕ་དང་། དེ་ནས། གསུམ་པའི་དང་པོ་ཊ་སྟེ་སྲོག་མེད་དང་། མཐར་སྭཱཧཱ་སྦྱར་བ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་པ་སྟེ། ཀྱཻ་རྡོ་རྗེ་ཕྱག་བཅུ་དྲུག་པའི་སྙིང་པོའོ། ། སྣང་མཛད་ཀྱི་ས་བོན་ཨོཾ་ཡིག་དང་པོ་དང་། ཛྭ་ལ་གཉིས་སྦྱར་ནས་སྡེ་ཚན་ལྔ་པའི་བཞི་པ་བྷ་ཡིག་ལ་མཐར་གནས་རྣམས་ཀྱི་དང་པོ་ཡ་དང་ལྡན། སྟེང་དུ་གྷསྨ་རིའི་ས་བོན་དབྱངས་བཅུ་གསུམ་པ་ཨོས་ནི་རྣམ་པར་བརྒྱན། ཨུཤྨ་མ་རྣམས་ཀྱི་བཞི་པ་ཧ་ལ།
རྡོ་རྗེ་མཁའ་འགྲོ་མ་ཨུ་ཡིས་བརྒྱན། སྟོང་པ་ཐིག་ལེས་མནན་ཞིང་སུམ་འགྱུར་དུ་འདྲེས་པས་ཧཱུྃ་ཐུང་གསུམ་ཉིད། ལྔ་པ་ཡི་ནི་གཉིས་པ་ཕ་དང་གསུམ་པའི་དང་པོ་ཊ་དང་མཐར་སྭཱཧཱ་སྦྱར་བ། ཨོཾ་ཛྭ་ལ་ཛྭ་ལ་བྷྱོ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་པ་སྟེ། ཀྱཻ་རྡོ་རྗེ་ཕྱག་བཞི་པའི་སྔགས་སོ། ། དང་པོར་རྣམ་སྣང་ཨོཾ་ཡིག་དང་། སྡེ་ཚན་དང་པོའི་དང་པོ་ཀ ནང་གི་དཀར་མོ་ཨི་ཡིས་བརྒྱན། སྡེ་ཚན་གསུམ་པ་ཉིད་ཀྱི་དང་པོ་ཊ་ལ། ནང་གི་དཀར་མོ་ཨི་ཡིས་རྣམ་པར་བརྒྱན།
ཉིས་འགྱུར་ཏེ་ཀི་ཊི་གཉིས་དང་། སྡེ་ཚན་ལྔ་པའི་གསུམ་པ་བ་དང་། གཉིས་པའི་གསུམ་པ་ཛ་ལ་འོག་ཏུ་མེ་སྟེ་ར་ཡིས་བརྒྱན་ནས་ཧཱུྃ་ཡིག་གི་རྣམ་པ་རིང་པོ་གསུམ་སྦྱར་ནས། སྡེ་ཚན་ལྔ་པ་ཉིད་ཀྱི་གཉིས་པ་ཕ་དང་གསུམ་པའི་དང་པོ་ཊ་སྲོག་མེད་དང་མཐར་སྭཱཧཱ་སྟེ། ཨོཾ་ཀི་ཊི་ཀི་ཊི་བཛྲ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་པ་ཕྱག་དྲུག་པའི་སྔགས་སོ། ། དང་པོར་རྣམ་སྣང་ཨོཾ་དང་། སྡེ་ཚན་བཞི་པའི་དང་པོ་ཏ་ལ། བྱིན་ཟ་སྟེ་ར་མེའི་ཡི་གེའི་འོག་ཏུ། ཡང་དག་ལྡན་པ་རོ་ལངས་མ་ཨཻ་ཡིས་རྣམ་པར་བརྒྱན། སྡེ་ཚན་མཐར་གནས་པ་ཡི་གསུམ་པ་ལ་ལ།
གྷསྨ་རི་ཨོ་ཡིས་རྣམ་པར་བརྒྱན། སྡེ་ཚན་དང་པོ་ཡི་ནི་དང་པོ་ཀ་ལ། མཐར་གནས་པའི་དང་པོ་ཡ་དང་། རྡོ་རྗེ་མ་ཨཱ་ཡིས་རྣམ་པར་བརྒྱན། ཀྵ་ནི་ཆོམ་རྐུམ་མ་ཨེ་ཡིས་བརྒྱན། ལྔ་པ་ཉིད་ཀྱི་དང་པོ་པ་དང་། ཨུཤྨ་རྣམས་ཀྱི་བཞི་པ་ཧ་ལ། རྡོ་རྗེ་མཁའ་འགྲོ་མ་ཨུ་ཡིས་བརྒྱན། སྟོང་པ་ཐིག་ལེས་མནན་ཞིང་གསུམ་འགྱུར་གསུམ་སྟེ་ཕཊ྄་དང་མཐར་ནི་སྭཱཧཱ་ཉིད་སྦྱར་བ་ཨོཾ་ཏྲཻ་ལོཀྱཱ་ཨ་ཀྵེས་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་པ་ཀྱཻ་རྡོ་རྗེ་ཕྱག་གཉིས་པའི་སྔགས་སོ། ། ཞེས་པ་ལ་ཨོཾ་ནི་དང་པོ་སོགས་སོ། །
བཞི་པ་གྲོང་ཁྱེར་དཀྲུག་པའི་སྔགས་ནི། བདག་མེད་མའི་ས་བོན་ཨ་དང་། སྡེ་ཚན་དང་པོའི་དང་པོ་ཀ་དང་། སྡེ་ཚན་གཉིས་པ་ཉིད་ཀྱི་དང་པོ་ཙ་དང་། གསུམ་པ་ཉིད་ཀྱི་དང་པོ་ཊ་དང་། བཞི་པ་ཡི་ནི་དང་པོ་ཏ་དང་། ལྔ་པ་ཡི་ནི་དང་པོ་དང་། མཐར་གནས་རྣམས་ཀྱི་དང་པོ་ཡ་དང་། ཨུཤྨ་སྟེ་དྲོ་བའི་ཡི་གེ་རྣམས་ཀྱི་དང་པོ་ཤ་ཉིད་དེ། དེ་རྣམས་ཀྱི་དང་པོར་རྣམ་སྣང་ཨོཾ་དང་།
མཐར་སྭཱཧཱ་སྟེ། ཨོཾ་ཨ་ཀ་ཙ་ཊ་ཏ་པ་ཡ་ཤ་སྭཱཧཱ་ཞེས་པ་གྲོང་ཁྱེར་དཀྲུག་པའི་སྔགས་ཏེ། དེ་ཉིད་ཀྱི་བཟླས་པ་ནི་འབུམ་མོ་སྟེ་དེ་ཉིད་ཀྱིས་འདོད་པའི་དོན་འགྲུབ་བོ། ། ཞེས་པ་ལ་བདག་མེད་དང་པོའི་སོགས་སོ། ། ལྔ་པ་ས་སྦྱངས་པ་ནི། མཐར་གནས་རྣམས་ཀྱི་གཉིས་པ་ར་དང་། ཀྵའི་རྣམ་པ་སྟེ་ཡི་གེ་ཉིས་འགྱུར་དུ་འདྲེས་པ་ཉིད་དང་། ཧཱུྃ་གི་རྣམ་པ་སྟེ་ཡི་གེ་གསུམ་དང་ལྡན། དང་པོར་རྣམ་སྣང་ཨོཾ་དང་། ཕཊ྄་ཉིད་ཀྱི་རྣམ་པ་སྟེ་ཡི་གེ་སྭཱཧཱའི་ནང་གོང་དུ་བཅུག་པའི་མཐར་སྭཱཧཱ།
སྦྱོར་བ་ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་པ་སྟེ། ས་སྦྱངས་པའི་སྔགས་དང་པོའི་ལེའུ་གཉིས་པར་གསུངས་པ་ཉིད། ཅེས་པ་ལ་མཐར་གནས་རྣམས་ཀྱི་སོགས་སོ། ། དྲུག་པ་ཁ་ཟས་བྱིན་གྱིས་བརླབས་པའི་སྔགས་ནི། དང་པོར་རྣམ་སྣང་ཨོཾ་དང་། དེའི་རྗེས་སུ་རྡོ་རྗེ་མ་ཨཱའི་མཐའ་རུ་ཧཱུྃ་སྦྱར་ཏེ་ཨའི་ཚེག་དྲག་ཕྱིས་པ་ཨོཾ་ཨཱཿཧཱུྃ་ཞེས་བཟའ་བ་དང་བཏུང་བ་བྱིན་གྱིས་བརླབས་པའི་སྔགས་སོ། ། ཞེས་པ་ལ་དང་པོ་རྣམ་སྣང་སོགས་སོ། ། བདུན་པ་གཏོར་མའི་སྔགས་ནི། དང་པོར་རྣམ་སྣང་གི་ས་བོན་ཨོཾ་སྦྱིན་པ་ཉིད་དེ་རྗེས་ཨཱ་ཀཱ་རོ་མུ་ཁྃ་དང་། ཨུཤྨ་རྣམས་ཀྱི་གསུམ་པ་ས་དང་།
མཐར་གནས་པའི་བཞི་པ་ཝ་ཉིད་ནི་དེའི་སྟེང་དུ་མེའི་ས་བོན་ར་ཡིས་རྣམ་པར་བརྒྱན། དེ་ནས་དྷརྨ་ཎྃ་དང་། དེ་རྗེས་རྡོ་རྗེ་མའི་ས་བོན་ཨཱ་བྱིན་ལ། དེ་ནས། དྱ་ནུཏྤན་ནྣ་ཏྭཏ་ཨོཾ་ཨཱཿཧཱུྃ་ཕཊ྄་སྭཱཧཱ་སྦྱར་བ། ཨོཾ་ཨཱ་ཀཱ་རོ་མུ་ཁྃ་སརྦ་དྷརྨ་ཎྃ་ཨཱདྱ་ཨ་ནུཏྤན་ཏྭ་ཏ་ཨོཾ་ཨཱཿཧཱུྃ་ཕཊ྄་སྭཱཧཱ་ཞེས་པ་འབྱུང་པོ་ཐམས་ཅད་ཀྱི་གཏོར་མའི་སྔགས་སོ་སྟེ་བཏུ་བའོ། ། ཞེས་པ་ལ་དང་པོར་རྣམ་སྣང་སོགས་བྱུང་། གཉིས་པ་ལེའུའི་མིང་ནི་ཀྱཻ་རྡོ་རྗེ་ལས་སྔགས་ཨཱ་ལྀ་ཀཱ་ལྀ་ཚོགས་ཀྱི་ཕུང་པོ་ཞོའི་ནང་ནས་མར་བཏུས་པ་བཞིན་དུ་བཏུ་བ་ཞེས་བྱ་བའི་ཚུལ་མངོན་པར་བརྗོད་པའི་ལེའུ་སྟེ་ཤླཽ་ཀ་བཞི་བཅུ་རྩ་ལྔའི་བདག་ཉིད་ཅན་ཏེ་དགུ་པའོ། ། ཞེས་པ་ལ་ཀྱཻ་རྡོ་རྗེ་ལས་སྔགས་བཏུ་བ་སོགས་སོ།། ༈ །།ལེའུ་བཅུ་པ་ལ་འབྲེལ་ནི།
དགུ་པར་སྔགས་གསུངས་ཀྱང་དེའི་དུས་ཀྱི་འཕྲེང་བ་དང་ཁ་ཟས་མ་གསུངས་པས་དེ་བསྟན་པར་བྱ་བའི་ཕྱིར་བཅུ་པ་བཤད་དོ། ། འདི་ལ་གཉིས་ཏེ། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས་ཏེ། བཟླས་པའི་ཡུལ་འཕྲེང་བ་དང་། དེའི་དུས་ཀྱི་ཁ་ཟས་སོ། ། དང་པོ་ལ་གཉིས། མཚམས་སྦྱར་བ་དང་། འཕྲེང་བའི་རྒྱུའོ། །
དང་པོ་ནི། སྔགས་བཏུ་བའི་རྗེས་དེ་ནས་འཁོར་འདས་ཀྱི་ཆོས་ཀུན་ཆོས་ཉིད་ཀྱི་ངོ་བོར་སྡོམ་ཞིང་དབྱེར་མེད་གཅིག་པའི་རང་བཞིན་རྡོ་རྗེ་སེམས་དཔའ་ཞེས་བྱ་བ་གསུངས་ལ། ཚུལ་ཇི་ལྟར་ན་བདག་མེད་མ་ལ་ཙུམྦྷ་ན་མཛད་ནས་བཟླས་པའི་ཡུལ་དང་འཕྲེང་བ་ནི་རབ་ཏུ་དབྱེ་བ་སྟེ་བསྟན་པར་བྱའོ། ། ཞེས་པ་ལ་དེ་ནས་སོགས་སོ། ། གཉིས་པ་ནི། སྔགས་ལེར་གསུངས་པའི་རེངས་པ་སོགས་ལ་འཕྲེང་བ་གང་བསྔགས་སྙམ་ན་ཤེལ་གྱི་འཕྲེང་བ་རྒྱུད་འདིར་བསྟན་པའི་རེངས་པའི་བཟླས་པ་ཉིད་ལ་བསྔགས་ཤིང་། སྤྱིར་ཞི་བའི་ལས་ཀྱང་འགྲུབ། དབང་དུ་བྱེད་པ་ལ་ཙནྡན་དམར་པོ་ཉིད་དང་། ལུང་ཐང་གི་འཕྲེང་བས་ནི་མངོན་སྤྱོད་ཉིད་དང་། ནི་རང་ཤུ་མི་རུས་ཀྱི་འཕྲེང་བས་ནི་སྡང་པ་སྟེ་དབྱེ་བ་ལ་བསྔགས།
དེ་བཞིན་དུ་རྟ་ཡི་རུས་པས་བསྐྲོད་པ་ཉིད་དང་། བྲམ་ཟེའི་རུས་པས་དགུག་པ་ཉིད་དང་། གླང་པོ་ཆེའི་རུས་པས་ཆར་འབེབས་པ་ལ་དང་། མ་ཧེའི་རུས་པ་ཡིས་ཀྱང་བསད་པ་ལ་བསྔགས་སོ། ། ཞེས་པ་ལ་ཤེལ་གྱི་སོགས་སོ། ། གཉིས་པ་བཟའ་བ་ལ་གཉིས། ལས་སོ་སོའི་བཟའ་བ་དང་། ཐུན་མོང་གི་བཟའ་བའོ། ། དང་པོ་ནི། རེངས་པར་བྱ་བའི་ལས་སྒྲུབ་པ་ལ་འོ་མ་ནི་ག་བུར་ཡིན་ཞིང་།
དེས་མཚོན་ནས་བདུད་རྩི་གཞན་བཞི་ཡང་བསྟན་པས་བདུད་རྩི་ལྔའི་བཏུང་བ་ཉིད་དང་། དབང་ལ་བདུད་རྩི་རང་གི་འདུན་པས་ཏེ་གང་འདོད་གཅིག་སྤྱད། བསད་པ་ལ་ནི་རཀྟ་སིཧླ་ཉིད་དང་། དགུག་པ་ལ་ནི་བཞི་མཉམ་སྟེ་དྲི་ཆེན་ཉིད་དང་། སྡུད་པ་ལ་ས་ལུ་སྐྱེས་པ་སྟེ་ཤ་ཆེན་བཟའ་བར་བརྗོད། བསྐྲད་པ་ཉིད་ལ་གླ་རྩི་སྟེ་དྲི་ཆུ་བཏུང་བར་བརྗོད་དོ། ། ཞེས་པ་ལ་རེངས་པར་སོགས་སོ། ། གཉིས་པ་ཐུན་མོང་གི་བཟའ་བ་ནི། རེངས་པ་སོགས་སྒྲུབ་པའི་དུས་ཀྱི་བཟའ་བཏུང་ལ་བདུད་རྩི་ལྔ་ཁོ་ནར་ངེས་སམ་ཞེ་ན། མ་ངེས་ཏེ།
བདུད་རྩི་ལས་ཡང་ན་མཐའ་ན་ཤ་ཡོད་པས་མཐའི་ཤ་ཨ་ཤྭ་རྟའི་ཤ་དང་། ཤྭ་ན་ཞེས་མིང་གི་དང་པོ་ན་ཤ་ཡོད་པས་དང་པོའི་ཤ་སྟེ་ཁྱིའི་ཤ་དང་། ན་ར་ཞེས་ན་དང་པོ་ན་ཡོད་པའི་མིའི་ཤ་དང་། ག་བི་ཞེས་ག་དང་པོ་ན་ཡོད་པ་བ་གླང་གི་ཤ་དང་། ཧསྟི་ཞེས་ཧ་དང་པོ་ན་ཡོད་པ་གླང་པོ་ཆེའི་ཤ་ཉིད་ཀྱང་བདུད་རྩི་ལྔ་དེ་བཞིན་དུ་བཟའ་བ་ཡིན་ནོ། ཞེས་པ་ལ་ཡང་ན་སོགས་སོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་ལས་བཟླས་པའི་ཡུལ་གྱི་འཕྲེང་བ་དང་། དེའི་དུས་ཀྱི་ཁ་ཟས་སྟོན་པའི་ལེའུ་ཞེས་བྱ་བ་སྟེ་བཅུ་པ་ཤླཽ་ཀ་ལྔ་པའོ་ཞེས་པ་ལ་ཀྱཻ་སོགས་སོ།། ༈ །།ལེའུ་བཅུ་གཅིག་པ་ལ་འབྲེལ་ནི།
བཅུ་པ་དེར་བཟའ་བའི་དམ་ཚིག་གི་རྫས་གསུངས་ཀྱང་དེ་སྒྲུབ་པའི་གང་ཟག་དང་། དེ་ལ་མི་སྨད་པའི་དམ་ཚིག་གསལ་བར་མ་གསུངས་པས་དེ་གསལ་བར་བསྟན་པའི་ཕྱིར་བཅུ་གཅིག་པ་བཤད་དོ། ། འདི་འཆད་པ་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། རྒྱུའི་རྒྱུད་རིགས་ལ་ལྟོས་པ་དང་། ཕྱག་རྒྱ་སྟེན་ཚུལ། དང་པོ་ལ་གཉིས། ཞུས་པ་དང་།
ལན་ནོ། ། དང་པོ་ནི། ཀྱཻ་རྡོ་རྗེ་ལ་ཕྱག་གིས་དམ་དུ་འཁྱུད་ཅིང་ཚེམས་ཀྱིས་མ་མཆུ་རབ་ཏུ་བཙིར་ཞིང་ཀུན་དྷུ་རུ་རྒྱུས་མཆོད་ནས་ལུས་ཅན་སྐྱེས་པ་དང་བུད་མེད་རྣམས་ལ་དེ་བཞིན་གཤེགས་པ་ལྔའི་རིགས་རྣམས་ཀྱི་ཁ་དོག་དང་མཚན་མ་གཟུགས་གང་དང་གང་གིས་དེ་བཞིན་གཤེགས་པ་དེ་དང་དེའི་རིགས་ཀྱི་ཕྱོགས་སུ་གཏོགས་པའི་རྟགས། སྟོན་པ་དེ་ལ་བདག་མེད་མས་ཞུས་པའོ། ཞེས་པ་ལ་ཀྱཻ་རྡོ་རྗེ་སོགས་སོ། ། གཉིས་པ་ལན་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཡུམ་གྱི་བྷ་གར་ལིང་ག་བཞག་པའི་བདེ་བའི་མཆོད་པས་མཉེས་ནས་ནི་འཁོར་ལོའི་འདྲེན་པས་འདི་སྐད་གསུངས་ཏེ།
ལུས་ཅན་རང་རང་གི་རིགས་ཀྱི་རྟགས་བཤད་ཀྱི་ལྷ་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ཁྱོད་ཉོན་ཅིག ཅེས་པ་ལ་བྷ་གར་སོགས་སོ། ། གཉིས་པ་ལ་གསུམ། མཚན་མའི་རྟགས། ཁ་དོག་གི་རྟགས། སྐུ་གསུང་ཐུགས་ཀྱི་དམ་ཚིག་གོ ། དང་པོ་ནི། བུད་མེད་དམ་ནི་སྐྱེས་པ་ཡི་ལག་པ་གཡས་གཡོན་གང་གི་སྲིན་ལག་རྩ་བ་ལ་རྡོ་རྗེ་དགུ་པའི་རི་མོ་ཡོད་པར་གྱུར་པ་ནི་མི་བསྐྱོད་པའི་རིགས་མཆོག་ཉིད་ཡིན་ཏེ། དེ་ཡང་བུད་མེད་ཀྱི་ལག་པ་གཡོན་དང་སྐྱེས་པའི་གཡས་ལའོ། ། དེ་བཞིན་དུ་རྣམ་པར་སྣང་མཛད་ཀྱི་རྟགས་ནི་འཁོར་ལོའི་རི་མོ་ཡོད་པར་འགྱུར་བ་དང་།
དཔག་མེད་མགོན་གྱི་རྟགས་ནི་འདམ་སྐྱེས་ཏེ་པདྨའི་རི་མོ་ཡོད་པ་ཉིད་དང་། རིན་ཆེན་འབྱུང་ལྡན་གྱི་རྟགས་ནི་རིན་ཆེན་གྱི་རི་མོ་ཉིད་དང་། ལས་ཀྱི་རིགས་ཀྱི་དོན་ཡོད་གྲུབ་པའི་རྟགས་ནི་རལ་གྲིའི་རི་མོ་ཡོད་པ་ཉིད་དོ། ། ཞེས་པ་ལ་བུད་མེད་དམ་ནི་སོགས་སོ། ། གཉིས་པ་ཁ་དོག་གི་རྟགས་ནི། རྣལ་འབྱོར་པ་དང་རྣལ་འབྱོར་མ་གང་ཞེ་སྡང་ཆེ་ཞིང་ཁ་དོག་ནག་པོར་སྣང་བ་ཤས་ཆེ་བ་དེ་ཡི་ལྷ་ནི་མི་བསྐྱོད་པ་དང་། རྣལ་འབྱོར་པ་གང་གཏི་མུག་ཆེ་ཞིང་ཁ་དོག་དཀར་པོ་ཤས་ཆེ་བ་དེའི་ལྷ་ནི་རྣམ་པར་སྣང་མཛད་དང་། རྣལ་འབྱོར་པ་གང་ཕྲག་དོག་ཆེ་ཞིང་སྔོ་བསངས་ཤས་ཆེ་བ་དེ་ཡི་ལྷ་ནི་དོན་ཡོད་གྲུབ་པ་ཉིད་དང་། རྣལ་འབྱོར་པ་གང་ང་རྒྱལ་དང་སེར་སྣ་ཆེ་ཞིང་སེར་པོ་ཤས་ཆེ་བ་དེ་ཡི་རིགས་ཀྱི་ལྷ་ནི་རིན་ཆེན་བདག་པོ་དང་། རྣལ་འབྱོར་པ་གང་ཆགས་པ་ཆེ་ཞིང་ཁ་དོག་དཀར་དམར་འདྲེས་པ་ཉིད་ཀྱི་རིགས་ཀྱི་ལྷ་ནིའོད་དཔག་མེད་པ་དང་།
རྣལ་འབྱོར་བ་གང་དཀར་པོ་དང་སེར་པོ་འདྲེས་པ་དེ་ནི་རྡོ་རྗེ་སེམས་དཔའི་རིགས་སུ་འགྱུར་ཏེ་ཁ་དོག་གི་རྟགས་སོ། ། ཞེས་པ་ལ་རྣལ་འབྱོར་པ་གང་སོགས་སོ། ། གསུམ་པ་དམ་ཚིག་ནི། ལམ་དུས་ཀྱི་སྐྱེ་བོ་རྣལ་འབྱོར་མཐར་ཕྱིན་པར་འདོད་པས་རང་ཉིད་ང་རྒྱལ་མི་བཅག་པ་སྟེ་སེམས་ཞུམ་པར་མི་བྱ་ཞིང་སེམས་ཅན་གཞན་ཀུན་ལ་ཡང་བརྙས་པའི་ཐོ་མི་རྩོམ་སེམས་ཅན་རང་གཞན་ཀུན་དོན་དམ་པར་རང་བཞིན་གྱི་སངས་རྒྱས་ཡིན་པ་དང་། ཀུན་རྫོབ་ཏུའང་མཚན་མ་དང་ཁ་དོག་གི་སྒོ་ནས་རིགས་སོ་སོའི་གཟུགས་སུ་གནས་ནས་ནི་སེམས་ཅན་དེ་རྣམས་བདེ་གཤེགས་ལྔའམ་དྲུག་གི་རིགས་སུ་འགྱུར་རོ། ། བུད་མེད་རྣམས་ཀྱི་རིགས་སོ་སོས་མཚོན་པའི་མཚན་ཉིད་ནི་ཇི་ལྟར་སྐྱེས་པ་ལའང་ཇི་ལྟ་བ་དེ་བཞིན་ནོ་དང་། ཀུན་རྫོབ་ཐ་སྙད་ཀྱི་ཚུལ་ལས་ནི་སངས་རྒྱས་དེ་དང་དེའི་རིགས་སུའང་ཁ་དོག་དང་མཚན་མ་དེ་དང་དེ་ལྡན་པའི་སེམས་ཅན་དེ་རྣམས་འགྱུར་རོ། ། ཞེས་པ་ལ་སྐྱེ་བོ་སོགས་སོ། ། གཉིས་པ་ཕྱག་རྒྱ་བསྟེན་པའི་ཚུལ་ལ་གཉིས། མཆོད་པས་མཉེས་ཏེ་མཉན་པར་གདམས་པ་དང་།
དོན་དངོས་སོ། ། དང་པོ་ནི། བྷ་གར་ལིང་གས་ཙུམྦྷ་ནས་མཆོད་པ་མཛད་ནས། དེ་ནས་དེ་ལ་རྡོ་རྗེ་འཆང་ཆེན་པོ་ཧེ་རུ་ཀ་མཉེས་ནས་དཀྱིལ་འཁོར་འཁོར་ལོའི་ཐབས་སྟོན་པ་བདག་མེད་མ་ཡིས་གོ་བར་མཛད་པའི་ཕྱིར་ལྷ་མོ་རབ་ཏུ་མཆོད་པ་ཁྱོད་ཉོན་ཅིག ཅེས་པ་ལ་བྷ་གར་སོགས་སོ། ། གཉིས་པ་དོན་དངོས་ལའང་། གང་དུ་བསྟེན་པའི་གནས། ཇི་ལྟར་བསྟེན་པའི་ཚུལ། དེ་ལྟར་བསྟེན་པའི་ཕན་ཡོན། བྱང་ཆུབ་ཀྱི་སེམས་སྒྲུབ་པའི་རིམ་གྲོའོ། །
དང་པོ་ནི། གནས་ནགས་ཚལ་དང་། སྐྱེ་བོ་མེད་པའི་དབེན་གནས་དང་། དང་པོ་ནས་གོམས་གནས་བདག་གི་ཁྱིམ་གྱི་ནང་དུ་ཡང་དཀྱིལ་འཁོར་འཁོར་ལོའི་ལམ་བསྒོམ་མོ། ། ཞེས་པ་ལ་ཚལ་དང་སོགས་སོ། ། གཉིས་པ་ནི། དེ་ལྟ་བུའི་གནས་སུ་ལུས་གཅེར་བུར་གྱུར་པས་ཕྱག་རྒྱ་ཆེ་སྟེ་ཐབས་ཤེས་ལྷའི་སྐུར་བྱས་ནས་རྣལ་འབྱོར་པ་འདུ་ཤེས་གསུམ་ལྡན་གྱི་ཐབས་རིགས་པས་ཕྱག་རྒྱ་རྣམས་རྟག་ཏུ་སྙོམས་འཇུག་གིས་མཆོད་དོ། ། དེའི་ཚུལ་ནི་སྐད་ཅིག་དང་པོ་ལ་ཙུམྦྷ་དང་འཁྱུད་པ་བྱས་ནས་ནི་དེ་བཞིན་དུ་གཉིས་པ་ལ་བྷ་གར་བྷོ་ལས་རིག་པ་ཉིད། གསུམ་པ་ལ་ཐབས་སྐྱེས་པའི་མཐའ་ནི་གཞིབ་པ་ཉིད་དེ་སྲུབ་པ་དང་སྲུབ་པའི་སྦྱོར་བ་དང་། སྐད་ཅིག་དང་པོའི་འཕྲོས་ཕྱག་རྒྱའི་མ་མཆུའི་སྦྲང་རྩི་གཞིབ་པས་བཏུང་བ་ཉིད་དེ།
དེ་ལྟར་བྱས་པས་རྟག་ཏུ་བདེ་བས་རྒྱུད་མྱོས་པའི་མཚན་མ་ལས་གློ་བུར་དུ་བྱང་སེམས་ཉམས་ཀྱི་དོགས་ན་བྷོ་ལ་ལྡན་པའི་ལག་པའི་འཁྲུལ་འཁོར་གྱིས་བྱང་སེམས་ཀྱི་འགྱུར་བ་བཙན་ཐབས་སུ་འགོག་པར་བྱའོ། ། ཁྱོགས་ནི་ཐག་པའི་ཁྲི་ཡིན་ཞིང་འདིའི་རིགས་ཀྱི་འཁྲུལ་འཁོར་བཅུ་དྲུག་དང་། བརླ་ཞེས་བྱ་བ་བརླའི་སྟེང་ནས་འདྲེན་པའི་འཁྲུལ་འཁོར་བཅུ་དྲུག་དང་། སྟེང་ནས་འདྲེན་པའི་ཐག་པ་ལ་བསྟོད་འཇོག་པ་བཀལ་བ་ཞེས་བྱ་བའི་འཁྲུལ་འཁོར་བཅུ་དྲུག དེ་བཞིན་དུ་ཤིན་ཏུ་བཀལ་བ་ཉིད་ཅེས་བྱ་བ་སྔར་བཞིན་ལས་བསྟོད་ཅུང་ཟད་དམའ་བར་འཇོག་པའི་འཁྲུལ་འཁོར་བཅུ་དྲུག་དང་དྲུག་ཅུ་རྩ་བཞིར་འགྱུར་ལ། འཁྲུལ་འཁོར་དེ་ཡིས་བྱང་སེམས་མཉམས་པར་བྱས་ནས་དེའི་བདེ་བ་ཡང་ཡང་རྡོ་རྗེས་འདོད་པ་བྱ་ཞིང་། ཤེས་རབ་དང་ཐབས་སྟེང་དང་འོག་ཏུ་ལྟ་བ་ཉིད་ཀྱི་བྱེ་བྲག་གིས་འཁྲུལ་འཁོར་བརྒྱ་ཉི་ཤུ་རྩ་བརྒྱད་དུ་ཡང་འགྱུར་རོ། ། ཞེས་པ་ལ་གཅེར་བུས་ཞེས་པ་ནས། སྟེང་དང་འོག་ཏུ་ལྟ་བ་ཉིད་ཅེས་པའི་བར་བྱུང་། གསུམ་པ་ཕན་ཡོན་ནི།
ཚུལ་དེ་དག་གིས་དངོས་གྲུབ་རྒྱས་པ་ཐོབ་སྟེ་གནས་སྐབས་སུ་མཚོན་བྱེད་སངས་རྒྱས་ཀུན་དང་མཉམ་ཞིང་། མཐར་ཐུག་མཚོན་བྱ་དོན་གྱི་སངས་རྒྱས་ཐོབ་པར་འགྱུར་རོ། ། ཞེས་པ་ལ་དངོས་གྲུབ་སོགས་སོ། ། བཞི་པ་རིམ་གྲོ་ནི། ཕྱག་རྒྱ་དེ་ལ་འདུ་ཤེས་གསུམ་ལྡན་ལ་སོགས་པའི་སྒོ་ནས་སྙོམས་པར་འཇུག་པ་ལས་བྱུང་བའི་ག་བུར་བཏུང་ཞིང་མྱང་བར་བྱ། ཚུལ་དེ་ལ་ག་བུར་འཕེལ་བའི་རྒྱུ་ཡི་ཕྱིར་ཤ་ནི་ཟ་བ་ཉིད་དུ་བྱ་ཞིང་ཁྱད་པར་དུ་ཡང་ཆང་འཐུང་བ་ཉིད་དོ། ། ཞེས་པ་ལ་དེ་ལ་སོགས་སོ། ། གཉིས་པ་ལེའུའི་མིང་ནི་ལྷན་ཅིག་སྐྱེས་པ་སྔོན་དུ་བྱེད་པའི་དོན་ནམ། ཐབས་ཀྱི་ལེའུ་སྟེ་བཅུ་གཅིག་པ་ཤླཽ་ཀ་བཅོ་ལྔ་པའོ། ། ཞེས་པ་ལ་ཀྱེའི་སོགས་སོ།།
༈ །།ལེའུ་བཅུ་གཉིས་པ་ལ་འབྲེལ་ནི། བཅུ་གཅིག་པར་གྲོལ་ལམ་གསུངས་ཀྱང་དེའི་སྔོན་དུ་སྨིན་པར་བྱ་དགོས་པས་སྨིན་བྱེད་ཀྱི་དབང་བཞི་བསྟན་པར་བྱ་བའི་ཕྱིར་བཅུ་གཉིས་པ་བཤད་དོ། ། འདི་ལ་གསུམ། དབང་བཞིའི་དོན། མཁའ་གསང་བྱིན་གྱིས་བརླབས་པའི་སྔགས། སྐུ་གསུང་ཐུགས་ཀྱིས་བྱིན་གྱིས་བརླབས་པའོ། ། དང་པོ་ལ་གཉིས། མཚམས་སྦྱར་བ་དང་། སོ་སོའི་དོན་ནོ། ། དང་པོ་ནི།
ཕྱག་རྒྱའི་ལམ་གསུངས་པའི་རྗེས་དེ་ནས་སྐུ་གསུང་ཐུགས་ཀྱི་རྡོ་རྗེ་ཅན་གྱིས་དབང་བསྐུར་བ་བཞི་ཡི་དོན་སྟོན་པའི་ཚིགས་བཅད་ནི་བཀའ་སྩལ་པའོ། ། ཞེས་པ་ལ་དེ་ནས་སོགས་པ་རྐང་པ་གཉིས། གཉིས་པ་ལ་བཞི། བུམ་དབང་། གསང་དབང་། ཤེས་རབ་ཡེ་ཤེས། དབང་བཞི་པའོ། ། དང་པོ་ནི། རྡོ་རྗེ་འཆང་ཆེན་པོ་ཤེས་རབ་བཅུ་དྲུག་ལོན་པའི་ན་ཚོད་ཅན་དང་མཉམ་པར་སྦྱོར་བའི་སྐུར་རབ་ཏུ་གནས་པ་རྣལ་འབྱོར་རྒྱུད་ལས་ཁྱད་པར་དུ་འཕགས་པའི་ཕྱག་རྒྱ་སྐུའི་དམ་ཚིག ངེས་དོན་གྱི་རྡོ་རྗེ་མཚོན་པའི་མཚན་མ་རྫས་ཀྱི་རྡོ་རྗེ་ཆེ་ལག་པར་གཏད་ཅིང་བཟུང་སྟེ་ཐོག་མཐའ་མེད་པའི་བྱང་ཆུབ་ཀྱི་སེམས་སྒོམ་པ་ཐུགས་ཀྱི་དམ་ཚིག་ཆེ་དང་།
དྲིལ་བུ་ཆེན་པོ་ལག་པ་གཡོན་པར་བཟུང་སྟེ་སྲིད་པ་ངོ་བོ་ཉིད་དག་པར་སྟོན་པའི་དོན་སྒོམ་པ་གསུང་གི་དམ་ཚིག་སྟེ་སློབ་དཔོན་གྱི་དབང་གི་དངོས་གཞིའི་དམ་ཚིག་གསུམ་སྦྱིན་ནས། དེའི་རྗེས་ལ་བུམ་པའི་ཆུས་སྤྱི་བོ་ནས་དབང་བསྐུར་ནས་དཀྱིལ་འཁོར་གྱི་དེ་ཁོ་ན་ཉིད་ལ་སོགས་པ་བསྟན་པའི་དུས། དེ་རིང་ནས་རྡོ་རྗེ་སློབ་དཔོན་དུ་གྱུར་ཏེ་སློབ་མ་བསྡུ་བ་ཉིད་དུ་གྱིས་ལ་སྣོད་དང་འཚམས་པར་ཤོད་ཅིག་ཅེས་པ་ལ་རྡོ་རྗེ་སོགས་སོ། ། གསང་དབང་ནི། ཇི་ལྟར་འདས་པའི་སངས་རྒྱས་ཀྱཻ་རྡོ་རྗེ་འཆང་ཆེན་པོས་བྱང་ཆུབ་ཀྱི་སྲས་རྣམས་ཕྱོགས་བཅུའི་དེ་བཞིན་གཤེགས་པ་དང་བྱང་ཆུབ་སེམས་དཔའ་ཐམས་ཅད་ལ་ཀུན་རྫོབ་ཞུ་བའི་བདག་ཉིད་ཅན་གྱི་བྱང་ཆུབ་ཀྱི་སེམས་ཀྱིས་དབང་བསྐུར་བས་དམིགས་མེད་ཀྱི་སྙིང་རྗེ་དང་། དོན་དམ་བྱང་སེམས་འཕེལ་ནས་གཞན་དོན་རྒྱུན་མི་ཆད་པ་བྱུང་བ་དེ་བཞིན་དུ་བདག་གིས་རྫས་གསང་བར་གྱུར་པའི་དབང་གིས་ནི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་དབང་བསྐུར་རོ། ། ཞེས་པ་ལ་ཇི་ལྟར་སོགས་སོ། ། ཤེས་རབ་ཡེ་ཤེས་ནི། ཕྱག་རྒྱ་ལྷ་མོ་དགའ་བ་བཞི་སྦྱིན་ཞིང་དེའི་གནས་སྐད་ཅིག་མ་བཞི་འམ་ཡང་ན་ལྷན་ཅིག་སྐྱེས་པའི་ཡེ་ཤེས་སྦྱིན་པ་མ། རི་དྭགས་ཅན་མ་སོགས་སྣ་ཚོགས་གཟུགས་ཅན་ལུས་ངག་ཡིད་གསུམ་ལ་སྐྱོན་མེད་པས་ཡིད་འོང་མ་འདི་ནི་ངོ་མཚར་བས་ལན་གཉིས་སུ་ཁྱེར་ཅིག་ཁྱེར་ཅིག
གང་གིས་ན་སེམས་དཔའ་ཆེན་པོ་ཞེས་གསང་དབང་གི་ཉམས་མྱོང་སྐྱེས་པའི་སློབ་མས་ཁྱེར་ཅིག་ཅེས་བོད་ཅིང་གདམས་ལ། ཅི་བྱེད་ན་ཁྱེར་ལ་སྙོམས་འཇུག་གི་སྒོ་ནས་མཆོད་པ་དག་ཏུ་གྱིས་ཤིག ཅེས་པ་ལ་ལྷ་མོ་སོགས་སོ། ། དབང་བཞི་པ་ནི་དབང་གསུམ་པའི་ལྷན་སྐྱེས་ཀྱི་ཡེ་ཤེས་འདི་ནི་རྟོགས་པར་དཀའ་བས་ཆེས་ཕྲ་ཞིང་རྟོགས་པས་མི་ཕྱེད་པས་རྡོ་རྗེ་མཐའ་དབུས་མེད་པས་ནམ་མཁའི་དཀྱིལ་ལྟ་བུ། ཉོན་མོངས་པའི་རྣམ་རྟོག་དང་བྲལ་བས་རྡུལ་བྲལ། ཐར་པ་སངས་རྒྱས་ཀྱི་གོ་འཕང་སྦྱིན་པར་བྱེད་པས་ཐར་སྦྱིན། གདོད་མ་ནས་མ་སྐྱེས་པས་ཞི་བ་ཉིད། དོན་དེ་དག་ཐ་སྙད་ཀྱིས་བརྗོད་པས་ཤེས་པར་མི་ནུས་པས་ཁྱོད་རང་གིས་རང་ལ་ཡང་ནི་ངེས་ཤེས་སམ་མྱོང་བ་ཁྱད་པར་ཅན་སྐྱེད་ལ་རྟོགས་པ་དེ་ཡིས་རྒྱུན་བསྐྱངས་པས་མཚོན་བྱ་དོན་གྱི་ཡེ་ཤེས་སྐྱེས་ཏེ་རྟོགས་པ་ཀུན་གྱི་ཕྱི་མོའམ་ཕར་གྱུར་པ་སངས་རྒྱས་ཀྱི་ས་མངོན་དུ་གྱིས་ཤིག ཅེས་པ་ལ་ཡེ་ཤེས་འདི་ནི་ཞེས་སོགས་བྱུང་། གཉིས་པ་ནི་ཡབ་ཀྱི་རྡོ་རྗེ་དང་།
ཡུམ་གྱི་པདྨ་བྱིན་གྱིས་བརླབས་པའི་སྔགས་ནི། ཨོཾ་ནི་སྔགས་ཀྱི་མགོ་འདྲེན་པ། པདྨ་ནི་ཤེས་རབ་ཀྱི་ཆོས་འབྱུང་ལ་ཟེར། སུ་ཁ་བདེ་བ། དྷ་ར་འཛིན་པ། མཧཱ་རཱ་ག འདོད་ཆགས་ཆེན་པོ། སུ་ཁ་ད་ད། བདེ་བ་སྟེར་བ། ཙ་ཏུར་ཨ་ནནྡ་དགའ་བ་བཞི།
བྷ་ག་པདྨ། བ་ཤྭ་སྣ་ཚོགས་ཧཱུྃ་གསུམ། ཀ་རྻྃ་བྱ་བ། ཀུ་རུ་མཛོད། ཥཱ་མེ་བདག་གིས། ཨོཾ་གོང་བཞིན། བཛྲ་རྡོ་རྗེ། མཧཱ་དྷེ་ཤ་ཞེ་སྡང་ཆེན་པོ། ཙ་ཏུར་བཞི། ཨ་ནནྡ་དགའ་བ།
དཱ་ཡ་ཀ་སྟེར་བ། ཁ་ག་མཁའ་འགྲོ། མུ་ཁཱཻ་ཀ་ར་གདོང་གཅིག་པ། ནཱ་ཐ་མགོན་པོ། ཧཱུྃ་གསུམ། ཀ་རྻྃ་བྱ་བ། ཀུ་རུ་མཛོད། ཥཱ་མེ་བདག་གི་ཞེས་པའོ། ། ཞེས་པ་ལ་རྡོ་རྗེ་དང་སོགས་སོ། ། གསུམ་པ་ནི།
རང་ལྷར་བསྒོམ་པའི་སྤྱི་བོར་ནི་ཨོཾ་གྱི་རྣམ་པ་བསྒོམས་པས་ལུས་སྐུར་བྱིན་གྱིས་བརླབས། སྙིང་ཁར་ཧཱུྃ་གི་རྣམ་པ་བསྒོམས་པས་ཡིད་ཐུགས་སུ་བྱིན་གྱིས་བརླབས། མགྲིན་པའི་པདྨའི་ཟེའུ་འབྲུ་ལ་ཨའི་རྣམ་པ་བསྒོམས་པས་ངག་གསུང་དུ་བྱིན་གྱིས་བརླབས་པའོ། ། ཞེས་པ་ལ་སྤྱི་བོར་ནི་སོགས་སོ། ། གཉིས་པ་མཚན་སྨོས་པ་ནི། ཀྱཻ་རྡོ་རྗེའི་རྒྱུད་ཀྱི་རྒྱལ་པོ་ཆེན་པོ་སྒྱུ་མ་སྟེ་སྒྱུ་འཕྲུལ་རྣལ་འབྱོར་མས་ཞུས་པའི་བརྟག་པ་ཞེས་བྱ་བ། རྒྱུད་རྒྱས་པ་འབུམ་ཕྲག་ལྔ་པ་བརྟག་པ་སུམ་ཅུ་རྩ་གཉིས་ལས་ཕྱི་མ་གཉིས་ཕྱུང་བ། བརྟག་པ་གཉིས་ཀྱི་བདག་ཉིད་ཐབས་དང་ཤེས་རབ་གཉིས་སུ་མེད་པའི་ཀྱཻ་རྡོ་རྗེ། མཁའ་འགྲོ་མ་སྐུ་གསུམ་གྱི་བདག་ཉིད་ཚོགས་པའམ་སྒྱུ་འཕྲུལ་གྱི་དྲ་བ་སམྦྷ་ར་བདེ་བའི་མཆོག་ཡིན་པས་སྡོམ་པའི་རྒྱུད་ཀྱི་རྒྱལ་པོ་ཆེན་པོ་རྫོགས་སོ། ། ནི་ས་མཔྟ་སྟེ།
ཡི་གེ་ཕྱིས་བསྣན་གྱི་ངེས་ཚིག་གིས། སྃ་མྱག་པྲ་ཏི་ཏ། ཡང་དག་པར་བརྟགས་སོ་ཞེས་བྱའོ། ། ཞེས་པ་ལ་རྒྱུད་ཀྱི་རྒྱལ་པོ་སོགས་བྱུང་། དེ་ལྟ་བུའི་རྒྱུད་ཀྱི་རྒྱལ་པོ་དཔལ་ལྡན་བརྟག་པ་གཉིས་པ་འདི་ཉིད་རྒྱ་གར་འཕགས་པའི་ཡུལ་གྱི་སྃ་ཊི་ཏའི་སྐད་དུ་སྒྱུར་བར་བྱེད་པའི་ལོ་པཎ་སྐྱེས་མཆོག་རྣམས་ལ་བྱས་ཤེས་དྲིན་གཟོ་སྐྱེད་པའི་ཕྱིར་བསྒྱུར་བྱང་སྨོས་པ་ནི་དེ་ལྟར་རྒྱུད་ཀྱི་རྒྱལ་པོ་དཔལ་བརྟག་པ་གཉིས་པ་འདི་ནི་རྒྱ་གར་གྱི་མཁན་པོ་པཎ་ཆེན་གྷ་ཡ་དྷ་ར་དང་། འབྲོག་མི་ལོ་ཙཱ་བ་དགེ་སློང་ཤཱཀྱ་ཡེ་ཤེས་ཀྱིས་མང་མཁར་མུ་གུ་ལུང་གི་ཕུག་ཆེན་བཅུ་གསུམ་གྱི་ནང་ནས། སྒྲ་བསྒྱུར་ལོ་ཙཱ་ཕུག་ཏུ་ལེགས་པར་བསྒྱུར་ཅིང་ཞུས་དག་མཛད་དེ་གཏན་ལ་ཕབ་པ་འདིའི་སྟེང་ནས་དཔལ་ལྡན་ས་སྐྱའི་རྗེ་བཙུན་གོང་མ་རྣམས་ནས་བཟུང་དེང་སང་གི་བར་དུ་འཆད་ཉན་གྱིས་རྒྱུན་མ་ནུབ་པར་མཛད་ཅིང་དར་རྒྱས་སུ་བཞུགས་སོ། ། ཞེས་པ་ལ་རྒྱ་གར་གྱི་མཁན་པོ་གཱ་ཡ་དྷ་ར་སོགས་སོ། ། དེ་དག་གིས་ནི་ཚུལ་བཞི་སྔོན་དུ་འགྲོ་བ་དང་བཅས་པའི་དཔལ་ཀྱཻ་རྡོ་རྗེའི་རྩ་རྒྱུད་བརྟག་པ་གཉིས་པའི་ཚིག་འགྲེལ་རྒྱུད་བཤད་བསྟན་པ་རྒྱས་པའི་ཉིན་བྱེད་ཅེས་བྱ་བ་མ་ལུས་པ་བསྟན་ཟིན་ཏོ།། །། འདིར་སྨྲས་པ།
མ་དྲོས་ལས་འོངས་བཤད་པའི་ཆུ་ཀླུང་བཞི། ། གཅིག་ཏུ་འདྲེས་པའི་ལེགས་བཤད་ཡིད་བཞིན་མཚོ། ། རྣམ་དཔྱོད་ཡངས་པའི་སྣོད་དུ་རྟག་འཁྱིལ་བ། ། ས་སྐྱའི་བླ་ཆེན་ལས་གཞན་སུ་ཡོད་སྨྲོས། ༡ ། མགོན་གང་སྲས་བཅས་གསུང་རབ་ཡིད་བཞིན་ནོར། ། བློ་གྲོས་སྤྱི་གཙུག་མཛེས་པའི་རྒྱན་ཉིད་དུ། ། འཛིན་པ་མང་མོད་བཞེད་གཞུང་ཀུན་དའི་ཚལ། ། བཞེད་ནུས་ངོར་་་་་་ཆེན་ཀུན་དགའ་བཟང་པོ་མུས་་་་་་ཆེན་དཀོན་མཆོག་རྒྱལ་མཚན་ཟླ་བ་གསར་དུ་ཚེས། ༢ །
གང་གི་ཡོངས་རྫོགས་བསྟན་པའི་ས་ཆེན་པོ། ། རྣམ་དཔྱོད་དཔུང་པས་མཐོན་པོར་འདེགས་བཟོད་ཅིང་། ། ས་གསུམ་འགྲོ་དོན་དཔལ་མོ་ལ་ཆགས་པའི། ། སྨྲ་ངན་ལྷ་མིན་དགྲ་བོ་གོ་རམ་རྗེ། ༣ ། དེ་སོགས་རྒྱུད་པར་བཅས་པའི་བཀའ་སྲོལ་རྣམས། ། སྤྱི་དང་ཁྱད་པར་རྒྱུད་གསུམ་བཤད་པའི་སྲོལ། ། དུས་ངན་མཚན་གྱི་ལྷག་མར་ཉེ་བའི་ཚེ། ། གང་གི་རྣམ་དཔྱོད་མཁྱེན་པའི་སྤྱན་ཡངས་པོས། ༤ །
སྔོན་མེད་ལེགས་བཤད་གསར་པའི་འོད་སྣང་བརྒྱ། ། ཅིག་ཆར་སྤྲོས་ཤིང་སྤེལ་བའི་དགེ་མཚན་ལས། ། རྒྱུད་བཤད་མི་ནུབ་དར་མཛད་ཨེ་ཝཾ་པ། ། ཀུན་མཁྱེན་དཀོན་མཆོག་ལྷུན་གྲུབ་བསྟན་པའི་ཉི། ༥ ། དེ་ལྟའི་རྒྱུད་རྒྱལ་བཤད་རྒྱུན་རྟ་ལྗང་ཅན། ། སྲིད་ན་ཕན་བདེའི་ཉོ་ཆང་རིན་གཏའ་མར། ། སྙིང་སྟོབས་སྡིགས་མཛུབ་གཏད་ནས་སྲིད་མཐར་ཡང་། ། འཛིན་བཟོད་ངག་དབང་ཆོས་ཀྱི་གྲགས་པ་དཀར། ༦ །
རྒྱུད་ཕྱོགས་རིས་བསྒྱུར་མིག་བཅས་བཤད་པའི་སྲོལ། ། ལག་པས་མེ་ལ་བསྒོས་བཞིན་ཡོངས་འཛིན་གྱིས། ། ཚུལ་བཞི་སྔོན་འགྲོ་མན་ངག་རྣམ་དྲུག་གི ། རྒྱུད་གསུམ་བཤད་པའི་བདུད་རྩིས་བདག་བློ་ཚིམས། ༧ ། རྩོད་དུས་སྣོད་མིན་བྱང་ལྟའི་བྲག་གི་ཕུག ། ཀུན་རྨོངས་མུན་པ་སྟུག་པོའི་ང་རྒྱལ་བ། ། སྔོན་མེད་ལེགས་བཤད་ཉི་མ་འབུམ་ཕྲག་བརྒྱ། ། ལྷན་ཅིག་ཤར་བས་གཏན་བདེའི་འདབ་བརྒྱ་འཛུམ། ༨ །
ཉི་མའི་གཉེན་གྱིས་ལུང་བསྟན་ཨེ་ཝཾ་པའི། ། རྗེས་འབྲངས་མཁས་དང་གྲུབ་པ་གྲངས་མང་ཡང་། ། རྒྱུད་སྡེའི་བཤད་པ་བསམ་འཕེལ་དབང་གི་རྒྱལ། ། བཤད་ཉན་རྒྱལ་མཚན་མཆོག་གི་རྩེར་བཀོད་ནས། ༩ ། ལེགས་བཤད་འདོད་དགུའི་ཆར་གྱིས་བློ་གསལ་གྱི། ། རེ་བའི་ཡོལ་གོ་ཅིག་ཆར་འགེངས་པ་ལ། ། སྨྲ་བའི་དབང་ཕྱུག་འདི་བས་ལྷག་པ་འམ། ། མཉམ་པ་ཡོད་ན་མགྲིན་པ་གཟེངས་བསྟོད་ཅིག ༡༠ །
རྒྱལ་བ་ཀུན་གྱི་མཁྱེན་བརྩེའི་རང་གཟུགས་ལ། ། ཐུབ་གསུང་དགོངས་འགྲེལ་བཅས་པའི་མགྲིན་པ་ཅན། ། སྨིན་གྲོལ་ནོར་བུའི་བང་མཛོད་འབུམ་འཁྱིལ་བར། ། མཐོང་གང་བདག་ཅག་བྱིས་བློའི་ཉེས་པར་ཟད། ༡༡ ། རྒྱུད་ཀྱི་རྒྱལ་པོ་བརྟག་པ་གཉིས་པ་ཡི། ། ཚིག་འགྲེལ་ཧ་ཅང་རྒྱས་མིན་བསྡུས་མིན་པར། ། བློ་གསལ་ཀུན་ལ་ཉེར་མཁོ་འདི་སྦྱར་བས། ། རང་གིས་རང་བཟོ་གྱི་ནར་བརྗོད་མིན་ཏེ། ༡༢ །
རྗེ་བཙུན་མཆོག་གིས་ལེགས་པར་ཕྱེ་བ་ཡི། ། འགྲེལ་པ་མ་དག་མུན་པའི་སྟོབས་འཕྲོག་ཅིང་། ། དག་པའི་ཆ་ཤས་ཉ་གང་བདུད་རྩིའི་གཟུགས། ། འོད་དཀར་ལྡན་པ་སྤྱི་བོའི་ཐོད་བཞིན་བསྟེན། ༡༣ ། འཕགས་པའི་ཚོགས་ཀྱི་བློ་གྲོས་མ་ལུས་པ། ། གཅིག་ཏུ་སྤུངས་བཞིན་བསྟན་པའི་རྒྱལ་མཚན་ཆེ། ། སྲིད་པའི་རྩེར་བརྒལ་དཔལ་ཡོན་བཟང་པོ་ཡི། ། མཆན་བུའི་འོད་ཀྱིས་མིག་གི་རབ་རིབ་ཕྱིས། ༡༤ །
ཡེ་ཤེས་ཉི་མའི་འོད་ཀྱི་ཟེར་འཕྲེང་འབུམ། ། ཅིག་ཆར་ཤར་བས་མདོ་རྒྱུད་ཡོད་དོ་ཅོག ། རྣམ་དཔྱོད་ཡངས་པའི་མགུལ་གྱི་བུམ་པ་ནས། ། འཆད་པའི་རྒྱལ་མཚན་སྲིད་ན་འགྲན་བྲལ་བ། ༡༥ ། གང་དེའི་གོ་སླའི་ཚིག་འགྲེལ་རྒྱས་པར་ནི། ། སྤྲོས་པ་དེ་ཡང་རྣ་བའི་རྒྱན་བྱས་ཏེ། ། ལུང་རིགས་དཔྱད་པས་དག་པའི་ཆོ་ག་ཡིས། ། བློ་གྲོས་བསྒྲིམས་ཏེ་ཡང་དག་སྨྲས་པར་སེམས། ༡༦ །
དེ་ལྟ་མོད་ཀྱི་བདག་ཉིད་བྱིས་པ་ཡི། ། བློ་མིག་ཉམ་ཆུང་དོན་བྲལ་འགལ་བ་སོགས། ། ཉེས་པ་ཅི་མཆིས་མཆོག་གསུམ་བླ་མ་དང་། ། མཁའ་འགྲོའི་སྤྱན་སྔར་སྡིག་ཀུན་ལྷན་ཅིག་བཤགས། ༡༧ ། ཚུལ་འདིར་འབད་པའི་དགེ་ཚོགས་ཉིན་མོའི་མགོན། ། ལྷག་བསམ་ཤར་རིའི་ཕྲག་པ་ལ་ཞོན་ནས། ། རྨོངས་པའི་མུན་པ་མ་ལུས་དྲུངས་འབྱིན་ཅིང་། ། རྒྱུད་བཤད་འདབ་བརྒྱ་བཞད་པའི་མཐུ་ལྡན་ཤོག ༡༨ །
ཅེས་ཚུལ་བཞི་སྔོན་དུ་འགྲོ་བ་དང་བཅས་པའི་དཔལ་ཀྱཻ་རྡོ་རྗེའི་རྩ་རྒྱུད་བརྟག་པ་གཉིས་པའི་ཚིག་འགྲེལ་རྒྱུད་བཤད་བསྟན་པ་རྒྱས་པའི་ཉིན་བྱེད་ཅེས་པ་འདིའང་། སྙིགས་དུས་ཀྱི་བསྟན་པའི་གསལ་བྱེད་ཀུན་གྱི་གཙུག་རྒྱན་དམ་པ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་ཀྱི་སྲས་མཆོག་རྒྱལ་བའི་རྒྱལ་ཚབ་དམ་པ་འཇམ་མགོན་གྲུབ་པའི་ས་བརྙེས་པ་བསོད་ནམས་དབང་པོའི་ཞལ་སྔ་ནས། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའ་དང་རྣམ་དབྱེར་མ་མཆིས་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ལ་སོགས་ཏེ་ཡོངས་འཛིན་བསླུ་མེད་དམ་པ་དུ་མའི་ཞབས་རྡུལ་སྤྱི་བོས་ལེན་པའི་ས་སྐྱ་པ་རྒྱུད་གསུམ་སྨྲ་བ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་མཁན་ཆེན་ངག་དབང་ཆོས་ཀྱི་གྲགས་པའི་ཞལ་སྔ་ནས་ཀྱིས་གདན་ས་ཆེན་པོ་དཔལ་ལྡན་ས་སྐྱར་དཔལ་ཀྱཻ་རྡོ་རྗེའི་རྒྱུད་གསུམ་གྱི་བཤད་བཀའ་ཟབ་རྒྱས་སུ་གནང་བ་ལེགས་པར་ནོས་པའི་སྐལ་བ་བཟང་པོར་གྱུར་པ་ལ་བརྟེན། རྗེ་བླ་མ་དེ་ཉིད་ཀྱི་གསུང་རྒྱུན་དང་གསུང་རབ་ལ་གཙོ་བོར་བརྟེན་ཞིང་། གཞན་ཡང་བླ་མ་གོང་མའི་གསུང་རབ་ཚད་ལྡན་རྣམས་ལས་ཀྱང་ལེགས་བཤད་ཀྱི་ཆ་བླངས་ནས་རིགས་ཀྱི་བུ་ངག་དབང་བསོད་ནམས་དབང་ཕྱུག་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པར་བསམ་ཞིང་། ཁྱད་པར་ས་སྐྱ་པའི་ཡབ་ཆོས་ཀྱཻ་རྡོ་རྗེའི་རྒྱུད་ཀྱི་བཤད་བཀའ་འདི་མ་ཆད་ཙམ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ། མི་ཤེས་བཞིན་དུ་སྤྱི་བརྟོལ་བསྐྱེད་ནས། རང་གི་བགྲང་བཞི་བཅུ་ཕྲག་ལྔ་དང་ཉག་མ་གཉིས་སུ་སོན་པ་ས་ཕོ་བྱི་བའི་ལོ་ཐ་སྐར་གྱི་ཟླ་བའི་དཀར་པོའི་ཕྱོགས་ཀྱི་ཚེས་ནས་བཟུང་སྟེ་ཟླ་བ་གསུམ་ཙམ་གྱི་བར་དུ་དཔལ་ས་སྐྱའི་བཞི་ཐོག་བླ་བྲང་དུ་རྒྱུད་གསུམ་གྱི་བཤད་བཀའ་རྒྱས་པར་སྤེལ་བའི་ཚེ།
ལེགས་པར་སྦྱར་བའི་ཡི་གེ་པ་ནི་གདོང་དགའ་པ་ཚེའི་རིག་བྱེད་དང་ཡི་གེའི་འདུ་བྱེད་ལ་ཕུལ་དུ་ཕྱིན་པ་བསམ་པ་དོན་ཆེན་མགོ་དཀར་བ་དང་། སྙེ་མོ་བྱེ་མཁར་བ་བཀྲ་ཤིས་དོན་འགྲུབ་དང་། བཀྲ་ཤིས་གྲགས་པ་ཞེས་བྱ་བ་གྲོགས་མཆེད་དང་། ཀུན་དགའ་ཆོས་ཀྱི་སྒྲོན་མེས་གུས་སྤྲོའི་སྒོ་ནས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་ཀྱི། ། སྒྲིབ་ཀུན་བྱང་ནས་དུས་འདིར་ཚེ་རིང་ཞིང་། ། ལུས་བརྟས་དབང་པོ་གསལ་པས་བསྟན་འགྲོའི་དོན། ། མཐའ་རུ་ཕྱིན་ནས་ཕྱི་མ་ལྷན་ཅིག་ཏུ། ། བདེ་བ་ཅན་དུ་སྐྱེས་ནས་ས་ལམ་ཀུན། ། མྱུར་བསྒྲོད་སླར་ཡང་སྤྲུལ་པས་སྲིད་མཐའི་བར། །
ས་སྐྱའི་རྗེ་བཙུན་ཆོས་སྲིད་འཕྲིན་ལས་ཀྱིས། ། གངས་ཅན་ཁྱབ་པར་ནུས་པའི་མཐུ་ལྡན་ཤོག། །། སརྦ་མངྒ་ལཾ། དྷརྨེ་ཨུ་དཱ་ཡ་མསྟུ། ཐམས་ཅད་བཀྲ་ཤིས། ཆོས་འདི་དར་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 442 ཨ་མྱེས་ཞབས། རྩ་རྒྱུད་བརྟག་གཉིས་ཀྱི་ཚིག་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
