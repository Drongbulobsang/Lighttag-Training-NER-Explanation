གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༨
དཔལ་ཀྱཻ་རྡོ་རྗེའི་རྩ་བའི་སྔགས་ཀྱི་རྣམ་པར་བཤད་པ་ཟབ་དོན་རྒྱས་པའི་ཉིན་བྱེད།
༄༅། །དཔལ་ཀྱཻ་རྡོ་རྗེའི་རྩ་བའི་སྔགས་ཀྱི་རྣམ་པར་བཤད་པ་ཟབ་དོན་རྒྱས་པའི་ཉིན་བྱེད་ཅེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཧེ་བཛྲ་ཡེ། དཔལ་ཀྱཻ་རྡོ་རྗེའི་རྩ་བའི་སྔགས་ཀྱི་རྣམ་པར་བཤད་པ་ཟབ་དོན་རྒྱས་པའི་ཉིན་བྱེད་ཅེས་བྱ་བ་བླ་མ་དང་དཔལ་དགེས་མཛད་རྡོ་རྗེ་ལ་ཕྱག་འཚལ་ལོ། ། འགྲོ་ཀུན་དགའ་མཛད་བླ་ཆེན་སྙིང་པོའི་མཚན། ། བསོད་ནམས་ཡེ་ཤེས་རྩེ་མོ་མཐར་སོན་དང་། ། དད་སྒྲོལ་གྲགས་པའི་རྒྱལ་མཚན་འཛིན་པའི་ཞབས། ། ལྔ་རིག་པཎ་ཆེན་འཕགས་མཆོག་ལ་སོགས་རྒྱལ། ། སྙིགས་དུས་རྒྱལ་བའི་བསྟན་ལ་རྒྱལ་བ་ལྟར། ། བཀའ་དྲིན་གཞལ་དུ་མེད་པའི་སྤྲུལ་པའི་སྐུ། ། སྔགས་འཆང་བླ་མ་ཀུན་དགའ་རིན་ཆེན་གྱི། །
རྣམ་ཐར་གང་ལ་བསམ་ཀྱང་སྙིང་ནས་འདུད། ། གང་གི་རིགས་སྲས་དབང་པོའི་མཚན་ཅན་དང་། ། སྔགས་འཆང་རྒྱལ་བའི་རྒྱལ་ཚབ་གྲགས་པའི་མཚན། ། རིགས་ཀུན་ཁྱབ་བདག་མུས་པ་ཆེན་པོ་སོགས། ། རང་གི་རིགས་ཀྱི་ཅོད་པན་མཆོག་རྣམས་བསྔགས། ། རྒྱལ་བ་ཀུན་དངོས་དགའ་བ་བཞི་ཡིས་རྩེན། ། དབང་ཕྱུག་བརྒྱད་ལྡན་ཞལ་བརྒྱད་བཅུ་དྲུག་ཕྱག ། དབུ་སྐྲ་དམར་སེར་གྱེན་བརྫེས་སྐུ་མདོག་གནག ། བཞི་ཡིས་ལྷག་པའི་ཉི་ཤུའི་སྤྱན་དང་ལྡན། ། ཟླ་ཕྱེད་མཆེ་གཙིགས་ཐོད་ཕྲེང་དུ་མ་འཛིན། །
ནང་གི་མ་རུང་ཐུགས་ལྡན་བདེ་ཆེན་དངོས། ། བདག་མེད་བདག་པོ་རྡོ་རྗེ་འཛིན་དེ་ལ། ། བཏུད་ནས་དེ་ཡི་གསང་སྔགས་བྱི་དོར་བགྱི། ། འདིར་དཔལ་བརྟག་པ་གཉིས་པའི་ཕྱི་མའི་ལྔ་པ་ལས། རྗེ་བཙུན་ཀྱཻ་རྡོ་རྗེའི་རྩ་བའི་སྔགས་གསུངས་པ། སྔོན་གྱི་ལོ་ཙཱ་བ་ཆེན་པོ་དག་གིས་ལེགས་པར་བསྒྱུར་མོད་ཀྱང་། རྗེས་འཇུག་གི་གདུལ་བྱ་ཕལ་ཆེར་ལྷའི་སྐད་ལ་བག་ཆགས་ཆུང་ཞིང་བརྡ་སྤྲོད་པའི་བསྟན་བཅོས་མ་མཐོང་བས། གསང་སྔགས་ཕྱིན་ཅི་ལོག་ཏུ་བྲིས་པ་དང་། ཀློག་པ་དང་། བསྒྱུར་བ་མཐོང་ལ།
དེ་ལྟར་བྱས་པས་ནི། རྒྱུད་སྡེ་ནས་གསུངས་པའི་ཚུལ་ལས་འདས་པར་འགྱུར་ཏེ། རྒྱུད་ལས་ཀྱང་། སྒྲ་རིང་བ་དང་བཟང་བ་དང་། ། བཟླས་པ་ཁྲི་ཡི་གསལ་བ་དང་། ། ཞེས་སོགས་ཀྱིས་བྲམ་ཟེ་རིག་བྱེད་འདོན་པ་ལྟར་སྐད་ཀྱི་གཏང་རིགས་ཀློག་པར་གསུངས་པ་དང་། ཡི་གེ་ལྷག་ཆད་དུ་གྱུར་པས་སྔགས་ཀྱི་ནུས་པ་ཉམས་པར་བཤད་དེ། ཡི་གེ་བྲལ་བའི་རིག་པ་བཞིན། ། ཞེས་པའི་ཚིག་ལས་སོ། ། དེས་ན་དེ་དག་ལ་ཕན་པའི་ཕྱིར།
རྩ་བའི་སྔགས་གཏན་ལ་དབབ་པ་ལ་གཉིས། ཡིད་ཆེས་བསྐྱེད་ཕྱིར་འཁྲུལ་མེད་རྒྱུད་ཀྱི་རྒྱ་དཔེ་ལས་ཇི་ལྟར་འབྱུང་བའི་སྔགས་དགོད་པ། དེ་ཉིད་མཁས་པའི་མན་ངག་གིས་གསལ་བར་བརྒྱན་ཏེ་བོད་ཀྱི་སྐད་དུ་གཏན་ལ་དབབ་པའོ། ། དང་པོ་ནི། བརྟག་པ་ཕྱི་མའི་ལེའུ་ལྔ་པའི་རྒྱ་དཔེ་ལས། བེ་དཱ་ནཱ་མཱ་དི་མཉྩཻ་ཝ། ཨརྡྷེནུ་བིནྡུ་བྷུ་ཥི་ཏཾ་་་་་རིག་བྱེད་རྣམས་ཀྱི་དང་པོ་ཉིད། ། ཟླ་ཕྱེད་ཐིག་ལེས་རྣམ་པར་བརྒྱན། ། པཤྩ་དཥྚ་ན་ནཱ་ཡེ་ཏི། པིངྒ་ལོརྡྷ་ཀེ་ཤ་ཝརཏྨ་ནེ་་་་་་དེ་ནས་ཞལ་བརྒྱད་པ་ཞེས་པ་དང་། །
དབུ་སྐྲ་དམར་སེར་གྱེན་དུ་བརྫེས། ཙ་ཏུརྦིངྴ་ཏི་ནེ་ཏྲ་ཡ་ཏ་ད་ནུ། ཥོ་ཌ་ཤ་བྷུ་ཛ་ཡ།་་་་་ ཉི་ཤུ་རྩ་བཞིའི་སྤྱན་ལྡན་པ། ། དེ་རྗེས་ཕྱག་ནི་བཅུ་དྲུག་པ། ཀྲྀཥྞ་ཛི་མུ་ཏ་ཝ་པུ་ཥེ། ཀ་པཱ་ལ་མཱ་ལཱ་ནེ་ཀ་དྷཱ་རི་ཎེ།་་་་་ ཆར་སྤྲིན་ནག་པ་ལྟ་བུའི་སྐུ། ། ཐོད་པའི་ཕྲེང་བ་དུ་མ་འཛིན། ཨ་དྷྱཱཏྨྱ་ཀྲཱུ་ར་ཙིཏྟཱ་ཡ།
ཨརྡྷེནྡུ་དཾ་ཥྚི་ཎེ།་་་་་ ཁོང་ནས་འཁྲུག་པའི་ཐུགས་ལྡན་པ། ། ཟླ་བ་ཕྱེད་པའི་མཆེ་བ་ཅན། མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫཛ་ཡ་གརྫཛ་ཡ།་་་་་ བསད་པར་གྱིས་བསད་པར་གྱིས། གྱིས་གྱིས། སྒྲོགས་སྒྲོགས། ཏརྫཛ་ཡ་ཏརྫཛ་ཡ།
ཤོ་ཥ་ཡ་ཤོ་ཥ་ཡ།་་་་་ རིགས་རིགས། སྐོམས་སྐོམས། སཔྟ་སཱ་ག་རཱན། བནྡྷ་བནྡྷ། ནཱ་གཱཥྚ་ཀཱན།་་་་་ རྒྱ་མཚོ་བདུན་པ་རྣམས། ཆིངས་ཆིངས། ཀླུ་བརྒྱད་པོ་རྣམས། གྲྀཧྞ་གྲྀཧྞ།
ཤ་ཏྲཱུན།་་་་་ ཟུངས་ཟུངས། དགྲ་བོ་རྣམས། ཧ་ཧཱ་ཧི་ཧི་ཧུ་ཧཱུ་ཧེ་ཧཻ་ཧོ་ཧཽ་ཧྃ་ཧ༔ ཕཊ་སྭཱཧཱ་་་་་་ཁོས་གཞི་ཚུགས། ཞེས་འབྱུང་ངོ་། ། འདི་ནི་སྟོན་པས་སྔགས་བཏུ་བའི་སྒོ་ནས་སྔགས་ཀྱི་ཚིག་ལྷག་ཆད་སྤང་པའི་ཕྱིར་ཚིགས་སུ་བཅད་པའི་སྒོ་ནས་གསུངས་པ་ཡིན་ཏེ། རྡོ་རྗེ་ཕྲེང་བ་དང་དགོངས་པ་ལུང་སྟོན་པའི་རྒྱུད་ལ་སོགས་པ་དུ་མ་ལས་སྔགས་ཚིགས་བཅད་ཀྱི་བཏུ་བའི་ཚུལ་འདི་འབྱུང་བ་ཡིན་ནོ། ། སྤྱིར་སྔགས་བཏུ་བ་ལ། ལུས་དང་ཡན་ལག་གིས་བཏུ་བ།
བཟློག་སྟེ་བཏུ་བ། སྤེལ་ཏེ་བཏུ་བ། ཚིགས་སུ་བཅད་པས་བཏུ་བ་དང་བཞི་ཡོད་པ་ལས། འདི་ཕྱི་མའོ། ། དེ་ཡང་། རིག་བྱེད་རྣམས་ཀྱི་དང་པོ་ཉིད། ། ཟླ་ཕྱེད་ཐིག་ལེས་རྣམ་པར་བརྒྱན། ། ཅེས་པས་ཨོཾ་ཡིག་གསུངས་པ་སྟེ། རིག་བྱེད་རྣམས་ཀྱི་དང་པོ་ཞེས་བྱ་བ་འདི་ལ། སློབ་དཔོན་སྦྱངས་དཀའ་ཟླ་བའི་ཞལ་སྔ་ནས།
ངེས་བརྗོད་ཀྱི་རིག་བྱེད་ནི་ཨོ་སྙན་ངག་ནི་ཨུ། སྲིད་སྲུང་ནི་ཨུྃ། མཆོད་སྦྱིན་ནི་ཨ་སྟེ་ཡི་གེ་བཞི་པོའི་ཚད་དུ་འདྲེན་པའོ་ཞེས་གསུངས་སོ། ། ཟླ་བ་ཕྱེད་པ་དང་ནི་ཐིག་ལེ་ནི། རྣམ་པར་བཅད་པ་དང་། རྗེས་སུ་ང་རོ་སྟེ། རྣམ་བཅད་ལས་ཟླ་ཕྱེད་དང་། རྗེས་སུ་ང་རོ་ལས་ཐིག་ལེར་འགྱུར་ཚུལ་དུས་འཁོར་ལས་ཨེ་བྃ་གཟུགས་བསྒྲུབ་ཀྱི་སྐབས་སུ་གསུངས་པ་ལྟ་བུའོ། ། དག་ལྡན་གྱི་དཔེ་གཅིག་ལས། ཟླ་ཕྱེད་དང་ཐིག་ལེ་ནི་ཨྃ་སྟེ།
ཞེས་གསུངས་པ་ལྟར། ཨོཾ་མི་འགྲུབ་སྟེ། གཞན་དུ་ན། ཨོ་ཨ་ཝའོ་ཞེས་འབྱུང་བས་ཨ་ཝྃ་ཞེས་པར་འགྱུར་བས་དགོངས་པ་མིན་ནོ། ། དེ་ནས་ཨཥྚ་ན་ནཱ་ཡེ་ཏི། ཞེས་པ་ལ་སོགས་པ་ལ། སྤྱིར་སྡེབ་སྦྱོར་གྱི་ཚིགས་བཅད་ལ། ཡི་གེ་བགྲང་བ་བྲྀཏྟ་དང་། ཕྱི་མོ་བགྲང་བ་ཛྭ་ཏི་ཞེས་བྱ་བ་གཉིས་ཡོད་ལ། གཉིས་ཀ་ལའང་རྐང་པ་བཞིར་ངེས་པ་ཡོད་དེ།
དཎྚིའི་ཚིག་རྒྱན་ལས། ཚིག་བཅད་རྐང་བཞི་དེ་ཡང་ནི། ། བྲྀཏྟ་ཛཱ་ཏི་ཞེས་རྣམ་གཉིས། ། དེ་ཡི་སྤྲོས་པ་མཐའ་དག་ནི། ། སྡེབ་སྦྱོར་གཞུང་དུ་ངེས་པར་བསྟན། ། རིག་དེ་སྙན་ངག་རྒྱ་མཚོ་ནི། ། ཟབ་མོ་བརྒལ་འདོད་རྣམས་ཀྱི་གྲུ། ། ཞེས་འབྱུང་ལ། དེའི་ཚུལ་རྒྱས་པར་སྟོན་པ་སློབ་དཔོན་ཤནྟི་བའི་སྡེབ་སྦྱོར་རིན་ཆེན་འབྱུང་གནས་དང་། ཆོས་རྗེ་ས་སྐྱ་པཎྚི་ཏའི་སྡེབ་སྦྱོར་སྣ་ཚོགས་མེ་ཏོག་གི་ཆུན་པོ་དང་།
ཕྱི་རོལ་པའི་དྲང་སྲོང་དམར་སེར་དང་། རྒྱལ་བའི་ལྷས་བྱས་པ་དག་ཡིན་ནོ། ། དེ་ལྟ་བུའི་བྲྀཏྟ་སྡེབ་སྦྱོར་ལ་ཡི་གེ་དྲུག་པ་ནས་ཉི་ཤུ་རྩ་དྲུག་པ་སོགས་ཀྱི་བར་ལས། དཔལ་བརྟག་པ་གཉིས་པའི་རྒྱུད་འདི་ཡང་སྡེབ་སྦྱོར་རྗེས་སུ་བསྔགས་པས་གསུངས་པ་ཡིན་པས་བརྒྱད་པ་རྗེས་སུ་བསྔགས་པའི་སྡེབ་སྦྱོར་ལ། ཡི་གེ་བཅུ་དྲུག་ནི་རྐང་པ་གཉིས་ཏེ། དེ་ལ་ཤད་གཅིག་བྱེད། དེ་ནས་ཡང་ཡི་གེ་བཅུ་དྲུག་རྫོགས་ནས་ཚིགས་བཅད་སོང་ཙམ་ན་ཤད་གཉིས་བྱེད་པ་རྒྱ་གར་གྱི་དཔེ་རྣམས་ཀྱི་ལུགས་ཡིན། དེས་ན་འདིར་རྐང་པ་བརྒྱད་ལ་ཡི་གེ་དྲུག་ཅུ་རྩ་བཞི་འབྱུང་དགོས་པ་ལ། སྔགས་ཀྱི་ངོ་བོ་ཡི་གེ་དྲུག་ཅུ་་་་་་ཨོཾ་བསྣན་པའི་བཟླས་བྱས་པའི་སྔགས་ལ་ཡི་གེ་དྲུག་ཅུ་རེ་གཅིག་ཡོད། ལས་མེད་པས་ཞེས་རྗེ་བཙུན་གསུང་བ་ནི་རགས་པ་ཙམ་སྟེ།
ཞིབ་པར་ན། རྒྱུད་ཀྱི་ཚིགས་བཅད་ཁ་སྐོང་གི་ཡི་གེ་དང་བཅས་པ་ལ་ཡི་གེ་དྲུག་ཅུ་རྩ་དྲུག་འབྱུང་སྟེ། དེ་ནས་ཨཥྚ་ན་ནཱ་ཡེ་ཏི། ཞེས་པར། དེ་ནས་ཀྱི་སྐད་དོ། ། པཤྩད་ཡི་གེ་གཉིས། ཞེས་པའི་སྐད་དོད་ཨི་ཏི། ཡི་གེ་གཉིས་ཡིན་ཀྱང་། ན་ནཱ་ཡེ་ཏི་ཞེས་ཡི་གེ་མགོ་མ་ལ་མཚམས་སྦྱར་བ་་་་་་ན་ཡི་གེ་གོང་མའི་སྲོག་དང་གཅིག་ཏུ་འགྱུར་བ་ཡིན་པ་ཕྱིས་པས་འདོར་བྱའི་ཡི་གེ་གཅིག ཏད་ཨ་ནུ་མཚམས་སྦྱར་བ།
ཏ་ད་ནུ། དེའི་རྗེས་ལ་ཞེས་པ་ཡི་གེ་གཉིས་ཏེ་གསུངས་ཀྱང་་་་་་ཏ་ཡི་གེ་གཅིག ཨ་ནུ་གཉིས་མཚམས་སྦྱར་བ་ནའང་། ཏ་ད་ནུ་ཞེས་པ་འོང་བས། ཡི་གེ་གསུམ་དུ་མངོན་སུམ་གྱིས་གྲུབ་པ་དང་། ཨོཾ་མ་གཏོགས་ཨཥྚ་ན་ནཱ་ཡ་ནས། དཾ་ཥྚ་ཎེའི་བར་ལ་དྲུག་ཅུ་ཐམ་པ་ཡོད་པའི་ཕྱིར་རོ། ། དེ་ལྟར་ན་ཨོཾ་དང་བཅས་པས། དཾ་ཥྚ་ཎེའི་བར་ལ་བཟླ་བྱའི་སྔགས་་་་་་ཚན་དང་པོ་ནི་ཡི་གེ་དྲུག་ཅུ་རྩ་གཅིག་སྟེ། ཨོཾ་ཨཥྚ་ན་ནཱ་ཡ།
རྐང་པ་དང་པོ་ཡི་གེ་དྲུག རིང་པོ་གསུམ་དང་ཐུང་བའང་གསུམ། པིངྒ་ལོརྡྷཱ་ཀེ་ཤ་ཝརཏྨ་ནེ། རྐང་པ་གཉིས་པ་ཡི་གེ་དགུ། ། ཐུང་བ་རོ་ཡིན་རིང་བ་མེ། ཙ་ཏུརྦིངྴ་ཏི་ནེ་ཏྲ་ཡ། རྐང་པ་གསུམ་པ་ཡི་གེ་བརྒྱད། ། ཐུང་བ་དུས་དང་རིང་བ་མིག ཥོ་ཊ་ཤ་བྷུ་ཛྭ་ཡ། རྐང་པ་བཞི་པ་ཡི་གེ་དྲུག
རིང་བ་ལག་པ་ཐུང་བ་མཚོ། ཀྲྀཥྞ་ཇཱི་མཱུ་ཏ་ཝ་པུ་ཥེ། རྐང་པ་ལྔ་པ་ཡི་གེ་བརྒྱད། ། ཐུང་བ་འབྱུང་བ་རིང་པོ་མེ། ཀ་པཱ་ལ་མཱ་ལཱ་ནེ་ཀ་དྷཱ་རི་ཎེ། རྐང་པ་དྲུག་པ་ཡི་གེ་ཕྱོགས། ། ཐུང་ངུ་རིག་བྱེད་རིང་བ་དུས། ། ཨ་རྡྷཏྨྱ་ཀྲཱུུ་ར་ཙིཏྟ་ཡ། རྐང་པ་བདུན་པ་འགྱུར་མེད་ཀླུ། ། ཐུང་བ་དབང་པོ་རིང་པོ་མེ། །
ཨེརྡྷནུ་དཾ་ཥྚི་ཎེ། རྐང་པ་བརྒྱད་པ་ཡི་གེ་རོ། ། ཐུང་བ་བཞི་དང་རིང་པོ་གཉིས། ། དེ་ལྟར་ཡི་གེ་དྲུག་ཅུ་གཅིག ། ཐུང་བ་སུམ་ཅུ་རྩ་བདུན་དང་། ། རིང་པོ་ཉི་ཤུ་རྩ་བཞིར་ནི། ། ངེས་པ་ཀྱཻ་རྡོ་རྗེས་གསུངས། ། ལྷ་ཡི་སྐད་ལ་གསལ་བ་ཡིན། ། མཱ་ར་ཡ་ནས་སྭཱཧཱའི་བར། ། ཡི་གེ་དྲུག་ཅུ་རྩ་བཞིར་ངེས། །
མཱ་ར་ཡ་གཉིས་ཡི་གེ་དྲུག ། རིང་བ་ལག་པ་ཐུང་བ་མཚེ། ། ཀཱ་ར་ཡ་གཉིས་དེ་བཞིན་ཏེ། ། གརྫཛ་ཡ་དང་ཏརྫཛ་ཡ། ། གཉིས་གཉིས་ཡི་གེ་དྲུག་དྲུག་ཐུང་། ། ཤོ་ཥ་ཡ་གཉིས་ཡི་གེ་དུས། ། རིང་བ་མིག་དང་ཐུང་བ་ཆུ། ། སཔྟ་སཱ་ག་རཱན་ཞེས་པ། ། ཡིག་ལྔ་ཐུང་གསུམ་རིང་བ་གཉིས། ། བནྡྷ་བནྡྷ་ནཱ་གཱཥྚ་ཀཱན། །
ཡི་གེ་རྣམ་པ་བརྒྱད་ཡིན་ཏེ། ། རིང་བ་གསུམ་དང་ཐུང་བ་ལྔ། ། གྲྀཧྣ་གྲྀཧྞ་ཤ་ཀྲཱུན་ཞེས། ། ཡིག་དྲུག་གཅིག་རིང་ཐུང་བ་ལྔ། ། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧྃ་ཧ༔ ཕཊ྄་སྭཧཱ། ཡི་གེ་བཅོ་ལྔ་ཐུང་ངུ་དྲུག ། རིང་པོ་རྣམ་པ་དགུ་རུ་ངེས། ། དེ་ལྟར་ཡི་གེ་དྲུག་ཅུ་བཞི། ། རིང་བ་ཉི་ཤུ་རྩ་གཅིག་དང་། །
ཐུང་བ་བཞི་བཅུ་གསུམ་དུ་ངེས། ། དེས་ན་རྩ་བའི་སྔགས་འདི་ལ། ། རིང་པོའི་ཡི་གེ་བཞི་བཅུ་ལྔ། ། ཐུང་ངུ་བརྒྱད་ཅུ་ཐམས་པ་རྣམས། ། སྡོམ་གྲངས་བརྒྱ་དང་ཉི་ཤུ་ལྔ། ། ཡང་དག་ངེས་པར་མཁས་རྟོགས་བྱ། ། འགྲེང་བུ་ཅན་དང་ན་རོ་ཅན། ། མཚམས་སྦྱོར་ཡི་གེ་ཡིན་པའི་ཕྱིར། ། ཐུང་ངུ་སྲིད་པ་མ་ཡིན་ཏེ། ། མཚམས་སྦྱོར་ཡི་གེ་ཐུང་བ་མེད། །
ཅེས་པ་ཙནྟྲ་གོ་མི་ཡིས། ། ཡི་གེའི་མདོ་ལས་གསུངས་པའི་ཕྱིར། ། རིང་པོ་ཕྱི་མོ་གཉིས་པར་ཡང་། ། སྡེབ་སྦྱོར་ལ་སོགས་གཞུང་དུ་གསལ། ། དེ་ཕྱིར་འདི་དག་རིང་པོ་འོ། ། གཉིས་པ་ནི། དེ་དག་ཐོག་མར་བོད་ཀྱི་སྐད་དུ་ཇི་ལྟར་འགྱུར་ཞེ་ན། ཨོཾ་ནི་རབ་བསྔགས་དང་། བཀྲ་ཤིས་པ་དང་། སྲུངས་ཤིག་དང་།
བསོད་ནམས་ལེན་དང་། དམ་བཅའ་བ་ལ་སོགས་པ་དུ་མ་ལ་འཇུག་སྟེ། པྲ་ཎ་བ་ཞེས་པ་ཨོཾ་གྱི་མངོན་བརྗོད་ཡིན་པས། སྒྲོལ་མར། སྭཱཧཱ་ཨོཾ་དང་ཡང་དག་ལྡན་མ། ། ཞེས་པའི་རྒྱ་དཔེར། སྭཧཱ་པྲ་ཎ་བ་སཾ་ཡུཀྟེ། ཞེས་སོ། ། བཀྲ་ཤིས་པ་ལ་འཇུག་པར་ཕྱི་རོལ་པའི་བསྟན་བཅོས་ལས་འབྱུང་སྟེ། སྨན་དཔྱད་ཡན་ལག་བརྒྱད་པའི་འགྲེལ་པ་ཟླ་བ་ལ་དགའ་བས་མཛད་པར་དྲངས་པ།
ཡི་གེ་ཨོཾ་དང་ཨ་ཐའི་སྒྲ། ། གཉིས་པ་འདི་དག་སྔོན་ཚངས་པའི། ། མཁུར་ཚོས་བརྟོལ་ཏེ་མངོན་པར་བྱུང་། ། དེས་ན་འདི་དག་བཀྲ་ཤིས་ཡིན། ། ཞེས་སོ། ། སྲུངས་ཤིག་ཅེས་ཤིས་པ་བརྗོད་པ་ལ་ཡང་འཇུག་སྟེ། ཨ་བ་དང་རཀྴ་བསྲུང་པ་ལའོ་ཞེས་སྒྲའི་ཁམས་ལས་སོ། སློབ་དཔོན་ཟླ་བ་གྲགས་པའི་ཞབས་ཀྱི་སྒྲོན་གསལ་ལས། ཨོྃ་ནི་བསོད་ནམས་ལེན་པ་འོ། ། ཞེས་སོ། །
དམ་བཅའ་སོགས་རྡོ་རྗེ་རྩེ་མོ་ལས་གསུངས་ཏེ། ཇི་སྐད་དུ། ཡི་གེ་ཨོཾ་ནི་ཅི་ཞིག་བཤད། ། མཆོག་དང་ནོར་སྟེར་དཔལ་དང་གཡང་། ། སྐལ་བཟང་རྣམ་པ་དང་ལྡན་ཞིང་། ། དམ་བཅའ་བ་དང་བཀྲ་ཤིས་དོན། ། ནོར་བུ་འཛིན་པའི་སྙིང་པོ་ཡིན། ། ཞེས་སོ། ། སློབ་དཔོན་ལྷའི་རིགས་ཀྱི་བློ་གྲོས་ཀྱིས། རྡོ་རྗེ་གུར་གྱི་དཀའ་འགྲེལ་ལས།
ཨོྃ་ནི། ཨརྠ་་་་་་དོན་གྱིས་སྟོང་པའི་ཡིད། ཤཱུ་ནྱ་མ་ན། ཞེས་པའི་ངེས་ཚིག་ལས་ཡི་གེ་གཞན་རྣམས་ཕྱིས་ཏེ། ཨ། ཨཱུ། མ། ཞེས་པ་མཚམས་སྦྱར་བ་ལས་གྲུབ་པས་དོན་གྱིས་སྟོང་པའི་ཡིད་ཅེས་པར་འགྱུར་རོ། ། ཞེས་པའི་དོན་ཅན་དུ་གསུངས་སོ། ། ཨཥྚ་ནི་བརྒྱད།
ཨ་ན་ནཱ། ཞལ་བཞི་པའི་མཐའ་ཅན་དུ་བྱས་ཏེ་མཚམས་སྦྱར་བས། ཨཥྚ་ན་ནཱ་ཡ། ཞལ་བརྒྱད་པ་ལས། ཞེས་པ་སྟེ། པ་ཡིག་ནི་འབྲུ་མང་པོ་པའི་བསྡུ་བའི་ནུས་པ་སྟེ། འོག་མ་རྣམས་ལའང་ངོ་། ། རྣམ་དབྱེ་བཞི་པ་ནི། ཕྱག་འཚལ་བ་དང་། བསྟོད་པ་དང་།
མཆོད་པ་སོགས་ལ་སྒྲའི་གཞུང་གིས་སྦྱོར་བར་བཤད་དོ།་་་་་ ཀ་ལཱ་པ་ལས། ན་མཿསྭསྟི་སྭཱཧཱ་པྲཱ་དྷཱ་ཨ་ལྃ་ཝ་ཥཊ་སྦྱོར་བ་ལ་བཞི་པའོ། ། ཞེས་དང་། ཙནྡྲ་པ་ལས། ཡང་དག་པར་རབ་ཏུ་སྦྱོར་ལ་བཞི་པའོ་ཞེས་སོགས་ཀྱིས། ། པིངྒ་ལ། ཁ་དོག་དམར་སེར། ཨཱུརྡྷཱ་སྟེང་ངམ་གྱེན། ཀེ་ཤ།
སྐྲ། ཝརཏྨན། འཁྱིལ་པའམ་བརྫེས་པ། བཞི་པའི་གསལ་བྱེད་ཕྱིས་ཏེ་སྦྱར་བས། པིངྒ་ལོརྡྷཱ་ཀེ་ཤ་ཝརཏྨ་ནེ། དབུ་སྐྲ་དམར་སེར་གྱེན་དུ་བརྫེས་པ་ལ། ཞེས་པའོ། ། རྒྱ་དཔེ་ལ་ལར། པིངྒོརྡྷཱ། ། ཞེས་འབྱུང་པ་ནི།
ལའི་སྒྲ་ཉམས་པར་བྱས་པ་ཟུར་ཆག་གོ་་་་་ཡིན་པས་ཅུང་ཟད་མ་དག་གོ ཨཱུརྡྷཱའི་ཝསྟ་ནི་རྒྱ་དཔེ་ཐམས་ཅད་ལ་ཡོད་པས་མ་ཆད་པ་ཉིད་དུ་གཅེས་སོ། ། ཙ་ཏུར་ནི་བཞི། བིངྴ་ཏི་ཉི་ཤུ། ནེ་ཏྲ་སྤྱན། བཞི་པ་སྦྱར་བས། ཙ་ཏུརྦིངྴ་ཏི་ནེ་ཏྲ་ཡ། སྤྱན་ཉི་ཤུ་རྩ་བཞི་པ་ལ། ཞེས་པའོ། ཥོ་ཌ་ཤ་བཅུ་དྲུག
བྷུ་ཛ་་་་་་འདིར་བྷུཉྫ་ཞེས་ཀློག་པ་ནི་མ་དག་པ་སྟེ། རྒྱ་དཔེ་ལ་མེད་པ་དང་། སྒྲའི་བསྒྲུབ་ཚུལ་ལས་མེད་པ་དང་། དོན་གཞན་ཟ་བ་ཞེས་ལ་འཇུག་པ་རྣམས་ཀྱི་ཕྱིར་རོ། ། ཕྱག དེ་སྦྱར་བས་ཥོ་ཌ་ཤ་བྷུ་ཛཱ་ཡ། ཕྱག་བཅུ་དྲུག་པ་ལ། ཞེས་པ་སྟེ། ཀ་ལཱ་པ་ལས། གལ་ཏེ་ཚིག་གཉིས་དག་གྱུར་ཏམ། །
གལ་ཏེ་མང་པོ་གྱུར་པའམ་རུང་། ། དེ་རྣམས་ཚིག་གཞན་དོན་ལ་ནི། ། འབྲུ་མང་ཕྱོགས་བྲལ་རྣམས་དེ་བཞིན། ། ཞེས་གསུངས་པས་འདི་བསྡུ་བྱའི་ཚིག་ལས་དོན་གཞན་ཕྱག་བཅུ་དྲུག་དང་ལྡན་པ་སྟོན་པས། འབྲུ་མང་པོ་པའི་བསྡུ་བ་ཡིན་ལ། གྲངས་སྔོན་མ་ཅན་ཡིན་པས་བ་གཉིས་པའི་བསྡུ་བ་ཡིན་ནོ། ། ཀྲྀཥྞ་ནག་པོ། ཛཱི་མཱུ་ཏ་ཆར་སྤྲིན། ཝ་པུས། སྐུ།
ངེ་སྦྱར་བས་ཀྲྀཥྞ་ཛི་མཱུ་ཏ་བ་པུ་ཥེ། ཆར་སྤྲིན་ནག་པོ་ལྟ་བུའི་སྐུ་ཅན་ལ། ཞེས་སོ། ། ཀ་པཱ་ལ། ཐོད་པ། མཱ་ལཱ། ཕྲེང་བ། ཨ་ནེ་ཀ དུ་མ། དྷཱ་ར་ནི།
འཛིན་པ། དེ་སྦྱར་ནས་མཚམས་སྦྱར་བས། ཀ་པཱ་ལ་མཱ་ལཱ་ནེ་ཀ་དྷཱ་རི་ཎི། ཐོད་པའི་ཕྲེང་བ་དུ་མ་འཛིན་པ་ལ། ཞེས་པའོ། ། ཨ་རྡྷ། ཁོང་ནས་སམ། ནང་ནས། ཀྲཱུ་ར། འཁྲུག་པ།
ཙིཏྟ། སེམས་སམ། ཐུགས། བཞི་པའི་རྣམ་དབྱེ་སྦྱར་བས། ཨ་རྡྷཏྨྱ་ཀྲཱུ་ར་ཙིཏྟ་ཡ། ཁོང་ནས་འཁྲུག་པའི་ཐུགས་ཅན་ལ། ཞེས་པའམ། ནང་གི་མ་རུང་པའི་ཐུགས་ཅན་ལ། ཞེས་སོ། ། འདིར་རྒྱ་དཔེ་འགའ་ཞིག་ལ།
ཨཱ་དྷྨ་ཏ་ཞེས་པ་ཡོད་དེ། དེ་ཡང་སྔ་མ་བཞིན་ཡིན་ལ། མི་འདྲ་བ་ནི་སྒྲའི་བསྒྲུབ་ཚུལ་ལས་འབྱུང་བས་འགལ་བ་མེད་དོ། ། ཨཱཏྨ་ཏ་ཞེས་པར་བྲིས་སྣང་བ་ནི། བདག་གི་སྐད་དོད་ལ་ཨཱཏྨ་ཡོད་པ་རྒྱུ་མཚན་དུ་བྱས་ཏེ། འདི་ཡང་དེ་ལས་མ་འདས་སྙམ་ནས་རང་བཟོར་བཅོས་པར་ཟད་དོ། ། དེས་ན། ཨ་དྷྱཏྨྱ་དང་། ཨཱ་དྷྨཱ་ཏ་གཉིས་ཀ་རྒྱ་དཔེ་ལ་ཡང་སྣང་། སྒྲའི་གཞུང་ལས་ཀྱང་བསྒྲུབ་ཚུལ་བཤད་པས་རྣམ་གྲངས་སུ་རིག་པར་བྱའོ། །
ཨརྡྷ་ཕྱེད། ཨིནྡུ་ཟླ་བ། དཾ་ཥྚིན། མཆེ་བ་ཅན། བཞི་པ་སྦྱར་བས། ཨརྡྷེནྡུ་དཾ་ཥྚི་ཎ། ཟླ་བ་ཕྱེད་པ་ལྟ་བུའི་མཆེ་བ་ཅན་ལ། ཞེས་སོ། ། འདིར་རྒྱ་དཔེ་ཁ་ཅིག་དང་། སྒྲུབ་ཐབས་ཁ་ཅིག་ལས་ཨོཾ་འབྱུང་ཡང་།
རྒྱུད་ཀྱི་རྒྱ་དཔེ་དག་པ་རྣམས་་་་་་རྒྱ་དཔེ་བདུན་ཐམས་ཅད་ན་ཨོཾ་མེད་ཅེས་ཡ་འབྲོག་པ་ཞང་སྟོན་བསོད་གྲགས་ཀྱི་་་་་་བརྟག་གཉིས་ཊི་ཀཱ་ལས་འབྱུང་། ཁོ་བོས་་་་་་རྒྱུད་ཀྱི་རྒྱ་དཔེ་ལྔ་དྲུག་ཙམ་མཐོང་བ་ན་ཡང་། འདིའི་ཐད་ན་ཨོཾ་མི་སྣང་། འགྲེལ་པ་ཀུ་མུ་ཏི་དང་སྒྲུབ་ཐབས་ཡན་ལག་དྲུག་པ་ལས་ཀྱང་། ཨོཾ་མེད་པ་འབྱུང་ཞིང་། བདེ་མཆོག་གི་རྩ་སྔགས། རྐང་པ་བརྒྱད་པ་དང་། འདི་གཉིས་སྔགས་ཀྱི་བབས་འདྲ་བས། བདེ་མཆོག་གི་ཡང་རྐང་བརྒྱད་རྫོགས་ནས་ཀ་ར་ཀ་ར་ཞེས་སོགས་ཀྱི་གོང་ན་ཨོཾ་མེད་པ་བཞིན། འདིར་ཡང་མཱ་ར་ཡ་སོགས་ཀྱི་གོང་ན་ཨོཾ་མེད་་་་་་པ་རིགས་པ་མཚུངས།
རྒྱུ་མཚན་འདི་རྣམས་ཀྱི་འདིར་ཨོཾ་མེད་ལ། མེད་བཞིན་དུ་བཅུག་ན། ཨོཾ་མེད་པ་ཡི་སྔགས་དག་ལ། ། གཡོན་ཅན་གྱི་ནི་ཨོཾ་བཅུག་པས། ། སྔགས་ཀྱི་ནུས་པ་ཉམས་ཞེས་ཐོས། ། ཞེས་སོ་དོ། ། རྗེ་བཙུན་གྱི་དག་ལྡན་དུ་ཡང་། མཱ་ར་ཡ་ནས་སྭཱཧཱའི་བར་ལ་ཡང་ཡི་གེ་དྲུག་ཅུ་རྩ་བཞི་ཡོད་ཅེས། ཨོཾ་ཡོད་པར་མ་གསུངས་ལ། ཆོས་རྗེ་པས་གཞི་བཤད་ལས་ཀྱང་ཨོཾ་ཡོད་པར་མ་གསུངས་པས།
འདིར་ཨོཾ་མེད་པ་དག་པར་བྱས་སོ། ། མཱ་ར་ཡ་གཉིས་བསད་པར་གྱིས་གཉིས་སོ། ། ཀཱ་ར་ཡ་གཉིས་བྱེད་དུ་ཆུག་གམ་གྱིས་གཉིས་སོ། ། གརྫཛ་ཡ་གཉིས་སྒྲོགས་གཉིས་སོ། ། ཏརྫཛ་ཡ་གཉིས་སྡིགས་གཉིས་སོ། གཞི་བཤད་ལས་་་་་་རྟོགས་ཤིག་ཅེས་པའང་དོན་ནི་སྡིགས་ཤིག་ཅེས་པའོ། ། ཤོ་ཥ་ཡ་གཉིས་སྐོམས་ཤིག་གཉིས་སོ། ། སཔྟ་བདུན། སཱ་ག་ར་རྒྱ་མཚོ། གཉིས་པའི་མང་ཚིག་ཤས་སྦྱར་བས།
སཔྟ་སཱ་ག་རཱན། རྒྱ་མཚོ་བདུན་པོ་རྣམས་ཞེས་སོ། ། བནྡྷ་གཉིས་ནི་ཆིངས་གཉིས་སོ། ། ནཱ་ག་ནི། སྤྱིར་གླང་པོ་དང་། ཞ་ཉེ་དང་། གཙོ་བོ་དང་། ཀླུ་རྣམས་ལ་འཇུག་པ་ལས། འདིར་ཀླུ། ཨཥྚ་བརྒྱད།
ཀའི་རྐྱེན་མཐར་གཉིས་པའི་མང་ཚིག་སྦྱར་བས། ནཱ་གཱཥྚ་ཀཱན། ཀླུ་བརྒྱད་པོ་རྣམས་ཞེས་སོ། ། གྲྀཧྞ་གཉིས་ནི། ཟུངས་གཉིས། ཤ་ཏྲུ་དགྲ་བོ། གཉིས་པའི་རྣམ་དབྱེ་སྦྱར་བས་ཤ་ཏྲཱུན། དགྲ་བོ་རྣམས་ཞེས་སོ། ། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧྃ་ཧ༔ རྣམས་ནི་ཐབས་གསལ་བྱེད་ཀྱི་ཡི་གེ་ཧ་ཡིག་སྲོག་མེད་བཅུ་གཉིས་ལ།
ཤེས་རབ་དབྱངས་ཀྱི་ཡི་གེ་ཨ་ཨཱ་ཨི་ཨཱི་ཨུ་ཨཱུ་ཨེ་ཨཻ་ཨོ་ཨཽ་ཨྃ་ཨ༔ བཅུ་གཉིས་སྲོག་ཏུ་བཅུག་པས། ཐབས་ཤེས་དབྱེར་མེད་ཀྱཻ་རྡོ་རྗེའི་བདེ་སྟོང་གི་བཞད་པའི་ཉམས་བཅུ་གཉིས་མཚོན་པར་བྱེད་པས། འདི་གསང་སྔགས་ཀྱི་དངོས་གཞི་ལྟ་བུ་ཡིན་ཏེ། དང་པོ། ཧ་ཧཱ་ཧི་ཧཱི་བཞིའི་གཞིའམ་རྒྱུ་རྩ་འཁོར་ལོ་བཞི། བར་པ་ཧུ་ཧཱུ་ཧེ་ཧཻ་བཞིས་ལམ་དགའ་བ་བཞི། ཐ་མ་ཧོ་ཧཽ་ཧཾ་ཧཿ འབྲས་བུ་སྐུ་བཞི་མཚོན་ཅེས་་་་་་བྷཥྚ་ར་ཀ་དད་སྒྲོལ་གྲགས་པའི་ཞལ་སྔ་ནས་གསུངས་པའི་ཉིད་རྡོ་རྗེ་འཆང་གི་ཐུགས་སོ། ། ཕཊ་ཞེས་པ།
ཁོས་ཤིག་ཅེས་པ་སྟེ། སྒྲའི་ཁམས་ཀྱི་གླེགས་བམ་ལས། ། ཕཊ་རྣམ་པར་འགེམས་པ་ལའོ། ། ཞེས་པའི་ཚིག་ལས་སོ། ། འདིར་སྒྲ་ལས་དྲངས་ན། འབྲས་བུ་ལ་འདོད་པའམ། སྨོན་པ་མེད་ཅེས་པར་འགྱུར་ཏེ། ཕ་ལས་དྲངས་ན། ཕ་ལ། འབྲས་བུ་སྟེ།
གཉིས་པ་སྦྱར་བས་ཕ་ལཾ། འབྲས་བུ་ལའོ། ། ཊ་ལས་དྲངས་ནི་ཊིཀྐ། འཆིངས་བ་དང་འདོད་པ་ལ་འཇུག་གོ དེ་དགག་པའི་ཕྱིར་སྔོན་དུ་ནཱ་ཏི། ཕ་ལཾ་ནཱ་ཏི་ཊིཀྐ། འབྲས་བུ་འདོད་པ་མེད་ཅེས་པ་སྟེ། རང་དོན་དུ་ཆོས་ཀྱི་སྐུ་དོན་དུ་གཉེར་བ་ཡང་མེད་པ་མཚོན་པ་ལས། ངེས་པའི་ཚིག་གི་མཚན་ཉིད་ལས་ཡི་གེ་ཉམས་པ་ཡོད་ཅེས་པས། ཡི་གེ་གཞན་རྣམས་ཕྱིས་པས།
ཕཊ་ཞེས་པའོ། ། སྭཱཧཱ་ནི། སྐད་བྱེ་བྲག་ཏུ་བཤད་པར། གཞི་ཚུགས་ཞེས་པར་བསྒྱུར་བ་གྲགས་ཆེ་མོད། ཟླ་བ་གྲགས་པའི་ཞལ་སྔ་ནས། སྒྲོན་གསལ་ལས་དབུགས་འབྱིན་པའོ་ཞེས་གསུངས། འདིར་ལེགས་པ་སྦྱིན་པ་ལ་འཇུག་སྟེ། སྭཱ་ནི། ཉེར་བསྒྱུར་པུ་དང་། ཨཱང་སྦྱར་བས་ལེགས་པའམ་བཟང་པོ་ཀུན་ཏུ།
ཧཱ་ནི། ཧཱུ་སྦྱིན་པ་ལ་བསྒྲུབ་པས་སྦྱིན་པའོ། ། གཙུག་ཏོར་རྣམ་པར་རྒྱལ་བའི་ཆོ་གར། སྭཱཧཱའི་ཕྱག་རྒྱ་ལ་ལེགས་སོ་སྟེར་བའི་ཕྱག་རྒྱ་བཅས་ཏེ་ཞེས་འབྱུང་བའང་འདིས་ཤེས་སོ། ། རང་དོན་དུ་ཆོས་སྐུ་ལའང་དོན་གཉེར་མེད་པ་ཕཊ་བསྟན་ནས། གཞན་དོན་དུ་གཟུགས་སྐུའི་གདུལ་བྱ་མཐའ་ཡས་པའི་དོན་གཅིག་ཆར་འགྲུབ་པ་ནི་བདེ་ལེགས་ཀུན་ཏུ་སྦྱིན་པ་སྭཱཧཱའི་དོན་ཏོ། ། དེ་ལྟར་སྒྲ་བསྒྱུར་ཚུལ་རྒྱུ་མཚན་དང་བཅས་པ་བཤད་ནས། དེ་དག་གི་དོན་ཇི་ལྟ་བུ་ཞེ་ན། ཐུན་མོང་མ་ཡིན་པའི་བླ་མ་དཔལ་བིརྺ་པའི་མན་ངག་ལས་འབྱུང་བ་་་་་་རྗེ་ས་ཆེན་གྱིས་གསུངས་པ། ལུང་དང་རིགས་པ་ཕྱིན་ཅི་མ་ལོག་པས་མཛེས་པ་་་་་་ཆོས་རྗེ་ས་སྐྱ་པཎྜི་ཏའི་ཞལ་སྔ་ནས་མཛད་པ་ལས་བཏུས་ཏེ་ཅུང་ཟད་དགོད་པར་བྱའོ། །
འདི་ལ་གསུམ། གཞི་ལ་སྦྱར་བ། ལམ་ལ་སྦྱར་བ། འབྲས་བུ་ལ་སྦྱར་བའོ། ། དང་པོ་ནི། ཞལ་བརྒྱད་པ་ནས། མཆེ་བ་ཅན་གྱི་བར་གྱི་རྒྱུ་འཁོར་བའི་རྣམ་པར་རྟོག་པ་བསྟན། སོད་ཅིག་ནས། དགྲ་བོ་རྣམས་ཀྱི་བར་གྱི་འབྲས་བུ་རིགས་དྲུག་བསྟན། ཧ་སོགས་བཅུ་གཉིས་ཀྱིས་རྒྱུ་འབྲས་འབྲེལ་བྱེད་རྟེན་འབྲེལ་བཅུ་གཉིས་བསྟན་ཏོ། །
ཇི་ལྟར་ན། ཞལ་བརྒྱད་ནི་རྣམ་ཤེས་ཚོགས་བརྒྱད་ཞལ་དང་འདྲ་བ་མཚོན། དབུ་སྐྲ་དམར་སེར་གྱེན་དུ་བརྫེས་པས། དགེ་བའི་འབྲས་བུ་མཐོ་རིས། སྤྱན་ཉི་ཤུ་རྩ་བཞི་ནི་དབང་པོ་ཉི་ཤུ་རྩ་གཉིས། གསལ་བ་དང་སྟོང་པའི་རྒྱ་གཉིས་དང་བཅས་པ། ཕྱག་བཅུ་དྲུག་ནི་འཕོ་བ་བཅུ་དྲུག་གམ། སྐྱེ་མཆེད་བཅུ་གཉིས། སྐྱེ་རྒ་ན་འཆི་དང་བཅས་པ། སྐུ་མདོག་ཆར་སྤྲིན་ལྟར་གནག་པ་ནི།
ཆོས་ཉིད་ངོ་བོ་མི་འགྱུར་ཡང་། གནས་སྐབས་གློ་བུར་གྱི་དྲི་མ་དང་ལྡན་པ། ཐོད་པའི་ཕྲེང་བ་དུ་མ་འཛིན་ཞེས་པ་ཡང་། ཐོད་པའི་སྒྲ་ནི་ཀ་པཱ་ལ་ཞེས་པ་ཡིན་ལ། ཀ་ལས་དྲངས་ཏེ། ཀཱ་ཡ་ཞེས་པ་ལུས། པཱ་ལ་སྐྱོང་བ་སྟེ། འཁོར་བར་ཉེར་ལེན་གྱི་ཕུང་པོ་ལྔའི་ལུས་སྐྱོང་ཞིང་དེའི་སྟོབས་ཀྱི་ཕྲེང་བ་ལྟར་བར་མ་ཆད་པར་སྡུག་བསྔལ་འཁོར་ཡུག་འབྱུང་བ་མཚོན་པའོ། ། ཁོང་ནས་འཁྲུག་པའི་ཐུགས་ཅན་ཞེས་པ། སེམས་ཅན་རྣམས་ཉོན་མོངས་པ་ལྔས་འཁྲུག་ཅིང་གདུང་བའོ། །
མཆེ་བ་ཟླ་ཕྱེད་ལྟ་བུ་ཅན། ཉོན་མོངས་པ་མ་ལུས་སྐྱེ་བའི་རྒྱུ་བདག་འཛིན་མཚོན་པ་སྟེ། ཟླ་བ་ཚེས་པ་ལ་མཐོང་བས་ཆགས་པ་བསྐྱེད་པ་ལྟར་བདག་ལ་ཆགས་པས་བདག་འཛིན་བསྐྱེད་པས། ཟླ་བ་དཔེར་མཛད་པའོ། ། བདག་ཏུ་འཛིན་པས་ཉོན་མོངས་ཀྱི་ཟས་བཟའ་བས་མཆེ་བའོ། ། གཉིས་པ་དེའི་འབྲས་བུ་རིགས་དྲུག་ནི། སོད་ཅིག་གཉིས་ཀྱིས། གསོད་ཅིང་གཏུབ་པ་དམྱལ་བ་མཚོན། གྱིས་ཅིག་གཉིས་ཀྱིས་འདོད་ཡོན་ལ་ལོངས་སྤྱོད་པ་ལྷ། སྒྲོགས་ཤིག་གཉིས་ནི་འཇིག་རྟེན་ཆོས་བརྒྱད་གྲགས་མ་གྲགས་གཙོ་བོར་བྱེད་པས་མི།
སྡིགས་གཉིས་མཚོན་ཆས་སྡིགས་པས་ལྷ་མ་ཡིན། སྐེམས་གཉིས་བཀྲེས་སྐོམ་གྱིས་གཟིར་བ་ཡི་དྭགས། ཆིངས་གཉིས་མི་ཤེས་པས་བཅིངས་པ་དུད་འགྲོ རྒྱ་མཚོ་བདུན་ནི་རིགས་དྲུག སྲིད་པ་བར་མ་དང་བཅས་པ་བདུན་རྒྱ་མཚོ་ལྟར་ཟབ་ཅིང་མུ་མེད་པའོ། ། ཀླུ་ནི་བདག་ཏུ་འཛིན་ཀླུ་གདུག་པ་ཅན་ལྟ་བུའམ། ཀླུ་ལྟར་མི་ཟད་པ་མི་ཁོམ་པ་བརྒྱད་དོ། ། དགྲ་བོ་ཟུངས་ནི་བདག་ཏུ་འཛིན་པའི་དགྲ་བོ་བཟུང་སྟེ་མེད་པར་བྱས་ན། ཐར་པའི་གཉེན་དང་འཕྲད་པའི་ཕྱིར་རོ། ། གཉིས་པ་ལམ་ལ་སྦྱར་བ་ལ། སྨིན་བྱེད་དབང་ལ་སྦྱར་བ་དང་།
གྲོལ་བྱེད་ལམ་ལ་སྦྱར་བ་གཉིས་ལས། དང་པོ་ནི། ཞལ་བརྒྱད་ནི། སློབ་མ་རྗེས་བཟུང་། བསྙེན་པ། ས་ཆོག་སོགས་ཞལ་དང་འདྲ་བའི་ཆོ་གའི་གཞི་བརྒྱད། དབུ་སྐྲ་གྱེན་དུ་བརྫེས་པ་ནི། དབང་གི་ཡེ་ཤེས་རྒྱས་པ། སྤྱན་ཉི་ཤུ་རྩ་བཞི་ནི་སྤྱན་དང་འདྲ་བའི་ཆོ་གའི་གཙོ་བོ་ཉི་ཤུ་རྩ་བཞི་སྟེ། འཇུག་པའི་ཆོས་བཅུ།
ཐུན་མོང་གི་དབང་དྲུག ཐུན་མོང་མིན་པ་བཞི། མཐའ་བརྟེན་རྣམ་པ་བཞི་རྣམས་སོ། ། ཕྱག་བཅུ་དྲུག་ནི་ཆོ་གའི་ཡན་ལག་བཅུ་དྲུག་སྟེ། བསྙེན་པ་ས་ཆོག་ལྔ་དང་། སྟ་གོན་བཞི་དང་བྲི་བ་གསུམ་དང་རྒྱན་དགྲམ་བསྒྲུབ་དང་མཆོད། སྐུ་ཆར་སྤྲིན་ལྟར་གནག་པ་ནི། དབང་གི་ཡེ་ཤེས་རྣམ་རྟོག་དང་མཚན་མས་མི་འགྱུར་བའོ། ། ཐོད་པའི་ཕྲེང་བ་དུ་མ་འཛིན་པ་ཞེས་པ། བདེ་བ་ཆེན་པོའི་ཡེ་ཤེས་སྐྱོང་བ་དང་།
དབང་གི་རིམ་པ་འབྲེལ་ཆགས་པའོ། ། ནང་གི་མ་རུང་པའི་ཐུགས་ཅན་ནི། རྣམ་པར་རྟོག་པ་དང་མཚན་མ་ཐམས་ཅད་འཇོམས་པས་སོ། ། མཆེ་བ་ཟླ་བ་ཕྱེད་པ་ཅན། ། ཞེས་པ་ཉོན་མོངས་པ་མ་ལུས་བཟའ་ཞིང་སྐྲག་པར་བྱེད་པས་སོ། ། དབང་གི་ཡེ་ཤེས་དེ་དག་གི་ཁྱད་པར་བསྟན་པ་ནི། སོད་གཉིས་ནི་རྣམ་རྟོག་གསོད་པའོ། ། གྱིས་ཤིག་གཉིས་ནི། ཡེ་ཤེས་ཉམས་སུ་མྱོང་བ། སྒྲོགས་ཤིག་གཉིས་ནི།
ཡེ་ཤེས་གཞན་ལ་སྟོན་པའོ། ། སྡིགས་གཉིས་ནི། ཉོན་མོངས་འཇོམས་པའོ། སྐོམས་གཉིས་ནི། འཁོར་བའི་ཆུ་བོའོ། ། རྒྱ་མཚོ་བདུན་ནི། ཐུན་མོང་གི་དབང་དྲུག རྡོ་རྗེ་སློབ་དཔོན་གྱི་དབང་དང་བཅས་པའི་ཆུས། རྩ་ཉོན་དྲུག་ལུས་ཀྱི་དྲི་མ་དང་བཅས་པ་སྦྱོང་བའོ། ། ཀླུ་བརྒྱད་ནི།
ཀླུ་རྣམས་ཀྱིས་ཆར་ཕབ་ནས་མི་གཙང་བ་འཁྲུད་ཅིང་ལོ་ཏོག་རྒྱས་པར་བྱེད་པ་ལྟར། གསང་དབང་གི་ཡེ་ཤེས་རྣམ་ཤེས་ཚོགས་བརྒྱད་ཀྱི་ཀླུ་ལས་བྱུང་པའི་བྱང་ཆུབ་སེམས་ཀྱིས། སློབ་མའི་ངག་གི་དྲི་མ་སྦྱོང་ཞིང་ཡེ་ཤེས་རྒྱས་པར་བྱེད་པའོ།་་་་་ གསང་བའི་དབང་ངོ་། ། དགྲ་བོ་རྣམས་ཟུངས་ཤེས་པ་ལ། དགྲ་བོ་ནི། མ་རིག་པ་ལས་བྱུང་བའི་སྲིད་པའི་འདོད་ཆགས་ཏེ། འགྲོ་བ་ཐམས་ཅད་འཇོམས་པས་སོ། ། དེ་འཛིན་པ་ནི་ཉོན་མོངས་པ་བྱང་ཆུབ་ཀྱི་ཡན་ལག་ཏུ་བྱེད་པ་ཤེས་རབ་ཡེ་ཤེས་ཀྱི་དབང་ངོ་། ། ཧ་སོགས་བཅུ་གཉིས་ནི།
རྟེན་འབྲེལ་བཅུ་གཉིས་ཏེ། འགྲོ་འོང་རྟག་ཆད་དང་བྲལ་བ། ཆེས་ཕྲ་བ། རྡུལ་དང་བྲལ་བ། ཐར་པའི་གོ་འཕང་སྦྱིན་པ་ཞི་བ་སོ་སོ་རང་གི་རིག་པའི་ཡེ་ཤེས་བཞི་པའི་དབང་གསལ་བར་སྟོན་པའོ། ། གཉིས་པ་གྲོལ་བྱེད་ལམ་ལ་སྦྱར་བ་ལ། བསྐྱེད་རིམ། རྫོགས་རིམ་གཉིས། བསྐྱེད་རིམ་ལ་སྤྱི་དང་། བྱེ་བྲག་ལྷ་དང་དུར་ཁྲོད་ལ་སྦྱར་བ།
སྤྱི་ལའང་། མཆོག་བསྒྲུབ་པ་དང་། ལས་རྒྱས་པ་ལ་སྦྱར་བ་གཉིས་ལས། དང་པོ་ལ་ཨཥྚ་ནས། དཾཥྚ་ཎའི་བར་གྱིས། མཉམ་པར་བཞག་པའི་རྣལ་འབྱོར་དང་། མཱ་ར་ནས་སྭཱཧཱའི་བར་གྱི་མ་བཞག་པའི་རྣལ་འབྱོར་བསྟན་ཏོ། ། དེ་ཡང་ཞལ་བརྒྱད་ནི་མངོན་པར་རྟོགས་པ་སྒོ་བརྒྱད་དེ། སྔོན་འགྲོ་ཚོགས་གཉིས་བསགས་པ་དང་། དངོས་གཞི་ཡན་ལག་དྲུག་གོ །
སྐྲ་དམར་སེར་བརྫེས་པ་ནི་བསྒོམས་པ་ལས་བྱུང་བའི་རྟོགས་པ་རྒྱས་པའོ། ། སྤྱན་ཉི་ཤུ་རྩ་བཞི་ནི། སྤྱན་དང་འདྲ་བའི་མངོན་པར་རྟོགས་པའི་གཙོ་བོ་ཉི་ཤུ་རྩ་བཞི་སྟེ། རྣམ་པར་སྣང་མཛད་ཀྱི་ཡན་ལག་ལ། གཞི་རྒྱུ་རྐྱེན་གྱི་ཡན་ལག་གསུམ། གཞལ་ཡས་ཁང་བསྐྱེད་པ། གདན་བསྒོམ་པ་དང་ལྔའོ། ། རྡོ་རྗེ་སེམས་དཔའི་ཡན་ལག་ལ། མངོན་པར་བྱང་ཆུབ་པ་ལྔ། མཁའ་གསང་བྱིན་རླབས།
སྙོམས་པར་ཞུགས་པ། འཁོར་དབྱུང་བ། རྒྱུ་རྡོ་རྗེ་འཛིན་པ། ཞུ་གླུས་བསྐུལ་བ། འབྲས་བུ་རྡོ་རྗེ་འཛིན་པ་བཞེངས་པ། སྣོད་བཅུད་སྦྱང་བ། སྐྱེ་མཆེད་བྱིན་གྱིས་བརླབས་པ། ཡེ་ཤེས་པ་གཞུག་པ་སྟེ་བཅུ་བཞིའོ། ། མི་བསྐྱོད་པའི་ཡན་ལག་ལ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་གཉིས།
འོད་དཔག་མེད་དང་། དོན་ཡོད་གྲུབ་པ་དང་། རིན་ཆེན་འབྱུང་ལྡན་གྱི་ཡན་ལག་རྣམས་རེ་རེ་སྟེ། དེ་ལྟར་ཉི་ཤུ་རྩ་བཞི་ནི་སྤྱན་ཉི་ཤུ་རྩ་བཞིའི་དོན་ཏོ། ། ཕྱག་བཅུ་དྲུག་ནི། ཕྱག་དང་འདྲ་བའི་ཆོ་གའི་ཡན་ལག་བཅུ་དྲུག་སྟེ། སྙིང་ཁའི་ས་བོན་ལས་འོད་ཟེར་སྤྲོ་བ། དེས་ཚོགས་ཞིང་སྤྱན་དྲངས་པ། དེ་ལ་མཆོད་པ། ཡན་ལག་བདུན་དང་།
ཚད་མེད་བཞི། ཡེ་ཤེས་ཀྱི་ཚོགས་དང་། སྲུང་བའི་འཁོར་ལོ་སྟེ་བཅུ་དྲུག་གོ ། སྐུ་མདོག་ཆར་སྤྲིན་ལྟར་ནག་ནི། བསྐྱེད་པའི་ཡེ་ཤེས་རྟོགས་པས་མི་འགྱུར་བའོ། ། ཐོད་ཕྲེང་དུ་མ་འཛིན་ཞེས་པ་ལ། ཐོད་པའི་སྒྲ་ལ་ཡི་གེ་བསྣན་པས་ཀཱ་ཡ་པཱ་ལ། ལུས་སྐྱོང་བ་སྟེ། ཐ་མལ་པའི་ལུས་ལྷའི་རྣལ་འབྱོར་གྱིས་བསྐྱངས་པས་འབྲས་བུ་གཟུགས་སྐུ་འགྲུབ་པས་བསྐྱེད་རིམ་གྱི་རྣལ་འབྱོར་ལྡན་ཞེས་པའོ། ། ཁོང་ནས་འཁྲུག་པའི་ཐུགས་ཞེས་པ།
བསྐྱེད་རིམ་གྱི་ཡེ་ཤེས་དེས་མི་མཐུན་པའི་ཕྱོགས་སྤོང་ཞིང་བར་ཆད་སེལ་བར་བྱེད་ཅེས་སྦྱར་རོ། ། ཟླ་བ་ཕྱེད་པའི་མཆེ་བ་ཅན་ཞེས་པ་ཡེ་ཤེས་དེས་ཐ་མལ་རྣམ་རྟོག་གི་རབ་རིབ་འཇོམས་པས་ཟླ་བ་ལྟ་བུ་དང་། མི་མཐུན་པའི་ཕྱོགས་བཟའ་བར་བྱེད་པས་མཆེ་བ། འདི་མན་ཆད་ཀྱིས་མཉམ་པར་མ་བཞག་པའི་རྣལ་འབྱོར་བསྟན་ཏེ། སོད་ཅིག་གཉིས་ནི། རྣམ་རྟོག་གི་འཕྲོ་བ་བསྡུ་པས་ཉལ་བའི་རྣལ་འབྱོར། གྱིས་ཤིག་གཉིས་ནི་བྱ་བ་ལ་འཇུག་པས་ལྡང་བའི་རྣལ་འབྱོར། སྒྲོགས་ཤིག་གཉིས་ནི། སྔགས་ཀྱི་སྒྲ་སྒྲོགས་པས་བཟླས་པ། རྟོགས་ཤིག་གཉིས་ནི་མཆོད་པ་དང་གཏོར་མ་དང་།
སྐོམས་ཤིག་གཉིས་ནི་ཁ་ཟས་འཇུ་བས་ཟས་ཀྱི་རྣལ་འབྱོར། རྒྱ་མཚོ་བདུན་ནི་ཁྲུས་ཀྱི་རྣལ་འབྱོར། ཀླུ་བརྒྱད་ནི་འདིར་ཕྱག་རྒྱ་རིགས་བརྒྱད་ཡིན་ལ། དགྲ་བོ་ཟུངས་ནི་ཉོན་མོངས་པ་བྱང་ཆུབ་ཀྱི་ཡན་ལག་ཏུ་བྱེད་པ་སྟེ། རྗེས་ཆགས་ཀྱི་རྣལ་འབྱོར། ཧ་སོགས་བཅུ་གཉིས་ནི་སྐྱེ་མཆེད་བཅུ་གཉིས་གཏི་མུག་རྡོ་རྗེ་མ་སོགས་དང་གཽ་རཱི་སོགས་སུ་བསྒྱུར་ཏེ་ཡུལ་ལ་ལོངས་སྤྱོད་པ་སྤྱོད་ལམ་གྱི་རྣལ་འབྱོར་སྟོན་ནོ། ། གཉིས་པ་ལྷ་དང་དུར་ཁྲོད་ལ་སྦྱར་བ་ལ། ལྷ་ལ་སྦྱར་བ་ནི། རྒྱུད་ཉིད་ལས། ཨཥྚ་ན་ན་ཡ།་་་་་
ཞལ་བརྒྱད་རྣམ་པར་ཐར་པ་བརྒྱད། ། ཅེས་དང་། ཙ་ཏུརྦིངྴ་ཏི་དཾ་ཥྚི་ཡ།་་་་་ སྙིང་རྗེའི་སྤྱན་ནི་དམར་པོ་ལ། ། ཞེས་དང་། ཥོ་ཌ་ན་བྷུ་ཛཱ་ཡ།་་་་་ ཕྱག་ནི་སྟོང་པ་བཅུ་དྲུག་ཉིད། ། ཅེས་དང་། ཀྲཥྞ་ཛཱི་མུ་ཏ་ཝ་པུ་ཥེ།་་་་་ བྱམས་པའི་ཐུགས་ལ་ཡན་ལག་གནག
ཅེས་དང་། ཀཱ་པཱ་ལ་མཱ་ལཱ་ནེ་ཀ་དྷ་རི་ཎ།་་་་་ གུག་སྐྱེད་ཀྱིས་ནི་སངས་རྒྱས་ལྔ། ། ཞེས་སོགས་དང་ཅི་རིགས་པ་སྦྱར་ཏེ་གཞན་དུ་རྙེད་པར་སླའོ། ། དུར་ཁྲོད་ལ་སྦྱར་ན། མཱ་ར་ཡ་གཉིས་གཏུམ་པའི་ལས་བྱེད་པའི་ཕྱོགས་སྐྱོང་བསྟན། ཀཱ་ར་ཡ་གཉིས་ཀྱིས་དེའི་མངའ་གཞུག་བྱེད་པའི་ཞིང་སྐྱོང་བསྟན། སྒྲོགས་ཤིག་གཉིས་ཀྱིས་སྤྲིན་བསྟན། རྟོགས་ཤིག་གཉིས་ཀྱིས་ཤིང་བརྒྱད། སྐོམས་ཤིག་གཉིས་ཀྱིས་མེ་བརྒྱད།
རྒྱ་མཚོ་བདུན་གྱིས་ཆུ་བོ། ཆིངས་གཉིས་ཀྱིས་རོ་ལ་སོགས་པ། ཀླུ་བརྒྱད་ནི་དངོས་སོ། ། དགྲ་བོ་ནི་འདྲེ་དང་སྲིན་པོ་སོགས་སོ། ། ཧ་སོགས་བཅུ་གཉིས་ཀྱིས་ནི་རྟེན་འབྲེལ་བཅུ་གཉིས་ཐུགས་སུ་ཆུད་པའི་གྲུབ་པ་ཐོབ་པ་རྣམས་བསྟན་ཏོ། ། གཉིས་པ་ལས་ལ་སྦྱར་བ་ནི། སོད་ཅིག་གཉིས་མངོན་སྤྱོད། གྱིས་ཤིག་གཉིས་དབང་། སྡིགས་ཤིག་གཉིས་དགུག་པ། སྒྲོགས་ཤིག་གཉིས་རྒྱས་པ།
སྐོམས་ཤིག་གཉིས་ཞི་བ། རྒྱ་མཚོ་བདུན་ཞེས་པས་ཆར་དབབ་པ། ཀླུ་བརྒྱད་འཆིངས་པས་དུག་གཞིལ་བ། དགྲ་བོ་ཟུངས་ཀྱིས་རིམ་གྱིས་འདེབས་པ། ཧ་སོགས་བཅུ་གཉིས་ཀྱིས་གྲུབ་ཆེན་བརྒྱད་དང་། མཁའ་སྤྱོད་དང་། རིག་པ་འཛིན་པ་དང་། འཁོར་ལོ་བསྒྱུར་བ་དང་། གནོད་སྦྱིན་མོ་བསྒྲུབ་པ་དང་བཅུ་གཉིས་སོ། ། དེ་དག་གིས་བསྐྱེད་པའི་རིམ་པ་ལ་སྦྱར་བ་བསྟན་ཏོ། །
རྫོགས་པའི་རིམ་པ་ལའང་རང་བྱིན་རླབས་དང་། དཀྱིལ་འཁོར་འཁོར་ལོ་ལ་སྦྱར་བ་གཉིས་ལས། དང་པོ་ནི། ཞལ་བརྒྱད་ནི་རླུང་གི་སྦྱོར་བ་བདུན། རང་གི་ངོ་བོ་དང་བརྒྱད་དོ། ། མས་བརྟན་གྱི་དགའ་བ་རྒྱས་པས་དབུ་སྐྲ་གྱེན་དུ་བརྫེས་པའོ། ། སྤྱན་ཉི་ཤུ་རྩ་བཞི་ནི། གཏུམ་མོའི་དམིགས་པ་ཉེར་བཞིའམ་ཡུལ་ཉི་ཤུ་རྩ་བཞིའོ། ། ཕྱག་བཅུ་དྲུག་ནི་རླུང་འཕོ་བ་བཅུ་དྲུག་གོ ། སྐུ་མདོག་ནག་པོས་ནི།
གཏུམ་མོའི་མེས་སྤྱི་བོའི་ཧཾ་བསྲེགས་པ་བསྟན། ཐོད་པའི་ཕྲེང་བ་དུ་མ་འཛིན་པས། བདེ་བ་སྐྱོང་བའི་བྱང་སེམས་འཛིན་པ་མཚོན། ཁོང་ནས་འཁྲུག་པའི་ཐུགས་ཞེས་པས། ཡེ་ཤེས་ཀྱི་རྣམ་རྟོག་སྤོངས་བ་མཚོན། ཟླ་བ་ཕྱེད་པའི་མཆེ་བ་ཅན་ཞེས་པས། ཧཾ་ལས་བྱང་སེམས་གཡོན་ཆར་འབབ་པ་བསྟན། ཡེ་ཤེས་དེས་རྣམ་རྟོག་འཇོམས་པས་སོད་ཅིག་གཉིས། བདེ་བ་བསྐྱེད་པས་གྱིས་ཤིག་གཉིས། དེ་གཞན་ལ་སྟོན་པས་སྒྲོགས་ཤིག་གཉིས།
རྣམ་རྟོག་ཕྱེ་མར་བྱེད་པས་སྡིགས་གཉིས། འཁོར་བའི་རྒྱ་མཚོ་སྐེམས་པར་བྱེད་པས་རྒྱ་མཚོ་བདུན་སྐོམས་གཉིས། ཡེ་ཤེས་དེས་རྣམ་ཤེས་ཚོགས་བརྒྱད་ཐ་མལ་གྱི་ཡུལ་ལ་འཇུག་པས་འཆིངས་པས། ཀླུ་བརྒྱད་ཆིངས་གཉིས། བདག་ཏུ་འཛིན་པའི་དགྲ་བོ་ཞི་བར་བྱེད་པས་དགྲ་བོ་ཟུངས་གཉིས། སྐྱེ་མཆེད་བཅུ་གཉིས་དག་པའི་ཡེ་ཤེས་སུ་གནས་གྱུར་པས་ཧ་སོགས་བཅུ་གཉིས་སོ། ། གཉིས་པ་དཀྱིལ་འཁོར་འཁོར་ལོ་དང་སྦྱར་བ་ལ། གང་ལ་བརྟེན་ནས་སྐྱེ་བའི་རྟེན་ཕྱག་རྒྱ། དེ་ལས་སྐྱེས་པའི་དགའ་བའི་ཡེ་ཤེས། ཡེ་ཤེས་དེས་རྣམ་རྟོག་སྤོང་བའི་ཚུལ་དང་གསུམ་ལས།
དང་པོ་ནི། ཞལ་བརྒྱད་ཕྱག་རྒྱ་རིགས་བརྒྱད། དབུ་སྐྲ་བརྫེས་པ་མས་བརྟན་དགའ་བ་རྒྱས་པ། སྤྱན་ཉི་ཤུ་རྩ་བཞི་ནི་རིག་མའི་ལོ་གྲངས་མཚོན་པའམ་དབྱེ་བའོ། ། གཉིས་པ་ནི། ཕྱག་བཅུ་དྲུག་གིས་དགའ་བའི་དགའ་བ་ལ་སོགས་པ་བཅུ་དྲུག་གོ ། སྐུ་མདོག་ཆར་སྤྲིན་ནག་པོ་ལྟ་བུ་ནི་ཡེ་ཤེས་དེ་རྣམ་པར་རྟོག་པས་མི་འགྱུར་བའོ། ། ཐོད་པའི་ཕྲེང་བ་དུ་མ་འཛིན་པ་བྱང་ཆུབ་སེམས་ཀྱི་ཕྲེང་བ་ཡས་བབས་དང་། མས་བརྟན་དགའ་བའི་ཚུལ་གྱི་བདེ་བ་སྐྱོང་བའོ། ། ཁོང་ནས་འཁྲུག་པའི་ཐུགས་ནི།
དལ་རྒྱུའི་རླུང་གི་ཀུནྡ་བྱང་སེམས་རྡོ་རྗེའི་ལུས་ལ་ཁྱབ་པའི་སྟོབས་ཤུགས་ཀྱིས་མཚན་རྟོག་སྤོང་བའོ། ། ཟླ་བ་ཕྱེད་པའི་མཆེ་བ་གཙིགས་པ་ནི། དུད་འགྲོའི་ལྟ་སྟངས་ལ་སོགས་པའི་འགྱུར་བ་བཞིས། བྱང་ཆུབ་ཀྱི་སེམས་ཀྱི་འགྱུར་བ་འགེགས་པའོ། ། གསུམ་པ་ནི། སོད་ཅིག་ཅེས་སོགས་སྔར་བདག་བྱིན་རླབས་ལ་སྦྱར་བ་བཞིན་འདིར་ཡང་ངོ་། ། རྫོགས་པའི་རིམ་པ་ལ་སྦྱར་བའོ། ། ལམ་ལ་སྦྱར་བ་བཤད་ཟིན་ཏོ། ། གསུམ་པ་འབྲས་བུ་ལ་སྦྱར་བ་ལ་སྐུ་གསུམ་སྟེ། དང་པོ་ལོངས་སྐུ་ནི།
ཞལ་བརྒྱད་ནས་མཆེ་བ་ཅན་གྱི་བར་རྐང་པ་བརྒྱད་ཀྱིས་བསྟན་ཏེ། སྦྱོར་བའི་ཚུལ་ནི་སྔར་བཤད་པ་ཉིད་དོ། ། གཉིས་པ་སྤྲུལ་པའི་སྐུ་ནི། གདུལ་བྱ་གང་ན་གནས་པ་དེར། སྐུ་གསུང་ཐུགས་ཀྱི་འཕྲིན་ལས་བསམ་གྱིས་མི་ཁྱབ་པ་གང་ལ་གང་འདུལ་སྟོན་པ་སྟེ། དེ་ཡང་། གདུག་ཅིང་གཏུམ་པའི་སེམས་ཅན་ལ། ། ཞི་བ་ཉེ་བར་མི་སྦྱོར་ཏེ། ། ཞེས་དང་། གང་དང་གང་གི་རྣམ་པ་ཡིས། །
སྐྱེས་པ་རྣམས་ནི་ཡིད་སྦྱོར་བ། ། ཞེས་སོགས་གསུངས་པ་བཞིན་དུ། གདུག་པ་ཅན་གདུག་པའི་རྣམ་པས་འདུལ་བས་ན། སོད་ཅིག་གཉིས་སོ། ། ཐབས་སྣ་ཚོགས་ཀྱིས་སེམས་ཅན་རྗེས་སུ་འཛིན་པས་གྱིས་ཤིག་གཉིས་སོ། ། གསུང་གིས་ཇི་ལྟར་མཚམས་པའི་ཆོས་སྟོན་པས་སྒྲོགས་ཤིག་གཉིས་སོ། ། འགལ་རྐྱེན་ཞི་བར་བྱེད་པས་སྡིགས་ཤིག་གཉིས་སོ། ། འགྲོ་བ་བདུན་པའི་སྡུག་བསྔལ་ཞི་བར་བྱེད་པས་རྒྱ་མཚོ་བདུན་རྣམས་སྐོམས་གཉིས་སོ། ། འགྲོ་བའི་ཉོན་མོངས་པ་མ་ལུས་ཞི་བར་བྱེད་པས་ཀླུ་བརྒྱད་པོ་རྣམས་ཆིངས་གཉིས་སོ། ། རྣམ་པར་རྟོག་པ་དགྲ་བོ་དང་འདྲ་བ་མེད་པར་བྱེད་པས།
དགྲ་བོ་རྣམས་ཟུངས་གཉིས་སོ། ། གསུམ་པ་ཆོས་ཀྱི་སྐུ་ནི། རྟེན་ཅིང་འབྲེལ་པར་འབྱུང་བའི་དེ་བཞིན་ཉིད་སྐྱེ་འགག་རྟག་ཆད་ལ་སོགས་པའི་སྤྲོས་པ་མཐའ་དག་དང་བྲལ་བ་ཟབ་ཞི་འོད་གསལ་གྱི་དབྱིངས་མཚོན་པ་ཧ་ཧཱ་ལ་སོགས་བཅུ་གཉིས་གསུངས་སོ། ། ཞེས་པ་འབྲས་བུ་ལ་སྦྱར་བའོ། ། དེ་དག་ཐམས་ཅད་ཆོས་ཀྱི་རྗེ་ས་སྐྱ་པཎྜི་ཏའི་ཞལ་སྔ་ནས་རྩ་བའི་སྔགས་ཀྱི་རྣམ་བཤད་སྙིང་པོ་དོན་གསལ་ཞེས་བྱ་བ་ལས་འབྱུང་པ་ཅུང་ཟད་བཏུས་ནས་བྲིས་ལ། རྒྱས་པར་དེ་ཉིད་དུ་བལྟའོ། ། འདིར་སྨྲས་པ། དཔལ་ལྡན་བརྟག་པ་གཉིས་པའི་རྩ་བའི་སྔགས། ། རྡོ་རྗེ་འཛིན་པས་ཇི་ལྟར་གསུངས་པ་བཞིན། ། རྡོ་རྗེ་སྙིང་པོས་བསྡུས་པའི་འཕགས་ཡུལ་གྱི།་་་་་
བསྡུ་པ་པོ་དང་ཞུ་བ་པོ། བོད་ཀྱི་དཔེ་ནི་ཡི་གེ་མ་དག་པ་ཆེས་མང་བས་དེ་བོར་ནས། ། རྣམ་དག་གླེགས་བམ་ལས་ནི་འབྱུང་བ་བཞིན།་་་་་ ཏེ་ཡུལ་དབུས་ཀྱི་པཎྜི་ཏས་བྲིས་པ། ། སྔགས་ཀྱི་ཚིག་དག་ཇི་ལྟ་བ་བཞིན་་་་་ལེགས་བཀོད་་་་་་ནས་དོན་འཁྲུལ་མེད་དུ་གཏན་ལ་དབབ་པ་ནི། རྡོ་རྗེའི་མཁའ་འགྲོས་་་་་་རྗེ་བཙུན་བདག་མེད་མ། རྗེས་བཟུང་བས། ། ས་དྲུག་་་་་་གི་རྟོག་པ་བརྙེས་ནས་་་་་་ནུས་པའི་ཁྱད་པར་བསྟན་པ་ནི་གངྒཱ་གྱེན་ལ་བཟློག ལྷ་རྟེན་བཀས་ཤིང་དཔལ་ལྡན་པདྨོའི་གཉེན།་་་་་ ཉི་མའི་མངོན་བརྗོད། །
ཐོགས་མེད་འགྲོ་ཞིང་རྫུ་འཕྲུལ་ཆེར་གྲགས་འདིས། ། གང་གིས་མྱོས་བྱེད་གཏེང་པར་བཅུག་གྱུར་པ། ། མཐུ་སྟོབས་ཀྱི་བསྟན་པ་བཟུང་བ་་་་་་སྟོབས་ཀྱི་མགོན་པོ་དཔལ་ལྡན་་་་་་རང་གིས་ངན་པར་ཞལ་གྱིས་བཞེས་པས་བི་རུ་པ། ། གང་དེས་བརྒྱུད་པ་མིན་པར་་་་་་དངོས་སུ་རྗེས་བཟུང་པ། ། ས་སྐྱ་པ་ཆེན་པོ་་་་་་ཀུན་དགའ་སྙིང་པོ་་་་་་སྤྱན་རས་གཟིགས་ཀྱི་སྤྲུལ་པ་དཔལ་ལྡན་ཐུགས་རྗེའི་གཏེར། ། དེ་ཡིས་་་་་་རྗེ་བཙུན་སྐུ་མཆེད་ལ། བཤད་པའི་མན་ངག་་་་་་ཕྱོགས་གཅིག་ཏུ། དབྱངས་ཅན་བདག་་་་་པོ་སྟེ་འཇམ་དབྱངས། ། སྐྱེ་བ་ཉི་ཤུ་རྩ་ལྔར་པཎྜི་ཏའི། ཚུལ་བཟུང་་་་་་ཆོས་རྗེ་བ།
ཚིག་གི་གཏེར་མངའ་ལེགས་གསུངས་པའི། ། ལེགས་བཤད་རྒྱ་མཚོའི་་་་་་ཨཥྚའི་གཞི་བཤད་ཆེ་ལས་་་་་་དོན་གྱི་གནད་བཏུས་ཏེ་བཤད།་་་་་ པས་ཡིད་ཆེས་པའི་འོས་སོ། ། སྤྱིར་ཡང་ཤཱཀྱ་སེང་གེའི་གསུང་རབ་་་་་་མདོ་སྡེ་ལས་བརྒྱ་པ་སོགས་ལས། ། ངག་གི་ལས་འདི་རྣམ་སྨིན་་་་་་དགེ་སྡིག་འདྲ་ཆེ་བར་གསུངས། ། ཁྱད་པར་རིགས་སྔགས་ལོག་པར་བཟླས་གྱུར་ན། ། དུག་སྔགས་མེད་པར་དུག་སྦྲུལ་རེག་དང་མཚུངས། ། ངལ་བ་འབྲས་མེད་ཅེས་སོགས་ཡང་ཡང་གསུངས། ། དེང་སང་གངས་ཅན་ཐར་འདོད་ཕལ་ཆེར་ཡང་། ལུང་རིགས་དང་་་་་་ལྟར་སྣང་གིས་ནི་ཐམས་ཅད་རྣམ་པར་རྩེན་ཡོད།
རྒྱལ་བའི་དགོངས་པ་དང་མཐུན་པའི་ཡང་དག་བྲལ་མུན་སྤྲུལ་་་་་་མི་ཤེས་བཞིན་དུ་རང་བཟོ་ལ། ། མཆོག་ཏུ་འཛིན་ཚེ་ཕྱོགས་འདི་དགོས་པ་མེད།་་་་་ པ་ལྟར་གྱུར་མོད། ། འོན་ཀྱང་རྒྱལ་བའི་དགོངས་པ་ཇི་བཞིན་དུ། ། ཐར་་་་་་པ་ཆེན་པོའི་གྲོང་མཆོག་ཏུ་འགྲོ་བར། འདོད་རྣམས་ལ་་་་་་རྩ་སྔགས་རྣམ་པར་དག་པའི་ཚུལ་འདི་བདུད་རྩི་བཞིན། ། ཞེས་བསམ་རང་དང་སྐལ་བ་མཉམ་པ་ཡི། ། དངོས་བརྒྱུད་་་་་་རིགས་དང་ཆོས་ལས་སྐྱེས་པའི་སློབ་མ་རྣམས་ལ་ཕན་ཕྱིར་དང་། ། ཁྱད་པར་རང་ཉིད་་་་་་དཔལ་ལྡན་ས་སྐྱ་པའི་རྗེ་བཙུན་གོང་མའི་གསུང་རབ་ལ། ། གོམས་པ་ལྷུར་ལེན་བྱ་་་་་་བ་སྟེ་བག་ཆགས་འཇོག་པའི་ཕྱིར་འདི་བགྱིས་པའི།
དགེ་བ་གང་དེས་བདག་ཅག་དཔོན་སློབ་་་་་་གདུལ་བྱར་བཅས་པ་རྣམས། དུས་འདིར་ཚེ་རིང་ནད་་་་་་ལུས་ལ་སེམས་ལ་སྡུག་བསྔལ་མེད་་་་་་པར་བསམ་དོན་འགྲུབ། ། སྤྱི་དང་བྱེ་བྲག་གི་་་་་་བསྟན་པ་ཆེར་རྒྱས་དོན་་་་་་རང་དང་གཞན་གྱི་གཉིས་མཐར་ཕྱིན་ནས། ། ཚེ་རིང་བའི་མཐར་སོན་ཏེ་་་་་ནམ་ཞིག་ཚེ་འདིའི་སྣང་བ་ནུབ་མ་ཐག བདག་ཅག་དཔོན་སློབ་ལ་་་་་་། མཐོང་ཐོས་དྲན་རེག་་་་་་དུ་གྱུར་པའི་འགྲོ་བ་ཀུན་ཀྱང་ལྷན་ཅིག་ཏུ། ། དག་པའི་ཞིང་་་་་་གི་མཆོག་བདེ་བ་ཅན་དུ་ཐོགས་མེད་དུ་སྐྱེས་་་་་་ནས་ཁམས་གསུམ་གྱི་འགྲོ་ཀུན་་་་་་དག་པའི་ཞིང་དེར་འདྲེན་་་་་་ནུས་པར་ཤོག ཅེས་དཔལ་ཀྱཻ་རྡོ་རྗེའི་རྩ་བའི་སྔགས་ཀྱི་རྣམ་པར་བཤད་པ་ཟབ་དོན་རྒྱས་པའི་ཉིན་བྱེད་ཅེས་བྱ་བ་འདི་ནི་ཁམས་གསུམ་ཆོས་ཀྱི་རྒྱལ་པོ་གྲུབ་པ་མཆོག་གི་དེད་དཔོན་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སེམས་དཔའ་ཆེན་པོ་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བདག་ཉིད་ཆེན་པོ་ས་སྐྱ་པཎྜི་ཏས་མཛད་པའི་ཨཥྚའི་གཞི་བཤད་ཆེན་མོ་དང་།
དེ་ཉིད་ཀྱི་གསལ་བྱེད་ཞྭ་ལུ་ལོ་ཙཱ་བ་ཆེན་པོ་ཆོས་སྐྱོང་བཟང་པོས་མཛད་པའི་རྩ་སྔགས་ཀྱི་གསལ་བྱེད་སྒྲོན་མེ་འབར་བ་གཉིས་ཀྱི་དགོངས་པ་ཇི་ལྟ་བ་བཞིན་བཀོད་པ་འདི་ནི་ས་ཕོ་འབྲུག་གི་ལོ་དབོ་ཟླ་བའི་དམར་ཆའི་ཚེས་ལ་གཟའ་སྐར་བཟང་པོ་འཛོམས་པའི་ཉིན་དཔལ་ས་སྐྱའི་ལྷ་ཁང་ཆེན་མོའི་ཤར་ལྷོ་རིག་འཛིན་ཕོ་བྲང་གི་ཡང་རྩེ་མཁའ་སྤྱོད་བདེ་བ་ཅན་དུ་སྦྱར་བ་འདིས་བསྟན་པ་དང་སེམས་ཅན་ལ་ཕན་བདེ་བསམ་གྱིས་མི་ཁྱབ་པ་འབྱུང་བར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 16 ཨ་མྱེས་ཞབས། དཔལ་ཀྱེ་རྡོ་རྗེའི་རྩ་བའི་སྔགས་ཀྱི་རྣམ་པར་བཤད་པ་ཟབ་དོན་རྒྱས་པའི་ཉིན་བྱེ། PAGE * MERGEFORMAT 15
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
