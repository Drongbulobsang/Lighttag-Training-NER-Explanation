གསུང་འབུམ། ངག་དབང་ཀུན་དགའ་བསོད་ནམས།
པོད ༦༦
རྡོ་རྗེ་ཕུར་པའི་འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ་མ་ཉེ་བར་མཁོ་བའི་ཡི་གེ
༄༅། །རྡོ་རྗེ་ཕུར་པའི་འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ་མ་ཉེ་བར་མཁོ་བའི་ཡི་གེ་དོན་གཉེར་ཀུན་སྨོན་ཞེས་བྱ་བ་བཞུགས།། ན་མོ་གུ་རུ་བཛྲ་ཀི་ལ་ཡ། བླ་མ་མཆོག་དང་འཕྲིན་ལས་ཕུར་བུའི་ཚོགས། ། བཀའ་བསྲུང་དམ་ཅན་རྒྱ་མཚོའི་ཞབས་པད་ལ། ། ཟ་ཉལ་ཆག་གི་རྣལ་འབྱོར་གུས་པས་འདུད། ། ཕྱི་མ་བདེ་བ་ཅན་དུ་དྲངས་སུ་གསོལ། ། འདིར་བཅོམ་ལྡན་འདས་རྡོ་རྗེ་གཞོན་ནུའི་ལྷ་ཚོགས་རྣམས་ཀྱི་ཕྱག་རྒྱའི་གར་འཆམ་དངོས་གྲུབ་ཆར་འབེབས་ཞེས་བྱ་བའི་འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ་ཅེས་བྱ་བ་སྔར་ངེད་རང་གིས་བྱས་པ་དེ་ཉིད་ལ་ཉེ་བར་མཁོ་བའི་འཆམ་སྐད་རྣམས་དང་། ཕྲ་ཕྱག་རྣམས་ཀྱི་ཕྱག་རྒྱ་འཆའ་ཚུལ། ནུབ་ཐ་མ་བསྒྲལ་བའི་མཆོད་པ་དང་བསྟུན་དགྲ་བགེགས་གྲུབ་འཆམ་ཚུལ་རྣམས་དང་། གཞན་ཡང་དཔལ་ལྡན་ས་སྐྱ་པའི་རྡོ་རྗེ་ཕུར་པའི་སྒྲུབ་མཆོད་ཆེན་མོའི་སྐབས་སུ་མཁོ་བའི་ཕྱག་ལེན་འགའ་ཞིག་རྣམས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་དང་།
དེའི་ཐུགས་སྲས་རྩ་བའི་བླ་མ་སྔགས་འཆང་གྲགས་པ་བློ་གྲོས་གཉིས་ཀྱི་ཕྱག་བྲིས་དངོས་ལས་ཇི་ལྟར་འབྱུང་བ་བཞིན་འདིར་བྲི་བར་བྱའོ། ། དེ་ལ་ཐོག་མར་རྩ་འཆམས་ཀྱི་འཆམ་སྐད་རྣམས་བརྗོད་པར་བྱ་སྟེ། ས་གཞི་ཁོད་སྙོམས་པར་བྱ་བའི་ཕྱིར་འཆམ་བསྐོར་ལན་གསུམ་གྱིས་གཏན་ལ་དབབ་པ། ཆོས་ཀྱི་དབྱིངས་བསྐྱེད་པར་བྱ་བའི་ཕྱིར་བསྐོར་བ་ལན་གསུམ་བྱ་བ། སྣང་སྲིད་དབང་དུ་བསྡུ་བར་བྱ་བའི་ཕྱིར་གཡབ་མོ་ལན་གསུམ་བྱ་བ། མཁའ་འགྲོ་དཔའ་བསྐྱེད་པར་བྱ་བའི་ཕྱིར་གསིག་གསིག་ལན་གསུམ་བྱ་བ། དམ་ཉམས་ཀྱི་བླ་འགུགས་པར་བྱ་བའི་ཕྱིར་མགོ་གུག་་་་་་འདི་གཉིས་འཆམ་དཔེ་ལ་གོང་འོག་བཞུགས་ཚུལ་འདི་བཞིན་ཡོད་ཀྱང་ཕྱག་ལེན་ལ་གོ་བརྗེས་ནས་མཛད་པ་ལགས། ལན་གསུམ་བྱ་བ། བསྲུང་མ་རྣམས་འབོད་པར་བྱ་བའི་ཕྱིར་གཅུགས་པ་ལན་གསུམ་བྱ་བ། སྟེང་ཕྱོགས་བྱིན་གྱིས་བརླབ་པར་བྱ་བའི་ཕྱིར་གནམ་འཁོར་ལོ་རྩེ་བརྒྱད་དུ་བྲི་བ།
བར་བྱིན་གྱིས་བརླབ་པར་བྱ་བའི་ཕྱིར་ལོགས་བཀྲ་ཤིས་རྟགས་བརྒྱད་དུ་བྲི་བ། འོག་བྱིན་གྱིས་བརླབ་པར་བྱ་བའི་ཕྱིར་ས་པདྨ་འདབ་བརྒྱད་དུ་བྲི་བ། རྡོ་རྗེ་ཕྱེད་འགྲོས་ཀྱིས་ས་བཙལ་བ། རྡོ་རྗེ་རྐྱང་འགྲོས་ཀྱི་ས་བཏུལ་བ། རྡོ་རྗེ་རྒྱ་གྲམ་སྦལ་འགྲོས་རིགས་ཀྱིས་ས་གཞི་བྱིན་གྱིས་བརླབ་པ། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ། ཡྃ་ལས་རླུང་ཆེན་རྒྱ་གྲམ་སྲ་ཞིང་བརྟན། ། དེ་སྟེང་བྃ་ལས་བྱུང་བའི་ཆུ་དཀྱིལ་དཀར། ། རྃ་ལས་མེ་བྱུང་བསྐྱོད་པ་དེ་ཡི་ཕྱེད། ། ལྃ་ལས་ས་ཡི་དཀྱིལ་འཁོར་བརྟན་པར་གྱུར། །
དེ་སྟེང་རཀྟའི་རྒྱ་མཚོ་རྦ་ཀློང་འཁྲུག ། དབུས་སུ་ཀེང་རུས་རི་རབ་བརྩེགས་པའི་སྟེང་། ། རིན་ཆེན་ལྔ་ལས་གྲུབ་པའི་གཞལ་མེད་ཁང་། ། དཔལ་ཆེན་པོའི་འགྱིང་ཆེན། དཔལ་ཆེན་པོའི་འགྱིང་ཆུང་། གཡས་དཀར་གཡོན་དམར་དབུས་མཐིང་ཞལ། ། རྡོ་རྗེ་རྩེ་དགུ་རྩེ་ལྔ་དང་། ། མེ་ཕུང་འབར་བ་རྩེ་གསུམ་བསྣམས། ། གཡས་གཡོན་གཉིས་གཉིས་ཕྱག་གིས་བསྣམས། ། མཐའ་གཉིས་ཕུར་འདྲིལ་སྐུ་ཆེ་རགས། །
ཞབས་བཞི་གཡས་བསྐུམ་གཡོན་བརྐྱངས་ནས། ། དབང་ཕྱུག་ཁ་ཕུབ་མགོ་བོ་དང་། ། དབུ་མའི་ནུ་མ་རབ་ཏུ་བརྫིས། ། ཐོད་སྐམ་ལྔ་ཡིས་དབུ་ལ་བརྒྱན། ། ཐོད་རློན་ལྔ་བཅུས་དོ་ཤལ་བྱས། ། དཀར་དམར་ལྗང་ནག་སྦྲུལ་གྱིས་བརྒྱན། ། རཀྟ་ཞག་དང་ཐལ་ཆེན་གྱི། ། ཐིག་ལེ་ཟོ་རིས་ཚོམ་བུར་བྲིས། ། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་ལྤགས་པའི་འོག་ལྤགས་ཅན། །
རྡོ་རྗེའི་ཁྱུང་གཤོག ཡུམ་ཆེན་འཁོར་ལོ་རྒྱས་འདེབས་སྔོ། ། ཞལ་གཅིག་ཕྱག་གཉིས་གཡས་འཁོར་ལོ། ། གཡོན་པས་ཐོད་ཁྲག་ཡབ་ལ་བསྟོབ། ། སྟེང་དང་ཤར་གྱི་ཕྱག་བརྙན་ནི། ། རྡོ་རྗེ་དང་ནི་ལྕགས་ཀྱུ་འཛིན། ། མེ་དང་ལྷོ་ཡི་ཕྱག་བརྙན་ནི། ། དབྱུག་ཐོ་དང་ནི་དབྱུག་པ་འཛིན། ། བདེན་བྲལ་ནུབ་ཀྱི་ཕྱག་བརྙན་ནི། ། རལ་གྲི་དང་ནི་པདྨ་འཛིན། །
རླུང་དང་བྱང་གི་ཕྱག་བརྙན་ནི། ། རྡོ་རྗེ་དང་ནི་རྒྱ་གྲམ་འཛིན། ། དབང་ལྡན་འོག་གི་ཕྱག་བརྙན་ནི། ། རྡོ་རྗེ་དང་ནི་ཐོ་བ་འཛིན། ། སྟེང་དང་ཤར་གྱི་ཕྲ་མེན་ནི། ། དྲིལ་བུ་དང་ནི་རྔ་ཡབ་འཛིན། ། མེ་དང་ལྷོ་ཡི་ཕྲ་མེན་ནི། ། མེ་དཔལ་དང་ནི་དགྲ་སྟ་འཛིན། ། བདེན་བྲལ་ནུབ་ཀྱི་ཕྲ་མེན་ནི། ། ཞགས་པ་དང་ནི་སྦྲུལ་ཞགས་འཛིན། །
རླུང་དང་བྱང་གི་ཕྲ་མེན་ནི། ། འཁོར་ལོ་དང་ནི་བེ་ཅོན་འཛིན། ། དབང་ལྡན་འོག་གི་ཕྲ་མེན་ནི། ། རྩེ་གསུམ་དང་ནི་གཏུན་ཤིང་འཛིན། ། གནོད་སྦྱིན་དཀར་མོ་ལྕགས་ཀྱུ་འཛིན། ། འཇིགས་བྱེད་སེར་མོ་ཞགས་པ་འཛིན། ། བདུད་རྩི་དམར་མོ་ལྕགས་སྒྲོག་འཛིན། ། གསོད་བྱེད་ལྗང་ཁུ་དྲིལ་བུ་ཁྲོལ། ། དམ་ཅན་སྤྱི་ཡི་བསྐུལ་འཆམས། ཤར་ནས་གཤེགས་པའི་རྣལ་འབྱོར་བདུན། །
ཁྱོད་ཀྱིས་ཞི་བའི་ལས་མཛོད་ཅིག ། ལྷོ་ནས་གཤེགས་པའི་རྣལ་འབྱོར་བདུན། ། ཁྱོད་ཀྱིས་རྒྱས་པའི་ལས་མཛོད་ཅིག ། ནུབ་ནས་གཤེགས་པའི་རྣལ་འབྱོར་བདུན། ། ཁྱོད་ཀྱིས་དབང་གི་ལས་མཛོད་ཅིག ། བྱང་ནས་གཤེགས་པའི་རྣལ་འབྱོར་བདུན། ། ཁྱོད་ཀྱིས་དྲག་པོའི་ལས་མཛོད་ཅིག ། ཕྲ་མེན་མ་བྃ་ལེན་གྱི་འཆམ་ཞེས་པ་དེ་ཡན་གྱི་འཆམ་སྐད་རྣམས་བཤད་ཟིན་ནས། ད་ནི་ཕྲ་ཕྱག་རྣམས་ཀྱི་ཕྱག་རྒྱ་འཆའ་ཚུལ་བརྗོད་པར་བྱ་སྟེ། དེ་ཡང་སྟེང་དང་ཤར་གྱི་ཕྱག་བརྙན་ནི།
ཁ་ནང་བལྟས་དུས་ལག་གཡས་སྟེང་དུ་རྡོ་རྗེ་འཛིན་ཚུལ་གྱིས་མཐོ་བར་འཕྱར། གཡོན་སྡིགས་མཛུབ་ལྟ་བུའི་བནྡྷ་སྙིང་ཁར་བཟུང་། ཁ་ཕྱིར་བསྟན་དུས་ལག་གཡོན་གོང་བཞིན་ལ། གཡས་མདུན་དུ་བརྐྱངས། ཁུ་ཚུར་ཁ་གྱེན་བསྟན་ལས་མཛུབ་མོ་ལྕགས་ཀྱུའི་ཚུལ་དུ་བྱ། མེ་དང་ལྷོའི་ཕྱག་བརྙན་གྱི་ཕྱག་རྒྱ་ལ། ཁ་ནང་བསྟན་གྱི་ལག་སྟབས་ནི་ལག་གཡས་མདུན་དུ་བརྐྱངས་ཏེ་དབྱུག་ཐོ་འཛིན་ཚུལ་དང་། གཡོན་བརླ་གཡོན་སྟེང་བརྐྱངས། ཁ་ཕྱིར་བསྟན་གྱི་ལག་སྟབས་ནི། ལག་གཡས་དཔུང་སྟེང་གཡས་སུ་དབྱུག་པ་འཛིན་ཚུལ་གྱིས་མཐོ་བར་བརྐྱངས་གཡོན་གོང་བཞི།
བདེན་བྲལ་ནུབ་ཀྱི་ཕྱག་བརྙན་གྱི་ཕྱག་རྒྱ་ལ། ཁ་ནང་བལྟས་ཀྱི་ལག་གཡས་ཀྱི་མཐེའུ་ཆུང་དང་། སྲིན་མཛུབ་མཐེ་བོང་གིས་མནན། གུང་མཛུབ་གཉིས་རལ་གྲིའི་ཚུལ་དུ་བརྐྱངས་ཏེ་མདུན་གཡོན་ཟུར་ནས་ལག་གཡོན་འོག་ནས་གཡས་ཟུར་བར་གཅོད་པའི་ཚུལ་དང་། གཡོན་སྙིང་ཁར་ཅུང་ཟད་བརྒྱངས། ཁ་ཕྱིར་བསྟན་གྱི་ལག་སྟབས། གཡས་དཔུང་གཡས་སྟེང་དུ་ཁ་གྱེན་བསྟན་དུ་པདྨ་འཛིན་ཚུལ་གྱིས་ཅུང་དམའ་བར་བྱ། གཡོན་གོང་བཞིན་ནོ། ། རླུང་དང་བྱང་གི་ཕྱག་བརྙན་གྱི་ཕྱག་རྒྱ་ནི། ཁ་ནང་བལྟས་ཕྱིར་བལྟས་དང་བསྟུན།
ལག་སྟབས་དང་པོ་ནི། ལག་གཉིས་དཔུང་པ་གཡོན་སྟེང་སེར་མོ་བསྣོལ་ལ་ཐལ་མོ་སྦྱར། གཉིས་པ་གཡོན་དེ་ཉིད་ལས་ལག་གཡས་འཕྲལ་ཏེ་མཛུབ་མོ་བརྐྱངས་ནས་མདུན་ཕྱོགས་སུ་རྒྱ་གྲམ་བྲི་ཚུལ་བྱ་བའོ། ། དབང་ལྡན་འོག་གི་ཕྱག་བརྙན་གྱི་ཕྱག་རྒྱ་ནི། ཁ་ནང་བལྟས་ཕྱི་བལྟས་དང་བསྟུན། ལག་སྟབས་དང་པོ་ནི། ལག་གཉིས་དཔུང་གཉིས་ཀྱི་སྟེང་དུ་བརྐྱངས་ལ་གཡས་རྡོ་རྗེ་འཛིན་ཚུལ་བྱ། གཉིས་པ་གཡོན་དེ་ཉིད་ལས་ལག་གཡས་གཡོན་པའི་ཕྲག་གོང་བཞག་ལ་ཐོ་བ་འགེལ་ཚུལ་བྱེད་པའོ། ། དེ་ཡན་གྱིས་ཕྱག་བརྙན་རྫོགས་ནས། ད་ནི་ཕྲ་མེན་རྣམས་ཀྱི་ཕྱག་རྒྱ་བརྗོད་པར་བྱ་སྟེ།
སྟེང་དང་ཤར་གྱི་ཕྲ་མེན་གྱི་ཕྱག་རྒྱ་ནི། ཁ་ནང་བལྟས་ཕྱིར་བལྟས་དང་བསྟུན། ལག་སྟབས་དང་པོ་ནི། ལག་གཉིས་དཔུང་པ་གཉིས་ཀྱི་སྟེང་དུ་ཁ་ཐུར་བསྟན་འབྱར་ལ་ཁད་དུ་དྲིལ་བུ་འཛིན་ཚུལ་ལོ། ། གཉིས་པ་ནི་གཡོན་དེ་ཉིད་ལས་གཡས་མདུན་དུ་རྔ་ཡབ་གཡོབ་ཚུལ་ལོ། ། མེ་དང་ལྷོའི་ཕྲ་མེན་གྱི་ཕྱག་རྒྱ་ནི། ཁ་ནང་བལྟས་ཕྱི་བལྟས་དང་བསྟུན། ལག་སྟབས་དང་པོ་ནི། གཡས་ཁུ་ཚུར་དཔུང་པ་གཡས་པའི་སྟེང་དུ་ཅུང་ཟད་བརྒྱངས་པ་མེ་ཐབ་འཛིན་ཚུལ་དང་། གཡོན་ཐུགས་ཁར་སྡིགས་མཛུབ་བྱ།
གཉིས་པ་གཡོན་དེ་ཉིད་ལས་ལག་གཡས་ཀྱི་སོར་མོ་བཞི་བསྒྲེངས། མདུན་དུ་དགྲ་སྟ་འདེབས་ཚུལ་བྱེད་པའོ། ། བདེན་བྲལ་ནུབ་ཀྱི་ཕྲ་མེན་གྱི་ཕྱག་རྒྱ་ནི། ཁ་ནང་བལྟས་ཕྱིར་བལྟས་དང་བསྟུན། ལག་སྟབས་དང་པོ་ནི། ལག་གཉིས་མདུན་དུ་ལག་མགོ་གཉིས་རྒྱབ་སྤྲོད་དུ་བསྣོལ་ནས་བརྐྱངས་ཏེ་ཞགས་མིག་གི་ཚུལ་དུ་བྱེད། གཉིས་པ་གཡོན་དེ་ཉིད་ལས་གཡས་ཕྲལ་ནས་མདུན་དུ་སྦྲུལ་ཞགས་འཁྱུག་པའི་ཚུལ་བྱ་བའོ། ། རླུང་དང་བྱང་གི་ཕྲ་མེན་གྱི་ཕྱག་རྒྱ་ནི། ཁ་ནང་བལྟས་ཕྱིར་བལྟས་དང་བསྟུན། ལག་སྟབས་དང་པོ་ནི།
གཡོན་པ་ཐུགས་ཁར་བནྡྷ་ཁ་གྱེན་བསྟན་དུ་བཟུང་། གཡས་པའི་གྲུ་མོ་དེ་ནང་དུ་བཅུག གཡས་ཁུ་ཚུར་ལས་མཛུབ་མོ་བརྐྱངས་ཏེ་འཁོར་ལོ་བསྐོར་ཚུལ་དུ་བྱེད། གཉིས་པ་ནི་དེ་ཉིད་ལས་གཡས་ཀྱི་མཛུབ་མོ་བསྐུམས། མཁྲིག་མ་ནང་དུ་གུག་པ་བེ་ཅོན་འཛིན་ཚུལ་དུ་བྱེད་པའོ། ། དབང་ལྡན་འོག་གི་ཕྲ་མེན་གྱི་ཕྱག་རྒྱ་ནི། ཁ་ནང་བལྟས་ཕྱིར་བལྟས་དང་བསྟུན། ལག་སྟབས་དང་པོ་ནི། གཡས་པའི་མཐེ་བོས་མཐེ་ཆུང་མནན། སོར་མོ་གཞན་གསུམ་ལྕགས་ཀྱུ་ལྟར་གུག་པ་དཔུང་གཡས་སྟེང་མཐོ་བར་འཕྱར་ཞིང་།
ལག་གཡོན་བརླ་སྟེང་གཡོན་པར་བརྐྱངས། གཉིས་པ་ལག་གཡོན་དེ་ཉིད་ལས་གཡས་པ་གསང་གནས་ཀྱི་ཐད་མ་རེག་ཙམ་དུ་གྲུ་མོ་ཅུང་ཟད་གུག་ཅིང་། ལག་མགོ་ཁ་ཕྱིར་བསྟན་གྱི་གཏུན་ཤིང་འཛིན་ཚུལ་བྱ། དེ་རྣམས་ཀྱིས་ཕྲ་མེན་གྱི་ཕྱག་རྒྱ་རྫོགས་ནས། ཞར་བྱུང་སྒོ་མ་བཞིའི་ཕྱག་རྒྱ་འཆའ་ཚུལ་བརྗོད་ན། དེ་ཡང་ཤར་སྒོ་མའི་ཕྱག་རྒྱ་ནི། ལག་གཡོན་བནྡྷ་ནུ་མ་གཉིས་ཀྱི་ཐད་ཙམ་དུ་ཁ་གྱེན་བསྟན་དུ་བཟུང་། གཡས་ཀྱི་གྲུ་མོ་བན་ནང་དུ་བཅུག ཁུ་ཚུར་ཁ་ཕྱིར་བསྟན་གྱི་མཛུབ་མོ་ལྕགས་ཀྱུ་ལྟར་དགུག་པའོ། ། ལྷོ་སྒོ་མའི་ཕྱག་རྒྱ་ནི་ལག་གཉིས་རོལ་པ་ལྟར་བརྒྱངས་པ་ཞགས་པ་འཛིན་ཚུལ་ལོ། །
ནུབ་སྒོ་མའི་ཕྱག་རྒྱ་ནི། ལག་གཡས་དཔུང་གཡས་སྟེང་དུ་འཕྱར་ཞིང་། གཡོན་དཔུང་གཡོན་སྟེང་སྦྱར་ལ་ཞགས་པའི་ལྕགས་སྒྲོག་མཐོ་དམའི་ཚུལ་ལོ། ། བྱང་སྒོ་མའི་ཕྱག་རྒྱ་ནི། ལག་མགོ་གཉིས་དཔུང་སྟེང་གཉིས་སུ་འབྱར་ལ་ཁད་ཀྱི་དྲིལ་བུ་འཛིན་ཚུལ་ལོ། ། འདིར་འཕྲོས་དོན་ཉེར་མཁོ་ཅུང་ཟད་བརྗོད་ན། ཆོས་ཀྱི་དབྱིངས་བསྐྱེད་པ། སྣང་སྲིད་དབང་དུ་བསྡུ་བ་སོགས་ནས། འོག་བྱིན་གྱིས་བརླབས་པའི་བར་བསྐྱོད་འགྲོས། རྡོ་རྗེ་རྒྱ་གྲམ།
ཀེང་རུས། རིན་ཆེན་ལྔ་ལས་གྲུབ་པ། རྡོ་རྗེའི་ཁྱུང་གཤོག ཡུམ་ཆེན། ཕྱག་བརྙན་ཕྲ་མེན་གྱི་འོག་ཕྱོགས་པ་གཉིས། བྱང་སྒོ་བ་རྣམས་ལ་བསྐྱེད་འགྲོས། གཞན་རྣམས་ལ་འཆམ་ཚུལ་དང་བསྟུན་པའི་ལྡེམ་འགྲོས་གཅིག་བརྡེག་དང་། བཞི་བརྡེག་ཁོ་ནའོ། ། མཁའ་འགྲོ་དཔའ་བསྐྱེད་པ་ནས། དཔལ་ཆེན་པོའི་འགྱིང་ཆེན་ཡན་ལ་འཇོལ་སྟབས།
འགྱིང་ཆེན་ནས་བྱང་སྒོའི་བར་གྲོལ་བསྡུ། བྱུགས་པའི་རྫས་གསུམ་ལ་ཕུར་བསྐོར་ཏེ་ཕུར་རྩེ་ཕྱི་ལ་ངེས་པར་སྟོན་པ་མཛད། མེའི་དཀྱིལ་འཁོར་གྲུ་གསུམ་གྱི་ཟུར་གསུམ་ཀ་ལ་རོལ་མོ་ཆེ་བ་བརྡེག་གོ ། ཨེ་ལས་མ་དང་། ཡྃ་ལས་རླུང་ཆེན་གཉིས་ལ་ཛྃ་གཡས་སུ་གནོན། ཝྃ་ལས་ཆུའི་དཀྱིལ་འཁོར་ལ་གཡོན་དུ་གནོན། ཐོད་རློན་ལ་རྣ་བ་གཡོན་གྱི་རྩ་བར་ཛྃ་གསུམ་བྱས་ལ་རོལ་མོ་ཆེ་བ་དྲུག་ལ་མདུན་ནས་བསྐོར། རྣ་བ་གཡས་སུ་སློབ་པ་དང་ཛྃ་གསུམ་བྱས། སླར་གཡོན་དུ་ལྡོག་ལ་གྲོལ་བསྡུ་བྱ། སྟག་ལྤགས་ནི་སྐྱེད་པའི་ལྟ་ཟུར་གཡས་སུ་ཛྃ་གསུམ་བྱས་ལ་རོལ་མོ་ཆེ་བཞི་ལ་སྟག་གི་ཤམ་ཐབས་དཀྲི་ཚུལ་གྱི་མདུན་ནས་བསྐོར་ལ་གཡོན་དུ་སླེབ་པ་དང་གྲོལ་བསྡུ་བྱ།
བྃ་བརྟག་པ་ལ་གཡས་ནས་གཡོན་པ་ལ་རོལ་མོ་ཆེ་གསུམ། བརྟག་པ་ལ་ཆུང་གསུམ་གཡོན་ལའང་དེ་མཚུངས། གཡས་གཡོན་རེ་མོས་ཀྱིས་གཡོན་པ་ལ་རོལ་མོ་ཆེ་བཞི་དང་། བརྟག་པ་ལ་ཆུང་གསུམ་ཡིན་ནོ། ། ད་ནི་ནུབ་ལམ་བསྒྲལ་བའི་མཆོད་པ་དང་བསྟུན། དགྲ་བགེགས་གྲུབ་ཀྱི་འཆམ་ཚུལ་རྣམས་སྟོན་པ་ལ། དེའི་སྔོན་འགྲོའི་རྔ་འཆམ་གྱི་གསེར་སྐྱེམས་ལ་གུ་རུའི་སྙན་དབྱངས་དང་། འཇམ་པོའི་འཁྱིལ་འཆམ་ལན་གསུམ་མཛད་པའི་དབྱངས་འཁོར་དང་པོ་ལ། བླ་མ་རིག་འཛིན་ཚོགས་བཅས་མཆོད། ། ཡི་དམ་ཞི་ཁྲོ་རབ་འབྱམས་མཆོད། །
གཉིས་པ་ལ། ཁྱད་པར་ཕུར་བུའི་ལྷ་ཚོགས་མཆོད། ། མི་མངོན་དབྱིངས་ནས་ཐུགས་རྗེ་ཡིས། ། གསུམ་པ་ལ། ཕྱི་ནང་བར་ཆད་མི་འབྱུང་ཞིང་། ། གྲུབ་གཉིས་འཕེལ་བར་མཛད་དུ་གསོལ། ། ཚིག་རྣམས་རྫོགས་མཚམས་སུ་འཇམ་པོའི་འཁྱིལ་འཇམ་ལ། འཆམ་དཔོན་གྱིས་རྔ་བརྡ་སྤྲད་ནས། རྔ་གཤེད་ཆུང་བ་གསུམ་གྱི་གཡས་སུ་གཅམ་ནས། དེ་ནས་རྔ་ཤེད་ཆུང་བ་དལ་བ་ལྔ་ལ་འགྲོ་ཕྱོགས་འགྲོ །
དྲུག་པ་ལ་རྔ་ཤེད་ཆེ་བ་དང་བསྟུན། ཡོངས་ཕྱོགས་སུ་ལོག་ལ་སྔར་བཞིན་དུ་རྔ་ཤེད་ཆུང་བ་དལ་བ་ལྔའི་བར་ལ་ཡོངས་ཕྱོགས་སུ་ཕྱིན་ལ། དྲུག་གི་དུས་འགྲོ་ཕྱོགས་སུ་ལོག་ལ་རྔ་ཤེད་ཆུང་བ་གཉིས་དང་། ཆེ་བ་གཅིག་བརྡུངས་ལ་ཁ་དོ་རར་བལྟ་བ་ནི་འཇམ་པོའི་འཁྱིལ་འཆམ་མོ། ། དེ་ནས་ཕུར་ཁ་བསྒྱུར་བ་ལ། ཆེ་འཛིན་གྱི་འགྱིང་དབྱངས་དང་། རིན་པོ་ཆེའི་འདུར་འཆམ་ལན་གསུམ་མཛད་པའི་རྔ་སྟེང་བརྡུངས་དང་བཅས་དབྱངས་འཁོར་དང་པོ་ལ། དོ་ནུབ་ཀྱི་ཕུར་ཁ་གཉན་པོ་འདི། ། སྟེང་གི་ལྷ་ལ་མི་སྟོན་ནོ། ། ལྷ་གཤེགས་གངས་དཀར་རྩེ་ལ་གཤེགས། །
ཕུར་ལམ་གཉན་པོ་ད་ཕྱེ་ཞིག ། གཉིས་པ་ལ་ཚིག་གོང་འོག་འདྲ་བ་ལ། བར་གྱི་བཙན་ལྎ གསུམ་པ་ཚིག་གོང་འོག་འདྲ་བ་ལས། འོག་གི་ཀླུ་ལྎ ཚིག་རྣམས་རྫོགས་མཚམས་སུ་རིན་པོ་ཆེའི་འདུར་འཆམ་ལ་འཆམས་དཔོན་གྱིས་རྔ་བརྡ་སྤྲད་ལ། གཡས་ཕྱོགས་སུ་སྟེང་བརྡུངས་ངང་ནས་རྔ་ཆུང་སྙོམས་གསུམ་ལ་གཅམ་པའི། བཞི་ལྔ་ཞེས་པ་བཏུད་དེ་མྱུར་བར་བརྡུངས་ཤིང་། རྔ་ནམ་ཁར་བསླངས་ལ་ཕྱིར་བརྡུངས་དུ་བསྒྱུར་ནས་གཅིག་གཉིས་གསུམ་རྣམས་ལ་འགྲོ་ཕྱོགས་སུ་བལྟ་ཞིང་། བཞི་ལྔ་ཞེས་པ་གོང་ལྟར་མགྱོགས་མྱུར་བརྡུངས་ལ། ཡང་གཅིག་གཉིས་གསུམ་བཞི་ལྔ་རྣམས་ལ་རྔ་སྟེང་བསྒྱུར་འོག་བསྒྱུར་དང་བཅས་རྒྱབ་འགྲོས་བྱ། དེ་འདྲ་བའི་མདུན་འགྲོས་དང་རྒྱབ་འགྲོས་ལན་གསུམ་གྱིས།
གསུམ་པའི་རྒྱབ་འགྲོས་ཚབ་ཏུ་ཆོས་འབྱུང་རྩེ་འགྲོ་ཕྱོགས་བསྟན་པ་རྔ་ཤེད་ཆེ་བ་གསུམ་གྱི་བར་ལ་བྲི། བཞི་ལྔ་ལ་རྔ་མགྱོགས་པར་བརྡུངས་ཞིང་རྒྱབ་ཕྱོགས་བལྟ། དེ་ནས་ཆུང་གསུམ་ལ་ཁ་ཡོངས་ཕྱོགས་བལྟ་ཞིང་། རྐང་གཡས་ཀྱི་སྒྱིད་པར་རྐང་གཡོན་གྱི་པུས་མོ་བཙུགས་ལ་སྡོད། བཞི་ལྔ་ཞེས་པ་གོང་བཞིན་བརྡུངས་ལ་རྔ་ཆུང་བ་ལྔའི་བར་ལ་རྒྱབ་འགྲོས་དང་། ཡང་ལྔའི་བར་ལ་མདུན་འགྲོས། ཡང་རྒྱབ་མདུན་ལ་འགྲོ་བ་གཉིས་ཏེ་ལན་གསུམ་བསྐྱར་ནས་བྱས་པའི་རྗེས་རྔ་ཤེད་ཆེ་བ་ལྔའི་བར་ལ་ཆོས་འབྱུང་རྩེ་ཡོངས་ཕྱོགས་བསྟན་པ་་་་་་འདི་ལ་ཆོས་འབྱུང་གི་ཟུར་རྐང་པ་གཡས་ཀྱི་འབྲི་བ་ལན་གཉིས་དགོས་སོ། ། བྲིས་ལ། དེ་ལྟར་ཆོས་འབྱུང་ལྟག་སྤྲོད་བྲིས་གྲུབ་པ་དང་རྔ་ཤེད་ཆུང་ཆེ་བ་ལན་ལྔ་བརྡུང་ཞིང་ཁ་ཡོངས་ཕྱོགས་ནས་རྒྱབ་ལ་བསྐོར་ཏེ་དོ་རར་བལྟ་བ་ནི་རིན་པོ་ཆེའི་འདུར་འཆམ་མོ། ། འདིའི་རྒྱབ་མདུན་ལ་རྔ་ཕྱི་བསྒྱུར་ནང་བསྒྱུར་གྱི་འགྲོ་བ་ལ་ཤང་ཤང་འགྲོས་ཞེས་ཟེར་བ་ལེགས།
དེ་ནས་ང་རྒྱལ་བསྐྱེད་པ་ལ་བདེ་བའི་བརྗིད་དབྱངས་དང་། ནོར་བུའི་སྐོར་འཆམ་ལན་གསུམ་མཛད་པའི་དབྱངས་འཁོར་དང་པོ་ལ། ཧཱུྃ་ང་ནི་རྡོ་རྗེ་གཞོན་ནུ་ཡིན། ། ཐུགས་ནང་འབར་བའི་སྲོག་ཀྱང་ཞུགས། ། གཉིས་པ་ལ། ཚོགས་བརྒྱད་སྤྱི་བོ་རྐང་མཐིལ་རྣམས། ། ཁྲོ་བོ་ཁྲོ་མོའི་བདག་ཉིད་གནས། ། གསུམ་པ་ལ། སྣང་ཞིང་སྲིད་པའི་ཆོས་རྣམས་ཀུན། ། མ་ལུས་ཁྲོ་རྒྱལ་ཉིད་ཀྱི་ངང་། །
དབྱངས་རྣམས་རྫོགས་མཚམས་སུ་འཆམ་དཔོན་གྱིས་རྔ་བརྡ་སྤྲད་ལ། དེ་ནས་ནོར་བུའི་བསྐོར་འཆམ་ནི། དེ་ནས་བཞི་བརྡུངས་ཆུང་བའི་གཅིག་དང་གཉིས་ལ་གཡས་སུ་གཅམ་ལ་གསུམ་དང་བཞི་ལ་རྔ་ས་ལ་མནན་ཅིང་ནམ་མཁར་བཏེག ཁ་འགྲོ་ཕྱོགས་བསྐོར་ནས་རྒྱབ་ཕྱོགས་ལ་ཅུང་ཟད་བལྟ། དེ་ནས་གཅིག་དང་གཉིས་ལ་དེ་ཁར་འགྱིང་ཞིང་། གསུམ་དང་བཞི་ལ་རྔ་རྒྱབ་ནས་དལ་བུའི་བསྐོར་ཁ་ནང་དུ་བལྟ། རྔ་ཉལ་སྟབས་སུ་འཁྱེར། དེ་འདྲ་བའི་འཆམ་ཚུལ་བཞི་བརྡུངས་ཆུང་སྙོམས་བདུན་གྱི་བར་བྱས་ལ། བདུན་པའི་གསུམ་པ་དང་བཞི་པ་ལ་ལྔ་ཤེད་ཆེ་བར་བྱེད། ཡང་བཞི་བརྡུངས་གཅིག་ལ་ཁ་རྒྱབ་ལ་བལྟ་བ་སོགས་གོང་བཞིན།
ཡང་བཞི་བརྡུངས་གཅིག་ལ་གོང་བཞིན་ཁ་མདུན་ཕྱོགས་བལྟ་ཞིང་། རྔ་གཡས་ཕྱོགས་འཁྱེར་ལ། གསུམ་དང་བཞི་ལ་རྔ་ཤེད་ཆེ་བར་བྱ། ཡང་བཞི་བརྡུངས་གཅིག་ལ་ཁ་རྒྱབ་ཕྱོགས་བལྟ། ཡང་བཞི་བརྡུངས་གཅིག་ལ་ཁ་མདུན་ཕྱོགས་བལྟ། དེ་ནས་བཞི་བརྡུངས་ལ་རྔ་ཤེད་ཆེ་བར་བརྡུངས་ལ། ཆོས་འབྱུང་རྩེ་ཕྱིར་བསྟན་བྲིས། ཁ་ཡོངས་ཕྱོགས་བལྟས་ལ། གཅིག་དང་གཉིས་ལ་རྐང་གཡས་ཀྱི་སྒྱིད་ཁུགས་སུ་རྐང་གཡོན་གྱི་པུས་མོ་བཙུགས་ལ་འགྱིང་ཞིང་། གསུམ་པ་དང་བཞི་་་་་་བཞི་བརྡུངས་འདི་གོང་འོག་གཉིས་ཀའི་བཞི་བརྡུང་གི་གྲངས་ལ་མི་བགྲང་།
པ་ལ་རྔ་གཡས་ཟུར་དུ་ཡོ་བ་དང་བཅས། གོང་དང་འདྲ་བའི་བཞི་བརྡུངས་ཆུང་སྙོམས་དྲུག་དང་། བཞི་ལྔ་ཞེས་པ་ལ་རྔ་ཤེད་ཆེ་བར་བརྡུང་བ་གཉིས་རྣམས་གོང་དང་འདྲ་བར་སོང་རྗེས་རྔ་ཤེད་ཆེ་བ་ལྔ་ལ་ཆོས་འབྱུང་རྩེ་ཕྱིར་བསྟན་བྲིས་ལ། ཁ་དོ་རའི་ནང་དུ་བལྟ་བ་ནི་ནོར་བུའི་བསྐོར་འཆམ་མོ། ། དེ་ནས་དཔང་གཟུགས་ལ། རྡོ་རྗེའི་འཚེར་དབྱངས་དང་། དཔག་བསམ་གྱི་འཇོལ་འཆམ་ལན་གསུམ་མཛད་པའི་དབྱངས་འཁོར་དང་པོ་ལ། རྒྱུད་གསུམ་བླ་མ་རིག་འཛིན་དང་། ། ཡི་དམ་ཞི་ཁྲོ་རབ་འབྱམས་ཚོགས། ། གཉིས་པ་ལ།
ཁྱད་པར་ཕུར་བུའི་ལྷ་ཚོགས་རྣམས། ། བདག་ལ་དགོངས་པར་མཛད་དུ་གསོལ། ། གསུམ་པ་ལ། མཐུ་དང་རྫུ་འཕྲུལ་སྟོབས་ལྡན་པས། ། དེ་ལྟར་ལེགས་པར་བཟུང་དུ་གསོལ། ། ཚིག་དང་པོ་རྣམས་ཀྱི་དབྱངས་རྫོགས་མཚམས་སུ་འཆམ་དཔོན་གྱིས་རྔ་བརྡ་སྤྲད་རྗེས་ཚིག་གཉིས་པ་རྣམས་ཀྱི་དབྱངས་དང་བསྟུན། དཔག་བསམ་གྱི་འཇོལ་འཆམ་བྱ་སྟེ། དེ་ཡང་དབྱངས་མི་ཤེས་པ་རྣམས་ཀྱིས་གྲངས་འདི་བཞིན་བགྲངས་ཀྱང་དོན་ཚང་བས། དེའི་ཚུལ་ནི་རང་རང་གི་གཡས་ཕྱོགས་སུ་རྔ་བརྡེག་གཅིག་དང་གཉིས་ཀྱི་བར་གཅམ་ལ། གསུམ་པའི་དུས་མདུན་ནས་བསྐོར་ཞིང་ཁ་འགྲོ་ཕྱོགས་བལྟ།
བཞི་དང་ལྔ་ལ་རྐང་གཡས་བཏེག་ཙམ་བྱས། དྲུག་ལ་རྐང་གཡོན་བཏེག་ལ་བཞག བདུན་ལ་རྐང་གཡོན་བཏེག་ཙམ་བྱས་བཞག་ལ་ཁ་ནང་ལ་བལྟ། བརྒྱད་པ་ལ་རྔ་གཡས་ཕྱོགས་ཕབ་ཅིང་རྐང་གཡས་བཞག ཡང་དགུ་པ་ལ་རྐང་གཡས་བཏེག རྔ་མདུན་ནས་བསྐོར་ཞིང་ཁ་འགྲོ་ཕྱོགས་བལྟ། བཅུ་དང་བཅུ་གཅིག་ལ་རྐང་གཡོན་བཏེག་ཙམ་བྱས་ལ་བཞག བཅུ་གཉིས་པ་ལ་རྐང་གཡས་བཏེག ལུས་ནེམ་གསིག་ཆེ་བར་བྱ། བཅུ་གསུམ་པ་ལ་ཡང་རྐང་གཡས་བཏེག་ཙམ་བྱས་ལ་བཞག
བཅུ་བཞི་པ་ལ་རྐང་གཡོན་བཏེག་ཙམ་དང་། བཅོ་ལྔ་པ་ལ་རྐང་གཡོན་བཏེག་ཅིང་བཞག་ལ་ཁ་ནང་དུ་བལྟ། བཅུ་དྲུག་པ་ལ་རྔ་གཡས་ཕྱོགས་བསྙལ་ལ་རྐང་གཡས་བཏེག་ལ་བཞག བཅུ་བདུན་པ་ལ་ཡང་རྐང་གཡས་བཏེག་ལ་གཡས་ཟུར་ཕབ། བཅོ་བརྒྱད་པ་ལ་རྐང་གཡོན་ཕབ་སྟེ། དེ་ནས་དབྱངས་རྫོགས་པའི་བའི་བའི་ཞེས་པའི་དུས་རྔ་ཤེད་ཆེ་བ་བརྡུངས་ལ་རྔ་གཡོན་ཟུར་ས་ལ་ཕབ། རྔ་ཡུ་ལག་པ་གཡས་པའི་གྲུ་མོའི་འོག་ཏུ་ཡོང་བར་བྱས་ལ་ཐུར་བརྡུངས་ཆུང་སྙོམས་བཞི་བྱས། ཡང་ཆུང་བཞི་ལ་རྔ་གཡས་ཟུར་འཕྱར། རྔ་ཡུ་གཡོན་ཕྱོགས་གང་བབས་བསྟན་ལ་གྱེན་བརྡུངས་བྱ། དེ་བཞིན་ལན་གསུམ་བྱས་ནས་ཐུར་བརྡུངས་ཆེ་བ་བཞིའི་བར་ལ་ལུས་གསིག་ཅིང་མནན་ལ།
དེ་ནས་འཐེང་བརྡུངས་ཆེ་བ་གཉིས་ལ་རྐང་གཡོན་དང་རྔ་བཏེག་ཙམ་བཏེག་ཙམ་ངོས་མདུན་ནས་གཡས་ཕྱོགས་བསྐོར་ཞིང་ས་ལ་ཕབ་ཙམ་ཕབ་ཙམ་བྱས། རྐང་གཡས་ཡང་གཡོན་དང་འདྲ་བར་མཉམ་པོར་བསྐོར་ལ་ཁ་རྒྱབ་ལ་བལྟ། ཡང་གོང་བཞིན་བཞི་བརྡུངས་གཅིག་གི གཅིག་དང་གཉིས་ཆེ་བ་དང་། གསུམ་དང་བཞི་ཆུང་བར་བརྡུངས། རྔ་གཡོན་ཟུར་འབེབས་པ་དང་། གཡས་ཟུར་འདེགས་པ་དང་། གཡོན་ཟུར་འབེབས་པ་རྔ་ཆུང་བརྡུངས་སོགས་གོང་བཞིན་ལན་གསུམ་སོང་རྗེས་བཞི་ལ་རྔ་ཐུར་བརྡུངས་ངོས་རྐང་པ་གཡས་རྒྱབ་ནས་ས་ལ་དྲུད་ཅིང་བསྐོར། གཡོན་ཞར་བྱུང་དུ་བསྐོར་ནས་ཁ་ནང་ལ་བལྟ། དེ་ནས་བཞི་བརྡུངས་བྱ་ཞིང་།
རྔ་འོག་བརྡུངས་ཁོ་ན་དང་། རྐང་པ་གཡས་བརྐྱངས་པས་རྩེ་གསུམ་འབྲི་བ་ནི་དཔག་བསམ་གྱི་འཇོལ་འཆམ་མོ། ། དེ་ནས་སྦུག་ཆོལ་དུང་ཆེན་སོགས་དང་བསྟུན། རྔ་གཡོམ་གཡས་གཡོན་རེ་མོས་ཀྱིས་ལན་ལྔ་བྱས་ལ། དེ་ནས་འཐེང་བརྡུངས་དང་བསྟུན་འགྲོས་ཇི་ལྟར་རིགས་པ་བྱས་ལ། སླར་ཡང་གོང་བཞིན་རྔ་གཡོམ་བྱས་ལ་རྡོ་རྗེ་ཕྱེད་པ་བྲིས། ཡང་རྔ་གཡོམ་དང་འགྲོས་ཇི་ལྟར་རིགས་པའི་རྗེས་རྔ་གཡོམ་བྱས་ལ་རྡོ་རྗེ་རྐྱང་འགྲོས་བྲིས། ཡང་རྔ་གཡོམ་དང་འགྲོ་སོགས་སྔར་བཞིན་བྱས་ལ་རྡོ་རྗེ་རྒྱ་གྲམ་བྲིས་ལ། དེར་རྗེས་རྔ་གཡོམ་གྱི་རྗེས་འཐེང་བརྡུང་གི་འགྲོས་ཁོ་ནས་འཆམ་དཔོན་གྱི་རྗེས་ལ་འཆམ་སྣ་བ་མཐུད་ནས་འཐེང་བརྡུང་ཇེ་མྱུར་ཇེ་མྱུར་དུ་བཏང་བ་ཤིན་ཏུ་འགྲིག་པའི་ངོས་ནས་ལོག་གོ ། རྡོ་རྗེ་འདི་རྣམས་འབྲི་ཚུལ་རྩ་འཆམ་སྒྲ་ཇི་བཞིན་ཡིན་པ་དང་།
རྔ་སྟེང་བརྡུངས་འོག་བརྡུངས་བྱ་བ་སོགས་ཞིབ་པར་འཆམ་དཔེ་སྣང་བ་འགྱུར་ཐུབ་ཏུ་གསལ་བས་རྣམ་དཔྱོད་དང་ལྡན་པ་རྣམས་ཀྱིས་དེར་གཟིགས་པ་ཞུ། དེ་རྣམས་ཀྱིས་སྔོན་འགྲོ་རྔ་འཆམ་གྱི་རྣམ་གཞག་མདོར་བསྡུས་བསྟན་ཟིན་ནས། དངོས་གཞི་དགྲ་བགེགས་གྲུབ་ཀྱི་འཆམ་དངོས་མཛད་པ་ལ། སྐབས་འདིར་རྡོ་རྗེ་སློབ་དཔོན་སློབ་རགས་བསྡུས་དང་བཅས་པས་བདུད་རྩི་བྱིན་རླབས། གསེར་སྐྱེམས་བསྡུས་པ། རིག་འཛིན་བསྐུལ། ཕུར་ཁ་བསྒྱུར་བ། ལྷ་བསྲུང་སྤྱན་དྲངས་བ། ང་རྒྱལ་བསྐྱེད་པ། དིཔྟ་ཙཀྲ།
ལིང་ག་བསྒྲལ་ཡུལ་སོགས་དང་། རྒྱུད་གསུམ་བླ་མ་རྣམས་མཛད་དོ། ། དེ་ནས་རྡོ་རྗེ་སློབ་དཔོན། རྔ་བརྡུངས་པ། དུང་། རྒྱ་གླིང་། དར་པ་སོགས་ལག་ཁྱེར་བ་རྣམས་དང་བཅས། འཆམ་ཁང་གི་སྒོ་སོགས་འབྱོན་པའི་གདོང་དེར་རྔ་བརྡུངས་པ་ཕྱོགས་གཅིག་དང་། ལག་འཁྱེར་བ་གཞན་ཚོ་ཞལ་སྤྲོད་ཚུལ་དུ་བསྒྲིགས། སྤོས་ཕོར་སོགས་སུ་མེ་ཚ་བ་ལ་གུ་གུལ་ཤ་ཆེན་ཚིལ་ཆེན་གྱི་དུད་པ་ན་བུན་འཐིབ་པ་ལྟ་བུ་ཤིན་ཏུ་ཟིལ་ཆེ་བར་བསྲེགས།
དེ་ནས་རོལ་མོ་དུང་སོགས་འབུད་དཀྲོལ་རྔམ་བརྗིད་དང་ལྡན་པ་གཅམ་ཤིང་གསུམ་བརྡུངས་ལན་ཅན་གྲུབ་མཚམས། ཧཱུྃ་མཛད་སྒྲ་འབྱིན་གྱི་དབྱངས་དང་བཅས་པས། ས་ལོ་ཆེན་པོས་མཛད་པའི་བསྐུལ་རྣམས་རིམ་པ་བཞིན་ལས། ཛཾ་ཉུག་དང་པོ་པུ་ཏྲའི་ལྔ་བརྡུང་གིས་བསྐུལ་ལ། ཧཱུྃ་རབ་བརྗིད་རྔམ་པའི་ཞལ་གདང་མཆེ་བ་གཙིགས། ། དམར་སེར་སྐྲ་བརྫིས་ཐོད་པའི་ཕྲེང་བས་བརྒྱན། ། འཇིགས་པའི་གཟུགས་འཛིན་ཡང་སྤྲུལ་ཉི་ཤུ་པོ། ། དམ་ཉམས་བསྒྲལ་བའི་སླད་དུ་གནས་འདིར་གཤེགས། ། དེ་ནས་དུར་ཁྲོད་བདག་པོ་ཡབ་ཡུམ་གྱི་བསྐུལ་ལ། དུར་ཁྲོད་ཤ་ཟ་སོགས་ཤོ་ལོ་ཀ་གཅིག་གི་རྗེས་སུ་འཁོར་དང་བཅས་པ་ཐམས་ཅད་ཀྱང་། །
དངོས་གྲུབ་སྩོལ་ཕྱིར་གཤེགས་སུ་གསོལ། ། འཆམ་ཚུལ་འཆམ་དཔེ་བཞིན་ལས་བརྒྱད་བརྡུང་གསུམ་དང་དགུ་བརྡུང་དགུ་ཡིན་ནོ། ། དེ་ནས་ཛྃ་ཉུག་གཉིས་པ་ཐེམ་པ་བར་འཇུག་གི་བསྐུལ་ལ། ཧཱུྃ་དཔལ་ཆེན་ཐུགས་ལས་སྤྲུལ་པའི་ཕོ་ཉ་མོ། ། གནོད་སྦྱིན་འཇིགས་མ་བདུད་རྩི་གསོད་བྱེད་མ། ། དགྲ་བགེགས་སྒྲོལ་བའི་སླད་དུ་སྤྱན་འདྲེན་ན། ། གློག་ལྟར་མྱུར་བའི་ཐུགས་རྗེས་འདིར་གཤེགས་ཤིག ། དེ་ནས་ཛྃ་ཉུག་གསུམ་པ་པུ་ཏྲའི་དགུ་བརྡུང་གི་བསྐུལ་ལ། ཧཱུྃ་འཇིགས་རུང་དམར་ནག་མེ་རླུང་འཁྲུག་པའི་དབུས། ། ཤིན་ཏུ་ཁྲོས་པ་དམ་ཉམས་ཚར་གཅོད་ཅིང་། །
སྒྲུབ་པོ་སྐྱོང་མཛད་དམ་ཅན་བཅུ་གཉིས་པོ། ། མ་རུང་འདུལ་ཕྱིར་གནས་འདིར་གཤེགས་སུ་གསོལ། ། དེ་ནས་མགོ་བརྙན་གྱི་བསྐུལ་ལ། ཧཱུྃ་མཛད་སྒྲ་འབྱིན་སོགས་ནས། དོམ་དང་བྱི་བའི་མགོ་བོའི་བར་དང་། དེའི་མཇུག་ཏུ། གནོད་སྦྱིན་འཇིགས་མ་བདུད་རྩི་གསོད་བྱེད་སོགས། ། དམ་ཉམས་སྒྲོལ་བའི་སླད་དུ་གནས་འདིར་གཤེགས། ། ཞེས་སྦྱོར། དེ་ནས་འཆམ་པ་རྡོ་རྗེ་སློབ་དཔོན་དཔོན་སློབ་ཐམས་ཅད་བྱོན་ཏེ་རྐྱང་འགྲོས་ཀྱི་དོ་ར་འཁོར་བ་དང་།
ལིང་ག་དགུག་གཞུག་ཚར་གསུམ་བྱས་རྗེས་པད་སྐོར་གཅིག་བྱས། ཛྃ་ལན་ལྔའི་རྗེས་སུ་རྐྱང་འགྲོས་འཁོར་ཅིག་གོ ། དེ་ནས་དངོས་གཞི་ལ་སེང་གེའི་བརྗིད་འཆམ་ནི་པད་བསྐོར་གཅིག་ཛྃ་ལྔའི་རྗེས་སུ་རོལ་མོ་ཆེ་བ་གཅིག་ལ་རྐང་གཡས་བཏེག་ལག་གཉིས་བརྒྱངས་ནས་སྡོད། དེ་ནས་གཡས་བསྐོར་དུ་རོལ་མོ་ལྔའི་བར་ལ་བསྐོར་ཞིང་། མཐར་གོང་བཞིན་པད་བསྐོར་དང་། ཛྃ་འགྲོས་འཁོར་གཅིག དེ་འདྲ་བ་ལན་གསུམ་གྱི་དང་པོ་ལ་རྐྱང་འགྲོས། དེ་ནས་ཉིས་འགྲོས་དང་གཡས་གཡོན་དབུས་གསུམ་དུ་གཡབ་པ་སྤེལ་མ་བྱེད་པའོ། ། སྟག་མོའི་རྔམ་འཆམ་ལ་པད་བསྐོར་ཛྃ་སོགས་འདྲ། དེ་ནས་ལྔ་བརྡེག་བཅུ་གཅིག་གི་བར་ལ་གཡས་བསྐོར་བྱེད།
པད་བསྐོར་འགྲོས་ཉིས་འགྲོས་སོ། དེ་འདྲ་ལན་གསུམ། སྤྱང་མོའི་འདུར་འཆམས་ལ་པད་བསྐོར་དབུས་སུ་གཅིག དེ་ནས་རྐང་གཡས་རྐང་གཡོན་གྱི་རྒྱབ་ཏུ་སྤོས་ལ་པད་བསྐོར་གཅིག་བྱས་ལ་ལག་གཡོན་སྐེད་གཟེར་བྱས། ལག་གཡས་གཡོབ་ཚུལ་དང་བཅས་རྐང་གཡས་མདུན་ཕྱོགས་སུ་རོལ་མོ་དལ་པོ་ལན་བཞིའི་བར་དུ་སྤོད། དེ་ནས་བཞི་བརྡེག་དྲག་མྱུར་གཉིས་ལ་མདུན་དུ་མཆོངས་ལ། འཐེང་རྐང་གཅིག་ལ་ཁ་གཡོན་དུ་ཕྱོགས་རྒྱབ་ལ་མཆོངས་ནས་པད་བསྐོར་གཅིག་བྱས་ལ། ལག་གཡས་སྐེད་གཟེར་བ་སོགས་གཡས་གཡོན་གོ་སྤོས་ལ་བྱེད། འཐེང་རྐང་གཅིག་པོ་ཁ་མདུན་དུ་ཕྱོགས་ལ་རྐང་གཉིས་བགྲད། ལག་གཉིས་བརྒྱངས་ནས་རྒྱབ་ཕྱོགས་སུ་ཕྱིར་འགྲོས་སུ་མཆོངས་ལ་པད་བསྐོར་གཅིག་དང་ཛྃ་ཉིས་འགྲོས་སོགས་འདྲ།
དེ་འདྲ་བ་གསུམ། དྲེད་མོའི་རྒྱུག་འཆམ་ལ་དབུས་སུ་པད་བསྐོར་གཅིག རྐང་གཡས་རྐང་གཡོན་གྱི་རྒྱབ་ཏུ་སྤོས་ལ་པད་བསྐོར་གཅིག ཡང་རྐང་གཡོན་རྐང་གཡས་ཀྱི་རྒྱབ་ཏུ་སྤོས་ལ་པད་བསྐོར་གཅིག ཡང་གོང་བཞིན་རྐང་གཡས་རྒྱབ་ཏུ་སྤོས་ལ་པད་བསྐོར་གཅིག་སྟེ་པད་བསྐོར་བཞི་བྱས་ལ། རོལ་མོ་འཐེང་བརྡུངས་ཆུང་བ་གཉིས་གཉིས་ལ། གཡོན་ཟུར་དང་གཡས་ཟུར་དུ་ཛྃ་གཉིས་གཉིས། དེ་ནས་འཐེང་བརྡུངས་ཆེ་བ་གཉིས་ལ་ལུས་གཡོན་ཕྱོགས་སུ་གསིག་པ་ཆེ་བ་དང་བཅས་པའི་གཡོན་ངོས་སུ་ཛྃ་གཉིས། དེ་ནས་རྐང་གཡས་བཏེག་ནས་མདུན་དུ་སྤོས་ལ་གཡས་ཕྱོགས་སུ་ལུས་གསིག་པ་དང་ཛྃ་གཉིས། ཡང་རྐང་གཡོན་མདུན་དུ་སྤོས་ལ་གོང་བཞིན་ཛྃ་གཉིས་དང་།
པད་བསྐོར་གཅིག་བྱས་རྗེས་རོལ་མོ་བཞི་བརྡེག་གསུམ་ལ་ཁྱི་ཉལ་བྱེད། དེ་ནས་པད་བསྐོར་གཅིག་བྱས་ལ་རོལ་མོ་བཅུ་གཅིག་བར་ལ་ལག་གཡོན་སྐེད་གཟེར་དང་། གཡས་གཡོབ་ཅིང་། རྐང་གཡས་ཅུང་ཟད་ཙམ་རེ་བདུན་ཕྱོགས་སུ་སྤོད། རོལ་མོ་རྫོགས་ནས་མདུན་དྲང་པོར་རྐང་གཡས་སླེབ་པ་དང་། བཞི་བརྡེག་གཉིས་ལ་མདུན་དུ་མཆོངས་ཚུལ་བྱ། འཐེང་བརྡུངས་གཅིག་ལ་ཁ་གཡོན་ཕྱོགས་བལྟས་ལ་རྒྱབ་ཏུ་མཆོངས་ལ་པད་བསྐོར་གཅིག་བྱ། ལག་གཡས་སྐེད་གཟེར་དང་གཡོན་གཡོབ་ཅིང་། རྐང་གཡོན་ཅུང་ཟད་ཙམ་རེ་མདུན་ཕྱོགས་སུ་རོལ་མོ་བཅུ་གཅིག་གི་བར་དུ་སྤོས་ཚར་བ་དང་བཞི་བརྡེག་གཉིས་ལ་མདུན་དུ་མཆོངས། འཐེང་རྐང་གཅིག་ལ་རྒྱབ་ཏུ་མཆོངས།
འཐེང་རྐང་གཅིག་ལ་མདུན་དུ་མཆོངས། ཡང་རྒྱབ་ཏུ་གོང་བཞིན་མཆོངས་ནས་པད་སྐོར་གཅིག་ཛྃ་དང་འགྲོས་གོང་བཞིན་ནོ། ། དེ་འདྲ་ལན་གསུམ་གྱི་རྟིང་མ་ལ་རྐྱང་འགྲོས་བྱེད། དེ་ནས་ལིང་ག་ལ་ཡང་དགུག་གཞུག་ཚར་གཅིག་བྱས་རྗེས་ལྔ་བརྡེག་གསུམ་ལ་ལག་གཉིས་རེ་མོས་ཀྱིས་འཕྱར་ལ་གཡས་གཡོན་དུ་འགྱིང་བྱས་ཚར་བ། མདུན་དུ་ལག་གཉིས་རེ་མོས་ཀྱིས་བརྐྱངས་པ་ལྔ་བརྡེག་བཞི་ལ་ཛྃ་གྱི་ཚུལ་བྱ། དེ་ནས་ལག་གཉིས་བརྒྱངས་ཏེ་གཡས་བསྐོར་དུ་དགུ་བརྡེག་ཅིག་གི་བར་ལ་བསྐོར་ལ་བདུན་ལ་གཡོན་དུ་མནན། དགུ་ལ་གཡས་སུ་གཡབ། འཐེང་བརྡུངས་གཉིས་ལ་གཡོན་དང་། གཡས་སུ་ཛྃ་ལྕགས་འཐེན་བྱེད། དེ་ནས་བཞི་བརྡེག་གསུམ་བཞིའི་བར་ལ་བཞི་འགྲོས་བྱེད་པ་འདི་ནི་གདབ་ཁ་དངོས་རྣམས་ལའང་ཆེམས་བརྡུངས་ཀྱི་རྗེས་ལ་བྱེད་དོ། །
དེ་ནས་དམ་ཚིག་ཆེན་པོའི་དབྱངས་དང་བསྟུན་ནས་བྱེད། བསྒྲལ་བར་བྱ་བའི་དུས་ལ་བབ། ། ཅེས་པ་དང་གཡས་ཕྱོགས་སུ་འཕར་ཞིང་བཞི་བརྡེག་གཅིག་ལ་པད་བསྐོར་བྱས་ནས་ལག་གཡོན་སྐེད་གཟེར་དང་། གཡས་གཡོབ་ཚུལ་བྱ་ཞིང་དགུ་བརྡེག་གཅིག་གི་བར་རྐང་གཡས་ཅུང་ཟད་སྤོས་ལ་རོལ་མོ་རྫོགས་ནས་རྐང་གཡས་མདུན་དུ་སླེབ་པ་དང་། ལུས་གཡས་ཕྱོགས་ནས་གཅུས་ཤིང་བཞི་བརྡེག་གསུམ་གྱི་བར་ལ་ལག་གཡས་མདུན་དུ་པུས་གཡས་འོག་ནས་གྲི་བསྐོར་གྱི་ཚུལ་གྱི་གསུམ་བསྐོར། ཡང་གཡོན་ཕྱོགས་སུ་འཕར་ཞིང་བཞི་བརྡེག་གཅིག་ལ་པད་བསྐོར་བྱས་ནས་མདུན་དུ་བསྐོར་བ་སོགས་གཡས་གཡོན་གོ་སྤོད་པ་ཙམ་ཡིན་ཡང་། ལག་གཉིས་བརྒྱངས་རྒྱབ་ཕྱོགས་སུ་འཕར་ཞིང་བཞི་བརྡེག་གཅིག་ལ་པད་བསྐོར་བྱས་ནས་འཐེན་རྐང་གསུམ་ལ་གཡས་གཡོན་གཡས་རྣམས་སུ་ཛྃ་ལྕགས་འཐེན་དང་། བཞི་བརྡེག་གསུམ་བཞིའི་བར་ལ་འགྲོས་བྱེད་པ་གདབ་ཚུལ་ལོ། ། དེ་ནས། བདུད་དང་བར་དུ་གཅོད་པ་རྣམས། །
ཞེས་པའི་རྗེས་ལ་ཡང་གདབ་ཚུལ་གོང་བཞིན་བྱེད། སྡུག་བསྔལ་ཉམས་སུ་མྱོང་བར་མཛོད། ། ཅེས་པ་དང་གཡས་ཕྱོགས་སུ་འཕར་ཞིང་བཞི་བརྡེག་ཅིག་ལ་པད་བསྐོར་གཅིག་བྱས་ནས་འཐེང་རྐང་བཞིའི་བར་ལ་ཛྃ་ལྕགས་འཐེན་གྱི་ཚུལ་རེ་མོས་སུ་གཡོན་དང་གཡས་སུ་ལན་གཉིས་རེ་བྱེད། མཐར་ཆེམས་བརྡུངས་དང་ལིང་ག་སྒྲོལ་བ་སོགས་བྱེད། དེ་ནས་གདབ་ཁའི་འཆམ་ཐམས་ཅད་གོང་བཞིན་ནོ། ། གདབ་ཁ་དྲུག་པའི་ཆེམས་བརྡུངས་མཇུག་ཏུ་ལྔ་བརྡེག་གསུམ་གྱི་འགྱིང་ཚར་བ་དང་། ཕྱི་ནང་གསང་བའི་དབྱངས་དང་བསྟུན་ནས་འཆམས་ཤིང་། ཚིག་དང་པོ་ལ་རྐང་གཡས་བཏེག་ནས་གཡོན་ཕྱོགས་ལ་འགྲོ་ཞིང་གཡས་ཕྱོགས་སུ་མཆོངས། གཉིས་པ་ལ་རྐང་གཡོན་བཏེག་ནས་གཡས་ཕྱོགས་ལ་འགྲོ་ཞིང་གཡོན་ཕྱོགས་ལ་མཆོངས། གསུམ་པ་དང་བཞི་པ་གོང་བཞིན་རེ་མོས་བྱེད།
རྫོགས་པ་དང་གཡས་གཡོན་དུ་གཉིས་གསུམ་རེ་མཆོངས་ལ་མཐར་ཆེམས་བརྡུངས་ངོས་ལིང་རོ་རྣམས་ཕུལ་ལོ། ། དེ་ནས་བཞི་འགྲོས་ཀྱིས་ནང་དུ་ལོག་གོ ། དེ་རྣམས་ཀྱིས་དགྲ་བགེགས་གྲུབ་ཀྱི་འཆམ་ཚུལ་མདོ་ཙམ་བསྟན་ཟིན་ནས། ད་ནི་གདན་ས་ཆེན་པོ་དཔལ་ལྡན་ས་སྐྱར་རྡོ་རྗེ་ཕུར་པའི་སྒྲུབ་མཆོད་མཛད་སྐབས་ཀྱི་ཕྱག་ལེན་ཉེར་མཁོ་འགའ་ཞིག་བརྗོད་པར་བྱ་སྟེ། དེ་ཡང་ཐོག་མར་ཆོག་བསྒྲིགས་ཀྱིས་བསྒྲིག་དགོས། ས་ཆོག་ནས་སྔོན་འགྲོ་གཏོར་མ་དང་། ས་སྦྱངས་པ་དངོས་ཀྱི་རང་གི་མིག་གཡས་པ་ནས། བདག་གིས་དོན་ཡོད་དཀྱིལ་འཁོར་བྲི་ཞེས་པའི་བར་མཛད། གཞན་རྣམས་བསྒྲིག་མི་དགོས། སྟ་གོན་ལ།
ལྷ་སྟ་གོན་ནས་བསྒྲིགས་པའི་ལྷ་སྟ་གོན་གྱི་མདུན་གྱི་དཀྱིལ་འཁོར་བསང་བ་ནས། ཡེ་ཤེས་པ་སྤྱན་འདྲེན་གྱི་བར་མཛད། གཞན་རྣམས་མི་བསྒྲིག དངོས་གཞི་ནས་བདག་འཇུག་དང་། གཞུག་ཏུ་བཀྲིས་མཛད། གཞན་རྣམས་བསྒྲིག་མི་དགོས། དེ་རྗེས་ཚོགས་སྐད་གང་འོས་གཏོང་། སྟེང་སྟབས་ནས་བསྒྲིག་དགོས་པའི་ཧཱུྃ་ཆེན་ཀ་རའི་དབྱངས་དང་། སྟེང་ཕྱོགས་ཚངས་བསྣོལ་མ་ཡས་མཐའ་མས་མཐའ་བསྡུས་པ། དེ་ནས་ཀཱི་ལ་ཡའི་འགྲོས་ཚར་གཅིག་མཛད།
གཞན་འདུར་མ་དང་། སྟེང་ཡང་མ་རྣམས་མི་མཛད། དེར་རྗེས་ཚོགས་སྐད་གང་འོས་གཏོང་། ཕུར་བསྒྲུབ་ས་འདུལ་གྱི་འཆམ་སྦྱོང་སྔ་མ་ལ་རོལ་འགྲོས་ནས་བརྩམས། མགོ་གུག་ཡན་ལ་པད་བསྐོར་རེ་རེ། སྣང་སྲིད་དབང་དུ་བསྡུ་བ་དང་། མཁའ་འགྲོ་དཔའ་བསྐྱེད་པ་གཉིས། སྟེང་འོག་བར་གསུམ་རྡོ་རྗེ་རྐྱང་འགྲོས་རྣམས་ལ་ལྔ་པད། རྡོ་རྗེ་ཕྱེད་འགྲོས་དང་རྒྱ་གྲམ། མེ།
ས། རཀྟ། ཀེང་རུས་རྣམས་ལ་པད་སྐོར་གཉིས་རེ། རིན་ཆེན་ལྔ་ལས་གྲུབ་པ་དང་། དམ་ཅན་སྤྱིའི་བསྐུལ་འཆམ་ནས། སྦྲུལ་ནག་འཁྱོག་འགྲོས་ཀྱི་བར་སོགས་ལ་འཆམ་གྲུལ་པོ་ཁ་ཡར་མཛད་པས། པད་བསྐོར་སྐུ་ངལ་གསོ་བ་སོགས་ཀྱི་སྟབས་གང་འོས་མཛད། གཞན་ཐམས་ཅད་ལ་པད་བསྐོར་རེ་རེ། རྡོ་རྗེ་ཕྱེད་འགྲོས་དང་རྐྱང་འགྲོས་ཚར་གཉིས་རེ། རྒྱ་གྲམ་ཚར་གཅིག་མཛད།
ཨེ་ལས་མཁའ་དབྱིངས་དག་པ་ནས། རཀྟའི་བར་ཚར་གཉིས་རེ་མཛད། རཀྟ་དང་ཀེང་རུས་མང་ཙམ་མཛད། འཆམ་སྦྱོང་རྗེས་མ་ལ། ལྔ་པད་དགོས་པ་རྣམས་དང་། སྐུ་ངལ་གསོ་བའི་པད་བསྐོར་སོགས་མ་གཏོགས་ཐམས་ཅད་ལ་པད་བསྐོར་རེ་རེ་མཛད། རཀྟ་ཀེང་རུས་མང་ཙམ། གཞན་འཆམ་སྣ་ཚང་མ་རེ་རེ་མཛད། ཇ་དང་པོ་ཀེང་རུས་སོད་མཚམས་ཞུ། དེའི་གཉིས་པ།
བྱང་ནས་གཤེགས་པའི་རྣལ་འབྱོར་སོང་མཚམས་སུ་ཞུ། ས་འདུལ་གྱི་སྐུ་འཆམ་དངོས་གཞིའི་ཉིན་གང་འོས་སུ་བདུད་རྩི་བྱིན་རླབས། གསེར་སྐྱེམས་རྒྱས་པ། རིག་འཛིན་བསྐུལ། ཕུར་ཁ་བསྒྱུར་བ་རྣམས་མཛད། འཆམ་དངོས་གཞིའི་ཉིན་མགོ་གུག་ཡན་ལ་པད་བསྐོར་གསུམ་རེ་མཛད། རྡོ་རྗེ་ཕྱེད་འགྲོས་དང་རྐྱང་འགྲོས་ཚར་གསུམ། རྒྱ་གྲམ་གཉིས་མཛད། གཞན་རྣམས་གྲངས་མང་ཉུང་པད་བསྐོར་སོགས་འཆམ་སྦྱོང་སྔ་མ་ལུགས་མཛད། འཆམ་ཇ་གསུམ་ཡོང་བའི།
དང་པོ་སྔན་མ་མགོ་གུག་སོང་འཚམས་ཞུ། དེའི་གཉིས་པ་ཀེང་རུས་སོང་མཚམས་ཞུ། འདིའི་རྗེས་ལ་ཁྲུང་དང་ཞོ་དཀྲུགས་ཞུ། བར་མའི་དང་པོ་ཡུམ་ཆེན་སོང་འཚམས་ཞུ། འདིའི་གཉིས་པ་མི་འགྲོ འདིའི་རྗེས་ལ་ཡང་ཁྲུང་དང་ཞོ་དཀྲུགས་ཞུ། རྗེས་མའི་དང་པོ་བྱང་ནས་གཤེགས་པའི་རྣལ་འབྱོར་སོང་མཚམས་ཞུ། སྦྲུལ་ནག་འཁྱོག་འགྲོས་གྲུབ་འཕྲལ་གཉིས་པ་སྐོར་ཇ་ཞིག་དང་། ཁྲུང་སོགས་གོང་བཞིན་ཞུས་ལ་ཞལ་དཀར་ཐམས་ཅད་བསྡུ། སྒྲུབ་མཆོད་གྲོལ་ཁའི་དགྲ་བགེགས་གྲུབ་ཀྱི་འཆམ་སྦྱོང་སྔ་མ་ལ། རྔ་འཆམས་ལ་དབྱངས་འཁོར་དང་པོ་གཉིས་རེ་དང་།
འཆམ་སྐོར་གཉིས་རེ་མཛད། རྡོ་རྗེ་ཕྱེད་འགྲོས་དང་རྐྱང་འགྲོས་གཉིས་དང་། རྒྱ་གྲམ་གཅིག་མཛད། གྲུབ་འཆམ་ལ་རྐྱང་འགྲོས་སོང་མཚམས་དགུག་གཞུག་ཚར་གཅིག་མཛད། དེར་རྗེས་འཐེང་རྐང་གི་ངང་ནས་པད་བསྐོར་དང་རྐྱང་འགྲོས་ཇི་ལྟར་རིགས་པ་མཛད་རྗེས། སེང་གེའི་བརྗིད་འཆམ་ནས། དྲེད་མོའི་རྒྱུག་འཆམ་བར་ཐེངས་གཉིས་རེ་མཛད། དེར་རྗེས་དགུག་གཞུག་མི་མཛད་ཆེམས་བརྡུངས་རྫོགས་ལ་གདབ་ཁའི་འཆམ་ཚར་གཅིག་མཛད། དེ་ནས་གདམ་ཚུལ་གཉིས་དང་། གདབ་ཁ་དྲུག་ཚིག་ཡས་མཐའ་མས་མཐའ་སྦྱར་བའི་ཡོངས་རྫོགས་མཛད།
ཕྱི་ནང་གསང་བ་ཤླཽ་ཀ་གཅིག་ཡོངས་རྫོགས་མཛོད། འཆམ་སྦྱོང་རྗེས་མ་ལ་རྔ་འཆམ་གྱི་དབྱངས་འཁོར་རྗེས་མ་རེ་དང་། འཆམ་འཁོར་རེ་རེ་མཛད། རྡོ་རྗེ་གསུམ་ཚར་རེ་རེ་མཛད། གྲུབ་འཆམ་ལ་དགུག་གཞུག་གོང་བཞིན། སེང་གེའི་བརྗིད་འཆམ་ནས་བརྩམས་ཚར་རེ་རེ་མཛད། གདབ་ཚུལ་གཉིས་དང་། གདབ་ཁ་ཁྲོ་བོ་ཆེན་པོ་རྡོ་རྗེ་གསང་བ། རྡུངས་ཤིག་རྡོ་རྗེ་འབར་བའི་གཏུན། ། སོགས་ཚིག་ཡས་མཐའ་མས་མཐའ་སྦྱར་བའི་གདབ་ཁ་གསུམ་པོ་མཛད།
ཕྱི་ནང་གསང་བ་ཚིག་ཡས་མཐའ་མས་མཐའ་གཉིས་མཛད། ཇ་དང་པོ་སེང་གེའི་བརྗིད་འཆམ་སོང་མཚམས་ཞུ། གཉིས་པ་གདབ་ཚུལ་གཉིས་སོང་མཚམས་ཞུ། འཆམ་དངོས་གཞིའི་ཉིན་རྔ་འཆམ་ལ་དབྱངས་འཁོར་གསུམ་དང་། འཆམ་འཁོར་གསུམ་རེ་མཛད། རྡོ་རྗེ་ཕྱེད་འགྲོས་དང་རྐྱང་འགྲོས་གསུམ་རེ། རྒྱ་གྲམ་གཉིས་མཛད། གྲུབ་འཆམ་ལ་རྐྱང་འགྲོས་སོང་མཚམས་དགུག་གཞུག་ཚར་གསུམ། ཡང་རྐྱང་འགྲོས་དང་། སེང་གེའི་བརྗིད་འཆམ་ནས།
དྲེད་མོའི་བར་ཚར་གསུམ་རེ་མཛད། དེར་རྗེས་དགུག་གཞུག་ཚར་གཅིག དེ་ནས་གདབ་ཚུལ་གཉིས་དང་། གདབ་ཁ་དྲུག ཕྱི་ནང་གསང་བ་རྣམས་ཡོངས་རྫོགས་མཛད་པ་ལ་འཆམ་ཇ་གསུམ་གྱི་སྔོན་མའི་དང་པོ། བླ་མ་རིག་འཛིན་དབྱངས་འཁོར་གསུམ་སོང་མཚམས་ཞུ། གཉིས་པ་རྒྱུད་གསུམ་མའི་དབྱངས་འཁོར་གཅིག་གཉིས་གང་རིགས་སོང་མཚམས་ཞུ། འདིའི་རྗེས་ལ་ཁྲུང་དང་ཞོ་དཀྲུགས་སོགས་ཞུ། ཇ་བར་མའི་དང་པོ་སེང་གེའི་བརྗིད་འཆམ་གཉིས་གསུམ་སོང་མཚམས་ཞུ། གཉིས་པ་སྤྱང་མོ་སོང་མཚམས་སམ།
དྲེད་མོ་གཅིག་གཉིས་གང་རུང་སོང་མཚམས་ཞུ། རྗེས་མའི་དང་པོ་གདབ་ཚུལ་གཉིས་སོང་མཚམས་ཞུ། གཉིས་པ་ཕོ་ཉ་བྲན་དང་སོགས་གདབ་ཁ་གསུམ་སོང་མཚམས་ཞུ། གཉིས་པ་གཉིས་ཀྱི་རྗེས་ལ་ཁྲུང་སོགས་གོང་བཞིན་ཞུས་རྗེས་ཞལ་དཀར་ཐམས་ཅད་བསྡུ། དྲུག་འཆམ་ཀྱི་ཐོག་མའི་དགུག་གཞུག་གསུམ་སོང་ནས་འཐེང་རྐང་ནི་བཅམས། དེ་ནས་རྐྱང་འགྲོས་བསྐོར་གཅིག་དང་། སེང་གེའི་བརྗིད་འཆམས་ནས་སྤྱང་མོ་ཐུབ་འཆམས་དཔེ་བཞིན། སྤྱང་མོ་ལ་གཡས་ལོག་གཅིག གཡས་གཡོབ་པ་བཞི་དང་། མདུན་ལ་མཆོངས་རྒྱུག་བཞི་བརྡུངས་གཉིས་སོགས་འཆམ་དཔེ་བཞིན།
གཡོན་འགྲེ། དྲེད་མོའི་རྒྱུག་འཆམ་ལ་གཡས་ལོག་གཡོན་ལོག་གསུམ། ཁྱི་ཉལ་སོང་ནས། ལག་གཡས་འཕྱར་ལ་དྲངས་བཟུང་ལ་གཡས་ནས་བསྐོར་ཞིང་དགུ་ལ་མདུན་དུ་ཕབ། གདབ་ཚུལ་ལ་གཡས་ལོག་གཅིག་དང་། ལག་གཡས་འཕྱར་ལ་དྲངས་བཟུང་ནས་བདུན་ལ་ཕབ་པ་སོགས་གཞན་ཐམས་ཅད་འཆམ་དཔེ་བཞིན་ནོ། ། ཞེས་རྡོ་རྗེ་ཕུར་པའི་འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ་ལ་ཉེ་བར་མཁོ་བའི་ཡི་གེ་དོན་གཉེར་ཀུན་སྨོན་ཞེས་བྱ་བ་འདི་ཡང་། གྲུབ་པའི་དབང་ཕྱུག་འཇམ་དཔལ་དབང་པོའི་མཚན་ཅན་དང་། ཐམས་ཅད་མཁྱེན་པ་ཆོས་རྗེ་བསོད་ནམས་རྒྱལ་མཚན་གྱི་སྐུའི་རྣམ་པར་སྤྲུལ་པ་གདོན་མི་ཟ་བ་སྔགས་འཆང་གྲགས་པ་བློ་གྲོས། རིགས་ཀུན་གྱི་ཁྱབ་བདག་དྲུག་པ་རྡོ་རྗེ་སེམས་དཔའ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན།
སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའི་མཚན་ཅན་རྣམས་ཀྱི་ཞབས་སེན་རིན་པོ་ཆེ་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པའི་འཁོན་གྱི་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ས་སྐྱ་པའི་ཡབ་ཆོས་ལྷད་མེད་རྡོ་རྗེ་ཕུར་པའི་ཆོས་སྐོར་རྣམས་ལ་དང་འདོད་ཡིད་ཆེས་ཀྱི་དད་པ་བཅོས་མིན་ཡང་དང་ཡང་དུ་ཐོབ་པ་ལ་བརྟེན། སྔགས་འཆང་ཆོས་ཀྱི་རྒྱལ་པོས་མཛད་པའི་འཆམ་དཔེ་སྣང་བ་འགྱུར་ཐུབ་བཞུགས་ཤིན་ཏུ་ཆེས་ནས་དིང་སང་གི་གར་འཆམ་གྱི་སློབ་དཔོན་རྣམས་ཀྱི་མིག་གི་སྤྱོད་ཡུལ་དུ་མ་གྱུར་པ་ནས། འཆམ་སྣ་འགའ་ཞིག་གི་མིང་དོན་གྱི་ཆ་འགའ་ལ་རྒན་པོའི་ངག་རྒྱུན་འཁྲུལ་པའི་རྗེས་སུ་འབྲངས་ནས། འཆམ་དཔེ་སྣང་བ་འགྱུར་ཐུབ་དང་འགལ་བའི་སྣང་ལ་མ་ངེས་པ་དུ་མ་བྱུང་གི་དོགས་དང་། ལུགས་འདི་ལ་དོན་གཉེར་དང་ལྡན་པའི་བློ་གསལ་རྣམས་ལའང་ཕན་པའི་བསམ་པས་ཀུན་ནས་བསླངས་ཏེ། ཤིང་ཕོ་བྱི་བའི་ལོ་གྲོ་ཞུན་གྱི་ཟླ་བའི་དཀར་ཕྱོགས་རྫོགས་པ་དང་པོའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོ་ལྷ་ཆེན་རིག་འཛིན་ཕོ་བྲང་དུ་སྦྱར་བའི་ཡི་གེ་པ་ནི་མངྒ་ལའི་མིང་ཅན་གྱིས་བགྱིས་སོ། ། འདི་སྦྱར་དགེ་བས་རྩ་བརྒྱུད་བླ་མ་དང་། ། ཡི་དམ་ཞི་ཁྲོ་ཁྱད་པར་ཕུར་བུའི་ཚོགས། ། དཀར་བདུད་ལྕམ་དྲལ་དམ་ཅན་བཅུ་གཉིས་པོ། ། རབ་ཏུ་དགེས་པའི་འཛུམ་ཞལ་སྟོན་པར་ཤོག །
སྔགས་འཆང་བདག་ཅག་དཔོན་སློབ་འཁོར་བཅས་ལ། ། བསམ་ངན་སྦྱོར་རྩུབ་བྱེད་པའི་གདུག་པ་ཅན། ། གང་ན་གནས་ཀྱང་རྗེ་བཙུན་ས་སྐྱ་པའི། ། བཀའ་བསྲུང་རྣམས་ཀྱིས་མྱུར་དུ་ཚར་ཆོད་ཅིག ། ཆོས་གྲྭ་ཆེན་པོ་དཔལ་ལྡན་ས་སྐྱ་ཡི། ། ལུགས་གཉིས་དཔལ་འབྱོར་ཡར་ངོའི་ཟླ་བ་ལྟར། ། འཕེལ་ཞིང་རྒྱས་ནས་བདག་ཅག་དཔོན་སློབ་ཀྱི། ། འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག། །། སརྦ་མངྒ་ལྃ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 2 ཨ་མྱེས་ཞབས། རྡོ་རྗེ་ཕུར་པའི་འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
