གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༢
སྐལ་བཟང་ཡིད་ཀྱི་མུན་སེལ།
༄༅། །སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་རྗེ་བཙུན་རིན་པོ་ཆེའི་གསུང་རབ་དྲི་མ་མེད་པ་དམ་ཚིག་གི་རྣམ་པར་བཤད་པའི་དོན་འགྲེལ་རྒྱ་མཚོ་ལྟ་བུ་རྣམས་ཕྱོགས་གཅིག་ཏུ་བསྒྲིགས་པའི་ལེགས་བཤད་འཁྲུལ་སྤོང་མཆོག་གི་དགོངས་པ་གསལ་བར་བྱེད་པ་སྐལ་བཟང་ཡིད་ཀྱི་མུན་སེལ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་ལ་ཕྱག་འཚལ་ལོ། ། སྐྱབས་གནས་ཀུན་འདུས་དྲིན་ཅན་རྡོ་རྗེ་འཆང་། ། གང་གི་ཞབས་ལ་སྙིང་ནས་གུས་བཏུད་དེ། ། དཔལ་ལྡན་གྲགས་པའི་གསུང་གི་བདུད་རྩིའི་བཅུད། ། རྒྱལ་བའི་ལུང་བསྟན་བརྙེས་པས་ལེགས་ཕྱེ་བ། ། དྲི་མེད་ལེགས་བཤད་སྐལ་བཟང་དཔྱོད་ལྡན་འགས། ། ཞིབ་ཏུ་བཤད་པའི་གསུང་རབ་རྒྱ་མཚོ་རྣམས། ། ལེགས་པར་བསྡུས་ཏེ་རང་གཞན་དོན་དུ་སྤེལ། །
སྔགས་འཆང་རྣམས་ཀྱི་འདི་དོན་ཉམས་སུ་ལོང་། ། སྔོན་གྱི་སྐྱེས་ཆེན་སློབ་མར་བཅས་པ་ཡིས། ། གོང་མའི་གསུང་རབ་རྣམས་ལ་ཐོས་བསམ་དང་། ། བསྒོམ་སྒྲུབ་འཆད་ཉན་ཁོ་ནས་དུས་ཀུན་འདའ། ། དེང་སང་ཕལ་ཆེར་འདིར་སྣང་དྲེགས་པས་གཡེང་། ། དེ་ཕྱིར་སྔོན་བྱོན་གོང་མའི་གསུང་རབ་ཚོགས། ། སྲང་མདོའི་རྩྭ་བཞིན་བོར་བ་མ་བཟོད་ནས། ། དོན་གཉེར་རེ་རེ་ཙམ་ལའང་ཕན་རུང་སྙམ། ། བསམ་པ་དག་པས་བྲིས་ལ་དགའ་བས་ཉོན། ། དེ་ལ་འདིར་སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་རབ་དྲི་མ་མེད་པ་དམ་ཚིག་གི་རྣམ་པར་བཤད་པའི་དོན་འགྲེལ་རྒྱ་མཚོ་ལྟ་བུ་རྣམས་ཕྱོགས་གཅིག་ཏུ་བསྒྲིགས་པའི་ལེགས་བཤད་འཁྲུལ་སྤོང་མཆོག་གི་དགོངས་པ་གསལ་བར་བྱེད་པ་སྐལ་བཟང་ཡིད་ཀྱི་མུན་སེལ་ཞེས་བྱ་བ་འདི་འཆད་པ་ལ་དོན་གསུམ་སྟེ།
ལེགས་བཤད་གཅིག་ཏུ་བསྡུས་པའི་དགོས་པ་བསྟན་པ། དེ་ལྟ་བུའི་ལེགས་བཤད་དངོས་བཤད་པ། མཇུག་བརྩམས་པའི་དགེ་བ་བསྔོ་བ་དང་གསུམ་ལས། དང་པོ་ནི། རྗེ་བཙུན་གོང་མའི་གསུང་རབ་རྡོ་རྗེའི་ཚིག་ཤིན་ཏུ་བརླིང་བ་རྣམས་རྗེས་འཇུག་བློ་དམན་རྣམས་ཀྱིས་རྟོགས་དཀའ་བས་ན། དེ་དག་གི་གསལ་བྱེད་བརྒྱུད་པའི་བླ་མ་ཚད་ལྡན་མཁས་པའི་གསུང་རབ་ལ་ངེས་པར་བརྟེན་དགོས་པ་བློ་གསལ་རྣམས་ཀྱི་སྤྱོད་ཡུལ་ཡིན་པའི་ཕྱིར་ཏེ། རྗེ་བཙུན་གོང་མའི་གསུང་རབ་ཟབ་མོ་རྣམས། ། བརྒྱུད་ལྡན་མཁས་པའི་གསུང་རྒྱུན་དང་བྲལ་ན། ། རློམ་ཅན་རྣམས་ཀྱི་མ་རྟོགས་ལོག་རྟོག་གིས། ། གསུང་རབ་དྲི་མར་བྱས་པ་མང་ཞིག་མཐོང་། །
ཞེས་བྱ་བར་རྟོགས་པར་བྱའོ། ། གཉིས་པ་ལེགས་བཤད་དངོས་བཤད་པ་ལ། ཀུན་དགའ་བློ་གྲོས་ཀྱི་གསུང་རབ་ལས་བྱུང་ཚུལ་བཤད་པ། བསམ་འགྲུབ་བཟང་པོའི་གསུང་རབ་ལས་འབྱུང་ཚུལ་བཤད་པ། དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བཤད་་་་་་འདིའི་ས་བཅད་དོན་ཚན་སོ་སོའི་སྙིང་པོ་རྣམས་བསྡུས་པའི་ལེགས་བཤད་ཉུང་ངུ་ཞིག་བརྩམ་ན་བློ་དམན་རྣམས་ལ་མཁོ་བར་སྣང་ཡང་། འདིར་དོན་ཚན་སོ་སོ་མ་འདྲེས་པར་ཡོངས་རྫོགས་བྲིས་པའི་དགོས་པ་ནི། རྗེ་བླ་མ་གོང་མ་དེ་དག་གི་གསུང་རབ་ངོ་མཚར་ཅན་རྣམས་ཀྱི་ཚིག་ཟུར་ཚུན་ཡང་མ་ཉམས་པར། རྗེས་འཇུག་རྣམ་དཔྱོད་ཅན་རྣམས་ཀྱིས་མཐོང་བའི་ཚེ་དང་འདོད་པའི་ཡིད་ཆེས་ཀྱི་དད་པ་ཆེན་པོ་འབད་མེད་ལྷུན་གྲུབ་ཏུ་འབྱུང་བའི་ཕྱིར་ཡི་གེའི་དཀའ་ཚེགས་མ་སྐྱུང་བར་བྲིས་པ་ཡིན་པས་བློ་གསལ་དཔྱོད་ལྡན་རྣམས་ཀྱིས་མཁྱེན་པར་མཛད་འཚལ་ལོ། པའོ། དེའི་དང་པོ་ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་པ་ནི།
ཆོས་རྗེ་དེ་ཉིད་ཀྱིས་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་ལ་ཟིན་བྲིས་མཛད་པའི་ལམ་འབྲས་འཆད་པ་དང་འབྲེལ་བའི་དམ་ཚིག་གི་ཆོས་སྐོར་གྱི་རྣམ་བཤད་ལས་འདི་ལྟར་འབྱུང་སྟེ། སློབ་དཔོན་དཔལ་ལྡན་ཆོས་སྐྱོང་བིརྺ་པའི་གསུང་རབ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འཆད་པར་བྱེད་པ་ལ། ཚད་མ་བཞིའི་མན་ངག་གི་དོན་ཐམས་ཅད་སྟོན། དེ་ལ་རེ་ཞིག་བླ་མ་ཚད་མར་བྱ་བའི་ཆོས་སྐོར་ཐམས་ཅད་བཤད་ཚར་ནས། ཉམས་མྱོང་ཚད་མའང་ཉམས་མ་སྐྱེས་པ་སྐྱེད་པར་བྱེད་པའི་གཞུང་ཤིང་བཞི་ཡོད་པ་ལས། གཞུང་ཇི་ལྟ་བ་བཞིན་དཀྲི་བའི་གཞུང་ཤིང་འདི་ལ་ཕར་ཕྱིན་ཐེག་པ་དང་ཐུན་མོང་དུ་སྣང་བ་གསུམ་གྱི་སྒོ་ནས་དཀྲི་བ་དང་། རྡོ་རྗེ་ཐེག་པའི་གཞུང་སྟེ་རྒྱུད་ཐམས་ཅད་རྒྱུད་གསུམ་དུ་འདུ་བས་རྒྱུད་ཀྱིས་དཀྲི་བ་གཉིས། དང་པོས་ཕར་ཕྱིན་ཐེག་པའི་ཉམས་ལེན་གྱི་དོན་ཐམས་ཅད་སྣང་བ་གསུམ་པོར་བསྡུས་ཏེ་སྟོན། དེ་ཡང་སློབ་དཔོན་ཀཱ་མ་ལ་ཤཱི་ལའི་བསྒོམ་རིམ་དུ། དེ་ནི་རྒྱུ་སྙིང་རྗེ་ཆེན་པོ་རྩ་བ་བྱང་ཆུབ་ཀྱི་སེམས།
རྐྱེན་ཐབས་ལ་མཁས་པ། ཞེས་དོན་འདི་ལྟར་དུ་བསྡུས་ཏེ་སྟོན། ཇོ་བོ་རྗེས། ཕར་ཕྱིན་ཐེག་པའི་དོན་སྐྱེས་བུ་ཆུང་འབྲིང་ཆེ་གསུམ་གྱི་ལམ་དུ་བསྡུས་ཏེ་སྟོན་པ་བཞིན། འདིར་ཡང་རྣལ་འབྱོར་གྱི་དབང་ཕྱུག་གིས། མ་དག་པའི་སྣང་བ། ཉམས་ཀྱི་སྣང་བ། དག་པའི་སྣང་བ། ཞེས་སྣང་བ་གསུམ་གྱི་བསྡུས་ཏེ་སྟོན། འདི་ཐམས་ཅད་ཀྱང་མདོ་སོ་སོའི་དགོངས་པ་ཡིན་གྱི།
གཅིག་བདེན་གཅིག་རྫུན་པ་ལྟ་བུ་ནི་མ་ཡིན་ནོ། ། དེ་ཡང་འདི་པའི་ལུགས་རྩ་རྒྱུད་བརྟག་པ་གཉིས་པ་གཞིར་བཞག་ནས། དཔལ་གསང་བ་བསམ་གྱིས་མི་ཁྱབ་པའི་མདོའི་རྗེས་སུ་འབྲང་པ་ཡིན་ནོ། ། དེ་ཉིད་ཀྱི་ཕྱིར་ཕར་ཕྱིན་ཐེག་པ་དང་ཐུན་མོང་དུ་སྣང་བ་གསུམ་གྱིས་དཀྲི་བ་ཞེས་པ་སྟེ་དེ་དག་བསྟན་ཚར། གཉིས་པ་ལ་ཀུན་གཞི་རྒྱུ་རྒྱུད། ལམ་ཐབས་རྒྱུད། གྲུབ་པ་འབྲས་བུའི་རྒྱུད་དང་གསུམ་དུ་གནས་པ་ལས། དང་པོ་མདོར་བསྡུས་ཙམ་བསྟན་ནས། གཉིས་པ་ལམ་ཐབས་རྒྱུད་ལ་གཞི་དམ་ཚིག་ལ་གནས་པར་བྱ་བ། གནས་ནས་ལམ་བསྒོམ་པའི་ཚུལ།
ལམ་དེས་བགྲོད་པའི་རྒྱུ་ཏིང་ངེ་འཛིན་ངོ་ཤེས་པར་བྱ་བའི་ཕྱིར་དུ་ས་མཚམས་བཤད་པ་དང་གསུམ་ལས། དང་པོ་ལ། དམ་ཚིག་མ་ཐོབ་པ་ཐོབ་པར་བྱེད་པ་སྨིན་བྱེད་དབང་གི་ཆོ་ག ཐོབ་པ་མི་ཉམས་པར་བསྲུང་བ་དམ་ཚིག་གི་ཚོགས་བསྐྱང་བ་དང་གཉིས་ལས། དང་པོ་ནི། དབང་བསྐུར་གྱི་ཆོ་ག་ཕྱིན་ཅི་མ་ལོག་པར་ཐོབ་དགོས་པར་ཏེ། དེ་ཡང་སློབ་དཔོན་རང་ཉིད་ཀྱི་དྲུང་དུ་དབང་ལེགས་པར་ཐོབ་དགོས་ཏེ། དཔེར་ན་ལོ་ཆེན་རིན་ཆེན་བཟང་པོས་སྔར་རྡོར་དབྱིངས་ཀྱི་དབང་ལན་མང་དུ་ཐོབ་ཀྱང་། ཕྱིས་བླ་མ་དྷརྨཱ་ཕ་ལ་ལ་ཞུ་དགོས་པ་བྱུང་བ་བཞིན་ནོ། ། དབང་བསྐུར་དེ་ཡང་རྡོ་རྗེ་ཕག་མོའི་བྱིན་རླབས་མ་དག་པའི་རང་བཞིན་ཕག་མོའི་བརྡ་བཞི་ལྟ་བུའི་ཆོས་སྒོ་ཕྱེ་ནས་གསང་སྔགས་ཀྱི་ཆོས་སྟོན་པ་རྣམས་ནི་གང་ཟག་དེ་དག་ཡང་ན་མི་ཤེས་བཞིན་དུ་ཆོས་འཆད་པར་ཟད་ལ།
ཡང་ན་ནི་ཤེས་ཀྱང་བསྟན་པ་དང་སེམས་ཅན་གྱི་ཆེད་དུ་མི་བསམ་པར་སློབ་མ་མགོ་བསྐོར་བའི་ཕྱིར་འབའ་ཞིག་ཡིན་ནོ། ། དེ་ཉིད་ཀྱི་ཕྱིར་རྗེ་བཙུན་གྱིས། བྱིན་རླབས་ཕྲ་མོ་ཙམ་གྱི་མ་ཡིན་ཏེ། ། སྔགས་ཀྱི་རྩ་བ་དབང་བསྐུར་ཡིན་པས་སོ། ། ཞེས་དང་། ཆོས་རྗེ་པས་དགག་བསྒྲུབ་རྒྱ་ཆེར་མཛད་པར་ཡང་གྲགས། མཛད་ཀྱང་མཛད་དོ། ། དེར་མ་ཟད་བྱིན་རླབས་རྣམ་པར་དག་པའི་བདག་མེད་མའི་བྱིན་རླབས་ལྟ་བུ་དང་། ཕག་མོའི་བྱིན་རླབས་དག་པོ་རྣམས་ཀྱིས་ཀྱང་། སྐབས་འདིའི་རྒྱུ་དབང་མི་རུང་ངོ་། །
དེས་ན་ཁྱེད་རྣམས་ཀྱིས་ནི་ཀྱཻ་རྡོ་རྗེའི་རྡུལ་མཚོན་གྱི་དཀྱིལ་འཁོར་དུ་ཁ་སང་ནས་དབང་བསྐུར་ལེགས་པར་ཐོབ་ཟིན་པ་ཡིན་ནོ། ། གཉིས་པ་ནི་དེ་ལྟར་དབང་ལེགས་པར་ཐོབ་ནས་བྱ་བ་ཅི་བྱེད་བྱས་པས། ཐོག་མར་དམ་ཚིག་དང་སྡོམ་པའི་ཚོགས་སློབ་དཔོན་གྱིས་བཤད་ཅིང་། སློབ་མས་ཚུལ་བཞིན་དུ་བསྲུང་སྡོམ་བྱེད་དགོས་པ་ཡིན། དེ་ཡང་དབང་ཐོབ་ཕྱིན་ཆད་རྐྱལ་ཁོག་འཁུར་ཏེ་ས་སྟེང་ཐམས་ཅད་འཁྱམས་ཀྱང་དམ་ཚིག་ལས་གཞན་པའི་དོན་གོ་ཅི་ཡང་མེད། འདི་མེད་ན་འགྲམ་རྩ་ཟད་པའི་ཁང་པ་དང་རང་ཉིད་ཀྱི་ཤེས་རྒྱུད་འདྲ་བར་འགྱུར་བའི་ཕྱིར་རོ། ། དེ་ཉིད་ཀྱི་ཕྱིར་ཐོག་མར་དམ་ཚིག་གི་ཚོགས་བཤད་པར་བྱ་སྟེ། དེ་ལ་གཞི་སྲུང་བའི་དམ་ཚིག བཟའ་བའི་དམ་ཚིག མི་འབྲལ་བའི་དམ་ཚིག
བསྒྲུབ་པའི་དམ་ཚིག་གོ ། བསྒྲུབ་པའི་དམ་ཚིག་དོ་ནུབ་ན་མར་ཉམས་སུ་ལེན་ཅི་ནས་དགོས་པས་དེ་གལ་ཆེ་བས་ཐོག་མར་བཤད་དོ། ། དེ་ཡང་དབང་བསྐུར་རབ་འབྲིང་གི་བྱེ་བྲག་གིས་ལྷ་དཔའ་གཅིག་དང་། དཀྱིལ་འཁོར་ཡོངས་རྫོགས་བསྒྲུབ་པ་གཉིས། དང་པོ་ནི་རྡོ་རྗེ་སློབ་མའི་དབང་ཙམ་ལས་མ་ཐོབ་ན། གང་མེ་ཏོག་ཕོག་པའི་ལྷ་དེ་ཉིད་ཡན་ལག་བཞི་རྫོགས་སུ་བསྒོམ་སྟེ། དཔེར་ན་གཽ་རཱི་ལ་ཕོག་ན་གཽ་རཱི་དཔའ་གཅིག་གི་སྒྲུབ་ཐབས་གཅིག་དུས་དྲུག་གམ། ཐུན་བཞིའམ། གཅིག་ཏུ་མ་ཆག་པར་ཉམས་སུ་ལེན་གྱི། ལྷ་ཐམས་ཅད་བསྒོམ་པ་ལ་མི་དབང་ངོ་། །
དེའི་རྟེན་ལ་མཆོད་གཡོག རྒྱུད་ཉན་པ་སོགས་བྱེད་པ་ཡིན་མོད་ཀྱིས། འདིར་ཁྱེད་རྣམས་རྡོ་རྗེ་སློབ་དཔོན་གྱི་དབང་ཐོབ་པའི་གང་ཟག་ཡིན་པས་དཀྱིལ་འཁོར་ཡོངས་སུ་རྫོགས་པ་ཞིག་བསྟེན་དགོས་པ་ཡིན། དེ་ཇི་ལྟ་བུ་ཞེ་ན། ཕུང་པོ་ལྔ་དུལ་བའི་དམ་ཚིག ཁམས་བཞི་འདུས་པའི་དམ་ཚིག རང་གཞན་གྱི་དོན་གྱི་རྒྱུར་གྱུར་པའི་བྱང་ཆུབ་ཀྱི་སེམས་གོམས་པ། འདྲིས་པར་བྱེད་པའི་དམ་ཚིག་སྟེ་སྒྲུབ་ཐབས་ཅིག་ལ་འདི་གསུམ་ཚང་བའོ། ། དང་པོ་ནི། སྒྲུབ་ཐབས་གང་དུ།
ཕུང་པོ་ལྔ་དག་པའི་ལྷ་རིགས་ལྔ་གསང་འདུས་ལྟར་དངོས་སུ་ཡོད་པའམ། ཀྱཻ་རྡོ་རྗེ་བ་ལྟར་མཚན་གོ་བོ་རཱིར་བཏགས་པ་དོན་རྣམ་པར་སྣང་མཛད་ཡིན་པ་ལྟ་བུ་གང་ཡིན་ཀྱང་བརྗོད་རུང་ངོ་། ། གཉིས་པ་ནི། ཁམས་ས་ཁམས་སོགས་བཞི་དག་པའི་ལྷ་མོ་བཞི་གསང་འདུས་ལྟར་དངོས་སུ་ཡོད་པའམ་ཀྱཻ་རྡོར་ལྟར་དངོས་སུ་མཚན་པུཀྐ་སཱི་དོན་ལ་ལྷ་མོ་སྤྱན་མ་ཡིན་པ་ལྟ་བུ་ཏེ་གཉིས་ཀས་རུང་ངོ་། ། གསུམ་པ་ལ་གཉིས། དོན་དམ་བྱང་སེམས་དང་། ཀུན་རྫོབ་བྱང་སེམས་གཉིས། དང་པོ་ནི། ཨོཾ་ཤུ་ནྱཱ་ཏ་ལ་སོགས་པའི་ཡེ་ཤེས་ཀྱི་ཚོགས་བསགས་ཡོད་པ། གཉིས་པ་ནི།
དཀོན་མཆོག་གསུམ་ལ་བདག་སྐྱབས་མཆི། ། སོགས་བསོད་ནམས་ཀྱི་ཚོགས་བསགས་ཡོད་པའོ། ། མདོར་བསྡུ་ན་ཚོགས་གཉིས་བསགས་པ་སྔོན་དུ་འགྲོ་བ་ཅན་གྱི་སྒྲུབ་ཐབས་ལྷ་རིགས་ལྔ་དང་ཡུམ་བཞིའི་མཚན་དངོས་སུ་ཡོད་པའམ། གོ་བོ་རཱི་སོགས་མཚན་གཞན་ལ་དོན་རིགས་ལྔ་ཡུམ་བཞི་ཡིན་པས་ཀྱང་བཏུབ་ཏེ། དེ་དག་ཐམས་ཅད་མ་ཚང་བ་མེད་པར་ཡོད་པའོ། ། དེ་དག་གཤིན་རྗེ་གཤེད་ལྟ་བུ་ལྔ་ལས་མེད་པ་ལ་ཇི་ལྟར་བྱ་ཞེ་ན། ཡབ་ཁྲོ་བོ་རིགས་ལྔ། ཕྱོགས་བཞིའི་ཡུམ་བཞི་ལྷ་མོ་བཞི་སྟེ་ཚང་ལ། དེ་བཞིན་དུ་མཧཱ་ཡ་མ་ལྷ་ལྔ་ལ་ཡང་ཚང་ངོ་། ། ཆུང་ཆུང་འདི་གཉིས་ལས་ཚང་ན་རྒྱུད་སྡེ་ནས་བཤད་པའི་དག་པོ་ཡིན།
གཞན་ལྷ་མང་རྣམས་ལ་སྨོས་ཅི་དགོས་པའོ། ། འདིར་སྐབས་སུ་བབ་པ་ཀྱཻ་རྡོ་རྗེ་བ་ལ་མཚན་དངོས་སུ་གསལ་པོ་མེད་ཀྱང་། ཕྱོགས་བཞིའི་ལྷ་མོ་དང་། གཙོ་བོ་ཡབ་ཡུམ་ཏེ་རིགས་ལྔ། མཚམས་མ་བཞི་ཡུམ་བཞི། དེས་ན་འདི་ལའང་གསུམ་ཀ་ལེགས་པར་ཚང་བ་ཡིན། དེ་ཉིད་ཀྱི་ཕྱིར་མངོན་རྟོགས་ཡན་ལག་བཞི་དྲུག་གང་རུང་ཅིག་བདག་བསྐྱེད་བཟླས་པ་དང་བཅས་པ་རབ་ཐུན་བཞི། འབྲིང་ཐུན་གསུམ། ཐ་མ་གཉིས། ཤིན་ཏུ་ཐ་ཤལ་གྱིས་ཀྱང་ཐུན་གཅིག་ཏུ་བསྒོམ་དགོས་པ་ཡིན་ནོ། །
དེ་ལྟར་བསྒོམ་པའི་དགོས་པ་ནི་རྡོ་རྗེ་སློབ་དཔོན་གྱི་དབང་གི་སྐབས་སུ་སྐུ་གསུང་ཐུགས་ཀྱི་དམ་ཚིག་བྱིན། རང་སློབ་དཔོན་དུ་དབང་བསྐུར། གཞན་དོན་རྒྱ་ཆེན་པོ་ལ་དབང་བར་བྱས་པ་དང་། སྤྱིར་ཡང་དབང་དུས་སུ་བླ་མས་རང་གི་ལུས་ཀྱི་ཕུང་ཁམས་སྐྱེ་མཆེད་སངས་རྒྱས་སུ་བྱིན་གྱིས་བརླབས། རབ་གནས་བྱས། འདི་ལ་རང་གིས་ཀྱང་ཐུན་རེ་ཅི་ནས་ཀྱང་ཡེ་ཤེས་པ་བཅུག་པ་དང་། རབ་གནས་སོགས་བྱེད་དགོས་པ་ཡིན་ནོ། ། དཔེར་ན་ཟངས་ལ་སངས་རྒྱས་ཀྱི་སྐུ་བཟོས་པ་ལ་ཉ་ར་ལེགས་པོ་བྱེད། འདི་བླ་མ་བཟང་པོས་རབ་གནས་མཛད་པའི་བྱིན་བརླབས་ཅན་ཡིན་ཟེར་བ་བཞིན་དུ། རང་གི་ལུས་ལ་བླ་མས་ལྷ་བཟོས་པས་དེ་ལ་ཉ་ར་སོགས་ཡང་དག་བྱེད་དགོས་སོ། །
དེ་ལྟར་རང་གིས་ཐུན་རེ་ལ་སོགས་རང་གི་ལུས་ལྷར་བསྐྱེད། ཡེ་ཤེས་པ་བཅུག དབང་བསྐུར་བྱེད་པ་དེ་ཉིད་ཀྱི་ཕྱིར་གསང་སྔགས་པ་ཀུན་བྱིན་རླབས་གཞན་བས་ཆེ་ཞེས་ཟེར་བ་ལགས་སོ། ། དེ་ལྟ་བུའི་མངོན་པར་རྟོགས་པ་དེ་ཇི་ལྟར་ཉམས་སུ་བླང་སྙམ་ན། ཐོག་མར་ཉལ་བའི་རྣལ་འབྱོར་གྱིས་ཉལ་ཏེ། དེ་ཡང་ཙོག་པུའམ་གློ་གཡས་པ་འོག་ཏུ་ཕབ་པ་གང་བདེ་བྱས་ལ་སྣོད་བཅུད་ཐམས་ཅད་གཞལ་ཡས་ཁང་དང་། ལྷ་འོལ་སྤྱི་ཙམ་གསལ་བཏབ་རེ་རེ་ནས་ག་ལ་ནུས། དེ་དག་འོད་དུ་ཞུ། རང་ཞལ་བརྒྱད་ཕྱག་བཅུ་དྲུག་པ་ཡབ་ཡུམ་ལ་ཐིམ། ཡུམ་ཡང་སྙིང་ཁའི་ཐད་དུ་བསྟིམ་གྱིས་ཐིམ།
དེ་ནས་ཡབ་ཀྱི་ཞལ་ཕྱག་ཞབས་རྣམས་རྩ་ཞལ་སྔོན་པོ་རྩ་ཕྱག་གཉིས། ཞབས་མདུན་མ་གཉིས་རྣམས་ལ་ཐིམ་པར་མོས་པ་བྱས། དེ་ནས་གོང་བུའི་རྣམ་པ་ཞེས་པ། དབུ་ཡང་སྒྲོག་རུས་ཀྱི་ཐད་དུ། ཕྱག་གཉིས་དཔུང་པ་གཉིས་ལ། ཞབས་གཉིས་སྤྱི་ཀེ་ལ་ཐིམ་པར་མོས། དེ་ནས་གོང་བུ་དེ་ཉིད་ཀྱང་མེ་ལོང་ལ་ཧ་ཧབ་བཏབ་པ་བཞིན་དུ་མཐའ་ནས་རིམ་གྱིས་སྙིང་ཁའི་ཧཱུྃ། ཧཱུྃ་གི་ཞབས་ཀྱུ་ཁོག་པ་ལ། ཧྃ་དེ་མགོ་བོ་ལ། དེ་ཟླ་ཚེས་ལ།
དེ་ཐིག་ལེ་ལ། དེ་ན་ད་ལ། དེ་ཡང་ཇེ་ཕྲ་ཇེ་ཕྲ་ལ་སོང་ཏེ། མཐར་མི་དམིགས་པར་བསམ། དེའི་ངང་ལ་གཉིད་ལོག་ཏེ། དེ་གོམས་པ་ལས་གཉིད་འོད་གསལ་དུ་འགྱུར། སྟོང་ཉིད་གོམས་པར་བྱེད་པས། རོ་ལོག་བྱེད་པ་ལས་ཆ་ཆོད་ཁྱད་འཕགས་པ་ཡིན། དེ་ནས་སང་གཉིད་སད་པའི་ཚེ། ཆུ་ལས་ཉ་འཕར་བའི་ཚུལ་དུ་སྐད་ཅིག་གིས་བདག་ཀྱཻ་རྡོ་རྗེ་ཡིན་སྙམ་དུ་ལང་།
དེ་ནས་སྤྱོད་ལམ་གྱི་གྲོགས་སུ་འགྲོ་ན་དབང་བསྐུར་གྱི་སྐབས་ལྟར་ཁྲུས་བྱ། དེ་ནས་བདེ་བར་ལུས་ཚགས་བྱས་ཏེ་མཉམ་པར་གཞག་པའི་རྣལ་འབྱོར་བསྐྱེད་རྫོགས་གཉིས་བཟླས་པ་ཅི་ནུས་དང་བཅས་པ་ཐོ་རངས་ཀྱི་དུས་སུ་སླེབ་པ་ན་བྱ་སྟེ། དེ་ནས་ཐུན་བཞིའམ་གཅིག་ལས་མི་བྱེད་ན། ཉིན་བར་ཆོས་མཐུན་གྱི་བྱ་བས་དུས་འདས་ནས། སྲོད་ཀྱི་དུས་སུ་གཏོར་མ་རེ་ཅི་ནས་ཀྱང་བྱ། དེ་ཡང་ཟླུམ་པོ་བྱེད་དེ། མཐེབ་ཀྱུ་བྱེད་དེ། ཟན་རིལ་བྱེད་དེ། གང་བྱེད་ཀྱང་གཏོར་སྣོད་རྫའམ། རིན་པོ་ཆེ་ཆུ་ཁྱོར་གསུམ་ཤོང་བའི་ནང་དུ་བཤམ།
ལས་དང་པོ་པའི་གནས་སྐབས་སུ་ཤིན་ཏུ་གཙང་བར་བྱ། འབགས་པ་ལ་འཛེམས། དེ་ནས་བྱ་བ་ཐམས་ཅད་ཚར་ནས་གཉིད་ལོག་པས་ཐུགས་བཏུགས་བྱུང་བའི་ཚེ་སྔར་བཞིན་ཉལ། ནུབ་མོ་འོད་གསལ་དུ་སེངྒེ་མ་སེངྒེ་སོང་སྙམ་པ་བྱས་ནས་ལངས་ཏེ་སྔར་བཞིན་བྱ། སྤྱོད་ལམ་ཐམས་ཅད་དུ་གཟུགས་སྒྲ་དྲི་རོ་སོགས་ཐམས་ཅད་ཀྱཻ་རྡོ་རྗེ་ཡིན་སྙམ་དུ་བསམས་ཏེ་ལྷག་པའི་ལྷའི་ཐབས་ལ་མཁས་པ་ཞེས་བྱ་བ་ཡིན། དེ་ལྟར་བྱས་པས་གནས་སྐབས་སུ་ཆགས་སྡང་རང་ཤུགས་ཀྱིས་འགག གོམས་པ་ན་ཅི་སྣང་ལྷ་སྐུར་འཆར་བར་བྱེད་པ་ཡིན་ནོ། ། བསྒྲུབ་པའི་དམ་ཚིག་མདོར་བསྡུས་པ་ཙམ་ཞིག་བསྟན་ཟིན་པ་ཡིན། དེ་ལྟ་བུའི་མངོན་པར་རྟོགས་པ་དེ་ཡང་རྒྱུད་རྒྱ་གཞུང་དྲི་མ་མེད་པ་ནས་བཤད་པ་ཞིག་དགོས་ཀྱི། དེ་ལྟར་མ་ཡིན་པའི་ཚིག་སྡེབ་སྦྱོར་ལེགས་ལེགས་འདྲ་བ་གཞན་དག་གིས་ནི་འདིའི་བསྒྲུབ་པའི་དམ་ཚིག་གི་གོ་མི་ཆོད་དོ། །
ཁྲུས་ཀྱི་རྣལ་འབྱོར་དང་སྐྲ་བཀྲུ་བ་དང་། ལག་པ་འཁྲུད་པ་སོགས་ཁྲུས་ནམ་བྱེད་པའི་ཚེ་ཡང་བྱ་ལ། གཏི་མུག་ཤས་ཆེ་བ་དང་ལེ་ལོ་ཤས་ཆེ་བ་ལ་ཐོ་རངས་སྔ་བར་ལངས་ཏེ་བྱས་ན་བྱིང་རྨུགས་སེལ་ཞིང་རྣལ་འབྱོར་བསྒོམ་པའི་ཚེ་ཁམས་བསིལ་བར་འགྱུར་བ་ཡིན་ནོ། ། རྗེ་བཙུན་རིན་པོ་ཆེ་དགུན་ཡང་སྐུ་འཁྱགས་ཀྱིས་བུམ་པ་དྲིལ་ཐོ་རངས་ཁྲུས་མ་ཆག་པར་མཛད་ཅེས་གྲགས་སོ། ། བྱ་ཚུལ་ནི་དབང་གི་སྐབས་དང་འདྲ་བ་ལས་རྒྱས་འདེབས་མི་དགོས། རྒྱས་འདེབས་ཁུང་ཐུབ་པའི་ཡིག་ཆ་འགའ་རེ་ན་ཡོད་ཀྱང་ཕྱག་ལེན་ལ་མི་མཛད། དེའི་ཚུལ་རྗེ་བཙུན་རྩེ་མོའི་མངོན་རྟོགས་རྒྱས་པ་ལ་བལྟ་བར་བྱའོ། ། ཟས་ཀྱི་བྱ་བ་བྱེད་པ་དེའི་ཚེ་ཟས་ཀྱི་རྣལ་འབྱོར་སྔོན་དུ་འགྲོ་བས་བྱ་སྟེ། དེ་ཡང་ཐོག་མར་སྣོད་ལྷུང་བཟེད་ལ་སོགས་པ་དེ་དག་ཐོད་པ་དཀར་པོ་ཡངས་ཤིང་རྒྱ་ཆེ་བ་ཡིན་སྙམ་དུ་ཡིད་ཀྱིས་བསམ། ངག་ཏུ།
ལྷུང་བཟེད་ཡོངས་སུ་གྱུར་པ་ལས་ཐོད་པ་དཀར་པོ་ཞེས་མངོན་ཚན་ཅན་དུ་བྱེད་ག་ལ་དགོས། དེ་འབྲས་ཆན་དང་ནས་ཆན་དང་། མར་ཐུད་ལ་སོགས་པ་དེ་དག་གོ་ཀུ་དྷ་ཧ་ན་ལས་ཤ་ལྔར་བྱིན་གྱིས་བརླབས་ཏེ། ཁ་ན་མ་ཐོ་བ་མེད་པ་ཡིན་གྱི། བསད་པའི་ཤ་དངོས་སུ་བཟར་མི་རུང་བ་ལྟར་བྱིན་གྱིས་བརླབ་པར་ཡང་མི་རུང་ངོ་། ། འདི་ལྟར་བྱས་པས་རིགས་སུ་ཞེན་པ་སྤོང་བར་འགྱུར་བའི་ཕྱིར་རོ། ། རིགས་སུ་ཞེན་པ་ནི་སྐྱེ་བོ་ལ་ལ་དག ང་ཁྱི་ཤ་མི་བཟའ་བའི་རིགས་ཡིན། ལ་ལ་ང་ར་ཤ་མི་བཟའ་བའི་རིགས་ཡིན་ཞེས་པ་ལ་སོགས་ཏེ་འདི་དག་རྒྱ་གར་ན་ཤིན་ཏུ་མང་བར་ཡོད་མོད་ཀྱི། བོད་ན་དེ་ལྟ་བུ་ཧོར་འདྲ་རེ་རེ་ཙམ་ལས་བྱེད་པ་མ་མཐོང་།
དེ་ནས་དྲི་ཆེན་དྲི་ཆུ་ཁམས་དཀར་དམར་ཀླད་པ་ལ་ཤ་ཆེན་གྱི་དྭངས་མ་ཟེར་ཏེ་བདུད་རྩི་ལྔར་བསམ། བསམ་བྱའི་དངོས་པོ་དེ་ཚོད་མ་དང་ཞོ་ལ་སོགས་པ་བཏུང་བའི་བྱེ་བྲག་རྣམས་སོ། ། དེ་ནས་བཟའ་བཏུང་དེ་དག་བྷྲུྃ་ཨཾ་ཛིཾ་ཁཾ་ཧཱུྃ་སྟེ་རྣམ་པ་ཡི་གེ་ལ་ངོ་བོ་དེ་བཞིན་གཤེགས་པ་ལྔར་བསམ། དེའི་ནུས་པས་མ་དག་པའི་བདུད་རྩི་ལྔ་དག་པའི་ཡེ་ཤེས་ལྔར་གྱུར་པར་བསམ། དེ་ནས་ཨོཾ་ཨཱཿཧཱུྃ་ཞེས་པས་བྱིན་གྱིས་བརླབས། ཧ་ཧོ་ཧྲཱི་ཞེས་བརྗོད་པས་རིམ་པ་བཞིན་ཁ་དོག་དྲི་རོ་རྣམས་ངན་པ་འཕྲོགས་ཏེ་བཟང་པོར་བསྒྱུར་ཏེ། དེ་རྣམས་ཀྱི་བྱིན་གྱིས་བརླབས་ཀྱིས་ཟས་རྣམས་བདུད་རྩི་དཀར་ལ་དམར་བའི་མདངས་ཆགས་པ་སླ་བར་གྱུར་པ་དེ་ལྟ་བུ་གཅིག་བསམ་མོ། ། འདིར་གྲུབ་ན་ནང་མཆོད་བྱིན་རླབས་ལྟ་བུར་བྱས་པས་བཏུབ་བོ། ། དེ་ནས་ཟས་ཀྱི་ཕུད་ལ་ཟུར་གསུམ་དང་འབྲང་རྒྱས་ལ་སོགས་པ་མིན་པའི་ལྷ་བཤོས་བྱས་ཏེ། བླ་མ་སངས་རྒྱས་ཡི་དམ་སོགས་ལ་དབུལ།
འཕྲོག་མ་ལ་ཆང་བུ་སྟེར་བ་སོགས་སངས་རྒྱས་ཀྱི་བཀས་བཅད་པའི་ཁྲིམས་རྣམས་བྱ། དེ་ནས་རང་གི་སྙིང་ཁའི་དབུས་སུ་ཧཱུྃ་ཨྃ་གྃ་ཙྃ་བྃ་གྷྃ་པྃ་ཤྃ་ལྃ་ཌྃ་ལས་ལྷ་དགུ་རིམ་བཞིན་གསལ་གདབ། ལྟེ་བའི་གཏུམ་མོའི་མེ་སྦར། མེ་དེ་ཉིད་ཀྱི་དབུས་སུ་ནག་པོ་ཆེན་པོ་སོགས་ཆོས་སྐྱོང་རྣམས་ཡོད་པར་མོས་པ་བྱ། ཁ་ཐབ་ཁུང་། ལག་པ་གཉིས་དགང་བླུག་གཉིས་ཡིན་སྙམ་དུ་བསམ་གྱི། ལག་པ་གཡས་ཡོངས་སུ་གྱུར་པ་ལས་དགང་གཟར་ཞེས་པ་ནི་མི་དགོས། བདུད་རྩི་དེ་ཡང་ཏིལ་ལ་སོགས་པའི་བསྲེག་རྫས་སུ་མོས་པ་བྱ། ཨོཾ་ཨཱཿཧཱུྃ་ཞེས་པས་སླར་ཡང་བདུད་རྩིར་གྱུར་པར་བསམ་ལ་དེ་ལྟ་བུའི་ཚུལ་གྱིས་ནང་གི་སྦྱིན་བསྲེག་བྱའོ། ། དེ་ནས་ཟོས་ཟིན་པའི་ལྷག་མ་ཆང་བུ་གཅིག་ལ།
ཨོཾ་ཨཙྪི་ཊ་བ་ལིཾ་ཏ་བྷཀྵ་སི་སྭཱཧཱ། ཞེས་བརྗོད་ལ་ས་ལ་བཞག་གོ ། གཞན་ཐུན་མོང་དུ་མདོ་འདོན་པ་དང་། ཡོན་ཡོངས་སུ་དག་པའི་གཟུངས་སྔགས་ལ་སོགས་པ་རྣམས་ཀྱང་བྱའོ། ། དེ་ལྟར་བྱས་ན་ཁ་ཟས་བུ་ལོན་དུ་མི་འགྱུར་བ་དང་། དཀོར་སྦྱོང་བ། དེ་ལ་བརྟེན་ནས་ལུས་ཡོངས་སུ་བརྟས་པར་བྱེད་པ་ལ་སོགས་པ་ཕན་ཡོན་ཡོད་པ་ཡིན་ནོ། ། མཆོད་གཏོར་གྱི་རྣལ་འབྱོར་ནི། བླ་མ་དམ་པ་སོགས་ཀྱི་མངོན་རྟོགས་ནས་འབྱུང་བའི་མདུན་བསྐྱེད་ཀྱི་ཆོ་ག་དེ་ལ་རྒྱུན་བཤགས་དང་། སྡོམ་བཟུང་སོགས་བསྣན་པ་ལ་ཟེར་ཏེ།
གྲུབ་ན་ཉིན་རེ་བཞིན་བྱ། མ་གྲུབ་ན་ཚེས་བརྒྱད་སོགས་དུས་བཟང་རྣམས་ལ་བྱས་ཏེ། མདོར་ན་ཟླ་རེ་ལ་ལན་རེ་ཙམ་བྱས་ན་ལེགས་པོ་ཡིན་ནོ། ། ཡང་སྤྱོད་ལམ་ཐམས་ཅད་དུ་བྱ་སྤྱོད་ནས་འབྱུང་བའི་གཏོར་མ་རྣམས་གཏོང་ན་ཡང་ལྷག་པའི་ལྷའི་ང་རྒྱལ་གྱིས་བྱའོ། ། ཚ་ཚ་འདེབས་ན་དཀྱིལ་འཁོར་ཆེན་པོ་བཀོད་པའི་རྒྱུད་ནས་འབྱུང་བ་ལྟར་བྱེད་ན་ཡང་ཡི་དམ་གྱི་ང་རྒྱལ་གྱིས་བྱ། ཚ་ཚ་འདེབས་ཚུལ་བདེ་མཆོག་པ་དང་། གཤིན་རྗེ་གཤེད་པ་དང་། ཀྱཻ་རྡོ་རྗེ་བ་ལ་ཡང་ཡོད། ཕྱི་མ་འདི་ལ་སློབ་དཔོན་ནག་པོ་ཞབས་ཀྱིས་མཛད་པའི་ཡིག་ཆ་ཡང་ཡོད། དེའི་ཚུལ་ནི་རྩ་སྔགས་ཉི་ཤུ་རྩ་གཅིག་བཟླས་པའི་འཇིམ་པ་བྱིན་རླབས་དང་།
རྩ་སྔགས་འདོན་ཅིང་རྒྱར་འཇུག་པ་དང་། བརྡུངས་བ་ཡང་བྱ། འདོན་པའི་ཚེ་ཆོས་ཀྱི་སྐུ་ལས་གཟུགས་ཀྱི་སྐུ་རྣམ་པར་སྣང་མཛད་ཀྱཻ་རྡོ་རྗེའི་རྣམ་པར་བྱོན་ཏེ་འགྲོ་དོན་མཛད་པར་བསམ། དེ་ནས་རབ་གནས་བྱའོ། ། གཞན་ཡང་མདོ་འདོན་པ་དང་། བསྐོར་བ་ལ་སོགས་པ་ཐམས་ཅད་ལྷའི་ང་རྒྱལ་གྱིས་བྱའོ། ། རྒྱུད་གསུམ་པོ་འདིའི་བཀའ་སྲུང་འབྱུང་པོ་བརྒྱད་གསུམ་ཉི་ཤུ་རྩ་བཞི་ལ་གུར་ནས་འབྱུང་བའི་ཆོ་ག་བཞིན་སྲོད་ཐུན་ལ་གཏོར་མ་རེ་ཅི་ནས་ཀྱང་བྱས་ཏེ་གཏོར་མའི་རྣལ་འབྱོར་རོ། ། བསྒྲུབ་པའི་དམ་ཚིག་གི་ཆོས་སྐོར་མ་ཚང་བ་མེད་པ་བསྟན་ཟིན་ཏོ། ། དེ་རིང་དེ་ལ་མཛད་པར་ཞུ།། ༈ །།བསྲུང་བའི་དམ་ཚིག་ལ་སྤངས་བྱ་སྤོང་བའི་ངོས་ནས་བཤད་པའི་དམ་ཚིག་དང་།
བསྟེན་བྱ་བསྟེན་པའི་དབང་དུ་བྱས་པ་གཉིས་ལས། དང་པོ་རྩ་བའི་ལྟུང་བ་བཅུ་བཞི། ཡན་ལག་གི་ལྟུང་བ་ལ་ཚོགས་འཁོར། སྦྱིན་སྲེག སྒྲུབ་མཆོད་སོགས་ཀྱི་སྐབས་སུ་ཤིན་ཏུ་མང་བར་ཡོད་ཀྱང་། འདིར་ཐུན་མོང་བ་བརྒྱད་དུ་འདུས་པ་ཡིན། དང་པོ་རྩ་བའི་ལྟུང་བ་བཅུ་བཞི་གང་ནས་བཤད་སྙམ་ན། གཤིན་རྗེ་གཤེད། དགྲ་ནག གཤེད་དམར།
བླ་མེད་རྡོ་རྗེ་སྙིང་པོ་རྒྱན་གྱི་རྒྱུད། རྡོ་རྗེ་གུར་རྣམས་ལས་གསུངས་ཤིང་། དུས་འཁོར་ལས་ཀྱང་དེ་དག་དང་ཅུང་ཟད་མི་འདྲ་བའི་རྣམ་གཞག་ནི་ཅུང་ཟད་ཡོད་མོད། འོན་ཀྱང་རྩ་བའི་ལྟུང་བ་བཅུ་བཞིར་གྲངས་ངེས་མཛད་དོ། ། འདིར་སྐབས་སུ་བབ་པ་ལ་གང་ནས་བཤད་པ་འཆད་སྙམ་ན། གཞུང་འདི་ཁ་ཅིག་སློབ་དཔོན་ཀླུ་སྒྲུབ་ཀྱིས་མཛད་ཟེར། ལ་ལ་བྷ་ཝའི་ལྷས་མཛད་པར་འདོད། དེ་བཞིན་དུ་བིརྺ་པས་མཛད་པར་འདོད་པ་ཡང་ཡོད། འདི་ལ་རྗེ་བཙུན་རིན་པོ་ཆེས་སོ་སོས་མཛད་ཟེར་བ་མི་འགལ་ཏེ། རྒྱུད་ཀྱི་ཚིག་ཡིན་པ་རང་རང་གི་ཚུར་དྲངས་ནས་བཤད་པའི་ཕྱིར་རོ།
རྒྱུད་ནི་གསང་བ་འདུས་པ་འབུམ་ཕྲག་གསུམ་པའི་ནང་ན་བཞུགས། དཔེར་ན་སློབ་དཔོན་མང་པོས་མདོ་ཚིག་གཅིག་སོ་སོར་དྲངས་ཀྱང་། ཐམས་ཅད་མདོའི་ཚིག་གཅིག་ཡིན་པ་བཞིན་ནོ། ། འོན་ཀྱང་རང་ལུགས་ལ་སློབ་དཔོན་བིརྺ་པས་མཛད་པར་བཞེད་དོ། ། འདི་འཆད་པར་བྱེད་པ་ལ་གཉིས་ལས། དང་པོ་བསྟན་བཅོས་ལ་འཇུག་པའི་ཡན་ལག་ནི། གཞུང་འདི་ལ་རྒྱ་གར་ན་སྐད་རིགས་བཞི་ལས་སཾསྐྲྀ་ཏའི་སྐད་དུ། སྤྱིར་རྒྱུད་རྣམས་ཕལ་ཆེར་སཾསྐྲྀ་ཏའི་སྐད་ཀྱིས་གསུངས་ལ། དེ་རྣམས་ཀྱི་ནང་ན་པྲ་ཀྲི་ཏའི་སྐད་ཀྱང་རེ་རེ་ཙམ་ཡོད་མོད་ཀྱི། འདིར་དང་པོ་ཉིད་ཡིན་ནོ། །
བ་ཛ་ཡ་ན་མུ་ལ་པ་ཏི། བོད་སྐད་དུ་བསྒྱུར་ན། བ་ཛ་ནི་རྡོ་རྗེ། ཡ་ན་ཐེག་པ། མུ་ལ་རྩ་བ་དང་། ལ་ཕུག་དང་། ས་བོན་གསུམ་ལ་འཇུག་ནའང་། འདིར་རྩ་བ། པ་ཏི་ནི་འོག་ཏུ་འགྲོ་བའི་དོན་ཡིན། དེས་ན་ལྟུང་བ་སྟེ།
མདོར་ན་རྡོ་རྗེ་ཐེག་པའི་རྩ་བའི་ལྟུང་བའོ། ། རྡོ་རྗེ་ནི་ལུས་ངག་ཡིད་གསུམ་དུ་བྱིན་གྱིས་རློབས་པས་རྡོ་རྗེ་དང་། དེ་ལ་བརྟེན་ནས་སྐུ་གསུང་ཐུགས་རྡོ་རྗེའི་གོ་འཕང་ཐོབ་པར་བྱེད་པས་ནའོ། ། ཐེག་པ་ནི་གང་ཟག་དེ་དག་གི་ཐེག་པའོ། ། རྩ་བ་ནི་ཤིང་ཆེན་པོའི་རྩ་བ་དང་འདྲ་སྟེ། ཤིང་དེའི་ཡང་ཡལ་ག་བཅད་ཀྱང་རྩ་བ་མ་ཉམས་ན་སྐྱེ་ཞིང་། རྩ་བ་ནས་བཅད་ན་སླར་ཡང་སྐྱེ་རྒྱུ་མེད་པ་ལྟར། རྩ་བའི་ལྟུང་བ་འདི་དག་བྱུང་ན་སྔགས་ཀྱི་དངོས་གྲུབ་ཐམས་ཅད་ཆད་ཀྱི་ཁ་ལ་ངན་སོང་དུ་སྐྱེ་ཞིང་། ཡན་ལག་གི་ལྟུང་བ་རྣམས་ཉམས་ཀྱང་རྩ་བ་ཡོད་ན་བཤགས་པ་བྱས་པས་སླར་གསོས་པར་འགྱུར་རོ། ། ལྟུང་བ་ནི་འོག་ནས་འོག་ཏུ་ལྟུང་བ་སྟེ་རྩ་ལྟུང་སྤྱད་ནས་འདི་ནས་དུད་འགྲོ།
ཡི་དྭགས། དམྱལ་བ། མནར་མེད་རྣམས་སུ་འོག་ནས་འོག་ཏུ་འགྲོ་བར་འགྱུར་བའི་ཕྱིར་རོ། ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་ཞེས་པ་འདི་ལོ་ཆེན་རིན་ཆེན་བཟང་པོའི་འགྱུར་ཡིན་ལ། ལོ་ཆེན་གྱི་ལྷག་པའི་ལྷ་འཇམ་དཔལ་ཡིན་པའི་ཕྱིར་རོ། ། འོ་ན་གཞན་གྱི་མ་འགྱུར་རམ་སྙམ་ན། སྔོན་མ་ལོ་ཆེན་ཡིན་པས་དེའི་མཆོད་བརྗོད་མ་བཅོས་པའོ། ། ཡན་ལག་ཅན་གྱི་བསྟན་བཅོས་དངོས་ལ་གཉིས་ལས། མཆོད་པར་བརྗོད་པ་ནི། ཀུན་ནས་དྭངས་བས་བླ་མ་ཡི། །
ཞབས་ཀྱི་པདྨོ་ལ་བཏུད་དེ། ། རྩ་བའི་ལྟུང་བ་བཅུ་བཞི་ནི། ། རྒྱུད་ལས་གསུངས་པར་བཤད་པར་བྱ། ། ཞེས་བྱ་བ་གསུངས་ཏེ། འདུད། གང་ལ་ན། བླ་མ་ལའོ། ། བླ་མ་ཇི་ལྟ་བུ་ཞེ་ན། རྡོ་རྗེ་གུར་ལས། དབང་དང་རྒྱུད་དང་མན་ངག་ཅན། །
ཞེས་གསུངས་པས། དབང་ཐོབ་པ་གཅིག་ལྡན། དེའི་སྟེང་དུ་བསྐྱེད་རྫོགས་ཀྱི་མན་ངག་སྟོན་པ་གཉིས་ལྡན། མན་ངག་དེ་སྟོན་བྱེད་ཀྱི་རྒྱུད་དང་བཅས་པ་སྟོན་པ་ནི་གསུམ་ལྡན་ནོ་ཞེས་པའི་དོན་ཡིན། སློབ་དཔོན་ཡེ་ཤེས་ཞབས་ལུགས་པ་རྣམས་རྒྱུའི་བླ་མ་དང་། རྐྱེན་གྱི་བླ་མ་ཞེས་བཞེད། དེ་ཡང་དབང་བསྐུར་བ་ལ་རྒྱུའི་བླ་མ། མན་ངག་དང་རྒྱུད་འཆད་པ་ལ་དེ་དག་སངས་རྒྱས་ཀྱི་རྐྱེན་ཡིན་པས་ན་རྐྱེན་གྱིའོ། ། ཡང་བུམ་དབང་སངས་རྒྱ་བའི་རྒྱུའི་རྩ་བ་ཡིན་པས་བུམ་དབང་བསྐུར་བ་ལ་རྒྱུའི་བླ་མ། དབང་གོང་མ་གསུམ་ཚེ་གཅིག་ལ་སངས་རྒྱ་བའི་རྐྱེན་དུ་དགོས་པས་རྐྱེན་གྱིའོ། །
ཞེས་བཞེད། གང་ལྟར་ཡང་དབང་དང་རྒྱུད་དང་མན་ངག་ཞུས་པའི་བླ་མ་དེའི་ཞབས་ཀྱི་འོག་ན་ཡོད་པའི་པདྨ་ལ་ཡང་བཏུད་དེ་ཕྱག་འཚལ་ན་གཞན་རྣམས་ལ་སྨོས་ཅི་དགོས། ཚུལ་ནི་ཡིད་ཀུན་ནས་དྭངས་བས་འདུད་དེ། ཡོན་ཏན་ཐམས་ཅད་ཀྱི་འབྱུང་གནས་ཡིན་པའི་ཕྱིར་དང་། སྐུ་བཞིའི་སྒྲུབ་ཐབས་སྟོན་པ་པོ་དང་། སྐུ་བཞིའི་ངོ་བོ་ཡིན་པའི་ཕྱིར་རོ། ། བླ་མའི་སྐད་དོད་ལ་གུ་རུ་ཞེས་བྱ་ལ། གུ་རུའི་སྒྲ་ལས་དྲངས་ན་ཡོན་ཏན་གྱི་ཚོགས་པའི་ཕུང་པོ། ཡང་ན་ཡོན་ཏན་གྱི་ལྕི་བས་ན་བླ་མ་ཞེས་བྱའོ། ། དེ་ལ་བཏུད་ནས་བྱ་བ་ཅི་བྱེད་ཅེ་ན།
རྡོ་རྗེ་ཐེག་པ་བ་རྣམས་ལ་རྩ་བའི་ལྟུང་བར་འགྱུར་བ་བཅུ་བཞི་ནི་རྒྱུད་འབུམ་ཕྲག་གསུམ་པ་ལ་སོགས་པ་མཐའ་ཡས་པ་རྣམས་ལས་གསུངས་པ་བཤད་པར་བྱ། རྩ་བ་ཞེས་པ་བསྲུང་ན་ཡོན་ཏན་ནམ། དངོས་གྲུབ་ཐམས་ཅད་ཀྱི་རྩ་བ་ཡིན་ལ། མ་བསྲུང་ན་ཉེས་པ་ཐམས་ཅད་ཀྱི་རྩ་བ་ཡིན་པའི་ཕྱིར་རོ། ། བཅུ་བཞི་ཞེས་པ་འདི་ཁོ་ནར་གྲངས་ངེས་པ་སངས་རྒྱས་ཀྱིས་གསུངས་སོ། ། ལྟུང་བ་ནི་བཤད་ཟིན་ཏོ། ། རྒྱུད་ལས་གསུངས་པ་ཞེས་པ་རྡོ་རྗེ་སྙིང་པོ་རྒྱན་དང་། གུར། གཤིན་རྗེ་གཤེད་དམར་ནག་དང་འབུམ་ཕྲག་གསུམ་པ་ལས་གསུངས་པའོ། ། དེ་དག་འདིར་བཤད་པར་བྱའོ། །
དེ་དག་གི་མཆོད་བརྗོད་བསྟན་ཟིན་པ་ཡིན། ལྟུང་བའི་ངོ་བོ་བཤད་པར་བྱ་བ་ལ་བཅུ་བཞི་ཡོད་པ་འདི་དག་ལ་ཡན་ལག་རྩི་བ་དང་། མི་རྩི་བ་གཉིས་ལས། འདིར་རྩི་བར་བཞེད་པ་ཡིན་ཏེ། དེ་ཡང་རྟེན་གྱི་ཡན་ལག་བདག་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པ་སྟེ། དབང་བསྐུར་བ་མ་ཐོབ་པ་རྣམས་ལ་སྡིག་པ་ལྕི་བ་ཡིན་གྱི་རྩ་ལྟུང་དུ་མི་འདོད། དམ་ཚིག་དང་ལྡན་པ་ཞེས་པ་རྩ་ལྟུང་བཅུ་བཞི་གང་རུང་གཅིག་ཀྱང་མ་གོས་པ་དགོས་ལ་ཡན་ལག་གི་ལྟུང་བ་ཐམས་ཅད་སྤྱད་ཀྱང་དམ་ཚིག་དང་མི་ལྡན་པ་མ་ཡིན་ནོ། ། ཤེས་པ་རང་བཞིན་དུ་གནས་པ་ཅིག་དགོས་ཀྱི། སྨྱོན་པ་དང་། སེམས་འཁྲུགས་པ་དང་།
ནད་ཀྱིས་གཟིར་བས་སྤྱད་ཀྱང་ལྟུང་བར་མི་འགྱུར་རོ། ། ཡང་ནད་པ་ཡིན་པས་ལྟུང་བ་མི་འབྱུང་སྙམ་པ་ནི་མི་བྱའི་དེ་ཉིད་ཀྱི་ཕྱིར། སྨྱོ་བ་དང་འཁྲུགས་པ་སོགས་དེ་དག་བགེགས་ཀྱིས་བྱས་པ་ཡིན་པས་བགེགས་བསྲུང་བ་ལ་བརྩོན་པར་བྱའོ། ། ཡུལ་གྱི་ཡན་ལག་བླ་མ་ལ་བརྙས་པ་ནས། བུད་མེད་ལ་སྨོད་པའི་བར་བཅུ་བཞིའོ། ། བསམ་པའི་ཡན་ལག་ས་སྡེའི་འདུལ་བ་བསྡུ་བར་སློབ་དཔོན་ཐོགས་མེད་ཀྱིས་ཉེ་བ་འཁོར་གྱིས་ཞུས་པའི་ལུང་དྲངས་པར། མི་ཤེས་པ། མ་གུས་པ། བག་མེད་པ། ཉོན་མོངས་པ་མང་བ་སྟེ་བཞི་གསུངས་པ་འདིར་ཡང་རྗེ་བཙུན་གྱིས་དྲངས་པ་ཡིན་ནོ། །
དེ་ལ་མི་ཤེས་པ་ལྟུང་བ་འབྱུང་བའི་རྒྱུ་ནི། ང་འདི་ལྟ་བུ་བྱས་པས་ལྟུང་བ་འབྱུང་བ་མ་ཤེས་ཞེས་པ་ལྟ་བུ་ཡིན། དེ་ཉིད་ཀྱི་ཕྱིར་སློབ་དཔོན་གྱིས་བཤད། དེ་ལེགས་པར་རྣ་བ་གཏད་དེ་ཉན་དགོས་པ་ཡིན་ནོ། ། མ་གུས་པ་ནི་ཤེས་སུ་ཟིན་ཀྱང་ང་རྒྱལ་གྱིས་ང་ཁྱད་འཕགས་ཡིན་འདི་ལྟ་བུ་ཨའུ་ཙི་སྙམ་པ་ལྟ་བུའོ། ། བག་མེད་པ་ནི་གུས་ཀྱང་། གྲོགས་ཀྱི་སྟོབས་སམ། རང་ཅལ་བཅལ་འདྲ་བར་བྱས་ནས་སྐབས་སྐབས་སུ་ལྟུང་བས་གོས་པར་གྱུར་པའོ། ། དེ་ཉིད་ཀྱིས་ཕྱིར་སྤྱོད་པ་ཤིན་ཏུ་གཟབ་དགོས་པ་ཡིན། ཉོན་མོངས་པ་མང་བ་ནི་དུག་གསུམ་ཤས་ཆེ་བ་སྟེ།
དགྲའི་ཕྱོགས་ཚན་གཅིག་ཏུ་བཅད་ནས་ཞེ་སྡང་མེ་འབར་བ་ལྟ་བུ་དང་། གཉེན་དང་། གྲྭ་ཚང་དང་། གྲོགས་མཆོད་ལ་ཆགས་ཏེ་འདི་ལ་ཕན་ཅིག་ཐོགས་ན་འདི་དགའ་བ་ན་སྙམ་པ་བྱེད་པ་ལ་བརྟེན་ནས་ལྟུང་བ་གང་རུང་སྤྱོད་པར་འདོད་པའོ། ངོ་བོ་ཉིད་ནི་བླ་མ་ལ་བརྙས་པ་ནས། བུད་མེད་ཐམས་ཅད་ལ་དམོད་པའི་བར་དུ་བྱེད་བཞིན་པའོ། ། དུས་སྐབས་ལ་གཉིས་ལས། ལུས་ངག་རྣམས་ལ་གསང་སྒྲོགས་ལྟ་བུ་ངག་གིས་སྔགས་སྨྲས་པ། དེ་གཞན་གྱི་ཐོས་པ་དང་། རྫས་བསྟན་པ་དང་།
དེ་གཞན་གྱིས་མཐོང་བ་ལྟ་བུས་རྫོགས་ལ། ཡིད་ཀྱིས་ས་སྡེའི་འདུལ་བ་བསྡུ་བར་ལུང་དྲངས་པར། བྱང་ཆུབ་སེམས་དཔའ་ལ་གཉེན་པོ་དགེ་བ་གཞན་གྱིས་བར་མ་ཆོད་པར་དུས་ཀྱི་དྲུག་ཆ་གཅིག་མི་དགེ་བ་ཁོ་ན་བྱུང་ན་ལྟུང་བ་རྫོགས་པར་བཤད་ལ། འདིར་ཡང་བྱམས་པ་སྤོང་བ་ལྟ་བུ་ལ་མཚོན་ན། སེམས་ཅན་འདི་ལྟ་བུ་བདེ་བ་དང་བྲལ་སྡུག་བསྔལ་དང་འཕྲད་ན་སྙམ་དུ་དགེ་བས་བར་མ་ཆོད་པར་དུས་ཀྱི་དྲུག་ཆ་ལས་འདས་ན་སྐད་ཅིག་གཉིས་པ་ལ་ལྟུང་བར་འགྱུར་རོ། ། མདོར་ན་རྟེན་གྱི་ཡན་ལག་བདག་དམ་ཚིག་དང་སྡོམ་པར་ལྡན་ཞིང་། ཤེས་པ་རང་བཞིན་དུ་གནས་པ། ཡུལ་གྱི་ཡན་ལག་བླ་མ་ནས་བུད་མེད་ཐམས་ཅད་ཀྱི་བར་བཅུ་བཞི་པོ། བསམ་པའི་ཡན་ལག་ཐུན་མོང་གི་རྒྱུ་བཞི་སྔོན་དུ་སོང་ནས་བླ་མ་ལ་བརྙས་པ་བྱེད་འདོད་པ་སོགས། ངོ་བོ་ཉིད་ཀྱི་ཡན་ལག་བརྙས་པ་ནས་དམོད་པའི་བར་རྣམས་གང་རུང་བྱེད་བཞིན་པ།
དུས་སྐབས་ཀྱི་ཡན་ལག་ལུས་ངག་གི་རྣམ་འགྱུར་བསྟན་ཚར་བ་དང་། ཡིད་ཀྱིས་དུས་ཀྱི་དྲུག་ཆ་ལས་འདས་པའོ། ། ཡན་ལག་འདི་དག་རེ་རེ་མ་ཚང་ན་ཡང་ལྟུང་བར་མི་འགྱུར་རོ། ། ཞིབ་ཏུ་སོ་སོའི་སྐབས་སུ་འཆད་པར་འགྱུར་བས་འདིར་མ་སྤྲོས་སོ། ། དེ་དག་གིས་སྤྱིའི་རྣམ་གཞག་མདོར་བསྡུས་པ་ཙམ་ཞིག་བཤད་ནས། ད་ནི་སོ་སོའི་དོན་བརྗོད་པར་བྱ་བ་ལ་བཅུ་བཞི་ལས། དང་པོ་ནི། གང་ཕྱིར་རྡོ་རྗེ་འཛིན་པ་ཡིས། ། དངོས་གྲུབ་སློབ་དཔོན་རྗེས་འབྲངས་གསུངས། ། དེ་བས་དེ་ལ་བརྙས་པ་ནི། །
རྩ་བའི་ལྟུང་བ་དང་པོར་བཤད། ། ཅེས་གསུངས་ཏེ། རྒྱུ་མཚན། གང་གི་ཕྱིར་རྡོ་རྗེ་འཛིན་པ་ཡང་དག་པ་རྫོགས་པའི་སངས་རྒྱས་ཀྱིས་མཆོག་དང་ཐུན་མོང་གི་དངོས་གྲུབ་ཐམས་ཅད་རྡོ་རྗེ་སློབ་དཔོན་གྱི་རྗེས་སུ་འབྲངས་པར་གསུངས། འདི་རྒྱུད་ཚིག་དངོས་ཡིན་པས་རྒྱུད་ལས་གསུངས་ཞེས་འབྲུ་བསྣོན་པ་མེད་དོ། དེ་བས་ན་སློབ་དཔོན་དེ་ལ་བརྙས་ན་ནི་རྩ་བའི་ལྟུང་བ་བཅུ་བཞིའི་ནང་ནས་ཤིན་ཏུ་ལྕི་བའི་ཕྱིར་དང་པོར་བཤད་དོ། ། དམ་ཚིག་བསྒྲགས་པའི་སྐབས་སུ་སློབ་དཔོན་སྨད་པར་མི་བྱ་ཞིང་ཞེས་པའི་དོན་ཡང་འདི་ཡིན་ནོ། ། འདི་ལ་རྟེན་གྱི་ཡན་ལག་དམ་ཚིག་དང་སྡོམ་པར་ལྡན་ཞིང་། ཤེས་པ་རང་བཞིན་དུ་གནས་པ་ཡུལ་གྱི་ཡན་ལག་བླ་མ་དྲུག་སྟེ། གྲུབ་ཆེན་དཔལ་འཛིན་གྱི་དགྲ་ནག་གི་འགྲེལ་པ་ལྷ་ཅིག་སྐྱེས་པའི་སྣང་བར་རྒྱུད་རྒྱས་པའི་ལུང་དྲངས་པར།
དམ་ཚིག་ཀློག་པ་སྦྱིན་པ་དང་། ། འཆད་བྱེད་མན་ངག་སྟེར་བ་དང་། ། དབང་བསྐུར་བ་དང་ལས་བྱེད་པ། ། སློབ་དཔོན་རྣམ་པ་དྲུག་ཏུ་འདོད། ། ཅེས་བཤད་ལ། སློབ་དཔོན་འདི་རྗེ་ག་ཡ་དྷ་རའི་ཡབ་ཏུ་ཡང་བྱེད། སློབ་དཔོན་ཡང་ཡིན་པར་གདའ་བས་གོང་མ་རྣམས་ཐུགས་རྩིས་ཤིན་ཏུ་ཆེ་བར་མཛད་པས་འདི་བཞིན་བཤད་ན། དམ་ཚིག་སྦྱིན་པ་ནི་རྩ་ལྟུང་ཡན་ལག་དང་བཅས་པ་རང་གི་ཐོས་པའི་སློབ་དཔོན་ནོ། ། ཀློག་པ་ནི་རྗེས་གནང་རྒྱུད་སྡེ་ནས་བཤད་པའི་མཚན་ཉིད་དང་ལྡན་པ་ཐོབ་པའི་སློབ་དཔོན། འཆད་བྱེད་ནི་རྣལ་འབྱོར་མ་ཀུན་སྤྱོད་ལྟ་བུ་ཆུང་ངུ་ལ་དགའ་བའམ།
གསང་འདུས་ལྟ་བུ་ཆེན་པོ་ཡང་རུང་སྟེ། མདོར་ན་རྒྱུད་སྡེའི་བཤད་པ་གང་ལ་ཐོབ་པའི་སློབ་དཔོན་ནོ། ། མན་ངག་སྟེར་བ་ནི་རྒྱུད་སྡེ་ཟབ་མོ་ནས་བཤད་པའི་བསྐྱེད་རྫོགས་ཀྱི་གདམས་ངག་ཁྱད་པར་ཅན་ཞུས་པའི་སློབ་དཔོན་ནོ། ། དབང་བསྐུར་བ་ནི་དབང་བསྐུར་བ་མཚན་ཉིད་དང་ལྡན་པ་ཞུས་པ་སྟེ་དབང་དུ་མིང་བཏགས་པ། བོན་པོ་རྣམས་ཀྱི་ཧ་ཀྵ་ར་ཡི་གེའི་དབང་། གཉིས་མེད་ཟུང་འཇུག་དོར་མའི་དབང་། ། ཅེས་པ་ལྟ་བུ་འདི་འདྲའི་རིགས་ཀྱི་དབང་བསྐུར་རང་བཟོ་བ་ཐམས་ཅད་ཀྱིས་ནི་དབང་བསྐུར་ཐོབ་པར་མི་འགྲོ་ཙ་ན། དེ་ལ་བརྙས་ན་རྩ་ལྟུང་ག་ལ་ཡོང་། ལས་བྱེད་པ་ནི་རྡོ་རྗེ་སློབ་དཔོན་བགྲེས་དྲགས་པའམ། སྙུང་ནད་ཀྱིས་ཟིན་པའི་སློབ་དཔོན་ཆེན་པོ་ཏིང་ངེ་འཛིན་ལ་ནུས་པ་འཐོན་པ་དེ་འདྲ་ཅིག་ཀྱང་ཡོད།
དེའི་སློབ་མ་སློབ་དཔོན་གྱི་ལས་བྱེད་ནུས་པ། དེ་ཉིད་བཅུ་ལ་མཁས་པ། སློབ་དཔོན་བགྲེས་པོ་དེ་མི་བཞུགས་ཀྱང་། རང་སྐྱ་ཚུགས་པ་ཞིག་གིས་དབང་རྫས་འགྲིམས་ཞིང་དབང་བསྐུར་བྱས་སློབ་དཔོན་བགྲེས་པོ་བྱིང་ཆེན་པོ་མིན་པར་བགྲེས་ནས་མི་ལྕོགས་ངོས་ཤེས་པ་དེས་ཀྱང་སེམས་ཀྱིས་དབང་བསྐུར་བྱས་བྱེད་པ་དེ་འདྲའི་སློབ་དཔོན་གཞོན་པ་དེ་ལ་ཟེར་ཏེ། བོད་ན་ནི་དེ་ལྟ་བུ་ད་ལྟ་ཉུང་ངོ་། ། ལས་བྱེད་པའི་སློབ་དཔོན་དེ་དག་གི་བཤད་པ་རྒྱས་པ་རྗེ་བཙུན་གྱིས་ནག་པོ་བཤད་སྦྱར་དུ་བཤད་དོ། ། སློབ་དཔོན་གདན་ཁར་བསྡད་ནས་མཆོད་གཡོག་པ་ལ་དབང་རྫས་ཟོང་བཀུར་བྱེད་པ་སྤྱིར་ཡང་མི་རུང་ལ། མཆོད་གཡོག་པ་དེ་ལས་ཀྱི་སློབ་དཔོན་ཡང་མ་ཡིན་ནོ། ། རྩ་ལྟུང་འབྱུང་བ་ལ་དབང་བསྐུར་ཐོབ་པའི་བླ་མ་ཁོ་ན་དགོས་པས། ཡང་ན་བླ་མ་གཞན་ལྔ་ལའང་དབང་ཐོབ་དགོས་ལ།
ཡང་ན་བླ་མ་གཞན་ལྔ་ལ་བརྙས་ན་རྩ་ལྟུང་མི་འབྱུང་ངོ་སྙམ་ན་དེ་ནི་མ་ཡིན་ཏེ། དབང་བསྐུར་ཐོབ་པའི་བླ་མ་ལ་བརྙས་ན་གཞན་ལས་ལྕི་བ་ཡིན་གྱི། གཞན་རྣམས་ལ་ཡང་བརྙས་ན་རྩ་ལྟུང་དུ་འགྱུར་རོ། ། དུས་ཀྱི་འཁོར་ལོ་ལས་ཀྱང་དབང་བསྐུར་བའི་བླ་མ་ལ་བརྙས་ན་ལྕི་བར་གསུངས་སོ། ། བསམ་པའི་ཡན་ལག་ཐུན་མོང་གི་རྒྱུ་བཞི་གང་རུང་སྔོན་དུ་འགྲོ་བས་བླ་མ་ལ་བརྙས་པར་འདོད་པ། ངོ་བོ་ཉིད་ཀྱི་ཡན་ལག་བླ་མ་འདི་ནི་ཚུལ་དང་མི་མཐུན་པར་བྱས་པ་མི་ཟོ་བ། བདག་པས་ཡོན་ཏན་ཆུང་བའོ་སྙམ་དུ་བརྙས་པའོ། ། དུས་སྐབས་ཀྱི་ཡན་ལག་ལུས་ངག་གིས་བླ་མའི་རྫས་འཕྲོགས་པ་དང་། བླ་མ་དམའ་ཕབ་པ་དང་། བཅིངས་ནས་བརྡུངས་པ་དང་།
སྐུར་བ་སྣ་ཚོགས་འདེབས་པ་དང་། དེར་མ་ཟད་སེམས་ཀྱིས་བརྙས་ན་ཡང་། བླ་མས་གང་ཟག་འདི་ནི་ང་ལ་བརྙས་འདུག་གོ་སྙམ་དུ་གོ་བར་གྱུར་པ་དེའི་ཚེ་ལྟུང་བ་རྫོགས་པ་ཡིན། རྩ་བའི་ལྟུང་བ་དང་པོའི་རྣམ་པར་གཞག་པ་ཅུང་ཟད་ཙམ་བསྟན་ཟིན་ཏོ། ། ལྟུང་བ་གཉིས་པ་བཤད་པར་བྱ་སྟེ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། ། སྤྱིར་བདེ་བར་གཤེགས་པའི་བཀའ་ཐམས་ཅད་ལས་འདས་ན་སྡིག་པར་འགྱུར་མོད། འོན་ཀྱང་འདི་བསླབ་པ་འཆའ་བའི་སྐབས་ཡིན་པས་བདེ་བར་གཤེགས་པས་བསླབ་པར་གསུངས་པའི་བཀའ་དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་དང་། བྱང་ཆུབ་སེམས་དཔའི་བསླབ་བྱ་བཞི་བཅུ་ཞེ་དྲུག་ལ་སོགས་མཐའ་ཡས་པ་ཞིག་གསུངས་པ་རྣམས་ལས་ཀུན་སློང་ཁྱད་གསོད་ཀྱིས་སྒོ་ནས་འདས་པ་ནི་རྩ་བའི་ལྟུང་བ་གཉིས་པ་ཡིན་པར་བཤད་དོ། །
སློབ་དཔོན་འཇམ་དཔལ་གྲགས་པས་མཛད་ཟེར་བའི་རྩ་ལྟུང་གི་འགྲེལ་པ་ཅིག་ན། རྩ་ལྟུང་བཞི་པོ་བདེ་བར་གཤེགས་པའི་བཀའ་ཡིན། དེ་ལས་འདས་ན་ལྟུང་བ་ཡིན་ཟེར་བ་ཡོད་དེ། འདི་ནི་ཕ་ཇོ་རྙིང་མ་བ་གཅིག་གི་བརྩམས་ཆོས་ཡིན་གྱི། སློབ་དཔོན་གྱིས་མཛད་པ་ཡང་མ་ཡིན། དེ་ལྟར་ན་ཟློས་པའི་སྐྱོན་འབྱུང་ངོ་། ། འདི་ལ་རྟེན་གྱི་ཡན་ལག་དམ་ཚིག་དང་སྡོམ་པར་ལྡན། ཤེས་པ་རང་བཞིན་དུ་གནས་པ། བསམ་པའི་ཡན་ལག་ཐུན་མོང་གི་རྒྱུ་བཞི་གང་རུང་སྔོན་དུ་འགྲོ་བས་སྡོམ་པ་འོག་མ་གཉིས་ཀྱི་བཅས་པ་ལས་འགལ་བར་འདོད་པ། ཡུལ་གྱི་ཡན་ལག་ཐུན་མོང་གི་ཕམ་པ་བཞི་འབྱུང་བའི་ཡུལ།
རྩ་བ་བཞི་དང་། ཡན་ལག་གི་ལྟུང་བ། དགེ་ཚུལ་ཡིན་ན་དྲུག་དང་དེའི་ཕྱོགས་སུ་གཏོགས་པ་རྣམས། དགེ་བསྙེན་ལ་རྩ་བ་བཞི་ཆང་དང་ལྔ། དགེ་སློང་ལ་ཕམ་པ་བཞི་སོགས་ལྟུང་བ་སྡེ་ལྔ། ངོ་བོ་ཉིད་ཀྱི་ཡན་ལག་བསླབ་པ་དེ་དག་ཁྱད་དུ་གསོད་པ་སྟེ། ང་དགེ་སློང་རྡོ་རྗེ་འཛིན་པ་ཡིན་པས་རྩ་འདི་ཙམ་བཅད་པས་ཨའུ་ཙི་སྙམ་པ་དང་། བྱང་སེམས་རྒན་པ་ལ་གུས་པར་མི་བྱེད་པའོ། ། འདི་ལའང་ཁྱད་གསོད་དགོས་སོ། ། རྩ་བ་བཞི་དང་ཕམ་འདྲ་བཞི་ལ་ནི་རང་གི་སེམས་ལ་འདི་ལྟ་བུ་སྤྱད་དུ་མི་རུང་སྙམ་པ་བྱས་པས་ཁྱད་གསོད་འཕྲལ་དུ་མེད་པ་འདྲ་ཡང་།
རྩ་བ་བཞི་དང་ཕམ་འདྲ་བཞི་ཙམ་སྤྱོད་པའི་ལས་འབྲས་ལ་མི་རྩི་ཙ་ན་གང་ཟག་དེ་ལ་ཁྱད་གསོད་ཡོད་པས་མངོན་དུ་གྱུར་བ་མི་དགོས་སོ། ཉན་ཐོས་ཀྱི་རྩ་བཞི་ལ་གཏོགས་པ་གཞན་རྣམས་དང་། བྱང་སེམས་ཀྱི་ཉེས་བྱས་ཞེ་གཉིས་ལ་ནི་ཁྱད་གསོད་ཡོད་ན་ལྟུང་བ་བསྐྱེད་ལ། མེད་ན་རང་རང་གི་སྐབས་ཀྱི་ཉེས་པ་དང་། འདིའི་སྐབས་ཀྱི་ཡན་ལག་གི་ལྟུང་བ་འབྱུང་ངོ་། ། ལྟུང་བ་གཉིས་པའི་ཚུལ་འདི་ལ། ཆོས་རྗེ་རི་བོ་དགེ་ལྡན་པ་ཆེན་པོའི་གསུང་གི ། བོད་ཀྱི་རྡོ་རྗེ་འཛིན་པ་ཆེན་པོ་ཁ་ཅིག ལྟུང་བ་གཉིས་པ་ཉན་ཐོས་དང་ཐུན་མོང་གི་ཕམ་པ་བཞི། བྱང་སེམས་དང་ཐུན་མོང་གི་ཕམ་འདྲ་བརྒྱད་ལ་རྩ་ལྟུང་དུ་འཆད་པ་མ་ཡིན་ཏེ།
སྤྱིར་སྡོམ་པ་གསུམ་པོ་གང་གི་ལུགས་ལའང་རང་རང་གི་རྩ་བར་བཅས་ཕྱིན་ཆད་གནང་བའི་སྐབས་མེད་པ་ལ་ལམ་འདི་ལ་ལྟོས་ནས་སྲོག་གཅོད་ལ་སོགས་པ་གནང་བའི་སྐབས་ཡོད་པའི་ཕྱིར་རོ། ། ཞེས་སྐྱོན་བརྗོད་ནས་རང་ལུགས་ལ། སྡོམ་པ་གསུམ་གྱི་བཅས་འགལ་ཡིན་པ། དེ་ལ་དེར་འདུ་ཤེས་པ། དེ་དག་ལས་དངོས་སུ་འདས་པ་ཞེས་བཞེད་དོ། ། སྤྱིར་ཕམ་འདྲ་བརྒྱད་ཅེས་པ་ཕྱོགས་སྔ་དང་བྱང་སའི་དགོངས་པ་ནི་མ་ཡིན་མོད། འོན་ཀྱང་ཁོང་རང་གི་ལུགས་ཡིན་པས་དེ་བཞིན་དུ་སྨྲས་སོ། ། ཕྱོགས་སྔ་མ་འདིའི་དོན་ཉན་ཐོས་ཀྱི་རྩ་བར་བཅས་ཕྱིན་ཆད་ཉན་ཐོས་ལ་གནང་བའི་སྐབས་མེད། བྱང་སེམས་ཀྱི་རྩ་བར་བཅས་ཕྱིན་ཆད་བྱང་སེམས་ལ་གནང་བའི་སྐབས་མེད། གསང་སྔགས་པ་རྣམས་ཀྱི་རྩ་བར་བཅས་ཕྱིན་ཆད་གསང་སྔགས་པ་ལ་གནང་བའི་སྐབས་མེད་ཅེས་པའི་དོན་དུ་སོང་།
དང་པོ་ལ་བསླབ་པ་ཀུན་ལས་བཏུས་ལས། དགེ་སློང་བྱང་ཆུབ་སེམས་དཔའ་དགོས་པ་ཆེན་པོ་མཐོང་བ་དེའི་ཚེ་བསླབ་པ་ཕུལ་ནས་སྲོག་གཅོད་སོགས་བྱ་བར་གསུངས། ཉན་ཐོས་རང་ངོས་ནས་མ་གནང་བ་བདེན། བྱང་སེམས་ཀྱི་རྩ་བར་བཅས་ཕྱིན་ཆད་དེ་ལ་ལྟོས་ཏེ་གནང་བའི་སྐབས་མེད་པ་མི་འཐད། བྱང་སེམས་ཀྱིས་གཞན་གྱི་སྲོག་མི་གཅོད་པ་རྩ་བར་གསུངས་ལ་བྱང་སེམས་ཀྱི་ལམ་དེ་ལ་ལྟོས་ནས་གནང་སྟེ། དེད་དཔོན་ཐབས་ལ་མཁས་པས་ཕྱིར་མི་ལྡོག་པའི་བྱང་སེམས་ལྔ་བརྒྱ་གསོད་པར་དམ་བཅས་པའི་མི་ལ་མདུང་བསྣུན་ཏེ་བསད་པས་བསྐལ་པ་བཞི་ཁྲིའི་འཁོར་བ་བསྙིལ་ཞེས་སོ། ། གསང་སྔགས་ཀྱི་ལམ་གྱི་རྩ་བར་བཅས་ཕྱིན་ཆད་གསང་སྔགས་པ་ལ་གནང་བའི་སྐབས་མེད་ཅེས་པ་མི་འཐད་དེ། དུས་ཀྱི་འཁོར་ལོར། དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱིས་ནི་རྩ་བའི་ལྟུང་བ་རི་བོང་འཛིན་པ་དང་པོར་འགྱུར། དེ་ཡི་བཀའ་ལས་འགོང་པས་གཞན་དུ་འགྱུར། །
ཞེས་པའི་འགྲེལ་པར་བླ་མའི་བཀའ་སངས་རྒྱས་ཀྱིས་གསུངས་པའི་བཀའ། མི་དགེ་བ་བཅུ་དངོས་སམ། ལྐོག་ཏུ་སྤྱད་ན་ལྟུང་བ་གཉིས་པ་བསྐྱེད་ཅེས་ལམ་དུས་འཁོར་ལ་ལྟོས་ནས་རྩ་བར་བཅས་ལ། ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱས་ཏེ། རལ་གྲི་ལ་ནི་བདེན་པ་མིན་པའི་ཚིག་ཞེས་མི་དགེ་བ་བཅུའི་ནང་ཚན་སྲོག་གཅོད་དང་རྫུན་གནང་བའི་ཕྱིར། དེ་དྲངས་དོན་ཅེ་ན། ཁྱེད་ཀྱང་གསང་སྔགས་ལ་ལྟོས་ནས་སྲོག་གཅོད་ལ་སོགས་པ་གནང་བའི་ཤེས་བྱེད། ཁྱོད་ཀྱིས་སྲོག་ཆགས་བསད་པར་བྱ། ། ཞེས་སོགས་ཀྱི་དོན་དུ་བསམ་པ་མ་ཡིན་ནམ། དེ་དྲངས་དོན་ཅིས་མ་ཡིན།
སྤྱིར་གཞུང་འདིའི་དགོས་པ་ཆེན་པོ་ཡོད་ན་སྲོག་གཅོད་སོགས་གནང་བ་ཡིན་ནོ། ། ལམ་འདི་ལ་ལྟོས་ནས་སྲོག་གཅོད་སོགས་གནང་བའི་སྐབས་ཡོད་ཅེས་པའི་དོན། ཉན་ཐོས་ཀྱི་ལམ་གྱི་རྩ་བར་སྲོག་གཅོད་བཅས། དེ་གསང་སྔགས་ལ་ལྟོས་ནས་གནང་ཞེས་པ་ཡིན་པར་འདུག དེ་ཡང་མི་འཐད་དེ། ཉན་ཐོས་ཀྱི་རྩ་བར་བཅས་པའི་གཞི་བསམ་པ། སྦྱོར་བ་མཐར་ཐུག་བཞི་ཚང་བའི་སྲོག་གཅོད་གསང་སྔགས་ལ་གནང་བའི་སྐབས་ཡོད་པ་མ་ཡིན་ནོ། ། དེ་ལྟར་རྗེ་བཙུན་ལ་སྐྱོན་བརྗོད་མོད། རང་ལུགས་ཀྱི་འདི་ལ་སྡོམ་པ་བསྲུང་ཚུལ་ཇི་ལྟར་བྱེད། དེས་ན་སྡོམ་པ་བསྲུང་བའི་བླ་མ་གོང་མ་རྣམས་ཀྱི་རྗེས་སུ་འབྲང་པར་བྱའི།
མི་ཤེས་པ་དག་གིས་གསུང་རབ་ཀྱི་དགོངས་པ་འགོག་པ་ལ་སྙིང་པོ་ཅི་ཡོད། དེས་ན་སྡོམ་པ་འོག་མ་གཉིས་ཀྱི་བཅས་པ་ལ་ཁྱད་གསོད་ཀྱི་སྒོ་ནས་སྤྱད་པས་བདེ་གཤེགས་བཀའ་འདས་ཀྱི་ལྟུང་བར་འགྱུར་བར་རིག་པར་བྱའོ། ། དེ་ལྟར་སྡོམ་པ་འོག་མ་གཉིས་ཀྱི་བཅས་པ་ཐམས་ཅད་ལས་འདས་ན་རྩ་ལྟུང་དུ་འགྱུར་ན་ལྟུང་བ་གཉིས་པ་འདི་ནི་ཆེས་བསྲུང་དཀའོ་སྙམ་ན། དེ་ནི་མ་ཡིན་ཏེ། དགེ་བསྙེན། དགེ་ཚུལ། དགེ་སློང་རྣམས་ཀྱིས་རང་རང་གི་ཁས་བླངས་པའི་སྡོམ་པ་ཐམས་ཅད་ནི་བསྲུང་དགོས་ལ། འདིར་ཁྱད་གསོད་མེད་པ་གཅིག་པོས་ཆོག་པ་ཡིན་མོད། དེ་སྐད་མ་ཟེར་ཅིག དུས་སྐབས་གྱི་ཡན་ལག་ཕམ་པ་བཞི་ལ་སོགས་པ་ཉན་ཐོས་ཀྱི་བསླབ་པ་རྣམས་དང་།
ཕམ་འདྲ་བཞི་སོགས་བྱང་སེམས་ཀྱི་བསླབ་པ་རྣམས་ལ་ཀུན་སློང་ཁྱད་གསོད་ཀྱི་སྒོ་ནས་སྤྱད་ཚར་བའམ། ཕམ་པ་བཞི་ནི། མི་ཚངས་སྤྱོད་དང་རྐུ་བ་དང་། ། མི་ལ་གསད་པར་མི་བྱ་བ། ། བརྫུན་དུ་སྨྲ་དང་བཅས་པ་ཡི། ། ཆོས་བཞི་འདིར་ནི་གསུངས་པ་ཡིན། ། ཅེས་པའོ། ། ཕམ་འདྲ་བཞི་ནི། རྙེད་དང་བཀུར་བསྟི་ལ་ཆགས་པས། ། བདག་བསྟོད་གཞན་ལ་སྨོད་པ་དང་། །
སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང་། ། གཞན་གྱིས་བཤགས་ཀྱང་མི་ཉན་པར། ། ཁྲོས་པས་གཞན་ལ་འཚོག་པ་དང་། ། ཐེག་པ་ཆེན་པོའི་ཆོས་སྤངས་ཏེ། ། དམ་ཆོས་འདྲར་སྣང་སྟོན་པའོ། ། ཞེས་པའོ། ། རྩ་བའི་ལྟུང་བ་གཉིས་པ་བཤད་ཟིན་ཏོ། ། རྡོ་རྗེ་སྤུན་ལ་ཁྲོས་ནས་ནི། ། ཉེས་པ་བརྗོད་པ་གསུམ་པ་ཡིན། །
བྱ་བ་ལ། རྡོ་རྗེ་ཐེག་པ་སྤྱི་ལ་ཞུགས་པའི་སྤུན། ། དམ་ཚིག་དང་སྡོམ་ལྡན་ཐམས་ཅད་ལ་ཁྲོས་ནས་ནི། འདི་ནི་ལམ་དུ་མ་ཞུགས་པའོ། ། ཚུལ་བཞིན་མ་ཡིན་པ་ཡིད་ལ་བྱེད་པའོ། ། ཞེས་ཉེས་པ་བརྗོད་པར་བྱེད་པ་རྩ་བའི་ལྟུང་བ་གསུམ་པ་ཡིན་ཅེས་པའོ། ། འདི་ལ་རྟེན་ནི་སྔར་བཞིན་ནོ། ། བསམ་པའི་ཡན་ལག་རྒྱུ་བཞི་སྔོན་དུ་སོང་ནས་དམོད་ཅིང་བརྡུང་བར་འདོད་པ། ཡུལ་རྡོ་རྗེ་ཐེག་པ་སྤྱི་ལ་ཞུགས་པའི་སྡོམ་ལྡན་ཐམས་ཅད་ཡིན་ཏེ། རྡོ་རྗེ་ཐེག་ལ་ཞུགས་པ་ཡི། །
སྤུན་རྣམས་ལ་ནི་མཆོད་བྱ་ཞིང་། ། ཞེས་དགྲ་ནག་ལས་བཤད་པའི་ཕྱིར་རོ། ། ངོ་བོ་ཁྲོ་ཞིང་གཤེ་བ། དུས་སྐབས་འདི་ནི་ང་ལ་དམོད་པའོ་སྙམ་དུ་དེས་གོ་བ་ནའོ། ། འདི་ལ་དགེ་ལྡན་པ་ཆེན་པོ་ནི། ས་སྐྱ་པའི་སྤུན་གྱི་རྣམ་གཞག་འདི་ནི་རྒྱ་ཆེ་སྟེ། འཇིག་རྟེན་ན་ཡང་སྤུན་ཡིན་པ་ལ་མངལ་སྒོ་གཅིག་པ་དགོས་པ་བཞིན། འདིར་ཡང་དཀྱིལ་འཁོར་མི་གཅིག་ན་མངལ་སྒོ་མི་གཅིག་པས། བླ་མ་གཅིག་ལ་དཀྱིལ་འཁོར་གཅིག་ཏུ་དབང་ཕྱོགས་གཅིག་ཏུ་ཞུས་པ་ཁོ་ན་དགོས་སོ་ཞེས་སོ། ། འདིར་མངལ་སྒོའི་དོན་ནི་ནང་དབང་བསྐུར་བ་ལ་འཆད་པར་འདུག
འདི་ལྟར་བྱས་ན་ཁོ་རང་ལ་ནང་འགལ་འོང་སྟེ། བུ་སྟོན་ཡན་ཆད་ཡོ་ག་ལ་བླ་མེད་ཀྱི་རྩ་ལྟུང་བཅུ་བཞི་མི་འཆད་ལ། ཁོང་རང་གི་ཡོ་ག་ལ་ཡང་འདིའི་རྩ་ལྟུང་བཅུ་བཞི་ཐམས་ཅད་འབྱུང་བར་འདོད་ཅིང་། དམ་ཚིག་རྫས་ནི་ཇི་བཞིན་བརྙེད། ། མ་གཏོགས་འདི་དང་འདྲ་བ་འབྱུང་། ། ཞེས་འདོད་དོ། ། དེ་ཡིན་ཙ་ན། ཀུན་རིག་གི་དཀྱིལ་འཁོར་དུ་དབང་ཐོབ་པའི་གང་ཟག་གཅིག་ལ་རྡོ་རྗེ་སྤུན་ཁྲོས་པའི་རྩ་ལྟུང་འདི་བཞིན་བྱུང་ཙ་ན། ཡོ་ག་ལ་ནང་དབང་བསྐུར་བ་ནི་མེད། དེ་མེད་ན་ནི་མངལ་སྒོའི་ཐ་སྙད་མེད། །
ཀུན་རིག་རྣམ་པར་སྣང་མཛད་ལ་བག་མ་སུ་ལེན། རྡོར་དབྱིངས་ཀྱི་ཆུང་མ་སུས་བྱེད། འདི་ལྟ་བུའི་རང་བཟོ་བྱས་ནས་རང་ལ་ནང་འགལ་འདི་ལྟར་བྱེད་པའི་མི་དག་གིས་རང་གི་རྗེས་འཇུག་ཐམས་ཅད་ཕུང་ལ་གཏོད་པ་ལས་གཞན་མེད། དེས་ན་རྗེ་བཙུན་གྲགས་པ་རྒྱལ་མཚན་གྱི་དགོངས་པ་བཞིན་བྱའོ། ། འདི་ལ་ལུང་ཡོད་དེ། གང་གི་སྤུན་དང་སྲིང་མོ་ཡང་། ། ཐེ་ཚོམ་མེད་པར་ཤེས་པར་བྱ། ། ཞེས་པ་རྒྱ་གར་བ་གཅིག་དང་། བོད་ཅིག་ཨུ་རྒྱན་དུ་འཛོམས་ན་སྤུན་ཡིན་པར་བཤད། དཀྱིལ་འཁོར་དང་བླ་མ་ག་ལ་གཅིག
རྩ་ལྟུང་གསུམ་པའི་མཐའ་དཔྱད་ཟིན་ཏོ། ། སེམས་ཅན་རྣམས་ལ་བྱམས་པ་སྤོང་། ། བཞི་པ་ཡིན་པ་རྒྱལ་བས་གསུངས། ། ཞེས་པ་སེམས་ཅན་རྣམས་ཀྱི་ནང་ནས་གཅིག་ལ་ཡང་བདེ་བ་དང་བདེ་བའི་རྒྱུ་དང་བྲལ་ན་སྙམ་དུ་བྱམས་པ་སྤོང་བ་ནི་རྩ་བའི་ལྟུང་བ་བཞི་པ་ཡིན་པར་རྒྱལ་བ་ལོངས་སྤྱོད་རྫོགས་པའི་སྐུས་གསུངས་ཞེས་སོ། ། རྟེན་ནི་སྔར་བཞིན། བསམ་པ་རྒྱུ་བཞི་སྔོན་དུ་སོང་ནས་བྱམས་པ་སྤོང་བར་འདོད་པ། ཡུལ་སེམས་ཅན་ཐ་ན་གཅིག་ལ་ཡང་བྱམས་པ་སྤོང་བ་ནས་མང་པོའི་བར་རོ། ། ངོ་བོ་བདེ་བ་དང་ལྡན་ན་སྙམ་པའི་བྱམས་པ་སྤོང་བ། དུས་སྐབས་དུས་ཀྱི་དྲུག་ཆ་གཅིག་གི་བར་དུ་གཉེན་པོ་དགེ་བས་བར་མ་ཆོད་པར་སེམས་ཅན་འདི་ལ་ངན་གཅིག་གང་ཐོང་ན་སྙམ་པ་ལྟ་བུས་འདས་ནས་སྐད་ཅིག་གཉིས་པ་ལ་རྫོགས་སོ། ། འདི་ལ་གཞན་དག་འདི་འབྱུང་དཀའ་སྟེ་སེམས་ཅན་ཐམས་ཅད་ལ་བྱམས་པ་སྤོང་བ་དཀའ་བས་སོ་ཟེར་བ་ལ།
རྗེ་བཙུན་གྱིས་ཐམས་ཅད་ལ་བྱམས་པ་སྤོང་བ་ག་ནས་སྲིད། གཤན་པ་ལྟ་བུའང་རང་གི་བུ་དང་ཆུང་མ་ལ་བྱམས་པ་མི་སྤོང་བས་སོ་གསུངས། དེས་ན་སེམས་ཅན་མང་ཉུང་དང་གནོད་པ་ཆེ་ཆུང་གིས་རྣམ་སྨིན་ལྕི་ཡང་འབྱུང་གི སེམས་ཅན་གཅིག་ལ་བྱམས་པ་སྤངས་པས་ཀྱང་ལྟུང་བ་བསྐྱེད་དོ། ། དུས་འཁོར་འགྲེལ་པར། རྡོ་ལ་རི་མོ་བྲིས་པ་སོགས་ཀྱིས་དཔེ་མཛད་པ་ཡང་ཆེ་འབྲིང་ཡིན་གྱི། མི་འདྲ་བ་མ་ཡིན་ནོ། ། ཡང་དེར་སྒྱུའི་སྒོ་ནས་སྤང་བར་བྱ་བ་དེ་གཡོ་སྒྱུའི་སྤོང་བ་ཡིན་ཏེ། དཔེར་ན་དངོས་སུ་ཉིད་ཚེ་རིང་ན་ཟེར་བ་སོགས་དགའ་བ་ལྟར་བྱས་ནས་ལྐོག་ཏུ་ངན་གང་ཐོང་ཐོང་བྱེད་པ་ལ་བཤད་དོ། ། དོན་སྔ་མ་དང་གཅིག་གོ །
ལྟུང་བ་བཞི་པའི་དོན་བསྟན་ཟིན་ཏོ། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། བྱ་བ་ལ། ཐེག་ཆེན་གྱི་ཆོས་ཀྱི་རྩ་བ་སྨོན་པ་བྱང་ཆུབ་ཀྱི་སེམས་དེ་ཉིད་བདག་ལྟ་བུས་བྱང་ཆུབ་ག་ལ་ཐོབ་སྙམ་དུ་སྤོང་བ་ནི་ལྟུང་བ་ལྔ་པར་འགྱུར་རོ། ། རྟེན་ནི་སྔར་བཞིན། བསམ་པ་རྒྱུ་བཞི་གང་རུང་སྔོན་དུ་སོང་ནས་སྤོང་བར་འདོད་པ། ཡུལ་སྨོན་པའི་སེམས། ངོ་བོ་དེ་སྤོང་བ། དུས་སྐབས་སྤངས་ཟིན་པ་སྟེ་ཉན་རང་གི་བྱང་ཆུབ་དང་།
འཇིག་རྟེན་པའི་ཆེ་བ་དོན་དུ་གཉེར་བ་ན་ལྟུང་བ་རྫོགས་སོ། ། འཇམ་དཔལ་གྲགས་པའི་འགྲེལ་ཆེན་དུ་གྲགས་པར། ཀུནྡ་བྱང་སེམས་སྤངས་པ་ལ་ཟེར་བ་ཡོད་དེ། འདི་ལ་རྗེ་བཙུན་གྱིས་འཇམ་དཔལ་གྲགས་པས་མཛད་པར་གྲགས་པའི་འགྲེལ་ཆེན་ལ་སྐྱོན་འདི་འཕང་སྟེ། དེ་ལྟར་ཡིན་ན་ཁྱིམ་པ་རྡོ་རྗེ་འཛིན་པ་མི་སྲིད་པའི་སྐྱོན་ཡོད། ཞེས་གསུངས་པ་ལ། དུས་འཁོར་དུ་ཡང་ཀུནྡ་བྱང་སེམས་སྤངས་པ་ལ་བཤད་པ་འདྲ་བ་ཅིག་ཡོད་པས་ཁོང་དུས་འཁོར་བ་རྣམས་ན་རེ། རྗེ་བཙུན་གྱིས་རང་གི་ཕ་ལ་སྡོམ་པ་མེད་པའི་སྐྱོན་བྱུང་དོགས་ཡིན་ནོ། ། གལ་ཏེ་ཁྱེད་དུས་འཁོར་བ་རྣམས་རྗེ་བཙུན་རང་གི་ཕ་ལ་སྔགས་སྡོམ་མེད་ཀྱི་དོགས་དེ་སྐད་སྨྲས་ཀྱི་ཀུནྡ་བྱང་སེམས་སྤངས་པ་ལ་འདོད་ཟེར་རོ། ། འོ་ན་ཁྱེད་རང་གི་འབྲོ་པ་རྣམས་ཡང་མེད་པར་མཚུངས་ཏེ།
ཁྱིམ་པ་བུ་དང་བཅས་པ་ཡིན་པའི་ཕྱིར་རོ། དེས་ན་འདི་ཁོང་དེ་སྐད་ཟེར་བ་རྣམས་ཀྱིས་རྒྱུད་ཀྱི་འབྲུ་མ་ཆོམས་པ་ཡིན། ཕྱིས་ཀྱི་ཆོས་རྗེ་ཇོ་ནང་པ་ཕྱོགས་ལས་རྣམ་རྒྱལ་བའི་འགྲེལ་པ་དེ་ན། དབང་པོ་གཉིས་ཀྱི་བདེ་བས་སངས་རྒྱས་འདོད་ནའོ། ། ཞེས་དེ་ལ་བརྟེན་ནས་སངས་རྒྱས་འགྲུབ་པ་སོགས་ཀྱི་ཀུན་སློང་དགོས་པར་བཤད་ཀྱི། བྱང་སེམས་སྤངས་པ་ཙམ་གྱིས་ལྟུང་བར་འགྱུར་བ་ནི་མ་བཤད་དེ། དུས་འཁོར་དུ་རང་གི་ཁུ་བ་མ་བྱུང་ནས་བདུད་རྩི་རིལ་བུ་བསྒྲུབ་པ་སོགས་བཤད་པས་ནང་འགལ་བར་འགྱུར་བའི་ཕྱིར། བླ་མ་རེད་མདའ་པ་ན་རེ། དུས་འཁོར་ཆོས་མ་ཡིན་ཏེ། ཤནྟི་པ་དང་།
ཨ་བྷྱ་ཡང་ཚད་མར་མི་བྱེད་ལ། རྗེ་བཙུན་གྱིས་ཀྱང་སྐྱོན་བརྗོད་པའི་ཕྱིར་རོ། ། ཞེས་ཟེར་རོ། ། རྗེ་བཙུན་གྱི་ཕྱོགས་སྔ་ནི་འཇམ་དཔལ་གྲགས་པའི་འགྲེལ་ཆེན་དུ་གྲགས་པ་དེ་ཡིན་གྱི། དུས་འཁོར་མ་ཡིན་ནོ། ། ས་བཅུའི་བྱང་སེམས་ཀྱིས་མཛད་པ་འདི་ལྟ་བུ་ཆོས་མ་ཡིན་ཞེས་ཁོང་རང་མིན་པ་ཟེར་མཁན་ཉུང་བ་ཡིན། འཇུག་སེམས་སྤངས་པ་ལ་འཆད་པ་མི་འཐད་དེ། ལྟུང་བ་བཅུ་བཞི་པོ་ཐམས་ཅད་བྱང་སེམས་ཀྱི་འཇུག་པའི་བསླབ་པ་ཁོ་ན་ཡིན་པས། ལྔ་པའི་ཁོངས་སུ་ཐམས་ཅད་འདུ་བར་ཐལ་བའི་སྐྱོན་ཡོད། དེ་ལྟ་ན་གཞན་ཀུན་སྨོས་པ་དོན་མེད་པར་འགྱུར་རོ། །
དེས་ན་སྨོན་སེམས་སྤངས་པ་ལ་གྲུབ་ཆེན་དཔལ་འཛིན་ཡང་བཞེད་དོ། ། ལྟུང་བ་ལྔ་པ་བསྟན་ཟིན་ཏོ། ། རང་ངམ་གཞན་གྱི་གྲུབ་པའི་མཐའ། ། ཆོས་ལ་དམོད་པ་དྲུག་པ་ཡིན། ། ཞེས་བྱ་བ་ལ་རང་ཐེག་པ་ཆེན་པོའི་ཆོས་དང་། གཞན་ཐེག་དམན་གྱི་གྲུབ་པའི་མཐའ་སྟོན་པ་ཉིད་ཀྱིས་གསུངས་པ་རྣམས་དང་། དེ་དག་གི་དགོངས་འགྲེལ་རྣམ་པར་གཞག་པ་རྣམས་ལ་སྨོད་པ་ནི་རྩ་བའི་ལྟུང་བ་དྲུག་པ་ཡིན་ནོ། ། བསྟན་པ་སྔ་དར་གྱི་རྗེས་ཙམ་ལ་རང་སངས་རྒྱས་དང་། གཞན་མུ་སྟེགས་ལ་སྨད་ན་ལྟུང་བར་འགྱུར་ཞེས་འདོད་དེ། དེ་ནི་མ་ཡིན་ཏེ།
ཆོས་ལ་སྨོད་པ་ཞེས་བཤད་ལ། མུ་སྟེགས་ཀྱི་རིག་བྱེད་ཆོས་མ་ཡིན་པའི་ཕྱིར་རོ། ། གྲུབ་པའི་མཐའ་དེ་ཡང་སྟོན་པ་ཉིད་ཀྱིས་གསུངས་པའི་གྲུབ་མཐའ་བཞི་དང་། དེ་དག་གི་དགོངས་པ་འགྲེལ་བྱེད་ཀྱི་སློབ་དཔོན་རྒྱན་དྲུག་ལ་སོགས་པ་ཚད་ལྡན་རྣམས་ཀྱིས་བཀྲལ་བ་ཞིག་དགོས་ཀྱི། བོད་རྣམས་ཀྱིས་ཁུངས་མེད་རང་བཟོར་སྦྱར་བ་རྣམས་དང་། མུ་སྟེགས་ཀྱི་གཞུང་བསྟན་པ་བསྲུང་འདོད་ཀྱིས་སྨོད་པ་ལ་ནི་ཉེས་པ་མེད་ལ། ཀུན་སློང་ཕྲག་དོག་གིས་ཡིན་ན་སྡིག་པ་འབྱུང་མོད་རྩ་ལྟུང་མི་བསྐྱེད་དོ། ། བླ་མ་རེད་མདའ་བས་གྲུབ་མཐའ་བཞི་སྟོན་པ་མྱ་ངན་ལས་འདས་པ་ནས་གྱེས་པ་ཡིན་གྱི་བཞུགས་དུས་གྱེས་པ་མེད་ཅེས་ཟེར་རོ། ། འདི་མི་འཐད་དེ། སྟོན་པ་ཉིད་ཀྱིས།
དེ་ལ་བྱེ་བྲག་སྨྲ་བ་བསྟན། ། ཞེས་སོགས་གྲུབ་མཐའ་བཞིའི་མིང་གི་རྣམ་གྲངས་ཀྱང་གསུངས་པའི་ཕྱིར་རོ། ། འོན་ཀྱང་འདི་འཐད་མི་འཐད་གཞན་དུ་འཆད། གཞན་ཡང་ཁོང་གིས་དུས་འཁོར་ཆོས་མ་ཡིན་ཞེས་མནའ་བསྐྱལ་བ་འདི་ལྟ་བུ་ནི་རྩ་ལྟུང་བསྐྱེད་ཅིང་། གར་འགྲོ་ཆ་མེད་པའོ། ། འདི་ལ་རྟེན་ནི་སྔར་བཞིན། བསམ་པ་ཐུན་མོང་གི་རྒྱུ་བཞི་གང་རུང་སྔོན་དུ་སོང་ནས་སྨོད་པར་འདོད་པ། ཡུལ་སངས་རྒྱས་པའི་ཐེག་པ་གྲུབ་མཐའ་བཞི་དང་། རྒྱུད་སྡེ་བཞི་ལ་སོགས་པ་རྣམ་པར་གཞག་པ་རྣམས། ངོ་བོ་ཉིད་དེ་དག་ལ་སྨོད་པ།
དུས་སྐབས་གྲུབ་མཐའ་དེ་འཛིན་པའི་གང་ཟག་རྣམས་ཀྱིས་གོ་བའོ། ། ལྟུང་བ་དྲུག་པ་བསྟན་ཟིན་ཏོ། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཞེས་བྱ་བ་ལ་སྨིན་བྱེད་ཀྱི་དབང་རྣམ་པར་དག་པས་ཡོངས་སུ་མ་སྨིན་པའམ། སྨིན་ཀྱང་དམ་ཚིག་དང་མི་ལྡན་པའི་སེམས་ཅན་ལ་གསང་བའི་ཆོས་སྒྲོག་པ་དང་། གསང་བའི་རྫས་དམ་ཚིག་ཏུ་བཟུང་བའི་རྡོ་རྗེ་དྲིལ་བུ་དང་། ཌ་མ་རུ་དང་། ཁ་ཊྭཾ་ཀ་ལ་སོགས་པ་སྟོན་པ་དང་། གསང་བའི་སྤྱོད་པ་སྒྲུབ་མཆོད་དང་།
སྦྱིན་སྲེག་ཚོགས་འཁོར་རྣམས་དེ་རྣམས་ཀྱིས་མཐོང་བར་བྱེད་པ་རྣམས་ནི་རྩ་བའི་ལྟུང་བ་བདུན་པ་ཡིན་ནོ། ། རྟེན་ནི་སྔར་བཞིན། བསམ་པ་རྒྱུ་བཞི་གང་རུང་སྟེ། འདིར་ཉོན་མོངས་པ་མང་བ་གཙོ་ཆེ་བ་གཅིག་ཡོང་ལ། དེ་དག་སྔོན་དུ་འགྲོ་བ་གསང་བའི་རྫས་དང་། ཆོས་དང་། སྤྱོད་པ་སྟོན་པར་འདོད་པ་དང་། ཡུལ་ཡོངས་སུ་མ་སྨིན་པའམ། སྨིན་ཀྱང་ཉམས་པའི་གང་ཟག་གོ ། ངོ་བོ་ཉིད་གསང་བ་སྟོན་པའོ། །
དུས་སྐབས་གང་ཟག་དེས་ཐོས་པ་དང་མཐོང་བ་ན་ལྟུང་བ་རྫོགས་སོ། ། འདི་ལ་ཆོས་རྗེ་དགེ་ལྡན་པས་རྩ་ལྟུང་གི་འགྲེལ་པ་ན། སྔགས་འཆང་ཆེན་པོ་ཁ་ཅིག ཆོས་སྣ་བུག་ཏུ་སྒྲོག་པ་ལྟུང་བ་འབྱུང་བའི་སྐབས་འདིར་རྫས་མིག་གིས་མཐོང་བས་ལྟུང་བ་འབྱུང་ཞེས་ཟེར་ཏེ། འབྲེལ་མེད་པའི་ཕྱིར་ཞེས་ཟེར་རོ། ། འདི་མི་འཐད་དེ། འོ་ན་ཁྱེད་རང་གི་ལུགས་ལ་རྡོ་རྗེ་དྲིལ་བུ་སོགས་རྫས་མིག་ལ་བསྟན་པས་ལྟུང་བ་མི་འབྱུང་ངམ་འབྱུང་། དང་པོ་ལྟར་ན་ཁྱེད་ཚོགས་འཁོར་བྱེད་པའི་ཚེ་ཁ་རོག་བསྡད་པས་ལྟུང་བ་ནི་ཁེགས། རྫས་རྣམས་དང་དཀྱིལ་འཁོར་སོགས་ལ་དབང་མ་ཐོབ་པའི་མི་རྣམས་བྱིན་རླབས་ཞུ་བ་དང་། དཀྱིལ་འཁོར་ལ་བལྟ་ཆོག་པར་སྨྲ་དགོས་ཏེ་ཉེས་པ་མི་འབྱུང་བའི་ཕྱིར་རོ། །
ལྟུང་བ་འབྱུང་ན། སྐབས་འདིར་ནི་མི་བསྡུ་བར་ཁྱེད་རང་གིས་བཤད་ཚར། འོ་ན་དེའི་ལྟུང་བ་དེ་གང་གི་ཁོངས་སུ་བསྡུ། དེས་ན་འཇུང་མེད་ཀུན་གྱི་གྲུབ་མཐའ་འདིའི་ཕུགས་ཧང་ཏ་ཕཊ྄་ལ་སོང་བ་ཡིན་ནོ། ། དེས་བདུད་རྩི་རིལ་བུ། རྡོ་རྗེ་དྲིལ་བུ་སོགས་དམ་ཚིག་ཏུ་བཟུང་བ་རྣམས་བསྟན་ན་ལྟུང་བར་འགྱུར་ལ། གཞན་དམ་ཚིག་ཏུ་མ་བཟུང་བའི་དཔེ་ཆ་བྲིས་སྐུ་སོགས་གསང་སྔགས་པའི་ཡོ་བྱད་ཀུན་བསྟན་པས་རྩ་ལྟུང་མི་བསྐྱེད་མོད། དེ་དག་ཀྱང་ཤིན་ཏུ་སྦ་བ་དང་གཞན་གྱིས་མ་མཐོང་བར་བྱའོ། ། ལྟུང་བ་བདུན་པའི་རྣམ་པར་གཞག་པ་བསྟན་ཟིན་ཏོ། ། ཕུང་པོ་སངས་རྒྱས་ལྔ་བདག་ཉིད། །
དེ་ལ་སྨོད་པ་བརྒྱད་པ་ཡིན། ། བྱ་བ་ལ་རང་གི་ཕུང་པོ་རྣམས་རྡོ་རྗེ་སློབ་མའི་དབང་གི་སྐབས་སུ་སངས་རྒྱས་ལྔར་བྱིན་གྱིས་བརླབས། སློབ་དཔོན་གྱི་དབང་གི་སྐབས་སུ་ཡང་སྐུ་གསུང་ཐུགས་རྡོ་རྗེའི་བདག་ཉིད་དུ་སློབ་དཔོན་དང་རང་རེ་རྣམས་ཀྱིས་རེམ་དགོས་བྱས་ནས་ལྷར་བཟོས་པ་དེ་ལ་སྨོད་པ་ནི་ལྟུང་བ་བརྒྱད་པ་ཡིན་ནོ། ། འདི་ལ་རྟེན་ནི་སྔར་བཞིན། ཡུལ་རང་དམ་ཚིག་དང་སྡོམ་ལྡན་གྱི་ལུས། བསམ་པ་དེ་ལ་སྨོད་པར་འདོད་པ། ངོ་བོ་བདག་གི་ལུས་འདི་ནི་མི་གཙང་བའོ། ། འདི་ལ་བརྟེན་ནས་ངན་སོང་གི་རྒྱུ་བྱེད་པ་ཞེས་སྨོད་ཅིང་། སྙུང་གནས་སོགས་ལུས་གདུང་བར་འགྱུར་བའི་ལས་བྱེད་པའོ། ། དུས་སྐབས་སྐེ་འགེགས་པ་བྱས་ན་ཤིན་ཏུ་སྐབས་མེད་ལ།
གསོན་ན་ནི་སྨད་ཚར་བའོ། ། འདིར་སྙུང་གནས་ཀྱིས་ལྟུང་བར་འགྱུར་མི་འགྱུར་གྱི་མཐའ་དཔྱད་ན། སྙུང་གནས་ནི་གཉིས་ཏེ་རང་གི་ལུས་དག་པར་བྱས་ལ་དེས་སངས་རྒྱས་མཆོད་ནས་བསོད་ནམས་རྒྱ་ཆེན་པོ་བསོག་པའི་ཕྱིར་ལུས་ལ་ངན་པར་མི་བལྟ་ཞིང་། སྨོད་འདོད་མེད་པས་ཟས་ཙམ་གཅོད་པའི་སྙུང་གནས་ལ་ནི་ལྟུང་བ་མེད་དོ། ། དེ་ལྟ་མ་ཡིན་ན་བླ་མེད་པས་བྱ་རྒྱུད་ཀྱི་ཆོ་ག་བྱས་ན་ལྟུང་བར་འགྱུར་བའི་སྐྱོན་ཡོད་དོ། ། གཉིས་པ་རང་གིས་མཚམས་མེད་ལ་སོགས་པའི་ལས་བྱས་ནས་དེ་ནས་འདག་པར་བྱ་བའི་ཕྱིར་དུ་རང་གི་ལུས་འདི་ལྟ་བུ་མི་གཙང་བ་སྣ་ཚོགས་ཀྱིས་གང་བ། སྡུག་བསྔལ་དང་སྡིག་པའི་རྩ་བ་བྱེད་པ་སྙམ་དུ་བསམ་ཞིང་ལུས་གདུང་བར་བྱེད་པའི་ཚུལ་དེ་ལྟ་བུ་བྱས་ན་རྩ་ལྟུང་དུ་འགྱུར་རོ། ། དཀའ་ཐུབ་སྡོམ་པ་མི་ཟད་པས། ། ལུས་གདུང་གྱུར་ན་མི་འགྲུབ་སྟེ། ། དེའི་དོན་ཟླ་བ་གྲགས་པས།
ལུས་ངལ་ཞིང་དུབ་པའི་སྦྱོར་བ་དང་རི་ལ་མཆོང་ཞིང་མེར་འཇུག་པ་སོགས་ཀྱིས་གདུང་བཞིན་པས་ནི་འགྲུབ་པར་མི་འགྱུར། བྱང་ཆུབ་བརྙེད་པར་མི་འགྱུར་ཞེས་བཤད་པའི་ཕྱིར་རོ། ། སྤྱིར་སྙུང་གནས་ལ་རྒྱུད་སྡེ་འཛིན་པ་ཆེན་པོ་རྣམས་ཀྱི་ཡིག་ཆ་ནི་མེད་ལ། དུས་ཕྱིས་ཀྱི་དགེ་བཤེས་རྣམས་ཀྱིས་འདི་ལ་བདག་བསྐྱེད་དང་བཅས་པའི་སྙུང་གནས་ཀྱི་ཆོ་ག་དེ་རྣམས་ནི་འོལ་ལེ་འོལ་ལེ་བ་ཡིན་ནོ། ། དགེ་སློང་མ་དཔལ་མོས་གདོང་བཅུ་གཅིག་པའི་གཟུངས་ལ་བརྟེན་ནས་གཞུང་འདི་རྣམས་མཛད་དེ། སྒྲུབ་ཐབས། བཤགས་པ། བསྟོད་པ། གཏོར་ཆོག་སྟེ་འདི་བཞི་ལ་དཔལ་མོའི་གཞུང་བཞི་ཞེས་གྲགས་སོ། ། སྒྲུབ་ཐབས་ལ་བདག་བསྐྱེད་ཡོད་ལ།
དེའི་ཚུལ་བདག་ཉིད་ལྷར་བསྐྱེད་ནས་གཟུངས་ཁོ་ན་བཟླས་ནས་སྡིག་བཤགས་བྱེད་པ་ཡིན་གྱི། སྙུང་གནས་མེད་དོ། ། བཤགས་པ་ནི་མཚམས་མེད་སྦྱོང་བའི་ལུགས་ཀྱི་སྙུང་གནས་འདི་ཡིན། འདི་བདག་བསྐྱེད་མེད་པར་རང་གི་ལུས་ལ་སྨོད་པའི་ཚུལ་དུ་བྱེད་དགོས་པར་བཤད། འདི་ནི་རྡོ་རྗེ་འཛིན་པས་བྱས་ན་རྩ་ལྟུང་དུ་འགྱུར་རོ། ། བསྟོད་པ་འདི་ཡང་དཔལ་མོས་མཛད་ངེས་ཤེས་ཡིན་ནོ། ། ཇོ་ནང་པ་རྣམས་ཕུང་པོ་ནི་ལྷའི་གནས་ཡིན་ལ། ལྷ་མིན་མོད། འོན་ཀྱང་དེའི་ནང་ན་བདེ་གཤེགས་སྙིང་པོ་ཨོ་རྫོང་ངེ་བ་ཡོད་པའི་ཕྱིར་ན། ཕུང་པོ་ལ་སྨད་ན་རྩ་ལྟུང་འབྱུང་སྟེ།
དཔེར་ན་ནང་ན་སྐུ་གཟུགས་བཞུགས་པའི་ཕྱིའི་མཆོད་རྟེན་བཤིག་ན་ཉེས་པ་འབྱུང་བ་བཞིན་ཟེར་རོ། ། འོ་ན་ཁྱེད་ཀྱི་ཕུང་པོ་དེ་ལྷ་མིན་ན། དུས་འཁོར་གྱི་བྱིས་པ་འཇུག་པའི་དབང་བདུན་ལས། དབུ་རྒྱན་གྱི་དབང་བསྐུར་གྱི་སྐབས་སུ་ཕུང་པོ་རིགས་ལྔར་བསྐྱེད་པ་འདི་རིགས་ལྔ་མ་ཡིན་ན་ནི་བསྐྱེད་ཀྱང་ཅི་དགོས། ཡིན་ན་ཕུང་པོ་ལྷ་མ་ཡིན་པ་འགལ་ལོ། ། གཞན་གསང་སྔགས་ཀྱི་གཞུང་ལ་མི་རྩི་ནའང་རྩ་བའི་གྲུབ་མཐའ་དུས་འཁོར་ལ་རྩི་དགོས་མོད། འདི་ལྟར་བྱས་པས་ཁོང་རང་རྣམས་ཀྱི་གྲུབ་མཐའ་འདྲ་ལ་ཕན་པ་ཡོད་པ་ཡིན་ཡོང་སྟེ་མི་འཐད་པ་ཡིན་ནོ། ། ལྟུང་བ་བརྒྱད་པ་དཔྱད་ཟིན་ཏོ། ། དགུ་པ་དང་། བཅུ་པ་དང་།
བཅུ་གཅིག་པ་དང་། བཅུ་གཉིས་པ་རྣམས་ལ་ནི་རྩ་ལྟུང་འཁྲུལ་སྤོང་དུ་བཤད་པ་དེ་དག་ལས་གཞན་དགག་སྒྲུབ་ཟུར་པ་མ་གསུངས་སོ། ། རྩ་བའི་ལྟུང་བ་བཅུ་གསུམ་པའི་སྐབས་སུ་འདི་ལྟར་གསུངས་ཏེ། དམ་ཚིག་རྫས་ནི་ཇི་བཞིན་བརྙེད། ། མི་བསྟེན་པ་ནི་བཅུ་གསུམ་པ། ། ཞེས་བྱ་བ་ལ་རྟེན་ནི་སྔར་བཞིན། བསམ་པ་རྒྱུ་བཞི་སྔོན་དུ་འགྲོ་བས་མི་བསྟེན་པར་འདོད་པ། ཡུལ་ཚོགས་འཁོར་ལ་སོགས་པའི་དུས་སུ་འགྲིམས་པའི་ཆང་ཆོ་ག་བཞིན་དུ་བཅོས་པ་དང་། ཁ་ན་མ་ཐོ་བ་མེད་པའི་ཤ་ངོ་བོ་ཉིད་དམ་རྫས་མི་བསྟེན་ཅིང་སྤོང་བ་ཉིད་དོ། ། དུས་སྐབས་ཀྱི་ཡན་ལག་སྤངས་ཟིན་པའོ། །
སྤྱིར་ཚོགས་འཁོར་ལ་རྣལ་འབྱོར་པས་བྱ་བའི་མཚན་ཉིད་པ་དང་། རབ་བྱུང་གིས་བྱ་བའི་རྗེས་མཐུན་པ་གཉིས། འདིར་ཕྱི་མ་བཟུང་། དེར་ཁ་ན་མ་ཐོ་བ་མེད་པའི་ཤ་ལྔ་དང་། སྡོམ་འབྱུང་ནས་འབྱུང་བ་ལྟར་ཆོ་ག་བཞིན་བཙོས་པའི་ཆང་སོགས་རྫས་རྣམས། འདིར་ནི་ཆོས་རྣམས་བཟང་པོ་སྟོན། ། ཞེས་སོགས་ཀྱིས་འགྲིམས་པར་བྱེད་པ་དེའི་ཚེ་སྐྱུག་བྲོའི་བསམ་པའམ། རབ་ཏུ་བྱུང་བ་རྣམས་ལྟུང་བ་བྱུང་དོགས་པའི་བསམ་པས་མི་བསྟེན་ན་ལྟུང་བར་འགྱུར་ལ། སྐྱུག་བྲོ་བ་དང་ཚུལ་འཆོས་ཀྱིས་མི་བསྟེན་ན་ནི་ཆོས་སྨོད་པ་ཞེས་བཤད་ཅིང་། རབ་བྱུང་ལྟུང་བ་བྱུང་དོགས་པ་རྣམས་ཀྱིས་ནི་ལྕེ་ལ་ཤ་བཙོས་ཅུང་ཟད་བཙིར་བའི་ཁུ་བ་དང་།
ཆང་མཐེབ་སྲིན་གྱིས་ཅུང་ཟད་བཞག་པའམ། དེ་དག་མགྲིན་པའི་ཐད་དུ་བྱུགས་པས་འདིའི་ལྟུང་བ་ཁེགས་ལ། འོག་མའི་ལྟུང་བའང་མི་འབྱུང་བ་ཡིན་ཞེས་ཆོས་རྗེ་ས་སྐྱ་པཎྜི་ཏས་བཤད་དོ། ། འདིར་སྤྱིར་ཚོགས་ཀྱི་འཁོར་ལོ་ནི་དེང་སང་མི་རུང་སྟེ། རབ་ཏུ་བྱུང་བ་རྣམས་ཚོགས་པ་ཡིན་པས་དཔའ་བོའི་སྟོན་མོ་ཙམ་ཡིན་ནོ། ། དེ་ཡང་ཚོགས་འཁོར་ལ་བུད་མེད་སྡོམ་ལྡན་ལྷའི་རྣལ་འབྱོར་དང་ལྡན་པ་ཞིག་དགོས་ལ། དེ་དག་ཀྱང་ཡོད་ཅིང་སྐྱེས་པ་རྣམས་ཀྱང་ཚོགས་ནས་ཆོ་ག་བཞིན་བྱེད་པ་ལ་དེ་སྐད་བྱའི། སྐྱེས་པ་བུད་མེད་ཐམས་ཅད་ཚོགས་དེར་སྔགས་པར་རློམ་པ་ཁ་ཅིག་གིས་ཅི་ཡིན་འདི་ཡིན་མེད་པའི་ཆོ་ག་ཞིག་བྱས། དེར་བསད་ཤ་དང་། ཆང་འཚོང་མ་ཅིག་གིས་བཅོས་པའི་ཆང་ཞིག་ཁྱེར་ནས།
འདིར་ནི་ཆོས་རྣམས་བཟང་པོར་སྟོན། ། ཞེས་བརྗོད་པ་སོགས་བྱེད་མཁན་མང་མོད་ཀྱི་སྔགས་ཀྱི་གཟུགས་བརྙན་ཡིན་ནོ། ། དེས་ན་སྐྱེས་པ་ཚོགས་པ་ལ་དཔའ་བོའི་སྟོན་མོ། བུད་མེད་ཁོ་ན་ལ་དཔའ་མོའི་སྟོན་མོ། གཉིས་ཀ་ཚོགས་པ་ལ་ཚོགས་འཁོར་ཞེས་བྱའོ། ། འདིར་བརྡ་ཆད་ཡོད་པའི་སྔགས་པ་རྣམས་ཀྱིས་རྗེ་བཙུན་པ་སྐུ་མཆེད་ནང་མཆོད་ཅིག་མཛད་ཀྱིན་ཡོད་པ་ལ། ཨ་ཕོ་ཞུ་བྱས་བྱུང་ཞེས་ཟེར་གྱི་ཚོགས་འཁོར་མི་ཟེར་རོ། ། གསང་སྔགས་པས་བསད་ཤ་ཟ་བ་རྒྱུད་རྣམ་དག་གང་ནས་ཀྱང་མ་གསུངས་ཤིང་། དེ་དག་གི་འགྲེལ་པ་ཚད་ལྡན་རྣམས་ལས་མ་བཤད་དོ། ། དེང་སང་གསང་སྔགས་ཀྱི་ལག་ལེན་འཆོལ་པར་སྤྱོད་པ་རྣམས་བསད་ཤ་ཟ་སྟེ།
འདི་ནི་ཟླ་བ་གྲགས་པས་བཀག་པ་ཡིན་ཏེ། ཁ་ན་མ་ཐོ་བ་མེད་པའི་མིའི་ཤ་ཞེས་སོགས་ཤ་ལྔའི་བཤད་པ་བྱེད་པའི་ཚེ་ཁ་ན་མ་ཐོ་བ་མེད་པ་ཞེས་བཤད་དོ། ། དེས་ན་དཔལ་ལྡན་ཟླ་བ་གྲགས་པ་ཞེས་མཚན་ལ་དཔལ་ལྡན་སྦྱར་བས་ཅི་ཕན་ཁོང་གི་གྲུབ་མཐའ་འཛིན་ཟེར་ཤ་ཟ་བ་འདི་ནི་ཆེས་སྨད་པའི་གནས་སོ། ། ཡང་སྐྱེ་བོ་ཁ་ཅིག ཤི་ཤས་དམར་རྒྱན་བྱས་ན་ཚུར་འཕྱས་བར་འདོད་དེ། འདི་ནི་འཕྱ་བ་པོ་དེ་ཉིད་ལ་རྒྱུད་སྡེའི་བརྡ་ཆད་མེད་པའི་ཐན་སྐད་ཡིན་པས། དེ་ཉིད་སྙིང་རྗེ་བའི་གནས་ཡིན་ནོ། དེས་ན་འདིར་གསང་སྔགས་པ་ལ་བསད་ཤ་མི་རུང་ཞིང་ཤི་ཤའི་ལོངས་སྤྱོད་ཀྱང་བཙོས་པ་ཉིད་མཛད་པ་ཡིན་ནོ། ། ལྟུང་བ་བཅུ་གསུམ་པའི་དངོས་ཀྱི་དོན་བསྟན་ཟིན་ཏོ། ། ཞར་བྱུང་བསད་པའི་ཤ་བཟར་མི་རུང་བ་གཞན་ཡང་འདི་བཞིན་གསུངས་ཏེ།
གསང་སྔགས་པ་དང་ཐེག་ཆེན་སྤྱི་པའི་ཟབ་ཁྱད་འབྱེད་པ་ལ། སྔགས་པའི་པཎྜི་ཏ་གཅིག་གིས་གསང་སྔགས་ཟབ་སྟེ། གདོལ་པ་སྨྱིག་མ་མཁན་ལ་སོགས། ། གསོད་དོན་དོན་དུ་སེམས་པ་པོ། ། དེ་རྣམས་ཀྱཻ་རྡོ་རྗེར་ཤེས་ན། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་ཉན་ཐོས་སོགས་ཀྱི་སྤང་བྱར་གྱུར་པའི་གང་ཟག་རྣམས་ཀྱིས་འདིར་སྔགས་འགྲུབ་པར་བཤད་པའི་ཕྱིར་རོ། ། དེ་ལ་ཐེག་ཆེན་སྤྱི་པའི་པཎྜི་ཏ་གཅིག་ན་རེ། དེ་ནི་མ་ཡིན་ཏེ། གཞན་ཐེག་ཆེན་པ་རྣམས་སྡིག་པ་སྤངས་ནས་དགེ་བ་བྱེད་པ་ལ།
ཁྱེད་སྡིག་པ་དང་འདྲེས་ནས་དགེ་བ་བྱེད་པ་ཡིན་པའི་ཕྱིར་རོ། ། ཡང་སྔགས་པ་ན་རེ། དེ་མ་ཡིན་ཏེ། དཀྱིལ་འཁོར་འདིར་དབང་བསྐུར་བ་ཞུས་ཕྱིན་ཆད་དགེ་བ་ཁོ་ནས་དུས་འདའི་སྡིག་པ་གཅིག་ཀྱང་བྱེད་པར་རྒྱུད་སྡེ་ལས་མ་བཤད་པའི་ཕྱིར། ཐེག་ཆེན་པ་ན་རེ། དེ་མ་ཡིན་ཏེ། དེར་ཤ་བཟའ་བར་བཤད་པའི་ཕྱིར། དེ་ནི་སྲོག་གཅོད་ལས་བྱུང་ལ། བཟའ་བ་པོ་མེད་ན་གསོད་པ་པོ་མི་འབྱུང་བའི་ཕྱིར་རོ། ། སྔགས་པ་ན་རེ།
འདིར་བཟའ་ཕྱིར་དུ་སྲོག་བཅད་པའི་ཤ་མི་བཟའ་ལ་ཁ་ན་མ་ཐོ་བ་མེད་པའི་ཤ་བཟའ་བར་བཤད་པའི་ཕྱིར། ངེད་ཀྱི་འདིར་བསད་པའི་ཤ་བཟའ་བར་གང་ནས་བཤད་དེ་བཤད་པ་མེད་པའི་ཕྱིར་རོ། ། ཞེས་དུས་འཁོར་འགྲེལ་ཆེན་ནས་འདི་ལྟ་བུའི་བཤད་པ་མཐའ་ཡས་པ་ཞིག་ཡོད་པ་དེར་ལྟོས། གཟོད་ཡིད་ཆེས་པར་འགྱུར་རོ། ། གཞན་ཡང་བདེ་མཆོག་འགྲེལ་པར་སྐལ་ལྡན་གྲགས་པས། ཁ་ན་མ་ཐོ་བ་མེད་པ་རུང་ལ་བསད་ཤ་མི་རུང་བ་འདི་བཞིན་བཤད་དེ། འགྲེལ་པ་དེར་སྐྱེ་བདུན་བསྒྲུབ་པའི་ཆོ་ག་མཐའ་ཡས་པ་ཞིག་གསུངས་པ་ལ། ཕ་རྒྱུད་པའི་པཎྜི་ཏ་ཞིག་ན་རེ། ཁྱེད་བདེ་མཆོག་པ་མུ་སྟེགས་པ་དང་མཚུངས་པ་ཡིན་ཏེ། ཁོ་པས་ཀྱང་སྐྱེ་བདུན་བསྒྲུབ་པ་བཤད་ལ།
ཁྱེད་ཀྱིས་ཀྱང་བཤད་པའི་ཕྱིར། སྐལ་ལྡན་གྲགས་པ་ན་རེ། དེ་ན་མ་ཡིན་ཏེ། ཁོ་པ་དེ་ལ་བརྟེན་ནས་འཇིག་རྟེན་པའི་ཆེ་བ་བསྒྲུབ་ལ། ཁོ་བོ་ཅག་མཆོག་བསྒྲུབ་པའི་ཕྱིར། ཕ་རྒྱུད་པ་ན་རེ། དེ་ལྟ་མོད་ཀྱི། མུ་སྟེགས་དང་མཚུངས་ཏེ་ཁོ་པ་ཡང་སྐྱེ་བདུན་བསད་ནས་དེའི་ཤ་བཟའ་ལ། ཁྱེད་ཀྱང་དེ་བཞིན་དུ་བསད་ནས་བཟའ་བའི་ཕྱིར། སྐལ་ལྡན་གྲགས་པ་ན་རེ།
ཁྱེད་ཕ་རྒྱུད་པ་རྣམས་ཀྱང་མུ་སྟེགས་དང་མཚུངས་པར་འགྱུར། མུ་སྟེགས་ཀྱང་མི་ཤ་སོགས་བསད་ཤ་བཟའ་ལ། ཁྱེད་ཀྱང་རྟ་དང་མི་སོགས་བསད་པའི་ཤ་བཟའ་བའི་ཕྱིར། ཕ་རྒྱུད་པ་ན་རེ། དེ་མི་མཚུངས་ཏེ། ཁོ་བོ་ཅག་ཁ་ན་མ་ཐོ་བ་མེད་པའི་ཤ་བཟའ་བའི་ཕྱིར། སྐལ་ལྡན་གྲགས་པ་ན་རེ། འོ་ན་ངེད་ཀྱང་ཁ་ན་མ་ཐོ་བ་མེད་པ་སྐྱེ་བདུན་རང་ཤི་བ་བཟའ་བས་མུ་སྟེགས་དང་ག་ལ་མཚུངས། དེས་ན་དོན་ལ་ཁྱེད་ཀྱང་མུ་སྟེགས་དང་མི་མཚུངས། ཁོ་བོ་ཅག་ཀྱང་མི་མཚུངས་ཏེ།
ཁོ་པ་བསད་པའི་ཤ་བཟའ་ལ། རང་རེ་ཤི་བའི་ཤ་བཟའ་བའི་ཕྱིར། དེས་ན་བདེ་མཆོག་བདུད་རིགས་ཀྱིས་གསུངས་པ་ནི་མིན། སྟོན་པ་ཉིད་ཀྱིས་གསུངས་པའི་རྒྱུད་ཡིན་པས་ཤ་བཟའ་བའི་ལུང་གཅིག་ཀྱང་མེད་དོ་ཞེས་འགྲེལ་པ་དེ་ན་དེ་ལྟ་བུའི་ཐལ་འགྱུར་གྱི་དོན་སྤྱི་རྣམས་ཡོད་པས་དེ་བཞིན་དུ་ཤེས་པར་བྱའོ། ། ལྟུང་བ་བཅུ་བཞི་པ་བུད་མེད་གཅིག་དང་མ་འཆམ་ཀྱང་རུང་། རྟེན་གྱི་ངོས་ནས་ཐམས་ཅད་ལ་སྨོད་པ་སྟེ། འདི་ཡང་དུས་འཁོར་དང་མཚུངས་སོ། ། ཕྱིས་ཀྱི་དུས་འཁོར་བ་རྣམས་བྱིས་པ་འཇུག་པའི་དབང་ཐོབ་དུས་ཀྱང་རྩ་ལྟུང་བཅུ་བཞི་བསྲུང་བར་ནི་འདོད། བུད་མེད་ལ་སྨོད་ལ། རྗེས་དྲན་གྱི་དུས་སུ་ཕྱག་རྒྱ་ལ་སྨོད་པ་ལ་ཟེར་བ་ནི་ནང་ཡང་འགལ་ལ།
རྒྱུད་དང་དངོས་སུ་འགལ་ཏེ་བུད་མེད་ཐམས་ཅད་ལ་སྨོད་ཅེས་བཤད་པའི་ཕྱིར་རོ། ། ལྟུང་བ་འདི་རྣམས་ལ་ཡན་ལག་ལྔ་ལྔ་རྩི་བ་ཉིད་རྒྱ་གར་བ་རྣམས་ཀྱི་ལུགས་ཡིན་ཞིང་། བོད་ཀྱི་མཁས་པ་རྣམས་ཀྱང་དེ་བཞིན་དུ་བཞེད་པ་དེ་ཉིད་ལེགས་མོད། འོན་ཀྱང་འདི་ལ་སྔགས་ལ་རྨོངས་པའི་མཁས་རློམ་ཁ་ཅིག དེའི་ཚུལ་མི་འཐད་ཅེས་སྨྲས་ནས། རང་ལུགས་ལ་ཀུན་དཀྲིས་བརྩིས་ཏེ། ཐེག་ཆེན་གྱིས་སྲུང་དགོས་པ་སྔགས་པས་བསྲུང་དགོས་ཤིང་། ཐེག་ཆེན་གྱི་སྡེ་སྣོད་ནས་ཀུན་དཀྲིས་རྩི་བར་བཤད་པའི་ཕྱིར་དང་། སློབ་དཔོན་ཀུན་སྙིང་གིས། དམ་ཚིག་ལས་ནི་གྲུབ་པ་དང་། །
ཞེས་པའི་སྐབས་སུ་ནམ་མཁའི་སྙིང་པོའི་ལུང་དྲངས་ནས་ཐེག་ཆེན་གྱི་བསྲུང་བྱ་བཤད་པའི་ཕྱིར་ཟེར་རོ། ། ནམ་མཁའི་སྙིང་པོའི་མདོ་ལུང་ཡོད་པས་ཀུན་དཀྲིས་རྩིས་བྱེད་ཟེར་ན་ངོ་མཚར་ཆེ་བའི་གནས་ཡིན་ཏེ། མདོ་དེ་ནས་ཀུན་དཀྲིས་ཀྱི་ཐ་སྙད་མ་བཤད་པའི་ཕྱིར། བྱང་སེམས་ཀྱི་སྡེ་སྣོད་ལ་ཀུན་དཀྲིས་རྩི་ཟེར་བ། ཐོགས་མེད་ཀྱི་ལུགས་ལ་རྩི་ཡི། ཀླུ་སྒྲུབ་ཀྱིས་གང་དུ་བཤད། དེས་ན་ཀུན་སྙིང་གིས་ནི་ནམ་མཁའི་སྙིང་པོའི་ལུང་དྲངས་ནས་སྨོན་སེམས་མི་སྤོང་བར་བཤད་ཀྱི་ཀུན་དཀྲིས་ཀྱི་ཐ་སྙད་མ་མཛད་དོ། ། ཀུན་དཀྲིས་སེམས་ཙམ་པའི་ལུགས་ཡིན་པ་ལ། དབུ་མ་པའི་ལུང་ཤེས་བྱེད་དུ་འདྲེན་པ་མཁས་པ་ཁྲེལ་བའི་གནས་ཡིན་ནོ། ། གཞན་ཡང་ཀུན་དཀྲིས་ཆེན་པོ་ལ་ནི་ཡང་ཡང་བྱེད་པ།
དེ་ལ་དེར་འདུ་ཤེས་པ། འགྱོད་པ་མེད་པ་གསུམ་ཚང་དགོས་ལ། དེས་ན་ཁྱེད་ཀྱི་ལུགས་ལ་སློབ་དཔོན་ལན་གཅིག་དཀྲོང་པ་དང་། བརྡུངས་པས་རྩ་ལྟུང་དུ་མི་འགྱུར་བར་འདོད་དགོས་ལ། ལན་གཅིག་བཀྲོངས་ན་ཕྱིས་དཀྲོང་རྒྱུ་ནི་མེད་པས། སློབ་དཔོན་བཀྲོངས་ཀྱང་ཡན་ལག་ཡང་ཡང་བྱེད་པ་མ་ཚང་བས་རྩ་ལྟུང་མི་བསྐྱེད་པར་འདོད་པའི་མཐའ་འདི་ལྟ་བུ་བདུད་ཀྱིས་བྱིན་གྱིས་བརླབས་པའི་སྐྱེ་བོ་འགས་བྱས་ཀྱི། རྒྱུད་སྡེ་འཛིན་པ་རྣམས་ཀྱི་ལུགས་ནི་ཡན་ལག་ལྔས་ལྟུང་བའི་རྩིས་བྱེད་པ་ཉིད་ཡིན་ནོ། ། ཡང་རྗེའི་གསུང་ནས་བླ་མ་རྡོ་རྗེ་སློབ་དཔོན་ལ་བརྙས་པའི་རྩ་ལྟུང་དང་། སྨོན་སེམས་སྤངས་པ་དང་། ཆོས་སྤོང་བའི་རྩ་ལྟུང་བྱུང་ན།
སྐྱབས་འགྲོ་སེམས་བསྐྱེད་དང་། དབང་ཡང་རྒྱུ་དུས་ཀྱི་དབང་ཁོ་ན་བླངས་པས་ལྟུང་བ་སོར་ཆུད་པར་འགྱུར་ལ། གསང་བ་བསྒྲགས་པ་ལ་སོགས་པའི་ལྟུང་བ་ལྷག་མ་རྣམས་སྤྱད་ཀྱང་རྒྱུ་དུས་ཀྱི་དབང་ཉིད་མི་དགོས་ཀྱི། རང་གིས་བདག་འཇུག་བླངས་པ་དང་། ། བླ་མ་ལས་དབང་གཞན་ཐོབ་པས་ཀྱང་ལྟུང་བ་སོར་ཆུད་དོ་གསུངས་ཏེ། ཤིན་ཏུ་གནད་ཆེ་བས་འདི་བྲིས་སོ། ། ཞེས་ཆོས་ཀྱི་རྗེ་སྲད་པ་ཀུན་དགའ་བློ་གྲོས་ཀྱི་གསུང་རབ་དམ་ཚིག་གི་ཆོས་སྐོར་དངོས་གཞིའི་ཟིན་བྲིས་ལས་དེ་ལྟར་བྱུང་བ་ཡིན་ལ། ཡང་ཟིན་བྲིས་དེ་ཉིད་ལས་འཕྲོས་པ་ཉེས་པ་མེད་པའི་སྐབས་ཀྱི་གསལ་བྱེད་ཆོས་རྗེ་ཀུན་དགའ་བློ་གྲོས་ཉིད་ཀྱིས་མཛད་པ་ལས་འདི་ལྟར་བྱུང་སྟེ། རྗེ་བཙུན་ཆེན་པོས། འདིའི་ཉེས་པ་མེད་པ་ཡང་།
གསང་བ་བསྒྲགས་པའི་ཡུལ་དེ་རྡོ་རྗེ་ཐེག་པ་ལ་དད་པར་གྱུར་ནས་དེ་ཉིད་ལ་འཇུག་པའི་རྒྱུར་འགྱུར་བར་མངོན་ཤེས་ལ་སོགས་པའི་རྟགས་ཀྱིས་ངེས་པར་ཤེས་པ་དེའི་ཚེ། ལྟུང་བ་གཟུགས་བརྙན་དུ་འགྱུར་རོ་ཞེས་གསུངས་པས། དེང་སང་གསང་སྔགས་འཆོལ་ལེ་བ་ཞིག་ཕྱོགས་ཀུན་ཏུ་དར་བས། ཀུན་སྤྱོད། དབང་། སྒྲུབ་མཆོད། ཚོགས་འཁོར། སྦྱིན་སྲེག གར་སོགས་དམ་ཚིག་མི་ལྡན་པས་མཐོང་ནའང་མི་དད་པ་མེད་པའི་སྟེང་དུ་སྔགས་དང་། ཚོགས་འཁོར་དང་།
སྔགས་པའི་ཀུན་སྤྱོད་ལ་མོས་པ་སྐྱེ་ངེས་པ་རྣམས་ལ་བསྒྲགས་པའི་ཉེས་པ་མེད་ཅིང་ཕན་ཡོན་ཡོང་བ་འདྲ། ཡང་ཁ་ཅིག དབང་ཐོབ་སྡོམ་ལྡན་དུ་རློམ་པ་ནང་དུ་ཡང་། བུད་མེད་མཁའ་འགྲོ་ཡིན་པ་དང་། དམ་རྫས་རྣམ་རྟོག་སྤོང་ཕྱིར་ད་ལྟ་བསྟེན་དགོས་པ་དང་། རང་བཞིན་གྱིས་རྣམ་པར་དག་པས་གཙང་སྦྲ་དོན་ཆུང་བ་སོགས་སྨྲས་ཤིང་། ལག་ལེན་བྱས་ན་སྔངས་སྐྲག་ཆེར་སྐྱེ་བ་རྣམས་ལ་སྨིན་པར་རློམས་ཀྱང་། གསང་སྤྱོད་སྦས་ན་འཐད་པ་སྙམ་མོ། ། ཡང་རྗེ་པས། མ་སྨིན་པ་དག་གིས་ཚོགས་ཀྱི་དུས་སུ་དམ་ཚིག་གི་རྫས་བསྟེན་ནམ་མི་བསྟེན་དྲིས་པ་ལ།
མི་བསྟེན་ནོ་ཞེས་བརྫུན་སྨྲས་པ་འདིའང་ལྟུང་བའི་གཟུགས་བརྙན་ཏེ་ཉེས་པ་མེད་དོ་ཞེས་གསུངས་པས་སྔགས་ལ་མི་དད་པའམ། མི་དད་པའི་གསེབ་ཏུ་སྔགས་ཀྱི་ལྟ་གྲུབ་ཟབ་མོ་དང་། སྤྱོད་པ་དང་། ལག་ཆའི་རྣམ་དག་དགོས་པ་སོགས་དྲི་བ་བྱེད་པ་ལ། མི་ཤེས་རྒྱུས་མེད་ཟེར་བ་སོགས་སྨྲས་ན་ཡང་ལྟུང་བའི་གཟུགས་བརྙན་ཡིན་པས་གསང་བ་ཞེས་སོ་སྙམ། ཡང་རྗེ་པས། རྡོ་རྗེ་དང་དྲིལ་བུ་དག་ནི་ཐམས་ཅད་ལ་མཐུན་པར་ཁྱབ་ནས་སྣང་བའི་ཕྱིར། ཞེས་སོགས་གསུངས་པས། རང་གི་དམ་རྫས་ལས་གཞན་པ་རྣམས་རང་ངོས་ནས་མ་སྨིན་མ་དད་པ་ལ་དགོས་མེད་དུ་མི་སྟོན་ཅིང་། དེ་རྣམས་ཀྱི་དག་པ་དང་དགོས་པ་མི་འཆད་པ་སོགས་དགག་དགོས་རྩི་བ་གལ་ཆེ།
རྒྱུད་སྡེ་ལས་ལྷར་གསུངས་པ། དོན་དམ་ཡོངས་གྲུབ་ཀྱི་ལྷ་ལ་གཅིག་ཏུ་འབྲུ་མནན་ན། ཟབ་མོའི་རྒྱུད་ལས། དེ་བཞིན་ཉིད་ཀྱི་དག་པ་དང་། ལྷ་སོ་སོའི་དག་པར་སོ་སོར་གསུངས་པ་ངོས་མ་ཟིན་པའི་སྐྱོན་ཡོད་དོ་ཞེས་འབྱུང་བ་ཡིན་ལ། ཡང་ཆོས་རྗེ་སྲད་པ་ཀུན་དགའ་བློ་གྲོས་དེ་ཉིད་ཀྱིས་མི་འབྲལ་བའི་དམ་ཚིག་གི་སྐབས་སུ་ཉེ་བར་མཁོ་བའི་རྡོ་རྗེ་དྲིལ་བུའི་རྣམ་གཞག རྗེ་རྡོ་རྗེ་འཆང་གི་གསུང་རྣམས་བསྡུས་པའི་ཡི་གེ་ལས་འདི་ལྟར་འབྱུང་སྟེ། རྡོ་རྗེའི་ཚད་ནི། སྐབས་གསུམ་སྒོ་ང་ཞེས་པ་རྡོ་རྗེའི་ལྟེ་བའི་ཟླུམ་པོ་དེའི་མཐའི་ཚད་ཀྱིས། གཡས་གཡོན་གྱི་པདྨའི་མུ་ཏིག་གི་ཕྲེང་བར་སླེབ་པའོ། །
དེའི་སྟེང་དུ་གཡས་གཡོན་གྱི་ཟླ་གདན་ནས་རྩེ་མོའི་བར་གྱི་ཚད་ཀྱང་དེ་དང་མཉམ་མོ། ། དེ་གསུམ་ཡང་གསུམ་གསུམ་དུ་ཡོད་དེ། ལྟེ་བ་ལ་ཡང་ཟླུམ་པོ་དང་། གཡས་ཀྱི་པདྨ་མུ་ཏིག་གི་ཕྲེང་བའི་བར་དང་། གཡོན་གྱི་དེ་བཞིན། དེ་གསུམ་ཆ་མཉམ། གཡས་གཡོན་གཉིས་ཀྱི་རྭའི་ཆུ་སྲིན་ཁ་དང་། རྭའི་སྦུག་དང་། རྩེ་མོ་བྱིན་གྱིས་ཕྲ་བ་གསུམ་ཆ་མཉམ། ཕྱི་རྭ་བཞིའི་སྦུག་གི་མཐའ་མ་བསྐོར་བའི་ཚད་ཀྱིས་གཡས་རྭའི་རྩེ་མོ་ནས་གཡོན་རྭའི་རྩེ་མོའི་བར་དུ་སླེབ་པ་ནི་རྡོ་རྗེའི་རིང་ཐུང་གི་ཚད་ཡིན་ཏེ།
འདི་ལ་ནི་ཨ་བྷྱ་ཡའི་ལུགས་དང་འདི་པ་མཐུན་ནོ། ། དྲིལ་བུའི་ཚད་ལ་ཨ་བྷྱ་ཡ་ནི། ཆ་གསུམ་དུ་བྱས་པའི་ཆ་གཅིག་ཁོག་པ། ཆ་གཅིག་གཟུང་བའི་གནས་ཀྱི་ཡུ་བ། ཆ་གཅིག་བུམ་པ་ནས་རྩེ་མོའི་བར་རིང་ཐུང་གི་ཚད། བ་ལང་མཆུའི་རྡོ་རྗེ་ཕྲེང་བ་འགྲེང་བུར་གྱུར་པས་མཚན་པའི་མཐའ་བསྐོར་བ་དེས། དྲིལ་བུའི་རྩ་བ་ནས་རྩེ་མོའི་བར་དུ་སླེབ་པའོ། ། རང་ལུགས་ནི། ཆ་གསུམ་དུ་བྱས་པའི་ཆ་གཉིས་ནི་ཁོག་པ་ལ་བྱ་སྟེ། ཆ་གཉིས་འཁར་བ་དག་པ་ལ། །
ཞེས་བཤད་པས་སོ། ། དེ་ཡང་ཁོག་པ་ནི་རྒྱུ་འཁར་བ་ལས་བྱ་ཞིང་། དྲིལ་བུའི་ཡུ་བ་དང་། རྡོ་རྗེའི་རྒྱུ་ནི་གསེར་དངུལ་ཟངས་ལྕགས་སོགས་གང་གིས་ཀྱང་རུང་ངོ་། ། དེ་ཡང་ཁོག་པའི་སྟེང་གི་རྒྱབ་ལ་པདྨ་འདབ་མ་བརྒྱད་བྱས་པ་ལ།

བོད་སྔ་མ་རྣམས་ཀྱིས་ཕྱོགས་བཞིར་རྡོ་རྗེ། རིན་ཆེན། པདྨ། སྣ་ཚོགས་རྡོ་རྗེ་མཚམས་བཞིར། ཁ་ཅིག་ལ། མེ་ཏོག བདུག་སྤོས། མར་མེ། དྲིའི་དུང་ཆོས་བཞི་བྲིས་པ་དང་། ཁ་ཅིག་ཏུ། མེ་ལོང་།
པི་ཝཾ། དུང་ཆོས། ཞལ་ཟས་བཞི་བྲིས་པ་ནི་ཕྱོགས་བཞི་དབུས་དང་ལྔ་ལ་རིགས་ལྔ་འགོད་པ་ནི། མཚམས་ལ་སྔ་མ་མེ་ཏོག་མ་སོགས། ཕྱི་མ་གཟུགས་རྡོ་རྗེ་མ་སོགས་མཆོད་པའི་ལྷ་མོ་འགོད་པའི་དབང་དུ་བྱས་པ་ཡིན་ནོ། ། རང་ལུགས་ནི། ཕྱོགས་བཞིར་ལྃ་མྃ་པྃ་ཏྃ་ཡུམ་བཞིའི་ས་བོན། མཚམས་བཞིར་བྃ་ཝྃ་ཙུྃ་སྦྲྃ། དེ་ལ་དང་པོ་བཛྲ་མ་ལེ་རྡོ་རྗེ་ཕྲེང་བ་མའི་ས་བོན། གཉིས་པ་ཝ་སུན་དྷ་ར་ནོར་རྒྱུན་མའི།
གསུམ་པ་ཙུནྡྷའི། བཞི་པ་བྷྲིཾ་ཀུ་ཊི་ཁྲོ་གཉེར་ཅན་གྱི་ས་བོན་ནོ། ། པདྨའི་མཐར་གཡས་གཡོན་དུ་ཅུང་ཟད་གྱེན་དུ་འཁྱིལ་བའི་ཨུཏྤལ། དེའི་ཕྱི་རོལ་ཏུ་ཟླ་བའི་གདན་དང་། འོད་ཟེར་གྱི་ཕྲེང་བའི་ཕྱི་རོལ་ཏུ་ཟླུམ་པོའི་རི་མོ་གསུམ། དེའི་ཟླུམ་པོའི་མཐར་མུ་ཏིག་གི་ཕྲེང་བ་གཉིས་ཀྱིས་མཐའ་ལ་བསྐོར་བའི་དབུས་སུ་རྡོ་རྗེ་ཆུ་རྒྱུགས་སུ་བཏང་། དེ་ལ་རྔ་ཡབ་བརྒྱད་འཕྱང་བ་བཤད་པ་ཆེ་ཡང་། མཛེས་པའི་ཕྱིར་བཅུ་དྲུག་བྱས་པ་ཡོད་དེ། དེའི་འོག་བ་ལང་མཆུའི་སོར་གཅིག་ཙམ་གྱི་སྟེང་དུ་མུ་ཏིག་གི་ཕྲེང་བ་གཉིས་ཀྱི་བར་དུ་རྡོ་རྗེ་འགྲེང་བུར་གྱུར་པ་སོ་གཉིས་ཀྱིས་མཚན་པ། དེ་ལས་བ་ལང་མཆུ་སོར་གཅིག་ཙམ་གྱིས་ཕྱིར་གྱེད་པ་དང་།
ཡང་སོར་གཅིག་ཙམ་ནང་དུ་གུག་ཅིང་། གཞན་པས་འཐུག་པར་བྱ་སྟེ་འདི་སྐད་བཟང་བའི་ཆེད་ཡིན་ནོ། ། དེའི་ནང་དུ་ཁ་ཅིག་གིས་དྲ་བ་དྲ་ཕྱེད་བྱས་པ་དང་། ཡེ་ཤེས་ཞབས་ལུགས་པས། ཨོཾ་ཨཱཿམཾ་ཧཱུྃ་བྲིས་པ་དང་། ཁ་ཅིག་གིས་ཨོཾ་ཨཱཿཧཱུྃ་གསུམ་བྲིས་པ་དང་། ཁ་ཅིག་གིས་སྟེང་གི་ཁོག་པས་ནམ་མཁའ་མཚོན་པའི་ཕྱིར་དུ་ཆོས་འབྱུང་བསྣོལ་མར་བྲིས་པ་དང་བཅས་པ་ཡང་བཤད་པ་མེད་པས་དགག་པར་ཡང་མི་ནུས་ཤིང་། བསྒྲུབ་པར་ཡང་མི་ནུས་ལ། ལྕེ་འདོགས་པའི་ས་ལ་ནམ་མཁའ་རྡོ་རྗེ་ཞེས་པ་ནི་ངེས་པར་དགོས་པ་ཡིན་ནོ། ། ལྕེ་ནི་ལྕགས་སམ་འཁར་བ་ལས་བྱ་ཞིང་།
བརྒྱད་གཞོགས་སུ་བྱས་པ་ནི་བཤད་པ་ལྟར་བྱས་པ་ཡིན་ནོ། ། དེས་ན་དྲིལ་བུའི་ཁོག་པའི་སྟེང་གི་དབུས་སུ་ཡུ་བ་འབུར་བ། དེའི་སྟེང་དུ་བུམ་པ། དེའི་སྟེང་དུ་ཡུམ་ཤེར་ཕྱིན་གྱི་ཞལ། དེའི་སྟེང་དུ་པདྨ། མུ་ཏིག་གི་ཕྲེང་བ་རྡོ་རྗེ་ཕྱེད་པ་དང་བཅས་པའོ། ། རིང་ཐུང་གི་ཚད་ནི་རྔ་ཡབ་འཕྱང་བའི་རྡོ་རྗེ་ཕྲེང་བས་བསྐོར་བའི་མཐའ་བསྐོར་གྱི་ཚད་ཀྱི་དྲིལ་བུའི་རྩ་བ་ནས་རྩེ་མོའི་བར་དུ་སླེབ་པའོ། ། དེ་དག་ལ་ལྷ་འགོད་པའི་ཚུལ་ནི། རྡོ་རྗེའི་ལྟེ་བ་ལ་རྡོ་རྗེ་སེམས་དཔའ། ཡ་པད་བརྒྱད་ལ་བྱང་སེམས་ཉེ་བའི་སྲས་བརྒྱད།
པདྨ་བརྒྱད་ལ་རྡོ་རྗེ་དྲག་ཤུལ་མ་ལ་སོགས་སམྦུ་ཊ་དང་། གདན་བཞི་ནས་གསུངས་པའི་ལྷ་མོ་བརྒྱད། སྟེང་གི་རྭ་ལྔ་ལ་དེ་བཞིན་གཤེགས་པ་ལྔ། འོག་གི་རྭ་ལྔ་ལ་ཡུམ་ལྔ་སྟེ་དངོས་སུ་ལྷ་ཉི་ཤུ་རྩ་བདུན་ནོ། ། འོ་ན་སྟེང་འོག་གི་ཚུལ་གང་གིས་ཤེས་སྙམ་ན། འདི་ལ་དུས་ཀྱི་འཁོར་ལོ་ནམ་མཁའ་དང་ཡེ་ཤེས་ཀྱི་ཁམས་དག་པའི་དར་སྔོ་ལྗང་གཉིས་ཏེ། སྔོན་པོ་ནམ་མཁའི་ཁམས་དག་པས་དྲིལ་བུའི་རྩེར་གདགས། ལྗང་ཁུ་ཡེ་ཤེས་དག་པས་རྡོ་རྗེའི་རྩེར་གདགས་སོ། ། རྩ་བ་དང་རྩེ་མོར་འཇོག་པ་ནི། རྡོར་དྲིལ་ལ་རབ་གནས་བྱེད་པའི་ཚེ་སྟེང་དུ་འཇོག་པ་རྩེ་མོའོ། །
མཁའ་འགྲོ་རྒྱ་མཚོ་ལས་ནི་རྡོ་རྗེ་རལ་པ་ཅན་དང་། དྲིལ་བུ་རལ་པ་ཅན་ཞེས་པ་བཟོ་བོས་དང་པོ་ཉིད་ནས་རྡོ་རྗེ་དང་དྲིལ་བུའི་རྩེར་རྡོ་རྗེ་ཆུང་ངུར་རྫོགས་པ་རེ་རེ་བྱེད་པའོ། ། དེ་ཡང་ལོ་ཆེན་རིན་ཆེན་བཟང་པོའི་དུས་རྡོ་རྗེའི་ལྟེ་བ་ལ་ཧཱུྃ་བྲིས། འདི་པའི་ལུགས་ནི། དར་གྱི་མེ་ཏོག་སྔོ་དམར་གཅིག་བྱས་ཏེ་རྩེར་བཏགས་པ་རང་གི་མདུན་དུ་བསྟན་ལ་འཛིན། དྲིལ་བུ་ལ་ནི་སྟེང་གི་རྭ་ལྔ་ལ་རིགས་ལྔ། དེའི་འོག་གི་པདྨ་བརྒྱད་ལ་སེམས་དཔའ་བརྒྱད། ཚངས་ཞལ་ལ་ཤེར་ཕྱིན། ཁོག་པའི་སྟེང་གི་པདྨ་འདབ་མ་བརྒྱད་ལ་སྔར་བཤད་པའི་ཡུམ་བཞི་དང་། རྡོ་རྗེ་ཕྲེང་བ་མ་སོགས་བཞི་དང་།
དངོས་སུ་ལྷ་ཉི་ཤུ་རྩ་གཉིས་སོ། ། འོ་ན་རྡོ་རྗེ་ལ་ལྷ་ཉེར་བརྒྱད་དང་། དྲིལ་བུ་ལ་ཉེར་གསུམ། འགོད་པར་བཤད་པ་ཅི་སྙམ་ན། རྡོ་རྗེ་དྲིལ་བུ་ལྷན་ཅིག་ཏུ་འཇོག་པའི་ཚེ་དྲིལ་བུའི་ཚངས་ཞལ་རྡོ་རྗེའི་ལྟེ་བ་ལ་མཚན་པར་བྱས་པས། ཕན་ཚུན་ཡབ་ཡུམ་གྱི་གཟུགས་བརྙན་རེ་རེ་བྱས་པས། ཉེར་བརྒྱད་ཉེར་གསུམ་ཚང་བ་ཡིན་ནོ། ། ཚུལ་འདི་དམ་ཚིག་གི་རྡོར་དྲིལ་ཡིན་པས་དམ་ཚིག་ཏུ་འཛིན་པའི་ཚེ་རབ་གནས་བྱ་དགོས། དེའི་ཚུལ་ཡང་མི་བསྐྱོད་པར་བསྐྱེད་པའི་རབ་གནས་ཀྱི་སྟེང་དུ་ལྷ་འདི་རྣམས་ཀྱང་དམ་ཚིག་པ་བསྐྱེད། ཡེ་ཤེས་པ་བཅུག་སྐུ་གསུང་ཐུགས་བྱིན་གྱིས་བརླབས།
རིགས་བདག་གིས་རྒྱས་བཏབ་ནས། ལྷ་དེ་རྣམས་ཞུ་བ་ལས་བྱུང་བའི་རྡོར་དྲིལ་ཞིག་དམ་ཚིག་ཏུ་འཛིན་པ་ཡིན་ནོ། ། རིགས་སོ་སོའི་རྡོ་རྗེ་དྲིལ་བུ་ལ། སློབ་དཔོན་ཨ་བྷྱའི་ལུགས་ཀྱི་རྡོ་རྗེ་དང་། འཁོར་ལོ་ལ་རིན་པོ་ཆེ་དང་། པདྨས་མཚན་པ་སྟེ། བ་ལང་མཆུའི་སྟེང་གི་རྡོ་རྗེ་ཕྲེང་བའི་ཚབ་ཏུ་འཁོར་ལོ་སོགས་ཀྱིས་མཚན་པའོ། ། ཡོ་གའི་ལུགས་ཀྱིས་ནི་ཕྱག་མཚན་དེ་དག་གི་ཡུ་བ་བྱས་པའོ། ། དཔའ་བོའི་རྡོ་རྗེ་དང་དྲིལ་བུ་ཞེས་པ་ནི། རྡོ་རྗེ་ཕྲེང་བ་དང་།
རྔ་ཡབ་ལ་སོགས་པའི་རྒྱན་མེད་པའོ། ། དམ་ཚིག་གི་རྡོ་རྗེ་དྲིལ་བུ་ནི། རྩེ་མོ་ལྔ་པ་སྟེ་སྔར་བཤད་པ་ལྟར་རོ། ། ཡེ་ཤེས་རྡོ་རྗེར་གྱུར་གང་ཡིན། ། དེ་ནི་རྩེ་མོ་དགུ་པ་འོ། ། ཞེས་གསུངས་པས་ཡེ་ཤེས་ཀྱི་རྡོ་དྲིལ་རྩེ་དགུ་པའོ། ། ས་སྐྱ་པ་ཕྱི་མ་ཁ་ཅིག ཡོ་ག་མན་ལ་འཛིན་པ་ཕྱི་དྲིལ། བླ་མེད་ལ་འཛིན་པ་ནང་དྲིལ་ཞེས་འདོད་ཀྱང་། དེ་ལྟར་མིན་གྱི།
འདིར་ཁང་པའི་ཕྱི་རོལ་ཏུ་འཁྱེར་བ་དམ་ཚིག་ཏུ་མ་བཟུང་བའི་ཡེ་ཤེས་ཀྱི་རྡོ་རྗེ་དྲིལ་བུ་སོགས་ཕྱི་ཁང་པའི་ནང་དུ་འཇོག་ཅིང་། དམ་ཚིག་དང་མི་ལྡན་པ་ལ་སྦ་བའི་དམ་ཚིག་གི་རྡོར་དྲིལ་ལ་ནང་དྲིལ་ཞེས་བྱའོ། ། དེ་ཡང་། སོར་བརྒྱད་ལས་ནི་མི་དམན་ཞིང་། ། སོར་མོ་ཉི་ཤུ་ལས་ལྷག་མིན། ། ཞེས་པ་ལྟར་ཆུང་ཚད་སོར་བརྒྱད། ཆེ་ཚད་སོར་ཉི་ཤུའོ། ། དེ་དག་གི་མཐའ་དཔྱད་པ། དཔལ་སམྦུ་ཊི། རྡོ་རྗེ་གདན་བཞི།
རྡོ་རྗེ་མཁའ་འགྲོ་སྟེ། རྡོར་དྲིལ་སྟོན་པའི་རྒྱུད་གསུམ་དགོངས་འགྲེལ་དང་བཅས་པ་ལས་ཤེས་པར་བྱའོ། ། དེའང་ས་སྐྱ་པ་ལ་རྗེ་རྩེ་མོའི་སམྦུ་ཊིའི་འགྲེལ་པའི་རྡོ་དྲིལ་གྱི་སྐབས་གཞིར་བཞག དེའི་གསལ་བྱེད་ཤར་པ་རྡོ་རྗེ་འོད་ཟེར་གྱིས་མཛད་པའི་ཡིག་ཆ་ཟུར་པ་ཡོད། རྗེ་པས་མཛད་པར་གྲགས་པའི་རྡོ་དྲིལ་ཕྲེང་བའི་དེ་ཉིད་ཅེས་པ་དེ་མཛད་པ་པོ་རྗེ་བཙུན་མིན་ཏེ། གནད་ཀྱི་གསལ་བྱེད་དང་མི་མཐུན་པ་དུ་མ་ཡོད། དེས་ན་རྔོག་པ་གཅིག་གིས་བྱས་གསུངས། ཨ་བྷྱའི་ལུགས་ལ་འགྲེལ་པ་མན་སྙེ་ལྟར་གཞིར་བཞག གསལ་བྱེད་བུ་སྟོན་གྱི་གསུང་ལ། དྷ་ཤྲཱི་པའི་ཟིན་བྲིས་ཡོད།
རྔོག་པའི་ལུགས་གདན་བཞི་དང་། དེའི་མན་ངག་རྣམས་ན་གསལ་ལོ། ། ཞེས་པ་དེ་རྣམས་ཀྱིས་ཆོས་རྗེ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་ཟིན་ཏོ། ། འདིར་སྨྲས་པ། ཀུན་མཁྱེན་ཀུན་དགའི་གསུང་རབ་བདུད་རྩིའི་བཅུད། ། དོན་གཉེར་དོན་གཉེར་མཆོག་གིས་ལེགས་བཀོད་པ། ། དེ་དོན་དེ་བཞིན་རྟོགས་ཕྱིར་ཁོ་བོས་བཤད། ། སྐལ་བཟང་སྐལ་ལྡན་རྣམས་ཀྱིས་ཚུལ་འདི་ལོངས། ། བར་སྐབས་ཀྱི་ཚིགས་སུ་བཅད་པའོ། ། ད་ནི་སྤྱི་དོན་གཉིས་པ་ཆོས་རྗེ་སྡེ་སྣོད་འཛིན་པ་བསམ་འགྲུབ་བཟང་པོས་མཛད་པའི་དམ་ཚིག་གི་ཆོས་སྐོར་ལམ་འབྲས་འཆད་པ་སོགས་དང་མ་འབྲེལ་བར་དམ་ཚིག་གི་གཞུང་རྐྱང་པ་ལོགས་སུ་བཤད་པའི་སྐབས་ཀྱི་ཟིན་བྲིས་རྡོ་རྗེ་འཆང་ཀུན་དགའ་བཟང་པོའི་གསུང་བཞིན་བཀོད་པ་ལས་བྱུང་ཚུལ་བཤད་པར་བྱའོ། །
དེ་ཉིད་ལས་འདི་ལྟར་བྱུང་སྟེ། འདིར་དཔལ་ལྡན་བླ་མ་དམ་པ་རྡོ་རྗེ་འཆང་གི་གསུང་གི་མན་ངག་ལ་བརྟེན་ནས་རྡོ་རྗེ་ཐེག་པའི་ཚུལ་ཁྲིམས་ཀྱི་བསླབ་བྱ་ལ་སློབ་པའི་ཚུལ་འཆད་པར་བྱེད་པ་ལ་དོན་རྣམ་པ་གསུམ་སྟེ། དམ་ཚིག་དང་སྡོམ་པའི་བསླབ་པར་བྱ་བ་སྤྱིར་བསྟན་པ་དང་། རྒྱུད་སྡེ་སོ་སོའི་དམ་ཚིག་དང་སྡོམ་པ་ཁྱད་པར་དུ་བཤད་པ་དང་། ཕན་ཡོན་དང་ཉེས་དམིགས་བསྟན་པའི་སྒོ་ནས་མཇུག་བསྡུ་བའོ། ། དང་པོ་ལ་དམ་ཚིག་དང་སྡོམ་པ་བསྲུང་དགོས་པའི་རྒྱུ་མཚན་བསྟན་པ་དང་། བསྲུང་བྱ་དམ་ཚིག་དང་སྡོམ་པའི་རྣམ་གཞག་རྒྱས་པར་བཤད་པ་དང་། བསྲུངས་ཀྱང་འགལ་རྐྱེན་གྱིས་ཉམས་ན་ཕྱིར་བཅོས་བྱ་བའི་ཚུལ་ལོ། ། དང་པོ་ནི། རྣམ་གྲོལ་གྱི་གོ་འཕང་དོན་དུ་གཉེར་བའི་རྡོ་རྗེ་ཐེག་པའི་རྣལ་འབྱོར་པ་དམ་ཚིག་དང་སྡོམ་པ་ལྡན་པ་རྣམས་ཀྱིས།
སོ་སོར་ཐར་པའི་སྡོམ་པ་དང་། བྱང་ཆུབ་སེམས་དཔའི་སྡོམ་པ་དང་། རིག་པ་འཛིན་པའི་སྡོམ་པ་རྣམས་ལེགས་པར་བསྲུང་དགོས་པ་ཡིན་ཏེ། དེའི་རྒྱུ་མཚན་རྣམ་པར་གྲོལ་བའི་རྒྱུའི་གཙོ་བོ་ནི་དམ་ཚིག་དང་སྡོམ་པ་བསྲུང་བ་དེ་ལས་གཞན་པའི་ཐབས་ཀྱི་མཆོག་ཅུང་ཟད་ཀྱང་ཡོད་པ་མ་ཡིན་པས་སོ། ། དེ་སྐད་དུ་སློབ་དཔོན་སྤྱོད་པའི་རྡོ་རྗེས། གོང་ནས་གོང་མའི་སྡོམ་པ་ནི། ། བུ་ཁྱོད་ཀྱིས་ནི་བསྲུང་བར་བྱ། ། གྲོལ་བའི་རྒྱུ་ནི་དེ་ལས་གཞན། ། ཐབས་ནི་ཅུང་ཟད་ཡོད་མ་ཡིན། ། ཞེས་གསུངས་སོ། །
གཉིས་པ་ལ་བླང་བྱ་སྡོམ་པའི་རྣམ་གཞག སྤང་བྱ་རྩ་ལྟུང་གི་རྣམ་གཞག དེ་དག་ཇི་ལྟར་བསྲུང་བའི་ཚུལ་ལོ། ། དང་པོ་ནི། བསྲུང་བར་བྱ་དགོས་པའི་སྡོམ་པའི་ངོ་བོ་ནི་ཇི་ལྟ་བུ་ཡིན་ཞེ་ན། དེ་ལ་བསྲུང་བྱ་སྡོམ་པའི་ངོ་བོ་ནི། བསྟན་པའི་སྒོར་ཞུགས་ནས་ཐར་ལམ་གྱི་མི་མཐུན་ཕྱོགས་མི་དགེ་བ་སྤོང་བའི་སེམས་པ་རྒྱུན་ཆགས། སྡོམ་པ་ལ་དབྱེ་ན། ཉན་ཐོས་སོ་སོར་ཐར་པའི་སྡོམ་པ་དང་། བྱང་ཆུབ་སེམས་དཔའི་སྡོམ་པ་དང་།
རིག་པ་འཛིན་པ་རྡོ་རྗེ་ཐེག་པའི་སྡོམ་པའོ། ། དང་པོ་ཉན་ཐོས་སོ་སོར་ཐར་པའི་སྡོམ་པའི་ངོ་བོ་ནི། བསྟན་པའི་སྒོར་ཞུགས་ནས་ཇི་སྲིད་འཚོའི་བར་ལ་སོ་ཐར་ལམ་གྱི་མི་མཐུན་ཕྱོགས་སུ་གྱུར་པའི་མི་དགེ་བ་སྤོང་བའི་སེམས་པ་རྒྱུན་ཆགས་པའོ། ། དེ་ལ་ཉན་ཐོས་བྱེ་བྲག་ཏུ་སྨྲ་བ་ལ་སོགས་པ་སྡོམ་པའི་ངོ་བོ་གཟུགས་ཅན་དུ་འདོད་པ་ནི་སྐབས་འདིར་ཁས་བླང་བྱ་མ་ཡིན་ནོ། ། དེ་ལ་རྟེན་གྱི་སྒོ་ནས་དབྱེ་ན། དགེ་བསྙེན་གྱི་སྡོམ་པ་དང་། དགེ་ཚུལ་གྱི་སྡོམ་པ་དང་། དགེ་སློང་གི་སྡོམ་པའོ། ། དེ་ལ་དགེ་བསྙེན་གྱི་སྡོམ་པའི་ངོ་བོ་ནི། སོ་ཐར་སྡོམ་པ་གང་ཞིག
དགེ་བསྙེན་གྱི་རྒྱུད་ཀྱིས་བསྡུས་པའོ། ། དགེ་བསྙེན་གྱི་སྡོམ་པ་ལ་ཕྱེ་ན། སྐྱབས་འགྲོའི་དགེ་བསྙེན་དང་། སྣ་གཅིག་སྤྱོད་པའི་དགེ་བསྙེན་དང་། སྣ་འགའ་སྤྱོད་པའི་དགེ་བསྙེན་དང་། ཕལ་ཆེར་སྤྱོད་པའི་དགེ་བསྙེན་དང་། ཡོངས་སུ་རྫོགས་པའི་དགེ་བསྙེན་དང་། ཚངས་པར་སྤྱོད་པའི་དགེ་བསྙེན་དང་། གོ་མའི་དགེ་བསྙེན་གྱི་སྡོམ་པའོ། ། དང་པོ་ནི་ཇི་སྲིད་འཚོའི་བར་དུ་དཀོན་མཆོག་གསུམ་ལ་སྐྱབས་སུ་མི་འགྲོ་བ་ཙམ་སྤོང་བའི་སེམས་པ་རྒྱུན་ཆགས་པའོ། །
གཉིས་པ་ནི་བསྟན་པའི་སྒོར་ཞུགས་ནས་སྲོག་གཅོད་སོགས་རྩ་བ་བཞི་པོ་གང་རུང་ཞིག་སྤོང་བའོ། ། གསུམ་པ་ནི། བཞི་པོ་གང་རུང་གཉིས་སྤོང་བའོ། ། བཞི་པ་ནི། བཞི་པོ་གང་རུང་གསུམ་སྤོང་བའོ། ། ལྔ་པ་ནི་སྲོག་གཅོད་པ། མ་བྱིན་པར་ལེན་པ། བརྫུན་དུ་སྨྲ་བ་སྟེ་རྩ་བ་གསུམ་དང་། འདོད་ལོག་དང་། ཆང་འཐུང་སྟེ་རྩ་བ་ཕྱེད་དང་བཞི་ཡན་ལག་གཅིག་དང་ལྔ་ཙམ་སྤོང་བའོ། །
དྲུག་པ་ནི། རྩ་བ་བཞི་ཡན་ལག་ཆང་དང་བཅས་པ་ལྔ་ཙམ་སྤོང་བའོ། ། བདུན་པ་ནི། བསྟན་པའི་སྒོར་ཞུགས་ནས་ཇི་སྲིད་འཚོའི་བར་དུ་རྩ་བ་དང་ཡན་ལག་སྤང་བྱ་བརྒྱད་ཙམ་སྤོང་བའི་སེམས་པ་རྒྱུན་ཆགས་པའོ། ། དེ་ལ་རྩ་བ་བཞི་ནི། སྲོག་གཅོད་པ། མ་བྱིན་པར་ལེན་པ། བརྫུན་དུ་སྨྲ་བ། མི་ཚངས་པར་སྤྱོད་པའོ། ། ཡན་ལག་བཞི་ནི།
ཆང་འཐུང་བ་དང་། གར་སོགས་ཕྲེང་སོགས་དང་། མལ་ཆེན་མཐོ་བ་དང་། ཕྱི་དྲོའི་ཁ་ཟས་ཏེ་བརྒྱད་དོ། ། དགེ་བསྙེན་གྱི་སྡོམ་པ་ལ་རྟེན་གྱི་སྒོ་ནས་དབྱེ་ན། དགེ་བསྙེན་ཕ་མའི་སྡོམ་པ་གཉིས་སོ། ། དགེ་ཚུལ་གྱི་སྡོམ་པའི་ངོ་བོ་ནི། ཉན་ཐོས་ཐེག་པའི་སྒོར་ཞུགས་ནས་ཇི་སྲིད་འཚོའི་བར་དུ་རྩ་བ་བཞི་ཡན་ལག་དྲུག་ཏེ་སྤང་བྱ་བཅུ་ཙམ་སྤོང་བའི་སེམས་པ་རྒྱུན་ཆགས་པའོ། ། ཡན་ལག་དྲུག་པ་ནི། ཆང་།
གར་ལ་སོགས་པ་མཆོང་རྒྱུག་དང་། ། ཕྲེང་བ་ལ་སོགས་པ་སྤྲོས་པའི་རྒྱན། མལ་ཆེན་མཐོ་བ། ཕྱི་དྲོའི་ཁ་ཟས། གསེར་དངུལ་ལེན་པའོ། ། དགེ་ཚུལ་གྱི་སྡོམ་པ་ལ་ངོ་བོའི་སྒོ་ནས་ཕྱེ་ན། རྩ་བ་དང་ཡན་ལག་གི་སྡོམ་པ་གཉིས། རྟེན་གྱི་སྒོ་ནས་ཕྱེ་ན། དགེ་ཚུལ་ཕ་མའི་སྡོམ་པ་གཉིས་སོ། ། དགེ་སློང་གི་སྡོམ་པའི་ངོ་བོ་ནི།
ཉན་ཐོས་ཐེག་པའི་སྒོར་ཞུགས་ནས་ཇི་སྲིད་འཚོའི་བར་ཙམ་དུ་ཕམ་པ་དང་། ལྷག་མ་ལ་སོགས་པའི་ལྟུང་བ་སྡེ་ལྔ་སྤོང་བའི་སེམས་རྒྱུན་ནོ། ། དབྱེ་བ་དགེ་ཚུལ་དང་མཚུངས་སོ། ། ཉན་ཐོས་སོ་ཐར་ལ་རིགས་ཀྱི་སྒོ་ནས་དབྱེ་ན། དགེ་བསྙེན་ཕ་མ་གཉིས། དགེ་ཚུལ་ཕ་མ་གཉིས། དགེ་སློང་ཕ་མ་གཉིས། བསྙེན་གནས་ཀྱི་སྡོམ་པ་སྟེ་དེ་དག་ལ་སོ་སོར་ཐར་པ་རིགས་བདུན། དེའི་སྟེང་དུ་བར་སློབ་མའི་སྡོམ་པ་བསྣན་པས་སོ་སོར་ཐར་པ་རིགས་བརྒྱད་ཅེས་གྲགས་སོ། ། སྤྱིར་སོ་ཐར་ལ་དམན་མཆོག་གི་སྒོ་ནས་ཐེག་དམན་གྱི་སོ་སོར་ཐར་པ་དང་།
ཐེག་ཆེན་གྱི་སོ་ཐར་གཉིས་སུ་ཡོད་ཅེས་གསུངས་སོ། ། བྱང་ཆུབ་སེམས་དཔའི་སྡོམ་པའི་ངོ་བོ་ནི། ཐེག་པ་ཆེན་པོའི་སྒོར་ཞུགས་ནས་རྫོགས་པའི་བྱང་ཆུབ་ཀྱི་བར་དུ་མི་དགེ་བ་བདུན་གཞི་དང་བཅས་པ་སྤོང་བའི་སེམས་པ་རྒྱུན་ཆགས་པའོ། ། དེ་དག་ནི་རྗེ་ས་སྐྱ་པཎྜི་ཏ་ཆེན་པོའི་དགོངས་པ་ཤིན་ཏུ་ཟབ་པའི་མན་ངག་སྟེ། གོང་འོག་གི་སྡོམ་པ་གཉིས་ཀྱང་རིགས་པ་འདིས་བཤད་ཅིང་འཆད་པར་འགྱུར་བ་ཡིན་ནོ། ། བྱང་སེམས་སྡོམ་པ་ལ་ཕྱེ་ན། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་དང་། འཇུག་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སྡོམ་པ་གཉིས། དང་པོ་ནི། དེས་ན་དེའི་བར་དུ་མི་དགེ་བ་བདུན་གཞི་དང་བཅས་པ་བསམ་པ་ཙམ་གྱི་སྒོ་ནས་སྤོང་བའི་སེམས་པ་རྒྱུན་ཆགས་པ།
གཉིས་པ་ནི། དེ་དག་སྦྱོར་བའི་སྒོ་ནས་སྤོང་བའི་སེམས་པ་རྒྱུན་ཆགས་པའོ། ། དེ་སྐད་དུ་ཡང་རྒྱལ་སྲས་སེངྒེ་བཟང་པོས། བརྒྱད་སྟོང་འགྲེལ་ཆེན་དུ་མདོ་དྲངས་པར། དེ་ལ་དང་པོ་རིགས་ནུས་པས། ། སྙིང་རྗེའི་ས་བོན་རབ་སད་ཅིང་། ། སྦྱོར་བ་བསམ་པ་ཕུན་ཚོགས་པས། ། བྱང་ཆུབ་སེམས་ནི་རབ་ཏུ་བཟུང་། ། ཞེས་གསུངས་པ་ཡིན་ནོ། ། རིག་པ་འཛིན་པའི་སྡོམ་པའི་ངོ་བོ་ནི།
རྡོ་རྗེ་ཐེག་པའི་སྒོར་ཞུགས་ནས་བྱང་ཆུབ་སྙིང་པོར་མཆིས་ཀྱི་བར་དུ་རྡོ་རྗེ་ཐེག་པའི་ཉེས་ལྟུང་སྤོང་བའི་སེམས་རྒྱུན་ཆགས་པའོ། ། དེ་ལ་དབྱེ་ན་གསུམ་ལས། ངོ་བོའི་སྒོ་ནས་ཕྱེ་ན། རྩ་བ་དང་ཡན་ལག་གི་སྡོམ་པ་གཉིས་ཏེ་འོག་ནས་འཆད་པར་འགྱུར་རོ། ། རྟེན་གྱི་སྒོ་ནས་ཕྱེ་ན། དགེ་བསྙེན་དང་། དགེ་ཚུལ་དང་། དགེ་སློང་རིག་པ་འཛིན་པའི་སྡོམ་པའོ། ། ཡང་ན་དགེ་བསྙེན་རྡོ་རྗེ་འཛིན་པ་ཞེས་བྱ་བ་ལ་སོགས་པར་སྦྱར་རོ། ། དགེ་བསྙེན་རྡོ་རྗེ་འཛིན་པའི་སྡོམ་པའི་ངོ་བོ་ནི།
དགེ་བསྙེན་གྱི་རྒྱུད་ལ་ཡོད་ཅིང་། རྡོ་རྗེ་ཐེག་པའི་ཉེས་ལྟུང་སྤོང་བའི་སེམས་པ་རྒྱུན་ཆགས་པའོ། ། དེ་བཞིན་དུ་ཕྱི་མ་གཉིས་ལའང་ཇི་ལྟར་རིགས་པར་ཤེས་པར་བྱའོ། ། རིག་པ་འཛིན་པའི་སྡོམ་པ་ལ་དེ་སྐད་གསུམ་དུ་བཤད་པ་ཡང་། རྡོ་རྗེ་རྩེ་མོ་ལས། སྲོག་གཅོད་རྐུ་དང་འཁྲིག་པ་དང་། ། བརྫུན་དང་མྱོས་བྱེད་རྣམ་པར་སྤངས། ། ཁྱིམ་པའི་སྡོམ་པ་ལ་གནས་ནས། ། རིགས་འཛིན་རྒྱལ་པོ་རབ་ཏུ་བསྲུང་། ། གལ་ཏེ་དེ་དག་རབ་བྱུང་གྱུར། །
སྡོམ་པ་གསུམ་ནི་ཡང་དག་ལྡན། ། ཞེས་གསུངས་པ་ཡིན་ནོ། ། དེ་ལ་ཡང་ཚིགས་སུ་བཅད་པ་དང་པོས་ཚངས་པར་སྤྱོད་པའི་དགེ་བསྙེན་རྡོ་རྗེ་འཛིན་པ་དངོས་སུ་བསྟན་གྱི། ཡོངས་རྫོགས་ཀྱི་དགེ་བསྙེན་རྡོ་རྗེ་འཛིན་པ་ལ་སོགས་པའང་མེད་པ་མ་ཡིན་ནོ། ། སྲོག་གཅོད་རྐུ་དང་འཁྲིག་པ་དང་། ། ཞེས་སོགས་འདིར་སྲོག་གཅོད་སོགས་སྤོང་ཚུལ་སོ་སོར་ཐར་པའི་འདུལ་བ་དང་མཐུན་པར་ཤེས་པར་བྱ་བ་ཡིན་ལ། འཁྲིག་པ་སྤོང་ཚུལ་ནི། འཁྲིག་པའི་ཆོས་བདུན་ཡོངས་སུ་རྫོགས་པར་སྤོང་དགོས་ཏེ། རྡོ་རྗེ་རྩེ་མོ་ལས། འཁྲིག་པ་བདུན་དང་ཡང་དག་ལྡན། །
མི་སྡུག་བསྒོམ་པས་སྤང་པར་བྱ། ། ཞེས་གསུངས་པ་བཞིན་ནོ། ། འཁྲིག་པའི་ཆོས་བདུན་ནི། དང་པོར་འཁྲིག་པ་ཡིད་ལ་སེམས་པ་དང་། དེ་ནས་ངག་གིས་འཕྲིན་དུ་བསྐུར་བ་དང་། དེ་ནས་ལུས་ཀྱིས་ཕོ་ཉ་རྒྱུག་པ་དང་། དེ་ནས་མིག་གིས་ཟུར་མིག་བལྟ་བ་དང་། དེ་ནས་ལག་པས་དམ་དུ་འཆང་བ་དང་། དེ་ནས་ལུས་ཀྱིས་འཁྱུད་པ་དང་། ཡང་ཡང་འཁྱུད་པའོ། །
གལ་ཏེ་དེ་དག་རབ་བྱུང་གྱུར། ། ཅེས་སོགས་ཀྱིས་དངོས་སུ་རབ་བྱུང་རྡོ་རྗེ་འཛིན་པ་སྡོམ་པ་གསུམ་ལྡན་དུ་བསྟན་གྱིས་དགེ་བསྙེན་རྡོ་རྗེ་འཛིན་པའང་སྡོམ་པ་གསུམ་ལྡན་ཡིན་ཏེ། དགེ་བསྙེན་རྡོ་རྗེ་འཛིན་པ་ཡིན་པས་དགེ་བསྙེན་གྱི་སྡོམ་པ་དང་རིག་པ་འཛིན་པའི་སྡོམ་པ་ཡོད་ལ། རིག་པ་འཛིན་པའི་སྡོམ་ལྡན་ལ་ངེས་པར་བྱང་སེམས་ཀྱི་སྡོམ་པ་ལྡན་དགོས་པའི་ཕྱིར་རོ། ། སྡོམ་པ་གསུམ་ལ་དམན་མཆོག་གི་ཁྱད་ཡོད་དེ། ཉན་ཐོས་སོ་ཐར་གྱི་སྡོམ་པ་དམན། བྱང་སེམས་ཀྱི་འབྲིང་། རིག་འཛིན་སྡོམ་པ་མཆོག་ཡིན་པའི་ཕྱིར་ཏེ། རྡོ་རྗེ་རྩེ་མོ་ལས། སོ་སོར་ཐར་དང་བྱང་ཆུབ་སེམས། །
རིག་འཛིན་སྡོམ་པ་མཆོག་ཡིན་ནོ། ། ཞེས་སོ། ། སྡོམ་པ་གསུམ་ལྡན་གྱི་གང་ཟག་དེ་ལ་ཡང་། དགེ་སློང་རྡོ་རྗེ་འཛིན་པ་དེ་རབ། དགེ་ཚུལ་རྡོ་རྗེ་འཛིན་པ་འབྲིང་། དགེ་བསྙེན་རྡོ་རྗེ་འཛིན་པ་དེ་ཐ་མ་ཡིན་ཏེ། དཔལ་དུས་ཀྱི་འཁོར་ལོ་ལས། གསུམ་ལས་དགེ་སློང་མཆོག་ཡིན་ཏེ། འབྲིང་ནི་དགེ་ཚུལ་ཉིད་དག་ཡིན། ། ཁྱིམ་ན་གནས་པ་ཐ་མ་འོ། །
ཞེས་པ་ལ་སོགས་པ་གསུངས་པ་བཞིན་ནོ། ། འོ་ན་སྡོམ་པ་གསུམ་ལྡན་གྱི་དགེ་སློང་རྡོ་རྗེ་འཛིན་པའི་རྒྱུད་ཀྱི་སྡོམ་པ་གསུམ་པོ་དེ་རྫས་གཅིག་གམ་ཐ་དད། རྫས་གཅིག་ན་དགེ་སློང་རྡོ་རྗེ་འཛིན་པ་ཤི་བའི་ཚེ་ན་རྡོ་རྗེ་ཐེག་པའི་སྡོམ་པ་ཡང་ཉམས་པར་འགྱུར་ལ། རྫས་ཐ་དད་ཡིན་ན་དགེ་སློང་དེས་ཤེས་རྒྱུད་ཐ་དད་པ་གསུམ་དུ་འགྱུར་རོ་ཞེ་ན། བརྗོད་པར་བྱ་སྟེ། དགེ་སློང་རྡོ་རྗེ་འཛིན་པ་དེས། དང་པོར་དགེ་སློང་གི་སྡོམ་པ་ནོད་པའི་ཚེ་དེའི་རྒྱུད་ལ་སྐྱེས་པའི་སྡོམ་པའི་ངོ་བོ་ནི་ཇི་སྲིད་འཚོའི་བར་དུ་སྲོག་གཅོད་སོགས་མི་དགེ་བ་སྤོང་བ་དགེ་སློང་གི་སྡོམ་པའི་ངོ་བོར་གནས་པ་ཡིན་ལ། དེས་ན་དགེ་སློང་དེས་བྱང་སེམས་ཀྱི་སྡོམ་པ་བླངས་པ་ན། དེའི་སྔར་གྱི་དགེ་སློང་གི་སྡོམ་པ་དེ་སྲོག་གཅོད་སོགས་མི་དགེ་བ་སྤོང་བར་མ་ཟད། སྦྱིན་སོགས་དགེ་བ་བསྒྲུབ་པ་དང་།
བསྡུ་བ་བཞིའི་སྒོ་ནས་སེམས་ཅན་གྱི་དོན་བྱེད་པ་སྟེ་བྱང་ཆུབ་སེམས་དཔའི་སྡོམ་པར་གནས་གྱུར་པ་ཡིན་ཅིང་། བྱང་ཆུབ་སེམས་དཔའ་དེས་རྡོ་རྗེ་ཐེག་པའི་དཀྱིལ་འཁོར་དུ་བཞུགས་ནས་དབང་ཐོབ་པའི་ཚེ། དེའི་རྒྱུད་ཀྱི་སྡོམ་པ་དེ་སྤྱིར་མི་དགེ་བ་སྤོང་ཞིང་སྦྱིན་སོགས་བསྒྲུབ་པར་མ་ཟད། ཁྱད་པར་དུ་རྡོ་རྗེ་འཛིན་པ་སྲས་དང་བཅས་པ་ལ་བརྙས་པ་དང་། ཉེས་པ་བརྗོད་པ་ལ་སོགས་པ་སྔགས་ཀྱི་རྩ་བ་དང་ཡན་ལག་གི་ཉེས་པ་རྣམས་སྤོང་ཞིང་། རང་གི་ལུས་ངག་ཡིད་གསུམ་ལྷག་པའི་ལྷའི་སྐུ་གསུང་ཐུགས་ཀྱི་ངོ་བོར་འཛིན་པ་རྡོ་རྗེ་ཐེག་པའི་སྡོམ་པར་གནས་གྱུར་ཏེ། དགེ་སློང་རྡོ་རྗེ་འཛིན་པའི་རྒྱུད་ཀྱི་སྡོམ་པ་གསུམ་ནི་རྫས་གཅིག་ཏུ་གྱུར་པ་ཡིན་ནོ། ། དེ་སྐད་དུ་རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ལས་འབྱུང་བར། རྡོ་ཡི་རིགས་ཀྱི་བྱེ་བྲག་གིས། ། བཞུ་བས་ལྕགས་དང་ཟངས་དངུལ་འབྱུང་། །
གསེར་འགྱུར་རྩི་ཡི་དངོས་པོ་ལས། ། ཀུན་ཀྱང་གསེར་དུ་འགྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པའང་། ། དཀྱིལ་འཁོར་ཆེན་པོ་འདིར་ཞུགས་ན། ། རྡོ་རྗེ་འཛིན་པ་ཞེས་བྱ་འོ། ། ཞེས་གསུངས་སོ། ། དེ་ལྟར་ན་ཡང་སྐྱོན་དང་པོ་མེད་དེ། དགེ་སློང་རྡོ་རྗེ་འཛིན་པ་དེ་འཆི་བའི་ཚེ་ན། དུས་ཀྱི་སྒོ་ནས་དགེ་སློང་གི་སྡོམ་པ་འཇིག་ཅིང་གཏོང་བ་ཡིན་ན་ཡང་།
རྫས་ཀྱི་སྒོ་ནས་དེའི་རྒྱུད་ཀྱི་སྡོམ་པ་ཐམས་ཅད་རྡོ་རྗེ་ཐེག་པའམ། ཐེག་པ་ཆེན་པོའི་སྡོམ་པ་ཁོ་ནར་གནས་གྱུར་པ་དེས་ན་རྒྱུན་ཆགས་སུ་སྐྱེ་བ་ཡིན་པའི་ཕྱིར། དཔེར་ན། དོན་གཉེར་སྐྱེས་བུ་འགའ་ཞིག་གི་རྒྱུད་ལ་ཡོད་པའི་མདོ་རྒྱུད་མན་ངག་དུ་མ་རྟོགས་པའི་ཐོས་བསམ་གྱི་ཤེས་རབ་དང་དེའི་ནང་ཚན་གྱི་རྒྱུད་དོན་ཉི་ཚེ་བ་རྟོགས་པའི་ཤེས་རབ་གཉིས་རྫས་གཅིག་ཡིན་པ་ལ། རྒྱུད་དོན་ཉི་ཚེ་བ་རྟོགས་པའི་ཤེས་རབ་མི་གསལ་བས་འགགས་ཤིང་བརྗེད་ནའང་དེའི་རྒྱུད་ལ་མདོ་རྒྱུད་མན་ངག་དུ་མ་རྟོགས་པའི་ཤེས་རབ་གསལ་བར་ཡོད་པ་བཞིན་དང་། གཞན་ཡང་རྟོག་པ་དང་རང་རིག་འཛོམས་ན་རྫས་གཅིག་ཡིན་ཀྱང་རྟོག་པ་འགགས་ཤིང་རྒྱུན་ཆད་ནས་རང་རིག་མངོན་སུམ་གསལ་བར་ཡོད་པ་བཞིན་ནོ། ། འོ་ན་དགེ་སློང་སྲོག་དང་བྲལ་ཏེ་ཤི་བའི་རྗེས་ཀྱི་རྡོ་རྗེ་ཐེག་པའི་སྡོམ་པ་དེ་སྡོམ་པ་གསུམ་ལྡན་མ་ཡིན་པར་འགྱུར་ལ། དེ་ལྟར་ན། གལ་ཏེ་དེ་དག་རབ་བྱུང་འགྱུར། ། སྡོམ་པ་གསུམ་ནི་ཡང་དག་ལྡན། །
ཞེས་འབྱུང་བ་དང་འགལ་བ་མ་ཡིན་ནམ་སྙམ་ན། སྐྱོན་མེད་དེ། ལུང་གི་དོན་ནི་རབ་ཏུ་བྱུང་བའི་དགེ་སློང་རྡོ་རྗེ་འཛིན་པ་ལ་སོགས་པ་སྡོམ་པ་གསུམ་ལྡན་ཡིན་ཞེས་བསྟན་པ་ཡིན་ལ། དགེ་སློང་ཤི་ཟིན་པའི་ཚེ་འདས་ཀྱི་སྐྱེ་བོ་དེ་རབ་བྱུང་མ་ཡིན་པའི་ཕྱིར་དང་། རྡོ་རྗེ་ཐེག་པའི་སྡོམ་པ་ཡིན་ན་ཉན་ཐོས་ཀྱི་སྡོམ་པ་ལྡན་དགོས་ཞེས་བསྟན་པའང་མ་ཡིན་པའི་ཕྱིར་རོ། ། དེ་ལས་གཞན་དུ་དགེ་སློང་རྡོ་རྗེ་འཛིན་པ་ཤི་བ་ན་དེའི་སྡོམ་པའི་རྫས་ཀྱང་རྒྱུན་ཆད་ན། རྡོ་རྗེ་ཐེག་པ་ལ་སོགས་པ་ཐེག་པ་ཆེན་པོའི་སྡོམ་པ་དུས་སྙིང་པོ་བྱང་ཆུབ་ལ་མཆིས་ཀྱི་བར་དུ་ཡིན་པའང་ཇི་ལྟར་འཐད་དེ། དགེ་སློང་རྡོར་འཛིན་ཤི་བ་ན་རྡོ་རྗེ་ཐེག་པའི་སྡོམ་པའང་ཉམས་པར་ཅིའི་ཕྱིར་མི་འགྱུར་ལེགས་པར་སོམས་ཤིག་གོ ། ཅི་སྟེ་སྡོམ་གསུམ་དེ་དག་རྫས་ཐ་དད་ཡིན་ཀྱང་སྐྱེས་བུ་དེ་རྒྱུད་དུ་མར་འགྱུར་བའི་སྐྱོན་མེད་དེ། དེའི་རྒྱུད་ཀྱི་སྡོམ་གསུམ་རྫས་ཐ་དད་ཡིན་ཀྱང་།
དེའི་རྒྱུད་ཀྱི་སྡོམ་པ་གསུམ་པོ་དེ་རང་གི་སེམས་ཀུན་གཞིའི་ངོ་བོ་གསལ་རིག་དང་རྫས་གཅིག་ཡིན་པའི་ཕྱིར། དཔེར་ན་སྐྱེས་བུ་གཅིག་གི་རྒྱུད་ཀྱི་དབང་ཤེས་དང་ཡིད་ཤེས་སོགས་རྫས་ཐ་དད་ཡིན་ཀྱང་། རང་རྒྱུད་དང་རྫས་གཅིག་ཡིན་པས་སྐྱེས་བུ་དེ་རྒྱུད་དུ་མར་མི་འགྱུར་བ་བཞིན་ནོ། ། རྡོ་རྗེ་ཐེག་པའི་སྡོམ་པ་ལ་ཆོ་གའི་སྒོ་ནས་དབྱེ་ན། ཁས་བླང་པ་ཙམ་གྱི་ཆོ་ག་ལས་ཐོབ་པའི་སྡོམ་པ་དང་། དབང་གི་ཆོ་ག་ལས་ཐོབ་པའི་སྡོམ་པ་གཉིས་སོ། ། དང་པོ་ལ་མི་འཐད་པའི་ཆ་དགག་པ་དང་། འཐད་པའི་ལུགས་བཞག་པ་དང་། དེ་དག་ལ་རྩོད་པ་སྤང་བའོ། ། དང་པོ་ལ་ཕྱིས་བྱུང་གི་བོད་ཁ་ཅིག་ན་རེ།
འདིར་སྡོམ་པ་བསྒྲགས་པ་ལ། རིགས་ལྔ་སོ་སོའི་དམ་ཚིག་དང་། རིགས་ལྔ་སྤྱིའི་དམ་ཚིག་གོ ། དང་པོ་ནི། རིགས་དང་པོ་ལ་དཀོན་མཆོག་གསུམ་འཛིན་པ་ནས། དོན་ཡོད་གྲུབ་པ་ལ་སྡོམ་པ་ཐམས་ཅད་ཡང་དག་པར་བཟུང་བ་དང་མཆོད་པའི་ལས་ཀྱང་ཅི་ནུས་བྱེད་པའི་བར་བཅུ་བཞིའོ། ། གཉིས་པ་རིགས་ལྔ་སྤྱིའི་དམ་ཚིག་ལ། རྩ་བའི་དམ་ཚིག་དང་། ཡན་ལག་གི་དམ་ཚིག་གཉིས། དང་པོ་ནི།
དེ་ལས་གཞན་པ་བཅུ་བཞི་ནི། ། ཕས་ཕམ་པ་ནི་རབ་ཏུ་བསྒྲགས། ། སྤང་ཞིང་འདོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཞེས་སོགས་གསུངས་ཏེ། རིགས་ལྔ་སོ་སོའི་དམ་ཚིག་དེ་དག་ལས་གཞན་པ་ཐུན་མོང་གི་དམ་ཚིག་རྣམས་ཀྱང་ཡིད་ཀྱིས་སྤང་ཞིང་ལུས་ངག་གིས་འདོར་བར་མི་བྱའོ། ། དེ་དག་ཀྱང་གང་ཞེ་ན། ཐོག་མར་རྩ་བའི་དམ་ཚིག་སྟོན་པ་ནི། ཕས་ཕམ་པར་རྒྱུད་སྡེ་རྣམས་ལས་བཤད་པའི་བཅུ་བཞི་རྣམས་ཀྱི་བཅས་པས་ཏེ། དེ་རྣམས་ལ་མིང་གཉིས་པ་རྩ་བའི་ལྟུང་བ་ཞེས་ཀྱང་བཤད་དོ། །
ཞེས་ཟེར་རོ། ། དེ་དག་ནི་ཆེས་ཤིན་ཏུ་རིགས་པ་མ་ཡིན་ཏེ། དེ་བཞིན་གཤེགས་པ་རིགས་ལྔའི་དམ་ཚིག་དང་། ཕམ་པ་གཉིས་པོ་སོ་སོར་མ་ཕྱེད་པར་ནོར་བའི་ཕྱིར་དང་། རྩ་བའི་ལྟུང་བ་ཡིན་ན་རྩ་བའི་དམ་ཚིག་ཏུ་འགལ་བའི་ཕྱིར་དང་། ཡིད་ཀྱིས་སྤང་ཞིང་ལུས་ངག་གིས་འདོར་བར་མི་བྱའོ། ། ཞེས་པའང་རྒྱུད་ཚིག་གི་དོན་མ་ཡིན་པའི་ཕྱིར། གཞན་ཡང་རིགས་ལྔ་སོ་སོའི་དམ་ཚིག་ལས་གཞན་ཕམ་པ་བཅུ་བཞིའི་བཅས་པ་དེ་ནི་སྤང་བྱ་དང་འདོར་བྱ་ཡིན་པར་འགྱུར་ཏེ། དེ་དག་རྩ་བའི་ལྟུང་བ་ཡིན་པའི་ཕྱིར། རྟགས་གསལ་ནི་ཁྱེད་རང་གིས་ཁས་བླངས་ཟིན་ལ།
ཁྱབ་པ་ནི་རྩ་ལྟུང་ཡིན་ན་སྤང་བྱ་དང་འདོར་བྱ་མ་ཡིན་པ་འགལ་བ་ཡིན་ནོ། ། གཞན་ཡང་ཁྱེད་ཀྱིས། གཉིས་པ་ཡན་ལག་གི་དམ་ཚིག་ལ་སྤོང་བའི་དམ་ཚིག བསྟེན་པའི་དམ་ཚིག སྤོང་བའི་དམ་ཚིག་གཞན་བསྟན་པའོ། ། དང་པོ་ནི། ཁྱོད་ཀྱིས་སྲོག་ཆགས་གསད་མི་བྱ། ། ཞེས་སོགས་དང་། གཉིས་པ་ནི། དམ་པ་ཉེ་བར་བསྟེན་བྱ་ཞིང་། །
ཞེས་སོགས་དང་། གསུམ་པ་ནི། ཐེག་པ་དམན་པ་འདོད་མི་བྱ། ། ཞེས་སོགས་ཀྱིས་བསྟན་པར་སྨྲས་མོད། དེ་དག་ཀྱང་ཇི་ལྟ་བ་བཞིན་དུ་མི་འཐད་པ་ཡིན་ཏེ། སྔར་ཁྱེད་རང་གིས་རྩ་བའི་དམ་ཚིག་ཏུ་ཁས་བླངས་པའི་ཕམ་པ་བཅུ་བཞིའི་བཅས་པ་དང་། སྲོག་མི་གཅོད་པ་ལ་སོགས་པའི་སྡོམ་པ་དེ་དག་ལ་རྩ་བའི་དམ་ཚིག་དང་ཡན་ལག་གི་དམ་ཚིག་ཡིན་པའི་ཁྱད་པར་མི་འཐད་པའི་ཕྱིར་ཏེ། ཕས་ཕམ་རྒྱུད་སྡེ་རྣམས་ལས་བཤད་པའི་རྩ་ལྟུང་བཅུ་བཞི་པོ་དེ་སྤང་བྱ་ཡིན་པས་རྩ་བའི་དམ་ཚིག་མ་ཡིན་པའི་ཕྱིར། གཞན་ཡང་སྲོག་མི་གཅོད་པའི་སྡོམ་པ་ལ་སོགས་པ་སྤོང་བའི་དམ་ཚིག་དང་། དམ་པ་ཉེ་བར་བསྟེན་པ་དང་།
རྣལ་འབྱོར་པ་ལ་བསྙེན་བཀུར་བྱེད་པ་ལ་སོགས་པ་བསྟེན་པའི་དམ་ཚིག་ཡིན་ནོ། ། ཞེས་པའི་ཁྱད་དེ་ཡང་མི་འཐད་དེ། སྲོག་གཅོད་སོགས་སྤང་བྱ་ཡིན་པ་བཞིན་དུ། དམ་པ་ཉེ་བར་མི་བསྟེན་པ་སོགས་ཀྱང་སྤང་བྱར་མཚུངས་ལ། དམ་པ་ཉེ་བར་བསྟེན་པའི་དམ་ཚིག་སོགས་བསྟེན་བྱ་ཡིན་པ་བཞིན་དུ་སྲོག་མི་གཅོད་པའི་དམ་ཚིག་སོགས་ཀྱང་བསྟེན་བྱར་མཚུངས་པའི་ཕྱིར་དང་། ཁྱད་པར་དུ་སྲོག་མི་གཅོད་པ་ལ་སོགས་པའི་རྗེས་མཐུན་གྱི་དམ་ཚིག་འདི་དག་ཐམས་ཅད་ཡན་ལག་གི་དམ་ཚིག་ཏུ་འདོད་པ་མི་འཐད་དོ། ། སྲོག་མི་གཅོད་པ་ལ་སོགས་པའི་སྡོམ་པ་བཞི་པོ་འདི་དག་ནི་ཚངས་སྤྱོད་ཀྱི་དགེ་བསྙེན་ནས་བླ་མེད་ཀྱི་རྣལ་འབྱོར་པའི་བར་བཅས་ལྡན་སུ་ཡི་རྒྱུད་ལ་ཡོད་ཀྱང་རྩ་བའི་སྡོམ་པ་ཡིན་པའི་ཕྱིར་ཏེ། སྲོག་གཅོད་པ་དང་། མ་བྱིན་ལེན་པ་དང་། བརྫུན་དུ་སྨྲ་བ་དེ་དག་ཡན་ལག་ཚང་ན་བཅས་ལྡན་དེ་དག་སུ་ཡིས་སྤྱད་ཀྱང་རྩ་བའི་ལྟུང་བར་འགྱུར་བའི་ཕྱིར།
དེ་ལས་གཞན་དུ་ན་དེ་དག་གིས་སེམས་ཅན་ལ་བདེ་འདོད་ཀྱི་བྱམས་པ་བཏང་བས་རྩ་ལྟུང་འབྱུང་བའི་རྒྱུ་མཚན་ཡང་ཁྱེད་ཀྱིས་བརྗོད་པར་དཀའ་བ་ཡིན་ནོ། ། གཞན་ཡང་ཁྱོད་ཀྱིས། སངས་རྒྱས་རྣལ་འབྱོར་སྡོམ་པ་ལ། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། བདག་གིས་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། དེང་ནས་བརྩམས་ཏེ་གཟུང་བར་བགྱི། །
ཞེས་རྩེ་མོ་དང་། རྡོ་རྗེ་སྙིང་པོ་རྒྱན་གྱི་རྒྱུད་དང་། བདེ་མཆོག་གི་འགྱུར་ཁ་ཅིག་ལས་འབྱུང་བ་བཞིན་དུ་ཚུལ་ཁྲིམས་གསུམ་ནི་རྣམ་སྣང་གི་དམ་ཚིག་ཏུ་སྦྱོར་བ་འཐད་ཀྱི། འཇུག་སེམས་སུ་སྦྱོར་བ་མི་འཐད་དོ་ཞེས་སྨྲས་མོད། དེ་དག་ཀྱང་མི་འཐད་དེ། ཚུལ་ཁྲིམས་གསུམ་དངོས་སུ་རྣམ་སྣང་གི་དམ་ཚིག་ཏུ་སྦྱར་བའི་གཞུང་དེ་དག་ནི་ལོ་ཙཱ་བའི་འགྱུར་སྐྱོན་དུ་རྗེ་བཙུན་ཆེན་པོ་ལ་སོགས་པའི་དམ་པ་རྣམས་ཀྱིས་བཤད་ཟིན་པའི་ཕྱིར་དང་། དེ་ལྟར་འཐད་ན་གོང་སྡོམ་པ་བསྒྲགས་ནས་ཟུངས་ཤིག་པའི་སྐབས་སུ་རྣམ་སྣང་གི་སྡོམ་པ་བསྒྲགས་པའི་དུས་སུ་དེ་ལྟར་འབྱུང་རིགས་པ་ལ་མ་བྱུང་བའི་ཕྱིར་དང་། ཚུལ་ཁྲིམས་གསུམ་ནི་འཇུག་སེམས་ཀྱི་སྡོམ་པའི་ངོ་བོ་ཡིན་པས་འཇུག་སེམས་དང་སྦྱར་ཏེ་བཤད་པ་ལྟར་འཐད་པའི་ཕྱིར། གཞན་ཡང་ཁྱེད་ཀྱིས། བྱང་ཆུབ་སེམས་ནི་བླ་ན་མེད། །
ཅེས་སོགས་ཀྱི་ཚིགས་བཅད་གཉིས་རིམ་བཞིན་སྔར་བཤད་པའི་སྨོན་འཇུག་སེམས་བསྐྱེད་ཀྱི་སྡོམ་པ་དང་། རིགས་ལྔ་སོ་སོའི་སྡོམ་པའི་དོན་བསྡུ་ཡིན་གྱི། རྗེས་མཐུན་གྱི་སྡོམ་པ་ནི་སློབ་དཔོན་གྱིས་བསྒྲགས་པའི་སྐབས་སུ་བྱུང་ན་ཡང་། སློབ་མས་ཁས་ལེན་པའི་སྐབས་སུ་མ་བྱུང་བ་ཡིན་ནོ་ཞེས་བཤད་མོད། དེའང་མི་འཐད་དེ། བདག་གིས་སྡོམ་པ་མ་ལུས་གཟུང་། ། ཞེས་པ་ནི་སྔར་ཁས་བླངས་པའི་སྡོམ་པ་དེ་ལས་གཞན་སྲོག་གཅོད་སྤོང་བ་ལ་སོགས་པ་རྗེས་མཐུན་གྱི་སྡོམ་པ་མ་ལུས་པ་གཟུང་ཞེས་ཁས་བླངས་པ་ཡིན་པའི་ཕྱིར། གཞན་དུ་ན་སྐབས་འདིར་སྲོག་གཅོད་སྤང་བ་ལ་སོགས་པ་རྗེས་སུ་མཐུན་པའི་སྡོམ་པ་རྣམས་སློབ་མས་ཁས་ལེན་མི་དགོས་པར་འགྱུར་ལ། དེ་ལྟར་ན་སློབ་དཔོན་གྱིས་བསྒྲགས་ཏེ་ཟུངས་ཤིག་པར་འདོམ་པ་འགལ་བའི་ཕྱིར་དང་། ཁྱེད་རང་གིས་སྡོམ་པ་བཟུང་བའི་ཆོ་ག་དཔོན་སློབ་གཉིས་ཀས་ངེས་པར་ཚང་བ་ལན་གསུམ་བྱ་དགོས་ཀྱི།
མ་ཚང་ན་ཆོ་ག་མ་ཚང་བས་མི་སྐྱེའོ་ཞེས་སྨྲས་པ་དང་ནང་ཡང་འགལ་བར་འགྱུར་བའི་ཕྱིར་རོ། ། གཉིས་པ་ལ་དམ་ཚིག་དང་སྡོམ་པ་ལེན་པའི་ཡུལ། ལེན་པ་པོའི་གང་ཟག ལེན་པའི་དུས་མཚམས། ཇི་ལྟར་ལེན་པའི་ཚུལ་ལོ། ། དང་པོ་ནི། སྲས་བཅས་སངས་རྒྱས་ཐམས་ཅད་དང་། ། ཞེས་སོགས་རྐང་པ་གསུམ་གྱིས་བསྟན་ཏེ། དེ་ཡང་རྐང་པ་བར་པ་ནི་པཎྜི་ཏ་ཁ་ཞིག་གིས་ཁ་བསྐངས་པ་ཡིན་ནོ། ། ཞེས་གསུངས་སོ། །
གཉིས་པ་ནི། བདག་མིང་འདི་ཞེས་བགྱི་བ་ཡིས། ། ཞེས་པ་ཡིན་ལ། གསུམ་པ་ནི། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཞེས་པ་ལྟར་ཡིན་ནོ། ། བཞི་པ་ལ་རིགས་ལྔ་སྤྱིའི་དམ་ཚིག་དང་། སོ་སོའི་དམ་ཚིག་དང་། རྗེས་མཐུན་གྱི་དམ་ཚིག་སྡོམ་པ་ལེན་པའི་ཚུལ་དང་།
དེ་དག་གི་དོན་བསྡུས་ཏེ་ལེན་པའི་ཚུལ་ལོ། ། དང་པོ་ལ་སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་ཀྱི་སྡོམ་པ་ལེན་པའི་ཚུལ་གཉིས། དང་པོ་ནི། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་འབྱུང་ལ། དེ་ལ་སྨོན་པ་སེམས་བསྐྱེད་བླ་ན་མེད་པའི་སྡོམ་པའི་མཚན་ཉིད།
རྡོ་རྗེ་ཐེག་པའི་སྒོར་ཞུགས་ནས་སྙིང་པོ་བྱང་ཆུབ་ཀྱི་བར་དུ་མི་དགེ་བ་བདུན་གཞི་དང་བཅས་པ་བསམ་པ་བླ་ན་མེད་པ་ཙམ་གྱི་སྒོ་ནས་སྤོང་བའི་སེམས་པ་རྒྱུན་ཆགས་པ་ཞེས་བྱ་སྟེ། དེ་ཡང་ས་སྐྱ་པཎྜི་ཏ་ཆེན་པོས། སེམས་བསྐྱེད་སྤྱིའི་སྡོམ་པ་འཆད་པའི་སྐབས་སུ་སེམས་བསྐྱེད་ཀྱི་མི་མཐུན་ཕྱོགས་གཞི་དང་བཅས་པ་སྤོང་བའི་སེམས་པ་རྒྱུན་ཆགས་ཞེས་གསུངས་པའི་ལེགས་བཤད་འདིར་ཡང་དྲན་པར་བྱས་པས་སྐབས་སུ་བབས་པའི་སྡོམ་པ་ལེགས་པར་ངེས་ཤེས་པར་འགྱུར་བ་ཡིན་ནོ། ། གཉིས་པ་ནི། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། ཞེས་འབྱུང་ལ། དེ་ལ་འཇུག་པ་སེམས་བསྐྱེད་བླ་ན་མེད་པའི་སྡོམ་པའི་ངོ་བོ་ནི།
རྡོ་རྗེ་ཐེག་པའི་སྒོར་ཞུགས་ནས་སྙིང་པོ་བྱང་ཆུབ་ཀྱི་བར་དུ་མི་དགེ་བ་བདུན་གཞི་དང་བཅས་པ་སྦྱོར་བ་བླ་ན་མེད་པའི་སྒོ་ནས་སྤོང་བའི་སེམས་པ་རྒྱུན་ཆགས་པ། དབྱེ་ན། ཉེས་སྤྱོད་སྡོམ་པའི་ཚུལ་ཁྲིམས་དང་། དགེ་བ་ཆོས་བསྡུད་ཀྱི་ཚུལ་ཁྲིམས་དང་། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ། དེ་ལ་དང་པོ་ནི་སྲོག་གཅོད་སོགས་མི་དགེ་བཅུ་སྤོང་བ་དང་། གཉིས་པ་ནི་སྦྱིན་སོགས་དགེ་བ་བཅུ་ལ་སྤྱོད་པ་དང་། གསུམ་པ་ནི་བསྡུ་བ་རྣམ་པ་བཞིའི་སྒོ་ནས་སེམས་ཅན་གྱི་དོན་བྱེད་པའོ། ། སྨོན་པ་དང་འཇུག་པའི་སེམས་བསྐྱེད་བླ་ན་མེད་པའི་སྡོམ་པ་དེ་དག་ལ་རིགས་ལྔ་སྤྱིའི་དམ་ཚིག་དང་སྡོམ་པ་ཞེས་པའི་ཐ་སྙད་མཛད་པའང་འཐད་པ་ཡིན་ཏེ། དེའི་རྒྱུ་མཚན།
དེ་བཞིན་གཤེགས་པ་རིགས་ལྔ་པོ་རྣམས་ཀྱིས་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་སྨོན་འཇུག་གི་སྡོམ་པ་བླ་ན་མེད་པ་འདི་དག་ལ་གཙོ་བོར་ལྷག་པར་ནན་ཏན་དུ་བྱས་ཏེ་བཟུང་བར་མཚུངས་པའི་ཕྱིར་ཏེ། ལམ་གྱི་གནས་སྐབས་སུ་སྨོན་འཇུག་གཉིས་ཀྱི་སྡོམ་པ་དེ་དག་ལ་གཙོ་བོར་ལྷག་པར་ནན་ཏན་དུ་མ་བྱས་པའི་རྒྱལ་བ་རིགས་ལྔ་གང་ནའང་མེད་པའི་ཕྱིར་དང་། གཞན་ཡང་རྒྱུད་ལས། ཇི་ལྟར་དུས་གསུམ་མགོན་པོ་རྣམས། ། ཞེས་བྱ་བ་ལ་སོགས་པ་དང་། དེ་དག་གི་འགྲེལ་པར་སློབ་དཔོན་ཀུན་དགའ་སྙིང་པོས། དེ་བཞིན་གཤེགས་པ་རྣམས་ཀྱི་ཚུལ་ཁྲིམས་ནི། ཞེས་བྱ་བ་ལ་སོགས་པ་གསུངས་པས་ཀྱང་ཤེས་པ་ཡིན་ནོ། ། གཉིས་པ་རིགས་ལྔ་སོ་སོའི་དམ་ཚིག་དང་སྡོམ་པ་ལེན་པའི་ཚུལ་ལ་ལྔ་ཡོད་པ་ལས། དང་པོ་དེ་བཞིན་གཤེགས་པའི་རིགས་ཀྱི་སྡོམ་པ་ལེན་ཚུལ་ནི།
སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། ཞེས་འབྱུང་བ་ཡིན་ལ། དེ་ལ་རྣམ་པར་སྣང་མཛད་ཀྱི་རིགས་ཀྱི་སྡོམ་པའི་ངོ་བོ་ནི། དེང་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ་རྣམ་པར་སྣང་མཛད་ཀྱི་རིགས་ཀྱི་ཉེས་ལྟུང་སྤོང་བའི་སེམས་པ་རྒྱུན་ཆགས་པ། དེ་ལ་ཕྱེ་ན། བླ་ན་མེད་པའི་སངས་རྒྱས་དཀོན་མཆོག་འཛིན་པ་དང་། ཆོས་དཀོན་མཆོག་འཛིན་པ་དང་།
དགེ་འདུན་དཀོན་མཆོག་འཛིན་པའི་སྡོམ་པ་གསུམ་མོ། ། བླ་ན་མེད་པའི་སངས་རྒྱས་དཀོན་མཆོག་ནི། དཔལ་ཀྱཻ་རྡོ་རྗེ་ལྟ་བུ་ཡེ་ཤེས་ཀྱི་དཀྱིལ་འཁོར་གྱི་གཙོ་བོར་སྣང་བ་རྣམས་དང་། བླ་ན་མེད་པའི་ཆོས་ནི། བསྐྱེད་རྫོགས་གཉིས་ཀྱི་རྣལ་འབྱོར་དང་། བླ་ན་མེད་པའི་དགེ་འདུན་ནི། གཽ་རཱི་ལ་སོགས་པ་ལྟ་བུ་གཙོ་བོའི་འཁོར་དུ་སྣང་བའི་ཚུལ་ཅན་གྱི་ལྷ་རྣམས་ཡིན་ལ། དགེ་འདུན་རྗེས་མཐུན་པ་ནི། མཚོན་བྱེད་དཔེ་ཡི་ཡེ་ཤེས་རྒྱུད་ལ་སྐྱེས་པའི་རྣལ་འབྱོར་པ་རྣམས་ཀྱང་ཡིན་ནོ། ། ཞེས་གསུངས་སོ། །
དེ་དག་འཛིན་པ་ནི། དེ་དག་ལ་སྐྱབས་སུ་འགྲོ་བའི་སྒོ་ནས་སྐྱབས་འགྲོའི་སྡོམ་པ་འཛིན་པ་སྟེ། སྐྱབས་སུ་འགྲོ་བའི་ཚུལ་ནི། སྙིང་རྗེ་ཆེན་པོས་ཀུན་ནས་བསླངས་ནས་བྱང་ཆུབ་སྙིང་པོ་ལ་མཆིས་ཀྱི་བར་དུ་དཀོན་མཆོག་གསུམ་པོ་དེ་ལ་བློ་གཏོད་པའི་སེམས་སམ། ངག་གི་རིག་བྱེད་ཡིན་ཞིང་། སྐྱབས་འགྲོའི་སྡོམ་པའི་ངོ་བོ་ནི། དཀོན་མཆོག་གསུམ་པོ་དེ་ལ་སྐྱབས་སུ་མི་འགྲོ་བ་སྤོང་བའི་སེམས་པ་རྒྱུན་ཆགས་སོ། ། དེ་ལྟ་བུའི་སྡོམ་པ་འཛིན་ཚུལ་ནི། དུས་ཀྱི་སྒོ་ནས་ཉིན་མོའི་ཆ་ལ། སྔ་དྲོ།
གུང་། ཕྱི་དྲོ་གསུམ་དང་། མཚན་མོའི་ཆ་ལ། སྲོད་དང་། གུང་དང་། ཐོ་རངས་ཏེ་ཉིན་མཚན་འཁོར་ཡུག་རེ་རེ་ལ་དུས་དྲུག་ཏུ་དཀོན་མཆོག་གསུམ་པོ་དེ་ལ་སྐྱབས་སུ་འགྲོ་བའི་བསམ་བློ་རྒྱུན་མ་ཆད་པའོ། ། དུས་ཀྱི་སྒོ་ནས་སྡོམ་པ་འཛིན་ཚུལ་ཡང་དེ་ལྟར་འཐད་དེ། རིན་ཆེན་རིགས་ཀྱི་སྐབས་སུ། ཉིན་རེ་བཞིན་ནི་དུས་དྲུག་ཏུ། ། ཞེས་གསུངས་པ་ནི་རིགས་གཞན་རྣམས་ཀྱི་སྡོམ་པ་འཛིན་པ་ལའང་མཚུངས་པའི་ཕྱིར་དང་།
རྡོ་རྗེ་རྩེ་མོ་ལས་ཀྱང་། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ནི་བཟླ་བར་བྱ། ། གང་ཚེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཞེས་ཉིན་མཚན་དུས་དྲུག་ཏུ་དམ་ཚིག་དང་སྡོམ་པ་ལ་བསྔོ་བགྲངས་ལེགས་པར་བྱས་ཏེ་འཛིན་དགོས་པར་བཤད་པ་དང་། ཚུལ་དེ་ལྟར་འཛིན་པར་མ་བྱུང་བར་དམ་ཚིག་ཉམས་ན་རྩ་ལྟུང་འབྱུང་བར་གསུངས་པའི་རིག་པས་ཀྱང་ཤེས་པའི་ཕྱིར་ཏེ། བརྟན་པོར་གཟུང་བར་བགྱི་ཞེས་པ་ནི། ཉེས་ལྟུང་སྤོང་བའམ། སྡོམ་པ་འཛིན་པའི་བསམ་པའི་སེམས་ཀྱི་རྒྱུན་མ་ཆད་པ་ཞེས་པའི་དོན་ནོ། །
དེ་ལ་སྤོང་སེམས་ཀྱི་རྒྱུན་བག་ལ་ཉལ་ཡོད་པས་ཀྱང་འགྲུབ་ཏེ། ངེས་པར་སྤོང་སེམས་མངོན་གྱུར་པ་དགོས་པ་མ་ཡིན་ཏེ། དེ་ལྟར་ཡིན་ན་གཉིད་དང་། བརྒྱལ་བ་ལ་སོགས་པའི་སྐབས་སུའང་དམ་ཚིག་དང་སྡོམ་པ་ཉམས་པར་འགྱུར་བའི་སྐྱོན་ཡོད་པའི་ཕྱིར་རོ། ། གཉིས་པ་རྡོ་རྗེའི་རིགས་ཀྱི་སྡོམ་པ་ལེན་པའི་ཚུལ་ནི། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། ཞེས་གསུངས་པ་ལ།
དེ་ལ་རྡོ་རྗེའི་རིགས་མཆོག་གི་དམ་ཚིག་གི་ངོ་བོ་ནི། དེང་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ་རྫོགས་པའི་སངས་རྒྱས་ཀྱི་རྡོ་རྗེ་རིགས་མཆོག་ལ་བཅས་པའི་བསླབ་བྱ་ལས་མི་འདའ་བའི་སེམས་པ་རྒྱུན་ཆགས་སོ། ། དེ་ལ་ཕྱེ་ན། རྡོ་རྗེ་དང་། དྲིལ་བུ་དང་། ཕྱག་རྒྱ་དང་། སློབ་དཔོན་འཛིན་པའི་དམ་ཚིག་དང་བཞིའོ། ། རྩེ་མོ་སོགས་འགྱུར་འགའ་ཞིག་ལས། རྡོ་རྗེ་དྲིལ་བུའི་ཕྱག་རྒྱ་དག ། ཅེས་འབྱུང་བ་ལྟར་ཕྱག་རྒྱ་རྡོ་དྲིལ་གྱི་ཁྱད་ཆོས་སུ་སྦྱར་ཏེ་ཟུར་དུ་མི་འབྲང་བའི་ལུགས་ཀྱང་སྣང་ངོ་། །
གསུམ་པ་རིན་ཆེན་རིགས་མཆོག་གི་དམ་ཚིག་ལེན་པ་ནི། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་ནི་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་སོ། རིན་ཆེན་རིགས་མཆོག་སྡོམ་པའི་ངོ་བོ་ནི། སྦྱིན་པ་རྣམ་བཞི་མི་སྦྱིན་པ་གཙོ་བོར་སྤོང་བའི་སེམས་པ་རྒྱུན་ཆགས་སོ། ། དབྱེ་ན། ཟང་ཟིང་སྦྱིན་པ་དང་།
མི་འཇིགས་པ། ཆོས། བྱམས་པ་སྦྱིན་པའི་དམ་ཚིག་སྟེ་བཞིའོ། ། བཞི་པ་པདྨའི་རིགས་ཀྱི་དམ་ཚིག་ལེན་པ་ནི། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་དང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ཞེས་པ་སྟེ། དེ་ལ་པདྨའི་རིགས་མཆོག་གི་སྡོམ་པའི་ངོ་བོ་ནི།
མདོ་སྡེ་དང་། རྒྱུད་སྡེའི་ཆོས་མི་འཛིན་པ་གཙོ་བོར་སྤོང་བའི་སེམས་རྒྱུན། དེ་ལ་བསྡུས་པའི་སྒོ་ནས་ཕྱེ་ན། རྒྱུད་སྡེའི་ཆོས་དང་། མདོ་སྡེའི་ཆོས་འཛིན་པའི་སྡོམ་པ་གཉིས། རྒྱས་པའི་སྒོ་ནས་ཕྱེ་ན། ཉན་ཐོས་ཐེག་པ་དང་། རང་རྒྱལ་ཐེག་པ་དང་། ཐེག་པ་ཆེན་པོ་དང་། བྱ་བའི་རྒྱུད།
སྤྱོད་པའི་རྒྱུད། རྣལ་འབྱོར་རྒྱུད་དང་། རྣལ་འབྱོར་བླ་ན་མེད་པའི་ཆོས་འཛིན་པ་རྣམས་སོ། ། བར་མའི་སྒོ་ནས་རྣལ་འབྱོར་རྒྱུད་ཀྱི་དངོས་བསྟན་ལྟར་ཕྱེ་ན། ཕྱི་བྱ་སྤྱོད་ཀྱི་ཆོས་དང་། གསང་བ་རྣལ་འབྱོར་རྒྱུད་ཀྱི་ཆོས་དང་། ཐེག་པ་གསུམ་གྱི་ཆོས་འཛིན་པའོ། ། དེ་ལྟར་ན་རྣལ་འབྱོར་ཆེན་པོའང་རྣལ་འབྱོར་རྒྱུད་ཀྱི་ནང་དུ་འདུ་བ་ཡིན་ཏེ། བདེ་བ་ཆེན་པོའང་བདེ་བའི་ནང་དུ་འདུ་བ་བཞིན་ནོ། ། གཞན་ཡང་རྒྱུད་འགའ་ཞིག་ལས།
ཕྱི་ནང་གསང་བ་ཐེག་པ་གསུམ། ། ཞེས་སོགས་ལྟར་ན། ཕྱི་བྱ་སྤྱོད། ནང་རྣལ་འབྱོར་རྒྱུད། གསང་བ་རྣལ་འབྱོར་བླ་ན་མེད་པ་དང་སྦྱར་ཏེ་ཤེས་པར་བྱའོ། ། དེ་ལ་རྒྱུད་སྡེའི་ཆོས་འཛིན་ཚུལ་ནི། གཙོ་བོ་འཁོར་དང་བཅས་པའི་དཀྱིལ་འཁོར་ཡོངས་སུ་རྫོགས་པ་རྒྱས་བསྡུས་གང་རུང་གི་བསྐྱེད་རིམ་མམ། རྒྱུད་སྡེ་རང་རང་གི་གཞུང་ལུགས་དང་མཐུན་པའི་རྣལ་འབྱོར་ཉམས་སུ་ལེན་པའོ། ། ཐེག་པ་གསུམ་གྱི་ཆོས་འཛིན་པ་ནི། ཐེག་པ་གསུམ་རང་རང་གི་སྡེ་སྣོད་ལ་འཆད་པ་དང་།
ཉན་པ་དང་། ཀློག་པ་དང་། དེ་དག་གི་དོན་ལ་སེམས་པ་རྣམས་གང་ཡང་རུང་བ་བྱེད་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ནི་ཐེག་གསུམ་སྤྱི་མཐུན་གྱི་ཆོས་ཡིན་ཞེས་གསུངས་སོ། ། ལྔ་པ་ལས་ཀྱི་རིགས་ཀྱི་དམ་ཚིག་ནི། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། ཞེས་པ་སྟེ།
ལས་ཀྱི་རིགས་མཆོག་གི་སྡོམ་པའི་ངོ་བོ་ནི། ལས་ཀྱི་རིགས་མཆོག་གི་ཉེས་ལྟུང་སྤོང་བའི་སེམས་པ་རྒྱུན་ཆགས་པ། དེ་ལ་དབྱེ་ན། དཀོན་མཆོག་གསུམ་ལ་སྐྱབས་སུ་འགྲོ་བ་ལ་སོགས་པའི་སྡོམ་པ་སྔ་མ་དེ་དག་ཐམས་ཅད་འཛིན་པ་དང་། དཀོན་མཆོག་གསུམ་ལ་མཆོད་པའི་ལས་ཀྱང་ཅི་ནུས་བྱེད་པ་གཉིས་སོ། ། ཡང་རྣམ་པ་གཅིག་ཏུ་ན། བཞི་པ་སྡོམ་པ་ཇི་ལྟར་ལེན་པའི་ཚུལ་ལ། ཐུན་མོང་གི་བྱང་སེམས་ཀྱི་སྡོམ་པ་དང་། སྔགས་ཀྱི་ཐུན་མོང་མ་ཡིན་པའི་བྱང་སེམས་ཀྱི་སྡོམ་པའོ། ། དང་པོ་ནི།
ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཚིགས་བཅད་གཉིས་ཀྱིས་བསྟན་པའི་སྨོན་པ་དང་འཇུག་པའི་བདག་ཉིད་ཅན་གྱི་སེམས་བསྐྱེད་པའི་སྡོམ་པའོ། ། གཉིས་པ་ནི། སངས་རྒྱས་ཆོས་དང་དགེ་འདུན་ཏེ། ། ཞེས་སོགས་ནས་འབྱུང་བའི་རིགས་ལྔ་སོ་སོའི་སྡོམ་པ་རྣམས་ཡིན་ལ། དོན་ནི་སྔར་བཤད་པ་ལས་ཁྱད་པར་ཡོད་པ་མ་ཡིན་ནོ། ། དེ་ལ་ཐུན་མོང་དང་ཐུན་མོང་མ་ཡིན་པའི་བྱང་སེམས་ཀྱི་སྡོམ་པ་ཡིན་པའི་རྣམ་པར་གཞག་པ་དེ་ལྟར་ནི། སློབ་དཔོན་མུ་ནེན་ཏྲ་བྷ་དྲས་དངོས་སུ་གསལ་བར་གསུངས་ལ། སློབ་དཔོན་ཨ་བྷ་ཡས། ཐུབ་པ་དགོངས་རྒྱན་ལས།
བྱང་ཆུབ་ཏུ་སེམས་བསྐྱེད་པ་ཚུལ་ཁྲིམས་གསུམ་གྱི་སྡོམ་པ་དང་། དེ་ཉིད་ཁྱད་པར་དང་བཅས་པ་དབང་བསྐུར་བའི་སྡོམ་པ་དང་། ཞེས་གསུངས་པས་ཀྱང་དོན་དེ་དག་བཤད་པར་སྣང་བའི་ཕྱིར་དང་། འཕགས་ཡུལ་གྱི་སློབ་དཔོན་གཞན་རྣམས་ཀྱིས་སྡོམ་པ་ཕྱི་མ་དེ་དག་སྔགས་ཀྱི་ཐུན་མོང་མ་ཡིན་པའི་བྱང་སེམས་ཀྱི་སྡོམ་པ་ཡིན་ནོ་ཞེས་དངོས་སུ་མ་བརྗོད་ཀྱང་། སྡོམ་པ་དེ་དག་ལེན་མཁན་དང་ལེན་པའི་ཆོ་ག་སོགས་མཚུངས་པ་ཁོ་ནར་སྣང་བས་སློབ་དཔོན་མུ་ནེན་ཏྲ་བྷ་དྲས་བཤད་པ་བཞིན་དོན་གྱི་བཞེད་པའང་མཚུངས་པའི་ཕྱིར་དང་། ཁྱད་པར་དུ་རྒྱུད་ཀྱི་ཚིག བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། ཞེས་སྔ་ཕྱིའི་མཚམས་སྦྱར་བ་དག་ལས་རྟོགས་པའི་ཕྱིར་རོ། ། མདོར་ན་སྨོན་འཇུག་གཉིས་ཀྱི་བྱང་སེམས་ཀྱི་སྡོམ་པ་མདོ་རྒྱུད་གཉིས་ཀྱི་བྱང་སེམས་ཀྱི་སྡོམ་པ་ཐུན་མོང་བ་ཡིན་པ་ལ་རྩོད་པ་མེད་མོད།
དཀོན་མཆོག་གསུམ་འཛིན་པ་ལ་སོགས་པ་རིགས་ལྔ་སོ་སོའི་སྡོམ་པ་འདི་དག་ནི་སྔགས་ཀྱི་ཐུན་མོང་མ་ཡིན་པའི་བྱང་སེམས་ཀྱི་སྡོམ་པར་ཡིན་པར་རིགས་ཏེ། ཐུན་མོང་བའི་བྱང་སེམས་ཀྱི་སྡོམ་པ་ལས་ཁྱད་པར་དུ་འཕགས་པ་དང་། བྱང་ཆུབ་སེམས་དཔའི་ཁས་བླངས་ཀྱི་ཆོ་ག་ལས་ཐོབ་པའི་སྡོམ་པ་ཡིན་པ་དང་། དབང་བསྐུར་ཐོབ་པའི་ཆོ་ག་ལ་མི་ལྟོས་པའི་ཕྱིར་རོ་ཞེས་པའི་རིག་པས་ཀྱང་ཤེས་སོ། ། གསུམ་པ་ནི། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང་། ། ཞེས་པ་ཡིན་ལ།
དེ་ལ་འདིར་རྗེས་མཐུན་གྱི་སྡོམ་པ་དེ་དག་ཅུང་ཟད་བཤད་ན། ཉན་ཐོས་དང་རྗེས་མཐུན་གྱི་སྡོམ་པ་བཤད་པ་དང་། བྱ་སྤྱོད་དང་རྗེས་མཐུན་གྱི་སྡོམ་པ་བཤད་པ་གཉིས། དང་པོ་ལ་ཁྱིམ་པ་དང་རྗེས་སུ་མཐུན་པ་དང་། རབ་བྱུང་དང་རྗེས་སུ་མཐུན་པའི་སྡོམ་པ་བཤད་པའོ། ། དང་པོ་ནི། སྲོག་མི་གཅོད་པ་དང་། མ་བྱིན་ལེན་མི་བྱེད་པ་དང་། བརྫུན་མི་སྨྲ་བ་དང་། འདོད་ལོག་མི་སྤྱོད་པ་སྟེ་རྩ་བ་བཞི་དང་།
ཆང་སྤོང་བ་ནི་ཡན་ལག་གི་དམ་ཚིག་སྟེ་ཡོངས་སུ་རྫོགས་པའི་དགེ་བསྙེན་དང་རྗེས་སུ་མཐུན་པའི་སྡོམ་པའོ། ། དེ་ཡང་རྩེ་མོ་ལས། ཁྱོད་ཀྱིས་སྲོག་ཆགས་གསད་མི་བྱ། ། མ་བྱིན་པར་ཡང་མི་བླང་ངོ་། ། འདོད་པ་ལོག་པར་མི་སྤྱད་ཅིང་། ། བརྫུན་དུ་སྨྲ་བར་མི་བྱའོ། ། ཕུང་ཁྲོལ་ཀུན་གྱི་རྩ་བ་སྟེ། ། ཆང་ནི་རྣམ་པར་སྤང་བར་བྱ། ། ཞེས་རྗེས་མཐུན་གྱི་སྡོམ་པ་སྒྲོག་པའི་སྐབས་སུ་གསུངས་སོ། ། གཉིས་པ་ནི།
སེམས་ཅན་འདུལ་ཕྱིར་མ་གཏོགས་པ་སྲོག་གཅོད་པ་ལ་སོགས་པ་སོ་སོར་ཐར་པའི་རྩ་བ་དང་ཡན་ལག་གི་ཉེས་ལྟུང་མཚན་ཉིད་ཐེག་པ་ནས་འབྱུང་བ་ཐམས་ཅད་སྤང་བར་བྱས་ཏེ། དེ་ཡང་རྩེ་མོ་ལས། སེམས་ཅན་གདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤང་། ། ཅེས་གསུངས་སོ། ། གཉིས་པ་ནི་སྐྱེས་བུ་དམ་པ་ཉེ་བར་བསྟེན་པ་དང་། རྣལ་འབྱོར་པ་ལ་བསྙེན་བཀུར་བྱེད་པ་དང་། སྒོ་གསུམ་དཀར་པོ་དགེ་བའི་ལེགས་ལམ་བཅུ་ལ་སྤྱོད་པ་དང་། ཐེག་དམན་གྱི་བྱང་ཆུབ་དོན་དུ་མི་གཉེར་བ་དང་། སེམས་ཅན་གྱི་དོན་ལ་བརྩོན་པ་དང་།
འཁོར་བ་སྤངས་ནས་རང་ཉིད་ཞི་བདེ་ལ་མི་ཆགས་པ་དང་། ལྷ་དང་ལྷ་མ་ཡིན་ལ་སོགས་པ་ལ་མི་བརྙས་པ་དང་། ཕྱག་རྒྱའི་གཟུགས་དང་། བླ་མའི་བཞོན་པ་དང་། ཕྱག་མཚན་གྱི་མཚོན་ཆ་དང་། ཕྱག་མཚན་གྱི་མཚན་མའི་གཟུགས་ལ་མི་འགོམ་པའི་དམ་ཚིག་རྣམས་ཀྱང་རྒྱུད་སྡེ་གོང་མ་གཉིས་ཀྱི་རྣལ་འབྱོར་པས་རྟག་ཏུ་བསྲུང་དགོས་ཏེ། དེ་སྐད་དུ་ཡང་། དམ་པ་ཉེ་བར་བསྟེན་བྱ་ཞིང་། ། རྣལ་འབྱོར་པ་ཀུན་བསྙེན་བཀུར་བྱ། ། ལུས་ཀྱི་ལས་ནི་རྣམ་གསུམ་དང་། །
ངག་གི་རྣམ་པ་བཞི་དག་དང་། ། ཡིད་ཀྱི་རྣམ་པ་གསུམ་དག་ནི། ། ཅི་ནུས་པར་ནི་རྗེས་སུ་སྐྱོང་། ། ཐེག་པ་དམན་ལ་འདོད་མི་བྱ། ། སེམས་ཅན་དོན་ལ་རྒྱབ་ཕྱོགས་མིན། ། འཁོར་བ་དག་ཀྱང་སྤང་མི་བྱ། ། རྟག་ཏུ་མྱ་ངན་འདའ་མི་བྱ། ། ལྷ་དང་ལྷ་མིན་གསང་བ་པ། ། ཁྱོད་ཀྱིས་བརྙས་པར་མི་བྱ་ཞིང་། ། ཕྱག་རྒྱ་བཞོན་པ་མཚོན་ཆ་དང་། །
མཚན་མ་འགོམ་པར་མི་བྱ་འོ། ། འདི་དག་དམ་ཚིག་ཡིན་པར་བཤད། ། ཁྱོད་ཀྱིས་རྟག་ཏུ་བསྲུང་བར་བྱ། ། རྗེས་མཐུན་སྡོམ་པ་རྒྱ་ཆེར་ནི། ། གསང་བའི་རྒྱུད་ལས་རབ་ཏུ་བཤད། ། ཅེས་རྡོ་རྗེ་རྩེ་མོ་ལས་གསུངས་སོ། ། བཞི་པ་ནི། མ་བསྒྲལ་བ་རྣམས་བདག་གིས་བསྒྲལ། ། ཞེས་སོགས་ཚིགས་སུ་བཅད་པ་གཅིག་པ་སྟེ། དོན་ནི་རྟོགས་པར་བླའོ། །
གསུམ་པ་རྩོད་པ་སྤང་བ་ནི། འོ་ན་སྔགས་ཀྱི་སྡོམ་པ་འཛིན་པའི་རྣལ་འབྱོར་པ་དེས། རང་གི་རིགས་ཀྱི་སྡོམ་པ་གཅིག་པུ་བཟུང་བས་ཆོག་གམ། རིགས་ལྔ་ཆར་གྱི་སྡོམ་པ་དེ་དག་འཛིན་དགོས། དང་པོ་ལྟར་ན་རིགས་ལྔ་ཆར་གྱི་སྡོམ་པ་ཐམས་ཅད་ལེན་པ་འདི་མི་འཐད་ལ། གཉིས་པ་ལྟར་ན་རིགས་ལྔ་སོ་སོའི་དམ་ཚིག་ཅེས་པའི་ཐ་སྙད་འདི་མི་འཐད་དེ་ཞེ་ན། རྡོ་རྗེ་ཐེག་པའི་རྣལ་འབྱོར་པ་དེས་རིགས་ལྔ་ཆར་གྱི་སྡོམ་པ་འཛིན་དགོས་པས་སྐྱོན་དང་པོ་མེད་ལ། སྐྱོན་གཉིས་པའང་མེད་དེ། རྡོ་རྗེ་ཐེག་པའི་རྣལ་འབྱོར་པ་རྣམས་ཀྱིས་རིགས་ལྔ་ཆར་གྱི་དམ་ཚིག་འདི་དག་འཛིན་པར་མཚུངས་ཀྱང་། དེ་བཞིན་གཤེགས་པའི་རིགས་ཀྱི་རྣལ་འབྱོར་པས་དཀོན་མཆོག་གསུམ་ལ་སྐྱབས་སུ་འགྲོ་བའི་དམ་ཚིག་དེ་དག་ལ་ལྷག་པར་ནན་ཏན་དུ་བྱས་ཏེ་གཙོ་བོར་འཛིན་ལ།
རྡོ་རྗེ་རིགས་མཆོག་གི་རྣལ་འབྱོར་པས་རྡོ་རྗེ་དང་དྲིལ་བུ་འཛིན་པ་ལ་སོགས་པའི་དམ་ཚིག་དེ་དག་ལ་གཙོ་བོ་ལྷག་པར་ནན་ཏན་དུ་བྱས་ཏེ་འཛིན་པའི་ཁྱད་པར་ལ་སོགས་པ་ཡོད་པའི་ཕྱིར་རོ། ། དེ་སྐད་དུ་ཡང་སློབ་དཔོན་སངས་རྒྱས་གསང་བས། ཨ་བ་ཏ་ར་ལས། དེ་བས་ན་གང་ཡང་རུང་བའི་རིགས་ལ། རང་གིས་ལྷ་མཉེས་པར་བྱེད་པས་ཀྱང་རིགས་ཀྱི་རྗེས་སུ་མཐུན་པར་བསྟན་པའི་དམ་ཚིག་གི་བྱེ་བྲག་འདི་དག་ཐམས་ཅད་ཀྱང་ཅི་ནུས་པར་རྗེས་སུ་འཇུག་པར་བྱའོ། ། མཉེས་པར་བྱ་བ་རང་གི་ལྷའི་རྗེས་སུ་མཐུན་པའི་དམ་ཚིག་གང་ཡང་རུང་བ་ལ་ལྷག་པར་ནན་ཏན་དུ་བྱ་དགོས་ཏེ་ཁྱད་པར་ནི་དེ་ཡོད་དོ། ། ཞེས་གསུངས་སོ། ། འོ་ན་ཡུལ་དུས་ལ་ལར་ཕྱག་རྒྱ་སོགས་ལ་འགོམ་པ་ལས་སྐབས་གཞན་མེད་པས་ན་དམ་ཚིག་ཉམས་པ་ལས་ཐབས་གཞན་མེད་དམ་ཞེ་ན། ཡུལ་དུས་ལ་ལར་མཆོད་རྟེན་ལ་སོགས་པ་སྐུ་གཟུགས་ཆེན་པོའི་གྲིབ་མ་དང་། ཕྱག་རྒྱ་ལ་སོགས་པའི་གཟུགས་སམ།
ལྷ་ལ་ཕུལ་ཟིན་པ་ལ་སོགས་པའི་མེ་ཏོག་དམན་མ་ལ་སོགས་པ་དེ་དག་རང་གི་ཡིད་ཀྱིས་སྟེང་དུ་བཏེགས་ནས་དེའི་འོག་ན་འཛུལ་ཏེ་སོང་བར་བསམ་ཞིང་། ངག་ཏུ། ཨོཾ་བཛྲ་བེ་ག་ཀྲ་མ་ཧཱུྃ་ཞེས་བརྗོད་དེ་རྡོ་རྗེ་ཤུགས་ཀྱི་སྦྱོར་བས་སོང་ན་དམ་ཚིག་ཉམས་པར་མི་འགྱུར་ཏེ། དེ་སྐད་དུ་ཨ་ཝ་ཏ་ར་ལས། ཡུལ་དང་དུས་ཀྱི་དབང་གིས་མི་འགོང་བ་འགོང་བ་དང་རྫི་བ་ལ་སོགས་པ་ཡང་། རྡོ་རྗེ་ཤུགས་དང་ལྡན་པ་དང་། ཕྱག་རྒྱ་ཆེན་པོའི་རྣལ་འབྱོར་པ་ལ་ནི་གནང་སྟེ། དེ་བས་ན་དེ་གཉིས་ཡུལ་དང་དུས་ཀྱི་དབང་གིས་བྱས་ན་མི་འགོང་བ་འགོང་བ་ལ་སོགས་པ་རྣལ་འབྱོར་པ་ལ་ཉམས་པར་མི་འགྱུར་ཏེ། ཇི་སྐད་དུ། གཞན་དག་ལས།
མི་ཤེས་པ་ཡི་གཏི་མུག་དང་། ། དེ་བཞིན་ལེ་ལོས་མི་དྲན་པས། ། རྡོ་རྗེ་རི་མོ་ལ་སོགས་བརྫིས། ། ངེས་པར་དམ་ཚིག་ཉམས་པར་འགྱུར། ། དེ་བས་ནན་ཏན་ཐམས་ཅད་ཀྱིས། ། རྡོ་རྗེ་ཤུགས་ཀྱིས་མ་ཡེངས་པར། ། ཤེས་རབ་ཅན་གྱིས་ཤེས་པར་བྱ། ། ཁྱད་པར་དུ་ནི་དཀྱིལ་འཁོར་དུའོ། ། དམན་མ་རྡོ་རྗེའི་རི་མོས་མཚན། ། སངས་རྒྱས་ཕྱག་རྒྱ་ལ་སོགས་ཚོགས། །
མནན་ནམ་བརྫིས་པར་གྱུར་ན་ཡང་། ། རྡོ་རྗེ་ཤུགས་ལྡན་ཉེས་མི་འགྱུར། ། ཞེས་དང་། དེ་ཉིད་བསྡུས་པ་ལས། རྡོ་རྗེ་ཤུགས་ཀྱི་སྙིང་པོ་ནི་འདི་ཉིད་དོ། ། ཨོཾ་བཛྲ་བེ་ག་ཀྲ་མ་ཧཱུྃ། དེ་བཞིན་དུ་རྡོ་རྗེ་དབྱིངས་ཀྱི་དཀྱིལ་འཁོར་ལ་སོགས་པ་ཐམས་ཅད་ལ་ཡང་སྲད་བུ་ལ་བརྒལ་ཏེ་འགྲོ་བར་བྱའོ། ། དེ་ནས་འདི་ཡི་སྙིང་པོ་བཤད། ། ཡིད་ཀྱིས་རི་མོ་བཏེགས་ནས་ནི། ། རྡོ་རྗེ་སྲད་བུའམ་གཞན་ཡང་རུང་། །
ཕྱིར་བྱུང་ནང་དུ་ཞུགས་ཀྱང་ནི། ། དམ་ཚིག་འགལ་བ་དེ་མི་འགྱུར། ། ཞེས་གསུངས་པ་ཡིན་ནོ། ། གཉིས་པ་དབང་གི་ཆོ་ག་ལས་ཐོབ་པའི་སྡོམ་པ་བཤད་པ་ལ། གཞན་ལུགས་མ་དག་པའི་ཕྱོགས་དགག རང་ལུགས་འཐད་པའི་ཕྱོགས་བཞག དེ་དག་ལས་འཕྲོས་པའི་རྩོད་པ་སྤང་བའོ། ། དང་པོ་ལ་གང་གིས་དབང་བསྐུར་བའི་རྡོ་རྗེ་སློབ་དཔོན་མཚན་ཉིད་དང་མི་ལྡན་པ་དགག གང་དུ་དབང་བསྐུར་བའི་དཀྱིལ་འཁོར་མ་དག་པ་དགག ཇི་ལྟར་དབང་བསྐུར་བའི་ཆོ་ག་མ་དག་པ་དགག
དབང་བསྐུར་བ་ལས་ཐོབ་པའི་སྡོམ་པ་ལ་ལོག་པར་རྟོག་པ་དགག་པའོ། ། དང་པོ་ནི། མཁས་པ་ཁ་ཅིག་ན་རེ། དཔེར་ན་དབང་གི་དང་པོར་ཚོགས་རྟེན་གྱི་སྤྱན་སྔར་རྒྱུན་བཤགས་སྔོན་དུ་བཏང་སྟེ་རིགས་ལྔའི་སྡོམ་གཟུང་ལན་གསུམ་དུ་ཁས་བླངས་པ་ལས་སྡོམ་པ་སྐྱེ་བར་འདོད་པ་བཞིན་དུ། རང་གིས་དབང་མ་ཐོབ་ཀྱང་ཚོགས་རྟེན་སྤྱན་དྲངས་ནས་རྒྱུན་བཤགས་སྔོན་དུ་བཏང་སྟེ་རིགས་ལྔའི་སྡོམ་གཟུང་ལན་གསུམ་དུ་ཁས་བླངས་པ་ལས་རྡོ་རྗེ་ཐེག་པའི་དམ་ཚིག་དང་སྡོམ་པ་བླ་ན་མེད་པ་ཐོབ་པ་ཡིན་པས་རྒྱུད་སྡེ་ཟབ་མོའི་དོན་ལ་འཆད་པ་དང་། ཉན་པ་དང་། དབང་བསྐུར་བ་ལ་སོགས་པ་བྱ་ཆོག་པའི་རྡོ་རྗེ་སློབ་དཔོན་དུ་གྱུར་པ་ཡིན་ནོ་ཞེས་གྲགས་སོ། ། དེ་མི་འཐད་དེ། དཔེ་དེ་དག་ནི་མ་གྲུབ་པ་དང་། དོན་དེ་དག་ནི་མི་འཐད་པའི་ཕྱིར།
དེ་ལ་དཔེ་དེ་དག་ཀྱང་མ་གྲུབ་པ་ཡིན་ཏེ། སྔར་རང་གིས་གཏན་ནས་དབང་མ་ཐོབ་པའི་དང་པོར་རང་ཉིད་ཚོགས་རྟེན་སྤྱན་དྲངས་ནས་རིགས་ལྔའི་སྡོམ་གཟུང་གི་ཆོ་གས་ཁས་བླངས་པ་ཙམ་ལས་རྡོ་རྗེ་ཐེག་པའི་སྡོམ་པ་སྐྱེ་བ་མི་སྲིད་པའི་ཕྱིར་ཏེ། སྔར་རང་གིས་དབང་མ་ཐོབ་པའི་སྔོན་དུ་སློབ་དཔོན་ལ་ལྟོས་པ་མེད་པར་རང་ཉིད་ཀྱིས་ཚོགས་རྟེན་སྤྱན་དྲངས་ནས་རྡོ་རྗེ་ཐེག་པའི་སྡོམ་པ་ལེན་པ་རང་བཟོ་ཁོ་ན་ཡིན་གྱི། དེ་ལྟ་བུ་རྒྱུད་གཞུང་གང་ལས་ཀྱང་མི་འབྱུང་བའི་ཕྱིར་རོ། ། ཅི་སྟེ་ཕྱིས་བདག་འཇུག་གི་དབང་ལེན་པའི་དང་པོར་ཚོགས་རྟེན་སྤྱན་དྲངས་ནས་སྡོམ་གཟུང་ཁས་ལེན་པ་ནི་སྔར་སློབ་དཔོན་དང་དབང་བསྐུར་ལས་ཐོབ་པ་རང་རྒྱུད་ལ་ཡོད་པའི་ཡན་ལག་ཉམས་པ་སོགས་གསོ་ཞིང་། ཁྱད་པར་དུ་འཕེལ་བའི་ཆེད་ཡིན་གྱི། སྔར་སློབ་དཔོན་སོགས་ལས་གཏན་མ་ཐོབ་པའི་རྡོ་རྗེ་ཐེག་པའི་སྡོམ་པ་ཚོགས་རྟེན་གྱི་སྤྱན་སྔར་བླངས་པ་ཙམ་ལས་སྐྱེ་བར་འདོད་པ་མིན་པའི་ཕྱིར། དོན་དེ་ཡང་མི་འཐད་པ་ཡིན་ཏེ། ལེགས་གྲུབ་ལས། རྒྱུད་ཤེས་མཁས་པས་གསང་སྔགས་དང་། །
ཕྱག་རྒྱ་ཆོ་ག་ཞིབ་མོ་དང་། ། རྒྱུད་དང་དཀྱིལ་འཁོར་བཤད་པ་དག ། དཀྱིལ་འཁོར་མ་ཞུགས་ལ་མི་སྦྱིན། ། ཞེས་དཀྱིལ་འཁོར་དུ་དབང་བསྐུར་བ་མ་ཐོབ་པ་ལ་རྒྱུད་སྡེ་ཟབ་མོའི་འཆད་ཉན་དང་། གཞན་ལ་དབང་བསྐུར་སོགས་བྱར་མི་རུང་བར་གསུངས་པའི་ཕྱིར་དང་། དགྲ་ནག་ལས། རྣམ་དག་སློབ་མ་འདི་རྣམས་ནི། ། བྱང་ཆུབ་སེམས་ནི་ཡོངས་འཛིན་ཅིང་། ། གསང་བའི་དཀྱིལ་འཁོར་འདིར་ཞུགས་ནས། ། དམ་ཚིག་དང་ནི་སྡོམ་པ་འཚལ། །
ཞེས་རྡོ་རྗེ་ཐེག་པའི་དམ་ཚིག་དང་སྡོམ་པ་ཁྱད་པར་ཅན་སྐྱེ་བ་དབང་བསྐུར་བའི་ཆོ་ག་ལ་ལྟོས་པར་གསུངས་པའི་ཕྱིར་དང་། སངས་རྒྱས་ཐོད་པ་ལས། བླུན་པོ་གང་ཞིག་དབང་མེད་པར། ། བདག་ནི་དབང་བསྐུར་ཞེས་སྨྲ་བ། ། ཇི་སྲིད་སངས་རྒྱས་བཞུགས་ཀྱི་བར། ། སློབ་མར་བཅས་པ་དམྱལ་བར་འཚེད། ། ཅེས་རང་གིས་དབང་མ་ཐོབ་པར་གཞན་ལ་དབང་བསྐུར་བའི་རྣམ་སྨིན་དཔོན་སློབ་གཉིས་ཀ་དམྱལ་བ་ལས་མི་འདའ་བར་གསུངས་པའི་ཕྱིར་དང་། ཕྱག་རྒྱ་ཆེན་པོ་ཐིག་ལེའི་རྒྱུད་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་བཞིན། །
གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་རབ་ཏུ་འབད་པ་ཡིས། ། བླ་མ་ལ་ནི་དབང་ནོད་ཞུ། ། ཞེས་རང་གིས་དབང་མ་ཐོབ་པར་རྒྱུད་དོན་ཟབ་མོ་གཞན་ལ་འཆད་པ་དང་དབང་བསྐུར་བ་སོགས་བྱེད་པ་བཀག་ཅིང་། གལ་ཏེ་དེ་ལྟར་བྱས་ནས་གནས་སྐབས་སུ་ཐུན་མོང་གི་དངོས་གྲུབ་ཅུང་ཟད་ཐོབ་པ་སྲིད་ཀྱང་། མཐར་དཔོན་སློབ་གཉིས་ཀ་དམྱལ་བར་ལྟུང་བར་གསུངས་པའི་ཕྱིར། མདོར་ན་གནས་སྐབས་བསྒྲུབ་པར་དཀའ་བའི་སློབ་དཔོན་གྱིས་སློབ་མ་ལ་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ལ་སོགས་པའི་ཆོ་ག་བྱས་པ་དོན་མེད་པར་འགྱུར་ཏེ།
རང་གིས་དབང་མ་ཐོབ་ཀྱང་གཞན་ལ་དབང་བསྐུར་བ་དང་རྒྱུད་སྡེ་ཟབ་མོ་འཆད་པ་དང་། ཉན་པ་དང་བསྒོམ་པ་ལ་སོགས་པ་རྡོ་རྗེ་ཐེག་པའི་ལམ་ཉམས་སུ་ལེན་པའི་དམ་ཚིག་དང་སྡོམ་པ་ཐོབ་པར་བྱེད་པའི་ཐབས་རྟོགས་པར་སླ་བ་གཞན་ཡོད་པའི་ཕྱིར་རོ། ། ཡང་དེ་དག་ནི་ཉེས་པ་དེ་དག་སྤོང་བ་དང་། འཐད་པ་གཞན་བརྗོད་པའི་ཕྱིར་གྲུབ་པའི་མཐའ་གཉིས་པ་འདི་ལྟར་དུ་སྨྲ་བར་བྱེད་དེ། གལ་ཏེ་མིའི་བླ་མ་ལ་དབང་མ་ཐོབ་ཀྱང་། ཡེ་ཤེས་ཀྱི་དཀྱིལ་འཁོར་མདུན་དུ་སྤྱན་དྲངས་ཏེ། བདག་ཉིད་འཇུག་པའི་ཆོ་ག་བྱས་ནས་ཡེ་ཤེས་ཀྱི་དཀྱིལ་འཁོར་ལ་དབང་བླང་པའི་ཕྱིར། རང་གིས་དབང་མ་ཐོབ་པའི་སྐྱོན་དེ་དག་ཡོད་པ་མ་ཡིན་ནོ་ཞེས་གྲག་གོ ། དེ་དག་ཀྱང་མི་འཐད་དེ། དེ་ལྟ་བུའི་དབང་དོན་གཉེར་གྱི་སྐྱེས་བུ་དེས་བདག་འཇུག་གི་སྔོན་དུ་ཡེ་ཤེས་ཀྱི་དཀྱིལ་འཁོར་དུ་ཞུགས་ནས་དཀྱིལ་འཁོར་ལ་སྒྲུབ་མཆོད་བྱས་པར་འགྱུར་ཏེ།
ཡེ་ཤེས་ཀྱི་དཀྱིལ་འཁོར་དུ་བདག་ཉིད་འཇུག་པའི་ཆོ་ག་བྱས་ནས་དབང་བླངས་པའི་ཕྱིར། འདོད་ན། དེ་དག་གིས་དམྱལ་བར་འགྲོ་བའི་ལས་བསྒྲུབས་ཤིང་། སྒྲུབ་མཆོད་ཀྱི་ངལ་བ་བྱས་པ་དོན་མེད་དུ་འགྱུར་ཏེ། རང་གིས་དབང་མ་ཐོབ་པར་རང་དགར་རྡོ་རྗེ་ཐེག་པའི་དཀྱིལ་འཁོར་དུ་ཞུགས་ནས་དཀྱིལ་འཁོར་སྒྲུབ་མཆོད་དང་བདག་འཇུག་གི་དབང་བླངས་ཏེ་གསང་སྔགས་ཟབ་མོ་རང་བཟོར་སྤྱད་པའི་ཕྱིར། དེ་སྐད་དུ་ཡང་རྩེ་མོ་ལས། གསང་སྔགས་རང་གིས་ལེན་པ་ནི། ། འགྲོ་བ་དམྱལ་བ་འབའ་ཞིག་རྒྱུ། ། བསྒྲུབས་ཀྱང་འགྲུབ་པར་མི་འགྱུར་ཏེ། ། ལུས་ཉོན་མོངས་པ་ཁོ་ནར་ཟད། །
ཅེས་གསུངས་སོ། ། ཡང་དེ་དག་ནི་སྔར་བཤད་པའི་ཉན་ཐོས་པ་ལས་གྲོལ་བར་བྱ་བ་དང་། མཐར་ཐུག་པའི་རང་གི་གྲུབ་པའི་མཐའ་བརྗོད་པར་འདོད་པས། གྲུབ་པའི་མཐའ་གསུམ་པ་འདི་ལྟར་དུ་བཞེད་དེ། རྡོ་རྗེ་ཐེག་པའི་དཀྱིལ་འཁོར་བླ་ན་མེད་པ་གཅིག་གི་དབང་ཐོབ་པས་དཀྱིལ་འཁོར་ཀུན་གྱི་དབང་ཐོབ་པ་ཡིན་ཏེ། བདེ་མཆོག་རྩ་རྒྱུད་ལས། རྒྱུད་འདི་རུ་ནི་དབང་བསྐུར་བས། ། རྒྱུད་ཀུན་ཏུ་ནི་དབང་བསྐུར་འགྱུར། ། ཞེས་འཁོར་ལོ་བདེ་མཆོག་གི་དཀྱིལ་འཁོར་དུ་དབང་ཐོབ་པས་དཀྱིལ་འཁོར་ཐམས་ཅད་དུ་དབང་ཐོབ་པར་གསུངས་པ་ཡིན་ལ། དེ་བཞིན་དུ་ཀྱཻ་རྡོ་རྗེ་ལ་སོགས་པ་བླ་མེད་ཀྱི་དཀྱིལ་འཁོར་གཞན་གྱི་དབང་ཐོབ་ནས་ཀྱང་མཚུངས་པའི་ཕྱིར་དང་།
དཔལ་དུས་ཀྱི་འཁོར་ལོའི་རྒྱུད་དུ་ཡང་། དུས་ཀྱི་འཁོར་ལོའི་དབང་ཐོབ་ནས་རྣལ་འབྱོར་ཕའི་རྒྱུད་དང་། མའི་རྒྱུད་ཐམས་ཅད་དུ་དབང་བསྐུར་བར་འགྱུར་རོ། ། འཇིག་རྟེན་པ་དང་ཕྱི་རོལ་པའི་རྒྱུད་ཀུན་ལ་ཡང་དབང་བསྐུར་བར་འགྱུར་རོ་ཞེས་དཔལ་དུས་ཀྱི་འཁོར་ལོའི་དབང་ཐོབ་པས་དཀྱིལ་འཁོར་ཐམས་ཅད་ཀྱི་དབང་ཐོབ་པར་གསུངས་པའི་ཕྱིར་ཞེས་གྲག་གོ ། དེ་དག་ནི་མི་འཐད་དེ། སྒྲུབ་བྱེད་དེ་དག་འཁྲུལ་པའི་ཕྱིར་དང་། གནོད་བྱེད་ཀྱང་དུ་མ་ཡོད་པའི་ཕྱིར། དེ་ལ་སྒྲུབ་བྱེད་དེ་དག་འཁྲུལ་པ་ཡིན་ཏེ། བདེ་མཆོག་ཏུ། རྒྱུད་འདི་རུ་ནི་དབང་བསྐུར་བས། །
རྒྱུད་ཀུན་དུ་ནི་བདག་པོར་འགྱུར། ། ཞེས་པ་ཙམ་འབྱུང་མོད་ཀྱང་། དེའི་དོན་སློབ་དཔོན་ལ་པའི་འགྲེལ་པར། འཁོར་ལོ་བདེ་མཆོག་གི་དབང་བསྐུར་བ་ཐོབ་ནས་རྒྱུད་སྡེ་གཞན་ཕལ་ཆེ་བ་རྣམས་ལ་ཡང་བལྟ་བ་དང་སྒྲོག་པ་ལ་སོགས་པའི་འཆད་པ་དང་། ཉན་པའི་སྒྲུབ་པ་པོར་འགྱུར་བར་བཤད་ཀྱི་རྒྱུད་སྡེ་གཞན་གྱི་དབང་ཐོབ་པར་མ་བཤད་ལ། དེ་བཞིན་དུ་དཔལ་དུས་ཀྱི་འཁོར་ལོའི་རྒྱུད་དོན་ཡང་མཚུངས་པ་ཡིན་ཏེ། དབང་མ་ཐོབ་ན་རྒྱུད་སྡེ་ཟབ་མོའི་གླེགས་བམ་བལྟ་བ་དང་། སྒྲོག་པ་ལ་མི་དབང་བར་མ་ཟད་ཕྱི་རོལ་པ་ཚངས་པ་ལ་སོགས་པ་འཇིག་རྟེན་པའི་རྒྱུད་རྣམས་ལ་ཡང་བལྟ་བ་དང་སྒྲོགས་པ་སོགས་བྱས་ན་བར་ཆད་འབྱུང་བ་ཡིན་ལ། དཔལ་དུས་ཀྱི་འཁོར་ལོ་ལ་སོགས་པ་རྣལ་འབྱོར་བླ་ན་མེད་པའི་དབང་ཐོབ་ནས་ཕྱི་ནང་གི་རྒྱུད་སྡེ་ཕལ་ཆེར་བལྟ་བ་ལ་སོགས་པ་ལ་དབང་བར་བཤད་པ་ཡིན་པས་སོ། ། གཉིས་པ་གནོད་བྱེད་ཀྱང་ཡོད་པ་ཡིན་ཏེ།
དེ་ལྟར་ན་དཔལ་དུས་ཀྱི་འཁོར་ལོའི་དབང་ཐོབ་ན་ཕྱི་རོལ་པ་ཚངས་པ་དང་དབང་ཕྱུག་ལ་སོགས་པ་འཇིག་རྟེན་པ་རྣམས་ཀྱི་དབང་ཡང་ཐོབ་པར་འགྱུར་ཏེ། འཇིག་རྟེན་པ་དང་ཕྱི་རོལ་པའི་རྒྱུད་ཀུན་ལའང་དབང་བསྐུར་བར་འགྱུར་རོ་ཞེས་འབྱུང་བ་རྒྱུ་མཚན་མཚུངས་པ་ཡིན་པའི་ཕྱིར། འདོད་ན་ཕྱི་ནང་གཉིས་ཀའི་དབང་འཇུག་སྒོ་གཅིག་ཡིན་པ་དང་། ཐོབ་དུས་མཚུངས་པ་ལ་སོགས་པ་ཁས་ལེན་དགོས་པས་མཁས་པའི་བཞད་གད་ཀྱི་གནས་སུ་འགྱུར་བ་ཡིན་ནོ། ། ཁྱད་པར་དུ་མི་གཡོ་བ་བླ་མེད་ཀྱི་རྒྱུད་ལས། དཀྱིལ་འཁོར་གཞན་དུ་ཞུགས་པ་ལའང་། ། འདི་ཡི་གསང་བ་བསྒྲག་མི་བྱ། ། ཞེས་ཀྱཻ་རྡོར་སོགས་དཀྱིལ་འཁོར་གཞན་གྱི་དབང་ཐོབ་ཀྱང་དེས་མི་གཡོ་བ་བླ་མེད་ཀྱི་དབང་ཐོབ་པས་ཀྱང་མ་ཁྱབ་པར་བསྟན་པའི་ཕྱིར་རོ། ། འོ་ན་ཁྱེད་རང་བདེ་མཆོག་འཁོར་ལོའི་དབང་ཐོབ་ན་གླེགས་བམ་སྒྲོག་པ་སོགས་ལ་དབང་བར་ཁས་བླངས་པ་ལའང་མི་གཡོ་བ་བླ་མེད་ཀྱི་རྒྱུད་བསྒྲག་མི་རུང་པའི་ཉེས་པ་དེ་མཚུངས་པ་མིན་ནམ་ཞེ་ན། དེ་ནི་མཚུངས་པ་མ་ཡིན་ཏེ།
ངེད་ལྟར་ན་རྒྱུད་གཉིས་ཀྱི་དོན་སྤྱིར་བཏང་དང་དམིགས་བསལ་ཡིན་ལ། ཁྱེད་ལ་དེ་ལྟ་བུའི་རྣམ་གཞག་ཁས་ལེན་པའི་སྐབས་ཀྱང་ཡོད་པ་མ་ཡིན་ཏེ། འཁོར་ལོ་བདེ་མཆོག་ལྟ་བུ་བླ་མེད་ཀྱི་དཀྱིལ་འཁོར་གཅིག་གི་དབང་ཐོབ་ན་མི་གཡོ་བ་བླ་མེད་སོགས་དཀྱིལ་འཁོར་མཐའ་དག་གི་དབང་ཐོབ་པ་དང་ཁྱད་པར་མེད་པར་ཁས་བླངས་པ་ཡིན་པའི་ཕྱིར་རོ། ། དེས་ན་རང་གི་དབང་མ་ཐོབ་པར་གཞན་ལ་དབང་བསྐུར་བ་ལ་སོགས་པ་ནི་རྡོ་རྗེ་སློབ་དཔོན་དུ་རིགས་པ་མ་ཡིན་ནོ། ། གཉིས་པ་ནི་བོད་ཀྱི་བླ་མ་ཁ་ཅིག སློབ་མ་ལ་དང་པོ་སྨིན་བྱེད་ཀྱི་དབང་སྐུར་བའི་དུས་སུ་མཎྜལ་ལ་སོགས་པའི་སྟེང་དུ་ལྷ་གྲངས་ཀྱི་ནས་ཚོམ་བཀོད་ནས་དངོས་གཞིའི་དབང་ཡང་བསྐུར་བ་དང་། གཞན་དག་རས་གཞི་ལ་ལྷ་མེད་པའི་རྡུལ་ཚོན་གྱི་དཀྱིལ་འཁོར་ལྟ་བུ་ལྷའི་མཚན་མ་དང་བཅས་པ་བྲི་སྟེ་དེ་དག་ཏུ་དངོས་གཞིའི་དབང་སྐུར་བར་བྱེད་པ་གྲག་ལ། དེ་ལས་ཅུང་ཟད་ཞིབ་པ་དག དང་པོ་སློབ་མ་སྨིན་བྱེད་ཀྱི་དབང་ཡང་རས་བྲིས་ལ་བརྟེན་ཏེ། ཀྱཻ་རྡོ་རྗེ་ལ་སོགས་པའི་དཀྱིལ་འཁོར་རྣམས་ཀྱི་དབང་སྐུར་བར་བྱེད་དེ།
དེ་དག་ཐམས་ཅད་ཀྱང་འཐད་པ་མ་ཡིན་ཏེ། ཀྱཻ་རྡོ་རྗེ་ལ་སོགས་པའི་དཀྱིལ་འཁོར་ཕལ་ཆེ་བའི་དང་པོ་སློབ་མ་སྨིན་བྱེད་ཀྱི་རྒྱུ་དུས་ཀྱི་དབང་བསྐུར་བ་རྡུལ་ཚོན་གྱི་དཀྱིལ་འཁོར་ལ་ངེས་པར་ལྟོས་དགོས་པའི་ཕྱིར་ཏེ། དེ་སྐད་དུ་ཡང་ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་སོགས་བདུན་པོ་འདི། ། དཀྱིལ་འཁོར་བྲིས་ཏེ་སྦྱིན་པར་བྱ། ། ཞེས་འབྱུང་ལ། དེའི་འགྲེལ་པར། ཆུ་ཡི་དབང་བསྐུར་བ་ལ་སོགས་པ་བདུན་པོ་འདི་དག་ནི་དང་པོར་རྡུལ་ཚོན་གྱི་དཀྱིལ་འཁོར་བྲིས་ལ་སྦྱིན་པར་བྱའི། རས་བྲིས་ལ་སོགས་པར་ནི་མ་ཡིན་ནོ་ཞེས་བཤད་དོ། ། གསུམ་པ་ནི།
ཕྱི་རབས་ཀྱི་བོད་འགའ་ཞིག རྡོ་རྗེ་ཕྲེང་བ་ནས་བསམ་གཏན་སྒྲུབ་མཆོད་ཅེས་བྱ་བའི་ཐ་སྙད་གསུངས་པ་ལ་བརྟེན་ནས་དང་པོའི་སྔོན་འགྲོ་དང་། མཇུག་གི་གཏོར་ཆོག་སྤངས། མཚོན་བྱེད་རས་བྲིས་ལ་སོགས་པའི་དཀྱིལ་འཁོར་དང་བཅས་པའང་མེད་པར་དངོས་གཞིའི་ཆོ་ག་ཙམ་ཞིག་ངག་འདོན་དུ་གྱེར་གྱི་ཚུལ་དུ་བརྗོད་པ་ནི་བསམ་གཏན་གྱི་བསྒྲུབ་མཆོད་ཡིན་ནོ་ཞེས་ཆོ་ག་གཞན་ལས་ཁྱད་པར་དུ་འཕགས་པའི་མཆོག་ཏུ་འདོད་པ་སྣང་ངོ་། ། དེ་ནི་མི་འཐད་དེ། བསམ་གཏན་སྒྲུབ་མཆོད་ཅེས་བྱ་བ་འདི་ལ་རྡོ་རྗེ་ཕྲེང་བ་མ་གཏོགས་བོད་ན་ཤེས་བྱེད་ཀྱི་ཁུངས་མེད་ལ། ཕྲེང་བ་ལས། འདི་ནི་དང་པོ་སྟ་གོན་ནས་བཟུང་སྟེ་མཇུག་དཀྱིལ་འཁོར་བསྡུ་བའི་བར་ཐམས་ཅད་ཡིད་འབའ་ཞིག་གིས་བྱ་བའོ་ཞེས་གསུངས་པས་ན་དངོས་གཞིའི་ཆོ་ག་ཡང་ཡིད་ཀྱིས་བསམ་བྱ་འབའ་ཞིག་ཡིན་པ་ལས་ངག་འདོན་བྱེད་པ་རྣམས་ལྷག་པའི་ཕྱིར་དང་། སྔོན་འགྲོ་སྟ་གོན་དང་མཇུག་གི་གཏོར་ཆོག་ཆད་པའི་ཕྱིར་དང་། བསམ་གཏན་སྒྲུབ་མཆོད་ཅེས་བྱ་བ་ནི་ཡེ་ཤེས་ལ་ཡང་དག་པར་དབང་འབྱོར་པ་འཕགས་པ་ཆེན་པོ་རྣམས་ཀྱི་སྤྱོད་ཡུལ་འབའ་ཞིག་ཡིན་པ་དེ།
དིང་སང་གི་ལས་དང་པོ་པའི་ཆོ་ག་དག་ཏུ་ནོར་བའི་ཕྱིར་རོ། ། བཞི་པ་ཕྱིས་བྱུང་གི་བོད་ཁ་ཅིག་ན་རེ། རྡོ་རྗེ་ཐེག་པའི་ཐུན་མོང་མ་ཡིན་པའི་རྩ་བའི་དམ་ཚིག་དང་སྡོམ་པའི་ངོ་བོ་ནི། རིགས་ལྔ་སོ་སོའི་དམ་ཚིག་བཅུ་བཞི་པོ་འདི་ཁོ་ནར་གྲངས་ངེས་པ་ཡིན་གྱི། འདི་ལས་གཞན་ཡོད་པ་མ་ཡིན་ནོ། ། ཞེས་བྱ་བ་དང་། སྡོམ་པ་ལེན་པའི་ཆོ་ག་ནི། ཀླུ་བྱང་གི་དཀྱིལ་ཆོག་ལས། སློབ་མ་དང་ནི་བླ་མ་ཡིས། ། དང་པོར་ལན་གསུམ་བརྗོད་ནས་ནི། །
ཞེས་སྡོམ་པ་གཟུང་བའི་ཆོ་ག་དཔོན་སློབ་གཉིས་ཀས་ལན་གསུམ་བརྗོད་དགོས་པར་གསུངས་པ་ལྟར་དཀྱིལ་ཆོག་རྡོ་རྗེ་ཕྲེང་བར་ཡང་ལན་གསུམ་བྱེད་པར་གསུངས་པས་བྱ་དགོས་ལ། ཁྱད་པར་དུ་སྡོམ་པ་ཐོག་མར་ལེན་པ་དང་། ཉམས་པ་གསོ་བ་ཡིན་ན་ངེས་པར་ཚང་བ་ལན་གསུམ་བྱ་དགོས་ཏེ། མ་ཚང་ན་ཆོ་ག་མ་ཚང་བས་མི་སྐྱེ་བ་གཞན་དང་འདྲ་བར་སེམས་སོ་ཞེས་དང་། སྡོམ་པ་འདི་ལེན་པའི་སྐབས་ནི། ཆོ་ག་ཉི་ཤུ་པ་གཉིས་དང་། དཀྱིལ་ཆོག་ཟུང་འཇུག་གསལ་བ་དང་། རྡོ་རྗེ་ཕྲེང་བ་སོགས་མང་པོར་སྟ་གོན་གྱི་སྐབས་སུ་ལེན་པ་མཛད་ལ་རྡོ་རྗེ་རྩེ་མོའི་རྗེས་སུ་འབྲངས་ནས། སློབ་དཔོན་ཀུན་སྙིང་ལ་སོགས་པས་འོག་ཏུ་ལེན་པ་མཛད། མར་མེ་མཛད་བཟང་པོས།
རྨི་ལམ་བཟང་ངན་དྲིས་ནས་ནི། ། མི་དགེ་ཐབས་སྦྱོར་དག་གིས་གཞོམ། ། སློབ་མ་ལེགས་བསྲུང་སྣོད་གྱུར་པ། ། དེ་ནས་སྡོམ་པ་འཛིན་དུ་གཞུག ། ཅེས་སློབ་མ་ལ་རྨི་ལམ་བརྟག་པའི་འོག དངོས་གཞི་མ་ཟུག་པའི་བར་དུ་ལེན་པར་མཛད་དེ་འདིའི་རྗེས་སུ་འབྲང་བ་ཡང་མང་ངོ་། ། དེ་ལྟར་ན་དེ་དག་གང་གི་རྗེས་སུ་ཞུགས་ནས་བླངས་ཀྱང་སྐྱེ་བ་གསལ་ལོ་ཞེས་དང་། སྡོམ་པ་སྐྱེས་པ་ནི་འབོག་པའི་ཆོ་ག་ལན་གསུམ་བྱས་པའི་མཐར་སྐྱེས་པ་ཡིན་གྱི་དབང་རྫོགས་པ་ལ་མི་ལྟོས་ལ། དེ་དག་ཀྱང་དཀྱིལ་འཁོར་གྱི་ཆོ་ག་དང་འབྲེལ་བའི་དབང་དུ་བྱས་ཀྱི། གཞན་ནི་མངོན་རྟོགས་སྒོམ་པའི་དུས་སུའང་ལེན་པར་མ་ངེས་སོ་ཞེས་འཆད་པར་བྱེད་དོ། །
དེ་ལ་སྔགས་ཀྱི་ཐུན་མོང་མ་ཡིན་པའི་དམ་ཚིག་དང་སྡོམ་པའི་ངོ་བོ་རིགས་ལྔ་སོ་སོའི་དམ་ཚིག་བཅུ་བཞི་པོ་ཁོ་ནར་གྲངས་ངེས་ཀྱི། དེ་ལས་གཞན་ཡོད་པ་མ་ཡིན་ནོ་ཞེས་བྱ་བ་ཡང་མི་འཐད་དེ། དེ་ལྟར་ན་སྟ་གོན་ལ་སོགས་པའི་སྐབས་སུ་རིགས་ལྔ་སོ་སོའི་སྡོམ་པ་ཐོབ་ཟིན་ནས། དབང་གི་དངོས་གཞི་ལ་མ་ཞུགས་པའི་བར་གྱི་བྱང་ཆུབ་སེམས་དཔའ་དེ་དག་ནི། རྡོ་རྗེ་སློབ་དཔོན་ལ་མི་སྨོད་པ་ལ་སོགས་པའི་རྩ་བའི་དམ་ཚིག་བཅུ་བཞི་པོ་གང་རུང་ཉམས་ན་རྩ་ལྟུང་འབྱུང་བའི་ཡུལ་ཡིན་པར་འགྱུར་ཏེ། སྔགས་ཀྱི་ཐུན་མོང་མ་ཡིན་པའི་རྩ་བའི་དམ་ཚིག་དང་སྡོམ་པ་ཡོངས་སུ་རྫོགས་པར་ཐོབ་པ་མ་ཉམས་པའི་བྱང་སེམས་ཡིན་པའི་ཕྱིར་རོ། ཁྱབ་པ་ཡོད་དེ། གཞན་དུ་ན་སྔགས་ཀྱི་ཐུན་མོང་མ་ཡིན་པའི་དམ་ཚིག་དང་སྡོམ་པ་ཡོངས་སུ་རྫོགས་པར་ཐོབ་ནས་ལྡན་ཀྱང་དེ་དག་ཉམས་ན་རྩ་ལྟུང་མི་འབྱུང་ངོ་ཞེས་པ་ཁས་ལེན་པ་ནི་མཁས་པའི་བཞད་གད་ཀྱི་གནས་ཡིན་པའི་ཕྱིར་རོ། ། འདོད་ནུས་པ་ཡང་མ་ཡིན་ཏེ། དབང་མ་ཐོབ་པ་ལ་རྡོ་རྗེ་སློབ་དཔོན་མེད་པའི་ཕྱིར་དང་།
དེ་བཞིན་དུ་དབང་མ་ཐོབ་པ་ལ་རྡོ་རྗེ་སྤུན་ཡང་མེད་པའི་ཕྱིར་དང་། དབང་མ་ཐོབ་པ་ལ་རང་གི་ཕུང་པོ་ལ་སྨད་པས་རྡོ་རྗེ་ཐེག་པའི་རྩ་ལྟུང་འབྱུང་བའི་རྒྱུ་མཚན་ཡང་མེད་པའི་ཕྱིར། གཞན་ཡང་། གང་ཞིག་བསྐྱེད་པ་ཙམ་གྱིས་ནི། ། སངས་རྒྱས་ཉིད་དུ་དོགས་མེད་པའི། ། རྡོ་རྗེ་འདི་ནི་ཁྱོད་ཀྱིས་ཟུངས། ། བྱང་ཆུབ་སེམས་ནི་གཏོང་མི་བྱ། ། ཞེས་སོགས་དཔལ་མཆོག་ནས་འབྱུང་བའི་སྔགས་ཀྱི་ཐུན་མོང་མ་ཡིན་པའི་དམ་ཚིག་དང་སྡོམ་པ་རྣམས་ཀྱང་དབང་གི་སྔོན་དུ་ཐོབ་པའི་རིགས་ལྔའི་སྡོམ་པ་ཡིན་པར་འགྱུར་ལ། དེ་ནི་མི་འཐད་དེ། སྔར་བཤད་པའི་བསྐྱེད་པའི་དམ་ཚིག་རྡོ་རྗེ་དང་དྲིལ་བུ་འཛིན་པ་རྣམས་དང་།
འདིར་བསྟན་གྱི་དམ་ཚིག་དང་རྡོ་རྗེ་དྲིལ་བུ་འཛིན་པ་ལ་སོགས་པ་ཐོབ་བྱེད་ཀྱི་ཆོ་ག་མི་འདྲ་བའི་ཕྱིར་དང་། ཐོབ་དུས་མི་མཚུངས་པའི་ཕྱིར་དང་། འཐོབ་བྱ་སྡོམ་པའི་ངོ་བོ་ལ་ཡང་དམན་མཆོག་གི་ཁྱད་པར་ཡོད་པའི་ཕྱིར་རོ། ། རྟགས་དང་པོ་གྲུབ་སྟེ། རིགས་ལྔ་སོ་སོའི་དམ་ཚིག་དེ་དག་ནི་ཁས་བླངས་པ་ཙམ་གྱི་ཆོ་ག་ལས་ཐོབ་པ་ཡིན་ལ། དཔལ་མཆོག་གི་དམ་ཚིག་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་སོགས་པ་འདི་དག་ནི་དབང་གི་ཆོ་ག་ལས་ཐོབ་པ་ཡིན་པའི་ཕྱིར། རྟགས་གཉིས་པའང་གྲུབ་སྟེ། སྔར་བཤད་པའི་རིགས་ལྔ་སོ་སོའི་དམ་ཚིག་དེ་དག་ནི་དབང་གི་དངོས་གཞི་ལ་མ་ཞུགས་པའི་གོང་དུ་ཐོབ་པ་ཡིན་ལ། འདི་དག་ནི་དབང་གི་དངོས་གཞིའི་མཐར་ཐོབ་པ་ཡིན་པའི་ཕྱིར་ཏེ། འདི་དག་ནི་དབང་ལས་ཐོབ་པའི་དམ་ཚིག་དང་སྡོམ་པ་སློབ་དཔོན་གྱིས་བསྒྲགས་ཏེ་ངོ་སྤྲད་པ་ཡིན་པའི་ཕྱིར་རོ། །
གཉིས་པ་ཐོབ་བྱེད་ཀྱི་ཆོ་ག་ལ་ཡང་རྡོ་རྗེ་ཐེག་པའི་དམ་ཚིག་དང་སྡོམ་པ་བླ་ན་མེད་པ་ཐམས་ཅད་བརྗོད་པ་ལན་གསུམ་དུ་བསྒྲགས་ཏེ་ཁས་བླང་པའི་ཆོ་ག་ཙམ་ལས་ཐོབ་པར་འདོད་པའང་མི་འཐད་དེ། རྡོ་རྗེ་སློབ་དཔོན་ལ་མི་སྨོད་པ་ལ་སོགས་པའི་དམ་ཚིག་བླ་ན་མེད་པ་རྣམས་ནི་དབང་གི་ཆོ་ག་ལ་ལྟོས་དགོས་པའི་ཕྱིར་དང་། རྒྱུ་དབང་བསྐུར་གྱི་ཆོ་ག་སྔོན་དུ་མ་སོང་བ་ལ་རྡོ་རྗེ་སློབ་དཔོན་ལ་མི་སྨོད་པ་ལ་སོགས་པའི་དམ་ཚིག་དང་སྡོམ་པ་བླ་ན་མེད་པ་ཐོབ་པའི་སློབ་མ་སུ་ཡང་མེད་པའི་ཕྱིར་རོ། ། སྡོམ་པ་ལེན་པ་དང་། སྐྱེས་པའི་དུས་སྐབས་གཉིས་ཀྱང་ངེས་པར་དབང་ལ་མི་ལྟོས་པར་དབང་གི་སྔོན་དུ་གྲུབ་པ་མི་འཐད་དེ། དགྲ་ནག་གི་རྒྱུད་ལས། རྣམ་དག་སློབ་མ་འདི་རྣམས་ནི། ། བྱང་ཆུབ་སེམས་ནི་ཡོངས་འཛིན་ཅིང་། ། གསང་བའི་དཀྱིལ་འཁོར་འདིར་ཞུགས་ནས། ། དམ་ཚིག་དང་ནི་སྡོམ་པ་འཚལ། །
ཞེས་དམ་ཚིག་དང་སྡོམ་པ་ཁྱད་པར་ཅན་ཐོབ་པ་དབང་ལ་ལྟོས་པར་བསྟན་པའི་ཕྱིར་དང་། སློབ་མས། མི་ལྡོག་འཁོར་ལོས་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང་། ། འཁོར་ལོ་ལྷ་ཡི་དེ་ཉིད་དང་། ། སློབ་དཔོན་འཕྲིན་ལས་ཡོངས་སུ་གསུངས། ། སངས་རྒྱས་རྣམས་ཀྱི་དམ་ཚིག་དང་། ། སྡོམ་པའང་བླ་ན་མེད་པ་སྩོལ། ། ཅེས་གསོལ་བ་བཏབ་པ་བཞིན་དུ། རྡོ་རྗེ་སློབ་དཔོན་གྱིས་དབང་གི་ཆོ་གའི་སྒོ་ནས་དམ་ཚིག་དང་སྡོམ་པ་བླ་ན་མེད་པ་གནང་བའི་ཕྱིར།
མདོར་ན་སློབ་མ་ལ་དབང་བསྐུར་བའི་ཆོ་ག་ཡིན་ན། སློབ་མ་ལ་སྔགས་ཀྱི་དམ་ཚིག་དང་སྡོམ་པ་སྟེར་བའི་ཆོ་ག་ཡིན་དགོས་པའི་ཕྱིར་རོ། ། གཞན་ཡང་ཁྱེད་ཀྱི་བྱ་སྤྱོད་ཀྱི་རྒྱུད་རྣམས་ཀྱི་ཐེག་པ་མཆོག་གི་སྡོམ་འཛིན་གྱི་ཆོ་ག་རྣམས་ནི་འཇུག་སྡོམ་འཛིན་པ་ཁོ་ནར་སྣང་བས་རིགས་ལྔའི་སྡོམ་པ་མ་ཡིན་གྱིས། བྱང་སེམས་ཀྱི་སྡོམ་པ་ལ་གདོན་མི་ཟ་བར་གོ་བར་བྱ་བ་ཡིན་ཏེ། འཇམ་དཔལ་རྩ་རྒྱུད་ལས། ཆོས་གསུམ་དང་ལྡན་ན་གདམ་ངག་གསང་སྔགས་ཀྱི་སྤྱོད་པ་ཡོངས་སུ་རྫོགས་པར་འགྱུར་ཏེ། གསུམ་པོ་གང་ཞེ་ན། སེམས་ཅན་ཐམས་ཅད་ཡོངས་སུ་མི་གཏོང་བ་ཉིད་དང་། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བསྲུང་བ་དང་། རང་གི་སྔགས་ཡོངས་སུ་མི་གཏོང་བ་ཉིད་དོ་ཞེས་གསུངས་པས་སོ། །
གཞན་ཡང་བྱ་སྤྱོད་ཀྱི་དབང་བསྐུར་བ་ལ་ཐུན་མོང་མ་ཡིན་པའི་དམ་ཚིག་མང་པོ་གནང་ན་ཡང་བཅས་པ་དང་འགལ་ན་རྩ་ལྟུང་བསྐྱེད་པའི་ཐེག་ཆེན་གྱི་སྡོམ་པ་ནི་བྱང་སེམས་ཀྱི་སྡོམ་པ་ཡིན་གྱིས། དེ་ལྟར་མ་ཡིན་པའི་རིགས་ལྔའི་སྡོམ་གཟུང་གི་སྡོམ་པ་འཛིན་པར་འདོད་ན་ནི། དབང་ཡང་རྡོ་རྗེ་སློབ་དཔོན་གྱི་དབང་མན་ཆད་བསྐུར་དགོས་ལ་རྩ་ལྟུང་ཡང་བཅུ་བཞི་ཡོད་དགོས་ཏེ། སྡོམ་པ་དེ་བསྒྲགས་པའི་སྐབས་སུ་རྩ་ལྟུང་བཅུ་བཞི་བསྒྲགས་པའི་ཕྱིར་རོ། ། ཞེས་ཟེར་རོ། ། དེ་ལ་བྱ་སྤྱོད་ཀྱི་སྔགས་སྡོམ་འཛིན་པའི་ཆོ་ག་བྱང་སེམས་ཀྱི་འཇུག་སྡོམ་འཛིན་པ་ཁོ་ན་ཡིན་གྱི། རིགས་ལྔའི་སྡོམ་པ་མིན་ནོ་ཞེས་བྱ་བ་དེ་མི་འཐད་པར་ཐལ། ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཀྱི་སྨོན་འཇུག་གི་སེམས་བསྐྱེད་ཀྱི་སྡོམ་པ་འདི་དུས་གསུམ་སངས་རྒྱས་ཐམས་ཅད་ཀྱི་སྡོམ་པར་གསུངས་པའི་ཕྱིར་དང་། དེའི་འགྲེལ་པར་སློབ་དཔོན་ཀུན་དགའ་སྙིང་པོས།
དེ་བཞིན་གཤེགས་པ་རྣམས་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། ཞེས་བྱ་བ་ལ་སོགས་པ་ཕས་ཕམ་པ་བཅུ་བཞི་ལས་ལྡོག་པའི་མཚན་ཉིད་ཅན་ནོ་ཞེས་པས། དེ་དག་དེ་བཞིན་གཤེགས་པ་རིགས་ལྔའི་ཚུལ་ཁྲིམས་སུ་གསུངས་པའི་ཕྱིར་དང་། རང་གི་སྔགས་ཡོངས་སུ་མི་གཏོང་བ་ཉིད་ཅེས་པས་སྔགས་སྡོམ་འཛིན་པར་བཤད་པ་དང་འགལ་བའི་ཕྱིར་དང་། གཞན་ཡང་བྱ་སྤྱོད་གཉིས་ཀྱི་རྩ་བའི་སྡོམ་པ་བྱང་སེམས་ཀྱི་སྡོམ་པ་ཁོ་ན་ཡིན་ནོ་ཞེས་པའི་དོན་ནོ། ། དེ་སྔགས་སྡོམ་མིན་པར་འདོད་ན། བྱ་སྤྱོད་ཀྱི་སྡོམ་པར་འདོད་པ་དང་འགལ་ལ། བྱང་སེམས་ཀྱི་སྡོམ་པ་ལས་རྫས་གཞན་མིན་པར་འདོད་པ་ཡིན་ན། བྱ་སྤྱོད་གཉིས་སུ་མ་ཟད་རྒྱུད་སྡེ་གོང་མ་གཉིས་ལ་ཡང་བྱང་སེམས་ཀྱི་སྡོམ་པ་ལས་རྫས་གཞན་མེད་ལ།
གཞན་ཡང་བྱ་སྤྱོད་གཉིས་ཀྱི་ཐུན་མོང་མིན་པའི་ཡན་ལག་གི་དམ་ཚིག་མང་པོ་དེ་རིགས་ལྔའི་སྡོམ་གཟུང་གིས་འཛིན་པར་འདོད་ན་ནི། དབང་ཡང་རྡོ་རྗེ་སློབ་དཔོན་གྱི་དབང་མན་ཆད་བསྐུར་དགོས་པར་མཚུངས་ལ། དབང་གི་ཆོ་ག་ལས་ཐོབ་པར་འདོད་ན་རྩ་བའི་དམ་ཚིག་ཐུན་མོང་མིན་པའང་དབང་ལས་ཐོབ་པར་མཚུངས་པ་ཡིན་ནོ། ། གཉིས་པ་ནི། གང་གིས་དབང་བསྐུར་བའི་རྡོ་རྗེ་སློབ་དཔོན། གང་ལ་བསྐུར་བའི་རྟེན་སློབ་མ། གང་དུ་དབང་བསྐུར་བའི་དཀྱིལ་འཁོར་གྱི་རྣམ་གཞག འདི་ལྟར་དབང་བསྐུར་བའི་ཆོ་གའི་རིམ་པ། དབང་བསྐུར་བ་ལས་དམ་ཚིག་དང་སྡོམ་པ་ཁྱད་པར་ཅན་ཐོབ་ཚུལ། འཐོབ་བྱ་དམ་ཚིག་དང་སྡོམ་པའི་ངོ་བོ།
དམ་ཚིག་དང་སྡོམ་པ་ཐོབ་པའི་དུས་མཚམས། དམ་ཚིག་དང་སྡོམ་པ་ལ་ཁྱད་པར་ཡོད་མེད་དཔྱད་པ་དང་བརྒྱད་དོ། ། དང་པོ་ནི་རྡོ་རྗེ་སློབ་དཔོན་གྱི་མཚན་ཉིད། བརྟན་ཞིང་དུལ་ལ་བློ་གྲོས་ལྡན་པ་ལ་སོགས་པའི་མཚན་ཉིད་གསུམ་གང་རུང་ལྡན་ཞིང་། གང་ལ་བསྐུར་བར་བྱ་བའི་དབང་དེ་བླ་མ་བརྒྱུད་པ་བར་མ་ཆད་པ་ལ་རང་གིས་ཀྱང་ཐོབ་པ།

དེ་ལ་མཚན་ཉིད་ཀྱི་ཟུར་ཕྱི་མ་ནི་བོད་འགའ་ཞིག་གི་ལོག་རྟོག་སེལ་བའི་དབང་དུ་བྱས་ཀྱི། རིགས་མི་མཐུན་སེལ་བའི་མཚན་ཉིད་ནི་ཟུར་དང་པོས་འགྲུབ་བོ། རྡོ་རྗེ་སློབ་དཔོན་ལ་དབྱེ་ན། བསླབ་བྱ་སྟོན་པ་དང་། རྗེས་སུ་གནང་བའི་ལུང་འབོག་པ་དང་། གཞུང་འཆད་པ་དང་། མན་ངག་སྟོན་པ་དང་། དབང་བསྐུར་བ་དང་། རབ་ཏུ་གནས་པ་ལ་སོགས་པའི་ལས་བྱེད་པའི་སློབ་དཔོན་ཏེ། སློབ་དཔོན་དཔལ་འཛིན་གྱིས་དགྲ་ནག་གི་རྒྱུད་ཀྱི་འགྲེལ་པར་རྒྱུད་རྒྱས་པའི་ལུང་དྲངས་པ་ལས། དམ་ཚིག་ཀློག་པ་སྦྱིན་པ་དང་། །
འཆད་བྱེད་མན་ངག་སྟོན་པ་དང་། ། དབང་བསྐུར་བ་དང་ལས་བྱེད་པ། ། དེ་རྣམས་སློབ་དཔོན་ཞེས་བཤད་དོ། ། ཞེས་གསུངས་སོ། ། གཉིས་པ་ནི། སྔགས་ཀྱི་སྡོམ་པ་སྐྱེ་བའི་རྟེན་ནི། སྤྱིར་མིའི་འགྲོ་བ་ཡིན་པ་གཅིག་དགོས་ཏེ། གསང་བ་འདུས་པ་ལས། འགྲོ་བ་དང་པོ་མི་ཡི་རྟེན་ལ་འོ། ། ཞེས་གསུངས་སོ། །
ཁྱད་པར་དུ་ལུས་རྟེན་ནི་སྡོམ་པ་གཉིས་ལྡན་གྱི་ལུས་དང་། སེམས་རྟེན་དུ་ཡང་སྡོམ་པ་གཉིས་ཀྱིས་རྒྱུད་སྦྱངས་པའི་སེམས་ཤིག་དགོས་ཏེ། སངས་རྒྱས་ཡེ་ཤེས་ཞབས་ཀྱིས། རང་རང་བསླབ་ལྡན་འཁོར་བཞི་པོ། ། ཐེག་ཆེན་ལ་དགའི་བདག་ཉིད་ཅན། ། དེ་བཞིན་གཤེགས་པས་གསུངས་པ་ཡི། ། ཆོ་ག་དེ་ལ་རྗེས་སུ་གནང་། ། ཞེས་སྔགས་སྡོམ་སྟེར་བའི་རྟེན་སྡོམ་པ་གཉིས་ལྡན་གཅིག་དགོས་པར་གསུངས་སོ། ། གསུམ་པ་ནི། དང་པོར་སློབ་མ་སྨིན་བྱེད་ཀྱི་དབང་བསྐུར་བའི་དཀྱིལ་འཁོར་ནི་ཀྱཻ་རྡོ་རྗེ་ལ་སོགས་པའི་དཀྱིལ་འཁོར་ཕལ་ཆེ་བ་རྣམས་རྡུལ་ཚོན་གྱི་དཀྱིལ་འཁོར་ལ་ལྟོས་དགོས་པ་ཡིན་ཏེ།
ཆུ་ཡི་དབང་སོགས་བདུན་པོ་འདི། ། དཀྱིལ་འཁོར་བྲིས་ཏེ་སྦྱིན་པར་བྱ། ། ཞེས་སོགས་རྒྱུ་མཚན་དང་བཅས་པ་བཤད་ཟིན་ཏོ། ། བཞི་པ་ནི། རྒྱུད་སྡེ་གང་དང་གང་གི་དབང་བསྐུར་བ། དེ་དང་དེའི་ལུགས་དང་མཐུན་པའི་ཆོ་ག་ལྷག་ཆད་ནོར་གསུམ་དང་བྲལ་བའི་སྒོ་ནས་བསྐུར་བར་བྱ་བ་ཡིན་གྱི། དེ་ལས་གཞན་དུ་ལྷག་ཆད་ལ་སོགས་པ་དང་བཅས་པས་དམ་ཚིག་དང་སྡོམ་པ་བསྐྱེད་མི་ནུས་ཏེ། པཎ་ཆེན་ས་སྐྱ་པས། ཆོ་ག་ཅུང་ཟད་ཉམས་པ་ལ། ། སྡོམ་པ་སྐྱེ་བ་མི་སྲིད་ན། །
ཆོ་ག་གཏན་ནས་མེད་པ་ལ། ། སྡོམ་པ་སྐྱེ་བ་ག་ལ་སྲིད། ། ཅེས་གསུངས་སོ། ། ལྔ་པ་ནི། རྡོ་རྗེ་སློབ་དཔོན་མཚན་ཉིད་དང་ལྡན་པས་སློབ་མ་སྐལ་བ་དང་ལྡན་པ་ལ། དང་པོར་རྡུལ་ཚོན་གྱི་དཀྱིལ་འཁོར་རྣམ་དག་ཏུ་དབང་བསྐུར་བའི་ཆོ་ག་རྣམ་པར་དག་པས་བྱས་པ་དེའི་སྒོ་ནས་སློབ་མའི་རྒྱུད་ལ་སྔགས་སྡོམ་ཁྱད་པར་ཅན་ཐོབ་པ་ཡིན་ཏེ། དབང་གི་སྦྱོར་དངོས་ཀྱི་ཆོ་ག་དག་ནི་སློབ་མའི་རྒྱུད་ལ་དམ་ཚིག་དང་སྡོམ་པ་ཁྱད་པར་ཅན་མ་སྐྱེས་པ་བསྐྱེད་པ་དང་། ཕན་ཡོན་དང་ཉེས་དམིགས་ཀྱི་སྒོ་ནས་སྐྱེས་ཟིན་མི་ཉམས་པར་བྱེད་པའི་ཐབས་ཡིན་པར་དབང་ཆོག་ལས་གསལ་བར་ཤེས་པའི་ཕྱིར་རོ། ། དྲུག་པ་ནི། དབང་ལས་ཐོབ་པའི་སྔགས་ཀྱི་སྡོམ་པའི་ངོ་བོ།
དབང་ལས་ཐོབ་པའི་སྔགས་སྡོམ་གྱི་མི་མཐུན་ཕྱོགས། ཉེས་ལྟུང་སྤོང་བའི་སེམས་པ་རྒྱུན་ཆགས། དབྱེ་ན། བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་། རྣལ་འབྱོར་བླ་ན་མེད་པའི་རྒྱུད་ཀྱི་སྡོམ་པ་སྟེ་བཞིའོ། ། རྒྱས་པར་འོག་ཏུ་འཆད་པ་ལས་ཤེས་སོ། ། བདུན་པ་ནི། རྒྱུད་སྡེ་སོ་སོའི་དམ་ཚིག་དང་སྡོམ་པ་ཁྱད་པར་ཅན་དེ་དག་ནི།
རྒྱུད་སྡེ་འོག་མ་རྣམས་རང་རང་གི་ལུགས་དང་མཐུན་པའི་དབང་གི་དངོས་གཞི་རྫོགས་པ་དང་བླ་མེད་ཀྱི་བུམ་དབང་རྫོགས་པའི་མཐར་ཐོབ་པ་ཡིན་གྱི། དབང་གི་སྔོན་དུ་ཡང་ཐོབ་པ་མ་ཡིན་ལ། མཐའ་རྟེན་ལའང་ལྟོས་པ་མིན་ཏེ། དཔེར་ན་དགེ་སློང་གི་སྡོམ་པ་གསོལ་བཞིའི་ཆོ་ག་རྫོགས་པའི་མཐར་ཐོབ་པ་ཡིན་གྱི། ཆོ་ག་མ་རྫོགས་པའི་སྔོན་དུ་ཡང་མ་ཐོབ་ལ། རྗེས་མཐའ་རྟེན་ལ་ཡང་ལྟོས་མི་དགོས་པ་བཞིན་ནོ། ། ཞར་ལ་ཁས་བླངས་པའི་ཆོ་ག་ལས་ཐོབ་པའི་སྡོམ་པ་བསྐྱེད་པའི་དུས་མཚམས་ཀྱང་བཤད་ན། ཁས་བླངས་པ་ཙམ་གྱིས་ཐོབ་སྨོན་འཇུག་གི་སྡོམ་པ་དང་། རིགས་ལྔ་སོ་སོའི་སྡོམ་པ་དེ་དག་ནི་ཁས་ལེན་པའི་ཆོ་ག་བརྗོད་པ་གསུམ་པའི་མཐའ་ལ་ཐོབ་པ་ཡིན་ཏེ། དཔེར་ན་དགེ་ཚུལ་གྱི་སྡོམ་པ་བརྗོད་པ་གསུམ་པའི་མཐའ་ལ་ཐོབ་པ་བཞིན་ནོ། །
བརྒྱད་པ་ནི། འོ་ན་དམ་ཚིག་དང་སྡོམ་པ་ལ་ཁྱད་པར་ཡོད་མེད་ཇི་ལྟ་བུ་ཞེ་ན། འདི་ལ་ངོ་བོ་ལ་སོགས་པའི་ཕྱོགས་ནས་ཁྱད་པར་མེད་པ་དང་། ལྡོག་པ་ལ་སོགས་པའི་ཁྱད་པར་ཡོད་པར་བཤད་པ་གཉིས། དང་པོ་ནི་དམ་ཚིག་དང་སྡོམ་པ་གཉིས་ཀྱི་ངོ་བོ་དང་། རྒྱུ་རྐྱེན་དང་། ཕན་ཡོན་རྣམས་ལ་ནི་ཁྱད་པར་མེད་དེ། དམ་ཚིག་དང་སྡོམ་པ་གཉིས་ཀྱི་དེ་དང་དེ་ལ་གྲུབ་པ་དང་བདེ་བ་ཐ་མི་དད་པའི་ཕྱིར་རོ། ། གཉིས་པ་ནི་དམ་ཚིག་དང་སྡོམ་པ་གཉིས་ལ་དོན་ལྡོག་ཐ་དད་པའི་ཁྱད་པར་ནི་ཡོད་དེ། རྒྱལ་བས་དམ་ལ་བཞག་པའི་བསླབ་པ་ལས་མི་འདའ་བའི་སེམས་རྒྱུན་ནི་དམ་ཚིག་གི་དོན་ལྡོག་ཡིན་ལ།
ཉེས་ལྟུང་སྤོང་བའི་སེམས་པ་རྒྱུན་ཆགས་ནི་སྡོམ་པའི་དོན་ལྡོག་ཡིན་པའི་ཕྱིར། ཡང་དམ་ཚིག་དང་སྡོམ་པ་དེ་དག་ལ་ངེས་ཚིག་ཐ་དད་ཡིན་ནོ་ཞེས་བྱ་བའི་ཁྱད་པར་ཡང་ཡོད་དེ། དམ་བཅའ་བ་ཚིག་ཏུ་བརྗོད་དེ་ཁས་བླངས་པའི་ཕྱིར་ན་དམ་ཚིག་ཅེས་བྱ་ལ། ཉེས་ལྟུང་ལ་སྤྱོད་པ་བསྡམས་པའི་ཕྱིར་ན་སྡོམ་པ་ཞེས་བྱ་བ་ཡིན་པའི་ཕྱིར་རོ། ། དེས་ན་ཚུལ་ཁྲིམས་ཀྱི་དོན་ལྡོག་ནི། རྒྱལ་བས་ཚུལ་བཞིན་དུ་བཅས་པ་ལས་མི་འདའ་བའི་སེམས་པ་རྒྱུན་ཆགས་པ་ཞེས་བྱ་སྟེ། དཔེར་ན་རྒྱལ་པོའི་བཅས་པ་ལས་མི་འདའ་བའི་བྱ་བ་ལ་རྒྱལ་པོའི་ཁྲིམས་ཞེས་བརྗོད་པ་བཞིན་ནོ། ། གསུམ་པ་སྡོམ་པ་སྐྱེའི་རྟེན་ངོས་གཟུང་བ་ལ་རྩོད་པ་སྤང་བ་དང་། དབང་བསྐུར་བའི་དཀྱིལ་འཁོར་གྱི་རྣམ་གཞག་ལས་འཕྲོས་པའི་རྩོད་པ་སྤང་བ་དང་། སྡོམ་པ་ཐོབ་པའི་དུས་མཚམས་ལ་འགལ་བའི་རྩོད་པ་སྤང་བའོ། །
དང་པོ་ནི། གལ་ཏེ་ཁ་ཅིག་ན་རེ། སྔགས་སྡོམ་ཐོབ་པའི་རྟེན་དུ་ངེས་པར་མིའི་འགྲོ་བ་པ་དགོས་པ་མི་འཐད་དེ། བཅོམ་ལྡན་འདས་ཀྱིས་ལྷ་དང་ལྷ་མ་ཡིན་ལ་སོགས་པའི་འགྲོ་བ་མང་པོ་སྔགས་ཀྱི་ཐེག་པ་ལ་བཀོད་པའི་ཕྱིར་དང་། སློབ་དཔོན་པདྨ་འབྱུང་གནས་ཀྱིས་འབྱུང་པོ་དུ་མ་ལ་དབང་བསྐུར་ཏེ་དམ་ཚིག་ལ་བཏགས་པའི་ཕྱིར་དང་། ངན་སོང་སྦྱོང་རྒྱུད་ལས། བར་དོའི་འགྲོ་བ་ལ་ཡང་དབང་བསྐུར་བའི་ཆོ་ག་བཤད་ལ། གཞན་དུ་ན་དེ་ལ་དབང་བསྐུར་བ་དོན་མེད་པའི་ཕྱིར་རོ་ཞེ་ན། སྐྱོན་མེད་དེ། བཅོམ་ལྡན་འདས་དང་སློབ་དཔོན་པདྨས་མི་མ་ཡིན་པའི་འགྲོ་བ་ལ་དབང་བསྐུར་ཏེ་སྔགས་ཀྱི་ཐེག་པ་ལ་བཀོད་པ་ནི།
ཡེ་ཤེས་ལ་ཡང་དག་པར་དབང་འབྱོར་པ་འཕགས་པ་ཆེན་པོ་རྣམས་ཀྱི་སྤྱོད་ཡུལ་ཚུར་ཤོག་གི་བསྙེན་པར་རྫོགས་པ་ལྟ་བུ་དང་ཚུལ་མཚུངས་པ་ཡིན་ལ། དེ་ལྟ་བུའི་ནུས་པ་དེང་སང་གི་ལས་དང་པོ་པའི་སློབ་དཔོན་རྣམས་ལ་མེད་པའི་ཕྱིར་དང་། བར་དོའི་འགྲོ་བ་ལ་དབང་བསྐུར་བའི་དགོས་པ་ནི་དེ་དག་གི་རྒྱུད་ལ་སྒྲིབ་པ་སྦྱང་བའི་ཆེད་ཡིན་གྱི། སྡོམ་པ་བསྐྱེད་པའི་ཆེད་མ་ཡིན་པའི་ཕྱིར། དཔེར་ན་གཙུག་དགུ་ནས་ངན་སོང་གསུམ་གྱི་འགྲོ་བ་མཐའ་ཡས་དག་རང་གི་སྙིང་གི་དཀྱིལ་འཁོར་དུ་བཀུག་སྟེ་ཁྱམ་ལ་བཀོད་ནས་དབང་བསྐུར་བའི་ཆོ་ག་གསུངས་པ་བཞིན་ནོ། ། གཞན་དུ་ན་དེ་ལྟར་དབང་སྐུར་བའི་ཚེ་ངན་སོང་གསུམ་པོ་ཐམས་ཅད་ཀྱི་རྒྱུད་ལ་སྔགས་སྡོམ་སྐྱེས་པའམ། ཡང་ན་དབང་བསྐུར་བ་དོན་དུ་འགྱུར་བའི་ཉེས་པ་མཚུངས་སོ། ། དེ་བཞིན་དུ་ཚེ་འདས་བར་དོ་ལས་བརྒལ་ཏེ་འགྲོ་བ་གཞན་དུ་སྐྱེས་ཟིན་པ་དེའི་ཆེད་དུ་ངན་སོང་སྦྱོང་བའི་དབང་བསྐུར་སོགས་བྱས་པའང་དོན་མེད་དུ་ཅིའི་ཕྱིར་མི་འགྱུར། གཉིས་པ་ནི་གལ་ཏེ་ཁ་ཅིག་ན་རེ། ཀྱཻ་རྡོར་ལ་སོགས་དཀྱིལ་འཁོར་རྣམས་ཀྱི་སློབ་མ་སྨིན་བྱེད་ཀྱི་དབང་བསྐུར་བ་རྡུལ་ཚོན་ལ་བརྟེན་དགོས་པ།
རབ་གནས་དང་མཆོག་གི་དབང་དུ་བྱས་པ་ཡིན་གྱི། རས་བྲིས་ཀྱི་དཀྱིལ་འཁོར་དུའང་དང་པོ་སྨིན་བྱེད་ཀྱི་དབང་བསྐུར་དུ་རུང་སྟེ། བདེ་མཆོག་མཁའ་འགྲོ་རྒྱ་མཚོའི་འགྲེལ་པར། ཅི་སྟེ་རྡུལ་ཚོན་གྱི་དཀྱིལ་འཁོར་མ་གྲུབ་ན་རས་ལ་སོགས་པའི་གཞི་ལ་ཧེ་རུ་ཀའི་སྐུའི་མཚན་མ་དང་བཅས་པ་ཡོངས་སུ་རྫོགས་པ་བྲིས་ལ་དབང་བསྐུར་རོ། ། ཞེས་གསུངས་པ་བཞིན་དུ་དཀྱིལ་འཁོར་གཞན་ལའང་མཚུངས་སོ། ། ཞེ་ན། དེ་ནི་མ་ཡིན་ཏེ། ལུང་གི་དོན་ལ་ཡེ་ཤེས་ཐིག་ལེ་རྩ་འགྲེལ་ལ་སོགས་པར། སྨིན་བྱེད་ཀྱི་དབང་དང་པོ་རྡུལ་ཚོན་ལ་བརྟེན་དགོས་སོ། ། ཞེས་གསུངས་པ་རྣམས་ནི་སྤྱིར་བཏང་གི་ཚུལ་དུ་གསུངས་པ་ཡིན་ལ།
མཁའ་འགྲོ་རྒྱ་མཚོའི་འགྲེལ་པའི་དོན་ནི། མཁའ་འགྲོ་རྒྱ་མཚོ་ལ་རྡུལ་ཚོན་གྱི་དཀྱིལ་འཁོར་བཞེངས་པ་ཆེས་ཤིན་ཏུ་དོགས་ཆེ་ཞིང་བསྒྲུབ་པར་དཀའ་བས་གནས་སྐབས་འགའ་ཞིག་ཏུ་དེའི་རྡུལ་ཚོན་གྱི་དཀྱིལ་འཁོར་མ་འབྱོར་ན་རས་བྲིས་སུ་ཡང་རུང་ངོ་། ། ཞེས་དམིགས་ཀྱིས་གསལ་ཏེ་བརྗོད་པའི་ཕྱིར་རོ། ། དཔེར་ན་བྲམ་ཟེ་ཐམས་ཅད་ལ་ཞོ་བྱིན་ལ་བྲམ་ཟེ་ཀུན་ཊི་ལ་དར་བ་བྱིན་ཞེས་པ་བཞིན་ནོ། ། གསུམ་པ་ནི། གལ་ཏེ་ཁ་ཅིག་ན་རེ། རིགས་ལྔ་སོ་སོའི་སྡོམ་པ་བཅུ་བཞི་པོ་ཡོངས་སུ་རྫོགས་པ་དབང་གི་སྔོན་དུ་བརྗོད་པ་གསུམ་པའི་མཐའ་ལ་ཐོབ་བོ་ཞེས་བྱ་བ་དང་། སྔགས་སྡོམ་ཁྱད་པར་ཅན་ནམ། ཐུན་མོང་མིན་པའི་སྔགས་སྡོམ་དབང་གི་དངོས་གཞིའི་མཐའ་ཁོ་ནར་ཐོབ་བོ་ཞེས་བྱ་བ་འགལ་བ་ཡིན་ཏེ། རིགས་ལྔ་སོ་སོའི་སྡོམ་པ་དེ་དག་ནི་སྔགས་ཀྱི་སྡོམ་པ་ཡིན་པའི་ཕྱིར་རོ། །
ཞེ་ན། སྐྱོན་མེད་དེ། རིགས་ལྔ་སོ་སོའི་སྡོམ་པ་དེ་དག་སྔགས་ཀྱི་སྡོམ་པ་མ་ཡིན་པའི་ཕྱིར། འོ་ན་སློབ་དཔོན་མུ་ནེན་ཏ་བྷ་དྲས་བྱང་སེམས་ཀྱི་ཐུན་མོང་མ་ཡིན་པའི་སྡོམ་པར་བཤད་པ་དང་། སློབ་དཔོན་ཨ་བྷ་ཡས། སྨོན་པ་དང་འཇུག་པའི་བདག་ཉིད་ཅན་བྱང་ཆུབ་སེམས་དཔའི་སྡོམ་པ་དང་། དེ་ཉིད་ཁྱད་པར་དང་བཅས་པ་དབང་བསྐུར་བའི་སྡོམ་པ་དང་། ཞེས་བཤད་པ་དང་། རྒྱུད་ལས། བྱང་ཆུབ་སེམས་ནི་བླ་མེད་མཆོག །
དམ་པ་བདག་གིས་བསྐྱེད་བགྱིས་ནས། ། ཞེས་པས་སྔགས་སྡོམ་བླ་ན་མེད་པར་བཤད་པ་དང་འགལ་ལོ། ། ཞེ་ན། སྐྱོན་མེད་དེ། དེ་དག་སྔགས་ཀྱི་ཐུན་མོང་མ་ཡིན་པའི་བྱང་སེམས་ཀྱི་སྡོམ་པ་ཡིན་ཀྱང་། སྔགས་ཀྱི་སྡོམ་པ་ཡིན་པའི་ཕྱིར། དེའི་རྒྱུ་མཚན་དེ་དག་ཐོབ་པ་དབང་གི་ཆོ་ག་ལ་མི་ལྟོས་པའི་ཕྱིར། སློབ་དཔོན་ཨ་བྷ་ཡའི་ལུང་གི་དོན་ནི། རིགས་ལྔ་སོ་སོའི་སྡོམ་པ་དེ་དག་རྣལ་འབྱོར་རྒྱུད་ལ་སོགས་པའི་དབང་བསྐུར་བའི་སྔོན་འགྲོར་སློབ་མ་ལ་སྦྱིན་པའི་སྡོམ་པ་ཡིན་པར་གསུངས་པ་ཡིན་ལ། བྱང་ཆུབ་སེམས་ནི་བླ་མེད་མཆོག །
ཅེས་པའི་རྒྱུད་དོན་བྱང་སེམས་ཀྱི་སྡོམ་པ་བླ་ན་མེད་པ་ཞེས་བྱ་བ་སྔགས་ཀྱི་ཐུན་མོང་མ་ཡིན་པའི་བྱང་སེམས་ཀྱི་སྡོམ་པ་ཡིན་པ་ལ་དགོངས་པས་སོ། སྤང་བྱ་རྩ་ལྟུང་གི་རྣམ་གཞག་སྟོན་པར་བྱེད་པ་ལ་རྩ་ལྟུང་སྟོན་པའི་རྒྱུད་དྲངས་པ་དང་། རྒྱུད་དོན་གཏན་ལ་དབབ་པའོ། ། དང་པོ་ནི། དཔལ་གསང་བ་འདུས་པའི་རྒྱུད་རྒྱས་པ་དང་། གཤིན་རྗེ་དགྲ་ནག་གི་རྒྱུད་ལས། རྣལ་འབྱོར་བླ་ན་མེད་པའི་རྩ་བའི་ལྟུང་བ་ཡན་ལག་དང་བཅས་པ་རྒྱ་ཆེར་གསུངས་ཤིང་། རྡོ་རྗེ་རྩེ་མོ་དང་། སམྦུ་ཊི་ལ་སོགས་པར། དེ་ལས་གཞན་པ་བཅུ་བཞི་ནི། །
ཕས་ཕམ་པར་ནི་རབ་ཏུ་བསྒྲགས། ། སྤང་ཞིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཞེས་གསུངས་ལ། རྣམ་སྣང་མངོན་བྱང་ལས། བཅོམ་ལྡན་འདས་བྱང་ཆུབ་སེམས་དཔའ་རྣམས་ལས། དགེ་བ་བཅུའི་ལས་ཀྱི་ལམ་འདི་རྣམས་ཀྱིས་སྡོམ་པ་ཉམས་པ་དང་། ཤིན་ཏུ་རྩ་བ་ནས་ཆད་པར་འགྱུར་བ་དང་། བཅོམ་ལྡན་འདས་བྱང་ཆུབ་སེམས་དཔའ་རྒྱལ་སྲིད་ཀྱི་དབང་ཕྱུག་དང་། ཁྱིམ་པ་དང་།
བུ་དང་བུ་མོ་དང་། ཉེ་དུ་དང་། སྣག་གི་གཉེན་མཚམས་རྣམས་ཀྱིས་ཡོངས་སུ་བསྐོར་ཞིང་ལྷ་མིའི་བདེ་བ་མྱོང་བར་བགྱིད་ཀྱང་ཇི་ལྟར་ལྟུང་བར་མི་འགྱུར་བར་བཤད་དུ་གསོལ། གསང་བ་པའི་བདག་པོ། དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་། བྱང་ཆུབ་སེམས་དཔའ་རྣམས་ཀྱིས་འདུལ་བའི་ལྟུང་བ་རྣམ་པར་ངེས་པ་ལ་མཁས་པ་བཤད་དོ། ། གསང་བ་པའི་བདག་པོ། དེ་ལ་བྱང་ཆུབ་སེམས་དཔའ་ནི་གཉིས་ཏེ། འདི་ལྟར་ཁྱིམ་པ་དང་རབ་ཏུ་བྱུང་བའོ། ། དེ་ལ་བྱང་ཆུབ་སེམས་དཔའ་ཁྱིམ་པ་ནི།
ཁྱིམ་ན་གནས་ཤིང་བསླབ་པའི་གཞི་ལྔ་བཟུང་སྟེ། ཐབས་དང་ཚུལ་སྣ་ཚོགས་ཀྱིས་རྒྱལ་སྲིད་ལ་དབང་བྱེད་དོ། ། གསང་བ་པའི་བདག་པོ། དེ་ལ་བྱང་ཆུབ་སེམས་དཔའ་ཡུལ་དང་། དུས་ཀྱི་དབང་གིས་ཐམས་ཅད་མཁྱེན་པ་ཉིད་ཐོབ་པར་འདོད་པ་ནི། འདི་ལྟར་ཐབས་ཀྱིས་ཡོངས་སུ་ཟིན་པར་གླུ་དང་། རོལ་མོ་དང་། མིག་འཕྲུལ་ལ་སོགས་པའི་བཟོ་གནས་རྣམ་པ་སྣ་ཚོགས་སྟོན་ཅིང་ཐབས་དང་ཚུལ་དེ་དང་དེ་དག་གི་བསྡུ་བའི་དངོས་པོ་བཞིའི་སེམས་ཅན་རྣམས་ཡོངས་སུ་བསྡུད་དོ། ། དེ་ཡང་བླ་མེད་རྫོགས་པའི་བྱང་ཆུབ་འདོད་པའི་ཕྱིར་རོ། ། དེ་ལ་སྲོག་གཅོད་པ་དང་།
མ་བྱིན་པར་ལེན་པ་དང་། འདོད་པས་ལོག་པར་གཡེམ་པ་དང་། བརྫུན་དུ་སྨྲ་བ་དང་། ལོག་པར་བལྟ་བ་རབ་ཏུ་སྤངས་པ་ཡིན་ཏེ། བྱང་ཆུབ་སེམས་དཔའ་ཁྱིམ་པས་བསླབ་པའི་གཞི་དེ་ལྔ་བཟུང་ནས་བསླབ་པ་ཇི་ལྟར་བསྟན་པ་རྣམས་ལ་སློབ་ཅིང་། དད་པས་སྔོན་གྱི་དེ་བཞིན་གཤེགས་པ་རྣམས་ཀྱི་རྗེས་སུ་བསླབ་པར་བྱའོ། ། འདུས་མ་བྱས་པའི་ཚུལ་ཁྲིམས་ཀྱི་ཕུང་པོ་བླ་ན་མེད་པ་དེ་བཞིན་གཤེགས་པ་སྔགས་པ་ལ་གནས་ཏེ་འདུས་བྱས་ཀྱི་ཚུལ་ཁྲིམས་ལ་ཐབས་ཤེས་རབ་ཀྱིས་ཡོངས་སུ་ཟིན་པར་སྤྱོད་ཅིང་། ལྟུང་བའི་རྩ་བ་བཞི་ནི་སྲོག་གི་ཕྱིར་ཡང་ཡོངས་སུ་ཉམས་པར་མི་བྱའོ། ། བཞི་གང་ཞེ་ན། དམ་པའི་ཆོས་སྤོང་བ་དང་།
བྱང་ཆུབ་ཀྱི་སེམས་གཏོང་བ་དང་། སེར་སྣ་བྱེད་པ་དང་། སེམས་ཅན་ལ་གནོད་པ་བྱེད་པའོ། ། དེ་ཅིའི་ཕྱིར་ཞེ་ན། འདི་དག་ནི་ཐབས་ཤེས་རབ་ཏུ་མི་ལྡན་པ་རང་ཉིད་ཀྱིས་ཉོན་མོངས་པ་ཅན་ཏེ་སླར་གསོར་མི་རུང་བའོ་ཞེས་གསུངས་སོ། གཉིས་པ་ལ་གཞན་ལུགས་མི་འཐད་པའི་ཆ་དགག་པ་དང་། རང་ལུགས་འཐད་པའི་ཆ་བཞག་པའོ། ། དང་པོ་ལ། དེ་ལས་གཞན་པ་བཅུ་བཞི་ནི། ། ཞེས་སོགས་ཀྱི་རྩ་ལྟུང་བཅུ་བཞི་ངོས་འཛིན་པ་ལ།
ཡོ་ག་སྨད་ལུགས་པའི་རྗེས་འབྲངས་ཁ་ཅིག་ན་རེ། ཡོ་ག་སྟོད་ལུགས་པ་དག་སྔར་བཤད་རིགས་ལྔ་སོ་སོའི་སྡོམ་པ་བཅུ་བཞི་པོ་དེ་ལ་འདོད་དོ་ཞེས་པ་དང་། གཞན་དག་ན་རེ། སྔར་བཤད་རིགས་ལྔ་སོ་སོའི་སྡོམ་པ་བཅུ་བཞི་པོ་དེ་ལས་འདས་པ་ལ་འདོད་དོ་ཞེས་འདོད་པ་བཀོད་ནས། དེ་དག་ནི་མི་འཐད་དེ། དེ་ལས་གཞན་ལ་ཞེས་པའི་ཚིག་གི་ནུས་པ་མ་ཐོན་པའི་ཕྱིར། ཞེས་བཀག་སྟེ། སྨད་ལུགས་པ་རང་གི་ལུགས་ནི། ཁྱོད་ཀྱིས་སྲོག་ཆགས་བསད་མི་བྱ། ། ཞེས་སོགས་ཀྱི་མི་མཐུན་ཕྱོགས་སྲོག་གཅོད་སོགས་བཞི་ལ་རྩ་ལྟུང་གཅིག
མི་དགེ་བཅུ་ལ་རྩ་ལྟུང་གཅིག ཆང་འཐུང་བ། དམ་པ་ཉེ་བར་མི་བསྟེན་པ། རྣལ་འབྱོར་པ་ལ་བསྙེན་བཀུར་མི་བྱེད་པ། ཐེག་དམན་གྱི་བྱང་ཆུབ་དོན་དུ་གཉེར་བ། སེམས་ཅན་གྱི་དོན་ལ་རྒྱབ་ཕྱོགས་པ། འཁོར་བ་སྤངས་པ། རང་ཉིད་ཞི་བདེ་ལ་ཆགས་པ། ལྷ་ལ་སོགས་པ་ལ་བརྙས་པ། ཕྱག་རྒྱའི་གཟུགས་དང་།
བླ་མའི་བཞོན་པ་དང་། ཕྱག་མཚན་གྱི་མཚོན་ཆ་དང་། མཚན་མའི་གཟུགས་ལ་འགོམ་པའི་བར་སོ་སོར་འབྲངས་པས་བཅུ་བཞི་པོ་དེ་ཡིན་ཞེས་སོ། ། དགྲ་ནག་ཞང་ལུགས་པ་ན་རེ། སྨད་ལུགས་པའི་འདོད་པ་དེའང་མི་འཐད་དེ། སྲོག་གཅོད་སོགས་ཤིན་ཏུ་ལྕི་བའི་ལྟུང་བ་བཞི་ལ་རྩ་ལྟུང་གཅིག་ལས་མི་འབྱུང་བ་དང་། ཕྱག་རྒྱ་ལ་འགོམ་པ་སོགས་ཤིན་ཏུ་ཕྲ་བ་དེ་ལྟ་བུ་རེ་རེ་ལའང་རྩ་ལྟུང་ཡིན་ནོ་ཞེས་བྱ་བ་རྣམ་པར་མི་འཚམས་པའི་ཕྱིར་ཞེས་བཀག་ནས། ཞང་ལུགས་པ་རང་གི་ལུགས་ནི། སྲོག་གཅོད་སོགས་རྩ་བ་བཞི་སོ་སོར་བགྲངས། མི་དགེ་བཅུ་སྡོམ་པ་ལ་རྩ་ལྟུང་གཅིག་དང་།
ཕྱག་རྒྱའི་གཟུགས་ལ་འགོམ་པ་སོགས་བཞི་ལ་གཅིག་ཏུ་བྱས་པས་རྩ་ལྟུང་དྲུག་དང་། ལྷག་མ་ཆང་ལ་སོགས་པ་རེ་རེ་བགྲངས་ནས་བཅུ་བཞི་པོ་དེ་དག་ཡིན་ནོ་ལོ། ། དེ་ལ་སྟོད་ལུགས་པའི་ཕྱོགས་དེ་ནི་ལེགས་པ་མ་ཡིན་ཏེ། འདོད་པ་དང་པོ་དེ་ལྟར་ན། ཕམ་སྡོམ་གཉིས་གཞི་མཐུན་ངོ་བོ་གཅིག་ཏུ་འགྱུར་བ་ལས་དེ་དག་ནི་མི་སྲིད་པའི་ཕྱིར་དང་། འདོད་པ་གཉིས་པ་དེ་ལྟར་ན་དཀོན་མཆོག་གསུམ་མི་འཛིན་པ་སྤངས་པ་སོགས་བཅུ་བཞི་པོ་དེ་ཁོ་ན་འདིར་བསྟན་གྱི་རྩ་ལྟུང་དུ་ཁས་ལེན་དགོས་པ་ལས། དེ་ནི་མི་འཐད་དེ། གོང་དུ་སློབ་དཔོན་གྱིས་རིགས་ལྔ་སྤྱི་དང་སོ་སོའི་དམ་ཚིག་དང་སྡོམ་པ་དེ་དག་ངོ་བོའི་སྒོ་ནས་བཤད་དེ་ལེགས་པར་ཟུངས་ཤིག་ཅེས་བསྒྲགས་ནས་འདིར་ནན་ཏན་དུ་བྱས་ཏེ་སྡོམ་པ་དེ་དག་མི་མཐུན་ཕྱོགས་ཕམ་པ་བཅུ་བཞི་བཤད་པའི་སྒོ་ནས་ཟུངས་ཤིག་ཅེས་བསྒྲགས་པ་ཡིན་ཞིང་། དེ་དག་གི་ཕམ་པ་བཅུ་བཞི་པོ་དེ་ནི། དེ་ཉིད་བསྟོད་འགྲེལ་ལས།
དེ་བཞིན་གཤེགས་པ་རྣམས་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། ཞེས་བྱ་བ་ལ་སོགས་ཕས་ཕམ་པ་བཅུ་བཞི་ལས་ལྡོག་པའི་མཚན་ཉིད་ཅན་ནོ། ། ཞེས་བཤད་པའི་དེ་བཞིན་གཤེགས་པ་རིགས་ལྔ་སྤྱིའི་སྡོམ་པའི་ལོག་པ་ཕམ་པ་བཅུ་བཞི་པོ་དེ་དང་གནད་གཅིག་པ་ཡིན་ལ། དེ་དག་ཀྱང་ནམ་མཁའི་སྙིང་པོའི་མདོ་སྡེ་ལས་འབྱུང་བ་ལྟར་གྱི་བྱང་སེམས་ཀྱི་རྩ་བའི་ལྟུང་བ་བཅུ་བཞི་པོ་དེ་ཡིན་ནོ་ཞེས། ཡོ་ག་སྟོད་ལུགས་པའི་རྗེས་འབྲངས་རྗེ་བཙུན་ཆེན་པོ་ལ་སོགས་པ་ཚད་མའི་སྐྱེས་བུ་རྣམས་གསུང་རབ་ཀྱི་དགོངས་པ་ཕྱིན་ཅི་མ་ལོག་པ་ཡིན་པར་ངེས་པའི་ཕྱིར། ཡོ་ག་སྨད་ལུགས་པའི་འདོད་པ་དེའང་མི་འཐད་དེ། གཞན་འདོད་འགོག་ཚུལ་མི་འཐད་པའི་ཕྱིར་དང་། རང་འདོད་འཇོག་ཚུལ་མི་འཐད་པའི་ཕྱིར་དང་། གཞན་འདོད་འགོག་ཚུལ་དེ་དག་མི་འཐད་དེ།
འདོད་པ་དང་པོ་འགོག་ཚུལ། དེ་ལྟར་ན། དེ་ལས་གཞན་པའི་ཚིག་ནུས་མེད་དོ་ཞེས་པ་ཙམ་ལས་ཕམ་པ་ཡིན་ན་སྡོམ་པ་ཡིན་པར་འགལ་ལོ་ཞེས་པའི་སུན་འབྱིན་བརྗོད་མ་ཤེས་པའི་ཕྱིར། འདོད་པ་ཕྱི་མ་ལྟར་ན་དེ་ལས་གཞན་པའི་ཚིག་ནུས་མ་འཐེན་པ་རྟགས་མི་འགྲུབ་པའི་ཕྱིར། རང་འདོད་འཇོག་ཚུལ་དེའང་མི་འཐད་དེ། ཞང་ལུགས་པས་བརྗོད་པའི་ཉེས་པ་དེས་ཀྱང་རེག་པའི་ཕྱིར་དང་། ཆང་ནི་འཐུང་ངམ་སྤོང་ཡང་རུང་། མདོ་རྒྱུད་གང་གི་ལུགས་ལའང་ཡན་ལག་ཏུ་འགྱུར་གྱི། རྩ་བར་མ་གསུངས་པའི་ཕྱིར་དང་། མདོར་ན་གོང་དུ་རིགས་ལྔའི་སྡོམ་པ་དེའི་མི་མཐུན་ཕྱོགས་ཕམ་པ་སྤོངས་ཤིག་ཅེས་བསྒྲགས་པའི་ཕམ་པའི་ངོས་འཛིན་འོག་ནས་འཆད་པར་འགྱུར་གྱི།
རྗེས་མཐུན་སྡོམ་པའི་མི་མཐུན་ཕྱོགས་སྲོག་གཅོད་སོགས་ཡིན་ནོ་ཞེས་པ་ནི་སྐབས་སུ་མ་འབྲེལ་བའི་ཕྱིར། དགྲ་ནག་ཞང་ལུགས་པ་རང་གི་ལུགས་དེའང་མི་འཐད་དེ། གཞན་ལ་སྲོག་གཅོད་སོགས་ཤིན་ཏུ་ལྕི་བ་བཞི་ལ་རྩ་ལྟུང་གཅིག་བྱེད་པ་མི་རིགས་ཞེས་བརྗོད་བཞིན་པ་ལ། རང་གིས་སྲོག་གཅོད་སོགས་བཞིའི་སྟེང་དུ་ལོག་ལྟ་སོགས་དྲུག་བསྣན་ཏེ་བཅུ་ལ་རྩ་ལྟུང་གཅིག་བྱེད་དོ་ཞེས་ཧ་ཅང་ཐལ་བའི་འགལ་བ་ཁས་བླངས་པའི་ཕྱིར་རོ། ། ཕྱིས་ཀྱི་བོད་ཁ་ཅིག་ན་རེ། སྔར་གྱི་འདོད་པ་དེ་དག་བཀག་ནས། འོ་ན་དེ་ལས་གཞན་པ་བཅུ་བཞི་ཞེས་པའི་དོན་གང་ཡིན་ཞེ་ན། རྣལ་འབྱོར་རྒྱུད་ལ་རྩ་ལྟུང་བཅུ་བཞིའི་རྣམ་གཞག་ཡོད་པ་ནི་རྡོ་རྗེ་རྩེ་མོར་གསུངས་ཀྱང་། བཅུ་བཞི་པོ་གྲངས་འདི་ལྟར་ཡིན་ཞེས་རྒྱ་གཞུང་ཁུངས་མ་གང་ནས་ཀྱང་བཤད་པ་མི་སྣང་ལ། རྡོར་དབྱིངས་དོན་བསྡུས་ཀྱི་འགྲེལ་པར་ཡང་སྔར་བཤད་པ་ལྟར་གསུངས་ཤིང་།
སློབ་དཔོན་ཀ་མ་དྷེ་ནུས། ངན་སོང་སྦྱོང་རྒྱུད་ཀྱི་འགྲེལ་པར། དེ་བས་རྟག་ཏུ་བུ་ཁྱོད་ཀྱིས། ། ཞེས་བྱ་བ་ནས་བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། ། ཞེས་བྱ་བའི་བར་དུ་ཁྱད་པར་གྱི་སྡོམ་པ་ཐུན་མོང་བ་ཕོག་པས། དེ་ནས་རྩ་བའི་ལྟུང་བ་བཅུ་བཞི་ཡན་ལག་དང་བཅས་པ་སློབ་དཔོན་དུ་འོས་པ་ལ་སྦྱིན་ནོ་ཞེས་གསུངས་ནས། དམ་ཚིག་བསྒྲགས་པའི་སྐབས་སུ་རྡོ་རྗེ་མ་རྣམས་ཉིད་ལ་ནི། ཞེས་བྱ་བ་ནི་བཅོམ་ལྡན་འདས་མ་སྐུལ་བྱེད་མ་དང་། རལ་པ་གཅིག་མ་དང་། མ་མཱ་ཀི་དང་།
སྒྲོལ་མ་ལ་སོགས་པ་ལ་བརྙས་པ། ཡེ་ཤེས་རྡོ་རྗེ་ལྟ་བུར་མི་ཕྱེད་པས་རྣལ་འབྱོར་མ་ཉིད་དུ་བསྟན་པ་རྣམས་ལའོ། ། རྣལ་འབྱོར་ཅན་ཞེས་པ་ནི་རྣལ་འབྱོར་པའོ། ། བརྙས་མ་ཡིན་ཞེས་བྱ་བས་ནི་བུད་མེད་དུ་གནས་པས་སྨོད་པ་སྲིད་པས་དགག་པ་སྟེ། བུད་མེད་ཤེས་རབ་རང་བཞིན་ཡིན་པས་དེ་ལ་བརྙས་པ་བཅུ་བཞི་པ་ཞེས་རྩ་བའི་ལྟུང་བར་ཡང་འདི་དག་བཞག་གོ་ཞེས་བུད་མེད་ལ་སྨོད་པའི་རྩ་ལྟུང་རྣལ་འབྱོར་རྒྱུད་ཀྱི་རྩ་ལྟུང་དུ་གསུངས་པས་གཞན་བཅུ་བཞི་ཡང་བླ་མེད་དང་འདྲ་བར་བཞེད་པར་གསལ་ལོ། ། འདི་ཉིད་ནི་ལེགས་ཏེ། རྩ་ལྟུང་བཅུ་བཞི་ནི་རིགས་ལྔའི་སྡོམ་པ་བཟུང་བ་རྣམས་ཀྱི་བཅས་པ་ཡིན་ལ། རིགས་ལྔའི་སྡོམ་གཟུང་གི་ཆོ་ག་ནི། རྡོ་རྗེ་རྩེ་མོ། སམྦུ་ཊི།
རྡོ་རྗེ་མཁའ་འགྲོ་རྣམས་ནས་བཤད་པ་འདྲ་བར་སྣང་ཞིང་། ཁྱད་པར་སྡོམ་པ་བསྒྲགས་པའི་སྐབས་སུ་རྩ་ལྟུང་བཅུ་བཞི་བསྒྲག་པ་ཐུན་མོང་བ་གསུངས་པའི་ཕྱིར། དེས་ན་རྒྱུད་སྡེའི་རིམ་པ་ཐ་དད་ལ་བརྟེན་ནས་ལྟུང་བའི་ནང་ཚན་འགའ་ཞིག་མི་འདྲ་བ་སྣང་ཡང་། སྤྱིའི་ངོ་བོ་དང་མིང་གི་རྣམ་གྲངས་རྩ་ལྟུང་བཅུ་བཞི་པོའི་གཞུང་ནས་འབྱུང་བ་དང་མཐུན་པར་བྱའོ། ། གལ་ཏེ་བླ་མེད་དང་ཡེ་མི་འདྲ་བའི་རྩ་ལྟུང་བཅུ་བཞི་ཡོད་ན། རྣལ་འབྱོར་རྒྱུད་ལ་མཁས་པའི་སློབ་དཔོན་གསུམ་ལ་སོགས་པའི་མཁས་པ་རྣམས་ཀྱིས་ཐ་ན་མིང་འདོགས་ཀྱི་གྲགས་གསལ་བ་ཙམ་ཞིག་ཅིའི་ཕྱིར་མི་འཆད་དེ། སྤྱིར་དམ་ཚིག་དང་སྡོམ་པ་ཤེས་ནས་འཇུག་ལྡོག་བྱེད་པ་དང་། ཁྱད་པར་རྩ་ལྟུང་ངོས་ཟིན་ནས་བསྲུང་བ་ནི་ཐམས་ཅད་ཀྱི་ཐོག་མར་མེད་དུ་མི་རུང་བ་ཡིན་པའི་ཕྱིར་རོ། ། ཞེས་བཤད་མོད། དེའང་མི་འཐད་དེ།
རྡོ་རྗེ་རྩེ་མོ་ལ་སོགས་ཡོ་གའི་གཞུང་ལུགས་རྣམས་ནས་འབྱུང་བའི། དེ་ལས་གཞན་པ་བཅུ་བཞི་ནི། ། ཞེས་པའི་རྩ་ལྟུང་བཅུ་བཞི་པོ་འདི་བླ་མེད་ཀྱི་ཐུན་མོང་མ་ཡིན་པའི་གཞུང་ལུགས་ནས་འབྱུང་བའི་རྩ་ལྟུང་བཅུ་བཞི་པོ་དེ་དག་དང་ཐུན་མོང་བ་ཡིན་ནོ་ཞེས་སྟོན་པའི་རྒྱུད་དང་རྒྱ་གཞུང་ཁུངས་མ་མེད་པར་ཁྱེད་རང་གིས་ཁས་བླངས་ཟིན་པའི་ཕྱིར་དང་། སློབ་དཔོན་ཀ་མ་དྷེ་ནུའི་སྦྱོང་རྒྱུད་ཀྱི་འགྲེལ་པར་ནི་སྦྱོང་རྒྱུད་བླ་མེད་ལ་སྦྱར་བའམ། ཡང་ན་རྡོ་རྗེ་མ་ལ་བརྙས་པ་དང་རྩ་ལྟུང་བཅུ་བཞི་པར་བཤད་པ་དང་། དཔལ་མཆོག་ལས་ཡོ་གའི་རྩ་ལྟུང་དངོས་སུ་བཅུ་གཉིས་ལས་མ་གསུངས་པ། སྦྱོང་རྒྱུད་ལས་དེའི་ལྷག་མ་རྡོ་རྗེ་སྤུན་དང་། རྡོ་རྗེ་མ་ལ་བརྙས་པའང་དེའི་རྩ་ལྟུང་དུ་བཤད་པས་ཁ་བསྐངས་པའི་བཅུ་བཞི་པ་ཡིན་པའི་ཕྱིར། ཅི་སྟེ་ན། སློབ་དཔོན་ཀ་མ་དྷེ་ནུས་འགྲེལ་པ་སྒྲ་ཇི་ལྟ་བ་བཞིན་ཁས་བླང་དུ་རུང་བ་མ་ཡིན་ནོ། །
གཞན་དུ་ན་སློབ་དཔོན་གྱིས་སློབ་མ་ངལ་དུ་བཅུག་ནས་དེ་ལ་རྩ་ལྟུང་བཅུ་བཞི་བྱིན་ན་ཇི་ལྟར་འགྱུར་སོམས་ཤིག དེས་ན་དཔྱད་པར་བྱ་བ་ཡིན་ནོ། ། མདོར་ན་སྤྱོད་རྒྱུད་ཀྱི་རྩ་ལྟུང་གཞན་རྣམས་ཀྱང་བླ་མེད་དང་འདྲ་བར་འགྱུར་ཏེ། རྣམ་སྣང་མངོན་བྱང་ལས། བྱང་ཆུབ་ཀྱི་སེམས་སྤོང་བ་དང་ཞེས་བྱང་ཆུབ་ཀྱི་སེམས་སྤོང་བ་སྦྱོང་རྒྱུད་ཀྱི་རྩ་ལྟུང་དུ་གསུངས་པའི་ཕྱིར། རྟགས་གསལ་ཁས་བླངས་པར་མ་ཟད། ཁྱབ་པ་ཡང་བུད་མེད་ལ་སྨོད་པའི་རྩ་ལྟུང་རྣལ་འབྱོར་རྒྱུད་ཀྱི་རྩ་ལྟུང་དུ་གསུངས་པས་རྣལ་འབྱོར་རྒྱུད་ཀྱི་རྩ་ལྟུང་གཞན་རྣམས་དང་། བླ་མེད་དང་འདྲ་དགོས་པར་ཁས་བླངས་པ་དེ་དྲན་པར་གྱིས་ཤིག་གོ ། གཞན་ཡང་རྩ་ལྟུང་བཅུ་བཞི་རིགས་ལྔའི་སྡོམ་བཟུང་གི་བཅས་པ་ཡིན་པ་དེའང་མ་གྲུབ་ན། རིགས་ལྔའི་སྡོམ་པ་བཟུང་བའི་བཅས་པ་ལ་ནི་དགག་བསྒྲུབ་ཀྱི་བཅས་པ་གཉིས་ཡོད་མོད་ཀྱི།
འོན་ཀྱང་རིགས་ལྔའི་སྡོམ་པའི་དགག་བསྒྲུབ་ཀྱི་བཅས་པ་གང་ཡིན་ཀྱང་རུང་། རིག་པ་འཛིན་པའི་རྣལ་འབྱོར་པས་བཅས་པ་དེ་ལས་མ་འདས་ཤིང་མ་སྤངས་པར་བཟུང་ན་དམ་ཚིག་དང་སྡོམ་པ་ལེགས་པར་བསྲུང་པ་ཡིན་ལ། རྩ་ལྟུང་རྣམས་ནི་སྤང་ཞིང་དོར་བར་བྱ་བ་ཁོ་ན་ཡིན་གྱི། མ་སྤངས་པར་བཟུང་ན་དམ་ཚིག་ཉམས་པར་འགྱུར་བའི་ཕྱིར་དང་། དེས་ན་རྩ་ལྟུང་བཅུ་བཞི་རིགས་ལྔའི་སྡོམ་བཟུང་གི་བཅས་པ་ཡིན་ནོ་ཞེས་བྱ་བ་ནི་མཁས་པ་རྣམས་ཀྱི་བཞད་པའི་གནས་སུ་སེམས་སོ། ། གཞན་ཡང་། དེ་ལས་གཞན་པ་བཅུ་བཞི་ནི། ། ཞེས་པའི་ཕམ་པ་བཅུ་བཞི་ནི་ནམ་སྙིང་གི་མདོ་ལས་བྱུང་བའི་བྱང་སེམས་ཀྱི་རྩ་ལྟུང་བཅུ་བཞི་ལ་འཛིན་པ་ལེགས་པར་འགྱུར་ཏེ། དེའི་ཕམ་པ་བཅུ་བཞི་པོ་ནི། སློབ་དཔོན་ཀུན་དགའ་སྙིང་པོས།
དེ་བཞིན་གཤེགས་པ་རྣམས་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། ཞེས་བྱ་བ་ལ་སོགས་པ་ཕས་ཕམ་པ་བཅུ་བཞི་ལས་ལྡོག་པའི་མཚན་ཉིད་ཅན་ནོ་ཞེས་བཤད་པའི་རིགས་ལྔ་སྤྱིའི་སྡོམ་པ་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་སེམས་དཔའི་ཚུལ་ཁྲིམས་དེ་དག་གི་མི་མཐུན་ཕྱོགས་ཕམ་པ་བཅུ་བཞི་པོ་དེ་སྤོངས་ཤིག་ཅེས་བསྒྲགས་པ་ཡིན་པའི་ཕྱིར། གཞན་ཡང་འདི་རྣམས་བླ་མེད་ནས་བཤད་པའི་རྡོ་རྗེ་སློབ་དཔོན་ལ་སྨོད་པ་ལ་སོགས་པའི་རྩ་ལྟུང་བཅུ་བཞི་པོ་ཡིན་ན། རྣལ་འབྱོར་རྒྱུད་ལ་མཁས་པའི་སློབ་དཔོན་གསུམ་ལ་སོགས་པའི་མཁས་པ་རྣམས་ཀྱི་མཐའ་འང་བླ་མེད་ཀྱི་རྩ་ལྟུང་བཅུ་བཞི་དང་མཚུངས་པ་ཡིན་ནོ་ཞེས་ངོ་སྤྲོད་གསལ་བ་ཙམ་ཞིག་ཅིའི་ཕྱིར་མི་འཆད་དེ། སྤྱིར་དམ་ཚིག་དང་སྡོམ་པ་ཤེས་ནས་འཇུག་ལྡོག་བྱེད་པ་དང་། ཁྱད་པར་དུ་རྩ་ལྟུང་ངོས་ཟིན་ནས་བསྲུང་བ་ནི་ཐམས་ཅད་ཀྱི་ཐོག་མར་མེད་དུ་མི་རུང་བ་ཡིན་པའི་ཕྱིར། ཞེས་པའི་ཉེས་པ་མཚུངས་པ་དང་། གཞན་ཡང་བླ་མེད་ཀྱི་རྩ་ལྟུང་དང་པོ་ལ་སོགས་པ་གཞན་བཅུ་གསུམ་ཡང་བྱང་སེམས་ཀྱི་རྩ་ལྟུང་དང་འདྲ་བར་འགྱུར་ཏེ། ནམ་མཁའ་སྙིང་པོའི་མདོ་ལས།
ཐེག་པ་ཆེ་ཆུང་གི་ཆོས་རྣམས་ནི་མི་འཐད་དོ་ཞེས་སྨད་ནས་སྤོང་བ་བྱང་སེམས་ཀྱི་རྩ་ལྟུང་དུ་གསུངས་པའི་ཕྱིར། གཞན་ཡང་རྡོ་རྗེ་རྩེ་མོ་ལ་སོགས་པ་རྣལ་འབྱོར་རྒྱུད་ནས་གསུངས་པའི་རིགས་ལྔ་སོ་སོའི་སྡོམ་པ་བཅུ་བཞི་པོ་འདི་དག་རྣལ་འབྱོར་བླ་མེད་ཀྱི་རྒྱུད་ནས་གསུངས་པའམ། སློབ་དཔོན་སྨད་པར་མི་བྱ་ཞིང་། ། ཞེས་སོགས་ཀྱི་བླ་མེད་ཀྱི་སྡོམ་པ་བཅུ་བཞི་དང་ཁྱད་པར་མེད་པར་འགྱུར་ཏེ། བླ་མེད་ཀྱི་རྩ་བའི་དམ་ཚིག་གི་ངོ་བོ་ནི། རིགས་ལྔ་སོ་སོའི་དམ་ཚིག་བཅུ་བཞི་པོ་འདི་ཁོ་ནར་གྲངས་ངེས་པར་ཁྱེད་རང་གིས་ཁས་བླངས་པ་ཡིན་ལ། རྡོ་རྗེ་རྩེ་མོ་སོགས་ནས་གསུངས་པའི་རིགས་ལྔའི་སྡོམ་པའི་མི་མཐུན་ཕྱོགས། དེ་ལས་གཞན་པ་བཅུ་བཞི་ནི། ། ཕས་ཕམ་པར་ནི་རབ་ཏུ་བསྒྲགས། ། ཞེས་པའི་རྩ་ལྟུང་བཅུ་བཞི་པོ་འདི་རྣལ་འབྱོར་བླ་མེད་ཀྱི་རྡོ་རྗེ་སློབ་དཔོན་ལ་སྨོད་པ་ལ་སོགས་པའི་རྩ་ལྟུང་བཅུ་བཞི་དང་ཁྱད་པར་མེད་པའི་ཕྱིར།
འདོད་ན། ཁྱེད་རང་གི་རྡོ་རྗེ་རྩེ་མོ་སོགས་ནས་བསྟན་པའི་རིགས་ལྔའི་སྡོམ་པ་འཆད་ན། བླ་མེད་ཀྱི་སྡོམ་པ་བཅུ་བཞི་པོ་གང་ཡང་མ་བགྲངས་པར་དེ་ལས་གཞན་དཀོན་མཆོག་གསུམ་འཛིན་པ་སོགས་བཅུ་བཞི་བགྲངས་པ་དེ་ཡང་སྔར་ཤིན་ཏུ་འཁྲུལ་བའི་གཉིད་ཀྱིས་རབ་ཏུ་མྱོས་པ་དེ་ལས་ཅུང་ཟད་སྤང་བར་གྱིས་ལ་དྲན་པར་གྱིས་ཤིག་དང་། དེ་དང་འགལ་བ་ཡིན་ནོ། ། གཞན་ཡང་ཁྱེད་ཀྱིས་དཔལ་མཆོག་གི་དམ་ཚིག་འདི་རྣམས་ཀྱང་བཞི་བརྒྱ་ལྔ་བཅུ་པ་ལ་སོགས་པའི་བླ་མེད་ཀྱི་དཀྱིལ་ཆོག་དུ་མར་གསུངས་པས། བླ་མེད་དང་རྣལ་འབྱོར་རྒྱུད་ཀྱི་བཅས་པ་ཐུན་མོང་བ་ཡིན་ནོ། ། སློབ་དཔོན་སངས་རྒྱས་གསང་བས་ཀྱང་ལྷ་ཐམས་ཅད་ཀྱི་དམ་ཚིག་ཐུན་མོང་རྒྱུད་གཞན་ལས་བཤད་པ་རྣམས་ཀྱང་དེ་ཉིད་བསྡུས་པ་དང་དཔལ་རྩེ་གཉིས་ཀྱི་དམ་ཚིག་རྣམས་ཀྱི་ནང་དུ་འདུས་པའི་ཤེས་བྱེད་དུ་དཔལ་མཆོག་གི་གཞུང་དེ་རྣམས་དྲངས་ནས་ཨ་ཝ་ཏ་ར་ལས་བཤད་དོ། ། རྡོར་དབྱིངས་དོན་བསྡུས་ཀྱི་འགྲེལ་པར་ཡང་། དཔལ་མཆོག་གི་གཞུང་དེ་རྣམས་ཀྱིས་བཤད་པའི་རྩ་ལྟུང་རྣམས་སྤང་དགོས་སོ། ། ཞེས་བཤད་པས་ཀྱང་རྒྱུད་སྡེ་གོང་མ་གཉིས་རྩ་ལྟུང་འདྲ་བར་བསམ་མོ་ཞེས་པའི་སྒྲུབ་བྱེད་རྣམས་ཀྱང་འཁྲུལ་པ་ཁོ་ནར་ཟད་དེ།
འདི་ལྟར་འོ་ན་བྱང་སེམས་དང་བླ་མེད་ཀྱང་བཅས་པ་ཐུན་མོང་བར་འགྱུར་ཏེ། བྱང་སེམས་ཀྱི་སྡོམ་པ་རྣམས་ཀྱང་སམྦུ་ཊི་ལ་སོགས་པའི་བླ་མེད་ཀྱི་རྒྱུད་སྡེ་དུ་མར་གསུངས་པའི་ཕྱིར། ཡང་མདོ་རྒྱུད་གཉིས་ཀྱང་རྩ་ལྟུང་འདྲ་བར་འགྱུར་ཏེ། རྩེ་མོ་ལ་སོགས་པའི་རྒྱུད་སྡེ་རྣམས་སུ། སེམས་ཅན་འདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤང་། ། ཞེས་བྱ་བ་ལ་སོགས་པས་མདོའི་རྩ་ལྟུང་རྣམས་ཀྱང་བསྲུང་དགོས་པར་བསྟན་པའི་ཕྱིར། ཡང་སོ་ཐར་དང་གསང་སྔགས་གཉིས་ཀྱང་བཅས་པར་འདྲ་བར་འགྱུར་ཏེ། རྒྱུད་སྡེ་ལས། ཁྱོད་ཀྱིས་སྲོག་ཆགས་གསད་མི་བྱ། །
ཞེས་བྱ་བ་ལ་སོགས་པས་སོ་ཐར་གྱི་རྩ་ལྟུང་རྣམས་ཀྱང་བསྲུང་དགོས་པར་གསུངས་པའི་ཕྱིར་རོ། ། ཞེས་པའི་འཁོར་གསུམ་རྣམས་ནི་རིམ་པ་བཞིན་དུ་མཚུངས་པ་ཡིན་ཏེ། རིག་པའི་སྤྱན་ལྡན་རྣམས་ཀྱིས་གཟིགས་པས་གསལ་བ་ཡིན་ནོ། ། གཞན་ཡང་ཁྱེད་ཀྱིས་སངས་རྒྱས་ཀྱིས་གསུངས་པའི་སྡོམ་གསུམ་གང་རུང་གི་བཅས་པ་ཡིན་པ། དེ་ལ་ཤེས་བཞིན་དུ་འགལ་བར་བྱས་པ། ཁྱད་དུ་གསོད་འདོད་ཀྱི་ཀུན་སློང་ཡོད་དེ་ཆོས་གསུམ་དང་ལྡན་པ་བདེ་གཤེགས་བཀའ་འདས་ཀྱི་རྩ་ལྟུང་ཡིན་ཞེས་རང་ལུགས་ལ་ཁས་བླངས་ནས། བོད་ཀྱི་བླ་མ་དག་བྱང་སའི་ཕམ་པ་བརྒྱད། སོ་ཐར་གྱི་བཞི་བཀའ་འདས་ཀྱི་རྩ་ལྟུང་དུ་འཆད་པ་ནི་མི་འཐད་དེ། སྡོམ་གསུམ་གང་གི་ལུགས་ལའང་སྡོམ་པ་དེའི་རྩ་ལྟུང་ལ། སྡོམ་པ་དེ་ལ་ལྟོས་ཏེ་ནམ་ཡང་གནང་བའི་སྐབས་མེད་ལ།
སྲོག་གཅོད་པ་ལ་སོགས་པ་འདི་ལ་ལྟོས་ཏེ་གནང་བའི་སྐབས་སྤངས་པའི་ཕྱིར་རོ། ། དེ་ལྟ་བུའི་ལྟུང་བ་དེ་ནི་རྩ་བའི་ལྟུང་བ་གཉིས་པ་ཡིན་པར་རྒྱུད་སྡེ་རྣམས་ལས་མ་བཤད་དོ་ཞེས་རྗེ་བཙུན་ས་སྐྱ་པ་ལ་དགག་པ་སྨྲས་མོད། དེ་ལྟར་ན་སྲོག་གཅོད་ལ་སོགས་པ་སྡེ་པ་འདི་ལ་གནང་བའི་སྐབས་ཡོད་དོ་ཞེས་བྱ་བའི་གནང་བའི་དོན་དེ། བྱམས་སྙིང་རྗེ་ལ་སོགས་པའི་སྒོ་ནས་གཞན་དོན་དུ་སེམས་ཅན་གྱི་སྲོག་བཅད་ཀྱང་རྩ་ལྟུང་སོགས་ཉེས་མེད་དུ་གནང་བ་ལ་འདོད་པ་ཡིན་ནམ། ཡན་ལག་ཚང་བའི་སྲོག་གཅོད་ལ་སོགས་པ་ལྟུང་བ་འབྱུང་ཡང་། སྡོམ་པ་འདི་ལ་གནང་བའི་སྐབས་ཡོད་པ་ཡིན་ནམ། དེ་ལས་གཞན་ཡིན། དང་པོ་ལྟར་ན་བྱང་ས་ནས་འབྱུང་བའི་ཕམ་པ་བཞི་དང་། ཕམ་འདྲ་བཞི་སྟེ་བརྒྱད་པོ་དེའང་བྱང་སེམས་ཀྱི་རྩ་ལྟུང་མིན་པར་འགྱུར་ཏེ་སྡོམ་པ་ཉི་ཤུ་པ་ལས། སྙིང་རྗེ་ལྡན་ཞིང་བྱམས་ཕྱིར་དང་། །
སེམས་དགེ་བ་ལ་ཉེས་པ་མེད། ། ཅེས་གསུངས་པའི་ཕྱིར་རོ། ། གཉིས་པ་ལྟར་ན། རྡོ་རྗེ་ཐེག་པའི་སྡོམ་པ་འདི་ལ་ཡན་ལག་ཚང་བའི་སྲོག་གཅོད་པ་ལ་སོགས་པ་ལྟུང་བ་འབྱུང་ཡང་སྲོག་གཅོད་ལ་སོགས་པ་གྱིས་ཤིག་ཅེས་གནང་བའི་སྐབས་ཡོད་ན། རྡོ་རྗེ་སྤུན་ལ་ཁྲོས་ནས་ཉེས་པར་བརྗོད་ན་རྩ་ལྟུང་འབྱུང་ཡང་། རྡོ་རྗེ་སྤུན་གྱི་ཉེས་བརྗོད་གྱིས་ཤིག་ཅེས་གནང་བའི་སྐབས་ཡོད་པར་ཡང་ཅིའི་ཕྱིར་མི་མཚུངས། གསུམ་པ་ནི། དེ་ལས་གཞན་དུ། ཁྱོད་ཀྱིས་སྲོག་ཆགས་གསད་པར་བྱ། ། ཞེས་བྱ་བ་ལ་སོགས་པ་འབྱུང་བ་ཡིན་ནོ་སྙམ་ན།
དེ་ནི་ངེས་དོན་སྐལ་མེད་ལ་གསང་བ་དགོངས་པ་ཅན་གྱི་ཚིག་ཡིན་གྱི་གཞན་དུ་ན། ཁྱོད་ཀྱིས་སྲོག་ཆགས་གསད་མི་བྱ། ། ཞེས་སོགས་དང་ནང་འགལ་བར་འགྱུར་ཏེ། རྣལ་འབྱོར་རྒྱུད་ལས་བཤད་པའི་རྩ་ལྟུང་རྣམས་བླ་མེད་ལའང་བསྲུང་དགོས་པར་བཤད་ཅིང་། བསྲུང་དགོས་པ་དེ་ལྟར་ཁྱེད་རང་གིས་ཀྱང་ཁས་བླངས་པའི་ཕྱིར་རོ། ། མདོར་ན་སྔགས་པས་ཤེས་བཞིན་དུ་སྲོག་མི་གཅོད་པའི་བཅས་པ་ཁྱད་དུ་བསད་ནས་སྲོག་བཅད་ཀྱང་བདེ་གཤེགས་བཀའ་འདས་ཀྱི་རྩ་ལྟུང་མི་འབྱུང་བར་འགྱུར། སྡོམ་གསུམ་གང་གི་ལུགས་ལའང་སྡོམ་པ་དེའི་རྩ་ལྟུང་ལ་སྡོམ་པ་དེ་ལ་ལྟོས་ཏེ་ནམ་ཡང་གནང་བའི་སྐབས་མི་སྲིད་ལ། སྲོག་གཅོད་ལ་སོགས་པ་སྡོམ་པ་འདི་ལ་ལྟོས་ཏེ་གནང་བའི་སྐབས་ཡོད་པའི་ཕྱིར་རོ། ། ཞེས་པའི་རིག་པས་གནམ་ལྕགས་རྡོ་རྗེའི་ཕ་ལམ་གྱིས་གྲུབ་མཐའ་འཁྲུལ་པའི་བྲག་རི་ཆེས་ཤིན་ཏུ་མཐོ་བ་དག་ཐལ་བར་བྱས་པ་ཡིན་ནོ། ། གཞན་ཡང་ཁྱེད་ཀྱི་རྩ་ལྟུང་དཀའ་འགྲེལ་ལས།
དུག་ལ་སོགས་པས་རང་གི་སྲོག་བཅད་ན་རྩ་ལྟུང་ཡིན་ལ། སྦྱོར་བ་ལ་ཉེས་བྱས་སུ་བཤད་པ་ནི་ནོར་པ་ཆེན་པོ་སྟེ། ཤི་ན་ལྟུང་བ་བསྐྱེད་པའི་རྟེན་མེད་པའི་ཕྱིར། དེས་ན་འདི་ནི་རྟ་དབྱངས་ཀྱིས་མཛད་པར་མི་སྣང་ངོ་ཞེས་བཤད་མོད། དེའང་མི་འཐད་དེ། སྔགས་པ་ལ་སྐྱེ་བ་ཕྱི་མ་ཡོད་པ་ཡིན་ལ། སྔགས་སྡོམ་ནི་ཉན་ཐོས་ཀྱི་སྡོམ་པ་ལས་ཁྱད་པར་དུ་གྱུར་པ་བྱང་ཆུབ་སྙིང་པོའི་བར་དུ་གནས་པའི་ཕྱིར་རོ། ། གཞན་ཡང་ཁྱོད་ཀྱིས་ཇོ་བོས་བྱས་སོ་ཞེས་བྱ་བའི་བསྟན་བཅོས་དམ་ཚིག་ཐམས་ཅད་ཡང་དག་པར་བསྡུས་པ་ལས། དེ་ལ་རྐང་གྲངས་ནི་ཐུན་མོང་གི་རྩ་བའི་ལྟུང་བ་བཞི་དང་། ཕ་རོལ་ཏུ་ཕྱིན་པའི་རྩ་བའི་ལྟུང་བ་བཅུ་གཉིས་དང་།
ཀྲྀ་ཡའི་རྒྱུད་ཀྱི་རྩ་ལྟུང་སུམ་ཅུ་དང་། སྤྱོད་པའི་རྒྱུད་ཀྱི་རྩ་ལྟུང་བཅུ་བཞི་དང་། རྣལ་འབྱོར་རྒྱུད་ཀྱི་རྩ་ལྟུང་བཅུ་བཞི་དང་། རྣལ་འབྱོར་ཆེན་པོའི་རྒྱུད་ཀྱི་རྩ་ལྟུང་བཅུ་བཞི་དང་། ཡང་ལྔ་དང་། ཡང་བཞི་སྟེ་རྩ་བའི་ལྟུང་བ་བདུན་ཅུ་ཐམ་པའོ། ། ཞེས་འབྱུང་བ་ལ་ནི་ཡིད་བརྟན་མི་སྣང་སྟེ། དེ་དག་ལ་གོ་བདུན་འདུག་པ་ལ་བདུན་ཅུ་ཐམ་པར་བྱས་ནས་གྲངས་ཙམ་ལའང་འཁྲུལ་འདུག་པ་དང་། བླ་མའི་དམ་ཚིག་ཉམས་ན་དཀྱིལ་འཁོར་དུ་ཞུགས་ལ། སྤུན་གྱི་དམ་ཚིག་ཉམས་ན་དབང་མི་དགོས་པར་བསྐང་ཐབས་བཤད་པའི་ཕྱིར་དང་།
ཇོ་བོ་ཆེན་པོ་འདས་རྗེས་སུའང་ནག་པོ་དམ་ཚིག་རྡོ་རྗེ་བོད་དུ་བྱོན་ནས་ལོ་ཙཱ་བ་ནག་ཚོ་དང་གཉིས་ཀྱིས་ཆོས་མང་དུ་བསྒྱུར་པ་ཡོད་ལ་འདི་ལ་བདག་གི་བླ་མ་རྗེ་བཙུན་དམ་ཚིག་རྡོ་རྗེའི་ཞལ་ནས་ནི་ཞེས་ཟེར་བ་སྣང་བས། ཕལ་ཆེར་བླ་མ་དེའི་གསུང་བགྲོས་འདྲ་དང་ཕར་བསྲེ་ཚུར་བསྲེ་བྱས་པ་གཅིག་ཏུ་མངོན་ནོ། ། འདི་ནི་ཇོ་བོས་མཛད་པ་མ་ཡིན་ནོ་ཞེས་བཤད་མོད། བསྟན་བཅོས་དེ་ལ་ཡིད་བརྟན་མེད་པ་དང་། ཇོ་བོས་མ་བྱས་སུ་ཆུག་མེད་ནའང་། དེ་དག་འགོག་བྱེད་ཀྱི་རིགས་པ་ཁྱེད་ཀྱིས་བརྗོད་པ་དེ་དག་ནི་ཕལ་ཆེ་བ་འཁྲུལ་པ་ཁོ་ནར་ཟད་དེ། སྤྱིར་གྲངས་མི་མཐུན་པ་ཙམ་ནི་ལོ་ཙཱ་བའི་འགྱུར་གྱི་བྱེ་བྲག་ལས་ཀྱང་འབྱུང་མོད་ཀྱི། འདིར་ནི་ཡི་གེ་པའི་ཉེས་པ་དག་ཏུ་མངོན་པའི་ཕྱིར་དང་། ཇོ་བོ་གྲོངས་རྗེས་སུ་ནག་པོ་དམ་ཚིག་རྡོ་རྗེ་བོད་དུ་བྱོན་པ་ལ་སོགས་པའི་རྒྱུ་མཚན་དེ་ལྟར་ན། ཇོ་བོ་འདས་པའི་དུས་ན་ཇོ་བོའི་བླ་མ་རྣམས་ཀྱང་འདས་ཟིན་པར་ཁས་ལེན་དགོས་ན་དེའང་མི་རིགས་པའི་ཕྱིར་དང་།
ནག་པོ་དམ་ཚིག་རྡོ་རྗེ་དང་། ནག་པོ་ཞི་བ་བཟང་པོ་གཉིས་ནག་པོ་ཞེས་པའི་ཚིག་ཙམ་ལས་གཅིག་ཏུ་འཁྲུལ་འདུག་པའི་ཕྱིར་ཏེ། ནག་ཚོ་ལོ་ཙཱ་བའི་ཆོས་བསྒྱུར་བའི་ཟླ་བ་པཎྜི་ཏ་ནག་པོའི་མིང་ཅན་དེ་ནི་དགྲ་ནག་གི་རྒྱུད་ཀྱི་འགྱུར་བྱང་ལས་གསལ་བར་འབྱུང་བ། ཀྲྀཥྞ་དེ་ཝ་བྷ་དྲ་སྟེ་ནག་པོ་ཞི་བ་བཟང་པོ་ཞེས་བྱ་བ་ཡིན་གྱི། དེ་ནི་ནག་པོ་དམ་ཚིག་རྡོ་རྗེ་མ་ཡིན་པའི་ཕྱིར་དང་། གཞན་ཡང་ཁྱེད་ཀྱིས་སྔགས་ཀྱི་སྡོམ་ལྡན་རྣམས་ལ་བཅས་པའི་བཅས་པ་དང་འགལ་བའི་ལས་ཀྱི་སྒྲིབ་པ་ནི་གནས་འོག་མར་འཁྲིད་པ་དང་། ཡོན་ཏན་གོང་མ་སྐྱེ་བ་ལ་སྒྲིབ་པས་ན་ལྟུང་བ་ཡིན་ལ། དེ་ལ་རྩ་བའི་ཞེས་ཁྱད་པར་སྦྱར་བ་ནི་ལྟུང་བ་གང་གིས་གོས་ན་སྡོམ་པ་གཅོད་པས་ཏེ་ལྟུང་བའི་མཐར་ཐུག་ཤོས་ཡིན་གྱི། བསྲུང་ན་དངོས་གྲུབ་ཀྱི་རྩ་བ་དང་། མ་བསྲུང་ན་སྡུག་བསྔལ་གྱི་རྩ་བ་ཞེས་མི་བྱ་སྟེ།
རྣམ་སྣང་མངོན་བྱང་སོགས་ལས་ལྟུང་བའི་རྩ་བ་ཞེས་ཀྱང་བསྒྱུར་པས་རྩ་བ་སྤང་བྱ་ལ་བྱེད་དགོས་པའི་ཕྱིར་དང་། བསྲུང་བ་དངོས་གྲུབ་ཀྱི་རྩ་བར་སོང་བས་ལྟུང་བ་རྩ་བར་འགྲོ་མི་དགོས་པའི་ཕྱིར། གཞན་རྩ་ལྟུང་གི་རྒྱ་ཆེན་འགྲེལ་པ་ལས། ཐབས་ཤེས་ཀྱི་རྩ་བ་ཉམས་ན་མི་འདོད་པའི་འབྲས་བུ་མཐོང་བ་ནི་ལྟུང་བའོ། ། ཞེས་བཤད་པའང་དོན་མིན་ཏེ། ཐབས་ཤེས་ཀྱི་རྩ་བ་དང་རྩ་ལྟུང་གི་རྩ་བ་གཉིས་གཅིག་ཏུ་འོང་དོན་མེད་པའི་ཕྱིར་བཤད་མོད། དེའང་མི་འཐད་དེ། སྔགས་ཀྱི་སྡོམ་ལྡན་རྣམས་ལ་བཅས་པའི་བཅས་པ་དང་འགལ་བའི་ལས་སྒྲིབ་མཐར་ཐུག་ཤོས་དེ་རྩ་ལྟུང་དུ་འདོད་པ་དང་། སྔར་རྩ་ལྟུང་བཅུ་བཞི་རིགས་ལྔའི་སྡོམ་གཟུང་གི་བཅས་པར་ཁས་བླངས་པ་འགལ་བའི་ཕྱིར། དམ་པ་དག་གིས་བསྲུང་ན་དངོས་གྲུབ་ཀྱི་རྩ་བ་ཞེས་སོགས་ཀྱི་རྩ་ལྟུང་ངེས་ཚིག་གི་སྒོ་ནས་བཤད་པའི་དོན་ཡང་མ་རྟོགས་བཞིན་དུ་བཀག་པར་ཟད་དེ།
བསྲུང་ན་དངོས་གྲུབ་ཀྱི་རྩ་བ་ལ་སོགས་པ་ཡིན་པས་ན་རྩ་ལྟུང་ཞེས་བྱའོ། ། ཞེས་རྩ་ལྟུང་ངེས་ཚིག་གི་སྒོ་ནས་བཤད་པ་ཡིན་གྱི། ལྟུང་བ་རྩ་བར་འགྲོ་དགོས་ཞེས་ཞལ་གྱིས་མ་བཞེས་པའི་ཕྱིར་དང་། གཞན་དུ་ན་ཁྱེད་རང་གི་ཕས་ཕམ་པ་ངེས་ཚིག་གི་སྒོ་ནས་བཤད་པ་དེ་ལ་རྩ་ལྟུང་སྡོམ་པ་ཕམ་བྱེད་མ་ཡིན་པར་ཐལ། སྡོམ་པས་རྩ་ལྟུང་ཕམ་པར་བྱས་པའི་ཕྱིར་ཞེས་པའི་ཉེས་པ་མཚུངས་པའི་ཕྱིར། མདོར་ན་རྩ་བ་སྤང་བྱ་ལ་བྱེད་དགོས་པའི་དོན། རྩ་བ་ཡིན་ན་སྤང་བྱ་ཡིན་དགོས་པའམ། སྤང་བྱ་ཡིན་ན་རྩ་བ་ཡིན་དགོས་པའམ། དེ་ལས་གཞན་ཡིན། དང་པོ་ལྟར་ན།
རྩ་བའི་སྡོམ་པ་རྣམས་ཀྱང་སྤང་བྱར་འགྱུར་ལ། གཉིས་པ་ལྟར་ན་ཡན་ལག་གི་ལྟུང་བ་རྣམས་ཀྱང་རྩ་བར་འགྱུར། གསུམ་པ་དེ་ལས་གཞན་དུ་ལྟུང་བའི་རྩ་བ་ཞེས་བྱ་བ་ལྟུང་བའི་རྒྱུ་ཡིན་པར་འཆད་ན་ལྟུང་བ་མ་ཡིན་པར་འགྱུར་ལ། མདོར་ན་རྩ་བ་སྤང་བྱ་ལ་བྱེད་དགོས་ཞེས་པའི་དོན་ཇི་ལྟར་བརྗོད་ཀྱང་མི་འཐད་པའི་ཕྱིར་དང་། རྒྱ་ཆེར་འགྲེལ་དུའང་ཐབས་ཤེས་ཀྱི་རྩ་བ་ཉམས་ན་མི་འདོད་པའི་འབྲས་བུ་མཐོང་བ་ལྟུང་བ་ཡིན་ཞེས་བཤད་ཀྱི། ཐབས་ཤེས་དང་རྩ་ལྟུང་རྩ་བ་གཅིག་ཡིན་ཞེས་མ་བཤད་པའི་ཕྱིར། གལ་ཏེ་རྩ་བ་དང་འགྲེལ་པ་ཞེས་པ་བཞིན་དུ་རྩ་བ་དང་ཡན་ལག་གི་ལྟུང་བ་གཉིས་ཁྱད་གཞི་དང་ཁྱད་ཆོས་སོ་ཞེ་ན། དེའང་མི་འཐད་དེ། སྲོག་གཅོད་པ་དང་ཆང་འཐུང་བ་ལྟ་བུ་དེ་གཉིས་ལ་ཁྱད་གཞི་ཁྱད་ཆོས་ཀྱི་འབྲེལ་པ་མི་སྣང་བའི་ཕྱིར་རོ། ། གཞན་ཡང་ཅི་སྟེ་ན།
གང་ལ་ཇི་ལྟར་དོགས་པའི་རྩ་བ་ཞེས་པ་བཞིན་དུ་ཡུལ་ལ་རྩ་བར་འདོད་དོ་སྙམ་ན། དེའང་མ་ཡིན་ཏེ། དེ་ལྟར་རྡོ་རྗེ་སློབ་དཔོན་ལ་མི་སྨོད་པའི་དམ་ཚིག་དང་། སྨོད་པའི་རྩ་ལྟུང་གཉིས་ཡུལ་རྡོ་རྗེ་སློབ་དཔོན་གཅིག་པུར་མཚུངས་པས་གང་གི་ལྟུང་བ་དང་དམ་ཚིག་གཉིས་རྩ་ལྟུང་དུ་འགྱུར་བ་ལས། དེ་གཉིས་རྩ་བ་གཅིག་ཏུ་འོང་དོན་མེད་དོ་ཞེས་ཁྱེད་རང་གིས་ཁས་བླངས་ཟིན་པའི་ཕྱིར་རོ། ། གཞན་ཡང་ཁྱེད་ཀྱིས་རྣམ་སྣང་མངོན་བྱང་གི་ལུང་དོན་ལ། བྱང་ཆུབ་སེམས་དཔའི་རྩ་བའི་ལྟུང་བ་དམ་པའི་ཆོས་སྤོང་བ་སོགས་བཞི་བཤད་ལ། བཞི་པོ་དེ་ཡང་བསླབ་པ་ཀུན་བཏུས་སོགས་ནས་འབྱུང་བ་ཡིན་གྱི་དེ་ལས་གཞན་སྤྱོད་རྒྱུད་ཀྱི་ལྟུང་བ་མེད་དོ་ཞེ་ན། དེ་ནི་མི་འཐད་དེ། བྱང་ཆུབ་སེམས་དཔའ་ཁྱིམ་པ་ལ་སྲོག་གཅོད་སོགས་བཞི།
ལོག་ལྟ་དང་ལྔ་པོ་རྩ་བའི་ལྟུང་བར་དངོས་སུ་བསྟན་ནས། ལྷག་མ་གཞན་རང་གི་ཆུང་མ་ལ་མི་ཚངས་པར་སྤྱོད་པ་དང་། གནོད་སེམས་ལ་སོགས་པ་རྩ་བའི་ལྟུང་བར་མི་འགྱུར་བར་བསྟན་པའི་ཤུགས་ལ་བྱང་སེམས་རབ་བྱུང་ལ་སྲོག་གཅོད་པ་དང་། མི་ཚངས་སྤྱོད་སོགས་ལྔ། ཕྲ་མ་ཚིག་རྩུབ་སོགས་མི་དགེ་བཅུ་རྩ་བའི་ལྟུང་བར་བསྟན་ནས། ཁྱད་པར་དུ་དམ་ཆོས་སྤོང་བ་དང་། བྱང་ཆུབ་ཀྱི་སེམས་གཏོང་བ་དང་། ཆོས་ལ་སོགས་པ་ལ་སེར་སྣ་བྱེད་པ་དང་། སེམས་ཅན་ལ་ཉེ་བར་འཚེ་བ་རྣམས་ཀྱང་རྩ་བའི་ལྟུང་བར་འགྱུར་རོ་ཞེས་བསྟན་པ་ཡིན་པའི་ཕྱིར། གཉིས་པ་ལ་རྩ་ལྟུང་གི་མཚན་ཉིད།
རྣམ་གྲངས། ངེས་ཚིག དབྱེ་བ། རྩ་བ་དང་ཡན་ལག་གི་ཁྱད་པར་བཤད་པ་སྟེ་ལྔའོ། ། དེ་ལ་རྩ་བའི་ལྟུང་བའི་མཚན་ཉིད། སྡོམ་པའི་རྩ་བ་སུན་འབྱིན་པའི་ཉེས་པ། གཉིས་པ་ནི་རྩ་བའི་ལྟུང་བ་དང་ཕམ་པ་ཞེས་བྱ་བ་ནི་རྣམ་གྲངས་སོ། ། གསུམ་པ་ནི། ཅིའི་ཕྱིར་རྩ་བའི་ལྟུང་བ་ཞེས་བྱ་ཞེ་ན། སྡོམ་པའི་རྩ་བ་ཆད་ནས་ངན་སོང་དུ་ལྟུང་བར་བྱེད་པའི་ཕྱིར་ན་རྩ་བའི་ལྟུང་བ་ཞེས་བྱའོ། །
ཅིའི་ཕྱིར་ཕམ་པ་ཞེས་བྱ་ཞེ་ན། རྩ་བའི་སྡོམ་པ་ཕམ་པར་བྱེད་པའི་ཕྱིར་ན་ཕམ་པ་ཞེས་བྱའོ། ། བཞི་པ་ལ་ཐུན་མོང་གི་རྩ་ལྟུང་དང་། བྱང་ཆུབ་སེམས་དཔའི་རྩ་ལྟུང་། རྡོ་རྗེ་ཐེག་པའི་རྩ་ལྟུང་ངོ་། ། དང་པོ་ལ་སྲོག་བཅད་པ་དང་། མ་བྱིན་པར་བླངས་པ་དང་། མི་ཚངས་པར་སྤྱད་པ་དང་། བརྫུན་དུ་སྨྲ་བ་རྣམ་པ་བཞི་པོ་ནི་སོ་ཐར་དང་རྗེས་སུ་མཐུན་པར་ཤེས་པར་བྱ་བ་ཡིན་ཏེ། རྡོ་རྗེ་རྩེ་མོ་ལས།
སྲོག་གཅོད་རྐུ་དང་འཁྲིག་པ་དང་། ། བརྫུན་དུ་མྱོས་བྱེད་རྣམ་པར་སྤང་། ། ཁྱིམ་པའི་སྡོམ་པ་ལ་གནས་ནས། ། གསང་སྔགས་རྒྱལ་པོ་རབ་ཏུ་བསྒྲུབ། ། ཅེས་དང་། རྗེས་མཐུན་གྱི་སྡོམ་པ་ཟུངས་ཤིག་པར་སྒྲོག་པའི་སྐབས་སུའང་། ཁྱོད་ཀྱིས་སྲོག་ཆགས་གསད་མི་བྱ། ། མ་བྱིན་པར་ཡང་མི་བླང་ངོ་། ། འདོད་པས་ལོག་པར་མི་གཡེམ་ཞིང་། ། བརྫུན་དུ་སྨྲ་བར་མི་བྱ་འོ། །
ཞེས་སྡོམ་པ་གསུངས་པའི་ཤུགས་ལས་ཤེས་པ་ཡིན་ནོ། ། གཉིས་པ་ནི། རྒྱུད་སྡེ་རྣམས་ལས། བྱང་ཆུབ་སེམས་དཔའི་རྩ་ལྟུང་བཅུ་བཞི་ནི། དེ་ལས་གཞན་པ་བཅུ་བཞི་ནི། ། ཕས་ཕམ་པ་ནི་རབ་ཏུ་བསྒྲགས། ། སྤངས་ཤིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཞེས་གསུངས་པས་བསྟན་ཅིང་རྩ་ལྟུང་བཅུ་བཞི་པོ་དེ་ནི། དེ་ཉིད་བསྟོད་འགྲེལ་ལས།
དེ་བཞིན་གཤེགས་པ་རྣམས་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། ཞེས་བྱ་བ་ལ་སོགས་པ་ཕས་ཕམ་བཅུ་བཞི་ལས་ལྡོག་པའི་མཚན་ཉིད་ཅན་ནོ། ། ཞེས་བཤད་པའི་རིགས་ལྔ་སྤྱིའི་སྡོམ་པའི་མི་མཐུན་ཕྱོགས་བྱང་སེམས་ཀྱི་རྩ་ལྟུང་བཅུ་བཞི་པོ་དེ་དང་གནད་གཅིག་པ་ཡིན་ལ། དེ་དག་ནི་མདོ་སྡེ་ལས་བྱུང་བའི་བྱང་ཆུབ་སེམས་དཔའི་རྩ་ལྟུང་བཅུ་བཞི་དང་གནད་གཅིག་པར། སློབ་དཔོན་ཀུན་དགའ་སྙིང་པོ་ལ་སོགས་པའི་འགྲེལ་བྱེད་མཁན་པོ་དང་། མཁས་པ་དག་བཞེད་པ་ལྟར་ཡིན་པས་དེ་དག་ནི་མདོ་སྡེ་སོ་སོ་ལས་མིང་དང་གྲངས་ཐ་དད་པ་དུ་མ་གསུངས་པ་དག་རྒྱལ་སྲས་ཞི་བ་ལྷས་ཕྱོགས་གཅིག་ཏུ་བསྡུས་ཏེ་གསུངས་པའི་རྗེས་སུ་འབྲངས་ནས་འཆད་པ་ལ། ནམ་མཁའ་སྙིང་པོའི་མདོ་ལས་བྱུང་བའི་རྩ་ལྟུང་བཤད་པ་དང་། གསང་ཆེན་ཐབས་མཁས་ཀྱི་མདོ་ནས་འབྱུང་བ་དང་། བྱང་ཆུབ་སེམས་དཔའི་སྡེ་སྣོད་ལས་བྱུང་བའི་རྩ་ལྟུང་བཤད་པའོ། །
དང་པོ་ལ་རྒྱལ་བློན་ཐུན་མོང་གི་རྩ་ལྟུང་ལྔ། བློན་པོའི་གཅིག་བྱང་སེམས་ལས་དང་པོ་པ་ལ་བཅས་པའི་རྩ་ལྟུང་བརྒྱད་བཤད་པའོ། ། དང་པོ་ནི། དཀོན་མཆོག་གསུམ་གྱི་དཀོར་འཕྲོག་པ་དང་། དམ་པའི་ཆོས་སྤོང་བ་དང་། ཚུལ་ཁྲིམས་འཆལ་མ་འཆལ་གང་རུང་གི་དགེ་སློང་ལ་ངུར་སྨྲིག་འཕྲོག་པ་དང་། བརྡེག་པ་དང་། བཙོན་རར་འཇུག་པར་བྱེད་པ་དང་། རབ་ཏུ་བྱུང་བ་ལས་འབེབས་པ་དང་། མཐར་སྲོག་དང་བྲལ་བར་བྱེད་པ་རྣམས་གང་ཡང་རུང་བ་དག་རྩ་ལྟུང་གཅིག་ཏུ་བསྡུས་པ་རྩ་བའི་ལྟུང་བ་གསུམ་པ་དང་།
མཚམས་མེད་པ་ལྔ་བྱེད་པ་བཞི་པ་དང་། ལོག་པར་ལྟ་བ་འཛིན་པའམ། གཞན་འཛིན་དུ་འཇུག་པ་སྟེ་ལྔའོ། ། དེ་སྐད་དུ་ཡང་བསླབ་པ་ཀུན་ལས་བཏུས་པ་ལས། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པ་ཡིན་པ་རྒྱལ་བས་གསུངས། ། ཚུལ་ཁྲིམས་འཆལ་པའི་དགེ་སློང་ལའང་། ། ངུར་སྨྲིག་འཕྲོག་དང་བརྡེག་པ་དང་། །
བཙོན་རར་འཇུག་པ་བྱེད་པ་དང་། ། རབ་ཏུ་བྱུང་ལས་འབེབས་པ་དང་། ། སྲོག་དང་བྲལ་བྱེད་གསུམ་པ་ཡིན། ། མཚམས་མེད་ལྔ་པོ་བྱེད་པ་དང་། ། ལོག་པར་ལྟ་བ་འཛིན་པ་དང་། ། གཞན་དག་འཛིན་དུ་འཇུག་པ་དང་། ། ཞེས་གསུངས་ལ། དེ་ཡང་བྱང་ཆུབ་སེམས་དཔའ་ནམ་མཁའི་སྙིང་པོས་ཞུས་པའི་མདོ་ལས། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བའི་རྩ་ལྟུང་ནི་ལྔ་སྟེ། ཞེས་པ་ནས།
ལྔ་གང་ཞེ་ན། རིགས་ཀྱི་བུ། རྒྱལ་རིགས་སྤྱི་བོ་ནས་དབང་བསྐུར་བས་མཆོད་རྟེན་གྱི་རྫས་འཕྲོག་གམ། དགེ་འདུན་གྱི་དང་། ཕྱོགས་བཞིའི་དགེ་འདུན་ལ་ཕུལ་བ་འཕྲོག་གམ། འཕྲོག་ཏུ་འཇུག་པ་འདི་ནི་རྩ་བའི་ལྟུང་བ་དང་པོའོ། ། ཞེས་པ་ལ་སོགས་པ་རྒྱ་ཆེར་འབྱུང་ངོ་། ། དེ་ལ་དང་པོ་དེ་ཅུང་ཟད་རྒྱས་པར་བཤད་ན། དེ་ལ་ཡང་ཡན་ལག་རྣམས་ཚང་ན་ཉེས་པ་དེར་འགྱུར་བ་ཡིན་གྱི། མ་ཚང་ན་རྩ་བ་རང་དུ་ཅུང་མི་འགྱུར་རོ། །
འོ་ན་ཡན་ལག་ནི་དུ་ཞེ་ན། ཡན་ལག་ལྔ་ཡོད་པ་ལས། རྟེན་གྱི་ཡན་ལག་ནི། སྟོན་པས་བཅས་པ་དང་ལྡན་པའི་བྱང་ཆུབ་སེམས་དཔའ་སྟེ། སྡོམ་པ་མ་བླངས་པའམ། ཉམས་པའི་སྡོམ་མེད་དང་། ནད་གདོན་ལ་སོགས་པས་ཤེས་པ་རང་བཞིན་དུ་མི་གནས་པ་ལ་བསླབ་པའི་བཅའ་བ་མ་མཛད་པས་སོ། ། ཡུལ་གྱི་ཡན་ལག་ནི། དཀོན་མཆོག་གསུམ་གྱི་རྫས་ཏེ། དེ་ལ་སངས་རྒྱས་དཀོན་མཆོག་ནི།
ཐུགས་ཀྱི་རྟེན་མཆོད་རྟེན་གྱི་སྐུར་སྣང་བ་སྟེ་དེ་དག་ཏུ་ལྷ་ཁང་ཡང་འདུས་ལ། སྐུའི་རྟེན་ལོངས་སྐུའམ་སྤྲུལ་སྐུར་སྣང་བ། དེ་དག་ནི་རས་བྲིས་དང་། ལུགས་མ་ལ་སོགས་པ་གང་ཡིན་ཡང་རུང་། དེ་དག་ལ་ཕུལ་བའི་མཆོད་རྫས་སུ་གཏོགས་པ་མཎྜལ་དང་ཀོང་བུ་ལ་སོགས་པ་ནས་ས་ཞིང་ས་གང་གི་བར་རོ། ། ཆོས་ནི་གསུང་རབ་ཀྱི་གླེགས་བམ་དང་། རྟོགས་པའི་ཆོས་བདག་མེད་པ་སོགས་གནས་ལུགས་ཀྱི་དོན་རྟོགས་པའི་ཡེ་ཤེས་སོ། ། དེའི་རྫས་ནི་གསུང་རབ་བཞེངས་པའི་རྒྱུའམ། སྒྲོག་པའི་ཡོ་བྱད་དམ། རྟོགས་པའི་ཆོས་བསྐྱེད་པའམ།
སྐྱེས་ཟིན་པའི་རྟོགས་པ་གོང་དུ་འཕེལ་བར་བྱེད་པའི་རྫས། ཆོས་དེ་ལྟ་བུ་མཆོད་པའི་ཡོ་བྱད་དུ་གཏོགས་པའོ། ། དགེ་འདུན་དཀོན་མཆོག་ནི། འཕགས་པའི་ཚོགས་ཏེ། དེའི་རྫས་ནི་ཕྱོགས་བཅུ་ན་འདུས་པའི་དགེ་བའི་བཤེས་གཉེན་དགེ་འདུན་བཙུན་པའི་ཚོགས་ལ་ཕུལ་བའི་མཆོད་རྫས། བསྙེན་བཀུར་གྱི་དངོས་པོ་དགེ་བའི་རྒྱུན་ལ་བཙུགས་པ་ས་ཞིང་དང་ས་ཁང་ལ་སོགས་པའོ། ། རྒྱུ་ཀུན་སློང་གི་བསམ་པའི་ཡན་ལག་ནི། དགེ་སྡིག་ལ་བླང་དོར་གྱི་རྣམ་དབྱེ་མི་ཤེས་པའམ། ཤེས་ཀྱང་རྒྱལ་བའི་བསླབ་བྱ་ལ་མ་གུས་པའམ། ཅུང་ཟད་གུས་ཀྱང་ཧ་ཅང་བག་མེད་པའི་དབང་དུ་གྱུར་པའམ།
རང་བཞིན་གྱི་ཉོན་མོངས་པ་མང་བས་ཏེ་ཐུན་མོང་གི་རྒྱུ་བཞི་གང་རུང་སྔོན་དུ་འགྲོ་བའི་སྒོ་ནས་དཀོན་མཆོག་གསུམ་པོ་གང་རུང་གི་རྫས་དེ་འཕྲོག་འདོད་ཀྱི་བསམ་པའོ། ། ཐུན་མོང་གི་རྒྱུ་ནི། མི་ཤེས་པ་དང་བག་མེད་དང་། ། ཉོན་མོངས་མང་དང་མ་གུས་པའོ། ། ཞེས་འཕགས་པ་ཐོགས་མེད་ཀྱིས་གཞི་བསྡུ་བ་ལས་གསུངས་སོ། ། ངོ་བོ་ཉིད་ཀྱི་ཡན་ལག་ནི། དཀོན་མཆོག་གི་དཀོར་རྫས་དེ་འཕྲོག་པ་སྟེ། འཕྲོག་པའི་ཚུལ་ནི། དབང་པོ་ཆོས་མཐུས་བཞེས་སམ། སྙོམས་ཆུང་གིས་འཇབ་བུས་བརྐུའམ།
གཡོན་ཅན་ཐབས་གཡོ་རྒྱུ་ཇི་ལྟར་བྱས་ཀྱང་རུང་ངོ་། ། དུས་སྐབས་ཀྱི་ཡན་ལག་ནི། རྫས་དེ་འཕྲོགས་ཟིན་པ་ན་རྫོགས་པ་ཡིན་ནོ། ། དེ་བཞིན་དུ་ཕྱི་མ་རྣམས་ལའང་ཇི་ལྟར་རིགས་པར་སྦྱར་ཏེ་ལེགས་པར་ཤེས་པར་བྱ་བ་ཡིན་ལ། མཚམས་མེད་པ་ལྔ་ནི། ཕ་བསད་པ་དང་། མ་བསད་པ་དང་། དགྲ་བཅོམ་པ་བསད་པ་དང་། འཕགས་པའི་དགེ་འདུན་གྱི་དབྱེན་བྱས་པ་དང་། དེ་བཞིན་གཤེགས་པའི་སྐུ་ལ་ངན་སེམས་ཀྱིས་ཁྲག་ཕྱུང་པའོ། །
དེ་ལ་དིང་སང་གི་དུས་སྐབས་འདིར། ཕ་མ་གཉིས་ནི་མཚན་ཉིད་པ་ཡིན་ལ། རང་ལ་དབང་བསྐུར་བ་ལ་སོགས་པའི་བླ་མ་དང་། སློབ་དཔོན་ནི། རྒྱལ་བའི་བསྟན་པ་འཛིན་པ་དགེ་བཤེས་མཁས་བཙུན་བཟང་གསུམ་འཛོམ་པ་དཀྲོང་ན་དགྲ་བཅོམ་པ་བསད་པ་དང་། མཚུངས་པའི་མཚམས་མེད་པའི་ལས་འབྱུང་ལ། ཕྱོགས་བཅུ་ནས་འདུས་པའི་དགེ་འདུན་ལྟ་སྤྱོད་སོགས་མཐུན་པར་གནས་པའི་བར་དུ་བརྫུན་དང་། ཕྲ་མ་སྣ་ཚོགས་པའི་སྒོ་ནས་དབྱེན་བྱས་ཏེ་སོ་སོར་གྱེས་ན་འཕགས་པའི་དགེ་འདུན་གྱི་དབྱེན་བྱས་པའི་མཚམས་མེད་པའི་ལས་འབྱུང་། ཆོས་སྐུའམ། གཟུགས་སྐུའི་རྟེན་རས་བྲིས་སམ།
ལུགས་མ་ལ་སོགས་པ་རབ་གནས་ཅན་བྱིན་རླབས་ཆེ་བ་དེ་དག་བྲལ་བའམ། བཤིག་པས་དེ་བཞིན་གཤེགས་པའི་སྐུ་ལ་ངན་སེམས་ཀྱི་ཁྲག་ཕྱུང་བ་དང་མཚུངས་པའི་མཚམས་མེད་པའི་ལས་འབྱུང་ངོ་། ། ཞེས་དཔལ་ལྡན་ཟླ་བ་གྲགས་པས་གསང་འདུས་ཀྱི་འགྲེལ་པ་སྒྲོན་གསལ་ལས་འབྱུང་ངོ་ཞེས་གསུངས་སོ། ། གཉིས་པ་ནི་གྲོང་དང་གྲོང་ཁྱེར་ལ་སོགས་པ་འཇིག་པར་བྱེད་པས་ཏེ། དེ་སྐད་དུ་ཡང་། གྲོང་ལ་སོགས་པ་འཇིག་པ་སྤངས། ། རྩ་བའི་ལྟུང་བར་རྒྱལ་བས་གསུངས། ། ཞེས་འབྱུང་ལ། མདོ་ལས། གང་ཡང་གྲོང་དང་ལྗོངས་དང་གྲོང་ཁྱེར་དང་། །
ཡུལ་འཁོར་འཇོམས་པ་རྩ་བའི་ལྟུང་བ་འོ། ། ཞེས་སོ། ། གསུམ་པ་ནི། ཐོས་བསམ་གྱི་བློས་མ་སྦྱངས་པའི་སེམས་ཅན་ལ་སྟོང་པ་ཉིད་སྟོན་པ་དང་། སངས་རྒྱས་ཀྱི་ལམ་སྦྱིན་སོགས་དགེ་བཅུ་སྤྱོད་པ་ལ་ཞུགས་པ་དག་དེ་ལས་ལྡོག་པ་དང་། སོ་ཐར་སྤངས་ནས་ཐེག་ཆེན་ལ་འགོད་པ་དང་། ཉན་ཐོས་ལ་སོགས་པའི་ལམ་གྱི་ཆགས་སོགས་ཉོན་མོངས་མི་སྤང་པར་འཛིན་པའམ། འཛིན་དུ་འཇུག་པ་དང་། རྙེད་པ་དང་བཀུར་བསྟི་ལ་ཆགས་པས་བདག་ལ་བསྟོད་ཅིང་གཞན་ལ་སྨོད་པ་དང་། ཟབ་དོན་རྟོགས་པ་ལ་སོགས་པའི་ཡོན་ཏན་མེད་བཞིན་དུ་ཡོད་དོ་ཞེས་སྨྲ་བ་དང་།
དགེ་སྦྱོང་ཆད་པས་གཅོད་དུ་འཇུག་པའམ། དེའི་ཆེད་དུ་དཀོན་མཆོག་གསུམ་གྱི་དཀོར་སྦྱིན་པའམ། མ་བྱིན་པ་ལེན་པར་བྱེད་པ་གསུམ་གང་རུང་དང་། ཞི་གནས་འདོར་བའམ། བསམ་གཏན་པའི་ལོངས་སྤྱོད་རྣམས་ཁ་བཏོན་པ་ལ་སྦྱིན་པ་དེ་དག་ནི་རྩ་བའི་ལྟུང་བ་སྟེ་སེམས་ཅན་དམྱལ་བའི་རྒྱུ་ཡིན་ནོ། ། བློ་སྦྱོང་མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང་། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་བཟློག་པ་དང་། ། སོ་སོར་ཐར་པ་ཡོངས་སྤངས་ཏེ། །
ཐེག་པ་ཆེ་ལ་སྦྱོར་བ་དང་། ། སློབ་མའི་ཐེག་པས་ཆགས་ལ་སོགས། ། སྤོང་བར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང་། ། རང་གི་ཡོན་ཏན་བརྗོད་པ་དང་། ། རྙེད་པ་དང་ནི་བཀུར་བསྟི་དང་། ། ཚིགས་བཅད་རྒྱུ་ཡིས་གཞན་སྨོད་དང་། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང་། ། དགེ་སྦྱོང་ཆད་པས་གཅོད་འཇུག་དང་། །
དཀོན་མཆོག་གསུམ་ནོར་སྦྱིན་བྱེད་དང་། ། བྱིན་པ་ལེན་པར་བྱེད་པ་དང་། ། ཞི་གནས་འདོར་བར་བྱེད་པ་དང་། ། ཡང་དག་འཇོག་གི་ལོངས་སྤྱོད་རྣམས། ། ཁ་བཏོན་པ་ལ་སྦྱིན་པ་སྟེ། ། དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། ཞེས་གསུངས་ལ། མདོ་ལས། རིགས་ཀྱི་བུའམ་རིགས་ཀྱི་བུ་མོ་ཐེག་པ་ཆེན་པོ་ལ་ཡང་དག་པ་ཞུགས་པ་ལས་དང་པོ་པ་རྣམས་ཀྱི་རྩ་བའི་ལྟུང་བ་བརྒྱད་དེ།
ཞེས་བྱ་བ་ལ་སོགས་པ་རྒྱ་ཆེར་གསུངས་སོ། ། གཉིས་པ་ནི། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་སྤངས་ཏེ། དེ་ཡང་སྤོང་ཚུལ་ནི། རང་གིས་སེམས་ཅན་གྱི་དོན་དུ་ཐབས་མང་པོས་ཡུན་རིང་པོར་བྱང་ཆུབ་སེམས་དཔའི་སྤྱོད་པ་སྤྱད་ཀྱང་རྫོགས་པའི་བྱང་ཆུབ་འགྲུབ་པར་དཀའ་ན། དེ་བས་རང་དོན་དུ་མྱ་ངན་ལས་འདས་པ་དོན་དུ་གཉེར་ན་མྱུར་དུ་བསྒྲུབ་པར་སླའོ་སྙམ་ནས་རང་ཉིད་ཞི་བདེ་དོན་གཉེར་གྱིས་བྱང་ཆུབ་བསྒྲུབ་པ་ལྟ་བུའོ། ། དེ་ཡང་། བྱང་ཆུབ་སེམས་ནི་ཡོངས་འདོར་དང་། ། ཞེས་བསླབ་བཏུས་ལས་གསུངས་ལ། ཐབས་ལ་མཁས་པའི་མདོ་ལས།
རིགས་ཀྱི་བུ་གཞན་ཡང་བྱང་ཆུབ་སེམས་དཔའི་སོ་སོར་ཐར་པ་བསླབ་པ་ལ་སློབ་ཅིང་བསྐལ་པ་བརྒྱ་སྟོང་དུ་དབེན་པར་གནས་ཀྱང་། རྩ་བ་དང་འབྲས་བུ་བཟའ་བར་གྱུར་ལ། སེམས་ཅན་རྣམས་ཀྱིས་ལེགས་པར་སྨྲས་པ་དང་། ཉེས་པར་སྨྲས་པ་བཟོད་ན་ཡང་། ཉན་ཐོས་དང་རང་སངས་རྒྱས་ཀྱི་བྱང་ཆུབ་ཡིད་ལ་བྱེད་པས་གནས་ན། འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བའམ། ཞེས་གསུངས་སོ། ། འོ་ན་སྨོན་སེམས་སྤངས་པ་རྩ་ལྟུང་ཡིན་ན། བྱང་ཆུབ་སེམས་དཔའི་རྩ་ལྟུང་སྟོན་པའི་སྡེ་སྣོད་གཞན་དང་། སྡོམ་པ་ཉི་ཤུ་པ་ལས་ཅིའི་ཕྱིར་མི་འཆད་སྙམ་ན།
བདེན་མོད་ཀྱི། འོན་ཀྱང་སྨོན་སེམས་སྤངས་ན་བྱང་ཆུབ་སེམས་དཔའི་སེམས་བསྐྱེད་ཀྱི་ངོ་བོ་སྤངས་པ་ཡིན་པས་དེ་རྩ་བའི་ལྟུང་བར་རྟོགས་པར་སླ་བ་ལ་དགོངས་པ་ཡིན་ནོ། ། ཞེས་རྗེ་བཙུན་ཆེན་པོ་གྲགས་པའི་མཚན་ཅན་གྱི་གསུང་ལས་སོ། ། གསུམ་པ་ནི། བསྙེན་བཀུར་ལ་ཆགས་པས་བདག་ལ་བསྟོད་ཅིང་གཞན་ལ་སྨོད་པ་དང་། སེར་སྣ་ལ་སོགས་པའི་དབང་གིས་ཆོས་དང་ཟང་ཟིང་གི་ནོར་གཞན་ལ་མི་སྟེར་བ་དང་། གཞན་གྱི་བཤགས་དང་མི་ཉན་ཅིང་། ཁྲོས་ནས་གཞན་ལ་བརྡེག་པ་དང་འཚོག་པ་དང་། ཐེག་པ་ཆེན་པོའི་ཆོས་སྤངས་ནས་ཆོས་ལྟར་བཅོས་པ་སྟོན་པའོ། ། དེ་ཡང་བསླབ་བཏུས་ལས།
ཆགས་དང་སེར་སྣ་མི་ཟད་པས། ། སློང་ལ་སྦྱིན་པར་མི་བྱེད་དང་། ། ཁྲོས་དང་སེམས་ཅན་བརྡེག་པ་དང་། ། སྒྲིམ་སྟེ་དགའ་བར་བྱེད་པ་ན། ། སེམས་ཅན་ལ་ནི་མི་བཟོད་དང་། ། ཉན་ཐོས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པ་འོ། ། ཞེས་གསུངས་ཀྱི། འདིར་ལྟུང་བ་དང་པོ་མ་བརྗོད་པ་ནི། ནམ་སྙིང་གི་མདོ་དོན་འཆད་པའི་སྐབས་སུ་དངོས་སུ་བཤད་ཟིན་པ་ལ་དགོངས་ཞེས་གསུངས་སོ། །
སྡོམ་པ་ཉི་ཤུ་པ་ལས། རྙེད་དང་བཀུར་བསྟིར་ཆགས་པ་ཡིས། ། བདག་བསྟོད་གཞན་ལ་སྨོད་པ་དང་། ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང་། ། གཞན་གྱི་བཤགས་དང་མི་ཉན་པར། ། ཁྲོས་པས་གཞན་ལ་འཚོག་པ་དང་། ། ཐེག་པ་ཆེན་པོ་སྤོང་བྱེད་ཅིང་། ། དམ་ཆོས་འདྲར་སྣང་སྟོན་པ་འོ། ། ཞེས་བཤད་མོད།
མདོ་ནི་སྐབས་གཞན་ལས་ཤེས་པར་བྱའོ། ། གསུམ་པ་ནི་རྡོ་རྗེ་ཐེག་པའི་རྩ་བའི་ལྟུང་བའི་མཚན་ཉིད་ནི། རྡོ་རྗེ་ཐེག་པའི་དམ་ཚིག་སྡོམ་པའི་རྩ་བ་གཅོད་པར་བྱེད་པའི་ཉེས་པ། དབྱེ་ན། བྱ་རྒྱུད་ཀྱི་རྩ་ལྟུང་དང་། སྤྱོད་རྒྱུད་ཀྱི་རྩ་ལྟུང་དང་། རྣལ་འབྱོར་རྒྱུད་ཀྱི་རྩ་ལྟུང་དང་། རྣལ་འབྱོར་བླ་ན་མེད་པའི་ལྟུང་བ་སྟེ་བཞིའོ། ། དེ་དག་ནི་གོ་སླ་བར་བྱ་བའི་ཕྱིར་འོག་སྡོམ་པ་འཆད་པའི་སྐབས་སུ་བཤད་པར་བྱའོ། ། ལྔ་པ་ནི།
འོ་ན་རྩ་བའི་ལྟུང་བ་དང་། ཡན་ལག་གི་ལྟུང་བ་ཞེས་བྱ་བའི་རྩ་བ་དང་ཡན་ལག་གི་ཁྱད་པར་ནི་ཅི་ཞེ་ན། རྩ་བ་དང་ཡན་ལག་གི་ལྟུང་བ་ཞེས་བྱ་བའི་ཁྱད་པར་ནི། རྒྱལ་བ་སྟོན་པ་ཉིད་ཀྱིས་དེར་བཅས་པ་ལ་རག་ལས་པ་ཡིན་གྱི། ཚུར་མཐོང་དངོས་སྟོབས་ཀྱིས་དཔག་པར་དཀའ་བ་ཡིན་མོད། འོན་ཀྱང་ཕྱོགས་མཚོན་ཙམ་ཞིག་བརྗོད་ན། གང་གིས་ཚུལ་ཁྲིམས་ཀྱི་བསླབ་པ་ལས་འདས་པའི་ལས་སྒྲིབ་རགས་པ་དམྱལ་བར་འཕེན་བྱེད་ཀྱི་ཉེས་པ་ལ་རྩ་བའི་ལྟུང་བ་ཞེས་བྱ་བ་ཡིན་ལ། དེ་ལས་རབ་ཏུ་ཕྲ་བའི་དེའི་ནང་ཚན་གྱི་ཉེས་པ་ལ་ཡན་ལག་གི་ལྟུང་བ་ཞེས་བཞག་པ་ཡིན་ཏེ། དཔེར་ན་སྡོང་པོ་རགས་པ་དག་ལ་རྩ་བའི་སྡོང་པོ་དང་། དེ་ལས་རབ་ཏུ་ཕྲ་བའི་དེའི་ནང་ཚན་གྱི་ཡན་ལག་ལ་ཡན་ལག་གི་སྡོང་པོ་ཞེས་བརྗོད་པ་བཞིན་ནོ། །
གསུམ་པ་ནི། འོ་ན་སྡོམ་པ་བསྲུང་བ་ཞེས་བྱ་བ་དང་། རྩ་ལྟུང་བསྲུང་བ་ཞེས་བྱ་བ་འགལ་བ་མིན་ནམ། ཇི་ལྟར་དུ་བསྲུང་ཞེ་ན། དཔེར་ན་འཇིག་རྟེན་འདིར་རྒྱལ་པོ་དག་གིས་ཡུལ་ག་གེ་མོ་ཞིག་ལ་རི་དྭགས་རྔོན་པ་སྲུངས་ཤིག་ཅེས་ཁྲིམས་སུ་བཅའ་བ་བྱས་ཏེ་འབངས་རྣམས་ལ་བསྒྲགས་པ་ན། འབངས་དེ་དག་གི་ལས་སུ་བྱ་བ་དེ་ལ་འགག་སྒོ་ནས་རི་དྭགས་རྔོན་པ་བསྲུང་བ་ཞེས་བྱ་བ་དང་། བསྒྲུབ་བྱའི་སྒོ་ནས་ག་གེ་མོ་བསྲུང་བ་ཞེས་ཐ་སྙད་བཏགས་ཀྱང་། ལས་སུ་བྱ་བ་ཡུལ་ག་གེ་མོ་ལ་རི་དྭགས་རྔོན་པ་འབྱུང་གིས་དོགས་བྱས་ཏེ། མ་བྱུང་བའི་སྒོ་ནས་ཡུལ་དེ་བསྲུང་བ་ཡིན་པ་དེ་བཞིན་དུ། འདིར་ཡང་སྟོན་པ་རྫོགས་པའི་སངས་རྒྱས་ཀྱིས་སྡོམ་པ་ཞེས་བྱ་བ་འདི་ལྟ་བུ་སྲུངས་ཤིག་ཅེས་ཁྲིམས་སུ་བཅའ་བ་མཛད་དེ་བསྒྲགས་པ་ཡིན་ལ།
ཚུལ་ཁྲིམས་ཀྱི་བསླབ་པར་བྱ་བ་དེ་ལ་གདུལ་བྱ་རྣམས་ཀྱིས་སྤང་བྱའི་སྒོ་ནས་རྩ་ལྟུང་བསྲུང་བ་ཞེས་བྱ་བ་དང་། བླང་བྱའི་སྒོ་ནས་སྡོམ་པ་བསྲུང་བ་ཞེས་ཐ་སྙད་བཏགས་ཀྱང་། ལས་སུ་བྱ་བ་ཚུལ་ཁྲིམས་ཀྱི་བསླབ་པ་ལ་རྩ་ལྟུང་གི་ཉེས་པ་འབྱུང་གིས་དོགས་བྱས་ཏེ། མ་བྱུང་བའི་སྒོ་ནས་རྒྱལ་བས་གསུངས་པའི་བསླབ་བྱ་ལ་ལེགས་པར་སློབ་པ་ཡིན་པའི་ཕྱིར་འགལ་བ་ག་ལ་ཡོད། གསུམ་པ་ལ་ཡན་ལག་མ་ཚང་བའི་ལྟུང་བ་ཕྱིར་བཅོས་ཚུལ་དང་། ཡན་ལག་ཚང་བའི་ལྟུང་བ་ཕྱིར་བཅོས་ཚུལ་ལོ། ། དང་པོ་ལ་སྟོབས་བཞིའི་སྒོ་ནས་གང་ཟག་ལ་བཤགས་པ་དང་། རྡོ་རྗེ་སེམས་དཔའི་བསྒོམ་བཟླས་ལ་བརྟེན་ཏེ་བཤགས་པ་དང་། དམ་ཚིག་རྡོ་རྗེའི་བསྒོམ་བཟླས་ལ་བརྟེན་ཏེ་བཤགས་པའོ། ། དང་པོ་ནི།
བཤག་ཡུལ་རང་གི་བླ་མའམ། གལ་ཏེ་འགལ་རྐྱེན་གྱི་དབང་གིས་བླ་མ་དང་ཡུལ་དུས་གནས་སྐབས་ཀྱིས་མ་མཇལ་ན། སྡོམ་པ་དང་ལྡན་པའི་གང་ཟག་གཅིག་བཤག་ཡུལ་དུ་བྱས་ཏེ། སྔར་བྱས་པའི་ཉེས་པ་ལ་སླར་འགྱོད་ཅིང་། ཕྱིན་ཆད་འདི་ལྟ་བུ་སྲོག་གི་ཕྱིར་ཡང་མི་བྱེད་དོ་སྙམ་པའི་བསམ་པ་དང་ལྡན་པས་རྟེན་གྱི་དྲུང་དུ། མཎྜལ་བྱས་པའམ། མེད་ཀྱང་རུང་སྟེ། རང་གི་བླ་མའམ། རྒན་པ་ལ་ཕྱག་བྱ་ཞིང་། མཉམ་པའམ་གཞོན་པ་ལ་ཕྱག་མི་དགོས།
ཐལ་མོ་སྦྱར་ནས་ཙོག་པུར་འདུག་སྟེ་ངག་ཏུ། དཔལ་ལྡན་བླ་མའམ། རིག་པ་འཛིན་པ་ཆེ་གེ་མོ་བདག་ལ་དགོངས་སུ་གསོལ། བདག་རིག་པ་འཛིན་པ་མིང་འདི་ཞེས་བྱ་བ་ལ། ཇི་སྐད་དུ་བཤད་པའི་ཉེས་པ་འདི་ལྟ་བུ་ཞིག་བྱུང་ལགས་ན། དེ་ཁྱེད་ཀྱི་དྲུང་དུའམ། སྤྱན་སྔར་མཐོལ་ལོ་བཤགས་སོ། ། མཐོལ་ཞིང་བཤགས་ན་ནི་བདག་བདེ་བ་ལ་རེག་པར་འགྱུར་གྱི། མ་མཐོལ་ཞིང་མ་བཤགས་ན་དེ་ལྟར་མི་འགྱུར་བ་ལགས་སོ། ། ཞེས་ལན་གསུམ་བརྗོད་དོ། །
ཡུལ་གྱིས་རིག་པ་འཛིན་པ་ཁྱོད་ཀྱིས་ཉེས་པར་མཐོང་ངམ། བཤག་པ་པོས། མཐོང་ལགས་སོ། ། ཡུལ་གྱིས། སླན་ཆད་སྡོམ་མམ། བཤག་པ་པོས། རྡོ་རྗེ་འཆང་གི་བཀའ་བཞིན་ལེགས་པར་གསུངས་པ་སྤྱི་བོས་ལེན་ཅིང་། སླན་ཆད་སྡོམ་པ་ལགས་སོ། ། ཡུལ་གྱིས། འདི་ནི་སྡིག་པ་ཟད་པར་བྱེད་པའི་ཐབས་ཡིན་ནོ། །
བཤག་པ་པོས། དེ་ནི་ལེགས་སོ་ཞེས་བརྗོད་ལ་ཕྱག་བྱ་བའམ། གཞོན་པ་ལ་ནི་ཕྱག་མི་དགོས་ཏེ་ལངས་ལ་ལྟུང་བ་ལས་བསླངས་པ་བཀའ་དྲིན་ཆེ་ཞེས་བརྗོད་དོ། ། དེ་ནས་ཐབས་དེ་ལྟ་བུས་བདག་གི་སྡིག་པ་ཐམས་ཅད་དག་གོ་སྙམ་དུ་དགའ་བ་བསྒོམ་པར་བྱའོ། ། འདི་ནི་ཉེས་ལྟུང་ཕྲ་མོས་གོས་པ་དག་ནས་སྡོམ་པ་སོར་ཆུད་པ་ཡིན་ནོ། ། གཉིས་པ་ནི། རང་གི་སྤྱི་བོར་སྐད་ཅིག་གིས་པདྨ་དང་ཟླ་བའི་གདན་ལ་དཔལ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་ཞལ་གཅིག་ཕྱག་གཉིས་པ་གྲི་གུག་དང་བདུད་རྩིས་གང་བའི་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པའི་རྒྱན་གྱིས་བརྒྱན་ཅིང་ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། རང་བཞིན་གྱི་དབུ་རྒྱན་ཅན་དུ་བསྒོམ་ལ།
བཅོམ་ལྡན་འདས་བདག་གིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་ཐམས་ཅད་བྱང་ཞིང་དག་པར་མཛད་དུ་གསོལ། ། ཞེས་གསོལ་བ་བཏབ་པས་ཡབ་ཀྱི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཡིག་དཀར་པོ་ལས་བྱང་ཆུབ་སེམས་ཀྱི་ཆུ་རྒྱུན་བབས་པ་ཡབ་ཀྱི་གསང་བ་ནས་བརྒྱུད་དེ། ཡུམ་གྱི་སྐུ་གང་། ཡབ་ཡུམ་གཉིས་ཀྱི་སྦྱོར་མཚམས་ནས་བྱང་སེམས་དཀར་དམར་གྱི་རྣམ་པ་ཟག་པ་མེད་པའི་བདུད་རྩིའི་རྒྱུན་བབས་པ་རང་གི་སྤྱི་བོ་ཚངས་པའི་བུ་ག་ནས་ཞུགས་པས། རང་ཉིད་ཀྱིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ནད་གདོན་ཐམས་ཅད་བཤང་ལམ་དང་། རྐང་པའི་སོར་མོ་ལ་སོགས་པའི་རྩེ་ནས་དུད་ཁུའི་རྣམ་པས་ཐོན། དེ་དག་གི་ཤུལ་ཐམས་ཅད་ཟག་མེད་ཀྱི་བདུད་རྩིས་རིམ་བཞིན་གང་བར་བསམ་སྟེ། ཧེ་རུ་ཀའི་ཡི་གེ་བརྒྱ་པ་འབུམ་ལ་སོགས་པ་ཅི་ནུས་བཟླས་པའི་མཐར། བདག་ནི་མི་ཤེས་གཏི་མུག་པས། ། དམ་ཚིག་ལས་ནི་འགལ་ཞིང་ཉམས། །
བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་མགོན་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་ལྟུང་གི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། མདོར་ན་མཆོག་དང་ཐུན་མོང་གིས་དངོས་གྲུབ་ཐམས་ཅད་བདེ་ལག་ཏུ་སྩལ་དུ་གསོལ། ཞེས་གསོལ་བ་བཏབ་པས་རང་གི་སྤྱི་བོའི་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་ཐིམ་པས། རང་གི་ལུས་འཇའ་ཚོན་གྱི་རྣམ་པར་གྱུར་པར་བསམ་མོ། ། གསུམ་པ་ནི།
རང་ཡི་དམ་གྱི་ལྷར་གསལ་བའི་སྤྱི་བོར་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། ཁཾ་ལས་རལ་གྲི་ཁཾ་གིས་མཚན་པ། དེ་ལས་འོད་འཕྲོས་འདུས་གཅིག་ཏུ་གྱུར་པ་ལས་བཅོམ་ལྡན་འདས་དམ་ཚིག་རྡོ་རྗེ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ། གཡས་རལ་གྲི། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རྡོ་རྗེ་སྐྱིལ་ཀྲུང་གིས་བཞུགས་པ། ཡུམ་དམ་ཚིག་སྒྲོལ་མ་སྐུ་མདོག་ལྗང་ཁུ་གྲི་གུག་དང་ཐོད་པ་ཕྱག་ན་བསྣམས་པས་ཡབ་ལ་འཁྱུད་པའི་ཚུལ་དུ་བཞུགས་པའོ། ། གཉིས་ཀའང་ཅུང་ཟད་འཛུམ་ཞིང་ཁྲོ་བ། རལ་པའི་ཐོར་གཙུག་ཅན། རུས་པའི་རྒྱན་གྱིས་བརྒྱན་པ།
དར་གྱི་ཤམ་ཐབས་གྲོལ་བ། ཟླ་བ་ལ་རྒྱབ་བརྟེན་པར་བསམ། ཡབ་ཡུམ་གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ། ཐུགས་ཁའི་ནང་དུ་ཁཾ་ལས་རལ་གྲི་ཁཾ་གི་མཚན་པ་ལྗང་ཁུ། དེ་ལས་འོད་ཟེར་འཕྲོས་ཏེ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་སྤྱན་དྲངས་ཏེ་རང་ལ་བསྟིམས། གཉིས་ཀའི་སྤྱི་བོར་དོན་ཡོད་གྲུབ་པའི་རང་བཞིན་གྱིས་དབུ་བརྒྱན་པར་བསྒོམ། དེ་ནས་ཐུགས་ཁའི་ཁཾ་ལས་ཡེ་ཤེས་ཀྱི་བདུད་རྩིའི་ཆུ་རྒྱུན་ཁ་དོག་དཀར་པོའི་རྣམ་པར་བབས་ནས་བཅོམ་ལྡན་འདས་ཡབ་ཡུམ་ཀྱི་སྐུ་ཐམས་ཅད་ཁེངས་ཏེ་སྐུ་ལས་བདུད་རྩིའི་ཆུ་རྒྱུན་བདག་གི་སྤྱི་བོའི་ནང་ན་མར་ཐིམ་ནས། སྤྱིར་ལས་ཀྱི་སྒྲིབ་པ་ཐམས་ཅད་དང་།
བྱེ་བྲག་ཏུ་ཉེས་པ་བྱས་པ་རྣམས་ཁ་དོག་ནག་པོ་དུད་ཁུའི་རྣམ་པར་འོག་སྒོ་གཉིས་དང་རྐང་མཐིལ་ནས་ཐོན་ཏེ་ལུས་ཐམས་ཅད་དཀར་མེར་གྱིས་གང་བར་བསམ་ཞིང་། ཨོཾ་ཨཱཿཁཾ་ཧཱུྃ་ཕཊ྄་སྭཱཧཱ། ཞེས་མང་དུ་བཟླས་ལ། ཐུན་འཇོག་ཁར་ཡབ་ཡུམ་གཉིས་སྤྱི་བོ་ན་མར་ཐིམ་སྟེ་བདག་གི་རྒྱུད་བྱིན་གྱིས་བརླབས་པར་བསམ་མོ། ། དེ་ལྟ་བུའི་ངེས་པས་བདུན་འབུམ་ལ་སོགས་པའི་གྲངས་སམ། དུས་ཀྱི་ངེས་པ་ཟླ་བ་དྲུག་གམ། མཚན་མའི་ངེས་པ་ལུས་ལ་ངན་སྐྱུགས་འཐོན་པའམ། གོས་དཀར་པོ་གྱོན་པའམ། ཁྲུས་བྱས་པའམ། ནམ་མཁའ་ལ་འགྲོ་བ་ལ་སོགས་པའི་རྨི་ལྟས་བཟང་པོ་བྱུང་བའི་བར་དུ་བྱའོ། །
གཉིས་པ་ནི། ཡན་ལག་ཚང་སྟེ་རྩ་བའི་ལྟུང་བ་བྱུང་བར་གྱུར་ན། སླར་དཀྱིལ་འཁོར་དུ་ཞུགས་ནས་དམ་ཚིག་དང་སྡོམ་པ་བླང་བར་བྱ་བ་ཡིན་ཏེ། དམ་པ་དང་པོ་ལས། རྩ་བའི་ལྟུང་བ་བྱུང་གྱུར་ན། ། སླར་ལ་དཀྱིལ་འཁོར་འདི་རུ་ནི། ། དག་པའི་རྒྱུ་རུ་འཇུག་པར་བྱ། ། ཞེས་བྱ་བ་དང་། དཔལ་ཡང་དག་པར་སྦྱོར་བའི་བརྟག་པ་གཉིས་པའི་རབ་ཏུ་བྱེད་པ་ལས་ཀྱང་། དམ་ཚིག་ཉམས་པའི་རྣལ་འབྱོར་པ་བག་མེད་པར་སྐྱེ་བར་འགྱུར་ཏེ།
ཡང་བྱང་ཆུབ་སེམས་དཔའི་དམ་ཚིག་བླང་བར་བྱས་ནས་ཕྱིས་མི་བྱེད་པར་སྡོམ་པ་བཟུང་བར་བྱ་སྟེ། དེའི་ཕྱིར་ཀུན་གྱི་དམ་ཚིག་དང་ལྡན་པས་ཕྱག་རྒྱའི་རྣལ་འབྱོར་ལ་གནས་པར་བྱའོ། ། ཞེས་གསུངས་སོ། ། དེ་ནས་ཡང་དག་པའི་བླ་མ་ལས་དབང་ཡོངས་སུ་རྫོགས་པ་བླང་བར་བྱས་ནས་དམ་ཚིག་དང་སྡོམ་པ་སོར་བཅུག་སྟེ་རྣམ་སྨིན་ཡོངས་སུ་སྦྱོང་བ་ལ་འབད་པར་བྱའོ། ། འོ་ན་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། བསྐལ་པ་བྱེ་བ་དུ་མ་རུ། ། སྔོན་ཆད་སྡིག་པ་བྱས་པ་གང་། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། ཞེས་དམ་ཚིག་དང་སྡོམ་པ་སོར་ཆུད་པ་ན་རྣམ་པར་སྨིན་པའང་སོར་ཆུད་པ་མིན་ནམ།
ཇི་ལྟར་དུ་རྣམ་པར་སྨིན་པ་སྦྱོང་ཞེ་ན་བདེན་མོད་ཀྱི། འོན་ཀྱང་དབང་བསྐུར་ཏེ་དམ་ཚིག་དང་སྡོམ་པ་བསྐྱེད་པས་ལས་ཀྱི་རྣམ་སྨིན་ཆུང་བ་རྣམས་འཇོམས་པ་དང་། ཆེན་པོ་ཟིལ་གྱིས་གནོན་པ་ལ་དགོངས་པ་ཡིན་གྱི། ལས་ངན་གྱི་རྣམ་སྨིན་གཏན་ནས་དངོས་སུ་འཇོམས་ནུས་པ་མ་ཡིན་པས་སྦྱོང་བའི་ཐབས་ལ་འབད་དགོས་ལ། སྦྱོང་ཚུལ་ནི་སྔར་བཤད་པའི་ཕྱིར་བཅོས་དེ་དག་གི་སྟེང་དུ་བརྩོན་པ་ཆེན་པོས་རིམ་གཉིས་ཐུན་བཞི་ལ་སོགས་པས་བསྒོམ་པ་དང་། བཞི་འབུམ་ལ་སོགས་པའི་ཚུལ་གྱིས་གྲངས་ཀྱི་བསྙེན་པ་བྱ་བ་དང་། བསྙེན་པའི་བཅུ་ཆ་ལ་སོགས་པས་ཞི་བའི་སྦྱིན་སྲེག་བྱ་བའམ། དམ་ཚིག་དང་སྡོམ་པར་ལྡན་པའི་གྲོགས་ཚངས་པར་མཚུངས་པར་སྤྱོད་པ་མང་དུ་བསགས་ཏེ་ཚོགས་ཀྱི་འཁོར་ལོ་བྱ་ཚུལ་གྱིས་སྦྱང་བ་ནི་གཙོ་བོ་སྟེ། ཐུན་མཚམས་སུ་མདོ་ཀློག་པ་དང་། ཚ་ཚ་གདབ་པ་དང་།
བསྐོར་བ་བྱ་བ་དང་། གཏོར་མ་བཏང་བ་དང་། སྲོག་ཆགས་ཀྱི་ཚེ་སྐྱོབ་པ་ལ་སོགས་པའི་ཚུལ་གྱིས་ཀྱང་སྡིག་པ་བཤག་པ་དང་སྒྲིབ་པ་སྦྱང་བར་བྱའོ། ། ཚུལ་འདི་ནི་དྲན་པས་མ་ཟིན་པར་དམ་ཚིག་གི་ཉེས་པ་མ་ཚོར་བར་བྱུང་བའི་ཉེས་པ་བཤག་པ་དང་། ཚེ་ཐོག་མ་མེད་ཀྱི་སྒྲིབ་པ་སྦྱང་བ་དང་། ས་དང་ལམ་གྱི་རིམ་པ་རྣམས་བགྲོད་པར་བྱ་བའི་ཕྱིར་རྒྱུན་གྱི་ཉམས་སུ་བླང་བར་བྱ་བ་ཡིན་ནོ། ། གཉིས་པ་ལ། བྱ་བ་དང་། སྤྱོད་པ་དང་། རྣལ་འབྱོར་དང་།
རྣལ་འབྱོར་བླ་ན་མེད་པའི་རྒྱུད་ཀྱི་དམ་ཚིག་བཤད་པའོ། ། དང་པོ་ལ་བྱ་རྒྱུད་ཀྱི་དམ་ཚིག་བཤད་པ་དང་། རྩ་ལྟུང་བཤད་པའོ། ། དང་པོ་ལ་བྱ་རྒྱུད་ཀྱི་དམ་ཚིག་གི་ངོ་བོ་ནི། བྱ་རྒྱུད་ཀྱི་སྒོར་ཞུགས་ནས་བྱང་ཆུབ་སྙིང་པོ་ལ་མཆིས་ཀྱི་བར་དུ་བྱ་རྒྱུད་ཀྱི་བཅས་པ་ལས་མི་འདའ་བའི་སེམས་པ་རྒྱུན་ཆགས་པའོ། ། དེ་ལ་རྣམ་པར་ཕྱེ་ན། བྱ་རྒྱུད་ཀྱི་རྩ་བའི་དམ་ཚིག་དང་། ཡན་ལག་གི་དམ་ཚིག་གཉིས། བྱ་རྒྱུད་ཀྱི་རྩ་བའི་དམ་ཚིག་གི་ངོ་བོ་ནི། བྱ་རྒྱུད་ཀྱི་དབང་ཐོབ་པ་བྱང་ཆུབ་སྙིང་པོའི་བར་དུ་བྱ་རྒྱུད་ཀྱི་རྩ་བར་བཅས་པ་ལས་མི་འདའ་བའི་སེམས་པ་རྒྱུན་ཆགས་པའོ། །
དེ་ལ་དབྱེ་ན། དཀོན་མཆོག་གསུམ་ལ་མཆོག་ཏུ་དད་པ་བརྟན་པོ་བྱེད་པ་དང་། བྱང་ཆུབ་སེམས་དཔའ་དང་བྱང་ཆུབ་ཀྱི་སེམས་ལ་མཆོག་ཏུ་དད་པ་བརྟན་པོ་བྱེད་པ་དང་། སྔགས་དང་ལྷ་ལ་མཆོག་ཏུ་དད་པ་བརྟན་པོ་བྱེད་པའོ། ། དེ་ཡང་སྤྱི་མཐུན་གྱི་དམ་ཚིག་གསུམ་སྟེ། དང་པོ་ཆོས་འདི་པ་ཙམ་དང་སྤྱི་མཐུན་དང་། གཉིས་པ་ནི་ཕ་རོལ་ཏུ་ཕྱིན་པའི་ཐེག་པ་དང་། གསུམ་པ་ནི་སྔགས་ཀྱི་ཐེག་པ་རྣམས་དང་སྤྱི་མཐུན་པ་ཡིན་ནོ། ། ཞེས་གསུངས་སོ། ། གཞན་ཡང་ལྷ་སྐུ་ཕྱག་རྒྱ་ཆེན་པོ་ལ་ཁྱད་པར་དུ་མོས་པ་བྱེད་པ་དང་།
རྡོ་རྗེ་སྤུན་དང་། མཛའ་བཤེས་དང་། བླ་མ་ལ་མོས་པ་བྱེད་པ་གསུམ་དང་། རྟག་ཏུ་ལྷ་ལ་སྡང་བར་མི་བྱ་བ་དང་། དུས་མཚམས་སུ་ཡི་དམ་ལ་མཆོད་པ་བྱ་བ་དང་། མུ་སྟེགས་བྱེད་སོགས་སྟོན་པ་གཞན་གྱི་གཞུང་མི་མཆོད་པ་དང་། གློ་བུར་གྱི་མགྲོན་པོ་ལ་མཆོད་པ་བྱ་བ་དང་། སྲོག་ཆགས་ཀུན་ལ་བྱང་ཆུབ་ཀྱི་སེམས་བརྟན་པ་དང་། ཐེག་པ་ལ་ཞུགས་པ་རྣམས་ཀྱི་བསོད་ནམས་ལ་ཡིད་རང་བ་དང་། གསང་སྔགས་ཀྱི་བཟླས་བརྗོད་དང་སྤྱོད་པ་ལ་འབད་རྩོལ་བྱེད་པའི་བྱ་རྒྱུད་ཀྱི་རྩ་བའི་སྡོམ་པ་སྟེ་སྤྱི་དང་བྱེ་བྲག་གི་རྩ་བའི་དམ་ཚིག་བཅུ་བཞིའོ། །
དེ་ཡང་གསང་བ་སྤྱི་རྒྱུད་ལས། དེ་ནས་བླ་མས་སློབ་མ་རྣམས། ། མ་ཡེངས་ལེགས་པར་བཀོད་ནས་སུ། ། ཤེས་རབ་ཕ་རོལ་ཕྱིན་ཀློག་སྟེ། ། དམ་ཚིག་འདི་དག་བསྒོ་བར་བྱ། ། དེ་རིང་ཕྱིན་ཆད་ཁྱེད་རྣམས་ཀྱིས། ། སངས་རྒྱས་ཆོས་དང་དགེ་འདུན་དང་། ། བྱང་ཆུབ་སེམས་དཔའ་རྣམས་དང་ནི། ། གཟུངས་སྔགས་གསང་སྔགས་ལྷ་རྣམས་ལ། ། མཆོག་ཏུ་དད་པ་བརྟན་པོ་བྱ། །
རྟག་ཏུ་ཕྱག་རྒྱ་ཆེན་པོ་ལ། ། ཁྱད་པར་དུ་ནི་མོས་པ་བྱ། ། རྡོ་རྗེ་སྤུན་དང་མཛའ་བོ་དང་། ། བླ་མ་ལ་ཡང་མོས་པ་བྱ། ། རྟག་ཏུ་ལྷ་ལ་སྡང་མི་བྱ། ། དུས་མཚམས་དག་ཏུ་མཆོད་པར་བྱ། ། སྟོན་པ་གཞན་གྱི་གཞུང་མི་མཆོད། ། རྟག་ཏུ་གློ་བུར་མགྲོན་མཆོད་བྱ། ། སྲོག་ཆགས་ཀུན་ལ་བྱམས་པའི་སེམས། ། རབ་ཏུ་བརྟན་པ་ཉིད་དུ་བྱ། །
ཐེག་པ་ལ་ནི་དགའ་རྣམས་ཀྱི། ། བསོད་ནམས་ལ་ནི་ནན་ཏན་བསྐྱེད། ། བཟླས་བརྗོད་བྱེད་ལ་འབད་པ་ཡིས། ། གསང་སྔགས་སྤྱོད་ལ་བརྩོན་པར་བྱ། ། ཞེས་གསུངས་ལ། དེ་དག་ཀྱང་རྩ་བའི་དམ་ཚིག་ཏུ་འཐད་པ་ཡིན་ཏེ། འགྲེལ་པ་ལས། དམ་ཚིག་དེ་དག་ཉམས་ན་དཀྱིལ་འཁོར་དུ་སླར་ཞུགས་ཏེ་དབང་ནོད་ནས་དམ་ཚིག་དང་སྡོམ་པ་དེ་དག་བླང་བར་བཤད་པས་སོ། ། ཞེས་གསུངས་སོ། ། གཞན་ཡང་།
གསང་སྔགས་རྒྱུད་ལ་བརྟེན་པ་ཡི། ། དམ་ཚིག་རྣམས་ཀྱང་བསྲུང་བར་བྱ། ། དམ་ཚིག་མེད་པ་རྣམས་ལ་ནི། ། སྔགས་དང་ཕྱག་རྒྱ་མི་སྦྱིན་ནོ། ། གསང་སྔགས་རྒྱུད་ནི་ལེགས་བསྲུང་ཞིང་། ། དེ་ཡང་བདག་གིས་རྟོགས་པར་བྱ། ། ཞེས་བྱ་བ་དག་གིས་སྔར་བཤད་པའི་དོན་བསྡུས་ཏེ་བསླབ་པར་བྱ་བ་བསྟན་པ་ཡིན་ནོ། ། བྱ་རྒྱུད་ཀྱི་ཡན་ལག་གི་དམ་ཚིག་གི་ངོ་བོ་ནི། བྱ་རྒྱུད་ཀྱི་ཡན་ལག་གི་དམ་ཚིག་ཏུ་བཅས་པ་ལས་མི་འདའ་བའི་སེམས་རྒྱུན། དེ་ཡང་རྒྱས་པར་ལེགས་གྲུབ་ཀྱི་འདུལ་བའི་གོང་འོག་གཉིས་ལས་ཤེས་པར་བྱའོ། །
བྱ་རྒྱུད་ཀྱི་རྩ་ལྟུང་གི་ངོ་བོ་ནི། དེའི་སྡོམ་པའི་རྩ་བ་གཅོད་པའི་ཉེས་པ། དབྱེ་ན། དཀོན་མཆོག་གསུམ་ལ་དད་པ་བརྟན་པོ་བྱེད་པ་སྤངས་པ་སོགས་སྔར་བཤད་པའི་རྩ་བའི་སྡོམ་པ་བཅུ་བཞི་པོ་དེ་ལས་འདས་པ་བཅུ་བཞི་ཡོད་དེ། རྩ་བའི་དམ་ཚིག་བཅུ་བཞི་དངོས་སུ་བཤད་པའི་སྒོ་ནས་རྟོགས་པར་སླ་བ་ཡིན་ནོ། ། སྤྱོད་རྒྱུད་ཀྱི་དམ་ཚིག་གི་ངོ་བོ་ནི། སྤྱོད་རྒྱུད་ཀྱི་སྒོར་ཞུགས་ནས་སྤྱོད་རྒྱུད་ཀྱི་བཅས་པ་ལས་མི་འདའ་བའི་སེམས་པ་རྒྱུན་ཆགས་པའོ། ། དབྱེ་ན་སྤྱོད་རྒྱུད་ཀྱི་རྩ་བ་དང་། ཡན་ལག་གི་དམ་ཚིག་གཉིས། དང་པོའི་ངོ་བོ་ནི་སྤྱོད་རྒྱུད་རྩ་བར་བཅས་པ་ལས་མི་འདའ་བའོ། །
དབྱེ་ན། སྲོག་མི་གཅོད་པའི་ལས་ལ་སོགས་པ་དགེ་བ་བཅུ་དང་། དམ་པའི་ཆོས་མི་སྤོང་བ་དང་། བྱང་ཆུབ་ཀྱི་སེམས་མི་གཏོང་བ་དང་། ཆོས་དང་ཟང་ཟིང་ལ་སེར་སྣ་མེད་པ་དང་། སེམས་ཅན་ལ་གནོད་འཚེ་མི་བྱེད་པའི་སྤྱོད་རྒྱུད་ཀྱི་རྩ་བའི་དམ་ཚིག་སྟེ་བཅུ་བཞིའོ། ། དེ་དག་གིས་ལུང་དང་ལུང་གི་དོན་ནི་སྔར་བཤད་ཟིན་པ་ཡིན་ལ། ཡང་དེའི་ཡན་ལག་གི་དམ་ཚིག་ནི། བྱ་རྒྱུད་དང་སྤྱི་མཐུན་ཡིན་པས་དེ་ལྟར་ཤེས་པར་བྱའོ། ། རྣལ་འབྱོར་རྒྱུད་ཀྱི་དམ་ཚིག་གི་ངོ་བོ་ནི།
རྣལ་འབྱོར་རྒྱུད་ཀྱི་སྒོར་ཞུགས་ནས་ཞེས་སོགས་སྦྱར་རོ། ། དབྱེ་ན་དེའི་རྩ་བ་དང་། ཡན་ལག་གི་དམ་ཚིག་གཉིས། དང་པོའི་ངོ་བོ་ནི། རྣལ་འབྱོར་རྒྱུད་ཀྱི་རྩ་བར་བཅས་པ་ལས་མི་འདའ་བ་ཞེས་སོགས་སྦྱར་རོ། ། དབྱེ་ན་རྣལ་འབྱོར་རྒྱུད་ཀྱི་དབང་ཐོབ་ནས་སྨོན་སེམས་འཛིན་པ་དང་། འཇུག་སེམས་འཛིན་པ་དང་། དོན་དམ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང་། དམ་པའི་ཆོས་སུན་མི་དབྱུང་བ་དང་། དམ་པའི་ཆོས་མི་སྤོང་བ་དང་།
དམ་པའི་ཆོས་ལ་མི་སྨོད་པ་དང་། རང་ཉིད་ལྷར་འཛིན་པ་བཏང་ནས་རང་ལུས་དཀའ་ཐུབ་ཀྱིས་ཡོངས་སུ་མི་གདུང་བ་དང་། རང་ཉིད་ཁ་ཟས་ཀྱི་རྣལ་འབྱོར་གྱིས་ཇི་ལྟར་བདེ་བར་མཆོད་པ་དང་། སྐུའི་དམ་ཚིག་གི་ཕྱག་རྒྱ་ཆེན་པོ་འཆིང་བ་དང་། གསུང་གི་དམ་ཚིག་དྲིལ་བུ་འཛིན་པ་དང་། ཐུགས་ཀྱི་དམ་ཚིག་རྡོ་རྗེ་འཛིན་པ་དང་། རྡོ་རྗེ་སློབ་དཔོན་ལ་མི་སྨོད་པ་དང་། རྡོ་རྗེ་སྤུན་ལ་ཉེས་པ་མི་བརྗོད་པ་དང་། རྡོ་རྗེ་མ་བླ་མའི་ཡུམ་ལ་མི་བརྙས་ཤིང་། མཁོན་འཇུག་མི་བྱེད་པའི་རྣལ་འབྱོར་རྒྱུད་ཀྱི་རྩ་བའི་དམ་ཚིག་སྟེ་བཅུ་བཞིའོ། །
དེ་སྐད་དུ་ཡང་། རྣལ་འབྱོར་རྒྱུད་ཀྱི་དབང་གི་དམ་ཚིག་སྒྲོག་པའི་སྐབས་སུ། དཔལ་མཆོག་ལས། དམ་ཚིག་སྡོམ་པ་གྲུབ་པ་འདི། ། ཁྱོད་ཀྱིས་རྟག་ཏུ་བསྲུང་བར་བྱ། ། སངས་རྒྱས་ཀུན་གྱིས་མཐུན་པར་གསུངས། ། དམ་པ་རྟག་པའི་བཀའ་ཡིན་ནོ། ། གང་ཞིག་བསྐྱེད་པ་ཙམ་གྱིས་ནི། ། སངས་རྒྱས་ཉིད་དུ་དོགས་མེད་པའོ། ། བྱང་ཆུབ་སེམས་ནི་གཏང་མི་བྱ། །
ཕྱག་རྒྱ་རྡོ་རྗེ་གང་ཡིན་པའང་། ། དམ་པའི་ཆོས་ནི་སུན་མི་དབྱུང་། །

དམ་པའི་ཆོས་ནི་སྤང་མི་བྱ། ། མི་ཤེས་པའམ་རྨོངས་པ་ཡིས། ། དེ་ནི་སྨད་པར་མི་བྱ་འོ། ། རང་གི་བདག་ཉིད་ཡོངས་བཏང་ནས། ། དཀའ་ཐུབ་ཀྱིས་ནི་གདུང་མི་བྱ། ། ཇི་ལྟར་བདེ་བས་བདེ་བར་འཚོ། ། འདི་ནི་མ་བྱོན་རྫོགས་སངས་རྒྱས། ། རྡོ་རྗེ་དྲིལ་བུ་ཕྱག་རྒྱ་དག ། ནམ་ཡང་ཡོངས་སུ་མི་སྤང་ངོ་། ། སློབ་དཔོན་སྨད་པར་མི་བྱ་སྟེ། ། བླ་མ་སངས་རྒྱས་ཀུན་དང་མཉམ། །
ཞེས་དང་། སྦྱོང་རྒྱུད་ལས་ཀྱང་། སངས་རྒྱས་ཀུན་དང་བླ་མར་མཉམ། ། རྡོ་རྗེ་སློབ་དཔོན་བརྙས་ན་ནི། ། རྟག་ཏུ་སྡུག་བསྔལ་ཐོབ་འགྱུར་བས། ། སློབ་དཔོན་ལ་ནི་བརྙས་མི་བྱ། ། ཞེས་སློབ་དཔོན་མཆོད་པར་བཤད་པའི་རྗེས་སུ། རྡོ་རྗེ་སྤུན་དང་སྲིང་མོ་དང་། ། རྡོ་རྗེ་མ་རྣམས་ཉིད་ལ་ནི། ། རྣལ་འབྱོར་ཅན་གྱིས་བརྙས་མི་བྱ། །
ཞེས་དཔལ་མཆོག་སོགས་ཡི་གེའི་རྒྱུད་གཞན་དུ་མ་བཤད་པའི་རྡོ་རྗེ་སྤུན་དང་། རྡོ་རྗེ་མ་ལ་བརྙས་པ་མི་བྱེད་པའི་དམ་ཚིག་གཉིས་ཀྱང་བཤད་པ་ཡིན་པས་སོ། ། དེ་ལྟར་བཤད་པའི་དམ་ཚིག་དེ་དག་རྩ་བའི་དམ་ཚིག་ཏུ་རིགས་ཏེ། དཔལ་མཆོག་གི་འགྲེལ་པར། དམ་ཚིག་དེ་དག་ཉམས་ན་རྩ་བའི་ལྟུང་བ་འབྱུང་བ་བཤད་པས་སོ། ། རྣལ་འབྱོར་རྒྱུད་ཀྱི་རྩ་ལྟུང་གི་ངོ་བོ་ནི། རྣལ་འབྱོར་རྒྱུད་ཀྱི་སྡོམ་པའི་རྩ་བ་གཅོད་པར་བྱེད་པའི་ཉེས་པའོ། ། དེ་ལ་རྣམ་པར་ཕྱེ་ན་རྣལ་འབྱོར་རྒྱུད་ཀྱི་དབང་ཐོབ་ནས། སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་སྤངས་པ་སོགས་སྔར་བཤད་སྡོམ་པ་བཅུ་བཞིའི་མི་མཐུན་ཕྱོགས་དེ་དག་ཡིན་ཏེ། དཔལ་མཆོག་གི་འགྲེལ་པར།
སློབ་དཔོན་ཀུན་དགའ་སྙིང་པོས། བསམ་པ་ཙམ་གྱིས་འདི་དག་འགྲུབ་པ་ཡིན་ཏེ། ཕྱག་རྒྱ་ལ་སོགས་པ་འདི་དག་གིས་ཅི་ཞིག་བྱ་ཞེས་ཡོངས་སུ་སྤངས་ན་ཕམ་པར་འགྱུར་རོ། ། ཞེས་བཤད་ལ། ཕྱག་རྒྱ་ལ་སོགས་བཞེས་པའི་སོགས་ཁོང་ནས་དམ་ཚིག་ལྷག་མ་དེ་དག་ཐམས་ཅད་བསྡུ་བྱ་ཡིན་གྱི། འགའ་ཞིག་བསྡུད་ལ་གཞན་དག་མི་བསྡུད་པའི་ཁྱད་པར་མ་བསྟན་པའི་ཕྱིར་དང་། གཞན་ཡང་། དམ་པའི་ཆོས་ནི་ཡོངས་མི་སྤང་། ། ཞེས་པའི་འགྲེལ་པར། ཐེག་པ་གསུམ་གྱི་ཆོས་སྤང་བར་མི་བྱའོ། །
ཞེས་བྱ་བ་ཇི་ལྟར་ཤེས་ཤེ་ན། ཉན་ཐོས་ཀྱི་ཐེག་པ་ལས་གསུངས་པ་དང་། རང་སངས་རྒྱས་ཀྱི་ཐེག་པ་ལས་གསུངས་པ་དང་། ཐེག་པ་ཆེན་པོ་ལས་གསུངས་པའི་དམ་པའི་ཆོས་ལ་སུན་འབྱིན་ན་དགེ་བའི་རྩ་བ་ཐམས་ཅད་འཇིག་པར་བྱེད་ཅིང་། ཕམ་པར་གྱུར་ཅིང་མནར་མེད་པ་ལས་སོགས་པ་ཡིན་ནོ། ། ཞེས་འཕགས་པ་ནམ་མཁའ་སྙིང་པོའི་མདོ་ལས་གསུངས་སོ། ། ཞེས་བཤད་པའི་ཕྱིར་རོ། ། རྣལ་འབྱོར་རྒྱུད་ཀྱི་ཡན་ལག་གི་ལྟུང་བ་ནི། ཤ་ཆང་ལ་ལོངས་སྤྱོད་པ་དང་། དཀོན་མཆོག་གི་མཆོད་རྫས་རྙིང་པ་དང་།
ཕྱག་རྒྱ་ལ་སོགས་པའི་གཟུགས་ལ་འགོམ་པ་དང་། ལྷ་དང་། སྔགས་དང་། མུ་སྟེགས་ཅན་ལ་སྨོད་པ་དང་། གདོན་བགེགས་དྲག་པོ་འདུལ་བའི་བྱ་བ་བྱེད་པ་ལ་སོགས་པ་སྟེ། རྒྱས་པར་རྒྱུད་དང་བླ་མའི་གསུང་ལས་ཤེས་པར་བྱའོ། ། རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་དམ་ཚིག་གི་ངོ་བོ་ནི། དེའི་ཐུན་མོང་མ་ཡིན་པའི་བསླབ་བྱ་བཅས་པ་ལས་མི་འདའ་བའི་སེམས་པ་རྒྱུན་ཆགས་པ། དེ་ལ་དབྱེ་ན་ལས་དང་པོ་པ་དང་། བརྟན་པ་ཅུང་ཟད་ཐོབ་པ་དང་།
བརྟན་པ་ཆེར་ཐོབ་པའི་བླ་མེད་ཀྱི་ཐུན་མོང་མ་ཡིན་པའི་དམ་ཚིག་དང་གསུམ་མོ། ། དེ་ལ་ལས་དང་པོ་པའི་བླ་མེད་ཀྱི་ཐུན་མོང་མ་ཡིན་པའི་དམ་ཚིག་གི་ངོ་བོ་ནི། ལས་དང་པོ་པའི་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་བསླབ་བྱར་བཅས་པ་ལས་མི་འདའ་བའོ། ། དབྱེ་ན་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་བསྲུང་བའི་དམ་ཚིག་དང་། བཟའ་བའི་དམ་ཚིག་དང་། བརྟེན་པའི་དམ་ཚིག་དང་། བསྒྲུབ་པའི་དམ་ཚིག་དང་བཞིའོ། ། དང་པོ་ནི་རྗེ་བཙུན་གོང་མའི་གསུང་ལས་བསྲུང་བའི་དམ་ཚིག་དང་། སྤོང་བའི་དམ་ཚིག་ཅེས་བླང་བྱ་སྡོམ་པ་དང་། སྤང་བྱ་རྩ་ལྟུང་གི་སྒོ་ནས་ཐ་སྙད་ཀྱི་རྣམ་གཞག་མཛད་པ་ལྟར་བཤད་པའམ།
ཡང་ན་གཉེན་པོ་དམ་ཚིག་བཤད་པ་དང་། སྤང་བྱ་ལྟུང་བ་བཤད་པ་གཉིས། དང་པོ་ལ་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་བསྲུང་བའི་དམ་ཚིག་གི་ངོ་བོ་ནི། དེའི་ཐུན་མོང་མ་ཡིན་པའི་བསྲུང་བར་བཅས་པ་ལས་མི་འདའ་བའོ། ། དབྱེ་ན་དེའི་རྩ་བ་དང་ཡན་ལག་གི་དམ་ཚིག་གཉིས། དེ་ལ་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་བསྲུང་བ་རྩ་བའི་དམ་ཚིག་གི་ངོ་བོ་ནི། རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་བསྲུང་བྱའི་རྩ་བར་བཅས་པ་ལས་མི་འདའ་བའི་སེམས་པ་རྒྱུན་ཆགས་པའོ། ། དབྱེ་ན་རྡོ་རྗེ་སློབ་དཔོན་ལ་མི་བརྙས་པ་དང་། བདེ་གཤེགས་བཀའ་ལས་མི་འདའ་བ་དང་། རྡོ་རྗེ་སྤུན་ལ་ཁྲོས་ནས་ཉེས་པ་མི་བརྗོད་པ་དང་།
སེམས་ཅན་ལ་བྱམས་པ་མི་སྤོང་བ་དང་། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་མི་སྤོང་བ་དང་། རང་གཞན་གྱི་ཆོས་ལ་མི་སྨོད་པ་དང་། སྐལ་མེད་ལ་གསང་བ་མི་སྒྲོག་པ་དང་། རང་གི་ཕུང་པོ་ལ་མི་སྨོད་པ་དང་། ཆོས་ལ་སོམ་ཉི་མི་བྱེད་པ་དང་། གདུག་པ་ཅན་ལ་དངོས་སུ་བྱམས་པ་མི་བྱེད་པ་དང་། ཆོས་ཉིད་ལ་ཚད་འཛིན་མི་བྱེད་པ་དང་། སྐལ་ལྡན་གྱི་སེམས་ཅན་མི་སྤོང་བ་དང་། དམ་ཚིག་གི་རྫས་བསྟེན་པ་དང་།
བུད་མེད་ལ་མི་སྨད་པའི་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་རྩ་བའི་དམ་ཚིག་སྟེ་བཅུ་བཞིའོ། ། དེ་སྐད་དུ་ཡང་གུར་ལས། སློབ་དཔོན་སྨད་པར་མི་བྱ་ཞིང་། ། བདེ་གཤེགས་བཀའ་ལས་འདའ་མི་བྱ། ། སེམས་ཅན་རྣམས་ལ་རྟག་བྱམས་དང་། ། བྱང་ཆུབ་སེམས་ནི་སྤང་མི་བྱ། ། བདག་གཞན་ཆོས་ལ་སྨད་མི་བྱ། ། སྐལ་མེད་དེ་ཉིད་གཏམ་མི་བྱ། ། རང་གི་ལུས་ལ་ངེས་མི་སྨད། ། ཆོས་ལ་སོམ་ཉི་མི་བྱ་ཞིང་། །
གདུག་ལ་བྱམས་པ་ཉིད་མི་བྱ། ། ཆོས་ཉིད་ཚད་ནི་གཟུང་མི་བྱ། ། སྐལ་ལྡན་སེམས་ཅན་ཡོངས་མི་སྤང་། ། དམ་ཚིག་རྟག་ཏུ་བསྐྱང་བར་བྱ། ། བུད་མེད་ཉིད་ལ་སྨད་མི་བྱ། ། ཞེས་གསུངས་སོ། ། དེ་ལ་ཡང་རྡོ་རྗེ་སློབ་དཔོན་ལ་མི་བརྙས་པའི་རྩ་བའི་སྡོམ་པའི་གོ་དོན་ནི། རྡོ་རྗེ་སློབ་དཔོན་ལ་བརྙས་པའི་རྩ་ལྟུང་སྤོང་བའི་སེམས་པ་རྒྱུན་ཆགས་ཞེས་བྱ་སྟེ། ཞིབ་པར་རྣལ་འབྱོར་བླ་མེད་ཀྱི་ཞེས་བྱ་བ་ལ་སོགས་པའི་ཁྱད་པར་སྦྱར་ཏེ། གཞན་རྣམས་ལའང་དེ་བཞིན་དུ་ཤེས་པར་བྱའོ། །
རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་ཡན་ལག་གི་དམ་ཚིག་གི་ངོ་བོ་ནི། དེའི་ཐུན་མོང་མ་ཡིན་པའི་ཡན་ལག་གི་བསླབ་བྱར་བཅས་པ་ལས་མི་འདའ་བའོ། ། དབྱེ་ན་དམ་ཚིག་དང་མི་ལྡན་པའི་རིག་མ་ཡིད་ཡུལ་དུ་མི་བསྟེན་པ་དང་། ཚོགས་ཀྱི་འཁོར་ལོ་འབྲེལ་ལམ་གཏམ་གྱི་རྩོད་པ་མི་བྱེད་པ་དང་། གདུལ་བྱ་དད་ལྡན་ལ་ཐེག་པ་ཆེན་པོའི་ཆོས་ཇི་ལྟར་འདོད་པ་བཞིན་སྟོན་པ་དང་། ཉན་ཐོས་དག་ཏུ་རློམ་པའི་ནང་དུ་ཞག་བདུན་བར་མི་གནས་པ་དང་། སྦྱོར་བ་ངེས་པར་མ་བྱས་པར་སྐལ་མིན་ལ་གསང་བ་སྟོན་པ་དང་། གང་ཞིག་ཕྱག་རྒྱ་མི་མཁས་པ་ལ་ལུས་ཀྱི་ཕྱག་རྒྱ་མི་སྟོན་ཅིང་། དུས་མ་ཡིན་པར་གསང་བའི་ཆོས་མི་སྟོན་པ་དང་། བསྙེན་པ་སོགས་ཡང་དག་པའི་སྦྱོར་བ་མ་བྱས་པར་དཀྱིལ་འཁོར་སྒྲུབ་མཆོད་ཀྱི་གྲལ་ལ་མི་འཇུག་པ་དང་།
དགོས་པ་ཁྱད་པར་ཅན་མེད་པར་སྡོམ་པ་འོག་མ་གཉིས་ཀྱི་ཡན་ལག་གི་བཅས་པ་ལས་མི་འདའ་བ་སྟེ་བརྒྱད་དོ། ། དེ་ཡང་འོག་ནས་འཆད་པ་བཞིན་ཡན་ལག་གི་ལྟུང་བ་དངོས་སུ་བསྟན་པའི་དོན་གྱིས་ཤུགས་ལས་བསྟན་པ་ཡིན་ནོ། ། གཉིས་པ་སྤང་བྱ་ལྟུང་བ་བཤད་པ་ལ། རྩ་བའི་ལྟུང་བ་དང་། ཡན་ལག་གི་ལྟུང་བ་གཉིས། དང་པོ་ལ་མདོར་བསྟན། རྒྱས་པར་བཤད། སྤང་གཉེན་གཉིས་ཀྱི་རྩ་བའི་ཁྱད་པར་བཤད་པའོ། ། དང་པོ་ནི། རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི།
དེའི་སྡོམ་པའི་རྩ་བ་གཅོད་པར་བྱེད་པའི་ཉེས་པའོ། ། དེ་ལ་རྣམ་པར་ཕྱེ་ན་རྡོ་རྗེ་སློབ་དཔོན་ལ་སྨོད་པ་དང་། བདེ་བར་གཤེགས་པའི་བཀའ་ལས་འདས་པ་དང་། རྡོ་རྗེ་སྤུན་ལ་ཉེས་པ་བརྗོད་པ་དང་། སེམས་ཅན་ལ་བྱམས་པ་སྤོང་བ་དང་། སྨོན་པ་བྱང་ཆུབ་ཀྱི་སེམས་སྤོང་བ་དང་། རང་གཞན་གྱི་གྲུབ་མཐའ་ལ་སྨོད་པ་དང་། སྐལ་མེད་ལ་གསང་བ་སྒྲོག་པ་དང་། རང་གི་ཕུང་པོ་ལ་སྨོད་པ་དང་། རང་བཞིན་རྣམ་དག་གི་ཆོས་ལ་སོམ་ཉི་ཟ་བ་དང་།
གདུག་པ་ཅན་ལ་དངོས་སུ་བྱམས་པར་བྱེད་པ་དང་། ཆོས་ཐམས་ཅད་མིང་སོགས་དང་བྲལ་བའི་སྟོང་པར་རྟོགས་པ་དང་། སེམས་ཅན་དད་ལྡན་གྱི་སེམས་སུན་འབྱིན་པ་དང་། དམ་ཚིག་གི་རྫས་ཇི་ལྟར་བརྙེད་པ་དག་མི་བསྟེན་པ་དང་། བུད་མེད་ལ་སྨོད་པར་བྱེད་པའི་བླ་མེད་ཀྱི་ཐུན་མོང་མ་ཡིན་པའི་རྩ་བའི་ལྟུང་བ་དང་བཅུ་བཞིའོ། ། དེ་སྐད་དུ་ཡང་དཔལ་ལྡན་བིརྺ་པའི་ཞལ་སྔ་ནས། གང་ཕྱིར་རྡོ་རྗེ་འཛིན་པ་ཡིས། ། དངོས་གྲུབ་སློབ་དཔོན་རྗེས་འབྲང་གསུངས། ། དེ་བས་དེ་ལས་བརྙས་པ་ནི། ། རྩ་བའི་ལྟུང་བ་དང་པོར་བཤད། །
བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། ། རྡོ་རྗེ་སྤུན་ལ་ཁྲོས་པ་ནི། ། ཉེས་པ་བརྗོད་པ་གསུམ་པ་ཡིན། ། སེམས་ཅན་རྣམས་ལ་བྱམས་པ་སྤོང་། ། བཞི་པ་ཡིན་པར་རྒྱལ་བས་གསུངས། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། རང་ངམ་གཞན་གྱི་གྲུབ་པའི་མཐའ། ། ཆོས་ལ་སྨོད་པ་དྲུག་པ་ཡིན། །
ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཕུང་པོ་སངས་རྒྱས་ལྔ་བདག་ཉིད། ། དེ་ལ་སྨོད་པ་བརྒྱད་པ་ཡིན། ། རང་གཞན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། མིང་སོགས་བྲལ་བའི་ཆོས་རྣམས་ལ། ། དེ་རྟོག་པ་ནི་བཅུ་གཅིག་པ། །
སེམས་ཅན་དད་དང་ལྡན་པ་ཡི། ། སེམས་སུན་འབྱིན་པ་བཅུ་གཉིས་པ། ། དམ་ཚིག་རྫས་ནི་ཇི་བཞིན་བརྙེད། ། མི་བསྟེན་པ་དེ་བཅུ་གསུམ་པ། ། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། འདི་དག་ནི་སློབ་དཔོན་བྷ་ཝ་ལྷ་ཁོ་ནས་མཛད་པར་ཟད་ཀྱི། བིརྺ་པས་མཛད་པ་མེད་དོ་ཞེས་ངེས་པར་གཟུང་བར་མི་བྱ་སྟེ། འཕགས་པ་ཀླུ་སྒྲུབ་ཉིད་ཀྱིས་མཛད་པར་གྲགས་པའང་ཡོད་པས་སོ། ། ཞེས་གསུངས་སོ། །
རྒྱས་པར་བཤད་པ་ལ། རྡོ་རྗེ་སློབ་དཔོན་ལ་བརྙས་པའི་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་བཤད་པ་ནས། བུད་མེད་ལ་སྨོད་པར་བྱེད་པའི་བླ་མེད་ཀྱི་ཐུན་མོང་མ་ཡིན་པའི་རྩ་བའི་ལྟུང་བ་བཤད་པ་དང་བཅུ་བཞིའོ། ། དང་པོ་ལ་རྡོ་རྗེ་སློབ་དཔོན་ལ་བརྙས་པའི་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། རྡོ་རྗེ་སློབ་དཔོན་ལ་མི་བརྙས་པའི་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པར་བྱེད་པའི་ཉེས་པ། དེ་ལ་ཡང་ཡན་ལག་རྣམས་ཡོངས་སུ་རྫོགས་པར་ཚང་ན་རྩ་བའི་ལྟུང་བ་དེ་ཉིད་དུ་འགྱུར་གྱི། ཡན་ལག་རྣམས་ལས་གང་ཡང་རུང་བ་ཞིག་མ་ཚང་ན་ཅུང་ཟད་རྩ་བ་རང་དུ་རྫོགས་པར་མི་འགྱུར་རོ། ། དེ་ལ་ཡན་ལག་གི་རྣམ་པ་ལྔར་གྲངས་ངེས་ཏེ། རྟེན་གྱི་ཡན་ལག ཡུལ་གྱི་ཡན་ལག
རྒྱུའི་ཡན་ལག དུས་སྐབས་ཀྱི་ཡན་ལག་གོ ། དེ་ལ་རྟེན་གྱི་ཡན་ལག་ནི། རྣལ་འབྱོར་བླ་མེད་ཀྱི་དབང་བསྐུར་བ་ཐོབ། དེའི་དམ་ཚིག་དང་སྡོམ་པར་ལྡན། ཤེས་པ་རང་བཞིན་དུ་གནས་པ་སྟེ་ཆོས་གསུམ་ལྡན་གཅིག་དགོས་ཏེ། བླ་མེད་ཀྱི་དབང་མ་ཐོབ་པ་དང་། ཐོབ་ཀྱང་དམ་ཚིག་དང་སྡོམ་པ་ཉམས་ནས་མེད་པ་དང་། སྨྱོན་པ་སོགས་ཤེས་པ་རང་བཞིན་དུ་མི་གནས་པ་ལ། སྟོན་པས་དེ་ལྟ་བུའི་བསླབ་བྱ་མ་བཅས་པའི་ཕྱིར་རོ། །
ཡུལ་གྱི་ཡན་ལག་ནི། རྡོ་རྗེ་སློབ་དཔོན་ཏེ་རྣམ་པར་དབྱེ་བ་གོང་དུ་བཤད་ཟིན་ཏོ། ། རྒྱུའི་ཡན་ལག་ནི། ཐུན་མོང་གི་རྒྱུ་བཞི་པོ་གང་རུང་སྔོན་དུ་འགྲོ་བས་རྡོ་རྗེ་སློབ་དཔོན་ལ་བརྙས་འདོད་ཀྱི་བསམ་པའོ། ། དེ་ལ་ཐུན་མོང་གིས་རྒྱུ་བཞི་ནི། བསླབ་པར་བྱ་བ་དང་། བྱ་བ་མ་ཡིན་པའི་རྣམ་པར་དབྱེ་བ་མི་ཤེས་པ་དང་། ཅུང་ཟད་ཤེས་ཀྱང་བསླབ་པ་ལ་མ་གུས་པ་དང་། སྤྱིར་གུས་ཀྱང་དྲན་པ་དང་ཤེས་བཞིན་གྱིས་མ་ཟིན་ཏེ་བག་མེད་པའི་དབང་དུ་གྱུར་པ་དང་། རང་བཞིན་གྱི་ཉོན་མོངས་པ་མང་བས་ཏེ།
འཕགས་པ་ཐོགས་མེད་ཀྱིས། མི་ཤེས་པ་དང་བག་མེད་དང་། ། ཉོན་མོངས་མང་དང་མ་གུས་པའོ། ། ཞེས་གསུངས་སོ། ། ལྟུང་བ་ངོ་བོ་ཉིད་ཀྱི་ཡན་ལག་ནི། ཡུལ་དེ་ལ་བརྙས་པའི་སྒོ་གསུམ་གང་རུང་གི་ལས། དེ་ལ་ལུས་ཀྱིས་མཚོན་ལ་སོགས་པ་བསྣུན་པའམ། ངག་གིས་དམ་ཚིག་དང་སྡོམ་པར་མི་ལྡན་ནོ་ཞེས་པ་ལ་སོགས་པ་དང་། ཡིད་ཀྱིས་ད་ནི་འདིས་ཅི་ཞིག་བྱ་སྙམ་དུ་བླ་མར་འཛིན་པའི་ཁུར་བོར་བ་ལྟ་བུའོ། ། དུས་སྐབས་ཀྱི་ཡན་ལག་ནི།
ལུས་ངག་གི་བྱས་པ་རྣམས་ནི། ཡུལ་དེས་གོ་བ་ན་རྫོགས་ལ། སེམས་ཀྱི་ཉེས་པ་བྱས་པ་དེ་དག་ནི། ཉིན་མཚན་གྱི་དྲུག་ཆའམ། ཉིན་མཚན་གང་རུང་གི་སུམ་ཆ་འདས་པ་ན་རྫོགས་ཞེས་ཉེ་བ་འཁོར་གྱིས་ཞུས་པའི་མདོ་ལས་འབྱུང་ངོ་ཞེས་གསུངས། དེ་ལྟར་འདས་པ་ཞེས་བྱ་བ་ཡང་ལྟུང་བ་དེ་དག་ནམ་སྤྱད་ཟིན་དུས་དེ་ལ་མ་འདས་ཀྱི་བར་དུ་སླར་འགྱོད་ཅིང་གཉེན་པོས་བཟུང་ནས་བཤགས་སྡོམ་མ་བྱས་པར་ལྟུང་བ་སྤྱད་ཟིན་པ་དེ་ཉིད་ཀྱིས་འདས་པ་ཡིན་ནོ། ། དེ་ཡང་ལྟུང་བ་ཀུན་ལ་སྦྱོར་བ་ལ་ངོ་ཚ་མེད། དངོས་གཞི་ལ་གཉེན་པོས་མ་སླེབ། རྗེས་ལ་འགྱོད་པ་མེད་ན་ཕམ་པར་འགྱུར་རོ་ཞེས་རྗེ་འགོས་ཀྱི་ཞལ་གདམ་མོ། ། རྟེན་གྱི་ཡན་ལག་དང་།
ཐུན་མོང་གི་རྒྱུ་བཞི་དང་། དུས་སྐབས་ཀྱི་ཡན་ལག་རྣམས་ནི་ཇི་ལྟར་རིགས་པར་འདི་བཞིན་དུ་འོག་མ་རྣམས་ལའང་ཤེས་པར་བྱ། ། གཉིས་པ་བདེ་བར་གཤེགས་པའི་བཀའ་ལས་འདས་པའི་བླ་མེད་ཀྱི་ཐུན་མོང་མ་ཡིན་པའི་རྩ་བའི་ལྟུང་བའི་ངོ་བོ་ནི། བདེ་བར་གཤེགས་པའི་བཀའ་ལས་མི་འདའ་བའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པར་བྱེད་པའི་ཉེས་པ། ཡུལ་ནི་གྲུབ་མཐའ་འོག་མ་རྣམས་ཀྱི་རྩ་བ་དང་། གོང་འོག་ཀུན་གྱི་ཡན་ལག་གི་བསླབ་བྱ་སྟོན་པའི་བདེ་བར་གཤེགས་པའི་བཀའོ། ། རྒྱུ་ནི་བདེ་བར་གཤེགས་པའི་བཀའ་དེ་དང་དེ་ཁྱད་དུ་གསོད་འདོད་ཀྱི་བསམ་པའོ། ། དེ་ལ་རྩ་བ་རྣམས་ལ་ནི་ཁྱད་དུ་གསོད་འདོད་ཀྱི་ཀུན་སློང་མངོན་གྱུར་བ་མེད་ཀྱང་། གང་སྤྱད་པ་མེད་ཀྱི་ཁྱད་དུ་བསད་པ་ཡིན་ཏེ། སངས་རྒྱས་ཀྱིས་རྩ་བར་བཤད་པའི་ཕྱིར་ཞེས་རྗེ་བཙུན་ཆེན་པོ་གསུངས་སོ། །
ངོ་བོ་ཉིད་ནི། བཀའ་དེ་ལས་འདས་ཏེ་རྩ་བའམ། ཡན་ལག་ཡིན་པ་དེ་སྤྱད་པའོ། ། གསུམ་པ་ལ་རྡོ་རྗེ་སྤུན་ལ་ཉེས་པ་བརྗོད་པའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། རྡོ་རྗེ་སྤུན་ལ་ཉེས་པ་མི་བརྗོད་པའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པར་བྱེད་པའི་ཉེས་པའོ། ། ཡུལ་ནི། རྡོ་རྗེ་སྤུན་དམ་ཚིག་དང་སྡོམ་པར་ལྡན་པའོ། ། རྒྱུ་ནི་ཡུལ་ལ་ཁྲོས་ནས་ཉེས་པ་བརྗོད་འདོད་ཀྱི་བསམ་པའོ། ། ངོ་བོ་ནི། ཡུལ་དེ་ལ་སྒོ་གསུམ་གང་རུང་གི་ཉེས་པ་བྱེད་པ་སྟེ།
ལུས་ཀྱིས་རྡོ་ལ་སོགས་པ་བསྣུན་པའམ། ངག་གིས་འདི་ནི་མ་རུང་པ་འདི་ལྟ་བུའོ་ཞེས་ཉེས་སྐྱོན་བརྗོད་པའམ། ཡིད་ཀྱིས་མ་ལེགས་ཤིང་ཉེས་ན་སྙམ་པའི་བསམ་པ་འཆང་བའོ། ། བཞི་པ་ལ་སེམས་ཅན་ལ་བྱམས་པ་སྤོང་བའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། སེམས་ཅན་རྣམས་ལ་བྱམས་པ་མི་སྤོང་བའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་ནི་སེམས་ཅན་གཅིག་ནས་མཐའ་ཡས་པའི་བར་ཏེ་སེམས་ཅན་ཐམས་ཅད་དོ། ། རྒྱུ་ནི་ཡུལ་སེམས་ཅན་དེ་དག་བདེ་བ་རྒྱུ་བཅས་ལས་ལྡོག་ནས་སྡུག་བསྔལ་རྒྱུ་བཅས་ལ་འགོད་འདོད་ཀྱི་བསམ་པའོ། ། ངོ་བོ་ནི་ཡུལ་དེ་ལ་བདེ་འདོད་ཀྱི་བྱམས་པ་སྤང་པའོ། ། ལྔ་པ་ལ་སྨོན་པ་བྱང་ཆུབ་ཀྱི་སེམས་སྤོང་བའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་མི་སྤོང་བའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། །
ཡུལ་ནི། སློབ་དཔོན་འཇམ་དཔལ་གྲགས་པས་འགྲེལ་ཆེན་དུ། བྱང་ཆུབ་ཀྱི་སེམས་སྤངས་པ། ཀུན་དྷ་བྱང་ཆུབ་ཀྱི་སེམས་སྤངས་པ་ལ་བཤད་པ། རྗེ་བཙུན་ཆེན་པོས་དེ་ལྟར་ན་ཁྱིམ་པའི་རྡོ་རྗེ་འཛིན་པ་མེད་པར་འགྱུར་ཞེས་གསུངས་སོ། ། ཁ་ཅིག་རྗེ་བཙུན་གྱིས་དེ་དུས་འཁོར་ལ་དགག་པ་མཛད་པ་ཡིན་ནོ་ཞེས་རང་གི་ངན་པའི་ཟླའོ་ཚོལ་བ་ནི་མི་འཐད་དེ། རྗེ་བཙུན་ནི་རྣམ་པ་ཀུན་ཏུ་དཔལ་དུས་ཀྱི་འཁོར་ལོ་ཚད་མར་འཛིན་པའི་ལུང་དུ་མ་འདྲེན་པར་མཛད་ཀྱི་དེ་ལ་དགག་པ་མི་མཛད་ལ། དུས་འཁོར་དུའང་དབང་པོ་གཉིས་བྱུང་གི་འགྱུར་བའི་བདེ་བ་རྡོ་རྗེ་ཐེག་པའི་ལམ་དུ་འདོད་ནས། ཀུན་དྷ་བྱང་སེམས་སྤངས་ན་རྩ་ལྟུང་དུ་འགྱུར་ཞེས་བཤད་པ་ཡིན་ཏེ། རྩ་བར་བྱང་ཆུབ་སེམས་ནི་རབ་ཏུ་ཉམས་པ་ལས་ཀྱང་མདའ་རུ་འགྱུར་ཞེས་འབྱུང་བའི་འགྲེལ་པར།
དབང་པོ་གཉིས་ལས་བྱུང་བའི་བདེ་བས་རྫོགས་པའི་སངས་རྒྱས་ཐོབ་པར་འདོད་ནའོ་ཞེས་གསུངས་པ་ཡིན་ནོ། ། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། རྒྱུ་ནི་དེ་སྤོང་འདོད་ཀྱི་བསམ་པའོ། ། ངོ་བོ་ནི་སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་སྤངས་ནས་རང་ཉིད་ཞི་བདེ་དོན་དུ་གཉེར་བའོ། ། དྲུག་པ་ལ་རང་གཞན་གྱི་གྲུབ་མཐའ་ལ་སྨོད་པའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། རང་གཞན་གྱི་ཆོས་ལ་མི་སྨོད་པའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་རང་ཐེག་ཆེན་དང་གཞན་ཐེག་དམན་ནམ། རང་རྡོ་རྗེ་ཐེག་པ་གཞན་མཚན་ཉིད་ཐེག་པའི་གྲུབ་མཐའམ་གཞུང་ལུགས་སོ། ། རྒྱུ་ནི་དེ་ལ་སྨད་འདོད་ཀྱི་བསམ་པའོ། ། ངོ་བོ་ནི་འདི་ནི་ཚིག་དོན་ཡང་དག་པ་མ་ཡིན་ནོ་ཞེས་སྨོད་པའོ། །
བདུན་པ་ལ་སྐལ་མེད་ལ་གསང་བ་སྒྲོག་པའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། སྐལ་མེད་ལ་གསང་བ་བསྟན་པའོ། ། རྡོ་རྗེ་ཐེག་པའི་གསང་བ་ཞེས་བྱ་བ་དེ་ལ་ཡང་རྣམ་པ་གསུམ་སྟེ། གསང་བའི་རྫས་དང་། གསང་བའི་སྤྱོད་པ་དང་། གསང་བའི་ཆོས་སོ། ། དང་པོ་ནི། རང་གི་དམ་ཚིག་ཏུ་གཟུང་བྱའི་རྡོ་རྗེ་དྲིལ་བུ་དང་། སྐུ་དང་གསུང་གི་རྟེན་རྣམས་དང་། དམ་ཚིག་ཏུ་བཟའ་བྱ་ཚོགས་འཁོར་སྐབས་ཀྱི་ཤ་ལྔ་བདུད་རྩི་ལྔ་ལྟ་བུའོ། །
གསང་བའི་སྤྱོད་པ་ནི། ཚོགས་འཁོར་དཔའ་བོ་དང་དཔའ་མོའི་གསང་སྤྱོད་དང་། སྦྱིན་སྲེག་གི་སྤྱོད་པ་ལྟ་བུའོ། ། གསང་བའི་ཆོས་ནི། རིམ་གཉིས་ཀྱི་མན་ངག་ཟབ་མོ་རྣམས་སོ། ། འདིར་མཁས་པ་དག དམ་ཚིག་ཏུ་གཟུང་བྱའི་རྡོར་དྲིལ་ལ་སོགས་པ་སྣོད་མ་ཡིན་པ་ལ་བསྟན་ན་གསང་སྒྲོག་ཡིན་ཞེས་འཆད་པ་ལ། ཁ་ཅིག་ན་རེ། དེ་དག་ནི་མི་འཐད་དེ། གསང་བ་རྣ་བར་བསྒྲགས་པས་ཉེས་པ་འོང་ཞེས་བརྗོད་པའི་སྐབས་སུ།
རྫས་མིག་ལ་བསྟན་པས་ཉེས་པ་འོང་ཞེས་པ་མ་འབྲེལ་བའི་ཕྱིར། དེས་ན་གསང་བའི་ཆོས་རྣ་བར་བསྒྲགས་པ་ཁོ་ན་རྩ་ལྟུང་གི་ཉེས་པར་འགྱུར་གྱི། རྫས་བསྟན་པ་ནི་མ་ཡིན་ནོ། ། ཞེས་འཆད་དོ་ལོ། ། དེ་སྐད་སྨྲ་བ་དེ་ནི་ཆེས་ཤིན་ཏུ་རིགས་པ་མ་ཡིན་ཏེ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཞེས་གསུངས་ཀྱིས། གསང་བ་རྣམས་རྣ་བར་སྒྲོགས་པ་ཞེས་པའི་ཁྱད་པར་གྱི་ཚིག་མེད་ལ། གང་དང་གང་གི་སྐབས་སུ།
དེ་དང་དེ་བསྒྲགས་པ་ཞེས་བྱ་བའི་དོན་ནི། དེ་དང་དེ་བསྟན་པ་དང་། བརྗོད་པ་དང་། བཤད་པ་ཞེས་བྱ་བ་ལ་འཇུག་པའི་སྐབས་དུ་མ་ཡོད་པ་ལས། འདིར་ནི་གསང་བ་བསྒྲགས་པ་ཞེས་པའི་དོན་གསང་བ་བསྟན་པ་ཞེས་བཤད་བྱ་ཡིན་ལ། གསང་བའི་རྫས་མིག་ཤེས་ཀྱིས་མཐོང་བར་བྱས་པའང་གསང་བ་བསྟན་པ་ཡིན་པའི་ཕྱིར་དང་། གཞན་ཡང་གསང་བ་བསྒྲགས་པ་ཞེས་པ་རྣ་བར་བསྒྲགས་པ་ཁོ་ན་འདོད་པ་ནི། འཇིག་རྟེན་བླུན་པོ་རྣམས་མཐོང་བ་ཞེས་བྱ་བའི་དོན་མིག་གིས་མཐོང་བ་ཁོ་ན་ཡིན་ནོ་ཞེས་འདོད་པ་དང་ཚུལ་མཚུངས་ལ། དེ་ལྟར་ན་མིག་ཤེས་ལས་གཞན་པའི་ཤེས་པ་རྣམས་ཀྱིས་ཡུལ་མཐོང་བ་མེད་པར་འགྱུར་བས་སྒྲ་འཛིན་མངོན་སུམ་གྱིས་སྒྲ་མཐོང་བ་དང་། རྣལ་འབྱོར་མངོན་སུམ་གྱིས་ཆོས་ཉིད་མཐོང་བའང་ཇི་ལྟར་རུང་ལེགས་པར་སོམས་ཤིག
མདོར་ན་རྟེན་གྱི་གང་ཟག་རྡོ་རྗེ་ཐེག་པའི་རྣལ་འབྱོར་པ་ཁྱད་པར་གསུམ་ལྡན་གྱི་སྐལ་མེད་ཀྱི་སེམས་ཅན་ལ་གསང་བའི་ཆོས་རྣ་བར་བསྒྲགས་ཀྱང་རྩ་ལྟུང་མི་བསྐྱེད་པར་འགྱུར་ཏེ། དེས་དེ་ལ་གསང་བའི་རྫས་དང་། གསང་བའི་སྤྱོད་པ་མིག་ཤེས་ཀྱི་ཡུལ་དུ་བསྟན་ཀྱང་རྩ་ལྟུང་མི་བསྐྱེད་པའི་ཕྱིར། ཁྱབ་པ་ཡོད་དེ། གསང་བ་སྟོན་པ་པོ་རྣལ་འབྱོར་བླ་མེད་ཀྱི་སྡོམ་ལྡན་དང་། བསྟན་ཡུལ་སྐལ་མེད་ཀྱི་སེམས་ཅན། བསྟན་བྱ་གསང་བའི་ཆོས་དང་། གསང་བའི་རྫས་ལ་སོགས་པ། སྟོན་ཚུལ་གསང་ཆོས་ཉན་ཤེས་ཀྱི་ཡུལ་དུ་བསྟན་པ་བཞིན་དུ། གསང་བའི་རྫས་ལ་སོགས་པ་མིག་ཤེས་ཀྱི་ཡུལ་དུ་བསྟན་པར་མཚུངས་པའི་ཕྱིར་རོ། །
གཞན་ཡང་རྣལ་འབྱོར་བླ་མེད་ཀྱི་སྡོམ་ལྡན་གྱི་བྱང་སེམས་དེས། རྡོ་རྗེ་སྤུན་ལ་ཁྲོས་ནས་ལུས་ཀྱིས་མཚོན་བསྣུན་པས་རྩ་བའི་ལྟུང་བ་མི་བསྐྱེད་པར་འགྱུར་ཏེ། རྡོ་རྗེ་སྤུན་ལ་ཁྲོས་ནས་ཉེས་པ་ངག་གིས་བརྗོད་པས་རྩ་ལྟུང་འབྱུང་ཞེས་བརྗོད་པའི་སྐབས་སུ་ལུས་ལ་མཚོན་བསྣུན་པས་རྩ་ལྟུང་འབྱུང་བ་མ་འབྲེལ་བར་མཚུངས་པའི་ཕྱིར། ཞེས་པའི་དོན་གསུམ་ཀ་ལ་ལན་མེད་པས་ལོག་པར་སྨྲ་བའི་ཕྱོགས་མི་སྨྲ་བའི་བརྟུལ་ཞུགས་ལ་གནས་པར་བྱ་བ་ཡིན་ནོ། ། བརྒྱད་པ་ལ་རང་གི་ཕུང་པོ་ལ་སྨོད་པའི་བླ་ན་མེད་པའི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། རང་གི་ཕུང་པོ་ལ་མི་སྨད་པའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་ནི་རང་གི་གཟུགས་ལ་སོགས་པའི་ཕུང་པོ་ལྔའོ། ། རྒྱུ་ནི་རང་གི་ཕུང་པོ་ལ་སྨོད་འདོད་ཀྱི་བསམ་པའོ། ། ངོ་བོ་ནི་ཡུལ་དེ་ལ་རང་གི་སྒོ་གསུམ་གང་རུང་གིས་སྨད་པ་སྟེ། དེ་ལ་ངག་གིས་རང་གི་ཕུང་པོ་སྡུག་བསྔལ་དང་ཀུན་འབྱུང་གི་རང་བཞིན་མི་གཙང་བ་འདི་ལ་གཅེས་འཛིན་གྱིས་ཅི་བྱ་སྟེ་འདོར་བར་བྱའོ་ཞེས་སྨོད་པ་དང་།
ལུས་ཀྱི་བྱ་བ་གཡང་ལ་མཆོང་པ་དང་། ཡིད་ཀྱིས་གཙོ་བོར་དེ་དག་གི་གྲོགས་བྱེད་ཅིང་། ཁྱད་པར་དུ་ཕུང་པོ་ཉོན་མོངས་ཤིང་སྡུག་བསྔལ་བར་བྱེད་པའི་ཐབས་ལ་སེམས་པའོ། ། ཕུང་པོ་ལ་སྨད་པས་རྩ་ལྟུང་འབྱུང་བའི་རྒྱུ་མཚན་ནི། དཔལ་ལྡན་བླ་མས་རང་གི་གཟུགས་སོགས་ཕུང་པོ་ལྔ་དང་། བཅོམ་ལྡན་འདས་རྣམ་པར་སྣང་མཛད་སོགས་རྒྱལ་བ་རིགས་ལྔའི་བདག་ཉིད་དུ་བསྐྱེད་ཅིང་བྱིན་གྱིས་བརླབས་ཏེ་རབ་ཏུ་གནས་པར་བྱས་པ་དེ་དག་མཆོད་ཅིང་བསྟོད་པར་བྱ་བ་ཁོ་ན་ཡིན་པས་སོ། ། དགུ་པ་ལ་རང་བཞིན་རྣམ་དག་གི་ཆོས་ལ་སོམ་ཉི་ཟ་བའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། ཆོས་ལ་སོམ་ཉི་མི་བྱེད་པའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་ནི་རང་བཞིན་གྱིས་རྣམ་པར་དག་པའི་ཆོས་གཟུགས་ལ་སོགས་པ་ཤེས་བྱ་ཐམས་ཅད་དོ། ། རྒྱུ་ནི་ཐུན་མོང་གི་རྒྱུ་བཞི་གང་ཡང་རུང་བས་སོ། །
ངོ་བོ་ནི། ཆོས་ཐམས་ཅད་རང་བཞིན་གྱིས་རྣམ་པར་དག་པ་ཡིན་མིན་ཐེ་ཚོམ་ཟ་བའོ། ། བཅུ་པ་ལ་གདུག་པ་ཅན་ལ་དངོས་སུ་བྱམས་པར་བྱེད་པའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། གདུག་པ་ཅན་ལ་དངོས་སུ་བྱམས་པ་མི་བྱེད་པའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་ནི་བསྟན་པ་དང་སེམས་ཅན་ལ་གནོད་པ་དང་འཚེ་བ་རྒྱ་ཆེ་བ་དང་རྒྱུན་རིང་བ་བྱེད་པའི་སེམས་ཅན་སྟོབས་པོ་ཆེ་གདུག་པ་ཅན་གང་ཡིན་པ་དེ་དག་གོ ། རྒྱུ་ནི་སྒོ་གསུམ་གྱིས་དེ་ལ་དངོས་སུ་བྱམས་འདོད་ཀྱི་བསམ་པའོ། ། ངོ་བོ་ནི། སྒོ་གསུམ་གྱིས་དེ་ལ་དངོས་སུ་བྱམས་པ་བྱེད་པའི་ཚུལ་འཛིན་པའོ། ། དེ་ལ་ཡང་ལུས་ཀྱིས་ཡུལ་དེ་ལ་མཐུན་པ་དང་དགའ་བའི་རྣམ་པར་བྱེད། ངག་གིས་དེ་ལ་སྙན་པར་སྨྲ་ཞིང་ཆོས་མིན་གྱི་བྱ་བ་དེའི་ཁ་འཛིན་བཤགས་འདེབས་བྱེད།
ཡིད་ཀྱིས་བདེ་བ་མ་ཡིན་པ། བསྟན་པ་དང་སེམས་ཅན་ལ་འཚེ་བའི་བྱ་བ་དེ་ལ་བདེ་བར་བཟུང་སྟེ་དགའ་བའི་སེམས་སུ་བྱེད་པའོ། ། དེ་ལྟར་ན་ཡང་གདུག་པ་ཅན་དེ་ལ་བྱམས་པའི་སེམས་མཚན་ཉིད་པ་འདོར་བ་མིན་ཏེ། དེ་ལས་ངན་གྱིས་འཚེ་བའི་སྡུག་བསྔལ་དང་བྲལ་ནས་བདེ་བ་དང་ལྡན་པར་འདོད་པས་སོ། ། བཅུ་གཅིག་པ་ལ་ཆོས་ཐམས་ཅད་མིང་སོགས་མཚན་མ་དང་བྲལ་བའི་སྟོང་པར་རྟོག་པའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། ཆོས་ཉིད་ལ་ཚད་འཛིན་མི་བྱེད་པའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་ནི་སྣང་གྲགས་ཀྱི་ཆོས་ཐམས་ཅད་དོ། ། ངོ་བོ་ནི། དོན་དམ་པར་མིང་དང་མཚན་མ་སོགས་དང་བྲལ་བའི་སྟོང་པ་ཉིད་ཀྱི་ཆོས་རྣམས་ལ་མིང་སོགས་དང་བྲལ་བའི་སྟོང་པ་ཅི་ཡང་མི་དམིགས་པ་ཡིན་ནོ་སྙམ་དུ་རྟོག་སྟེ། འགྲེལ་པ་འགའ་ཞིག་ལས།
སྟོང་པ་ཐལ་བྱུང་དུ་རྟོག་པ་ཞེས་བཤད་པའི་དོན་ནོ། ། ཡང་ན་ཆོས་གང་སྤྲོས་པ་དང་བྲལ་བའི་རང་བཞིན་དེ་ནི་ཆོས་གཞན་གྱི་ཆོས་ཉིད་མ་ཡིན་གྱི། ཆོས་དེ་ཉིད་ཀྱི་ཆོས་དེ་ཉིད་དོ་ཞེས་ཚད་སོ་སོར་ངེས་པར་རྟོག་པའོ། ། བཅུ་གཉིས་པ་ལ་སེམས་ཅན་དད་ལྡན་གྱི་སེམས་སུན་འབྱིན་པའི་བླ་མེད་ཀྱི་རྩ་ལྟུང་གི་ངོ་བོ་ནི། སྐལ་ལྡན་གྱི་སེམས་ཅན་མི་སྤོང་བའི་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་ནི། དཀོན་མཆོག་གསུམ་གང་རུང་ལ་དད་པ་ལྡན་པའི་གང་ཟག་གི་རབ་ཏུ་དང་བའི་སེམས་སོ། ། ངོ་བོ་ནི། ཡུལ་དེ་ལ་ཞུགས་ཀྱང་འཇུག་ཡུལ་མི་ཐོབ་པའམ། འཇུག་དཀའ་བ་ལ་སོགས་པའི་རྒྱུ་མཚན་མི་འཐད་པ་དུ་མ་བརྗོད་དེ།
དེ་ལ་འཇུག་འདོད་ཀྱི་དད་འདུན་གྱི་སེམས་སུན་འབྱིན་པའམ་བཟློག་པའོ། ། དུས་སྐབས་ནི་དད་ལྡན་དེའི་རྒྱུད་ལ་ཡོད་པའི་དད་འདུན་དེ་ལོག་ནས་མ་དད་ཅིང་མ་རངས་པ་སྐྱེས་པ་ན་རྫོགས་སོ། ། བཅུ་གསུམ་པ་ལ་དམ་ཚིག་གི་རྫས་ཇི་བཞིན་མི་བསྟེན་པའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། དམ་ཚིག་གི་རྫས་ནི་ཇི་བཞིན་བསྟེན་པའི་བླ་མེད་ཀྱི་སྡོམ་པའི་རྩ་བ་གཅོད་པར་བྱེད་པའི་ཉེས་པའོ། ། ཡུལ་ནི་དམ་ཚིག་གི་རྫས་དང་། ཚོགས་འཁོར་དུས་ཀྱི་ཤ་ལྔ། བདུད་རྩི་ལྔ་ཆང་དང་བཅས་པའོ། ། རྒྱུ་ནི་སྐྱུག་བྲོ་བའམ། ལེན་པར་མི་འདོད་པའི་བསམ་པའོ། ། ངོ་བོ་ནི།
དེ་ལྟ་བུའི་ཚོགས་འཁོར་གྱི་རྫས་དེ་ཇི་བཞིན་རྙེད་པ་བཏབ་པ་རྣམས་མི་ལེན་ཅིང་མི་རོལ་བའོ། ། དུས་སྐབས་ནི་སྟོན་པ་པོས་མི་རོལ་བར་གོ་བ་ནའོ། ། བཅུ་བཞི་པ་ལ་བུད་མེད་ལ་སྨོད་པར་བྱེད་པའི་བླ་མེད་ཀྱི་ཐུན་མོང་མ་ཡིན་པའི་རྩ་ལྟུང་གི་ངོ་བོ་ནི། བུད་མེད་ལ་མི་སྨད་པའི་རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་སྡོམ་པའི་རྩ་བ་གཅོད་པའི་ཉེས་པའོ། ། ཡུལ་ནི་ཤེས་རབ་ཀྱི་རང་བཞིན་བུད་མེད་དོ། ། རྒྱུ་ནི་བུད་མེད་ལ་སྨོད་འདོད་ཀྱི་བསམ་པའོ། ། ངོ་བོ་ནི་ཁྱེད་བུད་མེད་འདི་རང་བཞིན་གྱིས་སྐྱེ་བ་དམན་ལ། སེམས་གཡོ་སྒྱུ་ཆེ་ཞིང་། མ་རུང་པའི་ངང་ཚུལ་ཅན་ཞེས་པ་ལྟར་བུད་མེད་སྤྱི་ཙམ་ལ་སྨོད་པའོ། ། དུས་སྐབས་ནི་ཡུལ་བུད་མེད་དེས་དེ་ལྟར་བུད་མེད་སྤྱི་ཙམ་ལ་སྨོད་པར་གོ་བར་ན་རྫོགས་སོ། །
གསུམ་པ་སྤང་གཉེན་གཉིས་ཀྱི་ཁྱད་པར་བཤད་པ་ནི། སྡོམ་པའི་རྩ་བ་གཅོད་པའི་ཉེས་པ་རྩ་ལྟུང་ཡིན་ན་རྩ་བའི་སྡོམ་པ་དང་རྩ་བའི་ལྟུང་བ་གཉིས་རྩ་བ་གཅིག་ཏུ་མི་འགྱུར་རམ་ཁྱད་པར་ནི་ཅི་སྙམ་ན། དེ་ལྟ་ནའང་དེ་ལྟ་བུའི་སྐྱོན་མེད་དེ། དེ་ལྟ་ནའང་རྩ་བའི་སྡོམ་པའི་རྩ་བ་ནི་ངོ་བོ་ཡིན་ལ། རྩ་བའི་ལྟུང་བའི་རྩ་བ་ནི་སྡོམ་པའི་རྩ་བ་གཅོད་པའི་ཉེས་པ་ཡིན་པའི་ཕྱིར། དཔེར་ན་སྟ་རེ་སྡོང་པོའི་རྩ་བ་གཅོད་བྱེད་ཡིན་ཀྱང་རྩ་བའི་སྡོང་པོའི་རྩ་བ་དང་། སྟ་རེ་གཉིས་ངོ་བོ་ཐ་དད་ཡིན་པ་བཞིན་ནོ། ། ཡན་ལག་གི་ལྟུང་བ་བཤད་པ་ནི། རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་ཡན་ལག་གི་ལྟུང་བའི་ངོ་བོ་ནི། རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་ཡན་ལག་གི་སྡོམ་པ་ཙམ་གཅོད་པའི་ཉེས་པའོ། །
དབྱེ་ན་རྡོ་རྗེ་སྙིང་པོ་རྒྱན་གྱི་རྒྱུད་ལ་ཡོད་པ་དང་། བླ་མེད་ཀྱི་གསང་འདུས་ཀྱི་རྒྱུད་ཆུང་ཞིག་སྟེ་གཉིས་ཡོད་པ་ལས། ཕྱི་མ་ལས་ཡན་ལག་གི་ལྟུང་བ་འདི་རྣམས་འབྱུང་ཞེས་གསུངས་སོ། ། དམ་ཚིག་དག་དང་མི་ལྡན་པའི། ། རིག་མ་བསྟེན་པར་དགའ་བ་དང་། ། ཚོགས་ཀྱི་འཁོར་ལོར་རྩོད་པ་དང་། ། གསང་བའི་ཆོས་ནི་སྟོན་པ་དང་། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང་། ། ཉན་ཐོས་དག་ཏུ་རློམ་བྱེད་པའི། །
ནང་དུ་ཞག་བདུན་གནས་པ་དང་། ། སྦྱོར་བ་ངེས་པར་མ་བྱས་པ། ། སྐལ་མིན་གསང་བ་སྟོན་པ་དང་། ། གང་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང་། ། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང་། ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་རྣམས། ། ཁ་ན་མ་ཐོ་བཅས་འགྱུར་ཏེ། །
ཞེས་ཡན་ལག་གི་ལྟུང་བ་བརྒྱད་གསུངས་པ་ལས། དེ་ལ་ཡང་རྟེན། ཡུལ། རྒྱུ། དུས་སྐབས་རྣམས་ནི་རྩ་བ་བཤད་པའི་རིགས་པས་རྟོགས་པར་སླ་ལ། ངོ་བོ་ཙམ་མདོར་བསྡུས་ཏེ་བརྗོད་ན། དང་པོ་ནི། དབང་བསྐུར་སོགས་ཀྱིས་རྒྱུད་མ་སྦྱངས་པའི་དམ་ཚིག་སྐལ་བར་མི་ལྡན་པའི་རིག་མ་ལང་ཚོས་བརྒྱན་པ་དེ་རང་གི་རིག་མར་ཡིད་ཀྱིས་བསྟེན་པར་འདོད་པའོ། ། དངོས་སུ་བསྟེན་ན་ནི་རྩ་བའི་ལྟུང་བ་བདུན་པར་འགྱུར་རོ། ། གཉིས་པ་ནི།
ཚོགས་ཀྱི་འཁོར་ལོའི་གྲལ་དུ་རྡོ་རྗེ་སློབ་དཔོན། རྡོ་རྗེ་སྤུན་ལ་འབྲེལ་གཏམ་གྱི་རྩོད་པ་བྱེད་པའོ། ། མཁོན་སྤྱུགས་ཀྱི་རྩོད་པ་བྱེད་ན་ནི་རྩ་བའི་ལྟུང་བར་འགྱུར་རོ། ། གསུམ་པ་ནི། དད་ལྡན་གྱི་སེམས་ཅན་རྡོ་རྗེ་ཐེག་པའི་ཆོས་དོན་དུ་གཉེར་བ་ལ། དེ་ལས་གཞན་དུ་མཚན་ཉིད་ཐེག་པའི་ཆོས་སྟོན་པའོ། ། རྡོ་རྗེ་ཐེག་པའི་ཆོས་ལ་སྨད་ན་ནི་རྩ་བའི་ལྟུང་བ་དྲུག་པར་འགྱུར་ལ། བཞི་པ་ནི། ཉན་ཐོས་དག་ཏུ་རློམ་པ་གསང་སྔགས་ཀྱི་སྒྲ་ཙམ་ཡང་ཐོས་པར་མི་རུང་བའི་ནང་དུ་ཞག་བདུན་གནས་པའོ། ། ལྔ་པ་ནི།
སྦྱོར་བའི་གནས་སྐབས་སུ་དབང་གོང་མ་གསུམ་ཐོབ་མ་ཐོབ་ངེས་པར་མ་བྱས་པར། བུམ་དབང་ཙམ་ཐོབ་ཀྱང་མཆོག་དབང་གོང་མ་མ་ཐོབ་པས་རྫོགས་རིམ་སྟོན་པའི་སྐལ་བ་དང་མི་ལྡན་པ་ལ་རྫོགས་རིམ་གྱི་གསང་བ་སྟོན་པའོ། ། དྲུག་པ་ནི། འགའ་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང་། ། གསང་བའི་ཆོས་ནི་སྟོན་པ་དང་། ། ཞེས་སྦྱར་ཏེ་བཤད་ན། དེ་ལ་ལུས་ཀྱི་གསང་བ་སྟོན་པ་དང་། ངག་གི་གསང་བ་སྟོན་པ་གཉིས། དང་པོ་ནི་སྤྱིར་བླ་མེད་ཀྱི་དཀྱིལ་འཁོར་དུ་ཞུགས་ཀྱང་།
དཔལ་ཀྱཻ་རྡོ་རྗེའི་དཀྱིལ་འཁོར་ལྟ་བུར་མ་ཞུགས་ཤིང་། ཤེས་འདོད་ཀྱང་མེད་པ་ལ་དེའི་ལུགས་ཀྱི་ཕྱག་རྒྱ་སྟོན་པའོ། ། གཉིས་པ་ནི་ཚོགས་འཁོར་མ་ཡིན་པའི་དུས་སུ་དམ་ཚིག་དང་སྡོམ་ལྡན་ལ་མཁའ་འགྲོའི་བརྡ་སྐད་ཟབ་མོ་སྒྲོག་པར་བྱེད་པའོ། ། སྤྱིར་དཀྱིལ་འཁོར་དུ་མ་ཞུགས་ཤིང་སྡོམ་པ་མི་ལྡན་ན་རྩ་བའི་ལྟུང་བར་འགྱུར། བདུན་པ་ནི་སྔོན་འགྲོའི་བསྙེན་པ་དང་། ངག་འདོན་གྱི་ཆོ་ག་སོགས་དག་པར་མ་བྱས་པར་དཀྱིལ་འཁོར་སྒྲུབ་མཆོད་ཀྱི་གྲལ་ལ་འཇུག་པའོ། ། བརྒྱད་པ་ནི་དགོས་པ་ཁྱད་པར་ཅན་མེད་པར་སྡོམ་པ་འོག་མ་གཉིས་ཀྱི་ཡན་ལག་གི་བཅས་པ་ལས་འདས་པའོ། ། དེ་དག་ལ་ཁྱད་པར་དུ་གསོད་པས་འདས་ན་ནི་རྩ་བའི་ལྟུང་བ་གཉིས་པར་འགྱུར་རོ། ། གཉིས་པ་བླ་མེད་ཀྱི་ཐུན་མོང་མ་ཡིན་པའི་བཟའ་བའི་དམ་ཚིག་བཤད་པ་ནི། རྒྱས་པར་ན་ཚོགས་ཀྱི་འཁོར་ལོའམ།
ཚོགས་མཆོད་བྱེད་ལ། དེའང་ཟླ་རེ་ལ་རེ་རེའམ། ཐ་ནའང་སྟོན་ཟླ་འབྲིང་པོའི་ཚེས་བཅུ་ལ་གཅིག་བྱེད་དགོས་སོ། ། དེ་ལྟ་མ་ཡིན་ན་དམ་ཚིག་རིལ་བུ་ཉིན་མཚན་ཐུན་བཞིའམ། ཉིན་རེའམ། ཟླ་རེའམ། ཉི་མ་ལྡོག་མཚམས་སུ་རེའམ། ཐ་ན་སྟོན་ཟླ་འབྲིང་པོའི་ཚེས་བཅུ་ལ་གཅིག་ངེས་པར་བཟའོ། ། བསྡུ་ན། རྟག་ཏུ་སྦྱིན་སྲེག་དགང་བར་བྱ། །
ཞེས་གསུངས་ཏེ། དེ་ཡང་ཁ་ཟས་ཀྱི་རྣལ་འབྱོར་ལ་རྟག་ཏུ་ལོངས་སྤྱོད་པའོ། ། གསུམ་པ་བླ་མེད་ཀྱི་ཐུན་མོང་མ་ཡིན་པའི་བརྟེན་པའི་དམ་ཚིག་ནི། ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་ཡོངས་མི་སྤང་། ། རྟག་ཏུ་དམ་ཚིག་བསྲུང་བར་བྱ། ། རྡོ་རྗེ་དྲིལ་བུ་གཟུང་བར་བྱ། ། གཙུག་ཏོར་རྟག་ཏུ་བཅང་བར་བྱ། ། ཞེས་གསུངས་པ་ལྟར་ཤེས་པར་བྱའོ། ། བཞི་པ་བླ་མེད་ཀྱི་ཐུན་མོང་མ་ཡིན་པའི་བསྒྲུབ་པའི་དམ་ཚིག་ནི།
ཉིན་རེ་བཞིན་དུས་རྟག་ཏུ་རང་གིས་བདག་བསྐྱེད་ཀྱི་དཀྱིལ་འཁོར་བཞེངས་པ་དང་། དེ་ལ་ཡེ་ཤེས་པ་སྤྱན་དྲངས་ཏེ་བཅུག་ཅིང་དབང་བསྐུར་ནས་རབ་ཏུ་གནས་པར་བྱ་བ་དང་། འབྱུང་པོ་བརྒྱད་གསུམ་ཉི་ཤུ་རྩ་བཞི་ལ་ཉིན་རེ་བཞིན་མ་ཆག་པར་གཏོར་མ་སྦྱིན་པ་སྟེ། དེ་སྐད་དུ། རྟག་ཏུ་དཀྱིལ་འཁོར་བཞེངས་པར་བྱ། ། རྟག་ཏུ་བདེ་གཤེགས་རབ་གནས་བྱ། ། འབྱུང་པོ་ཆེ་ལ་གཏོར་མ་སྦྱིན། ། ཞེས་གསུངས་སོ། ། གཉིས་པ་ནི། རྟག་པར་རྒྱུན་དུ་སྔགས་བཟླ་ཞིང་། །
བསམ་གཏན་ཉིད་དང་འབྲལ་མི་བྱ། ། རྟག་ཏུ་སློབ་མ་བསྡུ་བྱ་ཞིང་། ། རྟག་པ་རུ་ནི་བཤད་པ་གྱིས། ། རྟག་ཏུ་སེམས་ཅན་སྐྱབས་པ་དང་། ། རྟག་ཏུ་སངས་རྒྱས་ཆེར་མཉེས་བྱ། ། ཛམྦྷ་ལ་ལ་ཆུ་སྦྱིན་ཞིང་། ། ལས་རྣམས་ཐམས་ཅད་ཡང་དག་བྱ། ། བྱེ་མའི་ལས་ལ་མཆོད་རྟེན་ཡང་། ། མཁས་པས་ཆོ་ག་བཞིན་དུ་བྱ། ། ཞེས་གསུངས་སོ། །
གསུམ་པ་ནི། ཕྱག་རྒྱ་བཅིང་བ་རྣམ་སྤང་ཞིང་། ། མཆོད་རྟེན་ལ་སོགས་མི་བྱ་སྟེ། ། རྡོ་རྗེ་གསུམ་མཆོག་ཕྱག་མི་བྱ། ། དཀྱིལ་འཁོར་ལས་སོགས་ལུས་ཀྱི་ལས། ། རྨི་ལམ་དུ་ཡང་མི་བྱ་འོ། ། སློབ་དཔོན་གཞན་ལ་ཕྱག་མི་བྱ། ། བླ་མའི་རྒན་རབ་ཕྱག་འཚལ་ལོ། ། ཞེས་གསུངས་པ་བཞིན་ནོ། ། གསུམ་པ་ལ་དམ་ཚིག་ལེགས་པར་མ་བསྲུངས་པར་ཉམས་ན།
དམ་ཚིག་ཉམས་པའི་སྟོབས་ཀྱིས་དང་པོར་བདུད་ཀྱིས་འཚེ། དེ་ནས་ནད་དྲག་པོ་ལ་སོགས་པ་མི་འདོད་པའི་སྡུག་བསྔལ་མྱོང་། དེ་ནས་ཁ་ཐུར་དུ་བལྟས་ཏེ་དམྱལ་བར་འགྲོ་སྟེ། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་འཛིན་བར་འགྱུར། ། དེ་ནས་སྡུག་བསྔལ་མྱོང་འགྱུར་ཞིང་། ། ཐུར་དུ་བལྟས་ཏེ་དམྱལ་བར་འགྲོ། ། ཞེས་དང་། རྡོ་རྗེ་སྙིང་པོ་རྒྱན་གྱི་རྒྱུད་ལས་ཀྱང་དེ་བཞིན་དུ་གསུངས་སོ། ། དེ་ལྟར་ཉམས་ན་ཉེས་པ་ཆེ་ཡང་།
མ་ཉམས་པར་དམ་ཚིག་དང་སྡོམ་པ་ལེགས་པར་བསྲུངས་ན་ཕན་ཡོན་ཡང་ཤིན་ཏུ་ཆེ་བ་ཡིན་ཏེ། རྩ་ལྟུང་སྤངས་ཤིང་དམ་ཚིག་དང་སྡོམ་པ་ལེགས་པར་བསྲུངས་ན་ངེས་པར་སངས་རྒྱས་ཐོབ་པ་ཡིན་པའི་ཕྱིར་ཏེ། རྩ་ལྟུང་གི་གཞུང་ལས། སྔགས་པས་འདི་དག་སྤངས་ནས་ནི། ། དངོས་གྲུབ་ངེས་པར་ཐོབ་པར་འགྱུར། ། ཞེས་སོ། ། སངས་རྒྱས་ཐོབ་པའི་ཚུལ་ཡང་རབ་ཀྱིས་སྐྱེ་བ་འདི་ཉིད་ལ་འཐོབ་པར་འགྱུར་ཏེ། སམྦུ་ཊི་ལས། བསྐལ་པ་བྱེ་བ་གྲངས་མེད་པར། ། ཇི་སྲིད་སངས་རྒྱས་གང་ཐོབ་པ། །
གང་གི་དམ་པའི་བདེ་བ་ཁྱོད། ། སྐྱེ་བ་འདིར་ནི་ཐོབ་པར་འགྱུར། ། ཞེས་གསུངས་སོ། ། འབྲིང་གིས་བར་དོར་སངས་རྒྱས་འཐོབ་པ་ཡིན་ཏེ། ཡེ་ཤེས་ཐིག་ལེ་ལས། ཡང་ན་ལུས་ནི་སྤངས་མ་ཐག ། བླ་ན་མེད་པའི་ཡེ་ཤེས་སྐུ། ། བརྩོན་པར་མི་ལྡན་པས་ཀྱང་བརྙེད། ། བརྩོན་འགྲུས་ལྡན་པས་སྨོས་ཅི་དགོས། ། ཞེས་གསུངས་སོ། །
ཐ་མ་ནའང་སྐྱེ་བ་གཞན་དུ་སངས་རྒྱས་འཐོབ་པ་ཡིན་ཏེ། གྲུབ་ཆེན་ས་ར་ཧ་པས་གསང་བའི་མཛོད་ལས། གལ་ཏེ་དམ་ཚིག་སྡོམ་ལ་གནས། ། སྐྱེ་འདིར་ལས་དབང་གིས་མ་གྲུབ། ། སྐྱེ་བ་གཞན་དུ་དངོས་གྲུབ་འཐོབ། ། ཅེས་གསུངས་ལ། དེ་ལ་ཡང་མྱུར་བས་སྐྱེ་བ་བདུན་ན་འཐོབ་སྟེ། དེ་ཉིད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། །
དེ་ཡིས་སྐྱེ་བ་བདུན་པར་ནི། ། མ་བསྒོམ་པར་ཡང་དངོས་གྲུབ་འཐོབ། ། ཅེས་གསུངས་སོ། ། ཇི་ལྟར་རིང་ནའང་སྐྱེ་བ་བཅུ་དྲུག་ན་འཐོབ་སྟེ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ལ་འགྲུབ། ། ཅེས་གསུངས་སོ། ། མདོར་ན་དམ་ཚིག་མ་ཉམས་པར་ལེགས་པར་བསྲུངས་ན། འདི་ཕྱི་བར་དོ་གསུམ་གང་རུང་ལ་རྒྱལ་བ་རྡོ་རྗེ་འཆང་ཆེན་པོའི་གོ་འཕང་ཐོབ་པ་ཡིན་ནོ་ཞེས་པ།
དེ་རྣམས་ཀྱིས་བསམ་འགྲུབ་བཟང་པོའི་གསུང་རབ་ལས་འབྱུང་ཚུལ་བཤད་ཟིན་ཏོ། ། འདིར་སྨྲས་པ། རབ་འབྱམས་རྒྱུད་སྡེའི་རབ་འབྱམས་དགོངས་དོན་རྣམས། ། རྒྱལ་བས་ལུང་བསྟན་རྒྱལ་བའི་གསུང་རྒྱུན་བཞིན། ། སྡེ་སྣོད་འཛིན་པ་སྡེ་སྣོད་སྨྲ་བས་བཤད། ། ངོ་མཚར་ཚུལ་འདི་ངོ་མཚར་བླ་ན་མེད། ། བར་སྐབས་ཀྱི་ཚིགས་སུ་བཅད་པའོ།། ༈ །།ད་ནི་སྤྱི་དོན་གསུམ་པ་མཁས་པ་དཔལ་གྱི་རྒྱལ་མཚན་གྱིས་མཛད་པའི་དམ་ཚིག་གི་ཆོས་སྐོར་ལམ་འབྲས་འཆད་པ་དང་འབྲེལ་བའི་སྐབས་ཀྱི་ཟིན་བྲིས་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་བཞིན་བྲིས་པ་ལས་འབྱུང་ཚུལ་བཤད་པར་བྱའོ། ། དེ་ཉིད་ལས་འདི་ལྟར་འབྱུང་སྟེ། གསུང་ངག་རིན་པོ་ཆེའི་སྐབས་སུ་གཞི་དམ་ཚིག་ལ་གནས་པར་བྱ་བ།
གནས་ནས་ལམ་བསྒོམ་པའི་ཚུལ་ཞེས་བཤད་པའི་གཞི་དམ་ཚིག་ལ་གནས་པའི་ཆོས་སྐོར་དེ་འདིར་ཅུང་ཟད་བརྗོད་ན། དམ་ཚིག་མ་ཐོབ་པ་ཐོབ་པར་བྱེད་པ་དབང་བསྐུར་བའི་ཆོ་ག ཐོབ་པ་མི་ཉམས་པ་བསྲུང་ཞིང་རྗེས་སུ་བསྐྱང་བའམ་བརྟེན་པའི་ཆོ་གའོ། ། དང་པོ་ལ་དབང་བསྐུར་མཁན་གྱི་བླ་མ་ནི། དབང་གི་ཆུ་བོ་མ་ནུབ་པ། གདམ་ངག་གི་སརྒ་མ་ལོག་པ། བྱིན་རླབས་ཀྱི་བརྒྱུད་པ་མ་ཉམས་པ། མོས་གུས་ཀྱི་བསམ་པ་ཚིམ་པར་ནུས་པའི་སྙན་བརྒྱུད་བཞི་དང་ལྡན་དགོས་སོ། ། དང་པོ་ལ་རྒྱུ་དུས་ཀྱི་དབང་གི་ཆུ་བོ། ལམ་དུས་ཀྱི་དབང་གི་ཆུ་བོ།
འབྲས་དུས་ཀྱི་དབང་གི་ཆུ་བོ་མ་ནུབ་པའོ། ། དང་པོ་ནི། རྡོ་རྗེ་འཆང་ནས་བརྒྱུད་པ་བར་མ་ཆད་པའི་བླ་མ་ལ་དབང་གི་མངོན་པར་རྟོགས་པ་བདུན་ཚང་བའི་སྒོ་ནས་དཔལ་ཀྱཻ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ཐོབ་པའོ། ། འདིར་རྒྱུ་དུས་ཀྱི་དབང་ལ་རྡུལ་ཚོན་གྱི་དཀྱིལ་འཁོར་དགོས་ཀྱི་རས་བྲིས་ཀྱིས་མི་ཆོག་པ་ཅི་ཡིན་སྙམ་ན། འདིར་རྩ་རྒྱུད་བརྟག་པ་གཉིས་པ་ལས་ཇི་སྐད་བཤད་པ་བཞིན་དབང་བསྐུར་བ་འཐོབ་དགོས་ཤིང་། བརྟག་གཉིས་ལས། རྡུལ་ཚོན་དམ་པའི་ཚོན་དང་ནི། ། ཡང་ན་འབྲིང་པོ་ཉིད་ཀྱིས་ཏེ། ། རིན་ཆེན་ལྔ་ཡི་ཕྱེ་མ་འམ། ། ཡང་ན་འབྲས་ལ་སོགས་པས་སོ། །
དེ་ནས་དཀྱིལ་འཁོར་ཁྲུ་གསུམ་དང་། ། མཐེ་བོང་གསུམ་ནི་ལྷག་པར་བྱ། ། ཞེས་སོགས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་ཆོ་ག་བཤད་ཀྱི། རས་བྲིས་ཀྱི་དཀྱིལ་འཁོར་དངོས་བསྟན་ལ་མ་བྱུང་བའི་ཕྱིར་རོ། ། འདི་དང་ཕྱོགས་མཐུན་པར། དགྲ་ནག་གི་རྒྱུད་དུ། གལ་ཏེ་སློབ་དཔོན་སྨོད་སོགས་ཀྱིས། ། དམ་ཚིག་བག་མེད་པར་གྱུར་ན། ། དེ་ཚེ་དཀྱིལ་འཁོར་ངེས་བྲིས་ནས། ། བདེ་གཤེགས་རྣམས་ལ་སྡིག་པ་བཤག །
ཅེས་གསུངས་པའང་ཡོད་དོ། ། རྣམ་པ་གཅིག་ཏུ་ན་རྒྱུ་དུས་ཀྱི་དབང་ནི་སློབ་མའི་རྒྱུད་ལ་དམ་ཚིག་མ་ཐོབ་པ་ཐོབ་པ་དང་། སྡོམ་པ་མ་སྐྱེས་པ་སྐྱེད་པར་བྱེད་པའི་ཆེད་ཡིན་ལ། དེ་ཡང་། སྡོམ་པ་ཆོ་ག་ལ་ལྟོས་པས། ཞེས་བཤད་པ། དབང་གི་མངོན་པར་རྟོགས་པ་བདུན་གྱི་སྒོ་ནས་ཆོ་ག་ལེགས་པར་ཚང་བ་གཅིག་དགོས་ཤིང་། རས་བྲིས་ཀྱི་དཀྱིལ་འཁོར་ལ། སའི་ཆོ་ག་དང་། དཀྱིལ་འཁོར་བྲི་བའི་ཆོ་ག་མ་ཚང་བའི་ཕྱིར་རོ། །
ལམ་དུས་ཀྱི་དབང་གི་ཆུ་བོ་མ་ནུབ་པ་ནི། ཉིན་ཞག་ཕྲུག་གཅིག་གི་ཐུན་བཞི་ལ་དབང་བཞི་ཚར་རེ་རེ་སྟེ། དབང་ཁུག་པ་བཅུ་དྲུག་ཏུ་བླང་བར་རབ། འབྲིང་ཐུན་གསུམ་མམ་གཉིས། ཐ་མ་ཐུན་གཅིག་ལ་དབང་བཞི་ཚར་གཅིག་བླང་བ་དགོས་ཀྱི། དེ་ལས་གཞན་དུ་ན་ལམ་དུས་སུ་མི་འགྱུར་བའི་ཕྱིར་རོ། ། དབང་ཁུག་པ་བཅུ་དྲུག་གི་དོན། བུམ་དབང་གི་བུམ་དབང་ཞེས་སོགས་བཞི་བཞིར་འཆད་པ་ནི་ནོར་པའོ། ། རྒྱུ་དུས་དང་ལམ་དུས་ཀྱི་དབང་གི་ཆུ་བོ་མ་ནུབ་པར་བྱུང་ན། མཐར་འབྲས་དུས་ཀྱི་དབང་གི་ཆུ་བོ་མ་ནུབ་པའང་འབྱུང་བར་འགྱུར་རོ། །
གཉིས་པ་གདམ་ངག་གི་སརྒ་མ་ལོག་པ་ནི། ཐུན་མོང་གི་ཐེག་པས་རྒྱུད་མ་སྦྱངས་པ་ལ་དབང་མི་བསྐུར། དབང་མ་བསྐུར་བ་ལ་གདམ་ངག་མི་སྟོན། གདམ་ངག་མ་བསྟན་པ་ལ་གཞུང་མི་བཤད། གཞུང་མ་བཤད་པ་ལ་ལུང་མི་སྦྱིན། ལུང་མ་སྦྱིན་པ་ལ་རྒྱས་མི་གདབ་ཅེས་གསུངས་པ་ལྟར་དབང་བསྐུར་བའི་སྔོན་དུ་ཐུན་མོང་གི་ཐེག་པས་རྒྱུད་སྦྱངས་པ་སོགས་ལམ་སྟོན་ཚུལ་གོ་རིམ་མ་ལོག་པ་གཅིག་དགོས་སོ། ། ཁ་ཅིག་གདམ་ངག་གི་སྤར་ཁ་མ་ལོག་པ་ཞེས་པ་ཡིན་ཏེ། སྤར་བཏབ་པ་ལྟར་སློབ་དཔོན་གྱི་གདམ་ངག་སློབ་མའི་རྒྱུད་ལ་འཕོ་བར་བྱེད་པས་སོ་ཞེས་པ་ནི་ཡི་གེ་མ་ཕྱེད་པར་ཟད་དེ། འདིར་སརྒ་ཞེས་པ་ཡོད་ཅིང་སརྒ་གོ་རིམ་གྱི་སྐད་དོད་དུ་སྣང་ངོ་། ། གསུམ་པ་བྱིན་རླབས་ཀྱི་བརྒྱུད་པ་མ་ཉམས་པ་ནི།
གང་གདམ་ངག་ཐོབ་པའི་སློབ་དཔོན་དེ་ཉིད་ལས་རྒྱུ་དུས་ཀྱི་དབང་བསྐུར་བ་འཐོབ་དགོས་ཏེ། སློབ་དཔོན་གཞན་ཞིག་ལ་དབང་བསྐུར་བ་ཐོབ་པས། དེ་ཉིད་ལ་གདམ་ངག་ཞུས་པས་མི་ཆོག་སྟེ། སློབ་མའི་རྒྱུད་ལ་གདམ་ངག་སྟོན་མཁན་གྱིས་སྐུ་བཞིའི་རྟེན་འབྲེལ་བསྒྲིག་དགོས་པའི་ཕྱིར་རོ། ། གཞན་དུ་ན་སློབ་དཔོན་དེ་ཉིད་ཀྱིས་བསྟན་པའི་སྐུ་བཞིའི་སྒྲུབ་ཐབས་ཉམས་སུ་བླངས་ཀྱང་། སྐུ་བཞི་འགྲུབ་པར་མི་འགྱུར་ཏེ། སློབ་དཔོན་དེ་ཉིད་ཀྱིས་དེའི་རྒྱུད་ལ་སྐུ་བཞིའི་རྟེན་འབྲེལ་མ་བསྒྲིགས་པའི་ཕྱིར་རོ། ། དེ་ཡང་སྔོན་རོལ་ཏུ་དབང་ཐོབ་ནས་དུས་ཕྱིས་གདམ་ངག་ཞུས་པས་མི་ཆོག་གི དབང་དང་གདམ་ངག་འདབ་ཆགས་སུ་འབྲེལ་བ་གཅིག་དགོས་ཏེ། མན་ངག་དབང་དང་འབྲེལ་བ།
དབང་མན་ངག་དང་འབྲེལ་བ་ཞེས་གསུངས་པས་སོ། ། དེ་རྣམས་བྱུང་ན་འདི་ནས་བཤད་པའི་མྱོང་བ་སྣ་གཅིག་མི་སྐྱེ་མི་སྲིད་པས་མོས་གུས་ཀྱིས་བསམ་པ་ཚིམ་པ་ཡང་འབྱུང་ངོ་། ། དབང་བསྐུར་བའི་ཚུལ་གཉིས་ལས། དང་པོ་ནི། གཞན་དོན་སློབ་མ་རྗེས་སུ་གཟུང་བ་ལ་སྔོན་དུ་བསྙེན་པ་དང་། སའི་ཆོ་ག་སྟ་གོན་ལ་གནས་པའི་ཆོ་ག དཀྱིལ་འཁོར་བྲི་ཞིང་རྒྱན་དགྲམ་པའི་བསྒྲུབ་ཅིང་མཆོད་པའམ། འཇུག་ཅིང་དབང་བསྐུར་བའི་དཀྱིལ་འཁོར་ཆེན་པོའི་རྗེས་ཀྱི་ཆོ་ག་སྟེ། དབང་གི་མངོན་པར་རྟོགས་པ་བདུན་ཚང་བ་ཅན་གྱིས་ཀྱཻ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ། རིག་པའི་དབང་ལྔ་དང་།
རྡོ་རྗེའི་བརྟུལ་ཞུགས་ཏེ་སློབ་མའི་དབང་ཡན་ཆད་ཚང་བར་བསྐུར་རོ། ། སློབ་དཔོན་ལ་ཝ་པའི་ལུགས་ཀྱི་རྗེས་གནང་སོགས་མཐར་རྟེན་བཞི་འདིར་བླང་བར་བཞེད་ཀྱང་། འདི་པའི་ལུགས་ཀྱིས་འདིར་མི་ཐོབ་པས་མི་སྦྱིན་ནོ། ། གང་ཟག་དེའི་ཉམས་ལེན་ནི་བདག་བསྐྱེད་ལ་མེ་ཏོག་གང་ཕོག་གི་ལྷར་བསྐྱེད་ནས། དེའི་རིགས་པས་གསང་སྔགས་བཟླ་བར་བྱེད་དོ། ། མེ་ཏོག་འདོར་བའི་ཚུལ་ལ། དུས་ཀྱི་འཁོར་ལོར། རྡུལ་ཚོན་གྱི་དཀྱིལ་འཁོར་ལ་མེ་ཏོག་དོར་བས། མཚན་མ་ཉམས་ན་ཉེ་བའི་མཚམས་མེད་དུ་འགྲོ་བས་དཀྱིལ་འཁོར་གྱི་ཤར་དུ་རྣམ་རྒྱལ་བུམ་པའི་སྟེང་དུ་མཎྜལ་ལ་རིགས་ལྔའམ། རིགས་དྲུག་གི་མཚན་མ་བཀོད་ནས་དེར་མེ་ཏོག་དོར་བས་དཀྱིལ་འཁོར་དུ་དོར་བར་འགྱུར་ཏེ།
དཀྱིལ་འཁོར་གྱི་ལྷ་ཐམས་ཅད་ཀྱང་། དེ་བཞིན་གཤེགས་པ་རིགས་ལྔའམ། རིགས་དྲུག་ཏུ་མ་འདུས་པ་མེད་པའོ། ། ཞེས་བཤད་པ་སོགས་ཡོད་ཀྱང་། འདིར་ནི་སེམས་དགེ་བ་ལ་ཉེས་པ་མེད་ཅེས་གསུངས་པ་ལྟར་ལྟོས་པ་མེད་པར་མེ་ཏོག་དོར་བས་གཙོ་འཁོར་གང་ཡང་རུང་བ་ལ་ཕོག་པའི་ཚེ། དེ་ཉིད་ཆོ་ག་གསུམ་མམ། ས་བོན་གང་ཡང་རུང་བ་ལས་བསྐྱེད་པ་ཡིན་ཏེ། དཔེར་བརྗོད་ན། གཙོ་བོ་ལ་མེ་ཏོག་ཕོག་ན། སྐྱབས་འགྲོ་སེམས་བསྐྱེད་ཚད་མེད་བཞི་དང་།
སྟོང་པ་ཉིད་བསྒོམ་པ་སྔོན་དུ་སོང་ནས། ཧཱུྃ་ལས་རྡོ་རྗེ་ཧཱུྃ་གིས་མཚན་པའམ། ཧཱུྃ་ལས་གཙོ་བོ་རྐྱང་པ་དང་། དེ་བཞིན་དུ་གྃ་ངམ་གྃ་ལས་གྲི་གུག་གྃ་གིས་མཚན་པ་ལས་གྲི་གུག་གཽ་རཱིར་བསྐྱེད། དེ་ཡན་ལག་བཞི་རྫོགས་སུ་བྱས་ལ་དེ་དག་སོ་སོའི་སྔགས་བཟླའོ། ། འདི་ཉིད་བརྟག་པ་དང་པོའི་ལེའུ་གསུམ་པར། ཧེ་རུ་གསུམ་གྱི་བསྐྱེད་ཆོག་བསྡུས་ནས་ས་བོན་དང་། འབྲིང་དུ་ཆོ་ག་གསུམ་ལས་བསྐྱེད་པར་བསྟན་པ་ཉིད་ཀྱིས་ཟིན་ཏེ་དག་ལྡན་དུ། འདི་ལས་མངོན་པར་རྟོགས་པ་དུ་མར་ཡང་སྤེལ་བར་བྱས་ཏེ། ཨྃ་ལས་བདག་མེད་མ་དང་།
གྃ་ལས་གཽ་རཱི་དང་། ཌྃ་ལས་གཡུང་མོ་བསྐྱེད་པའི་བར་དུ་ཡང་འདིར་ཤེས་པར་ནུས་སོ། ། ཞེས་བྱ་བ་དང་། འདིས་མཚོན་པས་ཨྃ་ལས་གྲི་གུག་ཨྃ་གིས་མཚན་པ་ལས། བདག་མེད་མ་བསྐྱེད་པ་ནས་བཟུང་ནས། ཌྃ་ལས་རྡོ་རྗེ་ཌྃ་གིས་མཚན་པ་ལས་གཡུང་མོ་བསྐྱེད་པའི་བར་དུ་ཡང་སྦྱར་རོ། ། ཞེས་གསུངས་པས་སོ། འདི་ལ་ཁ་ཅིག ཧེ་རུ་ཀ་དང་པོ་གསུམ་གྱི་འཁོར་ལྷ་མོ་བརྒྱད་པོ་ལ་བསྐྱེད་ཆོག་དེ་ཉིད་ཡིན་ཟེར་བ་ནི་མི་འཐད་དེ། ལྷ་མོ་བརྒྱད་པོ་དེ་ཧེ་རུ་ཀ་གསུམ་གྱི་ཐུགས་ཁ་ནས་སྤྲོ་བར་བཤད་པའི་ཕྱིར།
གཞན་དུ་ན་མངོན་བྱང་ལྔ་ལས་བསྐྱེད་པ་ཡང་སྦྱོར་རིགས་པར་འགྱུར་རོ། ། དེ་ཉིད་མན་ངག་གིས་བཤད་པ་ནི། དབང་པོ་རབ་འབྲིང་ཐ་མ་གསུམ་གྱིས་འཁྲིད་པའི་སྐབས་སུ་བསྟན་ཏོ། ། དེ་འདྲའི་གང་ཟག་དེས་མདུན་བསྐྱེད་ལ་གསེར་དངུལ་སོགས་ལས་བཟོས་པའི་མཎྜལ་ཁྲུ་གང་ལས་མི་ཆུང་བའམ། མ་འབྱོར་ན་ས་གཞི་ལ་མཎྜལ་ཁྲུ་གང་ལས་མི་ཆུང་བ་ལ་དྲིའི་ཆུ་བྱུགས་ལ་མེ་ཏོག་ཚོམ་བུ་བཀོད་ལ་བསྲུང་བའི་འཁོར་ལོ་ནས་གཞལ་ཡས་ཁང་གདན་དང་བཅས་པ་བསྐྱེད། དེར་ལྷ་དགུ་སྙིང་པོ་ཚིག་ཙམ་གྱིས་བསྐྱེད་ལ་ཡན་ལག་བཞི་རྫོགས་སུ་བྱ། ཕྱི་མཆོད་དང་། ནང་མཆོད་རྒྱས་པ་འབུལ། བསྟོད་པ་རྒྱས་བསྡུས་གང་ཡང་རུང་བས་བསྟོད་ལ། སྡིག་པ་བཤག་པ་དང་།
སྡོམ་པ་གཟུང་བ་དང་། དམ་ཚིག་གི་ཚོགས་རྗེས་སུ་དྲན་པ་དང་། འཇིག་རྟེན་དང་འཇིག་རྟེན་ལས་འདས་པའི་གཏོར་མ་དབུལ། ཚོམ་བུའི་དཀྱིལ་འཁོར་གཤེགས་སུ་གསོལ་བ་སྟེ་ཕྱི་རོལ་མཆོད་པའི་མཎྜལ་སྒྲུབ་མཆོད་བྱེད་དོ། ། དེ་ལྟ་བུའི་གང་ཟག་དེ་བྱ་བ་དང་། སྤྱོད་པ་དང་། རྣལ་འབྱོར་གྱི་རྒྱུད་མཐའ་དག་མཉན་དུ་རུང་། རྣལ་འབྱོར་གྱི་རྒྱུད་བཤད་དུ་མི་རུང་ཡང་། བྱ་སྤྱོད་ཀྱི་རྒྱུད་བཤད་དུའང་རུང་ལ། རྣལ་འབྱོར་བླ་མེད་ཀྱི་རྒྱུད་ཀྱི་ཚིག་འཛིན་པ་དང་།
རྒྱུད་མཐའ་དག་གི་སྒྲུབ་ཐབས་ལ་སོགས་པ་ཅི་རིགས་པ་མཉན་དུ་རུང་ལ། སློབ་དཔོན་གྱི་མཆོད་མཆོད་བྱས་ཏེ། དཀྱིལ་འཁོར་བྲི་ཐིག་དང་སྦྱིན་སྲེག་དང་། རབ་གནས་དང་། ཀྱཻ་རྡོ་རྗེའི་སྒྲུབ་ཐབས་ལ་སློབ་གཉེར་བྱེད་པ་ལ་སོགས་སློབ་མའི་བྱ་བ་མཐའ་དག་ལ་དབང་བ་ཡིན་ནོ། ། དེ་ནས་རྡོ་རྗེ་སློབ་དཔོན་གྱི་དབང་བསྐུར་བའི་འོས་སུ་གྱུར་པ་ན་བླ་མ་དེ་ཉིད་ཀྱིས་དབང་གི་མངོན་པར་རྟོགས་པ་བདུན་ཚང་བ་ཅན་གྱིས་ཀྱཻ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ། སློབ་མའི་དབང་མན་བསྐུར་ཀྱང་མ་བསྐུར་ཀྱང་རུང་། རྡོ་རྗེ་སློབ་དཔོན་གྱི་དབང་བསྐུར་ཏེ་དེའི་ཚེ་ན་མཐའ་རྟེན་བཞི་ཀ་འདིར་སྦྱར་ཏེ་བུམ་དབང་བཅུ་གཅིག་པོ་རྣམས་འདི་མན་གྱི་རྫོགས་པར་སྦྱིན། དེའི་ཕྱག་ལེན་ནི། དབང་གི་ཆུ་བོ་ཆེན་མོར་བཤད་པ་ཇི་ལྟ་བ་བཞིན་ནོ། །
རྡོ་རྗེ་སློབ་དཔོན་གྱི་དབང་ཐོབ་པའི་གང་ཟག་དེ་བདག་བསྐྱེད་ལ་མངོན་པར་རྟོགས་པ་ཡན་བཞི་དྲུག་གང་རུང་གི་སྒོ་ནས་ཀྱཻ་རྡོ་རྗེའི་དཀྱིལ་འཁོར་ཡོངས་སུ་རྫོགས་པ་བསྒོམ་ཞིང་། དཀྱིལ་འཁོར་སྒྲུབ་མཆོད། རབ་གནས། སྦྱིན་སྲེག་ལ་སོགས་པའི་སློབ་དཔོན་གྱི་བྱ་བ་རྣམས་ལ་དབང་བ་ཡིན་ནོ། ། གང་ཟག་དེས་བསྐྱེད་པའི་རིམ་པ་མཐར་ཕྱིན་ནས། དབང་གོང་མ་གསུམ་བསྐུར་བའི་འོས་སུ་གྱུར་པའི་ཚེ་དམ་ཚིག་གསོ་དགོས་ན། སྔ་མ་ལྟར་རྡུལ་ཚོན་གྱི་དཀྱིལ་འཁོར་བཞེངས་ཏེ། གསོ་མི་དགོས་ན་དབང་གོང་མ་གསུམ་ལ་རྡུལ་ཚོན་གྱི་དཀྱིལ་འཁོར་མི་དགོས་པས་དབེན་པའི་གནས་སུ་བླ་མ་ལ་རིན་པོ་ཆེ་ལ་སོགས་པའི་ཡོན་ཕུལ་ཏེ་དབང་གོང་མ་གསུམ་ནོད་པར་བྱེད་དོ། ། དབང་གོང་མ་གསུམ་ལ། ལས་ཀྱི་ཕྱག་རྒྱ་ལ་བརྟེན་ནས་དངོས་དབང་བསྐུར་བ་དང་།
གྲོལ་ལམ་ལ་བརྟེན་ནས་དབང་བསྐུར་བ་གཉིས་ལས། དང་པོ་ནི། ཅུང་ཁེ་ཉེན་ཆེ་སྟེ། རྩ་རླུང་ལ་དབང་མ་ཐོབ་ན་བྱང་སེམས་ཉམས་པར་འགྱུར་བས་སོ། ། དེས་ན་བླ་མ་གོང་མ་རྣམས་ཁེ་ཉེན་ཆུང་བའི་དབང་དུ་མཛད་ནས་ཡེ་ཤེས་ཀྱི་ཕྱག་རྒྱ་ལ་བརྟེན་ནས་གོང་མ་བསྐུར་བར་མཛད་དོ། ། འདིའི་ཕྱག་ལེན་ནི། ལམ་འབྲས་སུ་མཆོག་དབང་གསུམ་གྲོལ་ལམ་ལ་བརྟེན་ནས་བསྐུར་བར་བཤད་པའི་ཡི་གེ་བཞིན་ནོ། ། གང་ཟག་དེའི་ཉམས་ལེན་ནི། དག་ལྡན་ལས། རྟོགས་པའི་ལྟ་བ་དེ་ལ་བརྟེན་ཏེ་རིམ་པ་གཉིས་ཆར་སྟོན་ཀྱང་།
གཙོ་བོར་རྫོགས་པའི་རིམ་པ་སྤྱོད་པ་དང་བཅས་པ་སྟོན་ནོ། ། ཞེས་གསུངས། དེ་ལ་རྟོགས་པའི་ལྟ་བ་ནི། ལྟ་བ་འཁོར་འདས་དབྱེར་མེད་དོ། ། རིམ་པ་གཉིས་སྟོན་ཞེས་པ་ནི། བསྐྱེད་རིམ་ལན་གཉིས་བསྐྱར་ནས་སྟོན་པ་ཡིན་ནམ་སྙམ་ན། སྔར་ནི་མངོན་རྟོགས་ཡན་ལག་བཞི་དྲུག་གང་རུང་གི་སྒོ་ནས་སྐྱེ་ཤི་བར་དོ་གསུམ་སྦྱང་གཞིར་བྱས་ནས། སྒྲུབ་པ་པོའི་རགས་པའི་ཕུང་ཁམས་སྐྱེ་མཆེད་ལྷར་སྐྱེད་པར་བྱེད་པ་ཕྱིའི་བསྐྱེད་རིམ་བསྟན་པ་ཡིན་ལ། འདིར་ནི་སྒྲུབ་པ་པོའི་ཕྲ་བ་རྩ་ཁམས་ཏེ། རྟེན་དཀྱིལ་འཁོར་བཞིར་ལྷར་བསྐྱེད་པ་ནང་གི་བསྐྱེད་རིམ་ལུས་ཀྱི་དཀྱིལ་འཁོར་སྟོན་པ་ཡིན་ནོ། །
ཕྱིའི་བསྐྱེད་རིམ་ཡང་གཏན་མི་བསྒོམ་པ་ནི་མིན་ཏེ། ལས་དང་པོ་པ། བདེ་བ་ཅུང་ཟད་སྐྱེས་པ། བདེ་སྟོང་གི་ཉམས་སྐྱེས་པ། བདེ་སྟོང་གི་ཉམས་ཆེར་སྐྱེས་པ་སྟེ་གང་ཟག་བཞིའི་རིམ་པས་མངོན་པར་རྟོགས་པ་ཆ་འཕྲི་བའི་ཉམས་ལེན་ནི་བསྒོམ་དགོས་སོ། ། གཉིས་པ་དབང་གཅིག་ཆར་དུ་བསྐུར་བ་ནི། མཚན་གཅིག་ལ་དབང་བཞི་རྫོགས་པར་བསྐུར་བ་ཡིན་ཏེ། དེའི་ཚེ་ན་མཐར་རྟེན་བཞི་པོ་རྣམས་རང་རང་སར་སྦྱར་ཏེ། བུམ་དབང་གི་མཐའ་རྟེན་རྗེས་གནང་གསུམ་ནི། ལྷ་མཆོད་པའི་རྗེས་གནང་།
སེམས་ཅན་གྱི་དོན་བྱེད་པའི་རྗེས་གནང་། ཆོས་འཆད་པའི་རྗེས་གནང་། གསང་དབང་གི་མཐའ་རྟེན་ལུང་བསྟན། ཤེས་རབ་ཡེ་ཤེས་ཀྱི་མཐའ་རྟེན་དབུགས་དབྱུང་། དབང་བཞི་པའི་མཐའ་རྟེན་གཟེངས་བསྟོད་རྣམས་བྱ་བ་ཡིན་ནོ། ། དེ་ཡང་གང་ཟག་འབྲིང་དང་ཐ་མའི་དབང་དུ་བྱས་ནས་དབང་རིམ་གྱིས་བསྐུར་བ། གང་ཟག་དབང་པོ་རབ་ཀྱི་དབང་དུ་བྱས་ནས་དབང་གཅིག་ཅར་བསྐུར་བའོ། ། བླ་མ་གོང་མ་རྣམས་རྒྱུད་འཆད་པའི་ཚེ་དབང་གཅིག་ཅར་བའི་ལུགས་སུ་འཆད་ལ། ཉམས་སུ་ལེན་པའི་ཚེ་རིམ་གྱིས་པའི་ལུགས་སུ་ལེན་པར་བྱེད་དོ། ། ཞེས་གསུངས་པ་ནི་རྒྱུད་འཆད་པའི་ཚེ་རྒྱུད་ཀྱི་དོན་ཀུན་གཞི་རྒྱུ་རྒྱུད་དང་།
ལམ་ཐབས་རྒྱུད་དང་། གྲུབ་པ་འབྲས་བུའི་རྒྱུད་གསུམ་དུ་བསྡུས་ནས་འཆད་དགོས་ལ། ལམ་ལ་ཡང་སྨིན་གྲོལ་གཉིས་སུ་ངེས་ཤིང་། རྒྱུད་མ་སྨིན་པ་སྨིན་པར་བྱེད་པ་དབང་བསྐུར་གྱི་ཆོ་ག་དང་། གྲོལ་བྱེད་ཀྱི་ལམ་རིམ་པ་གཉིས་འཁོར་དང་བཅས་པ་ཡིན་ལ། དེ་ལ་ཡང་མཆོག་བསྒྲུབ་པའི་མངོན་པར་རྟོགས་པ་ལྔ་བཟླས་པ། གཏོར་མ། སྦྱིན་སྲེག རབ་གནས། ལས་ཀྱི་ཚོགས་རབ་འབྱམས་ཏེ་ཐུན་མོང་གི་དངོས་གྲུབ་སྒྲུབ་པར་བྱེད་པའི་མངོན་རྟོགས་ལྔ།
གཉིས་ཀ་ལ་ཐུན་མོང་དུ་དགོས་པའི་དམ་ཚིག་དང་སྡོམ་པ་སྟེ་ཐབས་རྒྱུད་ཀྱི་མངོན་པར་རྟོགས་པ་བཅུ་གཅིག་ཏུ་བསྡུས་ནས་འཆད་པར་བྱེད་དེ། ད་ལྟ་དབང་གཅིག་ཅར་བའི་ལུགས་སུ་བསྐུར་བ་ནི་ཚེགས་ཆུང་བ་དང་། བླ་མ་འཕགས་པས་གོང་དུ་བྱོན་དུས། མདོ་ཁམས་ཀྱི་དགེ་བཤེས་མང་པོ་ལ་ཀྱཻ་རྡོ་རྗེའི་སློབ་མའི་དབང་ཙམ་བསྐུར་བ་ལ། དེ་རྣམས་ཀྱིས་ཀྱཻ་རྡོ་རྗེའི་དབང་ཚང་བར་ཐོབ་པར་བཟུང་ནས་རྡོ་རྗེ་སློབ་དཔོན་བྱེད་པ་ལ་སོགས་པའི་ཉེས་དམིགས་དུ་མ་བྱུང་བས་གཅིག་ཅར་བའི་ཕྱག་ལེན་དར་བ་ཡིན་ནོ། ། གཉིས་པ་ཐོབ་པ་མི་ཉམས་པར་བསྲུང་ཞིང་རྗེས་བསྐྱང་པའི་ཆོ་ག་ལ། སྡོམ་པའི་རྟེན། སྡོམ་པ་རང་གི་ངོ་བོ། ཐབས་གང་ལ་བརྟེན་ནས་འཐོབ་པ། ཐོབ་པའི་དུས།
མི་ཉམས་པར་བསྲུང་ཞིང་རྗེས་སུ་བརྟེན་པའམ་བསྐྱངས་པའི་ཆོ་གའོ། ། དང་པོ་ནི། འཛམ་བུ་གླིང་པའི་སྐྱེས་པ་དང་། བུད་མེད་དོ། ། དེ་ཡང་གླིང་གཞན་གསུམ་ནི་བླུན་ཤས་ཆེ་ཞིང་། ལོངས་སྤྱོད་ལ་སོགས་པ་ཆེ་ལ། ལས་དགེ་སྡིག་གི་བླང་དོར་ལ་ཡང་འཕྲལ་དུ་མི་སྤྱོད་པ་ཡིན་ལ། འཛམ་བུ་གླིང་པའི་སྐྱེས་པ་རྣམས་སྒྲིམ་ཞིང་དབང་པོ་རྣོ་བ་དང་། དགེ་སྡིག་གི་འབྲས་བུ་ལ་འཕྲལ་དུ་སྤྱོད་པ་ཤས་ཆེ་བའོ། ། དེ་ལ་དང་པོར་སོ་ཐར་གྱི་སྡོམ་པ་དང་ལྡན་པ་དགོས་ཏེ།
དེ་ཉིད་བཅུ་ནི་སྤོང་ཤེས་པའི། ། གསུམ་གྱི་ནང་ནས་དགེ་སློང་མཆོག ། དགེ་ཚུལ་ཉིད་ནི་འབྲིང་པོ་སྟེ། ། ཁྱིམ་ན་གནས་པ་ཐ་མ་འོ། ། ཞེས་གསུངས་པ་དང་། བཤད་རྒྱུད་རྡོ་རྗེ་རྩེ་མོ་ལས། སྲོག་གཅོད་བརྐུ་དང་འཁྲིག་པ་དང་། ། བརྫུན་དང་མྱོས་བྱེད་རྣམས་སྤངས་ཏེ། ། ཁྱིམ་པའི་སྡོམ་པ་ལ་གནས་ན། ། གསང་སྔགས་རྒྱལ་པོ་བསྒྲུབ་པར་བྱ། །
གལ་ཏེ་དེ་ནི་རབ་བྱུང་གྱུར། ། སྡོམ་པ་གསུམ་ལ་ཡང་དག་གནས། ། སོ་སོ་ཐར་དང་བྱང་ཆུབ་སེམས། ། རིག་འཛིན་རང་གི་སྡོམ་པ་འོ། ། ཞེས་གསུངས་ཤིང་། དེ་བཞིན་དུ་སློབ་དཔོན་འཇམ་དཔལ་གྲགས་པའི་གསང་བའི་རྒྱན་ལས། དང་པོར་སོ་སོར་ཐར་པ་ཡི། ། སྡོམ་པ་ལེགས་པར་མ་བཟུང་བར། ། གསང་བའི་གསང་སྔགས་སྤྱོད་པ་ནི། ། ཐ་མས་འབྲས་བུ་བསྐྱེད་བཞིན་དུ། །
འབྲས་བུ་འགྲུབ་པར་མི་འགྱུར་རོ། ། དེས་ན་སྐྱབས་འགྲོ་ནས་བརྩམས་ཏེ། ། སོ་སོར་ཐར་པ་བརྟག་པར་བྱ། ། ཞེས་གསུངས་པས། སོ་སོར་ཐར་པའི་སྡོམ་པ་རབ་དགེ་སློང་། འབྲིང་དགེ་ཚུལ། ཐ་མ་དགེ་བསྙེན་ཏེ། དེ་ཡང་སྐྱབས་གསུམ་འཛིན་པ་ནི་ལམ་སྟེགས་ཡིན་པས་དགེ་བསྙེན་མཚན་ཉིད་པར་མི་བགྲང་ལ། འདིར་ནི་བསླབ་པའི་གནས་ལྔ་བསྲུང་སྟེ། ཡོངས་རྫོགས་ཀྱི་དགེ་བསྙེན་ནི།
མི་ཚངས་སྤྱོད་སྤངས་པའི་ཚངས་སྤྱོད་ཀྱི་དགེ་བསྙེན་ཏེ་གང་ཡང་རུང་བའི་རྟེན་ལ་དབུ་མའི་ལུགས་སམ། སེམས་ཙམ་པའི་ལུགས་ཀྱི་ཆོ་ག་གང་ཡང་རུང་བའི་སྒོ་ནས་བྱང་སེམས་ཀྱི་སྡོམ་པ་རྣམ་པར་དག་པ་བླངས་པ་གཅིག་དགོས་ཏེ། དེ་ནས་བླ་མའི་བྱང་ཆུབ་སེམས། ། མ་སྐྱེས་པ་རྣམས་བསྐྱེད་བྱ་ཞིང་། ། སྐྱེས་པ་སླར་ཡང་དྲན་དུ་གཞུག ། ཅེས་གསུངས་པས་སོ། ། འོ་ན་རྡོ་རྗེ་གུར་དང་། ངན་སོང་སྦྱོང་རྒྱུད་ལ་སོགས་པའི་རྒྱུད་སྡེ་རྣམས་ཀྱི་མཇུག་ཏུ། ལྷ་དང་མི་དང་ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་པ་རྣམས་ཡིད་རང་སྟེ།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། ། ཞེས་ལྷ་མ་ཡིན་ལ་སོགས་པའི་འགྲོ་བ་གཞན་རྣམས་ཀྱང་སྔར་བཤད་པའི་སྣོད་དུ་རུང་བ་དང་འགལ་ལོ་སྙམ་ན། དེ་དག་ནི་སྔོན་གྱི་ཆོ་གའི་དབང་དུ་བྱས་པ་དེ་ཡིན་ལ། འདིར་ནི་ལས་དང་པོ་པའི་རྡོ་རྗེ་སློབ་དཔོན་གྱིས་ད་ལྟར་གྱི་ཆོ་གའི་དབང་བསྐུར་བྱེད་པའི་དབང་དུ་བྱས་པ་ཡིན་པས་མི་འགལ་ལོ། ། དེ་བཞིན་དུ་གྲུབ་ཆེན་པདྨ་ལ་སོགས་པ་རྣམས་ཀྱིས་ལྷ་འདྲེ་རྣམས་ལ་དབང་བསྐུར་བར་བཤད་པ་སྔོན་ཆོག་གི་ཁོངས་སུ་གཏོགས་པ་ཡིན་ནོ། ། བོད་སྔ་མ་ཁ་ཅིག་གི་ལུགས་ལ། རྒྱ་གར་ན་ཡང་རྟེན་བཅས་དང་། རྟེན་མེད་ཀྱི་ལུགས་གཉིས། སློབ་དཔོན་འཕགས་པ་ཀླུ་སྒྲུབ་དང་། གྲུབ་ཆེན་རྣལ་འབྱོར་གྱི་དབང་ཕྱུག་བིརྺ་པ་དང་།
སངས་རྒྱས་ཡེ་ཤེས་ཞབས་རྣམས་ནི་རྟེན་ཅན་དུ་འདོད་ལ། གྲུབ་ཆེན་ནཱ་རོ་ཏ་པ་དང་། པཎྜི་ཏ་ངག་དབང་གྲགས་པ་ནི་རྟེན་མེད་ཡིན་ཞེས་གྲགས་མོད། དང་པོ་ནི་རྟེན་ཅན་དུ་བཞེད་པ་དོན་ལ་གནས་ཏེ། སློབ་དཔོན་སངས་རྒྱས་ཡེ་ཤེས་ཞབས་ཀྱིས། རང་རང་བསླབ་ལྡན་འཁོར་བཞི་པོ། ། ཐེག་ཆེན་ལ་དགའི་བདག་ཉིད་ཅན། ། དེ་བཞིན་གཤེགས་པས་གསུངས་པ་ཡི། ། ཡང་དག་ཆོ་ག་བཞིན་དུ་གནང་། ། ཞེས་བཤད་ལ།
རང་རང་བསླབ་ལྡན་འཁོར་ཞེས་སོགས་ཀྱི་དོན་ནི། དེ་བཞིན་གཤེགས་པའི་འཁོར་རྣམ་བཞི། དགེ་བསྙེན་ཕ་མ་གཉིས། དགེ་ཚུལ་ཕ་མ་གཉིས། དགེ་སློང་ཕ་མ་གཉིས། དགེ་སློབ་མ་སྟེ་བཞི་པོ་རང་རང་གི་བསླབ་པ་དང་ལྡན་པའོ། ། ཞེས་པའོ། ། ཚིག་རྐང་གཉིས་པའི་དོན་ནི། བྱང་སེམས་ཀྱི་སྡོམ་པ་དང་ལྡན་པའོ། ། དེ་ལ་དེ་བཞིན་གཤེགས་པས་གསུངས་པའི་དབང་བསྐུར་བའི་ཆོ་ག་གནང་།
དེ་ཡང་ཡང་དག་པ་ཕྱིན་ཅི་མ་ལོག་པ་ཚང་བར་རྗེས་སུ་གནང་བ་ཞེས་པའོ། ། སློབ་དཔོན་ངག་དབང་གྲགས་པས་མཛད་པའི་རྟེན་མེད་དུ་བཤད་པའི་གཞུང་བོད་ན་འདུག་པ་མ་མཐོང་ཞིང་། གྲུབ་ཆེན་ན་རོ་ཏ་པ་ནས་བླ་མ་མར་པ་ལ་བརྒྱུད་པའི་ལུགས་འདི་ལ་རྟེན་མེད་དུ་གནང་ཞིང་། གྲུབ་ཆེན་ན་རོ་ཏ་པ་ནས་རྗེ་བཙུན་ཕམ་ཐིང་པ་སྐུ་མཆེད་ལ་བརྒྱུད་པའི་དཔལ་འཁོར་ལོ་བདེ་མཆོག་གི་དབང་ལ་སོགས་པ་ནི་རྟེན་ཅན་དུ་འདུག་གོ ། གཉིས་པ་སྡོམ་པའི་ངོ་བོ་ནི། མཚན་མ་དང་རྣམ་པར་རྟོག་པ་ལས་ཡིད་སྐྱོབ་པར་བྱེད་པའི་ཐབས་ཏེ། གསང་བ་འདུས་པའི་རྒྱུད་ཕྱི་མ་ལས། དབང་པོ་དང་ནི་ཡུལ་རྣམས་ཀྱི། ། རྐྱེན་ལས་གང་གང་བྱུང་བ་ཡི། ། ཡིད་དེ་མན་ཞེས་བྱ་བར་བཤད། །
ཏྲ་ནི་སྐྱོབ་པར་བྱེད་པའི་དོན། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱི་བསྲུང་བ་ནི། ། སྔགས་ཀྱི་སྤྱོད་པ་ཞེས་བཤད་དོ། ། ཞེས་གསུངས་པས་སོ། ། མདོར་ན་ཐ་མལ་པའི་ལུས་ངག་ཡིད་གསུམ་གྱི་སྤྱོད་པ་བཏུལ་ནས། སྒོ་གསུམ་རྡོ་རྗེ་གསུམ་གྱི་རང་བཞིན་དུ་བྱས་པ་ནི་ངོ་བོའོ། ། གསུམ་པ་ཐབས་གང་ལ་བརྟེན་ནས་འཐོབ་པ་ནི། དབང་བསྐུར་གྱི་ཆོ་ག་རྣམ་པར་དག་པ་ལ་བརྟེན་ནས་འཐོབ་བོ། ། བཞི་པ་དུས་ནམ་གྱི་ཚེ་ཐོབ་པ་ནི།
བླ་མ་ཕྱི་མ་ཁ་ཅིག་ན་རེ། སྡོམ་པ་ཐོབ་མཚམས་འོ་སྐོལ་གསང་སྔགས་པ་ལས་ཉན་ཐོས་པར་མཁས་པ་འདུག་སྟེ། བརྗོད་པ་གསུམ་གང་ཡིན་པའི་ཆ་ཐ་མ་ལས་གྲུབ་པ་ཉིད་དོ། ། ཞེས་འབྱུང་བས་བརྗོད་པ་གསུམ་པའི་ཐ་མ་ལ་ཐོབ་པར་ཁས་ལེན་པས་སོ། ། དེས་ན་འདིར་ཡང་རིགས་ལྔའི་སྡོམ་གཟུང་གི་རྗེས་ཟློས་ལན་གསུམ་གྱི་ཐ་མ་ལ་སྔགས་ཀྱི་སྡོམ་པ་ཐོབ་པ་ཡིན་གསུངས། དགེ་ལྡན་པས་ཀྱང་དེ་ལྟར་དུ་ཁས་ལེན་ཞིང་། ཤེས་བྱེད་རྡོ་རྗེ་རྩེ་མོ་ལས་སྡོམ་པ་གསུམ་ལ་ལེགས་བཀོད་ནས། ། དེ་ལ་དཀྱིལ་འཁོར་བསྟན་པར་བྱ། ། ཞེས་བཤད་པས་སོ། ། འོ་ན་རྗེས་ལ་དབང་བསྐུར་གྱི་ཆོ་ག་བྱས་པ་དོན་མེད་དམ་སྙམ་ན།
སྡོམ་པ་རིགས་ལྔ་སྡོམ་གཟུང་ལན་གསུམ་བྱས་པའི་ཐ་མ་ལ་ཐོབ་ཀྱང་། རྗེས་ལ་དབང་བསྐུར་གྱི་ཆོ་ག་བྱེད་པ་མི་འགལ་ཏེ། གསོལ་བཞིའི་ལས་ཀྱི་བསྙེན་རྫོགས་ཀྱི་སྡོམ་པ་ཐོབ་ཟིན་ཀྱང་། རྗེས་ལ་དུས་སྒོ་དང་གདམ་ངག་བཅུ་གཅིག་བརྗོད་པ་མི་འགལ་བ་བཞིན་ནོ། ། ཞེས་ཟེར་རོ། ། འདི་ནི་མི་འཐད་དེ། དེ་ལྟར་ན་སློབ་དཔོན་ཨ་བྷྱེ་སོགས་ཁ་ཅིག་གིས། སྟ་གོན་གྱི་དུས་སུ་རིགས་ལྔའི་སྡོམ་གཟུང་བྱེད་པར་བཤད་པས། དེའི་དུས་སུ་སྔགས་ཀྱི་སྡོམ་པ་ཐོབ་པར་འགྱུར་བ་དང་། སློབ་དཔོན་སངས་རྒྱས་ཡེ་ཤེས་ཞབས་ཀྱིས།
སྟ་གོན་དང་དངོས་གཞིའི་བར་དུ་རིགས་ལྔའི་སྡོམ་གཟུང་བྱེད་པར་བཤད་པ་དང་། གྲུབ་ཆེན་ས་ར་ཧ་སོགས་ཀྱིས་འཇུག་པའི་སྔོན་དུ་སྡོམ་གཟུང་བྱེད་པར་བཤད་པས། དེའི་དུས་སུ་སྔགས་ཀྱི་སྡོམ་པ་ཐོབ་པར་འགྱུར་རོ། ། འདོད་ན། གསང་སྔགས་ཀྱི་སྡོམ་པ་དབང་བསྐུར་བའི་ཆོ་ག་ལ་ལྟོས་པ་མ་ཡིན་པར་འགྱུར་རོ། ། གཞན་ཡང་ལུགས་དེ་ལ། རྣལ་འབྱོར་བླ་མེད་ཀྱི་སྐབས་སུ་རྩ་ལྟུང་བཅུ་བཞི་བསྲུང་བའི་སྡོམ་པ་གཅིག་ཐོབ་རྒྱུ་མེད་པར་འགྱུར་ཏེ། སྔགས་ཀྱི་སྡོམ་པ་ནི་རིགས་ལྔའི་སྡོམ་གཟུང་ལན་གསུམ་བརྗོད་པའི་ཐ་མ་ལ་ཐོབ་ཅིང་། དེ་ལས་གཞན་ཆོ་ག་ལ་ལྟོས་པའི་སྔགས་སྡོམ་ཐོབ་རྒྱུ་མེད་པའི་ཕྱིར་རོ། ། སོ་སོར་ཐར་པ་དང་དཔེ་དོན་མི་མཚུངས་ཏེ།
དུས་སྒོ་དང་གདམ་ངག་བརྗོད་པ་རྣམས་ནི་སྡོམ་པ་མ་ཐོབ་པ་ཐོབ་པའི་ཆེད་དུ་བརྗོད་པ་མིན་ལ། སྡོམ་པ་ནི་གསོལ་བ་དང་ལས་ཀྱིས་ཐོབ་ཟིན་ཀྱང་ཐོབ་པའི་དུས་གོ་བ་དང་། བསླབ་བྱ་སློབ་པ་ལ་འདོམས་པའི་ཆེད་དུ་བརྗོད་པ་ཡིན་པའི་ཕྱིར། གཞན་དུ་གསོ་སྦྱོང་གི་དུས་སུ་སོ་སོར་ཐར་པའི་མདོ་འདོན་པའི་ཚེ་ཡང་སོ་སོར་ཐར་པའི་སྡོམ་པ་ཐོབ་རྒྱུ་ཡོད་པར་འགྱུར་ཏེ། གདམ་ངག་བཅུ་གཅིག་བརྗོད་པའི་སྐབས་སུ། འདིར་ནི་ཆེ་ལོང་ཙམ་བརྗོད་པ་ཡིན་ལ། རྒྱས་པར་ནི་ཟླ་བ་ཕྱེད་ཕྱེད་ལ་གསོ་སྦྱོང་གི་ཚེ་སོ་སོར་ཐར་པའི་མདོ་འདོན་པ་སོགས་ལས་རྟོགས་པར་འགྱུར་རོ། ། ཞེས་བརྗོད་དགོས་པའི་ཕྱིར་རོ། ། སྤྱིར་གྱི་ཡང་དགེ་བསྙེན་དང་། དགེ་ཚུལ་གྱི་སྡོམ་པ་ནི།
སློབ་དཔོན་གྱིས་རྗེས་ཟློས་ལན་གསུམ་བྱས་པའི་བརྗོད་པ་ཐ་མ་ལ་ཐོབ་པ་ཡིན་ཀྱང་། དགེ་སློང་གི་སྡོམ་པ་གསོལ་བཞིའི་ལས་ཀྱི་ཆོ་ག་ལས་ཐོབ་ཀྱི། རྗེས་ཟློས་ལན་གསུམ་བརྗོད་པ་ཐ་མ་ལ་ཐོབ་པ་མིན་པ་དང་། སེམས་བསྐྱེད་ཀྱི་སྡོམ་པ་ཡང་། བྱང་སེམས་དབུ་མ་པ་རྣམས་ཀྱི་ལུགས་ལ། རྗེས་ཟློས་ལན་གསུམ་བྱས་པའི་ཐ་མ་ལ་ཐོབ་པར་བཞེད་མོད། བྱང་ཆུབ་སེམས་དཔའ་སེམས་ཙམ་པ་རྣམས་ཀྱི་ལུགས་ལ། སློབ་མས་བླ་མའི་རྗེས་ཟློས་ལན་གསུམ་བསྐྱར་བ་ལ་མི་ལྟོས་པར་ཆོ་གའི་སྒོ་ནས་ཐོབ་པར་བཤད་པ་སོགས་ཡོད་པས་མི་མཚུངས་སོ། ། རྡོ་རྗེ་རྩེ་མོའི་ལུང་དེའི་དོན་ནི། དབང་བསྐུར་མ་ཐོབ་པའི་གོང་དུ་དཀྱིལ་འཁོར་སྟོན་པ་མ་ཡིན་གྱི།
སྡོམ་པ་གསུམ་ལ་ལེགས་པར་བཀོད་པ་སྟེ། སོ་སོར་ཐར་པ་དང་། བྱང་སེམས་ཀྱི་སྡོམ་པ་དང་ལྡན་པའི་རྟེན་གྱི་གང་ཟག་དེ་ལ་དབང་བསྐུར་བ་སྦྱིན་ནས་དཀྱིལ་འཁོར་བསྟན་ཞེས་པའི་དོན་ནོ། ། རྡོར་དབྱིངས་དང་། རྡོ་རྗེ་རྩེ་མོའི་དཀྱིལ་ཆོག་ཏུ། རྡོ་རྗེ་སློབ་དཔོན་གྱི་དབང་བསྐུར་ཚར་བའི་རྗེས་ལ། གསང་བའི་ཆོས་ལ་སློབ་པ་ཞེས་སློབ་དཔོན་གྱི་དེ་ཁོ་ན་ཉིད་དང་། དཀྱིལ་འཁོར་དང་། ཆོ་གའི་དེ་ཁོ་ན་ཉིད་རྣམས་སྟོན་པར་བཤད་པའི་ཕྱིར་ན། དེ་སྐད་དུ་སྨྲ་ན་ནི་དཀྱིལ་ཆོག་དེ་གཉིས་ཀྱང་མ་མཐོང་བར་ཟད་དོ། །
དེས་ན་གསང་སྔགས་ཀྱི་སྡོམ་པ་ལ་ཁས་བླངས་ཀྱིས་ཐོབ་པ་དང་། ཆོ་གའི་སྒོ་ནས་ཐོབ་པ་གཉིས་ལས། དང་པོ་ནི། ཆོ་གའི་མགོ་ནས་གཞུག་གི་བར་དུ་ཁས་ལེན་དགོས་པ་རྣམས་གང་ཁས་བླངས་པའི་དུས་དེ་དང་དེར་ཐོབ་པ་ཡིན་པས། རིགས་ལྔའི་སྡོམ་གཟུང་ཡང་སྟ་གོན་གྱི་དུས་སུ་བྱེད་པར་བཤད་པ་རྣམས་དེའི་དུས་སུ་དེ་དང་མཐུན་པའི་གཉེན་པོ་བསོད་ནམས་ཀྱི་ཕུང་པོ་བསྐྱེད་ལ། སྟ་གོན་དང་དངོས་གཞིའི་བར་དང་། མཇུག་གི་སྔོན་དུ་བྱེད་པར་བཤད་པ་རྣམས་ལ་དེ་དང་མཐུན་པའི་གཉེན་པོར་བསོད་ནམས་བསྐྱེད་ཅིང་། མཇུག་ཏུ། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། །
ཞེས་ཁས་བླངས་པའི་སྐབས་སུ་ཡང་དེ་དང་འདྲ་བ་སོགས་ཤེས་པར་བྱའོ། ། ཆོ་གས་ཐོབ་པ་ནི། རྡོ་རྗེ་སློབ་དཔོན་གྱི་དབང་ཐོབ་པའི་དུས་སུ་ཐོབ་པ་ཡིན་ཏེ། དེ་ཡང་སྟ་གོན་གྱི་དུས་སུ་སློབ་མའི་གནས་གསུམ་དུ་ཡི་གེ་གསུམ་དང་། ཕྱག་མཚན་གསུམ་མམ། ཕྱག་མཚན་དང་ས་བོན་ལས་བྱུང་བའི་ལྷ་གསུམ་བསྒོམ་མོ། ། སློབ་དཔོན་ལ་ཨ་བྷྱེའི་ལུགས་ཀྱི་ཡི་གེ་གསུམ་བརྗོད་དེ། བྱིན་གྱིས་རློབ་པ་ལ་གཉིས་ལས་མི་བརྗོད་ཅིང་། གྲུབ་ཆེན་རྣལ་འབྱོར་གྱི་དབང་ཕྱུག་ནས་བརྒྱུད་པའི་ལུགས་ཀྱིས་ཡི་གེ་གསུམ་བརྗོད་དེ་བྱིན་གྱིས་རློབ་པ་ལན་གསུམ་བྱེད་ལ། དང་པོ་ཡི་གེ་གསུམ།
གཉིས་པ་ལ་ཕྱག་མཚན་གསུམ། གསུམ་པ་ལ་དེ་གཉིས་ལས་བྱུང་བའི་ལྷ་སྐུ་གསུམ་བསྒོམ་པ་ཡིན་ནོ། ། གང་ལྟར་ཡང་རུང་སྟེ། དེ་ལས་འོད་ཟེར་འཕྲོས་ཏེ་སློབ་མའི་སྒོ་གསུམ་གྱི་སྡིག་པ་དང་སྒྲིབ་པ་ཐམས་ཅད་བསལ་ཏེ་ལུས་དྲི་མ་མེད་པར་བྱས། ཐ་མལ་གྱི་ལུས་ངག་ཡིད་གསུམ་གྱི་སྤྱོད་པ་བསལ་ནས་རྡོ་རྗེ་གསུམ་གྱི་རང་བཞིན་དུ་བྱས་པའི་ས་བོན་བཏབ་པ་ཡིན་ལ། དེ་ཉིད་རིམ་གྱིས་ཡེ་ཤེས་འབེབས་པའི་སྐབས་སུ་སེམས་ལ་བདེ་སྟོང་གི་ཡེ་ཤེས་སྐྱེས་པ་དང་། རིག་པའི་དབང་ལྔའི་སྐབས་སུ་སློབ་མའི་ལུས་སེམས་ལྷར་བསྐྱེད་པ་སོགས་ཀྱི་ཆོ་ག་རྒྱས་པ་དེ་ཉིད་རྡོ་རྗེ་སློབ་དཔོན་གྱི་དབང་གི་སྐབས་སུ་རྡོ་རྗེ་ཐུགས་ཀྱི་དམ་ཚིག་སྦྱིན་པས་སེམས་ཆོས་སྐུར་བྱིན་གྱིས་རློབ་པ་དང་། དྲིལ་བུ་གསུང་གི་དམ་ཚིག་སྦྱིན་པས་ངག་ལོངས་སྐུ་དང་། ཕྱག་རྒྱ་སྐུའི་དམ་ཚིག་སྦྱིན་པས་ལུས་སྤྲུལ་སྐུར་བྱིན་གྱིས་རློབ་པའི་སྒོ་ནས་མཐར་ཕྱིན་པར་བྱས་པའི་ཕྱིར་རོ། ། བྱང་ཆུབ་མཆོག་ཏུ་སེམས་བསྐྱེད་མ་ཐག་དེ་ལ་བྱང་ཆུབ་སེམས་དཔའ་རྙིང་པ་རྣམས་ཀྱིས་མཆོད་པ་བྱེད་པ་བཞིན་དུ།
ལུས་ངག་ཡིད་གསུམ་བྱིན་གྱིས་བརླབས་པའི་རྗེས་ལ་སློབ་དཔོན་གྱིས་མཆོད་པ་བྱེད་པ་ནི་གསང་སྔགས་ཀྱི་སྡོམ་པ་སྐྱེ་བའི་མགོ་བརྩམས་པ་ཡིན་པས་གལ་ཆེ་བའི་ཕྱིར་མཆོད་པ་ཡིན་ནོ། ། བུམ་དབང་གི་མཐར་རྟེན་དུ་རྗེས་གནང་རྣམས་བྱིན་པ་ནི་སྡོམ་པ་ལེགས་པར་ཐོབ་ནས་རྡོ་རྗེ་སློབ་དཔོན་དུ་གྱུར་པ་དེ་ལྷ་མཆོད་པའི་བྱ་བ་བྱེད་དགོས་པས། ལྷ་མཆོད་པའི་རྗེས་གནང་དང་། གཞན་དོན་རྒྱ་ཆེན་པོ་བྱེད་དགོས་པས་སེམས་ཅན་གྱི་དོན་བྱེད་པའི་རྗེས་གནང་དང་། བྱེ་བྲག་ཏུ་རིགས་ལྔ་སོ་སོས་གདུལ་བར་བྱ་བའི་གདུལ་བྱ་རྣམས་ལ་རིགས་ལྔ་ལ་བརྟེན་པའི་ཆོས་བཤད་པའི་རྗེས་གནང་སྦྱིན་པ་ཡིན་ནོ། ། དེ་ནས་རྩ་བའི་ལྟུང་བ་བཅུ་བཞི་བསྲུང་བ་ཡང་ཆོ་གའི་སྐབས་སུ་ཐོབ་པའི་དམ་ཚིག་ཡིན་ཏེ། བདུན་པ་བསྲུང་བའི་དམ་ཚིག་ནི། གསང་བར་གདམས་པ་དང་། དམ་བཞག་བཞིའི་སློབ་དཔོན་གྱི་བཀའ་ཉན་པའི་སྒོ་ནས་དམ་ལ་བཞག་པའི་སྐབས་སུ་ཐོབ་པ་བཞིན་ནོ། ། འདིར་མ་ཟད་སྡོམ་པ་འོག་མ་གཉིས་ཀྱི་སྐབས་སུ་ཡང་ཆོ་གས་ཐོབ་པ་དང་།
ཁས་བླངས་ཀྱིས་ཐོབ་པ་གཉིས་གཉིས་ཡོད་དེ། དཔེར་ན་གསོལ་བཞིའི་ལས་ཀྱིས་བསྙེན་རྫོགས་ཀྱི་སྡོམ་པ་ཐོབ་ནས་གདམ་ངག་བཅུ་གཅིག་བརྗོད་པའི་སྐབས་སུ་སྤང་བྱ་སྤོང་བ་དང་། བརྟེན་བྱ་བརྟེན་པ་རྣམས་ཁས་བླངས་ཀྱིས་ཐོབ་པ་དང་། བྱང་སེམས་སེམས་ཙམ་པའི་ལུགས་ཀྱིས་བྱང་སེམས་ཀྱི་སྡོམ་པ་དངོས་གཞིའི་ཆོ་གས་ཐོབ་ནས། ཡན་ལག་འགའ་རེ་ཁས་བླངས་ཀྱིས་ཐོབ་དགོས་པ་བཞིན་ནོ། ། དེ་ཡང་ཆོ་གས་ཐོབ་པ་རྣམས་ནི་སྡོམ་པའི་དངོས་གཞི་ཡིན་ལ། ཁས་བླངས་ཀྱིས་ཐོབ་པ་ནི་ཡན་ལག་ལྟ་བུ་ཡིན་ནོ། ། གོང་གི་དབང་བསྐུར་གྱི་ཆོ་ག་རྣམ་པར་དག་པ་ལ་བརྟེན་ནས་ཐོབ་ཅེས་པ་དེ་རྒྱས་པར་བཤད་ན། ཆོ་ག་ཅུང་ཟད་ཉམས་པ་ལ། ། སྡོམ་པ་ཆགས་པ་མི་སྲིད་ན། །
ཆོ་ག་ཕལ་ཆེར་ཉམས་པ་ལ། ། སྡོམ་པ་ཆགས་པར་འགྱུར་རེ་སྐན། ། ཞེས་གསུངས་པ་དང་། བཤད་རྒྱུད་རྡོ་རྗེ་ཕྲེང་བར། གཅིག་ལས་གཅིག་ཏུ་ལེགས་པར་བརྒྱུད། ། བླ་མ་རབ་ལས་བླང་བར་བྱ། ། ཆོ་ག་ཡོངས་སུ་རྫོགས་པའི་དབང་། ། ཡན་ལག་མ་ཉམས་དེ་ཉིད་བཅས། ། ཞེས་གསུངས་པས། དབང་བསྐུར་གྱི་ཆོ་ག་ཡོངས་སུ་རྫོགས་ཤིང་།
རྗེས་གནང་དང་། ས་ཆོག་ལ་སོགས་པ་ཡན་ལག་རྣམས་མ་ཉམས་ཤིང་། དཀྱིལ་འཁོར་གྱི་དེ་ཁོ་ན་ཉིད་དང་། ལྷའི་དེ་ཁོ་ན་ཉིད་ལ་སོགས་པ་མ་ཚང་བ་མེད་པར་ཇི་སྐད་བཤད་པ་བཞིན་བསྟན་པ་ལས་ཐོབ་པ་ཡིན་ནོ། ། སྔགས་སྡོམ་ཐོབ་པ་ལ་དབང་བསྐུར་བའི་ཆོ་ག་ཇི་སྐད་བཤད་པ་བཞིན་དགོས་ཤིང་། མན་སྙེར། རྫོགས་པའི་རིམ་པ་དང་། བསྐྱེད་པའི་རིམ་པ་ནི། དབང་བསྐུར་བ་མེད་པར་མ་ཡིན་ཞིང་། དེ་ཡང་དཀྱིལ་འཁོར་མེད་པར་མ་ཡིན་པས། །
ཞེས་གསུངས་པ་དང་། གྲུབ་ཆེན་དྲིལ་བུ་པས། དབང་བསྐུར་དཀྱིལ་འཁོར་སྔོན་འགྲོ་བར། ། རྡོ་རྗེ་འཆང་གིས་བཤད་པ་སྟེ། ། འོན་ཀྱང་དཀྱིལ་འཁོར་དེ་རང་བཞིན། ། ཅི་ཡིན་དེ་ནི་འདི་ལྟར་བཤད། ། རི་མོར་གནས་པའི་ལས་དང་ནི། ། ཐིག་ལས་ཚོན་དགྱེའི་རིམ་པ་དང་། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། །
བཅོས་མ་གཉིས་ཀྱི་ངོ་བོ་གང་། ། དེ་ནི་གདུལ་བྱའི་དབང་ལས་འདོད། ། མཁས་པའི་བསྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། ཞེས་གསུངས་པས། དཀྱིལ་འཁོར་ལ་རས་བྲིས། རྡུལ་ཚོན། ལུས་ཀྱི་དཀྱིལ་འཁོར་དང་གསུམ་མོ། ། དང་པོ་ནི། གྲུབ་ཆེན་དྲིལ་བུ་པའི་ལུགས་གང་ཟག་དབང་པོ་བརྟུལ་པོ་ལ་སྐུ་ཞལ་ཕྱག་གི་རྣམ་པ་ཅན་མེད་ན།
ཕྱག་མཚན་ལ་སོགས་པ་ལ་ལྷར་ངོ་སྤྲད་ཀྱང་ཡིད་མི་ཆེས་པ་དང་། གཉིས་པ་ནི། ཞལ་ཕྱག་གི་རྣམ་པ་ཅན་དུ་མེད་ཀྱང་། རྡུལ་ཚོན་གྱི་དཀྱིལ་འཁོར་དུ་ཡི་གེའམ་ཕྱག་མཚན་སོགས་བྲིས་པ་ལ་ཡིད་ཆེས་པའི་གང་ཟག་དབང་པོ་འབྲིང་པོ་གཉིས་ཀྱི་དབང་དུ་བྱས་ནས་བསྟན་ཏོ། ། ལུས་དཀྱིལ་དེ་ལ་ཡང་སྔོན་དུ་རྒྱུ་དུས་ཀྱི་དབང་མ་ཐོབ་པར། དང་པོ་ནས་དེར་འཇུག་ཏུ་རུང་བ་ནི་མིན་ནོ། ། དེ་ལྟར་དུ་དཀྱིལ་འཁོར་གསུམ་བཤད་པའི་རས་བྲིས་ཀྱི་དཀྱིལ་འཁོར་ནི། རས་གཞི་སོགས་ལ་རི་མོ་མཁན་མཁས་པས་ལྷའི་ཞལ་ཕྱག་སོགས་ཇི་བཞིན་བྲིས་པ་གཅིག་དགོས་ཀྱི། རྡུལ་ཚོན་གྱི་དཀྱིལ་འཁོར་གྱི་གཟུགས་བརྙན་བྱས་པ་ལ་མིང་ལྡིང་དཀྱིལ་དུ་བཏགས་པ་ནི་གོ་མི་ཆོད་དེ། སློབ་དཔོན་ལང་ཀ་རྒྱལ་བཟང་གིས།
དཀྱིལ་འཁོར་བྲི་བར་མ་ནུས་ན། ། དཀྱིལ་འཁོར་དང་མཉམ་རས་གཞི་ལ། ། ངེས་པར་དཔལ་ལྡན་ཧེ་རུ་ཀ ། སྐུ་མདོག་ཕྱག་རྒྱ་ལྡན་པར་བྲི། ། ཞེས་གསུངས་པས་སོ། ། ཁ་ཅིག་རས་བྲིས་ཀྱི་དཀྱིལ་འཁོར་ལ་ཡང་། རྡུལ་ཚོན་ལྟར་ས་ཆོག་དང་ཐིག་ཚོན་བྱིན་རླབས་བྱེད་དགོས་སོ། ། ཞེས་སྨྲ་བ་ནི་རས་བྲིས་དང་། རྡུལ་ཚོན་གྱི་དཀྱིལ་འཁོར་ཀྱི་དམིགས་ཤན་མ་ཕྱེད་པར་ཟད་དོ། ། དམ་ཚིག་ཏུ་བཟུང་བའི་བྲིས་སྐུ་ལ་ཚོན་དང་པོར་བྱིན་གྱིས་རློབ་པའི་ཆོ་ག་དང་།
རྟེན་གསར་པ་ལ་བྱ་བའི་ཆོ་ག་ཞིག་བཤད་པ་མ་གཏོགས། རས་བྲིས་ཀྱི་དཀྱིལ་འཁོར་ལ་ཐིག་ཚོན་བྱིན་རླབས་དང་། ས་ཆོག་སོགས་གང་ནས་མ་བཤད་པའི་ཕྱིར། གཞན་དུ་ན་རས་བྲིས་ཀྱི་དཀྱིལ་འཁོར་དེར་སློབ་མ་དབང་བསྐུར་བའི་ལས་བྱེད་མི་ཉན་པར་འགྱུར་ཏེ། དེ་ཉིད་ཀྱི་ཕྱིར་རོ། ། གྲུབ་ཆེན་ཀླུའི་བྱང་ཆུབ་ཀྱིས། སློབ་མའི་དོན་དུ་བསྒྲུབ་བྱའི་ཕྱིར། ། དཀྱིལ་འཁོར་རྣམ་བརྒྱད་བྲི་བར་བྱ། ། རིན་ཆེན་དེ་བཞིན་ས་བོན་དང་། ། མེ་ཏོག་ཚོན་དང་དེ་བཞིན་དུ། །
བྱེ་མ་གཡོ་དང་ཕྱེ་མ་སྟེ། ། དེ་བཞིན་ཡིད་ཀྱི་དཀྱིལ་འཁོར་བདེན། ། ཞེས་གསུངས་པའི་དང་པོ་དྲུག་རྡུལ་ཚོན་གྱི་དཀྱིལ་འཁོར་གྱི་དབྱེ་བའོ། ། དེ་བཞིན་མངོན་བརྗོད་བླ་མར། ཡི་གེའི་དཀྱིལ་འཁོར་དང་པོ་སྟེ། ། གཉིས་པ་མཚན་མའི་དཀྱིལ་འཁོར་ཡིན། ། ལག་པའི་ཕྱག་རྒྱ་གསུམ་པ་སྟེ། ། གཟུགས་བརྙན་བཀོད་པ་བཞི་པ་འོ། ། མེ་ཏོག་དགྲམ་པ་ལྔ་པ་སྟེ། ། དྲུག་པ་ཚོགས་ཀྱི་དཀྱིལ་འཁོར་རོ། །
ཞེས་གསུངས་ལ། དེ་ལ་ལུང་དང་པོ་རྣམས་ཀྱིས་ནི་དཀྱིལ་འཁོར་དྲི་བའི་རྒྱུ་བསྟན་ལ། རྒྱུད་ཀྱི་ལུང་དེས་ནི་བྲིས་པའི་དཀྱིལ་འཁོར་གྱི་སྟེང་དུ་མཚན་མ་དགོད་པ་བསྟན་ཏོ། ། དེ་ལྟར་དཀྱིལ་འཁོར་དྲུག་པོ་དེས་ནི་ཕྱི་ལ་མཆོག་ཏུ་གཞོལ་བའི་སློབ་དཔོན་གྱི་བྱ་བའི་ལས་ཡིན་ལ། ཕྱི་མ་གཉིས་པོ་ནི་ནང་ལ་མཆོག་ཏུ་གཞོལ་བའི་སློབ་དཔོན་གྱི་བྱ་བའི་ལས་སོ། ། ཡིད་ཀྱི་དཀྱིལ་འཁོར་ནི། བསམ་གཏན་གྱི་དཀྱིལ་འཁོར་རོ། ། བདེན་ཞེས་པ་ནི་དོན་དམ་བདེན་པའམ། འོད་གསལ་ལམ། ཡེ་ཤེས་ཀྱི་དཀྱིལ་འཁོར་རོ། །
དེ་ལ་ཡིད་ཀྱི་དཀྱིལ་འཁོར་དང་། བསམ་གཏན་གྱི་དཀྱིལ་འཁོར། ཡིད་ཀྱི་སྒྲུབ་མཆོད་དང་། བསམ་གཏན་གྱི་སྒྲུབ་མཆོད་གཉིས་ནི་དོན་གཅིག་གོ ། དེ་ལ་འདིར་ཁ་ཅིག་གིས། གསང་འདུས་ཀྱི་སྒྲུབ་མཆོད་ཡིན་ཟེར་ནས། སྔོན་འགྲོའི་གཏོར་མ་བཏང་ནས། སྐྱབས་འགྲོའི་དོད་ལ་སྐྱབས་འགྲོ་གྱེར་མོ་གཅིག་བྱས་ཏེ། བདག་བསྐྱེད་ལ་གསང་བ་འདུས་པའི་མངོན་རྟོགས་བསྒོམས་ནས་མདུན་དུ་རས་བྲིས་སམ། བར་སྣང་སྟོང་པའམ།
ས་གཞིའམ། གང་ལྟར་ཡང་རུང་སྟེ་གསང་བ་འདུས་པའི་དཀྱིལ་འཁོར་གྱི་ལྷ་རྣམས་ཆོ་ག་གསུམ་གྱིས་བསྐྱེད་པ་དང་། རང་ཉིད་གཙོ་བོའི་ང་རྒྱལ་གྱིས་མདུན་གྱི་གཙོ་བོ་དང་དབྱེར་མེད་དུ་བསྲེས་ཏེ་དཀྱིལ་འཁོར་གྱི་ལྷ་རྣམས་སྤྲོས་ཏེ། གཙོ་བོ་ལས་ཕྱི་རོལ་ཏུ་ཕྱེ་ནས་མཆོད་གཏོར་འབུལ་བ་སོགས་བྱེད་དོ། ། འདི་ནི་བསམ་གཏན་གྱི་སྒྲུབ་མཆོད་དུ་མི་འཐད་དེ། འདིའི་རྟེན་ས་སློབ་དཔོན་ཨ་བྷྱེའི་ཕྲེང་བར་བཤད་པ་རྟེན་ས་མ་གཏོགས་གཞན་རྟེན་ས་མེད་ལ། དཀྱིལ་ཆོག་རྡོ་རྗེ་ཕྲེང་བར། འདིར་ས་ཡོངས་སུ་བཟུང་བ་ནས་བརྩམས་ཏེ། དཀྱིལ་འཁོར་བསྡུ་བའི་བར་དེ་ཐམས་ཅད་ཡིད་ཀྱི་བྱ་བ་ནི་བསམ་གཏན་གྱི་སྒྲུབ་མཆོད། ཅེས་པ་དང་།
སྦྱིན་སྲེག་འོད་འཕྲེང་དུ། ཡིད་འབའ་ཞིག་གི་ཞེས་བཤད་པས་ཆོ་ག་ངག་ཏུ་གྱེར་བས་བསམ་གཏན་གྱི་སྒྲུབ་མཆོད་དུ་མི་འགྱུར་བའི་ཕྱིར།

ཆོ་ག་ཡང་མ་ཚང་སྟེ་མགོར་ས་ཆོག་དང་སྟ་གོན་སོགས་མ་ཚང་། མཇུག་ཏུ་ཕྱི་རོལ་པའི་གཏོར་མ་གཏོང་བ་དང་། མེ་ཏོག་དོར་ཞིང་སྒོ་དབྱེ་བ་མ་ཚང་བའི་ཕྱིར་རོ། ། དེ་ལ་ཁོ་ན་རེ། ཡིད་འབའ་ཞིག་གིས་བྱའོ་ཞེས་པ་བྱུང་བས་ཡིད་ཁོ་ནས་བྱེད་དགོས་ཀྱི་ངག་ཏུ་འདོན་མི་ཉན་ན། འོ་ན་བསམ་གཏན་གྱི་དབང་བསྐུར་བ་ལ་ཡང་ཡིད་ཁོ་ནས་བྱེད་དགོས་པར་འགྱུར་ལ། དེ་ལྟར་ན་སློབ་དཔོན་གྱིས་ངག་ཏུ་མ་བརྗོད་པར་ཡིད་ཀྱིས་བསམ་པས་སློབ་མས་གོ་བར་མི་འགྱུར་ཞིང་། སློབ་མའི་རྒྱུད་ལ་དབང་གི་ཡེ་ཤེས་སྐྱེ་བ་ཡང་མི་འཐད་དོ་ཞེ་ན། འདི་ལ་བཤད་པར་བྱ་སྟེ། རྡོ་རྗེ་གུར་དུ། རྟག་ཏུ་དཀྱིལ་འཁོར་བཞེངས་བར་བྱ། །
ཞེས་པའི་འགྲེལ་པར། སློབ་དཔོན་ལྷའི་རིགས་ཀྱི་འགྲེལ་པར་སངས་རྒྱས་ཡེ་ཤེས་ཀྱིས། སློབ་དཔོན་ལ། ལས་དང་པོ་དང་། ཡེ་ཤེས་ཅུང་ཟད་བཅས་པ་དང་། ཡེ་ཤེས་ལ་དབང་བ་དང་། ཡེ་ཤེས་ལ་ཡང་དག་པར་དབང་བ་སྟེ་བཞི་བཤད། དེ་བཞིན་དུ་སློབ་དཔོན་ཨ་བྷྱེའི་མན་སྙེར་ཡང་དེ་ལྟར་དུ་བཤད་པ་ལས། བསམ་གཏན་གྱི་དཀྱིལ་འཁོར་ནི། ཡེ་ཤེས་ལ་དབང་བའི་སློབ་དཔོན་བསམ་གཏན་གྱི་དཀྱིལ་འཁོར་བསྒྲུབ་ནུས་པ་གཅིག་གིས་བྱེད་པ་ཡིན་གྱི་དང་།
ལས་དང་པོ་པའི་སློབ་དཔོན་གྱིས་བྱ་བའི་ལས་མ་ཡིན་ཏེ། སློབ་དཔོན་ལང་ཀ་རྒྱལ་བཟང་གིས། གལ་ཏེ་ཡེ་ཤེས་ཀྱིས་ནུས་ན། ། བསམ་གཏན་དཀྱིལ་འཁོར་བསྐྱེད་པར་བྱ། ། ཞེས་གསུངས་སོ། ། བསམ་གཏན་གྱི་དབང་བསྐུར་བྱེད་པ་ལ་བསམ་གཏན་གྱི་དཀྱིལ་འཁོར་རང་གིས་གྲུབ་པས་མི་ཆོག གྲུབ་པ་དེ་ཉིད་གཞན་ལ་ཇི་ལྟ་བ་བཞིན་དུ་བསྟན་པར་ནུས་པ་ཞིག་ཀྱང་དགོས་ཏེ། གྲུབ་ཆེན་ལོ་ཧི་པས་དྷ་རི་ཀ་པ་ལ་བསམ་གཏན་དབང་བསྐུར་གནང་བ་ཐོབ་པ་བཞིན་ནོ། ། དེས་ན་ལས་དང་པོ་པའི་སློབ་དཔོན་གྱིས་རྡུལ་ཚོན་གྱི་དཀྱིལ་འཁོར་སློབ་མ་ལ་བསྟན་པས། སློབ་མས་ཇི་ལྟ་བ་བཞིན་དུ་མཐོང་བར་ནུས་པ་དང་།
ཆོ་ག་རྣམས་བརྗོད་པས་སློབ་མས་གོ་ཞིང་རྒྱུད་ལ་དབང་གི་ཡེ་ཤེས་བསྐྱེད་ནུས་པ། དེ་བཞིན་དུ་བསམ་གཏན་གྱི་དཀྱིལ་འཁོར་དུ་དབང་བསྐུར་ནུས་པའི་སློབ་དཔོན་དེས་ཀྱང་། རང་གིས་བསྒོམ་པ་ཙམ་གྱིས་རྡུལ་ཚོན་གྱི་དཀྱིལ་འཁོར་ལྟར་རྩིག་པ་ལ་སོགས་པ་ཇི་ལྟ་བ་བཞིན་དུ་སྒྲུབ་ནུས་ཤིང་། དེ་ཉིད་དུ་དབང་བསྐུར་བའི་ཚེ་ཡང་སློབ་མའི་ནུས་པ་ལ་མི་ལྟོས་པར། སློབ་དཔོན་རང་ཉིད་ཀྱི་ནུས་པས་དཀྱིལ་འཁོར་དེ་སློབ་མས་མཐོང་ཞིང་དེའི་རྒྱུད་ལ་དབང་གི་ཡེ་ཤེས་ཀྱང་བསྐྱེད་པར་ནུས་པ་ཡིན་ནོ། ། ཡེ་ཤེས་ཅུང་ཟད་ཕབ་པའི་སློབ་དཔོན་གྱིས་ནི་དཀྱིལ་འཁོར་འབྲི་བའི་ཚེ་ན་ཁྱེའུ་དང་། བུ་མོ་གཙང་མ་གྲོང་པའི་ཆོས་ཀྱིས་མ་གོས་པ་ལ་མིག་དར་བཅིངས་ནས་ཡེ་ཤེས་ཕབ་ནས་དཀྱིལ་འཁོར་ཇི་ཙམ་འདོད་པ་འབྲིར་བཅུག་པས་དེར་འབྲི་བར་འགྱུར་ལ། བྲིས་ཚར་ནས་ཡེ་ཤེས་པ་གཤེགས་གསོལ་བྱས་ཏེ། དེ་རྣམས་ཕྱི་རོལ་ཏུ་གཏོང་བ་ལ་སོགས་པར་བཤད་དོ། ། ཡེ་ཤེས་འོད་གསལ་གྱི་དཀྱིལ་འཁོར་དུ་དབང་བསྐུར་བ་ནི།
རྗེ་བཙུན་རྡོ་རྗེ་རྣལ་འབྱོར་མས་གྲུབ་ཆེན་དྲིལ་བུ་པ་དང་། སྤྲུལ་པའི་སྐུ་རྗེ་བཙུན་རྡོ་རྗེ་བདག་མེད་མས་བིརྺ་པ་ལ་དབང་བསྐུར་བ་ལྟ་བུ་ཡིན་པས་རྣམ་དབྱེ་ལེགས་པར་ཤེས་པར་བྱའོ། ། དུས་ཀྱི་འཁོར་ལོར། དཀྱིལ་འཁོར་མཛེས་པར་བྱ་བའི་ཕྱིར་རྒྱུད་ནས་མ་བཤད་པའི་མཚན་མ་དཀྱིལ་འཁོར་དུ་འབྲི་བ་ནི་བདུད་ཀྱི་ལས་སུ་བཤད་པས། རྡུལ་ཚོན་གྱི་དཀྱིལ་འཁོར་ལ་ཡང་མཛེས་བྱེད་ཀྱི་པ་ཊ་སོགས་འབྲི་བ་ནི་མི་རུང་ངོ་། ། ཕྱིས་ཀྱི་བླ་མ་ཁ་ཅིག་ན་རེ། བླ་མེད་ཀྱི་དབང་བསྐུར་གཅིག་ཐོབ་པས་དབང་བསྐུར་ཐམས་ཅད་ཐོབ་པར་འགྱུར་དགོས་ལ། གཞན་དུ་ན། ཕྱག་རྒྱ་ཆེན་པོ་ཐིག་ལེའི་རྒྱུད་ལས། དབང་མེད་ན་ནི་དངོས་གྲུབ་མེད། །
བྱེ་མ་བཙིར་ཡང་མར་མེད་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་གསུངས་པས་ཁྱེད་རང་ད་ལྟ་བོད་ན་རྒྱུད་འབུམ་གྱི་ལུང་བྱེད་པ་རྣམས་ཀྱི་ལུགས་ལ་ཡང་དབང་བསྐུར་མཚན་ཉིད་དང་ལྡན་པ་གཅིག་ཐོབ་ནས་རྒྱུད་འབུམ་གྱི་ལུང་བྱས་པས་ཆོག་གམ། རྒྱུད་འབུམ་གྱི་ལུང་བྱེད་པ་ལ། རྒྱུད་དེ་དང་དེ་ནས་བཤད་པའི་དབང་བསྐུར་དེ་ཐོབ་དགོས།
དང་པོ་ལྟར་ན་ཁོ་བོའི་འདོད་པ་གྲུབ་སྟེ། ཁོ་བོས་ལུགས་ལ་ཡང་ཀྱཻ་རྡོ་རྗེའི་དབང་བསྐུར་བ་ལྟ་བུ་གཅིག་ཐོབ་པས། དབང་བསྐུར་བ་ཐམས་ཅད་ཐོབ་པར་འགྱུར་བ་དེ་གྲུབ། གཉིས་པ་ལྟར་ན་ཁྱེད་རང་རྣམས་ཀྱིས་ཀྱང་རྒྱུད་འབུམ་གྱི་ལུང་བྱེད་པ་དེ་མི་རིགས་པར་འགྱུར་ཏེ། རྒྱུད་དེ་དང་དེ་ནས་བཤད་པའི་དབང་བསྐུར་བ་དེ་དང་དེ་མ་ཐོབ་པའི་ཕྱིར། ཁྱེད་ཀྱིས་ཐོབ་པར་ཁས་ལེན་ན་ནི། ངེད་ཀྱིས་ཀྱང་ཐོབ་པར་མཚུངས་སོ། ། གཞན་ཡང་བརྟག་གཉིས་ལས། དང་པོར་གསོ་སྦྱོང་སྦྱིན་པར་བྱ། ། དེར་རྗེས་བསླབ་པའི་གནས་བཅུ་སྦྱིན། །
ཞེས་པ་ནས། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བསྟན། ། ཞེས་གསུངས་པས། སྐལ་དམན་ལམ་ལ་རིམ་ཀྱིས་ཞུགས་ཏེ་མཐར་ཀྱཻ་རྡོ་རྗེར་དབང་བསྐུར་ཐོབ་པ་དང་། སྐལ་ལྡན་དང་པོ་ནས་ཀྱཻ་རྡོ་རྗེའི་དཀྱིལ་འཁོར་དུ་ཞུགས་ཏེ་དབང་བསྐུར་བ་ཐོབ་པ་དེ་ཉིད་སྐལ་ལྡན་ཐོབ་རྒྱ་ཆུང་། སྐལ་དམན་དེ་ཐོབ་རྒྱ་ཆེ་བར་འགྱུར་ལ། དེ་འདོད་ན། དབང་པོ་རྣོ་རྟུལ་གོ་ལོག་པར་འགྱུར་རོ། ། དེ་ཉིད་ཀྱིས་ན་ཀྱཻ་རྡོ་རྗེའི་དབང་བསྐུར་ཐོབ་ན་རྒྱུད་སྡེ་ཐམས་ཅད་ཀྱི་དབང་བསྐུར་བ་ཐོབ་པར་འགྱུར་རོ། །
གཞན་ཡང་རྩ་བའི་ལྟུང་བ་འབྱུང་བའི་གང་ཟག་དེ་ལྟུང་བ་གསོ་བའི་ཕྱིར་སླར་ཡང་བདག་འཇུག་ལེན་དགོས་པར་བཤད་ལ། བདག་འཇུག་བླངས་པའི་ཚེ་ན། དེ་ཉིད་སྔགས་ཀྱི་སྡོམ་ལྡན་དུ་འགྱུར་མོད། དེ་ལྟར་ན་ངེད་ཀྱི་ལུགས་ལ་ཡང་དཀྱིལ་འཁོར་དུ་དབང་བསྐུར་གཏན་མ་ཐོབ་པའི་གང་ཟག་དེས་ཀྱང་དཀྱིལ་འཁོར་དུ་བདག་འཇུག་བླངས་པའི་ཚེ། དཀྱིལ་འཁོར་གྱི་གཙོ་བོ་དེ་ཉིད་ལ་དབང་ཐོབ་པར་འགྱུར་ཏེ། རྩ་ལྟུང་བྱུང་བའི་གང་ཟག་དེ་དང་། དབང་མ་ཐོབ་པའི་གང་ཟག་དེ་གཉིས་སྔར་སྔགས་ཀྱི་སྡོམ་པ་མེད་པར་མཚུངས་པའི་ཕྱིར་རོ། ། དེ་ལྟར་ན་ཁོ་བོས་སྔར་དབང་མ་ཐོབ་ཀྱང་། བདག་འཇུག་བླངས་པ་དེའི་ཚེ་བརྒྱུད་པ་ཆིག་ལྡན། ཁོ་བོས་སློབ་མ་ལ་དབང་བསྐུར་བའི་ཚེ་དེ་གཉིས་ལྡན།
དེས་གཞན་གཅིག་ལ་བསྐུར་བའི་ཚེ་གསུམ་ལྡན་སོགས་སུ་འགྲོ་བ་ཡིན་ནོ། ། ཞེས་ཟེར་རོ། ། དེ་རྣམས་ནི་རིམ་པ་བཞིན་དུ་མི་འཐད་དེ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། ཞེས་པའི་དོན་དབང་བསྐུར་བ་ནོད་པ་མེད་པར་རྒྱུད་ཀྱི་བཀླག་ལུང་ནོད་པ་ཙམ་གྱི་ང་རྒྱལ་གྱིས་རྒྱུད་འཆད་ན་ཞེས་པའི་དོན་ཡང་མིན་མོད། དེ་ལྟར་གང་ཡིན་ཀྱང་ཁྱེད་ཀྱི་ལུགས་ལ་རྒྱུད་གཅིག་གི་ལུང་ཐོབ་ན། རྒྱུད་སྡེ་མཐའ་དག་གི་ལུང་ཐོབ་པར་ཁས་ལེན་དགོས་ཏེ། དཀྱིལ་འཁོར་གཅིག་ཏུ་དབང་ཐོབ་ན། དཀྱིལ་འཁོར་མཐའ་དག་ཏུ་དབང་བསྐུར་བ་ཐོབ་དགོས་པའི་ཕྱིར།
ཁྱབ་པ་ཁྱེད་རང་གི་དབང་དང་ལུང་གཉིས་མཚུངས་པར་ཁས་བླངས་པས་སོ། ། དེ་འདོད་ན། ཨ་ལྀ་ཀ་ལྀའི་ལུང་ཐོབ་ན་གསུང་རབ་མཐའ་དག་གི་ལུང་ཐོབ་པར་འགྱུར་རོ། ། ངེད་རྣམས་ཀྱི་ལུགས་ལ། རྒྱུད་འབུམ་དུ་བཞུགས་ཚད་ཀྱིས་རྒྱུད་ཐམས་ཅད་ཀྱི་ལུང་བྱེད་མ་བྱས་ཀྱིས། གང་ཐོབ་པ་དེའི་ལུང་བྱེད་ལ། མ་ཐོབ་པ་དེའི་ལུང་མེད་དོ། ། དེས་ན་ཆོས་རྗེ་བུ་སྟོན་གྱིས་བསྒྱུར་པའི་གསང་འདུས་གཉིས་མེད་རྣམ་རྒྱལ་ལྟ་བུ་ནི་པཎྜི་ཏ་མེད་པར་རྒྱ་དཔེ་རྐྱང་པ་ལ་གཏུགས་ཏེ་བསྒྱུར་པས་ལུང་མེད་དོ། ། སྐལ་ལྡན་གཅིག་ཅར་དུ་འཇུག་པ་དང་། སྐལ་དམན་རིམ་གྱིས་འཇུག་པའི་གང་ཟག་གཉིས་པོ་དེ།
ཐོབ་རྒྱ་ཆེ་ཆུང་གི་སྒོ་ནས་དབང་པོ་རྣོ་རྟུལ་དུ་འཇོག་པ་མ་ཡིན་གྱི། རྟོགས་པའི་ཡོན་ཏན་སྐྱེ་དཀའ་སླའི་ཆ་ནས་དབང་པོ་རྣོ་རྟུལ་དུ་འཇོག་དགོས་པའི་ཕྱིར། གཞན་དུ་ན་སྔོན་གྱི་ཆོ་གས་སྟོན་པ་སངས་རྒྱས་ལ། ཚུར་ཤོག་གི་བསྙེན་རྫོགས་ཐོབ་པའི་ཚེ་དང་ལྡན་པ་བ་ལང་བདག་ལྟ་བུ་དང་། ད་ལྟར་གྱི་ཆོ་གས་དགེ་བསྙེན་རིམ་ཅན་དུ་ཞུགས་ཏེ་བསྙེན་པར་རྫོགས་པ་བྱས་པའི་གང་ཟག་དེ་གཉིས་ཐོབ་བྱ་རྒྱ་ཆེ་ཆུང་ཡོད་པས་དབང་པོ་རྣོ་རྟུལ་གོ་ལོག་པར་འགྱུར་རོ། ། རྩ་ལྟུང་བྱུང་བའི་གང་ཟག་དམ་ཚིག་གསོ་བའི་ཕྱིར་དུ་བདག་འཇུག་ལེན་དགོས་ཞེས་པ་ཡང་རྩ་ལྟུང་གང་བྱུང་བ་ལ་ཟེར་བ་ཡིན། རྩ་ལྟུང་དང་པོ་ཡིན་ན་ནི་བདག་འཇུག་བླངས་པ་ཙམ་གྱིས་མི་ཆོག སྔགས་སྡོམ་ཐོབ་པའི་རྡོ་རྗེ་སློབ་དཔོན་དེ་ཉིད་ལ་དབང་བསྐུར་བ་ཞུས་ཏེ་དམ་ཚིག་གསོ་དགོས། རྡོ་རྗེ་སློབ་དཔོན་མེད་ན་ནི་དེ་ལ་བརྟེན་པའི་རྩ་ལྟུང་བྱུང་པ་ཡང་མི་འཐད་དེ། སློབ་དཔོན་སྨོད་པའི་རྩ་ལྟུང་བྱུང་ཟིན་ནས།
རྐྱེན་གྱི་དབང་གིས་སློབ་དཔོན་དེ་མི་བཞུགས་པ་ཡིན་ན་ཡང་། སློབ་དཔོན་གཞན་ཞིག་ལ་དབང་བསྐུར་བ་ཞུས་ཏེ་དམ་ཚིག་གསོ་དགོས་ཀྱི། རང་ཉིད་ཀྱིས་བདག་འཇུག་བླངས་པ་ཙམ་གྱིས་མི་ཆོག་གི རྩ་ལྟུང་གཉིས་པ་མན་ཆད་བྱུང་པ་ཡིན་ན་དམ་ཚིག་གསོ་བའི་ཕྱིར་དུ་རང་ཉིད་ཀྱིས་བདག་འཇུག་བླངས་པས་རུང་བ་ཙམ་ཡིན་ཀྱང་། སྔར་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་ལ་དབང་བསྐུར་བ་ཞུས་པའི་རྒྱུ་མཚན་དེ་ལ་དམིགས་ཏེ་ད་ལྟར་ཡང་ཁས་ལེན་པ་ཡིན་ནོ། ། ཁྱེད་ཀྱི་བརྒྱུད་པ་གསུམ་ལྡན་དེ་ཡང་གཅིག་ལྡན་དུ་འགྱུར་ཏེ། ཁྱེད་རང་ཡང་བརྒྱུད་པ་གཅིག་ལྡན་དུ་འཇོག་བྱེད་དཀྱིལ་འཁོར་གྱི་གཙོ་བོ་ལས་བདག་འཇུག་ལེན་པ་ལས་མེད་ཅིང་། དེ་ནི་གསུམ་ལྡན་ལ་ཡང་མཚུངས་པའི་ཕྱིར་རོ། ། ཡང་དུས་འཁོར་འགྲེལ་ཆེན་དུ། དེ་ལྟར་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བས་ནི།
རྣལ་འབྱོར་མ་དང་རྣལ་འབྱོར་ཕའི་རྒྱུད་ལ་དབང་བསྐུར་བར་འགྱུར་ཞིང་། རྒྱུད་ཐམས་ཅད་ཀྱི་སྟོན་པའོ། ། སྔགས་ཐམས་ཅད་ལ་རྗེས་སུ་གནང་བ་སྦྱིན་པའོ། ། དངོས་གྲུབ་ཐམས་ཅད་ཀྱི་བསྒྲུབ་པའོ། ། ཞེས་གསུངས་པ་ཉིད་ཀྱང་དུས་འཁོར་གྱི་དཀྱིལ་འཁོར་དུ་དབང་བསྐུར་བ་ཐོབ་ནས་དཀྱིལ་འཁོར་ཐམས་ཅད་དུ་དབང་བསྐུར་བ་ཐོབ་པར་བསྟན་ནོ་སྙམ་ན། ལུང་དེར་རྒྱུད་ཐམས་ཅད་ལ་དབང་བསྐུར་བར་འགྱུར་ཞེས་པ་མིན་པ་ཐམས་ཅད་དུ་ཞེས་པ་མེད་ལ། དེའི་དོན་ཡང་དུས་ཀྱི་འཁོར་ལོའི་སྐུ་གསུང་ཐུགས་ཡོངས་རྫོགས་ཀྱི་དཀྱིལ་འཁོར་དུ་དབང་བསྐུར་བ་ཐོབ་པས་རྣལ་འབྱོར་ཕའི་རྒྱུད་སྡེ་གསང་བ་འདུས་པ་རིགས་དྲུག་དང་། རྣལ་འབྱོར་མའི་རྒྱུད་སྡོམ་པ་ཆེ་ཆུང་དང་། བྱ་རྒྱུད་རྣམས་སྒྱུ་འཕྲུལ་དྲ་བ་ཉིད་གསུམ་གྱི་དཀྱིལ་འཁོར་ཐམས་ཅད་ལ་དབང་བསྐུར་བར་འགྱུར་བ་སྟེ། མདོར་ན་དུས་འཁོར་གྱི་རྒྱུད་ནས་བཤད་པའི་དཔལ་ལྡན་རྒྱུ་སྐར་གྱི་དཀྱིལ་འཁོར་བཅུ་གཉིས་པོ་ཐམས་ཅད་ཀྱི་སྒྲུབ་ཐབས་བསྒོམ་པ་དང་།
སྔགས་བཟླ་བ་དང་། དེ་རྣམས་ནས་བཤད་པའི་ཞི་རྒྱས་ལ་སོགས་པའི་དངོས་གྲུབ་བསྒྲུབ་པ་ལ་དབང་ཞེས་སྟོན་པ་ཡིན་གྱི་དཀྱིལ་འཁོར་ཐམས་ཅད་དུ་དབང་བསྐུར་ཐོབ་ཅེས་སྟོན་པ་ལའང་མིན་ལ། དཀྱིལ་འཁོར་བཅུ་གཅིག་པོ་རྣམས་སུ་དབང་ཐོབ་ཅེས་སྟོན་པའང་མིན་ནོ། ། གཞན་དུ་ན། ཙར་ཙི་ཀ་དང་ཕྲ་མེན་མ་ལ་སོགས་པའི་དཀྱིལ་འཁོར་དུ་ཡང་ངོ་ཞེས་བཤད་པས། དུས་འཁོར་གྱི་དཀྱིལ་འཁོར་དུ་དབང་བསྐུར་བ་ཐོབ་པས། མུ་སྟེགས་ཀྱི་གསང་སྔགས་ཀྱི་དཀྱིལ་འཁོར་དུ་ཡང་དབང་བསྐུར་བ་ཐོབ་པར་འགྱུར་ལ། དེ་ལྟར་ན་ཕྱི་རོལ་པ་དང་། ནང་པ་གཉིས་སྨིན་བྱེད་དབང་བསྐུར་གྱི་ཆོ་ག་ཐུན་མོང་བ་གཅིག་ཁས་ལེན་དགོས་པས་ཧ་ཅང་ཐལ་བ་ཡིན་ནོ། ། དེས་ན་ལུང་ཕྱི་མའི་དོན་ནི།
མུ་སྟེགས་ཀྱི་གསང་སྔགས་དེ་རྣམས་ཀྱང་འཇིག་རྟེན་པའི་འདྲེ་རྒོད་མང་པོས་བདག་བྱེད་པས་སྙན་པོ་ཡོད་པས་རང་དགར་ཀློག་ཏུ་མི་བཏུབ་པ་ལ། དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་ཐོབ་པས་ཉི་མའི་སུམ་ཆ་བདེ་བས་མིན་པ་ལ་དེ་རྣམས་བལྟས་པས་ཆོག་སྟེ། དུས་ཀྱི་འཁོར་ལོའི་ཞབས་འོག་ན་དྲག་པོ་དབང་ཕྱུག་དང་། ཨུ་མ་གཉིས་མནན་པས་བཅོམ་ལྡན་འདས་ཀྱི་བྱིན་རླབས་ཀྱིས་བལྟས་ཀྱང་གནོད་པ་མི་ཡོང་ཞེས་པའོ། ། དེས་ན་རྒྱ་གར་ན་ཡང་བོད་དུ་མ་འགྱུར་བའི་རྒྱུད་སྡེ་མང་པོ་བཞུགས་ཤིང་། རྒྱ་བོད་ཀྱི་པཎྜི་ཏ་རྣམས་ཀྱིས་མིང་ཙམ་ཡང་མ་ཐོས་པའི་རྒྱུད་ཀྱི་རྒྱལ་པོ་མཐའ་ཡས་པ་གཅིག་ཨུ་རྒྱན་རྡོ་རྗེའི་གནས་ན་བཞུགས་པས། དཀྱིལ་འཁོར་གཅིག་ཏུ་དབང་བསྐུར་བ་ཐོབ་པའི་བོད་ཀྱི་གང་ཟག་ཅིག་གིས་སྔར་མིང་ཙམ་ཡང་ཚོར་མ་མྱོང་བའི་རྒྱུད་མཐའ་དག་གི་དབང་བསྐུར་ཐོབ་ཅེས་པ་དཀའ་བས། འདི་ལྟ་བུའི་གྲུབ་མཐའ་ནི་ངོ་ཚ་མེད་པའམ་ཁྲེལ་མེད་པ་གཅེར་བུ་པའི་གྲུབ་མཐའ་དང་མཚུངས་པས་འདོར་བར་བྱའོ། ། ལྔ་པ་མི་ཉམས་པར་བསྲུང་ཞིང་རྗེས་སུ་བརྟེན་པའམ་བསྐྱང་བའི་ཆོ་ག་ལ། བསྲུང་བའི་དམ་ཚིག
བཟའ་བའི་དམ་ཚིག མི་འབྲལ་བའི་དམ་ཚིག བསྒྲུབ་པའམ་བརྟེན་པའི་དམ་ཚིག་གོ ། དང་པོ་ལ་ལས་དང་པོ་པ་དང་། ཅུང་ཟད་བརྟན་པ་དང་། བརྟན་པ་ཆེར་ཐོབ་པའི་བསྲུང་བའི་དམ་ཚིག་གོ ། དང་པོ་ལ་སྤང་བྱ་སྤོང་བའི་ངོས་ནས་བསྟན་པའི་དམ་ཚིག་དང་། གཉེན་པོ་བརྟེན་པའི་ངོས་ནས་བསྟན་པའི་དམ་ཚིག་གམ། ཡང་ན་ཆོ་གས་ཐོབ་པའི་དམ་ཚིག་དང་། ཁས་བླངས་ཀྱིས་ཐོབ་པའི་དམ་ཚིག་གོ །
དང་པོ་ནི། རྩ་བའི་ལྟུང་བ་བཅུ་བཞི། ཡན་ལག་གི་ལྟུང་བ་བརྒྱད་དང་བཅས་པ་བསྲུང་བའོ། ། དེ་ལ་རྩ་བའི་ལྟུང་བ་བཅུ་བཞི་ནི་གཞུང་འདི་ཇི་ལྟ་བ་བཞིན་དུ། གསང་བ་འདུས་པའི་རྒྱུད་འབུམ་ན་བཞུགས་ཤིང་། གཞུང་འདི་དང་དོན་མཐུན་ལ་ཚིག་རིགས་ཅུང་ཟད་མི་འདྲ་བ་ནི། དུས་ཀྱི་འཁོར་ལོའི་ལེའུ་གསུམ་པ་དང་། རྡོ་རྗེ་གུར་གྱི་ལེའུ་བཅོ་ལྔ་པ་དང་། གཤིན་རྗེ་གཤེད་དགྲ་ནག་གི་ལེའུ་བཅུ་བདུན་པ་དང་། བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་དང་།
གཤེད་དམར་གྱི་རྒྱུད་ལེའུ་བཅུ་དགུ་པ་སྟེ་རྣལ་འབྱོར་བླ་མེད་དུ་བཤད་པ་ནི་དེ་ཙམ་ཡིན་ལ། གཞུང་ཆུང་འདི་ནི་གསང་འདུས་པ་རྣམས་ཀྱིས་འཕགས་པ་ཀླུ་སྒྲུབ་དང་། བདེ་མཆོག་པ་རྣམས་ཀྱིས་གྲུབ་ཆེན་ནཱ་རོ་ཏ་པ་དང་། གྲུབ་ཆེན་བྷ་ཝ་བྷ་དྲ་དང་། ལམ་འབྲས་པ་རྣམས་ཀྱིས་གྲུབ་ཆེན་བིརྺ་པ་དང་། ཁ་ཅིག་གིས་སློབ་དཔོན་རྟ་དབྱངས་ཀྱིས་བསྡུས་སོ། ། ཞེས་ཟེར་ཡང་དེ་ཐམས་ཅད་མི་འགལ་བ་ཡིན་ཏེ། འདི་ནི་བཀའ་ལས་བྱུང་བའི་བསྟན་བཅོས་ཡིན་པའི་ཕྱིར་རོ། ། ཞེས་རྗེ་བཙུན་ཆེན་པོས་གསུངས་སོ། ། འདི་པའི་ལུགས་ཀྱིས་གྲུབ་ཆེན་བིརྺ་པས་ཕྱུང་བ་ཡིན་ནོ། །
འདི་ལ་སྤྱིའི་དོན་དང་། གཞུང་གི་དོན་ནོ། ། དང་པོ་ལ་རྟེན་གྱི་ཡན་ལག ཡུལ་གྱི་ཡན་ལག བསམ་པའི་ཡན་ལག ལྟུང་བ་ངོ་བོ་ཉིད་ཀྱི་ཡན་ལག དུས་སྐབས་ཀྱི་ཡན་ལག་གོ ། དང་པོ་ནི། བདག་དབང་བསྐུར་བ་ཐོབ་ཅིང་དམ་ཚིག་དང་སྡོམ་པ་ལྡན་ཞིང་། ཤེས་པ་རང་བཞིན་དུ་གནས་པ་སྟེ།
དམ་ཚིག་དང་སྡོམ་པ་མི་ལྡན་པས་ལྟུང་བ་སྤྱད་ཀྱང་རྣམ་སྨིན་ཆེན་པོ་འབྱུང་མོད། རྩ་བའི་ལྟུང་བ་མི་འབྱུང་ངོ་། ། དམ་ཚིག་དང་སྡོམ་པར་ལྡན་ཡང་ཤེས་པ་ནད་དང་གདོན་གྱིས་བསླད་པ་སྟེ། རང་བཞིན་དུ་མི་གནས་པས་བྱས་ན། ལས་ཕྲ་མོ་བསགས་པ་ཡིན་གྱི་རྩ་ལྟུང་མི་འབྱུང་སྟེ། ཡིད་གཞན་དུ་གྱུར་པའི་ཕྱིར་རོ། ། གཉིས་པ་ཡུལ་གྱི་ཡན་ལག་ནི། རྩ་ལྟུང་དང་པོའི་ཡུལ་རྡོ་རྗེ་སློབ་དཔོན་ཡིན་པ་ནས། བཅུ་བཞི་པའི་ཡུལ་བུད་མེད་ཡིན་པའི་བར་དུའོ། ། གསུམ་པ་ལ་མི་ཤེས་པ་ལྟུང་བ་འབྱུང་བའི་རྒྱུ།
མ་གུས་པ་དང་། བག་མེད་པ་དང་། ཉོན་མོངས་པ་མང་བའོ། ། དང་པོ་ནི། ལྟུང་བ་འབྱུང་བའི་རྒྱུ་བསྲུང་སྡོམ་མི་ཤེས་པ་སྟེ། དེའི་གཉེན་པོར་ཤེས་པ་ལ་སློབ་བོ། ། ཅུང་ཟད་མི་ཤེས་ན་ཡང་། བསླབ་པ་ལ་གུས་པར་མི་བྱེད་ན་ལྟུང་བ་འབྱུང་བའི་རྒྱུ་སྟེ། དེའི་གཉེན་པོར་དད་པའམ་གུས་པ་ལ་སློབ་བོ། ། དད་ཀྱང་དྲན་ཤེས་བཞིན་གྱིས་མ་ཟིན་པ་བག་མེད་པའི་སྤྱོད་པ་ཤས་ཆེན་པོ་བྱེད་པའང་ལྟུང་བའི་རྒྱུ་སྟེ།
དེའི་གཉེན་པོར་བག་ཡོད་ལ་བསླབ་བོ། ། བཞི་པ་ནི་ཡུལ་ཟས་ནོར་སོགས་ལ་ཆགས་པ་མི་ཟད་པ་སྐྱེ་བ་སོགས་ཉོན་མོངས་པ་མང་བ་ལྟུང་བ་འབྱུང་བའི་རྒྱུ་སྟེ། དེའི་གཉེན་པོར་ཉོན་མོངས་པ་མེད་པ་ལ་བསླབ་བོ། ། ངོ་བོ་ཉིད་ཀྱི་ཡན་ལག་ནི། སློབ་དཔོན་ལ་སྨོད་པ་སོགས་སོ། ། དུས་སྐབས་ཀྱི་ཡན་ལག་ནི། སེམས་ཀྱིས་རྫོགས་པ་རྣམས་ནི་ཉིན་ཞག་ཕྲུགས་གཅིག་ལ་དུམ་བུ་དྲུག་ཏུ་བཏང་བའི་ཆ་གཅིག་འདས་པའོ། ། ངག་གིས་སྨྲས་པས་རྫོགས་པ་རྣམས་ནི་ཕ་རོལ་པོས་དོན་གོ་བས་སོ། ། ལུས་ཀྱིས་རྫོགས་པ་ནི་ལུས་ཀྱི་བྱ་བ་དེ་དང་དེ་བྱས་ཟིན་པའོ། ། གཉིས་པ་གཞུང་གི་དོན་ལ།
རྩ་བ་དང་། ཡན་ལག་གི་ལྟུང་བ་གཉིས་ལས། དང་པོ་ལ། རྒྱ་གར་སྐད་དུ་བཛྲ་ཡ་ན། ཞེས་པ་ནི། བོད་སྐད་དུ། བཛྲ་ནི་རྡོ་རྗེ། ཡ་ན་ནི་ཐེག་པའོ། ། མུ་ལ་ནི་རྩ་བའོ། ། པ་ཏི་ནི་ལྟུང་བའོ། །
ན་མ་ནི་ཞེས་བྱ་བའོ། ། དེ་ལ་རྡོ་རྗེ་ཐེག་པ་ནི་ཐ་མལ་གྱི་སྒོ་གསུམ་གྱི་སྤྱོད་པ་བཏུལ་ནས་ལུས་ངག་ཡིད་གསུམ་རྡོ་རྗེ་གསུམ་གྱི་རང་བཞིན་དུ་བྱེད་པའི་སྤྱོད་པ་འདིས་སངས་རྒྱས་ཀྱི་སར་བགྲོད་པར་བྱེད་པས་ན་རྡོ་རྗེ་ཐེག་པའོ། ། རྩ་བའི་ལྟུང་བ་ཞེས་པ་ནི། ཤིང་སྡོང་པོའི་རྩ་བ་ནས་བཅད་ན་ཡལ་ཀ་དང་ལོ་མ་ལ་སོགས་པ་མ་ལུས་པ་སྐམ་པ་ལྟར། རྡོ་རྗེ་ཐེག་པའི་སྒོར་ཞུགས་པའི་གང་ཟག་གིས་ཆོས་བཅུ་བཞི་པོ་ནི་སྤྱད་ནས་རྣམ་སྨིན་དང་ལྟུང་བ་ལས་ལྡང་བའི་ཐབས་མ་བྱས་ན་ཚེ་འདིར་དངོས་གྲུབ་མི་ཐོབ་ལ། ཕྱི་མར་མནར་མེད་དུ་ལྟུང་བར་འགྱུར་བའོ། ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པ་ནི། ལོ་ཆེན་རིན་བཟང་གིས་དང་པོར་འཇུག་སྒོ་ཡང་གསང་འདུས་འཇམ་རྡོར་ཡིན་ཞིང་། ཕྱིས་རྣལ་འབྱོར་ཡོ་གའི་དཀྱིལ་འཁོར་དུ་དབང་ཞུས་པའི་ཚེ་མེ་ཏོག་རྡོ་རྗེ་རྣོན་པོ་ལ་ཕོག་པས་རང་གི་ལྷག་པའི་ལྷ་ལ་མཆོད་པར་བརྗོད་པའོ། །
སྒོ་གསུམ་ཀུན་ནས་དྭང་བ་ཡིས། བླ་མའི་སྐུ་ལུས་ཀྱི་དམའ་ས་ཞབས་ཡིན་ལ་དེའི་ཡང་གདན་པདྨ་ལ་བཏུད་ནས། ཞེས་པ་ནི་མཆོད་པར་བརྗོད་པའོ། ། རྩ་བའི་ལྟུང་བ་བཅུ་བཞི་ནི་གསང་བ་འདུས་པའི་རྒྱུད་འབུམ་ལས་གསུངས་པ་བཞིན་དུ་བཤད་པར་བྱ་ཞེས་པ་ནི་བཤད་པར་དམ་བཅའོ། ། གཞུང་གི་དོན་དངོས་ལ། ལྟུང་བ་རྣམས་ཀྱི་རང་བཞིན་སོ་སོར་བཤད་པ་དང་། དེ་དག་བསྲུང་བའི་ཕན་ཡོན། མ་བསྲུངས་པའི་ཉེས་དམིགས། མི་འབྱུང་བར་བྱ་བའི་ཕྱིར་བསྐྱང་བའི་ཐབས། བྱུང་ན་ཕྱིར་བཅོས་པའི་ཐབས་བསྟན་པའོ། །
དེ་ལ་དང་པོ་ནི། རྡོ་རྗེ་ཐེག་པའི་ལམ་གྱི་དངོས་གྲུབ་ཐམས་ཅད་རྡོ་རྗེ་སློབ་དཔོན་གྱི་རྗེས་སུ་འབྲང་བར་གསུངས་པ་དེ་བས་ན། རྡོ་རྗེ་སློབ་དཔོན་དེ་ལ་སེམས་ཀྱིས་བརྙས་པ་ནས། ལུས་ངག་གིས་ཐུགས་དཀྲུགས་པའི་བར་བྱས་པ་ནི་རྩ་བའི་ལྟུང་བ་དང་པོ་སྟེ། འདི་ལ་རྟེན་ནི་སྔར་བཞིན་ནོ། ། གཉིས་པ་ཡུལ་གྱི་ཡན་ལག་ནི། རྡོ་རྗེ་སློབ་དཔོན་ཏེ། དེ་ཡང་དགྲ་ནག་གི་འགྲེལ་པར་སློབ་དཔོན་དཔལ་འཛིན་གྱིས་མཛད་པ་ལྷན་ཅིག་སྐྱེས་པའི་སྣང་བ་ལས། རྒྱུད་རྒྱས་པའི་ལུང་དྲངས་པར། དམ་ཚིག་བཟླས་པ་སྦྱིན་པ་དང་། །
འཆད་བྱེད་མན་ངག་སྟོན་པ་དང་། ། དབང་བསྐུར་བ་དང་ལས་བྱེད་དང་། ། དེ་རྣམས་སློབ་དཔོན་ཞེས་བཤད་དོ། ། ཞེས་དྲངས་པ་ལྟར་སློབ་དཔོན་དྲུག་སྟེ། དང་པོ་ནི་དམ་ཚིག་གི་ཆོས་སྐོར་སྟོན་པ། གཉིས་པ་ནི་རྗེས་སུ་གནང་བ་སྦྱིན་པ་སྟེ་ལྷ་གང་ཡང་རུང་བའི་བཟླས་ལུང་། གསུམ་པ་ནི་ཀྱཻ་རྡོ་རྗེ་ལྟ་བུའི་རྒྱུད་ཀྱི་བཤད་པའམ། སྒྲུབ་ཐབས་ཀྱི་གཞུང་རྣམ་པར་དག་པ་གང་ཡང་རུང་བའི་བཤད་པ་ཐོབ་པ། བཞི་པ་ནི་སྦྱོར་བ་ཡན་ལག་དྲུག་ལྟ་བུའི་མན་ངག་སྟོན་པ། ལྔ་པ་ནི་དབང་བསྐུར་བ་རྣམ་པར་དག་པ་ཐོབ་པ།
དྲུག་པ་ནི་སློབ་དཔོན་གང་དམ་ཚིག་དང་སྡོམ་པ་རྣམ་པར་དག་པ་དང་ལྡན་ཞིང་། དབང་བསྐུར་བའི་ཆོ་ག་ལེགས་པར་མཁྱེན་པ་ལ། དབང་བསྐུར་བ་དེ་ངེས་པར་ཞུ་དགོས་ཤིང་། སྐུ་ན་བགྲེས་ནས་དབང་རྫས་གཏོད་པ་སོགས་མི་ནུས་ཤིང་། བྱས་ན་སྐུ་ཚེའི་བར་ཆད་དུ་འགྲོ་བ་དེ་ལ། སློབ་དཔོན་དུ་འོས་པའི་གང་ཟག་གཞན་ཞིག་གིས་དེ་དང་སྒྲུབ་མཆོད་མཉམ་དུ་བྱས་ཏེ། ཕྱི་རོལ་པའི་གཏོར་མ་གཏོང་བ་དང་། དབང་རྫས་འགྲིམས་པ་སོགས་བྱས་པའི་གང་ཟག་དེ་དང་རབ་གནས་བྱེད་པའི་སློབ་དཔོན་ཡང་ངོ་། ། ཡང་སངས་རྒྱས་ཡེ་ཤེས་ཞབས་ཀྱིས་རྒྱུའི་བླ་མ་དང་། རྐྱེན་གྱི་བླ་མ་ཞེས་གཉིས་སུ་བྱེད་པའང་ཡོད་དེ།
རྒྱུའི་བླ་མ་ནི་རྒྱུ་དུས་ཀྱི་དབང་སྐུར་བ་པོ་དེ་ཡིན་ལ། རྐྱེན་གྱི་བླ་མ་ནི་དེའི་སྟེང་དུ་ལམ་རིམ་པ་གཉིས་འཁོར་དང་བཅས་པ་སྟོན་མཁན་དེའོ། ། འོ་ན་སམྦུ་ཊི་ལས། སློབ་དཔོན་སྔགས་དང་རྒྱུད་དང་མན་ངག་ཅན་ནོ། ། ཞེས་དབང་དང་། རྒྱུད་དང་མན་ངག་ཐོབ་པ་ལ་རྡོ་རྗེ་སློབ་དཔོན་དང་། སྡོམ་གསུམ་རབ་དབྱེར། དབང་མ་བསྐུར་ལ་བླ་མ་མེད། ། ཅེས་བཤད་པས་རྡོ་རྗེ་སློབ་དཔོན་དུ་འགྲོ་བ་ལ་དབང་བསྐུར་ཐོབ་པ་གཅིག་དགོས་པ་མ་ཡིན་ནམ་སྙམ་ན། དེ་ནི་བླ་མ་མཆོག་གི་དབང་དུ་བྱས་པ་ཡིན་ཏེ།
དབང་དང་རྒྱུད་དང་མན་ངག་ཐོབ་པ་སྟེ། ། གསུམ་ལྡན་རབ། གང་ཡང་རུང་བ་གཉིས་ལྡན་ནི་འབྲིང་། གཅིག་ལྡན་ནི་ཐ་མ་སྟེ། དེ་ཡང་དབང་བསྐུར་ཐོབ་པའི་ཡུལ་ནི་ཅུང་ཟད་ལྕི་ལ། རྩ་ལྟུང་བསྐྱེད་པའི་ཡུལ་དུ་ནི་དམ་ཚིག་གི་ཆོས་སྐོར་བཤད་པ་ཡན་འདྲའོ། ། གསུམ་པ་བསམ་པའི་ཡན་ལག་ནི། ཐུན་མོང་གི་རྒྱུ་ནི་ཐེག་ཆེན་གྱི་དེ་སྔགས་པ་དང་ཐུན་མོང་བ་ཡིན་པས་སོ། ། ཐུན་མོང་གི་རྒྱུ་བཞི་པོ་གང་ཡང་རུང་བས་ཀུན་ནས་བསླངས་ཏེ་བརྙས་པར་འདོད་པའོ། ། བཞི་པ་ལྟུང་བ་ངོ་བོ་ཉིད་ཀྱི་ཡན་ལག་ནི།
སེམས་ཀྱིས་བརྙས་པ་བླ་མ་འདི་ནི་ཚུལ་ཁྲིམས་དང་མི་ལྡན་པའོ། ། བྱས་པ་མི་གཟོ་བའོ། ། རང་བཞིན་ངན་པའོ། ། འཇིག་རྟེན་གྱི་སྤྱོད་ཚུལ་མ་ལེགས་པའོ། ། ཞེས་པ་སོགས་ཀུན་ནས་མནར་སེམས་པའི་སྒོ་ནས་བླ་མ་དེ་དམན་པར་འཛིན་ཅིང་། བདག་ཉིད་དེ་ལས་མཆོག་ཏུ་འཛིན་པའོ། ། ལུས་ངག་གིས་དེའི་གྲོགས་བྱེད་ཅིང་སྨོད་པ་དང་། ལུས་ཀྱིས་འཁུར་ཆེན་བསྣུན་པ་སོགས་ནས་དཀྲོང་པའི་བར་དུ་བྱས་པའོ། ། ལྔ་པ་དུས་སྐབས་ཀྱི་ཡན་ལག་ནི། སེམས་ཀྱིས་བརྙས་པ་དེ་གཉེན་པོས་བར་གཅོད་རྒྱུ་མེད་པར་ཁྲུག་ཁྲུག་ཁྲུག་པ་དེས་ཉི་མའི་སུམ་ཆ་གཅིག་འདས་པ་དང་།
ངག་གིས་སྐུར་བ་བཏབ་པ་ནི་བླ་མས་གོ་ཞིང་ཐུགས་འཁྲུགས་པ། ལུས་ཀྱིས་ནི་བརྒྱབ་ཟིན་པ་ནས་དཀྲོང་པའི་བར་དུ་བྱས་ཟིན་པའོ། ། དེ་ལ་བླ་མ་ལ་སེམས་ཀྱིས་བརྙས་པ་ཙམ་ནི་རྣམ་སྨིན་ཆུང་ངུ་། དེའི་སྟེང་དུ་ངག་གིས་གྲོགས་བྱས་སྟེ་སྐུར་པ་བཏབ་པ་ནི་འབྲིང་པོ། དེའི་སྟེང་ལུས་ཀྱིས་བརྡེག་པ་ནས་དཀྲོང་པའི་བར་དུ་བྱས་པ་ནི་རྣམ་སྨིན་ཤིན་ཏུ་ཆེན་པོར་འགྱུར་ཡང་། ཐམས་ཅད་ཀྱང་རྩ་ལྟུང་དང་པོ་བསྐྱེད་པར་ནི་འདྲ་སྟེ། དཔེར་ན་ཉན་ཐོས་ཀྱི་དབང་དུ་བྱས་ནས་མཚོན་བརྒྱབ་སྟེ་མི་བསད་པ་དང་། པགས་པ་བཤུས་ཏེ་བསད་པ་དང་། ཤ་དུམ་བུ་དུམ་བུར་བཅད་དེ་བསད་པ་སོགས་མནར་གསོད་བྱས་པ་རྣམས་སྲོག་གཅོད་ཀྱི་ཕམ་པ་བསྐྱེད་པ་འདྲ་ཡང་། རྣམ་སྨིན་ཕྱི་མ་ཕྱི་མ་ཆེས་ལྕི་བ་ཡིན་པ་བཞིན་ནོ། །
དེ་བཞིན་དུ་ཡུལ་གྱི་ངོས་ནས་ཀྱང་དབང་དང་རྒྱུད་དང་མན་ངག་ཐོབ་པའི་བླ་མ་ལ་རྩ་ལྟུང་བྱུང་ན་རྣམ་སྨིན་ཤིན་ཏུ་ཆེན་པོ། རྒྱུད་ཀྱི་བཤད་པ་ཐོབ་པ་ཙམ་ལ་འབྲིང་། བཟླས་ལུང་ཐོབ་པ་ཙམ་ལ་རྣམ་སྨིན་ཆུང་ངུ་ཡིན་པར་ཤེས་པར་བྱའོ། ། དེ་ལ་ངག་གིས་སྐུར་པ་བཏབ་ཀྱང་བླ་མས་མ་གསན་པའམ། གསན་ཀྱང་བླ་མ་ཐུགས་གཞི་བཟང་བའི་སྟོབས་ཀྱིས་ཐུགས་དཀྲུགས་མ་ཐུབ་པ་ནི་ཡན་ལག་མ་ཚང་བའོ། ། བླ་མ་དེས་ཆོས་དང་མི་མཐུན་པའི་སྤྱོད་པ་ཅུང་ཟད་བྱས་པ་དེ་བཟློག་པའི་ཕྱིར་དུ་ངག་འཇམ་པོས་གསོལ་བ་བཏབ་ཀྱང་མི་གསན་ན། དེ་ལ་བརྩེ་བའི་བསམ་པས་ཁྲོ་བ་ལྟ་བུར་སྟོན་པ་ལ་ནི་ལྟུང་བ་མེད་དོ། ། དེ་ལ་བླ་མས་ཁྲོས་ན་བླ་མ་ལ་སེམས་སུན་འབྱིན་པའི་ལྟུང་བར་འགྱུར་རོ། ། དེའི་ལན་བཅལ་ནས་ཁྲོས་ན་བདག་ལའང་ལྟུང་བ་འགྱུར་རོ། ། བདག་སེམས་དགེ་ཞིང་ལུས་ངག་གི་སྤྱོད་པ་ལ་སྐྱོན་མེད་བཞིན་དུ་བླ་མ་དེ་མི་དགེས་པར་གྱུར་ཀྱང་ལྟུང་བ་གཏན་མེད་དོ། །
དེ་ལ་ལན་དུ་ཁྲོས་ན་ལྟུང་བ་སྟེ། བླ་མ་དེ་མི་དགེ་བའི་བཤེས་གཉེན་གྱི་མཚན་ཉིད་དང་ལྡན་ཡང་། བདག་གི་གུས་པ་ནི་ཀུན་ཏུ་འདོར་བར་མི་བྱའོ་ཞེས་མདོ་དག་ལས་གསུངས་པའི་ཕྱིར་རོ། ། ཉེས་པ་མི་འབྱུང་བར་བྱ་བའི་ཕྱིར་ཐུན་བཞིར་བླ་མའི་རྣལ་འབྱོར་བསྒོམ་པ་དང་། མོས་གུས་དྲག་པོས་གསོལ་བ་འདེབས་པ་སོགས་གུས་པ་ལ་བསླབ་བོ། ། ཆོས་རྗེ་རི་བོ་དགེ་ལྡན་པ་ན་རེ། སློབ་དཔོན་ཤནྟི་པའི་དགྲ་ནག་གི་འགྲེལ་པར། རྒྱུད་རྒྱས་པའི་ལུང་དྲངས་པར། ཚིགས་བཅད་གཅིག་ཙམ་ཉན་པ་ལ། ། གང་ཞིག་བླ་མར་མི་འཛིན་ན། །
སྐྱེ་བ་བརྒྱ་རུ་ཁྱིར་སྐྱེས་ནས། ། རྨེ་ཤ་ཅན་དུ་སྐྱེ་བར་འགྱུར། ། ཞེས་གསུངས་པས། རྡོ་རྗེ་སློབ་དཔོན་དུ་འགྱུར་བ་ལ་རིམ་པ་གཉིས་ཀྱི་རྩ་སྟོན་པའི་ཚིགས་བཅད་གཅིག་ཐོས་པས་ཆོག་པ་ཡིན་ཞེས་གསུངས་པ་ནི་མི་འཐད་དེ། དེ་ནི་སྤྱིར་ཆོས་འབྲེལ་ཐོབ་པའི་སློབ་དཔོན་ཡིན་པས་བཀུར་བསྟི་བྱེད་དགོས་ཞེས་བསྟན་གྱི། རྩ་ལྟུང་དང་པོའི་ཡུལ་དུ་གྱུར་པའི་རྡོ་རྗེ་སློབ་དཔོན་ནི་མ་བསྟན་ཏེ། རྡོ་རྗེ་སློབ་དཔོན་ལ་བརྙས་པའི་རྩ་ལྟུང་གི་རྣམ་སྨིན་ནི་མནར་མེད་དུ་འགྲོ་བར་བཤད་ལ་ལུང་དེར་ནི་སྐྱེ་བ་བརྒྱ་རུ་ཁྱིར་སྐྱེས་ནས། དེ་རྗེས་རྨེ་ཤ་ཅན་ཏེ་བཤན་པར་སྐྱེ་ཞེས་བཤད་པས་སོ། ། དུས་ཀྱི་འཁོར་ལོར། དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱི་ནི་རྩ་བའི་ལྟུང་བ་རི་བོང་འཛིན་པར་འགྱུར། །
ཞེས་པའི་འགྲེལ་པར། འདིར་ནི་བླ་མ་ནི་རྣམ་པ་གཉིས་ཏེ། བླ་མ་དམ་པ་དང་། བླ་མ་དམ་པ་མིན་པའོ། ། དེ་དག་གི་སེམས་དཀྲུགས་པ་ནི་རྣམ་པ་གཉིས་ཏེ། རང་གི་དོན་དང་། གཞན་གྱི་དོན་གྱི་ཕྱིར་རོ། ། དེ་ལ་གཞན་གྱི་དོན་གྱི་ཕྱིར་སེམས་དཀྲུགས་པ་ནི་དཔལ་ལྡན་བླ་མའོ། ། གང་རང་གི་དོན་གྱི་ཕྱིར་སེམས་དཀྲུགས་པ་ནི་བླ་མ་དམ་པ་མིན་པའོ། ། དེའི་ཕྱིར་དཔལ་ལྡན་བླ་མ་དམ་པའི་སེམས་དཀྲུགས་པ་ནི་སློབ་མ་རྣམས་མི་དགེ་བ་བཅུ་ལ་འཇུག་པའོ། །
སེམས་འཁྲུགས་པ་དེའི་ཕྱིར་རྩ་བའི་ལྟུང་བར་འགྱུར་གྱི། རང་གི་དོན་ལ་འཇུག་པའི་བླ་མ་མི་དགེ་བ་བཅུ་ལ་འཇུག་པ་ལ་ནི་མ་ཡིན་པར་ངེས་པའོ། ། ཞེས་གསུངས་པས། ཆོས་ལྡན་གྱི་བླ་མས་ཆོས་ལྡན་གྱི་བཀའ་མི་དགེ་བ་བཅུ་སྤོངས་ཞེས་བསྒོས་པ་བཅག་ན་རྩ་ལྟུང་ངོ་། ། ཆོས་མི་མཐུན་གྱི་བླ་མས་ཆོས་མི་མཐུན་གྱི་བཀའ་རལ་གྲི་དང་། སྣག་ཚ་སོགས་དགོས་པ་སྟེ། གོ་མཚོན་ཐོགས་ནས་འཁྲུག་པ་གྱིས་ཞེས་པ་དང་། སྣག་ཚ་སྟེ་ཁ་མཆུའི་ཡི་གེ་བྲིས་ནས་ཁ་མཆུ་གྱིས་ཞེས་པ་ནི་བཅག་ན་ལྟུང་བ་མེད་དོ། ། ཆོས་མིན་གྱི་བླ་མས་བར་མའི་བཀའ་ཞིང་ལས་ལ་སོགས་བསྒོས་པ་བཅག་ན་ལྟུང་བ་མེད་ལ། དེ་ཉིད་ལ་ཡང་བླ་མ་ལ་ཚིག་གིས་སྦྱོང་དགོས་ཤིང་བླ་མ་ཁྲོ་ན་ལན་འཇལ་བར་མི་བྱའོ། །
ལྟུང་བ་བྱུང་བ་ཕྱིར་བཅོས་པའི་ཐབས་ལ། ཡན་ལག་མ་ཚང་བ་དང་། ཚང་བ་གཉིས་ལས། དང་པོ་ལ། སྟོབས་བཞིའི་སྒོ་ནས་བཤགས་པ་བྱེད་པ། ཡི་གེ་བརྒྱ་པའི་བསྒོམ་བཟླས། དམ་ཚིག་རྡོ་རྗེའི་བསྒོམ་བཟླས་ཀྱི་སྒོ་ནས་སྡིག་པ་བཤགས་པ། ཚུལ་གཞན་གྱི་སྒོ་ནས་སྡིག་པ་བཤགས་པའོ། ། དང་པོ་ནི། རྡོ་རྗེ་སློབ་དཔོན་གྱི་དྲུང་དུ་མཎྜལ་ཕུལ།
ཕྱག་བྱས། ཐལ་མོ་སྦྱར་ཙོག་པུར་འདུག་སྟེ། རྡོ་རྗེ་སློབ་དཔོན་དགོངས་སུ་གསོལ། བདག་རིག་པ་འཛིན་པ་མིང་འདི་ཞེས་བགྱི་བ་ལ་ཇི་སྐད་དུ་བཤད་པའི་རྩ་བའི་ལྟུང་བ་བཅུ་བཞི་ལས། ཡན་ལག་མ་ཚང་བའི་རྩ་བའི་ལྟུང་བ་འདི་ཞེས་བྱ་བ་བྱུང་སྟེ། ལྟུང་བ་དེ་སློབ་དཔོན་གྱི་སྤྱན་སྔར་མཐོལ་ཞིང་བཤགས་སོ། ། མི་འཆབ་བོ། ། མི་སྦེད་དོ། ། སླན་ཆད་ཀྱང་གཅོད་ཅིང་སྡོམ་པར་བགྱི་ལགས་སོ། ། ཞེས་ལན་གསུམ་གྱི་མཐར།
དེ་ལྟར་མཐོལ་ཞིང་བཤགས་ན། བདག་བདེ་བ་ལ་རེག་པར་འགྱུར་གྱི། མ་མཐོལ་མ་བཤགས་ན་དེ་ལྟར་དུ་མི་འགྱུར་བ་ལགས་སོ་ཞེས་བརྗོད་དོ། ། ཡུལ་གྱིས། རིག་པ་འཛིན་པ་ཁྱོད་ཀྱིས་ཉེས་པ་ལ་ཉེས་པར་མཐོང་ངམ། ། བཤག་པ་པོས། མཐོང་ལགས་སོ། ། ཡུལ་གྱིས། ཕྱིན་ཆད་ལེགས་པར་སྡོམ་མམ། བཤག་པ་པོས།
རྡོ་རྗེ་འཆང་གི་བཀའ་བཞིན་ལེགས་པར་གསུངས་པ་སྤྱི་བོས་ལེན་ཅིང་སླན་ཆད་སྡོམ་ལགས་སོ། ། ཡུལ་གྱིས། འདི་ནི་སྡིག་པ་དག་པར་བྱེད་པའི་ཐབས་ཡིན་ནོ། ། བཤག་པ་པོས། ལེགས་སོ་ཞེས་བརྗོད་ལ་ཕྱག་གསུམ་བཙལ་ཏེ། ལྟུང་བ་ལས་ལྡང་བའི་ཐབས་མཛད་པ་བཀའ་དྲིན་ཆེ་ཞེས་བརྗོད་དོ། ། འདིས་ནི་ཉེས་པ་ཕྲ་མོ་རྣམས་སོར་ཆུད་པར་འགྱུར་རོ། ། བླ་མ་མེད་ན། རིགས་མཐུན་གྱི་ལྟུང་བས་མ་གོས་པའི་རྡོ་རྗེའི་སྤུན་གྲོགས་རྒན་པའམ། གཞོན་པ་ལ་བཤག་གོ །
གཞོན་པ་ལ་ཕྱག་མི་དགོས་སོ། ། གཉིས་པ་རྡོ་རྗེ་སེམས་དཔའི་བསྒོམ་བཟླས་ནི་གཞན་དུ་ཤེས་པར་ནུས་ལ། དམ་ཚིག་རྡོ་རྗེའི་བསྒོམ་བཟླས་ནི། ། རང་ཉིད་ཡི་དམ་གྱི་ལྷར་གསལ་བའི་སྤྱི་བོར་པདྨ་དང་ཟླ་བའི་སྟེང་དུ། ཁྃ་ལས་རལ་གྲི་ཁྃ་གིས་མཚན་པ། སྤྲོས་བསྡུས་པ་ལས། བཅོམ་ལྡན་འདས་དམ་ཚིག་རྡོ་རྗེ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ། གཡས་རལ་གྲི། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རྡོ་རྗེའི་སྐྱིལ་ཀྲུང་གིས་བཞུགས་པ།
ཡུམ་དམ་ཚིག་སྒྲོལ་མ་སྐུ་མདོག་ལྗང་ཁུ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་ཅུང་ཟད་འཛུམ་ཞིང་ཁྲོ་བ། རལ་པའི་ཐོར་གཙུག་ཅན། རུས་པ་དང་རིན་པོ་ཆེའི་རྒྱན་གྱིས་བརྒྱན་པ། དར་གྱི་ཤམ་ཐབས་ཅན། ཟླ་བ་ལ་རྒྱབ་བརྟེན་པ། གཉིས་ཀའང་དོན་ཡོད་གྲུབ་པའི་དབུ་རྒྱན་ཅན། དེ་གཉིས་ཀྱི་དཔྲལ་བར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་དཀར་པོ། མགྲིན་པར་ཟླ་བ་ལ་ཨཱཿདམར་པོ། ཐུགས་ཁར་ཟླ་བ་ལ་ཁྃ་ལས་རལ་གྲི་ཁྃ་གིས་མཚན་པ་ལྗང་ཁུ།
ཐུགས་ཁའི་སྟེང་དུ་ཧཱུྃ་ནག་པོ། ཐུགས་ཁའི་ཁྃ་ལས་འོད་འཕྲོས། ཕྱོགས་བཅུའི་དེ་བཞིན་གཤེགས་པ་ཐམས་ཅད་དམ་ཚིག་རྡོ་རྗེའི་རྣམ་པར་སྤྱན་དྲངས་ཏེ་བསྟིམ་མོ། ། ཡང་ན་ཐུགས་ཁའི་ཁྃ་ལས་འོད་འཕྲོས། ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཁ་ནས་སྡིག་པའི་དྲི་མ་འཁྲུད་པར་ནུས་པའི་ཡེ་ཤེས་ཀྱི་བདུད་རྩིའི་ཆུ་རྒྱུན་དཔག་ཏུ་མེད་པ་སྤྱན་དྲངས། ཐུགས་ཁར་ཟླ་བའི་དཀྱིལ་འཁོར་གྱི་སྟེང་གི་ཁྃ་ཡིག་ལ་ཐིམ། དེ་བདུད་རྩི་འཛག་པའི་རང་བཞིན་ཅན་དུ་གྱུར། བཅོམ་ལྡན་འདས་བདག་གིས་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱིན་གྱིས་བརླབ་དུ་གསོལ་ཞེས་གསོལ་བ་བཏབ་པས། དེ་ལས་བདུད་རྩིའི་རྒྱུན་བབས་ཡབ་ཀྱི་སྐུ་གང་། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབས།
ཡུམ་གྱི་སྐུ་གང་། གཉིས་ཀའི་སྦྱོར་མཚམས་ནས་བབས། བདག་གི་སྤྱི་བོ་ནས་ཞུགས་ཏེ་སྡིག་པ་དང་སྒྲིབ་པ་ཐམས་ཅད། བྱེ་བྲག་ཏུ་ཡན་ལག་མ་ཚང་བའི་རྩ་བའི་ལྟུང་བ་རྣམས་ཁ་དོག་ཏུ་གྲུབ་པ་མེད་ཀྱང་། རང་གི་བློ་སྦྱང་བའི་ཕྱིར་ནག་པོའི་རྣམ་པ་རྣམས་ཡེ་ཤེས་ཀྱི་བདུད་རྩིས་དེད་ནས་འོག་སྒོ་དང་རྐང་མཐིལ་ནས་ཐོན་ནས་ལུས་ཀྱི་ནང་བདུད་རྩིས་དཀར་མེར་གྱིས་གང་བར་བསམ་ཞིང་། ཨོཾ་ཨཱཿཁྃ་ཧཱུྃ་ཕཊ྄་སྭཱཧཱ། ཞེས་པ་ཐུན་རེ་རེ་ལ་སྟོང་རྩའམ་ཁྲི་ལ་སོགས་པ་བཟླས། མཐར་བཅོམ་ལྡན་འདས་བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་དང་། ཁྱད་པར་དུ་ཚེ་འདིར་གསང་སྔགས་ཀྱི་དམ་ཚིག་དང་འགལ་བའི་ཉེས་པ་དང་། ཡན་ལག་མ་ཚང་བའི་རྩ་བའི་ལྟུང་བ་ཐམས་ཅད་བྱང་ཞིང་དག་པར་མཛད་དུ་གསོལ་ཞེས་གསོལ་བ་བཏབ་པས།
ཡབ་ཡུམ་གཉིས་འོད་དུ་ཞུ་ནས་སྤྱི་བོ་ན་མར་ཐིམ་སྟེ། སྡིག་པ་ཐམས་ཅད་དག་ནས་བདག་གི་རྒྱུད་བྱིན་གྱིས་བརླབས་པར་བསམ། དེ་དག་གིས་ལྟུང་བའི་སྡིག་པ་དག་པའི་མཚན་མ་མ་བྱུང་གི་བར་དུ་བྱའོ། ། གསུམ་པ་ཐབས་གཞན་གྱིས་སྒོ་ནས་བཤག་པ་ནི། དེ་ལྟ་བུའི་བསྒོམ་བཟླས་ཡུན་རིང་བྱས་ཀྱང་སྡིག་པ་དག་པའི་མཚན་མ་མ་བྱུང་ན་བརྩོན་པ་མཆོག་ཏུ་གྱུར་པས་བསྐྱེད་རྫོགས་ཐུན་བཞིར་བསྒོམ་པ་དང་། བཞི་འབུམ་ལ་སོགས་པའི་གྲངས་ཀྱི་བསྙེན་པ་བྱ་བ་དང་། བསྙེན་པའི་བཅུ་ཆ་ལ་སོགས་པའི་ཞི་བའི་སྦྱིན་སྲེག་བྱ་བ་དང་། དམ་ཚིག་དང་སྡོམ་པ་ལྡན་པའི་རྣལ་འབྱོར་ཕོ་མོ་བསགས་ཏེ་ཚོགས་ཀྱི་འཁོར་ལོ་བྱེད་པ་དང་། དགེ་སློང་གི་དགེ་འདུན་ལ་བསྙེན་བཀུར་བྱེད་པ་དང་། ཐུན་མཚམས་སུ་མདོ་བཀླག་པ་དང་།
ཚ་ཚ་འདེབས་པ་དང་། བསྐོར་བ་བྱ་བ་དང་། གཏོར་མ་བཏང་བ་དང་། སྲོག་འདོན་བྱེད་པ་ལ་སོགས་པ་སྡིག་པ་དག་པའི་མཚན་མ་ལུས་ལས་ངན་སྐྱུགས་ཐོན་པའམ། གོས་དཀར་པོ་གྱོན་པའམ། ཁྲུས་བྱས་པའམ། ནམ་མཁའ་ལ་འགྲོ་བ་ལ་སོགས་པ་རྨི་ལྟས་བཟང་པོ་མ་བྱུང་གི་བར་དུ་བྱའོ། ། གཉིས་པ་ཡན་ལག་ཚང་བའི་ལྟུང་བ་ཕྱིར་བཅོས་པའི་ཐབས་ནི། སྔར་སྔགས་ཀྱི་སྡོམ་པ་ཞུས་པའི་བླ་མ་དེ་ཉིད་ཀྱི་དྲུང་དུ་དབང་བསྐུར་བ་ཞུས་ཏེ་གསོ་དགོས་ལ། ཐོག་མར་དབང་བསྐུར་གྱི་སྣོད་རུང་དུ་བསྒྲུབ་པའི་ཕྱིར་དུ།
འཕགས་པ་དོན་ཡོད་ཞགས་པ་སོགས་ནས་གསུངས་པའི་ཐེག་པ་ཆེན་པོའི་གསོ་སྦྱོང་རང་གིས་བླང་བའི་ཆོ་ག་བྱས་ཏེ། སྙུང་གནས་ཀྱི་ཆོ་ག་ཇི་སྐད་བཤད་པ་བཞིན་བྱེད་པའམ། དམ་ཚིག་གསུམ་བཀོད་པའི་རྒྱུད་ལས་གསུངས་པའི་དམ་ཚིག་གི་ཉེས་པ་སྦྱང་བའི་ཆོ་ག་སྡིག་པ་དག་པའི་རྟགས་དང་། རྨི་ལམ་དུ་དབང་བསྐུར་ལུང་བསྟན་མ་བྱུང་གི་བར་དུ་བྱ། དེ་ནས་དབང་བསྐུར་བ་ཞུས་པས་ཚོན་རྩི་མཐོང་བ་ཙམ་གྱིས་སྡིག་པ་སྲབ་པར་འགྱུར་བ་ཡིན་ནོ། ། དབང་བསྐུར་བ་ཐོབ་ནས། སྔར་དཀྱིལ་འཁོར་མང་པོར་དབང་བསྐུར་བ་ཐོབ་པའི་རྡོ་རྗེ་སློབ་དཔོན་ཆེན་པོ་ཡིན་ན། དབང་བསྐུར་གང་ཐོབ་ཀྱི་བདག་འཇུག་ལེན་དགོས་སོ། ། རྩ་ལྟུང་གཉིས་པ་ལ་རྟེན་སྔར་ལྟར་རོ། ། ཡུལ་གྱི་ཡན་ལག་ནི་བདེ་བར་གཤེགས་པའི་བཀའ་སྟེ།
སྡོམ་པ་འོག་མ་གཉིས་ཀྱི་བཅས་པ་སོ་སོར་ཐར་པའི་རྩ་བ་དང་ཡན་ལག་ལྟུང་བ་ལ་སོགས་པ་རྣམས་དང་། བྱང་ཆུབ་སེམས་དཔའ་སེམས་ཙམ་པའི་ལུགས་ཀྱི་རྩ་བའི་ལྟུང་བ་བཞི། ཉེས་བྱས་བཞི་བཅུ་ཞེ་ལྔ། དབུ་མ་པའི་ལུགས་ཀྱི་རྩ་བའི་ལྟུང་བ་བཅུ་བཞི་པོ་ལ་སོགས་པ་རྣམས་སོ། ། སེམས་ཙམ་པའི་ལུགས་ཀྱི་རྩ་བ་བཞི་ནི། རྙེད་དང་བཀུར་བསྟི་ལ་ཆགས་པས། ། བདག་བསྟོད་གཞན་ལ་སྨོད་པ་དང་། ། དུ་ཁཿམགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང་། ། གཞན་གྱིས་བཤགས་ཀྱང་མི་ཉན་པར། །
ཁྲོས་ནས་གཞན་ལ་འཚོག་པ་དང་། ། ཐེག་པ་ཆེན་པོ་སྤོང་བྱེད་དང་། ། དམ་ཆོས་འདྲར་སྣང་སྟོན་པ་འོ། ། ཞེས་གསུངས་པ་ལྟར་རྙེད་པ་དང་བཀུར་བསྟི་ལ་ཆགས་པའི་བསམ་པས་བདག་ལ་བསྟོད་ཅིང་གཞན་ལ་སྨོད་པ་དང་། སྡུག་བསྔལ་བ་དང་མགོན་མེད་པའི་སེམས་ཅན་ལ་སེར་སྣའི་བསམ་པས་ཆོས་དང་ནོར་མི་སྟེར་བ་དང་། གཞན་ཉེས་པ་དང་ལྡན་པས་བཤགས་པ་བྱས་ཀྱང་ཁྲོས་ནས་སླར་བརྡེག་པ་དང་། ཐེག་པ་ཆེན་པོ་སྤངས་ནས་ཆོས་ལྟར་བཅོས་པ་སྟོན་པའོ། ། འདི་ལ་དགེ་ལྡན་པ་ན་རེ། སེམས་ཙམ་པའི་ལུགས་ཀྱི་རྩ་བའི་ལྟུང་བ་བརྒྱད་ཡིན་ཏེ། བཞི་པོ་དེ་རེ་རེ་ལ་གཉིས་གཉིས་སུ་དབྱེ་རྒྱུ་ཡོང་བའི་ཕྱིར།
ལྟུང་བ་གསུམ་པ་འདི་གཅིག་ཏུ་བསྡུད་པ་ལྟར་སྣང་ནའང་། བཤགས་པ་དང་དུ་མི་ལེན་པ་དང་། ཁྲོས་ནས་སླར་བརྡེག་པ་གཉིས་སོ་སོར་བྱེད་དོ། ། ཞེས་ཟེར་བ་ནི་མི་འཐད་དེ། བྱང་སར། ཕམ་པ་དང་འདྲ་བའི་ཉེས་པ་བརྗོད་པ་ནི་བཞི་སྟེ། བཞི་གང་ཞེ་ན་ཞེས་གསུངས་ཤིང་། དེའི་དོན་བསྡུས་པ་སྡོམ་པ་ཉི་ཤུ་པར། དེ་ཡི་ཉེས་པ་བཞི་པོ་ནི། ། ཕམ་པ་འདྲ་བར་དགོངས་པ་ཡིན། །
ཞེས་བཞིར་བཤད་པའི་ཕྱིར་རོ། ། གཞན་དུ་ན། དང་པོ་གཉིས་ལའང་རྙེད་པ་ལ་ཆགས་པས་བདག་བསྟོད་གཞན་སྨོད་གཉིས། བཀུར་བསྟི་ལ་ཆགས་པས་བདག་བསྟོད་གཞན་སྨོད་གཉིས། སྡུག་བསྔལ་ཅན་གྱི་ཞིང་ལ་སེར་སྣས་ནོར་མི་སྟེར་བ་དང་ཆོས་མི་སྟེར་བ་གཉིས། མགོན་མེད་པ་ལ་གཉིས་ཏེ་བརྒྱད་དུ་དབྱེར་ཡོད་པའི་ཕྱིར་རོ། ། བརྒྱད་དུ་ཡང་གྲངས་མ་ངེས་པར་འགྱུར་རོ། ། ཡན་ལག་གསུམ་པ་ནི། སྔར་གྱི་དེས་ཤེས་ནུས་སོ། ། བཞི་པ་ནི།
རང་གིས་ཁས་བླངས་པའི་སོ་ཐར་གྱི་རྩ་བ་བཞི་དང་། བྱང་ཆུབ་སེམས་དཔའི་རྩ་བའི་ལྟུང་བ་རྣམས་སྤྱད་ན་ལྟུང་བ་གཉིས་པར་འགྱུར་བ་དང་། ཡན་ལག་གི་ལྟུང་བ་རྣམས་ཁྱད་གསོད་ཀྱི་བློས་སྤྱད་པ་སྟེ། དཔེར་ན། བདེ་བར་གཤེགས་པས་བཅས་ཀྱང་ཆང་འཐུང་བས་ནི་ཅི་ཡང་མི་ལྟོའོ། ། བཙུན་པ་ལ་ཕྱི་དྲོའི་ཁ་ཟས་ཟོས་པ་དེ་ཙམ་གྱིས་ཉེས་པ་ཅིར་ཡང་མི་འགྱུར་རོ། ། ཞེས་པ་ལ་སོགས་པ་ཡིད་ཀྱིས་སེམས་ཤིང་ངག་ཏུ་བརྗོད་པའོ། ། རང་ཉིད་དགེ་སློང་ངམ། དེ་མ་ཡིན་ཡང་རུང་སྟེ། དགེ་སློང་གིས་རྩ་བ་སྤྱད་པ་ཙམ་གྱིས་ཉེས་པ་ཅིར་ཡང་མི་འགྱུར་རོ། །
ཞེས་པ་ལ་སོགས་པ་ལྟ་བུའོ། ། ཁྱད་གསོད་མེད་པར་ཕྱི་དྲོ་ཁ་ཟས་ཟོས་པ་ལྟ་བུ་ལ། འདི་ནི་སངས་རྒྱས་ཀྱིས་བཅས་པ་ཡིན་པས་སྤྱད་དུ་ག་ལ་རུང་སྟེ། ཁོ་བོས་ནི་ཚུལ་བཞིན་དུ་བསྒྲུབ་པར་མ་ནུས་སོ་སྙམ་དུ་གནོང་ཞིང་ཞུམ་པས་སྤྱད་པ་ནི། ཕྱི་དྲོ་ཁ་ཟས་བཟའ་བའི་ལྟུང་བྱེད་ཡིན་ལ། རྡོ་རྗེ་ཐེག་པའི་ནི། སྡོམ་པ་གཉིས་ཀྱི་བཅས་པ་ལ་དགོས་པ་མེད་པར་འདའ་བའི་ཡན་ལག་གི་ལྟུང་བར་འགྱུར་རོ། ། དེ་བཞིན་དུ་བྱང་ཆུབ་སེམས་དཔའི་ཡང་། ཡན་ལག་གི་ལྟུང་བ། དཀོན་མཆོག་གསུམ་ལ་གསུམ་མི་མཆོད། །
རྒན་པ་རྣམས་ལ་གུས་མི་བྱེད། ། དྲིས་པ་ལ་ཡང་ལན་མི་འདེབས། ། ཞེས་པ་ལྟ་བུ་ལ་ཡང་དེ་དང་འདྲ་བར་ཤེས་པར་བྱའོ། ། ཡན་ལག་ལྔ་པ་ནི་ལྟུང་བ་དེ་དང་དེ་སྤྱད་ཟིན་པར་བྱའོ། ། དེ་ལ་དགེ་ལྡན་པ་ན་རེ། སྡོམ་པ་འོག་མ་གཉིས་ཀྱི་བཅས་པ་འགལ་ཏེ། འདིར་རྩ་ལྟུང་དུ་འཇོག་པ་མི་འཐད་དེ། སྡོམ་པ་གསུམ་པོ་གང་གི་ལུགས་གང་ལ་ཡང་རང་རང་གི་རྩ་བར་བཅས་ཕྱིན་ཆད་སྡོམ་པ་དེ་ལ་ལྟོས་ཏེ་གནང་བའི་སྐབས་མི་སྲིད་པ་ཡིན་པ་ལས། ལམ་འདི་ལ་ལྟོས་ཏེ་སྲོག་གཅོད་པ་ལ་སོགས་པ་གནང་བའི་སྐབས་སྲིད་པའི་ཕྱིར་རོ། ། ཞེས་གསུངས་པ་ནི་མི་འཐད་དེ།
སོ་སོར་ཐར་པའི་སྡོམ་པ་ལ་ལྟོས་ཏེ། དེ་ལྟར་ཡིན་ཡང་བྱང་ཆུབ་སེམས་དཔའི་སྡོམ་པ་ལ་ལྟོས་ཏེ། རྩ་བར་བཅས་ཕྱིན་ཆད་གནང་བའི་སྐབས་མི་སྲིད་པ་མ་གྲུབ་སྟེ། སྲོག་དང་བྲལ་བྱེད་གསུམ་པ་ཡིན། ། ཞེས་སྲོག་གཅོད་པ་བྱང་སེམས་ཀྱི་ལྟུང་བར་བཅས་ཀྱང་། བྱང་ཆུབ་སེམས་དཔའི་སྡོམ་པ་ལ་ལྟོས་ཏེ་སྲོག་གཅོད་གནང་བའི་སྐབས་དུ་མ་ཡོད་པའི་ཕྱིར། དཔེར་ན་མི་ནག་མདུང་ཐུང་ཅན་བསད་པས་སངས་རྒྱ་བ་ལ་བསྐལ་པ་དགུ་འདུས་པ་ལྟ་བུའོ། ། བྱང་ཆུབ་སེམས་དཔའ་སེམས་ཙམ་པའི་ལུགས་ལའང་རྩ་བར་བཅས་ཕྱིན་ཆད་གནང་བའི་སྐབས་མེད་པ་མི་འགྲུབ་སྟེ། གཞན་གྱིས་བཤགས་ཀྱང་མི་ཉན་པར། ། ཁྲོས་ནས་གཞན་ལ་རྡེག་པ་དང་། །
ཞེས་ཁྲོས་ནས་གཞན་ལ་བརྡེག་པ་རྩ་ལྟུང་དུ་བྱས་ན། གཞན་བསད་ན་དེ་བས་ཀྱང་རྩ་ལྟུང་དུ་འགྱུར་བས། སྲོག་གཅོད་རྩ་བར་བཅས་ལ་གནང་བའི་སྐབས་ཡོད་པ་གོང་དང་འདྲ་བའི་ཕྱིར་རོ། ། དེ་ལ་ཁོ་ན་རེ། སྲོག་གཅོད་གནང་བ་དེ་ནི་བྱང་ཆུབ་ཀྱི་སེམས་ཀྱིས་ཀུན་ནས་བསླངས་ཏེ་སྲོག་གཅོད་པ་གནང་བ་ཡིན་ལ། རྩ་བར་བཅས་པ་ནི་ཀུན་ནས་མནར་སེམས་པ་ལ་སོགས་པ་ཀུན་དཀྲིས་ཆེན་པོས་ཀུན་ནས་བསླངས་ཏེ་སྲོག་གཅོད་པ་བཅས་པ་ཡིན་ནོ་ཞེ་ན། དེ་ནི་ལམ་འདིར་ཡང་མཚུངས་ཏེ། བྱང་སེམས་ཀྱིས་ཀུན་ནས་བསླངས་ཏེ་སྲོག་གཅོད་པ་གནང་ན་གནང་མཉམ་དང་། ཁོང་ཁྲོས་ཀུན་ནས་བསླངས་ཏེ་སྲོག་གཅོད་པ་བཀག་ན་བཀག་མཉམ་དུ་མཚུངས་པའི་ཕྱིར། འོ་ན།
ཁྱོད་ཀྱིས་སྲོག་ཆགས་གསད་པར་བྱ། ། ཞེས་པ་ལ་སོགས་པ་མངོན་སྤྱོད་ཀྱི་ལས་ལམ་འདིར་གནང་བ་ཅི་ཡིན་ཞེ་ན། ལུང་དེ་ལ། ངེས་དོན་གྱི་བཤད་པ་ནི་རླུང་དབུ་མར་འཇུག་པ་ལ་ཟེར་ལ། དྲང་དོན་ནི་སྤྱིར་སངས་རྒྱས་ཀྱི་བསྟན་པ་དང་། དགེ་འདུན་གྱི་སྡེ་རློག་པར་བྱེད་པ་དང་། རྡོ་རྗེ་སློབ་དཔོན་གྱི་སྐུ་ལ་བདོ་བ་ལ་སོགས་པའི་སྡིག་ཏོ་ཅན་གྱི་གང་ཟག་ཆེས་ཆེན་པོ་དེ་འདྲ་བྱུང་ན། དང་པོར་ཐབས་སྟོང་ཕྲག་དུ་མའི་སྒོ་ནས་ལྡོག་ཀྱང་མ་ཐུབ་ཅིང་། མངོན་སྤྱོད་ཀྱི་ལས་བྱས་ན་སྡིག་ཏོ་དེ་ལས་ལྡོག་པའི་སྔོན་དང་ཕྱི་མའི་མཚན་མ་མཐོང་བ་ཡིན་ན། མངོན་སྤྱོད་ཀྱི་ལས་བྱེད་དགོས་པར་བསྟན་པ་ཡིན་མོད།
དེ་ཡང་། སེམས་ཅན་གནོད་པ་སྤངས་ནས་ནི། ། བྱ་བ་མ་ཡིན་ཐམས་ཅད་བྱ། ། སེམས་ཅན་གནོད་པ་ཙམ་གྱིས་ནི། ། ཕྱག་རྒྱའི་དངོས་གྲུབ་རྙེད་མི་འགྱུར། ། ཞེས་གསུངས་པ་དང་། དེ་ཡང་གསོ་བ་གྲུབ་ནའོ། ། ཞེས་བཤད་པས། རེ་ཞིག་སྲོག་དང་བྲལ་བ་ཙམ་བྱ་སྟེ། སྡིག་ཏོ་དེ་ལས་བཟློགས་ནས་སླར་ཡང་གསོ་ནུས་པའི་གང་ཟག་གཅིག་ལ་དགོངས་ཀྱི།
སྔགས་པ་གང་ཡིན་གྱིས་མངོན་སྤྱོད་ཀྱི་ལས་བྱ་བར་མ་གསུངས་སོ། ། གཞན་ཡང་སྔགས་ལ་ལྟོས་ཏེ་རྩ་བར་བཅས་ཕྱིན་ཆད་གནང་བའི་སྐབས་མེད་པར་མ་གྲུབ་སྟེ། དུས་ཀྱི་འཁོར་ལོར། དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱི་ནི་རྩ་བའི་ལྟུང་བ་རི་བོང་འཛིན་པར་འགྱུར། ། ཞེས་པའི་འགྲེལ་པར། བླ་མ་དམ་པའི་ཐུགས་དཀྲུགས་པ་ལ་སོགས་པ་མི་དགེ་བ་བཅུ་བླ་མའི་མདུན་དུ་སྤྱད་ན། རྩ་ལྟུང་དང་པོ་དང་། དེའི་བཀའ་ལས་འགོང་པ་གཞན་དུ་འགྱུར་གྱི། འགྲེལ་པར། མི་དགེ་བ་བཅུ་བླ་མའི་ལྐོག་ཏུ་སྤྱད་ན་རྩ་ལྟུང་གཉིས་པར་འགྱུར་བར་བཤད་པས་སྲོག་གཅོད་རྩ་བར་བཅས་ཤིང་།
ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱས་ཏེ། ཞེས་གསུངས་པས། དུས་འཁོར། གསང་འདུས། ཧེ་བཛྲ་རྣམས་སུ་དགོངས་ཏེ་གསུངས་པའི་དམ་ཚིག་བཞི་པོ་ཁྱད་པར་མེད་པར་བྱུང་བའི་ཕྱིར། བསླབ་བསྡུས་སུ། སོ་ཐར་གྱི་སྡོམ་པ་དང་ལྡན་པའི་བྱང་ཆུབ་སེམས་དཔས་གཞན་དོན་དུ་སྲོག་གཅོད་དགོས་པ་བྱུང་ན། སོ་ཐར་གྱི་སྡོམ་པ་ཕུལ་ཏེ་སྲོག་གཅོད་པར་གསུངས་པ་ནི་སོ་ཐར་གྱི་སྡོམ་པ་ལ་སྲོག་གཅོད་པ་མ་གནང་བས། དེ་དང་མི་འགལ་བའི་ཕྱིར་དུ་གསུངས་པ་ཡིན་ནོ། ། ཁོང་རང་གི་ལུགས་ནི།
སྡོམ་པ་གསུམ་གང་རུང་གི་བཅས་པ་ཡིན་ལ། དེ་ལ་དེར་འདུ་ཤེས་པ། དེ་ལས་དངོས་སུ་འདས་པ་དང་། གསུམ་ལྡན་གྱི་འགྲེལ་པ་གཉིས་ཀྱི་དགོངས་པ་ཡིན་པས་དེར་བཟུང་ངོ་། ། ཞེས་གསུངས། འོ་ན་དགེ་བསྙེན་རྡོ་རྗེ་འཛིན་པ་གཅིག་གིས་ཁྱད་གསོད་ཀྱི་བསམ་པ་མེད་པར། དགེ་སློང་གི་བསླབ་པ་ལས་འདས་ན་རྩ་ལྟུང་གཉིས་པར་འགྱུར་ཏེ། སྡོམ་པ་གསུམ་པོ་གང་རུང་གི་བཅས་པ་ལས་འདས་པའི་ཕྱིར་རོ། ། དེ་ལ་དེར་འདུ་ཤེས་པ་ཞེས་པ་ནི། སོ་སོར་ཐར་པའི་སྐབས་སུ།
ལྷས་སྦྱིན་གསོད་དགོས་སྙམ་པ་ལས། མཆོད་སྦྱིན་བསད་ན་ལྟུང་བ་དངོས་གཞིར་མི་འགྱུར་བས། ལྷས་སྦྱིན་ཡིན་པ་ལ་ཡིན་པར་འདུ་ཤེས་པ་གཅིག་དགོས་ཞེས་སྟོན་པ་ལྟ་བུ་ཡིན་གྱི། རྣམ་པ་ཐམས་ཅད་དུ་དེའི་ངེས་པ་མེད་དེ། སྡོམ་པ་གསུམ་པོ་གང་རུང་གི་བཅས་པ་ཡིན་པ་ལ་ཡིན་པར་ངོ་མི་ཤེས་པའི་གང་ཟག་གིས་རྩ་ལྟུང་གཉིས་པ་སྤྱད་རུང་ལྟུང་བར་འགྱུར་བའི་ཕྱིར། གཞན་དུ་ན་མི་ཤེས་པ་ལྟུང་བ་འབྱུང་བའི་རྒྱུ་མིན་པར་འགྱུར་རོ། ། གཞན་ཡང་འདིར་བཤད་པའི་རྩ་བའི་ལྟུང་བ་བཅུ་བཞི་པོ་ཐམས་ཅད་ཀྱང་རྩ་ལྟུང་གཉིས་པར་འགྱུར་ཏེ། སྡོམ་པ་གསུམ་པོ་གང་རུང་གི་བཅས་འགལ་ཡིན་པའི་ཕྱིར། སྔགས་ཀྱི་སྡོམ་པའི་བཅས་འགལ་ཡིན་པའི་ཕྱིར་རོ། ། འོན་ཏེ་སྡོམ་པ་གསུམ་པོ་གང་རུང་གི་བཅས་པ་ཞེས་པའི་དོན་ནི།
སོ་ཐར་གྱི་ཡང་ལྷག་མ་མན་ཆད་དང་། བྱང་སེམས་ཀྱི་རྩ་བར་མ་གཏོགས་པའི་ཉེས་བྱས་རྣམས་དང་། གསང་སྔགས་ཀྱི་ཡང་བཅས་པའི་ཁ་ན་མ་ཐོ་བ་རྣམས་ཡིན་ནོ་སྙམ་ན། སྡོམ་པ་འོག་མ་གཉིས་ཀྱི་རྩ་བ་མ་གཏོགས་པའི་ཡན་ལག་རྣམས་ཁྱད་གསོད་ཀྱི་བློས་སྤྱད་ན་རྩ་བར་འགྱུར་ཞེས་བརྗོད་ཟིན་ལ། ཁྱད་གསོད་མེད་པར་རང་དགར་སྤྱད་ན་རྩ་ལྟུང་དུ་མི་འགྱུར་གྱི། སྡོམ་པ་གཉིས་ཀྱི་བཅས་པ་ལས་དགོས་པ་མེད་པར་འདས་པས་ཡན་ལག་གི་ལྟུང་བར་འགྱུར་རོ་ཞེས་བཤད་ཟིན་ཏོ། ། སྔགས་ཀྱི་བཅས་པ་ནི་རྩ་ལྟུང་བཅུ་བཞི་དང་ཡན་ལག་གི་བརྒྱད་ལ་མ་གཏོགས་པའི་བཅས་པ་མེད་པས། རྩ་ལྟུང་བཅུ་བཞི་པོ་རྣམས་རྩ་ལྟུང་གཉིས་པའི་ཁོངས་སུ་འདུས་པའི་སྐྱོན་དུ་འགྱུར་རོ། ། འོ་ན་ཁྱེད་རང་གི་ལུགས་ལའང་དེ་ལྟ་བུ་བསྲུང་བྱ་རྒྱ་ཆེས་པས་ལས་དང་པོ་པས་བསྲུང་བར་མི་ནུས་སོ་སྙམ་ན། མི་ནུས་པའི་སྐྱོན་མེད་དེ།
སྡོམ་པ་འོག་མ་གཉིས་ཀྱི་བཅས་པ་ནི། འཁོར་བ་དང་ངན་སོང་གི་སྡུག་བསྔལ་འགོག་བྱེད། མངོན་མཐོ་དང་དགེ་ལེགས་ཀྱི་ཡོན་ཏན་ཐམས་ཅད་སྒྲུབ་བྱེད་ཀྱི་གཞི་མ་ཡིན་པས་ཁྱད་པར་དུ་འཕགས་པ་ཁོ་ན་ཡིན་ནོ་ཞེས་བཅས་པ་ཕྲ་མོ་ཡང་ཁྱད་དུ་མི་གསོད་ཅིང་། བསླབ་པ་ལ་ཤིན་ཏུ་གུས་པ་ཉིད་ཀྱིས་དོན་འགྲུབ་པ་ཡིན་ནོ། ། ལྟུང་བ་གསུམ་པ་ལ་རྟེན་སྔར་བཞིན། ཡུལ་ནི། རྡོ་རྗེ་ཐེག་པའི་སྒོར་ཞུགས་པའི་དམ་ཚིག་དང་སྡོམ་པ་ལྡན་པའི་རྡོ་རྗེ་སྤུན་ཐམས་ཅད་དོ། ། སངས་རྒྱས་ཀྱི་བསྟན་པའི་སྒོར་ཞུགས་པ་ཐམས་ཅད་ཀྱང་ཆོས་ཀྱི་སྤུན་གྲོགས་ཡིན་པ་དང་། ཐེག་པ་ཆེན་པོ་ལ་ཞུགས་པའི་གང་ཟག་ཐམས་ཅད་ཀྱང་བྱང་ཆུབ་སེམས་དཔའི་སྤུན་གྲོགས་ཡིན་པས་དེ་རྣམས་ལ་ཁྲོས་ན་སྡིག་པ་ཆེན་པོ་ཡོད་མོད། རྩ་བའི་ལྟུང་བར་མི་འགྱུར་རོ། །
དེ་ལ་དགེ་ལྡན་པ་ན་རེ། རྡོ་རྗེ་ཐེག་པའི་སྒོར་ཞུགས་པའི་གང་ཟག་ཐམས་ཅད་རྡོ་རྗེའི་སྤུན་གྲོགས་སུ་མི་འཐད་དེ། རྡོ་རྗེའི་སྤུན་ལ་བླ་མ་གཅིག་པ་དང་། དཀྱིལ་འཁོར་གཅིག་པ་གཅིག་དགོས་པའི་ཕྱིར་ཏེ། དཔལ་མཆོག་གི་འགྲེལ་པར། རྡོ་རྗེ་སྤུན་ཞེས་བྱ་བ་ནི། ། བླ་མ་ལ་དབང་བསྐུར་ཐོབ་པའོ། ། ཞེས་གསུངས་ཤིང་། མངལ་སྒོ་མི་གཅིག་ན་སྤུན་གྱི་དོན་མི་གནས་པའི་ཕྱིར་རོ། ། ཞེས་ཟེར་རོ། །
ཁྱེད་ཀྱིས་མངལ་སྒོ་གཅིག་པའི་དོན་ཏེ། སྟ་གོན་གྱི་དུས་སུ། བུ་ཁྱོད་ཚུར་ཤོག་ཐེག་ཆེན་གྱི། ། ཞེས་སོགས་བཤད་པ་ལ། བུ་ཞེས་པའི་དོན་ནི། ནང་དབང་གི་སྐབས་སུ། བླ་མ་ཡབ་ཡུམ་སྙོམས་པར་ཞུགས་པའི་སྙིང་ཁའི་ས་བོན་གྱི་འོད་ཟེར་གྱིས་སློབ་མ་རྣམས་ཀྱི་ལུས་དྲི་མ་མེད་པར་བྱས་པ་བླ་མའི་ཞལ་དུ་ཞུགས། ཐུགས་ཁར་རྗེས་ཆགས་ཀྱི་མེས་ཞུ། བྱང་ཆུབ་ཀྱི་སེམས་ཀྱི་ཐིག་ལེར་གྱུར་པ་སྐུའི་དབྱིབས་བརྒྱུད་རྡོ་རྗེའི་ལམ་ནས་པདྨར་བབས་པ། ས་བོན་ནམ་ཆོ་ག་གསུམ་ལས།
གཙོ་བོར་བསྐྱེད་པ་ལ་རིགས་ལྔ་ཡབ་ཡུམ་སྤྱན་དྲངས། སྔར་བཞིན་བྱང་ཆུབ་ཀྱི་སེམས་སུ་ཞུ་བས་སློབ་མའི་སྤྱི་བོར་དབང་བསྐུར་ནས། ཡུམ་གྱི་མཁའམ་སྐུ་གཡོན་ནས་ཐོན་ནས་རང་གི་གྲལ་ལ་བཞག་པ་ལ་ཟེར་ལ། དེ་ཉིད་ལ་མངལ་སྒོ་གཅིག་པའི་བརྡ་ཆད་བྱེད་ན། དེའི་ཆ་ནས་རྣལ་འབྱོར་བླ་མེད་ཀྱི་སྐབས་སུ་རུང་བ་ཙམ་ཡིན་ཀྱང་། དབང་གིས་ཕྱེ་བའི་སྤུན་མ་གཏོགས། རྡོ་རྗེ་ཐེག་པའི་ཆོས་ཀྱིས་ཕྱེ་བའི་སྤུན་རྣམས་རྡོ་རྗེ་སྤུན་མིན་པར་འགྱུར་བའི་ཕྱིར། ཁྱེད་ཀྱི་ལུགས་ལ་རྣལ་འབྱོར་ཡོ་གའི་སྐབས་སུ་རྩ་ལྟུང་བཅུ་བཞི་ཁས་ལེན་ཙ་ན། དེའི་ཡང་རྡོ་རྗེའི་སྤུན་མངལ་སྒོ་གཅིག་པ་ལ་བྱེད་དགོས་ལ། དེ་ལྟར་ན་རྡོར་དབྱིངས་ཡབ་ཡུམ།
ཀུན་རིག་ཡབ་ཡུམ་སོགས་ཁས་ལེན་དགོས་པར་འགྱུར་བས་ཧ་ཅང་ཐལ་བ་ཡིན་ནོ། ། གཞན་ཡང་རྡོ་རྗེའི་སྤུན་དུ་འགྲོ་བ་ལ་བླ་མ་གཅིག་པ་དང་། དཀྱིལ་འཁོར་གཅིག་པ་གཅིག་དགོས་ན། བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལས། རྡོ་རྗེ་ཐེག་ལ་རབ་ཞུགས་པའི། ། སྤུན་གྱི་རྣམ་པ་ཐམས་ཅད་དང་། ། ཞེས་གསུངས་ཤིང་། རྩ་རྒྱུད་ལས། གང་གིས་སྤུན་དང་སྲིང་མོར་ཡང་། ། ཐེ་ཚོམ་མེད་པར་ཤེས་པར་བྱ། །
གང་ཞིག་སོར་མོ་གཅིག་སྟོན་དང་། ། གཉིས་ཀྱིས་ལེགས་པར་འོང་པ་ཡིན། ། ཞེས་གསུངས་པས། བོད་ལྟ་བུ་ནས་འོངས་པའི་རྣལ་འབྱོར་པ་ཞིག་གིས་རྡོ་རྗེའི་གནས་ཆེན་ཨུ་རྒྱན་ལ་སོགས་པར་ཕྱིན་པའི་ཚེ། རྣལ་འབྱོར་པའི་རིགས་འདྲ་བའི་སྐྱེས་པ་དང་བུད་མེད་དང་འཕྲད་པ་ན་བརྡ་དང་བརྡའི་ལན་བྱས་པས། དེ་ལྟར་ཤེས་ཤིང་གོ་ན་ཕན་ཚུན་རྡོ་རྗེའི་མིང་སྲིང་དང་། རྡོ་རྗེའི་སྤུན་དུ་ཐེ་ཚོམ་མེད་པར་ཤེས་པར་འགྱུར། ཞེས་བཤད་པ་མི་རིགས་པར་འགྱུར་ཏེ། དེ་དག་དཀྱིལ་འཁོར་དང་བླ་མ་གང་ཡང་མི་གཅིག་པའི་ཕྱིར་རོ། ། དེས་ན་དཀྱིལ་འཁོར་གཅིག་ཏུ་ཞུགས་པ་ལ་ཁྲོས་ན་རྣམ་སྨིན་ཆེན་པོ།
བླ་མ་གཅིག་གིས་བསྡུས་པ་ལ་འབྲིང་། རྡོ་རྗེ་ཐེག་པ་སྤྱི་ལ་ཞུགས་པ་ཙམ་ལ་རྣམ་སྨིན་ཆུང་ངུའོ། ། ཡན་ལག་གསུམ་པ་ནི། ཐུན་མོང་གི་རྒྱུ་བཞི་གང་རུང་གི་སྒོ་ནས་དགྲར་འཛིན་པའི་བསམ་པས་ཁྲོ་བར་འདོད་པའོ། ། བཞི་པ་ལྟུང་བ་ངོ་བོ་ཉིད་ཀྱི་ཡན་ལག་ནི། རྡོ་རྗེ་སྤུན་ལ་སེམས་ཀྱིས་ཁྲོས་ནས་ལུས་ངག་གིས་འདི་ནི་ཉེས་པ་ཐམས་ཅད་དང་ལྡན་ནོ། ། ཡོན་ཏན་ཐམས་ཅད་མེད་པའོ། ། ཞེས་ཡོན་ཏན་དང་འཕྲིན་ལས་ཐམས་ཅད་འགོག་ཅིང་སྐྱོན་བརྗོད་པ་དང་། ལུས་ཀྱིས་འཁུར་བསྣུན་པ་ནས་དཀྲོང་པའི་བར་དུ་བྱས་པའོ། ། ཡན་ལག་ལྔ་པ་ནི།
རྡོ་རྗེའི་སྤུན་ལ་འདི་ནི་བདག་ལ་དགྲར་འཛིན་ཞིང་མནར་སེམས་པས་ཁྲོ་བ་ཡིན་ནོ་སྙམ་དུ་དགོངས་པའི་ཚེ། ཡུལ་དེ་ཉིད་ལ་ཕན་པའི་བསམ་པས་ཁྲོ་བའི་ཚུལ་སྟོན་པ་ལ་ཉེས་པ་མེད་དོ། ། བདག་གིས་མ་ཁྲོས་ཀྱང་ཡུལ་དེས་ཁྲོ་བར་གོ་ནས་དེ་དང་རྗེས་སུ་མཐུན་པའི་སྤྱོད་པ་བྱེད་ན། དེ་ཉིད་ཀྱི་ཉེས་པ་ཡིན་གྱི། བདག་ལ་ཉེས་པ་མེད་དོ། ། དེས་ན། རྡོ་རྗེ་སྤུན་ལ་ཁྲོས་ནས་ནི། ། ཉེས་པ་བརྗོད་པ་གསུམ་པ་ཡིན། ། ཞེས་བྱ་བར་འགྱུར་བ་ལ་སོགས་སོ། ། བཞི་པ་ནི།
སེམས་ཅན་རྣམས་ལ་བྱམས་པ་སྤོང་། ། བཞི་པ་ཡིན་པ་རྒྱལ་བས་གསུངས། ། ཞེས་པ་སྟེ། རྟེན་ནི་སྔར་བཞིན་ནོ། ། ཡུལ་ནི་སེམས་ཅན་གྱི་ཁམས་སོ། ། ཡན་ལག་གསུམ་པ་ནི། ཐུན་མོང་གི་རྒྱུ་བཞི་གང་རུང་སྔོན་དུ་སོང་བས་བྱམས་པ་གཏོང་བར་འདོད་པའོ། ། ངོ་བོ་ཉིད་ཀྱི་ཡན་ལག་ནི། ཡུལ་སེམས་ཅན་གང་ཡང་རུང་བ་ཞིག་ལ་དམིགས་ཏེ། འདི་བདེ་བ་དང་བདེ་བའི་རྒྱུ་དང་བྲལ་ན།
སྡུག་བསྔལ་དང་སྡུག་བསྔལ་གྱི་རྒྱུ་དང་ལྡན་ན། རྒྱལ་པོ་ལྟ་བུ་ཞིག་གིས་འདི་ལ་ཆད་པ་བཅད་ན་བསད་ན་སྙམ་དུ་འཛིན་པའོ། ། སེམས་ཅན་ཐམས་ཅད་ལ་བྱམས་པ་གཏོང་བ་མི་སྲིད་དེ། སྙིང་རྗེ་མེད་པ་བཤན་པ་ལྟ་བུས་ཀྱང་རང་གི་བུ་ཚ་བདེ་བར་འདོད་པ་བཞིན་ནོ། ། དུས་སྐབས་ནི། གཉེན་པོས་བར་དུ་གཅོད་རྒྱུ་མེད་པར་ཉི་མའི་སུམ་ཆ་འདས་པའོ། ། འདི་ལ་ཡུལ་གྱི་སྒོ་ནས་སེམས་ཅན་ཕལ་ཆེ་བ་ལ་བྱམས་པ་བཏང་བ་རྣམ་སྨིན་ཆེན་པོ། གསུམ་ལ་བཏང་བ་འབྲིང་། གཅིག་ལ་བཏང་བ་ནི་ཆུང་ངུ་། ངོ་བོ་ཉིད་ཀྱི་སྒོ་ནས་ཀུན་ནས་མནར་སེམས་ཆེ་འབྲིང་དང་།
བྱམས་པ་བཏང་བ་ཡུན་རིང་ཐུང་གི་སྒོ་ནས་ཆེ་འབྲིང་དུ་འགྱུར་ཏེ། དུས་ཀྱི་འཁོར་ལོར། བྱམས་པ་སྤངས་པ་བཞི་པར་འགྱུར། ། ཞེས་པའི་འགྲེལ་པར། འདི་ལྟར་བྱམས་པ་བཏང་བ་དེ་ནི་རྣམ་པ་བཞི་སྟེ། ཆུང་ངུ་དང་། འབྲིང་དང་། ཆེན་པོ་དང་། ཆེས་ཆེ་བའོ། ། དང་པོ་ནི།
ཆུ་ལ་བྲིས་པ་ལྟ་བུ་སྟེ་སྐད་ཅིག་ཀྱང་མི་སྣང་ངོ་། ། གཉིས་པའང་བྱེ་མ་ལ་རི་མོ་བྲིས་པ་ལྟ་བུ་སྟེ། གང་རླུང་ཆུ་བྱུང་བའི་ཚེ་མི་སྣང་བའོ། ། གསུམ་པ་ཡང་གང་ས་སྲ་བ་ལ་རི་མོ་བྲིས་པ་ལྟ་བུ་སྟེ་ཡུན་རིང་པོ་ནས་མི་སྣང་བའོ། ། བཞི་པ་ཡང་གང་རྡོ་ལ་ལྕགས་ཀྱིས་བརྐོས་ནས་རི་མོ་བྲིས་པ་ལྟ་བུ་སྟེ་མི་སྣང་བར་མི་འགྱུར་བའོ། ། ཞེས་གསུངས་སོ། ། ལྟུང་བ་ལྔ་པ་ནི། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། ཞེས་གསུངས་ཏེ།
དེ་ལ་རྟེན་ནི་སྔར་བཞིན་ནོ། ། ཡུལ་ནི་གཞན་དོན་དུ་སངས་རྒྱས་ཐོབ་པར་འདོད་པའི་བློ། སྨོན་པ་བྱང་ཆུབ་ཀྱི་སེམས་སོ། ། ཡན་ལག་གསུམ་པ་ནི་སྔར་ལྟར་རོ། ། ངོ་བོ་ཉིད་ཀྱི་ཡན་ལག་ནི། སྨོན་སེམས་བཏང་བས་ཏེ། བདག་ལྟ་བུས་བྱང་ཆུབ་ག་ལ་འགྲུབ་ཅེས་ཞུམ་པས་བཏང་བ་དང་། མྱུར་དུ་རང་སངས་རྒྱས་དང་དགྲ་བཅོམ་པ་འགྲུབ་པར་བྱའོ་སྙམ་པའམ། བདག་འཇིག་རྟེན་གྱི་རྒྱལ་པོ་ལྟ་བུ་ཐོབ་པར་བྱའོ་སྙམ་པ་གང་ཡང་རུང་བས་བཏང་བའོ། ། དུས་སྐབས་ནི།
གཉེན་པོས་བར་གཅོད་རྒྱུ་མེད་པར་དུས་ཀྱི་དྲུག་ཆ་འདས་པའོ། ། ལྟུང་བའི་ངོ་བོ་འདི་ལ་ཁ་ཅིག སྨོན་པའི་སྟེང་དུ་འཇུག་པ་བྱང་ཆུབ་ཀྱི་སེམས་བཏང་བ་ལ་ཟེར། ཁ་ཅིག་དོན་དམ་བྱང་ཆུབ་ཀྱི་སེམས་བདག་མེད་པ་སྤངས་པ་ཡིན་ཟེར་རོ། ། ཁ་ཅིག་ཀུནྡ་བྱང་ཆུབ་ཀྱི་སེམས་སྤངས་པ་ཡིན་ནོ་ཟེར་རོ། ། དེ་གསུམ་པོ་ནི་མི་འཐད་དེ། དང་པོ་ལྟར་ན་གོང་འོག་ཐམས་ཅད་ཀྱང་བྱང་ཆུབ་སེམས་དཔའི་འཇུག་པ་ཡིན་པའི་ཕྱིར། ལྔ་པའི་ཁོངས་སུ་འདུས་པར་ཐལ་བའི་སྐྱོན་ཡོད་དོ། ། དེའང་འདོད་ན་གོང་འོག་ཏུ་སྨོས་པ་རྣམས་ལ་དོན་མེད་དོ། ། གཉིས་པ་ལྟར་ནའང་མི་འཐད་དེ།
སྟོང་པ་ཉིད་ལ་ཐེ་ཚོམ་ཟོས་པ་ཙམ་ལྟུང་བ་དགུ་པར་བཅས་ན་སྟོང་པ་ཉིད་སྤངས་པ་འདིར་ལྟུང་བར་བྱེད་པ་མི་འཐད་པའི་ཕྱིར། གལ་ཏེ་དོན་དམ་བྱང་ཆུབ་ཀྱི་སེམས་བསྒོམ་པའི་ཆོ་ག་སྤངས་པ་ལ་ཟེར་སྙམ་ན། དེ་ནི་ཁྱེད་རང་གི་རྟོག་པས་བཏགས་པ་ཡིན་ནོ། ། དོན་དམ་བྱང་ཆུབ་ཀྱི་སེམས་བསྒོམ་པས་ཐོབ་པ་ཡིན་གྱི། ཆོ་གས་ཐོབ་པ་མ་ཡིན་པའི་ཕྱིར། དེའི་ཆོ་ག་ནི་མི་འཐད་དོ། ། གསུམ་པ་མི་འཐད་དེ། དེ་ལྟར་ན་ཁྱིམ་པའི་ཕྱོགས་ཀྱི་རྡོ་རྗེ་འཛིན་པ་མི་སྲིད་པར་ཐལ་བའི་སྐྱོན་ཡོད་དེ། རྩ་ལྟུང་རྒྱུན་དུ་སྤྱོད་བཞིན་པའི་རྡོ་རྗེ་འཛིན་པ་དེ་འདྲ་མི་སྲིད་པའི་ཕྱིར་རོ། ། དུས་འཁོར་ལས།
བྱང་ཆུབ་སེམས་ནི་འདོར་བ་མདའ་རུ་འགྱུར། ། ཞེས་བཤད་པ་ལ། རེད་མདའ་བས། དུས་ཀྱི་འཁོར་ལོ་སངས་རྒྱས་ཀྱིས་ཞལ་ནས་གསུངས་པའི་བཀའ་མིན་ཞིང་། འགྲེལ་པ་དྲི་མེད་འོད་མཛད་མཁན་གྱི་རྒྱལ་པོ་པདྨ་དཀར་པོ་དེ་ཡང་པཎྜྀ་ཏ་མཁས་པོ་མཐོང་རྒྱ་ཆེན་པོ་གཅིག་ཡིན་གྱི། རྗེ་བཙུན་སྤྱན་རས་གཟིགས་མིན་ནོ་ཞེས་དགག་པ་བྱས་པའི་དུས་སུ། བོད་ཀྱི་རྡོ་རྗེ་འཛིན་པ་ཆེན་པོ་གྲགས་པ་རྒྱལ་མཚན་གྱིས་ཀྱང་བཀག་སྟེ། རྩ་ལྟུང་འཁྲུལ་སྤོང་དུ། བྱང་ཆུབ་ཀྱི་སེམས་འདོར་བ་རྩ་ལྟུང་ཡིན་ན། ཁྱིམ་པའི་ཕྱོགས་ཀྱི་རྡོ་རྗེ་འཛིན་པ་མི་སྲིད་པར་འགྱུར་རོ་ཞེས་སྐྱོན་བརྗོད་དོ། །
ཞེས་ཟེར་བ་ལ། ཇོ་ནང་པའི་ཕྱིས་ཀྱི་དགེ་བཤེས་འགའ་ཞིག་ན་རེ། རྗེ་བཙུན་ཆེན་པོས་ཁྱིམ་པ་རྡོ་རྗེ་འཛིན་པའི་ཕྱོགས་བཟུང་ནས་བཀག་པ་ཡིན་ཟེར་ཡང་། རྗེ་བཙུན་ཆེན་པོས་དུས་ཀྱི་འཁོར་ལོ་ལ་དགག་པ་མ་མཛད་དེ། འགྲེལ་པ་འཁྲུལ་སྤོང་གི་གོང་འོག་ཐམས་ཅད་དུ། དུས་ཀྱི་འཁོར་ལོ་རྒྱུད་འགྲེལ་དང་བཅས་པའི་ལུང་དྲངས་པའི་ཕྱིར་རོ། ། དེས་ན། འཇམ་དཔལ་གྲགས་པས་མཛད་ཟེར་བའི་རྩ་ལྟུང་གི་འགྲེལ་པར་དེ་བཀག་པ་ཡིན་ནོ། ། འོ་ན་དེ་བཀག་པས་དུས་ཀྱི་འཁོར་ལོའང་བཀག་པར་མི་འགྱུར་རམ་སྙམ་ན། དེ་གཉིས་མི་མཚུངས་ཏེ།
དུས་འཁོར་འགྲེལ་པར། འདིར་བྱང་ཆུབ་ཀྱི་སེམས་ནི་ས་བོན་ཉམས་པའི་ཕྱིར་བདེ་བར་མི་འགྱུར་རོ། ། དེ་བས་ན་དེ་ཁོ་ན་ཉིད་མེད་པའི་དབང་པོ་གཉིས་ཀྱི་བདེ་བས་སངས་རྒྱས་ཉིད་དུ་འདོད་པ་རྣམས་ལ་རྩ་བའི་ལྟུང་བ་ལྔ་པར་འགྱུར་རོ། ། ཞེས་གསུངས་ལ། ལུང་དེའི་དོན་ནི་དབང་པོ་གཉིས་ཀྱི་བདེ་བས་སེམས་ཐིམ་པ་ལྟ་བུའི་གནས་སྐབས་སུ། དེ་ཁོ་ན་ཉིད་རྟོགས་པས་དེ་ཉིད་སངས་རྒྱས་ཀྱི་ལམ་དུ་བསམས་ནས་ཀུནྡ་བྱང་སེམས་འདོར་བ་རྩ་ལྟུང་ལྔ་པར་བཤད་པ་ཡིན་གྱི། ཀུན་དྷ་བྱང་སེམས་འདོར་བ་ཙམ་རྩ་ལྟུང་དུ་བསྟན་པ་མིན་ནོ། ། དེ་དང་མཐུན་པར་གྲུབ་ཆེན་ཨིནྟྲ་བོ་དྷིས་ཀྱང་། དབང་པོ་གཉིས་བྱུང་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲའི། །
དེ་ཡི་དེ་ཉིད་བདེ་ཆེན་དུ། ། རྒྱལ་བ་མཆོག་གིས་མ་གསུངས་སོ། ། ཞེས་གསུངས་སོ། ། གཞན་དུ་ན། དུས་ཀྱི་འཁོར་ལོར་རིགས་ལྔས་བསྐྲུན་པའི་ཆོ་ག་དང་། བདུད་རྩི་རིལ་བུ་སྒྲུབ་པའི་སྐབས་སུ། ཀུནྡ་བྱང་ཆུབ་ཀྱི་སེམས་འདོར་བར་བཤད་པས། དེ་ཡང་རྩ་བའི་ལྟུང་བར་འགྱུར་རོ། ། ཞེས་དུས་འཁོར་བ་ལ་མི་ཡོད་ན་ལན་འདེབས་པར་རིགས་སོ། ། འོ་ན་ཁྱེད་ས་ལུགས་ལ་ཡང་།
རྩ་རྒྱུད་ལས། མ་སངས་སྦྲུལ་དང་ཆོམ་རྐུན་དང་། ། ས་སྤྱོད་མེ་ཡི་སྡུག་བསྔལ་བྱེད། ། ཅེས་པའི་སྐབས་སུ། བྱང་སེམས་འདོར་བ་རྩ་ལྟུང་དུ་མ་བཤད་དམ་ཞེ་ན། དེ་ནི་མ་ཡིན་ཏེ། དམ་ཚིག་དང་མི་ལྡན་པའི་རིག་མ་ལ་དབང་གསུམ་པའི་སྤྱོད་པ་བསྟན་ན་རྩ་ལྟུང་དུ་འགྱུར་བར་བཤད་ལ་བྱང་སེམས་འདོར་བ་རྩ་ལྟུང་དུ་མ་བཤད་པའི་ཕྱིར་རོ། ། དེས་ན་འདིར་བྱང་ཆུབ་ཀྱི་སེམས་ཞེས་པ་ནི། སྨོན་པ་བྱང་ཆུབ་ཀྱི་སེམས་ཡིན་ཏེ། སློབ་དཔོན་ཤཱནྟི་པའི་དགྲ་ནག་གི་འགྲེལ་པར།
བྱང་ཆུབ་ཀྱི་སེམས་ཆེན་པོ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་བློ་འདོར་བའོ། ། ཞེས་གསུངས་པའི་ཕྱིར། རྩ་བ་ཞེས་པ་ནི། སྨོན་པ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་དང་འདྲ་བ་ལ་སོགས་པར་གྱུར་པའི་ཕྱིར་རོ། ། འོ་ན་ཕར་ཕྱིན་ཐེག་པར་བསྟན་ཟིན་པས། འདིར་སྨོན་སེམས་སྤོང་བ་དེ་རྩ་ལྟུང་དུ་བྱེད་པ་མི་འཐད་དོ་སྙམ་ན། ཕར་ཕྱིན་ཐེག་པའི་སྐབས་སུ་ཆོས་ཀྱི་རྩ་བ་ཡིན་པ་ཁོ་ནས་འདིར་དེ་སྤོང་བ་རྩ་ལྟུང་དུ་འཇོག་དགོས་པ་ཡིན་ཏེ། སྔགས་པ་ཁ་ཅིག་ལ། བདག་རྡོ་རྗེ་ཐེག་པ་བ་ཡིན་པས་སྨོན་སེམས་ཙམ་སྤངས་ཀྱང་ཅི་ཡང་མི་ལྟེ་སྙམ་པའི་བློ་སྐྱེ་བའི་ཕྱིར། ལྟུང་བ་དྲུག་པ་ནི།
རང་ངམ་གཞན་གྱི་གྲུབ་པའི་མཐའ། ། ཆོས་ལ་སྨད་པ་དྲུག་པ་ཡིན། ། ཞེས་པ་སྟེ། འདི་ལ་རྟེན་ནི་སྔར་བཞིན་ནོ། ། ཡུལ་ནི། རང་ཐེག་པ་ཆེན་པོའི་བཀའ་དང་། བསྟན་བཅོས་དང་། གྲུབ་མཐའ་དང་། གཞན་ཐེག་དམན་གྱི་སྡེ་སྣོད་ཀྱི་བཀའ་བསྟན་བཅོས་གྲུབ་མཐའ་རྣམས་སོ། ། འོ་ན་རྣམ་སྣང་མངོན་བྱང་ལས།
རྣམ་པར་སྣང་མཛད་རིང་བའི་རྒྱུ། ། མུ་སྟེགས་ཅན་ལ་སྨོད་མི་བྱ། ། ཞེས་གསུངས་པས། མུ་སྟེགས་ཀྱི་གཞུང་ལུགས་ཀྱང་མི་བསྡུའམ་ཞེ་ན། ཆགས་སྡང་དང་ཕྲག་དོག་གི་དབང་གིས། མུ་སྟེགས་ཀྱི་གཞུང་ལུགས་ལ་སྨད་ན་སྡིག་པ་ཆེན་པོ་ཡོང་མོད། བཤག་བྱའི་ཉེས་བྱས་ཡིན་གྱི་རྩ་ལྟུང་དུ་མི་འགྱུར་རོ། ། དེར་མ་ཟད་ཀུན་སློང་དེས་དུད་འགྲོ་དང་རྡོ་གོང་སོགས་ལ་སྨད་ནའང་སྡིག་པ་ཆེན་པོ་ཡོང་མོད། རྩ་བའི་ལྟུང་བར་མི་འགྱུར་རོ། ། བསྟན་པ་བསྲུང་བའི་ཕྱིར་སྨད་པ་ལ་ནི་ཉེས་པ་མེད་དེ།
སློབ་དཔོན་ཕྱོགས་གླང་ཆོས་གྲགས་དང་། གྲུབ་ཆེན་ཨརྻ་དེ་ཝས། མུ་སྟེགས་ཀྱི་གྲུབ་མཐའ་ལ་རྣམ་གྲངས་དུ་མར་སྨད་པ་ཆེན་པོ་བྱས་ཀྱང་བསོད་ནམས་ཆེན་པོ་བྱུང་བར་བཤད་དོ། ། ལུང་དེར་ནི་མུ་སྟེགས་ཅན་གྱི་གཞུང་ལུགས་དེ་རྣམ་པར་སྣང་མཛད་འགྲུབ་པའི་རྒྱུ་མ་ཡིན་པར་མ་ཟད། རྣམ་པར་སྣང་མཛད་ལས་རིང་བའི་རྒྱུ་ཡིན་ཞེས་བཤད་ཀྱི་དེ་ལ་སྨད་ན་རྩ་ལྟུང་དུ་འགྲོ་བར་མ་བཤད་དོ། ། འདི་ཉིད་ལས་ཀྱང་། ཆོས་ལ་སྨོད་པ་དྲུག་པ་ཡིན། ། ཞེས་པས་ན། མུ་སྟེགས་བྱེད་ཀྱི་གཞུང་ལུགས་ནི་དམ་པའི་ཆོས་མིན་པས་སོ། ། བསམ་པའི་ཡན་ལག་ནི།
ཐུན་མོང་གི་རྒྱུ་བཞི་གང་རུང་སྔོན་དུ་སོང་བས་སྨོད་པར་འདོད་པའོ། ། ལྟུང་བ་ངོ་བོ་ཉིད་ཀྱི་ཡན་ལག་ནི། ཐེག་པ་ཆེན་པོ་སེམས་ཙམ་པ་དང་། དབུ་མ་པ་གཉིས་ཀྱི་གྲུབ་མཐའ་སྟོན་པའི་མདོ་སྡེ་དང་། དེ་དག་གི་དགོངས་འགྲེལ་དུ་གྱུར་པའི་བསྟན་བཅོས་ས་ཐོབ་ཡན་ཆད་ཀྱིས་བྱས་པ་དང་། དེའི་གྲུབ་མཐའ་དང་། རྡོ་རྗེའི་ཐེག་པ་དང་། ཐེག་དམན་གྱི་འདུལ་བ་ལུང་སྡེ་བཞི་དང་། དེ་དག་གི་དགོངས་འགྲེལ་དུ་གྱུར་པའི་བསྟན་བཅོས་དང་། གྲུབ་མཐའ་རྣམས་ལ་འདི་ནི་ཆོས་མིན།
འདི་ནི་འདུལ་བ་མིན། འདི་ནི་སངས་རྒྱས་ཀྱི་བསྟན་པ་མིན་ནོ། ། ཞེས་བཀའ་ཡིན་པ་སོགས་ལ་མིན་པར་ཤེས་ནས་བསམ་པ་ཀུན་ཏུ་མནར་སེམས་པས་སྨོད་པའོ། ། དུས་སྐབས་ཀྱི་ཡན་ལག་ནི། གྲུབ་མཐའ་དེ་འཛིན་མཁན་དང་། དེ་ལ་མོས་པའི་གང་ཟག་གིས་སྨོད་པར་གོ་བའི་ཚེ་ནའོ། ། དུས་འཁོར་འགྲེལ་པར། རང་གསང་སྔགས་དང་། གཞན་ཕར་ཕྱིན་ཐེག་པར་བྱས་ཏེ་འབྲས་བུ་མི་འགྱུར་བའི་བདེ་བ་སྟོན་པར་བྱེད་པའི་བཀའ་དང་བསྟན་བཅོས་དང་། རྒྱུ་རྣམ་ཀུན་མཆོག་ལྡན་གྱི་སྟོང་ཉིད་སྟོན་པར་བྱེད་པའི་བཀའ་ཤེར་ཕྱིན་ལྟ་བུ་དང་།
དེའི་དགོངས་འགྲེལ་གྱི་བསྟན་བཅོས་ལ་སྨད་ན་ལྟུང་བར་བཤད། འདི་ལ་ཉེས་པ་མེད་པ་ནི་གང་ཟག་ཤེས་རབ་ཆུང་ཞིང་ལམ་དམན་པ་ལ་ཆེས་ཞེན་པ་རྣམས་ཐེག་པ་ཆེན་པོའམ། རྡོ་རྗེ་ཐེག་པ་ལ་དཀྲི་བ་དང་། བདག་ལའང་ལམ་དམན་པ་དེ་ལ་ཆེས་མནར་སེམས་པའི་བསམ་པས་མ་གོས་པར་སུན་ཕྱུང་བ་ལ་ཉེས་པ་མེད་དོ། ། ལྟུང་བ་བདུན་པ་ནི། ཡོངས་སུ་མ་སྨིན་སེམས་ཅན་ལ། ། གསང་བ་བསྒྲགས་པ་བདུན་པ་ཡིན། ། ཞེས་པ་སྟེ། འདི་ལ་རྟེན་ནི་འདྲའོ། ། ཡུལ་ནི་དབང་གིས་མ་སྨིན་པ་དང་།
སྨིན་ཀྱང་དམ་ཚིག་དང་སྡོམ་པ་མི་ལྡན་པ་དང་། དབང་བསྐུར་ཀྱང་དབང་བསྐུར་གྱི་རྣམ་གཞག་མི་ཤེས་པའི་མ་དད་པའི་གང་ཟག་གོ ། ཁ་ཅིག་རྡོ་རྗེ་རྣལ་འབྱོར་མའི་བྱིན་རླབས་ཙམ་ལ་བརྟེན་ནས་གསང་བ་བསྒྲགས་པ་ཡོད་པ་དེ་ནི་ནོར་བ་སྟེ། བྱིན་རླབས་དེ་དབང་བསྐུར་མ་ཡིན་པའི་ཕྱིར་དང་། བུམ་དབང་མ་ཐོབ་པ་ལ་དེའི་བྱིན་རླབས་བྱེད་པ་ཡང་རྩ་བའི་ལྟུང་བར་གྱུར་བ་ཡིན་ནོ། ། ཡང་ཁ་ཅིག དབང་ནི་ཕྱིས་བླངས་པས་ཆོག་གི གསང་བ་ནི་ད་ལྟ་ཉན་པར་འཚལ་ལོ་ཟེར་བ་ལ། གསང་བ་སྟོན་པ་དེ་གསང་བ་བསྒྲགས་མ་ཐག་རྩ་བའི་ལྟུང་བར་འགྱུར་བའི་ཕྱིར་མི་འཐད་དེ། སྐྱོན་མེད་དེ།
དེ་མ་ཐག་དབང་བསྐུར་བར་འགྱུར་བའི་ཕྱིར་སྙམ་ན། སང་དཀྱིལ་འཁོར་འབྲི་བའི་དོ་ནུབ་སློབ་མ་དེ་ཤི་ན་ཇི་ལྟར་བྱ། དེས་ན་དེ་འདྲའི་རྡོ་རྗེ་སློབ་དཔོན་ནི་སྔགས་པའི་གཟུགས་བརྙན་ཡིན་ནོ། ། བསམ་པའི་ཡན་ལག་ནི། ཐུན་མོང་གི་རྒྱུ་བཞི་གང་རུང་སྔོན་དུ་སོང་ནས་གསང་བ་སྒྲོག་པར་འདོད་པའོ། ། ངོ་བོ་ཉིད་ཀྱི་ཡན་ལག་ནི། གསང་བའི་རྫས་དང་། གསང་བའི་སྤྱོད་པ་དང་། གསང་བའི་ཆོས་སྣོད་མིན་ལ་སྟོན་པའོ། ། དང་པོ་ནི།
བདག་ཉིད་ཀྱིས་དམ་ཚིག་གི་རྫས་བཟུང་བའི་ཚུལ་བཞིན་དུ་བྲིས་པའི་གླེགས་བམ། བྲིས་སྐུ། རྡོ་རྗེ། དྲིལ་བུ་དང་། ཅང་ཏེའུ། ཐོད་པ། ཁ་ཊྭཾ་ག བྱིན་གྱིས་བརླབས་པའི་རུས་པའི་རྒྱན་དྲུག་ལ་སོགས་པའོ། ། གཉིས་པ་ནི། དཀྱིལ་འཁོར་སྒྲུབ་མཆོད་དང་།
སྦྱིན་སྲེག་དང་། ཚོགས་ཀྱི་འཁོར་ལོ་ལ་སོགས་པ་གསང་བའི་སྤྱོད་པ་བྱེད་པའི་སར་སྣོད་མིན་གྱི་གང་ཟག་ཡོང་དུ་འཇུག་པ་དང་། སྣོད་མིན་ལ་དབང་བསྐུར་བ་ནི་འདི་ལྟ་བུའོ། ། རྣལ་འབྱོར་ཆེན་པོའི་སྦྱིན་སྲེག་དང་། རབ་གནས་ནི་འདི་ལྟ་བུའོ། ། རིལ་བུ་ལ་སོགས་པའི་བསྒྲུབ་པ་ནི་འདི་ལྟ་བུའོ། ། ཞེས་སྟོན་པ་དང་། ཡང་ཚོགས་འཁོར་གྱི་ཚེ། སྔར་ཆང་མི་འཐུང་བ་དང་། རབ་ཏུ་བྱུང་བ་དག་གིས་དམ་ཚིག་གི་རྫས་ཅུང་ཟད་ཙམ་བསྟེན་པ་ན།
སྣོད་མིན་གྱི་དྲུང་དུ་འདི་ནི་ཆང་འཐུང་བའོ། ། རབ་བྱུང་འདི་ནི་ཕྱི་དྲོའི་ཁ་ཟས་བསྟེན་ནོ་ཞེས་པ་ལ་སོགས་པ་སྨྲ་བའོ། ། གསུམ་པ་ནི། རིམ་པ་གཉིས་ཀྱིས་བསྡུས་པའི་ཆོས་ཀྱི་ཚིག་དོན་སྒྲོག་པའོ། ། དུས་སྐབས་ནི། སྣོད་མིན་པ་དེས་རྡོ་རྗེ་ཐེག་པའི་རྫས་སམ། སྤྱོད་པའམ། ཆོས་ནི་དེ་དག་གོ་ཞེས་གོ་བའི་ཚེའོ། ། ཉེས་པ་མེད་པ་ནི། བདག་ཤིན་ཏུ་དབང་ཆུང་ཞིང་།
ཡུལ་དེ་ན་སྟོབས་ཤིན་ཏུ་ཆེ་བའི་རྒྱལ་པོ། སངས་རྒྱས་ཀྱི་བསྟན་པ་སྤྱི་ལ་གནོད་པ་དང་། དགེ་འདུན་གྱི་སྡེ་འཇིག་པ་དང་། བྱེ་བྲག་ཏུ་རྡོ་རྗེ་ཐེག་པ་ལ་སྡང་བའི་སྡིག་ཏོ་ཅན་ཁ་ཅིག་ལ། གསང་བའི་སྤྱོད་པ་ཅུང་ཟད་ཅིག་བསྟན་ན་སྡིག་ལྟ་དེ་གཏོང་བར་འགྱུར་བའི་སྔོན་དང་ཕྱི་མཐའི་མཚན་མ་རིག་ན་ཅུང་ཟད་ཙམ་སྟོན་པ་ལ་ཉེས་པ་མེད་དོ། ། འདིར་ཁ་ཅིག་ནི་ཆོས་རྣ་བུག་ཏུ་བསྒྲགས་པས་ལྟུང་བར་འགྱུར་ཞེས་བཤད་པ་ལ། རྫས་མིག་ལ་བསྟན་པས་ལྟུང་བ་ཡོང་ཞེས་སྨྲ་བ་ནི་རྣ་བར་མི་འབབ་པའི་བཤད་པ་ཡིན་ནོ་ཞེས་གསུངས་པ་ནི་མི་འཐད་དེ། དེ་ལྟར་ན་གསང་བའི་སྤྱོད་པ་རྣམས་སྣོད་མིན་ལ་བསྟན་པ་ལ་ལྟུང་བ་ཡོད་དམ་མེད། ཡོད་ན་རྩ་ལྟུང་བདུན་པ་ནི་མི་ཡོང་བར་འདུག་གང་ཡོང་། ཞེས་དྲིས་ན་མི་སྨྲ་བའི་བརྟུལ་ཞུགས་འཛིན་པར་འགྱུར་རོ། །
ལྟུང་བ་བརྒྱད་པ་ནི། ཕུང་པོ་སངས་རྒྱས་ལྔ་བདག་ཉིད། ། དེ་ལ་བརྙས་བྱེད་བརྒྱད་པ་ཡིན། ། ཞེས་པ་སྟེ། རྟེན་ནི་སྔར་ལྟར་རོ། ། ཡུལ་ནི། བདག་དབང་བསྐུར་བ་ཐོབ་ཅིང་དམ་ཚིག་དང་སྡོམ་པ་ལྡན་པའི་ལུས་སོ། ། ཡན་ལག་གསུམ་པ་ནི། ཐུན་མོང་གི་རྒྱུ་བཞི་གང་རུང་སྔོན་དུ་སོང་བས་ལུས་ལ་སྨོད་པར་འདོད་པའོ། ། ངོ་བོ་ཉིད་ཀྱི་ཡན་ལག་ནི།
བདག་གི་ལུས་འདི་ནི་རང་བཞིན་ངན་པའི་རྫས་ཀྱིས་གང་བའོ། ། ཞེས་བྱ་བར་ཤེས་ནས་སྨོད་པ་ནས་ཐལ་བ་འགམ་པ་ལ་སོགས་པའི་དཀའ་ཐུབ་བཅོ་བརྒྱད་ཀྱི་སྒོ་ནས་ལུས་ཉོན་མོངས་པར་བྱེད་པ་དང་། དད་པས་ཀུན་ནས་བསླངས་ནས་དེ་བཞིན་གཤེགས་པའི་སྐུ་གསུང་ཐུགས་ཀྱི་སྤྱན་སྔར་ལུས་དང་ཡན་ལག་བཅད་ནས་འབུལ་བའམ། ཡན་ལག་སོགས་ལ་མར་མེ་སྤོར་བ་སོགས་བྱེད་པ་དང་། མཐར་ལྕེབ་པའི་བར་དུ་བྱས་པའོ། ། དུས་སྐབས་ནི་བྱས་ཟིན་པའོ། ། དེ་ཡང་ཇོ་ནང་པ་ལྟར་ཕུང་པོ་ལྔའི་སྟེང་ན་དོན་དམ་པའི་སངས་རྒྱས་ལྔ་ཡོད་ཅེས་པ་ཡང་མིན། ཕུང་པོ་ལྔ་གདོད་མ་ནས་གྲུབ་པའི་སངས་རྒྱས་ལྔ་ཡིན་ཞེས་པ་ཡང་མིན་མོད་ཀྱི། རྒྱུ་ཟངས་དང་དངུལ་ལ་སོགས་པ་ལ་ལྷ་བཟོ་མཁས་པས་དེ་བཞིན་གཤེགས་པ་རིགས་ལྔའི་སྐུ་བཟོས་པ་ལ་རབ་ཏུ་གནས་པ་ལེགས་པར་བྱས་པ་དེ་ལ་མཆོད་པ་འབུལ་བ་སོགས་བཀུར་བསྟི་བྱས་ན་བསོད་ནམས་ཆེན་པོ་ཐོབ་ཅིང་། དེ་དག་གི་རང་བཞིན་མི་ཤེས་པས་སྐུ་གཟུགས་དེ་བཤིགས་ན་ཉེ་བའི་མཚམས་མེད་ཡོང་བ་བཞིན་དུ།
བདག་བླ་མ་དམ་པས་དཀྱིལ་འཁོར་དུ་བཅུག་ནས་རིག་པའི་དབང་ལྔའི་སྐབས་སུ། དེ་བཞིན་གཤེགས་པ་རིགས་ལྔར་བསྐྱེད་ནས་ཡེ་ཤེས་པ་བཅུག་རབ་ཏུ་གནས་པ་བྱས་པ་ཡིན་པས། དེ་ལྟ་བུའི་ལུས་དེ་ལ་དེ་བཞིན་གཤེགས་པའི་སྐུར་བཟུང་སྟེ་མཆོད་པ་སོགས་བྱས་ན་བསོད་ནམས་ཆེན་པོ་འཐོབ་ཅིང་། སྨད་པ་སོགས་བྱས་ན་རྩ་བའི་ལྟུང་བ་བསྐྱེད་དོ། ། ཉེས་པ་མེད་པ་ནི། ལུས་ཧ་ཅང་རྒྱགས་ཏེ་ཉོན་མོངས་པའི་དབང་དུ་འཆོར་ན་ཉོན་མོངས་པ་མི་སྐྱེ་བའི་ཕྱིར། ཟས་ཉུང་ཚད་ཙམ་བཟའ་བ་དང་། དེ་བཞིན་གཤེགས་པས་གསུངས་པའི་རྟེན་ཞིག་གིས་བརྟུལ་ཞུགས་བྱེད་པ་སོགས་པ་ལ་ནི་ཉེས་པ་མེད་མོད། བདག་གི་ལུས་དེ་བཞིན་གཤེགས་པའི་དཀྱིལ་འཁོར་ཡིན་པ་ལ་ཐེ་ཚོམ་མེད་པར་བྱས་ལ་རེ་ཞིག་དེ་བཞིན་གཤེགས་པས་གསུངས་པའི་དོན་ཞགས་ལྟ་བུའི་ཆོ་ག་འདི་ལྟ་བུ་ལ་འཇུག་པ་ནི་སྐྱོན་མེད་དེ། དེ་བཞིན་གཤེགས་པས་གསུངས་པའི་ཕྱིར་རོ་ཞེས་སངས་རྒྱས་ལ་མཆོག་ཏུ་དད་པས་གནས་སྐབས་ཀྱི་སྙུང་བར་གནས་པ་ལ་འཇུག་པ་ལ་ནི་ཉེས་པ་མེད་དོ། །
ལུས་དེ་བཞིན་གཤེགས་པའི་དཀྱིལ་འཁོར་དུ་མ་ཤེས་ཏེ། མི་གཙང་བའི་རྫས་དང་ལྡན་པར་བསམ་པ་ནི་ལུས་ལ་ཇི་ལྟ་བུའི་བསྙེན་བཀུར་བྱས་ཀྱང་རྩ་བའི་ལྟུང་བའོ། ། ལྟུང་བ་དགུ་པ་ནི། རང་བཞིན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། ། ཞེས་པ་སྟེ། དེ་ལ་རྟེན་ནི་སྔར་བཞིན་ནོ། ། ཡུལ་ནི་རང་བཞིན་གྱིས་རྣམ་པར་དག་པའི་ཆོས་དེ་ཉིད་ལྷ་སོ་སོའི་དག་པའོ། ། ཡན་ལག་གསུམ་པ་ནི། ཐུན་མོང་གི་རྒྱུ་བཞི་གང་རུང་སྔོན་དུ་སོང་བས་ཐེ་ཚོམ་ཟ་བར་སེམས་པའོ། །
ངོ་བོ་ཉིད་ཀྱི་ཡན་ལག་ནི། ཆོས་ཐམས་ཅད་རང་བཞིན་མེད་པ་དེ་བཞིན་ཉིད་ཀྱིས་དག་པ་དང་། ཕུང་པོ་ལྔ་རྒྱལ་བ་ལྔའི་རང་བཞིན་ལྷ་སོ་སོའི་དག་པ་སྟེ། རང་བཞིན་གྱིས་རྣམ་པར་དག་པ་གཉིས་ལ་དེ་ལྟར་དག་པ་ཡིན་མིན་སྙམ་པའི་ཐེ་ཚོམ་ཟ་བའོ། ། འདི་ལ་ཇོ་ནང་པ་ན་རེ། དོན་དམ་བདེན་པ་གཞན་སྟོང་ཡིན་པ་ལ་ཐེ་ཚོམ་ཟོས་པ་ལྟུང་བར་བཤད་ཀྱང་། དུས་འཁོར་འགྲེལ་པར། དེ་བཞིན་གཤེགས་པའི་དེ་བཞིན་ཉིད་ལ་ཐེ་ཚོམ་ཟོས་ནའོ། ། ཞེས་བཤད་ཀྱི། རང་སྟོང་དང་གཞན་སྟོང་གི་རྣམ་དབྱེ་གང་ཡང་མ་བཤད་པའི་ཕྱིར་རོ། །
དུས་སྐབས་ནི། ཐེ་ཚོམ་ཟོས་ཟིན་པའོ། ། ལྟུང་བ་མེད་པ་ནི། དབུ་མའི་བསྟན་བཅོས་ལ་ཐོས་བསམ་བྱེད་པའི་གནས་སྐབས་སུ། ཆོས་ཐམས་ཅད་རང་བཞིན་གྱིས་གྲུབ་པ་མེད་པ་ཡིན་ནམ་མིན་སྙམ་དུ་སེམས་པ་དང་། སྔགས་གྱི་སྒྲུབ་ཐབས་ལ་སློབ་གཉེར་བྱེད་པའི་སྐབས་སུ། སེམས་ཅན་ལྷ་སོ་སོའི་དག་པ་ཞལ་ཕྱག་གི་རྣམ་པ་ཅན་དུ་གྲུབ་མ་གྲུབ་སྙམ་དུ་དཔྱོད་པར་བྱེད་པ་ལ་ཉེས་པ་མེད་དོ། ། དེས་ན་ཆོས་ཐམས་ཅད་སྒྱུ་མ་ལྟ་བུ་དང་། སྣང་བ་ཐམས་ཅད་ནི་ལྷའི་རང་བཞིན་དུ་ཤེས་པ་ལ་བསླབ་པར་བྱའོ། ། ལྟུང་བ་བཅུ་པ་ནི།
གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། ཅེས་པ་སྟེ། དེ་ལ་རྟེན་ནི་སྔར་བཞིན་ནོ། ། ཡུལ་ནི། སངས་རྒྱས་ཀྱི་བསྟན་པ་སྤྱི་ལ་ལྡང་བའམ། རང་གི་བླ་མ་རྡོ་རྗེ་སློབ་དཔོན་ལ་གནོད་པར་བྱེད་པའམ། སེམས་ཅན་དུ་མ་ལ་གནོད་པར་བྱེད་པའམ། རྣམ་པར་འཚེ་བ་བྱེད་པ་སོགས་ཡུལ་དེ་ན་ཡོད་པའི་རབ་ཏུ་བྱུང་བ་སོགས་ཉམས་དམའ་བར་བྱེད་པ་སྟེ། གདུག་པ་ཅན་གྱི་གང་ཟག་གོ །
བསམ་པ་ནི། ཐུན་མོང་གི་རྒྱུ་བཞི་གང་རུང་སྔོན་དུ་སོང་ནས་ལུས་ངག་གིས་བྱམས་པར་འདོད་པའོ། ། ངོ་བོ་ཉིད་ཀྱི་ཡན་ལག་ནི། གདུག་པ་ཅན་དེ་ལ་འདི་ནི་བདག་གི་མཛའ་བོ་ཞེས་པ་ལ་སོགས་པའི་ཚུལ་གྱིས་ལུས་ངག་གི་སྦྱོར་བས་བྱམས་པ་ཆེར་བྱེད་པའོ། ། སེམས་ཅན་གྱི་བྱམས་པ་ནི་འདོར་བར་མི་བྱ་སྟེ། རྩ་ལྟུང་བཞི་པ་དང་འགལ་བའི་ཕྱིར་རོ། ། དུས་སྐབས་ནི། ཡུལ་དེ་དང་ས་ཕྱོགས་དེ་ན་ཡོད་པའི་དགེ་བའི་བཤེས་གཉེན་ལ་སོགས་པ་གཞན་གྱིས་ཀྱང་བྱམས་པར་གོ་བའོ། ། འདི་ལ་གནས་ཀྱིས་གོ་བས་སྐྱོན་ཅི་ཡོད་སྙམ་ན། གང་ཟག་འདི་ནི་གདུག་པ་ཅན་དེ་ལ་ཡང་བྱམས་ཏེ།
འདི་ནི་ལོངས་སྤྱོད་ལ་སྲེད་པའོ། ། ཞེས་པ་ལ་སོགས་པའི་སྒོ་ནས་ཆེས་སྨོད་དེ་ཉེས་པ་ཆེན་པོར་འགྱུར་རོ། ། འདི་ལ་ཉེས་པ་མེད་པ་ནི་རྩ་ལྟུང་བདུན་པ་དང་འདྲའོ། ། ལྟུང་བ་བཅུ་གཅིག་པ་ལ། མིང་སོགས་བྲལ་བའི་ཆོས་རྣམས་ལ། ། དེར་རྟོག་པ་ནི་བཅུ་གཅིག་པ། ། ཞེས་པ་སྟེ། འདི་ལ་རྟེན་ནི་སྔར་བཞིན་ནོ། ། ཡུལ་ནི་མིང་དང་མཚན་མ་དང་བྲལ་བའི་ཆོས་རྣམས་ཏེ་ཤེས་བྱའི་དཀྱིལ་འཁོར་ཐམས་ཅད་དེ། བསམ་པ་ནི།
རྒྱུ་བཞི་གང་རུང་སྔོན་དུ་སོང་བའི་སྒོ་ནས་དེར་རྟོག་པར་འདོད་པའོ། ། ངོ་བོ་ཉིད་ཀྱི་ཡན་ལག་ནི། དོན་དམ་པར་མིང་དང་། མཚན་མ་དང་བྲལ་བའི་ཆོས་རྣམས་ལ། མིང་དང་མཚན་མ་དང་བྲལ་བ་དེར་རྟོག་པ་སྟེ། ཐ་སྙད་དུའང་མིང་དང་མཚན་མ་མེད་པར་རྟོག་པའོ། ། དེ་ཡང་བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལས་སྟོང་ཉིད་ཐལ་བྱུང་དུ་རྟོག་པ། ཞེས་གསུངས་སོ། ། དུས་སྐབས་ནི་ཟིན་པར་བྱས་པ་ཉིད་དོ། ། ཉེས་པ་མེད་པ་ནི།
དབུ་མའི་བསྟན་བཅོས་ལ་ཐོས་བསམ་བྱེད་པའི་གནས་སྐབས་སུ། ཆོས་ཐམས་ཅད་མཚན་མ་དང་བྲལ་བ་ཡིན་ནམ་མིན་སྙམ་དུ་འཛིན་ཅིང་། བློས་ཐག་མ་བཅད་པ་ལ་ཉེས་པ་མེད་དོ། ། ལྟུང་བ་བཅུ་གཉིས་པ་ནི། སེམས་ཅན་དད་དང་ལྡན་པ་ཡི། ། སེམས་སུན་འབྱིན་པ་བཅུ་གཉིས་པ། ། ཞེས་པ་སྟེ། འདིའི་རྟེན་ནི་སྔར་བཞིན་ནོ། ། ཡུལ་ནི། སྤྱིར་སངས་རྒྱས་ཀྱི་བསྟན་པ་དང་།
བྱེ་བྲག་ཏུ་རྡོ་རྗེ་ཐེག་པ་དང་། ཐེག་པ་གསུམ་གྱི་དགེ་བའི་བཤེས་གཉེན་ལ་དད་པའི་གང་ཟག་གོ ། བསམ་པ་ནི། རྒྱུ་བཞི་གང་རུང་གི་སྒོ་ནས་སུན་འབྱིན་པར་འདོད་པའོ། ། ངོ་བོ་ཉིད་ཀྱི་ཡན་ལག་ནི། སངས་རྒྱས་ཀྱི་བསྟན་པ་སོགས་ལ་དད་པའི་གང་ཟག་དེ་ལ། སྤྱིར་སངས་རྒྱས་ཀྱི་བསྟན་པ་འདི་ལ་ཞུགས་ན་ཕན་ཡོན་ཆེ་ཡང་། ཁྱེད་ལྟ་བུ་ཞུགས་པས་ཕན་གནོད་ཅི་ཡང་མི་ཡོང་ཞེས་པ་དང་། ཐེག་པ་ཆེན་པོ་ཟབ་པ་དང་རྒྱ་ཆེ་བའི་བདག་ཉིད་ཅན་ཡིན་ཡང་། དཀའ་སྤྱད་དཔག་ཏུ་མེད་པ་སྤྱོད་དགོས་པས།
ཁྱེད་ཀྱིས་འདི་ལྟ་བུ་མི་ནུས་སོ། ། ཞེས་པ་དང་། རྡོ་རྗེ་ཐེག་པ་ནི་ཆོས་ཤིན་ཏུ་ཟབ་པ་ཡིན་ཡང་། ཉམས་ལེན་ཚུལ་བཞིན་དུ་བྱུང་ན་ཕན་ཡོན་ཆེན་པོ་འབྱུང་ཡང་། དམ་ཚིག་སོགས་མ་བསྲུངས་ན་ཉེས་དམིགས་ཤིན་ཏུ་ཆེ་བ་དང་། ད་ལྟ་གསང་སྔགས་ཉམས་སུ་ལེན་པའི་དུས་མིན་ནོ་ཞེས་སྨྲ་བ་ལ་སོགས་པའི་སྒོ་ནས་གང་ཟག་དེ་དེ་རྣམས་ལ་ཞུགས་ན་དགའ་མོ་ཡོང་རྒྱུ་ཡིན་པ་ལ། དེ་ལས་ལོག་པར་བྱས་པའོ། ། དུས་སྐབས་ནི། ཕ་རོལ་པོ་དེ་སུན་འབྱིན་པར་བྱས་པ་ཉིད་དོ། ། བདག་གིས་སུན་དབྱུང་བའི་བསམ་པ་ཕྱུང་ཡང་།
ཕ་རོལ་པོ་སུན་འབྱིན་མ་ཐུབ་པ་ནི་བཤག་བྱའོ། ། འདི་ལ་ཉེས་པ་མེད་པ་ནི། གང་ཟག་དེའི་མདུན་དུ་བསྡད་ན་འཇིག་རྟེན་གྱི་ཆོས་བརྒྱད་དུ་ཆེར་འགྲོ་ཞིང་སྒོ་གསུམ་གྱི་སྤྱོད་པ་ཆོས་དང་མི་མཐུན་པ་ཤས་ཆེན་པོར་འགྲོ་བ་དེ་ལྟ་བུའི་གང་ཟག་དང་འཕྲལ་བ་ལ་ནི་ཉེས་པ་མེད་དོ། །

ཡང་གང་ཟག་དེ་ཐེག་ཆེན་གྱི་ལམ་དུ་ཞུགས་ན་དགའ་མོ་ཞིག་ཡོང་བར་ཤེས་ངེས་ནས། ཐེག་དམན་གྱི་ལམ་ལ་འཇུག་པ་ལས་ལྡོག་པ་དང་། སྐྱབས་གནས་བོར་ནས་འཇིག་རྟེན་པའི་ལྷ་དབང་ཕྱུག་དང་། ཚངས་པ་ལ་སོགས་པ་བསྒྲུབ་པ་ལས་ལྡོག་པ་ལ་ནི་ཉེས་པ་མེད་དོ། ། ལྟུང་པ་བཅུ་གསུམ་པ་ནི། དམ་ཚིག་རྫས་ནི་ཇི་བཞིན་རྙེད། ། མི་བསྟེན་པ་དེ་བཅུ་གསུམ་པ། ། ཞེས་པ་སྟེ། འདི་ལ་རྟེན་ནི་སྔར་བཞིན་ནོ། ། ཡུལ་ནི་ཚོགས་ཀྱི་འཁོར་ལོའི་གནས་སྐབས་ཀྱི་དམ་ཚིག་གི་རྫས་སོ། ། བསམ་པ་ནི།
ཐུན་མོང་གི་རྒྱུ་བཞི་གང་རུང་སྔོན་དུ་སོང་ནས་དམ་ཚིག་གི་རྫས་བརྟེན་པར་མི་འདོད་པའོ། ། ངོ་བོ་ཉིད་ཀྱི་ཡན་ལག་ནི། དམ་ཚིག་གི་རྫས་མི་བསྟེན་ཅིང་སྤོང་བ་སྟེ། རྣལ་འབྱོར་པའི་ཚོགས་འཁོར་ཡིན་ན་དམ་ཚིག་གི་རྫས་ཤ་ལྔ་བདུད་རྩི་ལྔ་བསྟབས་པའི་ཚེ། དེ་ལ་སྐྱུག་བྲོ་བའམ། མི་གཙང་བ་ལ་སོགས་པའི་བསམ་པ་དང་། བདག་ཉིད་ལ་གཙང་སྦྲར་བཟུང་སྟེ་སྤངས་པ་དང་། རབ་ཏུ་བྱུང་བ་ལ་སོགས་པའི་སྡོམ་བརྩོན་ཡིན་ན། དམ་ཚིག་གི་ཤ་དང་ཆང་ཅུང་ཟད་བསྟོབ་པ་དང་། སྦྲང་རྩི་དང་།
བུ་རམ་དང་། ཞུན་མར་དང་། ཤིང་ཏོག་ལ་སོགས་པ་ལ་བསྟོབ་པའི་ཚེ་སྤངས་པའོ། ། འདིར་ཅུང་ཟད་སྤྱད་ན། གྲུབ་ཆེན་པདྨ་བཛྲ་གྱིས། ཤ་དང་། ཆང་དང་། ལས་ཀྱི་ཕྱག་རྒྱ་མེད་ན་ཚོགས་ཀྱི་འཁོར་ལོའི་མིང་མི་ཐོབ་པ་གསུངས་པ་ལྟར། ཚོགས་འཁོར་དུ་འགྲོ་བ་ལ་ནི། དམ་ཚིག་དང་སྡོམ་པ་ལྡན་པའི་རྣལ་འབྱོར་ཕོ་མོ་གསང་བའི་སྤྱོད་པ་ལ་མཁས་ཤིང་།
བརྡ་དང་བརྡའི་ལན་ཤེས་པ་རྣམས་ཚོགས་ཏེ། ཤ་དང་ཆང་དང་ཀུན་དྷུ་ར་འི་སྤྱོད་པས་བདེ་བ་ཆེན་པོ་ཡེ་ཤེས་བསྐྱེད་པའི་སྒོ་ནས་མཚན་མ་དང་སྤྲོས་པའི་རྣམ་པར་རྟོག་པ་གཅོད་པར་བྱེད་པ་གཅིག་དགོས་ཏེ། རྩ་རྒྱུད་ལས། ། འཁོར་ལོ་ཞེས་བྱ་ནམ་མཁའི་ཁམས། ། ཡུལ་ལ་སོགས་པ་རྣམ་པར་སྦྱོང་། ། ཞེས་གསུངས་པའི་འཁོར་ལོའི་དོན་བདེ་བ་ཆེན་པོའི་ཡེ་ཤེས་སྐྱོང་བའི་སྒོ་ནས་མཚན་འཛིན་གྱི་རྣམ་པར་རྟོག་པ་གཅོད་པ་ལ་གསུངས་པས་སོ། ། ལས་ཀྱི་ཕྱག་རྒྱ་མེད་ན། ཤ་དང་ཆང་ཚང་ཡང་། ཚོགས་ཀྱི་མཆོད་པའམ། དཔའ་བོའི་སྟོན་མོར་འཇོག་གི
ཚོགས་ཀྱི་འཁོར་ལོར་མི་འཇོག་གོ ། དེ་བཞིན་དུ་དམ་ཚིག་དང་སྡོམ་པ་ལྡན་པའི་རྣལ་འབྱོར་མ་རྐྱང་པ་ཚོགས་ཏེ་བྱེད་ན་དཔའ་མོའི་སྟོན་མོའོ། ། དམ་ཚིག་གི་རྫས་ཀྱི་ཤ་ལྔ་ཡང་། ཁ་ན་མ་ཐོ་བ་མེད་པའི་ཤ་ཡིན་གྱི། བསད་ཤ་ལ་མི་རུང་སྟེ། དཔལ་དུས་ཀྱི་འཁོར་ལོའི་རྩ་རྒྱུད་ཀྱི་ལུང་འགྲེལ་ཆེན་དུ་དྲངས་པར། ལྷ་དང་རང་འཇིགས་ཕ་མེས་དང་། ། འདོད་བསྒྲུབ་དོན་དང་བཙོང་ཕྱིར་སྤངས། ། གདུལ་དཀའ་སྡིག་པ་བྱེད་རྣམས་ཀྱིས། ། གནོད་བྱེད་མིན་པའི་སེམས་ཅན་བསད། །
དེ་ཡི་ཤ་ནི་ཉོ་བ་དང་། ། ཟ་འདོད་ཁ་ན་མ་ཐོར་བཅས། ། ཞེས་གསུངས་ཤིང་། འཇམ་དཔལ་གྱིས་རང་གི་ལྟ་བའི་འདོད་པ་མདོར་བསྟན་པར། གསོད་པ་ནོར་ལ་སྲེད་པ་དག ། བསྐལ་པ་འབུམ་དུ་འཚེད་པ་སྟེ། ། བཟའ་བོ་ཤ་ལ་སྲེད་པ་དག ། བསྐལ་པ་བྱེ་བར་འཚེད་པ་ཡིན། ། ཞེས་པ་དང་། ཤ་བཟའ་བ་ཡི་མི་གང་ཞིག །
དང་པོ་ཡི་དྭགས་འགྲོ་བ་སྟེ། ། ཕྱི་ནས་ངུ་འབོད་འགྲོ་བ་ཡིན། ། ཞེས་གསུངས་ཤིང་། སྒྲོན་གསལ་དུ། ལས་ཀྱི་དབྱེ་བས་ལོངས་སྤྱོད་པ་བསྟན་པར་བྱ་བའི་ཕྱིར། ཤ་ཆེན་ཞེས་བྱ་བ་ལ་སོགས་པ་གསུངས་ཏེ། ཆེ་བ་ནི་མི་སྟེ། དེ་རྣམས་ཀྱིས་ཤ་ནི་ཤི་བའི་རོ་ལས་འབྱུང་བས་ན་དམ་ཚིག་མཆོག་སྟེ། དེས་གཏོར་མ་སྦྱིན་ལ་རྡོ་རྗེ་གསུམ་མཆོག་ཅེས་བྱ་བ་རང་གི་ལུས་སྒྲུབ་པར་བྱས་ན། ནམ་མཁའ་ལ་གནས་པ་ཐོབ་པར་འགྱུར་རོ། །
དེ་ཡང་ཁ་ན་མ་ཐོ་བ་མེད་པར་རྙེད་པའི་མིའི་ཤས་བགེགས་རྣམས་ཞི་བར་བྱ་བའི་ཕྱིར་འབྱུང་པོ་ཐམས་ཅད་ལ་གཏོར་མ་སྦྱིན། ཞེས་བྱ་བ་དང་། དེ་བཞིན་དུ། གླང་པོ་ཉིད་ཀྱི་ལུས་རང་ཤི་བ་དེའི་ཤ་ལས་མངོན་པར་ཤེས་པ་ལྔ་འདོད་པས་གཏོར་མ་སྦྱིན་པར་བྱའོ་ཞེས་བྱ་བ་ལ་སོགས་པ་གསུངས་སོ། ། འོ་ན་བརྟག་གཉིས་ལས། རྒྱལ་མཚན་དང་ནི་མཚོན་བསྣུན་ཉིད། ། ལན་བདུན་པ་ཡང་བཟའ་བར་བྱ། ། ཞེས་གསུངས་པས། བསད་ཤ་བཟའ་བར་མ་བསྟན་ནམ་སྙམ་ན། དེ་ལ་རྒྱལ་མཚན་ནི་རྒྱལ་པོའི་བང་མཛོད་ལ་རྐུན་མ་བྱས་པའི་མི་རྒྱལ་པོས་གསལ་ཤིང་ལ་བཙུགས་ཏེ་རྒྱལ་མཚན་ལྟར་བྱས་ནས་བསད་པ་དེ་ལ་ཁོ་རང་གི་ཉེ་བ་ལ་སོགས་པ་རྒྱལ་པོའི་ཁྲིམས་ཀྱིས་འཇིགས་ནས་འཁོར་མ་ནུས་པ་ལ།
རྣལ་འབྱོར་པ་རྣམས་ཀྱིས་བླངས་ནས་ཚོགས་འཁོར་གྱི་རྫས་བྱེད་པ་དང་། མཚོན་བསྣུན་ཞེས་པ་ནི། དཔའ་བོ་གཡུལ་དུ་ཤི་བའི་ཤ་ལ་ཚོགས་འཁོར་གྱི་རྫས་བྱེད་པར་བསྟན་པ་ཡིན་ལ། དེ་ནི་ཤའི་ཕྱིར་དུ་བསད་པ་མ་ཡིན་པས་ཉེས་པ་མེད་དོ། ། འོ་ན་དཀྱིལ་འཁོར་གྱི་ལྷ་ལ་ཡང་ཤི་ཤས་མཆོད་དམ་སྙམ་ན། དེ་ནི་ཤིན་ཏུ་ཡང་རུང་སྟེ། ཕྱག་རྡོར་སྟོད་འགྲེལ་ལས། འདིར་ནི་འཇིག་རྟེན་པའི་དངོས་གྲུབ་བསྒྲུབ་པའི་ཕྱིར་ཕོ་ཉ་མོའི་ཀུན་ཏུ་སྤྱོད་པ་དང་། འཁོར་ལོ་འདུས་པ་ལ་བདུད་རྩི་ལྔའི་རིལ་བུ་དང་། གཡུལ་གྱི་མཚོན་གྱིས་བསད་པ།
ཁ་ན་མ་ཐོ་བ་དང་བྲལ་བའམ། ལས་ཀྱིས་ཤི་བའམ། ལས་ངན་པས་བསད་པ་ཡང་རུང་སྟེ། གོ་ཀུ་ད་ཧ་ན་ལ་སོགས་པ་རྣམས་དང་། ཉེ་བར་སྤྱོད་པ་ལྔ་ལ་སོགས་པ་སྤྱོད་པ་རྣམས་ཀྱིས་ཕོ་ཉ་མོ་རྣམས་མཆོད་པའི་ཆོ་ག ཕྱི་རོལ་ཕྱི་རོལ་དང་ནང་དུ་གསུངས་ཏེ། ཁྱད་པར་དུས་ལ་ཞེས་པ་ལ་སོགས་པས་སོ་ཞེས་དཀྱིལ་འཁོར་གྱི་ལྷ་དང་རིགས་ལྡན་མ་རྣམས་ལས་ཀྱིས་ཤི་བའི་ཤས་མཆོད་པར་གསུངས་པའི་ཕྱིར་རོ། ། ཆང་ཡང་ད་ལྟ་བོད་ན་ནས་ཆང་དུ་གྲགས་པ་འདིས་ཀྱང་རུང་མོད། ཆང་གཞན་གྱིས་མི་རུང་བ་ནི་མིན་ཏེ། རྒྱལ་པོ་ཨིནྡྲ་བོ་ཏིས་ཕག་མོའི་སྒྲུབ་ཐབས་ལས།
དེའི་རྗེས་ལ་ལུས་དང་ངག་དང་ཡིད་འདག་པར་བྱ་བའི་ཕྱིར་ལྷ་རྫས་ཀྱི་བཏུང་བ་སྦྲང་ངམ། བུ་རམ་མམ་སྦྱར་བ་ལས་བྱུང་སྟེ། རྣམ་པ་གསུམ་པོ་ཇི་ལྟར་བརྙེད་པ་བདུད་རྩི་ལྔ་དང་བཅས་མཚོན་གྱི་སྣོད་དུ་བཞག་སྟེ་ཞེས་གསུངས་ཤིང་། དེ་ལ་བུར་ཆང་ཞེས་པའི་དོན་ནི། ད་ལྟ་བོད་ན་བུ་རམ་དང་ནས་ཆང་སྦྱར་བ་ལ་གྲགས་ཀྱང་། བུ་རམ་གྱི་ཤིང་གི་ཁུ་བ་ཆུ་དང་སྦྱར་བ་དྲོད་ཀྱིས་སྨིན་པར་བྱས་པ་ལ། བལ་པོ་ཕན་ན་བུར་ཆང་ཞེས་གྲགས་པས། ནས་ཆང་དང་སྦྱར་མི་དགོས་ཤིང་། དེ་བཞིན་དུ་སྦྲང་ཆང་དང་། རྒུན་ཆང་ཡང་ནས་ཆང་དང་སྦྱར་མི་དགོས་པ་ཡིན་ཏེ།
རྒྱས་པར་སྡོམ་འབྱུང་རྩ་འགྲེལ་དུ་བལྟ་བར་བྱའོ། ། རབ་ཏུ་བྱུང་བ་སྡོམ་བརྩོན་གྱི་ཚོགས་འཁོར་རྗེས་མཐུན་པ་ནི། མཆོད་གཏོར་ལ་ཤ་ཆང་ལ་སོགས་པ་དབུལ། སྡོམ་བརྩོན་རྣམས་ཀྱིས་ལྕེ་ལ་བདུད་རྩི་མྱང་བ་ཙམ་དང་། ཤ་ཅུང་ཟད་བཙིར་ཏེ་ཁུ་བ་ལྕེ་ཐོག་ཏུ་འཇོག་པ་དང་། བུ་རམ་དང་ཤིང་ཐོག་རྣམས་བྱིན་གྱིས་བརླབས་ལ་ཤ་ལྔ་བདུད་རྩི་ལྔར་བསམ་སྟེ་བཟའོ། ། ལྷག་གཏོར་ལ། ཕུད་ཀྱི་ལྷག་མ་ཤ་ཆང་དང་ཟན་གྱི་མཐེབ་ཀྱུ་དང་། སྦྲང་རྩི་དང་བུ་རམ་ལ་སོགས་པའི་ལྷག་མ་རྣམས་ལ་ཁ་ཕྲུ་བཏབ་སྟེ་འབྱུང་པོ་འཆོལ་པ་རྣམས་ལ་སྦྱིན་ནོ། ། དུས་སྐབས་ནི་སྤངས་ཟིན་པ་ཉིད་དོ། །
འདི་ལ་ཉེས་པ་མེད་པ་ནི། ནད་ཀྱིས་གཟིར་བ་ལ་དམ་རྫས་བསྟེན་ན་གནོད་པར་མཐོང་ནས་སྲོག་བསྲུང་བར་བྱ་བ་ཡིས་རེག་པ་ཙམ་ལས་མི་བསྟེན་ན་ཉེས་པ་མེད་དོ། ། ལྟུང་བ་བཅུ་བཞི་པ་ནི། ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། ཞེས་པ་སྟེ། འདི་ལ་རྟེན་ནི་སྔར་ལྟར་རོ། ། ཡུལ་ནི་བུད་མེད་མཐའ་དག་གོ ། བསམ་པ་ནི། རྒྱུ་བཞི་གང་རུང་སྔོན་དུ་སོང་ནས་སྨོད་པར་འདོད་པའོ། །
ངོ་བོ་ཉིད་ཀྱི་ཡན་ལག་ནི། སྐྱེས་པ་ལས་རྟེན་གྱི་སྒོ་ནས་བཀར་ཏེ་བུད་མེད་ཀྱི་རྟེན་གྱི་ངོས་ནས་སྨོད་པ་སྟེ། སྤྱིར་བུད་མེད་འདི་ནི་རང་བཞིན་ངན་པ་སྐྱེས་པ་བས་ཆེས་དམན་པ་མི་གཙང་བ་མཐའ་དག་གི་སྣོད་དུ་གྱུར་པ་སྟེ། འདི་ལས་སྐྱེས་པའི་ལུས་ཀྱང་མི་འཐོབ་ན། བྱང་ཆུབ་ལྟ་ག་ལ་ཞིག་ཅེས་པ་ལ་སོགས་པའི་ཚུལ་གྱིས་སྨོད་པའོ། ། འོ་ན་བུད་མེད་ཐམས་ཅད་ལ་སྨོད་དགོས་ཀྱི། གཅིག་གམ་གཉིས་ལ་སྨད་ན་ལྟུང་བར་མི་འགྱུར་རམ་སྙམ་ན། མིན་ཏེ། བུད་མེད་ཀྱི་རྟེན་གྱི་སྒོ་ནས་སྨད་པའི་ཕྱིར་གཅིག་ལ་སྨད་ཀྱང་ཐམས་ཅད་ལ་སྨད་པར་འགྱུར་རོ། ། དུས་སྐབས་ནི།
བུད་མེད་ཀྱིས་སྨོད་པ་ཉིད་དུ་གོ་བའོ། ། འདིར་ཤེས་རབ་རང་བཞིན་ཞེས་པ་ནི། བུད་མེད་ནི་རྟགས་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་ཡིན་པའི་ཕྱིར་ཏེ། བདག་མེད་པ་ལས་ཐམས་ཅད་འབྱུང་བ་བཞིན། བུད་མེད་ཀྱིས་ཀྱང་སེམས་ཅན་གྱི་ཁམས་བསྐྱེད་པ་དཔེར་བྱས་པ་སྟེ། གུར་ལས། བདག་མེད་མར་གསུངས་པ། མ་ཉིད་སངས་རྒྱས་ཐམས་ཅད་ཀྱི། ། ཡུམ་གྱི་གཟུགས་ཀྱིས་བསྐྱེད་པ་མ། ། ཞེས་སོགས་བྱས་སོ། །
ཉེས་པ་མེད་པ་ནི། བདག་གིས་མ་སྨད་ཀྱང་ཡུལ་གྱིས་སྨད་པར་གོ་བ་ལ་ཉེས་པ་མེད་དོ། ། སེམས་ཅན་དུ་མ་རྗེས་སུ་གཟུང་བའི་བསམ་པ་དང་ལྡན་པའམ། བུད་མེད་དེ་དག་ལ་ཕན་གདགས་པའི་བསམ་པས། སེམས་ཀྱིས་སྨོད་པ་མེད་ཅིང་། ལུས་ངག་གིས་སྨོད་པ་ལྟར་ཀུན་ཏུ་སྟོན་པ་ལ་ཉེས་པ་མེད་དོ། ། གཉིས་པ་བསྲུངས་པའི་ཕན་ཡོན་བསྟན་པ་ནི། སྔགས་པས་འདི་དག་སྤངས་ནས་ནི། ། དངོས་གྲུབ་ངེས་པར་ཐོབ་པར་འགྱུར། ། ཞེས་པ་སྟེ།
སྔགས་པ་ཞེས་པ་ནི་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པའམ། ཡང་ན་བསྐྱེད་པའི་རིམ་པའི་རྣལ་འབྱོར་གྱིས་མཚན་མ་དང་རྣམ་རྟོག་ལས་ཡིད་སྐྱོབ་པར་བྱེད་པའི་སྔགས་པས་གོང་དུ་བཤད་པའི་རྩ་བའི་ལྟུང་བ་བཅུ་བཞི་པོ་འདི་དག་སྤངས་ནས་ནི། ཕྱག་ཆེན་མཆོག་གི་དངོས་གྲུབ་ཐོབ་པར་འགྱུར། ། འོ་ན་དུས་ཅི་ཙམ་ནས་འཐོབ་ཅེ་ན། རིམ་པ་གཉིས་ཀྱི་རྣལ་འབྱོར་བསྒོམ་པ་དང་འབྲེལ་ན། ཚེ་འདི་ཉིད་ལ་ཐོབ་པར་འགྱུར་རོ། ། རིམ་གཉིས་ཀྱི་རྣལ་འབྱོར་བསྒོམ་པ་ལ་བརྩོན་འགྲུས་དེ་ཙམ་མི་ཆེ་ཡང་། དབང་བསྐུར་བ་ཐོབ་ནས་རྩ་བ་དང་ཡན་ལག་གི་དམ་ཚིག་དང་སྡོམ་པ་ཚུལ་བཞིན་བསྲུངས་ན་སྐྱེ་བ་བདུན་ནས་འཐོབ་སྟེ། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། །
སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་ལ་ནི། ། མ་བསྒོམས་པར་ཡང་དངོས་གྲུབ་འཐོབ། ། ཅེས་གསུངས་སོ། ། ཇི་ལྟར་འགྱང་ནའང་སྐྱེ་བ་བཅུ་དྲུག་ནས་འཐོབ་སྟེ། དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ན་འགྲུབ། ། ཅེས་གསུངས་སོ། ། དེ་བཞིན་དུ་རྡོ་རྗེ་རྩེ་མོ་ལས་སྐྱེ་བ་བཅུ་དྲུག་ནས་འགྲུབ་པར་གསུངས་སོ། །
ཡོ་ག་རྣལ་འབྱོར་གྱི་རྒྱུད་ལས། སྐྱེ་བ་བཅུ་དྲུག་ནས་འཐོབ་པར་གསུངས་པ་ནི། རྣལ་འབྱོར་བླ་མེད་དང་གཉིས་ཀྱི་ཟབ་ཁྱད་ཡིན་པར་གསལ་ལོ། ། གསུམ་པ་མ་བསྲུངས་པའི་ཉེས་དམིགས་ནི། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་འཛིན་པར་འགྱུར། ། དེ་ནས་སྡུག་བསྔལ་མྱོང་འགྱུར་ཞིང་། ། ཐུར་དུ་བལྟས་ཏེ་དམྱལ་བར་འགྲོ། ། ཞེས་པ་སྟེ། ལྟུང་བར་འགྱུར་བའི་ཆོས་སྤངས་པ་ལས་གཞན་དུ་སྟེ་རྩ་བའི་ལྟུང་བ་བཅུ་བཞི་པོའི་ཉེས་པ་མཐའ་དག་གི་གང་ཡང་རུང་བ་ཞིག་སྤྱད་པས།
དམ་ཚིག་གི་ལས་ཉམས་ན་ནི་དམ་ཚིག་དང་སྡོམ་པའི་ཆོ་ག་ཉམས་པ་ལ་གླགས་རྙེད་པ་སླ་བའི་ཕྱིར། ཕྱི་ནང་གི་བདུད་ཀྱིས་ཡོངས་སུ་འཛིན་པར་འགྱུར་བ་སྟེ། ཐོག་མར་ཉོན་མོངས་པའི་བདུད་མི་དགེ་བའི་བསམ་པ་དུ་མ་དང་ལྡན་པ་འབྱུང་ལ། དེ་ནས་ལྷའི་བུའི་བདུད་ཀྱིས་མི་མཐུན་ཕྱོགས་སྣ་ཚོགས་པ་བྱས་ནས་འཆི་བདག་གི་བདུད་ཀྱིས་བསད་དེ་ཕུང་པོའི་བདུད་ཀྱིས་འཁོར་ཞིང་ཉིང་མཚམས་སྦྱོར་བར་འགྱུར་བར་ཡིན་ནོ། ། ཕྱིའི་བདུད་ནག་ཕྱོགས་ལ་དགའ་བ་རྣམས་ཀྱི་བར་ཆད་ཀྱིས་འཚེ་བ་རབ་ཏུ་མང་པོ་འབྱུང་བར་འགྱུར་རོ། ། ད་ལྟ་དམ་ཚིག་མི་ལྡན་པའི་གང་ཟག་དེ་ལ་ལོངས་སྤྱོད་དང་འཁོར་ལ་སོགས་པ་རབ་ཏུ་མང་པོ་ཡོང་བ་ནི་ནག་ཕྱོགས་ལ་དགའ་བ་དེས་གྲོགས་བྱས་པས་ཕྱིའི་བདུད་ཀྱིས་བཟུང་བ་དེ་ཁོ་ན་ཉིད་ཡིན་ནོ། ། མཐོང་བའི་ཆོས། ཚེ་འདི་ལའང་གནག་པར་དཀའ་བའི་སྡུག་བསྔལ་དུ་མ་མྱོང་བར་འགྱུར་ཞིང་། ཚེའི་དུས་བྱས་ནས་ཐུར་དུ་བལྟས་ཏེ་མནར་མེད་པའི་དམྱལ་བར་འགྲོ་བར་འགྱུར་ལ། དེ་དག་ཏུ་སྡུག་བསྔལ་མི་ཟད་པས་གདུང་ཞིང་།
མཐོ་རིས་དང་ཐར་པའི་བདེ་བ་ཡུན་རིང་པོར་ཐོབ་པར་མི་འགྱུར་བས། དེ་ལྟ་བུའི་ཉེས་པ་བསམ་ལ་བག་ཡོད་པས་ཉེས་པ་མི་འབྱུང་བ་ལ་བསླབ་པར་བྱའོ། ། བཞི་པ་མི་འབྱུང་བའི་ཕྱིར་བསླབ་པ་ནི། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་བྱ། ། ཞེས་པ་སྟེ། བསྲུངས་ན་ཕན་ཡོན་དང་། མ་བསྲུངས་ན་ཉེས་དམིགས་ཤིན་ཏུ་ཆེ་ལ། དེ་བས་ན་ལྟུང་བ་འབྱུང་བའི་རྒྱུ། བསླབ་པ་དང་།
རྒྱུ་འབྲས་ལ་མ་གུས་པ་ནི་བདག་ཉིད་ལ་རིགས་དང་། གཟུགས་དང་། འཁོར་ཅུང་ཟད་ལ་སོགས་པའི་སྒོ་ནས། ལྷག་པར་རློམ་པའི་ང་རྒྱལ་ལས་འབྱུང་བས། དེ་བཅོམ་ནས་ནི་ཞི་ཞིང་དུལ་བའི་སེམས་དང་ལྡན་པ་དང་། ལྔ་པ་འབྱུང་བ་ཕྱིར་བཅོས་པའི་ཐབས་ནི། མཉམ་པར་བཞག་པས་བླ་མ་ལ། ། ཅི་འབྱོར་པ་ཡིས་མཆོད་བྱས་ལ། ། གསུམ་ལ་སྐྱབས་འགྲོ་ནས་བརྩམས་ཏེ། ། བྱང་ཆུབ་སེམས་སོགས་སྡོམ་པ་ནི། །
གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་གཟུང་བར་བྱ། ། ཞེས་པ་སྟེ། དེ་ལ་མཉམ་པར་གཞག་པ་དང་ཤེས་བཞིན་གྱིས་ཟིན་པའི་སྒོ་ནས་ལྟུང་བ་འབྱུང་བའི་ཚེ། ཉེས་པ་ཆེ་འབྲིང་དང་། ཡན་ལག་ཚང་མ་ཚང་བརྟག་དཔྱད་བྱས་ནས། ཡན་ལག་མ་ཚང་བའི་ལྟུང་བ་བྱུང་བ་ལ་ནི་གོང་དུ་བསྟན་པའི་སྟོབས་བཞིའི་བཤགས་པ་ལ་སོགས་པའི་སྒོ་ནས་ཉེས་པ་ལས་ལྡང་བའི་ཐབས་བྱེད་ལ། ཡན་ལག་ཚང་བའི་ལྟུང་བ་བྱུང་ན། སྔར་དབང་བསྐུར་ཞུས་པའི་བླ་མའམ། མ་རྙེད་ན་སློབ་དཔོན་འོས་པའི་རྡོ་རྗེའི་སྤུན་གྲོགས་གཞན་ལ་ཅི་འབྱོར་པའི་མཆོད་པ་ཚོགས་ཀྱི་འཁོར་ལོ་ལ་སོགས་པ་ནས།
བདག་པོ་ཐམས་ཅད་བཏང་བའི་བར་དུ་བྱས་ལ། བདག་གི་དམ་ཚིག་དང་སྡོམ་པ་གསོ་བའི་ཕྱིར་དུ་དཀྱིལ་འཁོར་བཞེངས་ནས་དབང་བསྐུར་བ་སྩལ་དུ་གསོལ། ཞེས་གསོལ་བ་གདབ་བོ། ། དེ་ནས། གསུམ་པ་སྐྱབས་འགྲོ་ནས་བརྩམས་ཏེ། ། ཞེས་པ་ནི་སོ་སོར་ཐར་པའི་སྡོམ་པ་ཕུལ་བ་ལྟ་བུ་ཡིན་ན། ཐུན་མོང་གི་སྐྱབས་སུ་འགྲོ་བ་ནས་བརྩམས་ཏེ། རང་གང་ལ་གནས་པའི་སོ་སོར་ཐར་པའི་སྡོམ་པ་བླང་བར་བྱའོ། ། བྱང་ཆུབ་སེམས་ཞེས་པ་ནི། དེའི་རྗེས་ལ་ཐུན་མོང་མིན་པའི་སྐྱབས་འགྲོ་དང་།
སྨོན་འཇུག་གི་བདག་ཉིད་ཅན་གྱི་བྱང་ཆུབ་ཀྱི་སེམས་བསྐྱེད་པའང་བླང་བར་བྱའོ། ། དེས་ན་མ་ཉམས་ཀྱང་ཡང་ཡང་བླངས་པ་ལ་བསོད་ནམས་ཆེས་ཤིན་ཏུ་ཆེན་པོ་ཡོད་པ་ཡིན་ནོ། ། སོགས་སྡོམ་པ་ནི། ཞེས་པ་ནི། དེ་ནས་དཀྱིལ་འཁོར་དུ་ཞུགས་ནས་དབང་རྣམས་རྫོགས་པར་ཞུ་ཞིང་། དམ་ཚིག་དང་སྡོམ་པ་མཐའ་དག་ནོད་པར་བྱ་བ་ཡིན་ནོ། ། གལ་ཏེ་བདག་ལ་ཕན་འདོད་ན། ། ཞེས་སོགས་ནི། གལ་ཏེ་བདག་ཉིད་ཀྱིས་བདག་ཉིད་ལ་མཐར་ཐུག་ཏུ་ཕན་པ་དང་། གནས་སྐབས་སུ་བདེ་བར་འདོད་པའི་སེམས་ཡོད་ན་སྔགས་པས་འབད་པས་ཏེ།
བརྩོན་འགྲུས་དང་སྡུག་བསྔལ་བ་ཆེར་བསྐྱེད་ནས་ཉེས་པ་མི་འབྱུང་བ་དང་། བྱུང་ན་ཡང་མྱུར་དུ་ཕྱིར་བཅོས་ཏེ། ཡང་དག་པར་བླང་བ་དང་། བླངས་པའི་དོན་མི་ཉམས་པར་གཟུང་བར་བྱ་སྟེ། དུས་འཁོར་ལས། རྩ་བའི་ལྟུང་བ་བྱུང་གྱུར་ན། ། སླར་ཡང་དཀྱིལ་འཁོར་འདི་རུ་ནི། ། དག་པའི་རྒྱུ་རུ་འཇུག་པར་བྱ། ། ཞེས་གསུངས་ཤིང་། ཉེ་བར་འཁོར་གྱིས་ཞུས་པའི་མདོ་ལས་ཀྱང་།
ཉན་ཐོས་ཀྱི་ཉེས་པ་རྣམས་ནི་སླར་བཅོས་སུ་མེད་པར་ཟུངས་ཤིག བྱང་ཆུབ་སེམས་དཔའི་ཉེས་པ་རྣམས་ནི་སླར་བཅོས་སུ་ཡོད་པར་ཟུངས་ཤིག ཅེས་གསུངས་སོ། ། དེ་ལ་ཁ་ཅིག་ན་རེ། རིག་པ་འཛིན་པ་དང་། བྱང་ཆུབ་སེམས་དཔའི་སྡོམ་པ་གཉིས་ནི་ནང་མི་འགལ་མོད། སོ་སོར་ཐར་པའི་སྡོམ་པ་ནི། བྱང་སེམས་ཀྱི་སྡོམ་པའི་རྟེན་དུ་མི་འཐད་དེ། སོ་སོར་ཐར་པའི་སྡོམ་པ་ནི། གླིང་གསུམ་གྱི་སྐྱེས་པ་དང་བུད་མེད་མིན་པ་ལ་མི་སྐྱེ་ལ།
བྱང་སེམས་ཀྱི་སྡོམ་པ་ནི། འགྲོ་བ་གཞན་ལྷ་དང་ཀླུ་ལ་སོགས་ལ་སྐྱེ་བའི་ཕྱིར། ཡང་གནས་པའི་རྟེན་དུ་ཡང་མི་འཐད་དེ། སོ་སོར་ཐར་པ་ནི་ཤི་འཕོས་པས་གཏོང་ལ། བྱང་ཆུབ་སེམས་དཔའི་སྡོམ་པ་ནི་ཇི་སྲིད་སངས་རྒྱས་མ་ཐོབ་ཀྱི་བར་དུ་མི་གཏོང་བའི་ཕྱིར། ཞེས་ཟེར་རོ། ། འདི་ནི་མ་ཡིན་ཏེ། ཉན་ཐོས་དང་ཐུན་མོང་བའི་སོ་སོར་ཐར་པ་ནི། བྱང་ཆུབ་སེམས་དཔའི་སྡོམ་པ་ཐོབ་དང་གནས་པ་གཉིས་ཀའི་རྟེན་དུ་མི་རུང་བར་ཁོ་བོ་ཅག་ཀྱང་འདོད་ལ། འདིར་སོ་སོར་ཐར་པའི་སྡོམ་པ་སྔོན་དུ་སོང་བའི་སྡོམ་པ་གསུམ་ལྡན་ལ་སོ་སོར་ཐར་པའི་རང་བཞིན་གཞན་ལ་གནོད་པ་གཞི་དང་བཅས་པ་སྤོང་བ་ཡིན་ལ།
བྱང་སེམས་ཀྱི་སྡོམ་པ་ནི། དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཞིང་། རིག་འཛིན་གྱི་སྡོམ་པ་ནི། དེ་དག་ཀྱང་ལྷའི་རྣམ་པའམ། ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པ་ཡིན་པས་སྡོམ་པ་གསུམ་ལྡན་མི་འགལ་བ་ཡིན་ནོ། ། འོ་ན་སོ་ཐར་གྱི་སྡོམ་པ་དང་ལྡན་པའི་དགེ་སློང་ཞིག་གིས། ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་ནོས་པར་གྱུར་ན། འདི་ལ་སྡོམ་པ་གསུམ་པོ་ཇི་ལྟར་ལྡན་ཞེ་ན། དགེ་སློང་གིས་སེམས་བསྐྱེད་པའི་ཚེ་ན། སོ་སོར་ཐར་པ་ཐམས་ཅད་བྱང་ཆུབ་སེམས་དཔའི་སྡོམ་པར་འགྱུར་ལ།
དཀྱིལ་འཁོར་དུ་ཞུགས་པའི་ཚེ་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་འགྱུར་ཏེ། དེ་ལྟར་ཡང་རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ཞེས་བྱ་བ་ལས། རྡོ་རྗེའི་རིགས་ཀྱི་བྱེ་བྲག་གིས། ། བཞུ་བས་ལྕགས་དང་ཟངས་དངུལ་འབྱུང་། ། གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་འགྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང་། ། དཀྱིལ་འཁོར་ཆེན་པོ་འདིར་ཞུགས་ན། ། རྡོ་རྗེ་འཛིན་པ་ཞེས་བྱ་འོ། །
ཞེས་གསུངས་སོ། ། དེས་དེ་ཡང་རྡོ་ནི་ཕལ་པ་ཡིན། ལྕགས་ནི་ཉོན་ཐོས་ཀྱི་བསླབ་པ། ཟངས་ནི་རང་རྒྱལ་གྱི་བསླབ་པ། དངུལ་ནི་བྱང་ཆུབ་སེམས་དཔའི་བསླབ་པར་བྱ་བ་ཡིན་ཞིང་། གསེར་འགྱུར་གྱི་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། ། ཞེས་རྗེ་བཙུན་ཆེན་པོས་གསུངས་སོ། ། དེའི་དོན་ནི་སྡོམ་པ་གསུམ་པོ་གནས་གྱུར་ངོ་བོ་གཅིག་ལ་ལྡོག་པ་ཐ་དད་པའོ། ། གཉིས་པ་ཡན་ལག་གི་ལྟུང་བ་ལ། ཡན་ལག་དམ་ཚིག་ཅེས་བྱ་བ། །
ཞེས་པ་སྟེ། ཤིང་སྡོང་པོའི་རྩ་བ་མ་བཅད་ཀྱང་། ཡལ་ག་དང་ལོ་མ་ལ་སོགས་པ་བཅད་ན་འཕེལ་བ་དང་། ཡངས་པ་དང་། རྒྱས་པ་ལ་སོགས་པ་མི་རུང་བ་མེད་པ་དེ་བཞིན་དུ་འདིར་ཡན་ལག་གི་ལྟུང་བ་བྱུང་ནའང་། རྩ་བ་ཡོངས་སུ་མ་ཉམས་ཀྱང་ཚེ་འདིར་དངོས་གྲུབ་འགྲུབ་པར་མི་འགྱུར་བ་དང་། ཕྱི་མར་ཡང་ངན་སོང་དུ་ལྟུང་བར་འགྱུར་བའོ། ། དེ་ལ་ཡན་ལག་གི་ལྟུང་བའི་ངོ་བོ། མིང་དོན། མ་བསྲུངས་པའི་ཉེས་པ།
བཤག་པའི་དུས་བསྟན་པའོ། ། དང་པོ་ཡན་ལག་གི་ལྟུང་བ་ལ་བརྒྱད་ལས། དང་པོ་ནི། དམ་ཚིག་དག་དང་མི་ལྡན་པའི། ། རིག་མ་བསྟེན་པར་དགའ་བ་དང་། ། ཞེས་པ་སྟེ། འདི་ལ་རྟེན་ནི་སྔར་ལྟར་རོ། ། ཡུལ་ནི་དབང་མ་ཐོབ་པའམ། ཐོབ་ཀྱང་ཉམས་པ་དང་། དབང་བསྐུར་གྱི་རྣམ་གཞག་མི་ཤེས་པས་སྔགས་ལ་མ་དད་པའི་རིག་མའོ། །
བསམ་པ་ནི། གོང་གི་རྒྱུ་བཞི་པོ་གང་རུང་གི་སྟེང་དུ་དམ་ཚིག་དང་མི་ལྡན་པར་ཤེས་པའོ། ། ལྟུང་བ་ངོ་བོ་ཉིད་ནི། དམ་ཚིག་དང་མི་ལྡན་པའི་རིག་མ་དེ་ཕྱག་རྒྱའི་ལམ་དུ་ཡིད་ཀྱིས་བསྟེན་པར་དགའ་བའོ། ། དུས་སྐབས་ནི། རིག་མ་དེ་དམ་ཚིག་དང་མི་ལྡན་པར་ཤེས་ཀྱང་། སྔགས་པ་དེ་འདོད་པས་གདུང་པ་ལ་སོགས་པའི་སྒོ་ནས་ཡིད་ཀྱིས་བསྟེན་པར་དམ་བཅས་ཟིན་པའོ། ། འདི་རྩ་ལྟུང་བདུན་པའི་ཡན་ལག་ཏུ་འགྱུར་ཏེ། དེ་ལྟ་བུའི་རིག་མ་དེ་དངོས་སུ་བསྟེན་ན་གསང་སྒྲོག་ཏུ་འགྱུར་བའི་ཕྱིར་རོ། ། བདག་ལ་རླུང་གི་ནུས་པ་ཡོད་པར་གྱུར་པས་མཚན་ཉིད་དང་ལྡན་པའི་ཕྱག་རྒྱ་མཐོང་ན་འདི་དབང་ཐོབ་པའི་ཚེ་ཕྱག་རྒྱར་བྱའོ་སྙམ་པ་ལ་ནི་ཉེས་པ་མེད་དོ། །
ལྟུང་བ་གཉིས་པ་ལ་ནི། ཚོགས་ཀྱི་འཁོར་ལོར་རྩོད་པ་དང་། ། ཞེས་པ་སྟེ། འདི་ལ་རྟེན་ནི་སྔར་ལྟར་རོ། ། ཡུལ་ནི། བླ་མ་དང་རྣལ་འབྱོར་སྤུན་ནོ། ། བསམ་པ་ནི། ཁ་ཤགས་འདེབས་པར་འདོད་པའོ། ། ངོ་བོ་ཉིད་ནི། ཚོགས་ཀྱི་འཁོར་ལོའི་དུས་དང་།
དཀྱིལ་འཁོར་སྒྲུབ་མཆོད་དང་། དབང་བསྐུར་བ་དང་། རབ་གནས་དང་། སྦྱིན་སྲེག་དང་། ཆོས་ཟབ་མོ་ཉན་པ་ལ་སོགས་པ་མདོར་ན་གསང་སྤྱོད་བྱེད་པའི་སྐབས་སུ་འདུས་པའི་བླ་མ་དང་རྡོ་རྗེ་སྤུན་རྣམས་ལ་ཆོས་དང་འཇིག་རྟེན་གང་ཡང་རུང་བ་དང་འབྲེལ་བའི་ཁ་ཤགས་འབྱེད་པའོ། ། དུས་ནི་ཟིན་པར་བྱེད་པའོ། ། འདི་ནི་རྩ་ལྟུང་དང་པོ་དང་གསུམ་པའི་ཁོངས་སུ་འདུས་ཏེ། བརྙས་པ་དང་། ཁྲོ་བའི་སེམས་ཡོད་ན་རྩ་ལྟུང་དུ་འགྱུར་བའི་ཕྱིར་རོ། ། འདི་ལ་མི་གཉིས་སམ་གསུམ་ཞིག་ལ་བླ་མས་རྗེས་སུ་གནང་ནས་རིམ་པ་གཉིས་ཀྱི་དོན་སྟོན་པའི་ཆོས་ཀྱི་ཚིག་དོན་འཆད་པ་དང་།
དཀྱིལ་འཁོར་མཆོད་པའི་གར་ལ་སོགས་པ་ལྷའི་ང་རྒྱལ་དང་ལྡན་པས་བྱེད་པ་ལ་ནི་ཉེས་པ་མེད་དོ། ། དེ་བཞིན་གཤེགས་པ་རིགས་བཞི་དང་ཡུམ་བཞིའི་ཐུགས་རྒྱུད་ཀྱི་རྟོགས་པ་བསྐུལ་བའི་ཕྱིར། ཁྲོ་བོའི་རྒྱལ་པོ་མི་གཡོ་བའི་འབག་ཏུ་ཞུགས་ཏེ་བཞད་གད་བྱེད་པ་ལ་ཉེས་པ་མེད་དོ། ། མི་མང་པོས་ནི་འཁྲུག་ལོང་དུ་འགྱུར་བའི་ཕྱིར་མི་བྱ་སྟེ། ཀ་རུ་ཎེ་ཀི་ཨ་ཨི་ན་རོ་ལ། ཞེས་སྙིང་རྗེ་དང་ལྡན་པས་ཀུ་ཅོ་མི་བྱ་ཞེས་བྱ་བའི་དོན་ཏེ། གསང་བའི་ཆོས་ནི་སྟོན་པ་དང་། ། ཞེས་པ་ནི་འོག་ཏུ་འཆད་ལ། གསུམ་པ་ནི། སེམས་ཅན་དད་དང་ལྡན་པ་ལ། །
དམ་ཆོས་གཞན་དུ་སྟོན་པ་དང་། ། ཞེས་པ་སྟེ། རྟེན་ནི་སྔར་གྱི་སྟེང་དུ། གང་ཟག་དེ་འདོད་པའི་ཆོས་ཤེས་པའོ། ། ཡུལ་ནི། རྡོ་རྗེ་སློབ་དཔོན་གྱི་དབང་ཐོབ་པའི་གང་ཟག་བུམ་དབང་གི་དབང་གི་ལམ་ལས་ཆེས་ཟབ་པ་ལ་དད་པ་དང་ལྡན་པས་དེ་སྟོན་པར་གསོལ་བ་འདེབས་པའོ། ། བསམ་པ་ནི། དེ་སྣོད་ལྡན་དུ་ཤེས་བཞིན་དུ་དེ་དང་འཚམས་པར་ཆོས་མི་སྟོན་པའོ། ། ངོ་བོ་ཉིད་ནི། སྣོད་དང་རྗེས་སུ་མཐུན་པར་ཆོས་མི་སྟོན་པ་སྟེ།
དེ་རྫོགས་པའི་རིམ་པ་དོན་དུ་གཉེར་བ་ལ་བསྐྱེད་པའི་རིམ་པ་ལྟ་བུ་སྟོན་པའོ། ། དུས་སྐབས་ནི། དེས་བསྟན་པའི་ཆོས་ཀྱིས་ཡིད་མ་ཚིམས་པ་སྟེ། བདག་འདོད་པའི་ཆོས་དེ་ནི་འདི་མ་ཡིན་ནོ་སྙམ་དུ་སེམས་ཤིང་དད་པ་ལོག་པའོ། ། འདི་རྩ་ལྟུང་བཅུ་གཉིས་པའི་ཁོངས་སུ་འདུས་ཏེ། དམ་ཆོས་འདྲར་སྣང་བསྟན་ན་རྩ་ལྟུང་དུ་འགྱུར་བའི་ཕྱིར་རོ། ། ཉེས་པ་མེད་པ་ནི། ཡུལ་དེ་ཕྱག་རྒྱའི་རྣལ་འབྱོར་ལྟ་བུ་དོན་དུ་གཉེར་བ་ལ་རྩ་རླུང་གི་ནུས་པ་དང་ལྡན་མི་ལྡན་མ་ཤེས་པ་དང་། དེ་བཀའ་རྒྱས་གདམས་པའི་ཆོས་ལམ་འབྲས་ལྟ་བུ་དུམ་བུར་བཅད་དེ་བསྟན་དགོས་པ་ལ་མ་བསྟན་ན་ཉེས་པ་མེད་དོ། ། བཞི་པ་ནི།
ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང་། ། ཞེས་པ་སྟེ་འདི་ལའང་ཡན་ལག་ལྔ་ལས་རྟེན་ནི་སྔར་བཞིན་ནོ། ། ཡུལ་ནི། ལྟ་བ་དང་། སྤྱོད་པ་དང་། གྲུབ་མཐའ་དག་གིས་ཉན་ཐོས་དག་ཏུ་རློམ་པའི་གང་ཟག་དེ། བསམ་པ་ནི། ཐུན་མོང་གི་རྒྱུ་བཞི་སྔོན་དུ་སོང་བས་དེ་དག་གི་ནང་དུ་སྡོད་པར་འདུན་པའོ། ། ངོ་བོ་ཉིད་ནི།
གནས་ཞིང་དེ་དག་དང་མཐུན་པར་ཞུགས་པས་རང་གི་རྣལ་འབྱོར་ལ་གནོད་པའོ། ། དེ་ཡང་དེར་གནས་པའི་ཚེ། རང་གི་དམ་ཚིག་བརྟུལ་ཞུགས་ཀྱི་སྤྱོད་པ་ཅི་རིགས་པ་བྱེད་ན། གསང་བ་བསྒྲག་པའང་སྲིད་ལ། གསང་བ་མི་སྒྲོག་པའི་སྤྱོད་པ་གཏོར་མ་ལ་སོགས་པ་ཡིན་ནའང་། ཕན་ཚུན་གྲུབ་མཐའི་ཕྱོགས་བཟུང་ནས་གཅིག་གིས་གཅིག་ལ་སྨོད་པ་ལ་སོགས་པར་འགྱུར་བའོ། ། འདིས་མཚོན་ནས་གསང་སྒྲོག་ཏུ་འགྱུར་བའི་ཁྱིམ་པ་རང་དགའ་བའི་གནས་ལ་སོགས་པ་རྣམས་སུ་རང་དབང་ཐོབ་པའི་གནས་ཁང་སྒོར་ཆོད་སོགས་མེད་པར་གནས་པའོ། ། དུས་སྐབས་ནི། ཞག་བདུན་འདས་པའོ། ། འདིའི་རིགས་པས།
དམ་ཚིག་ཏུ་བཟུང་བའི་རྡོ་རྗེ་དྲིལ་བུ་སོགས་དང་ཡང་ཞག་བདུན་འདས་པར་འབྲལ་མི་ཉན་ནོ། ། དང་པོ་ལ་དགོས་པ་རྒྱ་ཆེན་པོ་མཐོང་བའི་ཚེ་ན་ཉེས་པ་མེད་དོ། ། ཡིད་འཁྲུལ་པ་དང་བཅས་པའམ། ན་སྟེ་མ་ནུས་ན་ཉེས་པ་མེད་དོ། ། ལྔ་པ་ནི། སྦྱོར་བ་ངེས་པར་མ་བྱས་པར། ། སྐལ་མིན་གསང་བ་སྟོན་པ་དང་། ། ཞེས་པ་སྟེ། དབང་གོང་མ་བསྐུར་བའི་སྦྱོར་བ་ངེས་པར་མ་བྱས་པར་སྐལ་བ་མིན་པ་སྟེ། སྣོད་མིན་གྱི་གང་ཟག་ལ་གསང་བ་རྫོགས་པའི་རིམ་པ་སྟོན་པའོ། །
འདི་ལ་རྟེན་ནི་འདྲའོ། ། ཡུལ་ནི་དབང་གོང་མ་གོང་མ་མ་ཐོབ་པའོ། ། བསམ་པ་ནི། ཐུན་མོང་གི་རྒྱུ་བཞི་དང་གོང་མ་མ་ཐོབ་བར་དུ་འདུ་ཤེས་པའོ། ། ངོ་བོ་ཉིད་ནི། གོང་མ་གོང་མའི་ཆོས་སྟོན་པའོ། ། དུས་སྐབས་ནི། དེས་གོ་བ་ཉིད་དོ། ། འདི་ཡང་བདུན་པའི་ཁོངས་སུ་འདུས་ཏེ། དབང་གཏན་མ་ཐོབ་པ་ལ་གསང་བ་སྟོན་པ་ནི་རྩ་ལྟུང་དུ་འགྱུར་བའི་ཕྱིར་རོ། །
དྲུག་པ་ནི། གང་གིས་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང་། ། ཞེས་པ་སྟེ། འདི་ལ་རྟེན་ནི་འདྲའོ། ། ཡུལ་ནི། ཀྱཻ་རྡོ་རྗེའི་དབང་བསྐུར་བ་ཐོབ་ཀྱང་ཕྱག་རྒྱ་ལ་མི་མཁས་པ་སྟེ། རྡོར་དབྱིངས་ལྟ་བུའི་དབང་མ་ཐོབ་པའི་གང་ཟག་གོ ། བསམ་པ་ནི་འདྲའོ། ། ངོ་བོ་ཉིད་ནི།
ཡུལ་དེ་ལ་ཕྱག་རྒྱ་སློབ་པ་ལ་སོགས་པའི་དགོས་པ་མེད་པར་རྡོར་དབྱིངས་ཀྱི་ལྕགས་ཀྱུ་དང་ཞགས་པ་ལ་སོགས་པའི་ཕྱག་རྒྱ་བསྟན་པའོ། ། དུས་སྐབས་ནི། དེས་གོ་ཞིང་མ་དད་པ་ཉིད་དོ། ། ཕྱག་རྒྱ་ལ་མི་མཁས་པ་ཞེས་པས། དབང་ཐོབ་ན་མཁས་པའོ། ། འདི་ལ་ལོ་ཆེན་རིན་བཟང་གི་དུས་སུ་དཔལ་མཆོག་དང་། རྡོར་དབྱིངས་དང་། རྩེ་མོ་ལ་སོགས་པའི་དཀྱིལ་འཁོར་མང་པོའི་སྒྲུབ་མཆོད་གནས་ཁང་གཅིག་ཏུ་བྱེད་ན། ཕན་ཚུན་ཡོལ་བས་བར་བཅད་དེ་གཅིག་གིས་གཅིག་གི་ཕྱག་རྒྱ་འཆའ་བ་མི་མཐོང་བ་བྱེད། ཡོལ་བ་ལ་སོགས་པ་མེད་ན་ཕྱག་རྒྱ་ལ་མི་གནོད་པའི་རས་སྲབ་མོ་སྟེང་ལ་གོན་ཏེ་དེའི་འོག་ཏུ་ཕྱག་རྒྱ་འཆའ་བའི་ཕྱག་ལེན་མཛད་དོ། །
དེས་ན་དིང་སང་གི་དུས་སུའང་དཀྱིལ་འཁོར་མང་པོའི་སྒྲུབ་མཆོད་གནས་ཁང་གཅིག་ཏུ་བྱེད་པ་ལ་འདིའི་ཉེས་པ་བྱུང་གི་དོགས་པ་བྱེད་དགོས་ཤིང་། ཀྱཻ་རྡོ་རྗེ་ལྟ་བུའི་དཀྱིལ་འཁོར་གཅིག་ལ་སྒྲུབ་མཆོད་པ་མང་པོ་ཚོགས་ཏེ་བྱེད་པ་ལ་དེའི་གསང་སྤྱོད་བལྟར་དབང་བའི་སྣོད་ལྡན་རྐྱང་ཡིན་པས་ཉེས་པ་མི་འབྱུང་བ་ཡིན་ནོ། ། འདི་ཡང་བདུན་པའི་ཁོངས་སུ་འདུས་ཏེ། དབང་མ་ཐོབ་པ་ལ་ཕྱག་རྒྱ་བསྟན་པ་ནི་རྩ་ལྟུང་དུ་འགྱུར་བའི་ཕྱིར་རོ། ། གོང་དུ་གསང་བའི་ཆོས་ནི་སྟོན་པ་དང་དེ་གཉིས་གཅིག་ཏུ་བྱས་ཏེ། འདི་ཡང་ཚོགས་ཀྱི་འཁོར་ལོའི་དུས་མིན་པའི་དུས་གཞན་དུ་ཡུལ་དམ་ཚིག་དང་ལྡན་པ་རྣམས་ལ། སློབ་དཔོན་གྱིས་སློབ་མ་ལ་ཆོས་བཤད་པ་ལ་སོགས་པའི་དགོས་པ་མེད་པར། གསང་བའི་སྐད་དུ་ཐོད་པ་ལ་སོགས་པའི་སྣོད་ལ་པདྨ་དང་། ཆང་ལ་མ་ད་ན་དང་། ཤ་ལ་བ་ལ་ཞེས་པ་ལ་སོགས་པའི་མིང་གིས་མངོན་བརྗོད་ན་ལྟུང་བ་དེར་འགྱུར།
ཚོགས་ཀྱི་འཁོར་ལོའི་དུས་སུ་དེ་དང་དེའི་སྐད་ཀྱིས་མི་སྨྲ་ན་ཉེས་པའོ། ། ཚོགས་འཁོར་དུས་སམ་བྱིན་གྱིས་བརླབས་པའི་རྫས་ཤ་ལ་སོགས་པ་བྱིན་རླབས་མ་ཞིག་པར་ཕྱི་རོལ་ཏུ་བྱེད་ན་ཉེས་པའོ། ། དེའི་དུས་ཀྱི་ཉེས་པ་ཕྲ་མོ་རེ་རེས་ཀྱང་དམྱལ་བ་ཆུ་བུར་ཅན་དུ་སྐྱེ་བར་གསུངས་སོ། ། བདུན་པ་ནི། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང་། ། ཞེས་པ་སྟེ། འདི་ལ་རྟེན་ནི་འདྲའོ། ། ཡུལ་ནི། དཀྱིལ་འཁོར་གྱི་ལས་སོ། །
བསམ་པ་ནི། རྒྱུ་བཞི་གང་རུང་སྔོན་དུ་སོང་ནས་དཀྱིལ་འཁོར་གྱི་ལས་བྱེད་པར་འདོད་པའོ། ། ངོ་བོ་ཉིད་ནི། བསྙེན་པ་རབ་འབྲིང་ཐ་གསུམ་གང་ཡང་རུང་བ་དང་། བསྙེན་པ་ཁ་སྐོང་གི་སྦྱིན་སྲེག་ལ་སོགས་པས་བདག་གི་རྒྱུད་ཡོངས་སུ་དག་པར་མ་བྱས་པར་དཀྱིལ་འཁོར་གྱི་ལས་ལ་འཇུག་པ་སྟེ། སློབ་མ་དབང་བསྐུར་བ་དང་། རབ་ཏུ་གནས་པ་དང་། སྦྱིན་སྲེག་དང་། རིལ་བུ་ལ་སོགས་པ་དཀྱིལ་འཁོར་དང་འབྲེལ་བའི་བསྒྲུབ་པའི་ལས་ལ་འཇུག་པའོ། ། འདིས་མཚོན་ནས་ཆོ་ག་བློ་ལ་མེད་པ་དང་།
དག་པོ་མི་ཤེས་པ་དང་། རྡོ་རྗེ་དྲིལ་བུ་ལ་སོགས་པའི་ཡོ་བྱད་མ་འཛོམས་པར་སྒྲུབ་མཆོད་ཀྱི་དཀྱིལ་དུ་འཇུག་པ་དང་། སྦྱིན་སྲེག་ལ་སོགས་པའི་ལག་ལེན་མི་ཤེས་བཞིན་དུ་དེའི་ལས་ལ་འཇུག་པའོ། ། དུས་སྐབས་ནི་ཟིན་པར་བྱས་པའོ། ། འདི་ཡང་ལྟུང་བ་གཉིས་པའི་ཁོངས་སུ་འདུས་ཏེ། ཁྱད་གསོད་ཀྱི་བསམ་པ་ཡོད་ན་ལྟུང་བ་གཉིས་པར་འགྱུར་རོ། ། ཉེས་པ་མེད་པ་ནི། བསྟན་པ་ལ་ཕན་པ་ལ་སོགས་པའི་དོན་རྒྱ་ཆེན་པོ་མཐོང་བ་དང་། རྡོ་རྗེ་སློབ་དཔོན་གྱིས་གནང་ན་གཞིའི་བསྙེན་པ་སོང་ནས་བསྙེན་པ་ཁ་གསོ་མ་བྱས་པ་ལ་ཉེས་པ་མེད་དོ། ། གཞིའི་བསྙེན་པ་ཁ་སྐོང་ནི་ངེས་པར་དགོས་སོ། །
བརྒྱད་པ་ནི། སྡོམ་པ་གཉིས་ཀྱི་བཅས་པ་ལས། ། དགོས་པ་མེད་པར་འདའ་བ་རྣམས། ། ཞེས་པ་སྟེ། འདིའི་རྟེན་ནི་འདྲའོ། ། ཡུལ་ནི། སྡོམ་པ་འོག་མ་གཉིས་ཀྱི་ཡན་ལག་གི་བཅས་པ་རྣམས་སོ། ། བསམ་པ་ནི། རྒྱུ་བཞི་གང་རུང་སྔོན་དུ་སོང་ནས་དགོས་པར་མེད་པར་འདའ་བར་འདོད་པའོ། ། ངོ་བོ་ཉིད་ནི།
དེ་ལས་འདས་པ་སྟེ། དཔེར་ན་སོ་ཐར་གྱི་རབ་བྱུང་ལ་ཕྱི་དྲོའི་ཁ་ཟས་བཟའ་བ་ལྟ་བུ། ནད་ལ་ཕན་པ་ལ་སོགས་པའི་དགོས་པ་མེད་པར་བཟའ་བ་དང་། དཀོན་མཆོག་མཆོད་པ་ལ་སོགས་པའི་དགོས་པ་མེད་པར་རོལ་ཆ་ལ་རེག་ན། སོ་ཐར་གྱི་བཅས་པ་དང་འགལ་བའི་སྟེང་དུ་རྡོ་རྗེ་ཐེག་པའི་ཡན་ལག་གི་ཉེས་པའོ། ། དེ་བཞིན་དགེ་བསྙེན་ལ་ཆང་འཐུང་བ་དང་། དགེ་སློང་ལ་ས་བརྐོ་བ་དང་། སྐྱེ་བ་གཅོད་པ་སོགས་དགོས་པ་རྒྱ་ཆེན་པོ་མེད་པར་བྱེད་པའོ། ། བྱང་ཆུབ་སེམས་དཔའ་ལ། དཀོན་མཆོག་གསུམ་ལ་དུས་གསུམ་དུ་མ་མཆོད་པ་དང་།
རྒན་པ་ལ་གུས་པར་མི་བྱེད་པ་ལ་སོགས་པ་ནི་དགོས་པ་མེད་པའི་ཚེ་སྤྱད་ན་བྱང་ཆུབ་སེམས་དཔའི་སྟེང་དུ་འདི་ཉིད་ཀྱི་འང་ཉེས་པ་ཡིན་ནོ། ། དུས་སྐབས་ནི། མཐར་ཕྱིན་པ་ཉིད་དོ། ། འདི་ཡང་རྩ་ལྟུང་གཉིས་པའི་ཁོངས་སུ་འདུས་ཏེ། བཅས་པ་ཕྲ་མོའང་ཁྱད་དུ་བསད་ན་རྩ་ལྟུང་དུ་འགྱུར་བའི་ཕྱིར་རོ། ། འདི་ལའང་དགག་བྱ་དང་དགོས་པ་རྒྱ་ཆེན་པོ་མཐོང་བ་དང་། ན་བ་ལ་ཕན་པ་ལ་སོགས་པའི་སྐབས་སུ་ཉེས་པ་མེད་དོ། ། གཉིས་པ་མིང་དོན་ནི། ཁ་ན་མ་ཐོ་བཅས་འགྱུར་ཏེ། ། ཞེས་བྱ་བ་ལ།
ཁ་ན་མ་ཐོ་བ་ནི་རྣམ་པ་གཉིས་ཏེ། རང་བཞིན་གྱི་ཁ་ན་མ་ཐོ་བ་དང་། བཅས་པའི་ཁ་ན་མ་ཐོ་བའོ། ། དེ་ལ་རང་བཞིན་ནི་ཡིད་ཀྱི་ཉེས་པར་སྨྲ་ལ། བཅས་པ་ནི་ལུས་ངག་གི་ཉེས་པར་སྨྲ་བ་དང་། རང་བཞིན་ནི་ཕལ་པ་ལ་ཉེས་པར་འགྱུར་ལ། བཅས་པ་ནི་སྡོམ་པ་ཁས་བླངས་པའི་གང་ཟག་རྣམས་ལ་ཉེས་པར་འགྱུར་བར་སྨྲས་པ་དང་། རང་བཞིན་ནི་རྩ་བའི་ལྟུང་བ་ཡིན་ལ། བཅས་པ་ནི་ཡན་ལག་གི་ལྟུང་བར་སྨྲ་བ་སྟེ། ཕྱོགས་གསུམ་པོ་གང་ལ་ཡང་འགལ་བར་མ་མཐོང་སྟེ།
ཉེས་པ་ཐམས་ཅད་ཡིད་ལས་བྱུང་བའི་ཕྱིར། ཡིད་མི་དགེ་བ་དང་ལྡན་ན་ཕལ་པ་ལ་ཡང་ལྟུང་བར་འགྱུར་ལ། ཡིད་མི་དགེ་བ་དང་མི་ལྡན་པའི་ལུས་ངག་ཕལ་ཆེར་ལུང་དུ་མ་བསྟན་པ་ཡིན་ལ། ཉན་ཐོས་ལ་ནི་ཉེས་བྱས་ཕྲ་མོར་འགྱུར་བའི་བཅས་པ་ཡིན་ལ། བྱང་ཆུབ་སེམས་དཔའ་ལ་ནི་བཅས་པར་འགྱུར་བའི་སྐབས་ཀྱང་སྲིད་མོད། བསམ་པ་དགེ་བ་རྒྱ་ཆེན་པོ་དང་ལྡན་པ་ནི་ལྟུང་བའི་གཟུགས་བརྙན་ཉིད་དུ་འགྱུར་བའི་ཕྱིར་རོ། ། དེས་ན་ཡིད་ཀྱི་མི་དགེ་བ་ཆེན་པོ་དང་ལྡན་པ་ནི། རྩ་བའི་རང་བཞིན་དུ་བཞག་ལ། མི་དགེ་བ་ཕྲ་མོ་དང་ལྡན་པ་ནི། ཡན་ལག་གམ་བཅས་པར་འགྱུར་བའི་ཕྱིར།
འདི་ནི་བཅས་པའི་ཁ་ན་མ་ཐོ་བའོ། ། གསུམ་པ་མ་བསྲུང་པའི་ཉེས་དམིགས་ནི། སྔགས་པ་དེ་ཡི་དམ་ཚིག་ཟད། ། ཟད་པས་འགྲུབ་པར་མི་འགྱུར་ཞིང་། ། བདུད་དང་སྡུག་བསྔལ་མང་དུ་འཕེལ། ། ཞེས་བྱ་བ་ལ། སྔགས་པ་དེ་ཡི་དམ་ཚིག་ཟད། ། ཅེས་པ་ནི་ཡན་ལག་གི་ཉེས་པ་བྱུང་བའོ། ། ཟད་པས་འགྲུབ་པར་མི་འགྱུར་ཞེས་པ་ནི་ཡན་ལག་གི་ཉེས་པ་བྱུང་བས་དངོས་གྲུབ་འགོར་ཏེ་མྱུར་དུ་འགྲུབ་པར་མི་འགྱུར་ཞེས་པའོ། ། བདུད་དང་སྡུག་བསྔལ་མང་དུ་འཕེལ། །
ཞེས་པ་ནི། བདུད་ནི་ཉོན་མོངས་པ་ལ་སོགས་པའི་བཞི་ཡིན་ལ། སྡུག་བསྔལ་ནི་ཚེ་འདི་དང་ཕ་རོལ་གྱི་སྡུག་བསྔལ་ཏེ། མང་དུ་འཕེལ་ཞེས་བྱ་བ་ནི། དམ་ཚིག་ཉམས་པས་སྡུག་བསྔལ་དག་བསྐྱེད་པར་འགྱུར་ཞེས་བྱ་བའི་དོན་ནོ། ། བཞི་པ་བཤག་པའི་དུས་བསྟན་པ་ནི། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་དུ་གཟུང་བར་བྱ། ། ཞེས་གསུངས་ཏེ། འདི་ནི་བཤག་པའི་དུས་མི་ཡོལ་བར་བསྟན་པ་ཡིན་ཏེ།
ཉིན་དང་མཚན་མོ་ལན་གསུམ་དུ། ། ཞེས་བྱ་བ་ནི་དུས་དྲུག་ཏུའོ། ། ཉིན་རེ་བཞིན་ཞེས་པ་ནི། དུས་དྲུག་པོ་དེ་ཡང་ཉི་མ་རེ་རེ་བཞིན་དྲན་པར་བྱ་ཡི། ལན་གཅིག་ལྟ་བུ་ནི་མིན་ཞེས་བྱ་བའི་དོན་ཏོ། ། བཟླ་བར་བྱ་ཞེས་པ་ནི། དྲན་པ་དང་ཤེས་བཞིན་གྱིས་ཟིན་པས་དུས་དྲུག་ཏུ་རྩ་བ་དང་ཡན་ལག་གི་གཞུང་འདི་གཉིས་ཁ་འདོན་དུ་བྱ་བ་སྟེ། དེས་ཉེས་པ་ཇི་ལྟ་བུ་བྱུང་ཞེས་དྲན་པར་བྱས་ལ། དུས་ཀྱི་དྲུག་ཆ་ལས་ཐལ་དུ་མི་འཇུག་པར་བཤག་པར་བྱ། ཞེས་པའི་དོན་ནོ། །
དེ་སྐད་དུ་ཡང་འཕགས་པ་ཉེ་བ་འཁོར་གྱིས་ཞུས་པ་ལས། འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ལ་སྔ་དྲོའི་དུས་སུ་ཉེས་པ་ལ་བྱུང་བ་ལ། ཉི་མ་གུང་ལ་ཐམས་ཅད་མཁྱེན་པའི་སེམས་དང་མ་བྲལ་ན་དེའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། གུང་གི་དུས་སུ་ཉེས་པ་བྱུང་བ་ལ་ཕྱི་མ་རེད་ཀྱི་དུས་སུ་ཐམས་ཅད་མཁྱེན་པའི་སེམས་དང་མ་བྲལ་ན། དེའི་ཚེ་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། ཕྱི་མ་རེད་ཀྱི་དུས་སུ་ཉེས་པ་བྱུང་ན། ནམ་གུང་གི་དུས་སུ་ཐམས་ཅད་མཁྱེན་པའི་སེམས་དང་མ་བྲལ་ན་དེའི་ཚེ་ཚུལ་ཁྲིམས་ཀྱི་ཕུང་པོ་མཐའ་མེད་པའོ། ། ནམ་གུང་ལ་ཉེས་པ་བྱུང་ན་སྔ་དྲོའི་དུས་སུ་ཐམས་ཅད་མཁྱེན་པའི་སེམས་དང་མ་བྲལ་ན་ཐེག་པ་ཆེན་པོ་ལ་ཡང་དག་པར་ཞུགས་པའི་གང་ཟག་དེའི་ཚུལ་ཁྲིམས་ཀྱི་ཕུང་པོ་ཡོངས་སུ་མ་རྟུགས་པ་ཉིད་དུ་རིག་པར་བྱའོ། ། ཞེས་འབྱུང་ངོ་། ། ཡན་ལག་གི་ལྟུང་བའི་རྣམ་པར་བཤད་པ་བསྟན་ཟིན་ཏོ། །
འདིར་ཡན་ལག་གི་ལྟུང་བ་རྣམས་ནི། བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལས་ཇི་སྐད་བཤད་པ་བཞིན་དུ་ཕྱུང་བ་ཡིན་ལ། སློབ་དཔོན་རྟ་དབྱངས་ཀྱིས་མཛད་ཟེར་བ་ལ་སོགས་པའི་སྦོམ་པོའི་གཞུང་ཁ་ཡར་སྣང་བ་ལ། རྣལ་འབྱོར་རིག་པ་སྟོབས་ཀྱིས་ལེན། ། དེ་ཡི་བདུད་རྩིའང་སྟོབས་ཀྱིས་ལེན། ། ཞེས་པ་ལ་སོགས་པ་ལས་དང་པོ་ལ་མི་འབྱུང་བའི་ལྟུང་བ་འགའ་རེ་བཅས་པ་སྣང་བས་ཇི་ལྟར་ཡིན་དཔྱད་པར་བྱའོ། ། འདིར་རྩ་བ་དང་ཡན་ལག་གི་ལྟུང་བའི་བཤད་པ་རྣམས་ནི་འགྲེལ་པ་འཁྲུལ་པ་སྤོང་བ་གཞིར་བཞག་སྟེ། རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོའི་གསུང་གིས་ལེགས་པར་བཤད་པ་ཅི་ཟིན་པ་བྲིས་པ་ཡིན་ནོ། ། གཉིས་པ་རྟེན་བྱ་བརྟེན་པའི་ངོས་ནས་བསྟན་པའམ། ཁས་བླངས་ཀྱིས་ཐོབ་པའི་དམ་ཚིག་ནི།
ཇི་ལྟར་དུས་གསུམ་མགོན་པོ་རྣམས། ། ཞེས་སོགས་རིགས་ལྔའི་སྡོམ་པ་བཟུང་བ་སྟེ། འདི་ལ་སློབ་དཔོན་ཨ་བྷྱ་ཡ་སོགས་ཁ་ཅིག་གིས། སྟ་གོན་གྱི་དུས་སུ་བྱེད་པར་བཤད་པ་ལ། སློབ་དཔོན་སངས་རྒྱས་ཡེ་ཤེས་ཞབས་ཀྱིས་སྟ་གོན་ཚར་ནས་སློབ་མ་རྣམས་ཉལ་དུ་འགྲོ་བའི་དུས་སུ་སློབ་མ་རྣམས་ཀྱིས། སང་འདིའི་དབང་བསྐུར་མ་ལུས་པ་སྩལ་དུ་གསོལ། ། ཞེས་གསོལ་བ་བཏབ་པའི་ཚེ། འོ་ན་ཁྱེད་རྣམས་ཀྱིས་དམ་ཚིག་དང་སྡོམ་པ་ལེགས་པར་བསྲུང་ནུས་སམ། ཞེས་དྲིས་ལ། ནུས་སོ་ཞེས་སྨྲ་ན་སླར་ཡང་མཎྜལ་ཕུལ་ཏེ།
སྡོམ་གཟུང་ལན་གསུམ་གྱིས་སྡོམ་པ་འཛིན་པར་བཤད། སློབ་དཔོན་མར་མེ་མཛད་བཟང་པོས། བཞི་བརྒྱ་ལྔ་བཅུ་པར། རྡོ་རྗེ་སློབ་དཔོན་གྱི་དབང་བསྐུར་བའི་གོང་དུ་དམ་ཚིག་དང་སྡོམ་པ་བསྲུང་རྒྱུ་འདི་རྣམས་ཡིན་པས། ངེས་ཤེས་བྱས་ཏེ་བསྲུང་སྡོམ་བྱེད་དགོས་སོ་ཞེས་གདམས་ནས་དེར་བྱེད་པར་བཤད་དོ། ། འདི་ལ་སྡོམ་པ་བསྒྲགས་བཟུང་གཉིས་ལས། བླ་མ་གོང་མ་རྣམས་དཔལ་འཁོར་ལོ་བདེ་མཆོག་གི་སྐབས་སུ་བསྒྲགས་པ་བསྡུས་པ་བྱེད་ན། བཟུང་བ་རྒྱས་པ། བསྒྲགས་པ་རྒྱས་ན་བཟུང་བ་བསྡུས་པ་བྱས་ཀྱང་རུང་། གཉིས་ཀ་རྒྱས་ན་རབ།
གཉིས་ཀ་བསྡུས་པ་ནི་མི་རུང་ངོ་། ། གོང་ནས་གོང་མའི་སྡོམ་པ་ནི། ། བུ་ཁྱོད་ཀྱིས་ནི་གཟུང་བར་བྱ། ། གྲོལ་བའི་རྒྱུ་ནི་འདི་ལས་གཞན། ། ཐབས་ནི་ཅི་ཡང་ཡོད་མ་ཡིན། ། ཞེས་པ་ནི་བསྒྲགས་པ་བསྡུས་པའོ། ། བཟུང་བ་རྒྱས་པ་ནི། སྡོམ་གཟུང་བཞིན་ནོ། ། གཉིས་པ་ལ། བསྒྲགས་པ་རྒྱས་ནི།
སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། ཞེས་པ་ནས། ཕྱག་རྒྱ་བཞོན་པ་མཚོན་ཆ་དང་། ། མཚན་མར་འགོམ་པར་མི་བྱ་འོ། ། ཞེས་པའི་བར་དུའོ། ། བཟུང་བ་བསྡུས་པ་ནི། དང་པོ་སློབ་དཔོན་གྱིས་སྡོམ་པ་བསྒྲགས་པ་ལེགས་པར་ཉན་ནས། དེ་ནས། གཙོ་བོས་ཇི་ལྟར་བཀའ་སྩལ་པ། །
དེ་དག་ཐམས་ཅད་བདག་གིས་བགྱི། ། ཞེས་རྗེས་བཟློས་ལན་གསུམ་བྱེད་པའོ། ། གསུམ་པ་ནི། བསྒྲགས་པ་རྒྱས་པ་དེ་སློབ་དཔོན་གྱིས་བསྒྲགས་ནས། དེའི་རྗེས་སུ་རིགས་ལྔའི་སྡོམ་གཟུང་ལན་གསུམ་གྱིས་འཛིན་པའོ། ། གསུམ་པ་དེ་ཉིད་དབང་གི་ཆུ་བོར་ཡང་བཤད་པས། བདག་འཇུག་རྣམས་སུ་མ་བྲིས་པ་ནི་བདག་འཇུག་ལེན་པ་ལ་མི་དགོས་པའི་དབང་དུ་བྱས་ཀྱི། སློབ་མ་དབང་སྐུར་བའི་ཚེ་ནི་ངེས་པར་བྱེད་དགོས་སོ། ། དེ་ལ་བསྒྲགས་པ་རྒྱས་པ་འདི་ནི་བོད་དུ་འགྱུར་བའི་རྣལ་འབྱོར་བླ་མེད་ཀྱི་རྒྱུད་རྣམས་ན་བཤད་པ་སྣང་ཞིང་། གོང་དུ་འགྱུར་བའི་རྒྱ་གར་བའི་དཀྱིལ་ཆོག་འགའ་རེར་བྲིས་པ་ཡང་།
ཡོ་ག་རྣལ་འབྱོར་གྱི་རྒྱུད་ལས་བཤད་པ་དེ་བྲིས་པར་སྣང་ངོ་། ། སྡོམ་པ་བཟུང་བ་ནི། དཔལ་སམྦུ་ཊི་དང་། བཤད་རྒྱུད་རྡོ་རྗེ་མཁའ་འགྲོ་དང་། བླ་མེད་རྡོ་རྗེ་སྙིང་པོ་རྒྱན་གྱི་རྒྱུད་ལས་བཤད། བཤད་རྒྱུད་རྡོ་རྗེ་རྩེ་མོ་ལས། བསྒྲགས་པ་རྒྱས་པ་དང་། བཟུང་བ་རྒྱས་པ་གཉིས་ཕྱོགས་གཅིག་ཏུ་བཤད་ཅིང་། བསྒྲགས་བཟུང་དེ་དག་ཀྱང་དོན་གཅིག་ཡིན་ནོ། ། དེའང་སྡོམ་པ་བསྒྲགས་པ་ལ།
རིགས་ལྔ་སོ་སོའི་དམ་ཚིག་བསྒྲགས་པ། སྤྱིའི་དམ་ཚིག་བསྒྲགས་པ། དེ་ཐམས་ཅད་ཀྱི་མཇུག་བསྡུས་ཏེ་བསྒྲགས་པའོ། ། དང་པོ་ནི། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། ཞེས་པ་ནས། མཆོད་པའི་ལས་ཀྱང་ཅི་ནུས་བྱོས། ། ཞེས་པའི་བར་གྱིས་བསྟན་ལ། དེ་ཉིད་བཟུང་བ་ནི།
སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། ཞེས་པ་ནས། མཆོད་པའི་ལས་ཀྱང་ཅི་ནུས་བགྱི། ། ཞེས་པའི་བར་གྱིས་བསྟན། གཉིས་པ་སྤྱིའི་དམ་ཚིག་བསྒྲགས་པ་ནི། དེ་ལས་གཞན་པ་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། ཅེས་པ་ནས། ཁ་ན་མ་ཐོ་སྦོམ་པོར་འགྱུར། །
ཞེས་པའི་བར་གྱིས་བསྟན། དེ་ཉིད་བཟུང་བ་ནི། ཇི་ལྟར་དུས་གསུམ་མགོན་པོ་རྣམས། ། ཞེས་པ་ནས། སོ་སོར་བརྟན་པོར་བཟུང་བར་བགྱི། ། ཞེས་པའི་བར་གྱིས་བསྟན། གསུམ་པ་དེ་རྣམས་ཀྱི་མཇུག་བསྡུས་ཏེ་བསྒྲགས་པ་ནི། ཁྱོད་ཀྱིས་སྲོག་ཆགས་གསད་མི་བྱ། ། ཞེས་པ་ནས། ཕྱག་རྒྱ་བཞོན་པ་མཚོན་ཆ་དང་། །
མཚན་མར་འགོམ་པར་མི་བྱ་འོ། ། ཞེས་པའི་བར་གྱིས་བསྟན། དེ་ཉིད་གཟུང་བ་ནི། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང་། ། ཞེས་པས་བསྟན་ཏོ། ། དང་པོ་ལ་རྣམ་པར་སྣང་མཛད་སྐུའི་དམ་ཚིག་མི་སྐྱོད་པ་ཐུགས་ཀྱི་དམ་ཚིག རིན་ཆེན་འབྱུང་ལྡན་ཡོན་ཏན་གྱི་དམ་ཚིག འོད་དཔག་མེད་གསུང་གི་དམ་ཚིག དོན་ཡོད་གྲུབ་པ་འཕྲིན་ལས་ཀྱི་དམ་ཚིག་གོ །
དང་པོ་ནི། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་དག་པའི། ། སྡོམ་པ་བརྟན་པོར་གྱུར་པའོ། ། ཞེས་པ་སྟེ། འདི་ལ་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་སངས་རྒྱས་དཀོན་མཆོག དེ་དག་གི་ཐུགས་རྒྱུད་ལ་བཞུགས་པའི་ལུང་རྟོགས་ཀྱི་ཡོན་ཏན་ཐམས་ཅད་ཆོས་དཀོན་མཆོག འཁོར་གྱི་ལྷ་རྣམས་དང་བསྐྱེད་རྫོགས་ཀྱི་རྟོགས་པ་ཅུང་ཟད་ཡོད་པ་ཡན་ཆད་དགེ་འདུན་དཀོན་མཆོག་ཏུ་བྱས་པའི་དཀོན་མཆོག་གསུམ་ལ་སྐྱབས་འགྲོ་བྱེད་པ་སྟེ། དེ་ཡང་ཐུན་བཞིའི་རྣལ་འབྱོར་ཉམས་སུ་ལེན་པའི་ཚེ་འདིའི་དམ་ཚིག་ཏུ་བསམ་སྟེ།
དཀོན་མཆོག་གསུམ་ལ་སྐྱབས་འགྲོ་བྱས་པ་ཉིད་ཀྱིས་གྲུབ་པ་ཡིན་ནོ། ། གཉིས་པ་ནི། རྡོ་རྗེ་དྲིལ་བུའི་ཕྱག་རྒྱ་ཡང་། ། བློ་ཆེན་ཁྱོད་ཀྱིས་གཟུང་བར་བྱ། ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། བློ་ཆེན་ཁྱེད་ཀྱི་གཟུང་བར་བྱ། ། བླ་མ་སངས་རྒྱས་ཀུན་དང་མཉམ། ། འདི་ནི་རྡོ་རྗེའི་རིགས་དག་པའི། ། སྡོམ་པ་དམ་ཚིག་ཡིན་པར་གསུངས། །
ཞེས་པ་སྟེ། འདི་ལ་དམ་ཚིག་བཞི་ལས། རྡོ་རྗེ་དྲིལ་བུ་ལ་ཕྱི་བརྡའི་རྡོ་རྗེ་དྲིལ་བུ། ནང་དོན་གྱི་རྡོ་རྗེ་དྲིལ་བུའོ། ། དང་པོ་ནི། དཔའ་བོའི་རྡོ་རྗེ་དྲིལ་བུ། ཡེ་ཤེས་ཀྱི་རྡོ་རྗེ་དྲིལ་བུ། དམ་ཚིག་གི་རྡོ་རྗེ་དྲིལ་བུ་རྣམས་ལས། འདིར་ནི་དམ་ཚིག་གི་རྡོ་རྗེ་དང་དྲིལ་བུ་རྩེ་ལྔ་པ་རིགས་ལྔའི་ས་བོན་ལ་སོགས་བཀོད་པ་ལ། རབ་ཏུ་གནས་པ་ལེགས་པར་བྱས་པ་ཞིག་དམ་ཚིག་གི་རྫས་སུ་འཛིན་དགོས་པ་ཡིན་ནོ། །
དོན་གྱི་རྡོ་རྗེ་དྲིལ་བུ་ནི། ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་བཤད་དོ། ། ཞེས་པ་སྟེ། རྡོ་རྗེ་ནི་སེམས་ཅན་ཐམས་ཅད་ལ་དམིགས་པའི་བརྩེ་བ་སྙིང་རྗེ་ཆེན་པོ་སྔོན་དུ་འགྲོ་བ་སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པའི་ཀུན་རྫོབ་བྱང་ཆུབ་ཀྱི་སེམས་ཏེ། དེ་ཡང་རྣལ་འབྱོར་ཉམས་སུ་ལེན་པའི་ཚེ། འདིའི་དམ་ཚིག་ཏུ་དམིགས་ཏེ། སེམས་བསྐྱེད་ཚད་མེད་པ་བཞི་བསྒོམ་པ་ཉིད་ཀྱིས་གྲུབ་པ་ཡིན་ནོ། ། གཉིས་པ་ནི། སྟོང་པ་ཉིད་མངོན་སུམ་དུ་རྟོགས་པའི་ཤེས་རབ་སྟེ།
རྣལ་འབྱོར་ཉམས་སུ་ལེན་པའི་ཚེ་དབུ་མའི་ལྟ་བ་ལ་ཡུན་རིང་དུ་མཉམ་པར་གཞག་སྟེ། ཤུ་ནྱ་ཏའི་སྔགས་བརྗོད་པ་ཉིད་ཀྱིས་དོན་གྲུབ་པ་ཡིན་ནོ། ། ལྟ་བ་དེ་རང་གི་རྒྱུད་ལ་གང་སྐྱེ་ཐུབ་ཐུབ་ཀྱི་ཐབས་དང་། དབུ་མའི་བསྟན་བཅོས་ལ་ཐོས་བསམ་བྱེད་པ་དང་། སློབ་དཔོན་ལས་དབུ་མའི་ལྟ་ཁྲིད་ཉན་པ་ལ་སོགས་པ་བྱེད་དགོས་པ་ཡིན་ནོ། ། ཕྱག་རྒྱ་ཞེས་པ་ནི། སྤྱིར་བླ་མེད་ཀྱི་སྐབས་སུ་ལས་ཀྱི་ཕྱག་རྒྱ་ལ་འཇུག་པའི་སྐབས་ཤིན་ཏུ་མང་ཡང་། འདིར་ནི་རང་ཉིད་ཡི་དམ་གྱི་ལྷའི་སྐུར་བསྒོམ་པ་ལ་ཟེར་བ་ཡིན་ཏེ། མི་འདའ་བའི་དོན་གྱིས་ན་ཕྱག་རྒྱ་དང་། རྒྱས་འདེབས་པའི་དོན་གྱི་ན་ཕྱག་རྒྱ་གཉིས་ལས།
འདིར་ནི་དང་པོ་སྟེ། ད་ལྟ་རང་ཉིད་ལྷའི་སྐུར་བསྒོམ་པ་ལ་བརྟེན་ནས་མ་འོང་པ་ན། འབྲས་བུ་རྡོ་རྗེ་འཆང་འགྲུབ་པ་ལས་མི་འདའ་བའི་ཕྱིར་རོ། ། རྣལ་འབྱོར་བླ་མེད་དུ་ཡབ་ཡུམ་ཞལ་སྦྱོར་བསྒོམ་པ་ནི། བདེ་བ་ཆེན་པོའི་ཡེ་ཤེས་སྐྱོང་བའི་ཐབས་སུ་གྱུར་པས་ཟབ་པ་ཡིན་མོད་ཀྱི། ཡོ་གའི་སྐབས་སུ་རྡོ་རྗེ་སེམས་དཔའི་རྣལ་འབྱོར་གཅིག་ལྡན་ལྟ་བུ་བསྒོམས་པས་ཀྱང་འདིའི་དོན་གྲུབ་པ་ཡིན་ནོ། ། སློབ་དཔོན་བཟུང་ཞེས་པ་ནི། དངོས་གྲུབ་ཐམས་ཅད་ཀྱི་འབྱུང་གནས་སུ་གྱུར་པ་བདག་ཉིད་ལ་དབང་བསྐུར་མཁན་གྱི་རྩ་བའི་བླ་མ་དེ་སྤྱི་བོར་བསྒོམ་པ་སྟེ། བླ་མའི་རྣལ་འབྱོར་བསྒོམ་པ་བསྟན་པ་ཡིན་ནོ། ། དེ་ཡང་ཐད་ཐད་ན་བླ་མའི་རྣལ་འབྱོར་རིགས་མི་འདྲ་བ་དུ་མ་བྱེད་པ་ཡོད་ཀྱང་།
རྒྱུད་ནས་བཤད་པའི་ཁུངས་ཐུབ་པ་གཅིག་བྱུང་ན་བཟང་བ་ཡིན་པས། ལམ་འབྲས་པ་རྣམས་དང་། དུས་འཁོར་འབྲོ་ལུགས་པ་རྣམས་དང་། བདེ་མཆོག་པ་རྣམས་ཀྱི་བླ་མའི་རྣལ་འབྱོར་ནི་རྒྱུད་ནས་བཤད་པའི་ཁུངས་ཐུབ་ཡིན་ནོ། ། གསུམ་པ་ནི། རིན་ཆེན་རིགས་མཆོག་ཆེན་པོ་ལ། ། ཉིན་དང་མཚན་མོ་ལན་གསུམ་དུ། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་པས་བསྟན་ཏེ།
དེ་ལ་ཟང་ཟིང་གི་སྦྱིན་པ་ནི་ཐ་ན་དུད་འགྲོ་ལ་ཟས་ཁམ་གཅིག་ཙམ་སྦྱིན་པ་ནས་བཟུང་སྟེ། ཟང་ཟིང་གི་སྦྱིན་པ་རྒྱ་ཆེན་པོའི་བར་དུ་གཏོང་བའོ། ། མི་འཇིགས་པའི་སྦྱིན་པ་ནི། རྒྱལ་པོའི་བཙོན་རར་ཚུད་པ་ལྟ་བུའི་ནག་ཅན་རྣམས་ནག་ལས་ཐར་པ་བྱེད་པ་དང་། ཤིན་ཏུ་ཉམ་ཐག་པ་ལྟ་བུའི་དབུགས་དབྱུང་བའོ། ། ཆོས་ཀྱི་སྦྱིན་པ་ནི། རིམ་པ་གཉིས་ཀྱིས་བསྡུས་པའི་ཆོས་ཀྱི་ཚིག་དོན་རྒྱ་ཆེན་པོ་གཞན་ལ་སྟོན་པ་དང་། ཐེག་པ་གསུམ་དང་རྗེས་སུ་འབྲེལ་བའི་མདོ་སྡེ་དང་། དེའི་དགོངས་འགྲེལ་དུ་གྱུར་པའི་བསྟན་བཅོས་རྣམས་ལ་འཆད་ཉན་བྱེད་པའོ། ། བྱམས་པའི་སྦྱིན་པ་ནི།
སེམས་ཅན་ཐམས་ཅད་བདེ་བ་དང་ལྡན་འདོད་དང་། སྡུག་བསྔལ་དང་བྲལ་འདོད་དུས་རྟག་ཏུ་བསྒོམ་པའོ། ། དེ་ཙམ་མི་ནུས་པའི་གང་ཟག་གིས་ཐ་ན་བྱིའུ་ལྟ་བུ་ལ་ནས་འབྲུ་རེ་ཙམ་སྟེར་བ་དང་། སྲིད་ཞིའི་མགྲོན་ལ་སིལ་གཏོར་གཏོང་བ་ཙམ་ཉམས་སུ་བླང་ཞིང་། བདག་རྡོ་རྗེ་སློབ་དཔོན་ཆེན་པོར་གྱུར་པའི་ཚེ། ཟང་ཟིང་གི་སྦྱིན་པ་རྒྱ་ཆེན་པོ་གཏོང་སྙམ་པའི་བློའི་འཕེན་པ་བྱེད་དོ། ། མི་འཇིགས་པ་ནི། ཐ་ན་ཁྱི་ལྟ་བུ་ལ་ཡང་རྡོ་མི་བརྡེག་པ་དང་། ཆོས་ཀྱི་སྦྱིན་པ་ནི། ཆོས་འཆད་པའི་ནུས་པ་མེད་པའམ།
ཉན་མཁན་གྱི་སློབ་མ་མེད་ན། གསུང་རབ་ཟབ་མོ་ལ་ཀློག་ཐུན་བསྒྲགས་ཏེ། ལྷ་དང་ཀླུ་དང་གནོད་སྦྱིན་ལ་སོགས་པ་རྣམས་ཀྱིས་ཉན་པར་བསྒོམ་པ་དང་། བྱམས་པ་ནི། ཐ་ན་རང་དང་འབྲེལ་བའི་མི་ཙམ་ལ་ཡང་འདི་བདེ་བ་དང་ལྡན་ན། སྡུག་བསྔལ་དང་བྲལ་ན་ཚུལ་ཁྲིམས་དང་ལྡན་པ་གཅིག་བྱུང་ན་སྙམ་དུ་སེམས་བཟང་པོ་བསྒོམ་མོ། ། བཞི་པ་ནི། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་དང་གསང་བ་ཐེག་པ་གསུམ། །
དམ་པའི་ཆོས་ནི་མ་ལུས་གཟུང་། ། ཞེས་པས་བསྟན་ཏེ། འདི་ནི་རྟོགས་པའི་ཆོས་འཛིན་པ་བསྟན་ཏེ། རྣལ་འབྱོར་ཡོ་གའི་སྐབས་སུ། བྱ་སྤྱོད་ལ་ནི་ཕྱི་དང་། རྣལ་འབྱོར་རྒྱུད་ལ་གསང་བ་དང་། ཐེག་པ་ནི་ཐེག་པ་གསུམ་མོ། ། འོ་ན་ཡོ་ག་བ་རྣམས་ཉན་ཐོས་པཎ་འདའ་བ་ཐེག་ཆེན་བཀའ་མིན་པར་ཁས་ལེན་པ་ལྟར། རྣལ་འབྱོར་བླ་མེད་བཀའ་མིན་པར་ཁས་ལེན་པ་མིན་ནམ་སྙམ་ན། དེ་ནི་མ་ཡིན་ཏེ།
ཡོ་ག་བ་གྲུབ་ཆེན་ཀུན་སྙིང་ལ་སོགས་པ་རྣམས་རྣལ་འབྱོར་བླ་མེད་ཁས་ལེན་ཀྱང་། རྣལ་འབྱོར་རྒྱུད་ཀྱི་ཁོངས་སུ་འདུས་ཤིང་། དེ་ལས་ཟབ་པ་ཅིག་ཁས་མི་ལེན་ཏེ། དཔེར་ན་རྣལ་འབྱོར་མའི་རྒྱུད་ལ་དཔལ་འཁོར་ལོ་བདེ་མཆོག་དང་། ཕའི་རྒྱུད་ལ་གསང་བ་འདུས་པ་ལས་ཟབ་པ་མེད་ཀྱང་། བདེ་མཆོག་སངས་རྒྱས་མཉམ་སྦྱོར་དང་། གསང་བ་འདུས་པ་གཉིས་ཡོ་གར་བཀྲལ་པ་བཞིན་ནོ། ། རྣལ་འབྱོར་བླ་མེད་ཀྱི་སྐབས་སུ་ཕྱི་ནང་གསང་བ་ཐེག་པ་གསུམ་ཟེར་རྒྱུ་ཡིན་ཏེ། དཔལ་སམྦུ་ཊི་དང་། བདེ་མཆོག
རྡོ་རྗེ་མཁའ་འགྲོ། རྡོ་རྗེ་སྙིང་པོ་རྒྱན་གྱི་རྒྱུད་རྣམས་ལས་དེ་ལྟར་དུ་བཤད་ཅིང་། གྲུབ་ཆེན་ཌོམྦྷི་ཧེ་རུ་ཀ་དཔོན་སློབ་རྣམས་དང་། གྲུབ་ཆེན་ས་ར་ཧ། ཀུ་ཀུ་རི་པ། ཨརྻ་དེ་ཝ་སོགས་རྒྱ་གར་གྱི་གྲུབ་ཆེན་ཚད་ལྡན་རྣམས་ཀྱི་དཀྱིལ་ཆོག་ཏུ་དེ་ལྟར་བཤད་པའི་ཕྱིར། དེ་ལྟར་དུ་ཁས་ལེན་དགོས་ཏེ། བྱ་སྤྱོད་ལས་རྣལ་འབྱོར་རྒྱུད་ཟབ་པས། ཡོ་གའི་སྐབས་སུ་བྱ་སྤྱོད་ལ་ཕྱི་དང་། ཡོ་ག་ལ་གསང་བར་འཇོག་པ་ལྟར་རོ། །
ཡོ་ག་ལས་རྣལ་འབྱོར་བླ་མེད་ཟབ་པས་རྣལ་འབྱོར་བླ་མེད་ཀྱི་སྐབས་སུ། བྱ་སྤྱོད་ལ་ཕྱི་དང་། ཡོ་ག་ལ་ནང་། རྣལ་འབྱོར་བླ་མེད་ལ་གསང་བར་འཇོག་པའི་ཕྱིར། ཐེག་པ་གསུམ་ནི། ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའི་ཐེག་པ་གསུམ་མོ། ། འདི་རྣམས་ཀྱིས་རྟོགས་པའི་ཆོས་ཉམས་སུ་ལེན་པ་ཡིན་ཏེ། དེ་ཡང་ཐུན་བཞིའི་རྣལ་འབྱོར་གྱི་ཚེ།
བྱ་རྒྱུད་ཀྱི་ཉམས་ལེན་དོན་ཞགས་ཨ་མོ་གྷའི་རྟོགས་པ་ལ་བརྟེན་པའི་དོན་ཡོད་ཞགས་པའི་སྒྲུབ་ཐབས། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའམ། འཕགས་པ་སྤྱན་རས་གཟིགས་ཞལ་བཅུ་གཅིག་པའི་སྒྲུབ་ཐབས་སམ། རྗེ་བཙུན་བསོད་ནམས་རྩེ་མོས་མཛད་པའི་གཙུག་ཏོར་རྣམ་པར་རྒྱལ་མའི་སྒྲུབ་ཐབས་ལྟ་བུ། བདག་ཉིད་ལྷར་མི་བསྐྱེད་པར་མདུན་དུ་དེ་བཞིན་གཤེགས་པ་དེ་རྣམས་བསྒོམ་སྟེ་དངོས་གྲུབ་ལེན་པའི་ཆོ་ག་དང་། སྤྱོད་རྒྱུད་ཀྱི་ཉམས་ལེན་དམ་ཚིག་གསུམ་བཀོད་པའི་རྒྱུད་ནས་བཤད་པའི་ཤཱཀྱ་ཐུབ་པའི་སྒྲུབ་ཐབས། སློབ་དཔོན་ཀོ་ལ་དྷ་རིས་མཛད་པ་བདག་ཉིད་ཤཱཀྱ་ཐུབ་པར་བསྐྱེད། མདུན་དུ་ཡང་ཤཱཀྱ་ཐུབ་པ་བསྐྱེད་དེ། དམ་ཚིག་གི་ཉེས་པ་སྦྱོང་བའི་ཆོ་ག་བྱེད་པ་ལྟ་བུ་དང་། པཎྜི་ཏ་ད་ན་ཤི་ལས་མཛད་པའི་མི་གཡོ་བ་དཀར་པོའི་སྒྲུབ་ཐབས་ལྟ་བུ།
བདག་ཉིད་རྗེ་བཙུན་མི་གཡོ་བར་བསྐྱེད། མདུན་དུ་ཟླ་གྲོགས་ཀྱི་མི་གཡོ་བ་བསྐྱེད་དེ་བཟླས་པ་བྱེད་པ་ལྟ་བུའོ། ། རྣལ་འབྱོར་རྒྱུད་ཀྱི་ཉམས་ལེན་ནི། གྲུབ་ཆེན་ཀུན་དགའ་སྙིང་པོས་མཛད་པའི་རྡོ་རྗེ་སེམས་དཔའི་རྣལ་འབྱོར་གཅིག་ལྡན་ལྟ་བུ་ཉམས་སུ་ལེན་གྱི། རྡོར་དབྱིངས་ཀྱི་དཀྱིལ་འཁོར་ལྟ་བུ་ནི་ཐུན་བཞིའི་རྣལ་འབྱོར་ཡང་ཉམས་སུ་ལེན་མི་ནུས་ཤིང་། དགོས་ཀྱང་མི་དགོས་སོ། ། རྣལ་འབྱོར་ཆེན་པོའི་ཉམས་ལེན་ནི་སྒྲུབ་པའི་དམ་ཚིག་གོ ། ཐེག་པ་གསུམ་གྱི་ཉམས་ལེན་ནི། སོ་ཐར་དང་བྱང་སེམས་ཀྱི་སྡོམ་པ་གཉིས་ལ་གནས་པས་ཀྱང་ཆོག་མོད། དེ་ལྟ་ན་ཡང་རྗེ་བཙུན་གོང་མ་རྣམས་མཐུན་པ་ལ།
བརྒྱད་སྟོང་པའི་ཀློག་ཐུན་རེ་མཛད་པ་ཡིན་ཏེ། དེས་ཐེག་པ་གསུམ་ཀར་གྱི་མངོན་པར་རྟོགས་པ་མཐའ་དག་བསྟན་པའི་ཕྱིར། ཞེས་གསུངས་སོ། ། ལྔ་པ་ནི། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། ཞེས་པས་བསྟན་ཏོ། ། འདི་ལ་རྣལ་འབྱོར་ཡོ་ག་པ་རྣམས།
དོན་ཡོད་གྲུབ་པ་བརྩོན་འགྲུས་ཀྱི་ཕར་ཕྱིན་གྱི་ངོ་བོ་ཡིན་ཞིང་། དེ་ཕར་ཕྱིན་གཞན་རྣམས་ཀྱི་གྲོགས་ཡིན་པ་དང་། རྣལ་འབྱོར་བླ་མེད་ཀྱི་སྐབས་སུ། དོན་ཡོད་གྲུབ་པ་འཕྲིན་ལས་རྣམ་པར་དག་པ་ཡིན་པས། རྣམ་པར་སྣང་མཛད་སྐུའི་དམ་ཚིག་ནས། འོད་དཔག་མེད་གསུང་གི་དམ་ཚིག་གི་བར་ཉམས་སུ་ལེན་པ་ལ་བརྩོན་འགྲུས་ཆེན་པོ་བསྐྱེད་ན། འདིའི་དམ་ཚིག་ལ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། ཞེས་པའི་དོན་དུ་སོང་ངོ་། །
མཆོད་པའི་ལས་ཀྱང་ཅི་ནུས་བགྱི། ། ཞེས་པ་ནི། ནར་མར་ཡང་ཅི་འབྱོར་པ་དང་། ཁྱད་པར་དུས་བཟང་རྣམས་ལ་སྔར་གྱི་སྟེང་དུ་མཆོད་པ་རྒྱ་ཆེན་པོ་བྱེད་པའོ། ། དེ་ལྟར་ན་དོན་ཡོད་གྲུབ་པའི་དམ་ཚིག་གཉིས། འོད་དཔག་མེད་གསུང་གི་དམ་ཚིག་གསུམ། རིན་ཆེན་འབྱུང་ལྡན་ཡོན་ཏན་གྱི་དམ་ཚིག་བཞི། མི་བསྐྱོད་པ་ཐུགས་ཀྱི་དམ་ཚིག་བཞི། རྣམ་སྣང་སྐུའི་དམ་ཚིག་གཅིག་སྟེ་རིགས་ལྔའི་དམ་ཚིག་བཅུ་བཞི་ཞེས་བགྲང་བ་ནི་ཡོ་ག་བ་རྣམས་ཀྱི་ལུགས་སོ། ། གཉིས་པ་སྤྱིའི་དམ་ཚིག་ལ།
དེ་ལས་གཞན་པ་བཅུ་བཞི་ནི། ། ཞེས་པས། བླ་མ་གཉན་སྟོན་ཚུལ་འབར་གྱིས། གོང་གི་རིགས་ལྔའི་དམ་ཚིག་བཅུ་བཞི་པོ་ལ་བྱེད་དོ། ། རི་ལུང་ཕུག་པ་རོང་པ་ཆོས་མགོན་ན་རེ། དེ་ནི་མི་འཐད་དེ། གོང་དུ་རིགས་ལྔའི་དམ་ཚིག་བཅུ་བཞི་པོ་སྨོས་ནས། དེ་ལས་གཞན་པ་བཅུ་བཞི་པོ་རིགས་ལྔའི་དམ་ཚིག་བཅུ་བཞི་ལ་བྱས་ན། དེ་ལས་གཞན་པ་ཞེས་པའི་ཚིག་སྨོས་པ་དོན་མེད་དུ་འགྱུར་བའི་ཕྱིར་རོ། ། དེས་ན།
ཁྱོད་ཀྱིས་སྲོག་ཆགས་བསད་མི་བྱ། ། ཞེས་པ་ལ་སོགས་པ་རྣམས་ལ་བྱེད་རྒྱུ་ཡིན་ནོ། ། བཅུ་བཞི་རྩི་བའི་ཚུལ་ནི། རྩ་བ་བཞིའི་སྟེང་དུ་ཆང་བསྣན་པས་ལྔ། སེམས་ཅན་གདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤང་། ། ཞེས་པས་གཅིག དེ་ནས་རྐང་པ་གཉིས་ཀྱིས་གཅིག དེ་ནས་རྐང་པ་བཞི་ཡིས་གཅིག དེ་ནས་རྐང་པ་བཞི་ཡིས་རེ་རེ།
དེ་ནས་རྐང་པ་གཉིས་ཀྱིས་གཅིག དེ་ནས་ཚིག་རྐང་གཉིས་ཀྱིས་གཅིག་རྣམས་སོ། ། ཞེས་གསུངས་སོ། ། བུ་རིན་པོ་ཆེ་ན་རེ། འདི་དེ་ཉིད་བསྡུས་པའི་འགྲེལ་པར། གྲུབ་ཆེན་ཀུན་དགའ་སྙིང་པོས། དེ་ལ་དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་ནི། ཇི་ལྟར་དུས་གསུམ་མགོན་པོ་རྣམས། ། ཞེས་བྱ་བ་ལ་སོགས་པ་ཕས་ཕམ་པར་གྱུར་པ་བཅུ་བཞི་ལས་ལྡོག་པའི་མཚན་ཉིད་ཅན་ནོ། ། ཞེས་གསུངས་པས།
དེ་ལས་གཞན་པ་བཅུ་བཞི་ནི། ། ཞེས་པའི་ཚིག་དང་འགྲིག་མ་འགྲིག་གང་ཡིན་ཡང་རུང་སྟེ། རིགས་ལྔའི་དམ་ཚིག་བཅུ་བཞི་པོ་ལས་འོས་མ་འདས། ཞེས་གསུངས་སོ། ། ཆོས་རྗེ་བླ་མ་དམ་པ་ན་རེ། ཞིབ་ཏུ་དཔྱད་ན། འོ་སྐོལ་རྡོ་རྗེ་ཐེག་པར་ཞུགས་པའི་གང་ཟག་རྣམས་ཀྱིས། བསྲུང་རྒྱུའི་རྩ་བའི་ལྟུང་བ་བཞི་བཅུ་ཞེ་གཉིས་ཙམ་འདུག་ཅེས་གསུངས་སོ། ། དེའི་རྗེས་འབྲང་ཡ་རུ་ཕུག་པ་བྱམས་ཆོས་པ་དང་། སྔགས་འཆང་ཀུན་དགའ་ཟླ་བ་སོགས་ཀྱང་དེ་བཞིན་ལེན་ནོ། །
ཆོས་རྗེ་རི་བོ་དགེ་ལྡན་པ་ན་རེ། སྔ་རབས་པ་གཉན་སྟོན་ཚུལ་འབར་གྱི་འདོད་པ་དེ་མི་འཐད་དེ། དེ་ལྟར་ན། དེ་ལས་གཞན་པ་ཞེས་པའི་ཚིག་སྨོས་པ་དོན་མེད་དུ་འགྱུར་བའི་ཕྱིར། ཕྱི་མ་རོང་པ་ཆོས་མགོན་གྱི་འདོད་པ་དེའང་མི་འཐད་དེ། ཤིན་ཏུ་སྡིག་པ་ཆེ་བའི་མི་དགེ་བ་བཅུ་སྤོང་རྩ་ལྟུང་གཅིག་ཏུ་བཞག རྣལ་འབྱོར་པ་ལ་བསྙེན་བཀུར་མི་བྱ་བ་དང་། མཆོད་རྟེན་གྱི་གྲིབ་མ་ལ་འགོམ་པ་སོགས་རྩ་ལྟུང་རེ་རེ་བྱས་ན་ལྕི་ཡང་མ་སྙོམས་པས་རྩ་ལྟུང་གི་རྣམ་གཞག་འཇོག་པ་ལ་མི་མཁས་པར་འགྱུར་བའི་ཕྱིར་རོ། ། དེས་ན། དེ་ལས་གཞན་པ་བཅུ་བཞི་ནི། །
ཞེས་པ་སློབ་དཔོན་སྨོད་པ་སོགས་རྩ་བའི་ལྟུང་བ་བཅུ་བཞི་པོ་ལ་བྱེད་རིགས་པ་ཡིན་ཏེ། དེ་ལྟར་ཡིན་པར་ལུང་རིགས་གཉིས་ཀྱིས་གྲུབ་པའི་ཕྱིར། ལུང་གིས་གྲུབ་སྟེ། དེ་ལས་གཞན་པ་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། སྤང་ཞིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཞེས་གསུངས་པའི་ཕྱིར་རོ། ། རིགས་པ་ནི། རྣལ་འབྱོར་བླ་མེད་པ་དང་།
ཡོ་ག་བ་གཉིས་ཀྱིས། སློབ་དཔོན་སྨོད་པ་སོགས་རྩ་ལྟུང་བཅུ་བཞི་པོ་ནི་ཐུན་མོང་དུ་བསྲུང་དགོས་པ་ཡིན་ཏེ། གཉིས་ཀ་ལ་ཐུན་མོང་དུ་ཁས་བླང་རྒྱུའི་སྡོམ་པ་དེ་ལ། རིགས་ལྔའི་སྡོམ་གཟུང་གཅིག་པོ་ལས་མི་འདུག་པའི་ཕྱིར། དེས་ཁས་བླང་རྒྱུའམ་གཟུང་རྒྱུའི་སྡོམ་པ་མི་འདྲ་བ་གཉིས་སོ་སོར་ཡོད་ན། བསྲུང་བྱའི་རྩ་ལྟུང་མི་འདྲ་བ་གཉིས་ཡོང་བར་རིགས་ནའང་། དེ་ལྟར་མ་བྱུང་བས་སོ། ། འོན་ཀྱང་རྩ་ལྟུང་བཅུ་གསུམ་པའི་སྐབས་སུ། བླ་མེད་ལ་ཚོགས་རྫས་སྟོབ་པ་མ་བླངས་ན་རྩ་ལྟུང་དུ་འགྱུར་བ་དང་། ཡོ་གའི་སྐབས་སུ།
དམ་ཚིག་གི་རྡོ་རྗེ་དྲིལ་བུ་སྟོབ་པའི་ཚེ་རྒྱུད་འདི་ནི་བསྒོམ་པ་གཙོ་བོར་གྱུར་པའི་ཕྱིར་དེ་ལྟ་བུ་མི་དགོས་སོ་ཞེས་སྤངས་ན་རྩ་ལྟུང་དུ་འགྱུར་རོ། ། ཡོ་ག་སྟོད་འགྲེལ་གྱི་ལུང་དང་ཡང་མི་འགལ་ཏེ། ལུང་གི་དོན་ནི། དེ་བཞིན་གཤེགས་པ་ཐམས་ཅད་ཀྱི་ཚུལ་ཁྲིམས་ནི་ཉེས་སྤྱོད་མཐའ་དག་ལས་ལྡོག་ཟིན་པ་ཡིན་པས། གང་ལ་ལྡོག་པའི་ལྡོག་གཞི་བསྟན་པ་ཡིན་ནོ། ། ཞེས་གསུངས་སོ། ། དེ་ལ་རྒྱ་གར་བའི་དཀྱིལ་ཆོག་ལ། སྔ་རབ་ཀྱི་དགེ་བའི་བཤེས་གཉེན་འགའ་རེས་མཆན་བཏབ་པས་ན། རོང་པ་ཆོས་མགོན་སོགས་ཀྱི་འདོད་པ་དེ་སྣང་ཞིང་། རྗེ་བཙུན་གོང་མའི་བདེ་མཆོག་ལ་འགྲེལ་པ་ཡོད་ཀྱང་གཞུང་གི་འབྲུ་སྣོན་ཞིབ་ཏུ་སྦྱར་བ་མེད་པས།
འདི་བཞིན་ཡིན་མི་གསུངས་སོ། ། དེ་ལ་གཉན་སྟོན་ཚུལ་འབར་སོགས་ཀྱི་འདོད་པ་དེ་ལ་ཡང་གོང་དུ་བརྗོད་པའི་སྐྱོན་དེ་རྣམས་གནས་ཤིང་། རྣལ་འབྱོར་པ་ལ་བསྙེན་བཀུར་མི་བྱེད་པ་དེ་དང་། ཕྱག་རྒྱ་ལ་འགོམ་པ་ལ་ཡང་ཉེས་པ་ཆེན་པོ་ཡོང་མོད་ཀྱང་། དེ་རྣམས་ཀྱང་རྩ་ལྟུང་དུ་འགྲོ་བ་མི་འཐད་པའི་ཕྱིར། རོང་པ་ཆོས་མགོན་གྱི་འདོད་པ་དེ་ཡང་མི་འཐད་ལ། དགེ་ལྡན་པའི་ལུགས་དེ་ཡང་མི་འཐད་དེ། འོ་ན་རྣལ་འབྱོར་བླ་མེད་ཀྱི་སྐབས་སུ་དམ་ཚིག་གི་རྡོ་རྗེ་དྲིལ་བུ་སྟོབ་པ་སྤངས་ན་རྩ་ལྟུང་བཅུ་བཞི་པར་འགྱུར་རམ་མི་འགྱུར། འགྱུར་ན་རྣལ་འབྱོར་བླ་མེད་ཀྱི་སྐབས་སུ་རྩ་བའི་ལྟུང་བ་བཅོ་ལྔ་དགོས་པར་འགྱུར། མི་འགྱུར་ན་རྣལ་འབྱོར་བླ་མེད་ཀྱི་སྐབས་སུ་རྩ་ལྟུང་དུ་མི་འགྱུར་ལ།
རྣལ་འབྱོར་ཡོ་གའི་སྐབས་སུ་དེ་སྤངས་ན་རྩ་ལྟུང་དུ་འགྱུར་བའི་ཁྱད་དེ་མི་རིགས་པར་ཐལ། རྣལ་འབྱོར་བླ་མེད་དང་ཡོ་ག་གཉིས་ཀའི་སྐབས་སུ་ཁས་བླང་རྒྱུའམ། གཟུང་རྒྱུའི་སྡོམ་པ་དེ་ལ་རིགས་ལྔའི་སྡོམ་གཟུང་གཅིག་ཉིད་ལས་མེད་པའི་ཕྱིར། འདིའི་འཁོར་གསུམ་ཁས་བླངས་སོ། ། ཡང་རྣལ་འབྱོར་ཡོ་གའི་སྐབས་སུ་དམ་ཚིག་གི་རྫས་ཤ་ལྔ་དང་ཆང་སྟོབ་པ་སྤངས་ན་རྩ་ལྟུང་དུ་འགྱུར་རམ་མི་འགྱུར། མི་འགྱུར་ན་ཡོ་གའི་སྐབས་སུ་དེ་རྩ་ལྟུང་དུ་མི་འགྱུར་ལ། བླ་མེད་ཀྱི་སྐབས་སུ་དེ་སྤངས་ན་རྩ་ལྟུང་དུ་འགྱུར་བའི་ཁྱད་པར་དེ་ཤིན་ཏུ་མི་འཐད་དོ། ། རྣལ་འབྱོར་བླ་མེད་དང་ཡོ་ག་གཉིས་ཀའི་སྐབས་སུ་རྩ་ལྟུང་བཅུ་གསུམ་པ་བསྲུང་བའི་དམ་ཚིག་ནི་རིགས་ལྔའི་སྡོམ་པ་ཁས་བླངས་པ་ཙམ་གྱིས་ཐོབ་ཅིང་། དེ་ཉིད་ཀྱི་སྐབས་སུ་རིགས་ལྔའི་སྡོམ་གཟུང་དེ་ལ་མི་འདྲ་བ་སོ་སོ་གཉིས་གཉིས་ཡོད་ན། བསྲུང་རྒྱུའི་རྩ་ལྟུང་བཅུ་གསུམ་པ་དེ་ལ་ཡང་།
མི་འདྲ་བ་སོ་སོ་བ་གཉིས་སྤོང་བར་རིགས་ན་ཡང་། རིགས་ལྔའི་སྡོམ་གཟུང་དེ་ལ་གཅིག་ལས་མ་བྱུང་བའི་ཕྱིར་རོ། ། འདི་ཡང་འཁོར་གསུམ་ཀ་ཁས་བླངས་སོ། ། གཞན་ཡང་ཁྱེད་རང་གི་ལུགས་ལའང་། དེ་ལས་གཞན་པ་བཅུ་བཞི་ནི། ། ཞེས་པ་ལ་རིགས་ལྔའི་དམ་ཚིག་དེ་ལས་གཞན་པ་བཅུ་བཞིའི་གྲངས་ཀྱང་མ་ཚང་སྟེ། དམ་ཚིག་གི་རྡོ་རྗེ་དྲིལ་བུ་འཛིན་དགོས་ལ། གོང་དུ་མི་བསྐྱོད་པ་ཐུགས་ཀྱི་དམ་ཚིག་གི་སྐབས་སུ་བསྟན་ཟིན་པའི་ཕྱིར་རོ། ། དེས་ན། དེ་ལས་གཞན་པ་བཅུ་བཞི་ནི། །
ཞེས་པ། མཁས་མཆོག་བསོད་ནམས་རྩེ་མོའི་བཞེད་པས། མདོ་སྡེ་ནམ་མཁའི་སྙིང་པོ་ནས་གསུངས་པའི་བྱང་ཆུབ་སེམས་དཔའ་དབུ་མ་པའི་ལུགས་ཀྱི་རྩ་བའི་ལྟུང་བ་བཅུ་བཞི་པོ་ཡིན་ཞིང་། དེ་ཉིད་དཔྱད་ན་ཕས་ཕམ་པར་འགྱུར་བས་དེ་ཉིད་སྤང་བ་དོར་བ་མི་བྱ་སྟེ། བྱང་ཆུབ་སེམས་དཔའི་རྩ་ལྟུང་དུ་འགྱུར་བའི་ཕྱིར་ཞེས་པའོ། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་དུ་བཟླ་བར་བྱ། ། གང་ཚེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཞེས་པས་ནི་སྦོམ་པོ་སྟེ་ཆེས་ཆེན་པོར་འགྱུར་ཞེས་པའི་དོན་ནོ། །
འདི་ཉིད་དོན་ལ་གནས་པ་ཡིན། ། འདི་ཉིད་བཟུང་བའི་སྐབས་སུ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་པར་བགྱི། ། ཞེས་པས་སྨོན་པ་བྱང་ཆུབ་ཀྱི་སེམས་བཟུང་བ་བསྟན། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། །
སོ་སོར་བརྟན་པོར་གཟུང་བར་བགྱི། ། ཞེས་པས་འཇུག་པ་བྱང་ཆུབ་ཀྱི་སེམས་བཟུང་བ་བསྟན་ལ། བཟུང་བའི་སྐབས་སུ་སྨོན་འཇུག་བྱང་ཆུབ་ཀྱི་སེམས་བཟུང་བ་བྱུང་ཙ་ན་དེ་ཉིད་བསྒྲག་པའི་སྐབས་སུ། དེའི་བསྲུང་རྒྱུའི་དམ་ཚིག་བསྒྲག་པ་དོན་གྱི་ཐོབ་པའི་ཕྱིར་རོ། ། དེ་ལ་ཚུལ་ཁྲིམས་བསླབ་པ་ནི། སེམས་ཅན་ལ་གནོད་པ་གཞི་དང་བཅས་པ་སྤོང་བ་སྟེ། ཉེས་སྤྱོད་སྡོམ་པའི་ཚུལ་ཁྲིམས་སོ། ། དགེ་བ་ཆོས་སྡུད་ཀྱི་ཚུལ་ཁྲིམས་ནི། ཕ་རོལ་དུ་ཕྱིན་པ་དྲུག་ལ་སོགས་པའི་སྤྱོད་པ་ལ་སློབ་པའོ། ། སེམས་ཅན་དོན་བྱེད་ཀྱི་ཚུལ་ཁྲིམས་ནི།
བྱང་ཆུབ་སེམས་དཔའ་སེམས་ཅན་ཐམས་ཅད་ལ་ཕན་པ་དང་བདེ་བ་གཉིས་ཀ་བྱེད་པ་སྟེ་ཚུལ་ཁྲིམས་གསུམ་པོ་འདིས་བྱང་ཆུབ་སེམས་དཔའི་བསླབ་པ་ཐམས་ཅད་བསྡུས་སོ། ། མདོ་སྡེ་ནམ་མཁའི་སྙིང་པོ་ནས་གསུངས་པའི་བྱང་ཆུབ་སེམས་དཔའ་དབུ་མ་པའི་ལུགས་ཀྱི་རྩ་བའི་ལྟུང་བ་དེ་ལ་རྫས་ཀྱི་སྒོ་ནས་བཅུ་བཞི། རྟེན་གྱི་སྒོ་ནས་བཅུ་དགུ་སྟེ། རྒྱལ་པོ་ལས་འབྱུང་བ་ལྔ། བློན་པོ་ལ་འབྱུང་བ་ལྔ། བྱེ་བྲག་ཏུ་བློན་པོ་ལ་གྲོང་འཇོམས་པའི་ལྟུང་བ། ལས་དང་པོ་པ་ལ་འབྱུང་བའི་ལྟུང་བརྒྱད་དོ། ། དེ་ཐམས་ཅད་བྱང་ཆུབ་སེམས་དཔའ་ལས་དང་པོ་པ་ལྟ་བུ་གཅིག་ལ་མི་འབྱུང་བ་ནི་མིན་མོད་ཀྱི། འོན་ཀྱང་དེ་དང་དེར་བཞག་པ་ནི། རྒྱལ་བློན་གཉིས་ཀ་ལ་འབྱུང་བའི་ལྟུང་བ།
རྟེན་གསུམ་པོ་དེ་དང་དེ་ལ་འབྱུང་ཉེ་བ་དང་། དཀོན་མཆོག་གསུམ་གྱི་དཀོར་འཕྲོགས་པ་ལ་སོགས་པ་དང་པོ་ལྔ། རྒྱལ་བློན་གཉིས་ལ་ཐུན་མོང་དུ་གདམས་པས། བསྲུང་བ་ལ་ལྷག་པར་དུ་བརྩོན་འགྲུས་ཆེན་པོ་བསྐྱེད་པར་འགྱུར་བའི་ཕྱིར་རོ། ། དེ་ལ། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པ་ཡི་ལྟུང་བར་འདོད། ། དམ་པའི་ཆོས་ནི་སྤོང་བྱེད་པ། ། གཉིས་པ་ཡིན་པར་རྒྱལ་བས་གསུངས། ། ཚུལ་ཁྲིམས་འཆལ་པའི་དགེ་སློང་ལ། །
ངུར་སྨྲིག་འཕྲོག་དང་བརྡེག་པ་དང་། ། བཙོན་རར་འཛུད་པར་བྱེད་པ་དང་། ། རབ་ཏུ་བྱུང་ལས་འབེབས་པ་དང་། ། སྲོག་དང་བྲལ་བྱེད་གསུམ་པ་ཡིན། ། ལོག་པར་ལྟ་བ་འཛིན་པ་དང་། ། མཚམས་མེད་ལྔ་ནི་བྱེད་པ་དང་། ། གྲོགས་ལ་སོགས་པ་འཇོམས་པ་ནི། ། རྩ་བའི་ལྟུང་བ་ཞེས་བཤད་དོ། ། དཀོན་མཆོག་གསུམ་གྱི་དཀོར་འཕྲོག་པ་ནི། སངས་རྒྱས་དཀོན་མཆོག་གི་དཀོར་སངས་རྒྱས་ཀྱི་དུས་མཆོད་དང་།
དེ་བཞིན་གཤེགས་པའི་སྐུ་གཟུགས་ལ་གསོལ་བའི་ན་བཟའ་ལ་སོགས་པ་བདག་ཉིད་ལ་བསྒྱུར་བ་དང་། ཆོས་དཀོན་མཆོག་གི་དཀོར་གླེགས་བམ་གྱི་རྒྱུ་ཆའི་གསེར་དངུལ་དང་། ན་བཟའ་དང་། མདོ་སྡེ་མཆོད་པའི་རྫས་ལ་སོགས་པ་བདག་ཉིད་ལ་བསྒྱུར་བ་དང་། དགེ་འདུན་ལ་ཕྱོགས་བཞིའི་དགེ་འདུན་པ་དང་། གཞི་ཇི་བཞིན་པ་གཉིས་ལས། དང་པོ་ནི། ཕྱོགས་བཞིའི་དགེ་འདུན་བསོད་སྙོམས་པ་ལ་སོགས་པ་ལ་དམིགས་པའི་ཚུལ་དང་། གཉིས་པ་ནི། གནས་གཅིག་ཏུ་བཞུགས་པའི་དགེ་འདུན་སྡེ་ལོངས་ཀྱི་ཚུལ་དང་།
སྤྱི་རྫས་སོགས་བདག་ཉིད་ལ་བསྒྱུར་བའོ། ། གཉིས་པ་དམ་པའི་ཆོས་སྤོང་བ་ནི། མདོ་སྡེར། ཉན་ཐོས་ཀྱི་བྱང་ཆུབ་མངོན་དུ་བྱེད་པའི་ལམ། རང་སངས་རྒྱས་ཀྱི་བྱང་ཆུབ་མངོན་དུ་བྱེད་པའི་ལམ། བླ་ན་མེད་པའི་བྱང་ཆུབ་མངོན་དུ་བྱེད་པའི་ལམ་ཞེས་སོགས་བཤད་ལ། བྱང་ཆུབ་གསུམ་པོ་ཐོབ་པར་བྱེད་པའི་ཐབས་རྟོགས་པའི་ཆོས་སྤངས་ན་རྩ་ལྟུང་ངོ་། ། གསུམ་པ་ནི། ཚུལ་ཁྲིམས་འཆལ་པའི་དགེ་སློང་ལ་ཁྱོད་འདི་གོན་པར་མི་འོས་ཞེས་སོགས་ཀྱི་སྒོ་ནས་ངུར་སྨྲྀག་གི་རྒྱལ་མཚན་འཕྲོག་པ་དང་། འདི་ནི་ཤིན་ཏུ་ཉེས་པ་ཆེ་བས་བྱར་མི་རུང་སྟེ།
དགེ་བསྙེན་ལྕགས་ཀྱི་བྱིན་པ་ཅན་གྱི་རི་བོ་པོ་ཏ་ལར། དོན་ཡོད་ཞགས་པ་ལྷ་ལྔ་ལ་མཇལ་དུ་བྱོན་པའི་ལམ་དུ་འཕྲད་པའི་ཁྱིམ་བཙུན་ཞིང་རྨོད་མཁན་གྱི་ལོ་རྒྱུས་བཞིན་ནོ། ། ཚུལ་ཁྲིམས་འཆལ་པའི་དགེ་སློང་ལ་བརྡེག་པ་དང་། བཙོན་རར་འཛུད་པ་ལ་སོགས་ཀྱི་སྒོ་ནས་ཆད་པས་གཅོད་པ་དང་། བཙུན་པ་ལྡོག་འཇུག་པ་དང་། མཐར་སྲོག་དང་བྲལ་བར་བྱེད་པ་ནི། རྩ་ལྟུང་གསུམ་པའོ། ། ཚུལ་ཁྲིམས་འཆལ་པའི་ངུར་སྨྲྀག་འཕྲོག་པ་སོགས་རེ་རེ་ཡང་རྩ་ལྟུང་དུ་འགྱུར་བ་ཡིན་ན་ཚུལ་ཁྲིམས་དང་ལྡན་པ་ལ་ལྟ་སྨོས་ཀྱང་ཅི་དགོས་པས་སོ། ། བཞི་པ་ནི། ལོག་པར་ལྟ་བ་འཛིན་པ་སྟེ། །
ལས་རྒྱུ་འབྲས་དང་། དཀོན་མཆོག་ལ་སོགས་པ་ལ་བདེན་ནམ་མི་བདེན་ནམ་སྙམ་དུ་ཐེ་ཚོམ་ཟོས་པའང་རྩ་བའི་ལྟུང་བའོ། ། ལྔ་པ་ནི། མཚམས་མེད་པ་ལྔ་བྱེད་པའོ། ། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དང་། འཁོར་ལོའི་དབྱེན་ནི་ད་ལྟ་མི་འབྱུང་བར་བཤད་ཀྱང་། དེ་ཉིད་ཀྱི་རྣམ་སྨིན་ནི་ད་ལྟ་ཡང་འབྱུང་བ་ཡིན་ཏེ། འགྲེལ་ཆེན་སྒྲོན་གསལ་དུ། དེ་བཞིན་གཤེགས་པའི་ཚབ་མ་སྐུ་གསུང་ཐུགས་ཀྱི་རྟེན་རྣམས་ཡིན་པ་དང་། སྟོན་པའི་འཁོར་གྱི་དགེ་འདུན་གྱི་ཚབ་མ་ནི་ད་ལྟ་བཞུགས་པའི་དགེ་སློང་གི་དགེ་འདུན་རྣམས་ཡིན་པས།
སྐུ་གཟུགས་བཤིག་པ་དང་། དགེ་འདུན་དེ་དག་ཕྱེ་ན། མཚམས་མེད་དང་སྡིག་པ་འདྲ་བར་བཤད་དོ། ། བྱེ་བྲག་ཏུ་སློབ་དཔོན་ལ་བཅས་པའི་ལྟུང་བ་ནི། གྲོང་དང་གྲོང་ཁྱེར་དང་གྲོང་བརྡལ་ལ་སོགས་པ་འཇོམས་པའོ། ། སྤྱིར་མི་ཁྱིམ་བདུན་ཕྱོགས་གཅིག་ན་ཡོད་པ་ལ་གྲོང་དང་། དེ་ཉིད་ཚ་ལམ་གཅིག་གི་བར་དུ་ཟམ་མ་ཆད་པར་ཡོད་པ་ལ་གྲོང་ཁྱེར་དང་། ཉི་མ་ལྔའི་བར་དུ་ཟམ་མ་ཆད་པར་ཡོད་པ་གྲོང་བརྡལ་དུ་བཤད་པ་སོགས་ཡོད་ཀྱང་། ཁང་པ་གཅིག་ལྟ་བུ་གཅིག་བཅོམ་ནའང་ལྟུང་བ་དེར་འགྱུར་རོ། ། གཉིས་པ་ལས་དང་པོ་པ་ལ་འབྱུང་བའི་ལྟུང་བ་བརྒྱད་ནི།
བློ་སྦྱངས་མ་བྱས་སེམས་ཅན་ལ། ། སྟོང་པ་ཉིད་ནི་སྟོན་པ་དང་། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་ལྡོག་པ་དང་། ། སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང་། ། སློབ་མའི་ཐེག་པ་ཆགས་ལ་སོགས། ། སྤོང་བར་འགྱུར་བ་མིན་ཞེས་སྨྲ། ། རྙེད་པ་དང་ནི་བཀུར་བསྟི་ཡི། ། ཚིགས་བཅད་རྒྱུ་ནི་གཞན་དམོད་དང་། །
བདག་ནི་ཟབ་མོ་ཞི་བ་ཞེས། ། ལོག་པ་ཉིད་ནི་སྨྲ་བ་དང་། ། དགེ་སློང་ཆད་པས་གཅོད་འཇུག་དང་། ། དཀོན་མཆོག་གསུམ་གྱི་སྦྱིན་བྱེད་དང་། ། བྱིན་པ་ལེན་པར་བྱེད་པ་དང་། ། ཞི་གནས་འདོར་བར་བྱེད་པ་དང་། ། ཡང་དག་འཇོག་གི་ལོངས་སྤྱོད་རྣམས། ། ཁ་འདོན་བྱེད་ལ་སྦྱིན་པ་ནི། ། རྩ་བའི་ལྟུང་བ་ཞེས་བཤད་དོ། ། སེམས་ཅན་དམྱལ་བ་ཆེན་པོའི་རྒྱུ། །
ཞེས་གསུངས་སོ། ། དེ་ལ་དང་པོ་ནི། བློ་སྦྱངས་མ་བྱས་པ་སྟེ། བྱང་ཆུབ་མཆོག་ཏུ་སེམས་མ་བསྐྱེད་པ་དང་། ། ཚོགས་རྒྱ་ཆེན་པོར་རྫོགས་པར་མ་བྱས་པའི་གང་ཟག་ལ་སྟོང་པ་ཉིད་བརྗོད་པ་སྟེ། དབུ་མ་ལྟ་ཁྲིད་དང་། རྫོགས་ཆེན་སེམས་མཆོག་ལྟ་བུ་སྟོན་པའོ། ། དེ་ཡང་དང་པོ་ནས་སྟོང་པ་ཉིད་བསྟན་ན། བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་ལ་མི་འཇུག་པ་དང་། སྟོང་པ་ཉིད་ལ་ལྟ་ཉེས་ན། །
ཤེས་རབ་ཆུང་རྣམས་ཕུང་བར་འགྱུར། ། ཞེས་པའི་སྐྱོན་དུའང་འགྱུར་བས་སོ། ། གཉིས་པ་ནི། སངས་རྒྱས་ཉིད་ཐོབ་པའི་ལམ་ཕ་རོལ་དུ་ཕྱིན་པ་དྲུག་གི་སྤྱོད་པ་ཉམས་སུ་ལེན་པར་ཞུགས་པ་དག་ལ། བྱང་ཆུབ་སེམས་དཔའི་སྤྱོད་པ་ནི་བསྐལ་པ་མང་པོའི་བར་དུ་མགོ་དང་རྐང་ལག་ལ་སོགས་པ་སྦྱིན་པར་གཏོང་བའི་དཀའ་སྤྱད་དཔག་ཏུ་མེད་པ་བྱེད་དགོས་པས་མི་ནུས་ལ། དེ་བས་ན་ཉན་ཐོས་དང་རང་སངས་རྒྱས་ཀྱི་བྱང་ཆུབ་ནི་འཁོར་བའི་སྡུག་བསྔལ་མཐའ་དག་ཟད་པའི་ཐར་པའི་བདེ་བ་དང་ལྡན་པ་ཡིན་པས་དེ་བསྒྲུབ་ན་དགའོ་ཞེས་པ་ལ་སོགས་པའི་སྒོ་ནས་སངས་རྒྱས་ཐོབ་པའི་ལམ་དེ་ལས་ལྡོག་པའོ། ། གསུམ་པ་ནི། སོ་སོར་ཐར་པའི་སྡོམ་པ་ལ་གནས་ཏེ། མི་དགེ་བ་བཅུ་ལེགས་པར་སྤོང་ཞིང་། དགེ་བ་བཅུ་བསྒྲུབ་ནུས་ནུས་སུ་བྱེད་པའི་གང་ཟག་ལ།
སོ་སོར་ཐར་པའི་ཐེག་དམན་གྱི་ལམ་ཡིན་ལ། ཐེག་དམན་གྱི་ལམ་གྱིས་རང་གི་དོན་ཡང་མི་འགྲུབ་ན། གཞན་དོན་འགྲུབ་པ་ལྟ་སྨོས་ཀྱང་ཅི་དགོས། དེ་ནས་ཐེག་པ་ཆེན་པོའི་ལམ་ནི་ཟབ་པ་དང་རྒྱ་ཆེ་བ་ཡིན་པས། དེ་ལ་བསླབ་ན་དགའོ་ཞེས་གང་ཟག་དེ་སོ་སོ་ཐར་པ་སྤོང་དུ་བཅུག་ནས། ཐེག་པ་ཆེན་པོ་ལ་རང་གིས་ཀྱང་མ་སྦྱངས་ཞིང་། གཞན་ཡང་སྦྱོང་དུ་མ་བཅུག་པར་འདོམ་ལ་ལས་པའོ། ། བཞི་པ་ནི། རྙེད་པ་དང་བཀུར་བསྟི་ལ་ཆགས་པ་མི་ཟད་པས་ཀུན་ནས་བསླངས་ཏེ་རང་གི་ཡོན་ཏན་བརྗོད་པ་དང་། གཞན་ལ་གྲགས་པ་མིན་པ་བརྗོད་པའི་སྒོ་ནས་སྨོད་པའོ། །
མཚན་ཉིད་ཅེས་པའི་སྐད་དོད་ལ་ཤ་ལོག་ཁ་ཞེས་པ་ཡོད་ལ། དེ་ཉིད་གྲགས་པ་མིན་པ་དང་། ། མཚན་ཉིད་གང་ལ་བསྒྱུར་ཀྱང་རུང་བའོ། ། སེམས་ཙམ་པའི་ལུགས་ཀྱི་རྙེད་དང་བཀུར་བསྟི་ལ་ཆགས་པས། བདག་བསྟོད་གཞན་ལ་དམོད་པ་གཉིས་སོ་སོར་བགྲངས་ན། འདིར་ཡང་དེ་གཉིས་སོ་སོར་བགྲང་དགོས་པར་འགྱུར་ལ། དེ་ལྟར་ན། ལས་དང་པོ་པ་ལ་བཅས་པའི་ལྟུང་བ་དགུར་འགྱུར་ཏེ། དེ་ལ་དགེ་ལྡན་པ་ན་རེ། བྱང་ཆུབ་སེམས་དཔའ་དབུ་མ་པ་དང་སེམས་ཙམ་པའི་ལུགས་ཀྱི་རྩ་བའི་ལྟུང་བ་རྣམས་ཀྱང་རྩ་ལྟུང་དུ་ཁས་ལེན་དགོས་སྟེ།
ལྟུང་བ་ལྔ་པ་འདི་ཉིད་སེམས་ཙམ་པ་དང་ཐུན་མོང་དུ་བྱུང་ཞིང་། གཞན་གསུམ་པོ་ཡང་འདིར་བསྣན་དགོས་པའི་ཕྱིར་ཞེས་གསུངས་པ་ནི་སྔར་གྱི་རང་གིས་ཁས་བླངས་དང་འགལ་ཞིང་། གནས་བརྟན་བྱང་ཆུབ་བཟང་པོས། མདོ་སྡེ་ནམ་མཁའ་སྙིང་པོ་ནས་གསུངས་པའི་བཅུ་བཞི་པོ་འདི་དག་བྱང་ཆུབ་སེམས་དཔའི་རྩ་བའི་ལྟུང་བར་འཇོག་པ་མི་འཐད་དེ། འདི་དག་རྩ་ལྟུང་ཡིན་ན་བྱང་ཆུབ་སེམས་དཔའི་བསླབ་པའི་སྤྱི་ཁོག་ཆེན་མོ་བྱང་སར་རྩ་ལྟུང་དུ་བཅས་དགོས་པ་ལས། དེར་རྩ་ལྟུང་དུ་མ་བཅས་པའི་ཕྱིར་དང་། མདོ་སྡེར། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བས་འདི་དག་སྤྱད་ན། སྔོན་གྱི་དགེ་བའི་རྩ་བ་མ་ལུས་ཤིང་ལུས་པ་མེད་པར་ཐལ་བར་བརླག་གོ ། ཞེས་གསུངས་ལ།
རྩ་ལྟུང་ཡིན་ན་བྱང་ཆུབ་སེམས་དཔའི་བསླབ་པ་བླངས་ཕྱིན་ཆད་ཀྱི་དགེ་རྩ་མཛད་དགོས་པ་ལས། དེར་སྔོན་གྱི་དགེ་བའི་རྩ་བ་མཛད་པར་བཤད་པའི་ཕྱིར་ཞེས་དགག་པ་བྱས་པས། སེམས་ཙམ་པའི་རྩ་ལྟུང་དུ་གང་ཁས་བླངས་པ། དབུ་མ་པས་ཀྱང་ཁས་ལེན་དགོས་པ་དང་། དབུ་མ་པས་གང་ཁས་བླངས་ཚད་སེམས་ཙམ་པས་ཁས་ལེན་དགོས་པའི་ངེས་པ་མེད་དོ། ། དྲུག་པ་ནི། བདག་ཉིད་ལ་སྙན་གྲགས་མི་ཟད་པ་དང་རྙེད་པ་དང་བཀུར་བསྟི་རྒྱ་ཆེན་པོ་ཐོབ་པའི་ཕྱིར། བདག་གི་ཟབ་མོ་ཞི་བ་སྟེ། དབུ་མའི་ལྟ་བ་ཕྱིན་ཅི་མ་ལོག་པ་དང་། རྒྱུན་དུ་ཞུགས་པ་ལ་སོགས་པའི་འབྲས་བུ་ཐོབ་པས།
གང་དག་སངས་རྒྱས་པར་འདོད་པ་དག་བདག་གི་རྗེས་སུ་ཞུགས་ཤིག བདག་མངོན་པར་རྫོགས་པ་སངས་རྒྱས་པ་དེའི་ཚེ། ཁྱེད་རྣམས་ཀྱང་སངས་རྒྱའོ། ། ཞེས་སྨྲ་བའོ། བདུན་པ་ནི། རྒྱལ་པོའི་བློན་པོའི་གྲྭར་ཕྱིན་ཏེ། རང་གི་འགྲན་ཟླར་གྱུར་པའི་དགེ་སྦྱོང་དང་། དེ་ཉིད་ཀྱི་བར་དབྱེན་སྦྱར་ཏེ། དགེ་སྦྱོང་འདིས་ཁྱེད་ལ་ཁ་གཏོང་གིན་འདུག་གོ ། མི་སྙན་པ་སྒྲོག་གིན་འདུག་པས།
འདི་ལ་རྫས་བཟང་པོ་ཡོད་པས་ཕྲོགས་ཤིག་ཅེས་སྨྲས་པའི་རྐྱེན་གྱིས་དགེ་སྦྱོང་དེས་དཀོན་མཆོག་གི་རྫས་ལ་སོགས་པ་རྒྱལ་པོ་དང་བློན་པོ་ལ་འབུལ་བར་བྱེད་པའམ། བདག་ཉིད་ལ་འབུལ་བར་གང་ལྟར་ཡང་རུང་སྟེ། དེ་གསུམ་ནི་རྩ་བའི་ལྟུང་བའོ། ། ལྟུང་བ་བརྒྱད་པ་ནི། སྤོང་བ་པ་རྣམས་ལ་གདུལ་བྱ་རྒྱ་ཆེན་པོར་བྱུང་ན། བདག་ཁ་བཏོན་བྱེད་པ་དཔོན་སློབ་རྣམས་ཀྱི་ལོངས་སྤྱོད་ཆད་ཀྱི་དོགས་ནས་སྤོང་བ་པ་འདི་རྣམས་ནི་བསམ་གཏན་བསྒོམ་མི་ཤེས་པ་ལ་བླུན་པ་གཏི་མུག་པའོ་ཞེས་རྒྱལ་པོ་ལྟ་བུ་ལ་སྨྲས་པའི་རྐྱེན་གྱིས་སྤོང་བ་པ་རྣམས་ཀྱིས་ཞི་གནས་འདོར་བར་བྱེད་པ་དང་། སྤོང་བ་པོ་ལ་འབུལ་རྒྱུའི་ལོངས་སྤྱོད་རྣམས་བདག་ཁ་བཏོན་བྱེད་པ་དཔོན་སློབ་རྣམས་ཀྱིས་ཐོབ་པ་ནི་རྩ་བའི་ལྟུང་བའོ། ། ཡོ་ག་སྟོད་འགྲེལ་གྱི་ལུང་གི་དོན་ཡང་འདི་ཡིན་ཏེ། དེ་ལ་དེ་བཞིན་གཤེགས་པ་རྣམས་ཀྱི་ཚུལ་ཁྲིམས་ནི་ཞེས་པ་ནི། དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་ཐུན་མོང་གི་ཚུལ་ཁྲིམས་སོ། །
ཇི་ལྟར་དུས་གསུམ་མགོན་པོ་རྣམས། ། ཞེས་བྱ་བ་ལ་སོགས་པ་ཞེས་པའི་སོགས་ཁོངས་ནས། སོ་སོར་བརྟན་པོར་གཟུང་བར་བགྱི། ། ཞེས་པའི་བར་འདོན་ནོ། ། ཕས་ཕམ་པར་འགྱུར་བ་བཅུ་བཞི་ལས་བཟློག་པའི་མཚན་ཉིད་ཅན། ཞེས་པ་ནི། རིགས་ལྔ་ཐུན་མོང་གི་ཚུལ་ཁྲིམས། སྨོན་འཇུག་གཉིས་ཀྱི་སྡོམ་པ་དེ་དཀོན་མཆོག་གསུམ་གྱི་དཀོར་འཕྲོགས་པ་ལ་སོགས་པའི་རྩ་ལྟུང་བཅུ་བཞི་ལས་བཟློག་པའི་མཚན་ཉིད་ཅན་ཡིན་ཞེས་པའོ། ། ཆོས་རྗེ་རི་བོ་དགེ་ལྡན་པ་ན་རེ། ཇི་ལྟར་དུས་གསུམ་མགོན་པོ་རྣམས། །
བྱང་ཆུབ་ཏུ་ནི་ངེས་མཛད་པའི། ། ཞེས་པས་སྨོན་སེམས་དང་། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཞེས་པས་འཇུག་སེམས་བཟུང་བ་བསྟན་ནས། ཚུལ་ཁྲིམས་ཀྱི་ནི་བསླབ་པ་དང་། ། ཞེས་སོགས་ཤློ་ཀ་གཅིག་པོ་དེ་རྣམ་སྣང་གི་དམ་ཚིག་ལ་སྦྱར་རྒྱུ་ཡིན་ཏེ། གྱི་ཇོའི་འགྱུར་དུ། སངས་རྒྱས་རྣལ་འབྱོར་སྡོམ་པ་ལ། ། ཚུལ་ཁྲིམས་ཀྱི་ནི་བསླབ་པ་དང་། །
དགེ་བའི་ཆོས་ནི་བསྡུད་པ་དང་། ། ཞེས་སོགས་བྱུང་བའི་ཕྱིར། ཞེས་གསུངས་པ་དེ་མི་འཐད་དེ། རྗེ་བཙུན་བསོད་ནམས་རྩེ་མོའི་སམྦུ་ཊིའི་ཊཱིཀར། དེ་ལ་བསྒྱུར་བྱེད་ཁ་ཅིག་གིས། སངས་རྒྱས་རྣལ་འབྱོར་སྡོམ་པ་ལ། ། ཚུལ་ཁྲིམས་ཀྱི་ནི་བསླབ་པ་དང་། ། ཞེས་བྱ་བ་ལ་སོགས་པས་འདི་རྣམ་སྣང་གི་དམ་ཚིག་ཏུ་བསྡུས་ཏེ་འཆད་དོ། ། འདི་ནི་རིགས་པ་མིན་ཏེ། རྡོ་རྗེ་རྩེ་མོ་ལས།
སྡོམ་པ་བསྒྲགས་པའི་སྐབས་སུ། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་ཡིད་འོང་། །

སྡོམ་པ་བརྟན་པར་གྱུར་པ་འོ། ། ཞེས་རྣམ་སྣང་ལ་འདི་ཙམ་ལས་མ་གསུངས་པའི་ཕྱིར། ཞེས་བཀག་ཟིན་པའི་ཕྱིར་རོ། ། གསུམ་པ་དེ་ཐམས་ཅད་ཀྱི་མཇུག་བསྡུས་ཏེ་བསྒྲག་པ་ནི། ཁྱོད་ཀྱིས་སྲོག་ཆགས་གསད་མི་བྱ། ། མ་བྱིན་པར་ཡང་མི་བླང་ངོ་། ། འདོད་པས་ལོག་པར་མི་སྤྱད་ཅིང་། ། བརྫུན་དུ་སྨྲ་བར་མི་བྱའོ། ། ཕུང་ཁྲོལ་ཀུན་གྱི་རྩ་བ་ཡི། ། ཆང་ནི་རྣམ་པར་སྤང་བར་བྱ། ། ཞེས་པ་རྣམས་ནི་རྩ་བ་བཞི་དང་ཆང་སྤང་བའོ། །
སེམས་ཅན་གདུལ་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤོངས། ། ཞེས་པ་ནི་སེམས་ཅན་གདུལ་བའི་ཕྱིར། སྤྱོད་པ་མི་འདྲ་བ་སྣ་ཚོགས་བསྟན་དགོས་པ་འོང་ཡང་། དེ་མ་གཏོགས་པ་སྤྱོད་པ་སྣ་ཚོགས་མི་བྱའོ། ། དམ་པ་ཉེ་བར་བསྟེན་བྱ་ཞིང་། ། ཞེས་པ་ནི། གང་ཟག་དམ་པ་གཞན་གྱི་ཆོས་དང་མཐུན་པའི་ཆ་སྤྱོད་པ་ཕྲ་མོའང་སུན་མི་འབྱིན་ཅིང་། བླ་མ་སྡོམ་ལ་མཁས་ཤིང་ནུས་པ་དང་ལྡན། ཞེས་པའི་དམ་པ་ཉེ་བར་བསྟེན་པར་བྱའོ། །
རྣལ་འབྱོར་པ་ཀུན་བསྙེན་བཀུར་བྱ། ། ཞེས་པ་ནི། སྤྱིར་སློང་མོ་བ་བྱུང་ན་བསོད་སྙོམས་ཅི་འབྱོར་པ་སྟེར་ཞིང་། བྱེ་བྲག་ཏུ་རྣལ་འབྱོར་པའི་གཟུགས་འཛིན་པའི་སློང་མོ་བ་ལ་དགྲ་བཅོམ་པ་ཡིན་ནམ་ཡང་མི་ཤེས་པས་བསྙེན་བཀུར་ལེགས་པར་བྱའོ། ། ལུས་ཀྱི་ལས་ནི་རྣམ་གསུམ་དང་། ། ངག་གི་རྣམ་པ་བཞི་རྣམས་དང་། ། ཡིད་ཀྱི་རྣམ་པ་གསུམ་དག་ནི། ། ཅི་ནུས་པ་ནི་རྗེས་སུ་སྐྱོང་། ། ཞེས་པ་ནི་མི་དགེ་བ་བཅུ་སྤོང་བའོ། ། ཐེག་པ་དམན་ལ་འདོད་མི་བྱ། །
ཞེས་པ་ཐེག་པ་དམན་དུ་སེམས་མི་བསྐྱེད་པ་དང་། སེམས་ཅན་དོན་ལ་རྒྱབ་ཕྱོགས་མིན། ། ཞེས་པ་སེམས་ཅན་གྱི་དོན་ལ་མི་འཛུར་བའོ། ། འཁོར་བ་དག་ཀྱང་ཡོངས་མི་སྤོང་། ། ཞེས་པ་འཁོར་བ་ལ་དོར་བྱར་ཞེན་པ་དང་། རྟག་ཏུ་མྱ་ངན་འདས་མི་བྱ། ། ཅེས་པ་མྱ་ངན་ལས་འདས་པ་ལ་བླང་བྱར་ཞེན་པར་མི་བྱ་སྟེ། འཁོར་འདས་གཉིས་ཀ་ཡང་བདེན་མེད་མཉམ་པ་ཉིད་ཡིན་པའི་ཕྱིར། ཞེས་པའོ། ། ལྷ་དང་ལྷ་མིན་གསང་བ་པ། །
ཁྱོད་ཀྱིས་བརྙས་པར་མི་བྱ་ཞིང་། ། ཞེས་པ་ནི། ཚངས་པ་ལ་སོགས་པའི་ལྷ་ཆེན་པོ་དང་། ལྷ་མིན་གྱི་དབང་པོ་ཐག་བཟང་རིས་དང་། གསང་བ་གནོད་སྦྱིན་ཏེ། རྒྱལ་པོ་ཆེན་པོ་རྣམ་ཐོས་སྲས་ལ་སོགས་པ་ལ། བདག་ཡི་དམ་གྱི་ལྷའི་བསྙེན་པ་སོང་བའི་རྡོ་རྗེ་སློབ་དཔོན་ནུས་པ་དང་ལྡན་པ་ཡིན་པས། འདི་རྣམས་བདག་གི་བཀའ་འཁོར་དུ་གཏོགས་པ་གཅིག་བྱ་དགོས་སྙམ་པའི་སྒོ་ནས་གནད་ལ་བཀར་བའི་ཆོ་ག་མི་བྱའོ། ། ཕྱག་རྒྱ་བཞོན་པ་མཚོན་ཆ་དང་། ། མཚན་མར་འགོམ་པར་མི་བྱ་འོ། །
ཞེས་པ་ལ། ཕྱག་རྒྱ་བཞོན་པར་མི་བྱ་བ་ནི། བླ་མའི་ཕྱག་རྒྱ་འགོམ་པ་ལ་བཤད་པ་ཡོད་མོད་ཀྱི། འདིར་ཕྱག་རྒྱ་སྟེ་ལྷའི་སྐུ་གཟུགས་ལ་འགོམ་པར་མི་བྱའོ། ། མཚོན་བྱ་ནི། རྡོ་རྗེ་དང་། གྲི་གུག་དང་། རལ་གྲི་ལ་སོགས་པ་དེ་བཞིན་གཤེགས་པའི་མཚོན་ནོ། ། མཚན་མ་ནི། ཟླ་གདན་དང་། །
ཚོན་སྤུངས་ལ་སོགས་པའི་མཚན་མ་ལ་འགོམ་པར་མི་བྱའོ། ། དེ་བཞིན་དུ། འདི་དག་དམ་ཚིག་ཡིན་པར་བཤད། ། ཅེས་སོགས། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། ཞེས་པ་ནི་གོང་དུ་རིགས་ལྔ་སོ་སོའི་སྡོམ་པ་བཟུང་ནས། དེ་དག་ཐམས་ཅད་ཀྱང་བྱང་ཆུབ་ཀྱི་སེམས་ལ་གནས་ལ་གཞན་གྱི་དོན་བྱའོ། ། ཞེས་བསྟན་པ་ཡིན་ནོ། ། མཇུག་བསྡུས་ཏེ་བསྒྲགས་པ་འདི་དང་།
བཟུང་བའི་སྐབས་སུ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང་། ། ཞེས་པ་ནི་འདི་གཉིས་དོན་གཅིག་པར། གྲུབ་ཆེན་ལ་བ་པའི་བདེ་མཆོག་བཅུ་གསུམ་མའི་དཀྱིལ་ཆོག་སྦྱངས་པའི་ཡོན་ཏན་དང་སྦྱར་བར། རིགས་ལྔ་སོ་སོའི་དམ་ཚིག་བཟུང་བའི་རྗེས་ལ་མཇུག་བསྡུས་ཏེ་བསྒྲགས་པ་འདི་རྣམས། མཆོད་པའི་ལས་ཀྱང་ཅི་ནུས་བགྱི། ། ཞེས་པའི་མཇུག་ཏུ། བཅུ་བཞི་པ་ཡི་རབ་ཕྱེ་བས། ། རྩ་བའི་ལྟུང་བ་སྤང་བར་བགྱི། །
གཞན་ཡང་ཡན་ལག་ལྟུང་བ་རྣམས། ། བདག་གིས་རབ་ཏུ་སྤང་བར་བགྱི། ། སྲོག་ཆགས་གསད་པར་མི་བྱ་ཞིང་། ། ཞེས་པ་ནས། རྣལ་འབྱོར་པ་ཀུན་བསྙེན་བཀུར་བྱ། ། ཐེག་པ་དམན་ལ་འདོད་པ་སྤངས། ། འབད་པ་ཡིས་ནི་སྤང་བར་བགྱི། ། མ་བསྒྲལ་བ་རྣམས་བདག་གིས་བསྒྲལ། ནས། སེམས་ཅན་མྱ་ངན་འདས་ལ་འགོད།
ཀྱི་བར་དང་། དེ་ནས། འཁོར་བ་སྤང་བར་མི་བགྱི་ཞིང་། ། ཞེས་པ་ནས། མཚན་མར་འགོམ་པར་མི་བྱའོ། ། ཞེས་མི་བྱའོ། ། ཞེས་པ་རྣམས་ལ་མི་བགྱིའོ་ཞེས་པའི་ཚིག་བཅུག་ནས། དུས་འདི་ནས་ནི་བཟུང་ནས་ནི། ། བྱང་ཆུབ་སྙིང་པོར་མཆིས་ཀྱི་བར། ། སེམས་ཅན་ཀུན་གྱི་དོན་གྱི་ཕྱིར། །
བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་པར་བགྱི། ། སྡོམ་པ་དག་ཀྱང་མ་ལུས་གཟུང་། ། ཞེས་བཤད་ལ། དེ་བཞིན་དུ། མར་མེ་མཛད་བཟང་པོའི་དཀྱིལ་ཆོག་བཞི་བརྒྱ་ལྔ་བཅུ་པར་ཡང་དེར་འདྲ་བར་བཤད་དོ། ། དེ་བཞིན་དུ། རྡོ་རྗེ་གུར་ལས། བསྲུང་བའི་དམ་ཚིག་ཏུ། སློབ་དཔོན་སྨད་པར་མི་བྱ་ཞིང་། །
ཞེས་པ་ནས། སྐལ་མེད་དེ་ཉིད་གཏམ་མི་བྱ། ། ཞེས་པའི་བར་བདུན་གསུངས་ལ། བདག་གི་ལུས་ལ་ངེས་མི་སྨད། ། ཞེས་པ་ནས། བུད་མེད་ཉིད་ལ་སྨད་མི་བྱ། ། ཞེས་པའི་བར་བདུན་ནི། གྲུབ་ཆེན་མི་ཐུབ་ཟླ་བ་དང་དཔའ་བོ་རྡོ་རྗེ་གཉིས་ཀྱིས་རང་དགར་བརྩམས་པའི་ཚིག་ཡིན་ནམ། རྒྱུད་གཞན་གཅིག་གི་ཚིག་སྒྲུབ་པ་ཡིན་ནམ། དཀྱིལ་ཆོག་དེ་ཉིད་དུ་འབྱུང་ཞིང་། །
དེ་བཞིན་དུ་གུར་ལས། ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་སྤང་མི་བྱ། ། ཞེས་པ་ནི་སྔར་གྱི་རྣམ་སྣང་གི་དམ་ཚིག་དེ་ཉིད་ལས་གཞན་མེད་དོ། ། རྟག་ཏུ་དམ་ཚིག་བསྲུང་བར་བྱ། ། ཞེས་པ་ནི་རིན་ཆེན་འབྱུང་ལྡན་ཡོན་ཏན་གྱི་དམ་ཚིག་ནས་དོན་ཡོད་གྲུབ་པའི་དམ་ཚིག་གི་བར་དེ་ཉིད་བསྟན་པ་ཡིན་ནོ། ། རྡོ་རྗེ་དྲིལ་བུ་གཟུང་བར་བྱ། ། ཞེས་པ་ནི་སྔར་གྱི་མི་བསྐྱོད་པའི་དམ་ཚིག་དེ་ཉིད་དོ། ། གཙུག་ཏོར་རྟག་ཏུ་བཅང་བར་བྱ། ། ཞེས་པ་ལ།
བསྐྱེད་པའི་རིམ་པ་དང་། རྫོགས་པའི་རིམ་པ་བཤད་པ་གཉིས་ལས། དང་པོ་ནི། བླ་མའི་རྣལ་འབྱོར་བསྒོམ་པ་སྟེ་སྔར་གྱི་དེ་ཉིད་དོ། ། གཉིས་པ་ནི། སྤྱི་བོའི་ཧྃ་ཡིག་གི་བྱང་ཆུབ་ཀྱི་སེམས་མི་ཉམས་པར་བསྲུང་བའོ། ། རྟག་ཏུ་སྦྱིན་སྲེག་དགང་བར་བྱ། ། ཞེས་པ་ནི་བསྙེན་པ་ཁ་སྐོང་གི་སྦྱིན་སྲེག་དང་། སྡིག་པ་ཞི་བ་དང་བསོད་ནམས་འཕེལ་བའི་ཆེད་དུ་ཚེས་བཅུ་གཉིས་དང་། བཅོ་ལྔ་ལ་སོགས་པའི་དུས་བཟང་རྣམས་ལ་ཞི་རྒྱས་ཀྱི་སྦྱིན་སྲེག་བྱེད་པ་ཡང་བསྟན་མོད།
གཙོ་བོར་ནི་རྟག་ཏུ་ཞེས་པའི་ཚིག་གི་ནང་གི་སྦྱིན་སྲེག་གི་ཚུལ་གྱིས་ཁ་ཟས་ཀྱི་རྣལ་འབྱོར་བྱེད་པ་བསྟན་ཏོ། ། རྟག་ཏུ་དཀྱིལ་འཁོར་བཞེངས་བར་བྱ། ། ཞེས་པ་ནི་བདག་འཇུག་པའི་ཕྱིར་དུ་དཀྱིལ་འཁོར་བྲི་བ་དང་། ཚེས་བཅུ་ལ་སོགས་པའི་དུས་བཟང་རྣམས་དང་། ཁྱད་པར་དུ་སངས་རྒྱས་དབང་བསྐུར་བའི་དུས་མཆོད་ལ་དཀྱིལ་འཁོར་བཞེངས་ཏེ། སྒྲུབ་མཆོད་བྱེད་པའང་བསྟན་མོད། རྟག་ཏུ་ཞེས་པའི་ནུས་པ་ལས། ། གཙོ་བོར་ནི་རྡོ་རྗེ་སློབ་དཔོན་དུ་དབང་བསྐུར་བ་ཐོབ་ནས། རང་ཉིད་ཐུན་བཞིའི་རྣལ་འབྱོར་གྱི་ཚུལ་གྱིས་དཀྱིལ་འཁོར་ཡོངས་རྫོགས་སུ་བསྒོམ་པ་བསྟན་ཏོ། ། རྟག་ཏུ་བདེ་གཤེགས་རབ་གནས་བྱ། །
ཞེས་པ་ནི། ཡུལ་དང་ས་ཕྱོགས་གང་ན་སངས་རྒྱས་ཀྱི་བསྟན་པ་ཡུན་རིང་དུ་གནས་པ་ནི། སྐུ་གཟུགས་རབ་གནས་ཅན་བཞུགས་པ་དེ་དང་དེའི་མཐུ་ཡིན་པས། དེ་བཞིན་གཤེགས་པའི་སྐུ་གཟུགས་ལ་རབ་གནས་བྱེད་དགོས་པ་བྱུང་ན། རབ་གནས་ཀྱི་ཆོ་ག་ལ་མཁས་པར་བྱ་ཞིང་། ཚོགས་ཆེ་བ་དང་སླ་བཅོས་སུ་མ་སོང་བའི་སྒོ་ནས། རབ་ཏུ་གནས་པ་ལེགས་པར་བྱེད་པའང་བསྟན་མོད། རྟག་ཏུ་ཞེས་པས་གཙོ་བོར་ནི། ། རང་ཉིད་དཀྱིལ་འཁོར་དུ་བསྐྱེད་པ་ལ་ཡེ་ཤེས་པ་སྤྱན་དྲངས་ནས་ཞུགས་པ་བསྟན་ཏོ། ། འདིར་ནི་བྱ་སྤྱོད་གཉིས་ལས་ཁྱད་པར་དུ་བྱས་སོ། །
འབྱུང་པོ་ཆེ་ལ་གཏོར་མ་སྦྱིན། ། ཞེས་པ་ནི་ལས་དང་པོ་པའི་སྒྲུབ་པ་པོ་དེ་ལ་བར་ཆད་མང་བས་དེ་བསལ་བའི་ཕྱིར་འབྱུང་པོ་ཆེན་པོ་སྟེ་འབྱུང་པོ་བརྒྱད་གསུམ་ཉི་ཤུ་རྩ་བཞི་ལ་ཐུན་བཞིའི་མཇུག་ཏུ་གཏོར་མ་སྦྱིན་དགོས་ལ། དེ་མ་གྲུབ་ན་ཡང་ཐུན་ཐ་མ་ལ་ཅིས་ཀྱང་དགོས་སོ། ། འདིས་མཚོན་ནས་གང་ཞིག་བརྟེན་ན་བར་ཆད་སེལ་ནུས་ཤིང་དངོས་གྲུབ་ཀྱང་སྟེར་ནུས་ལ། ཡེ་ཤེས་ཀྱང་བསྐྱེད་པར་བྱེད་ནུས་པའི་རྡོ་རྗེ་ནག་པོ་ཆེན་པོ་ལྟ་བུ་ལ་གཏོར་མ་འབུལ་བ་ཡང་བསྟན་ཏོ། ། རྣལ་འབྱོར་ཉམས་སུ་ལེན་པའི་ཚེ་འདྲེ་རྒོད་ཐམས་ཅད་ལ་གཏོར་མ་འབུལ་བ་ནི་བར་ཆད་ལས་མ་འདས་སོ། ། དེ་རྣམས་ཀྱིས་ལས་དང་པོ་པའི་དམ་ཚིག་བསྟན་ཟིན་ཏོ། ། གཉིས་པ་བརྟན་པ་ཐོབ་པའི་དམ་ཚིག་ནི། དེ་ནས་བརྟན་པ་ཅུང་ཟད་ཐོབ་ནས་རྡོ་རྗེ་སློབ་དཔོན་ཆེན་པོར་གྱུར་པས་གཞན་དོན་རྒྱ་ཆེན་པོ་བྱེད་པ་ལ་བར་ཆད་ཤིན་ཏུ་མང་བས་སེལ་བའི་ཕྱིར། རྟག་པར་རྒྱུན་དུ་སྔགས་བཟླ་ཞིང་། །
ཞེས་པ་ནི། ཚེའི་བར་ཆད་སེལ་བའི་ཕྱིར་དུ་ཚེ་དཔག་མེད་ཀྱི་གཟུངས་དང་། རིམ་ནད་སེལ་བའི་ཕྱིར་པརྞ་ཤ་ཝ་རིའི་གཟུངས་ལ་སོགས་པ་སྣ་སྣ་རིག་རིག་ནས་གཟུངས་ཅི་གྲུབ་པ་བཟླའོ། ། བསམ་གཏན་ཉིད་ཀྱང་རྣམ་པར་སྤྱད། ། ཞེས་པ་ནི། དེ་འདྲའི་རྡོ་རྗེ་སློབ་དཔོན་དེས་སྣོད་བཅུད་རྟེན་དང་བརྟེན་པར་བཅས་པའི་དཀྱིལ་འཁོར་དུ་ཤར་བའི་དག་པའི་སྣང་བ་རྒྱ་ཆེན་པོ་བྱུང་ན་རབ། དེ་ལྟར་མིན་ནའང་བདག་ཉིད་ཡི་དམ་གྱི་ལྷ་ཡིན་ནོ་སྙམ་པ་དང་། སྣོད་གཞལ་ཡས་ཁང་ཡིན་ནོ་སྙམ་པའི་བསམ་གཏན་ཉིད་ཀྱང་དུས་རྒྱུན་མ་ཆད་པར་སྤྱད་དགོས་སོ། ། འདི་ནི་བསྲུང་བའི་མཆོག་ཏུ་འགྱུར། ། རྟག་ཏུ་སློབ་མ་བསྡུ་བྱ་ཞིང་། །
ཞེས་པ་ནི་དཀྱིལ་འཁོར་སྒྲུབ་མཆོད་དང་། སྦྱིན་སྲེག་ལ་སོགས་པའི་སྒོ་ནས་སློབ་མ་བསྡུ་བར་བྱའོ། ། རྟག་པ་རུ་ནི་བཤད་པ་གྱིས། ། ཞེས་པ་ནི། སློབ་མ་དེ་རྣམས་ལ་བསྐྱེད་རྫོགས་དང་། སྒྲུབ་མཆོད་ཀྱི་ལག་ལེན་ལ་སོགས་པ་གོ་བའི་ཕྱིར་དུ་བཤད་པ་ཡང་དགོས་ཏེ། གོ་བ་མ་ཆགས་པའི་ལག་ལེན་པ་དང་། གོ་བ་ཆགས་པའི་ལག་ལེན་པ་གཉིས་སངས་རྒྱ་བ་ལ་མྱུར་བུལ་ཤིན་ཏུ་ཆེ་བའི་ཕྱིར་རོ། ། རྟག་ཏུ་སེམས་ཅན་བསྐྱང་བར་བྱ། ། ཞེས་པ་ནི།
སློབ་དཔོན་དེས་རྫས་དང་སྔགས་སྨན་ལ་སོགས་པ་གོ་བའི་ཕྱིར་དུ་བཤད་པ་ཡང་དགོས་པའོ། ། རྟག་ཏུ་སངས་རྒྱས་ཆེར་མཉེས་བྱ། ། ཞེས་པ་ནི་སངས་རྒྱས་དགེས་པའི་སྤྱོད་པ་བྱ་བའོ། ། ཛམྦྷ་ལ་ལ་ཆུ་སྦྱིན་ཞིང་། ། ཞེས་པ་ནི་གནོད་སྦྱིན་གནོད་གནས་ཀྱི་དབང་པོ་ཛམྦྷ་ལ་སེར་པོ་ལ་ཆུ་འབུལ་བ་སྟེ། སྔོན་སྟོན་པས་ངའི་འཁོར་རྣམ་བཞིས་གནོད་སྦྱིན་གནོད་གནས་ཀྱི་དབང་པོ་ལ་ཆུ་སྦྱིན་གཅིག གནོད་སྦྱིན་གནོད་གནས་ཀྱི་དབང་པོས་ཀྱང་ལོངས་སྤྱོད་ཀྱི་བྲེལ་བ་མེད་པར་གྱིས་ཤིག ཅེས་བགོས་པའི་དམ་ཚིག་ཡིན་པ་དང་། སྒྲུབ་པ་པོ་ལ་ལོག་འཚོ་དང་བྲལ་བའི་ལོངས་སྤྱོད་འབྱུང་བའི་ཕྱིར་དུའོ། ། ལས་རྣམས་ཐམས་ཅད་ཡང་དག་སྤྱད། །
ཞེས་པ་ནི། ཞི་རྒྱས་དབང་དྲག་དང་འབྲེལ་བའི་ལས་རྣམས་ཏེ། འཇིག་རྟེན་དུ་ཐན་པ་བྱུང་བ་ན། ཆར་དབབ་པའི་ཆོ་ག་དང་། ནད་ཡམ་བྱུང་བ་ན། པརྞ་ཤ་ཝ་རི་ལ་སོགས་པའི་སྒོ་ནས་ནད་ཞི་བའི་ཆོ་ག་དང་། གདུགས་དཀར་ཅན་གྱི་སྒོ་ནས་དམག་ལ་སོགས་པའི་གནོད་པ་ཕྱིར་བཟློག་པའི་ཆོ་ག་དང་། འོད་ཟེར་ཅན་གྱི་སྒོ་ནས་ཆོམ་རྐུན་བཅིང་བའི་ཆོ་ག་ལ་སོགས་པ་བྱ་བའོ། ། བྱེ་མའི་ལས་ལ་མཆོད་རྟེན་ཡང་། ། མཁས་པས་ཆོ་ག་བཞིན་དུ་བྱ། །
ཞེས་པ་ནི་ཚེ་རིང་བ་དང་སྡིག་པ་ཞི་བའི་ཕྱིར་དུ་བྱེ་མའི་ལས་ལ་མཆོད་རྟེན་བྱ་བའོ། ། འདི་ནི་ཆུ་བོ་གངྒའི་གཡས་གཡོན་གྱི་ངོས་རྣམས་སུ། དབྱར་ཆུ་ཤིན་དུ་ཆེན་པོ་བྱུང་བ་རིམ་གྱིས་སྐམས་ནས་དཔྱིད་ཀྱི་དུས་སུ་འདམ་གྱི་ཐང་ཆེན་པོ་བྱུང་བ་ན་བྱང་ཆུབ་ཆེན་པོ་ལ་སོགས་པའི་མཆོད་རྟེན་གྱི་སྤར་ལེགས་པར་འཁྱེར་ཏེ་གྲངས་མེད་པ་འདེབས་པའོ། ། འདི་ཚ་ཚ་གདབ་པ་དང་མི་གཅིག་སྟེ། ལེགས་གྲུབ་ཏུ། མཚམས་མེད་པའི་ལས་ལ་སོགས་པ་བྱས་པའི་གང་ཟག་གི་ཚ་ཚ་མང་པོ་བཏབ་ནས་སྡིག་པ་དག་པའི་མཚན་མ་བྱུང་ན། བྱེ་མའི་ལས་ལ་མཆོད་རྟེན་བྱེད་པར་བཤད་པའི་ཕྱིར་རོ། ། དེ་ནས་བརྟན་པ་ཆེར་ཐོབ་པའི་དམ་ཚིག་ནི། ཕྱག་རྒྱ་བཅིང་བ་རྣམས་སྤངས་ཤིང་། ། ཞེས་པ་ལེགས་པའོ། །
གཉིས་པ་བཟའ་བའི་དམ་ཚིག་ལ་རྒྱུན་དུ་བསྟན་པ་ཤ་ལྔ་བདུད་རྩི་ལྔ་དང་། ཁྱད་པར་གྱི་བཟའ་བ་ཚོགས་ཀྱི་འཁོར་ལོའོ། ། དང་པོ་ནི། བདུད་རྩི་རིལ་བུ་ཚུལ་བཞིན་དུ་སྒྲུབ་ལ། གྲུབ་ན་ཐུན་བཞིའི་རྣལ་འབྱོར་གྱི་འགོར། ཁ་དག་པ་དང་། མཇུག་དུ་བར་ཆད་བསྲུང་བའི་ཕྱིར་དུ་བཟའོ། ། དེའང་མ་གྲུབ་ན་ཐུན་འགོ་རེ་རེ། དེ་ཡང་མ་གྲུབ་ན་ཉིན་ཞག་ཕྲུགས་གཅིག་ལ་རེ་རེ། དེ་ཡང་མ་གྲུབ་ན་དགུན་ཟླ་འབྲིང་པོའི་ཚེས་བཅུ་གཉིས་གང་རུང་ལ་གཅིག་བཟའ་རྒྱུ་མ་བྱུང་ན་བཟའ་བའི་དམ་ཚིག་ཉམས་པར་འགྱུར་རོ། །
བདུད་རྩི་རིལ་བུ་བསྒྲུབས་ལ། ཕྱག་རྡོར་སྟོད་འགྲེལ་དུ། རྫས་ཀྱི་སོགས་ལུགས་སོགས་ཞིབ་པར་བཤད་ཀྱང་། ཆོ་ག་འདི་ལྟར་བྱེད་མ་བྱུང་། མཧཱ་མ་ཡའི་རྒྱུད་དུ་ཡང་ཞིབ་པར་བཤད་དོ། ། ཆོ་ག་ལག་ལེན་དང་བཅས་པ་ནི། རྗེ་བཙུན་རིན་པོ་ཆེས་མཛད་པའི་གཞུང་ཉིད་ལས་གྲགས་པ་གཞན་མེད་དོ། ། ཁྱད་པར་གྱི་ཟ་བ་ཚོགས་ཀྱི་འཁོར་ལོ་ནི། གསང་འདུས་རྩ་རྒྱུད་དུ། ཉིན་རེ་བཞིན་ཡང་སློབ་མ་ལ། །
མཁས་པས་དཀྱིལ་འཁོར་བསྟན་པར་བྱ། ། བཤང་གཅི་ཤ་ཡི་བྱ་བ་དང་། ། སྔགས་རྣམས་ཀུན་ལ་ཡི་གེ་ཨོཾ། ། བསྒོམ་ན་དེ་དག་ཀུན་དུ་འབར། ། ཞེས་གསུངས་སོ། ། དེའི་དོན་ཡང་སྒྲོན་གསལ་དུ། ཉིན་རེ་ཞེས་བྱ་བ་ལ་སོགས་པ་ལ་རྡོ་རྗེ་སློབ་མ་དེ་དབང་བསྐུར་བ་ཐོབ་པ་ལ། མཁས་པས་ཞེས་པ་རྡོ་རྗེ་སློབ་དཔོན་གྱི་དཀྱིལ་འཁོར་ཞེས་པ་ཚོགས་འཁོར་གྱི་ཆོ་ག་ཉིན་རེའམ། ཟླ་རེའམ། ལོ་རེ་བྱ་བའི་ཚུལ་བསྟན་ཅིང་ལུང་འབོག་པར་བྱའོ། །
ཇི་ལྟར་ཞེ་ན། བཤང་གཅི་ཤ་ཡི་བྱ་བ་དང་། ། ཞེས་བྱ་བ་སྟེ། དེ་ལ་བཤང་གཅི་སྨོས་པ་ནི། ། བདུད་རྩི་ལྔ་ཆར་ཡོངས་སུ་བཟུང་ངོ་། ། ཤ་སྨོས་པས་ནི་ཤ་རྣམ་པ་ལྔ་ཡང་ཡོངས་སུ་བཟུང་ངོ་། ། བྱ་བ་དང་ཞེས་སྨོས་པས་ནི་བཟའ་བར་བྱ་བ་མིན་པ་དང་། བཏུང་བར་བྱ་བ་མིན་པར་དངོས་སུ་ཡོངས་སུ་བཟུང་བའོ། ། ཞེས་གསུངས་ལ། དེ་ལ་བཤང་གཅི་ཆེན་པོ་ནས་བདུད་རྩི་ལྔ་དང་།
ཤའི་བྱ་བ་ལ་ཞེས་པས་ཤ་ལྔ་སོགས་བསྟན་པ་ཡིན་ནོ། ། ཚོགས་ཀྱི་འཁོར་ལོ་བྱེད་པའི་དུས་ནི། སྦྱངས་རྟོགས་སྦར་གསུམ་ནུས་པ་སྟེ། ། སྔགས་རྣམས་ཀུན་ལ་ཡི་གེ་ཨོཾ། ། བསྒོམས་ན་དེ་དག་ཀུན་དུ་འབར། ། ཞེས་པ་སྟེ། ཡི་གེ་གསུམ་གྱིས་ཧཱུྃ་གིས་རྫས་དེའི་མ་དག་པ་སྦྱངས། ཨས་བདུད་རྩིར་བསྒྱུར་བར་བྱེད། ཨོཾ་གྱིས་སྦར་བས་ཏེ་རྫས་ཉུང་ངུ་ཞིག་མང་པོར་བསྒྱུར་ནུས་པའོ། ། དེ་ལྟར་ཡང་སྒྲོན་གསལ་ལས།
བདུད་རྩི་ལྔ་ལ་སོགས་པ་བཟའ་བར་ཉེ་བར་སྤྱོད་པའི་དུས་སུ་ཡིད་ཆེས་པར་འགྱུར་བའི་ཐབས་བསྟན་པར་བྱ་བའི་ཕྱིར། སྔགས་རྣམས་ཞེས་བྱ་བ་ལ་སོགས་པ་གསུངས་ཏེ། ཟས་ལ་སྔགས་ཐམས་ཅད་ཀྱི་དང་པོ་གྱུར་པ་ཡི་གེ་ཨོཾ། བཟའ་བ་སྔར་སྦྱངས་བ་དང་། རྟོགས་པར་བྱ་བ་ལ་བསྒོམ་ན་དེ་མ་ཐག་ཏུ་མངོན་སུམ་དུ་འབར་བར་འགྱུར་རོ། ། ཞེས་བཅོམ་ལྡན་འདས་རིག་པའི་སྐྱེས་བུ་ཆེན་པོ་སྟེ་རྡོ་རྗེ་འཆང་ཆེན་པོས་དེ་སྐད་ཅེས་བཀའ་སྩལ་ཏེ། ཞེས་སོ། ། ཚོགས་ཀྱི་འཁོར་ལོ་དེ་ཡང་། དུས་ཁྱད་པར་ཅན་སློབ་མ་དབང་བསྐུར་བ་དང་། རྒྱུད་བཤད་པ་ལ་སོགས་པའི་དུས་དང་།
ཚེས་བརྒྱད་དང་། བཅོ་ལྔ་དང་། ཚེས་བཅུ་རྣམ་པ་གཉིས་ལ་སོགས་པའི་དུས་བཟང་དང་། སངས་རྒྱས་དབང་བསྐུར་བའི་དུས་ལ་སོགས་པ་རྣམས་ལ་ཅི་གྲུབ་པ་བྱེད། དེ་ལྟར་མ་གྲུབ་ན་ཡང་ལོ་གཅིག་གི་དབྱར་ངོ་དང་། དགུན་ངོའི་དུས་གཉིས་ལ་ལན་རེ་རེ་ཅིས་ཀྱང་བྱེད་དོ། ། གསུམ་པ་མི་འབྲལ་བའི་དམ་ཚིག་ནི། དམ་ཚིག་གི་རྡོ་རྗེ་དང་དྲིལ་བུ་རྩེ་ལྔ་པ་ལ་རབ་གནས་ཇི་སྐད་བཤད་པ་བཞིན་དུ་བྱས་པ་དང་། དམིགས་པ་གསལ་བའི་ཕྱིར་ལྷག་པའི་ལྷའི་དཀྱིལ་འཁོར་ཆོ་ག་བཞིན་དུ་བྲིས་པ་སོར་བཅུ་གཉིས་པ་དང་། རང་གི་ཀློག་པ་དང་།
ཁ་བཏོན་ལ་སོགས་པའི་ཕྱིར། རྩ་རྒྱུད་བརྟག་པ་གཉིས་སམ། བདེ་མཆོག་རྩ་རྒྱུད་ལྟ་བུའི་གླེགས་བམ་དཀྱུས་སུ་སོར་བཅུ་གཉིས། ཞེང་དུ་སོར་བཞི་པ་སྦྲང་ཆེན་གྱི་སྣག་ཚས་བྲིས་པ་ལ་རབ་ཏུ་གནས་པ་ལེགས་པར་བྱས་པ་རྣམས་ལེགས་པར་བཅངས་ཏེ། དམ་ཚིག་དང་ལྡན་པའི་གང་ཟག་རེ་རེ་ཙམ་ལ་དགོས་པ་རྒྱ་ཆེན་པོའི་ཕྱིར་དུ་བསྟན་པ་མ་གཏོགས། གཞན་གྱིས་མི་མཐོང་བར་བྱས་ཤིང་། རང་ཉིད་གཅིག་པུར་མཚམས་ལ་སྡོད་པའི་ཚེ་གསོར་དཀྲོལ་དང་། ཀློག་པ་ལ་སོགས་པ་བྱའོ། ། དེ་ལྟར་ཡང་རྩ་རྒྱུད་ལས། གླེགས་བམ་དང་ནི་བྲིས་སྐུ་ཉིད། །
གལ་ཏེ་སྐལ་མེད་མཐོང་ན་ནི། ། སྐྱེ་བ་འདིར་ནི་དངོས་གྲུབ་མེད། ། འཇིག་རྟེན་ཕ་རོལ་སྤྱོད་ཡུལ་མིན། ། ཡང་དག་རབ་སྦྱིན་ལྡན་པ་ལ། ། རེས་འགའ་ཙམ་ཞིག་བསྟེན་པ་ཉིད། ། ཞེས་གསུངས། གླེགས་བམ་སོགས་ལ་བྲི་བའི་ཚུལ་ནི་ཟུར་དུ་བཤད་པ་མེད་ཀྱང་། རྒྱུད་ཀྱི་རྒྱལ་པོ་རྣམས་ཀྱི་བཤད་པ་ལ་སོགས་པ་ཉན་པའི་སྒོ་ནས་ཤེས་པར་བྱའོ། ། བཞི་པ་སྒྲུབ་པའི་དམ་ཚིག་གམ། ། བསྟན་པའི་དམ་ཚིག་ནི།
ཐུན་བཞིའི་རྣལ་འབྱོར་རོ། ། དེ་ཉིད་སྒྲུབ་པའི་དམ་ཚིག་དུ་འགྲོ་ཚུལ་ནི། བླ་མའི་ཞལ་ལས་ཤེས་པར་བྱའོ། ། ཞེས་ཆོས་རྗེ་དཔལ་གྱི་རྒྱལ་མཚན་གྱི་གསུང་རབ་དམ་ཚིག་གི་ཆོས་སྐོར་གྱི་ཟིན་བྲིས་དངོས་གཞིའི་སྐབས་ལས་དེ་ལྟར་བྱུང་བ་ཡིན་ལ། ཡང་དེ་ཉིད་ལས་འཕྲོས་དོན་འགའ་ཞིག་གི་ཟིན་བྲིས་ཆོས་རྗེ་ཉིད་ཀྱིས་མཛད་པ་ལས་འདི་ལྟར་འབྱུང་སྟེ། ཕྱག་རྒྱ་བཅིང་བ་རྣམས་སྤངས་ནས། བླ་མའི་རྒན་རབ་ཕྱག་འཚལ་ལོ་ཞེས་པའི་བར་ཏེ། དེ་ལ་ཕྱག་རྒྱ་བཅིང་བ་རྣམས་སྤངས་ཞེས་པ་ནི། བརྟན་པ་ཆེར་ཐོབ་པའི་གང་ཟག་བརྟུལ་ཞུགས་ཀྱི་སྤྱོད་པ་བྱེད་པའི་རྣལ་འབྱོར་པ་དེས་ལྕགས་ཀྱུ་དང་། ཞགས་པ་བཅིང་བ་ལ་སོགས་པའི་ཕྱག་རྒྱ་བཅིང་བ་དམིགས་ཏེ།
ལས་དང་པོ་པས་དེ་འདྲའི་ཕྱག་རྒྱ་བཅིང་བ་ལ་བསོད་ནམས་ཆེན་པོ་ཡོད་པ་ལྟར། ལག་པ་བསྒྱུར་བ་ཕྱག་རྒྱ་ཡིན། ། ཞེས་གསུངས་པས། བརྟན་པ་ཐོབ་པའི་གང་ཟག་དེས་ལག་པ་བསྒྱུར་བ་ཙམ་ལ་ཡང་ལས་དང་པོ་པས་ཕྱག་རྒྱ་བཅིང་བ་དང་འདྲ་བའི་བསོད་ནམས་ཡོད་པས་སོ། ། མཆོད་རྟེན་ལས་ནི་མི་བྱ་སྟེ། ། ཞེས་པ་ནི། བརྟན་པ་ཐོབ་པའི་གང་ཟག་དེས་ཚ་ཚ་འདེབས་པ་ལ་སོགས་པའི་སྤྲོས་བྱས་ཀྱི་བྱ་བ་མི་བྱ་སྟེ། དེ་ལྟ་བུ་ཏིང་ངེ་འཛིན་ལ་གནོད་པས་སོ། ། རྡོ་རྗེ་གསུམ་མཆོག་ཕྱག་མི་བྱ། ། ཞེས་པ་ནི་རྡོ་རྗེ་གསུམ་མཆོག་སྟེ།
སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེ་གསུམ་གྱི་རྟེན་རྣམས་ལ། རང་ཉིད་དེ་ལ་ལྟོས་ཏེ་དམན་ཞིང་། དེ་རང་ཉིད་ལ་ལྷག་པར་འཛིན་པའི་རང་ལས་ཐ་དད་པར་འཛིན་པའི་འདུ་ཤེས་ཀྱི་ཕྱག་མི་བྱ་སྟེ། རྡོ་ཤིང་འཇིམ་པའི་བདག་ཉིད་ཀྱི། ། ལྷ་འདི་རྣམས་ལ་ཕྱག་མི་བྱ། ། ཞེས་གསུངས་པས་སོ། ། གྲུབ་ཆེན་ཨརྻ་དེ་ཝས་ཀྱང་། ། བདག་བྱིན་རླབས་པའི་རིམ་པ་ཡིས། །
ལྷ་རྣམས་ཀུན་ལ་ཕྱག་མི་བྱ། ། བདག་བྱིན་བརླབས་པའི་རིམ་གནས་པའི། ། ཡང་ན་ཀུན་ལ་ཕྱག་བྱ་འོ། ། ཞེས་གསུངས་པ་དང་མཐུན་ནོ། ། དཀྱིལ་འཁོར་ལ་སོགས་ལུས་ཀྱི་ལས། ། རྨི་ལམ་དུ་ཡང་མི་བྱ་འོ། ། ཞེས་པ་ནི། བརྟན་པ་ཆེར་ཐོབ་པའི་གང་ཟག་དེ་རྡུལ་མཚོན་གྱི་དཀྱིལ་འཁོར་འདྲི་བ་ལ་སོགས་པའི་ལས་མི་བྱ་སྟེ། རྐང་པའི་བརྗེས་ཉིད་དཀྱིལ་འཁོར་ཉིད། ། ཅེས་གསུངས་པས།
ལས་དང་པོ་པས་རྡུལ་མཚོན་གྱི་དཀྱིལ་འཁོར་འདྲི་བ་ལ་བསོད་ནམས་ཆེན་པོ་ཡོད་པ་ལྟར། བརྟན་པ་ཆེར་ཐོབ་པའི་གང་ཟག་དེའི་རྐང་པའི་བརྗེས་ལ་ཡང་དེ་ཙམ་གྱི་བསོད་ནམས་འབྱུང་བས་སོ། ། སློབ་དཔོན་གཞན་ལ་ཕྱག་མི་བྱ། ། ཞེས་པ་ནི་སྤྱོད་པ་ལ་རྒྱུ་བའི་རྣལ་འབྱོར་པ་དེས་རྙེད་པ་དང་བཀུར་བསྟིའི་ཆེད་དུ་རང་གི་བླ་མ་མིན་པའི་རྒྱལ་པོ་ལ་སོགས་པ་ལ་ཕྱག་མི་བྱ། མནར་མེད་སྤངས་པའི་རྒྱུ་ཡི་ཕྱིར། ། གྲུབ་པས་བླ་མ་མངོན་ཕྱག་འཚལ། ། ཞེས་གསུངས་པ་བརྟན་པ་ཆེར་ཐོབ་པའི་གང་ཟག་དེ་གྲུབ་ཐོབ་ཡིན་ཡང་རང་གི་བླ་མ་ལ་ཕྱག་འཚལ་ལ། བླ་མའི་རྒན་རབ་ཕྱག་འཚལ་ལོ། ། ཞེས་པ་ལ། འགོས་འགྱུར་དུ།
བླ་མའི་སྤུན་ཟླར་ཕྱག་འཚལ་ཞིང་། ། ཞེས་འབྱུང་བ་ལ། བླ་མའི་སྤུན་ཟླ་ཡང་བླ་མའི་ཉེ་ཚན་ཡིན་པས་ཕྱག་འཚལ་དགོས་ཞེས་བཤད་པ་ཡོད་མོད་ཀྱང་། འགྱུར་སྔ་མ་ལེགས་ཏེ། བླ་མའི་རྒན་རབ་ཏེ། བླ་མའི་བླ་མ་སོགས་བླ་མ་བརྒྱུད་པ་རྣམས་ཕྱག་འཚལ་ལོ། ། ཞེས་པའོ། ། འཕགས་པ་འཇམ་དཔལ་གྱི་རྩ་བའི་རྟོག་པ་ལས། རྟག་ཏུ་རབ་ཏུ་བྱུང་བ་ལ། ། ཤཱཀྱའི་དབང་པོ་ལྟར་འཛིན་པ། །
གུས་ཤིང་བསྙེན་བཀུར་བྱ་བ་སྟེ། ། དེ་ཚེ་འཇམ་དབྱངས་ང་དགེས་ཤིང་། ། ང་ཡིས་ཁྲོ་བོ་གཤིན་རྗེ་གཤེད། ། དེ་བཞིན་གདོང་དྲུག་རྒྱལ་པོ་དང་། ། སྒྲ་གཅན་ལ་སོགས་དགེས་པར་འགྱུར། ། གཞན་དུ་རབ་ཏུ་བྱུང་བ་ལས། ། ཁྱིམ་པར་གྱུར་པའི་སྔགས་པ་ཡིས། ། བསྙེན་བཀུར་ལེན་པ་ཕྲ་མོ་ཡང་། ། ངས་ནི་རྗེས་སུ་གནང་བ་མིན། ། གང་ཕྱིར་ས་ཡི་སྟེང་འདིར་ནི། །
གནང་ཆེན་གསལ་བ་ཆེན་པོ་ཡིས། ། སངས་རྒྱས་བསྟན་པ་རིན་ཆེན་སྒྲོན། ། འབར་བའི་སྣོད་ནི་དཀའ་ཐུབ་ཅན། ། ངུར་མྲིག་འཛིན་པ་ཤཱཀྱའི་སྲས། ། དགེ་སློང་རྣམས་ནི་གཙོར་འདོད་ཕྱིར། ། དེས་ན་སྔགས་པ་ཁྱིམ་པའི་ཡིན། ། དེ་དག་ལེགས་པར་མཆོད་ན་དགེ ། ཞེས་གསུངས་སོ། ། ཞེས་པ་དེ་དག་ནི་ཆོས་རྗེ་དཔལ་གྱི་རྒྱལ་མཚན་པའི་གསུང་རབ་ལས་འབྱུང་ཚུལ་མ་ལུས་པ་བཤད་པ་ཡིན་ནོ། ། དེ་རྣམས་ཀྱི་ལེགས་བཤད་དངོས་བཤད་པའི་རྣམ་པར་བཞག་པ་བསྟན་ཟིན་ཏོ།།
༈ །།འདིར་སྨྲས་པ། རྣམ་པ་ཀུན་མཁྱེན་མཁྱེན་བཟང་བཟང་པོའི་ཞབས། ། གང་གི་གསུང་རབ་རབ་མཆོག་མཆོག་གི་རྒྱུན། ། གཞན་ལས་ངོ་མཚར་མཚར་སྡུག་སྡུག་པའི་བཞིན། ། ཇི་ལྟའི་ལེགས་བཤད་བཤད་འདི་འདི་ངོ་མཚར། ། བར་སྐབས་ཀྱི་ཚིགས་སུ་བཅད་པའོ། ། གསུམ་པ་མཇུག་བརྩམས་པའི་དགེ་བ་བསྔོ་བ་ནི། འདི་ལྟ་བུའི་དམ་ཚིག་གི་རྣམ་པར་བཤད་པ་རྒྱ་མཚོ་ལྟ་བུ་རྣམས་ཕྱོགས་གཅིག་ཏུ་འདུས་པའི་ལེགས་བཤད་འཁྲུལ་སྤོང་མཆོག་གི་དགོངས་པ་གསལ་བར་བྱེད་པ་སྐལ་བཟང་ཡིད་ཀྱི་མུན་སེལ་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པའི་མཚན་ཅན་དང་།
ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་རྗེ་བཙུན་རིན་པོ་ཆེའི་རྩ་ལྟུང་འཁྲུལ་སྤོངས་ཀྱི་ཞབས་འདེགས་སུ་དམིགས་ནས། རྗེ་བཙུན་རྡོ་རྗེ་འཆང་གི་དངོས་སློབ་དུ་མའི་ཟིན་བྲིས་ཁྱད་པར་ཅན་རྣམས་ཕྱོགས་གཅིག་ཏུ་བསྒྲིགས་པ་འདིའི་དགེ་བས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་གྱུར་ཅིག འདིར་སྨྲས་པ། གངས་ཅན་བསྟན་པའི་མངའ་བདག་ས་སྐྱ་པའི། ། རྗེ་བཙུན་མཆོག་གི་གསུང་རབ་དགོངས་དོན་རྣམས། ། འགྲོ་ཀུན་དགའ་མཛད་འདྲེན་པ་བཟང་པོའི་ཞབས། ། བརྒྱུད་པར་བཅས་པས་རབ་ཏུ་སྤེལ་བར་མཛད། ། ཨེ་མ་འཁྲུལ་ཟད་གོང་མའི་གསུང་རབ་ལ། ། སྐལ་བཟང་སྐྱེ་བོ་རྣམས་ཀྱི་ལོངས་སྤྱད་པའི། ། ངོ་མཚར་ཚུལ་འདི་མཐོང་ཚེ་བདག་གི་ཡིད། །
བསམ་བཞིན་ཡང་ཡང་དད་པའི་སྤུ་ལོངས་གཡོས། ། དེང་དུས་ཆོས་པར་རློམ་པ་ཕལ་ཆེར་རྣམས། ། སྡོམ་གསུམ་ཐོབ་ཀྱང་བླང་དོར་ཤེས་པ་ཉུང་། ། སྤང་བླང་མི་ཤེས་བཙུན་སོར་རློམ་པ་དག ། སྤྲེའུས་སེར་ཆས་གྱོན་དང་མི་མཚུངས་སམ། ། དེ་ཕྱིར་སངས་རྒྱས་བསྟན་པའི་སྒོར་ཞུགས་ནས། ། ཤེས་བྱའི་གནས་ཀུན་སྦྱངས་པར་མ་ནུས་ཀྱང་། ། དམ་ཚིག་སྡོམ་པའི་བླང་དོར་རགས་རིམ་རྣམས། ། ཅིས་ཀྱང་མཁྱེན་པར་མཛོད་ཅེས་ཀུན་ལ་ཞུ། ། གསང་སྔགས་ལམ་གྱི་སྙིང་པོ་དམ་ཚིག་གི །
རྣམ་བཤད་མ་རིག་མུན་སེལ་ཅེས་བྱ་འདི། ། འཇམ་དཔལ་དབང་པོའི་འཁྲུལ་སྤོངས་ཞལ་ལུང་དང་། ། རྡོ་རྗེ་འཆང་དབང་མུས་པ་ཆེན་པོ་ཡི། ། ཟབ་རྒྱས་གསུང་གི་བདུད་རྩི་ལེགས་ཐོབ་པའི། ། སྐལ་བཟང་གང་དེས་ལེགས་པར་སྦྱར་བ་ཡི། ། ཕྱིན་ཆད་དམ་ཚིག་ཆོས་སྐོར་འཆད་འདོད་རྣམས། ། རྗེ་བཙུན་མཆོག་གི་གསུང་རབ་འཁྲུལ་སྤོངས་ལ། ། ངོ་མཚར་ལེགས་བཤད་འདུས་པའི་རྒྱ་མཚོ་ཆེ། ། སྐལ་བཟང་མ་རིག་མུན་སེལ་ཅེས་བྱ་འདིས། ། མཛེས་པར་བྱས་ཏེ་དོན་གཉེར་རྒྱ་མཚོ་ལ། །
སྤེལ་བར་གྱིས་ཤིག་དོན་གཉིས་འགྲུབ་པར་འགྱུར། ། ཞེས་གདམས་པ་དང་བཅས་པ་འདི་རེ་ཞིག་རྫོགས་སོ།། །། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། རྗེ་བཙུན་རིན་པོ་ཆེའི་དམ་ཚིག་རྣམ་བཤད་དོན་འགྲེལ་ཕྱོགས་བསྒྲིགས། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
