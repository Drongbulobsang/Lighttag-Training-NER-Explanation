གསུང་འབུམ། ངག་དབང་ཀུན་དགའ་བསོད་ནམས།
པོད ༢༠༨
ཆོས་སྐྱོང་ཡིད་བཞིན་ནོར་བུ་ཀུན་ཁྱབ་རྡོ་རྗེ་དྲག་པོ་རྩལ་ལ་འཕྲིན་ལས་འཆོལ་བའི་ཡི་གེ་བསམ་དོན་ཀུན་འགྲུབ།
༄། །ཆོས་སྐྱོང་ཡིད་བཞིན་ནོར་བུ་ཀུན་ཁྱབ་རྡོ་རྗེ་དྲག་པོ་རྩལ་ལ་འཕྲིན་ལས་འཆོལ་བའི་ཡི་གེ་བསམ་དོན་ཀུན་འགྲུབ་ཅེས་བྱ་བ་བཞུགས།། ན་མོ་གུ་རུ་ཨཱ་ཙརྻ་པདྨ་ཡེ། ཧཱུྃ་མཐུ་ལྡན་ཀུན་ཁྱབ་རྡོ་རྗེ་དྲག་པོ་རྩལ། ། ཁྱོད་ནི་སྔོན་ཚེ་འོག་མིན་ཆེན་པོ་རུ། ། ཞེ་སྡང་མེ་དཔུང་འབར་བའི་ཀློང་དཀྱིལ་དུ། ། རཀྟ་ཆགས་པའི་རྦ་ཀློང་འཁྲུག་པའི་དབུས། ། དམར་ནག་གྲུ་གསུམ་འབར་བའི་དཀྱིལ་འཁོར་ན། ། བཅོམ་ལྡན་རྟ་མགྲིན་དབང་གི་རྒྱལ་པོ་ཉིད། ། ཁམས་གསུམ་དབང་བསྡུད་ཏིང་འཛིན་ཉིད་ལ་ཞུགས། ། དེ་ཚེ་དུག་ལྔ་ཆོས་ཉིད་ངང་རོལ་པའི། །
བདུད་དང་དམུ་དང་བཙན་དང་རྒྱལ་པོ་དང་། ། གྱིང་དང་གནོད་སྦྱིན་མཐུ་དང་གྲངས་མེད་དང་། ། སྟོབས་ལྡན་རྩལ་དྲག་ལྡན་པ་ཁྱོད་ཀྱང་འདུས། ། དེ་ལྟར་རྟ་མགྲིན་སྤྲུལ་པའི་འཁོར་རྣམས་ཀྱི། ། གདུག་རྩུབ་ཁ་རླངས་མཐུ་ཡི་ནད་མཚོན་གྱིས། ། བསྐལ་པའི་འཇིག་རྟེན་སྟོང་པར་ཉེ་བའི་ཚེ། ། རྟ་མགྲིན་འཁོར་གྱི་ཁྲོད་ནས་མཁའ་འགྲོ་མ། ། རྡོ་རྗེ་་་་་་རྡོ་རྗེ་མ་ཞེས་པའང་སྣང་། པདྨས་ཁྲོ་དབང་རྒྱལ་པོ་ལ། ། གསོལ་བ་བཏབ་པས་བཅོམ་ལྡན་རྟ་མགྲིན་གྱིས། །
གཏུམ་མོའི་རྩ་སྔགས་འབྲུག་ལྟར་བསྒྲགས་པ་ལས། ། འཁོར་གྱི་དྲེགས་པ་ཐམས་ཅད་འདར་ཞིང་བསྔངས། ། དེ་ཚེ་དྲེགས་བྱེད་ཀུན་དང་གནོད་སྦྱིན་གཙོ། ། རྩེ་དམར་ཁྱོད་ལ་བཅོམ་ལྡན་རྟ་མགྲིན་གྱིས། ། དབང་བསྐུར་དམ་ཚིག་ཕོག་ནས་སངས་རྒྱས་ཀྱི། ། བསྟན་པ་བསྲུང་བར་ཁས་བླངས་དམ་བཅས་ཤིང་། ། དེ་རྗེས་སློབ་དཔོན་པདྨ་འབྱུང་གནས་ཀྱིས། ། རྒྱ་གར་དུར་ཁྲོད་ཆེན་པོ་མེ་འབར་གྱི། ། གཉའ་རི་དམར་ནག་ཟུར་གསུམ་རྔམས་པའི་མདུན། ། སྲིན་མཚོ་ཁོལ་མ་མེ་ལྕེ་རིས་ཀྱི་འགྲམ། །
བྲག་དམར་སྲིན་པོ་ལང་འདྲའི་སྒྲུབ་གནས་སུ། ། སློབ་དཔོན་ཆེན་པོས་རྩེ་གཅིག་སྒྲུབ་ལ་གཞོལ། ། དེ་ཚེ་དུས་ཤིག་ཚེ་ན་སྲོད་ཀྱི་ཆར། ། སྤྱང་ཀི་ཁྲག་གི་རལ་ཅན་བདུན་བྱུང་སྟེ། ། དེ་དག་ངུ་ཞིང་པདྨ་འབྱུང་གནས་ལ། ། གནོད་པར་བརྩམས་ཚེ་སློབ་དཔོན་ཆེན་པོ་ཡིས། ། རྟ་མགྲིན་རྒྱལ་པོའི་ཏིང་འཛིན་རབ་བརྟན་པས། ། ཕྱག་གཡས་རྡོ་རྗེ་འཕྱར་བས་གཅན་གཟན་རྣམས། ། རྟ་མཆོག་བཞོན་པའི་སྐྱེས་བུ་བདུན་གྱུར་དེ། ། སློབ་དཔོན་ཉིད་ལ་བཟོད་གསོལ་ཕྱག་བཙལ་ནས། །
བདག་ནི་གནོད་སྦྱིན་རྒྱལ་པོ་རྩེ་དམར་ཏེ། ། སྔོན་ཚེ་བཅོམ་ལྡན་ཁྲོ་རྒྱལ་རྟ་མགྲིན་གྱིས། ། དབང་བསྐུར་དམ་ཚིག་ཕོག་ནས་སངས་རྒྱས་ཀྱི། ། བསྟན་པ་བསྲུང་བར་ཁས་བླངས་དེ་ཉིད་ཡིན། ། རྒྱ་གར་ཡུལ་དུ་གནོད་སྦྱིན་རྩེ་དམར་ཞེས། ། ཡོངས་ལ་གྲགས་ཤིང་བོད་ཡུལ་གངས་ཁྲོད་ན། ། མཐུ་ལྡན་ལྷ་བཙན་ཞེས་སུ་འབོད་དེ་མཆིས། ། དེ་ལྟར་གསོལ་ཏེ་པདྨས་བཀའ་སྩལ་པ། ། ཁྱོད་ཀྱི་གནས་དང་སྲོག་སྙིང་གང་ཡིན་སྨྲོས། ། སླར་ཡང་གནོད་སྦྱིན་རྒྱལ་པོས་འདི་སྐད་གསོལ། །
བདག་གི་གནས་ནི་འཕགས་ཡུལ་འདི་ཉིད་དང་། ། གཙང་གི་སེང་ཕུག་བྱ་བ་དེ་ཡང་ལགས། ། ཕ་ནི་དམུ་རྗེ་ལེགས་པ་ཞེས་བྱ་དང་། ། མ་ནི་བཙན་རྗེ་ཟླ་བ་ཐོད་དཀར་གྱི། ། བུ་མོ་གནོད་སྦྱིན་བཟང་འགྲན་མ་ཞེས་བྱ། ། སྲོག་གི་སྙིང་པོ་སྔོན་ཚེ་རྟ་མགྲིན་གྱིས། ། དམ་བཏགས་ཚེ་ན་གསུང་གི་བཀའ་དྲི་མེད། ། མཁའ་འགྲོ་རྡོ་རྗེ་པདྨས་བསྡུས་མཛད་པའི། ། རྒྱུད་ཆུང་གང་དེ་བྲག་རི་ཆེན་པོ་འདིའི། ། སྟོད་ཕྱོགས་བྲག་རི་སྲུབ་ལྡན་འདི་ཡི་ནང་། །
བསེ་ལས་བྱས་པའི་གའུ་སེན་གང་པ། ། དེ་ན་ཡོད་ཀྱི་ལོངས་སྤྱོད་མཛད་དུ་གསོལ། ། བདག་གིས་སངས་རྒྱས་བསྟན་པའི་སྲུང་མ་བགྱིད། ། དེ་ལྟར་གསོལ་བས་པད་འབྱུང་རབ་དགྱེས་ཏེ། ། ཟབ་མོ་དཀྱིལ་འཁོར་ཆེན་པོར་དབང་བསྐུར་ནས། ། གསང་མཚན་ཀུན་ཁྱབ་རྡོ་རྗེ་དྲག་པོ་རྩལ། ། ཞེས་བཏགས་རྒྱུད་ཀྱང་གཏེར་ནས་སྤྱན་དྲངས་ཏེ། ། གནོད་སྦྱིན་ཁྱོད་ཉིད་སློབ་དཔོན་སྲུང་མར་མཛད། ། དེ་ནས་གུ་རུ་པདྨ་བོད་ཡུལ་དུ། ། བྱོན་པའི་དུས་སུ་གློག་ལྟར་མྱུར་བ་ཡི། །
རྟ་མཆོག་བཞོན་པའི་སྐྱེས་བུ་བདུན་དག་གིས། ། མངའ་རིས་དཔལ་ཐང་ནས་བསུས་བསམ་ཡས་ཀྱི། ། མི་འགྱུར་ལྷུན་གྱིས་གྲུབ་པའི་གཙུག་ལག་ཁང་། ། འགྲན་ཟླ་བྲལ་བའི་གནས་མཆོག་དེ་ཉིད་བར། ། སྐྱེལ་དང་བསུ་བའི་འཕྲིན་ལས་ཆེར་སྒྲུབས་པས། ། སློབ་དཔོན་དགྱེས་པའི་གསུང་ལས་གནོད་སྦྱིན་གྱི། ། རྒྱལ་པོ་རྩེ་དམར་གནས་པའི་ཡུལ་དེ་ནི། ། གནས་མཆོག་དེ་ན་ངེས་པར་ཡོད་ཅེས་གསུངས། ། ཕྱིས་དུས་འགྲོ་མགོན་བསོད་ནམས་རྒྱལ་མཚན་དང་། ། ཁྱད་པར་བསྟན་པའི་ཉི་མ་སྔགས་འཆང་རྗེ། །
ངག་གི་དབང་པོ་ཀུན་དགའ་རིན་ཆེན་གྱིས། ། བསམ་ཡས་མི་འགྱུར་ལྷུན་གྱིས་གྲུབ་པ་ཡི། ། གཙུག་ལག་ཁང་ཆེན་རྣམས་ཀྱི་ཉམས་གསོ་དང་། ། དགེ་འདུན་འདུ་བའི་ཆོས་གྲྭ་གསར་འཛུགས་སོགས། ། བསྟན་པའི་མེ་རོ་གསོ་བར་མཛད་ཚེའང་། ། སྟོབས་ལྡན་གནོད་སྦྱིན་ཁྱོད་ཀྱིས་འཕྲིན་ལས་ཀྱི། ། རྣམ་འཕྲུལ་དུ་མས་བསྟན་འཛིན་བསྟན་པ་བཅས། ། འཕེལ་ཞིང་རྒྱས་པར་མཛད་ཅེས་ཡོངས་སུ་གྲགས། ། དེས་ན་དང་པོར་བཅོམ་ལྡན་རྟ་མགྲིན་དང་། ། བར་དུ་སློབ་དཔོན་པདྨ་འབྱུང་གནས་ཞབས། །
མཐའ་མར་འཁོན་སྟོན་ས་སྐྱའི་རྗེ་བཙུན་མཆོག ། རིམ་པར་བྱོན་པ་རྣམས་དང་ཁྱད་པར་དུ། ། སྔགས་འཆང་བླ་མའི་བཀའ་ལས་མ་འདའ་བར། ། སྤྱིར་གྱི་བསྟན་དང་ཁྱད་པར་ས་སྐྱ་པའི། ། བསྟན་པ་རིན་ཆེན་འཕེལ་ཞིང་རྒྱས་པའི་ཕྱིར། ། རིན་ཆེན་ཐོད་སྣོད་མཁའ་ལྟར་ཡངས་པའི་ནང་། ། ཤ་ཁྲག་གཏོར་མ་ཀ་ར་ཤིང་ཏོག་སོགས། ། རོ་བཅུད་ལྡན་པའི་བཟའ་བ་རི་ལྟར་སྤུངས། ། ཁྲག་ཞག་ཆང་དང་རྒྱ་ཇ་ལ་སོགས་པའི། ། རོ་བརྒྱ་ལྡན་པའི་བཏུང་བ་མཚོ་ལྟར་བསྐྱིལ། །
ག་པུར་གུར་གུམ་ཙནྡན་དཀར་དམར་དང་། ། སྤོས་དཀར་ལ་སོགས་དྲི་ཞིམ་ཐུ་ལུ་ལུ། ། ངོ་མཚར་སྤོས་དུད་སྤྲིན་ལྟར་ཐིབས་སེ་ཐིབ། ། གཞན་ཡང་མདའ་མདུང་རལ་གྲི་ཤང་ལང་སོགས། ། རྣོ་ངར་ལྡན་པའི་མཚོན་ཆ་བགྲང་ཡས་དང་། ། ཁྲབ་རྨོག་གཞིབ་སོགས་གོ་ཆ་བསམ་མི་ཁྱབ། ། གསེར་དངུལ་བྱུ་རུ་མུ་ཏིག་མུ་མེན་དང་། ། པད་རཀ་མརྒད་ལ་སོགས་རིན་ཆེན་ཚོགས། ། ཁ་ཐི་དིང་དཔོན་ལ་སི་སེང་ལ་སོགས། ། གོས་དང་དར་ཟབ་མང་པོས་ས་གཞི་ཁེངས། །
སེང་གེ་སྟག་གཟིག་དོམ་དྲེད་འཕར་བ་དང་། ། གུང་དང་སྤྱང་ཀི་ལ་སོགས་གཅན་གཟན་ཚོགས། ། རྟ་ནག་རྟིང་དཀར་གླང་ཆེན་མ་ཧེ་དང་། ། ཤ་བ་རྣ་བ་བསེ་རུ་རྒོ་བ་གཉན། ། གཡག་རྒོད་སྟོབས་ལྡན་ར་ལུག་མང་པོ་དང་། ། རྨ་བྱ་ནེ་ཙོ་ཁུ་ཡུག་ངང་པ་སོགས། ། སྤུ་སྡུག་ཡིད་འོང་ལྡན་པའི་བྱ་ཡི་ཚོགས། ། སྲོག་ཆགས་རྣམས་ཀྱང་དབང་པོ་ཀུན་ཚང་ཞིང་། ། རིན་ཆེན་རྒྱན་སྤྲས་བུ་ཡུག་འཚུབས་པ་ཙམ། ། གཞན་ཡང་བཀྲ་ཤིས་རྟགས་བརྒྱད་རིན་ཆེན་བདུན། །
བུམ་བཟང་དཔག་བསམ་ཤིང་དང་འདོད་འཇོའི་བ། ། ཡིད་བཞིན་ནོར་སོགས་དངོས་འབྱོར་ཡིད་སྤྲུལ་གྱི། ། མཆོད་སྤྲིན་ས་དང་བར་སྣང་ཁྱབ་པ་འདི། ། གནོད་སྦྱིན་རྩེའུ་དམར་ཞེས་སུ་ཡོངས་གྲགས་པའི། ། འཕྲིན་ལས་མགོན་པོ་འཁོར་དང་བཅས་ལ་འབུལ། ། ཀུན་ཀྱང་ཚིམ་ཞིང་རབ་ཏུ་དགྱེས་གྱུར་ཅིག ། ད་ནི་འདོད་པའི་འཕྲིན་ལས་འཆོལ་བ་ནི། ། སྔགས་འཆང་བདག་གི་ལྷག་བསམ་རྣམ་དག་འདི། ། སྔར་བཞིན་འབད་མེད་ཡིད་བཞིན་འགྲུབ་པ་དང་། ། རྣལ་འབྱོར་བདག་ལ་བསམ་ངན་སྦྱོར་རྩུབ་ཀྱིས། །
གནོད་ཅིང་འཚེ་བའི་དམ་ཉམས་དགྲ་བགེགས་རྣམས། ། ལོ་ཟླ་མ་འགྱངས་སྙིང་ཁྲག་ཐང་ལ་ཕོ། ། ལུས་སེམས་ཕྲོལ་ལ་རྣམ་ཤེས་དབྱིངས་སུ་སྒྲོལ། ། བསྐུལ་ལོ་རྦད་དོ་གནོད་སྦྱིན་མཐུ་མ་ཆུང་། ། སྣང་སྲིད་དབང་སྡུས་འཕྲིན་ལས་རབ་རྒྱས་མཛོད། ། གཞན་ཡང་རྣལ་འབྱོར་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཅིང་བསམ་དོན་ཀུན་འགྲུབ་སྟེ། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། ། སྔགས་འཆང་བདག་གི་རིགས་རྒྱུད་དྲི་མེད་ཀྱིས། །
རྒྱུན་ཆད་མེད་པར་བསྟན་པ་འཛིན་པ་དང་། ། དབུས་གཙང་ཁམས་ཀྱི་འགྲོ་བ་མ་ལུས་པ། ། དབང་དུ་འདུས་ཤིང་དོན་གཉིས་ལྷུན་གྲུབ་མཛོད། ། ཅེས་པ་འདི་ནི་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མ་ཆོས་སྐྱོང་ཡིད་བཞིན་ནོར་བུ་འཕྲིན་ལས་ཀྱི་མགོན་པོ་གནོད་སྦྱིན་རྩེའུ་དམར་པོ་ལ་རང་གི་འདོད་དོན་བསྒྲུབ་པའི་འཕྲིན་ལས་འཆོལ་བའི་སླད་དུ་དཔལ་ས་སྐྱ་པ་ཤཱཀྱའི་དགེ་བསྙེན་རྡོ་རྗེ་འཛིན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་ཅེས་བྱ་བའི་བཅོམ་ལྡན་འདས་དཔལ་རྟ་མགྲིན་རྒྱལ་པོའི་བཀའ་དྲི་མ་མེད་པའི་རྒྱུད་ཆུང་གི་དཔེ་རྙིང་བསམ་ཡས་ན་ཡོད་པ་ལག་ཏུ་བྱུང་བའི་རྒྱུད་ཀྱི་ཚིག་དོན་ལ་ཞིབ་ཏུ་དཔྱད་པས་ཡིད་ཆེས་རྙེད་པ་བཞིན་འཕྲིན་འཆོལ་གྱི་མགོར་ཐོག་མཐའ་བར་གསུམ་གྱི་དམ་ཚིག་བསྐུལ་བ་དང་སྦྱར་བའི་ཆོས་སྐྱོང་ཆེན་པོའི་བྱུང་ཚུལ་གསལ་བར་བསྟན་པ་དང་བཅས་པ་འདི་ལྟར་སྦྱར་བའི་ནུས་པ་ལ་བརྟེན་ནས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། ཆོས་སྐྱོང་ཡིད་བཞིན་ནོར་བུ་ཀུན་ཁྱབ་རྡོ་རྗེ་དྲག་པོ་རྩལ་ལ་འཕྲིན་ལས་འཆོལ་བའི་ཡི་གེ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
