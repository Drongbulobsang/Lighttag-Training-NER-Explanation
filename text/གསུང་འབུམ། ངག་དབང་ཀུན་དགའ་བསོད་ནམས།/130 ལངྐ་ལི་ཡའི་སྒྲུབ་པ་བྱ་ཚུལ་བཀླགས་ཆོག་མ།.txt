གསུང་འབུམ། ངག་དབང་ཀུན་དགའ་བསོད་ནམས།
པོད ༡༣༠
ལངྐ་ལི་ཡའི་སྒྲུབ་པ་བྱ་ཚུལ་བཀླགས་ཆོག་མ།
༄༅། །ལངྐ་ལི་ཡའི་སྒྲུབ་པ་བྱ་ཚུལ་བཀླགས་ཆོག་མ་བཞུགས་སོ། ། མངྒ་ལཾ།། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དང་རྣལ་འབྱོར་མ་ལ་ཕྱག་འཚལ་ལོ། ། ལངྐ་ལི་ཡའི་སྒྲུབ་པ་ནི། དང་པོར་ཨོཾ་གསུམ་མའི་ཡི་གེའི་གྲངས་ཀྱི་བསྙེན་པ་འབུམ་ཕྲག་གཉིས་སམ། གསུམ། མ་ཐའང་འབུམ་ཕྲག་སུམ་ཅུ་རྩ་དྲུག་གི་གཞིའི་བསྙེན་པ་མཐར་ཕྱིན་པར་བྱས། འཇིགས་སུ་རུང་བའི་དུར་ཁྲོད་དང་ཁད་ཉེ་བའི་དབེན་པའི་གནས་མཆོག་ཏུ། དཀྱིལ་འཁོར་སྒྲུབ་མཆོད་ལ་དགོས་པའི་ཡོ་བྱད།
སྦའི་དབྱུག་པ། ལག་པ་གཉིས་སྙིང་ཁར་རྩེ་སྤྲད་པའི་གྲུ་མོ་ཕན་ཚུན་གྱི་རྩེ་དང་མཉམ་པ་ཅིག ལངྐ་ལི་ཡ་ཞེས་པ་བལ་པོ་ནས་འབྱུང་བའི་ཤིང་སྦུབས་ཅན་ཞིག་ཡོད་པ་འབྱོར་ན་རབ། མ་འབྱོར་ན་དོག་རྒོད་པའི་རྐང་ལ་རུང་བར་བཤད་པས། དེ་སོགས་འོག་ནས་འབྱུང་བའི་ཡོ་བྱད་རྣམས་དང་། རང་གྲོགས་དང་བཅས་པའི་འཚོ་བའི་ཆ་རྐྱེན་སོགས་མ་ཚང་བ་མེད་པར་བསྒྲུབས། གཟའ་སྐར་དུས་ཚེས་བཟང་པོ་ལ་མཚམས་དམ་པར་བཅད། དཀྱིལ་འཁོར་གསུམ་བདག་འཇུག་བཞིན་དང་། མཆོད་གཏོར་ཡང་གང་བཤོམ་བཤམ། མདུན་བསྐྱེད་ཡན་ལག་བཞི་རྫོགས་སུ་སྒྲུབས།
མཆོད་བསྟོད། མདུན་བསྐྱེད་སྤྲོ་བསྡུ་སོགས་ཀྱི་སྒོ་ནས་ཞག་རེ་ལ་ཐུན་བཞིར་བཅད་དེ་བཟླས་པ་བྱ། ཐུན་རེའི་མཇུག་ཏུ་མདུན་བསྐྱེད་ཀྱི་ཡེ་ཤེས་པ་གཤེགས་གསོལ་དང་། དམ་ཚིག་པ་རང་ལ་བསྡུ་བ་བྱ། སིནྡྷུ་ར་མང་པོ་ཡོད་ན་ཐུན་རེ་ལ་སྤོ། མེད་ན་ཞག་རེ་ལ་ཐེང་རེ་སྤོ། སྤོས་པའི་སིནྡྷུ་ར་སྣོད་བཟང་པོར་བསོག དེ་དཀྱིལ་འཁོར་གསར་དུ་བཤམ་པའི་འོག་ཏུ་བཞག དེ་ལྟ་བུའི་སྒོ་ནས་འབུམ་ཕྲག་བཞིའི་བསྙེན་པ་ཡིད་ཆེས་པར་བྱས། དེ་གྲུབ་ཚེ་སྦ་དབྱུག་གུ་གུལ་གྱིས་བདུག
བདུད་རྩི་རིལ་བུ་བཏབ་པའི་ཆང་གིས་བྱུག བདེ་མཆོག་ཏུ་བསྐྱེད། གྲོགས་འཁོར་ལོ་སྡོམ་པའི་ཉེ་སྙིང་གི་བསྙེན་པ་འབུམ་ཕྲག་བཞི་སོང་བ་གཅིག་བཙལ་ལ། ལག་ཏུ་བཟུང་དུ་བཅུག སུམྦྷ་ནི་བཟླར་གཞུག རང་རྗེ་བཙུན་མའི་ང་རྒྱལ་བརྟན་པོས་ལངྐ་ལི་ཡ་མཛུབ་གང་གི་ཚད་ཙམ་གང་འོས་ཀྱི་རྩ་བ་ཕྱོགས་སུ་སྦུབ་ཡངས་དོག་དང་བསྟུན་པའི་ཤིང་སྲབ་མོ་ལ་དགའ་བ་འཁྱིལ་པའི་པར་རང་གི་དཔྲལ་བར་བཏབ་ཚེ་གཡོན་བསྐོར་དུ་ཡོང་བ་བརྐོས། དེས་འགྲིག་པར་བསྒག དེ་ཡང་ཤོག་བུ་ལྟ་བུས་བཏུམ། ཁ་ཆོད་ཀྱང་འགྲིག་པར་བཤམ། རང་གི་ལག་པར་བཟུང་།
གུ་གུལ་གྱིས་བདུག ཆེད་དུ་གཏད་པའི་དམིགས་པ་ནི་ཅང་མི་གསུངས་ལ། ཨོཾ་གསུམ་མ་བརྒྱ་རྩ་ཙམ་བཟླས། སྔར་བསགས་པའི་སིནྡྷུ་ར་རྣམས་མ་ཟེགས་པར་བླུག ཁ་ཆོད་རྒྱབ། ལ་ཆ་ལྟ་བུས་ཀྱང་བསྡམས། དེ་ནས་ཡར་གྱི་ཚེས་བཅུ་ལ་མཆོད་བསྟོད་དང་བདག་འཇུག་ཀྱང་ཤིན་ཏུ་རྒྱས་པ་བྱས། སྲོད་ཀྱི་དུས་སུ་ཟླ་བོ་དང་འགྲོགས་ཏེ་དབྱུག་པ་དང་སིནྡྷུ་རས་གང་བའི་ཤིང་འཁྱེར་དུར་ཁྲོད་དུ་ཕྱིན། ཡིད་ལ་བབ་པའི་སར། ས་ཁྲུ་གང་ཙམ་བྲུས་སིནྡྷུ་ར་བཅུག་ལ་སས་མནན།
གཞན་གྱིས་མི་ཤེས་ཤིང་རང་ཉིད་མི་འཁྲུལ་བའི་རྟགས་ངེས་པོ་བྱ། རང་ཉིད་དེའི་སྟེང་དུ་འདུག་ནས་བསྐྱེད་རིམ། བཟླས་པ་ཐུན་མོང་མ་ཡིན་པའི་མཁའ་སྤྱོད་སྒྲུབ་པའི་གདམས་པ་རྣམས་ལ་འབད། གྲོགས་ཀྱིས་དབྱུག་པ་བཟུང་། བར་ཆད་བསྲུང་ཕྱིར་སུམྦྷ་ནི་བཟླ། སྲོད་ཡོལ་ཡོལ་གྱི་བར་ཙམ་བསྡད། དེ་ནས་སླར་སྒྲུབ་ཁང་དུ་ལོག དབྱུག་པ་འཁྱེར་ནས་ཡོང་སིནྡྷུ་ར་ནི་བཞག་དགོས་རྒྱུའོ། ། དེ་ལྟ་བུ་བཅུ་ནས་བཅོ་ལྔ་ལ་ཐུག་གི་བར་དུ་བྱ། བཅོ་ལྔ་ནས་ཉི་ཤུའི་བར་དུ་མཚན་སུམ་ཆ་གཅིག་ཙམ།
ཉི་ཤུ་ནས་ཉེར་བཞིའི་བར་དུ་མཚན་སུམ་གཉིས་ཙམ། ཉེར་ལྔའི་ནུབ་མཚན་ཐོག་ཐག་བྱ། དེ་ལྟར་བྱས་པའི་རྟགས་སིནྡྷུ་ར་འཕར་ཏེ་འབྱུང་བ་དང་། འོག་ཏུ་དུད་འགྲོ་སོགས་ཀྱིས་སྐད་དུ་མ་སྒྲོགས་པ་དང་། འཇའ་འོད། ལྷ་རྫས་ཀྱི་སྤོས་དྲི། རོལ་མོའི་སྒྲ་སོགས་འབྱུང་། དེ་བཞིན་མ་བྱུང་ན་ཡང་། སྐྱ་རེངས་དང་པོ་ཤར་ཚེ་བཏོན་ལ་སྒྲུབ་ཁང་དུ་ལོག སིནྡྷུ་རའི་མཎྜལ་གྱི་སྟེང་དུ་བཙུགས།
སྒྲུབ་མཆོད་རྒྱས་པ་ཅིག་བྱས། ཉི་མ་ཤར་བ་ན་ཞབས་ཀྱི་ཤོག་བུ་བསལ། དགའ་འཁྱིལ་གྱི་པར་དཔྲལ་བར་བཏབ། གྲོགས་བཞག རང་ཉིད་ཅི་བདེ་བའི་ཆ་ལུགས་སུ་བྱས། སིནྡྷུ་ར་མཆན་ཁུང་གཡོན་དུ་མིས་མི་མཐོང་བར་སྦས། དབྱུག་པ་ལག་ཏུ་ཐོགས་ཏེ་རྒྱལ་ཁམས་ཉུལ། ལྷག་པར་བུད་མེད་གང་མང་གི་སར་ཕྱིན། རྣལ་འབྱོར་མའི་བསྐྱེད་རིམ་ལ་གནས་པའི་སྒོ་ནས་དེ་དག་ལ་བལྟས་པས། དཔྲལ་བའི་དགའ་འཁྱིལ་གྱི་གཟུགས་བརྙན་གང་གི་དཔྲལ་བར་འཕོས་པའི་བུད་མེད་དེ་ནི་རྣལ་འབྱོར་མ་ཡིན་ངེས་པས།
ཐེ་ཚོམ་སྤངས་ཏེ་གཡོན་ནས་སྐོར་བ་བྱེད་པ། ཞབས་སྤྱི་བོར་ལེན་པ། ཅི་མཉེས་སྒྲུབ་པའི་སྒོ་ནས་གསོལ་བ་བཏབ་པས། དེས་དག་པ་མཁའ་སྤྱོད་དུ་ཁྲིད་པར་འགྱུར་རོ། ། ཞེས་པ་འདི་ཡང་རྗེ་བཙུན་བླ་མ་རྣམས་ལས་མན་ངག་ཐོབ་པའི་དུས་ཡིད་ལ་ཟིན་པ་ཁག་ཆེ་བ་རྣམས་རང་དང་རང་གི་བུ་སློབ་སྐལ་བཟང་དོན་གཉེར་ཅན་རྣམས་ལ་ཕན་པའི་ཕྱིར། རྗེ་བཙུན་གོང་མའི་གསུང་རྒྱུན་ཟིན་བྲིས་རྣམས་ལ་སླར་ཡང་ཞིབ་ཏུ་བལྟས་ནས་བཞི་ཐོག་བླ་བྲང་གི་མཁའ་སྤྱོད་དཔལ་གྱི་ཕོ་བྲང་དང་འདབ་ཉེ་བར་སྦྱར་བའོ། ། འདི་དམ་ཚིག་དང་མི་ལྡན་པ་རྣམས་ལ་ཤིན་ཏུ་གསང་ངོ་། ། སརྦ་མངྒ་ལཾ། ༈ ཤིན་ཏུ་ཟབ་ཟབ་པའི་གདམས་པ་རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མ་བཞུགས་སོ། ། བླ་མ་དམ་པ་རྣམས་ལ་ཕྱག་འཚལ་ལོ།
རྡོ་རྗེ་རྣལ་འབྱོར་མ་ལ་བརྟེན་ནས་བཙན་ཐབས་སུ་འཕོ་བའི་མན་ངག་ནི། སློབ་དཔོན་གྱིས་རྡོ་རྗེ་རྣལ་འབྱོར་མའི་བདག་བསྐྱེད་བཟླས་པ་དང་བཅས་པ་སྔོན་དུ་བཏང་ནས་ཡི་དམ་གྱི་ལྷ་ལ་ཚོགས་གཏོར་ཕུལ། ། སློབ་མ་རྣམས་ཁྲུས་ལེགས་པར་བྱས་ཏེ། སློབ་མའི་སྤྱི་བོར་བླ་མ་དང་ཐ་མི་དད་པའི་རྣལ་འབྱོར་མ་གསལ་བཏབ། གུས་འདུད་དྲག་པོའི་སྒོ་ནས། བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། ། བདག་འཛིན་བློ་ཡི་ཐོང་བར་བྱིན་གྱིས་རློབས། ། དགོས་མེད་རྒྱུད་ལ་སྐྱེ་བར༞ ལམ་མཆོག་འཕོ་བ་འབྱོང་པར༞ འཆུག་མེད་མཁའ་སྤྱོད་འགྲུབ་པར༞ ཞེས་གསོལ་བ་བཏབ། སློབ་མའི་ལྟེ་བར་ཆོས་འབྱུང་གྲུ་གསུམ་ཕྱི་དཀར་ལ་ནང་དམར་བ་གཅིག་གསལ་བཏབ། དེའི་ནང་དུ་རང་གི་རྣམ་པར་ཤེས་པ་ཨ་དཀར་པོ་འཕུར་འགྲོ་ལ་ཁད་ཅིག་གསལ་བཏབ།
ཨ་དེ་ལ་ཟུག་པའི་རྩ་དབུ་མ་མདའ་སྙུག་འབྲིང་པོ་ཙམ་སྤྱི་བོ་ནས་ཡར་སོང་། རྡོ་རྗེ་རྣལ་འབྱོར་མའི་གསང་གནས་ལ་ཟུག་པར་བསམ། དཔོན་སློབ་གཉིས་ཀས་ངག་ཏུ་ཕཊ྄་བརྗོད་པས་རང་གི་ཐོད་པ་ཕོག་སྟེ། མདུན་དུ་དཔྲལ་བ་རང་ལ་བསྟན་པ་ཁ་གྱེན་དུ་བསྟན་ལ་བཞག ཡང་བརྗོད་པས་ལྟེ་བ་མན་ཆད་ཀྱི་ལུས་ཐོད་པའི་ནང་དུ་ལྷུང་བར་བསམ། ཡང་ཕཊ྄་གཅིག་བརྗོད་པས་ཐོད་པའི་རྫས་དེ་ཡེ་ཤེས་ཀྱི་བདུད་རྩིར་བྱིན་གྱིས་བརླབས་པར་བསམས་ནས་རྡོ་རྗེ་རྣལ་འབྱོར་མས་གསོལ་པ། དེ་ནས་རྡོ་རྗེ་རྣལ་འབྱོར་མའི་ཐུགས་ཁའི་བྃ་ཡིག་ལས་འོད་ཀྱི་བ་ཐག་དཀར་པོ་དབུ་མའི་ནང་ན་མར་སྐྱ་ནར་བྱུང་། ལྟེ་བ་ན་གནས་པའི་རྣམ་པར་ཤེས་པའི་ངོ་བོ་ཨ་དཀར་པོ་དེ་ལ་ཟུག རླུང་ཕྱིར་ལྡང་བ་དང་བསྟུན་ཏེ། ངག་ཏུ་ཧིཀ྄་བརྗོད་པས།
ཨ་དཀར་པོ་དེ་འོད་ཀྱི་སྣ་ལ་འཁྱེར་ཏེ་དབུ་མའི་ནང་ནས་སོང་སྟེ་རྣལ་འབྱོར་མའི་ཐུགས་ཁའི་བྃ་ཡིག་ལ་གཉིས་མེད་དུ་འདྲེས། རླུང་ནང་དུ་འཇུག་པ་དང་བསྟུན། ཀ་ཞེས་བརྗོད་པ་དང་བསྟུན་ཏེ། ཐུགས་ཁའི་བྃ་ཡིག་ལས་འོད་ཀྱི་བ་ཐག་དང་བཅས་པ་བྱུང་སྟེ། ལྟེ་བའི་ཆོས་འབྱུང་གི་ནང་དུ་གནས། དེ་ལྟ་བུའི་འཕོ་བ་འབྱོངས་པའི་རྟགས་མ་བྱུང་གི་བར་དུ་སྦྱངས། དེ་ནས་ལུས་པོ་སྔར་བཞིན་མེད་པར་སོང་བར་བསམ། ལས་ལ་སྦྱོར་དུས་ཡར་སྤར་མར་འབེབས་པ་དེ་མི་བྱེད་དོ། ། དགེ་བ་འདི་ཡིས་སོགས་སྨོན་ལམ་བཏབ། བླ་མ་དང་མཁའ་སྤྱོད་མའི་ཐུགས་དང་རང་སེམས་དབྱེར་མེད་དུ་འདྲེས།
རྣལ་འབྱོར་མ་མཁའ་སྤྱོད་དུ་བྱོན་པར་བསམ་གསུངས་སོ། ། འདིའི་བརྒྱུད་པ་ནི། རྡོ་རྗེ་རྣལ་འབྱོར་མ། ཇོ་ནང་པཎ་ཆེན་ཕྱོགས་ལས་རྣམ་རྒྱལ། རས་ཆེན་དཔལ་འབྱོར་བཟང་པོ། རྗེ་སེམས་དཔའ་ཆེན་པོའི་དངོས་སློབ་ཞྭ་ལུ་བ་སངས་རྒྱས་དཔལ་བཟང་། མཁས་གྲུབ་དམ་པ་མངའ་རིས་པ་དཔལ་ལྡན་རྒྱལ་པོ། སྙན་བརྒྱུད་གདམས་པའི་མངའ་བདག་ཆོས་རྗེ་བཟང་པོ་དཔལ་བ། པཎ་ཆེན་ནམ་མཁའ་དབང་ཕྱུག རྗེ་བཙུན་དམ་པ་འཁོར་ལོ་སྡོམ་པ་ཆོས་དབང་ཕྱུག
རྗེ་དེ་ཉིད་ཀྱི་དྲུང་དུ་བདག་གི་འདྲེན་པ་དམ་པ་མཚུངས་པ་མེད་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་དེ་ཉིད་ཀྱིས་གསན། རྗེ་བཙུན་བཀའ་དྲིན་ཅན་དེ་ལས། བདག་ས་སྐྱ་པ་ཆོས་མེད་ངག་དབང་ཀུན་དགའ་བསོད་ནམས་ཀྱིས་རྨིས་ལྟས་བཟང་པོ་དང་བཅས་ནས་གླིང་ཁ་བསམ་གཏན་ཕུའི་རྗེ་བླ་མའི་གཟིམ་ཕུག་ཏུ་དགེས་བཞིན་དུ་གནང་བའི་ཟབ་ཆོས་ཀུན་དང་ཐུན་མོང་མ་ཡིན་པ་འདི་སྣོད་མིན་ལ་དམ་དུ་སྦ་ཞིང་། སྐལ་ལྡན་དག་ལ་དམ་དུ་སྤེལ་བར་བྱའོ། ། བླ་མ་མཁྱེན། བདག་ཅག་དཔོན་སློབ་རྣམས་མཁའ་སྤྱོད་དུ་ཐོགས་མེད་དུ་སྐྱེ་བར་ཁྱེད་ཀྱི་མཁྱེན་བརྩེ་ནུས་གསུམ་གྱི་སྒོ་ནས་བྱིན་གྱིས་རློབས་ཅིག ། མངྒ་ལཾ། ༈ རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མའི་དྲིས་ལན་དོགས་གཅོད་ཀྱི་ཟིན་བྲིས་བཞུགས། རྡོ་རྗེ་རྣལ་འབྱོར་མའི་འཕོ་བ་ཆིག་བརྒྱུད་མ་བསྒོམ་པར་འདོད་པས། རྣལ་འབྱོར་བཅུ་གཅིག་གི་བསམ་གྱིས་མི་ཁྱབ་པའི་རྣལ་འབྱོར་གྱི་མཇུག་བདེ་སྟོང་གི་ངང་ནས་སྐུར་ལངས་ཏེ་བསྒོམ་པ་ཡིན་གསུངས་པ།
སྤྱིར་དེ་སྐབས་སྐུ་རྒྱན་དང་ཕྱག་མཚན་མེད་པར་ལངས་པར་བཤད་པ་བཞིན་འཕོ་བ་བསྒོམ་པའི་ཚེ་ཡང་སྐུ་རྒྱན་མེད་དུ་ལངས་པས་ཆོག་གམ་རྒྱན་བཅས་སུ་ལངས་དགོས། དེའི་ཚེ་རང་གི་སྤྱི་བོར་བླ་མ་རྡོ་རྗེ་རྣལ་འབྱོར་མ་བྱམས་པ་ཁྱེལ་བཞུགས་ཀྱི་རྣམ་པར་བསྒོམ་པའི་གསང་གནས་ལ་རང་གི་ཚངས་བུག་ནས་འཐོན་པའི་རྩ་དབུ་མའི་ཡས་སྣ་ཟུག་པར་བསྒོམ་དགོས་པར་གསུངས་པའི་དབུ་མ་དེ་ཁ་དོག་ཇི་ལྟར་དུ་བསྒོམ་དགོས། རང་གི་རྣམ་ཤེས་ཀྱི་ངོ་བོ་ཨ་བསམ་རྒྱུ་དེ་ཆུང་ཡིག་ཏུ་བསམ་པས་ཆོག་གམ། ཆེ་ཡིག་ཏུ་བསམ་དགོས། ཕཊ྄་གསུམ་དང་ཧིཀ྄་ཀ་རྣམས་ལ་སྐད་ཆེ་ཆུང་ཇི་ལྟར་བྱ། རང་གི་ལུས་ལྟེ་བ་ཡན་ཆད་མཆོད་པར་ཕུལ་བའི་ལྷག་མ་དེ་མི་དམིགས་པ་སྟོང་པའི་ངང་ལས་འཕོ་བ་བསྒོམ་གྲུབ་འཕྲལ་རང་རྡོ་རྗེ་རྣལ་འབྱོར་མའི་སྐུར་ལངས་ནས། ཨོཾ་ཧ་ན་མ་ཧི་སོགས་དང་། ཚམ་ངམ་སྔགས་ཀྱིས་བསྲུང་བ་དང་། ཧཱུྃ་གཅིག་བརྗོད་པས་སྐུའི་དགའ་བ། རྐང་བརྒྱད་བརྗོད་པས་གསུང་གི་དགའ་བ།
ཡང་ཧཱུྃ་གཅིག་བརྗོད་པས་ཐུགས་ཀྱི་དགའ་བ་དང་། དེ་ནས་བསྔོ་བ་སྨོན་ལམ་རྣམས་བྱེད་པར་གསུངས་པའི། ལས་སྦྱོར་གྱི་སྐབས་མ་ཡིན་པའི་ད་ལྟ་འཕོ་བ་སྦྱོང་བའི་སྐབས་རྣམས་སུ། རང་གི་སྤྱི་བོར་བསྒོམ་པའི་བླ་མ་རྡོ་རྗེ་རྣལ་འབྱོར་མ་དེ་མི་དམིགས་པར་བསམ་མམ། རང་ལ་ཐིམ་པར་བསམ། འདི་རྣམས་ལ་ཡིད་གཉིས་ཀྱི་དྲ་བ་གཅོད་དུ་གསོལ་ཞེས་པའི་ལན་ནི། བླ་མ་རྣལ་འབྱོར་མ་རྒྱན་ཅན་དུ་བསྒོམ་དགོས་ཤིང་། རང་རྒྱན་ཡོད་མེད་གང་བྱས་ཀྱང་ཆོག་ལ། དབུ་མ་ཕྱི་དཀར་ལ་ནང་དམར་བར་བསྒོམ་རྒྱུ་ཡིན་ཞིང་། ཕཊ྄་གསུམ་དང་ཧིཀ྄་ཀ་གཉིས་རང་གིས་ཚོར་ཙམ་གྱིས་ཆོག་ལ།
རྣམ་ཤེས་ཀྱི་ངོ་བོ་ཨ་བསམ་རྒྱུ་དེ་ཆེ་ཡིག་ཡིན་ཞིང་། འཕོ་བ་སྦྱོང་དུས་ཀྱི་བླ་མ་རྡོ་རྗེ་རྣལ་འབྱོར་མ་རང་ལ་བསྟིམ་རྒྱུ་ཡིན་ལེགས། འདིས་རབ་ནི་མཁའ་སྤྱོད་ཆེན་པོ་ཐོབ། དེ་མ་ཐོབ་ན་ཆུང་ངུ་ངེས་པར་ཐོབ། དེའི་ཡོན་ཏན་ནི། ལྷའི་ལོ་བཅུ་དྲུག་ལོན་པའི་ན་ཚོད་ཅན། སྐྲ་སིལ་བུར་གནས་པ། རྫུ་འཕྲུལ་གྱི་ནམ་མཁའ་ལ་འགྲོ་བ། ཅི་འདོད་པའི་ལོངས་སྤྱོད་ཐམས་ཅད་ནམ་མཁའ་ལས་བྱུང་བ། ཚེ་ཉི་ཟླ་ནམ་གནས་ཀྱི་བར་དུ་ཐུབ་པ།
སྤྲུལ་སྐུ་ལས་ཆོས་ཉན་ནུས་པ། ཚེ་དེ་ལ་སངས་རྒྱས་ངེས་པ་ཅིག་ཡིན། ཅེས་པ་འདི་རྗེ་མུས་ཆེན་འཁོར་ལོ་སྡོམ་པའི་གསུང་ཇི་ལྟ་བ་བཞིན་ས་སྐྱ་པ་ཤཱཀྱའི་དགེ་སློང་ཨ་ནནྡས་གླིང་ཁ་བསམ་གཏན་ཕུག་གི རྗེ་དམ་པའི་གཟིམ་ཕུག་གི་མདོར་རྗེའི་ཞབས་དྲུང་ཉིད་དུ་བྲིས་པའོ། ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། ལངྐ་ལི་ཡའི་སྒྲུབ་པ་བྱ་ཚུལ་བཀླག་ཆོག་མ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
