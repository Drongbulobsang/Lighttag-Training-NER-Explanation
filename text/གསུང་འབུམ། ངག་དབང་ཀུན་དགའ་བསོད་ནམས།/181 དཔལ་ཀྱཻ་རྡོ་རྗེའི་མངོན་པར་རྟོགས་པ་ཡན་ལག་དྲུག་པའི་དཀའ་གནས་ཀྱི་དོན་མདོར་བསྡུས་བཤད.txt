གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༡
དཔལ་ཀྱཻ་རྡོ་རྗེའི་མངོན་པར་རྟོགས་པ་ཡན་ལག་དྲུག་པའི་དཀའ་གནས་ཀྱི་དོན་མདོར་བསྡུས་བཤད་པ།
༄༅། །དཔལ་ཀྱཻ་རྡོ་རྗེའི་མངོན་པར་རྟོགས་པ་ཡན་ལག་དྲུག་པའི་དཀའ་གནས་ཀྱི་དོན་མདོར་བསྡུས་བཤད་པ་ཟབ་དོན་བཅུད་ཀྱི་སྙིང་པོ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། བླ་མ་དང་གཉིས་སུ་མེད་པའི་དཔལ་ཀྱཻ་རྡོ་རྗེ་ལ་ཕྱག་འཚལ་ལོ། ། སངས་རྒྱས་ཀུན་ལས་ལྷག་པའི་བཀའ་དྲིན་ཅན། ། གྲུབ་པའི་དབང་ཕྱུག་བསོད་ནམས་དབང་པོ་དང་། ། སྦས་པའི་སངས་རྒྱས་སྔགས་འཆང་གྲགས་པའི་མཚན། ། ཁྱབ་བདག་རྗེ་བཙུན་མུས་པ་ཆེན་པོ་ཡི། ། ཞབས་ལ་གུས་པས་བཏུད་ནས་རྩ་བརྒྱུད་ཀྱི། ། བླ་མ་རྣམས་ཀྱི་གསུང་རབ་གསུང་རྒྱུན་ལ། ། བརྟེན་ནས་དགེས་མཛད་རྡོ་རྗེའི་མངོན་རྟོགས་ཀྱི། །
ཟབ་དོན་ལེགས་བཤད་བཅུད་ཀྱི་སྙིང་པོ་སྤེལ། ། འདིར་རྡོ་རྗེ་ཐེག་པའི་ལམ་ཐམས་ཅད་རྒྱུད་གསུམ་དུ་འདུ་བ་ལས། རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་ཡིན་ལ། ཐབས་རྒྱུད་ལ་ཡང་། རྒྱུད་སྡེ་གཉིས་སུ་འདོད་པ། གསུམ་དུ་འདོད་པ། བཞིར་འདོད་པ། ལྔར་འདོད་པ།
དྲུག་ཏུ་འདོད་པ་རྣམས་ལས། འདིར་བཞིར་འདོད་པའི་ལུགས་ཡིན་ལ། གཉིས་སུ་འདོད་པ་ལའང་མི་མཐུན་པ་དུ་མ་ཡོད་ཀྱང་འགལ་བ་ཆེར་མེད་དེ་རང་རང་གི་ལུགས་ཐ་དད་པ་ཡིན་ནོ། ། བཞིའི་དབང་དུ་བྱས་ན། བྱ་བའི་རྒྱུད་དུ་ལྷའི་ང་རྒྱལ་མེད་པར་བྲིས་སྐུ་སོགས་ལ་རྗེ་དཔོན་ལྟ་བུའི་ཚུལ་གྱིས་དངོས་གྲུབ་ལེན་པར་གསུངས། སྤྱོད་རྒྱུད་ལས། གྲོགས་པོ་ལྟ་བུའི་ཚུལ་གྱིས་དངོས་གྲུབ་ལེན་པར་གསུངས། རྣལ་འབྱོར་གྱི་རྒྱུད་ལས་མཉམ་བཞག་ཏུ་དམ་ཚིག་པ་ལ་ཡེ་ཤེས་པ་བཅུག་སྟེ་རྗེས་གཤེགས་སུ་གསོལ་བའི་ཚུལ་གསུངས། བླ་མེད་ལ་ཡི་དམ་དང་དབྱེར་མེད་ཀྱི་ཚུལ་གྱི་ཉམས་སུ་ལེན་པར་བཤད། དེ་ལྟ་བུའི་རྒྱུད་སྡེ་བཞིར་བྱེད་པ་ནི།
གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལས་ལྷག ། སེམས་ཅན་མཆོག་ལ་རྣལ་འབྱོར་ཆེ། ། རྣལ་འབྱོར་ཆེན་པོ་དེ་ལས་ལྷག ། ཅེས་གསུངས་པ་ལྟར་རོ། ། བླ་མེད་ཀྱི་དོན་ཡང་རིམ་གཉིས་སུ་འདུས་པས། དེ་ལ་གཉིས་ཏེ། བསྐྱེད་པའི་རིམ་པ་དང་། རྫོགས་པའི་རིམ་པའོ། །
འདིར་ནི་དང་པོ་འཆད་ལ། དེ་ལ་ཡང་རྩ་རྒྱུད་དུ་དཀྱིལ་འཁོར་དྲུག་གསུངས་ཤིང་། ཡང་ལྗོན་ཤིང་དུ་མཆོག་སྒྲུབ་པའི་དཀྱིལ་འཁོར་བརྒྱད་ཅུ། ལས་རྒྱས་པའི་དཀྱིལ་འཁོར་དྲུག་ཅུ་རྩ་བཞི་རྣམས་གསུངས་པ་ལས། འདིར་སྙིང་པོ་ཀྱཻ་རྡོ་རྗེའི་དཀྱིལ་འཁོར་ཡིན་ལ། དེ་ལ་ཡང་གང་གིས་བསྒོམ་པའི་གང་ཟག གང་དུ་བསྒོམ་པའི་གནས། ནམ་བསྒོམ་པའི་དུས། བསམ་པ་ཇི་ལྟ་བུས་བསྒོམ་པ། བསྒོམ་བྱའི་རྣལ་འབྱོར་ཏེ་ལྔའོ། །
དང་པོ་ནི། རང་རང་གི་དཀྱིལ་འཁོར་དུ་དབང་བསྐུར་བ་ཐོབ་ཅིང་། དམ་ཚིག་དང་སྡོམ་པར་ལྡན་པའོ། ། གཉིས་པ་ལ་ལས་དང་པོ་པས་བསྒོམ་པའི་གནས་ནི། རྩ་རྒྱུད་ལས། གནས་ནི་གང་དུ་བསྒོམ་པའི་ས། ། གང་དུ་མཉམ་བཞག་འཕེལ་འགྱུར་བ། ། གནས་ནི་བཟང་པོ་ཡོངས་སུ་བརྟག ། རང་གི་ཁྱིམ་དུའོ། ། ཞེས་ཡིད་དང་མཐུན་པའི་རང་ཁྱིམ་དུ་བསྒོམ་པར་བཤད།
ཅུང་ཟད་བརྟན་པ་ཐོབ་ནས་དུར་ཁྲོད་དང་ཆུ་འགྲམ་སོགས་སུ་བསྒོམ་པར་བཤད་ཅིང་། བརྟན་པ་ཆེན་པོ་ཐོབ་ནས་ངེས་པ་མེད་པ་ཡིན་ནོ། ། གསུམ་པ་ལ་ཐུན་གཅིག་གི་དབང་དུ་བྱས་ན། མཚན་དུས་བསྒོམ། ཐུན་གསུམ་དུ་བྱེད་ན། རྩ་རྒྱུད་ལས། ཐུན་གསུམ་དུ་བསྒོམ་པ་རྣམ་པར་བསྒོམ་ནས་ཞེས་གསུངས་པ་ལྟར། དག་ལྡན་དུ། སྔ་གུང་དགོང་གསུམ་མམ། ཉིན་མཚན་གཉིས་ལ་གསུམ་གསུམ་དུ་བཤད་པའི་ལུགས་གཉིས་གསུངས་པས་དེ་ལྟར་བྱ།
ཡང་ཚིག་རྐང་དུ་ཐུན་བཞིར་བཤད་དེ། དགོང་ཐུན། སྲོད་ཐུན། ཐོར་ཐུན། སྔ་ཐུན་རྣམས་སོ། ། བརྟན་པ་ཐོབ་ནས་ནི་ཐུན་གྱི་ངེས་པ་མེད་པ་ཡིན་ནོ། ། ཞེས་གསུངས་སོ། ། བསམ་པ་ནི། རྩ་རྒྱུད་དུ། བདག་ཉིད་འགྲུབ་པའི་སེམས་ཀྱིས་ནི། །
ཞེས་དང་། དོགས་པ་མེད་པའི་སེམས་ཀྱིས་ནི། ། འདི་ཡི་ལས་རྣམས་ཐམས་ཅད་བྱེད། ། ཅེས་གསུངས་པ་ལྟར་རོ། ། ལྔ་པ་ནི། ས་སྐྱ་པ་ཆེན་པོའི་མངོན་པར་རྟོགས་པ་ཚིགས་བཅད་མའམ། ཚིག་གི་བུམ་པ་ཞེས་གྲགས་པ་དེར། དེ་ལ་རྣལ་འབྱོར་རྣམ་གཉིས་ཏེ། ། མཉམ་པར་བཞག་པའི་རྣལ་འབྱོར་དང་། ། མཉམ་པར་མ་བཞག་རྣལ་འབྱོར་རོ། །
མཉམ་བཞག་བསྐྱེད་རྫོགས་གཉིས་ཡིན་ཏེ། ། མ་བཞག་རྣམ་པ་བརྒྱད་ཡིན་ནོ། ། ཞེས་སོགས་གསུངས་པ་ལྟར་ཅི་རིགས་པར་འཆད་ལ། དེ་ལ་འདིར་རྣལ་འབྱོར་བཅུས་ཉིན་མཚན་རྒྱུན་མར་འདའ་བ་ཞིག་གིས་ཐུན་གྱི་མགོ་གང་ནས་འཛིན་ན། ཁ་ཅིག་སྐྱབས་འགྲོ་ནས་འཛིན་པར་འདོད་ལ། འདིར་ནི་ཉལ་བའི་རྣལ་འབྱོར་ནས་གཟུང་ངོ་། ། བསྐྱེད་རིམ་ལ་ཡང་སྔོན་འགྲོ། དངོས་གཞི། རྗེས་གསུམ་ལས། དང་པོ་ཡང་།
ཕྱིའི་སྔོན་འགྲོ་གསུམ་དང་། ཁྱད་པར་གྱི་སྔོན་འགྲོ་གསུམ་མོ། ། སྤྱིའི་སྔོན་འགྲོ་གསུམ་པོ་འདི་ལ་ཡང་། ས་ལུགས་ཕྱི་མ་ཁ་ཅིག མུ། ཉན། ཐེག་ཆེན་སྤྱི་པ་གསུམ་ལས་ཁྱད་པར་འཕགས་པའི་ཕྱིར་བྱེད་པར་འདོད་ན་ཡང་མི་འཐད་དེ། རྡོ་རྗེ་སེམས་དཔའི་བཟླས་པ་ཙམ་ཞིག་ཐེག་པ་ཆེན་པོ་སྤྱི་པ་ལས་ཁྱད་པར་འཕགས་པ་སྒྲུབ་མི་དགོས་པའི་ཕྱིར་རོ། ། དེས་ན་རང་གི་ལུགས་ནི། སྡོམ་པ་གསུམ་གོང་འཕེལ་དུ་བྱ་བའི་ཕྱིར་བཤད་པ་ཡིན་ནོ། །
དེ་ལ་སྐྱབས་འགྲོ་ནི་ཡུལ་མཆོག་གསུམ་བླ་མ་རྣམས་ལ་སྐྱབས་སུ་འགྲོ་ལ། སངས་རྒྱས་ནི་བླ་མ་དང་ཐ་མི་དད་པ་ཞལ་བརྒྱད་པའི་རྣམ་པ་ཅན་མདུན་ན་བཞུགས་པ། དེ་དག་གི་ཐུགས་རྒྱུད་ཀྱི་རིམ་པ་གཉིས་ཀྱི་རྟོགས་པ་སྒོམ་སླ་བའི་ཕྱིར་རྣམ་པ་པོ་ཏིར་གནས་པ་ཆོས། ལྷ་མོ་བརྒྱད་དགེ་འདུན། ཡང་ན་རང་བས་བསླབ་པ་རྒན་ཅིང་རྟོགས་པ་དཔེའི་ཡེ་ཤེས་རྒྱུད་ལ་སྐྱེས་པ་ཐམས་ཅད་དགེ་འདུན་ཡིན་ནོ། ། སྐྱབས་སུ་འགྲོ་ཚུལ་ལ་སྤྱིར་ཁྱད་པར་བཞི་ལྡན་གྱི་ཚུལ་དང་། འདིར་ཡུལ་བླ་མ་ཉིད་ལ་སངས་རྒྱས་ཀུན་གྱི་ངོ་བོར་མོས་ནས་སྐྱབས་སུ་འགྲོ་སྟེ། ཧེ་རུ་ཀ་སྔོན་འབྱུང་ལས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། །
བླ་མ་དཔལ་ལྡན་ཧེ་རུ་ཀ ། ཞེས་གསུངས་པ་ལྟར་རོ། ། སྐྱབས་འགྲོ་ཚར་རྗེས་བླ་མ་རང་ལ་ཐིམ་པ་རྡོ་རྗེ་ཕྲེང་བར་བཤད་པས་བྱས་ཀྱང་རུང་ལ། མ་བྱས་ཀྱང་འགལ་བ་མེད། སེམས་བསྐྱེད་ལ། ཤཱཀྱ་ཤྲཱིའི་མཛད་པའི་འགྲོ་བསྒྲལ་མའམ། ཇོ་བོའི་སངས་རྒྱས་ཆོས་མཆོག་མའམ། གོང་མའི་གསུངས་ལས་བཤད་པའི་ལྷུག་མ་གང་རུང་བྱ། སྣེ་ཐང་པ་སོགས་ཁ་ཅིག་སྐྱབས་འགྲོ་སོགས་བརྒྱ་བཞི་མ་བྱས་ན་མི་རུང་ཞེས་ཟེར་ན་ཡང་། དེ་ལྟར་བྱུང་ན་མཆོག་ཡིན་མོད་མི་རུང་བ་ནི་མ་ཡིན་ནོ། །
གསུམ་པ་རྡོ་རྗེ་སེམས་དཔའི་བསྒོམ་བཟླས་ལ། འདི་གོང་མའི་མངོན་རྟོགས་སུ་དངོས་སུ་མི་འབྱུང་ལ། ཡིག་ཆ་གཞན་དུ་དོན་ཐོབ་ལ་མཛད་པ་ཡང་ཡོད་དོ། ། སྐྱབས་འགྲོ་སེམས་བསྐྱེད་ནི། མངོན་རྟོགས་དག་ཏུ་སྔ་མ་དང་འདྲ་མོད། གནད་ཀྱི་གསལ་བྱེད་དང་ལྗོན་ཤིང་རྣམས་སུ་དངོས་སུ་བཤད་དོ། ། རྡོ་རྗེ་སེམས་དཔའི་བསྒོམ་བཟླས་ནི། ཨ་བྷི་དྷ་ན་ལས། ལེའུ་ཉེར་ལྔ་པར། ཡིག་བརྒྱ་ལྷ་ཐམས་ཅད་ཀྱི་སྔགས་ཡིན་ཚུལ་རང་གི་ངོ་བོ་རྣམས་གསུངས་ལ།
ལྷ་ནི་དྲུག་ཅུ་རྩ་བཞི་པར་ཞལ་གསུམ་ཕྱག་དྲུག་པར་གསུངས་ཀྱང་། ཉེར་བཞི་པར། འཁོར་ལོ་སྒྱུར་དྲུག་གི་གཙོ་བོར་འདི་ལྟར་བཤད་པས་དེ་བཞིན་དུ་བྱའོ། ། སྔགས་ནི་སྤྱིར་ཡི་གེ་བརྒྱ་པ་ཞེས་པ་ནི་ཡིག་འབྲུའི་དབང་དུ་བྱས་ལ། དེ་ལ་དེ་བཞིན་གཤེགས་པའི་ཡི་གེ་བརྒྱ། ཧེ་རུ་ཀའི། རྡོ་རྗེ་སེམས་དཔའི། ལྷ་སོ་སོའི་སྟེ་བཞིར་བཤད། ལྷ་སོ་སོ་ལའང་བཞི་སྤེལ། འཕགས་པའི་བདག་འཇུག་ཇིམ་གྱིམ་མར་གསུངས།
གོང་མའི་གསུང་ལས་མགོར་སྤེལ་ཚུལ་ཙམ་གསུངས། བསྐྱེད་ཚུལ་ལ། འཕགས་པས་རྡོ་རྗེའི་ཆོ་ག་གསུམ་ལས་བསྐྱེད་པ་དང་། ཡེ་ཤེས་དགུག་གཞུག་སོགས་མཛད་ཅིང་། རྗེས་འབྲང་དག་གི་འདོད་པ་དང་བཅས་པ་ནི་རིགས་པ་མ་ཡིན་ཏེ། རྗེ་བཙུན་གྱི་གླེགས་བམ་ནང་གི་ཡི་གེ་དང་མི་མཐུན་པས་སོ། ། དེ་ཡང་སྤྱི་བོར་བསྒོམ་རྒྱུ་འདི་མ་ཡིན་གྱི། སྤྱིར་བརྟུལ་ཞུགས་ཀྱི་སྐབས་སུ་ཆོ་ག་གསུམ་བསྐྱེད་དང་། ཨ་བྷི་དྷ་ནར་མངོན་བྱང་ལྔ་ལས་བསྐྱེད་ཚུལ་ཡང་གསུངས་སོ། ། གང་དུ་བསྒོམ་ན།
དགེ་བྲག་པ་གཞོན་ནུ་དཔལ། རང་ཉིད་དེར་བསྒོམ་པར་འདོད། རྭ་པ་དག་སྙིང་ཁར་བསྒོམ་པར་འདོད་ན་ཡང་འདིར། རྣལ་འབྱོར་མ་ཡི་དབང་ཡང་བསྐུར། ། ཞེས་པས། སྤྱི་བོར་བསྒོམ་པར་བཤད་དེ། དབང་སྐུར་བའི་གནས་སྤྱི་བོ་ཡིན་པའི་ཕྱིར་རོ། ། ཁྲུས་ལ་ཕྱིའི་ཁྲུས་ནི་རྡོ་རྗེ་སེམས་དཔའི་བུམ་ཆོག་ལྟར་བྱ་ལ། ནང་ཁྲུས་ནི། ཡོ་ག་ནས་སྟོང་ཉིད་བསྒོམ་པ་ལ་བཤད་ཀྱང་།
འདིར་ཆུ་ཞེས་དམིགས་གསལ་འབྱུང་བས་བྱང་སེམས་ལ་བྱའོ། ། ཞེས་གསུངས། གདན་ལ་བརྟུལ་ཞུགས་ཀྱི་སྐབས་སུ་ཉི་གདན། འདིར་བདུད་རྩི་འབབ་པའི་རྟེན་ཡིན་པས་ཟླ་གདན་དུ་འཐད་དོ་གསུངས། གསོལ་བཏབ་ཀྱང་བླ་མེད་ཀྱི་ཕལ་ཆེར་དུ་གསུམ་དུ་བཤད་ཀྱང་། འདིར་གཅིག་གིས་ཆོག་གོ་གསུངས་སོ། ། སྡིག་སྒྲིབ་དག་པའི་དམིགས་པ་ལ་བློ་དམན་ན། ཐ་མལ་པའི་བཤང་ལམ་སོགས་ནས་ཐོན་པ་དང་། མཆོག་ཡིན་ན་ལྷ་ཉིད་དུ་བྱའོ། ། ཁྱད་པར་གྱི་སྔོན་འགྲོ་ལ་གོ་རིམ་ངེས་པ་ནི།
གུར་ལས། རྡོ་རྗེ་སྐྱིལ་ཀྲུང་བཅས་ནས་ནི། ། སོགས་གསུངས་ལ། རིགས་ལྔའི་སྡོམ་གཟུང་དེར་དངོས་སུ་མ་བསྟན་ཀྱང་། སཾ་བུ་ཊིར་བཤད་དོ། ། འདིར་བསོད་ནམས་ཀྱི་ཚོགས་དང་། ཡེ་ཤེས་ཀྱི་ཚོགས་གཉིས་སོ། ། དང་པོ་ལ། ཚོགས་ཞིང་སྤྱན་དྲང་བ། མཆོད་པ།
རྒྱུན་བཤགས་བྱ་བ། རིགས་ལྔའི་སྡོམ་པ་གཟུང་བའོ། ། དང་པོ་ལ་འདུག་སྟངས་ནི། ལས་དང་པོ་པས་རྡོ་རྗེ་སྐྱིལ་ཀྲུང་བྱ་ཡི། འགྲོ་བ་དང་། རྟ་ལ་བཞོན་པ་ལ་སོགས་པ་བྱས་བཞིན་དུ་ནུས་པ་ཆེ་བ་ལྟ་བུར་བཅོས་ནས། བརྟན་པ་མ་ཐོབ་བཞིན་དུ་མི་བྱའོ། ། བསམ་བྱ་ལ། སེམས་དཔའ་ཡབ་ཡུམ་རང་ལ་ཐིམ་པས། རང་ལུས་ཤེལ་གོང་ལྟར་མོས་ལ་ཡི་དམ་དུ་གསལ་འདེབས་སོ། །
འདིར་ཆོས་རྗེ་བླ་མས་སྐུ་རྡོ་རྗེ་ཞལ་གཅིག་ཕྱག་གཉིས་པར་བཤད་ཀྱང་། ཕྱག་བཅུ་དྲུག་པར་བཤད་པ་ཉིད་འཐད་དོ། ། དེའི་སྙིང་ཁར་མཚོ་སྐྱེས་དང་རྒྱས་པ་ལྟར་ན། ཉི་རྐྱང་གི་གདན་ཅན་བཤད་ཅིང་། རྩ་རྒྱུད་དངོས་བསྟན་ལ་དེ་ལྟར་ཡིན་ཀྱང་། འདིར་དྲུག་པ་ལ་པད་ཉིའི་གདན་ཅན་གྱི་ཧཱུྃ་སྔོན་པོ་བསམ་ལ་པདྨའི་ཁ་དོག་དམར་པོར་བྱའོ། ། ཧཱུྃ་གི་མཚན་པའི་དོན་ནི། སྒྲ་ཕྲལ་བའི་བཤད་པ། རྐྱེན་བྱིན་པའི་བཤད་པ་གཉིས་ལས། འདིར་གཉིས་ཀ་དང་ལྡན་ནོ། །
ཧཱུྃ་ལས་འཕྲོས་པའི་འོད་ཀྱི་ཁ་དོག་ནི། ནག་པོ་ལྕགས་ཀྱུའི་རྣམ་པ་ཅན་ནམ་སྣ་ཚོགས་སོ། ། ཚོགས་ཞིང་སྤྱན་དྲངས་ནས། བླ་མ་མི་བསྐྱོད་པའི་རྣམ་པས་དབུར་བརྒྱན་པའི་ཡི་དམ་གྱི་དཀྱིལ་འཁོར་བསྒོམ་ལ། བཞི་པ་ལྟར་ན་སྔ་མ་ཉིད་སྟེང་དུ་བསྒོམ་མོ། ། དེ་ནས་ན་མོ་གུ་རུ་ཝེ་སོགས་བྱེད་པ་ནི་མུས་པ་ཆེན་པོའི་རྩོམ་ལ་མེད་ཀྱང་བྱར་རུང་མོད། འཇུག་པ་པོ་དག་གི་འཁྱར་ཆེས་པའི་ཚུལ་གྱིས་ནོར་འདུག་སྟེ། རྡོ་རྗེ་ཐལ་མོ་སྙིང་ཁར་སྦྱར་ནས་དེའི་རྗེས་སུ་བྱེད་པ་ཙམ་ཡང་མ་ཤེས་འདུག་པའི་ཕྱིར་རོ། ། མཆོད་པ་ལ་ཕྱི་ནང་གསང་གསུམ་ལས། དང་པོ་ནི།
དཀར་མོ་རི་དྭགས་སོགས་ཚིག་རྐང་བཞི་ཕྱི་མཆོད། དེ་ནས་གཉིས་ནང་མཆོད། གཡུང་མོས་གསང་མཆོད། དེ་ལ་རི་དྭགས་ཀྱི་མཚན་མ་ནི། ཟླ་བས་བརྡ་བྱས་པའི་དཀར་ཆ། བདུད་རྒྱལ་ཉི་མས་མཚོན་པའི་དམར་ཆ། ཆུ་ནི་དྲི་ཆུ། སྨན་ནི་དྲི་ཆེན། རྡོ་རྗེ་ནི་ཤ་ཆེན་ཡིན་ལ། རོ་ནི་བཅུད་ལེན་གྱི་རོ།
ཅང་ཏེའུ་ནི་གྲགས་པ་ཉིད་དོ། ། གཡུང་མོས་མཆོད་ཚུལ་ལ། ཁ་ཅིག་སྣ་བུག་གཡོན་དུ་བསྡུས་ནས་དེས་འཁྱུད་པ་སོགས་མང་ན་ཡང་། འདིར་ནུབ་བྱང་གི་གྲྭ་ནས་འཁྱུད་རྒྱ་བྱེད་པ་ལ་བྱའོ། ། མཆོད་པའི་ཚིག་ལ། འདི་རྣམས་ཀྱིས་ནི་ཞེས་པ་ལྟར་ན། སྤྱན་དྲངས་ལ་སྤྱན་དྲངས་ཀྱི་མཆོད་པ་བྱར་རུང་ཡང་། སཾ་ཊིར། གཙོ་འཁོར་ཞེས་བཤད་པས། སྤྱན་དྲངས་ལ་བདག་ཉིད་ཀྱིས་མཆོད་པར་བསམ་མོ། །
ནམ་མཁར་རྗེ་བཙུན་བལྟས་ནས་ནི། ། ཞེས་སོགས་ཚིག་རྐང་པ་གཅིག་ནི། མཆོད་པ་མདོར་བསྟན་ཡིན་པས་བྱ་མི་དགོས་སོ། ། གཉིས་པ་བདུན་པོ་ཡོངས་སུ་དག་པ་ནི། མཚོ་སྐྱེས་ཀྱི་ལྷུག་པ་བཤད་པའམ། རིན་ཆེན་འབར་བར་ཡང་དེ་ལྟར་གསུང་པས་དེ་བཞིན་དུ་བྱ་བའམ། ཡང་ན་གུར་ནས་བཤད་པ་འདི་ཉིད་བྱའོ། ། སྔ་མ་རྣམས་ཀྱང་བྱས་པས་ཆོག་པའི་རྒྱུ་མཚན་ནི། ཡན་ལག་དྲུག་པར་མཚོ་སྐྱེས་ལྟར་བྱས་པས་ཆོག་པ་བཤད་པས་སོ། ། བདུན་གྱི་གྲངས་ནི།
དགེ་བར་ཡི་རང་བ། སྡིག་བཤགས། དོན་དམ་བྱང་སེམས། སྨོན་སེམས། འཇུག་སེམས། བསྔོ་བ། སྐྱབས་འགྲོ་སྟེ་བདུན་ནོ། ། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ནི་སྐྱབས་འགྲོའི་ཡན་ལག་བསྟན་པ་མ་ཡིན་ཏེ། ཟློས་པའི་སྐྱོན་ཡོད་པའི་ཕྱིར་དང་།
རྗེ་བཙུན་གྱི་གུར་མཆན་དུ་རྟེན་བརྟེན་པར་བཤད་པའི་ཕྱིར་རོ། ། ཡང་ལྷའི་རིགས་ཀྱི་བློ་གྲོས་ཀྱི་འདིའི་གོ་རིམ་མི་འདྲ་བ་ཡང་བཤད་པ་ཡོད་དོ། ། ཞེས་གསུངས་སོ། ། སྡོམ་པ་གཟུང་བ་ནི། གུར་གྱི་དངོས་བསྟན་ལ་མེད་པས། དེ་ལྟ་ན་བདུན་པོ་ཡོངས་དག་གི་ཁོངས་སུ་འདུའོ། ། འདིར་མཛད་པ་ནི་རྗེ་བཙུན་གྱིས་སྒ་སྟོན་ལ་གདམས་པ་དང་ཡང་མཐུན་པ་ཡིན་ནོ། ། དེ་ཡང་ཇི་ལྟར་ཞེས་པ་ནས། བདག་མིང་འདི་ཞེས་བགྱི་བའི་བར། རྒྱུད་ན་ཡོད་པ་དངོས་སུ་མ་གཟིགས་ལ།
རིན་ཆེན་འབར་བ་ན་ཡོད་དོ། ། དེ་རྣམས་ཚར་བའི་རྗེས་སུ་དཀྱིལ་ཆོག་འགའ་ཞིག་ལས་གནང་བ་ནོད་པ། གསོལ་གདབ། རང་ཐིམ་སོགས་ཡོད་ནའང་། འདིར་མི་དམིགས་པ་བྱས་པ་ཙམ་གྱིས་ཆོག་གོ ། གསུམ་པ་ནི། རྩ་རྒྱུད་དུ། དང་པོར་བྱམས་པ་བསྒོམ་པར་བྱ། ། ཞེས་སོགས་གསུངས་ལ། ཁ་ཅིག་ཏུ་ལྷ་མོ་བཞིའི་སྤྲོ་བསྡུ་ལ་ཐུན་མོང་མ་ཡིན་པའི་ཚད་མེད་བཞི་གསུངས་ཀྱང་།
འདིར་མི་དགོས་སོ། ། དོན་དམ་བྱང་སེམས་ལ་མཚོ་སྐྱེས་ཀྱི་ལུགས་ལྟར། སྣང་མེད་བསྒོམ་པར་རྩེ་མོས་གསུངས་ལ། འདིར་འཁོར་འདས་དབྱེར་མེད་ཉམས་སུ་ལེན་ན། དེ་ཉིད་ཀྱི་ལྟ་བ་སྐྱོང་ཞིང་། དེ་དང་མ་འབྲེལ་ན། ཐུན་མོང་གི་དབུ་མ་ལྟར་ཉམས་སུ་ལེན་ནོ། ། སྲུང་བའི་འཁོར་ལོ་ལ། ཐུན་མོང་གི་འཁོར་ལོ་དང་། ཐུན་མོང་མ་ཡིན་པའི་སྲུང་འཁོར་གཉིས་སུ་ཡོད་ལ།
དེའི་དོན་ལ་ཁ་ཅིག་ན་རེ། སྒྲུབ་ཐབས་སྤྱི་ལ་ཡོད་པ་ནི་ཐུན་མོང་གི་འཁོར་ལོ། ཁྱད་པར་འདི་ལ་ཡོད་པ་ཐུན་མོང་མ་ཡིན་པའི་སྲུང་འཁོར་དུ་འདོད་པ་ནི་མི་འཐད་དོ། ། འདུས་པ་སོགས་ལས་རྩིབ་བཅུ་པའི་སྲུང་འཁོར་བཤད་པའི་ཕྱིར་རོ། དེས་ན་རྩ་རྒྱུད་དང་གུར་གཉིས་ཀར་བཤད་པ་ཐུན་མོང་བ། གུར་ཁོ་ནར་བཤད་པས་ཐུན་མོང་མ་ཡིན་པའོ། ། ཞེས་བཤད་པ་འདི་ཁོ་ན་ཁས་བླང་བར་བྱའོ། ། འདི་སྒོམ་ཚུལ་ལ། རྩ་རྒྱུད་དུ། ཉི་དེར་ཧཱུྃ་བྱུང་ཧཱུྃ་ལས་འོད་ཟེར་དང་། །
ཞེས་སོགས་ཀྱིས་ཐུན་མོང་བའི་སྲུང་འཁོར་བསྟན་པར་ཕལ་ཆེར་མཐུན་ལ། མཚོ་སྐྱེས་ལྟར་ན། དང་པོར་སྟོང་པ་བསམ་པར་བྱ། ། ཞེས་པས་བསྟན་པར་བཞེད་དོ། ། དེ་ལ་འདིར་རྭ་བ་སོགས་བཞི་ནི་དངོས་སུ་མ་བསྟན་གསུངས་ལ། ཤུགས་ལ་བསྟན་པ་ཡིན་ནོ། ། ཁ་ཅིག་ནི་བླ་རེ་ཡང་དོན་གྱིས་ཐོབ་པར་འདོད་དོ། ། རྭ་བའི་རྩིག་ཚུལ་ལ། ཆུ་རྒྱུགས་སམ་འབུམ་རྩིག་གང་རུང་དུ་བྱ་ལ། ངོ་བོ་ནི་ནག་པོ་གདེངས་པ་འགྲེང་བུར་གྱུར་པའོ། །
ཚད་ནི་དཔག་ཚད་དམ། བློས་ཇི་ལྟར་འཁྱུད་པ་ཧ་ཅང་ཆུང་བ་མ་ཡིན་པ་བྱའོ། ། དབྱིབས་གྲུ་བཞི་པ་ཡིན་ལ། བྲི་བྱའི་དབང་གི་ཟླུམ་པོར་ཡང་བསྟན་ཏོ། ། ཡང་ཀུན་སྙིང་ལྟར་ན་ཟླུམ་པོར་བཤད་པ་ཡང་ཡོད་དོ། ། ཞེས་གསུངས་སོ། ། དེ་ལས་མེ་འབར་བའི་ཚུལ་ནི། ཕྱོགས་བཞི་ཀུན་ནས་འབར་ཏེ་རྩེ་མོ་མེ་ལྕེ་གཅིག་ཏུ་གྱུར་པའོ། ། དེའི་ནང་གི་སྣ་ཚོགས་རྡོ་རྗེ་ནི། རྒྱས་པ་ལྟར་ན།
རྭ་བཅུ་གཉིས་པ། འབྲིང་པོ་ལྟར་ན་རྭ་ཉི་ཤུ་པའོ། ། འདི་ངག་འདོན་ལ་ཡང་སྦྱར་ན་འཐད་དོ། ། ཞེས་གསུངས་སོ། ། དེའི་སྟེང་དུ་མཚོ་སྐྱེས་དང་རྒྱས་པ་ལྟར་ན། ཉི་མ་རྐྱང་པ། འདིར་པད་ཉི་གཉིས་ཀ་འཐད་དོ། ། རྡོ་རྗེ་དེ་ཉིད་ཀྱི་ནི་ཞེས་པའི་དོན་འཕྲོས་པའི་འོད་ཟེར་དེ་ཉིད་ལ་འཆད་པ་དང་། འོད་དུ་ཞུ་བ་ལ་འཆད་པ་དང་གཉིས་ལས་འདིར་ནི་སྔ་མ་ལྟར་བྱའོ། ། གཉིས་པ་ཐུན་མོང་མ་ཡིན་པའི་སྲུང་འཁོར་ལ།
རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ལ་སྣ་ཚོགས་རྡོ་རྗེའི་ལྟེ་བའི་སྟེང་དུ་འཁོར་ལོ་སེར་པོ་བསྐྱེད་ལ། བརྟེན་པ་ནི་འཁོར་ལོའི་ནང་སྟོང་པར་ཡོད་པའི་ཕྱོགས་མཚམས་སུ་བསྒོམ་མོ། ། འཁོར་ལོ་སྟོང་པ་ཡིན་པའི་ཁུངས་ནི། མི་ཐུབ་ཟླ་བ། ཌོཾ་བྷི་བ། ནཱ་རོ་པའི་ཞལ་ལུང་རྣམས་ལས་བཤད་དོ། ། ཞེས་གསུངས་སོ། ། འཁོར་ལོ་འཁོར་བའི་ཚུལ་ནི།
མི་གཡོ་བ་དང་མཚུངས་པར་འཁོར་ཞེས་པ་ཡིན་ལ། ཁ་ཅིག་ལྷ་མི་གཡོ་བ། འཁོར་ལོ་གཡོ་བ་ཞེས་འདོད་པ་ནི་མ་གོ་བ་ཡིན་ཏེ། ལྷ་མ་བསྐྱེད་གོང་དུ་འཁོར་ལོ་གྲུབ་ཙམ་ནས་འཁོར་དགོས་པའི་ཕྱིར་དང་མཚུངས་ཞེས་པའི་ཚིག་དོན་ཁོང་དུ་མ་ཆུད་པའི་ཕྱིར་རོ། ། དེས་ན་གཞུང་དེའི་དོན་ནི། མྱུར་ཆེས་པའི་སྟོབས་ཀྱིས་མི་གཡོ་བ་དང་མཚུངས་ཏེ། འདྲ་བར་འཁོར་རོ་ཞེས་བྱ་བའི་དོན་ཡིན་ལ། འདི་ལྟ་བུའི་འཆད་ཚུལ་ཤེས་ན་གཞུང་དེ་ལ་ཁ་ན་མ་ཐོ་བ་གང་ཡང་མེད་དོ། ། འཁོར་ལོ་དེ་ཡང་མཉམ་པ་གསུམ་དང་ལྡན་པ་ལ་བྱ་སྟེ། དབུས་སོགས་ལ་སྦྱར་ཏེ་བཤད་དོ། །
སྤྱིར་འཁོར་ལོ་ལ་གདན་གྱི་འཁོར་ལོ། མཚོན་ཆ་འཁོར་ལོ། ཆོས་ཀྱི་འཁོར་ལོ་རྣམས་ལས། འདིར་མཚོན་ཆ་འཁོར་ལོའི་ཁུངས་སུ་གཏོགས་པ་ཡིན་ནོ། ། ཡང་སྲུང་འཁོར་ལ་གནོད་པ་ཕྱིར་ཟློག་དང་། རང་སྲུང་གཉིས་མངོན་རྟོགས་དང་མ་འབྲེལ་བ་དང་། འབྲེལ་བ་གཉིས་ལས། འདིར་དང་པོའི་དང་པོ་དང་། ཕྱི་མའི་ཕྱི་མའོ། ། འཁོར་ལོའི་ཁ་དོག་ནི་སེར་པོ་སྟེ།
ཀུན་ནས་སེར་བའི་འཁོར་ལོ་ནི། རྩིབས་བཅུ་དེ་དབུས་རྣམ་པར་བསྒོམ། ། ཞེས་དང་། ཡེ་ཤེས་ཐིག་ལེར་ཡང་སེར་པོར་བཤད་པས་སོ། ། གུར་ནས་བཤད་པའི་རིགས་རྒྱས་བསྡུས་བདག་མེད་མ་དང་ཐམས་ཅད་ལ་ཐུན་མོང་མ་ཡིན་པའི་སྲུང་འཁོར་དགོས་ལ། ཡན་ལག་དྲུག་པ་ལ་བྱས་ན་ལེགས། མ་བྱས་ཀྱང་རུང་། ཡན་ལག་བཞི་པ་ལ་མི་དགོས་པ་ཉིད་འཐད་དོ་གསུངས། གཉིས་པ་བརྟེན་པ་ལྷ་ལ། གཙུག་ཏོར་འཁོར་ལོ་བསྒྱུར་བའི་ས་བོན་བྷྲཱུཾ་ཡིག་ལ་རྒྱུ་མཚན་ནི་ཕྱག་མཚན་གྱི་དབང་གིས་སོ། །
ཁྲོ་བོ་འདི་དག་གི་ཁ་དོག་གི་ངེས་པ་ནི་གུར་ལས་གསུངས་ལ། ཛ་ལན་དྷ་རི་པས། གཙུག་ཏོར་འཁོར་ལོ་བསྒྱུར་བ་དཀར་པོ་ཡིན་པར་བཞེད་དོ། ། གུར་དུ། མཚམས་ཀྱི་ཁྲོ་བོ་ཆེར་གནག་པ་བཤད་ལ། ཅུང་ཟད་སྔོ་བ་ནི་ལག་ལེན་ཙམ་མོ། ། ཕྱག་མཚན་ལ་རྡོ་རྗེ་ཐོ་བ་ནི་ཡུ་བ་དྲིལ་ལྕེའི་རྣམ་པ་ཅན། རྩེ་ལ་རྡོ་རྗེ་རྩེ་གསུམ་པས་མཚན་པའི་ཐོ་བ་ཡོད་པ། བེ་ཅོན་ནི་ཡུ་བ་དེ་ཉིད་ལ་རྩེ་རྡོ་རྗེ་ཕྱེད་པ། པདྨ་ནི་པདྨ་དམར་པོ་ཡུ་བ་དང་བཅས་པ།
རྡོ་རྗེ་ནི་རྩེ་གསུམ་པ་གདེངས་པའོ། ། ཧཱུྃ་མཛད་རང་གི་ཕྱག་རྒྱ་ནི་གཡས་གོང་དུ་བྱས་པ་བཞིན་ནོ། ། གནོད་མཛེས་ཀྱི་གཏུན་ཤིང་ནི། སྤྱིར་རང་རང་གི་ཁྲུ་གང་པ་ཡིན་ཡང་། འདི་ནི་དེ་ལས་ཐུང་བར་བྱའོ། ། ཞེས་དམིགས་བསལ་ལོ། ། བོད་བགྲེས་པོ་དག་གིས་ཁྲོ་བོ་འདི་དག་གི་ཕྱག་གཡོན་པ་ན་ཞགས་པ་བསྣམས་པ་སོགས་བྱེད་པ་ནི་གང་ནས་ཀྱང་བཤད་པ་མ་མཆིས་སོ། ། རང་གི་ངོ་བོ་ལ། གཉིས་མེད་རྡོ་རྗེས་དབུས་དང་ཕྱོགས་བཞིའི་ཁྲོ་བོ་རྣམས་ཁྲོ་ཆེན་ཡིན་པར་བཤད་ལ། ཌོཾ་བྷི་བའི་སྲུང་བའི་དེ་ཉིད་དང་།
ས་ཆེན་སོགས་ཀྱི་དགོངས་པ་ཕྱོགས་བཞིའི་ཁྲོ་ཆེན། གཞན་ཡིད་ཙམ་ཁྲོས་པ་ཡིན་མོད། མུས་པའི་མངོན་རྟོགས་འདིར། དབུས་ཀྱི་ཁྲོ་བོ་ཁྲོ་ཆེན་དུ་བཤད་པ་ནི། ས་ཆེན་གྱི་དཔེ་མ་དག་པ་ཞིག་ལ་དཔེ་མཛད་ནས། ཡེ་ཤེས་རྒྱལ་མཚན་གྱི་གུར་རིགས་བསྡུས་ཀྱི་སྒྲུབ་ཐབས་སུ་འབྱུང་ལ། དེ་འདིར་ཆུད་པ་ཡིན་ནོ་ཞེས་གསུངས་སོ། ། ཡེ་ཤེས་པ་ཞུགས་པའི་སྐབས་སུ། རང་བཞིན་གྱི་གནས་ནས་ཁྲོ་བོ་བཅུ་སྲུང་འཁོར་དང་བཅས་པ་སྤྱན་འདྲེན་དགོས་ཏེ། དཔེར་ན།
རྟེན་དང་བརྟེན་པར་བཅས་པའི་དཀྱིལ་འཁོར་སྤྱན་འདྲེན་པ་བཞིན་ནོ། ། དེ་ནས་གདན་བཞི་ནས་བཤད་པའི་ཨརྒྷཾ་སོགས་ཀྱིས་མཆོད། འདིར་བུ་ལུགས་པ་དག་ཡོ་ག་ལྟར་ཕྱག་རྒྱ་འཆའ་བ་ཡོད་ན་ཡང་། མཐེ་བོང་སྤྲད་བཞིན་དུ་མཆོད་པ་རྣམས་བྱའོ། ། ཡང་བྲག་ཕུག་པས་སྐབས་འདིར་དཀར་མོ་རི་དྭགས་སོགས་ཀྱི་མཆོད་པ་མཛད་ལ། མི་ལེགས་པའང་མ་ཡིན་ནོ། ། འདིར་སྐྱེ་མཆེད་བྱིན་རླབས་ནི་ངེས་པར་བྱ་དགོས་སོ། ། ཡང་ཁ་ཅིག་ཧཱུྃ་མ་བརྗོད་གོང་དུ་འཁོར་ལོ་མི་འཁོར་བ་མི་འཐད་དེ། གྲུབ་ཙམ་ནས་འཁོར་བར་བཤད་པའི་ཕྱིར་རོ། ། འདིའི་བསམ་ཕྱོགས་ནི།
འཁོར་ལོ་འཁོར་ན་སྒྲུབ་བྱ་འཁོར་ལོའི་རྩིབས་མཚམས་སུ་བསམ་དུ་མི་འདོད་སྙམ་པ་ཡིན་མོད། ། དེ་ལྟར་ན་འཁོར་ལོ་འཁོར་བའི་ཚེ་བསྒྲུབ་བྱ་ལ་གནོད་པ་ཅུང་ཟད་མེད་དམ། ཡོད་ན་དེའི་ཚེ་བསྒྲུབ་བྱ་གང་དུ་བསམ། ཡང་འཁོར་ལོས་བསྒྲུབ་བྱ་ལ་གཅོད་པར་བྱེད་བཞིན་དུ་འཁོར་ལོ་འཁོར་ན་བསྒྲུབ་བྱ་བསམ་དུ་མི་འདོད་ཅེས་སྨྲ་བ་ནི་རྒྱལ་པོའི་བཀའ་དང་ཁྱད་པར་མེད་དོ། ། སྔགས་བཟླ་བའི་ཚུལ་ནི། ས་ཆེན་གྱི་དཔེ་ལ། བནྡྷེ་གཤིན་རྗེ་གྲགས་ཀྱི་མཆན་བཏབ་པ་ལྟར་ན། ན་མཿནས། སརྦའི་བར་འཁོར་ལོས་བསྒྱུར་བ་གསལ་འདེབས་པ། སརྦ་ནས།
མ་རའི་བར་གྱི་གནོད་བྱེད་ཀྱི་ལས་བྱེད་པ་གསལ་འདེབས། ཧཱུྃ་བཅུས་དེ་དང་དེའི་ཁྲོ་བོ་གསལ་འདེབས། ཕཊ྄་དང་པོས་སྲུང་འཁོར་སྤྱི། གཉིས་པས་རྩིབས་བཅུ་པ། གསུམ་པས་བསྲུང་བྱའོ། ། མིང་སྦ་བ་སོགས་ནི་ངག་ལས་ཤེས་པར་བྱའོ། ། སྔགས་སོ་སོའི་དོན་ནི་ཟླ་ཟེར་བཞིན་བཤད་པར་བྱའོ། ། ཐལ་མོ་རྡེབ་པའི་ཚེ། ཆོས་རྗེ་བླ་མས་བདག་ཅག་གི་དཔལ་ལྡན་བླ་མ་དམ་པ་ཞེས་སོགས་བྲིས་པ་ནི། འཕགས་པའི་སྐུ་རིམ་གྱི་ཆེད་དུ་འགའ་ཞིག་གིས་བཅུག་པ་ལྟར་མཛད་པ་ཡིན་པས་མ་བྱས་ཀྱང་རུང་ངོ་། །
དགོས་པ་དེ་ལྟ་བུ་ཡོད་ན་རིགས་པ་ཉིད་དོ། ། ཐལ་མོ་རྡོ་རྗེའི་རང་བཞིན་དུ་བསམ་པ་ནི། གུར་ནས་བཤད་པའི་དམིགས་པ་གསར་བར་བྱའོ། ། འདིར་བྷ་ཡ་ན་ནི་མི་དགོས་ཏེ། དེ་ནི་མཧཱ་མ་ཡའི་རྒྱུད་སྟོང་ཕྲག་བཅོ་བརྒྱད་པ་ནས་འབྱུང་ལ། བརྒྱུད་པའང་རྡོ་རྗེ་གདན་པ། བ་རི་བ་རྣམས་ལས་འབྱུང་བ་ཡིན་པས་ཟབ་ཀྱང་འདིར་མི་དགོས་སོ་གསུངས་སོ། གཉིས་པ་དངོས་གཞི་ལ། གུར་ནས་གོ་རིམ་ངེས་པ་བསྟན་ཏེ། སངས་རྒྱས་ལས་ནི་རྫོགས་པ་དང་། །
ཀུན་ཏུ་བཟང་པོའི་རང་བཞིན་དང་། ། རང་གི་ལྷག་པའི་ལྷར་སྒྲུབ་དང་། ། མཆོད་བསྟོད་བདུད་རྩི་མྱང་ལ་སོགས། ། མངོན་རྟོགས་ཡན་ལག་དྲུག་ཏུ་འདོད། ། ཅེས་གསུངས་ལ། འགྱུར་ཁ་ཅིག་ལས། སངས་རྒྱས་གནས་བཞི་ཞེས་པའང་འབྱུང་ལ། རྣམ་ཤེས་འབྱུང་བ་ནི་འགྱུར་མ་དག་པའོ། ། ཅིའི་ཕྱིར་ཡན་ལག་དྲུག་ཏུ་བསྟན་ཅེ་ན། འཐོབ་བྱ་རིགས་ལྔ།
རྡོ་རྗེ་སེམས་དཔའ་དང་དྲུག་ཡོད་པ་ལྟར། སྒྲུབ་པ་པོ་ཉམས་སུ་ལེན་པའི་དབང་དུ་བྱས་ནས་དེ་ལྟར་བསྟན་ཏོ། ། དེ་ལས་སངས་རྒྱས་གནས་ཞེས་པས་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་བསྟན། ཀུན་ཏུ་བཟང་པོ་ཞེས་སོགས་ཀྱི་རྒྱུ་རྡོ་རྗེ་འཆང་རང་གི་ལྷག་པའི་ལྷ་ཚོགས་ཀྱི་འབྲས་བུ་རྡོ་རྗེ་འཛིན་པ། གཞན་ནི་གཞུང་བཞིན་སོགས་པས་མི་བསྐྱོད་པ་བསྡུས་སོ། ། དང་པོ་ལ། གཞིའི་ཡན་ལག རྒྱུའི་ཡན་ལག རྐྱེན་གྱི། གནས་སྐབས་ཀྱི་ཡན་ལག་བཞི།
གོང་མའི་མཚོ་སྐྱེས་ཊཱིཀྐ་དང་། གནད་ཀྱི་གསལ་བྱེད་དུ་བཤད་པ་ལྟར་བྱ་བ་ལ། དང་པོ་ནི། གྲུ་གསུམ་དམར་པོ། དབྱིབས་གྲུ་གསུམ་གྱི་གཏོར་མ་ཕྱིར་ཟློག་པ་ལྟ་བུའོ། ། གཉིས་པ་ལ། ལུགས་ལྡོག་གི་ཚུལ་དང་། ལུགས་འབྱུང་གི་ཚུལ་གཉིས་གསུངས་པ་ལས། ལུགས་འབྱུང་གི་ཚུལ་ནི། རྩ་རྒྱུད།
གུར། སཾ་ཊི་རྣམས་ལས་གསུངས་ཤིང་། མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བ་བརྟེན། ། ཞེས་གསུངས་པ་དང་ཡང་འགྲིགས་པས་དེ་ལྟར་དུ་བྱ་ལ། རྩ་རྒྱུད་དུ་མེ་དངོས་སུ་མ་བསྟན་ཀྱང་། རྣམ་གཞག་རིམ་པར་གཞན་རྣམས་སྲུབ་པ་ལས་མེ་ཡང་དོན་གྱིས་ཡོད་པར་བཤད་པ་ལྟར་འདིར་ཡང་བྱའོ། ། དེ་དག་གཅིག་ལ་གཅིག་རེག་པས་གནས་པ་ཡིན་ལ། དེའི་སྟེང་དུ་བྷྲཱུྃ་ལས་འཁོར་ལོ་སེར་པོ་རྩིབས་བཅུ་པ་དཀར་པོར་བྱེད་རིགས་ཟེར་ན་ཡང་། ས་ཆུ་སོགས་རིགས་ལྔའི་དགོས་པ་ན།
རྣམ་སྣང་གིས་ཐོབ་པའི་དབང་དུ་བྱས་ནས་བསྟན་པ་ཡིན་ནོ། ། རྩིབས་རྣམས་ནི་སྟེང་འོག་ཏུ་མི་བྱའི། ཕྱོགས་ཉིད་ལ་བསྒྲིགས་པའོ། ། རྐྱེན་གྱི་ཡན་ལག་ནི། བར་དོ་བསྐྱེད་པ། དེ་འདྲ་བ་ཆད་པ། བསྲེ་བ། འབྲས་བུ་རྡོར་འཛིན་གྱི་རྒྱུར་འགྱུར་ཚུལ་སོགས་བཞིའོ། ། འདིས་མངལ་གྱི་དངོས་གཞི་སྦྱོང་སྟེ། ཕྱག་རྒྱ་ཆེན་པོར་ཐིག་ལེར།
རྣམ་ཤེས་ལས་ནི་སྐྱེས་པ་རླུང་། ། དེ་ལས་མེ་ནི་སྐྱེ་བར་འགྱུར། ། ཞེས་པ་ནས། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་པའི་བར་གསུངས་པ་ལྟར་རོ། ། འདིའི་མེ་ནི་གཏུམ་མོའི་མེ་ཡིན་ཞིང་། བརྒྱ་རྩ་བརྒྱད་ཀྱི་སྦྱོར་བ་རྡོ་རྗེ་ཕྲེང་བ་ལྟར་འདིར་བཤད་པས་རླུང་གི་བྱེ་བྲག་ལ་བྱའོ་ཞེས་གསུངས་སོ། ། བཞི་པ་ལ། སྤྱིར་གཞལ་ཡས་ཁང་གི་རྣམ་པར་བཞག་པ་འདི། རྒྱུད་གཅིག་ཉིད་ནས་ཡོངས་སུ་རྫོགས་པར་གསལ་བར་མི་འབྱུང་ཞིང་།
རྒྱ་གར་གྱི་བསྟན་བཅོས་ཚད་ལྡན་ནས་ཀྱང་རྫོགས་པ་མེད་པས་ཐམས་ཅད་ནས་ལེགས་ཆ་བསྡུས་ནས་འཆད་དགོས་ལ། བོད་རྣམས་ལ་པདྨ་བཛྲ་གྱིས་མཛད་པར་གྲགས་པ་གཞུང་གི་རྣམ་པར་བཞག་པ་མུན་སེལ་སྒྲོན་མེ་ཞེས་པ་དང་། སློབ་དཔོན་སངས་རྒྱས་གསང་བས་མཛད་པར་གྲགས་པའི་ཆོས་དོན་མདོར་བསྡུས་དང་། རྔོག་ཨརྻ་དེ་ཝས་མཛད་པའི་གཞུང་གི་རྣམ་པར་བཞག་པ་དང་། ཡང་ཕྱིས་ཀྱི་མཁས་པ་བུ་སྟོན་གྱིས་མཛད་པའི་གནས་ལུགས་གསལ་བྱེད་བྱ་བ་རྣམས་འབྱུང་ཞིང་། འགའ་ཞིག་ནི་རིགས་སྦྱིན་གྱི་སཾ་ཀྲ་ཧ་སོགས་ཀྱིས་ཀྱང་ལེགས་པར་ཐོན་པ་ཡིན་ནོ། ། དེ་ལ་འདིར། འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབ་ལྔ་ཡིས་བསྡུས། ། ཞེས་མན་ངག་གི་ཚིགས་སུ་བཅད་པ་ལས་འབྱུང་ལ།
འོག་ལའང་པདྨ་ཉི་མ་དང་། ། སྣ་ཚོགས་རྡོ་རྗེ་རྣམ་པ་གསུམ། ། ཞེས་འབྱུང་ངོ་། ། དང་པོ་ལ། བྱ་སྤྱོད་གཉིས་ལ་པད་ཉི་ཡོད་པ། རྣལ་འབྱོར་རྒྱུད་ལ་མཁས་པ་མི་གསུམ་གྱིས་མ་བཤད་ཅིང་། མཚན་བརྗོད་དེར་བསྡུད་ན་བཤད་པའང་ཡོད་དོ་གསུངས། བླ་མེད་ཕྱོགས་ལ་བཤད་མ་བཤད་གཉིས་ཀ་ཡོད་ཅིང་། གང་བྱས་ཀྱང་མི་འགལ་མོད། འདིར་ཡོད་པར་བྱའོ། །
དེའང་རིན་ཆེན་འབར་བར། བརྒྱད་པ་པདྨ་འཁོར་ལོ་གདུགས། ། དེ་རྒྱབ་ཉི་མའི་དཀྱིལ་འཁོར་རོ། ། སྣ་ཚོགས་པདྨ་དཀྱིལ་འཁོར་རྭ། ། མེ་འོད་རིམ་བཞིན་བསྐོར་བར་བྱ། ། ཞེས་གསུངས་པས་སོ་གསུངས་སོ། ། དེའི་ལྟེ་བའི་རྒྱ་སྣ་ཚོགས་རྡོ་རྗེའི་རྭ་རྩེ་ནས་བསྐོར་བའི་རེ་ཁྭ་དང་མཉམ་པ། འདབ་མ་ལ་གཉིས་མེད་རྡོ་རྗེས་འབུམ་ལྡན་དུ་བཤད་དེ། པདྨ་འབུམ་ལྡན་དེ་དབུས་སུ། ། ཞེས་འབྱུང་ངོ་། །
ཅལ་སེ་བ་རྣམས་ནི། སོ་གཉིས་མར་མཛད་དེ། རྩ་འདབ་སོ་གཉིས་ཀྱི་དག་པ་དང་འགྲིག་པ་ཡིན་པས་ལེགས་པ་ཡིན་ནོ། ། དེ་སྟེང་ཉི་མའི་རྒྱ་ནི། པད་ལྟེ་དང་མཉམ་ལ། མདོག་ནི་ལྗང་སེར་དུ་བྱ། དཔངས་ནི་གཞུང་རྣམས་ལས་བཤད་པ་མེད་དོ། ། སྣ་ཚོགས་རྡོ་རྗེ་ལ་ཞེང་དུ་ཆ་ཕྲན་དྲུག་ཅུ་རྩ་བཞི། ལྟེ་བའི་རྒྱར་ཞེ་བརྒྱད། རྭ་ལ་ཉི་ཤུ་མ་དང་།
བཅུ་གཉིས་མ་གཉིས་ལས། གང་ལྟར་ནའང་དེའི་རྒྱ་དཔངས་རྩི་དགོས་པས། དེ་ལ་མྱང་སྟོད་ཨ་རྒྱ་པ་སུམ་ཅུ་རྩ་གཉིས་དཔངས་སུ་འདོད་པ་དང་། བུའི་བཞེད་པ་སོགས་མི་མཐུན་པ་ཡོད་ནའང་། འདིར་དཔངས་ཆ་ཕྲན་གཅིག དཀྱུས་ལ་གཉིས་སོ། ། ལོགས་ལ་རྩིག་པ་ཕ་གུ་དང་། ། དྲྭ་ཕྱེད་ཤར་བུ་མདའ་ཡབ་བོ། ། ཞེས་པའི་དོན་ནི། རྩིག་མཐའ་ནས་མདའ་ཡབ་ཀྱི་བར་ལ་ཆ་ཕྲན་བཅུ་དགུ་ལྔ་ཆ་ཡོད་མོད།
དེ་དག་གི་རྣམ་པར་བཞག་པ་ནི་གོ་སླའོ། ། དུར་ཁྲོད་ནི་ཐུན་མོང་གི་སྲུང་འཁོར་གྱི་ནང་། གཞལ་ཡས་ཁང་གི་ཕྱོགས་བཞིའི་རྡོ་རྗེའི་ས་གཞིའི་སྟེང་ན་ཡོད་པར་རྗེ་བཙུན་གྱི་བདག་མེད་མའི་སྒྲུབ་ཐབས་སུ་བཤད་དོ་ཞེས་གསུངས་སོ། ། བྲི་ཆའི་ཚེ་པདྨ་ཕྱི་ཐིག་ལ་ཚོན་དཀར་དམར་སྲེས་པར་བྱེད་པ་ནི། ཆོས་འབྱུང་གི་ནང་དུ་པདྨ་སོགས་ཆུད་པའི་མཚོན་བྱེད་ཡིན་པས་འདི་ཡང་རིགས་པ་ཡིན་ནོ། ། ཡང་ཐུན་མོང་གི་སྲུང་འཁོར་རྐྱང་པ་ལ་བསྡུས་ཏེ་བྱེད་ན། རྡོ་རྗེའི་ས་གཞི་ཉིད་གཞལ་ཡས་ཁང་གི་རྟེན་གཞི་ཡིན་ལ། ཅིག་ཤོས་ལ་ནི་ཅིག་ཤོས་སོ། ། སྟེང་ཐོག་ཕུབ་ཚུལ་ཡང་གོ་སླའོ། ། ད་ནི་དཔངས་ལ་ཅི་ཙམ་ཡོད་ཅེ་ན།
སོ་གཉིས་ཀྱི་དག་པ་དང་འགྲིག་དགོས་པས། ཀ་བ་གཞུ་རིང་ཐུང་གདུང་ཁེབ་དང་བཅས་པ་ལ་ཆ་ཕྲན་བཅུ་དགུ་ལྔ་ཆ། རྩིག་ཟླུམ་དང་བཙན་ཁང་གྲུ་བཞི་པ་གཉིས་ལ་ཆ་ཕྲན་དྲུག་དྲུག་ཏུ་བྱས། གདུང་ཟླུམ་ལ་ཆ་ཕྲན་གཅིག་ཏུ་ལྔ་ཆས་མ་ཚང་བ་བསྣན་པས། ཆ་ཕྲན་སོ་གཉིས་ལ་ཆ་ཕྲན་ལྔ་ཆས་མ་ཚང་བ་འབྱུང་བ་དེའི་སྟེང་དུ་སྔར་གྱི་བཅུ་དགུ་ལྔ་ཆ་པ་བསྣན་པས་ཆ་ཕྲན་གཅིག་སྟེ་སོ་གཉིས་འབྱུང་ངོ་། ། སྒོ་ལ་སྒོ་ཁྱུད་སྒོ་འགྲམ་རྣམས་ལས། སྒོའི་རྒྱར་ཆ་ཆེན་གཅིག དཔངས་ལ་མཁས་པ་འགའ་ཞིག་བདགས་པའི་བསྟན་བཅོས་ལས། རྣམ་པར་རྒྱལ་བའི་ཁང་བཟང་གི་ལྕགས་རི་ལ་དཔག་ཚད་གསུམ། སྒོ་ཡང་དེ་དང་འདྲ་བར་བཤད་པས།
དེ་ལྟར་དུ་འཐད་གསུངས་ནའང་མི་རུང་སྟེ། བདགས་པ་ཉིད་ནས་ལྕགས་རི་ལ་དཔག་ཚད་ཕྱེད་དང་གསུམ། སྒོ་ལ་གསུམ་དུ་བཤད་པ་ཡང་ཡོད་པའི་ཕྱིར་རོ་ཞེས་གསུངས། གཞན་རྣམས་ནི་སླ་ལ། རྟ་བབས་སྒོ་ཚད་གཉིས་ལ་སོགས་བཤད་ཚུལ་མང་ན་ཡང་། འདིར་གཅིག་མར་བྱ་ཞིང་། བུ་སྟོན་་་་་་བུའི་རྡོ་རྗེ་འབྱུང་བའི་ཊཱི་ཀར་བླ་མ་གོང་མ་རྣམས་སྲ་ཏའི་རྗེས་སུ་འབྲངས་ནས་རྟ་བབས་སྒོ་ཚད་གཅིག་མར་བཞེད་དེ། སྲད་ཏའི་གཞུང་ན་རྟ་བབས་ཀྱི་ཚད་གསལ་པོ་མེད་པས། ཕྲེང་བའི་རྗེས་སུ་འབྲང་ན་ལེགས་པར་མངོན་ནོ་གསུངས་བྲིས་སྣང་ངོ་། ། ན་རེ།
བླ་མ་གོང་མ་སྲ་ཏའི་ཐིག་ལྟར་མཛད་ནའང་། དེར་མི་གསལ་གསུངས་པ་ཤིན་ཏུ་མི་འཐད་དེ། དེར་མངོན་སུམ་དུ་བཤད་པ་ལ་སུས་ཀྱང་སྙོན་མི་ནུས་པའི་ཕྱིར་རོ། ། ཡང་འཇམ་དབྱངས་རལ་གྲིས་སྲ་ཏའི་ཐིག་ལ་གདུགས་ཆ་ཕྲན་བརྒྱད་དུ་བྱེད་པའང་འཁྲུལ་པ་ཡིན་ནོ། ། རྒྱ་གར་བ་དང་། བོད་སྔ་རབས་པ་ཁ་ཅིག་སྒོ་བྲིས་པ་ལྟར་སློང་སྟེ། སྒོ་སྟོད་པོ་ཆེར་གྲགས་ལ། ཟུང་སྐྱི་བ་སོགས་ཁ་ཅིག་སྒོ་དཔངས་ཆ་ཕྲན་གཅིག་ཏུ་བྱེད་པའང་ཧ་ཅང་དོག་ལ། མ་ཏིས་དེ་ལྟ་ན། གཙོ་བོ་ཆ་ཕྲན་གཉིས་པའི་སྐུ་ལ་དོག་པའི་སྐྱོན་ཡོད་དོ་ཞེས་རིགས་པ་བརྗོད་པར་མཛད་དོ། །
བློས་སློང་ཚུལ་ནི། རྩིག་པ་འདོད་སྣམ་རྭ་རྣམས་བྲིས་པ་ལྟར་སློང་ལ། རྟ་བབས་མི་ལང་པ་ལྟར་སློང་ངོ་། ། རྭ་སོགས་མི་སློང་བར་འདོད་པར་སེམས་པ་ནི། སློང་ཚུལ་གཅིག་ཁོ་ན་ཐུགས་སུ་ཆུད་པ་ཡིན་ནོ། ། བློས་སློང་ཞེས་པའང་མདུན་བསྐྱེད་ལྟ་བུ་ལ་བྱའི། ཤིང་དང་འཇིམ་པ་སོགས་ལ་བྱས་པ་ལ་ནི་མིང་དོན་མེད་དོ། ། ནང་གི་གདན་སོགས་ནི་ཕལ་ཆེར་གོ་སླ་ལ། གཙོ་བོའི་གདན་རྩེགས་གདན་དུ་མཚོ་སྐྱེས་ཀྱི་ཊཱིཀྐ་ཡན་ལག་བཞི་པ་སོགས་ནས་གསལ་བར་གསུངས་སོ། ། གཉིས་པ་རྗེས་ཆགས་ལ།
གུར་ལས། རྣམ་པ་ལྔ་པོ་བསྒོམ་པར་བྱ། ། ཞེས་གསུངས་པ་ལ། འདིར་དག་ལྡན་དུ་གསུངས་པ་ལྟར་ལྔ་སྟེ། མངོན་བྱང་ལྔ་ལས། རྒྱུ་རྡོར་འཛིན་བསྐྱེད་པ་སོགས་སོ། ། དང་པོ་ལའང་གང་གིས་བསྒོམ་པའི་དོན། ཇི་ལྟར་སྒོམ་པའི་ཚུལ། དེ་ལྟར་སྒོམ་པས་འཐད་པ་རྣམས་ཀྱི་འཆད་ལ། དང་པོའི་སྐབས་སུ་ཕྱི་སྐོར་གྱི་ཨ་ལི་ཤེལ་ཕྲེང་ལྟ་བུ་ནང་སྐོར་ལ་སྐར་མའི་ཕྲེང་བ་ལྟ་བུའོ། །
དེ་ལྟར་བསྒོམ་པའི་ཚུལ་ནི་རྩ་རྒྱུད་དུ། ཟླ་བ་མེ་ལོང་ཡེ་ཤེས་ལྡན། ། བདུན་གྱི་བདུན་པ་མཉམ་ཉིད་དེ། ། ཞེས་པའི་དོན་ཡིན་ལ། འདིར་ཟླ་བ་སོགས། མེ་ལོང་ལྟ་བུའི་ཡེ་ཤེས་སོགས་དངོས་ཡིན་ནས་བསྒོམ་མམ། འོན་ཏེ་མ་ཡིན་ནས་བསྒོམ་ཞེས་སོགས་ཀྱི་དཔྱད་པའི་གཞི་ནི་ཨིནྡྲ་བྷུ་དྷི་ཆེན་པོ་ཉིད་ཀྱི་ཡེ་ཤེས་གྲུབ་པ་ཞེས་བྱ་བ་རིག་པ་འཛིན་པའི་བསྟན་བཅོས་ལ་སྔ་བ་དེར། གལ་ཏེ་མགོན་མེད་སྐྱེ་བོ་འགའ། ། རྒྱལ་པོར་འགྱུར་རོ་ཞེས་བསྒོམ་པ། ། སྐལ་བ་བྱེ་བ་བརྒྱ་ཡིས་ཀྱང་། །
དེ་ནི་རྒྱལ་པོར་འགྱུར་མི་སྲིད། ། གང་ཕྱིར་ལོག་པའི་རྟོག་པ་ཡིས། ། གང་ལ་རྒྱལ་པོ་ཡོད་མིན་ལྟར། ། དེ་བཞིན་ལོག་པའི་བསྒོམ་པ་ཡིས། ། སངས་རྒྱས་ཉིད་ནི་འགྲུབ་མི་འགྱུར། ། ཞེས་དོགས་པ་ལན་དང་བཅས་པ་གསུངས་པ་ལྟར་རྗེ་བཙུན་གྱིས་ཀྱང་བཤད་ལ། དེས་ན་ཡིན་ནས་བསྒོམ་པ་ཁོ་ན་འཐད་པ་ཡིན་ནོ། ། གཞན་དག་མ་ཡིན་ནས་བསྒོམ་ཞེས་རིགས་པས་རྒྱལ་པོའི་ལུང་ཡང་དག་མིན་པ་མཐོང་བར་འགྱུར། ཞེས་སོགས་འདྲེན་པར་མཛད་པ་ནི་ཤིན་དུ་གོལ་བ་ཡིན་ནོ། ། འདིར་སྨྲས་པ།
སྲིད་པའི་རྒྱ་མཚོར་སྐལ་ངན་བྱིས་པའི་ལུས། ། ལྟ་ངན་མཆིལ་བའི་ཁྱོགས་ཀྱིས་འཛིན་བྱེད་ཅིང་། ། འཇིགས་རུང་རྦ་ཀློང་འཁྱིལ་པའི་དབུས་གནས་པའི། ། བཤེས་གཉེན་ཁྱེད་ཀྱི་རྒྱ་མཚོའི་འཛིན་ཁྲི་ལགས། ། ཞེས་བརྗོད་པར་བྱའོ། ། མཁའ་གསང་བྱིན་གྱིས་བརླབས་པའི་དོན་ནི། གོང་མས་ཡབ་ཡུམ་ཐིག་ལེ་སྣོལ་དུ་མཛད་པ་ལྟར་བྱའི། འཕགས་པའི་ལྟར་མ་ཡིན་ནོ། ། འདུ་ཤེས་གསུམ་ལྡན་ནི་ཀུན་ཏུ་དགོས་སོ། ། ཧ་ཧ་སོགས་ཀྱིས་སྔགས་ནི་རླུང་སྒྲ་ལ་འབྱུང་བ་ཡིན་གྱི་ཚིག་ཏུ་བརྗོད་མི་དགོས་སོ་ཞེས་གསུངས་སོ། །
བྱང་སེམས་སྤྱན་འདྲེན་དང་མངོན་རྟོགས་དོན་གསལ་ལྟར་བྷྲཱུྃ་སོགས་ཀྱང་མི་དགོས་སོ། ། མངལ་འབྱིན་ལ་ཤན་ཏི་པ་སོགས་འབྲས་བུ་རྡོ་རྗེ་འཛིན་པ་ལ་བྱེད་པ་ནི་མི་འགྲིག་ལ། འདིར་ནི་རྒྱུ་ཉིད་ལ་བྱའོ། ། མངལ་ནས་འབྱུང་བའི་ལྷ་ལ། གཽ་རཱི་ནི་ཁ་དོག་དཀར་པོ་ཞེས་པའི་དོན་ཡིན་ལ། རྣམ་སྣང་གི་དབང་དེ་ལྟར་ཡིན་ཡང་། ཆོས་དབྱིངས་ཡེ་ཤེས་གཟུགས་རྣམ་དུ་བཞེངས་པའི་སྟོབས་ཀྱིས་ནག་མོར་བྱས་པ་ཡིན་ནོ། ། གཞན་རྣམས་ནི་གོ་སླ་ལ། གཡུང་མོ་ནི་རྐང་པ་སྔོན་མོ། སུམ་མདོ་དམར་པོ།
ལྟོ་བ་དཀར་པོ། སྙིང་ཁ་སེར་པོ། མགོ་དང་ལག་པའི་དཔུང་པ་མན་ཆོད་ལྗང་གུར་བྱའོ། ། ཕྱག་མཚན་ལ་ཉ་རོ་ཧི་ཏ་ཞེས་པ་ནི་འདོད་ཆགས་སྦྱོངས་ཕྱིར་ཉ་དམར་པོ་འཛིན་པར་ཛ་ལནྡྷ་རི་པས་བཤད། དགྲ་སཏྭ་ནི་མེ་ལོང་ཕྱེད་བཀས་པའི་རྣམ་པ་ཅན། དགེ་སློང་དཀར་པོ་ནི་པདྨའི་གདན་དང་བཅས་པ། ཁ་ཅིག་ལྷུང་བཟེད་ཀྱི་ནང་དུ་བྱེད་པ་ནི་མ་གོ་བ་ཡིན་ནོ། ། འཁོར་ལོ་ནི་རྩིབས་བཅུ་གཉིས་པ་སྔོན་པོ། རྡོ་རྗེ་ནི་ལྟེ་བའི་བར་སེར་པོ། རྭ་རྣམས་ཁ་དོག་ལྔ་པའི་སྣ་ཚོགས་རྡོ་རྗེ་ཡིན་ནོ། །
ལྷག་མ་ནི་ཡོངས་སུ་གྲགས་པ་ལྟར་རོ། ། འབྲས་བུ་རྡོར་འཛིན་གྱི་ཞབས་དང་ཞལ་ཕྱག་སོགས་ལ་རིན་ཆེན་འབར་བར། མདུན་མ་གཉིས་གཡས་བརྐྱངས་གཡོན་བསྐུམ། རྒྱབ་མ་གཉིས་གར་སྟབས་སུ་གསལ་ལ། གཞན་མཚོ་སྐྱེས་ཊཱིཀ་སོགས་གོང་མའི་གསུང་རྣམས་དང་། རྒྱ་གཞུང་རྣམས་ལས་རྩེགས་གདན་ཉིད་བཤད་དོ། ། ཞལ་ལ་གཉེན་ཚུལ་རྒྱལ་སོགས། ཞལ་ལྷག་མ་བཞི་ཀ་རྒྱབ་ཏུ་བསྒྲིགས་ནས་གྲུ་གསུམ་པའི་རྣམ་པ་ཅན་དུ་བྱེད་པ་ནི་འཕགས་པའི་དགོངས་པ་ལ་འཁྲུལ་བ་ཡིན་ལ། རང་གི་ལུགས་ནི། ཞལ་ལྷག་མ་གཉིས་གཉིས་ནག་པ་ཞེས་འདོན་པ་འཐད་དེ།
རྩ་རྒྱུད་དུ། ལྷག་མའི་ཞལ་ནི་བུང་བ་བཞིན། ། ཞེས་གསུངས་པས་སོ། ། དེ་ནས་ཡབ་ཀྱི་ཐུགས་ཁར་པདྨ་དང་ཉི་མའི་སྟེང་དུ་ཧཱུྃ་འགོད་པ་སོགས་ཡོད་ཀྱང་། འདིར་ཡབ་ཀྱི་ཐུགས་ཁར་ཉི་མ་རྐྱང་པ། ཡུམ་དང་ལྷ་མོ་གཞན་རྣམས་ཀྱི་ཐུགས་ཁར་ཟླ་བ་རྐྱང་པའི་སྟེང་དུ་ཧཱུྃ་དང་། ཨཾ་སོགས་རང་རང་གི་ས་བོན་འགོད་པ་ཉིད་འཐད་དོ། ། འདིའི་སྐབས་ཀྱི་སྤྱན་འདྲེན་གྱི་སྔགས་ནི་གུར་ནས་བཤད། དེ་ནས་དཀར་མོ་རི་དྭགས་སོགས་ཀྱིས་མཆོད་ཀྱི། ཆོས་རྗེ་བླ་མས་ཆུ་བཞི་སོགས་བཤད་པ་ནི་མི་དགོས་སོ། །
གཽ་རི་ལ་ཀརྵ་ཡ་ཛཿསོགས་ཀྱང་གུར་ནས་བཤད་ལ། དེའི་དོན་ཟ་ཕོད་མ་ཞེས་འབྱུང་ལ། རྔོག་པ་དག་གིས་ཟ་རྒྱན་མ་ཞེས་པར་བསྒྱུར་བ་ནི་འགྱུར་ལ་མི་མཁས་པའི་གཏམ་མོ། ། དབང་གི་སྐབས་སུ་དབང་ལྷ་རྣམས་ཕྱག་བཅུ་དྲུག་པར་རྩེ་མོས་བཤད་ཅིང་། ཕྱག་མཚན་ཡང་བུམ་པ་བསྣམ་པར་བྱའོ། ། སྤྱི་བོའི་འཁོར་ལོ་མི་བསྐྱོད་པ། ། ཞེས་སོགས་ནི་གུར་ནས་འབྱུང་ལ། ཡན་ལག་ཀུན་ལ་ཞེས་པའི་ཚིག་རྐང་གཅིག་པོ་འདི་རྩ་རྒྱུད་ན་མེད་ཀྱང་། རྒྱུད་འབུམ་པ་ལས་ཕྱུང་ངོ་ཞེས་མཚོ་སྐྱེས་པ་དག་འཆད་དོ། ། འདིར་ལྷ་རྣམས་ལ་ཆོས་རྗེ་བླ་མས་སྐུ་གསུང་ཐུགས་བྱིན་བརླབས་ཆད་ཅིང་།
འཁོར་ལོ་རྣམས་དང་ཕྱག་རྒྱ་བཞིའི་སྦྱོར་ཚུལ་ལ་འཕགས་པས། མགྲིན་པར་དམ་ཚིག་གི་ཕྱག་རྒྱ་དང་། སྤྱི་བོར་ཕྱག་རྒྱ་ཆེན་པོ་སྦྱར་བའང་མི་འཐད་དེ། རྒྱུད་དང་གོང་མ་གཉིས་ཀ་དང་འགལ་བའི་ཕྱིར་རོ། ། བདུད་རྩི་མྱང་བ་འོད་དཔག་མེད་ཀྱི་ཡན་ལག་ལ། ཕལ་ཆེར་ནི་གོ་སླ་ལ། ལྷ་རྣམས་ཀྱི་ལྗགས་ལས་རྡོ་རྗེ་ནས་འབྲས་ཙམ་བྱུང་ནས་བདུད་རྩི་གསོལ་བ་ལ་བཤད་ཅེས་ཁ་ཅིག་ཟེར་བ་ནི་མི་འཐད་དེ། འདི་སཾ་བུ་ཊི་ལས་དངོས་སུ་བཤད་པས་སོ། ། ཡང་སྐབས་འདིར་ཆོས་རྗེ་བླ་མས། རྩ་རྒྱུད་ཀྱི་བླ་མ་ལ་བདུད་རྩི་འབུལ་བར་བཤད་ཀྱང་མྱང་པ་ཙམ་གྱིས་ཆོག་པ་ཡིན་ནོ། །
བསྟོད་པ་ནི། ཁྱོད་ནི་རྣལ་འབྱོར་མ་ཚོགས་ཞེས་པ་དང་། ངག་དབང་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེ་ཡོངས་གང་རྒྱུན་མི་འཆད་དང་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་སྒོས་བློ་ཅན་རྣམས་ཀྱང་འདོད། ། ཅེས་སྐུ་གསུམ་ཡན་ལག་བདུན་ལྡན་གྱི་བཤད་པ་མཛད་པ་གཉིས་འགྲིགས་པས་དེ་ལྟར་སྦྱར་ཏེ་བཤད་དོ། ། གཞན་ནི་གོ་སླ་ལ། གཏོར་མའི་སྐབས་སུ་ཆོས་འབྱུང་གསུམ་རྩེག་མི་ཐུབ་ཟླ་བ་དང་རྩེ་མོ་རྣམས་ཀྱི་མི་དགོས་པར་དོན་ཐོབ་ལ་འབྱུང་ལ།
ཌོཾ་བྷི་བ་དང་གུར་རྒྱན་ནས་གསུམ་་་་་་གསུམ་རྩེག་ཏུ་བཤད་པས་རྩེག་ཏུ་བྱེད་པ་ནི་དེའི་ལུགས་ལྟར་རོ། ། ཆོས་འབྱུང་གི་ནང་གི་པད་འདབ་ཀྱི་དབུས་སུ་གང་བསྐྱེད་ཀྱི་གསལ་ཁ་རྒྱུད་ན་དངོས་སུ་མེད་ཀྱང་ཁ་བསྐང་སྟེ་བྱའོ། ། ཐོད་པའི་སྟེང་དུ་ཉི་དཀྱིལ། དེའི་སྟེང་དུ་རྡོ་རྗེ་དཀར་པོ་རྩེ་ལྔ་པ་བསམ་པ་ལ། བུ་སྟོན་་་་་་ས་སྐྱ་བུ་སྟོན་ཡིན། སོགས་དམར་པོར་འདོད་པས་སྐྱོན་བརྗོད་ན་ཡང་སྔ་མ་ལྟར་བྱའོ། ། ཡང་རིན་ཆེན་རྡོ་རྗེས་ཉི་མའི་དོད་ཟླ་བར་བཤད་ལ། ན་རོ་འགྲེལ་ཆེན་དུ་ཡང་དེ་ལྟར་བཤད། གཏེར་འབུམ་གྱི་ཚེ་སྔགས་གཉིས་ཀ་ལས་ཐལ་མོ་ཁ་ཕྱེ་བ་རྩེ་མོས་བཤད་ཅིང་། རིན་ཆེན་འབར་བ་སོགས་རྒྱ་གཞུང་དང་།
རྡོ་རྗེ་འཆང་ཆེན་པོས་མཛད་པའི་གཏོར་ཆོག་ལས་སྔ་མ་ལ་པད་སྐོར། ཕྱི་མ་ལ་ཁ་ཕྱེ་བར་བཤད་དོ། ། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས། ཞེས་སོགས་ནི། སྒྲུབ་པ་པོ་རང་གི་དབང་དུ་བྱས་པ་ཡིན་གྱི་སྐུ་གསུང་ཐུགས་རྡོ་རྗེའི་ཐུགས་ཁ་ལས་འོད་ཟེར་འཕྲོས་པ་ནི་མ་ཡིན་ནོ། ། སྐུ་གསུང་ཐུགས་རྡོ་རྗེ་གཙོ་བོ་རྣམས་ཀྱི་ཕྱག་མཚན་ལ་འཕགས་པས་འཁོར་ལོ་དྲིལ་བུ་སོགས་མཛད་པ་དང་། ཕྱི་མ་དག་ཡུམ་ལ་གྲི་གུག་ཐོད་པ་བྱེད་པ་ཡོད་ནའང་། གོང་མའི་ལུགས་ལ་རྡོ་རྗེ་དྲིལ་བུ་ཉིད་འཐད་པ་ཡིན་ནོ། ཡང་ཁ་ཅིག་གཏོར་སྔགས་ཀྱི་རྗེས་སུ་ཆུ་བཞིའི་མཆོད་པ་ཡོད་དེ། དེ་ཡང་འདིར་མི་དགོས་སོ། །
མི་བསྐྱོད་རྡོ་རྗེ་ཕྱག་འཚལ་བསྟོད། ། ཅེས་པ་འདི་ནི་གསང་འདུས་ལས་འབྱུང་ཞིང་། མ་རྒྱུད་དུ་འདོན་པ་སྒྱུར་བ་ཙམ་མཛད་དོ། ། འདིར་གཤེགས་སོགས་ཀྱི་རྗེས་སུ་སངས་རྒྱས་བསྟན་དང་སོགས་བདེ་མཆོག་པ་ལ་འབྱུང་བ་ཡིན་ལ། མཁའ་འགྲོ་སྤྱི་གཏོར་རྐྱང་པ་དང་། འདིར་མ་བྱས་ཀྱང་རུང་ངོ་ཞེས་གསུངས་སོ། ། རྡོར་གླུའི་དོན་དྲན་པ་ཙམ་བྱེད་ན། འཕགས་པའི་མཆན་ནས་འབྱུང་བ་ལྟར་རོ། ། བཀྲ་ཤིས་ནི་ཕུན་སུམ་ཚོགས་པ་ཞེས་མདོ་ནས་འབྱུང་བ་འདི་ཉིད་བྱའི། རྒྱལ་བ་སྲས་བཅས་ཞེས་སོགས་ནི།
མི་ལ་རབ་ཏུ་གནས་པ་ལ་བྱའི། འདིར་མི་བྱའོ། ། དེ་རྣམས་ཀྱི་རྗེས་སུ་ཡིག་བརྒྱ་བརྗོད་ལ། བཛྲ་མུཿཞེས་པས་སེ་གོལ་གཏོག་སྟེ་གཤེགས་སུ་གསོལ། འདིར་སེ་གོལ་ནི། མཐེབ་སྲིན་གཉིས་ཀྱི་རྒྱ་བར་གདོང་དྲུག་གི་རྒྱུད་ནས་བཤད་ཅེས་གསུངས་སོ། ། ཞེས་དཔལ་ཀྱཻ་རྡོ་རྗེའི་མངོན་པར་རྟོགས་པ་ཡན་ལག་དྲུག་པའི་དཀའ་གནས་ཀྱི་དོན་མདོར་བསྡུས་བཤད་པ་ཟབ་དོན་བཅུད་ཀྱི་སྙིང་པོ་ཞེས་བྱ་བ་འདི་ཡང་ཁམས་གསུམ་ཆོས་ཀྱི་རྒྱལ་པོ་རིགས་ལྡན་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། རིགས་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་བསླུ་མེད་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རྗེ་བཙུན་གོང་མའི་གསུང་རབ་སྤྱི་དང་། ཁྱད་པར་ཆོས་ཀྱི་རྗེ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ཀྱི་རྗེ་ཀུན་དགའ་དབང་ཕྱུག་པའི་གསུང་རྒྱུན་ཟིན་བྲིས་ལས་ཇི་ལྟར་འབྱུང་བ་བཞིན་བཀོད་པ་ལ་རང་གི་རྩ་བའི་བླ་མ་རྣམས་ཀྱི་གསུང་རྒྱུན་ཡིད་བཞིན་གྱི་ནོར་བུ་དུ་མས་མཛེས་པར་བྱས་ཏེ། དཔལ་ལྡན་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་མྱུར་བར་སྦྱར་བའི་ཡི་གེ་པ་ནི་རང་དང་ཉེ་བར་གནས་ཤིང་།
སྐྱེས་སྦྱངས་ཀྱི་བློ་མིག་རབ་ཏུ་གསལ་བའི་རབ་འབྱམས་སྨྲ་བ་བསམ་གཏན་རྒྱ་མཚོས་བགྱིས་པ་འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག འདིར་སྨྲས་པ། འདིར་ནི་རྩ་རྒྱུད་བླ་མའི་གསུང་གི་ཟུར། ། ཉེ་མཁོ་བསྡུས་པའི་ཚུལ་གྱིས་བྲིས་མོད་ཀྱི། ། དམ་པའི་གསུང་ལ་བཅོས་པའི་ཁ་གཡར་ཏེ། ། ཅི་དགའི་ངན་རྟོག་མཐའ་དག་འདིར་མ་བྲིས། ། འདི་དག་འཐོར་བའི་ཚུལ་དུ་གནས་ན་ཡང་། ། ལེགས་པར་བཤད་པ་ཆུ་ལས་རླབས་བཞིན་དུ། ། འབུར་དུ་བྱུང་རྣམས་བསྡུས་པའི་ཚུལ་ཡིན་པས། །
མ་འབྲེལ་སོགས་ཀྱི་དོགས་པའི་གོ་སྐབས་ཅི། ། ཞེས་པ་འདི་ཡང་རྗེས་འཇུག་བློ་གསལ་རྣམས་ཀྱིས་རྟོགས་པར་བྱ་བ་གནད་དུ་ཆེ་བའི་ཚིགས་བཅད་དོ། ། འདི་སྦྱར་དགེ་དང་དུས་གསུམ་དགེ་བ་ཡིས། ། བདག་ཅག་དཔོན་སློབ་གདུལ་བྱར་བཅས་པ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། དེ་ལ་བརྟེན་ནས་བསྟན་པ་རབ་རྒྱས་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། ། སྤངས་རྟོགས་ཡོན་ཏན་སྐད་ཅིག་གིས་རྫོགས་ཏེ། ། གཞན་ཕྱིར་བསམ་བཞིན་སྲིད་པ་ལན་པར་ཤོག །
དེ་ཡང་བསྟན་པ་འཛིན་པའི་སྐྱེས་བུ་དང་། ། བསྟན་པ་སྐྱོང་བའི་སྟོབས་ལྡན་ས་སྐྱོང་སོགས། ། ཐབས་མཁས་སྤྲུལ་པའི་ཁྱད་པར་བགྲང་ཡས་ཀྱིས། ། མཁའ་མཉམ་འགྲོ་བའི་དོན་མང་བསྒྲུབ་པར་ཤོག ། ཁྱད་པར་བསྟན་པའི་བདག་པོ་ས་སྐྱ་པའི། ། དྲི་མ་མེད་པའི་རིང་ལུགས་ངོ་མཚར་གྱིས། ། འཛམ་གླིང་བྱང་ཕྱོགས་ལྗོངས་འདིར་ཁྱབ་གྱུར་ཏེ། ། དཔལ་ལྡན་འཕགས་པའི་འཕྲིན་ལས་དེ་འདྲར་ཤོག། །། སརྦ་མཾ་ག་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 2 ཨ་མྱེས་ཞབས། ཀྱེ་རྡོར་མངོན་རྟོགས་ཡན་ལག་དྲུག་པའི་དཀའ་གནས་ཀྱི་དོན་མདོར་བསྡུས་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
