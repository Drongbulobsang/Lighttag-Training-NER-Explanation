གསུང་འབུམ། ངག་དབང་ཀུན་དགའ་བསོད་ནམས།
པོད ༡༥
དཔལ་ལྡན་ས་སྐྱ་པའི་གདུང་རབ་རིན་པོ་ཆེ་རྣམས་ལ་གསོལ་བ་འདེབས་པ་བསམ་པ་ལྷུན་གྲུབ།
༄༅། །དཔལ་ལྡན་ས་སྐྱ་པའི་གདུང་རབ་རིན་པོ་ཆེ་རྣམས་ལ་གསོལ་བ་འདེབས་པ་བསམ་པ་ལྷུན་གྲུབ་ཅེས་བྱ་བ་བཞུགས།། ན་མོ་མཉྫུ་གྷོ་ཥ་ཡ། དུས་གསུམ་རྒྱལ་བའི་མཁྱེན་བརྩེ་ནུས་གསུམ་རྣམས། ། འགྲོ་བའི་དོན་དུ་རིགས་གསུམ་སྐུར་བསྟན་པའི། ། རྣམ་སྤྲུལ་རྒྱུན་ཆད་མེད་པར་བྱོན་པའི་རྒྱུད། ། ས་སྐྱའི་གདུང་རབ་རྣམས་ལ་གསོལ་བ་འདེབས། ། སྤྱི་རིངས་གཡུ་རིངས་གཡུ་སེ་མ་བཟང་བདུན། ། དཔའ་བོ་སྟག་དང་སྟག་པོ་འོད་ཅན་དང་། ། གཡའ་སྤངས་སྐྱེས་གཅིག་འཁོན་བར་སྐྱེས་ཉིད་མཚན། ། དཔལ་པོ་ཆེ་དང་ཁྲི་མཛེས་ལྷ་ལེགས་ཞབས། །
ཚེ་ལྷ་དབང་ཕྱུག་ཀླུ་ཡི་དབང་པོ་དང་། ། ཚེ་འཛིན་རྡོ་རྗེ་རིན་ཆེན་འབྲོ་ཚ་བདུན། ། ཤེས་རབ་ཡོན་ཏན་ཡོན་ཏན་འབྱུང་གནས་ཞབས། ། ཚུལ་ཁྲིམས་རྒྱལ་པོ་གཙུག་ཏོར་ཤེས་རབ་མཚན། ། དགེ་སྐྱབས་དགེ་མཐོང་འཁོན་སྟོན་བལ་པོ་དང་། ། ཤཱཀྱ་བློ་གྲོས་ཤེས་རབ་ཚུལ་ཁྲིམས་ཞབས། ། དཀོན་མཆོག་རྒྱལ་པོ་ས་ཆེན་ཀུན་སྙིང་མཚན། ། ཀུན་དགའ་འབར་དང་རྩེ་མོ་གྲགས་པའི་ཞབས། ། དཔལ་ཆེན་འོད་པོ་ཆོས་རྗེ་ས་པཎ་དང་། ། ཟང་ཚ་བསོད་རྒྱལ་དཔལ་ལྡན་འཕགས་པའི་མཚན། །
འགྲོ་མགོན་ཕྱག་ན་སློབ་དཔོན་རིན་རྒྱལ་བ། ། སློབ་དཔོན་ཡེ་འབྱུང་དྷརྨཱ་པཱ་ལ་དང་། ། རཏྣ་བྷ་དྲ་བདག་ཉིད་ཆེན་པོའི་ཞབས། ། བསོད་ནམས་བཟང་པོ་རཏྣ་ཤྲཱི་དང་། ། ཏི་ཤྲཱི་ཀུན་བློའི་བར་བྱོན་གདན་ས་ཆེས། ། སྤྱི་ལ་དབང་རྒྱུར་གདུང་རབ་རིམ་བྱོན་དང་། ། དེ་ནས་མཁས་བཙུན་ཆེན་པོ་ནམ་མཁའ་ལེགས། ། ནམ་མཁའ་བཤེས་གཉེན་གུག་ཤྲཱི་ནམ་མཁའ་རྒྱལ། ། ཏ་དབེན་ཀུན་རིན་བློ་གྲོས་རྒྱལ་མཚན་ཞབས། ། གྲགས་པ་བློ་གྲོས་ཀུན་དགའ་བློ་གྲོས་མཚན། །
ཀུན་དགའ་དབང་ཕྱུག་བར་དུ་རིམ་བྱོན་པའི། ། བཞི་ཐོག་བླ་བྲང་སྐྱོངས་མཛད་གདུང་རབ་དང་། ། དེ་ནས་ཏ་དབེན་ཀུན་དགའ་ཉི་མ་དང་། ། འཇམ་དབྱངས་དོན་རྒྱལ་འགྲོ་མགོན་བསོད་ནམས་མཚན། ། ཉི་མ་རྒྱལ་མཚན་བླ་ཆེན་ཀུན་རྒྱལ་བ། ། འཇམ་དབྱངས་ནམ་རྒྱལ་མཐུ་སྟོབས་དབང་ཕྱུག་དང་། ། རྒྱ་གར་ཤེར་བཟང་བློ་གྲོས་རྒྱལ་མཚན་ཞབས། ། གྲགས་པ་རྒྱལ་མཚན་བར་དུ་ལེགས་བྱོན་པའི། ། བླ་བྲང་རིན་ཆེན་སྒང་པའི་གདུང་རབ་དང་། ། གཞན་ཡང་ཏི་ཤྲཱི་ཀུན་དགའ་ལེགས་པ་དང་། །
ཏི་ཤྲཱི་ཀུན་རྒྱལ་སློབ་དཔོན་ཆོས་རྒྱལ་མཚན། ། ཏ་དབེན་བློ་རྒྱལ་ཐེག་ཆེན་ཆོས་རྗེའི་ཞབས། ། དྷརྨ་དྷྭ་ཛ་རྡོ་རྗེ་རིན་ཆེན་དང་། ། བསོད་ནམས་བཀྲ་ཤིས་བདེ་ལེགས་བཀྲ་ཤིས་ཞབས། ། བསོད་ནམས་རྒྱལ་མཚན་ཤཱཀྱ་སེངྒེ་དང་། ། དོན་གྲུབ་རྒྱལ་མཚན་བསམ་གྲུབ་རྒྱལ་མཚན་ཞབས། ། ཀུན་བཀྲས་ཀུན་རྒྱལ་ཀུན་དགའ་སྙིང་པོའི་མཚན། ། རིན་ཆེན་རྒྱལ་མཚན་ཆོས་ཀྱི་རྒྱལ་མཚན་དང་། ། ཀུན་དགའ་ལེགས་པའི་བར་དུ་བྱོན་པ་ཡི། ། ལྷ་ཁང་བླ་བྲང་པ་ཡི་གདུང་རབ་དང་། །
གཞན་ཡང་སློབ་དཔོན་ཆེན་པོ་ཉི་མ་དཔལ། ། ཀུན་དགའ་ལེགས་རྒྱལ་བླ་ཆེན་བསོད་བློ་དང་། ། དབང་གི་མཚན་གསོལ་གྲགས་པ་རྒྱལ་མཚན་ཞབས། ། སློབ་དཔོན་ཀུན་ལེགས་རྣམ་སྲས་རྒྱལ་མཚན་དབང་། ། འཇམ་དབྱངས་ཆོས་རྒྱལ་ཀུན་དགའ་བློ་གྲོས་དང་། ། ནམ་མཁའ་ལེགས་པ་ནམ་མཁའ་རྒྱལ་མཚན་ཞབས། ། ནམ་མཁའ་རིན་ཆེན་ནམ་མཁའ་བཀྲ་ཤིས་མཚན། ། ཀུན་དགའ་བསོད་ནམས་ངག་གི་དབང་ཕྱུག་དང་། ། འཇམ་དཔལ་གྲགས་པ་ཚེ་བརྟན་བཀྲ་ཤིས་ཞབས། ། ཀུན་དགའ་བསམ་གྲུབ་ཀུན་དགའ་བདེ་ལེགས་དང་། །
བསོད་ནམས་ལྷུན་གྲུབ་ཧོར་སོག་བསོད་རྒྱལ་བ། ། འཇིག་རྟེན་རྒྱ་ཧོར་དེ་སྲས་རྣམ་པ་གསུམ། ། ད་ལྟ་གཞུང་པའི་གདུང་བརྒྱུད་མཆེད་གཉིས་སྟེ། ། རྩེ་གདོང་ཕྱོགས་སུ་ཆད་པའི་གདུང་རབ་དང་། ། ཀུན་དགའ་བསམ་གྲུབ་གཅུང་པོ་ས་སྐྱ་པའི། ། བསྟན་པའི་གསལ་བྱེད་ངག་དབང་ཀུན་རིན་དང་། ། བསོད་ནམས་དབང་པོ་གྲགས་པ་བློ་གྲོས་མཚན། ། མཐུ་སྟོབས་དབང་ཕྱུག་ཀུན་དགའ་དབང་རྒྱལ་དང་། ། ངག་དབང་ཀུན་བསོད་བསོད་ནམས་དབང་ཕྱུག་ཞབས། ། ཀུན་དགའ་བཀྲ་ཤིས་མཆེད་གསུམ་ལ་སོགས་པའི། །
ད་ལྟ་བྱོན་དང་མ་འོང་སྲས་མཐའི་བར། ། འབྱོན་པར་ངེས་པའི་དཔལ་ལྡན་ས་སྐྱ་པའི། ། གདུང་རབ་རིམ་པར་བྱོན་པ་ཐམས་ཅད་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། དེ་ལྟར་རྩེ་གཅིག་གསོལ་བ་བཏབ་པའི་མཐུས། ། བདག་གི་འདི་དང་ཕྱི་མའི་དོན་ཐམས་ཅད། ། ཡིད་ལ་རེ་བ་ཇི་བཞིན་ལྷུན་གྲུབ་ཏེ། ། བསྟན་པ་རིན་ཆེན་ཕྱོགས་བཅུར་རྒྱས་གྱུར་ཅིག ། ཅེས་དཔལ་ལྡན་ས་སྐྱ་པའི་གདུང་རབ་རིན་པོ་ཆེ་རྣམས་ལ་གསོལ་བ་འདེབས་པ་བསམ་པ་ལྷུན་གྲུབ་ཅེས་བྱ་བ་འདི་ཡང་ཆོས་མེད་སྙོམས་ལས་མཁན་ཟ་ཉལ་འཆག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཕག་ལོ་ཟླ་བ་ལྔའི་དམར་ཆའི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་དཔལ་ལྡན་ཀུན་དགའ་ཚེ་རིང་གིས་བགྱིས་སོ། །
འདིས་ཀྱང་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་ལྡན་ས་སྐྱ་པའི་གདུང་རབས་རིན་པོ་ཆེ་རྣམས་ལ་གསོལ་བ་འདེབས་པ་བསམ་པ་ལྷུན་གྲུབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
