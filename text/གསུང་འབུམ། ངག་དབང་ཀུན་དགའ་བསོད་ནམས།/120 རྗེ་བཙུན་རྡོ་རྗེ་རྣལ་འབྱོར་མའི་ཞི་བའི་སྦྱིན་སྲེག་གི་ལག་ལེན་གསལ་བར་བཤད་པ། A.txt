གསུང་འབུམ། ངག་དབང་ཀུན་དགའ་བསོད་ནམས།
པོད ༡༢༠
རྗེ་བཙུན་རྡོ་རྗེ་རྣལ་འབྱོར་མའི་ཞི་བའི་སྦྱིན་སྲེག་གི་ལག་ལེན་གསལ་བར་བཤད་པ། A
༄༅། །རྗེ་བཙུན་རྡོ་རྗེ་རྣལ་འབྱོར་མའི་ཞི་བའི་སྦྱིན་སྲེག་གི་ལག་ལེན་གསལ་བར་བཤད་པའི་ཡི་གེ་མཁའ་སྤྱོད་བགྲོད་པའི་གསང་ལམ་ཞེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཤྲཱི་བཛྲ་ཡོ་གི་ནི་ཡེ། རྒྱལ་བ་ཀུན་གྱི་སྤྱི་གཟུགས་བླ་མ་དང་། ། རྡོ་རྗེ་བཙུན་མོའི་ཞབས་ལ་གུས་བཏུད་ནས། ། མཁའ་སྤྱོད་དབང་མོ་མཆོད་པའི་སྦྱིན་སྲེག་གི ། ཆོ་གའི་ལག་ལེན་མ་ནོར་དོན་ཚང་སྤེལ། ། འདིར་རྗེ་བཙུན་རྡོ་རྗེ་རྣལ་འབྱོར་མའི་བསྙེན་པ་སྔོན་དུ་སོང་བས། གསང་སྔགས་ཀྱི་ནུས་པ་བྱུང་བའི་ཕྱིར་ཞི་བའི་སྦྱིན་སྲེག་བྱ་བར་འདོད་པས། སྦྱོར་བ། དངོས་གཞི།
རྗེས་ཀྱི་བྱ་བ་དང་གསུམ་ལས། དང་པོ་ནི། ཐབ་ཀྱི་གཞི་ས་སྟེགས་གྲུ་བཞི་འཐས་པར། དེའི་སྟེང་ཐིག་ཆེན་བརྒྱད་སྤྱི་དང་མཐུན་པ་བཏབ་ལ། དབུས་ནས་ཁྲུ་གང་བསྐོར་བ་ནི་ཐབ་ཀྱི་ཚད། དེའི་ནང་དུ་སོར་བཞི་པ་གཉིས་བསྐོར་བ་ནི་ཁ་ཁྱེར་དང་མུ་རན་ཏེ། དེ་ལ་རྡོ་རྗེ་ཕྲེང་བ་ཁ་ཟུམ་པས་བསྐོར་བ་བྲིས། དེའི་མཐའ་གྲུ་བཞིར་ཐིག་གདབ་ལ་ཁ་ཆག་སོར་བཞི་བྱས་པའི་ནང་གི་གྲྭ་བཞིར་ཟླ་ཕྱེད་རྡོ་རྗེ་ཁ་ཟུམ་པས་མཚན་པ་བྲིས། ཟླུམ་བསྐོར་ནང་མའི་ནང་ནས་ལྟེ་བའི་བར་གྱི་ཚད་དེས། ཟླུམ་བསྐོར་དང་ཤར་ནུབ་གཉིས་ཀྱི་ཚངས་ཐིག་འཛོམས་སྟེང་བཟུང་ནས་ཤར་ནུབ་གཡས་གཡོན་དུ་རྟགས་བྱས་ལ་ཤར་གྱི་ཚངས་ཐིག་ཟླུམ་ཐིག་འཛོམས་སྟེང་ནས་ལྷོ་ནུབ་དང་ནུབ་བྱང་དུ་ཐིག་གདབ།
ལྷོ་ནུབ་ཀྱི་རྟགས་སྟེང་ནས་ནུབ་བྱང་དུ་ཐིག་གདབ། དེ་བཞིན། ནུབ་ཀྱི་ཚངས་ཟླུམ་འཛོམས་སྟེང་ནས། ཤར་ལྷོ་དང་བྱང་ཤར་ཐིག་གདབ། དེ་ནས། ཤར་ལྷོ་དང་བྱང་ཤར་གྱི་རྟགས་སྟེང་གདབ་པས་ཆོས་འབྱུང་བསྣོལ་མ་འབྱུང་ཞིང་། སླར་ཡང་དེའི་ནང་དུ་སོར་གང་ཙམ་གྱི་ཐིག་རེ་བཏབ། ཆོས་འབྱུང་གི་རེ་ཁ་དཀར་པོ། ནང་ཐམས་ཅད་རྡུལ་ཚོན་དམར་པོས་བཀང་སྟེ། མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་གཡོན་སྐོར་དུ་བྲིས།
དབུས་སུ་ཉི་མའི་གདན་ལ་ཚོམ་བུ་དམར་པོ་བཀོད། ཐབ་ཀྱི་ཁ་ཁྱེར་བུད་ཤིང་སྲོག་ཆགས་མེད་པའི་ལྕི་བ་སྐམ་པོའམ་ཚེར་མ་ཅན་མ་ཡིན་པའི་བུད་ཤིང་བརྩིགས་ལ། དེའི་འཇིག་རྟེན་པའི་ཤར་ལྷོར་ཏིང་ལོ་ཆེ་བ་ཞིག་བཤམས། རང་ཉིད་ཞལ་ཤར་དུ་ཕྱོགས་པའི་གཡོན་ཐབ་ཀྱི་གཡས་སུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་དང་། འཇིག་རྟེན་ལས་འདས་པའི་གཏོར་མ་དམ་རྫས་ལྔ་བདུན་གསུམ་ལ་སོགས་པ་དང་། བསྐང་པའི་གཏོར་མ་རྒྱས་བསྡུས་གང་རིགས་སོགས་སོ་སོའི་ཕྱག་ལེན་ལྟར་དང་། མེ་ལྷ་ལ་གཏོར་མ་ཟླུམ་གཏོར་གཅིག་རྣམས་བཤམས། རང་གི་གཡས་ཐབ་ཀྱི་གཡོན་དུ། ཡམ་ཤིང་ནི་ཤིང་འོ་མ་ཅན་ཞེས་པ་ལྕང་དཀར་ལ་སོགས་པ་གས་གྲུམ་མེད་པ་སྦོམ་ཕྲ་མཐེབ་ཆེན་ནས་མཐེབ་ཆུང་གི་བར་དང་། རིང་ཐུང་སོར་བརྒྱད་པའམ།
ཁྲུ་གང་པའམ། སོར་བཅུ་གཉིས་ཀྱི་ཚད་དང་ལྡན་པའི་རྩེ་མོ་མར་དང་སྦྲང་རྩི་དང་དྲི་བཟང་གིས་བྱུགས་པ་དང་། འབྲུ་མར་རམ། མར་བཞུ་བ། ཏིལ་དང་། ལས་ཀྱིས་ཤི་བའི་བ་ལང་གི་ཤ་དུམ་བུར་བཏུབ་ཅིང་བརྔོས་པ་ལ་ཆང་ལ་བདུད་རྩིའི་རིལ་བུ་བཏབ་པས་སྦགས་པ་དང་། ཞོ་མར་ཕྱེ་གསུམ་དང་སྦྲང་བུ་རམ་རྣམས་བསྲེས་པའི་ཟས་མཆོག ཀུ་ཤ དུར་བ་དང་། ནས་དང་།
གྲོ་དང་། འོ་མ་དང་། འབྲས་དང་། སྲན་མ་དང་། ཇ་ཏི་ལ་སོགས་པའི་འབྲུ་སྣ་ཚོགས་བཞག་པའོ། ། ཏིལ་ནས་འབྲུ་སྣ་ཚོགས་ཀྱི་བར་ཟངས་སྡེར་སོགས་སྣོད་བཟང་པོར་བཀོད་ནས་བཞག་གོ ། ཀུ་ཤ་དང་ཡམ་ཤིང་ལ་སྣོད་མེད་པར་མཆོད་གཞིའི་སྟེང་བཀོད་པའོ། ། སྒྲུབ་པ་པོའི་མདུན་དུ་ནང་མཆོད། རྡོ་རྗེ་དྲིལ་བུ། དེ་གཉིས་ཀྱི་བར་དུ་དགང་གཟར་བླུག་གཟར་གཉིས་ཁ་སྦྱར་ལ་བཞག
དུང་ཆོས་དྲི་བཟང་གི་ཆུས་གང་བ་ཀུ་ཤའི་འཐོར་གཡབ་དང་བཅས་པ། འཐོར་ནས། ཀུ་ཤའི་ཆུན་པོ་བརྒྱད། སྤོར་ལྡེ་ཁྲུ་གང་ཙམ་པ་ཡང་བཤམས། སྒྲུབ་པ་པོ་དང་ཐབ་ཀྱི་བར་དུ་འཇིམ་པ་ལས་བྱས་པའི་མེ་ཡོལ་ཡང་བཤམས་པ་ནི་སྦྱོར་བའི་ཆོས་སོ། ། གཉིས་པ་དངོས་གཞི་ལ་གསུམ། བདག་ཉིད་ལྷར་བསྐྱེད་པ། འཇིག་རྟེན་པའི་མེ་ལྷ་མཆོད་པ། འདས་པའི་མེ་ལྷ་མཆོད་པའོ། ། དང་པོ་ནི།
བྱེད་རན་ཀྱི་ཚེ། སྒྲུབ་པ་པོ་ཁ་ཤར་ཕྱོགས་སུ་བལྟས་ལ། གོས་དཀར་པོ་གྱོན་ལ། སྡིག་པ་ཞི་བའི་སེམས་དང་ལྡན་པས། སྐྱབས་ཡུལ་གསལ་འདེབས་ནས་བརྩམས་ཏེ། བསམ་གྱིས་མི་ཁྱབ་པའི་ངང་ལས། རང་སྐད་ཅིག་གིས་རྡོ་རྗེ་རྣལ་འབྱོར་མའི་སྐུར་གྱུར། ཅེས་བརྗོད་ཅིང་། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཨོཾ་བྃ་ཧྃ་ཡོཾ་ཧྲིཾ་མོཾ།
ཧྲེཾ་ཧྲེཾ་ཧཱུྃ་ཧཱུྃ་ཕཊ྄་ཕཊ྄། ཅེས་བརྗོད་པའི་བར་ཁོ་བོས་བྱས་པའི་སྒྲུབ་ཐབས་བཞིན་བྱ་བའམ། རང་གང་བྱེད་ཀྱི་བདག་བསྐྱེད་བྱས་ལ། དེ་ནས་བསང་ཆུ་བྱིན་རླབས་ནི། སུམྦྷ་ནིས་བསང་། སྭ་བྷ་ཝས་སྦྱངས། ཤཾ་ལས་དུང་ཆོས་དྲི་མ་མེད་པའི་ནང་དུ། ཧཱུྃ་ལས་བསང་ཆུས་རྫས་རྣམས་ཀྱི་བགེགས་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཅེས་བརྗོད་ཅིང་སུམྦྷ་ནི་ཉེར་གཅིག་གིས་བྱིན་གྱིས་བརླབ་ཅིང་། དེ་ནས་བསང་ཆུ་ཀུ་ཤའི་འཐོར་གཡབ་ཀྱི་ཐབ་དང་ཡོ་བྱད་རྣམས་ལ་གཏོར་ནས།
སུམྦྷ་ནིས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀཱ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་བ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་དང་།
བསྲེག་རྫས་རྣམས་ཀྱང་གཙང་ཞིང་ཡིད་དུ་འོང་བ་ཞི་བའི་ལས་སྒྲུབ་པའི་ནུས་པ་དང་ལྡན་པར་གྱུར། ཨོཾ་ཨརྒྷྃ། པཱ་དྱྃ། པུཥྤྃ། དྷུ་པྃ། ཨ་ལོ་ཀེ གནྡྷྃ། ནཻ་ཝི་དྱྃ། ཤཔྡ། ཨཱཿཧཱུྃ།
ཨོྃ་ཤྲཱི་སྭཱཧཱ། ཨོྃ་ཛིཾ་སྭཱཧཱ། ཨོཾ་ཨོཾ་སྭཱཧཱ། ཨོཾ་ཀུ་རུ་ཀུ་རུ་སྭཱཧཱ། ཞེས་བརྗོད་ཅིང་བྱིན་གྱིས་བརླབས། གཉིས་པ་འཇིག་རྟེན་པའི་མེ་ལྷ་མཆོད་པ་ནི། ཡང་ཐབ་ལ་བསང་ཆུ་གཏོར་ལ། སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ་དང་།
རྃ་ལས་ཉི་མའི་སྟེང་དུ། ཧཱུྃ་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱར་ཁྲུ་གང་། ཟབ་ཏུ་ཁྲུ་ཕྱེད། ཁ་ཁྱེར་དང་མུ་རན་ལ་རྡོ་རྗེས་མཚན་ཞིང་། ཕྱི་རོལ་སྟེགས་བུ་གྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ་དྭངས་ཤིང་ཐོགས་པ་མེད་པ། བུད་ཤིང་བརྩིགས་པ་དང་བཅས་པའི་དབུས་སུ། རྃ་ལས་བགྲང་འཕྲེང་རྃ་གྱིས་མཚན་པ་ཡོངས་སུ་གྱུར་པ་ལས། མེ་ལྷ་ར་སྐྱེས་ལ་ཞོན་པ་སྐུ་མདོག་དམར་པོ། ཞལ་གཅིག་ཕྱག་བཞི་པ། ཕྱག་གཡས་ཀྱི་དང་པོས་མཆོག་སྦྱིན།
གཉིས་པས་བགྲང་འཕྲེང་། གཡོན་གྱི་དང་པོས་དབྱུག་གུ་རྩེ་གསུམ་པ། གཉིས་པས་གེནྡྷི་འཛིན་པ། རལ་པའི་ཐོར་ཚུགས་དང་ལྡན་ཞིང་། ཚངས་པའི་སྐུད་པ་དང་ཀྲིཥྞ་ས་རིའི་ལྤགས་པའི་སྟོད་གཡོགས་དང་དར་དམར་པོའི་ཤམ་ཐབས་ཅན། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་བཛྲ་ས་མཱ་ཛཿ དབྱུག་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་།
ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། སྲེག་བླུག་ཞལ་ཟས་བཞེས་སླད་དུ། ། འདི་ཉིད་དུ་ནི་གཤེགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་གཤེགས་སུ་གསོལ། ། ཨོཾ་ཨེ་ཧྱི་ཧི་མཧཱ་བྷུ་ཏ་དེ་བཱ་རི་ཥི་དཱི་ཛ་ས་ཏྟ་མ་གྲྀ་ཧི་ཏོ་མཧཱ་ཨསྨནི་སནྣི་ཧི་ཏོ་བྷ་ཝ་ཨགྣ་ཡེ་ཨེ་ཧྱེ་ཧི་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ།
སླར་ཡང་ཐུགས་ཁའི་ས་བོན་ལས་འོད་ཟེར་འཕྲོས་པས། དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝ་ར་ཨརྒྷཾ་ནས། ཤཔྡའི་བར་གྱིས་མཆོད། དེ་བཞིན་གཤེགས་པ་ཁྱེད་རྣམས་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། མཚན་སྔགས་སྔོན་འགྲོའི་མཆོད་པ་ལྔ། ནང་མཆོད། འཇིག་རྟེན་དབང་ཕྱུག་སོགས་ཀྱིས་བསྟོད། དེ་ནས་ཀུ་ཤའི་ཆུན་པོ་བརྒྱད་ལ་བསང་ཆུ་གཏོར་ཞིང་། སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཨོཾ་ཀུ་ཤ་འདི་ནི་གཙང་ཞིང་དགེ ། ཧཱུྃ་ལས་སྐྱེས་པའི་སྙིང་པོ་མཆོག །
དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡིས་ཀྱང་དག་བྱེད་ཡིན། ། འདིས་བདག་ཅག་གི་བགེགས་དང་མི་མཐུན་པའི་ཕྱོགས་ཐམས་ཅད་ཞི་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཨོཾ་བཛྲ་ས་ཏྭ་ཨཱ། མ་མ་ཤནྟིཾ་ཀུརྦནྟུ་སྭཱཧཱ། ཞེས་བརྗོད་ཅིང་ཀུ་ཤའི་རྩེ་མོ་ཕྱོགས་གཡོན་བསྐོར་དང་མཚམས་གཡས་བསྐོར་དུ་ཐབ་ཀྱི་ཕྱོགས་མཚམས་བརྒྱད་དུ་དབུལ། དེ་ནས་སྦྱིན་སྲེག་གི་གཞུང་རྣམས་སུ་གོང་དུ་མེ་སྦར་བར་བཤད་ཀྱང་། ཕྱག་ལེན་ལ། སྐབས་འདིར་མཛད་པས། སྤོར་ལྡེ་སྦར་ནས།
ཐབ་ལ་གཡོན་ཕྱོགས་སུ་ལན་གསུམ་བསྐོར་ཞིང་། ཨོཾ་བཛྲ་ཛྭ་ལ་རྃ། ཞེས་པས་ཐབ་ནང་གི་ཏིང་ལོ་སྦར། མེ་ནི་རྡོ་དང་ལྕགས་རྩུབ་པ་ལས་བྱུང་བ་མ་ཡིན་པ། རྒྱུན་བཞག་གི་མེ་འམ་འོ་མ་ཅན་གཙུབས་པ་ལས་བྱུང་བའོ། ། ཕུས་མི་བརྡབ། རླུང་གཡབ་ཀྱིས་སྦར་རོ། ། དེ་ནས་ཡམ་ཤིང་གཞན་དང་བཅས་པས་མེ་ལེགས་པར་འབར་དུ་བཅུག་ཅིང་། མར་བླུག་གཟར་གསུམ་དང་ཛྭ་ལའི་སྔགས་ཀྱིས་མེ་གསོ། དེ་ནས་མེ་ལྷའི་ལྕེ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རྃ་བསམ་དགང་བླུག་གི་ཁ་ལ་ཡང་རྃ་བསམ་ལ།
ཨོཾ་ཨགྣ་ཡེ་སྭཱཧཱ། གཟར་བུ་བདུན་གྱིས་དགང་བླུག་མར་གྱིས་བཀང་། ཨོཾ་ཨགྣེ་ཡེ་ཨ་དི་བྱ་ཨ་དི་བྱ་ཨ་བྷི་ཤ་ཨ་བྷི་ཤ་མཧཱ་ཤྲཱི་ཧ་བྱ་ཀ་བྱ། བྷ་ཧ་ན་ཡེ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་གི་ཉམས་ཆག་སྔགས་ལྷག་ཆད་ཀྱི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པ་ལན་གསུམ་གྱིས་བྱོན་ཟན་དབུལ། སྐབས་འདིར་མེ་པྲ་བརྟག་ཅིང་། ངན་ན། ཧཱུྃ་ཞེས་བརྗོད་ཅིང་བསང་ཆུ་གཏོར། དགང་བླུགས་ཁ་སྦྱར་ལ་ཐབ་ལ་ལན་གསུམ་བསྐོར།
ཨོཾ་ཨགྣ་ཡེ། ཞེས་པ་ཀུན་ལ་སྦྱར་བའི། ཨརྒྷཾ་ནས། ཤཔྡའི་བར་གྱིས་མཆོད། ཨོཾ་ཨགྣ་ཡེ་ཨོཾ་ཨཱཿཧཱུྃ་ཞེས་པས་ནང་མཆོད་དབུལ། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་པ་མགོན་གྱི་སྲས། ། མེ་ལྷའི་རྒྱལ་པོ་ཌ་ཀས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། །
ཅེས་པས་བསྟོད། དེ་ནས་བསྲེག་རྫས་འབུལ་བ་ནི། ཡམ་ཤིང་ནས་ཛ་ཏི་ལ་སོགས་པའི་འབྲས་བུ་སྣ་ཚོགས་ཀྱི་བར་རིམ་པ་བཞིན་ལག་གཡོན་པས་བཟུང་ལ། གཡས་པའི་མཐེབ་སྲིན་གྱིས་སྟེང་ནས་བླང་ཞིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་ཕུལ། དང་པོར་ཡམ་ཤིང་ལ། ཨོཾ་བཛྲ་ཛྭ་ལ་ཛྭ་ལ་ཡ་བོ་དྷི་བྲྀཀྵ་ཡ་སྭཱཧཱ། མར་ལ། ཨོཾ་ཨགྣ་ཡེ་སྭཱཧཱ། ཏིལ་ལ། ཨོཾ་སརྦ་པཱ་པྃ་ད་ཧ་ན་བཛྲ་ཡེ་སྭཱཧཱ།
ཤ་ལྔ་བདུད་རྩི་ལྔ་ལ། ཨོཾ་མ་ད་ན་བ་ལ་པཉྩ་ཨཱ་མྲྀ་ཏ་སྭཱཧཱ། ཟས་མཆོག་ལ། ཨོཾ་སརྦ་སྃ་པོ་ཏ་ཡེ་སྭཱཧཱ། ཀུ་ཤ་ལ། ཨོཾ་བཛྲ་ཨ་པྲ་ཏི་ཧ་ཏ་བཛྲ་ཡ་སྭཱཧཱ། དུརྦ་ལ། ཨོཾ་བཛྲ་ཨ་ཡུ་ཥེ་སྭཱཧཱ། ནས་ལ། ཨོཾ་མཧཱ་བཱེ་གཱ་ཡེ་སྭཱཧཱ།
གྲོ་ལ། ཨོཾ་བཛྲ་གྷསྨ་ར་ཡ་སྭཱཧཱ། སོ་བ་ལ། ཨོཾ་བཛྲ་བི་ཛ་ཡེ་སྭཱཧཱ། འབྲས་ལ། ཨོཾ་བཛྲ་པུཥྚ་ཡ་སྭཱཧཱ། སྲན་མ་ལ། ཨོཾ་མཧཱ་བཱ་ལ་ཡ་སྭཱཧཱ། ཛ་ཏི་ལ་སོགས་པ་འབྲུ་སྣ་ཚོགས་ལ། ཨོཾ་མཧཱ་ཤྲཱི་ཕ་ལ་བརྟ་ནི་སྭཱཧཱ།
ཞེས་པས་བསྲེག་རྫས་རྣམས་སྔགས་དང་བཅས་པ་ལན་བདུན་རེའི་མཇུག་ཏུ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་སྔགས་ལྷག་ཆད་ཀྱི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པའི་སྤེལ་ཚིག་བརྗོད་ཅིང་དབུལ། སླར་ཡང་གོང་ལྟར་མཆོད་བསྟོད་བྱས་ནས། མར་བླུག་གཟར་གང་ཐབ་ནང་དུ་བླུགས་ལ། ཨོཾ་ཨགྣ་ཛྭ་ལ་རྃ། མེ་ལྷ་འབར་བའི་རྣམ་པར་གྱུར། ཅེས་བརྗོད་པ་རྣམས་ཀྱིས་འཇིག་རྟེན་པའི་མེ་ལྷ་མཆོད་པའོ། ། གསུམ་པ་འདས་པའི་མེ་ལྷ་མཆོད་པ་ནི། སླར་ཡང་མེ་གསོ་བའི་ཕྱིར་བུད་ཤིང་བརྩིགས་པ་དང་།
མཆོད་པ་དང་བསྲེག་རྫས་རྣམས་ཁ་གསོས་ལ། མཆོད་པ་དང་བསྲེག་རྫས་རྣམས་གོང་བཞིན་བྱིན་རླབས་བྱས། དེ་ནས་ཐབ་ལ་བསང་ཆུ་གཏོར་ཞིང་། སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་མེ་འབར་བའི་དབུས་སུ། ཡྃ་ལས་རླུང་གི་དཀྱིལ་འཁོར། ཞེས་པ་ནས། འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཞེས་པའི་བར་མདུན་བསྐྱེད་ལྟར་ལས།
དེ་ནས་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། སོགས་ཤླཽ་ཀ་གསུམ་དང་། ཨོཾ་བཛྲ་ཡོ་གི་ནི་ཨེ་ཧྱེ་ཧི་བཛྲ་ས་མཱ་ཛཿ ཞེས་པས་ཡེ་ཤེས་པ་སྤྱན་དྲངས། ཕྱི་ནང་གི་མཆོད་བསྟོད་བྱ། ཨོཾ་བཛྲ་ཡོ་གི་ནི་ཡེ་དི་བྱ་དི་བྱ་བི་ཤུདྡྷེ་མཧཱ་ཤྲཱི་ཡེ། ཧ་བྱ་ཀ་བྱ་བ་ཧ་ན་ཡ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་སྔགས་ལྷག་ཆད་ཀྱི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པ་ལན་གསུམ་གྱིས་གོང་བཞིན་མར་གྱི་བྱོན་ཟན་དབུལ།
དགང་བླུགས་ཁ་སྦྱར་ལ་ཐབ་ལ་ལན་གསུམ་བསྐོར། དེ་ནས་མདུན་བསྐྱེད་ལྟར་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཞེས་པ་ནས། རྣམ་པར་སྣང་མཛད་ཀྱིས་དབུ་བརྒྱན། ཞེས་པའི་བར་བྱ་ཞིང་། དེ་ནས། ཨོཾ་བཛྲ་ཡོ་གི་ནི་ས་པ་རི་ཝ་ར། སྔོན་དུ་འགྲོ་བའི་ཆུ་གཉིས་སོགས་ཀྱི་ཕྱི་མཆོད་དང་། ཨོཾ་བཛྲ་ཡོ་གི་ནི་ས་པ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་དང་།
དཔལ་ལྡན་རྡོ་རྗེ་མཁའ་འགྲོ་མ། ། སོགས་ཤླཽ་ཀ་གཉིས་ཀྱིས་བསྟོད། དེ་ནས་བསྲེག་རྫས་འབུལ་བ་ནི། རྗེ་བཙུན་རྡོ་རྗེ་རྣལ་འབྱོར་མ་ལ་ཕུལ་བར་བསམ་ཞིང་། ཨོཾ་བཛྲ་ཡོ་གི་ནི། ཨོཾ་བཛྲ་ཛྭ་ལ་ཛྭ་ལ་བོ་དྷི་བྲིཀྵ་ཡ་སརྦ་པཱ་པཾ་ཤནྟིཾ་ཀུ་རུ་ཡེ་སྭཱཧཱ། ཞེས་པས་ཡམ་ཤིང་། དེ་བཞིན་དུ་ཐོག་མཐའ་གཉིས་འདྲ་བ་ལས། བོ་དྷི་པྲིཀྵའི་གནས་སུ། མར་སོགས་རྫས་སོ་སོའི་སྔགས་བཅུག་ལ་འབུལ།
བསྙེན་པ་བཞི་འབུམ་བྱས་ཚེ། རྫས་ཏིལ་ལམ་ཡུངས་ཀར་གང་རུང་ལ། ཨོཾ་གསུམ་མ་ལ་བཅུ་ཆའི་གྲངས་ཁྲི་ཚོ་བཞི་གྲངས་འཛིན་དགོས་པས། དེའི་ཚུལ་ནི། ཉི་མ་ལྔའི་དང་པོ་ལ་ཆོ་ག་གཅིག་དང་། བར་བ་གསུམ་ལ་ཆོ་ག་གཉིས་གཉིས། ལྔ་པ་ལ་སྔ་ཆོག་སྟེ་ཆོ་ག་བརྒྱད་ལ། སྔགས་ལྔ་སྟོང་རེ་རེ་བཟླ་དགོས་ཤིང་། བསྲེག་རྫས་གཞན་རྣམས་བརྒྱ་དང་བཅུ་རེ་འབུལ་དགོས་པས། དུས་གཅིག་ལ་ཕུལ་ན་མེ་མི་འབར་བའི་སྐྱོན་ཡོང་བས།
སྔགས་ལྔ་བརྒྱ་རེ་སོང་མཚམས་རྫས་རྣམས་བཅུ་ཚན་པ་རེ་འབུལ་ཞིང་། བདག་དང་སེམས་ཅན་ཐམས་ཅད་སོགས་སྤེལ་ཚིག་ལན་རེ་བརྗོད། ཐོག་མཐའ་གཉིས་གོང་བཞིན་ལ། བར་གྱི་བཅུ་ཚན་དགུ་པོ་ཨོཾ་གསུམ་མ་འབའ་ཞིག་གིས་འབུལ་་་་་་ཡང་ལྕེ་མ་བདེ་བ་ལ་སོགས་པས། ཉི་མ་བདུན་དུ་བྱེད་དགོས་བྱུང་ཚེ། ཆོ་ག་བཅུ་གཉིས་སུ་བྱས་པའི་ཆོ་ག་རེ་ལ་སྔགས་གསུམ་སྟོང་ལྔ་བརྒྱ་རེ་བཟླ་ཞིང་། བསྲེག་རྫས་རྣམས་སྔགས་གསུམ་བརྒྱ་རེ་སོང་མཚམས་སུ་འབུལ་བ་སོགས་གོང་གི་རིགས་འགྲེ་ཤེས་པར་བྱ་ཞིང་། དེ་ལྟར་བྱས་པས་སྔགས་བཞི་ཁྲི་ལྷག་ཙམ་འགྲོའོ། ། ལོ། ། དེ་ཡང་བསྲེག་རྫས་རྣམས་མར་དང་ཤ་ལྔ་བདུད་རྩི་ལྔ་ཟས་མཆོག་གསུམ་ཞལ་དུ།
ཀུ་ཤ་དང་དུརྦའི་མྱུ་གུ་དབུའི་གཙུག་ཏོར་ལ། འབྲས་བུ་ལ་སོགས་པ་གོང་བུའི་རྫས་རྣམས་ཕྱག་ཏུ་ཕུལ་བར་བསམ་མོ། ། མཐར་གང་བའི་སྦྱིན་སྲེག་བྱོན་ཟན་བཞིན་མར་ལན་བདུན་སྤེལ་ཚིག་དང་བཅས་པ་འབུལ། དེ་ནས་གོང་བཞིན། ཕྱི་མཆོད། ནང་མཆོད། བསྟོད་པ་རྣམས་བྱ། བསྙེན་པ་འབྲུ་འབུམ་སོགས་བྱས་ཚེ། དེའི་བཅུ་ཆའི་སྦྱིན་སྲེག་སོགས་གོང་གི་རིགས་འགྲེས་སྦྱར་བར་བྱའོ། ། དེ་ནས་གཏོར་མ་འབུལ་བ་ནི།
ཁོ་བོས་བྱས་པའི་དཀྱིལ་མཆོག་གི་གཏོར་མ་བྱིན་རླབས་ལྟར་བྱས་ལ། ཉི་མ་དང་པོའི་ཐུན་དང་། རྗེས་མའི་ཐུན། ཉི་མ་བར་མའི་དགོང་ཐུན་རྣམས་ལ་གཏོར་བསྔོ་རྒྱས་པ་ལས། འདི་ཉིད་ཀྱི་གཏོར་བསྔོ་དཀྱིལ་ཆོག་ལྟར་བྱ་ཞིང་། སྤྲོ་ན་བསྐང་བ་བསྟོད་པ་སོགས་སྐབས་དང་སྦྱར་ལ་སོ་སོའི་ཕྱག་ལེན་བཞིན་བྱ། ཉི་མ་བར་མའི་སྔ་ཐུན་ལ། བྱིན་རླབས་ནས་བདག་ལ་རྗེས་སུ་འཛིན་པའི་རྒྱུར་གྱུར་ཅིག ཅེས་པའི་བར་དཀྱིལ་ཆོག་ལྟར་གྱིས་ཕུལ། དེ་ནས་གུར་ཞལ་དུར་ཁྲོད་བདག་པོ་ལས་མགོན།
མཁའ་འགྲོ་སྤྱི་གཏོར། གཞི་བདག་རྣམས་ལ་གཏོར་མ་འབུལ་བ་བསྟོད་པ་ནས། དེའི་སངས་རྒྱས་མྱུར་ཐོབ་ཤོག་གི་བར་གཏོར་བསྔོ་འབྲིང་པོ་ལྟར་བྱ། དེ་ནས་ཧེ་རུ་ཀའི་ཡི་གེ་བརྒྱ་པ་ལན་གསུམ་གྱི་རྗེས་སུ། མ་འབྱོར་བ་སོགས་ཀྱིས་ནོངས་པ་བཟོད་པར་གསོལ་ཞིང་ལྷག་ཆད་ཁ་བསྐང་། ཨོཾ་ཁྱེད་ཀྱིས་སེམས་ཅན་དོན་མཛོད། སོགས་ཀྱི་རྗེས་སུ། ཨོཾ་ཨཱཿཧཱུྃ། བཛྲ་མུཿ ཡེ་ཤེས་པ་གཤེགས།
དམ་ཚིག་པ་རང་ལ་གཉིས་སུ་མེད་པར་ཐིམ། ཞེས་བརྗོད་ཅིང་ལག་པ་གཡོན་པའི་མཐེབ་སྲིན་གྱིས་ཐལ་བ་ཅུང་ཟད་བླངས་པ། དཔྲལ་བ། མགྲིན་པ། སྙིང་ཁ་རྣམས་སུ་ཐིག་ལེ་བྱ། འདས་པའི་མེ་ལྷ་མཆོད་པའོ། ། གསུམ་པ་རྗེས་ཀྱི་བྱ་བ་ནི། མར་བླུག་གཟར་གང་ཐབ་ཏུ་བླུགས་ལ། ཨོཾ་བཛྲ་ཛྭ་ལ་རྃ། མེ་ལྷ་སྔར་བཞིན་ཞལ་གཅིག་ཕྱག་བཞི་པའི་སྐུར་གྱུར།
དེ་ནས་བསྲེག་རྫས་ལྷག་མ་རྣམས་སོ་སོའི་སྔགས་དང་བཅས་པས་ལན་ཇི་ལྟར་རིགས་པ་ཕུལ་རྗེས་གོང་བཞིན་སྤེལ་ཚིག་དང་བཅས་པས་འབུལ། སྔར་ལྟར་མཆོད་བསྟོད་བྱས་ལ། མེ་ལྷའི་གཏོར་མ་དེ། ཨོཾ་ཨཱཿཧཱུྃ་ཧ་ཧོ་ཧྲི། ལན་གསུམ་གྱི་ཕྱག་རྒྱ་དང་བཅས་པས་བྱིན་གྱིས་བརླབས་ནས། ཨོཾ་ཨགྷ་ཡེ་ན་མཿསརྦ་ཏ་ཐཱ་ག་ཏ་བྷྱོཿ ཞེས་སོགས་ལན་གསུམ་གྱིས་ཕུལ། དེ་ནས་སྔར་བཞིན་ཕྱི་ནང་གི་བསྟོད་པ་བྱས་ལ། ཨོཾ་ཨགྣ་ཡེ་བཛྲ་མུཿ ཡེ་ཤེས་པ་གཤེགས།
དམ་ཚིག་པ་རང་ལ་ཐིམ། སླར་ཡང་ཡི་གེ་བརྒྱ་པ་ལན་གསུམ་དང་། མ་འབྱོར་བ་སོགས་ཀྱིས་ལྷག་ཆད་ཁ་བསྐང་། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། མེད་པ་ལ་གཤེགས་གསོལ་བྱས་ལ། དེ་ནས་རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། ཞེས་སོགས་ནས། ཡན་ལག་ཐམས་ཅད་ལ་ཕཊ྄་ཕཊ྄་དུད་ཁ་ཙནྜི་ཀའི་ངོ་བོ་རྣམས་གསལ་བར་གྱུར། ཅེས་པའི་བར་གྱིས་གོ་ཆ་དགོད།
སུམྦྷ་ནི་ཚར་གཉིས་བརྗོད་ཅིང་སྡིགས་མཛུབ་ཕྱོགས་གཡོན་བསྐོར་དང་། མཚམས་གཡས་བསྐོར་དུ་བསྟན་ལ་མཚམས་དམ་སྔགས་ཀྱིས་བསྲུང་། ཧཱུྃ་བདག་དང་སྣང་བའི་དངོས་པོ་ཐམས་ཅད་རྡོ་རྗེ་རྣལ་འབྱོར་མའི་སྐུའི་རང་བཞིན། ཨོཾ་ཨོཾ་ཨོཾ་སརྦ་བུདྡྷ་སོགས་ཚར་གཅིག་བརྗོད་ལ། བརྗོད་པ་དང་གྲགས་པའི་སྒྲ་ཐམས་ཅད་རྡོ་རྗེ་རྣལ་འབྱོར་མའི་གསུང་གི་རང་བཞིན་ཧཱུྃ། སེམས་ཀྱི་རྣམ་པར་རྟོག་པའི་ཆོ་འཕྲུལ་ཐམས་ཅད་རྡོ་རྗེ་རྣལ་འབྱོར་མའི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་དུ་རྣམ་པར་དག་པ་ཡིན་ནོ། ། ཞེས་པས་དགའ་བ་གསུམ་དྲན་པར་བྱས་ནས། དགེ་བ་འདི་ཡིས་མྱུར་དུ་བདག ། སོགས་ནས། བདག་ལ་རྗེས་སུ་འཛིན་པའི་རྒྱུར་གྱུར་ཅིག །
ཅེས་པས་སྨོན་ལམ་བཏབ་ལ། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། སོགས་འདི་ཉིད་ཀྱི་བཀྲ་ཤིས་དང་། གཞན་ཡང་ཡི་དམ་ཆོས་སྐྱོང་ནོར་ལྷ་སོགས་ཀྱི་བཀྲ་ཤིས་བརྗོད་ལ་མེ་ཏོག་གི་ཆར་དབབ་ཅིང་ཐལ་བ་རྣམས་ཆུ་བོར་དོར། ལས་ཀྱི་རྗེས་མི་སྔོན་པར་བསྡུའོ། ། དེ་དག་གིས་ནི་རྗེ་བཙུན་རྡོ་རྗེ་རྣལ་འབྱོར་མའི་ཞི་བའི་སྦྱིན་སྲེག་གི་ཆོ་ག་གསལ་བར་བསྟན་ཟིན་ཏོ། ། དེ་ལྟར་རྗེ་བཙུན་རྡོ་རྗེ་རྣལ་འབྱོར་མའི། ། སྦྱིན་སྲེག་ཆོ་ག་མཁའ་སྤྱོད་གསང་ལམ་འདི། ། བསྟན་པའི་ཉི་མ་སྔགས་འཆང་ཆེན་པོ་ཡི། ། ཐུགས་སྲས་རྒྱལ་ཚབ་འཇམ་དབྱངས་སྐུ་མཆེད་དང་། །
འཁོར་ལོ་སྡོམ་པ་སངས་རྒྱས་རྒྱལ་མཚན་གྱི། ། ཞབས་ཟུང་བསྟེན་པའི་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། ། རིགས་དང་ཆོས་ཀྱི་བུ་སོགས་དད་ལྡན་གྱི། ། སློབ་མ་རྣམས་དང་རང་ཉིད་ཉམས་ལེན་ཕྱིར། ། ལྕགས་འབྲུག་ཁྲུམས་ཀྱི་ཟླ་བའི་དཀར་ཕྱོགས་ལ། ། དཔལ་ལྡན་ས་སྐྱའི་བཞི་ཐོག་བླ་བྲང་གི ། ཡང་རྩེ་བཀྲ་ཤིས་བརྩེགས་ཀྱི་ཁང་བཟང་དུ། ། སྦྱར་བ་འདི་ཡི་ཡི་གེའི་འདུ་བྱེད་མཁན། ། རང་གི་མཆོད་གཡོག་དགེ་སློང་རྡོ་རྗེ་འཛིན། །
རྣམ་དཔྱོད་བློ་ལྡན་ངག་དབང་དཔལ་བཟང་གིས། ། དད་དང་བརྩོན་འགྲུས་ཆེན་པོས་ལེགས་པར་བགྱིས། ། ལེགས་བྱས་འདིས་མཚོན་དུས་གསུམ་དགེ་བའི་མཐུས། ། བདག་ཅག་གདུལ་བྱར་བཅས་པའི་སྡིག་སྒྲིབ་ཀུན། ། བྱང་ཞིང་དག་ནས་འདི་དང་ཕྱི་མའི་དོན། ། ཡིད་ལ་རེ་བ་ཇི་བཞིན་འགྲུབ་གྱུར་ཅིག། །། ཀ་ལྱཱ་ན་ཝརྡྷནྟུ།་་་་་ དགེ་ལེགས་འཕེལ་བར་གྱུར་ཅིག ཤུ་བྷ་མསྟུ་སརྦ་ཛ་གཏྟཾ། གཅིག་ཞུས།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 8 ཨ་མྱེས་ཞབས། རྣལ་འབྱོར་མའི་ཞི་བའི་སྦྱིན་སྲེག་གི་ལག་ལེན་གསལ་བར་བཤད་པ། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
