གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༡
དཔལ་གསང་བ་འདུས་དམ་པའི་ཆོས་བྱུང་བའི་ཚུལ་ལེགས་པར་བཤད་པ་གསང་འདུས་ཆོས་ཀུན་གསལ་བའི་ཉིན་བྱེད།
༄༅། །དཔལ་གསང་བ་འདུས་དམ་པའི་ཆོས་བྱུང་བའི་ཚུལ་ལེགས་པར་བཤད་པ་གསང་འདུས་ཆོས་ཀུན་གསལ་བའི་ཉིན་བྱེད་ཅེས་བྱ་བ་བཞུགས།། རྒྱ་གར་སྐད་དུ། གུ་ཎ་རཏྣ་ཨ་ཏི་ཤ་ཡ་པ་རི་གྲ་ཧ་ཤྲཱི་ཝཱཾ་སངྒུ་རུ་བྷཊྚ་རཱ་ག་བོདྷི་ཙིཏྟ་བཛྲ་སྭ་མཱི་ཏྲི་ཀཱ་ལ་ཛྙཱཿཔྲ་པཱ་ད་མཧཱ་ཀཿསརྦྦ་ཡེ་ན་མཿ བོད་སྐད་དུ། ཡོན་ཏན་རིན་ཆེན་ཕུལ་དུ་བྱུང་བ་ཡོངས་འཛིན་དཔལ་ལྡན་བླ་མ་དམ་པ་རྗེ་བཙུན་བྱང་ཆུབ་ཀྱི་སེམས་རྡོ་རྗེ་ཆོས་ཀྱི་རྗེ་དུས་གསུམ་མཁྱེན་པ་བཀའ་དྲིན་ཆེན་པོ་ཅན་རྣམས་ལ་ཕྱག་འཚལ་ལོ། ། ཐོག་མཐའ་མེད་པའི་བྱང་ཆུབ་སེམས་ཀྱི་དངོས། ། དངོས་ཀུན་ཁྱབ་བདག་རང་རིག་རྡོ་རྗེ་སེམས། ། སེམས་དཔའ་སྙེམས་མའི་བདག་པོ་འཁོར་ལོའི་མགོན། ། མགོན་པོ་མཉམ་མེད་གདོད་མའི་བླ་མ་རྒྱལ། ། འདོད་ཁྲོ་རྨོངས་པས་གདུང་བའི་འགྲོ་རྣམས་ལ། །
དེ་ཉིད་མ་སྤངས་བྱང་ཆུབ་བསྒྲུབ་པའི་ཐབས། ། རྣམ་སྣང་བཤེས་གཉེན་དཔལ་ལྡན་འདུས་པ་ཡི། ། རྒྱུད་ཆེན་གསུངས་པའི་སྟོན་པ་ཕྱག་གི་གནས། ། རབ་བརྗིད་ཡིད་འོང་སྲུང་འཁོར་གཞལ་ཡས་ནང་། ། སྣ་ཚོགས་དབང་པོའི་གཞུ་ཡི་མདངས་འོད་ཅན། ། མཆོག་དང་ཐུན་མོང་དངོས་གྲུབ་སྩོལ་མཛད་པའི། ། འདུས་པའི་དཀྱིལ་འཁོར་ལྷ་ཚོགས་རྣམས་ལ་འདུད། ། གང་གི་ཟབ་དང་རྒྱ་ཆེའི་ཆོས་ཚུལ་རྣམས། ། འཕགས་པའི་ཡུལ་དང་ལྗོངས་འདིར་འཕེལ་མཛད་པའི། ། འཇམ་དཔལ་བཤེས་གཉེན་ཀླུ་སྒྲུབ་ཇོ་བོ་རྗེ། །
འགོས་ལོ་ལ་སོགས་སྐྱེས་ཆེན་མཆོག་རྣམས་བསྔགས། ། ཁ་བ་རི་པའི་སྐྱེ་དགུའི་བསོད་ནམས་ཞིང་། ། རྡོ་རྗེ་འཆང་དབང་གཞན་ངོར་མི་ཡི་ཟོལ། ། ས་སྐྱའི་བླ་ཆེན་ཀུན་དགའ་སྙིང་པོའི་ཞབས། ། ཡབ་སྲས་བརྒྱུད་པར་བཅས་ལ་ཕྱག་བགྱིའོ། ། འདུས་པའི་སྨིན་བྱེད་བདུད་རྩི་གསར་བའི་སྒོ། ། དང་པོར་འབྱེད་མཛད་ཁ་ཆེའི་སྡོམ་བརྩོན་ཆེ། ། དེ་སྲས་འཇམ་མགོན་ཀུན་དགའ་རྒྱལ་མཚན་ཏེ། ། འགྲན་བྲལ་ལོ་པཎ་བཀའ་དྲིན་བསམ་བཞིན་དད། ། ལྷ་མིའི་སྟོན་པ་ཟས་གཙང་སྲས་པོ་ཡི། །
ལུང་བསྟན་བདུད་རྩི་བརྙེས་པའི་ཨེ་ཝཾ་པ། ། སློབ་མར་བཅས་སོགས་དཔལ་ལྡན་འདུས་པ་ཡི། ། བསྟན་འཛིན་རིམ་པར་བྱོན་རྣམས་བསྔགས་པར་འོས། ། འགྲོ་ལ་བདེ་སྐྱིད་འབྱུང་གནས་དཔལ་ས་སྐྱའི། ། སྡེ་དང་བསྟན་པ་གདུང་བརྒྱུད་བཅས་པའི་རྒྱུན། ། སྤེལ་མཛད་རྒྱལ་བའི་བསྟན་ལ་རྒྱལ་བ་ལྟར། ། རབ་གྲགས་སྔགས་འཆང་ངག་གི་དབང་པོར་འདུད། ། དམ་པ་གང་གི་རྒྱལ་ཚབ་ཐུགས་ཀྱི་སྲས། ། བསོད་ནམས་མཐར་སོན་གྲུབ་པའི་དབང་པོ་དང་། ། ཅི་མཛད་བསྟན་དང་འགྲོ་བའི་དོན་འགྱུར་བའི། །
གྲགས་པའི་མཚན་ཅན་ཞབས་ཟུང་སྤྱི་བོས་མཆོད། ། དཀྱིལ་འཁོར་གཙོ་བོ་མི་བསྐྱོད་རྡོ་རྗེ་ཡིས། ། གདུལ་བྱའི་སྣང་ངོར་གསུམ་ལྡན་རྡོ་རྗེ་འཛིན། ། བཀའ་དྲིན་མཉམ་མེད་མུས་ཆེན་རྡོ་རྗེ་འཆང་། ། རྗེ་བཙུན་བྱང་ཆུབ་སེམས་ཀྱི་རྡོ་རྗེར་འདུད། ། མཁྱེན་རབ་ངག་དབང་ལྷ་དང་དབྱེར་མེད་ཅིང་། ། ཆོས་ཀྱི་གྲགས་པ་འཛིན་མའི་ཁྱོན་ལས་བརྒལ། ། མཁས་པའི་རྗེ་སོགས་འདུས་པའི་ཆོས་ཚུལ་གྱི། ། བཀའ་དྲིན་ནོས་པའི་ཡོངས་འཛིན་མཆོག་རྣམས་བསྔགས། ། དཔལ་ལྡན་གསང་གསུམ་འདུས་པའི་ཆོས་སྐོར་རྣམས། །
འཕགས་པའི་ཡུལ་དང་བོད་འདིར་དར་བའི་ཚུལ། ། ལེགས་བཤད་གསང་འདུས་ཆོས་ཀུན་གསལ་བ་ཡི། ། ཉིན་མོར་བྱེད་འདི་ལྷག་བསམ་དག་པས་སྤེལ། ། ཅེས་མཆོད་པར་བརྗོད་ཅིང་བཤད་པར་དམ་བཅའ་བ་སྔོན་དུ་བཏང་ནས། འདིར་ཡེ་ཤེས་རྡོ་རྗེ་ཀུན་ལས་བཏུས་ལས། ཀ་ཁ་ག་གྷ་ང་། ཙ་ཚ་ཛ་ཛྙ་ཉ། ཊ་ཋ་ཌ་དྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ་ཤ་ཥ་ས་ཧ། འདི་དག་གི་མིང་གི་ཡི་གེ་མཐའ་མ་རྣམས་སོ། ། ཞེས་གསུངས་པ་ལྟར་དབྱངས་གསལ་གྱི་ཡི་གེ་རེ་རེའི་མཐའ་ཅན་གྱི་མཚན་དང་ལྡན་པའི་རྒྱུད་སྡེ་དུ་མ་ཞིག་གསུངས་པའི་ནང་ནས་ཐམས་ཅད་ཀྱི་རྩ་བ་ལྟ་བུར་གྱུར་པ་ཡི་གེ་ས་མཱ་ཛཿའདུས་པའི་བདག་ཉིད། དཔལ་གསང་བ་འདུས་པ་ཞེས་བྱ་བའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་གསང་འདུས་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་འཆད་པ་ལ། དེ་ཡང་སྤྱིར་སྟོན་པ་ཡང་དག་པ་རྫོགས་པའི་སངས་རྒྱས་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་གདུལ་བྱ་སོ་སོའི་བསམ་པ་དང་འཚམས་པར་ཆོས་ཀྱི་སྒོ་བསམ་གྱིས་མི་ཁྱབ་པ་ཞིག་གསུངས་པ་ཐམས་ཅད་བསྡུ་ན། དམན་པ་ཉན་ཐོས་ཀྱི་ཐེག་པ་དང་། རྒྱ་ཆེ་བ་ཕ་རོལ་ཏུ་ཕྱིན་པའི་ཐེག་པ་དང་། ཟབ་པ་གསང་སྔགས་རྡོ་རྗེ་ཐེག་པ་དང་གསུམ་དུ་འདུ་བར། སློབ་དཔོན་ཨཱརྻ་དེ་ཝས་སྤྱོད་བསྡུས་སྒྲོན་མེ་དང་། སློབ་དཔོན་ཤཱནྟི་པས་ཐེག་གསུམ་རྣམ་གཞག
སློབ་དཔོན་དྲན་པའི་ཡེ་ཤེས་གྲགས་ཀྱི་བཀའ་མཐའ་དག་བསྡུས་ཏེ་བཤད་པ་ཞེས་པའི་བསྟན་བཅོས་དང་། སློབ་དཔོན་ཏྲི་པི་ཏ་ཀ་མས་ཚུལ་གསུམ་སྒྲོན་མེ་རྣམས་ལས་བཤད་ལ། དེ་དག་གི་ནང་ནས་གསང་སྔགས་རྡོ་རྗེ་ཐེག་པ་ནི་གདུལ་བྱ་ཆགས་ཅན་རྗེས་སུ་གཟུང་བའི་ཕྱིར་གསུངས་པ་ཡིན་ཏེ། སྐྱེ་བོ་འདོད་ཆགས་ཅན་དོན་དུ། ། ཞེས་གསུངས་པས་སོ། ། དེ་ལྟར་གསུངས་པའི་གསང་སྔགས་རྡོ་རྗེ་ཐེག་པ་ལ་དབྱེ་ན་དུ་ཡོད་ཅེ་ན། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ནི་མཆོག་ལ་རྣལ་འབྱོར་མཆོག །
རྣལ་འབྱོར་བླ་མེད་དེ་ལྟག་ལ། ། ཞེས་བྱ་སྤྱོད་རྣལ་འབྱོར་རྣལ་འབྱོར་མེད་དང་བཞི་ཡོད་པར་གསུངས་ཤིང་། དེ་དག་གི་ནང་ནས་ཀྱང་རྣལ་འབྱོར་བླ་མེད་ཉིད་གཙོ་བོ་ཡིན་ལ། དེ་ལ་ཡང་ཕ་རྒྱུད་མ་རྒྱུད་གཉིས་སུ་གསུངས་པ་ཡིན་ཏེ། སྐྱེས་པ་རྣམས་ནི་རྗེས་གཟུང་ཕྱིར། ། རྣལ་འབྱོར་ཕ་ཡི་རྒྱུད་ཅེས་བཤད། ། བུད་མེད་རྣམས་ནི་རྗེས་བཟུང་ཕྱིར། ། རྣལ་འབྱོར་མ་ཡི་རྒྱུད་བཤད་དོ། ། ཞེས་གསུངས་པས་སོ། ། འོ་ན་ཁྱད་པར་གང་གིས་ཕ་རྒྱུད་དང་མ་རྒྱུད་དུ་འཇོག་པ་ཡིན་སྙམ་ན།
འདི་ལ་བླ་མ་གོང་མ་འགའ་ཞིག་གིས་སྐྱེས་པ་འདུལ་བའི་དོན་དུ་གསུངས་པ་དང་། ཕོས་ཞུས་པ་དེ་ཕ་རྒྱུད། བུད་མེད་འདུལ་བའི་དོན་དུ་གསུངས་པ་དང་། མོས་ཞུས་པ་དེ་མ་རྒྱུད་ཡིན་གསུངས་པ་དང་། ཡང་ཁ་ཅིག་དུར་ཁྲོད་ཡོད་མེད་དང་། རྫོགས་རིམ་ལ་རླུང་སྟོན་པ་དང་། འོད་གསལ་དང་ཟུང་འཇུག་སྟོན་པ་དེ་ཕ་རྒྱུད། རྩ་ཐིག་དང་དགའ་བ་བཞི་སྟོན་པ་དེ་མ་རྒྱུད་ཡིན་ཞེས་གསུངས་པ་སོགས་མང་དུ་ཡོད་ཀྱང་། དེ་དག་གིས་ནི་ཕྱོགས་རེ་ཙམ་མཚོན་ནུས་ཀྱི། ཁྱད་པར་འབྱེད་བྱེད་ཀྱི་གཙོ་བོ་ནི་མ་ཡིན་ནོ། །
འོ་ན་ཅི་ཞེ་ན་གྲུབ་ཆེན་ནག་པོ་པས། བསྐྱེད་དང་རྫོགས་འབྱུང་དབྱེ་བ་ཡིས། ། རྣལ་འབྱོར་ཕ་དང་རྣལ་འབྱོར་མ། ། བསྐྱེད་པ་རྣལ་འབྱོར་ཕ་ཞེས་བྱ། ། རྫོགས་པ་རྣལ་འབྱོར་མ་ཞེས་གྲགས། ། ཞེས་གསུངས་པས་ན་བསྐྱེད་རིམ་རྒྱས་པར་དངོས་སུ་སྟོན་ཅིང་རྫོགས་རིམ་ཤུགས་ལ་སྟོན་པ་དེ་ཕ་རྒྱུད་དང་། རྫོགས་རིམ་རྒྱས་པ་དངོས་སུ་སྟོན་ཅིང་བསྐྱེད་རིམ་ཞར་བྱུང་ལྟ་བུར་སྟོན་པ་དེ་མ་རྒྱུད་དུ་འཇོག་པ་ཡིན་ནོ། ། དེས་ན་ཕ་རྒྱུད་འདི་མ་རྒྱུད་ལས་ཁྱད་པར་དུ་འཕགས་པ་ཡིན་ཏེ། མ་རྒྱུད་པའི་གདུལ་བྱ་ནི་དབང་པོ་རྟུལ་པོ་དབང་དུས་ཀྱི་ཉམས་མྱོང་གི་རྒྱུན་དེ་ཉིད་གོམས་པར་བྱེད་པ་ཙམ་ཡིན་ལ། ཕ་རྒྱུད་པའི་གདུལ་བྱ་དེ་ལམ་ཟབ་པ་དང་རྒྱ་ཆེ་བ་ལ་མོས་ཤིང་།
མ་རྒྱུད་པའི་ལམ་གྱི་གཙོ་བོ་གཏུམ་མོའི་རྣལ་འབྱོར་ནི། ཕ་རྒྱུད་པའི་ངག་དབེན་རྡོར་བཟླས་ཀྱི་སྐབས་སུ་ཚང་ཞིང་། ཕྱག་རྒྱ་ལ་བརྟེན་པ་དབང་གསུམ་པའི་ལམ་དགའ་བ་བཞིའི་ཡེ་ཤེས་འདྲེན་པར་བྱེད་པ་ནི། ཕ་རྒྱུད་པའི་སེམས་དབེན་ལས་ཀྱི་ཕྱག་རྒྱ་ལ་བསྟེན་པ་དང་། ཆགས་ལམ་དུ་མཚུངས་པས་སེམས་དབེན་ཀྱི་སྐབས་སུ་དགའ་བ་བཞིའི་ཡེ་ཤེས་ཚངས་ཤིང་། དེའི་སྟེང་དུ་ཡང་སྒྱུ་ལུས་འོད་གསལ་ཟུང་འཇུག་སོགས་ཕ་རྒྱུད་ལ་ལྷག་པོར་ཡོད་པའི་ཕྱིར་རོ་ཞེས་རྗེ་འགོས་ལོ་ཙཱ་བས་བཤད་པ་ཡིན་ནོ། ། དེ་ལྟར་བླ་མེད་ཀྱི་རྒྱུད་ཐམས་ཅད་བསྡུ་ན་ནི་ཕ་རྒྱུད་དང་མ་རྒྱུད་གཉིས་སུ་འདུ་བ་དང་། གཉིས་པོ་དེར་ཡོད་མོད་ཀྱང་། རྒྱུད་ཀྱི་དགོངས་པ་མཐར་ཐུག་ངེས་དོན་དུ་ནི། བླ་མེད་ཀྱི་རྒྱུད་ཐམས་ཅད་ཐབས་ཤེས་གཉིས་སུ་མེད་པའི་རྒྱུད་ཡིན་ཏེ།
དགེས་རྡོར་གྱི་རྒྱུད་རྒྱས་པ་འབུམ་ཕྲག་ལྔ་པའི་ལུང་རྡོ་རྗེ་སྙིང་འགྲེལ་དུ་དྲངས་པ་ལས། གང་དུ་ཐབས་ནི་ཀུན་སྤྱོད་ཅིང་། ། ཤེས་རབ་གནས་པར་གྱུར་པ་ནི། ། ཀུན་རྫོབ་རྣལ་འབྱོར་ཕ་རྒྱུད་དུ། ། གང་ཡིན་དེ་ནི་ང་ཡིས་བཤད། ། གང་དུ་ཤེས་རབ་ཀུན་སྤྱོད་ཅིང་། ། ཐབས་ནི་གནས་པར་གྱུར་པ་ནི། ། ཀུན་རྫོབ་རྣལ་འབྱོར་མ་རྒྱུད་དུ། ། གང་ཡིན་དེ་ནི་ང་ཡིས་བཤད། ། ཀྱཻ་རྡོར་གྱི་ནི་ཕྱོགས་གཅིག་མིན། །
དོན་གྱི་འདུས་པ་ལ་སོགས་པ། ། ཤེས་རབ་ཐབས་ཀྱི་བདག་ཉིད་དོ། ། ཞེས་དང་། དུར་ཁྲོད་འགྲེལ་པ་ཡེ་ཤེས་ལེའུར་ཡང་། རྣལ་འབྱོར་མ་དང་རྣལ་འབྱོར་གྱི་རྒྱུད་ཅེས་པས་ཏེ། ཀུན་རྫོབ་ཀྱི་གང་དུ་རྣལ་འབྱོར་མ་རྣམས་ཡང་དག་པར་རྒྱུ་ཞིང་ཐབས་མི་གཡོ་བ་དེ་ནི་རྣལ་འབྱོར་མའི་རྒྱུད་དོ། ། གང་དུ་ཐབས་ཡང་དག་པར་རྒྱུ་ཞིང་ཤེས་རབ་མི་གཡོ་བ་དེ་ནི་ཐབས་ཀྱི་རྒྱུད་དོ། ། རང་གི་ངོ་བོ་ནི་ཐམས་ཅད་ཤེས་རབ་དང་ཐབས་ཀྱི་བདག་ཉིད། གཞན་རྣམས་རྣལ་འབྱོར་གྱི་རྒྱུད་འདི་ཉིད་དེ། ཞེས་གསུངས་པས་སོ། །
ལུང་དེ་གཉིས་ཀྱིས་ནི་གོང་དུ་སྨོས་པའི་ཕ་རྒྱུད་དང་མ་རྒྱུད་ཀྱི་ཁྱད་པར་འབྱེད་བྱེད་ཀྱང་གསལ་བར་བསྟན་ནོ། ། ངེས་དོན་དུ་བླ་མེད་ཐམས་ཅད་ཐབས་ཤེས་གཉིས་མེད་ཡིན་ཞེས་པའི་དོན་ཡང་རྒྱུད་ཀྱི་དགོངས་པ་མཐར་ཐུག་བསྐྱེད་རྫོགས་ཟུང་འཇུག་ཏུ་གནས་ཞེས་པའི་དོན་ཡིན་ཏེ། དཔེར་ན་བཅོམ་ལྡན་འདས་ཀྱིས་གདུལ་བྱ་སོ་སོའི་ངོར་ཆོས་སྣ་ཚོགས་པ་ཞིག་གསུངས་པ་ཐམས་ཅད་ངེས་དོན་དུ་དེ་བཞིན་ཉིད་ལ་གཞོལ་ཞིང་འབབ་པར་བཤད་པ་དང་མཚུངས་པ་ཡིན་པས་སོ། ། ངེས་དོན་དུ་ཐབས་ཤེས་གཉིས་མེད་ཡིན་ཀྱང་། ཀུན་རྫོབ་དྲང་དོན་དུ་ཕ་རྒྱུད་མ་རྒྱུད་གཉིས་སུ་གསུངས་པའི་ཕའི་རྒྱུད་ལ། ཟླ་བཟང་ཐིག་ལེའི་རྒྱུད་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་གསུངས་པ་ལྟར། གདུལ་བྱ་འདོད་ཆགས་ཅན་རྗེས་སུ་གཟུང་བའི་ཕྱིར་གཙོ་བོར་གསུངས་པ་གསང་བ་འདུས་པའི་སྐོར།
གདུལ་བྱ་ཞེ་སྡང་ཅན་འདུལ་བའི་ཕྱིར་དུ་གཙོ་བོར་བསྟན་པ་གཤིན་རྗེ་གཤེད་ཀྱི་སྐོར། གདུལ་བྱ་གཏི་མུག་ཅན་འདུལ་བའི་ཕྱིར་དུ་གཙོ་བོར་བསྟན་པ་རྣམ་སྣང་སྒྱུ་འཕྲུལ་དྲྭ་བའི་སྐོར་དང་གསུམ་དུ་ཡོད་པ་ལས། གཤིན་རྗེ་གཤེད་ཀྱི་སྐོར་རྣམས་ཤེས་པར་འདོད་ན་ཁོ་བོའི་གཤིན་རྗེ་གཤེད་སྐོར་གྱི་ཆོས་འབྱུང་འཇམ་དཔལ་ཆོས་ཀུན་གསལ་བའི་ཉིན་བྱེད་ཅེས་བྱ་བ་ལོགས་ན་ཡོད་པས་དེར་བལྟའོ། ། སྒྱུ་འཕྲུལ་དྲྭ་བ་ལ། རྣམ་སྣང་སྒྱུ་འཕྲུལ་དྲྭ་བ། འཇམ་དཔལ་སྒྱུ་འཕྲུལ་དྲྭ་བ། རྡོ་རྗེ་སེམས་དཔའི་སྒྱུ་འཕྲུལ་དྲྭ་བ་དང་གསུམ་ལས། དང་པོ་ལ་སློབ་དཔོན་ཀུན་དགའ་སྙིང་པོ་དང་། རབ་ཞི་བཤེས་གཉེན། སྨྲྀརྟི་རྣམས་ཀྱིས་འགྲེལ་པ་རེ་མཛད་དེ་ཡོ་གར་བཀྲལ།
དཔལ་དུས་ཀྱི་འཁོར་ལོའི་དཔལ་ལྡན་འབྲས་སྤུངས་ཀྱི་དབང་བསྐུར་བཅུ་གཉིས་བྱ་བའི་ནང་དུ་རྣམ་སྣང་སྒྱུ་དྲྭའི་དབང་ཞིག་བྱུང་བར་བཤད་ཀྱང་དེང་སང་ཆད་ནས་དེའི་བཀའ་མི་བཞུགས། ཕྱིས་སུ་རྗེ་རྡོ་རྗེ་འཆང་ཀུན་དགའ་བཟང་པོའི་གོང་ཙམ་དུ་འདིའི་དབང་བླ་མ་ཁ་ཅིག་གིས་མཛད་པར་གྲགས་ཀྱང་འཐད་ལྡན་མིན་པར་བཤད་ལ། གང་ལྟར་ཀྱང་རྣམ་སྣང་སྒྱུ་དྲྭ་འདི་སློབ་དཔོན་ཆེན་པོ་ཨ་བྷ་ཡ་ཀ་རས་རྡོ་རྗེ་ཕྲེང་བར་རྣལ་འབྱོར་བླ་མེད་དུ་བཤད་པ་ལྟར་འདི་བླ་མེད་ཕ་རྒྱུད་ཀྱི་ཁོངས་སུ་བསྡུ་དགོས་སོ། ། འཇམ་དཔལ་སྒྱུ་འཕྲུལ་དྲྭ་བ་ནི་ཁྲི་དྲུག་སྟོང་པའི་དུམ་བུ་མཚན་ཡང་དག་པར་བརྗོད་པ་སྟེ། འདི་ལ་ཡང་ཡོ་གར་བཀྲལ་བ་དང་། བླ་མེད་དུ་བཀྲལ་བ་ལ་སོགས་བཤད་སྲོལ་དྲུག་ཙམ་ཞིག་ཡོད་དེ། སྡོམ་གསུམ་རབ་དབྱེ་ལས། མཚན་བརྗོད་བཤད་པ་ལུགས་དྲུག་དང་། ། ཞེས་གསུངས་པས་སོ། ། རྡོ་རྗེ་སེམས་དཔའི་སྒྱུ་འཕྲུལ་དྲ་བ་ནི།
རྩ་བའི་རྒྱུད་གསང་བའི་སྙིང་པོ་སོགས་ཏེ། འདི་འགའ་ཞིག་གིས་རྨ་རིན་ཆེན་མཆོག་གིས་བརྩམས་པས་རྒྱུད་མིན་གསུངས་ཀྱང་། གསང་བའི་སྙིང་པོ་ནི་རྒྱུད་རྣམ་དག་ཡིན་ཏེ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས། གསང་བའི་སྙིང་པོ། སྒྱུ་འཕྲུལ་བརྒྱད་ཅུ་པ། ལྷ་མོ་སྒྱུ་འཕྲུལ། ཐབས་ཀྱི་ཞགས་པ་རྣམས་རྒྱུད་རྣམ་པར་དག་པ་འདྲ། ལྷག་མ་ལེགས་པར་བརྟགས་ལ་གྱིས། ཞེས་གསུངས་པས་འཁྲུལ་པ་མེད་དོ། །
སྤྱིར་རྙིང་མ་པ་རྣམས་ཀྱིས་བརྩམས་པའི་རྒྱུད་འདྲ་མིན་སྣ་ཚོགས་པ་ཞིག་ཡོད་པར་རྗེ་ངོར་ཆེན་རྡོ་རྗེ་འཆང་གི་གསུང་རྒྱུན་ལས་འབྱུང་ཞིང་ཡོངས་སུ་གྲགས་ན་ཡང་། བསྟན་པ་སྔ་དར་གྱི་སྐབས་སུ་མཁས་པ་རྣམས་ཀྱི་ཁ་སྐད་ལ། སྐུའི་རྒྱུད་སངས་རྒྱས་མཉམ་སྦྱོར། གསུང་གི་རྒྱུད་ཟླ་བཟང་ཐིག་ལེ། ཐུགས་ཀྱི་རྒྱུད་གསང་བ་འདུས་པ། ཡོན་ཏན་གྱི་རྒྱུད་རྡོ་རྗེ་བདུད་རྩི། འཕྲིན་ལས་ཀྱི་རྒྱུད་ཀརྨ་མ་ལ། ཁ་སྐོང་གི་རྒྱུད་རྣམ་སྣང་སྒྱུ་དྲྭ། ཞེས་འབྱུང་བ་དེ་དག་གསར་རྙིང་གཉིས་ཀ་ལ་རྩོད་པ་མེད་པར་གྲགས་པའི་རྒྱུད་ཡིན་པར་བཤད་དོ། ། དེ་ལྟར་ཕ་རྒྱུད་ལ་སྡེ་གསུམ་དུ་གསུངས་པའི་འདོད་ཆགས་ཅན་འདུལ་བ་གསང་བ་འདུས་པ་འདི་ཇི་ལྟར་བྱོན་པའི་ཚུལ་འཆད་པ་ལ་སྤྱི་དོན་རྣམ་པ་གསུམ་སྟེ།
འདུས་པའི་རྒྱུད་སྟོན་པས་ཇི་ལྟར་གསུངས་པའི་ཚུལ། འདུས་པ་ལ་རྒྱ་བོད་དུ་བཤད་སྲོལ་ཇི་ལྟར་བྱུང་བའི་ཚུལ། འདུས་པའི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་རྒྱ་བོད་དུ་ཇི་ལྟར་དར་བའི་ཚུལ་བཤད་པའོ། ། དང་པོ་ནི། འོ་ན་གསང་སྔགས་འདུས་པ་འདི་སྟོན་པས་གནས་གང་དུ་གསུངས། ཚུལ་ཇི་ལྟར་དུ་གསུངས། དེ་ལྟར་གསུངས་པའི་རྒྱུད་དེ་ལ་དུ་ཡོད་ཅེ་ན། གྲུབ་ཆེན་ཀུན་དགའ་སྙིང་པོས་ཡོ་གའི་འགྲེལ་པ་དང་། གསང་འདུས་ཡོ་གར་བཀྲལ་བའི་འགྲེལ་པ་ལས། ཁྱབ་འཇུག་ལ་སོགས་པའི་རྒྱུད་ལ་དགའ་ཞིང་ཡུལ་ཡོངས་སུ་མི་སྤོང་བའི་འདོད་ཆགས་ཅན་རྣམས་རྗེས་སུ་གཟུང་བའི་ཕྱིར་གཞན་འཕྲུལ་དབང་བྱེད་ཀྱི་གནས་སུ་གསང་བ་འདུས་པའི་རྒྱུད་གསུངས་པ་ཡིན་པར་བཤད་དེ།
ཇི་སྐད་དུ། འདི་ནི་རྒྱུད་ཕྱི་མ་ཡིན་པས་ངེས་པར་གསང་བ་འདུས་པ་ལས་ཤེས་པར་བྱ་སྟེ། དེ་ལས་འདི་ཉིད་གསུངས་པ་ནི། དེ་ནས་དེ་བཞིན་གཤེགས་པ་མི་བསྐྱོད་པས་དེ་བཞིན་གཤེགས་པ་ཐམས་ཅད་ཀྱི་བཙུན་མོའི་བྷ་ག་ལ་དམ་ཚིག་ཆེན་པོའི་དཀྱིལ་འཁོར་གྲུ་བཞིར་བྱིན་གྱིས་བརླབས་པ་ནི་ཞེས་བྱ་བ་ལ་སོགས་པའོ། ། གཞལ་ཡས་ཁང་གི་ཁྱད་པར་འདི་ཡང་ནམ་མཁའི་ཁམས་ཐམས་ཅད་པ་གཞན་འཕྲུལ་དབང་བྱེད་ན་དབང་བསྒྱུར་གྱི་ལྷ་རྣམས་ཀྱི་གནས་ན་ཡོད་པ་ཡིན་པར་ཤེས་པ་བྱ་སྟེ། འདོད་ཆགས་ཅན་ལ་སོགས་པའི་སེམས་ཅན་རྣམས་རྗེས་སུ་གཟུང་བའི་ཕྱིར་སྟོན་པར་མཛད་པ་ཡིན་པའི་ཕྱིར་རོ། ། ཞེས་གསུངས་པས་སོ། ། ཡང་སློབ་དཔོན་ཨ་ལཾ་ཀ་ཤ་སྟེ་རྒྱན་གྱི་རོལ་པས། སྟོན་པས་དགའ་ལྡན་གྱི་གནས་སུ་རང་གི་སྐུ་འབྱུང་བ་བཞི་ལས་གཞལ་ཡས་ཁང་སྤྲུལ། ཕུང་ཁམས་སྐྱེ་མཆེད་ལས་དཀྱིལ་འཁོར་གྱི་ལྷ་ཚོགས་སྤྲུལ་སྟེ།
དེ་ནས་གསང་བ་འདུས་པའི་རྒྱུད་གསུངས་པར་བཞེད་དེ། སློབ་དཔོན་དེ་ཉིད་ཀྱིས་མཛད་པའི་རྡོ་རྗེ་ཕྲེང་བའི་འགྲེལ་པ་ལས། དེ་ནས་བཅོམ་ལྡན་འདས་ཤཱཀྱ་སེང་གེས་སྔོན་བཅོམ་ལྡན་འདས་རྣམས་ཀྱིས་སྟོན་པའི་མན་ངག་གིས་དབང་པོ་རྣོན་པོ་ཉིད་ཀྱི་ཕྱིར་མངོན་དུ་མཛད་ནས་ནམ་ཕྱེད་ན་བདུད་བཅོམ་སྟེ་ཐོ་རངས་ཀྱི་དུས་སུ་མངོན་པར་རྫོགས་པ་སངས་རྒྱས་པར་མཛད་ནས་དགའ་ལྡན་གྱི་གནས་སུ་གཤེགས་ཏེ། རང་གི་སྐུའི་འབྱུང་བ་ཆེན་པོ་ལ་སོགས་པ་རྣམས་ལས་རིན་པོ་ཆེ་སྣ་བདུན་ལས་བྱས་པའི་གཞལ་ཡས་ཁང་སྤྲོས་སོ། ། ཉིད་ཀྱི་ཕུང་པོ་རྣམས་ལས་དེ་བཞིན་གཤེགས་པ་ལྔ་དང་། ས་ལ་སོགས་པའི་ཁམས་རྣམས་ལས་སྤྱན་མ་ལ་སོགས་པའི་ལྷན་ཅིག་སྤྱོད་མ་བཞི་དང་། མིག་ལ་སོགས་པ་དྲུག་དང་ཡན་ལག་གི་ཚོགས་ཐམས་ཅད་དང་། རུས་པ་དང་བཅས་པ་ཐམས་ཅད་ལས་ཇི་ལྟར་སྲིད་པར་གཟུགས་རྡོ་རྗེ་མ་ལ་སོགས་པ་ལྔ། བྱང་ཆུབ་སེམས་དཔའ་བརྒྱད་དང་བཅས་པ་དང་། རང་གི་སྐུའི་ཡན་ལག་དང་ཉེ་བའི་ཡན་ལག་དང་བཅས་པ་རྣམས་ལས་ཁྲོ་བོ་བཅུ་སྤྲོས་པར་གྱུར་ཏོ། །
དེའི་རྗེས་སུ་དེ་གཙོ་བོར་གྱུར་པའི་དཀྱིལ་འཁོར་གྱི་འཁོར་ལོ་ནམ་མཁའི་ངོས་ཁྱབ་པའི་བཅོམ་ལྡན་འདས་ལ་གསོལ་བ་བཏབ་ནས། འདོད་ཆགས་ཅན་གྱི་འདོད་ཆགས་སྤངས་པའི་དོན་དུ་ཆགས་པ་དང་བྲལ་བའི་དབྱེ་བས་རིགས་རྣམ་པ་བཞི་ཉེ་བར་བསྟན་ཏེ། གསང་བ་འདུས་པའི་རྒྱུད་ཆེན་པོ་སྟོང་ཕྲག་ཉི་ཤུ་རྩ་ལྔ་པ་བསྟན་པར་གྱུར་ཏོ་ཞེས་རྒྱུད་རྒྱས་པ་གསུངས་ཚུལ་དང་། ཡང་དེའི་རྗེས་སུ་སླར་ཡང་ཚེ་དང་ལྟ་བ་དང་ཉོན་མོངས་པ་དང་། བསྐལ་བ་དང་སེམས་ཅན་གྱི་སྙིགས་མས་སེམས་ཅན་གྱི་ཁམས་ལ་གཟིགས་ཏེ། དཀྱིལ་འཁོར་བ་དེ་རྣམས་ལ་གསོལ་བ་བཏབ་པས་ཉུང་ངུའི་རྒྱུད་ཀྱི་རྒྱལ་པོ་དཔལ་གསང་བ་འདུས་པ་ཞེས་བྱ་བ་གཞུང་གི་ཚད་བརྒྱ་ཕྲག་བཅོ་བརྒྱད་པ་ལེའུ་བཅོ་བརྒྱད་ཀྱི་བདག་ཉིད་ཅན་བསྟན་པར་གྱུར་ཏོ་ཞེས་རྩ་རྒྱུད་བསྡུས་པ་གསུངས་ཚུལ་གསལ་བར་བཤད་པས་སོ། ། དེ་ལྟར་བཞེད་པ་མི་འདྲ་བ་མང་ན་ཡང་། འདིར་རྗེ་བཙུན་ས་སྐྱ་པ་རྣམས་ཀྱི་བཞེད་པས་སྤྱིར་གསང་སྔགས་ལ་སྟོན་པ་འདིའི་བཟླས་ཏེ་མ་གསུངས་པ་དང་གསུངས་པ་གཉིས་སུ་མཛད་ནས། དང་པོ་ནི། འཁོར་ལོ་བདེ་མཆོག་གི་རྩ་རྒྱུད་རྒྱས་པ་ནམ་མཁའ་དང་མཉམ་པ་དང་།
དགེས་རྡོར་གྱི་རྒྱུད་འབུམ་ཕྲག་ལྔ་པ་དང་། འདིའི་རྒྱུད་འབུམ་ཕྲག་གསུམ་པ་སོགས་རྩ་རྒྱུད་ཆེན་པོ་རྣམས་ཏེ། འདི་དག་བཟླས་ཏེ་མ་གསུངས་བའི་རྒྱུ་མཚན་ཡང་། སྟོན་པ་འདི་བསྐལ་པ་དཔག་ཏུ་མེད་པའི་སྔོན་རོལ་ནས་སངས་རྒྱས་ནས་ཐེག་པ་གསུམ་གྱི་ཆོས་ཀྱི་འཁོར་ལོ་བསྐོར་བའི་ཚེ། བདེ་ཀྱེ་གསང་གསུམ་གྱི་རྒྱུད་རྒྱས་པ་རྣམས་གདུལ་བྱ་བློ་མཆོག་ཏུ་གྱུར་པ་རྣམས་ལ་གསུངས་ཤིང་། དེ་དུས་ཀྱི་གདུལ་བྱ་སྐལ་ལྡན་རྣམས་ཀྱིས་རྒྱུད་རྒྱས་པ་རྣམས་ཀྱི་བརྗོད་དོན་ཟབ་ཅིང་རྒྱ་ཆེ་བ་ཐུགས་ཉམས་སུ་བཞེས། དེ་ནས་སྙིགས་མའི་སེམས་ཅན་རྣམས་ཚེ་ཐུང་ཞིང་ལོངས་སྤྱོད་དམན་པས་རྩ་རྒྱུད་ཆེན་པོ་རྣམས་ལ་ཐོས་པ་དང་བསམ་པ་ཁོ་ནས་འདའ་བ་ལས་བསྒོམ་པའི་རོ་མི་མྱོང་བར་གཟིགས་ནས་རྒྱུད་རྒྱས་པ་རྣམས་མི་སྣང་བར་བྱིན་གྱིས་བརླབས་ནས་བཟླས་ཏེ་མ་གསུངས་པ་ཡིན་ལ། དེས་ན་བཟླས་ཏེ་གསུངས་པ་ནི། རྒྱུད་རྒྱས་པ་དེ་དག་དང་དོན་འདྲ་བའི་བསྡུས་པའི་རྒྱུད་རྣམས་ཡིན་ནོ། ། འདིར་གསང་བ་འདུས་པའི་རྒྱུད་ཇི་ལྟར་གསུངས་པའི་ཚུལ་ཡང་།
སྔོན་བཅོམ་ལྡན་འདས་བཞུགས་པའི་དུས་སུ་ནུབ་ཕྱོགས་ཨུ་རྒྱན་གྱི་ཡུལ་ན་རྒྱལ་པོ་ཨིནྡྲ་བྷུ་ཏི་ཞེས་བྱ་བས། ཉན་ཐོས་ཀྱི་དགེ་འདུན་རྣམས་ཆོས་གོས་ཀྱིས་གཤོག་པ་བྱས་སྔ་དྲོ་ཤར་ནས་ནུབ་ཕྱོགས་ལ་འཕུར་འགྲོ། དགོང་མོ་ནུབ་ཕྱོགས་ནས་ཤར་ལ་ནམ་མཁར་འཕུར་ནས་འགྲོ་བ་གཟིགས་ནས་ནང་བློན་སོགས་ལ་དྲིས་པས། མ་ཤེས་པར། གྲོང་ཁྱེར་གྱི་མི་རྣམས་ལ་ཅི་ཡིན་དྲིས་པས། གྲོང་ཁྱེར་བ་དག་ན་རེ། འདི་ནས་ཤར་ཕྱོགས་ན་གྲོང་ཁྱེར་མཉན་ཡོད་ཅེས་བྱ་བར་རྒྱལ་པོ་ཟས་གཙང་མའི་སྲས་དོན་ཐམས་ཅད་གྲུབ་པ་སངས་རྒྱས་པའི་མཚན་ཤཱཀྱ་ཐུབ་པ་ཞེས་བྱ་བ་གདུལ་བྱ་རྣམས་ལ་ཆོས་ཀྱི་འཁོར་ལོ་སྐོར་བཞིན་པར་བཞུགས་པ་དེའི་ཉན་ཐོས་ཡིན་ཞུས་པས། རྒྱལ་པོ་ཆོས་ཀྱི་བག་ཆགས་སད་དེ་སངས་རྒྱས་ཞེས་པའི་མཚན་ཐོས་མ་ཐག་ལུས་ཀྱི་བ་སྤུ་གཡོ་ཞིང་སྟོན་པ་ལ་དད་པ་བླ་ན་མེད་པ་འཁྲུངས། དེའི་རྐྱེན་གྱིས་སྟོན་པ་འཁོར་བཅས་མཉན་ཡོད་ན་བཞུགས་པ་མངོན་སུམ་སུ་མཐོང་སྟེ། སང་གི་ཉིན་བདག་གི་འདིར་གདུགས་ཚོད་ལ་གཤེགས་སུ་གསོལ་ཞེས་ཞུས་པས།
ནངས་པར་བཅོམ་ལྡན་འདས་འཁོར་བཅས་རྫུ་འཕྲུལ་གྱིས་བྱོན་པ་ལ་མཆོད་པ་དང་བསྙེན་བཀུར་གྱིས་མཉེས་པར་བྱས་ནས། བདག་ཅིས་ཀྱང་ཐམས་ཅད་མཁྱེན་པའི་གོ་འཕང་ལ་འགོད་པར་ཞུ་ཞུས་པས། བཅོམ་ལྡན་འདས་ཀྱིས་ཁྱིམ་ནས་ཁྱིམ་མེད་པར་རབ་ཏུ་བྱུང་ལ་བསླབ་པ་གསུམ་ལ་སློབས་ཤིག་ཅེས་བཀའ་སྩལ། རྒྱལ་པོས་བདག་ཅག་གིས་འདོད་ཡོན་སྤོང་མི་ནུས་པས་འདོད་ཡོན་ལ་ལོངས་སྤྱོད་བཞིན་དུ་འཚང་རྒྱ་བའི་ཐབས་ཞུ་འཚལ་ཞེས་ཞུས་པས། སྟོན་པ་འདིས་སྤྲུལ་སྐུ་དབུ་སྡུམ་ཞབས་རྗེན་གྱི་སྣང་བ་བསྡུས་ཏེ། དཔལ་གསང་བ་འདུས་པའི་དཀྱིལ་འཁོར་སྤྲུལ་ནས་རྒྱལ་ཆེན་ཨིནྡྲ་བྷི་ཏི་ལ་སོགས་ཏེ་ཉན་པའི་སྐལ་བ་དང་ལྡན་པ་རྣམས་ལ་འདིས་དབང་བསྐུར་བས། རྒྱལ་པོས་དབང་དུས་ཉིད་དུ་གྲུབ་པ་ཆེན་པོ་ཐོབ་བོ། ། འོ་ན་རྒྱལ་པོ་འདིའི་ཕྱིས་སྤྲོས་བཅས་ཀྱི་སྤྱོད་པ་མཛད་པ་མ་ཡིན་ནམ། དབང་དུས་སུ་འབྲས་བུ་མངོན་དུ་མཛད་ན་ཕྱིས་སུ་སྤྱོད་པ་མཛད་པའི་དགོས་པ་ཅི་ཞེ་ན། ཕྱིས་སྤྲོས་བཅས་ཀྱི་སྤྱོད་པ་མཛད་པ་སྐད་ནི་རང་རྒྱུད་ཀྱི་རྟོགས་པ་ཡར་ལྡན་དུ་བྱ་བའི་ཕྱིར་མ་ཡིན་གྱིས།
འཁོར་རྣམས་གྲོལ་བར་བྱ་བའི་ཕྱིར་བསྟན་པ་ཡིན་ནོ། ། དེ་ནས་སྟོན་པས་རྒྱལ་པོ་ལ་གསང་བ་འདུས་པའི་རྩ་བ་དང་བཤད་པའི་རྒྱུད་རྣམས་གསུངས། ཕྱག་ན་རྡོ་རྗེ་ལ་གཏད། དེར་རྒྱལ་པོས་རྒྱུད་རྣམས་གསེར་གྱི་ཤོག་བུ་ལ་བཻཌཱུརྻའི་ཞུན་མས་བྲིས་ཏེ། དེ་དག་བཞུགས་པའི་ཁང་བུ་ཡང་བྱས་སོ། ། དེ་ནས་རྒྱལ་པོའི་འཁོར་ཡུལ་ཁམས་དེ་ན་གནས་པའི་མི་ཐམས་ཅད་དང་། བྱ་རོག་ཚུན་ཆད་ཀྱང་གཏོར་ཟན་ཟོས་པས་གྲུབ་པ་ཐོབ་སྟེ། རིམ་གྱིས་ཡུལ་ཁམས་དེ་སྟོངས་ནས་མཚོ་ཆེན་པོ་གཅིག་ཏུ་གྱུར། མཚོ་དེ་ལ་ཀླུ་མང་པོ་གནས་ཤིང་མཚོ་འགྲམ་དུ་རིམ་པས་གྲོང་ཡང་ཆགས། དེ་ནས་སླར་ཡང་ཕྱག་ན་རྡོ་རྗེས་མཚོར་གནས་པའི་ཀླུ་རྣམས་ལ་དབང་བསྐུར།
རྒྱུད་བཤད། ལམ་བསྟན་པས་ཀླུ་ལས་བྱུང་བའི་དཔའ་བོ་དང་རྣལ་འབྱོར་མ་མང་དུ་བྱུང་ངོ་། ། དེ་ནས་མཚོ་དེ་སྐམ་པས་སྔར་རྒྱལ་པོས་བཞེངས་པའི་དཔེ་ཁང་དེ་ཆུས་མ་ཉམས་པར་བྱུང་བས། ཧེ་རུ་ཀ་རང་བྱུང་གི་གནྡྷོ་ལ་ཞེས་མིང་དུ་བཏགས། དེ་ཉིད་དེང་སང་ཡང་བར་སྣང་ལ་བཞུགས་ཤིང་སྐལ་ལྡན་འགའ་རེས་མཐོང་བ་ཡིན་པར་བཤད་དོ། ། དེ་ལྟར་དུ་གསུངས་པའི་གསང་བ་འདུས་པའི་རྒྱུད་ལ་རྩ་བའི་རྒྱུད་དང་། བཤད་པའི་རྒྱུད་གཉིས་ལས། དང་པོ་ནི་རྩ་རྒྱུད་ལེའུ་བཅོ་བརྒྱད་པ་འདི་ཉིད་དེ། འདིའི་ཡང་ལེའུ་བཅུ་བདུན་པ་ཡན་ཆད་རྩ་རྒྱུད་དང་། ལེའུ་ཕྱི་མའམ་རྒྱུད་ཕྱི་མ་འདི་ཡེ་ཤེས་ཞབས་ལུགས་པས་བཤད་རྒྱུད་དུ་མཛད་ནས།
གསང་བ་འདུས་པའི་བཤད་རྒྱུད་ལ་རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་གྱི་རྒྱུད་སྡེ་གཉིས་སུ་ངེས་པར་བཞེད། འཕགས་ལུགས་ལ་གསང་བ་འདུས་པའི་བཤད་རྒྱུད་བཞིར་ཡོད་དེ། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད། ། དགོངས་པ་ལུང་སྟོན། ལྷ་མོ་བཞིས་ཞུས། རྡོ་རྗེ་ཕྲེང་བ་རྣམས་སོ། ། དེ་ལྟར་ན་འཕགས་ལུགས་ལ་རྩ་རྒྱུད་ལེའུ་བཅུ་བདུན་པ་དང་། ཡེ་ཤེས་རྡོ་རྗེ་ཀུན་ལས་བཏུས། དགོངས་པ་ལུང་སྟོན།
ལྷ་མོ་བཞིས་ཞུས། རྡོ་རྗེ་ཕྲེང་བ་སྟེ་རྩ་བཤད་ཀྱི་རྒྱུད་ལྔ་པོ་འདི་ནི་མེད་དུ་མི་རུང་གི་རྒྱུད་ཡིན་ཏེ། རྒྱུད་ལྔ་པོ་དེ་དག་གང་རུང་ཞིག་མ་ཚང་ན་ཡང་འཆད་ཐབས་ཀྱི་མན་ངག་མཐའ་དྲུག་དང་། ཚུལ་བཞིའི་འཆད་ཚུལ་སོགས་དང་། བསྐྱེད་རྫོགས་ཀྱི་ཉམས་ལེན་རྣམས་ལ་ཚང་བར་མི་ཐོན་པའི་ཕྱིར། དེ་ཡང་ཡེ་ཤེས་རྡོ་རྗེ་ཀུན་ལས་བཏུས་པ་དང་། དགོངས་པ་ལུང་སྟོན་གཉིས་ནི་གསང་འདུས་ཀྱི་ཐུན་མོང་མ་ཡིན་པའི་བཤད་རྒྱུད་ཡིན་ལ། ལྷ་མོ་བཞིས་ཞུས་དང་། རྡོ་རྗེ་འཕྲེང་བ་གཉིས་ནི་རྒྱུད་སྡེ་གཞན་དང་ཐུན་མོང་བའི་བཤད་རྒྱུད་ཡིན་ཏེ། དང་པོ་ཡེ་ཤེས་རྡོ་རྗེ་ཀུན་ལས་བཏུས་ཀྱིས་མཐའ་དྲུག་དང་ཚུལ་བཞི་སོགས་རྩ་རྒྱུད་ཀྱི་དོན་གྱི་ཆ་སྟོན།
དགོངས་པ་ལུང་སྟོན་གྱིས་ཚིག་གི་ཆ་གཙོ་བོར་སྟོན། རྡོ་རྗེ་འཕྲེང་བས་བདེ་མཆོག་དྲིལ་བུ་པའི་ལུས་དཀྱིལ་དང་། ཡུལ་ཉི་ཤུ་རྩ་བཞིའི་རྩ་ཁམས་སོགས་བཤད་པས་བདེ་མཆོག་དང་ཐུན་མོང་བ། ལྷ་མོ་བཞིས་ཞུས་ནི་སམྦུ་ཊི་དང་ཐུན་མོང་བ་ཡིན་པས་མ་རྒྱུད་སྤྱིའི་བཤད་རྒྱུད་དུ་འགྲོ་བའི་ཕྱིར། དེ་ལྟར་མེད་ཁ་མེད་ཀྱི་རྒྱུད་ལྔ་པོ་དེ་དག་ཡིན་ཀྱང་། པཎ་ཆེན་ཉི་ཟླ་ཡེ་ཤེས་སེངྒེ་སོགས་ཕྱིས་ཀྱི་མཁས་པ་འགའ་ཞིག་གིས་རྒྱུད་ཕྱི་མ་ཡང་འཕགས་ལུགས་ལ་གསང་བ་འདུས་པའི་རྒྱུད་དུ་ཁས་ལེན་དགོས་ཏེ། དེ་གཉིས་སློབ་དཔོན་སངས་རྒྱས་ཡེ་ཤེས་ཞབས་ཀྱིས་གསང་བ་འདུས་པའི་མེད་ཁ་མེད་ཀྱི་རྒྱུད་དུ་བཞེད། འཕགས་པ་ཡབ་སྲས་ཀྱིས་ཀྱང་དེ་གཉིས་གསང་བ་འདུས་པའི་རྒྱུད་དུ་བཞེད་པ་གང་ཞིག དེ་གཉིས་རྩ་རྒྱུད་དུ་མི་བཞེད་པའི་ཕྱིར། དེར་མ་ཟད་རྩ་རྒྱུད་དེ་དང་དེའི་བཤད་རྒྱུད་དུ་འགྲོ་བ་ལ།
རྩ་རྒྱུད་དེ་དང་དེར་སྦས་པའི་དོན་གཅིག་བསྟན་པ་ལ། སྟོན་པ་ཉིད་ཀྱིས་ཕྱིས་དོན་དེ་སྟོན་པའི་ཕྱིར་དུ་ཆེད་དུ་དམིགས་ནས་གསུངས་པ་ཞིག་དགོས་ལ། དེ་ལ་ཡང་མི་གསལ་བ་གསལ་བར་བྱེད་པ་དང་། མ་ཚང་བ་ཁ་སྐོང་བ་སོགས་བཤད་རྒྱུད་དུ་འགྲོ་ཚུལ་ལྔ་ཙམ་གསུངས་པའི་མི་གསལ་བ་གསལ་བར་བྱེད་པས་ན། ཕྱི་མ་འདི་གསང་བ་འདུས་པའི་བཤད་རྒྱུད་དུ་འདོད་དགོས་ལ། མི་གསལ་བ་གསལ་བར་བྱེད་པ་ཡང་ཡིན་ཏེ། རྩ་རྒྱུད་ལེའུ་བཅུ་བདུན་པ་འདིའི་དཀའ་བའི་གནས་ཐམས་ཅད་དྲི་བ་ལྔ་བཅུ་རྩ་བཞིར་བསྡུས་ནས་དྲིས་པའི་ལན་ཐམས་ཅད་ལེའུ་བཅོ་བརྒྱད་པ་འདིས་གཏན་ལ་འབེབས་པར་བཤད་པའི་ཕྱིར་ཞེས་བཤད། བུ་སྟོན་གྱི་གསུང་རབ་ཁ་ཅིག་ལས། གསང་བ་འདུས་པ་ལ་རྩ་རྒྱུད་ལེའུ་བཅུ་བདུན་པ། བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པ།
དགོངས་པ་ལུང་སྟོན། རྡོ་རྗེ་ཕྲེང་བ། ལྷ་མོ་བཞིས་ཞུས། རྡོ་རྗེ་སྙིང་པོ་རྒྱན་གྱི་རྒྱུད། གཉིས་མེད་རྣམ་རྒྱལ། རྒྱུད་ཕྱི་མ། ལྷའི་དབང་པོས་ཞུས་པ། སྒྱུ་དྲྭ་རྣམས་ཏེ་རྩ་བཤད་ཀྱི་རྒྱུད་བཅུར་བཤད་པ་དང་། ཡང་བུ་སྟོན་རིན་པོ་ཆེའི་རིམ་ལྔའི་ཁྲིད་ཡིག་ལས། བཤད་རྒྱུད་བཞིའམ་བརྒྱད་ཀྱིས་བཀྲལ་བ་ཞེས་གསུངས་ནས་འཕགས་ལུགས་ལ་ཡང་རྩ་བ་དང་།
དེའི་བཤད་རྒྱུད་བརྒྱད་ཀྱི་རྣམ་གཞག་མཛད་དེ། ཡེ་ཤེས་རྡོ་རྗེ་ཀུན་ལས་བཏུས། དགོངས་པ་ལུང་སྟོན། རྡོ་རྗེ་ཕྲེང་བ། ལྷ་མོ་བཞིས་ཞུས་དང་བཞི། དེའི་སྟེང་དུ་ཡེ་ཤེས་ཞབས་ལུགས་པ་མེད་མི་རུང་དུ་འདོད་པའི་བཤད་རྒྱུད་གཉིས་དང་། རྣམ་སྣང་སྒྱུ་འཕྲུལ་དྲ་བ་དང་། གཉིས་མེད་རྣམ་རྒྱལ་དང་བརྒྱད་ལ་བཞེད། ཡང་འགའ་ཞིག་གོང་མ་བཞི་པོ་དེའི་སྟེང་དུ་ལྷའི་དབང་པོས་ཞུས་པ་དང་། རྒྱུད་ཕྱི་མ་གཉིས་བསྣན་ནས་བཤད་རྒྱུད་དྲུག་ཏུ་འདོད་ལ།
དེ་ལ་ཆོས་རྗེ་རི་བོ་དགེ་ལྡན་པས། ལྷའི་དབང་པོས་ཞུས་པ་གསང་བ་འདུས་པའི་བཤད་རྒྱུད་དུ་འཕགས་ལུགས་པ་བཞེད་པའི་ཤེས་བྱེད་ལ། སྒྲོན་གསལ་དུ་ཨེ་ཝཾ་མ་ཡའི་བཤད་པའི་སྐབས་སུ་ལུང་དུ་དྲངས་ཤིང་ཚད་མར་མཛད་པའི་ཕྱིར་ཞེས་པ་དང་། རྒྱུད་ཕྱི་མ་བཤད་རྒྱུད་ཡིན་པའི་ཤེས་བྱེད་དུ་སྒྲོན་གསལ་དུ་ལུང་འདྲེན་ཡང་ཡང་མཛད་ཅིང་དོན་ཡང་དག་པར་བཤད་པའི་ཕྱིར་ཞེས་བཀོད་པ་སོགས་མཁས་པའི་བཞེད་པ་མི་མཐུན་པ་མང་ན་ཡང་། གསང་བ་འདུས་པའི་བཤད་རྒྱུད་ལ་དགུར་འདོད་པ་ནི་མི་འཐད་པར་བཤད་པ་ཡིན་ཏེ། གཉིས་མེད་རྣམ་རྒྱལ་དང་། ལྷའི་དབང་པོས་ཞུས་པ་དང་། རྣམ་སྣང་སྒྱུ་འཕྲུལ་དྲ་བ་དང་གསུམ་པོ་འདི་གསང་བ་འདུས་པའི་རྒྱུད་མ་ཡིན་པའི་ཕྱིར། དང་པོ་གཉིས་མེད་རྣམ་རྒྱལ་གསང་འདུས་ཀྱི་རྒྱུད་དུ་མི་འཐད་དེ། གཉིས་མེད་རྣམ་རྒྱལ་ལ་ཆེ་ཆུང་གཉིས་ཡོད་པའི་ཆེ་བ་ནི།
རྒྱ་ཕོ་བ་ལུང་པས་མཛད་པས་རྒྱུད་རྣམ་དག་མིན་པར་བཤད་ཅིང་། ཆུང་བ་ནི་རྣམ་སྣང་སྒྱུ་འཕྲུལ་དྲ་བའི་རྒྱུད་དང་མཐུན་པས་སྒྱུ་དྲའི་ཆོས་སྐོར་སྟོན་བྱེད་ཡིན་གྱིས། གསང་འདུས་ཀྱི་ཆོས་སྐོར་སྟོན་བྱེད་མ་ཡིན་པར་བཤད་པའི་ཕྱིར། གཉིས་མེད་རྣམ་རྒྱལ་རྒྱ་ཕོ་བ་ལུང་པས་བརྩམས་ཚུལ་ཡང་། ཁོང་ལ་འདུས་པ་མར་ལུགས་ཀྱི་མན་ངག་མང་དུ་ཡོད་པས། དེ་རྣམས་སྟོན་བྱེད་ཀྱི་རྒྱུད་གཅིག་དགོས་པ་འདུག་སྙམ་ནས་བརྩམས་པར་གྲགས་ལ། འདི་ནས་གསང་འདུས་ཀྱི་དཀྱིལ་འཁོར་ཆེན་པོ་གཅིག་གི་ནང་དུ་དཀྱིལ་འཁོར་ཆེན་པོ་སོ་གཉིས་བྱས་པ། དབུས་ཀྱི་མི་བསྐྱོད་པ་བཞུགས་པའི་ལྷ་སྣམ་ལ་མི་བསྐྱོད་པ་གཙོ་བོར་གྱུར་པའི་ལྷ་སོ་གཉིས་རྫོགས་པ། དེ་བཞིན་དུ་ཤར་ལྷོ་མི་གཡོ་བའི་གནས་སུ་མི་གཡོ་བས་གཙོ་བྱས་ཁྲོ་བོ་མི་གཡོ་བའི་སར་གཙོ་བོ་མི་བསྐྱོད་པ་བསྐྱལ་བ་སོགས་དཀྱིལ་འཁོར་འཇིགས་སུ་རུང་བ་ཆེས་ཆེ་བ་ཞིག་བསྟན་ཡོད་ཀྱང་རྣམ་དག་མ་ཡིན་ནོ་ཞེས་མཁས་པ་རྣམས་ཀྱིས་བཤད་པ་ལ། ས་སྐྱ་པ་བླ་མ་བླ་ཆེན་བྱ་བ་ན་རེ།
ཁོང་རང་ཚོ་རྒྱུད་འདི་རྒྱ་ཕོ་བ་ལུང་པ་ལས། སྟོང་གྲོད་པ་ལུང་པས་བྱས་ཟེར་ནའང་གྱིས། ང་རང་འདིས་དབང་བསྐུར་བྱེད་ཟེར་ནས་དབང་མང་པོ་བྱེད་པར་གྲགས་སོ། ། དེས་ན་གཉིས་མེད་རྣམ་རྒྱལ་ཆེ་བ་འདི་མཐའ་གཅིག་ཏུ་རྒྱུད་རྣམ་དག་མིན་པར་བུ་སྟོན་སོགས་མཁས་པ་མང་པོ་ཞིག་གི་བཤད་མོད། འདི་ལ་འཕགས་པ་རིན་པོ་ཆེས་རྒྱུད་ཀྱི་ལུང་མང་པོ་དྲངས་ཡོད་པས་བཀའ་མིན་ཞེས་ཀྱང་མི་རུང་ལ་ཁོ་རང་གི་ངོ་བོ་བོད་ཞིག་གིས་བསྒྲིགས་པ་ཡིན་ཞེས་ཀྱང་མི་རུང་ཞེས་གསུངས་ནས་བརྟག་པའི་གནས་སུ་མཛད་པ་ཉིད་དོན་ལ་གནས་ཏེ། གཉིས་མེད་རྣམ་རྒྱལ་དེ་ཉིད་ན་རྒྱུད་ཀྱི་ཚིག་ཡིན་ངེས་ཡིན་པ་ཡང་མང་དུ་ཡོད་པ་དང་། བོད་ཀྱིས་ཚིག་ཀྱང་མང་དུ་ཡོད་པར་བཤད་པས། རྒྱུད་གཅིག་ལ་རྒྱ་ཕོ་བ་ལུང་པས་རང་ཚིག་མང་དུ་བཅུག་རྒྱུད་ཚིག་ལ་ཡང་འདོར་ལེན་མང་དུ་བྱས། རང་གི་མན་ངག་རྣམས་དང་མཐུན་པར་བསྒྲིགས་པ་ཞིག་ཡིན་ནམ་སྙམ་མོ། ། དེས་ན་མཐའ་གཅིག་ཏུ་བཀའ་མིན་པར་ཁ་ཚོན་གཅོད་པར་ཡང་དཀའ།
བོད་ཀྱི་བསྲེ་སླད་བཅུག་པས་ཡིན་པར་ཁ་ཚོན་གཅོད་པར་ཡང་དཀའ་བས་བརྟག་དཔྱད་བྱ་བའི་གཞི་ཞིག་ཡིན་པར་སེམས་སོ། ། གཉིས་མེད་རྣམ་རྒྱལ་ཆུང་བ་ནི་བུ་སྟོན་རིན་པོ་ཆེ་ཉིད་ཀྱིས་བསྒྱུར་བ་དེ་ཉིད་དེ། འདི་ཡང་གསང་བ་འདུས་པའི་རྒྱུད་དུ་མི་རུང་སྟེ། གསང་བ་འདུས་པའི་རྒྱུད་རྣམས་ནི་གདུལ་བྱ་འདོད་ཆགས་ཅན་གཙོ་བོར་འདུལ་བའི་ཆེད་དུ་གསུངས་པ་ཡིན་ལ། རྒྱུད་དེ་ནས་ནི་རྣམ་སྣང་གཙོ་བོར་བྱས་པའི་དཀྱིལ་འཁོར་གཅིག་སྟོན་པ་ཡིན་པས་གདུལ་བྱ་གཏི་མུག་ཅན་གཙོ་བོར་འདུལ་བ་རྣམ་སྣང་སྒྱུ་འཕྲུལ་དྲ་བ་དང་རིགས་གཅིག་པས་དེའི་ཁོངས་སུ་བསྡུ་དགོས་པའི་ཕྱིར་རོ། ། བུ་སྟོན་རིན་པོ་ཆེས་རྒྱུད་འདི་ལ་འགྱུར་མཛད་པའི་དགོས་པ་ཡང་ཐོག་མར་མཁན་ཆེན་ཐར་པ་ལོ་ཙཱ་བའི་ཕྱག་དཔེའི་ཁྲོད་ནས་བུ་སྟོན་རིན་པོ་ཆེས་གཉིས་མེད་རྣམ་རྒྱལ་བྱ་བའི་རྒྱུད་ཀྱི་དུམ་བུ་ཤོག་བུ་བཞི་ལྔ་གཅིག་གི་རྒྱ་དཔེ་རྙེད་ནས། དེ་ལ་འགྱུར་མཛད་ནས། དེའི་མཇུག་ཏུ། འདི་ལ་རྒྱུད་ཀྱི་དུམ་བུ་ལས་མེད་ཀྱང་སྔར་གྱི་གཉིས་མེད་རྣམ་རྒྱལ་ཞེས་གྲགས་པ་ཆེན་པོ་དེ་རྫུན་མར་རྟོགས་པའི་ཕྱིར་འདི་བསྒྱུར་ཞེས་བྲིས་པ་དང་། རྒྱུད་སྡེ་སྤྱི་རྣམ་ཆེན་མོར།
འདི་མཁན་ཆེན་ཐར་པ་བའི་ཕྱག་དཔེའི་གསེབ་ནས་རྒྱ་དཔེ་ཤོག་ཡར་ལྔ་བྱུང་པ་ལ། ལེའུ་དང་པོའི་མགོ་ནས་ཤོག་བུ་གཅིག་མ་ཚང་བ་དང་། ལེའུ་བཞི་པའི་མགོ་ཡན་ཆད་དང་། མཇུག་གི་ཤོག་བུ་གཅིག་བྱུང་པ་ལ་ཁོ་བོས་བསྒྱུར་བ་ཡིན་ནོ། ། འདི་ལ་དུམ་བུ་གཉིས་ལས་མེད་ཀྱང་། སྔར་གྱི་གཉིས་མེད་རྣམ་རྒྱལ་གྱི་རྒྱུད་དུ་འདོད་པའི་ལེའུ་བདུན་ཅུ་དོན་བདུན་ཡོད་པ་དེ་རྫུན་མར་ཡང་དག་པར་རྟོགས་པའི་དགོས་པ་ཡོད་དོ་ཞེས་གསུངས། ཕྱིས་སུ་ཀུན་སྤངས་ཆོས་གྲགས་དཔལ་གྱི་ཕྱག་ཏུ་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་གཉིས་སུ་མེད་པ་རྣམ་པར་རྒྱལ་བའི་རྒྱུད་བྱ་བའི་རྒྱ་དཔེ་ཞིག་འབུལ་མཁན་བྱུང་བས། དེ་ཉིད་བུ་སྟོན་རིན་པོ་ཆེ་ལ་གསེར་གྱི་སྐྱེས་དང་བཅས་ཏེ་བསྲིངས་ནས་རྒྱུད་འདི་ལ་འགྱུར་མཛོད་ཅེས་གསུངས་པ་བཞིན་བུ་སྟོན་གྱིས་བསྒྱུར་བས་མང་ཉུང་། དགྱེས་རྡོར་གྱི་རྩ་རྒྱུད་བརྟག་གཉིས་ཙམ་པ་གཅིག་བྱུང་ནས། དེ་ཉིད་ཀྱི་མཇུག་ཏུ་སྔར་མཁན་ཆེན་ཐར་པ་ལོ་ཙཱ་བའི་ཕྱག་དཔེའི་ཁྲོད་ནས་རྒྱུད་འདིའི་དུམ་བུ་རྙེད་པ་བསྒྱུར་མོད་ཀྱང་།
ད་ནི་རྒྱུད་ཀྱི་དཔེ་ཚང་མ་རྙེད་ནས་བསྒྱུར་ཏེ། སྔར་གཉིས་མེད་རྣམ་རྒྱལ་དུ་གྲགས་པ་དེ་རྫུན་མར་ཡང་དག་པར་རྟོགས་པར་བྱ་བའི་ཕྱིར། རིན་ཆེན་གྲུབ་ཀྱིས་བསྒྱུར་ཞེས་གསུངས་ལ། དེ་ལྟ་བུ་རྒྱུད་རྣམ་པར་དག་པ་ནི་ཡིན་ཀྱང་། གསང་འདུས་ཀྱི་རྒྱུད་དུ་ནི་མི་རུང་བ་ཡིན་ནོ། ། གཉིས་པ་ལྷའི་དབང་པོས་ཞུས་པ་ཡང་གསང་བ་འདུས་པའི་བཤད་རྒྱུད་དུ་མི་རིགས་ཏེ། འདི་བོད་དུ་མ་འགྱུར་བས་མདོ་རྒྱུད་གང་ཡིན་གྱི་ཤན་ཕྱེད་པ་ཡང་དཀའ་ཞིང་། ཨེ་ཝཾ་མཱ་ཡཱའི་བཤད་པ་བྱུང་བས་རྒྱུད་ཡིན་དུ་ཆུག་ཀྱང་། དེ་ནས་བཤད་པའི་ཨེ་ཝཾ་མ་ཡའི་བཤད་པའི་ལུང་སྒྲོན་གསལ་དུ་དྲངས་པའི་ཆ་ནས་གསང་འདུས་ཀྱི་བཤད་རྒྱུད་ཡིན་ཞེས་དགེ་ལྡན་པ་འདོད་པ་ལ་རྣམ་དཔྱད་ཆེར་མ་བྱུང་སྟེ། ལྷའི་དབང་པོས་ཞུས་པའི་ནང་གི་ཨེ་ཝཾ་གྱི་བཤད་པ་དེས་འདུས་པའི་གླེང་གཞི་ལ་ཕན་པ་ཙམ་ཞིག་ཨེ་ཝཾ་མ་ཡཱ་ཡོད་པའི་རྒྱུད་ཐམས་ཅད་ཀྱི་གླེང་གཞི་ལ་ཕན་པས་ལྷའི་དབང་པོས་ཞུས་པ་འདི་རྒྱུད་ཐམས་ཅད་ཀྱི་བཤད་རྒྱུད་དུ་འགྱུར་ལ།
དེ་ལྟར་ན་ནི་ཧ་ཅང་ཐལ་ལོ། ། སྒྲོན་གསལ་དུ་ལུང་དྲངས་ཤིང་ཚད་མར་མཛད་པའི་ཕྱིར་ན་གསང་འདུས་ཀྱི་བཤད་རྒྱུད་ཡིན་གསུངས་པ་ཡང་མི་རིགས་ཏེ། འཕགས་པ་ཡབ་སྲས་ཀྱིས་གསང་འདུས་འཆད་པའི་སྐབས་སུ། མདོ་རིན་ཆེན་ཕུང་པོ་དང་། བརྒྱད་སྟོང་པ་དང་། སངས་རྒྱས་ཕལ་པོ་ཆེ་དང་། བཟང་སྤྱོད་སོགས་ནས་ལུང་འདྲེན་མཛད་པས་དེ་དག་ཀྱང་གསང་བ་འདུས་པའི་བཤད་རྒྱུད་དུ་འགྱུར་ལ། ཡང་སྒྲོན་གསལ་སོགས་སུ་རྒྱུད་ཕྱི་མ་ནས་ལུང་ལན་ཅིག་མིན་པར་ཡང་ཡང་དུ་དྲངས་ཤིང་དོན་ཡང་དག་པར་བཤད་པའི་ཕྱིར་ན་རྒྱུད་ཕྱི་མ་འདུས་པའི་བཤད་རྒྱུད་ཡིན་གསུངས་པའི་སྒྲུབ་བྱེད་ཀྱང་འཐད་པར་མ་མཐོང་སྟེ། འོ་ན་མ་རྒྱུད་སངས་རྒྱས་མཉམ་སྦྱོར་ཡང་གསང་བ་འདུས་པའི་བཤད་རྒྱུད་དུ་ཁས་ལེན་རིགས་པར་འགྱུར་ཏེ། སྤྱོད་བསྡུས་ལེའུ་ཐ་མ་གསུམ་དུ་མ་རྒྱུད་སངས་རྒྱས་མཉམ་སྦྱོར་གྱི་ལུང་མང་དུ་དྲངས་ནས་གསང་བ་འདུས་པའི་གང་ཟག་གི་སྤྱོད་པ་བྱེད་ཚུལ་རྒྱས་པར་གསུངས་པས་སོ། །
གཞན་ཡང་མྱ་ངན་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུ་ཞེས་པའི་ཡུམ་གྱི་ལུང་སྤྱོད་བསྡུས་སུ་ཟུང་འཇུག་གི་སྐབས་སུ་དྲངས་ཤིང་དོན་ཡང་དག་པར་བཤད་པ་དང་། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། ཞེས་པའི་བཟང་སྤྱོད་ཀྱི་ལུང་དེ་ལུས་དབེན་གྱི་སྐབས་སུ་དྲངས་ཤིང་དོན་བཤད་པས་ན། མདོ་དེ་དག་ཀྱང་གསང་འདུས་ཀྱི་བཤད་རྒྱུད་དུ་འགྱུར་བ་དང་། གཞན་ཡང་འོ་ན་འཇམ་དཔལ་མཚན་བརྗོད་ཀྱང་དུས་འཁོར་གྱི་བཤད་རྒྱུད་ཡིན་པར་ཐལ། དུས་འཁོར་བསྡུས་རྒྱུད་དུ། དེ་ནས་དཔལ་ལྡན་རྡོ་རྗེ་འཆང་། ། ཞེས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་བར་ལུང་དུ་དྲངས་ཤིང་དོན་ཡང་དག་པར་བཤད་པའི་ཕྱིར།
གསུམ་པ་རྣམ་སྣང་སྒྱུ་འཕྲུལ་དྲ་བ་ཡང་གསང་འདུས་ཀྱི་བཤད་རྒྱུད་དུ་མི་འཐད་དེ། གྲུབ་ཆེན་ཀུན་སྙིང་གི་སྒྱུ་དྲ་གསང་འདུས་ཀྱི་བཤད་རྒྱུད་དུ་བཤད་པ་ནི་གསང་འདུས་ཡོ་གར་བཀྲལ་བའི་ལུགས་ཡིན་གྱི། གཞན་གསང་འདུས་བླ་མེད་དུ་བཀྲལ་བའི་ཚེ། རྣམ་སྣང་སྒྱུ་དྲ་གསང་འདུས་ཀྱི་བཤད་རྒྱུད་དུ་བཞེད་པའི་རྒྱ་གར་གྱི་གྲུབ་ཆེན་སུ་ཡང་མ་བྱུང་བའི་ཕྱིར་དང་། དེར་མ་ཟད་རྣམ་སྣང་སྒྱུ་དྲ་འདི་ནི་ཕ་རྒྱུད་རང་རྐང་ཐུབ་པ་གཅིག་ཡིན་པར་བཤད་པས་ཀྱང་། གསང་འདུས་ཀྱི་བཤད་རྒྱུད་ཡིན་པར་འདོད་པ་ལ་གནོད་པ་འདི་གསང་བ་འདུས་པའི་བཤད་རྒྱུད་དུ་འདོད་པ་ནི་སུ་དང་ཡང་མི་མཐུན་ནོ། ། དེས་ན་གསང་བ་འདུས་པའི་བཤད་རྒྱུད་ལ་བཞི་དང་། ལྔ་དང་། དྲུག་དང་། བརྒྱད་དང་།
དགུར་འདོད་པ་སོགས་རྣམ་གྲངས་མང་ན་ཡང་། འཐད་པའི་ཕྱོགས་ནི་གསང་བ་འདུས་པ་སྤྱི་ཙམ་ལ་རྩ་རྒྱུད་ལེའུ་བཅུ་བདུན་པ་དང་། དེ་ཉིད་ལ་བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས་ཀྱི་རྒྱུད། དགོངས་པ་ལུང་སྟོན། ལྷ་མོ་བཞིས་ཞུས། རྡོ་རྗེ་འཕྲེང་བ། རྒྱུད་ཕྱི་མ། རྡོ་རྗེ་སྙིང་པོ་རྒྱན་གྱི་རྒྱུད་དང་དྲུག་སྟེ་རྩ་བཤད་ཀྱི་རྒྱུད་བདུན་དང་། འཕགས་པ་ཡབ་སྲས་ཀྱི་ལུགས་ཐུན་མོང་མ་ཡིན་པ་ལྟར་ན་རྩ་རྒྱུད་ནི་ལེའུ་བཅུ་བདུན་པ་དང་། བཤད་རྒྱུད་དང་པོ་བཞི་པོ་དེ་དག་སྟེ་རྩ་བཤད་ཀྱི་རྒྱུད་ལྔ་པོ་འདི་ནི་མེད་ཁ་མེད་ཡིན་ལ།
གཞན་རྒྱུད་ཕྱི་མ་འདི་ཡང་གསང་བ་འདུས་པའི་རྒྱུད་དུ་འཕགས་པ་ཡབ་སྲས་བཞེད་པས་འཕགས་ལུགས་ལ་ཡང་བཤད་རྒྱུད་ཙམ་དུ་ཁས་ལེན་དགོས་ཞེས་པཎ་ཆེན་ཉི་ཟླ་སེང་གེས་གསུངས་པ་ཡང་འཐད་པར་སེམས་སོ། ། ཡང་ཡེ་ཤེས་ཞབས་ལུགས་པ་ལྟར་ན་རྩ་རྒྱུད་ལེའུ་བཅུ་བདུན་པ། བཤད་རྒྱུད་རྡོ་རྗེ་སྙིང་པོ་རྒྱན་གྱི་རྒྱུད་དང་། རྒྱུད་ཕྱི་མ་སྟེ་རྩ་བཤད་ཀྱི་རྒྱུད་གསུམ་དུ་ངེས་ཤིང་། གསུམ་པོ་དེ་དག་མེད་མི་རུང་གི་རྒྱུད་དུ་ཡང་བཞེད་དེ། དེ་ཡང་སློབ་དཔོན་སངས་རྒྱས་ཡེ་ཤེས་ཞབས་དེ་ཉིད་ཀྱིས་ཡེ་ཤེས་རྡོ་རྗེ་ཀུན་ལས་བཏུས་སོགས་བཤད་རྒྱུད་གོང་མ་བཞི་པོ་དེ་དག་མ་གཟིགས་པ་ཡང་མ་ཡིན་ལ། རྒྱུད་རྣམ་དག་མ་ཡིན་པར་བཞེད་པ་ཡང་མིན་མོད་ཀྱི། ལུགས་དེ་རང་གི་གསང་བ་འདུས་པའི་བསྐྱེད་རིམ་བསྙེན་སྒྲུབ་ཡན་ལག་བཞི། རྫོགས་རིམ་གྲོལ་བའི་ཐིག་ལེ་དང་། སྦྱོར་བ་ཡན་ལག་དྲུག་པའི་མན་ངག་དེ་ཐོན་པ་ལ་བཤད་རྒྱུད་དེ་གཉིས་ཀྱིས་ཆོག་ཅིང་།
རྩ་བཤད་ཀྱི་རྒྱུད་གསུམ་པོ་དེ་དག་གང་རུང་ཞིག་མེད་ན་ཡང་ཉམས་ལེན་ཟབ་མོ་དེ་དག་མི་ཐོན་པས། བཤད་རྒྱུད་གཉིས་པོ་དེ་མེད་ན་ཡང་མི་རུང་བར་བཞེད་པ་ཡིན་ནོ། ། དེས་ན་ཡེ་ཤེས་ཞབས་ལུགས་པ་དང་། ཤནྟི་པ་སོགས་འགྲེལ་བྱེད་གཞན་ལ་ཐུན་མོང་མ་ཡིན་པའི་བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས་དང་། དགོངས་པ་ལུང་སྟོན་གཉིས་མེད་པས་རྩ་རྒྱུད་ཀྱི་བཤད་པའི་བྱིང་མ་ཐོན་པ་ཡིན་ཞིང་། འཕགས་ལུགས་རྩ་རྒྱུད་ཀྱི་ཚིག་དོན་གྱི་བཤད་པ་བྱིང་ཅན་ཐོན་པ། འཕགས་པ་ཀླུ་སྒྲུབ་ལ་ཐུན་མོང་མ་ཡིན་པའི་བཤད་རྒྱུད་དེ་དག་མཁའ་འགྲོ་མས་ལུང་བསྟན་པ་ལ་བརྟེན་ནས་བྱུང་བ་ཡིན་པར་བཤད་པ་ཡིན་ནོ། ། དེ་རྣམས་ཀྱིས་འདུས་པའི་རྒྱུད་སྟོན་པས་ཇི་ལྟར་གསུངས་པའི་ཚུལ་བསྟན་ཟིན་ནས།། ༈ །།སྤྱི་དོན་གཉིས་པ་འདུས་པ་ལ་རྒྱ་བོད་དུ་བཤད་སྲོལ་ཇི་ལྟར་བྱུང་བའི་ཚུལ་ལ་གཉིས་ཏེ། འཕགས་ཡུལ་དུ་ཇི་ལྟར་བྱུང་བའི་ཚུལ་དང་།
བོད་ཡུལ་དུ་ཇི་ལྟར་བྱུང་བའི་ཚུལ་ལོ། ། དང་པོ་ནི། འོ་ན་གསང་བ་འདུས་པའི་རྩ་བཤད་ཀྱི་རྒྱུད་དེ་དག་ལ་བརྟེན་པའི་ལམ་སྲོལ་ཇི་ཙམ་ཞིག་རྒྱ་གར་འཕགས་པའི་ཡུལ་དུ་བྱུང་བ་ཡིན་ཞེ་ན། དཔལ་གསང་བ་འདུས་པ་འདི་ལ་རྒྱ་གར་འཕགས་པའི་ཡུལ་དུ་སྲོལ་ཆེན་བདུན་ཡོད་པའི་དང་པོ་ནི། ཡེ་ཤེས་ཀྱི་མཁའ་འགྲོ་མས་བྲམ་ཟེ་ཆེན་པོ་ས་ར་ཧ་ལ་དངོས་སུ་གནང་བའི་མན་ངག་འཕགས་པ་ཡབ་སྲས་ཀྱིས་ལེགས་པར་བཀྲལ་བས་འཕགས་ལུགས་སུ་གྲགས་པ་འདི་ཉིད་དེ། ཇི་ལྟར་བཀྲལ་བའི་ཚུལ་ཡང་དཔལ་མགོན་འཕགས་པ་ཀླུ་སྒྲུབ་ཀྱིས་གསང་བ་འདུས་པའི་རྩ་རྒྱུད་ལེའུ་བཅུ་བདུན་པ་ལས་བཏུས་ནས་མི་བསྐྱོད་པ་གཙོ་བོར་བྱས་པའི་གསང་བ་འདུས་པ་ལྷ་སོ་གཉིས་ཀྱི་སྒྲུབ་ཐབས་ཏིང་ངེ་འཛིན་གསུམ་གྱིས་བཅིངས་པའི་བསྐྱེད་རིམ་སྟོན་པའི་གཞུང་མདོར་བྱས་དང་། དེ་ཉིད་རྒྱུད་ཀྱི་ལུང་དང་སྦྱར་ཞིང་ལྷག་མོས་འོད་གསལ་དུ་བསྡུས་པ་སོགས་མདོར་བྱས་སུ་མ་ཚང་བ་འགའ་ཞིག་གིས་ཀྱང་ཁ་སྐོང་བའི་ཚུལ་གྱི་སྒྲུབ་ཐབས་མདོ་དང་བསྲེ་བ་སྟེ་བསྐྱེད་རིམ་སྟོན་པའི་གཞུང་གཉིས། རིམ་ལྔ་དང་བྱང་ཆུབ་སེམས་འགྲེལ་ཏེ་རྫོགས་རིམ་སྟོན་པའི་གཞུང་གཉིས་དང་བཅས་པའི་བསྐྱེད་རྫོགས་ཀྱང་གཞུང་བཞི་མཛད་ལ། ཡང་སྨིན་བྱེད་ཀྱི་གཞུང་དཀྱིལ་ཆོག་ཉི་ཤུ་པ་བྱ་བ་གཅིག་མཛད་པར་འགོས་རྡོག་པ་སོགས་སྔ་རབས་པ་ཕལ་ཆེར་བཞེད་ཅིང་། དཀྱིལ་ཆོག་དེ་ཉིད་ཚད་མར་མཛད་ནས་དབང་བསྐུར་བའི་ཕྱག་ལེན་ཡང་དེའི་སྟེང་ནས་མཛད་ལ།
རྗེ་བཙུན་ས་སྐྱ་པ་ཡབ་སྲས་རྣམས་ཀྱང་དེ་ཉིད་ཀླུ་སྒྲུབ་ཀྱིས་མཛད་པ་ཡིན་མིན་གྱི་དཔྱད་པ་གང་ཡང་མི་སྣང་བར། དེའི་སྟེང་ནས་འགོས་རྡོག་པ་སོགས་ཀྱིས་མཛད་པའི་དབང་བཀའ་ལ་དབང་བཀའ་རྙིང་མ་བྱ་བའི་ཐ་སྙད་མཛད་དོ། ། དེ་ལྟ་བུའི་གཞུང་དེ་བུ་སྟོན་རིན་པོ་ཆེ་མ་བྱོན་གོང་དུ་འཕགས་པས་མཛད་པ་ཡིན་མིན་གྱི་དཔྱད་པ་དང་ཐེ་ཚོམ་མཛད་མཁན་སུ་ཡང་མ་བྱུང་ཡང་། བུ་སྟོན་གྱིས་དཀྱིལ་ཆོག་ཉི་ཤུ་པ་འཕགས་པ་ཀླུ་སྒྲུབ་ཀྱིས་མཛད་པ་མ་ཡིན་ཏེ། སྒྲུབ་ཐབས་མདོར་བྱས་དང་མི་མཐུན་ཞིང་། ཀླུ་བྱང་གི་དཀྱིལ་ཆོག་ཉི་ཤུ་པ་དང་ཡང་མི་མཐུན་པའི་ཕྱིར་ཞེས་གསུངས་ནས་མཐའ་གཅིག་ཏུ་སློབ་དཔོན་གྱི་མཛད་པ་མིན་པར་ཁ་ཚོན་གཅོད་པ་མཛད། དེ་ལ་རེ་མདའ་བ་ཆེན་པོས་ཀླུ་བྱང་གི་གཞུང་དང་མི་མཐུན་པའི་རྒྱུ་མཚན་གྱིས་ཀླུ་སྒྲུབ་ཀྱི་གཞུང་མི་འཐད་པར་བསྒྲུབ་པར་མི་རིགས་ཏེ། སློབ་མའི་གཞུང་དང་མི་མཐུན་པ་སྒྲུབ་བྱེད་དུ་བྱས་ནས་སློབ་དཔོན་གྱིས་གཞུང་འགོག་པ་མི་འཐད་པའི་ཕྱིར། དེས་ན་ཀླུ་སྒྲུབ་ཀྱི་གཞུང་དང་མི་མཐུན་པས་ན། ཀླུ་བྱང་གི་གཞུང་ཐེ་ཚོམ་ཅན་དུ་བྱེད་དགོས་ཀྱི།
ཀླུ་སྒྲུབ་གྱིས་མཛད་པ་འདི་འཐད་ལྡན་དུ་རིགས་སོ་ཞེས་གསུངས་ལ། རེད་མདའ་བའི་བཞེད་པ་དེ་ལ་རང་ལུགས་ཀྱི་མཁས་པ་ཁ་ཅིག དེ་ནི་ཤིན་ཏུ་མི་འཐད་དེ། དཀྱིལ་ཆོག་གཉིས་པོ་དེའི་ནང་ནས་ཀླུ་བྱང་གི་དཀྱིལ་ཆོག་ནི་རྒྱ་གར་བའི་པཎ་གྲུབ་མང་པོས་ཚད་ལྡན་དུ་ཞལ་གྱིས་བཞེས་པའི་ཕྱིར་ཏེ། ཟུང་འཇུག་གསལ་བའི་ཡེ་ཤེས་དབབ་པའི་སྐབས་སུ། གྲུབ་ཆེན་ཀླུ་བྱང་གིས་སྤེལ་བའི་དཀྱིལ་འཁོར་ཆོ་ག་ཉི་ཤུ་པ་ལས་ཤེས་པར་བྱའོ། ། ཞེས་གསུངས་ཤིང་། ཨ་བྷྱ་ཡ་དང་། ཁ་ཆེ་པཎ་ཆེན་ལ་སོགས་པས་ཀྱང་ཚད་མར་མཛད་པའི་ཕྱིར་རོ། ། གཞན་ཡང་དཀྱིལ་ཆོག་དང་པོ་ཀླུ་སྒྲུབ་ཀྱིས་མཛད་པ་ཡིན་ན།
ཀླུ་བྱང་དང་། སྒྲ་གཅན་འཛིན་གཉིས་ཀྱིས་དེའི་རྗེས་སུ་དེ་དང་མི་མཐུན་པའི་དཀྱིལ་ཆོག་རེ་མཛད་པ་དོན་མེད་པའི་ཕྱིར། དེས་ན་དང་པོ་ཐེ་ཚོམ་ཅན་དུ་གྲུབ་བོ་ཞེས་གསུངས་ཀྱང་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་འགའ་ཞིག་ལས། བུ་སྟོན་གྱིས་ཀླུའི་བྱང་ཆུབ་ཀྱི་ཆོ་ག་ཉི་ཤུ་པ་དང་མི་མཐུན་པའི་ཕྱིར་ན། སློབ་དཔོན་གྱིས་མཛད་ངེས་ཤེས་པ་མིན་ཟེར་བའི་ཚིག་འདི་ནུས་པ་ཆེན་པོ་ཡིན་ཏེ། སློབ་དཔོན་གྱིས་དཀྱིལ་ཆོག་མཛད་ངེས་ཤེས་ན། ཀླུ་བྱང་གིས་དེ་དང་མི་མཐུན་པའི་དཀྱིལ་ཆོག་ག་ལ་རྩོམ་པའི་ཕྱིར་དང་། སློབ་དཔོན་སྒྲ་གཅན་འཛིན་དཔལ་བཤེས་གཉེན་བསྟན་པའི་གཏད་རབས་དགུ་པ་ཡིན་ཞིང་། འཕགས་པ་ཀླུ་སྒྲུབ་ཀྱི་དངོས་སློབ་ཀྱང་ཡིན་པས་ཀླུ་སྒྲུབ་ཀྱི་གཞུང་ཡོད་ན་དེའི་ལུང་དྲང་རིགས་པ་ལས་མ་དྲངས་པར། ཀླུ་བྱང་གི་དཀྱིལ་ཆོག་ཉི་ཤུ་པ་ནས་ལུང་དྲངས་པའི་ཕྱིར་ཏེ།
འདི་ཉིད་ཀྱིས་མཛད་པའི་ཟུང་འཇུག་གསལ་བ་ལས། དབབ་པའི་ནུས་པ་དང་ལྡན་པའི་སློབ་དཔོན་གྱིས་དབབ་པའི་སྣོད་དང་ལྡན་པའི་སློབ་མ་ལ་དབབ་པར་བྱ་སྟེ། གྲུབ་པའི་དབང་ཕྱུག་ཀླུ་བློའི་ཆོ་ག་ལས་སོ། ། ཞེས་བཤད་ཅིང་། གཞན་ཡང་ཨ་བྷ་ཡ་ལ་སོགས་པའི་རྒྱ་གར་བ་མང་པོས་ཀླུ་བྱང་གི་དཀྱིལ་ཆོག་ནས་ལུང་ཤིན་ཏུ་མང་བར་དྲངས་པའི་ཕྱིར་རོ། ། དེས་ན་འགོས་དཔོན་སློབ་དང་། རྗེ་བཙུན་ས་སྐྱ་པ་གོང་མ་རྣམས་སློབ་དཔོན་ཀླུ་སྒྲུབ་ཀྱིས་མཛད་པར་བཞེད་པ་དང་། དེ་ལ་བརྟེན་པའི་དབང་བཀའ་ཡོད་པས་སློབ་དཔོན་གྱི་མཛད་ཅེས་སྨྲས་བ་ཤིན་ཏུ་དཀའ། སློབ་དཔོན་གྱིས་རྩོམ་རྣམས་གཙང་ཧྲིག་པ་ཞིག་ཡོང་བ་ལ། འགྱུར་ཉེས་པ་ཨེ་ཡིན་འདི་ཉོག་གེ་བ་ཞིག་འདུག
བུ་སྟོན་པས་རིག་པ་དེ་དང་། གཞུང་ཁོ་རང་གི་ཚིག་འགྲོས་ལ་བལྟས་ན་མིན་ནམ་ཡང་སྙམ་སྟེ་བརྟག་གོ ། ཞེས་འབྱུང་། མཁས་པའི་དབང་པོ་གུང་རུ་ཤེས་རབ་བཟང་པོས་རྗེ་རྡོ་རྗེ་འཆང་གི་གསུང་བཞིན་འབྲི་བར་མཛད་པའི་གསང་བ་འདུས་པའི་རྣམ་བཤད་ལས། འོན་ཀྱང་ཀླུ་བྱང་གི་དཀྱིལ་ཆོག་དེ་ཚད་མར་བྱེད་དགོས་ཏེ། ཀླུ་སྒྲུབ་ཀྱི་དངོས་སློབ་སྒྲ་གཅན་འཛིན་དཔལ་བཤེས་གཉེན་གྱི་ཟུང་འཇུག་གསལ་བར། ཡེ་ཤེས་ཕབ་ཚུལ་ཀླུ་བྱང་གི་དཀྱིལ་ཆོག་ལ་ཁ་འཕངས་ཤིང་། ཕྲེང་བའི་སྟོད་སྨད་མང་པོར་ལུང་དྲངས་པ་དང་། ཁ་ཆེ་པཎ་ཆེན་སོགས་ཀྱིས་ཚད་མར་བྱས་པས་སོ། ། དཀྱིལ་ཆོག་སྔ་མ་དེ་དང་པོར་འཕགས་པས་ཆུང་སེ་བ་ཞིག་མཛད་པ་ལ།
དུས་ཕྱིས་མཆན་དཀྱུས་སུ་ཤོར་བའམ། འཕགས་པའི་གསུང་རྒྱུན་བླ་མ་གཞན་ཞིག་གིས་བྲིས་པ་ལ་ལྷད་ཞུགས་པར་འདུག་གོ ། དེ་ལྟར་ན་ཡང་དེའི་དབང་ཆོག་དེ་འཕགས་ལུགས་ཀྱི་བཀའ་ཡང་དག་ཡིན་ཏེ། གཞུང་དེར་ཐུན་མོང་གི་དབང་དགུ་སོགས་ལེགས་པར་བྱུང་བ་དང་། འགོས་ཀྱི་སྟོང་ཐུན་དུ་ཡང་ལུང་དྲངས་པས་སོ་ཞེས་བཤད་ལ། དེ་དག་ལ་རང་གི་བློས་ལེགས་པར་བརྟགས་ནས་འཐད་མི་འཐད་ཀྱི་རྣམ་དབྱེ་ཅུང་ཟད་ཕྱེ་ན་འདི་ལྟར་ཤར་ཏེ། བུ་སྟོན་རིན་པོ་ཆེའི་གསུང་དེ་ལྟར་ན་ཀླུ་སྒྲུབ་ཀྱིས་མཛད་པར་གྲགས་པ་ཙམ་མ་གཏོགས་སློབ་དཔོན་གྱིས་མཛད་པ་གཏན་ནས་མིན་གསུངས་པར་སྣང་བས། དེས་ན་འཕགས་པས་གསང་བ་འདུས་པའི་དཀྱིལ་ཆོག་ཉི་ཤུ་པ་བྱ་བ་གཏན་ནས་མ་མཛད་པ་ཞིག་བཞེད་དམ། འདི་མིན་པའི་གཞན་ཞིག་ཡོད་པར་བཞེད། དང་པོ་ལྟར་ན་འགོས་ལོ་སོགས་གསང་བ་འདུས་པའི་སྲོལ་འབྱེད་ཚད་ལྡན་དུ་མ་དང་འགལ་ཏེ།
འགོས་ལོ་སོགས་སྔ་རབས་པ་རྣམས་ཀྱིས་དཀྱིལ་ཆོག་དེ་ཉིད་འཕགས་པས་མཛད་པར་བཞེད་ཅིང་། དེ་ལ་བརྟེན་ནས་བསྐུར་བའི་དབང་བཀའ་དེ་འཕགས་ལུགས་ཀྱི་བཀའ་རྣམ་དག་ཏུ་བཞེད་པའི་ཕྱིར་ཏེ། དཀྱིལ་ཆོག་དེ་ནས་འགོས་ཀྱི་སྟོང་ཐུན་ཆེན་མོར་ཡང་ལུང་དྲངས་ཤིང་ཚད་ལྡན་དུ་མཛད། ཁ་ཆེ་པཎ་ཆེན་མ་བྱོན་གོང་དུ་འཕགས་ལུགས་ཀྱི་དབང་བཀའ་མཛད་པ་ཐམས་ཅད་དཀྱིལ་ཆོག་དེ་ཉིད་ལ་བརྟེན་པ་ཤ་སྟག་ཡིན་པའི་ཕྱིར། གཉིས་པ་ལྟར་ན་དེའི་ངོས་འཛིན་བྱ་དགོས་སོ། ། འོན་ཀྱང་བུ་སྟོན་གྱིས་དཔྱད་པ་དེ་ལྟར་མཛད་པ་ཡང་ཧ་ཅང་མི་ལེགས་པ་མ་ཡིན་ཏེ། དེང་སང་ཡོངས་སུ་གྲགས་པའི་བོད་དུ་འགྱུར་བའི་དཀྱིལ་ཆོག་ཉི་ཤུ་པ་འདི་ཀླུ་སྒྲུབ་ཀྱིས་མཛད་ངེས་ཤེས་ཡིན་ན། སློབ་དཔོན་གྱི་དངོས་སློབ་ཀླུ་བྱང་གིས་དེའི་རྗེས་སུ་དེ་དང་མི་མཐུན་པ་འདི་མཛད་དོན་མེད་པ་ཙམ་དུ་སྣང་བའི་དོགས་པ་འཇུག་ཏུ་རུང་བས་སོ། ། ཡང་རེད་མདའ་བ་གསུངས་པ་དེ་ངོ་ཐོག་ནས་བལྟས་ན་འཐད་པ་ལྟར་སྣང་ཡང་། དོན་ལ་ཅུང་ཟད་མི་འགྲིག་སྟེ།
ཇི་ལྟར་ཞེ་ན། ཀླུ་བྱང་གིས་མཛད་པའི་དཀྱིལ་ཆོག་ཉི་ཤུ་པ་འདི་རྒྱ་བོད་ཀྱི་མཁས་གྲུབ་གང་གིས་ཀྱང་རྣམ་དག་ཏུ་བཞེད་པའི་ངེས་པ་མེད་པར། ཀླུ་བྱང་གིས་མཛད་པར་གྲགས་པ་ཙམ་ཞིག་ཀ་ཡིན་ན། རེད་མདའ་བ་ཆེན་པོས་དཔོན་སློབ་གཞུང་འགལ་ན། སློབ་མའི་གཞུང་ཐེ་ཚོམ་ཅན་དུ་བྱེད་རིགས་ཀྱི། སློབ་དཔོན་གྱི་གཞུང་ཐེ་ཚོམ་ཅན་དུ་བྱེད་མི་རིགས་སོ་གསུངས་བ་འདི། བུ་སྟོན་གྱི་བཞེད་པ་ལ་གནོད་བྱེད་ངེས་ཤེས་ཀྱི་དགག་པར་འདུག་ནའང་། ཀླུ་བྱང་གི་འདི་ནི་རྒྱ་གར་གྱི་པཎ་གྲུབ་མང་པོས་ཚད་ལྡན་དུ་ཞལ་གྱིས་བཞེས་པས་རེད་མདའ་བའི་དགག་པ་དེ་ཡང་འཐད་ཕྱོགས་མིན་ནོ། ། ཡང་རང་ལུགས་ཀྱི་མཁས་པ་འགའ་རེས་ཀླུ་སྒྲུབ་ཀྱི་འདི་རྣམ་དག་མིན་པའི་ཤེས་བྱེད་ལ། སློབ་དཔོན་གྱིས་མཛད་ངེས་པ་ཡིན་ན།
སློབ་དཔོན་སྒྲ་གཅན་འཛིན་དཔལ་བཤེས་གཉེན་ཟུང་འཇུག་གསལ་བར་འདི་ནས་ལུང་འདྲེན་མཛད་རིགས་པ་ལས། འདི་ནས་མ་མཛད་པར་ཀླུ་བྱང་གི་དཀྱིལ་ཆོག་ཉི་ཤུ་པ་ནས་ལུང་འདྲེན་དང་ཁ་འཕང་མཛད་པའི་ཕྱིར་གསུངས་མོད་ཀྱང་། དེ་ལ་རང་ངེས་པ་ཆེར་མེད་དམ་སྙམ་སྟེ། ཀླུ་སྒྲུབ་ཀྱི་དཀྱིལ་ཆོག་ཤིན་ཏུ་བསྡུས་པ་ཞིག་མཛད་པ་ཡིན་ནས་ལུང་དུ་འདྲེན་འོས་ཀྱང་ཆེར་མེད་པ་དང་། ཁྱད་པར་ཁ་འཕང་མཛད་པ་ནི་ཡེ་ཤེས་དབབ་པའི་སྐབས་ན་འདུག་པས། དེ་ཉིད་དཀྱིལ་ཆོག་ཀླུ་སྒྲུབ་ཀྱིས་མཛད་པ་དེར་ཤིན་ཏུ་བསྡུས་པ་ལྟ་བུའི་ཁ་མ་འཕངས་ཤིང་། ཀླུ་བྱང་གི་དཀྱིལ་ཆོག་དེར་ཡེ་ཤེས་དབབ་པ་རྒྱས་པར་ཡོད་ནས་དེ་ལ་ཁ་འཕངས་པ་ཡིན་པ་ཡང་སྲིད་པས་སོ། ། དེས་ན་མཁས་པའི་དབང་པོ་གུང་རུས་གསུངས་པ་ལྟར། ཀླུ་བྱང་གིས་མཛད་པའི་དཀྱིལ་ཆོག་ཉི་ཤུ་པ་ནི། སློབ་དཔོན་སྒྲ་གཅན་འཛིན་དཔལ་སོགས་པཎ་གྲུབ་མང་པོས་ཚད་ལྡན་དུ་བཞེད་པས་རྣམ་དག་ཡིན་མིན་ལ་རྩོད་པ་ཆེན་པོ་མེད་ལ།
ཀླུ་སྒྲུབ་ཀྱིས་ཀྱང་དཀྱིལ་ཆོག་ཉི་ཤུ་པ་ཞིག་མཛད་དམ་སྙམ་སྟེ། འགོས་སོགས་སྔ་རབས་པ་མང་པོས་ཀླུ་སྒྲུབ་ཀྱིས་མཛད་པའི་དཀྱིལ་ཆོག་དེ་ཡོད་པ་རང་བཞེད་ནས། དེ་ལ་བརྟེན་པའི་དབང་བཀའ་ཡང་མཛད་པ་ལ། ཕྱིས་སུ་དབང་བཀའ་རྙིང་མར་གྲགས་པ་དང་། ཁྱད་པར་འགོས་ལོས་རྒྱ་གར་དུ་བྱོན་ནས་བླ་མ་བཙུན་མོ་ཅན། མངོན་ཤེས་ཅན། ནག་པོ་པ་དང་གསུམ་བསྟེན་ནས་གསང་བ་འདུས་པ་མཐིལ་ཕྱིན་པར་གསན་པ་ཡོངས་ལ་གྲགས་པས། དཀྱིལ་ཆོག་དེ་སློབ་དཔོན་ཀླུ་སྒྲུབ་ཀྱིས་མ་མཛད་པ་དགོངས་བཞིན་དུ་དེ་རྣམ་དག་ཏུ་ཞལ་གྱིས་བཞེས་པ་མི་སྲིད་པས་སོ། ། དེས་ན་བུ་སྟོན་གྱི་ཕྱག་ཏུ་བྱུང་ནས་དཔྱད་པ་མཛད་པའི་དཀྱིལ་ཆོག་ཉི་ཤུ་པའི་དཔེ་དེ་ཐོག་མར་དཔལ་འཕགས་པ་ཀླུ་སྒྲུབ་ཀྱིས་དཀྱིལ་ཆོག་བསྡུས་སེ་བ་ཞིག་མཛད་པ་ལ། འགའ་ཞིག་གིས་གསལ་བྱེད་ཀྱི་མཆན་བཏབ་པ་ཕྱིས་སུ་དཀྱུས་སུ་ཤོར་བ་ལྟ་བུའི་ལྷད་ཅུང་ཟད་ཞུགས་པ་ཞིག་ཡིན་ནམ་སྙམ་མོ། །
ཡང་འགའ་ཞིག་ལས་འགྱུར་ཉེས་པ་ཡིན་ནམ་ཡང་གསུངས། དེ་ཡང་ཅུང་ཟད་མི་འགྲིག་སྟེ། ཕྱིས་སུ་འགྱུར་བྱེད་གཞན་ཞིག་གིས་བསྒྱུར་ནས་ཁ་འཕངས་བྱས་པ་ལྟ་བུ་ཡིན་པའི་སྒྲོས་ནི་རང་གཞན་ཀུན་ལ་མི་སྣང་ལ། དེ་མིན་ཕྱིན་དང་པོའི་འགྱུར་དེ་ལ་འགྱུར་སྐྱོན་ཡོད་མེད་འགོས་ལོ་སོགས་མཁས་པ་སྔ་མ་དེ་དག་གིས་མི་མཁྱེན་པ་མི་སྲིད་པའི་ཕྱིར་རོ། ། འདི་དག་ནི་མཁས་པའི་བཞེད་པ་དེ་དག་ལ་བསམ་བྱུང་གི་བློ་གྲོས་ཀྱིས་ཞིབ་ཏུ་བརྟགས་ནས་རང་གི་བློ་ལ་ཤར་ཚུལ་བརྗོད་པའི་སྒོ་ནས་འཐད་མི་འཐད་ཀྱི་རྣམ་དབྱེ་ཕྱེ་བ་ཙམ་ཡིན་གྱིས། མཁས་པ་སྔ་མ་རྣམས་ལ་སུན་འབྱིན་བགྱིད་འདོད་སོགས་ཀྱི་བསམ་པ་ནི་ཁོ་བོ་ལ་མེད་པས་ད་དུང་རྣམ་དཔྱོད་དང་ལྡན་པ་དག་གིས་མཁས་པ་རྣམས་ཀྱི་བཞེད་པ་དེ་དག་སོ་སོ་དང་། ཁོ་བོས་བཤད་པ་འདི་དག་ལ་ཡང་བརྟག་དཔྱད་ལེགས་པར་གྱིས་ལ་གཟུ་བོར་གནས་པས་སྨྲ་བར་བྱོས་ཤིག་དང་། ལུང་རིགས་དང་མཐུན་པ་སྣང་ཚེ་ཁོ་བོས་ཀྱང་འཇུག་བཟློག་བགྱིད་ཅིང་། གཞན་དག་གིས་ཀྱང་དེ་བཞིན་བྱ་རིགས་ཏེ། བདག་ཉིད་ཆེན་པོ་ས་པཎ་གྱིས།
གལ་ཏེ་བདག་གི་ཚིག་བདེན་ན། ། དམ་པ་རྣམས་ཀྱིས་ལེགས་ཞེས་གསུངས། ། འོན་ཏེ་འདི་ལ་སྐྱོན་ཆགས་ན། ། ལུང་དང་རིགས་པས་སུན་ཕྱུངས་ཤིག ། ཅེས་གསུངས་པས་སོ། ། གང་ལྟར་ཀྱང་དེ་ལྟ་བུའི་དཔྱད་གཞི་ཅན་གྱི་གཞུང་དེ་ཉིད་དང་བཅས་པའི་གསང་བ་འདུས་པ་སྐོར་ལ་དཔལ་འཕགས་པ་ཀླུ་སྒྲུབ་ཀྱིས་གཞུང་ལྔ་མཛད། དེའི་སློབ་མ་འཕགས་པ་ལྷས་དཔལ་གསང་བ་འདུས་པའི་ལམ་རིམ་ཚང་བར་སྟོན་ཅིང་། བསྐྱེད་རྫོགས་གཉིས་ཀྱི་ནང་ནས་རྫོགས་རིམ་གཙོ་བོར་སྟོན་པ་སྤྱོད་བསྡུས་སྒྲོན་མེ་ལེའུ་བཅུ་གཅིག་གི་བདག་ཉིད་ཅན་དང་། དེ་ཉིད་ཀྱི་སེམས་དབེན་ལ་འཕྲོས་ནས་སེམས་ཀྱི་སྒྲིབ་སྦྱོང་སྒྱུ་ལུས་ལ་འཕྲོས་ནས་བདག་བྱིན་གྱིས་བརླབས་པའི་རིམ་པ་འོད་གསལ་ལ་འཕྲོས་ནས་མངོན་པར་བྱང་ཆུབ་པའི་རིམ་པ་སྟེ་གཞུང་བཞི་མཛད་ལ། གཞན་སློབ་དཔོན་འདི་ཉིད་ཀྱིས་མཛད་པར་གྲགས་པའི་རོ་སྲེག་གི་ཆོ་ག་དང་།
གསང་འདུས་རྩ་རྒྱུད་ཀྱི་འགྲེལ་པ་སོགས་ནི་བོད་ཀྱིས་སྦྱར་བ་ཡིན་གྱི། སློབ་དཔོན་འདིས་མཛད་པ་ནི་མ་ཡིན་པར་བཤད་དོ། ། ཡང་གྲུབ་ཆེན་ཀླུའི་བྱང་ཆུབ་ཀྱིས་མདོ་བྱས་ཀྱི་ཉམས་ལེན་དེ་སྦྱང་གཞི་དང་སྦྱར་བ་དང་། ལྷག་མོས་འོད་གསལ་དུ་འཇུག་པ་དང་། ལུས་དཀྱིལ་དང་། དཀྱིལ་འཁོར་རྒྱལ་མཆོག་གི་སྐབས་སུ་ཁ་སྐོང་གི་ཟིན་བྲིས་ལྟ་བུར་གྱུར་པ་རྣམ་གཞག་རིམ་པ། སྨིན་བྱེད་ཀྱི་དབང་སྟོན་པ་དཀྱིལ་འཁོར་གྱི་ཆོ་ག་ཉི་ཤུ་པ། རྫོགས་རིམ་གཙོ་བོར་སྟོན་པ་ལས་མཐའ་རྣམ་འབྱེད་རིམ་ལྔ་ཁོང་བསྡུས་དང་གཞུང་བཞི་མཛད་ཅིང་། གཞན་ཡང་སློབ་དཔོན་འདིས་མཛད་པའི་སྦྱིན་སྲེག་ཅིག་དང་། མདོ་བྱས་ཀྱི་འགྲེལ་པ་དེ་ཁོ་ན་ཉིད་གྲུབ་པ་བྱ་བ་འདི་ཉིད་ཀྱིས་མཛད་པར་གྲགས་པ་གཉིས་ནི་བོད་དུ་མ་འགྱུར་ཡང་རིམ་ལྔའི་འགྲེལ་པ་ནོར་བུའི་ཕྲེང་བ་བྱ་བ་དང་།
རྩ་རྒྱུད་ཀྱི་འགྲེལ་ཆེན་འགྲེལ་པ་དོན་གསལ། མངོན་རྟོགས་རྒྱན་རྩ་འགྲེལ་ཟེར་བ་རྣམས་ལ་ཀླུ་བྱང་གིས་མཛད་ཟེར་བ་ཡོད་ཀྱང་། དེ་དག་ནི་པཎྜི་ཏ་ཕྲ་ལ་རིང་བྱ་བ་ཞིག་གིས་གྲོང་འཇུག་བྱས་ནས་ཟོམ་རོང་ཆོས་བཟང་དུ་སྐྱེ་བ་བླངས་པ་དེས་བསྟན་བཅོས་མང་དུ་བརྩམས་ཤིང་གཞན་ལ་ཁ་འཕང་བྱས་པ་དུ་མ་ཡོད་པར་བཤད་པས་དེ་འདྲ་ཞིག་གམ། དེ་མིན་ན་གཞན་ཡང་དེའི་རྗེས་སུ་རོང་ཕྱོགས་སུ་གཞན་ལ་ཁ་འཕང་བྱས་ནས་བསྟན་བཅོས་རྩོམ་མཁན་མང་དུ་བྱུང་བས་དེ་འདྲའི་ནང་ཚན་གྱི་བོད་མ་ཞིག་ཡིན་གྱི། ཀླུ་བྱང་གིས་མཛད་པ་ནི་མིན་པར་མཁས་པ་དག་གིས་བཤད་དོ། ། གོང་གི་ཀླུ་བྱང་གིས་མཛད་པའི་བཞི་པོ་དེའི་ནང་ནས་རིམ་ལྔ་ཁོང་བསྡུད་སློབ་དཔོན་གྱིས་མཛད་པ་ཡིན་མིན་ཐེ་ཚོམ་ཅན་ཡིན་ཞེས་གུང་རུས་བཤད་ལ། འགའ་ཞིག་གིས་གཞུང་དེ་ཐེ་ཚོམ་ཅན་ཡིན་ཏེ། རིམ་པ་རེ་རེའི་ནང་དུ་ཡང་རིམ་པ་ལྔ་ལྔ་བྱས་པའི་ཕྱིར་གསུངས་པར་གྲགས་མོད། སྒྲུབ་བྱེད་དེས་རྣམ་དག་མིན་པར་མི་འགྲུབ་སྟེ། དེ་ལྟར་ན་ཕར་ཕྱིན་རེ་རེའི་ནང་དུ་ཡང་ཕར་ཕྱིན་དྲུག་རེ་ཚང་བར་བཤད་པ་ཡང་སྐྱོན་དུ་འགྱུར་ལ།
དེ་འདོད་ན་ཐེག་པ་ཆེན་པོའི་ལུགས་ལ་ཆོས་གཅིག་གི་ནང་དུ་ཉམས་ལེན་གྱི་ཆོས་དུ་མ་འདུས་པར་བཤད་པ་ཡང་མི་འཐད་པར་ཁས་ལེན་དགོས་བྱུང་བས། དེ་འདྲའི་ཤེས་བྱེད་ཀྱིས་ཐེ་ཚོམ་ཅན་དུ་མི་འགྲུབ་ཀྱིས། གཞན་དཔྱོད་ལྡན་ལ་སྐྱེ་རིགས་པའི་དོགས་པ་ཡོད་ན་འགོད་རིགས་ཤིང་བློ་གྲོས་དང་ལྡན་པ་དག་གི་དོགས་པ་ཡིན་ངེས་རྣམས་ལུང་རིགས་དང་མཐུན་པར་དཔྱད་འོས་པ་ཡང་ཡིན་ནོ། ། ཡང་སློབ་དཔོན་སྒྲ་གཅན་འཛིན་དཔལ་བཤེས་གཉེན་གྱིས་རས་བྲིས་ལ་བརྟེན་པའི་དཀྱིལ་འཁོར་གྱི་ཆོ་ག་ཟུང་འཇུག་གསལ་བ་མཛད། འདི་ནི་འཕགས་ལུགས་ལ་དཀྱིལ་འཁོར་གྱི་ཆོ་ག་ཚད་ཐུབ་ཅིག་ཡིན་ཏེ། ཀླུ་བྱང་གིས་མཛད་པའི་དཀྱིལ་ཆོག་ཉི་ཤུ་པ་ལ་བརྟེན་ནས་དབང་བསྐུར་བའི་ཚེ་ཡང་དབང་གོང་མ་འདི་ནས་ཁ་སྐོང་བར་བཤད་པས་སོ། ། སློབ་དཔོན་ཤཱཀྱ་བཤེས་གཉེན་གྱིས་གཞུང་མཛད་པ་ཆེར་མི་སྣང་ལ། འོན་ཀྱང་འཕགས་པ་ཀླུ་སྒྲུབ་ཀྱིས་མཛད་པའི་རིམ་ལྔའི་གཞུང་གི་རིམ་པ་གཉིས་པའི་མཇུག་སློབ་དཔོན་འདིས་མཛད་པ་ཡིན་ཏེ། འགོས་ཀྱི་སྟོང་ཐུན་ཆེན་མོ་ལས། སྲིད་པའི་གཟེབ་ལས་ངེས་གྲོལ་འགྱུར། །
ཞེས་པ་ཡན་སློབ་དཔོན་ཀླུ་སྒྲུབ་ཀྱིས་མཛད་ནས། ཤེས་རབ་ངོ་བོ་ཉིད་འདི་ནི། ། མན་སློབ་དཔོན་ཤཱཀྱ་བཤེས་གཉེན་གྱིས་འཕྲོས་ཁ་བསྐངས་པ་ཡིན་ཞིང་། རིམ་ལྔའི་རིམ་པ་གཉིས་པའི་མཇུག་ཏུ་ཁོང་པའི་མཚན་བཏབ་པའོ་ཞེས་གསུངས་པ་ལྟར་རོ། ། འདི་ལ་ཡང་ཁ་ཅིག་ལེགས་སྨིན་ཀ་རས་རིམ་ལྔའི་འགྲེལ་པར་བཤད་ཟེར་ནས། སློབ་དཔོན་ཤཱཀྱ་བཤེས་གཉེན་ཀླུ་སྒྲུབ་ཀྱི་སྲས་ཀྱི་ཐུ་བོ་ཡིན་པས་དགེས་དགེས་མཛད་ནས། རིམ་པ་གཉིས་པ་ལ་ཤཱཀྱ་བཤེས་གཉེན་གྱི་མཚན་བྱང་བཅུག་པ་ཡིན་ཟེར་བ་དང་། འགའ་ཞིག་ཤཱཀྱ་བཤེས་གཉེན་ཀླུ་སྒྲུབ་ཀྱི་མཚན་གྱི་རྣམ་གྲངས་སུ་འདོད་པ་སོགས་ནི་མ་བརྟགས་པར་སྨྲ་བའོ། ། དེ་ལྟར་ཡབ་སྲས་ལྔ་པོས་གཞུང་གི་དགོངས་འགྲེལ་དུ། ཀླུ་སྒྲུབ་ཀྱི་དགོངས་པ་སྐོང་བའི་སློབ་མ་ཟླ་གྲགས་ཀྱིས་འཕགས་པ་ཡབ་སྲས་ཀྱི་དགོངས་པ་བསྐྱེད་རྫོགས་ཟབ་མོའི་ཉམས་ལེན་རྣམས་མཐའ་དྲུག་དང་ཚུལ་བཞི་སོགས་རྒྱན་བདུན་གྱི་བཤད་པའི་སྒོ་ནས་རྒྱུད་ཀྱི་དོན་གཏན་ལ་ཕབ་དོན་ཡིན་པས་རྒྱུད་ལ་བརྟེན་པ་ཤེས་པའི་ཆེད་དུ།
རྩ་རྒྱུད་ལེའུ་བཅུ་བདུན་པའི་འགྲེལ་པ་སྒྲོན་མ་གསལ་བ་མཛད། འགྲེལ་ཆེན་འདི་ནས་འཕགས་པ་ཡབ་སྲས་ཀྱི་གཞུང་སྔ་མ་དག་ལས་མི་གསལ་བའི་སྒྲུབ་དཀྱིལ་གྱི་སྐབས་སུ་ཉེ་བར་མཁོ་བ་མང་པོ་ཞིག་ཀྱང་སྟོན་པ་ཡིན་ནོ། ། གཞན་ཡང་སློབ་དཔོན་འདིས་མཛད་པར་གྲགས་པའི་རྡོ་རྗེ་སེམས་དཔའི་སྒྲུབཐབས་ཞིག་ཡོད་པ་འདིའི་མཛད་བྱང་ལ་ཙཎྜ་ཀཱིརྟིས་བྱས་ཟེར་བ་ཡོད་པ་ལ་འཁྲུལ་ནས། ཟླ་གྲགས་ཀྱིས་མཛད་པར་འདོད་པ་ནི། དེ་ཉིད་ཀྱི་བརྗོད་བྱའི་དོན་ལ་མ་བརྟགས་པར་སྨྲས་པ་སྟེ། གཞུང་དེ་ཉིད་ན་ལྕགས་ཆུ་མེ་རླུང་གི་ར་བའི་སྲུང་འཁོར་བསྒོམ་པའི་ལུང་སྦྱོར་མདོ་བསྲེ་དང་མི་མཐུན་པ་མང་དུ་ཡོད་པ་དང་། ཡེ་ཤེས་ཙམ་ལ་སྙོམས་འཇུག་པ། ། རྣལ་འབྱོར་ཞེས་ནི་མངོན་པར་བརྗོད། ། ཅེས་པའི་རྣམ་སྣང་སྒྱུ་དྲའི་ལུང་དེ་བདེ་མཆོག་གི་ལུང་དུ་བྱས་པ་སོགས་ནོར་བ་ཡང་འགའ་རེ་ཡོད་པར་བཤད་པས་སོ། ། ཡང་རྗེ་བཙུན་རེད་མདའ་བའི་གསུང་ལས།
གཞུང་འདི་མདོ་བྱས་ཚིག་ལྷུག་ཏུ་བཏང་བ་ལྟ་བུ་ཞིག་འདུག་པས། འཕགས་པ་ཀླུ་སྒྲུབ་ཀྱིས་མདོ་བྱས་ཚིགས་བཅད་དུ་རྩོམ་གྲུབ་པའི་རྗེས་སུ། དཔལ་ལྡན་ཟླ་བས་དེ་ལྷུག་པར་བྱས་པ་ལྟ་བུའི་གཞུང་མི་རྩོམ་པས། བོད་ལྡོམ་གཅིག་གིས་བརྩམས་པ་ཡིན་ཞེས་འབྱུང་ཡང་། གཞུང་འདི་རྒྱ་གཞུང་ཡིན་པ་ལ་རྩོད་པ་མེད་དེ། འདིའི་རྒྱ་དཔེ་ཡང་ཡོད་པར་བཤད་ཅིང་། ལྷག་པར་ལ་ལི་ཏ་བཛྲ་དང་། ཏ་ཐཱ་ག་ཏ་རཀྵི་ཏས་མཛད་པའི་རྒྱ་འགྲེལ་ཁུངས་མ་ཡང་གཉིས་ཙམ་ཞིག་སྣང་བས་སོ། ། དེས་ན་བདག་ཉིད་ཆེན་པོ་ས་སྐྱ་པཎྜི་ཏའི་རྣམ་ཐར་དེ་ཉིད་ཀྱི་དངོས་སློབ་ལྷོ་པ་ཀུན་མཁྱེན་གྱིས་མཛད་པའི་གསན་ཡིག་གི་སྐབས་སུ་ཆོས་རྗེའི་གསུང་རྒྱུན་བཞིན་འབྲི་བར་མཛད་པ་ལས། རྡོ་རྗེ་སེམས་དཔའི་སྒྲུབ་ཐབས་ཤེས་རབ་འབྱུང་གནས་སྦས་པས་མཛད་པ་ཞེས་འབྱུང་བས།
ཟླ་གྲགས་གཉིས་པ་སྟེ་པཎྜི་ཏ་གཞན་ཞིག་གིས་མཛད་པ་ཡིན་ལ། དེ་ཡང་ཚད་མའི་འགྲེལ་པ་མཛད་མཁན་གྱི་རྒྱན་མཁན་པོ་བྱ་བ་དེ་ཡིན་པར་ངོར་པའི་ཟིན་བྲིས་འགའ་ཞིག་ལས་བཤད་དོ། ། དེ་ལྟ་བུའི་འཕགས་པ་ཀླུ་སྒྲུབ་ཀྱིས་མཛད་པའི་སྒྲུབ་ཐབས་མདོར་བྱས་ལ་འཕགས་ཡུལ་གྱི་འགྲེལ་པའི་རྣམ་གྲངས་ལ། ཨ་བྷ་ཡཱ་ཀ་རའི་རིམ་ལྔ་དང་སྦྲེལ་བའི་འགྲེལ་པ། བྷ་བྱ་ཀིརྟིའི་འགྲེལ་པ། ཐུབ་པ་དཔལ་གྱི་འགྲེལ་པ། བརྩོན་འགྲུས་བཟང་པོ་སྟེ་བཙུན་མོ་ཅན་གྱི་འགྲེལ་པ། བི་བྷུ་ཏ་ཙཎྜའི་འགྲེལ་པ། ནག་པོ་དམ་ཚིག་རྡོ་རྗེའི་མདོ་བསྲེ་དང་གཉིས་ཀ་ལ་འགྲེལ་པ། སློབ་དཔོན་སྒེག་པའི་རྡོ་རྗེའི་འགྲེལ་པ།
ཁ་ཆེ་ལེགས་སྨྲའི་འགྲེལ་པ་དང་བརྒྱད་ཡོད་ཅིང་། གཞན་ཡང་འཕགས་སྐོར་ལ་ནག་པོ་དམ་ཚིག་རྡོ་རྗེའི་འདུས་པའི་གཏོར་མ་རྒྱུད་དང་མཐུན་པ་ཞིག རྡོ་རྗེ་སེམས་དཔའི་མཆོད་ཆོག ཡང་མངོན་ཤེས་ཅན་གྱི་མཆོད་ཆོག རབ་འཇིགས་རྡོ་རྗེའི་སྦྱིན་སྲེག སློབ་དཔོན་སྒྲ་དབྱངས་བཅུ་གཅིག་པའི་རྡོ་རྗེ་འཆང་གི་ལམ་གྱི་རིམ་པ་ཞེས་པའི་གཞུང་ལ་གཞུང་ཕྲན་དུ་མ་ཡོད་དོ། ། དེ་ལྟར་དཔལ་འཕགས་པ་ཀླུ་སྒྲུབ་ཡབ་སྲས་ཀྱི་གོང་དུ་བསྟན་པའི་རྩ་བཤད་ཀྱི་རྒྱུད་དེ་དག་ལ་བརྟེན་ནས་ལམ་ཐམས་ཅད་ཀྱི་རྩ་བ་སྨིན་བྱེད་ཀྱི་དབང་ལ་ཐུན་མོང་གི་དབང་དགུ་ཡོད་པའི་ཁྱད་ཆོས་དང་ལྡན་པ་སྔོན་དུ་སོང་ནས། གྲོལ་བྱེད་ཀྱི་ལམ་ལ་བསྐྱེད་རྫོགས་གཉིས་ལས། བསྐྱེད་རིམ་རྣལ་འབྱོར་གསུམ་གྱི་ཏིང་ངེ་འཛིན་དང་། རྫོགས་རིམ་རིམ་པ་ལྔ་པའི་མན་ངག་སྟེ་སྨིན་གྲོལ་ཆ་ཚང་ལ་མ་ནོར་བའི་གསང་བ་འདུས་པའི་ལམ་སྲོལ་འདི་ཕྱེ་བས་འདི་ལ་གསང་འདུས་འཕགས་ལུགས་སུ་གྲགས་ཤིང་ལུགས་འདི་ཉིད་གཙོ་བོ་ལྟ་བུ་ཡིན་པར་བཤད་དོ། །
ཁ་ཅིག་གིས་ཡབ་སྲས་ལྔ་པོ་དེ་དག་འཕགས་པའི་གང་ཟག་ཡིན་པས། དེ་དག་གིས་བཀྲལ་བའི་ལམ་སྲོལ་ལ་གསང་འདུས་འཕགས་ལུགས་ཞེས་གྲགས་སོ་གསུངས་པ་ནི་མི་རིགས་ཏེ། དེ་ལྟར་ན་ཡེ་ཤེས་ཞབས་ལུགས་ལ་ཡང་འཕགས་ལུགས་ཞེས་བརྗོད་དགོས་ཏེ། སློབ་དཔོན་དེ་ཉིད་འཕགས་པའི་གང་ཟག་ཡིན་ཞིང་། དེས་བཀྲལ་བའི་ལམ་སྲོལ་ཡིན་པས་སོ། ། དེས་ན་འཁོར་ལོ་བདེ་མཆོག་ལཱུ་ནག་དྲིལ་གསུམ་ལྟར་ལུགས་སྲོལ་དེ་ཉིད་བཀྲལ་མཁན་གྱི་གྲུབ་ཆེན་གྱི་མཚན་གྱི་སྒོ་ནས་ཆོས་ལ་མཚན་དེ་དང་དེར་ཐོགས་པ་ཡིན་ཏེ། འཕགས་པ་ཀླུ་སྒྲུབ་ཀྱི་མཚན་གྱི་སྒོ་ནས་དེའི་བཀྲལ་བའི་གསང་འདུས་ཀྱི་ལམ་སྲོལ་ལ་གསང་འདུས་འཕགས་ལུགས་དང་། སློབ་དཔོན་སངས་རྒྱས་ཡེ་ཤེས་ཞབས་ཀྱི་མཚན་གྱི་སྒོ་ནས་དེའི་བཀྲལ་བའི་གསང་འདུས་ཀྱི་ལམ་སྲོལ་ལ་གསང་འདུས་ཡེ་ཤེས་ཞབས་ལུགས་སོགས་ཀྱི་མཚན་གྲགས་པ་ཡིན་པར་ཤེས་དགོས་སོ། ། ལམ་སྲོལ་གཉིས་པ་ནི། རྩ་རྒྱུད་ལེའུ་བཅུ་བདུན་པ་དང་།
དེའི་རྒྱུད་ཕྱི་མ་དང་། རྡོ་རྗེ་སྙིང་པོ་རྒྱན་གྱི་རྒྱུད་གཉིས་བཤད་རྒྱུད་དུ་སྦྱར་ནས། རྩ་བཤད་ཀྱི་རྒྱུད་གསུམ་པོ་དེ་ལ་བརྟེན་ནས་སློབ་དཔོན་སངས་རྒྱས་ཡེ་ཤེས་ཞབས་ཀྱི་མགོན་པོ་འཇམ་པའི་དབྱངས་ཀྱི་ལུང་བསྟན་པ་ལྟར་གཞུང་བཅུ་བཞི་མཛད་ཅིང་ལེགས་པར་བཀྲལ་བའི་ལུགས་དེ་ཉིད་དེ། དེ་ཡང་ཞལ་ལུང་གི་མཇུག་ཏུ། ཁྱོད་ཀྱང་ཟས་ཀྱི་བྱ་བ་དང་། ང་ལ་ཅུང་ཟད་འཁྲུལ་རྟོགས་པས། ། ཚེ་འདི་ཉིད་ལ་མི་འགྲུབ་སྟེ། ། ཟག་བཅས་ཕུང་པོ་རང་ལུས་ནི། ། ཡང་དག་གནས་ནི་མི་འགྱུར་རོ། ། ཁྱོད་ཀྱི་ལུས་འདི་སྤངས་མ་ཐག །
རྣམ་པར་ཤེས་པ་མི་ཤིགས་པ། ། ཕྱག་རྒྱ་ཆེན་པོ་འགྲུབ་པར་འགྱུར། ། དེས་ན་ཁྱོད་ཀྱི་ཡང་དག་བློས། ། སངས་རྒྱས་ཀུན་གྱི་འདུས་པའི་རྒྱུད། ། གསང་བ་གསང་ཆེན་ཆེས་གསང་བ། ། གོང་ན་མེད་པའི་ལུང་ཆེན་པོ། ། དེ་ཡི་རིམ་པ་དང་པོ་ཡི། ། སྒྲུབ་ཐབས་བཟང་དང་སྦྱིན་སྲེག་དང་། ། གཏོར་མ་སྣ་ཚོགས་འཁོར་ལོ་དང་། ། བསྡུས་པ་དང་ནི་རྣམ་བཤད་དང་། །
དཀྱིལ་འཁོར་ཆོ་ག་ལ་སོགས་པ། ། མི་ཤེས་མུན་པས་ཁེབས་འདྲ་བའི། ། ཐུར་མ་ལྟ་བུ་བརྩམ་པར་བྱ། ། ཞེས་ལུང་བསྟན་པ་ལ་བརྟེན་ནས་གཞུང་ཆེན་བཅུ་བཞི་མཛད་ཅིང་། བཅུ་བཞི་པོའི་ངོས་འཛིན་ལ་མི་མཐུན་པ་མང་ན་ཡང་། གྲུབ་ཆེན་དམན་པའི་ཞབས་ཀྱི་ཞལ་ལུང་གི་འགྲེལ་པ་ལས། རིམ་པ་དང་པོ་ནི་སྒྲུབ་པའི་ཐབས་འཁོར་དང་བཅས་པའོ། ། སྒྲུབ་ཐབས་བཟང་ནི་ཀུན་ཏུ་བཟང་མོ་གསུམ་མོ། ། སྦྱིན་སྲེག་ནི་སྦྱིན་སྲེག་གི་ཆོ་ག་གཉིས་སོ། ། གཏོར་མ་ནི་མི་ནུབ་པའི་སྒྲོན་མེའོ། །
སྣ་ཚོགས་འཁོར་ལོ་ནི་ཚོགས་འཁོར་ཆེན་མོའོ། ། བསྡུས་པ་ནི་རིན་ཆེན་འབར་བའོ། ། རྣམ་བཤད་ནི་མ་མཛད་དོ། ། དཀྱིལ་འཁོར་གྱི་ཆོ་ག་ནི་ཉིས་བརྒྱ་ལྔ་བཅུ་པ་ཞིག་མཛད་ཀྱང་བླ་མས་དཔེ་ཁ་ཆེར་བསྣམས་ནས་བདག་གིས་ནི་མ་མཐོང་ངོ་། ། སོགས་ཀྱི་སྒྲས་བསྡུས་པ་ནི། རྩ་བའི་ཡེ་ཤེས་ཆེན་མོ་དང་། ཚིགས་སུ་བཅད་པ་མཛོད་དང་། གྲོལ་བའི་ཐིག་ལེ་དང་། བདག་གྲུབ་པར་བསྒྲུབ་པ་དང་། བྱང་ཆུབ་སེམས་ཀྱི་ཐིག་ལེ་དང་།
བཀྲ་ཤིས་ཀྱི་རྣམ་བཤད་ཆེན་མོ་དང་། བཞི་པ་ལ་འཇུག་པ་ཐབས་དང་བཅས་པ་དང་། ཆུ་སྦྱིན་དབང་པོའི་སྒྲུབ་ཐབས་གསུམ་སྟེ་དེ་ལྟར་ན་ལུང་དང་མཐུན་པའི་གཞུང་བཅུ་བཞི་མཛད་དོ་ཞེས་གསུངས་པ་ལྟར་ཡིན་པ་ཕལ་ཆེར་ལས་བཤད་དོ། ། འོན་ཀྱང་བཅུ་བཞི་པོའི་ངོས་འཛིན་གཙང་ཧྲིག་པ་ཞིག་དགོས་པས་རྟོག་དཔྱོད་ཞིབ་མོའི་སྒོ་ནས་དཔྱོད་ལྡན་དག་གིས་འགྲེལ་པ་དེར་བཤད་པའི་གཞུང་གི་གྲངས་དེ་འདོར་ལེན་དང་། གཞན་ཡང་བཅུ་བཞིར་བཤད་པའི་ཁུངས་གསལ་བ་ཞིག་བཙལ་བར་བྱའོ། ། འོ་ན་སློབ་དཔོན་དེས་མཛད་པའི་དཀྱིལ་ཆོག་ཅིག་ཡོད་ཀྱང་། དེ་ཉིད་སྨན་པའི་ཞབས་སོགས་ཀྱིས་མ་གཟིགས་པར་བཤད་པས་ན། ལུགས་འདིས་དབང་ཆོག་གཞུང་གང་ལ་བརྟེན་སྙམ་ན། གྲུབ་ཆེན་དེའི་སློབ་མའི་མཆོག་མར་མེ་མཛད་བཟང་པོས་གསང་བ་འདུས་པའི་དཀྱིལ་འཁོར་གྱི་ཆོ་ག་བཞི་བརྒྱ་ལྔ་བཅུ་པ་ལ་བརྟེན་ནས་ལུགས་འདིའི་རྗེས་འབྲང་གི་འཕགས་ཡུལ་གྱི་པཎ་གྲུབ་དག་ལུགས་འདིའི་དབང་མཛད་ཅིང་། འདི་ཉིད་ཚད་མར་ཀུན་གྱིས་འཛིན་པ་ཡིན་ཏེ།
གྲུབ་ཆེན་དམན་པའི་ཞབས་ཀྱི་གསུང་ལས། རང་གི་གྲྭ་པའི་ཚོགས་ནས་རྒྱལ་ཚབ་ཀྱི་སར་འོས་པའི་སློབ་མ་བཅོ་བརྒྱད་ཀྱི་ནང་ནས་བདེན་པ་མཐོང་བ་ནི། མར་མེ་མཛད་བཟང་པོ། རབ་ཞི་བཤེས་གཉེན། སྒྲ་གཅན་འཛིན་བཟང་པོ། རྡོ་རྗེ་བདེ་བ་ཆེན་པོ་དང་བཞི་ཡོད་པ་ལས། ཁོ་བོ་ནི་དང་པོའི་རྗེས་སུ་འབྲངས་སྟེ་བླ་མ་ཆེན་པོའི་རིམ་པ་ཇི་ལྟ་བ་བཞིན་འདུག་པའི་ཕྱིར་རོ། ། ཞེས་གསུངས་པས་སོ། ། གཞན་ཡང་ལུགས་འདི་ལ་གྲུབ་ཆེན་དེ་དག་གི་རྗེས་སུ་འབྲང་བའི་སྒྲུབ་ཐབས་སོགས་ཀྱི་གཞུང་ཕྲན་ཡང་དུ་མ་ཡོད་པར་བཤད་ལ། དེ་ལྟ་བུའི་གསང་བ་འདུས་པ་ཡེ་ཤེས་ཞབས་ལུགས་སུ་གྲགས་པ་འདི་རང་གི་ངོ་བོ་ཕ་རྒྱུད་ཡིན་པ་གཞིར་བཅས་ཀྱང་།
བསྐྱེད་རིམ་བསྙེན་སྒྲུབ་ཡན་ལག་བཞི་དང་། རྫོགས་རིམ་གྲོལ་བའི་ཐིག་ལེ་ཞེས་པ་འཁོར་ལོ་བཞིར་ཐིག་ལེ་བཞི་བསྒོམས་ནས་དགའ་བ་བཞི་དང་། ལྷན་སྐྱེས་ཀྱི་རྟོགས་པ་སྐྱེད་པར་བྱེད་པ་མ་རྒྱུད་དང་མཐུན་པ་དང་། ལམ་གྱི་སྔོན་འགྲོ་སྨིན་བྱེད་ཀྱི་དབང་ཡང་མ་རྒྱུད་དང་མཐུན་པར་བཤད་དོ། ། ཡང་སྲོལ་གསུམ་པ་ནི་སློབ་དཔོན་ཤཱནྟི་པས་རྩ་རྒྱུད་ཕྱི་མ་གཉིས་སྦྲེལ་ནས་འཆད་པའི་འགྲེལ་པ་སྙིམ་པའི་མེ་ཏོག་ཅེས་བྱ་བ་མཛད་པ་སྟེ། འདི་ནས་མི་བསྐྱོད་པ་གཙོ་བོར་བྱས་པའི་གསང་བ་འདུས་པ་ལྷ་ཉེར་ལྔའི་དཀྱིལ་འཁོར་གྱི་དབང་ཆོག་བསྐྱེད་རྫོགས་ཀྱི་རྣལ་འབྱོར་ཚང་བ་དང་བཅས་པ་སྟོན་ཞིང་། ལྟ་བ་ནི་སེམས་ཙམ་པ་དང་མཐུན་པ་སྟེ། འགྲེལ་པ་དེ་ཉིད་ལས། ཆོས་འདི་ལ་ནི་རྣམ་པར་རིག་པ་ཙམ་དུ་བལྟ་བར་བྱ་སྟེ། ཞེས་གསུངས་པས་སོ། །
དེས་ན་སློབ་དཔོན་ཤིནྟི་པས་གསང་བ་འདུས་པའི་ཆོས་སྐོར། འཕགས་ལུགས་པའི་སློབ་དཔོན་རྒྱལ་སྲས་ས་འདྲེས་པ་དང་། ཡེ་ཤེས་ཞབས་ལུགས་པའི་སློབ་དཔོན་དམན་ཞབས་གཉིས་ལ་གསན་པ་ཡིན་ཀྱང་། ལུགས་དེ་གཉིས་གང་གི་ནང་དུ་ཡང་མི་འདུ་སྟེ། འགྲེལ་པ་དེ་ནས་མི་བསྐྱོད་པ་གཙོ་བོར་བྱས་པའི་ལྷ་ཉེར་ལྔའི་དཀྱིལ་འཁོར་ཞིག་བསྟན་པས་ཡེ་ཤེས་ཞབས་ལུགས་ཀྱང་མིན་པར་བཤད་ཅིང་། ལྟ་བ་རྣམ་རིག་ཏུ་བཀྲལ་བས་འཕགས་ལུགས་ཀྱང་མ་ཡིན་པས་སོ། ། ཡང་རྣལ་འབྱོར་བླ་མེད་དུ་བཀྲལ་བས་གྲུབ་ཆེན་ཀུན་སྙིང་གི་ལུགས་དང་ཡང་མི་མཐུན་ལ། གསང་སྔགས་ཀྱི་ཤིང་རྟའི་སྲོལ་རང་དགར་བྱེད་པ་ཡང་མ་ཡིན་པས། བླ་མ་སྔ་མ་ཁ་ཅིག་གི་རྗེས་འབྲང་ལས་འོས་མེད་མོད། འོན་ཀྱང་གང་གི་རྗེས་སུ་འབྲངས་ཀྱི་བཤད་ཚོད་ཁ་གསལ་མེད་པར་བརྟེན།
བླ་མ་གོང་མ་དག་གི་སྲོལ་ལེགས་པ་གཅིག་ཏུ་མཛད་པ་ཡིན་ནོ། ། སྲོལ་བཞི་པ་ནི། སློབ་དཔོན་སྒེག་པའི་རྡོ་རྗེ་བྱ་བ་ཞིག་གིས་མཛད་པའི་རྩ་རྒྱུད་ཀྱི་འགྲེལ་པ་གླེང་གཞི་མ་རྒྱུད་དང་མཐུན་པར་བཤད་པ་ཞིག་ཡོད་པ་དེ་ལ་ངོས་འཛིན་པར་བཤད་ཅིང་། སློབ་དཔོན་འདིས་གསང་འདུས་ཆོས་སྐོར་གང་ལ་གསན་གྱི་བཤད་པ་གསལ་བ་ཞིག་མ་བྱུང་ལ། སློབ་དཔོན་སྒེག་པའི་རྡོ་རྗེ་བྱ་བའི་མཚན་དང་ལྡན་པ་མཚན་བརྗོད་ཀྱི་འགྲེལ་བྱེད་འཇམ་དཔལ་སེང་ལྡེང་གི་དཀྱིལ་ཆོག་རྩོམ་པ་པོ་དེ་ཡིན་ན་མགོན་པོ་འཇམ་དབྱངས་ཀྱིས་རྗེས་སུ་བཟུང་ངེས་ཤེས་པ་ཞིག་ཡིན་པར་བཤད་པས། འཇམ་དབྱངས་ལས་དངོས་སུ་གསན་པ་ཡིན་ནམ་ཞེས་བླ་མ་གོང་མ་དག་གི་གསུང་རྒྱུན་ལས་འབྱུང་ཞིང་སྲོལ་གཅིག་ཏུ་མཛད་པ་ཡིན་ནོ། ། ཡང་ལམ་སྲོལ་ལྔ་པ་ནི་པཎྜི་ཏ་སྨྲྀ་ཏིས་བླ་མ་བཟང་པོའི་ཞབས་ཞེས་པ་ལ་གསང་འདུས་ཞུས་ནས་རྩ་རྒྱུད་ལ་འགྲེལ་པ་བརྩམས། འགྱུར་ཡང་པཎྜི་ཏ་རང་ཉིད་ཀྱིས་མཛད་པས། བོད་སྐད་འོ་ལེ་བ་ལས་མེད་པའི་སྟོབས་ཀྱིས་འགྱུར་ལེགས་པོ་མེད་པར་བཤད་པ་དེ་ཉིད་ཡིན་ལ། སྲོལ་དྲུག་པ་ནི་སློབ་དཔོན་ཤཱནྟི་པ་སོགས་མཁས་པ་སྒོ་དྲུག་གི་རྗེས་ཙམ་ལ་བྱང་ཤམྦྷ་ལ་ནས་འཕགས་ཡུལ་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་བཅུ་གཉིས་འགྱུར་བའི་ནང་ནས་གསང་བ་འདུས་པ་རིགས་དྲུག་གི་དཀྱིལ་འཁོར་བཞུགས་པ་དེ་ཉིད་དེ།
དེ་ཡང་དུས་འཁོར་སྔོན་ལ་བྱུང་ནས་དེའི་ཆོས་སྐད་གསང་བ་འདུས་པ་ལ་སྦྱར་བ་ལྟ་བུ་ནི་མ་ཡིན་ལ། དུས་འཁོར་གསང་འདུས་ལྟར་བཀྲལ་བ་ཡང་མ་ཡིན་ཞིང་། དུས་འཁོར་བ་རྣམས་ཀྱི་ལུགས་ལ་བླ་མེད་ཐམས་ཅད་དུས་འཁོར་ལྟར་འཆད་པ་ཞིག་ཡིན་པས་གསང་བ་འདུས་པ་དུས་འཁོར་ལྟར་བཀྲལ་བ་ཞིག་ཡིན་པར་བཤད་དོ། ། དེ་ལྟ་བུའི་གསང་བ་འདུས་པ་རིགས་དྲུག་གི་དཀྱིལ་འཁོར་ཡང་། གསང་འདུས་ལྷ་དགུ་མ། བཅུ་གསུམ་མ། བཅུ་དགུ་མ། ཉེར་ལྔ་མ། སོ་གཉིས་མ། སོ་བཞི་མ་རྣམས་ཡིན་པ་ལས།
དང་པོ་ནི་རིགས་ལྔ་ཡུམ་བཞིའི་དཀྱིལ་འཁོར། གཉིས་པ་ནི། དེ་དག་གི་སྟེང་དུ་སྒོ་བ་བཞི་བསྣན་པའི་དཀྱིལ་འཁོར། གསུམ་པ་དེའི་སྟེང་དུ་རྡོ་རྗེ་མ་དྲུག་བསྣན་པའི་དཀྱིལ་འཁོར། བཞི་པ་ནི་དེ་ཉིད་ཀྱི་སྟེང་དུ་བྱམས་པ་དང་ས་སྙིང་དོར་བའི་སེམས་དཔའ་དྲུག་བསྣན་པའི་དཀྱིལ་འཁོར། ལྔ་པ་ནི་ལྷ་དེ་རྣམས་ཀྱི་སྟེང་དུ་ཁྲོ་བོ་གཙུག་ཏོར་ཅན་ཐེ་བའི་ཁྲོ་བོ་ལྔ། ཁྲོ་མོ་དྲག་ཅན་མ་དང་དྲུག་བསྣན་གཙོ་བོ་ཡབ་ཡུམ་གཉིས་གཅིག་ཏུ་བགྲངས་པས་སོ་གཉིས་འབྱུང་བའི་དཀྱིལ་འཁོར་དེ་ཉིད་དོ། ། དྲུག་པ་ནི་དེའི་སྟེང་དུ་གནོད་མཛེས་དང་། ཤིན་ཏུ་སྔོན་མོ་བསྣན་པས་སོ་བཞི་འབྱུང་བ་དེ་ཡིན་ནོ། ། དེའི་ནང་ནས་ཐོག་མཐའ་གཉིས་ནི་དུས་འཁོར་བའི་ཐུན་མོང་མ་ཡིན་པའི་ཁྱད་ཆོས་ཡིན་པར་བཤད་ལ།
ལྷ་བཅུ་གསུམ་མ་ནི་རྩ་རྒྱུད་ཀྱི་དངོས་བསྟན་དུ་ཡོད་པར་བཤད་ཅིང་། གྲུབ་ཆེན་ཨིནྡྲ་བྷུ་ཏིས་ཡེ་ཤེས་གྲུབ་པར་ཡང་བཤད། ལྷ་བཅུ་དགུ་མ་ནི་ཡེ་ཤེས་ཞབས་ལུགས་དང་ཐུན་མོང་བ། ཉི་ཤུ་རྩ་ལྔ་མ་ནི་གྲུབ་ཆེན་ཀུན་དགའ་སྙིང་པོའི་ལུགས་དང་ཐུན་མོང་བ། ལྷ་སོ་གཉིས་མ་ནི་འཕགས་ལུགས་དང་ཐུན་མོང་བ་ཡིན་པར་གསུངས་པ་ཡིན་ནོ། ། ལམ་སྲོལ་བདུན་པ་ནི། རྡོ་རྗེ་སེམས་དཔས་ཟ་ཧོར་གྱི་རྒྱལ་པོ་རབ་གསལ་ཟླ་བ་ལ་ཏནྟྲ་སྡེ་བཅོ་བརྒྱད་ཡོ་གར་འབྲེལ་བའི་མན་ངག་གནང་བ་ལ་བརྟེན་ནས། རྒྱལ་བས་ལུང་བསྟན་ཅིང་སྒྲོལ་མས་བྱིན་གྱིས་བརླབས་པའི་གྲུབ་ཆེན་ཀུན་དགའ་སྙིང་པོས་གསང་འདུས་རྩ་རྒྱུད་དང་། རྣམ་སྣང་སྒྱུ་འཕྲུལ་དྲྭ་བ་རྩ་བཤད་དུ་བསྡེབས་ནས་ཡོ་ག་རྡོར་དབྱིངས་ལྟར་བསྣུན་སྲེག་བཅིངས་གསུམ་གྱི་སྲུང་འཁོར་དང་། ཕྱག་རྒྱ་བཞིས་རྒྱས་འདེབས་སོགས་མཛད་པའི་ལུགས་དེ་ཉིད་དང་།
དེ་ཡང་གྲུབ་ཆེན་འདི་རྡོར་དབྱིངས་ལྟར་མཛད་པའི་དགོངས་བཞེད་སྟོན་པ་སངས་རྒྱས་ནས་ཞག་བདུན་ལོན་པའི་ཚེ་རྩ་རྒྱུད་དེ་ཉིད་འདུས་པ་གསུངས་པས། དེའི་རྗེས་སུ་གསུངས་པའི་རྒྱུད་ཐམས་ཅད་དེའི་བཤད་རྒྱུད་ལྟ་བུར་བཞེད་ཅིང་། མ་རྒྱུད་སངས་རྒྱས་མཉམ་སྦྱོར་དང་། ཕ་རྒྱུད་གསང་བ་འདུས་པ། སྒྱུ་འཕྲུལ་དྲ་བ་སོགས་ཡོ་གར་བཤད་དེ། སངས་རྒྱས་མཉམ་སྦྱོར་དང་གསང་བ་འདུས་པ་གཉིས་ལ་ཡོ་ག་ལྟར་བཀྲལ་བའི་འགྲེལ་པ་ཡང་མཛད་ལ། འོ་ན་གསང་བ་འདུས་པ་སོགས་བླ་མེད་རྣམས་ཡོ་གར་བཀྲལ་བ་མི་འཐད་དམ་སྙམ་ན། སྐྱོན་མེད་དེ། སྤྱིར་ཡོ་ག་ལ་འཕགས་ཡུལ་གྱི་སློབ་དཔོན་རྣམས་ཀྱི་འགྲེལ་ཚུལ་དང་། ཟ་ཧོར་གྱི་སློབ་དཔོན་རྣམས་ཀྱི་འགྲེལ་ཚུལ་གཉིས་ལས།
དང་པོ་ནི། གསང་སྔགས་ལ་རྒྱུད་སྡེ་བཞི་སོགས་ཀྱི་རྣམ་གཞག་མཛད་ནས་རྡོར་དབྱིངས་སོགས་རྒྱུད་སྡེ་གསུམ་པར་མཛད་དེ། དེའི་གོང་ན་བསྐྱེད་རྫོགས་ཟབ་མོའི་ལམ་རྣམས་ཀྱི་སྒོ་ནས་གཞན་ལས་ཁྱད་པར་དུ་འཕགས་པའི་རྣལ་འབྱོར་བླ་མེད་ཀྱི་རྒྱུད་སྡེ་རྣམས་ཡོད་པར་བཞེད། གཉིས་པ་ནི་གྲུབ་ཆེན་ཀུན་སྙིང་སོགས་ཟ་ཧོར་བ་རྣམས་སྤྱིར་གསང་སྔགས་ལ་རྒྱུད་སྡེ་གསུམ་གྱི་གྲངས་ངེས་མཛད་ནས་སྤྱོད་རྒྱུད་ཀྱི་གོང་དུ་ཡོད་པའི་རྒྱུད་སྡེ་ཐམས་ཅད་ཡོ་གར་བསྡུས་ཏེ། དེ་དག་གི་གོང་ན་བླ་མེད་བྱ་བའི་རྒྱུད་སྡེ་མེད་པར་བཞེད་པས་འགལ་བ་ཆེར་མེད་ཅིང་། གསང་བ་འདུས་པའི་རྒྱུད་ཀྱི་དགོངས་པ་ཞིག་ཡིན་པར་བཤད་པ་ཡིན་ཏེ། དཔེར་ན་བླ་མེད་སྤྱི་ཙམ་པ་ལ་ཡང་འཕགས་ཡུལ་བའི་སློབ་དཔོན་རྣམས་ཀྱི་བཞེད་པས། དུས་འཁོར་འདི་བླ་མེད་གཞན་དང་མི་མཐུན་པའི་ཆོས་སྐད་ཟུར་བ་ཞིག་ཡིན་པར་གསུངས་ལ། བྱང་ཤམྦྷ་ལའི་རིགས་ལྡན་རྣམས་ཀྱིས་བླ་མེད་ཐམས་ཅད་དུས་འཁོར་ལྟར་བཤད་རྒྱུ་ཡིན་གསུངས་ནས་བདེ་དགེས་གསང་གསུམ་སོགས་དུས་འཁོར་ལྟར་བཀྲལ་བའི་སེམས་འགྲེལ་སྐོར་གསུམ་བྱུང་བ་ལྟ་བུའོ། ། གཉིས་པ་བོད་ཡུལ་དུ་ལམ་སྲོལ་ཇི་ལྟར་བྱུང་བའི་ཚུལ་ནི།
འོ་ན་གསང་བ་འདུས་པ་འདི་བོད་དུ་དུས་ཇི་ཙམ་ན་བྱོན་བཤད་པའི་སྲོལ་མི་འདྲ་བ་ཇི་ལྟར་བྱུང་ཞེ་ན། བསྟན་པ་སྔ་དར་ལ་འདི་འགྱུར་ཀྱང་ཕྱིས་ལྷད་ཞུགས་པར་བཤད་པས་ལྟར་སྣང་བ་ཡིན་ལ། བསྟན་པ་ཕྱི་དར་གྱི་དུས་སུ་ལོ་ཆེན་རིན་ཆེན་བཟང་པོས་པཎྜི་ཏ་ཤདྡྷ་ལ་གསང་འདུས་ཀྱི་ཆོས་སྐོར་ཞུས་ནས་བསྒྱུར་ཅིང་དར་བར་མཛད་ཀྱང་དེང་སང་ལོ་ཆེན་ནས་བརྒྱུད་པའི་གསང་འདུས་འཕགས་ལུགས་ནི་ཆད་ནས་མི་བཞུགས་པ་ལ།

ཕྱིས་ལོ་ཆེན་གྱི་སྐུ་ཚེའི་སྨད་ཙམ་གྱི་དུས་སུ་ཇོ་བོ་རྗེ་བོད་དུ་བྱོན་ནས་མགར་དགེ་བ་རབ་གསལ་ལ་གསང་འདུས་འཕགས་ལུགས་གནང་ཡང་དེ་ཉིད་ལས་བརྒྱུད་པ་དེང་སང་མི་བཞུགས། ཡང་ཇོ་བོས་ལྷ་བཙུན་བྱང་ཆུབ་འོད་ལ་གསང་འདུས་འཇམ་རྡོར་གྱི་དཀྱིལ་འཁོར་ལ་སྤྱན་རས་གཟིགས་དབུས་སུ་གོ་འཕོ་བའི་གསང་འདུས་སྤྱན་རས་གཟིགས་ལྷ་བཅུ་དགུའི་དབང་གནང་ཞིང་། དེ་ནས་བརྒྱུད་པའི་དབང་དེ་དེང་སང་ཡང་མ་ཉམས་པར་བཞུགས་སོ། ། གསང་འདུས་སྤྱན་རས་གཟིགས་འདི་ཡང་སློབ་དཔོན་ཤནྟི་པས་གསང་འདུས་ཀྱི་འགྲེལ་པར། གལ་ཏེ་རྒྱལ་གཞན་དབུས་མར་བཞག ། དེ་ཡི་རིགས་ཀྱི་དཀྱིལ་འཁོར་ཡིན། ། ཞེས་འབྱུང་བ་ལྟར། ཡེ་ཤེས་ཞབས་ལུགས་པས་འཇམ་དབྱངས་དབུས་སུ་བཞག་ནས། འཇམ་དབྱངས་ཀྱི་རིགས་བདག་མི་བསྐྱོད་པ་དེ་ཡར་བཏེགས་པའི་དཀྱིལ་འཁོར་དེ་མི་བསྐྱོད་པའི་དཀྱིལ་འཁོར་དུ་འཇོག་པ་ལྟར། ཇོ་བོའི་ལུགས་ལ་སྤྱན་རས་གཟིགས་དབུས་སུ་བཞག དབུས་ཀྱི་མི་བསྐྱོད་པ་ནུབ་ཀྱི་འོད་དཔག་མེད་ཀྱི་གནས་སུ་བཞག
འོད་དཔག་མེད་སྤྱན་རས་གཟིགས་ཀྱི་རིགས་བདག་ཏུ་ཡར་བཏེགས་པས་དཀྱིལ་འཁོར་དེ་ཡང་སྤྱན་རས་གཟིགས་ཀྱི་རིགས་བདག་འོད་དཔག་མེད་ཀྱི་དཀྱིལ་འཁོར་དུ་འགྱུར་བར་གསུངས་པ་ཡིན་ནོ། ། ལྷ་བཅུ་དགུའི་དཀྱིལ་འཁོར་དེ་ཡང་གསང་བ་འདུས་པ་རྩ་རྒྱུད་ཀྱི་དངོས་བསྟན་ལ་རིགས་ལྔ་ཡུམ་བཞི་ཁྲོ་བོ་བཞི་སྟེ་བཅུ་གསུམ་ལས་མེད་ཀྱང་། གླེང་གཞི་ནས་འབྱུང་བའི་རྡོ་རྗེ་མ་དྲུག་བསྣན་པ་ལ་བཞེད་པ་ཡིན་ལ། དེའི་ཚེ་རིགས་ལྔ་མ་ཚང་བར་འགྱུར་བའམ་རིགས་ལྔ་ཚང་ཡང་འཁོར་གྱི་ལྷས་གཙོ་བོའི་ས་བཟུང་བས་གཙོ་འཁོར་གོ་ལོག་པའི་ཉེས་པ་མི་འབྱུང་སྙམ་ན། འཇམ་རྡོར་གྱི་ཚེ་མི་བསྐྱོད་པ་རིགས་བདག་ཏུ་བཏེགས། དེའི་དོད་དུ་འཇམ་དབྱངས། སྤྱན་རས་གཟིགས་ཀྱི་ཚེ་འོད་དཔག་མེད་རིགས་བདག་ཏུ་བྱས། དེའི་ཤུལ་དུ་མི་བསྐྱོད་པ་བཞུགས། དབུས་སུ་སྤྱན་རས་གཟིགས་བཀོད་པས་རིགས་ལྔ་མ་ཚང་བའི་སྐྱོན་ཡང་མེད་ཅིང་། གལ་ཏེ་རྒྱལ་གཞན་དབུས་མར་བཞག །
ཅེས་པ་ལྟར་འཇམ་དབྱངས་དང་སྤྱན་རས་གཟིགས་གཉིས་འཁོར་གྱི་སེམས་དཔའ་གཙོ་བོའི་གནས་སུ་བཞག་པ་མིན་གྱིས། རང་དགའ་བ་རེ་གཞན་ནས་བྱོན་པ་གཙོ་བོར་བཞག་པ་ཡིན་པས་གཙོ་འཁོར་གོ་ལོག་གི་ཉེས་པ་མེད་པར་ཤེས་དགོས་སོ། ། དེས་ན་ཡེ་ཤེས་ཞབས་ལུགས་པའི་ལྷ་བཅུ་དགུ་མ་ལ་དབུས་ཀྱི་མི་བསྐྱོད་པ་རིགས་བདག་ཏུ་ཡར་བཏེགས་པས་གཙོ་འཁོར་གྱི་སར་བཀོད་པའི་ཉེས་པ་མི་འབྱུང་། ཇོ་བོའི་ལུགས་ཀྱི་སྤྱན་རས་གཟིགས་ལྷ་བཅུ་དགུ་མ་ལ་གཙོ་འཁོར་གོ་ལོག་པའི་ཉེས་པ་རང་ག་ལ་ཡོང་། འོན་ཀྱང་དབུས་ཀྱི་མི་བསྐྱོད་པ་ནུབ་ཀྱི་འོད་དཔག་མེད་ཀྱི་གནས་སུ་སྤོས་པས་གཙོ་བོ་འཁོར་གྱི་གནས་སུ་ཕབ་པ་ལྟར་སྣང་བས་དཔྱོད་ལྡན་དག་གིས་ཉེས་སྤོང་ལ་འབད་དགོས་སོ་ཞེས་བླ་མ་མཁས་པ་དག་གིས་བཤད་དོ། ། འོ་ན་ཡེ་ཤེས་ཞབས་ལུགས་པའི་བཅུ་དགུ་མ་འདི་མགོན་པོ་འཇམ་པའི་དབྱངས་ཀྱིས་ཡེ་ཤེས་ཞབས་ལུགས་ལ་དངོས་སུ་གནང་བས་འདི་ལ་འཁྲུལ་བ་མེད་ཀྱིས། ཇོ་བོ་རྗེའི་ལྷ་བཅུ་དགུ་མ་འདི་ཇི་ལྟར་ཡིན་ཞེ་ན། འདི་ཉིད་ཡི་དམ་གྱིས་གནང་བ་ཡིན་ནམ། བླ་མ་བརྒྱུད་པའི་མན་ངག་ཡིན་གསལ་ཁ་བྱས་པ་ཞིག་ཁོ་བོས་སྔར་མ་མཐོང་བས་འདི་ཡིན་གྱི་ཁ་ཚོན་གཅོད་མ་སྤོབས་མོད། འོན་ཀྱང་ཇོ་བོ་རྗེ་འདི་སྙིགས་མའི་སྐྱེ་བོ་གདུག་པ་ཅན་རྣམས་བྱམས་སྙིང་རྗེ་བྱང་ཆུབ་ཀྱི་སེམས་གསུམ་གྱི་སྒོ་ནས་འདུལ་བ་ལ་ཆེས་མཁས་ཤིང་།
ཡི་དམ་ཐུགས་རྗེ་ཆེན་པོ་དང་། རྗེ་བཙུན་སྒྲོལ་མ་སོགས་ཀྱིས་རྗེས་སུ་བཟུང་བ་སོགས་དཔག་ཏུ་མེད་པའི་ཡོན་ཏན་མངའ་བ་རྩོད་པ་དང་བྲལ་བའི་པཎྜི་ཏ་ཆེན་པོ་ཞིག་ཡིན་པར་ཡོངས་ལ་གྲགས་ཤིང་གྲུབ་པས། ཡི་དམ་ལྷས་གནང་བ་ཐོབ་པའི་གདམས་པའམ། བླ་མ་བརྒྱུད་པ་བར་མ་ཆད་པ་ལས་འོངས་པའི་མན་ངག་ལྟ་བུ་འཁྲུལ་མེད་ཚད་ལྡན་ཞིག་ཡིན་པ་ལ་ནི་ཐེ་ཚོམ་ཟ་དགོས་པ་མ་ཡིན་ནོ། ། ཡང་ཇོ་བོ་རྗེ་བོད་དུ་ཕེབས་པའི་རྗེས་ཙམ་ལ་འབྲོག་མི་ལོ་ཙཱ་བ་ཤཱཀྱ་ཡེ་ཤེས་ཀྱིས་རྒྱལ་པོ་སྤྲིན་གྱི་ཤུགས་ཅན་ལ་གསང་བ་འདུས་པའི་ཆོས་སྐོར་གསན་ནས་བོད་དུ་སྤེལ་བའི་ལོ་ཙཱ་བ་འདིའི་ལུགས་ཀྱི་གསང་བ་འདུས་པའི་ཆོས་སྐོར་ཡང་བོད་དུ་བྱོན་ལ། ཡང་བླ་མ་གཉན་ལོ་ཙཱ་བས་རི་སུལ་གྱི་རྣལ་འབྱོར་མ་དང་བླ་མ་བནྡྷ་པ་ལ་ཡེ་ཤེས་ཞབས་ལུགས་གསན། དེ་ཉིད་ནས་རྗེ་བཙུན་ས་སྐྱ་པ་ཆེན་པོ་ལ་བརྒྱུད་པའི་དབང་རྒྱུན་སོགས་དེང་སང་ཡང་མ་ཉམས་ཤིང་འཕེལ་རྒྱས་སུ་བཞུགས་པ་ཡིན་ལ། གཞན་ཡང་ཕྱིས་སུ་ཆག་ལོ་ཆོས་རྗེ་དཔལ་གྱིས་བལ་པོའི་པཎྜི་ཏ་ར་ཝེནྟྲ་པ་ལ་གསང་བ་འདུས་པའི་དབང་བཀའ་དང་བཤད་བཀའ་སོགས་གསན་ནས། དེའི་སློབ་མ་གྲགས་པ་གྲུབ། དེའི་སློབ་མ་ཇོ་བཙུན་མེ་འབར་སོགས་ལ་བརྒྱུད་ནས་ད་ལྟ་ཡང་དབང་བཀའ་བཞུགས་པར་སེམས་ལ།
ཡང་འབྲོག་མིའི་སྐུ་ཚེའི་སྨད་ཙམ་ལ་དེའི་སློབ་མ་འགོས་ཁུག་པ་ལྷས་བཙས་སམ་མཚན་དངོས་འགོས་ལོ་བསོད་ནམས་རྩེ་མོ་ཞེས་བྱ་བ་དེ་ཉིད་ཀྱིས་རྒྱ་གར་དུ་ལན་གསུམ་བྱོན་ཏེ། པཎྜི་ཏ་བཙུན་མོ་ཅན། མངོན་ཤེས་ཅན། ནག་པོ་དམ་ཚིག་རྡོ་རྗེ། པཎྜི་ཏ་སྤྲིན་གྱི་ཤུགས་ཅན་དང་བཞི་ལ་གསང་བ་འདུས་པའི་ཆོས་སྐོར་མཐིལ་ཕྱིན་པར་གསན་ནས་བོད་དུ་དར་རྒྱས་སུ་མཛད་པ་ལ་གསང་འདུས་འགོས་ལུགས་ཞེས་གྲགས་ཤིང་། ལོ་ཙཱ་བ་འདིས་དཔལ་གསང་བ་འདུས་པ་ལ་འཆད་ཉན་རྩལ་སྟོན་མཛད་པས་སློབ་མ་ཡང་རྒྱུད་ཀྱི་ཀ་བ་བཙུགས་པ་བཞི། མན་ངག་གི་གདུང་མ་ཐེག་པ་བརྒྱད། ལས་ཚོགས་དང་འཕྲིན་ལས་ལ་མཁས་པ་ལྕམ་དང་དྲལ་མ་གཤིབས་པ་ལྟ་བུ་ཤིན་ཏུ་མང་བ་བྱུང་བའི་ཚུལ་སོགས་རྒྱས་པ་འོག་ཏུ་འབྱུང་ངོ་། ། འདིས་སྒྲོན་གསལ་ལ་འགྱུར་བཅོས་ཅུང་ཟད་མཛད། དེ་ལ་སྒྲོན་གསལ་གཡར་ཁྲལ་མར་གྲགས།
གསང་འདུས་རྩ་རྒྱུད་ལོ་ཆེན་རིན་བཟང་གིས་བསྒྱུར་བ་ལ་བཅོས་མ་མཛད། རྒྱུད་དོན་མཐའ་དག་མངོན་རྟོགས་ཀྱི་རིམ་པར་བསྡེབས་ནས་བརྗོད་བྱ་རྒྱ་ཆེ་བར་སྟོན་ཞིང་། བླ་མ་དང་པོ་གསུམ་གྱི་དགོངས་བཞེད་ཐམས་ཅད་བཀོད་པའི་སྟོང་ཐུན་ཆེན་མོ། ། འཆད་ཐབས་རྒྱན་བདུན་སོགས་ཀྱི་རྣམ་གཞག་སྟོན་པ་སྟོང་ཐུན་ཆུང་བ། རྩ་རྒྱུད་ཀྱི་ཚིག་འགྲེལ་སྒྲོན་གསལ་གཞིར་བཞག་པ་ལ་བླ་མ་རྣམས་གྱི་བཤད་སྲོལ་ཐུན་མོང་བ་དང་། ནང་གསེས་མི་འདྲ་བ་སོ་སོར་མ་འདྲེས་པར་རྩ་རྒྱུད་ཀྱི་སྟེང་དུ་མཆན་བཀོད་པ་ལ་རྒྱུད་ཀྱི་མཆན་ཆེན་དུ་གྲགས་པ་རྣམས་མཛད། གཞན་བླ་མ་རྣམ་གསུམ་གྱི་གདམས་པ་ཡི་གེར་བཀོད་པ་ལ་འགོས་ཀྱི་ཤོག་རིལ་གསུམ་དུ་གྲགས་པ་སོགས་གསང་བ་འདུས་པ་སྐོར་ལ་བསྟན་བཅོས་ཡང་མང་དུ་མཛད་དེ་འདུས་པའི་བསྟན་པ་ཉི་མ་ཤར་བ་ལྟ་བུར་མཛད། དེ་ལྟ་བུའི་འགོས་ལོ་ཆེན་པོ་དེས་སློབ་མ་རྒྱུད་ཀྱི་ཀ་བ་ཚུགས་པ་བཞིའི་ནང་ཚན་མང་ར་བ་སེང་གེ་རྒྱལ་མཚན་ལས་རྡོག་ཡེ་ཤེས་སེང་གེས་འགོས་ལུགས་ཡོངས་སུ་རྫོགས་པ་གསན། སྟོན་ཐུན་འབྲིང་པོ་རིམ་ལྔའི་སྒྲོལ་མ་བྱ་བ་མཛད། དེ་ནས་རྡོག་ཉི་མ་སེང་གེས་ཀྱང་འཕགས་ལུགས་ཀྱི་ཡིག་ཆ་རྣམས་ལ་ས་བཅད་དང་།
ཊིཀྐ་སོགས་དང་། ཁྱད་པར་རྒྱུད་ཀྱི་སྟོང་ཐུན་ཆུང་བ་བྱ་བ་དང་། སྤྱོད་བསྡུས་ཀྱི་འགྲེལ་པ། སྒྲོན་གསལ་གྱི་འགྲེལ་བཤད་སྒྲོན་ཆུང་དུ་གྲགས་པ་རྣམས་མཛད། རྡོག་ཨཱརྻ་དེ་ཝས་གསང་འདུས་ཀྱི་དཀྱིལ་ཆོག་དང་འགྲེལ་པ་སོགས་ཡིག་འཇོགས་རྒྱ་ཆེན་པོ་མཛད་ཅིང་། རྡོག་པ་རྣམས་ཀྱིས་གསང་བ་འདུས་པ་ལ་འཆད་ཉན་ཕུལ་དུ་བྱུང་བ་མཛད་ནས་ཆེ་ཆེར་དར་ཞིང་འདུས་པ་ལ་བཀའ་དྲིན་ཤིན་ཏུ་ཆེ་བས། རྡོག་པའི་གསང་འདུས་འགོས་ལུགས་ལས་ལོགས་སུ་མེད་ཀྱང་། འདུས་པ་ལ་བཀའ་དྲིན་ཤིན་ཏུ་ཆེ་བས་གསང་བ་འདུས་པ་ལ་འགོས་རྡོག་མར་གསུམ་ཞེས་ལུགས་སྲོལ་སོ་སོ་བ་ལྟ་བུར་གྲགས། ཡང་འགོས་ལོ་ཆེན་པོ་ལ་འཁོན་དཀོན་མཆོག་རྒྱལ་པོས་གསན། དེས་སྐྱུ་ར་ཨ་སྐྱབས།
དེ་ལ་ས་ཆེན་གྱིས་གསན་པ་དང་། འགོས་ཀྱི་སློབ་མ་ཀ་བ་ཚུགས་པ་དགེ་སེར་གྱིས་བླ་མ་གནམ་ཁ་འུབ་པ་ཆོས་ཀྱི་རྒྱལ་མཚན་ལ་གནང་། ཁའུ་པ་དེ་ཉིད་ཀྱི་དྲུང་དུ་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོས་འགོས་ལུགས་ཀྱི་དབང་རྒྱུད་སྒྲུབ་ཐབས་མན་ངག་མཐའ་དག་གསན་ནས་ཤིན་ཏུ་དར་བར་མཛད་པ་ཡིན་ལ། དེ་ལྟར་ན་འགོས་ལུགས་ལྡོག་ལུགས་དང་ས་ལུགས་གཉིས། ས་ལུགས་ལ་འགོས་རྡོག་པ་ནས་བརྒྱུད་པའི་གསང་འདུས་རྙིང་མ་དང་། ཁ་ཆེ་པཎ་ཆེན་ནས་ཆོས་རྗེ་ས་པཎ་ལ་བཀའ་བབས་པའི་གསང་འདུས་གསར་མར་གྲགས་པ་གཉིས་ལས། ཕྱི་མ་འདི་ལ་གསར་མ་ཟེར་བའི་རྒྱུ་མཚན་ཡང་། ཁ་ཆེའི་པཎྜི་ཏ་ཆེན་པོ་ཤཱཀྱ་ཤྲཱི་བྷ་དྲ་བོད་དུ་ཕེབས་པ་ལ་བདག་ཉིད་ཆེན་པོ་ས་སྐྱ་པཎྜི་ཏ་ཆེན་པོས་མདོ་སྔགས་རིག་གནས་དང་བཅས་པ་དང་། ཁྱད་པར་དུས་ཀྱི་འཁོར་ལོ་དང་། གསང་བ་འདུས་པའི་རྒྱུད་སྒྲུབ་ཐབས་གདམས་པ་ཀུན་ཆ་ཚང་བར་གསན།
དེའི་ཚེ་ལོ་པཎ་ཁྱད་པར་ཅན་དེ་གཉིས་ཀྱིས་ཀླུ་བྱང་གི་དཀྱིལ་ཆོག་ཉི་ཤུ་པ་དང་། སྒྲ་གཅན་འཛིན་དཔལ་བཤེས་གཉེན་གྱིས་མཛད་པའི་དཀྱིལ་ཆོག་ཟུང་འཇུག་གསལ་བ་གཉིས་གསར་དུ་བསྒྱུར། དེ་ཕྱིན་ཆད་ནས་སྔར་གྱི་དབང་ལ་དབང་བཀའ་རྙིང་པ་དང་། ཁ་ཆེ་པཎ་ཆེན་གྱི་དཀྱིལ་ཆོག་ཉི་ཤུ་པ་ཀླུ་བྱང་གིས་མཛད་པའི་སྟེང་ནས་བསྐུར་བའི་དབང་བཀའ་གསར་མར་ཐ་སྙད་བཞག་གོ ། ཡང་ཕྱིས་སུ་བུ་སྟོན་རིན་པོ་ཆེ་ཐམས་ཅད་མཁྱེན་པས་འདུས་པའི་བསྟན་པ་དར་བར་བཞེད་དེ་ཀུན་མཁྱེན་འཕགས་འོད་ལ་དཀའ་བ་དཔག་ཏུ་མེད་པ་ཞིག་གི་སྒོ་ནས་གསང་འདུས་གསན་པས། འཕགས་འོད་ཀྱིས་གསང་འདུས་བརྒྱུད་པའི་ལུགས་སྲོལ་སོ་སོའི་ཕྱག་ལེན་ཐམས་ཅད་འདུས་པའི་དབང་བཀའ་རྒྱས་པ་གཅིག་དང་། རིམ་ལྔའི་ཁྲིད་དང་རྒྱུད་ཀྱི་བཤད་བཀའ་སོགས་མཐའ་དག་གནང་། བུ་སྟོན་གྱིས་བསྟན་པའི་ཁུར་ཆེན་པོ་བཞེས་ཏེ་འཆད་ཉན་རྩལ་དུ་སྟོན་པས་གསང་བ་འདུས་པའི་བསྟན་པ་མི་ནུབ་པའི་སྲོག་ཤིང་ལྟ་བུར་གྱུར་ཏེ། གསང་བ་འདུས་པ་སྐོར་ལ་ཡིག་ཆ་ཡང་། འོག་ཏུ་རྒྱས་པར་འཆད་པ་ལྟར།
གསང་འདུས་རྒྱུད་ཀྱི་འཆད་ཐབས་གསང་བའི་སྒོ་འབྱེད། ཁྲིད་ཡིག་ནོར་བུ་རིན་པོ་ཆེའི་ཟ་མ་ཏོག་ལ་སོགས་པ་མང་དུ་མཛད་ལ། དེ་ལྟར་བུ་སྟོན་གྱིས་འཕགས་འོད་ལ་ལེགས་པར་གསན་པའི་གསང་བ་འདུས་པའི་དབང་འདི་ལ་བཀའ་བབས་སོ་སོའི་ལུགས་ཀུན་འདུས་ཞེས་མཚན་དུ་བཏགས། དེ་ཙམ་ནས་བཟུང་གསང་འདུས་ཀྱི་དབང་གཅིག་ཐོབ་པ་ན་བརྒྱུད་པའི་བཀའ་བབས་བདུན་ལྡན་ཞེས་གསུངས་ནས་བརྒྱུད་པ་ལུགས་སོ་སོ་ཐམས་ཅད་ནས་འདྲེན་པ་འདི་བྱུང་བ་ཡིན་ལ། འདི་ལ་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ལས། བཀའ་བབས་བདུན་ལྡན་གྱི་དབང་འདི་ས་སྐྱ་པའི་ཀྱེ་རྡོར་བཀའ་བབས་བཞི་ལྟར་བརྒྱུད་པའི་ལུགས་སྲོལ་སོ་སོར་མ་འདྲེས་པ་ཞིག་དགོས་པ་ལས། ད་ཞ་ལུ་བས་གཅིག་ཏུ་བསྲེས་ཚར་འདུག་པས་དགག་སྒྲུབ་མང་ན། དབང་བཀའ་གཅིག་པོ་འདི་ཡང་མ་བྱུང་དོགས་འདུག་ཅེས་འབྱུང་བས། དེ་ནི་ཐུགས་ཤིན་ཏུ་མད་པར་སྣང་སྟེ། བུ་སྟོན་ལ་འཕགས་འོད་ཀྱི་བཀའ་བབས་བདུན་པོ་དབང་ཆོག་གཅིག་གི་སྟེང་ནས་དུས་གཅིག་ལ་མ་བསྐུར་བར།
དབང་རྣམས་སོ་སོར་བསྐུར། བརྒྱུད་པ་ཡང་གཅིག་ལ་ཐམས་ཅད་འདུས་པ་འདི་མ་མཛད་པར་སོ་སོར་འདྲེན་པ་མཛད་ན། རྗེ་བཙུན་ས་སྐྱ་པ་ལ་བཀའ་བབས་པའི་དགེས་པ་རྡོ་རྗེ་བཀའ་བབས་བཞི་ལྟར། ལུགས་བདུན་ཁ་མ་འདྲེས་པའི་གཙང་ཧྲིག་པ་གཅིག་འབྱུང་བ་ལས། དེ་མ་བྱུང་བར་བཀའ་བབས་བདུན་ལྡན་ཞེས་པའི་མིང་འདོགས་མཛད་པ་འདི་ལ་དོན་རྒྱུད་ལ་འགལ་བ་ཆེར་མེད་དེ། རྡོག་ལུགས་ཀྱི་དབང་ལྟ་བུ་གཅིག་ལ་ཡང་བརྒྱུད་པ་གཞན་རྣམས་ཀྱི་དབང་གི་དོན་ཚང་བས། རྡོག་ལུགས་ཀྱི་དབང་ཐོབ་ན་བཀའ་བབས་གཞན་རྣམས་ཀྱི་དབང་ཡང་དོན་གྱིས་ཐོབ་པར་འགྱུར་བས་སོ། ། འོན་ཀྱང་ཚིག་གི་བརྒྱུད་པ་ལ་དབང་ཆོག་གཅིག་ལ་བརྒྱུད་པ་ཐམས་ཅད་འདྲེན་པ་ནི་ཕྱག་ལེན་ཟོར་ཡངས་སུ་ཤོར་བར་སྣང་སྟེ། དོན་འདི་ལ་དགོངས་ནས་བདག་གི་བླ་མ་མཁན་ཆེན་ཐམས་ཅད་མཁྱེན་པས་མཛད་པའི་གསང་འདུས་མི་བསྐྱོད་པའི་དབང་བཀའ་གསར་རྙིང་གི་དོགས་དཔྱོད་བློ་གསལ་ཉེར་མཁོའི་ལེགས་བཤད་ཡ་རབ་མཁས་པའི་གཏམ་སྐྱེས་ཞེས་བྱ་བ་ལས། སྔར་གྱི་ངོར་ཆེན་རྡོ་རྗེ་འཆང་གི་གསུང་རྒྱུན་དེ་འདྲེན་པར་མཛད་ནས་ཞེས་རྡོ་རྗེ་འཆང་ཀུན་དགའ་བཟང་པོས་གསུངས་པར་བཤད་པ་འདི་མྱངས་ན།
འདིའི་ཁོག་ན་སྦས་དོན་ཟབ་མོ་ཞིག་འདུག་སྟེ་གསལ་གྲགས་ན་ཆུ་ལ་ཉ་མི་ཆགས། ད་དུང་ཡང་དཔྱོད་ལྡན་དག་གིས་གབ་པར་བྱའོ་ཞེས་གསུངས་པ་ཡང་བློ་གྲོས་དང་ལྡན་པ་རྣམས་ཀྱི་ཡིད་ལ་འབབ་པའི་གསུང་ཡིན་ནོ། ། ཡང་སྐྱེས་མཆོག་མར་པ་ལོ་ཙཱ་བས་རྒྱ་གར་དུ་བྱོན་ནས་ཇོ་བོ་ནཱ་རོ་ཏ་པ་ལ་འདུས་པའི་དབང་དང་། རིམ་ལྔའི་ཁྲིད། རྒྱུད་རྐྱང་མན་ངག་གི་བཤད་པ་ཧྲིལ་གྱིས་དྲིལ་བ་ཙམ་གསན། རྒྱས་པར་ནི་ནུབ་གུ་ལ་ཀྵེ་ཏྲའི་གཙུག་ལག་ཁང་ན་བཞུགས་པའི་དཔལ་ཡེ་ཤེས་སྙིང་པོ་ལས་འདུས་པའི་དབང་རྒྱུད་གདམས་པ་འགྲེལ་པ་དང་བཅས་པའི་བཀའ་མཐའ་དག་གསན་བོད་དུ་སྤེལ་བ་ལས་མར་ལུགས་ཞེས་ཡོངས་སུ་གྲགས། དེ་ཡང་ལུགས་འདི་ལ་མཁས་པ་པཎྜི་ཏའི་ལུགས་དང་། ཀུ་ས་ལིའི་ལུགས་གཉིས་མཛད་ནས། དང་པོ་སྒྲོན་གསལ་དང་། སྤྱོད་བསྡུས་ཀྱི་སྟེང་ནས་རིམ་གྱིས་ལམ་སྟོན་པ་འགྲེལ་པ་ལུགས་དང་།
གཉིས་པ་ནི་རྣལ་འབྱོར་པ་ཀུ་ས་ལིའི་ཉམས་ལེན་སངས་རྒྱས་ལག་བཅང་གི་མན་ངག་གང་ཟག་ཅིག་ཅར་བའི་ལམ་རིམ་སྟོན་པ་རིམ་ལྔ་གདན་རྫོགས་སམ་ནག་ཁྲིད་ལ་བཞེད་ཅིང་། ཕྱི་མ་འདི་ལ་དབང་བསྐུར་བའི་ཚུལ་ཡང་དབང་བཞི་ལ་དཀྱིལ་འཁོར་བཞི་དང་། མེ་ཏོག་དོར་ཚུལ་མི་འདྲ་བ་བཞི་དང་། ཡེ་ཤེས་དབབ་པའི་ཚུལ་མི་འདྲ་བ་བཞི་མཛད་ནས་འདི་གཞན་ལས་ཟབ་ཅིང་ཁྱད་པར་དུ་འཕགས་པར་གསུངས་ནས་མར་པ་རང་གི་ཐུགས་བཞེད་ཀྱང་ཕྱི་མ་འདི་ལ་གཏད། འདི་ལ་མར་པས་རིམ་ལྔ་བསྡུས་གསལ་མཛད། བརྒྱུད་པ་འཛིན་པ་ལ་རྒྱ་ཕོ་བ་ལུང་པ་དང་། གཙང་སྟོན་གྱི་མེ་སྟོན་ཚོན་པོ་གཉིས་བྱུང་ཞིང་། ཕོ་བ་ལུང་པ་དང་མེ་སྟོན་ཚོན་པོ་གཉིས་ཀས་རིམ་ལྔ་བསྡུས་གསལ་ལ་འགྲེལ་པ་རེ་མཛད་པའི་སྔ་མ་ལྷད་མ་ཞུགས་པའི་རྣམ་དག་ཅིག་ཡོད་པར་གསུངས་ལ། ཕྱི་མ་འདི་ལ་ནཱ་རོ་ཆོས་དྲུག་དང་བསྲ་ས་བསྲེ་སེ་བྱས་པའི་འགྲེལ་པ་རྣམ་དག་མ་ཡིན་ཞེས་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ལས་འབྱུང་ངོ་། ། ཡང་རྗེ་མར་པ་ལོ་ཙཱ་བས་ཚུར་སྟོན་དབང་གི་རྡོ་རྗེ་ལ་གདམས།
དེ་ནས་མཁས་གྲུབ་འགའ་བརྒྱུད་ནས་རྒྱ་མཁར་ཐང་སྤེ་བ་འཕགས་པ་སྐྱབས་ཀྱི་བར་དུ་བྱོན། འཕགས་པ་སྐྱབས་འདི་མན་ཆད་འགོས་དང་མར་ལུགས་གཉིས་ལྡན་དུ་བཞུགས། དེ་ལ་གསེར་སྡིངས་བ་གཞོན་ནུ་འོད་ཀྱི་ལུགས་གཉིས་ཆར་གསན་མེད་ཀྱང་། གསེར་སྡིངས་པ་འདི་གསང་འདུས་ལ་མཁས་ཤིང་ཞལ་ཕོད་ཀྱང་ཆེ། ལུགས་གཉིས་ཀྱི་ནང་ནས་མར་ལུགས་ལ་ཐུགས་རྩིས་ཆེ་བས་ཡིག་ཆ་ཡང་། བླ་མ་བརྒྱུད་པའི་ལོ་རྒྱུས། བསྐྱེད་རྫོགས་གཉིས་གདན་ཐོག་གཅིག་ཏུ་བསྒོམ་པ། ལམ་རྟགས་དང་འགྲེལ་པའི་མན་ངག་དོན་ལྔ་མ་དང་དོན་བཞི་མ། རིམ་ལྔ་གདན་ཐོག་གཅིག་ཏུ་བསྒོམ་པའི་མན་ངག་འཁོར་ལོ་ཅན་དང་འཁོར་ལོ་མེད་པ། སྲོག་རྩོལ་ལ་བརྟེན་ནས་གཏུམ་མོ་བསྒོམ་པ་རིམ་ལྔ་དང་སྦྱར་བ།
རིམ་ལྔ་སེམས་དཔའ་གསུམ་བརྩེགས་ཀྱི་གདམས་པ། འཁོར་བ་འཇུག་ལྡོག་ལ་བརྟེན་ནས་མ་རིག་པ་རྩད་ནས་གཅོད་པའི་གདམས་ངག སྐྱེ་འཆི་གཉིས་ལ་བརྟེན་ནས་འཕོ་བ་གྲོང་འཇུག་གིས་ལེ་ལོ་ཅན་འཆི་ཁར་འཚང་རྒྱ་བའི་མན་ངག མཉམ་གཞག་སྒྱུ་མ། རྨི་ལམ་སྒྱུ་མ། བར་དོ་སྒྱུ་མ་གསུམ་གྱི་མན་ངག སྐུ་གསུམ་གྱི་འཕོ་བའི་མན་ངག བཙན་ཐབས་སུ་འཕོ་བའི་མན་ངག ཆགས་ཅན་འོག་སྒོ་ལ་བརྟེན་ནས་བདེ་བ་བསྒོམ་པའི་མན་ངག བསྲེ་བ་དྲུག་གི་མན་ངག
རྡོ་རྗེ་སེམས་དཔའི་གསེབ་ལམ། སྡིག་པོ་ཆེ་བཙན་ཐབས་སུ་འཚང་རྒྱ་བའི་མན་ངག མགྲིན་པར་རྨི་ལམ་ལ་བརྟེན་ནས་སྒྱུ་མ་བཙན་ཐབས་སུ་བཟུང་བའི་མན་ངག སྙིང་གར་མི་ཤིགས་པའི་ཐིག་ལེ་ལ་བརྟེན་ནས་མ་རིག་པ་རྩད་ནས་གཅོད་པའི་མན་ངག རིམ་ལྔ་ཅིག་ཅར་བའི་མན་ངག གསང་བ་ཐུགས་ཀྱི་རིམ་ལྔའི་མན་ངག ད་ལྟ་ཉིད་ནས་འབྲས་བུ་སངས་རྒྱས་ཀྱི་བཞུགས་ཚུལ་གཏན་ལ་དབབ་པ། ཕ་རྒྱུད་ཡང་སྙིང་། མ་རྒྱུད་ཡང་སྙིང་རྣམས་ཏེ་ཆོས་ཚན་ཉེར་ལྔ་ཙམ་ཡོད་ལ། དེ་དག་གི་ནང་ནས་བརྒྱུད་པའི་ལོ་རྒྱུས་མ་གཏོགས།
གཞན་རྣམས་བླ་མའི་མན་ངག་གི་གནད་ཀྱི་ཁྲིད་ཡིན་པས་མན་ངག་གནད་ཁྲིད་དམ་ནག་ཁྲིད་དུ་གྲགས་སོ། ། འདི་དག་གཙོ་ཆེར་མར་ལུགས་ཡིན་ལ། གསེར་སྡིངས་པ་འདི་ལ་འགོས་ལུགས་ཀྱང་མ་ཚང་བ་མེད་པ་བཞུགས་པ་ཡིན་ནོ། ། གཞན་ཡང་བོད་དུ་གསང་བ་འདུས་པ་དཔྱལ་ལུགས་དང་། གཉོས་ལོ་ཙཱ་བའི་ལུགས་ཀྱི་གསང་འདུས་འཇམ་རྡོར་གྱི་བཤད་སྲོལ། པ་ཚབ་ལོ་ཙཱ་བས་ཤུད་ཕུ་ལོ་ཙཱ་བའི་ལུགས་ཀྱི་གསང་འདུས་བསྒྱུར་བ་སོགས་ཤིན་ཏུ་མང་བ་བྱོན་ཀྱང་། དེ་དག་ཕལ་ཆེར་ནི་དབང་དང་རྒྱུད་བཤད་གདམས་ངག་སོགས་ཕྱོགས་རེ་བ་ཙམ་ཡིན་ལ། སྨིན་གྲོལ་ཆ་ཚང་ཞིང་ལུགས་སྲོལ་ཀུན་གྱི་གཙོ་བོ་ནི་འགོས་ལུགས་དང་མར་ལུགས་གཉིས་དང་། ཕྱིས་སུ་བདག་ཉིད་ཆེན་པོ་ས་པཎ་ལ་བཀའ་བབས་པའི་ལུགས་གསར་མ་དང་གསུམ་ཡིན་ལ། དེ་དག་ཀྱང་གསང་བ་འདུས་པ་མི་བསྐྱོད་པའི་རིགས་ཡིན་གྱི།
འཇམ་པའི་རྡོ་རྗེ་དང་ཇོ་བོའི་ལུགས་ཀྱི་གསང་འདུས་སྤྱན་རས་གཟིགས་ཀྱི་སྲོལ་གཉིས་པོ་འདི་ཡང་མཁས་པ་རྣམས་ལ་རྩོད་མེད་ཚད་ཐུབ་དུ་གྲགས་ཤིང་དེང་སང་བཀའ་མ་ནུབ་པར་བཞུགས་སོ། ། དེ་རྣམས་ཀྱིས་དཔལ་གསང་བ་འདུས་པ་རྒྱ་བོད་དུ་ལམ་སྲོལ་ཇི་ལྟར་བྱུང་བའི་ཚུལ་བསྟན་ཟིན་ནས།། ༈ །།སྤྱི་དོན་གསུམ་པ་འདུས་པའི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་རྒྱ་བོད་དུ་ཇི་ལྟར་དར་བའི་ཚུལ་ལ་ཡང་། འཕགས་ཡུལ་དུ་བྱོན་པའི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་འཕགས་ཡུལ་དུ་ཇི་ལྟར་དར་བའི་ཚུལ་དང་། བོད་ཡུལ་དུ་བྱོན་པའི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་བོད་ཡུལ་དུ་ཇི་ལྟར་དར་བའི་ཚུལ་གཉིས་ལས། དང་པོ་ལ་འཕགས་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་འཕགས་སྐོར་དར་བའི་ཚུལ་དང་། ཡེ་ཤེས་ཞབས་ལུགས་ཀྱི་བརྒྱུད་རིམ་བསྟན་པའི་སྒོ་ནས་ལུགས་དེ་དར་བའི་ཚུལ་གཉིས་ལས། དང་པོ་ནི། གོང་དུ་བསྟན་པ་ལྟར་སྟོན་པ་རྫོགས་པའི་སངས་རྒྱས་ཀྱིས་རྒྱལ་ཆེན་ཨིནྡྲ་བོ་དྷི་འཁོར་དང་བཅས་པ་སྨིན་པར་མཛད་པའི་རྗེས་སུ་སླར་ཡང་གསང་བའི་བདག་པོ་ཕྱག་ན་རྡོ་རྗེས་ཀླུ་ལས་གྱུར་པའི་དཔའ་བོ་དང་མཁའ་འགྲོ་མ་མང་པོ་ལ་གསང་བ་འདུས་པ་བསྟན། འདུས་པའི་རྒྱུད་ཀྱི་གླེགས་བམ་རྣམས་ཀྱང་ཀླུ་ལས་གྱུར་པའི་ཡེ་ཤེས་ཀྱི་མཁའ་འགྲོ་མ་རྣམས་ལ་གཏད་ནས་ནུབ་ཕྱོགས་ཨུ་རྒྱན་གྱི་ཡུལ་ན་ཆེས་དར་བར་ཡོད་པ་ལས།
དེའི་ཚེ་རྒྱ་གར་ལྷོ་ཕྱོགས་ཨོ་དྷེ་ཤ་ན་རྒྱལ་པོ་བི་སུ་ཀལྤ་ལེགས་པའི་ཏོག་ཅེས་བྱ་བ་རྒྱུ་མཚན་ཉིད་ཐེག་པ་ལ་མཁས་པ་ཞིག་བཞུགས་ཏེ། དེའི་ཐུགས་དགོངས་ལ། ཕ་རོལ་ཏུ་ཕྱིན་པའི་སྡེ་སྣོད་ལས། ལས་དང་པོ་པས་འདོད་ཡོན་སོགས་ཉོན་མོངས་པ་སྤངས་ནས་བྱང་ཆུབ་བསྒྲུབ་པར་གསུངས་ནའང་། མདོ་བསྡུད་པ་ལས། དེ་ཚེ་བྱང་ཆུབ་སེམས་དཔའ་འདོད་ཡོན་ལྔ་སྤྱོད་ཀྱང་། ། ཞེས་སོགས་དང་། འོད་སྲུང་གིས་ཞུས་པ་ལས། ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། །
དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེས་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་འདོད་ཡོན་ལ་སྤྱོད་ཅིང་ཉོན་མོངས་གྲོགས་སུ་འཆར་བའི་ལམ་སྟོན་པའི་ཚིག་ཅིག་ནི་བྱུང་། དེ་ཉམས་སུ་ལེན་ཚུལ་མི་ཤེས་པ་ལ་གསལ་བར་བསྟན་པ་མ་བྱུང་བས། དེ་སྟོན་པའི་རྒྱལ་བའི་བཀའ་ཞིག་ནི་ཡོད་ངེས། དེ་ལྟ་བུའི་ཐེག་པ་མཆོག་དང་མཇལ་བར་ཤོག་ཅིག་ཅེས་སྨོན་པའི་ཚེ། རྨི་ལམ་དུ་མཁའ་འགྲོ་མས་ཁྱོད་དེ་ལྟ་བུའི་ཐེག་པའི་མཆོག་འདོད་ན། འདི་ནས་བྱང་ཕྱོགས་ན་དཔལ་ཨུ་རྒྱན་གྱི་གནས་ཞེས་བྱ་བར་ཧེ་རུ་ཀ་རང་བྱུང་གི་ལྷ་ཁང་ན་དཔལ་གསང་བ་འདུས་པ་ལ་སོགས་པའི་རྒྱུད་སྡེ་རིན་པོ་ཆེ་རྣམས་ཡེ་ཤེས་ཀྱི་མཁའ་འགྲོ་མ་རྣམས་ཀྱིས་བདག་བྱས་ནས་ཡོད་པས་དེར་སོང་ལ་ཞུས་ཤིག་ཅེས་ལུང་བསྟན་ནོ། ། དེར་རྒྱལ་པོས་དཔལ་ཨུ་རྒྱན་གྱི་གནས་སུ་བྱོན་ཏེ་ཧེ་རུ་ཀ་རང་བྱུང་གི་ལྷ་ཁང་གི་སྒོ་བཞི་ནས་རིམ་པ་བཞིན་ཕྱག་བྱས། སླར་ཡང་ཤར་སྒོ་ནས་ཕྱག་བྱས་གསོལ་བ་བཏབ་པའི་རྗེས་སུ་བུད་མེད་གཅིག་བྱུང་ནས།
ཁྱོད་རྒྱལ་པོ་བི་སུ་ཀལྤ་ཡིན་ནམ་གསུངས། ཡིན་བྱས་པས། ལྷ་ཁང་གི་ནང་དུ་ཁྲིད་གསང་བ་འདུས་པའི་དཀྱིལ་འཁོར་དུ་མངོན་སུམ་དུ་བཅུག དབང་བསྐུར། རྒྱུད་བཤད། གདམས་པ་དང་རྗེས་སུ་གདམས་པ་མཐའ་དག་གནང་ནས་གླེགས་བམ་གཏད་དོ། ། སྤྱིར་ཨོ་རྒྱན་དུ་ལ་ལས་དབང་དང་ལུང་ཐོབ་ཀྱང་རྒྱུད་མ་ལོན་པ་དང་། ལ་ལས་རྒྱུད་ལོན་ཀྱང་དབང་དང་ལུང་མ་ཐོབ་པ་ཡོད་ནའང་། རྒྱལ་པོ་འདིས་ཐམས་ཅད་དུས་གཅིག་ལ་ལོན་པ་ཡིན་ལ། དེ་ནས་རྒྱལ་པོ་དེས་གསང་བ་འདུས་པའི་དོན་བསྒོམས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ནས་རྒྱུད་རྣམས་ཁྱེར་ཏེ་འཕགས་ཡུལ་དུ་བྱོན་པས།
དེའི་ཚེ་འཕགས་ཡུལ་གྱི་ཡུལ་ར་ཌའི་བྲམ་ཟེ་ཞིག་ལ་སྲས་བཞི་ཡོད་པ་ལས། དེ་དག་གིས་གཞོན་ནུའི་དུས་སུ་སྒྲའི་བསྟན་བཅོས་ལ་སོགས་པ་རིག་པའི་གནས་ལ་ལེགས་པར་སྦྱངས། ཕྱིས་བསྟན་པ་ལ་དད་པར་གྱུར་པ་དང་། དེའི་ནང་ནས་གཅིག་བཅོམ་ལྡན་འདས་ཀྱི་སྲས་སྒྲ་གཅན་འཛིན་བཟང་པོའི་དྲུང་དུ་རབ་ཏུ་བྱུང་བའི་མཚན་ཡང་སྒྲ་གཅན་འཛིན་བཟང་པོར་བཏགས། དེས་ཕྱིའི་སྡེ་སྣོད་ལ་ལེགས་པར་སྦྱངས་པས་མཁས་པ་ཆེན་པོར་གྱུར་ཏེ། བི་ཀ་མ་ལ་ཤཱི་ལའི་མཁན་པོ་མཛད་ཅིང་བཞུགས་པ་ལས། རྒྱལ་པོ་བི་སུ་ཀལྤ་ཞེས་བྱ་བས་ཨོ་རྒྱན་ནས་མཁའ་འགྲོ་མ་རྣམས་ལས་གསང་སྔགས་ཟབ་མོའི་ཆོས་ལོན་ཡོད་ཟེར་བ་ཐོས་ནས་དད་དེ། དེའི་དྲུང་དུ་སོང་ཞིང་ཞུས་པས། དེས་ཀྱང་གསང་བ་འདུས་པའི་དཀྱིལ་འཁོར་དུ་བཅུག དབང་བསྐུར།
རྒྱུད་བཤད། གདམས་པ་དང་རྗེས་སུ་བསྟན་པ་མ་ལུས་པ་གནང་། བྲམ་ཟེ་དེས་ཀྱང་དོན་ཉམས་སུ་བླངས་པས་བསྐྱེད་རྫོགས་ཀྱི་དོན་ལ་བརྟན་པ་ཅུང་ཟད་ཐོབ་པ་དང་། དེ་མཐར་ཕྱིན་པར་བྱ་བའི་ཕྱིར་རབ་བྱུང་གི་ཆ་ལུགས་སྦས་ཏེ་སྤྱོད་པ་ལ་གཤེགས་སོ། ། དེའི་ཚེ་མདའ་འཕེན་པའི་སྤྱོད་པ་མཛད་དེ། མདའ་ལེགས་པར་བསྲངས་ན་གནད་དུ་འཕོག་པ་བཞིན་དུ། སེམས་ཉིད་གནས་ལུགས་ཀྱི་སྟེང་དུ་སྲོང་ན་གྲོལ་བར་རྟོགས་ནས་རྟོགས་པ་མཆོག་བརྙེས་སོ། ། དེའི་ཚེ་ས་ར་ཧ་ཞེས་པར་མཚན་གྲགས། དེ་ཡང་མདའ་བསྣུན་ཞེས་པ་ཡིན་ལ། གྲུབ་ཆེན་དེས་རང་གི་རྟོགས་པ་གླུར་བླངས་པ་དོ་ཧ་མཛོད་མཛད།
དེ་ཡང་སྤྱིར་དོ་ཧ་ལ་རྒྱལ་པོ་དོ་ཧ། བཙུན་མོ་དོ་ཧ། དམངས་དོ་ཧ་དང་གསུམ་ལས། དེ་གསུམ་ཆར་སློབ་དཔོན་འདིས་མཛད་པར་གྲགས་ཀྱང་། གཞན་གཉིས་ནི་བལ་པོའི་པཎྜི་ཏ་ཞིག་གིས་བྱས་པ་སློབ་དཔོན་འདི་ལ་ཁ་འཕངས་པ་ཡིན་པར་གྲགས་ལ། འདིས་མཛད་པའི་དོ་ཧ་ནི་དམངས་དོ་ཧར་གྲགས་ལ། སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་པ་ཡོད་པ་དེ་ཡིན་པར་བཤད་དོ། ། དེ་ལྟ་བུའི་གྲུབ་པའི་སློབ་དཔོན་ཆེན་པོ་དེ་མཐར་དཔལ་གྱི་རི་ལ་གཤེགས་ཤིང་། ལོ་སུམ་སྟོང་བཞི་བརྒྱ་བཞུགས་ནས་སྐལ་ལྡན་གྱི་དོན་མཛད་པར་གྲག་གོ །
དེ་ཉིད་ཀྱིས་རྗེས་སུ་བཟུང་ཞིང་བྱིན་གྱིས་བརླབས་པ་ནི་དཔལ་འཕགས་པ་ཀླུ་སྒྲུབ་སྟེ། དེ་ཡང་སངས་རྒྱས་མྱ་ངན་ལས་འདས་ནས་ལོ་བཞི་བརྒྱ་ན་རྒྱ་གར་ལྷོ་ཕྱོགས་བེ་ཏའི་ཡུལ་དུ་བྲམ་ཟེ་ཕུན་སུམ་ཚོགས་པ་གཅིག་ལ་བུ་མེད་པ་ལས། ལན་ཅིག་རྨི་ལམ་དུ་བྲམ་ཟེ་བརྒྱ་ལ་ཆོས་སྟོན་དྲངས་ན་བུ་རྙེད་ཅེས་པའི་ལུང་བསྟན་བྱུང་། དེ་ནས་དེ་ལྟར་བྱས་པས་ཟླ་བ་བཅུ་ནས་ཁྱེའུ་ཞིག་བཙས་ཏེ་མཚན་མཁན་ལ་བསྟན་པས། མཚན་བཟང་མོད་ཀྱི། འོན་ཀྱང་ཞག་བདུན་གྱི་ཚེ་ལས་མེད་དོ་ཟེར། དེ་ལ་ཅིས་ཕན་དྲིས་པས། བྲམ་ཟེ་བརྒྱ་ལ་ཆོས་སྟོན་དྲངས་པས་ཟླ་བ་བདུན་དང་། དགེ་སློང་བརྒྱ་ལ་ཆོས་སྟོན་དྲངས་ན་ལོ་བདུན་ཐུབ། དེ་ནས་ཐབས་མེད་དོ་ཟེར།
དེ་ནས་དེ་བཞིན་བྱས་ཏེ་ལོ་བདུན་དུ་ཉེ་བ་ན། བུའི་རོ་མཐོང་བ་ཕ་མས་མི་བཟོད་པས་གཡོག་དང་བཅས་ཡུལ་ཁམས་གཞན་དུ་བཏང་། དེས་ཀྱང་སོང་སོང་སྟེ་ཁ་སར་པ་ཎིའི་ཞལ་བལྟས་ནས་རིམ་གྱིས་ན་ལེནྡྲ་ན་ས་ར་ཧ་བཞུགས་པའི་སྒོ་དྲུང་དུ་སླེབས་ནས། དེར་སྙན་ངག་གི་རིག་བྱེད་སྟོན་པས། བྲམ་ཟེ་ཆེན་པོས་གསན་ནས་ནང་དུ་བོས་པ་ན། སྔར་གྱི་ཚུལ་རྣམས་ཞུས་པས། སློབ་དཔོན་ན་རེ། རབ་ཏུ་བྱུང་ན་ཐབས་ཡོད་གསུངས། ཕྱིས་རབ་ཏུ་བྱུང་བར་ཁས་བླངས། དེར་སློབ་དཔོན་གྱིས་འཆི་བདག་འཇོམས་པའི་དཀྱིལ་འཁོར་དུ་དབང་བསྐུར་གཟུངས་འདོན་དུ་བཅུག
ཁྱད་པར་ལོ་བདུན་ལོན་པའི་ནུབ་མོ་མཚན་ཐོག་ཐག་བཟླས་པས་འཆི་བདག་གི་ཆད་པ་ལས་ཐར་ཏེ་ཚེའི་རིག་འཛིན་བརྙེས། དེ་ནས་ལོ་བརྒྱད་ལོན་པ་ན་བྲམ་ཟེ་ཆེན་པོ་དེ་ཉིད་ཀྱི་དྲུང་དུ་རབ་ཏུ་བྱུང་ཞིང་རིམ་གྱིས་ཤེས་བྱ་རིག་པའི་གནས་རྣམས་དང་ཐེག་པ་ཆེ་ཆུང་ཐམས་ཅད་ལ་སྦྱངས་སོ། ། ཕྱིས་ཕ་མ་དང་མཇལ་བར་བཞེད་ནས་ཕོ་ཉ་བས་བརྡ་སྦྱར་བ། ཕ་མ་ན་རེ། ད་མྱ་ངན་གསང་སྒྲོགས་མི་དགོས་ཟེར་ནས་ཡིད་མ་ཆེས། དེ་ལ་ལོ་རྒྱུས་ཞིབ་པར་བསྙད་པས་ཡིད་ཆེས། ཕ་མ་དང་མཇལ་ཐམས་ཅད་དགའ་མགུར་གྱུར་ཏོ། ། དེ་ནས་བྲམ་ཟེ་ཆེན་པོ་དེ་ཉིད་ལ་གསང་བ་འདུས་པ་ལ་སོགས་པའི་གསང་སྔགས་ཀྱི་ཆོས་ཞུས་པས། དེས་ཀྱང་དཀྱིལ་འཁོར་དུ་བཅུག་དབང་བསྐུར། རྒྱུད་བཤད།
ཞལ་ནས་སྙན་དུ་བརྒྱུད་པའི་གདམས་པ་དང་རྗེས་སུ་བསྟན་པ་མ་ལུས་པ་གནང་ངོ་། ། དེ་ནས་བྲམ་ཟེ་ཆེན་པོ་དེ་ཉིད་ལ་མཁན་པོ་ཞུས་ནས་བསྙེན་པར་རྫོགས་པར་མཛད་ནས་མཚན་དགེ་སློང་དཔལ་ལྡན་ཞེས་བཏགས་སོ། ། དེ་ལྟ་བུའི་མཁན་པོ་སྒྲ་གཅན་ཟིན་དང་། གྲུབ་པ་བརྙེས་པའི་མཚན་ས་ར་ཧ་གཉིས་ལོ་རྒྱུས་ཕལ་ཆེར་ལས་གཅིག་པ་ཁོ་ན་འབྱུང་ཡང་། མཁས་པའི་དབང་པོ་མང་ཐོས་ཀླུ་སྒྲུབ་རྒྱ་མཚོས་དེ་གཉིས་ལས་ཐ་དད་པར་བཤད་ལ། གང་ལྟར་དེའི་ཚེ་མཁན་པོས་ལོ་བཅུ་གཉིས་སུ་མུ་གེ་ཡོང་བས་གཙུག་ལག་ཁང་ཉམས་དམས་པར་གཟིགས་ནས། དགེ་འདུན་རྣམས་ཀྱི་ཞལ་ལྟ་བར་དགེ་སློང་དཔལ་ལྡན་བསྐོས་ཏེ་དཔལ་གྱི་རི་ལ་གཤེགས། དེར་དགེ་སློང་དཔལ་ལྡན་གྱི་ཐུགས་དགོངས་ལ་གསེར་འགྱུར་གྱི་རྩི་བྱས་ལ་དཀོན་མཆོག་དང་དགེ་འདུན་གྱི་ཞབས་ཏོག་བྱའོ་སྙམ་དུ་དགོངས་ཏེ། སློབ་དཔོན་བ་ལིཾ་ཏའི་དྲུང་དུ་གསེར་འགྱུར་གྱི་གདམས་པ་ཞུས། གླིང་བར་ནས་གསེར་འགྱུར་གྱི་རྫས་རྣམས་བླངས་ཏེ་གསེར་འགྱུར་བྱས་པས་མ་གྲུབ་པ་དང་།
ཆང་ཚོང་མ་ཞིག་གི་སྐྱ་བ་གསེར་དུ་གྱུར་པ་གཟིགས་ནས། དེ་ལ་བླངས་པས་གསེར་འགྱུར་གྲུབ། ཟངས་རྣམས་གསེར་དུ་བསྒྱུར། མུ་གེ་མ་བྱུང་བའི་ས་ནས་འབྲུ་མང་པོ་དྲངས་ནས་དགེ་འདུན་གྱི་གདུགས་ཚོད་སྦྱར། དེའི་ཚེ་ཡུལ་ཕྱོགས་ཀྱི་མི་སྟོབས་མེད་རྣམས་ཤི སྟོབས་ཆེན་རྣམས་གཞན་དུ་དེང་སྟེ་ཡུལ་སྟོངས་པར་གྱུར་ཏོ། ། དེ་ནས་མུ་གེ་བསང་པ་ན་དགེ་འདུན་རྣམས་ན་རེ། ཡུལ་ཕྱོགས་འདིར་མུ་གེ་བྱུང་བ་ཡིན་འདུག་པ་ལ། ཁྱོད་ཀྱིས་ཇི་ལྟར་བྱས་ནས་དགེ་འདུན་གྱི་འཚོ་བ་བཙལ་ཟེར། རྒྱུ་མཚན་བསྙད་པས།
ཁྱོད་ཀྱིས་དགེ་འདུན་ལ་མ་ཞུས་པར་གསེར་འགྱུར་བྱས་དགེ་འདུན་ལོག་འཚོ་ལ་བཀོད་འདུག་པས་གནས་ནས་ཕྱུང་ལ་གཙུག་ལག་ཁང་དང་མཆོད་རྟེན་བྱེ་བ་གྱིས་ཤིག་ཅེས་བསྒོའོ། ། དེའི་ཚེ་དགེ་སློང་བདེ་བྱེད་ཅེས་བྱ་བས་རིག་པའི་རྒྱན་ཞེས་བྱ་བའི་གཞུང་འབུམ་ཕྲག་བཅུ་གཉིས་པ་བྱས་ནས་ཐམས་ཅད་སུན་འབྱིན་པ་ཞིག་བྱུང་བ་ན། དེའི་གཉེན་པོར་ཆོས་སྡེ་སྣོད་མང་པོ་གསུངས། ལྟ་བ་ལོག་པ་རྣམས་ཡང་དག་པའི་ལྟ་བ་འཛིན་དུ་བཅུག་ཅིང་ཆོས་འཆད་ཀྱིན་བཞུགས་པས། རེ་ཞིག་ན་བྱིས་པ་གཉིས་ཆོས་ཉན་དུ་བྱུང་བས་དྲི་ཞིམ་པོས་ཁོར་ཡུག་ཐམས་ཅད་ཁྱབ་པ་དང་། དེ་གཉིས་སོང་བ་ན་དྲི་ཡང་མེད་པར་འགྲོ་བ་ཞིག་བྱུང་བས། ཁྱེད་སུ་ཡིན། དྲི་འདི་ལྟར་འོང་བ་ཇི་ལྟར་ཡིན་གསུངས་པས། དེ་གཉིས་ན་རེ། ངེད་ཀླུའི་རྒྱལ་པོ་འཇོག་པོའི་བུ་ཡིན།
མི་ཡུལ་དུ་འོང་པ་ལ་ཙནྡན་གོར་ཤིརྵའི་བསྲུང་བ་བྱས་པ་ཡིན་ཟེར། དེར་ཐུགས་དགོངས་ལ་ཙནྡན་དེ་ལ་སྒྲོལ་མའི་སྐུ་ཞིག་བཞེངས་ན་ཕན་ཡོན་ཆེ་བར་དགོངས་ཏེ། ཙནྡན་དེ་བླང་དུ་ཡོད་དམ་གསུངས་པས། ཡབ་ལ་དྲི་ཡི་ཟེར་ནས་དྲིས་པས། སློབ་དཔོན་ཀླུའི་ཡུལ་དུ་འབྱོན་ན་འབུལ་ཟེར་བས། ཞལ་གྱིས་བཞེས་ཏེ་ཀླུའི་ཡུལ་དུ་བྱོན། ཀླུ་ཁབ་སྒོ་ན་བཞུགས་པ་དང་། ཀླུའི་རྒྱལ་པོ་ན་རེ། དུག་གིས་མི་ཚུགས་ན་ནང་དུ་བྱོན་ཟེར་ནས་བྱོན་ཏེ་ཀླུའི་རྒྱལ་པོ་འཁོར་དང་བཅས་པ་ལ་ཆོས་བསྟན་བསོད་སྙོམས་བཞེས། དེའི་ཚེ་ཀླུ་རྣམས་ཀྱིས་བཞུགས་པར་ཞུས་པས།
ད་ང་མཆོད་རྟེན་བྱེ་བ་བཞེངས་པའི་འདམ་འཚོལ་བ་དང་། འབུམ་གདན་འདྲེན་དུ་འོང་གིས་བསྡད་མི་ཁོམ་ཕྱིས་འོང་སྲིད་གསུངས་ཏེ། འདམ་མང་པོ་དང་། འབུམ་དང་། ཡི་གེ་ཉུང་ངུ་ཡང་གདན་དྲངས་ཏེ་འབུམ་གྱི་ཞབས་ནས་བག་ཙམ་ཀླུས་མ་བསྐུར་བ་ལ་ད་ལྟ་མཇུག་ཏུ་རྫོགས་སོ་ཡོད་པ་འདི་ཉི་ཁྲི་ནས་ཁ་བསྐངས་པ་ཡིན་ནོ་ཞེས་གྲག་གོ ། དེ་ནས་མི་ཡུལ་དུ་ཀླུ་འཇིམ་ལས་མཆོད་རྟེན་ལ་སོགས་པ་བྱེ་བ་བཞེངས་དགོས་པ་རྣམས་ཕལ་ཆེར་གྲུབ་པར་མཛད། འགའ་ཞིག་གིས་ཀླུ་ཡུལ་དུ་མི་འབྱོན་པའི་ཕྱིར་མ་མཛད་དོ། ། དེ་ནས་བཟུང་སྟེ་ཀླུ་སྒྲུབ་ཅེས་པ་མཚན་དུ་ཆགས་སོ། ། ཡང་ནཱ་གརྫུ་ནའི་ནཱ་ག་ནི་ཀླུ་སྟེ་ཆོས་དབྱིངས་སུ་སྐྱེས་པ་རྟག་ཆད་གཉིས་ཀྱི་མཐའ་ལ་མི་གནས་པ་གསུང་རབ་རིན་པོ་ཆེའི་བང་མཛོད་ལ་མངའ་བརྙེས་པ་སྲེག་ཅིང་གསལ་བའི་ལྟ་བ་དང་ལྡན་པས་ཀླུའོ། ། ཨརྫུན་ནི་སྲིད་སྒྲུབ་སྟེ་ཆོས་ཀྱི་རྒྱལ་སྲིད་སྐྱོང་བ་དང་།
ཉེས་པའི་དགྲ་ཚོགས་འདུལ་བས་སྲིད་སྒྲུབ་སྟེ་བསྡུས་པས་ཀླུ་སྒྲུབ་བོ། ། དེ་སྐད་དུ་ཚིག་གསལ་དུ། གང་ཞིག་མཐའ་གཉིས་གནས་ལ་གནས་གསལ་ཞིང་། ། རྫོགས་སངས་རྒྱས་བློ་རྒྱ་མཚོར་སྐྱེ་བ་བརྙེས། ། དམ་ཆོས་མཛོད་ཀྱི་ཟབ་མོ་ཉིད་ཇི་ལྟར། ། རྗེས་སུ་རྟོགས་བཞིན་ཐུགས་རྗེས་སྟོན་པར་མཛད། ། གང་གི་ལྟ་བའི་མེ་དག་གིས། ། ད་དུང་ཕས་རྒོལ་གཞུང་ལུགས་ཀྱི། ། བུད་ཤིང་དང་ནི་འཇིག་རྟེན་གྱི། ། ཡིད་ཀྱི་མུན་རྣམས་འཇོམས་པར་མཛད། །
གང་གི་གཉིས་མེད་ཡེ་ཤེས་གསུང་འདིའི་ཚོགས། ། ལྷ་དང་བཅས་པའི་གདུལ་བྱའི་འཇིག་རྟེན་ལ། ། ཁམས་གསུམ་དག་ཏུ་རྒྱལ་ཐབས་ལེགས་མཛད་པས། ། སྲིད་པའི་དགྲ་སྡེ་མ་ལུས་འཇོམས་མཛད་པ། ། ཀླུ་སྒྲུབ་དེ་ལ་ཕྱག་འཚལ་ནས་ནི་དེའི། ། ཞེས་གསུངས་སོ། ། དེ་ནས་ལི་ཁ་ར་ཤིང་འཕེལ་དུ་གསེར་འགྱུར་བྱས་ཏེ་སྦྱིན་གཏོང་རྒྱ་ཆེན་པོ་མཛད། དེའི་ཚེ་བྲམ་ཟེ་རྒན་རྒོན་གཉིས་ལ་ཡང་གསེར་མང་པོ་གནང་བས་དད་དེ། རྒན་པོས་ཉེ་གནས་བྱས་ཆོས་མཉན་པས། ཤི་ནས་སློབ་དཔོན་ཀླུའི་བྱང་ཆུབ་ཏུ་གྱུར་ཏོ། །
དེ་ནས་ཤར་ཕྱོགས་ན་ཌ་བེ་སར་བྱོན་ནས་ལྷ་ཁང་མང་པོ་བཞེངས། དེ་ནས་སེང་ལྡེང་གི་ནགས་དྲི་ལྡན་གྱི་འདབས་སུ་བྱོན། དྲིལ་བུ་ལྟ་བུའི་བྲག་གསེར་དུ་བསྒྱུར་བར་བརྩམས་པའི་ཚེ། མ་ཧེ་འཚོ་བའི་བྱིས་པ་གཅིག་གིས་ནགས་ཀྱི་གསེབ་ཏུ་ཕྱིན་པས། དེ་ནས་རྒན་མོ་གཅིག་འདུག་པ་དང་འཕྲད་ནས་དེ་ན་རེ། བཙུན་པ་མ་གི་ཚོའི་ནང་ན་ཀླུ་སྒྲུབ་བྱ་བ་གཅིག་ཡོད་ཀྱི། དེ་ལ་བྱིས་པ་ཁྱོད་ཀྱིས་བཙུན་པ་ཁྱོད་རང་གི་མ་རྒན་མོས་རེ་ཞིག་འདིར་ཤོག་ཟེར་གྱི་འདུག་གྱིས་དང་ཟེར་བ་ལ། བྱིས་པ་དེས་ཕྱིན་པས་གང་ཡིན་ངོ་མ་ཤེས་པར་སླར་ལོག་ཡོང་བས། ཡང་རྒན་པོ་ན་རེ། ཏ་ལའི་ལོ་མ་བཟུང་ནས་ཁ་ཏ་བྱེད་པ་དེ་ཡིན།
ཆོས་གོས་ཀྱི་རྒྱབ་ན་ཡི་གེ་ཨ་གཅིག་ཀྱང་ཡོད་གསུངས། དེར་དེས་དེ་ལ་དེ་སྐད་བྱས་པས་ཀླུ་སྒྲུབ་ཀྱིས་བྱོན་པའི་ཚེ། རྒན་མོ་དེ་སྒྲོལ་མ་ལྷ་ལྔར་ཞལ་གཟིགས། ཁ་ཅིག་ལས་ལྷ་གསུམ་དུ་གཟིགས་ཞེས་ཀྱང་འབྱུང་། དེའི་ཞལ་ནས་ཁྱོད་ཀྱིས་གསེར་འགྱུར་གྱི་རྩིའི་སྒོ་ནས་སེམས་ཅན་གྱི་དོན་བྱེད་པ་ཡང་བཟང་སྟེ། དེ་ལས་ཀྱང་མཆོག་བསྒྲུབ་ན་སེམས་ཅན་གྱི་དོན་ཆེན་པོ་དེ་ལས་འབྱུང་བས་དཔལ་གྱི་རི་ལ་སྒྲུབ་པ་གྱིས་ཤིག་གསུངས་ནས་མི་སྣང་བར་གྱུར། དེ་ལྟར་ཞལ་གཟིགས་པའི་སྒྲོལ་མ་འདི་སློབ་དཔོན་ཐམས་ཅད་མཁྱེན་པའི་བཤེས་གཉེན་གྱི་ལུགས་ཀྱི་སྒྲོལ་མ་ལྷ་ལྔ་མ་མེ་ཏོག་ཕྲེང་འཛིན་དུ་གྲགས་པ་དེ་ཡིན་པར་བཤད། ཐམས་ཅད་མཁྱེན་པའི་བཤེས་གཉེན་གྱི་ལྷ་ལྔའི་སྒྲུབ་ཐབས་ཀྱང་མཛད། སློབ་དཔོན་འདིས་དེ་ལྟར་ཞལ་གཟིགས་པའི་ཚེ་གཙོ་བོ་རྐྱང་བའི་སྒྲུབ་ཐབས་མཛད་དོ། ། དེ་ནས་སྒྲ་མི་སྙན་དུ་གཤེགས་པའི་ལམ་གྲོང་ཁྱེར་དུ་པ་ལ་མ་བྱ་བར་བྱིས་པ་ཛི་ན་ཏའི་ལག་རིས་གཟིགས་ནས་རྒྱལ་པོར་ལུང་བསྟན་ནས་སྒྲ་མི་སྙན་དུ་བྱོན།
ན་བཟའ་ཤིང་ལ་བཀལ་ཏེ་ཁྲུས་མཛད་པས་གོས་གཞན་དག་གིས་ཁྱེར་བ་ལ་ངའི་ཡིན་གསུངས་པས། ང་བདག་ཅན་ཟེར་ནས་གཏད། དེ་ནས་སྒྲ་མི་སྙན་པའི་དོན་བྱས། སླར་ལོག་སྟེ་དཔལ་གྱི་རི་ལ་གཤེགས་པར་དགོངས་ནས་བྲམ་ཟེ་ཆེན་པོ་ལ་འབུལ་བའི་ཕྱིར་བདུད་རྩི་བསྒྲུབ་པ་བསླབས་ནས་བུམ་པ་གང་ཁྱེར་ཏེ་བྱོན་པའི་ལམ་དུ་སྔར་གྱི་བྱིས་པ་དེ་རྒྱལ་པོར་གྱུར་པ་དང་མཇལ་ནས་དེ་ན་རེ། བདག་གི་མཆོད་གནས་སུ་ལོ་གསུམ་ཐ་ནའང་བཞུགས་དགོས་ཟེར་ནས་གཏོང་དུ་མ་འདོད་པར། དེའི་ངོར་ལོ་གསུམ་བཞུགས་པའི་ཚེ། རྒྱལ་པོའི་བཙུན་མོ་དང་སྲས་མོ་སོགས་སློབ་དཔོན་ཡབ་སྲས་ལ་ཡིད་ཆགས་ཏེ་རྣམ་པ་དུ་མས་བཏེགས་ཀྱང་ཐུགས་མ་གཡོས་ཏེ་སྤྱན་ཙམ་ཡང་མ་གཟིགས་པས། དེ་དག་མ་དགའ་ནས་རྒྱལ་པོ་དང་གཉིས་ཀྱི་བར་དུ་ཕྲ་མ་དུ་མ་བྱས་ཀྱང་རྒྱལ་པོས་མ་གསན། དེར་ལོ་གཅིག་སོང་བ་ན་རྒྱལ་པོ་ལ་སྲས་གཅིག་བྱུང་བ་སློབ་དཔོན་འདྲ་བ་གཅིག་བྱུང་བ་དང་། འཇིག་རྟེན་པ་རྣམས་ཀྱིས་འཕྱས་པར་གྱུར་ཏེ།
དེའི་ཚེ་སློབ་དཔོན་ཨཱརྻ་དེ་བས་གྲོང་ཁྱེར་དེའི་ཉེ་ལོགས་མ་ཧེ་མང་པོ་འདུ་བའི་ཀླུང་ཞིག་ཏུ་ཤོག་འདམ་ལ་མ་ཧེ་དཀར་ཟལ་ཤིན་ཏུ་མཛེས་པ་ཞིག་བྱས་སོ། ། དེའི་ཚེ་མ་ཧེ་མོ་ཐམས་ཅད་དེ་ལ་བལྟ་ཞིང་འཁོར་བ་ཞིག་བྱུང་ངོ་། ། དེའི་ཕྱིས་མ་ཧེའི་ཕྲུ་གུ་ཐམས་ཅད་དེ་འདྲ་བར་སྐྱེས་པ་དང་། འཇིག་རྟེན་པའི་སྐུར་བ་རྣམས་ཀྱང་བསངས་སོ། ། དེ་ནས་དཔལ་གྱི་རི་ལ་གཤེགས། བྲམ་ཟེ་ཆེན་པོ་ལ་བདུད་རྩི་བུམ་པ་ཕུལ་བས། ཁྱོད་བདུད་རྩི་ལ་དགའ་ན་ངས་རྒྱ་མཚོ་འདི་ཡང་བདུད་རྩིར་བསྒྱུར་བར་བྱའོ་གསུངས་ནས་སྐད་ཅིག་ལ་རྒྱ་མཚོ་ཡང་བདུད་རྩིར་བྱས་སོ། ། དེ་ནས་སློབ་དཔོན་ཡབ་སྲས་དཔལ་གྱི་རི་ལ་སྒྲུབ་པ་མཛད་ཅིང་བཞུགས་པའི་ཚེ། སྔར་གྱི་རྒྱལ་པོའི་བུ་དེ་ལ་མས་གོས་རིན་པོ་ཆེ་ཞིག་བྱིན་པས། བུ་ན་རེ།
གོས་འདི་བདག་རྒྱལ་སྲིད་བཟུང་བའི་ཚེ་བགོ་བར་བྱ་ཞེས་སྨྲས་པས། མས་ཁྱོད་ཀྱི་ཕ་སློབ་དཔོན་ཀླུ་སྒྲུབ་དང་ཚེ་མཉམ་པའི་བཅུད་ལེན་གྲུབ་པས་སློབ་དཔོན་མ་གྲོངས་བར་དུ་ཕ་ཡང་མི་འཆི་བས་ཁྱོད་ཀྱིས་རྒྱལ་སྲིད་སྐྱོང་བ་མི་ཡོང་ཟེར་བས། བུ་མྱ་ངན་སྐྱེས་ཏེ་ངུས་པ་དང་། མ་ན་རེ། དེ་ཙམ་གྱི་མྱ་ངན་མི་དགོས་ཀྱིས། སློབ་དཔོན་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་གནས་པས་དབུ་བསླངས་ན་སྟེར་བར་འགྱུར་ཞིང་། དེར་ཡབ་ཀྱང་འགུམ་པས་ཁྱོད་ཀྱིས་རྒྱལ་སྲིད་ཐོབ་པར་འགྱུར་རོ་ཞེས་ཟེར་བ་དང་། དེ་ནས་རྒྱལ་བུ་དེས་སློབ་དཔོན་གྱི་དྲུང་དུ་ཕྱིན་ནས་དབུ་བསླངས་པས་བྱིན། དེའི་ཚེ་རལ་གྲིས་མ་ཆོད་པར་རྩྭ་ཀུ་ཤས་བཅད་པས་ཁྲག་མ་བྱུང་བར་བདུད་རྩི་འོ་མའི་རྒྱུན་ལྟ་བུ་བྱུང་ཞིང་། དབུ་བཅད་པའི་མཚམས་ནས།
ང་ནི་འདི་ནས་བདེ་བ་ཅན་དུ་འགྲོ། ། ཕྱི་ནས་ལུས་འདི་ལ་ཡང་འཇུག་པར་འགྱུར། ། ཞེས་པའི་ཚིག་བྱུང་ངོ་ཞེས་ཀྱང་གྲགས། དེ་ནས་རྒྱལ་བུ་དེས་དབུ་སླར་འབྱར་གྱིས་དོགས་ནས་དཔག་ཚད་ཙམ་གྱི་སར་དོར་རོ། ། སློབ་དཔོན་བཅུད་ལེན་གྲུབ་པས་སྐུ་ལུས་དང་དབུ་གཉིས་རྡོར་གྱུར་ཏེ་གནས་སོ། ། དེ་ལྟར་ཡང་ཟླ་བ་གྲགས་པས་ཚིག་གསལ་ལས། དབུ་ནི་དོན་དུ་གཉེར་བ་འོང་ལ་ཐུགས་རྗེས་དབུ་ནི་བཅད་དེ་སྩལ་མཛད་ནས། ། བདེ་བ་ཅན་དུ་ཀླུ་སྒྲུབ་གཤེགས་པར་གྱུར་པ་དེས་མཛད་པའི། ། ཞེས་གསུངས་པ་ཡིན་ནོ། ། དེ་ལྟ་བུའི་སློབ་དཔོན་ཆེན་པོ་དེ་ནི་མདོ་རྒྱུད་དུ་མ་ནས་ལུང་བསྟན་ཏེ།
འཇམ་དཔལ་རྩ་རྒྱུད་ལས། དེ་བཞིན་གཤེགས་པ་ང་འདས་ནས། ། ལོ་ནི་བཞི་བརྒྱ་ལོན་པ་ན། ། དགེ་སློང་ཀླུ་ཞེས་དེ་འབོད་འབྱུང་། ། བསྟན་པ་ལ་ནི་དད་ཅིང་ཕན། ། རབ་ཏུ་དགའ་བའི་ས་ཐོབ་པ། ། ལོ་ནི་དྲུག་བརྒྱ་དག་ཏུ་འཚོ། ། རིག་པ་རྨ་བྱ་ཆེན་པོ་ནི། ། བདག་ཉིད་ཆེན་པོ་དེས་ཀྱང་འགྲུབ། ། བསྟན་བཅོས་སྣ་ཚོགས་དོན་དང་ནི། །
དངོས་པོ་མེད་པའི་དོན་དེ་རིག ། གང་ཚེ་ལུས་དེ་བོར་བ་ན། ། བདེ་བ་ཅན་དུ་སྐྱེ་བར་འགྱུར། ། དེ་ནི་མཐར་གྱིས་སངས་རྒྱས་ཉིད། ། ངེས་པ་ཁོ་ནར་ཡང་དག་ཐོབ། ། ཅེས་དང་། ལང་ཀར་གཤེགས་པ་ལས། ལྷོ་ཕྱོགས་བཻ་ཏའི་ཡུལ་ན་ནི། ། དགེ་སློང་དཔལ་ལྡན་ཆེར་གྲགས་པ། ། དེ་མིང་ཀླུ་ཞེས་འབོད་པ་སྟེ། །
ཡོད་དང་མེད་པའི་ཕྱོགས་འཇིག་པ། ། ང་ཡི་ཐེག་པ་འཇིག་རྟེན་དུ། ། བླ་མེད་ཐེག་ཆེན་རབ་བཤད་ནས། ། རབ་ཏུ་དགའ་བའི་ས་བསྒྲུབ་སྟེ། ། བདེ་བ་ཅན་དུ་དེ་འགྲོའོ། ། ཞེས་དང་། འཕགས་པ་སྤྲིན་ཆེན་པོ་སྟོང་ཕྲག་བཅུ་གཉིས་པ་ལས་ཀྱང་། ཀུན་དགའ་བོ་ལི་ཙ་བཱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ནི། ང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས་ངའི་བསྟན་པ་རྒྱས་པར་རབ་ཏུ་བསྟན་ཏེ་མཐར་གྱིས་དང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་ཡེ་ཤེས་འབྱུང་གནས་འོད་ཅེས་བྱ་བར་འགྱུར་རོ་ཞེས་དང་། དུས་ཀྱི་འཁོར་ལོའི་རྒྱུད་ཕྱི་མ་ལས།
དགེ་སློང་སློབ་དཔོན་ཀླུ་སྒྲུབ་ཅེས་བྱ་མ་ལུས་ཡོན་ཏན་འབྱུང་ཁུངས་སེམས་ཅན་ཀུན་ལ་ཕན་འདོགས་པ། ། ཞེས་པ་ལ་སོགས་གསུངས་པ་ཡིན་ནོ། ། དེ་ལྟར་རྒྱལ་བས་ལུང་བསྟན་པའི་སྐྱེས་བུ་ཆེན་པོ་དེས་བཀའི་དགོངས་པ་རང་དབང་དུ་འགྲེལ་བའི་སྒོ་ནས་བསྟན་བཅོས་ཀྱང་། བདེན་གཉིས་ཟུང་འཇུག་དང་གཞི་ལམ་འབྲས་གསུམ་གྱི་གནད་བཤད་དེ། ཐེག་ཆེན་དབུ་མའི་དོན་རྒྱ་ཆེར་བསྟན་པ་ལ་སྐུ་གསུམ་ལ་བསྟོད་པ་ལ་སོགས་པ་བསྟོད་པའི་ཚོགས། དོན་དམ་རྟེན་འབྲེལ་སྟོང་ཉིད་ཀྱི་གནད་བཤད་དེ་ཡོད་པའི་མཐའ་བསལ་བའི་ཕྱིར། རྩ་ཤེས་སོགས་རིག་ཚོགས། ཀུན་རྫོབ་ལས་འབྲས་ཀྱི་གནད་བཤད་དེ་མེད་པའི་མཐའ་བསལ་བའི་ཆེད་དུ་རིན་ཆེན་ཕྲེང་བ་སོགས་གཏམ་ཚོགས། གཞན་ཡང་བཤེས་སྤྲིངས་སོགས་སྤྲིངས་ཡིག་གི་ཚོགས་དང་། རབ་བྱུང་གི་ཉམས་ལེན་གཙོ་བོར་སྟོན་པ་བྱང་ཆུབ་ཀྱི་ཚོགས།
བྱང་སེམས་ཀྱི་སྤྱོད་པ་སྟོན་པ་མདོ་ཀུན་ལས་བཏུས་དང་། བསླབ་པ་ཀུན་ལས་བཏུས། གསོ་བ་རིག་པ་སྟོན་པ་ལ་སྦྱོར་བ་བརྒྱ་པ་སོགས་དང་། ཡང་ལུགས་ཀྱི་བསྟན་བཅོས་ལ་ཤེས་རབ་བརྒྱ་པ་སོགས་མཛད་དོ། ། དེ་དག་ནི་རྒྱུ་མཚན་ཉིད་ཀྱི་ཐེག་པ་ཡིན་ལ། འབྲས་བུ་སྔགས་ལ་ནི་གོང་དུ་བསྟན་པ་དེ་དག་དང་། གཞན་ཡང་སློབ་དཔོན་འདིས་ཕྱག་རྒྱ་བཞི་པ་ཞེས་བྱ་བའི་བསྟན་བཅོས་མཛད་པ་ཡིན་མོད་ཀྱང་། བུ་སྟོན་རིན་པོ་ཆེའི་གསང་བ་འདུས་པའི་རྒྱུད་ཀྱི་བཤད་ཐབས་གསང་བ་སྒོ་འབྱེད་ལས། ཕྱག་རྒྱ་བཞི་བསྟན་པ་ནི་མན་ངག་སྙེ་མ་དང་། གྲུ་རྫིང་ལ་སོགས་པ་ནས་སོ་སོ་སྐྱེ་བོ་མན་ངག་མི་ཤེས་པ་དག་གིས་བྱས་པ་ཡིན་གྱི།
ཀླུ་སྒྲུབ་ཀྱིས་བྱས་པ་མིན་པར་བཤད་དོ་ཞེས་གསུངས་ཤིང་། དེ་ཙམ་ཞིག་མཐོང་བའི་ཕྱིས་ཀྱི་མཁས་པར་རློམ་པ་འགའ་ཞིག་གིས་ཀྱང་། བདག་ཉིད་ཆེན་པོ་ས་སྐྱ་པཎྜི་ཏ་ཆེན་པོས་སྡོམ་གསུམ་རབ་དབྱེར་བསྟན་བཅོས་དེ་ནས་ལུང་འདྲེན་པར་མཛད་དེ། ཀླུ་སྒྲུབ་ཀྱིས་མཛད་པར་བཞེད་པ་ལ། དེ་སློབ་དཔོན་གྱིས་མཛད་པ་མིན་པའི་ཤེས་བྱེད་དང་། ཆོས་ཀྱི་རྗེའི་བཞེད་པ་ལ་གནོད་བྱེད་ཀྱི་ལུང་རིགས་ལྟར་སྣང་བ་མང་དུ་བརྗོད་པ་རྣམས་ནི། མཁས་པའི་མཁས་པ་ཆེན་པོ་དཔལ་མང་དུ་ཐོས་པ་ཀླུ་སྒྲུབ་རྒྱ་མཚོའི་གསུང་ལས། གཉིས་འཐུང་རང་བཞིན་མཛེས་པའི་གོམ་སྟབས་ལ། ། འགྲན་འདོད་ཝ་སྐྱེས་གར་སྟབས་བསྒྱུར་བའི་མོད། ། མི་གཙང་འདམ་དུ་ལྷུང་བའི་རྣམ་ཐར་ལ། །
ལྷ་རྣམས་རྒོད་པའི་དབྱངས་ཀྱིས་ཁྲེལ་ཞེས་ཐོས། ། ཞེས་སྔོན་གྱི་གཏམ་རྒྱུད་དང་སྦྱར་ནས་འབྱུང་བ་ལྟར། གླང་ཆེན་ལ་ཝ་སྐྱེས་སོགས་ལས་ཁྱད་པར་དུ་བྱའོ་སྙམ་པའི་བསམ་པ་མེད་ཀྱང་ལུས་སྟོབས་ཀྱི་ཤུགས་ཀྱིས་གླང་པོ་ཆེ་རང་ཉིད་རང་བཞིན་གྱིས་འགྲོ་བའི་གོམ་སྟབས་ཤིན་ཏུ་མཛེས་ཤིང་བརྗིད་ཆགས་པ་དེས་ཝ་སྐྱེས་སོགས་གཞན་རྣམས་ཟིལ་གྱིས་ནོན་པ་ན། དེ་མ་བཟོད་པར་ཝ་སྐྱེས་ཤིག་གླང་པོ་ཆེ་ལ་འགྲན་འདོད་ཀྱིས་པར་སྤིར་གྱི་འགྲོ་ལུགས་མང་པོ་ཞིག་བྱས་པས་འགྲན་མ་བཟོད་པའི་ཁར། རང་ཉིད་མི་གཙང་བའི་འདམ་དུ་ལྷུང་བ་ན་དེ་ལ་ལྷ་རྣམས་ཀྱིས་དགོད་པ་དང་བཅས་པས་ཁྲེལ་བ་ལྟར། བདག་ཉིད་ཆེན་པོ་ས་སྐྱ་པཎྜི་ཏ་ལ་གཞན་གཞུང་ངན་པ་བཀག་ནས་རང་གཞུང་དར་བ་དང་། གྲགས་འདོད་ཀྱི་ཀུན་སློང་མེད་ཀྱང་། མི་ནས་མིར་གྱུར་སྐྱེ་བ་ཉི་ཤུ་ལྔ། ། ཞེས་སོགས་དང་། སྐྱེ་བ་གཞན་དུ་སྦྱངས་པ་དང་། །
མཁས་པ་དུ་མ་བསྟེན་པ་དང་། ། རྣམ་པར་དཔྱོད་པའི་བློ་གྲོས་ཀྱིས། ། ཤེས་བྱ་ཀུན་ལ་འཇིགས་མེད་ཐོབ། ། ཅེས་མི་ནས་མིར་གྱུར་པ་སྐྱེ་བ་ཉི་ཤུ་རྩ་ལྔའི་བར་དུ་མགོན་པོ་འཇམ་པའི་དབྱངས་ཀྱིས་རྗེས་སུ་བཟུང་ཞིང་རིག་པའི་གནས་མཐའ་དག་ལ་ཆེས་ཆེར་སྦྱངས་པ་དང་། ཁ་ཆེའི་པཎྜི་ཏ་ཤཱཀྱ་ཤྲཱི་སོགས་མཁས་པའི་སྐྱེ་བོ་མང་དུ་བསྟེན་ཅིང་། རྣམ་པར་དཔྱོད་པའི་བློ་གྲོས་ཕུལ་དུ་བྱུང་བས་ཤེས་བྱའི་གནས་ཀུན་ལ་མི་འཇིགས་པའི་སྤོབས་པ་ཐོབ་པའི་སྟོབས་ཀྱིས་ཆོས་དང་ཆོས་མ་ཡིན་པའི་རྣམ་དབྱེ་ཕྱེ་བ་ཙམ་གྱིས་ལྟར་སྣང་བའི་གྲུབ་པའི་མཐའ་ཐམས་ཅད་ཟིལ་གྱིས་ནོན་ཞིང་། ས་གསུམ་ན་སྙན་པའི་གདུགས་དཀར་པོ་ལེགས་པར་གཡོ་བ་དེ་མ་བཟོད་པར་དེ་ལ་འགྲན་འདོད་ཀྱི་བསམ་པས་ལུང་རིགས་ལྟར་སྣང་གི་ཅ་ཅོ་འབྲུག་ལྟར་བསྒྲགས་ཀྱང་། ཆོས་ཀྱི་རྗེ་ལ་འགྲན་མ་ནུས་པའི་ཁར་རང་ཉིད་ལ་མཁས་པའི་སྐྱེ་བོ་རྣམས་ཁྲེལ་བར་འགྱུར་བ་ལས་འབྲས་བུ་གཞན་ཡོད་པར་མ་འཁུམ། དེས་ན་ཕྱག་རྒྱ་བཞི་པ་ལ་ཚིགས་བཅད་མ་ཞིག་དང་། ལྷུག་པ་གཅིག་སྟེ་གཉིས་ཡོད་པའི་ཚིགས་བཅད་མ་དེ་སློབ་དཔོན་ཀླུ་སྒྲུབ་ཀྱིས་མཛད་པ་མ་ཡིན་པར་ཨ་བྷ་ཡའི་མན་ངག་སྙེ་མ་དང་།
ཕོ་བྲང་ཞི་བ་འོད་སོགས་ཀྱིས་བཤད་མོད་ཀྱང་ཚིག་ལྷུག་ཏུ་ཡོད་པ་དེ་སློབ་དཔོན་གྱིས་མཛད་པ་ཡིན་ངེས་ཤེས་ཡིན་པས། བུ་སྟོན་རིན་པོ་ཆེའི་དེ་ཡང་ཚིག་ལྷུག་མ་འདི་ལ་དགོངས་ལ། བདག་ཉིད་ཆེན་པོ་ས་པཎ་གྱིས། འཕགས་པ་ཀླུ་སྒྲུབ་ཉིད་ཀྱིས་ཀྱང་། ། ཕྱག་རྒྱ་བཞི་པར་འདི་སྐད་གསུངས། ། ཞེས་པའི་ཕྱག་རྒྱ་བཞི་པ་ནི་ལྷུག་པར་ཡོད་པ་དེ་ཡིན་པས་འདི་ནི་འཕགས་པ་ཀླུ་སྒྲུབ་ཀྱིས་མཛད་པ་ཡིན་ཏེ། སློབ་དཔོན་དགའ་བ་སྐྱོང་གི་དབང་བསྐུར་ངེས་བསྟན་གྱི་དཀའ་འགྲེལ་ལས། འཕགས་པ་ཀླུ་སྒྲུབ་ཀྱི་ཞལ་སྔ་ནས། ཕྱག་རྒྱ་བཞི་པ་བསྟན་པ་ལས། དཔེར་ན་བཞིན་གྱི་གཟུགས་བརྙན་མེ་ལོང་དུ་ཤར་བ་ནི་བཞིན་མ་ཡིན་ལ།
སྔར་གྲུབ་པ་དང་ད་ལྟ་གྲུབ་པ་མ་ཡིན་པ་བཞིན་དུ་དེ་ཉིད་གཟུགས་བརྙན་འདྲ་བ་ཙམ་སྒྲུབ་པར་བྱེད་མོད་ཀྱི་ཞེས་སོགས་ལུང་འདྲེན་ཡང་མཛད་པས་འདི་ལ་འཁྲུལ་པ་མེད་ལ། དེས་ན་སློབ་དཔོན་གྱིས་རྡོ་རྗེ་ཐེག་པའི་ཕྱོགས་ལ་ཕྱག་རྒྱ་བཞི་པ་སོགས་མང་དུ་མཛད་དོ། ། དེ་ལྟ་བུའི་སློབ་དཔོན་ཆེན་པོ་དེ་ལ་སློབ་མའི་མཆོག་ཐུགས་སྲས་བཞི། ཉེ་སྲས་གསུམ་རྣམས་སུ་ཡོད་པ་ལས། ཐུགས་སྲས་བཞི་ནི། འཇམ་དཔལ་ཞལ་མཐོང་ཤཱཀྱ་མི་ཏྲ། སྒྲོལ་མའི་ཞལ་གཟིགས་ན་ག་བོ་དྷི། ས་བརྒྱད་ནོན་པ་ཨརྻ་དེ་ཝ། སྤྱན་གཟིགས་ཞལ་མཐོང་མ་ཏང་གི་པའོ། ། ཉེ་སྲས་གསུམ་ནི།
སངས་རྒྱས་བསྐྱང་། ལེགས་ལྡན་འབྱེད། སློབ་དཔོན་དཔའ་བོ་དང་གསུམ་མོ། ། ཡང་སྲས་ཀྱི་ཐུ་བོ་བཞི་ཞེས་པའི་ཐ་སྙད་བྱས་ནས། སྔར་གྱི་ཤཱཀྱ་བཤེས་གཉེན། འཕགས་པ་ལྷ། ཀླུའི་བྱང་ཆུབ་དང་གསུམ་གྱི་སྟེང་དུ་ཟླ་བ་གྲགས་པ་དང་བཞིའོ་ཞེས་འགའ་ཞིག་ལས་འབྱུང་ལ། གཞན་ཡང་རྒྱལ་སྲས་ཞི་བ་ལྷ། ཤ་བ་རཱི་དབང་ཕྱུག ནག་པོ་པ་སོགས་བསམ་གྱིས་མི་ཁྱབ་བ་བྱུང་ངོ་། །
ཡང་ཉེ་གནས་གསུམ་ལ་ཨཱརྻ་དེ་བ། ན་ག་བོ་དྷི། ཞི་བ་ལྷ་དང་གསུམ་བགྲངས་པ་ཡང་འགའ་ཞིག་ལས་འབྱུང་། དེ་རྣམས་ཀྱི་ནང་ནས་དཔལ་ལྡན་ཟླ་བ་གྲགས་པ་ཀླུ་སྒྲུབ་ཀྱི་དངོས་སློབ་ཡིན་མིན་ལ་མི་མཐུན་པ་མང་བས་འདིའི་དཔྱད་པ་འོག་ཟླ་གྲགས་ཀྱི་རྣམ་ཐར་འཆད་པའི་ཚེ་འབྱུང་ལ། དེ་ལྟར་འཕགས་པ་ཀླུ་སྒྲུབ་ལ་སློབ་མའི་མཆོག་མང་དུ་ཡོད་པའི་ནང་ནས་སློབ་དཔོན་ཨཱརྻ་དེ་ཝ་ནི་སྟོན་པ་ཞལ་བཞུགས་པའི་དུས་སུ་སངས་རྒྱས་འདུས་པའི་འཁོར་ལ་ཆོས་གསུང་པའི་ཚེ་བྱ་རོག་ཅིག་གིས་སྟོན་པའི་དབུ་ལ་བྱ་ཐལ་དོར་ཏེ་སོང་ངོ་། ། དེར་འཁོར་རྣམས་ཐེ་ཚོམ་སྐྱེས་ཏེ། འདི་ཅིའི་ལྟས་ལགས་ཞུས་པས། བཅོམ་ལྡན་འདས་ཀྱི་ཞལ་ནས། བྱ་རོག་འདི་མ་འོངས་པའི་དུས་སུ་མུ་སྟེགས་ཀྱི་པཎྜི་ཏ་རྟ་དབྱངས་ཞེས་བྱ་བར་གྱུར་ནས་སངས་རྒྱས་ཀྱི་བསྟན་པ་ལ་གནོད་པ་ཆེན་པོ་བྱེད་པར་འགྱུར་རོ་ཞེས་ལུང་བསྟན། དེའི་ཚེ་འཁོར་དེ་ན་བྱང་ཆུབ་སེམས་དཔའ་ལག་ན་པདྨོ་ཞེས་བྱ་བ་འདུག་པ་དེས་མུ་སྟེགས་དེ་བདག་གིས་བཏུལ་ནས་ནང་བའི་བསྟན་པ་ལ་འཇུག་པར་གྱུར་ཅིག་ཅེས་སྨོན་ལམ་བཏབ།
སྟོན་པས་ཀྱང་གནང་། ཡང་ལོ་རྒྱུས་ཁ་ཅིག་ལས། དེའི་ཚེ་བཙུན་ཆུང་གཅིག་གིས་དེར་འགྱུར་བར་སྨོན་ལམ་བཏབ་པ་ཕྱིས་སློབ་དཔོན་འཕགས་པ་ལྷར་གྱུར་པ་ཡིན་ཞེས་ཀྱང་འབྱུང་བས་ཇི་ལྟར་བྱས་ཀྱང་འགལ་བ་མེད་དམ་སྙམ་སྟེ། དེ་ལྟ་བུའི་བྱང་ཆུབ་སེམས་དཔའ་དེ་དེའི་ཚེ་བཙུན་ཆུང་གི་ཚུལ་བཟུང་ནས་སྨོན་ལམ་དེ་སྐད་བཏབ་པ་ཡིན་པར་བཤད་ན་ཉེས་པ་གཅིག་ཀྱང་མི་འབྱུང་བས་སོ། ། དེ་ནས་དུས་ཕྱིས་སིངྒ་ལའི་རྒྱལ་པོ་མེ་ཏོག་ལྡུམ་རར་པདྨོ་རྣམས་ཉིན་ཁ་ཕྱེ། མཚན་ཟུམ་པར་འགྱུར་བ་ཡིན་པ་ལས། པདྨ་གཅིག་ཉིན་མཚན་ཐམས་ཅད་དུ་ཁ་ཟུམ་པར་གྱུར་པ་དང་། དེའི་རྒྱུ་མཚན་རྒྱལ་པོ་ལ་བསྙད་པས། དེ་སྲས་ཁྱད་པར་ཅན་འཁྲུངས་པའི་ལྟས་ཡིན་པས་ལགས་པར་གཉེར་གྱིས་ཤིག་ཅེས་བསྒོའོ། ། དེ་ནས་ནམ་ཞིག་ན་པདྨ་དེ་ཁ་ཕྱེ་བའི་ནང་ནས་ཁྱེའུ་མཚན་དང་ལྡན་པ་གཅིག་བྱུང་ནས་སློབ་དཔོན་ཀླུ་སྒྲུབ་ག་ན་ཡོད་ཟེར།
ཚུལ་དེ་རྒྱལ་པོས་ཐོས་ནས་བུར་བཟུང་སྟེ་སྐྱེད་ཆེར་བསྲིངས་སོ། ། ཆེར་སྐྱེས་པ་ན། སློབ་དཔོན་ཀླུ་སྒྲུབ་ཀྱི་སྤྱན་སྔར་བྱོན་རབ་ཏུ་བྱུང་བསྙེན་པར་རྫོགས། ཕྱི་མཚན་ཉིད་ཀྱི་སྡེ་སྣོད་ཐམས་ཅད་ལ་ལེགས་པར་སྦྱངས་པས་མཁས་པ་ཆེན་པོར་གྱུར། དེ་ནས་དཔལ་གསང་བ་འདུས་པའི་དཀྱིལ་འཁོར་དུ་དབང་བསྐུར། རྒྱུད་བཤད། གདམས་པ་དང་རྗེས་སུ་བསྟན་པ་མ་ལུས་པ་ནོད་ཅིང་ཐོས་བསམ་མཐར་ཕྱིན་པར་མཛད་ནས་སློབ་དཔོན་དང་ལྷན་ཅིག་དཔལ་གྱི་རི་ལ་བཞུགས་སོ། ། དེ་སྐད་དུ་ཡང་བཞི་བརྒྱ་པའི་འགྲེལ་པ་ལས། འདི་ལྟར་སློབ་དཔོན་འཕགས་པ་ལྷ་ནི་སིངྒ་ལའི་གླིང་དུ་འཁྲུངས་པ། སིངྒ་ལའི་རྒྱལ་པོའི་སྲས་ཞིག་སྟེ་མཐར་རྒྱལ་ཚབ་བོར་ནས་དེ་ཉིད་དུ་རབ་ཏུ་བྱུང་ཞིང་།
དེ་ནས་ལྷོ་ཕྱོགས་ཀྱི་རྒྱུད་ལྟར་འོངས་ཏེ། སློབ་དཔོན་ཀླུ་སྒྲུབ་ཀྱི་ཉེ་གནས་ཉིད་དུ་གྱུར་ཅེས་གསུངས་པ་ཡིན་ནོ། ། དུས་དེའི་ཚེ་རྒྱ་གར་ཤར་ཕྱོགས་ན་བུད་མེད་ཉི་ཤུ་ཙམ་ཞིག་སངས་རྒྱས་ཀྱི་བསྟན་པ་ལ་གུས་པར་གནས་སོ། ། བུད་མེད་གཅིག་ལ་བྲམ་ཟེའི་རིགས་ཀྱི་ཁྱེའུ་གཅིག་བཙས། ཆེར་སྐྱེས་ནས་སྒྲ་ཚད་ལ་མཁས་པར་བསླབས། དེར་མ་ནང་པ་ཡིན་པས་ནང་པ་ལ་གཟུད་པར་འདོད་ཀྱང་། ཕ་ཕྱི་པ་ཡིན་པས་མུ་སྟེགས་དབང་ཕྱུག་ཆེན་པོའི་གྲུབ་མཐའ་ལ་བཅུག་སྟེ་ཕྱི་རོལ་པའི་གྲུབ་མཐའ་ལ་མཁས་པར་སྦྱངས་ཤིང་། དབང་ཕྱུག་བསྒྲུབས་པས་ཞལ་མངོན་སུམ་དུ་མཐོང་སྟེ་ཁྱོད་ཅི་འདོད་ཟེར་བ་ལ། ཕྱོགས་ལས་རྣམ་པར་རྒྱལ་བར་འདོད་དོ་ཞེས་ཞུས་པས། མངལ་སྐྱེས་ཐམས་ཅད་ཀྱིས་ཐུབ་པར་མེད་པར་གྱུར་ཅིག་ཅེས་མཆོག་གི་དངོས་གྲུབ་དང་།
ཁོ་རང་ལ་སྒྲ་ཚད་ཀྱི་ཤེས་རབ་ཐོད་རྒལ་བ་ཞིག་དང་། སྲིང་མོ་པཎྜི་ཏ་ཞེས་བྱ་བ་སྒྲ་ཚད་ཀྱི་རྩོད་པ་མཁས་པ་ཞིག་དང་། ནེ་ཙོ་པཎྜི་ཏ་ཞེས་པ་སྒྲ་ཚད་ལ་མཁས་པ་ཞིག་དང་། ཐེ་ལེ་སྐོར་པཎྜི་ཏ་ཞེས་པ་ས་ལ་བསྐྱུར་བ་ཙམ་གྱིས་སྒྲ་ཚད་སྦྱོར་བའི་ཡི་གེ་རང་བྲིས་སུ་ཡོང་བ་ཞིག་སྟེ་ཐུན་མོང་གི་དངོས་གྲུབ་བཞི་བྱིན་ནོ། ། དེ་བཞིས་མ་ཐུབ་ན་ང་རང་སྙིང་གི་དཀྱིལ་དུ་ཞུགས་ལ་བྱིན་གྱིས་རློབ་བོ་ཞེས་ཁས་བླངས་སོ། ། དེ་ནས་རྒྱ་གར་ཤར་ཕྱོགས་ཀྱི་ནང་པའི་པཎྜི་ཏ་རྣམས་ལ་འོ་སྐོལ་རྩོད་པ་བྱེད་དགོས། ཁྱེད་རྒྱལ་ན་ང་རང་ཆུ་བོ་གངྒཱ་ལ་འཆིར་འགྲོ་ཡི། ང་རྒྱལ་ན་ཁྱེད་རྣམས་ངའི་གྲུབ་མཐའ་ལ་འཇུག་དགོས་ཤིང་ཁྱེད་ཀྱི་གཙུག་ལག་ཁང་དང་ཆོས་རྣམས་ཀྱང་བསྲེག་དགོས་ཟེར་ཏེ། རྩོད་པ་བྱས་པས་ཁོ་རྒྱལ་ནས་རྒྱ་གར་ཤར་ཕྱོགས་ཀྱི་སངས་རྒྱས་ཀྱི་བསྟན་པ་ཕལ་ཆེར་བཤིགས། དེ་བཞིན་རྒྱ་གར་ལྷོ་ཕྱོགས་སུའང་བྱས་ནས་མ་ལ་ངས་འདི་ལྟར་བྱས་སོ་ཞེས་བསྒྲགས་པ་དང་།
མའི་བསམ་པ་ལ་ཀྱེ་མ་འདི་ནང་པའི་པཎྜི་ཏ་ཞིག་གིས་ཕམ་པར་བྱས་ནས་ནང་པའི་བསྟན་པ་ལ་བཙུད་ན་ཅི་མ་རུང་སྙམ་དུ་བསམ་སྟེ། བུ་སངས་རྒྱས་ཀྱི་བསྟན་པ་རྟའི་ལུས་ཙམ་ལ་རྒྱ་གར་ཤར་དང་ལྷོ་ན་རྣ་བ་ཙམ་ཡང་མེད། དེ་གཉིས་ན་ནང་པའི་པཎྜི་ཏ་མཁས་པར་ཆུད་པ་ཡང་མེད། དེ་དག་ཕམ་པར་བྱས་པས་ཁྱོད་མཁས་པར་ཡང་མི་ཆ། བསྟན་པ་རྫོགས་པ་དང་པཎྜི་ཏ་མཁས་པ་ཡུལ་དབུས་ནཱ་ལེནྡྲ་ན་ཡོད་པས། དེ་དག་ལས་རྒྱལ་ན་མཁས་པར་འགྱུར་བ་ཡིན་ནོ། ། ཞེས་སྨྲས་པས། ཁོ་ང་རྒྱལ་སྐྱེས་ཏེ། དེ་ཐམས་ཅད་མིང་མེད་པར་བཅོམ་ལ་མུ་སྟེགས་པའི་བསྟན་པ་ལ་གཞུག་སྙམ་སྟེ། ཡུལ་དབུས་སུ་ཕྱིན་ཏེ།
གནས་དེ་ན་གརྡྷོ་ལ་ཆེན་པོ་བདུན། ལྷ་ཁང་ཆེན་པོ་བཅུ་བཞི། པཎྜི་ཏ་མཁས་པ་སྟོང་ལྔ་བརྒྱ་ཡོད་པ་རྣམས་ལ། ཁོས་ང་མུ་སྟེགས་རྟ་དབྱངས་བྱ་བ་ཡིན་ཁྱེད་དང་རྩོད་པ་བྱེད། ཁྱེད་རྒྱལ་ན་ང་རང་ཆུ་བོ་གངྒཱ་ལ་འཆིར་འགྲོ། ང་རྒྱལ་ན་ཁྱེད་རྣམས་ངའི་གྲུབ་མཐའ་ལ་འཇུག་དགོས་ཤིང་། ཁྱེད་ཀྱི་གཙུག་ལག་ཁང་དང་གླེགས་བམ་རྣམས་ཀྱང་བསྲེག་དགོས། དེའི་དཔང་པོ་རྒྱལ་པོ་ལ་འཆོལ་བ་ཡིན་པས་དུས་ཐོབ་ཅིག་བྱས་པས། དེར་ནང་པ་རྣམས་གྲོས་བྱས་ཏེ། འདི་མདོ་ནས་བསྟན་པ་ཉམས་པར་བྱེད་པར་ལུང་བསྟན་པ་ཡང་ཡིན་ཞིང་།
རྒྱ་གར་ཤར་དང་ལྷོའི་ནང་པ་ཐམས་ཅད་ཕམ་པར་བྱས་འདུག་པས། འོ་ཅག་གིས་མི་ཐུབ་དཔལ་གྱི་རི་ནས་སློབ་དཔོན་ཀླུ་སྒྲུབ་ཡབ་སྲས་སྤྱན་འདྲེན་པ་རིགས་ཟེར། དེའི་བར་ལ་རེ་ཞིག་ལོང་ཡོད་པར་གྱིས་ཤིག དེ་ནས་ཞག་སུམ་ཅུ་ན་རྩོད་པར་བྱ་ཡི་ཞེས་དུས་བཏབ། དེར་ཁོས་ཀྱང་གཞན་ཞིག་སྦྲོན་པར་ཤེས་ཏེ། རེ་ཞིག་ཁྱེད་དང་རྩོད་པ་བྱེད་ཀྱི། ཕྱི་རོལ་ན་ཡོད་པ་ནང་དུ་མ་འགྲོ། ནང་ན་ཡོད་པ་ཕྱིར་མ་ལྡང་ཟེར་ཞིང་ཁོ་སྒོ་ལ་ཉལ་ནས་ཕྱི་ནང་གི་འགྲུལ་བཅད་དོ། ། དགེ་འདུན་རྣམས་གདུགས་ཚོད་གསོལ་བའི་བར་ལ་མགོ་ལ་དབྱུ་གུས་བརྡེག་ཅིང་གྲངས་བྱེད་དོ། ། དེར་དགེ་འདུན་རྣམས་ཀྱིས་སློབ་དཔོན་ཡབ་སྲས་སྤྱན་འདྲེན་པ་ལ་མི་ཕྱིན་ཀྱང་དུས་ལ་མི་སླེབ།
ཆོས་སྐྱོང་མགོན་པོ་ལ་གསོལ་བ་གདབ་བོ་ཞེས་གྲོས་བྱས་ནས་ཞུ་འབུལ་གྱི་འཕྲིན་ཡིག་འདི་ལྟར་ཏེ། ཤིན་ཏུ་ཁུར་དཀའ་ཁུར་གྱིས་ལུས་དུབ་ཁྱུ་མཆོག་རྣམས་ནི་ཁྱོད་ལ་གསོལ་འདེབས་ན། ། ཀྱེ་མ་རྨ་མེད་ཉིད་དུ་རོལ་པ་འབའ་ཞིག་གིས་ནི་རབ་ཏུ་འཁྲུག་བྱེད་དམ། ། འདི་ན་ནུས་ལྡན་གཞན་མེད་འཁོར་ལོ་བྱིང་བ་ཅན་གྱི་ཤིང་རྟ་མྱུར་དུ་དྲོངས། ། ལྟ་ཞིང་འདུག་གམ་ཡུན་རིང་གནས་ཀྱང་འདི་ནི་ཁྱོད་ཀྱི་ཁུར་ཡིན་ཕྲག་ལ་ལོངས། ། ཞེས་པ་བྲིས་ཏེ་གཏོར་མའི་སྟེང་དུ་བཞག་ནས་མགོན་པོ་ལ་གསོལ་བ་བཏབ་པས། བྱ་རོག་གཅིག་བྱུང་སྟེ་འཕྲིན་ཡིག་མཆུས་བཟུང་སྟེ་འཕུར་ཏེ་སོང་ནས། དེས་སློབ་དཔོན་ཡབ་སྲས་ལ་འཕྲིན་ཡིག་དེ་ཕུལ་བས། སློབ་དཔོན་ཀླུ་སྒྲུབ་ཀྱིས་གཟིགས་ཏེ་སློབ་དཔོན་འཕགས་པ་ལྷ་ལ་མུ་སྟེགས་རྟ་དབྱངས་ཀྱིས་བསྟན་པ་ཉམས་དམས་པར་བྱས་པ་ཡོད་པ་འདུག དེ་ལྡོག་པ་ལ་ང་འགྲོ་གསུངས་པ་དང་།
འཕགས་པ་ལྷས་ཞལ་ནས་སློབ་དཔོན་གཤེགས་མི་འཚལ། བདག་ཕྱིན་ལ་དེ་གདུལ་ལོ་ཞུས་པས། སློབ་དཔོན་གྱི་ཞལ་ནས་ཁྱོད་ཀྱིས་མི་ཐུབ་གསུངས་པ་ལ། ཐུབ་ཞུས་པས་བལྟ་ཡི་གསུངས་ནས་སློབ་དཔོན་གྱིས་མུ་སྟེགས་ཀྱི་གྲུབ་མཐའ་བཟུང་། ཨཱརྻ་དེ་བས་ནང་པའི་གྲུབ་མཐའ་བཟུང་ནས་བརྩད་པས་འཕགས་པ་ལྷ་ལན་གསུམ་རྒྱལ་ནས་མུ་སྟེགས་ངན་པ་དེ་ཁྱེར་གསུངས་ནས་མཆིལ་ལྷམ་སློབ་དཔོན་ལ་བརྒྱབ་པས་འགྱོད་པ་སྐྱེས་པ་ན། སློབ་དཔོན་གྱི་ཞལ་ནས། དེ་དུས་མུ་སྟེགས་ཀྱི་འདུ་ཤེས་ཡོད་པས་ཉེས་པ་མེད། ད་ཁྱོད་ཀྱིས་ཁོ་ཐུལ་བ་འདུག་པས་སོང་ཞིག་གསུངས། དེ་ནས་ཡུལ་དབུས་སུ་རྫུ་འཕྲུལ་གྱིས་བྱོན་པས། ལམ་དུ་ལྷ་མོ་གཅིག་གིས་སྤྱན་སློང་བ་ལ་སྤྱན་ཡ་གཅིག་བྱིན་ནོ། །
ནཱ་ལེནྡྲར་ཆུ་ལེན་ལ་ང་འོངས་སོ་གྱིས་བྱས་པས། ཆུ་ལེན་གྱིས་ང་འོངས་སོ་ཟེར་བའི་བཙུན་ཆུང་གཅིག་འདུག་སྨྲས་པས། དགེ་འདུན་རྣམས་ན་རེ། དེ་སུ་ཡི་སྤྲུལ་པ་ཡིན་མི་ཤེས་པས་བརྟག་པར་བྱའོ་ཞེས་ཆུ་ལུག་གི་རྨིག་གང་བླུགས་ནས་བཏང་པས། སློབ་དཔོན་གྱི་དེས་ཁྲུས་བྱས་ཆུ་མ་གོད་པར་ལྡོག་བཏང་བྱུང་བས། འཕགས་པ་ཡིན་པར་ཤེས་ཏེ། ཆུ་ལེན་གྱི་ཆ་ལུགས་སུ་རྫུས་ལ་བྱོན་ཅིག་ཅེས་ཞུས་པས། དེ་ལྟར་མཛད་ནས་བྱོན་པའི་ཚེ། སྔར་ནས་ཆུ་ལེན་གྱིས་ཁོ་ལ་ཕྱག་དགོས་པ་ལས། སློབ་དཔོན་གྱིས་ཁོའི་མགོ་ལ་རྡོག་པ་བཞག་ནས་བྱོན།
དེར་དགེ་འདུན་གྱི་གྲལ་གྱི་སྨད་ཀྱི་ཆར་བཞུགས་པས། ཁོས་བགྲངས་པ་ན་གྲངས་ལྷག་ནས། སྔར་མེད་པའི་མགོ་ལྡུམ་གང་ནས་འོངས་ཟེར། སློབ་དཔོན་གྱིས་མགོ་ལྡུམ་སྐེ་ནས་འོངས་བྱས་པས། ཁོས་རྩོད་པ་བྱེད་པར་ཤེས་ནས། བྱིའུ་གཅིག་ཆངས་པར་བཟུང་ནས། འདི་ཤི་བའམ་མ་ཤི་བ་ཡིན་ཟེར། དེ་ཁྱོད་ལ་རག་ལས་སོ་ཞེས་གསུངས་པས། ཁོ་ཐེམ་པའི་སྟེང་དུ་འདུག་ནས་ང་ནང་ན་འདུག་གམ་ཕྱི་ན་འདུག་ཟེར་བ་ལ། ཡང་སློབ་དཔོན་གྱིས་ཁྱོད་ཀྱི་སྤྱོད་ལམ་ལ་རག་ལས་ཞེས་གསུངས་པས།
སྤོབས་པ་ལན་མེད་དུ་གྱུར་ཏོ། ། དེ་ནས་དགེ་འདུན་རྣམས་ཀྱིས་སྲིང་མོ་དང་ནེ་ཙོ་དང་ཐེ་ལེ་སྐོར་པཎྜི་ཏ་གདའ་འོ་ཞེས་ཞུས་པས། དེའི་གཉེན་པོར་དགེ་བསྙེན་ངོ་ཚ་མེད་པ་དང་། བྱི་ལ་དང་མར་ནག་སྟ་གོན་བྱས་སོ། ། དེར་སང་རྩོད་པ་བྱེད་པའི་དོ་ནུབ་དབུས་སུ་རྒྱལ་པོ། གཡས་སུ་སློབ་དཔོན། གཡོན་དུ་རྟ་དབྱངས་ཀྱི་ཁྲི་བཤམས་ཏེ་ཁོའི་ཁྲིའི་སྟེང་དུ་ཀྲད་རྙིང་ལ་སོགས་པའི་མི་གཙང་བ་བཞག ནངས་པར་ཁྲི་ལ་ཐམས་ཅད་འཁོད་འཁོར་རྣམས་ཀྱང་བསྡད་གྲུབ་པས་ན། ཁོ་ན་རེ། མིག་གཅིག་པ་འདི་ཅི་སྨྲ་ཞེས་སྨྲ་བ་ལ།
སློབ་དཔོན་གྱིས། དྲག་པོ་མིག་གསུམ་ལྡན་ཡང་དེ་ཉིད་མཐོང་བ་མེད། ། བརྒྱ་བྱིན་མིག་སྟོང་ལྡན་ཡང་དེ་ཉིད་མཐོང་བ་མེད། ། ཨཱརྻ་དེ་ཝ་མིག་གཅིག་པོ་ནི་གང་ཡིན་དེས། ། སྲིད་པ་གསུམ་པོ་མ་ལུས་པ་ཡི་དེ་ཉིད་མཐོང་། ། ཞེས་གསུངས་པས། དེར་ཁོས་རལ་བ་བཏེགས་ཏེ་མིག་གཅིག་བསྟན་པ་དང་། སློབ་དཔོན་གྱིས་དེ་ལ་ངོ་མཚར་ཆེ་རྒྱུ་མེད་ཅེས་གསུངས་ནས་ཞབས་ཀྱི་མཐིལ་ནས་ཀྱང་མིག་གཅིག་བསྟན་པས། དེ་ནས་ཁོ་ན་རེ། ཁྱོད་ཀྱིས་ངའི་རྩོད་ཟླ་མི་འོང་གི
སྲིང་མོ་དང་། ནེ་ཙོ་དང་། ཐེ་ལེ་སྐོར་རྣམས་ཀྱི་ལན་ཐོབ་ཅིག་ཟེར་བ་ལ། སློབ་དཔོན་གྱིས་དགེ་བསྙེན་དང་བྱི་ལ་དང་མར་ནག་རྣམས་བཏང་བས། སྲིང་མོ་དེ་དགེ་བསྙེན་ངོ་ཚ་མེད་དེ་མཐོང་བ་ན་ངོ་ཚ་ནས་གང་ཡང་སྨྲ་མ་ནུས། ནེ་ཙོས་ཀྱང་བྱི་ལ་མཐོང་བ་ན་སྐྲག་ནས་གང་ཡང་མ་ནུས། ཐེ་ལེ་སྐོར་གྱི་ས་ལ་སྒྲ་ཚད་ཀྱི་ཡི་གེ་རང་བྲིས་སུ་ཡོང་བ་དེ་མར་ནག་ཕོ་བས་ཐམས་ཅད་ཉམས་པ་དང་ཁོ་སྤོབས་པ་ལན་མེད་པར་གྱུར་ཏོ། ། དེ་ནས་རྒྱལ་པོ་དཔང་དུ་བཞག་ནས་བརྩད་པས། དང་པོར་ཀུན་གྱིས་གོ་ཡང་། ཇི་ཞིག་ན་གྲུབ་མཐའ་ཤིན་ཏུ་ཆ་ཕྲ་བར་གྱུར་ཏེ།
རྗེས་སུ་བརྗོད་པའི་དཔང་པོས་རྗེས་གཅོད་མ་ནུས། ཤན་འབྱེད་པའི་དཔང་པོས་བཤད་མ་ཕྱེད། དེས་སྟོབས་ཀྱིས་རྒྱལ་པོས་ཀྱང་ཚར་བཅད་རྗེས་བཟུང་གང་ཡང་མ་ཤེས་པ་དང་། ཁོ་ན་རེ། བླུན་དཔྱད་ལ་དྲི་ཟེར་ནས་གླང་རྫི་བཀུག་ནས་དྲིས་པས། སློབ་དཔོན་རྒྱལ་ཟེར། ཡང་ཁོ་ན་རེ། རྫུ་འཕྲུལ་འགྲན་པས་ཁྱེད་རང་ནམ་མཁར་དཀྱིལ་འཁོར་བྲིས། ངས་བསུབ་བོ། ། ཡང་ན་ངས་བྲི་ཡི།
ཁྱེད་རང་བསུབ་ཟེར་བ་ལ། ཁོ་འདྲིར་བཅུག་སློབ་དཔོན་གྱིས་བསུབ་བོ། ། ཡང་ཁོ་ན་རེ། ཡང་ན་ང་ནམ་མཁའ་ལ་འཕུར། ཡང་ན་ཁྱེད་རང་འཕུར་ཟེར་བ་ལ། སློབ་དཔོན་གྱིས་ཁྱེད་རང་འཕུར་གསུངས་པས། ཁོས་རྒྱང་རིང་པོར་འཕུར་བ་ན། སློབ་དཔོན་གྱིས་ཡུམ་ཆེན་མོའི་སྐུ་ཤིན་ཏུ་ཆེ་བ་ཞིག་ཏུ་སྤྲུལ་ནས་པུས་མོའི་ལྷ་ངའི་འོག་ཏུ་ཕྱག་གི་ཐལ་མོ་བཀབ་པས་ཁོས་འཕུར་མ་ནུས་སོ། ། དེ་ལྟར་རྩོད་པ་དང་ནུས་པ་དང་། རྫུ་འཕྲུལ་གང་ལའང་འགྲན་མ་ནུས་པར་ཤིན་ཏུ་ངོ་ཚ་སྟེ།
དབང་ཕྱུག་སྙིང་ལ་ཞུགས་ཏེ་བྱིན་གྱིས་རློབ་པར་ཁས་བླངས་པ་ཡང་མི་གཙང་བའི་རྫས་ཀྱིས་འཁོར་མ་ནུས་པ་དང་། དེར་ཁོ་ན་རེ། མང་པོའི་དབུས་སུ་ལྷས་བསླུས་སོ་ཞེས་སྨྲེ་སྔགས་བཏོན་ནས། སྔར་ང་རྒྱལ་ཆེས་པས་ཤིན་ཏུ་སྐྱེངས་ཏེ་ཚངས་པའི་འཇིག་རྟེན་དུ་འགྲོའོ་སྙམ་སྟེ་བྲོས་སོ། ། སློབ་དཔོན་གྱིས་ཁོ་བདས་པས་ནམ་མཁའ་མཐོན་པོ་ནས། ད་ཁྱོད་འདི་ནས་ཡར་འགྲོ་ན་རླུང་སྤུ་གྲི་ཅན་གྱིས་ལུས་དུམ་བུར་གཏུབ་པ་ཡོད་གསུངས་པས་ཡོད་པ་ཅི་ཤེས་ཟེར། ཁྱོད་རང་རལ་པ་གཅིག་ཆོད་ལ་འཕངས་དང་གསུངས་པས་ཁོས་དེ་ལྟར་བྱས་པ་ན་རལ་པ་དུམ་བུ་དུམ་བུར་སོང་པས་ཁོ་བྲེད་དེ་འགྲོ་མ་ནུས། དེ་ནས་ཁོ་ཁྲིད་རལ་པ་བྲེགས་ཤིག་གསུངས་པས། ཁོ་ན་རེ། རལ་པ་མི་འབྲེག་ང་རང་ཆུ་བོ་གངྒཱར་འཆིར་འགྲོ་ཟེར་ཡང་།
རལ་པ་བྲེགས་ནས་བཀའ་སྡེ་སྣོད་མང་པོ་བཞུགས་པའི་གཙུག་ལག་ཁང་ཞིག་ཏུ་བཅུག་སྟེ་བཞག་པས། ཁོ་སྐྱོ་སྟེ་མདོ་རྒྱུད་བསྟན་བཅོས་ཁྱད་པར་ཅན་རྣམས་བལྟས་པས། རང་གི་ལྟ་བ་དེ་ནོར་བ་དང་། རྒྱུ་འབྲས་ཕྱིན་ཅི་ལོག་སྤྱད་པའི་སྡིག་པས་དམྱལ་བར་འགྲོ་བ་ཤེས་ནས། ཤིན་ཏུ་བྱ་བ་མ་ཡིན་པ་བྱས་པ་ལ་འགྱོད་དེ། ཉེས་པ་ལྕེ་འདིས་བྱས་པས་ལྕེ་གཅོད་ཟེར་ཏེ་སྐྱེ་ཚང་ནས་སྤུ་གྲི་བླངས་པས། དེ་ལྟར་བྱེད་དུ་མ་སྟེར་བར། དེའི་ནུབ་རྨི་ལམ་ན་སྔར་བྱས་ལས་ལ་འགྱོད་པ་སྐྱེས་པས་ཀྱང་སྡིག་པ་མང་པོ་བྱང་ལ། ད་ནང་པ་སངས་རྒྱས་པ་ལ་ཞུགས་ནས་རྒྱུ་འབྲས་སྟོན་པའི་བསྟན་བཅོས་བརྩམས་ན་སྡིག་པ་ཆེས་ཆེར་འདག་གོ་ཞེས་པའི་ལུང་བསྟན་བྱུང་པས། མདོ་དྲན་པ་ཉེར་བཞག་སོགས་བལྟས་ཏེ་རྒྱུ་འབྲས་སྟོན་པའི་བསྟན་བཅོས་དགེ་བ་བཅུ་དང་།
རྩ་ལྟུང་བཅུ་བཞི་པ་དང་། བླ་མ་ལྔ་བཅུ་པ་རྣམས་བརྩམས། ཞེས་བུ་སྟོན་གྱི་གསང་འདུས་རྒྱུད་ཀྱི་བཤད་ཐབས་གསང་བའི་སྒོ་འབྱེད་ལས་བཤད་དོ། ། རང་ལུགས་ནི་རྩ་ལྟུང་བཅུ་བཞི་པ་དང་། བླ་མ་ལྔ་བཅུ་པ་གཉིས་འདིས་མཛད་པར་མི་བཞེད་ལ། གང་ལྟར་དེ་ལྟ་བུའི་མུ་སྟེགས་རྟ་དབྱངས་དེ་ཕྱིས་སུ་སློབ་དཔོན་དཔའ་བོ་ཞེས་བྱ་བར་གྱུར་ཅིང་། འདི་ལ་ཕ་ཁོལ་ཞེས་པ་དང་། མ་ཁོལ་ཞེས་པ་དང་། མ་ཏི་ཙི་ཏྲར་ཡང་གྲགས། དེས་རྫོགས་པའི་སངས་རྒྱས་ཀྱི་སྐྱེས་རབས་སོགས་བསྟན་བཅོས་མང་དུ་མཛད།
འཕགས་པ་ཡབ་སྲས་ལ་དབང་དང་གདམས་པ་སོགས་ནོས་ཐུགས་ཉམས་སུ་བཞེས་པས་ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་སོ། ། དེ་ལྟ་བུའི་སློབ་དཔོན་འཕགས་པ་ལྷ་དེ་ནི་རྒྱུད་དུ་མ་ནས་ལུང་བསྟན་ཏེ། འཇམ་དཔལ་རྩ་རྒྱུད་ལས། གཞན་ཡང་རབ་བྱུང་དམ་པ་ནི། ། སིངྒ་ལ་ཡི་གནས་ན་གནས། ། འཕགས་པ་མིན་ལ་འཕགས་པའི་མིང་། ། ཕ་རོལ་རྒོལ་བ་བཟློག་ནས་ནི། ། མུ་སྟེགས་རྣམས་ཀྱི་སྔགས་སུན་ཕྱུང་། ། ཞེས་པ་དང་། དུས་འཁོར་རྒྱུད་ཕྱི་མ་ལས།
དགེ་བཅུའི་ལམ་གྱི་གྲུབ་པར་གྱུར་པ་འཕགས་པའི་ལྷ། ། ཞེས་གསུངས་པས་སོ། ། སློབ་དཔོན་དེས་ཕ་རོལ་ཕྱིན་པའི་བསྟན་བཅོས་དབུ་མ་བཞི་བརྒྱ་པ། དབུ་མ་ལག་པའི་ཚད། འཁྲུལ་པ་བཟློག་པའི་གཏན་ཚིག་གྲུབ་པ། ཡེ་ཤེས་སྙིང་པོ་ཀུན་ལས་བཏུས་ལ་སོགས་པ་མང་དུ་མཛད་ཅིང་། སྔགས་ཕྱོགས་ལ་ནི་གོང་དུ་བསྟན་པ་རྣམས་སོ། ། ཡང་དཔལ་འཕགས་པ་ཀླུ་སྒྲུབ་ཀྱི་ཐུགས་སྲས་བཞིའི་ནང་ཚན་གྲུབ་ཆེན་ཀླུའི་བྱང་ཆུབ་ནི་སྔར་སློབ་དཔོན་ཀླུ་སྒྲུབ་ལི་ཁ་ར་ཤིང་འཕེལ་དུ་གསེར་འགྱུར་མཛད་དུས་རྒན་རྒོན་གཉིས་སློབ་དཔོན་ལ་དད་པ་སྐྱེས། རྒན་པོས་སློབ་དཔོན་གྱི་ཉེ་གནས་བྱས་པས་རྒན་པོ་ཤི་ནས་མ་ཧེ་སྐྱོང་བའི་བུ་ཞིག་ཏུ་སྐྱེས། ཆེར་ལོངས་པ་ན་མ་ཧེ་འཚོ་བར་ཕྱིན་པས་སྔར་གྱི་བག་ཆགས་དྲན་ཏེ་སློབ་དཔོན་གྱི་དྲུང་དུ་ཕྱིན་ཏེ།
གྲུབ་པ་ང་སྐྱོ་བས་སྒོམ་ཞིག་སློབས་དང་ཟེར། སློབ་དཔོན་གྱིས་མ་ཧེ་སྒོམས་གསུངས་ནས་བཏང་པས། དེས་ཀྱང་སློབ་དཔོན་གསུངས་པ་བཞིན་མ་ཧེ་བསྒོམས་པས། ཤིན་ཏུ་གསལ་བ་བྱུང་། རེ་ཞིག་ན་སློབ་དཔོན་གྱི་དྲུང་དུ་འོངས་ནས། ད་ངའི་རྭ་འདི་སྒོ་ལ་གཏུགས་ཀྱིན་མི་བདེ་ཟེར་བ་ན། ཡང་སློབ་དཔོན་གྱིས། ད་སྒོམ་དེ་དོར་ལ་མདུན་དུ་མི་དཀར་པོ་ཞིག་སྒོམས་གསུངས་པས། ཡང་དེ་བཞིན་བསྒོམས་པས་དེ་གསལ་བར་བྱུང་ནས་དངོས་གྲུབ་ཅི་འདོད་ཟེར། གྲུབ་པ་ལ་དྲི་ཡི་བྱས་ནས།
སློབ་དཔོན་གྱི་དྲུང་དུ་ཕྱིན་ཏེ་འདི་ལྟར་བྱུང་བས་ཅི་སྐད་བྱ་ཟེར། སློབ་དཔོན་གྱིས་ཁྱེད་རང་ངའི་སྙིང་ལ་ཞུགས་གྱིས་ཤིག་གསུངས། དེ་བཞིན་བྱས་པས་ཞུགས་པའི་སྣང་བ་བྱུང་སྟེ་ཆོས་ལ་ཆོས་ཀྱི་སྤྱན་རྣམ་པར་དག དེ་ནས་རབ་ཏུ་བྱུང་བསྙེན་པར་རྫོགས། མཚན་ཀླུའི་བྱང་ཆུབ་བམ་ཀླུའི་བློར་བཏགས། དཔལ་གསང་བ་འདུས་པའི་དཀྱིལ་འཁོར་དུ་བཅུག དབང་བསྐུར། རྒྱུད་བཤད། གདམས་པ་དང་རྗེས་སུ་བསྟན་པ་མ་ལུས་པ་གནང་ཞིང་། འདིས་གསང་བ་འདུས་པའི་དཀྱིལ་ཆོག་ཉི་ཤུ་པ་སོགས་བསྟན་བཅོས་ཀྱང་འགའ་མཛད།
མཐར་དཔལ་གྱི་རི་ལ་གཤེགས་ཏེ་དེང་སང་ཡང་བཞུགས་སོ། ། ཡང་ཐུགས་སྲས་བཞིའི་ཤཱཀྱ་བཤེས་གཉེན་ནམ་ཤཱཀྱ་མི་ཏྲ་ནི་གོང་དུ་བསྟན་པ་ལྟར་རིམ་ལྔའི་རིམ་པ་གཉིས་པ་མཛད་མཁན་དེ་ཡིན། ཡོ་ག་བ་ཤཱཀྱ་བཤེས་གཉེན་བྱ་བ་དེ་དང་འདི་མི་གཅིག་སྟེ། ཡོ་ག་བ་དེས་ལེགས་ལྡན་འབྱེད་ཀྱི་ལུང་མང་པོ་དྲངས་ཤིང་འདི་ནི་ཀླུ་སྒྲུབ་ཀྱི་ཐུགས་ཀྱི་སྲས་མཆོག་ཏུ་གྱུར་པ་ཞིག་ཡིན་ལ། ལེགས་ལྡན་འབྱེད་ནི་ཀླུ་སྒྲུབ་ཀྱི་དངོས་སློབ་ཙམ་ཡིན་ཀྱང་། སྲས་ཀྱི་ཐུ་བོ་མིན་པས་དེའི་བསྟན་བཅོས་ནས་ལུང་འདྲེན་མཛད་པ་མི་འབྱུང་བས་སོ། ། ཡང་སྤྱོད་བསྡུས་ལ་འགྲེལ་པ་མཛད་མཁན་གྱི་ཤཱཀྱ་བཤེས་གཉེན་བྱ་བ་གཅིག་བྱུང་བ་དེ་ཡང་འདི་དང་མི་གཅིག་ཅིང་། གསང་འདུས་ཡེ་ཤེས་ཞབས་ལུགས་པའི་བརྒྱུད་འཛིན་ཤཱཀྱ་བཤེས་གཉེན་ཟེར་བ་ཞིག་ཡོད་པ་དེ་དང་ཡང་དུས་མི་འགྲིགས་པས་མི་གཅིག་པར་བཤད་པ་ཡིན་ནོ། ། ཡང་མ་ཏང་གི་པ་ནི་འཇིགས་པའི་དུར་ཁྲོད་དུ་བརྟུལ་ཞུགས་ཀྱི་སྤྱོད་པ་མཛད་པས་འཕགས་པ་སྤྱན་རས་གཟིགས་ཀྱི་ཞལ་གཟིགས། ཡུལ་ལས་མཚན་དུ་བཏགས་པ་ལ་རྣལ་འབྱོར་དབང་ཕྱུག་པཎ་ཏ་པ།
རིགས་ཀྱི་སྒོ་ནས་མཚན་ཐོགས་པ་ལ་ཏིང་གོ་པ་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ཀྱང་སྦས་པའི་བརྟུལ་ཞུགས་ལ་གནས་པ་གསང་མཚན་མཚན་གསང་བ་ཞེས་གྲགས་པ་ཞིག་ཡིན་པར་བཤད་པ་ཡིན་ནོ། ། ཡང་ཉེ་སྲས་སངས་རྒྱས་བསྐྱང་ལེགས་ལྡན་འབྱེད་གཉིས་ནི་སློབ་དཔོན་འདིའི་དབུ་མའི་བཤད་སྲོལ་གཙོ་བོར་འཛིན་པ་སྟེ། དེ་ཡང་རྩ་བ་ཤེས་རབ་ལས། བདག་ལས་མ་ཡིན་གཞན་ལས་མིན། ། ཞེས་སོགས་དམ་བཅའ་བཞི་གསུངས་པ་ལ། སྒྲུབ་བྱེད་ཀྱི་རིགས་པ་ཐལ་འགྱུར་གྱི་རིགས་པའི་སྒོ་ནས་བསྒྲུབ་རིགས་པར་སངས་རྒྱས་བསྐྱང་གིས་གསུངས་ནས། ལུགས་དེ་ལ་དབུ་མ་ཐལ་འགྱུར་བར་གྲགས། ལེགས་ལྡན་འབྱེད་ཀྱི་སངས་རྒྱས་བསྐྱང་གི་བཞེད་པ་དེ་བཀག་ནས་རང་རྒྱུད་ཀྱི་རིགས་པའི་སྒོ་ནས་བསྒྲུབས་པས་དབུ་མ་རང་རྒྱུད་པར་གྲགས་ཏེ། མདོར་ན་དབུ་མ་ཐལ་རང་ཞེས་པའི་ཁ་སྐད་འདི་སློབ་དཔོན་དེ་གཉིས་ནས་བྱུང་བ་ཡིན་ནོ། ། ཡང་ཉེ་སྲས་དཔའ་བོ་ནི།
གོང་དུ་བསྟན་པ་ལྟར་རྟ་དབྱངས་ཡིན་ནོ། ། ཡང་དངོས་སློབ་ཏུ་འདོད་པ་ལྟར་ན་སྲས་ཀྱི་གཙོ་བོ་བཞིའི་ནང་ཚན་ནམ། དགོངས་པ་སྐོང་བའི་སློབ་མ་ཟླ་བ་གྲགས་པ་ནི་དག་པའི་སྣང་བར་འཕགས་པ་ཀླུ་སྒྲུབ་ལ་ཆོས་གསན་ཅིང་རྩོད་དུས་ཀྱི་པཎྜི་ཏ་ཁྱད་པར་ཅན་ཞིག་སྟེ། དེ་ཡང་སྤྱིར་དེ་དུས་ནཱ་ལེནྡྲ་ན་པཎྜི་ཏ་མང་དུ་ཡོད་ཀྱང་། མུ་སྟེགས་བྱེད་ཀྱི་རྒོལ་བ་ཚར་གཅོད་མི་ནུས་ན་ཕྱིར་ཆོས་མི་འཆད་པ་ལ། སློབ་དཔོན་ཟླ་བ་གྲགས་པས་ནི་ཕྱིར་ཆོས་འཆད་ནུས་པ་ལས། དེའི་ཚེ་རྒྱ་གར་ལྷོ་ཕྱོགས་ཀྱི་མཁས་པ་ཆེན་པོ་ཙནྡྲ་གོ་མི་སློབ་དཔོན་འདི་ཡི་དྲུང་དུ་འོངས་ཏེ་འདུད་པ་མ་བྱས་པར་བསྡད་པ་དང་། ཟླ་གྲགས་ཀྱི་ཐུགས་དགོངས་ལ་རྩོད་དམ་བགྲོ་བར་འདོད་པ་གཅིག་འདིར་འོངས་པ་ཡིན་ཏེ་འོང་སྙམ་ནས། ཕྱོགས་གང་ནས་འོང་། ཆོས་ཅི་ཤེས་དྲིས་པས།
ལྷོ་ཕྱོགས་ནས་འོངས། སྒྲ་པཱ་ནི། ཤེར་ཕྱིན་ཚུལ་བརྒྱ་ལྔ་བཅུ་པ། འཇམ་དཔལ་མཚན་བརྗོད་ཤེས་ཟེར་བས། སྒྲ་དང་མཚན་ཉིད་ཀྱི་རྩ་བ་དང་། སྔགས་ཀྱི་རྩ་བ་སྨོས་པས་ལུང་རིགས་ལ་མཁས་པར་ཁས་བླངས་ཀྱང་ཚིག་ཁེངས་བསྐྱུངས་པར་འདུག་པས། འདི་ཙནྡྲ་གོ་མི་ཡིན་ནམ་སྙམ་སྟེ་མིང་དྲིས་པས། ཙནྡྲ་ཞེས་འཇིག་རྟེན་པ་རྣམས་འདོགས་སོ་ཟེར། འོ་ན་པཎྜི་ཏ་ཆེན་པོ་ཐོག་བབས་སུ་བྱོན་པ་མི་ལེགས། བསུ་བ་བྱ་དགོས་པས་རེ་ཞིག་ཕྱིར་བྱོན་ཅིག་ཕྱིར་བསུ་བ་བགྱིད་དོ་ཞེས་གསུངས་ནས་ཆོས་འཆད་འཕྲོ་བཅད།
གཎྜཱི་བརྡུངས་ནས་པཎྜི་ཏ་རྣམས་བསགས། འདིར་མཁས་པ་ཆེན་པོ་ཙནྡྲ་གོ་མི་བྱོན་གྱི་བསུ་བ་བྱ་དགོས་ཀྱི་ཤིང་རྟ་གཉིས་ཤོམས་ལ་གཅིག་ལ་འཇམ་དཔལ་གྱི་སྐུ་བཞུགས། གཅིག་ལ་ཙནྡྲ་གོ་མི་བཞུགས་ལ་མཆོད་པའི་ཚོགས་ཀྱིས་སྤྱན་དྲོངས་ཤིག་ཅེས་བསྒོས་ཏེ། འཇམ་དཔལ་གྱི་སྐུ་ལ་སློབ་དཔོན་ཙནྡྲས་འཇམ་དབྱངས་ལ་ཕྱོགས་བཅུའི་དེ་བཞིན་གཤེགས་པ་བྱེ་བ་རྣམས་ཀྱིས་བསྟོད་པར་གྱུར་མོད། ། དེ་ལྟ་ནའང་བསམ་པ་བླུན་པོ་བླ་མ་ལ་གུས་ཞེས་སོགས་ཀྱིས་བསྟོད་པས། དེ་དགེས་ཏེ་སློབ་དཔོན་ལ་འཇམ་དབྱངས་ཀྱི་ཞལ་ཕྱིར་གཟིགས་པས། ད་ལྟ་ཡང་ན་ལེནྡྲ་ན་བྱིན་རླབས་ཆེ་ཞིང་འཇམ་དབྱངས་མཇིང་ཡོན་དུ་གྲགས་པ་བཞུགས་ཞེས་གྲག་གོ ། དེར་ནཱ་ལེནྡྲར་བྱོན་བསྙེན་བཀུར། ཟླ་གྲགས་དང་གདན་འཛོམ། ཕན་ཚུན་ཆོས་ཀྱི་བགྲོ་བ་མཛད་པས།
ཟླ་གྲགས་ཀྱིས་གང་དྲིས་པའི་ལན་ཐོགས་མེད་དུ་བཏབ། ཙནྡྲས་སྤྱན་རས་གཟིགས་ལ་དྲི་ཞིང་ལན་ཐོགས་བཅས་སུ་ཐེབས། ཟླ་གྲགས་ཀྱིས་བལྟས་པས་སྤྱན་རས་གཟིགས་རྡོ་སྐུ་བཞུགས་པའི་ཁང་པ་ནས་བྱུང་ནས། ལན་ཅིག་དེར་སོང་ནས་རྒྱབ་ནས་མཉན་པས་རྡོ་སྐུ་ཉིད་སྤྲུལ་སྐུར་མཛད་ནས་ཆོས་འཆད་ཀྱིན་འདུག་པ་དང་། ཞལ་བལྟ་དགོས་སྙམ་ནང་དུ་ཕྱིན་པས་སྤྲུལ་སྐུ་ཞལ་བརྟུལ་ཏེ། དེར་སློབ་དཔོན་ཀྱིས་ས་ཐེ་བཙུགས་ཏེ། འཕགས་པ་ལ་ཉེ་རིང་མངའ་འམ། ཁོང་ལ་ཞལ་སྟོན་པ་ལྟར་བདག་ལ་ཡང་བསྟན་དུ་གསོལ་ཞེས་གསོལ་བ་བཏབ་པས། མཚན་མོ་རྨི་ལམ་དུ་བྱོན་ཏེ། ཁྱོད་འཇམ་དཔལ་གྱི་བྱིན་གྱིས་བརླབས་པའི་མཁས་པ་ཆེན་པོ་ཡིན་པས།
ངས་བྱིན་གྱིས་རློབ་མི་དགོས། ཙནྡྲ་གོ་མི་ལ་ཅུང་ཟད་བྱིན་གྱིས་བརླབས་པ་ཡིན་གྱི། དེ་སྐད་མ་ཟེར་བར་སོང་གསུངས། གཉིད་སད་ཚེ། དེ་ལྟར་ལགས་ཀྱང་ཞལ་སྟོན་པ་ཞུ་ཞུས་པས། སྤྱན་རས་གཟིགས་ཀྱིས་ཞལ་མངོན་སུམ་དུ་བསྟན་པ་དང་། ཟླ་བས་ད་བདག་གི་སྤྱི་གཙུག་ཏུ་བཞུགས་ལ་སེམས་ཅན་ཐམས་ཅད་ཀྱིས་མཐོང་བར་མཛོད་ཅིག་ཅེས་གསོལ་བས། ངས་སེམས་ཅན་ཐམས་ཅད་ཀྱི་དྲུང་དུ་སོང་ཡང་། དེ་རྣམས་ལས་ཀྱི་སྒྲིབ་པས་མཐོང་བར་མི་འགྱུར་གསུངས། ཅིས་ཀྱང་བཞུགས་ཤིག་ཅེས་གསོལ་ཏེ་འཕགས་པ་འཇིག་རྟེན་དབང་ཕྱུག་སྤྱི་བོར་ཁྱེར་ནས་གྲོང་ཁྱེར་ཆེན་པོ་རྣམས་སུ།
བདག་གི་སྤྱི་བོ་ན་འཕགས་པ་སྤྱན་རས་གཟིགས་བཞུགས་སོ། ། ཐམས་ཅད་ཀྱིས་ཕྱག་དང་མཆོད་པ་གྱིས་ཤིག ཅེས་བསྒྲགས་པ་དང་། ལ་ལས་ནི་གཅིག་ཀྱང་མ་མཐོང་། ལ་ལས་ཁྱི་རོ་གཅིག་མཐོང་། ཕལ་ཆེ་བས་ཆོས་མང་པོ་བཤད་པས་རླུང་སྨྱོ་ཡིན་ཟེར། ཆང་འཚོང་མ་ཞིག་གིས་ཞབས་ཙམ་མཐོང་བས་ཀྱང་ཐུན་མོང་གི་དངོས་གྲུབ་ཐོབ་ཅེས་གྲག་གོ ། དེ་ལྟ་བུའི་སློབ་དཔོན་དེས་ཀུན་རྫོབ་ཀྱི་སྣང་བ་ཐམས་ཅད་བརྫུན་པར་མཉམ་གསུངས་པས། པཎྜི་ཏ་རྣམས་ན་རེ། འོ་ན་དངོས་པོའི་བ་ལ་འོ་མ་འབྱུང་བ་ལྟར།
རི་མོའི་བ་ལ་ཡང་འོ་མ་འབྱུང་ངམ་ཟེར་བ་ལ། འབྱུང་གསུངས་ཏེ་རི་མོའི་བ་ལས་འོ་མ་བཞོས་པས་བྱུང་། གཙུག་ལག་ཁང་གི་རྡོའི་ཀ་བ་འདི་སྟོང་པ་ཡིན་ནམ་ཟེར་བ་ལ་ཡིན་གསུངས་ནས་རྡོའི་ཀ་ལ་ཕྱག་བརྒྱབ་པས་ཐོགས་པ་མེད་པར་ཐལ་བྱུང་དུ་མཛད་པ་སོགས་ཡོད་ཏན་དཔག་ཏུ་མེད་པ་མངའ་སྟེ། ཚིག་གསལ་དང་། འཇུག་པའི་གཤམ་དུ་སློབ་དཔོན་ཟླ་བ་གྲགས་པ་མི་འཕྲོགས་པའི་མཁྱེན་རབ་དང་ཐུགས་རྗེ་མངའ་བ། རི་མོར་བྲིས་པའི་བ་དྲུས་མ་ལས་འོ་མ་བཞོས་པས་བདེན་པར་ཞེན་པ་ཟློག་པར་མཛད་པ་ཞེས་སོགས་གསུངས་པས་སོ། ། འོ་ན་སློབ་དཔོན་ཟླ་བ་གྲགས་པ་འདི་ཀླུ་སྒྲུབ་ཀྱི་དངོས་སློབ་ཡིན་ནམ་སྙམ་ན། འདི་ལ་མཁས་པ་སོ་སོའི་བཞེད་པ་དགོད་པ་དང་། རང་ལུགས་འཐད་ཕྱོགས་ངོས་བཟུང་བ་དང་གཉིས་ལས། དང་པོ་ནི།
ཇོ་བོ་རྗེའི་གསུང་ལས། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་ཡོད། ། ཅེས་གསུངས་པ་ཤེས་བྱེད་དུ་བྱས་ནས་བཀའ་གདམས་པ་རྣམས་དངོས་སློབ་ཡིན་པར་འཆད། དེ་བཞིན་དུ་བུ་སྟོན་རིན་པོ་ཆེས་གསང་འདུས་རྒྱུད་ཀྱི་བཤད་ཐབས་གསང་བའི་སྒོ་འབྱེད་ལས། སློབ་དཔོན་དེ་ཀླུ་སྒྲུབ་ཀྱི་དངོས་སློབ་མིན་ཟེར་བ་ནི་མི་འཐད་དེ་ཇོ་བོས་མཛད་པའི་བདེན་གཉིས་ལས། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་ཡོད། ། ཅེས་པ་དང་། སློབ་དཔོན་ཀླུ་སྒྲུབ་ཀྱིས་ཀྱང་།
སློབ་མའི་ཐ་མ་ཟླ་གྲགས་ལ། ། ཆོས་ཀྱི་ཐ་མ་སྐྱེ་མེད་བསྟན། ། ཞེས་གསུངས་པས་སོ་ཞེས་གསུངས་ནས། ཟླ་གྲགས་དངོས་སློབ་ཡིན་པར་བཞེད། ཆོས་རྗེ་རི་བོ་དགེ་ལྡན་པའི་དངོས་སློབ་ཡིན་ཏེ། ཟླ་གྲགས་ཚེའི་རིག་འཛིན་བརྙེས་པའི་ཕྱིར་ཞེས་ཟེར། མཁས་པའི་དབང་པོ་མང་ཐོས་ཀླུ་སྒྲུབ་རྒྱ་མཚོས་གཏན་ཚིགས་ཆོས་འབྱུང་ལྷག་བསམ་རབ་དཀར་ལས། ཁོ་བོ་ནི་ཟླ་གྲགས་ཀླུ་སྒྲུབ་ཀྱི་ཞབས་ཟིན་ཡིན་པར་སེམས་ཏེ། གསང་འདུས་སྒྲོན་གསལ་ལས། སངས་རྒྱས་ཀུན་གྱི་རིམ་གཉིས་གནས་ཀྱི་རྒྱས་བཏབ་དེ་ནི་ཀླུ་སྒྲུབ་ལས་རྙེད་པ། །
ཁྱབ་བདག་དཔལ་ལྡན་རྡོ་རྗེ་སེམས་དཔར་བཏུད་དེ་ཟླ་བ་གྲགས་པས་རིམ་བཞིན་བཤད། ། ཅེས་དང་། པཎྜི་ཏ་སྐལ་ལྡན་གྲགས་པས། དེ་ནི་དཔལ་ལྡན་ཀླུ་སྒྲུབ་ལས་རྙེད་པ་ཞེས་སྨོས་ཏེ། དེ་ནི་དཔལ་ལྡན་ཀླུ་སྒྲུབ་ཀྱི་ཞལ་སྔ་ནས་ཀྱི་དངོས་ཀྱི་སློབ་མ་ཉིད་དུ་སོ་སོར་སྟོན་གྱི་བརྒྱུད་པས་ནི་མ་ཡིན་ནོ་ཞེས་སོགས་བཤད་ཅིང་། དོ་ཧ་མཛོད་ཀྱི་ཊིཀྐ་འགའ་ཞིག་ལས་ཀྱང་། ཟླ་གྲགས་ཀྱིས་ཀླུ་སྒྲུབ་ལས་མན་ངག་དངོས་ཐོབ་ཅིང་། མཐར་ཀླུ་སྒྲུབ་ཀྱིས་དབུ་སྦྱིན་པར་བཏང་ནས་བདེ་བ་ཅན་དུ་གཤེགས་པའི་ཚེ། ནཱ་ག་བོ་དྷི། ཨཱརྻ་དེ་ཝ།
ཟླ་གྲགས་གསུམ་གྱིས་གསོལ་བ་བཏབ་པས། སྐུ་ཅི་འདྲ་བའི་འོད་ཅིག་སྣང་བར་བྱས་ནས། གར་ཡང་མ་རྟོག་ཅིར་ཡང་མ་སེམས་པར། ། བཅས་བཅོས་མེད་པའི་རང་བཞིན་ནལ་མར་ཞོག ། མ་བཅོས་སྐྱེ་མེད་རང་རིག་བྱང་ཆུབ་སེམས། ། དེ་ལྟར་རྟོགས་ན་སངས་རྒྱས་དེ་རང་ཡིན། ། ཞེས་གསུངས་པའི་གདམས་པ་གནང་ཞེས་སོགས་དང་། དེའི་ཚེ་ཨཱརྻ་དེ་ཝས། འགྲོའོ་ཨཱརྻ་དེ་ཝ་འགྲོ། ། འོད་ལུས་དག་པའི་ཞིང་དུ་འགྲོ། །
སོང་ཅིག་ནཱ་ག་བོ་དྷི་སོང་། ། རི་བྱ་རྐང་ཅན་དུ་འཕུར་ཏེ་སོང་། ། སོང་ཅིག་ཟླ་བ་གྲགས་པ་སོང་། ། དཔལ་གྱི་རི་ལ་ཐོགས་མེད་སོང་། ། ཞེས་སོགས་གསུངས་ཤིང་། ཟླ་བ་གྲགས་པས་ཀྱང་། ཆད་དོ་ཟླ་བ་གྲགས་པ་ཆད། ། ཀླུ་སྒྲུབ་གཤེགས་པས་ལམ་མཁན་རྒྱུན་ཐག་ཆད། ། མ་བཅོས་སྐྱེ་མེད་ཆོས་ཀྱི་རྒྱུན་ཐག་ཆད། ། ཡིད་ལ་མི་བྱེད་ཆོས་ཀྱི་རྒྱུན་ཐག་ཆད། །
ཅེས་སྨྲས་ནས་དཔལ་ལྡན་འབྲས་སྤུངས་ཀྱི་རི་ལ་བཞུད་ཅེས་སོགས་བཤད་པས་སོ། ། ཞེས་སོགས་གསུངས་ན་ཟླ་གྲགས་ཀླུ་སྒྲུབ་ཀྱི་དངོས་སློབ་ཡིན་པ་ལྟ་བུ་ཞིག་བཞེད། ཡང་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་གུང་རུས་འབྲི་བར་མཛད་པའི་གསང་འདུས་རྣམ་བཤད་ལས། འོ་ན་ཟླ་བ་གྲགས་པ་འདི་ཀླུ་སྒྲུབ་ཀྱི་དངོས་སློབ་ཡིན་ནམ་ཞེ་ན།

འཕགས་པས་རྒྱལ་བུ་ལ་དབུ་སྦྱིན་པར་བཏང་རྗེས་ཞལ་མཇལ་བ་ལྟ་བུ་ལ་ནི་འགལ་བ་མེད་དེ། སངས་རྒྱས་མྱ་ངན་ལས་འདས་པའི་ཚུལ་བསྟན་པའི་རྗེས་སུ་ཞལ་མཇལ་བ་དང་། གྲུབ་ཆེན་ཀླུ་བྱང་ལྷོ་ཕྱོགས་དཔལ་གྱི་རི་ལ་ད་དུང་ཡང་ཚེའི་རིག་འཛིན་བརྙེས་ནས་བཞུགས་པ་སྐལ་ལྡན་རྣམས་དེང་སང་ཡང་ཞལ་མཇལ་བ་ཡིན་ནོ། ། འཕགས་པས་དབུ་སྦྱིན་པར་མ་བཏང་གོང་དུ་དཔོན་སློབ་ཏུ་བྱས་ནས་འཆད་ཉན་བྱས་པའི་དཔོན་སློབ་ནི་མིན་ཏེ། ཟླ་གྲགས་འདི་ནཱ་རོ་པའི་བླ་མ་ཙནྡྲ་གོ་མི་དང་དུས་མཚུངས་སུ་བཤད་པ་དང་། ཟླ་གྲགས་ཀྱི་དུས་ན་ཨཱརྻ་དེ་བའི་སློབ་མ་གནས་བརྟན་ཆོས་སྐྱོང་སྟེ་བིརྺ་པ་ཡང་བྱོན་ཟིན་པར་བཤད་པ་དང་། ཀླུ་སྒྲུབ་དང་དེའི་དངོས་སློབ་ཕལ་ཆེར་ཡང་འདས་ཟིན་པར་ཟླ་གྲགས་རང་ཉིད་གསུངས་ཏེ་ཞེས་གསུངས་ནས། འཇུག་པ་རང་འགྲེལ་ནས་ལུང་འདྲེན་ཡང་མཛད་ཅིང་། སྲད་བུ་ཀུན་བློའི་གསང་འདུས་རྒྱུད་བཤད་སྔོན་འགྲོ་ཟིན་བྲིས་ལས། དངོས་སློབ་ཏུ་འདོད་པ་ལ་ལུང་རིགས་ཀྱི་གནོད་བྱེད་མང་དུ་བརྗོད་ནས་རང་གི་བཞེད་པ་ལ། དེས་ན་ཟླ་གྲགས་ཀྱིས་ཀླུ་སྒྲུབ་ཀྱི་ཞབས་དུས་ཀྱི་དབང་དུ་བྱས་ན་མ་ཟིན་པ་ཡིན་ལ།
ཕྱིས་ཞལ་བསྟན་ནས་བྱིན་གྱིས་བརླབས་པ་ནི་མ་བཀག་གོ་ཞེས་གསུངས་པས། རྗེ་བཙུན་ཀུན་དགའ་བཟང་པོ་ཡབ་སྲས་རྣམས་ནི་དངོས་སློབ་མིན་པར་བཞེད་དོ། ། གཉིས་པ་རང་ལུགས་འཐད་པའི་ཕྱོགས་ངོས་བཟུང་བ་ནི། དེ་ལྟར་མཁས་པའི་བཞེད་པ་མི་མཐུན་པ་མང་དུ་ཡོད་པ་དེ་དག་ལས། བཀའ་གདམས་པ་རྣམས་ཇོ་བོ་དེ་ལྟར་གསུངས་པས་དངོས་སློབ་ཡིན་གསུངས་པ་མི་རིགས་ཏེ། ཟླ་བ་གྲགས་པ་དེ་སློབ་དཔོན་ཀླུ་སྒྲུབ་ཀྱི་དགོངས་པ་ཕྱིན་ཅི་ལོག་པ་སྐོང་བའི་བརྒྱུད་པའི་སློབ་མ་ཡིན་པ་ལ་དགོངས་ནས། ཀླུ་སྒྲུབ་སློབ་མ་ཟླ་གྲགས་ཡིན་ཞེས་གསུངས་པ་ཡིན་གྱི། དངོས་སློབ་ཏུ་སྟོན་པ་མ་ཡིན་པའི་ཕྱིར་རོ། ། བུ་སྟོན་གྱིས་སྔར་གྱི་ཇོ་བོའི་ལུང་དེ་དང་ཀླུ་སྒྲུབ་ཀྱི་ལུང་དྲངས་ནས་དངོས་སློབ་ཏུ་བཞེད་པ་ལ་ཡང་ལེགས་པར་བརྟགས་ན་འཐད་ཕྱོགས་མ་ཡིན་ཏེ། ཇོ་བོའི་ལུང་གི་དོན་ནི་གོང་དུ་བསྟན་ཟིན་ལ།
ཀླུ་སྒྲུབ་ཀྱིས་ལུང་དེ་སྐྱེ་མེད་མཛོད་ནས་ཡིན་པས། སྐྱེ་མེད་མཛོད་ནི་ཀླུ་སྒྲུབ་ཀྱིས་མཛད་པ་མ་ཡིན་པར་བུ་སྟོན་རང་གི་ཆོས་འབྱུང་ལས་བཤད་ནས། རྒྱུད་བཤད་ཐབས་གསང་བའི་སྒོ་འབྱེད་ལས། སློབ་དཔོན་ཀླུ་སྒྲུབ་ཀྱིས་ཀྱང་ཞེས་གསུངས་ནས་སྐྱེ་མེད་མཛོད་ཀྱི་ལུང་དྲངས་པས། སྐྱེ་མེད་མཛོད་ཀླུ་སྒྲུབ་ཀྱིས་མཛད་པ་ཡིན་པར་བཞེད་འདུག་པས་ནང་འགལ་བས་སོ། ། དེས་ན་ནང་འགལ་གྱི་གསུང་གིས་གཞན་ལུགས་འགོག་ཅིང་རང་ལུགས་བསྒྲུབ་པ་ནི་མཁས་པའི་ཞལ་ནས་འབྱུང་རིགས་པའི་གཏམ་མ་ཡིན་ནོ། ། རི་བོ་དགེ་ལྡན་པའི་གསུང་དེ་ལ་ནི་རྣམ་དཔྱད་གཏན་ནས་མ་བྱུང་སྟེ། ཟླ་གྲགས་ཚེའི་རིག་འཛིན་བརྙེས་པ་ཡིན་ཀྱང་། ཟླ་གྲགས་མ་བྱོན་གོང་དུ་ཀླུ་སྒྲུབ་འདས་ཟིན་པས། ཟླ་གྲགས་ཀྱིས་ཚེའི་རིག་འཛིན་བརྙེས་པ་དེས།
ཀླུ་སྒྲུབ་སྔོན་དུ་འདས་ཟིན་པའི་དངོས་སློབ་ཡིན་པ་ལ་གཅིག་ཀྱང་ཕན་རྒྱུ་མི་འདུག་པའི་ཕྱིར་རོ། ། ཡང་མཁས་པའི་དབང་པོ་ཀླུ་སྒྲུབ་རྒྱ་མཚོས་ལུང་རིགས་ཀྱི་སྒྲུབ་བྱེད་གོང་དུ་བཀོད་པ་དེ་དག་དང་། ཡང་ཆོས་འབྱུང་ལྷག་བསམ་རབ་དཀར་ཀྱི་བསྟན་པ་ཕྱི་དར་གྱི་སྐབས་ན། འོན་ཀྱང་རིག་པའི་ཁུ་བྱུག་ཟླ་གྲགས་ཀྱི་ཞབས་ཟིན་ཡིན་ལ། ཨ་ཏི་ཤ་རིག་པའི་ཁུ་བྱུག་གི་དངོས་སློབ་ཡིན་ཞིང་། ནག་ཚོས་ཇོ་བོ་སྤྱན་འདྲེན་ལ་ཕྱིན་པའི་ཚེ་ཡང་། རིག་པའི་ཁུ་བྱུག་བཞུགས་པར་རྣམ་ཐར་དང་ལམ་ཡིག་དག་ན་གསལ་བས། དེ་དག་གི་ལོ་གྲངས་བརྩིས་ན་མི་འགྲིགས་པ་ལྟར་སྣང་སྟེ། ཞེས་སོགས་གསུངས་ནས། དེས་ན་ཁོ་བོས་ལུང་རིག་གི་ལེགས་བཤད་སྔར་བཤད་པ་ལྟར།
ཀླུ་སྒྲུབ་ཀྱིས་ལོ་དྲུག་བརྒྱ་ལས་ཆེས་ལྷག་པ་ཞིག་བཞུགས་པའམ། ཡང་ན་དག་པའི་སྣང་བ་ཁོ་ནས་ཞལ་མཇལ་བ་གང་རུང་ལས་མ་འདས་པར་ཁས་བླང་པར་བྱ་སྟེ། ཆོས་ཀྱི་རྗེས་སུ་འབྲང་པའི་རྣམ་དཔྱོད་ཀྱི་དཔྱད་པ་ལས་དེ་ཁོ་ན་ལྟར་མཐོང་བའི་ཕྱིར་རོ་ཞེས་གསུངས་པ་དེ་དག་ལ་བརྟགས་ན། སྒྲོན་གསལ་སོགས་ཀྱི་ལུང་དྲངས་ནས། ཟླ་གྲགས་ཀྱི་དངོས་སློབ་ཡིན་པར་བསྒྲུབ་པ་མཛད་པ་ནི་མཁས་པས་དཔྱད་དགོས་པའི་ལེགས་བཤད་དུ་སྣང་ན་ཡང་། དེའི་རྗེས་སུ་ཟླ་གྲགས་ཀླུ་སྒྲུབ་ཀྱི་ཞབས་ཟིན་ཡིན་ན། རིག་པའི་ཁུ་བྱུག་ཟླ་གྲགས་ཀྱི་ཞབས་ཟིན་ཡིན་པ་དང་། ཇོ་བོ་རྗེ་རིག་པའི་ཁུ་བྱུག་གི་དངོས་སློབ་ཡིན་པ་རྣམས་དུས་མི་འགྲིག་ཚུལ་གསུངས་པ་རྣམས་ལ་དཔྱད་པ་འདི་ལྟར་འཇུག་སྟེ། ཟླ་གྲགས་ཀླུ་སྒྲུབ་ཀྱི་ཞབས་ཟིན་ཡིན་པའི་ཁ་ཚོན་ནི་མཁས་པའི་དབང་པོ་ཉིད་ཀྱིས་བཅད་ཟིན། ཟླ་གྲགས་ཀྱི་ཞབས་རིག་པའི་ཁུ་བྱུག་གིས་ཟིན་པར་ནི་ཆོས་འབྱུང་དུ་མ་ནས་བཤད་ཅིང་ཡོངས་སུ་གྲགས་པས་འདི་ལ་སྙོན་དུ་མེད་ལ།
ཇོ་བོ་ཆེན་པོ་རིག་པའི་ཁུ་བྱུག་གི་སློབ་མ་ཡིན་པར་རྣམ་ཐར་དང་། ནག་ཚོའི་ཇོ་བོ་རྗེ་སྤྱན་འདྲེན་པར་ཕྱིན་པའི་ལམ་ཡིག་ན་གསལ་བར་བཤད་པས་དེ་ཡང་དགག་པར་མི་ནུས་ཤིང་། དེས་ན་སྟོན་པ་མྱ་ངན་ལས་འདས་ནས་ལོ་བཞི་བརྒྱ་ན་ཀླུ་སྒྲུབ་བྱོན་ནས་ལོ་དྲུག་བརྒྱ་བཞུགས་པ་ཡིན་པ་ལ་ནི་རྩོད་པ་ཆེར་མེད། ཟླ་གྲགས་ཀྱིས་ལོ་ལྔ་བརྒྱ་བཞུགས་པ་ཙམ་ཞིག་བཤད་ཀྱིས། དེ་ལས་ལྷག་པ་བཞུགས་པའི་བཤད་ཚོད་མི་སྣང་། རིག་པའི་ཁུ་བྱུག་གིས་ལོ་སུམ་བརྒྱ་བཞུགས། དེའི་སློབ་མ་ཨ་ཏི་ཤ་ཡིན་པས། ཀླུ་སྒྲུབ་སྟོན་པ་མྱ་ངན་ལས་འདས་ནས་ལོ་སྟོང་འདས་པའི་ཚེ་མི་བཞུགས་པ་ནི་གོང་གི་ལོ་གྲངས་བརྩིས་པས་ཤེས། དེ་ནས་ཟླ་གྲགས་ཀྱིས་དགུང་ལོ་ལྔ་བརྒྱ། དེའི་སྟེང་དུ་རིག་པའི་ཁུ་བྱུག་གིས་དགུང་ལོ་སུམ་བརྒྱ་བསྣན་པས་བརྒྱད་བརྒྱ་སྟེ་སྟོན་པ་འདས་ནས་ལོ་སྟོང་དང་བརྒྱད་བརྒྱ་ནས་ཇོ་བོ་རྗེ་བྱོན་པར་ཁས་ལེན་དགོས་བྱུང་ལ།
དེ་ནི་མི་རུང་སྟེ། ཇོ་བོ་རྗེ་ནི་སྟོན་པ་འདས་ནས་ལོ་སུམ་སྟོང་ལྷག་ཙམ་འདས་པ་ན་བྱོན་པ་ཡིན་པར་བསྟན་རྩིས་དང་ལོ་རྒྱུས་ཚད་ལྡན་ཐམས་ཅད་ལས་བཤད་པས་སོ། ། དེ་བས་ན་ཀླུ་སྒྲུབ་ཀྱི་དངོས་སློབ་ཟླ་གྲགས། དེས་ལོ་ལྔ་བརྒྱ་བཞུགས། དེའི་སློབ་མ་རིག་པའི་ཁུ་བྱུག དེས་ལོ་སུམ་བརྒྱ་བཞུགས། དེའི་སློབ་མ་ཇོ་བོ་རྗེ། དེ་ཉིད་སྟོན་པ་མྱ་ངན་ལས་འདས་ནས་སྟོང་ཕྲག་གསུམ་ལྷག་པ་ཙམ་ན་བྱོན་གསུངས་པ་འདི་དུས་མི་འགྲིག་པས་འཐད་པའི་གནས་སུ་མ་མཆིས། ཅི་སྟེ་ཀླུ་སྒྲུབ་ཀྱིས་ལོ་དྲུག་བརྒྱ་ལྷག་བཞུགས་པས་སྐྱོན་མེད་སྙམ་ན། དེས་ཀྱང་སྐྱོན་སྤོང་མི་ཐུབ་སྟེ།
ཀླུ་སྒྲུབ་ཀྱིས་ལོ་དྲུག་བརྒྱ་ལས་ལྷག་པ་སྟོང་ཙམ་བཞུགས་པ་ཡིན་ནའང་། ཟླ་གྲགས་ཀྱིས་ཀླུ་སྒྲུབ་ཀྱི་ཞབས་ཟིན་རྒྱུ་མ་བྱུང་བས། རིག་པའི་ཁུ་བྱུག་གི་དངོས་སློབ་མ་ཡིན་པའམ། རིག་པའི་ཁུ་བྱུག་ལ་ཆེ་ཆུང་གཉིས་སུ་མཛད་ན་འགྲིག་ཙམ་ཡོང་ངམ་གསུངས་པ་སོགས་ཀྱི་ཐུགས་ཀྱི་ངལ་བ་དེ་ལྟ་བུ་མི་མཛད་པར་ཟླ་གྲགས་ཀླུ་སྒྲུབ་ཀྱི་དགོངས་པ་སྐོང་བའི་སློབ་མ་ཡིན་གྱི། དུས་མཚུངས་ཀྱི་དངོས་སློབ་མ་ཡིན་ཞེས་བདག་ཉིད་ཆེན་པོ་ས་པཎ་གྱིས་གསུངས་པ་འདི་དང་རྗེས་སུ་མཐུན་པ་ཞིག་མཛད་པར་ཞུ་ཞེས་མཁས་དབང་ཁྱེད་ལ་ཐལ་མོ་སྦྱོར་རོ། ། དེས་ན་ཟླ་གྲགས་ཀླུ་སྒྲུབ་ཀྱི་དངོས་སློབ་ཡིན་ན། ཟླ་གྲགས་ཉིད་ཀྱིས། བདེ་བ་ཅན་དུ་ཀླུ་སྒྲུབ་གཤེགས་པར་གྱུར་པ་དེས་མཛད་པའི། ། གཞུང་མང་དང་ནི་སློབ་མའི་ཚོགས་དེ་དག་ཀྱང་དུས་ནམ་ཞིག་ན་ཉམས་པར་འགྱུར། ། དེ་ཉིད་ཉི་མ་ནུབ་པས་དེང་སང་གཞུང་ལུགས་གསལ་པོ་དེ་ནི་གང་ནའང་མེད། །
ཅེས་ཟླ་གྲགས་ཀྱི་དུས་ན་ཀླུ་སྒྲུབ་ཀྱི་སློབ་མའི་ཚོགས་རྣམས་ཀྱང་ཉམས་པ་སྟེ་འདས་ཟིན་ཅིང་། དེ་ཉིད་སློབ་མ་དང་བཅས་པ་གཤེགས་པས་ཟླ་གྲགས་ཀྱི་དུས་ན་གཞུང་ལུགས་གསལ་པོ་ཡང་མེད་གསུངས་པ་དང་། གཅིག་ནས་གཅིག་ཏུ་བརྒྱུད་ལས་འོངས་དང་བདག་གིས་རྣམ་ཕྱེ་ལས་རྙེད་གང་། ། ཞེས་ཀླུ་སྒྲུབ་ལས་དངོས་སུ་མ་གསན་པར་གཅིག་ནས་གཅིག་ཏུ་བརྒྱུད་དེ་གསན་པར་བཤད་པ་སོགས་མི་འཐད་པར་འགྱུར་རོ། ། རྒྱུ་མཚན་དེ་དག་གི་ཕྱིར་ན་ཟླ་གྲགས་ཀླུ་སྒྲུབ་ཀྱི་ཞབས་མ་ཟིན་པར་རྗེ་རྡོ་རྗེ་འཆང་གི་གསུང་རྒྱུན་ལས་འབྱུང་བའི་ཚུལ་གོང་དུ་བཀོད་པ་དེ་དག་དང་། ཁྱད་པར་བདག་ཉིད་ཆེན་པོ་ས་སྐྱ་པཎྜི་ཏ་ཆེན་པོ་ལ། འཆད་ཀ་ནམ་མཁའ་འབུམ་གྱིས་ཟླ་བ་གྲགས་པ་ཀླུ་སྒྲུབ་ལ་སླེབ་བམ་ཞེས་ཞུས་པའི་ལན་དུ། ཀླུ་སྒྲུབ་ཀྱི་དགོངས་པ་སྐོང་བའི་སློབ་མ་ཡིན་པས། ཀླུ་སྒྲུབ་སློབ་མ་ཟླ་གྲགས་ཡིན། ། ཞེས་གསུངས་པ་ལགས་ཞེས་གསུངས་པ་ལྟར།
ཟླ་གྲགས་ཀླུ་སྒྲུབ་ཀྱི་དགོངས་པ་ཕྱིན་ཅི་མ་ལོག་པར་སྐོང་བའི་སློབ་མ་ཡིན་གྱི། ཞབས་ཟིན་མ་ཡིན་པའི་ཕྱོགས་འདི་འཐད་ལྡན་ཡིན་པས། སྟོན་པ་མྱ་ངན་ལས་འདས་ནས་ལོ་བཞི་བརྒྱ་ན་ཀླུ་སྒྲུབ་བྱོན། དེས་ལོ་དྲུག་བརྒྱ་བཞུགས། དགུ་བརྒྱ་ན་ཐོགས་མེད་བྱོན་ནས་དགུང་ལོ་ལྔ་བརྒྱ་བཞུགས་པའི་སྐུ་ཚེའི་སྨད་ཀྱི་སློབ་མ་དབྱིག་གཉེན་ཡིན་པར་བཤད་ཅིང་། ཟླ་བ་གྲགས་པའི་ཚེ། སློབ་དཔོན་དབྱིག་གཉེན་དང་། ཕྱོགས་གླང་དང་། གནས་བརྟན་ཆོས་སྐྱོང་སྟེ་བིརྺ་པ་རྣམས་ཀྱང་འདས་ཟིན་པར་ཟླ་བ་གྲགས་པ་ཉིད་ཀྱིས་བཤད་པའི་ཕྱིར་ཏེ། འཇུག་པ་རང་འགྲེལ་ལས།
གལ་ཏེ་གནས་བརྟན་དབྱིག་གཉེན་དང་། ཕྱོགས་ཀྱི་གླང་པོ་དང་། ཆོས་སྐྱོང་ལ་སོགས་པའི་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་ཡི་གེ་ཙམ་མཐོང་བས་འཇིགས་ཏེ། རྟེན་ཅིང་འབྲེལ་བར་འབྱུང་བའི་དོན་ཕྱིན་ཅི་མ་ལོག་པར་སྟོན་པ་འདི་ཡོངས་སུ་སྤངས་སམ་ཞེ་ན་དེ་སྐད་དུ་སྨྲའོ་ཞེས་གསུངས་པས་སོ། ། འོ་ན་གསང་འདུས་སྒྲོན་གསལ་ལས། སངས་རྒྱས་ཀུན་གྱི་རིམ་གཉིས་གནས་ཀྱི་རྒྱས་བཏབ་དེ་ནི་ཀླུ་སྒྲུབ་ལས་རྙེད་པ། ། ཞེས་པ་དང་། དེའི་འགྲེལ་པ་པཎྜི་ཏ་སྐལ་ལྡན་གྲགས་པས་མཛད་པ་དང་། དོ་ཧ་མཛོད་ཀྱི་ཊཱིཀ་རྣམས་ལས་དངོས་སློབ་དུ་བཤད་པ་རྣམས་ཇི་ལྟར་ཡིན་སྙམ་ན། སྒྲོན་གསལ་ལས་དེ་ལྟར་བཤད་པ་ནི་ཀླུ་སྒྲུབ་ཀྱི་མན་ངག་ལ་བརྟེན་ནས་རྙེད་ཅེས་པའི་དོན་ཡིན་ཏེ།
དེ་ཡང་ཀླུ་སྒྲུབ་ཀྱི་ཞབས་ཟིན་ནས་འཆད་ཉན་མཛད་དེ་མན་ངག་དངོས་སུ་ཐོབ་པ་ནི་མ་ཡིན་གྱིས། ཀླུ་སྒྲུབ་ནས་ཨཱརྻ་དེ་ཝ་སོགས་བརྒྱུད་པ་ལས་བརྒྱུད་པ་ལས་རྙེད་ཅེས་པ་སྟེ། གཅིག་ནས་གཅིག་ཏུ་བརྒྱུད་པ་ལས་འོང་དང་བདག་གི་རྣམ་ཕྱེ་ལས་རྙེད་གང་། ། ཞེས་གསུངས་པས་སོ། ། སྒྲོན་གསལ་གྱི་འགྲེལ་པ་སྐལ་ལྡན་གྲགས་པས་མཛད་པ་དེ་ལས་དངོས་སློབ་ཏུ་བཤད་མོད་ཀྱང་། འགྲེལ་པ་དེ་ནི་ཚད་མར་བུ་སྟོན་སོགས་ཀྱི་མཁས་པ་མང་པོས་མི་བཞེད་པ་ལྟར་དོན་ལ་ཡང་གནས་པས་འགལ་བ་མེད་དོ། ། གལ་ཏེ་དེ་རྒྱ་འགྲེལ་ཡོངས་གྲགས་ཡིན་པས་ཚད་མར་རིགས་སོ་སྙམ་ན། དེ་ལ་ཡང་ངེས་པ་མེད་དེ། རྒྱ་གར་གྱི་པཎྜི་ཏ་ཡིན་ཀྱང་འཁྲུལ་པ་མངའ་བ་མང་དུ་ཡོད་དེ། སློབ་དཔོན་དབང་ཕྱུག་སྡེ་ཕྱོགས་གླང་གི་དངོས་ཀྱི་སློབ་མ་ཡོངས་གྲགས་ཀྱི་མཁས་པ་ཆེན་པོ་ཡིན་ཀྱང་།
ཕྱོགས་གླང་གིས་མཛད་པའི་ཚད་མ་མདོའི་དོན་ནོར་བར་བཤད་པ། དཔལ་ལྡན་ཆོས་གྲགས་ཀྱིས་ལུང་འགལ་གྱི་སྒོ་ནས་བཀག་ཅིང་། ཀླུ་སྒྲུབ་ཀྱི་རིམ་ལྔའི་རིམ་པ་གཉིས་པའི་མཇུག་ཏུ་ཤཱཀྱ་བཤེས་གཉེན་གྱི་མཛད་བྱང་བྱུང་བ་ལ་འཁྲུལ་ནས་རྒྱ་གར་བ་འགའ་ཞིག་གི་ཤཱཀྱ་བཤེས་གཉེན་ཀླུ་སྒྲུབ་ཀྱི་མཚན་གྱི་རྣམ་གྲངས་སུ་བཤད་པ་སོགས་རྒྱ་འགྲེལ་རྣམས་ལ་ཡང་ནོར་བ་མང་དུ་ཡོད་པའི་ཕྱིར་རོ། ། དོ་ཧ་མཛོད་ཀྱི་ཊིཀྐ་རྣམས་ལས་ཀྱང་དངོས་སློབ་ཡིན་པར་བཤད་ཀྱང་། དེ་ཡང་ལོ་རྒྱུས་ཚད་མ་ཡིན་པའི་ངེས་པ་མེད་ཅིང་། ཡིན་ན་ཡང་དེས་མི་གནོད་ཅིང་། དོ་ཧ་མཛོད་ཀྱི་ཊིཀྐར་མ་ཟད་དབུ་མའི་བརྒྱུད་རིམ་འགའ་ཞིག་ལས་ཀྱང་། ཀླུ་སྒྲུབ་ནས་ཟླ་གྲགས་ལ་བརྒྱུད་ཚུལ་ལ་ཉེ་གནས་དངོས་གྲུབ་བརྙེས་པའི་རྣལ་འབྱོར་བ་ལས་བརྒྱུད་ཚུལ། གཞུང་བཤད་རྒྱུད་ཀྱི་མཁས་པ་པཎྜི་ཏ་ལས་བརྒྱུད་ཚུལ། རྩ་བ་ཀླུ་སྒྲུབ་ཉིད་ལ་དངོས་སུ་ཐུག་ཚུལ་དང་གསུམ་དུ་བྱས་ནས།
ཕྱི་མ་ལ་ཟླ་གྲགས་ཀྱིས་ཀླུ་སྒྲུབ་ལ་དངོས་སུ་ཐུག་ཚུལ་ཡང་བཤད་མོད་ཅིང་། གཞན་ཡང་བརྒྱུད་ཡིག་འགའ་ཞིག་ལས། ཀླུ་སྒྲུབ། ཟླ་གྲགས། དེས་སློབ་པའི་རྡོ་རྗེ་ལ་གདམས་ཞེས་པ་ཡང་བཤད་མོད། དེ་དག་ནི་ཕྱིས་སུ་འཕགས་པས་ཞལ་བསྟན་ནས་དག་སྣང་གི་ངང་ལ་ཆོས་གསན་པས། དེའི་དབང་དུ་མཛད་ནས་བརྒྱུད་པའི་རིམ་པ་ལ་སློབ་དཔོན་གཞན་མ་སྨོས་པར་ཟླ་གྲགས་ཉིད་ཀྱིས་འཕགས་པ་ཀླུ་སྒྲུབ་ལ་དངོས་སུ་གསན་ཚུལ་སྨོས་པ་ཡིན་པས། འདི་ལ་འགལ་བ་ཅུང་ཟད་ཀྱང་ཡོད་པ་མ་ཡིན་དེ། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པས་ས་སྐྱ་པ་ཆེན་པོ་ལ་ཞལ་དངོས་སུ་བསྟན་ནས་རྒྱུད་སྡེ་བདུན་ཅུ་རྩ་གཉིས་ཀྱི་བཤད་བཀའ། ལྕགས་རིའི་ཁོང་ལས་མི་འདའ་བའི་ཟབ་ཆོས་བཞི་སོགས་སྩལ་བ་ལ་བརྟེན་ནས།
གསུང་ངག་ཉེ་བརྒྱུད་ལ་བིརྺ་པ་ནས་གཞན་མི་དགོས་པར་ས་ཆེན་ཉིད་འདྲེན་པ་ནི། རང་གཞན་གྱི་གྲུབ་མཐའི་ཞལ་འཛིན་ཐམས་ཅད་རྩོད་མེད་དུ་བཞེད་པའི་ཕྱིར། དེ་ལས་གཞན་ས་ཆེན་དང་བིརྺ་པ་དུས་མཚུངས་ཡོང་བའི་གོ་སྐབས་མེད་དོ། ། གལ་ཏེ་དེ་དག་མི་མཚུངས་ཏེ། ས་ཆེན་ལ་བིརྺ་པས་ཞལ་བསྟན་པའི་ལོ་རྒྱུས་གསལ་བར་ཡོད། ཟླ་གྲགས་ལ་ཀླུ་སྒྲུབ་ཀྱིས་ཞལ་བསྟན་པའི་ལོ་རྒྱུས་ཁ་གསལ་མེད་པས་སོ་སྙམ་ན། དེའི་ལོ་རྒྱུས་རྒྱས་པ་ཡི་གེའི་རིགས་སུ་བྲིས་པ་ཆེར་མེད་ཀྱང་། དོན་ལ་ཀླུ་སྒྲུབ་ཀྱིས་ཟླ་གྲགས་ལ་ཞལ་བསྟན་པ་ལ་ཐེ་ཚོམ་མི་དགོས་སྟེ། ཀླུ་སྒྲུབ་ལྟ་བུའི་བླ་མས་ཟླ་གྲགས་ལྟ་བུའི་བརྒྱུད་འཛིན་ཀྱི་སློབ་མ་ལ་ཞལ་སྟོན་པ་ཆོས་ཉིད་ཡིན་ཏེ། བརྒྱུད་ལུགས་གཞན་ལ་ཡང་དེ་ལྟ་བུའི་ཚུལ་མང་དུ་སྣང་བའི་ཕྱིར་རོ། །
གཞན་ཡང་བདག་ཉིད་ཆེན་པོ་ས་སྐྱ་པཎྜི་ཏས། ཟླ་གྲགས་ཀླུ་སྒྲུབ་ཀྱི་དགོངས་པ་སྐོང་བའི་སློབ་མ་ཡིན་པར་གསུངས་ནས། ཡང་རྡོག་ལུགས་ཀྱི་དབང་གི་བརྒྱུད་པ་འདྲེན་པའི་ཚེ། ཀླུ་སྒྲུབ་ཀྱིས། ཨཱརྻ་དེ་བ། ཤཱཀྱ་བཤེས་གཉེན། ཀླུའི་བྱང་ཆུབ། ཟླ་བ་གྲགས་པ་དང་བཞི་ལ་སྩལ་བར་བཤད་པས་འཐད་ལྡན་དུ་ཞལ་གྱིས་བཞེས་པས་ཀྱང་དོན་དེ་ཉིད་གྲུབ་སྟེ། ཀླུ་སྒྲུབ་ཀྱིས་ཟླ་བ་གྲགས་པ་ལ་སྩལ་ཚུལ་དེ་དག་པའི་སྣང་བ་ཙམ་གྱི་སྒོ་ནས་མ་ཡིན་པར་དངོས་སློབ་ཏུ་བྱས་ནས་གདམས་པ་སྩལ་བ་ཡིན་ན། བདག་ཉིད་ཆེན་པོ་ས་པཎ་རང་ཉིད་ཀྱིས་དགོངས་པ་སྐོང་བའི་སློབ་མར་ག་ལ་གསུངས།
བརྒྱུད་རིམ་དེ་ཡང་འཐད་ལྡན་དུ་མི་བཞེད་དགོས་པའི་ཕྱིར་རོ། ། དེས་ན་ཕྱིས་ཞལ་བསྟན་ནས་དག་པའི་སྣང་བས་མཇལ་བ་ལ་ནི་ངེས་པ་མེད་ལ། དེ་ལས་གཞན་དུས་ཀྱི་དབང་དུ་བྱས་ན་ཟླ་གྲགས་ཀྱིས་ཀླུ་སྒྲུབ་ཀྱི་ཞབས་ཟིན་ཡིན་པ་ལ་ལུང་རིགས་འཐད་ལྡན་མེད་པས། དེའི་དབང་གིས་ཟླ་གྲགས་ཀླུ་སྒྲུབ་ཀྱི་དངོས་སློབ་མིན་པ་འདི་དོན་ལ་གནས་སོ། ། ཞེས་ཁོ་བོ་སྨྲའོ། ། གལ་ཏེ་དག་པའི་སྣང་བར་མཇལ་ནས་གདམས་པ་སྩལ་བ་ཙམ་གྱི་དངོས་སློབ་ཏུ་འགྱུར་ན། མཁན་ཆེན་གཡག་པའི་མཚན་ཅན་སངས་རྒྱས་དཔལ་བདག་ཉིད་ཆེན་པོ་ས་པཎ་གྱི་དངོས་སློབ་ཏུ་ཁས་ལེན་དགོས་ཏེ། དེ་ལ་དེས་ཞལ་བསྟན་ནས་འཇམ་དབྱངས་དང་ས་པཎ་སྦགས་སྒྲུབ་ཀྱི་གདམས་པ་ཟབ་མོ་འདི་སྩལ་བའི་ཕྱིར་ཏེ། དེ་ལྟར་སྩལ་བའི་གདམས་པ་དེ་མཁན་ཆེན་དེས་དངོས་སློབ་རོང་སྟོན་ཤེས་བྱ་ཀུན་རིག་ལ་གནང་། རོང་སྟོན་ནས་བརྒྱུད་པའི་གདམས་པ་དེ་ཀུན་མཁྱེན་བསོད་ནམས་སེང་གེས་ཀྱང་གསན་ཞིང་།
དུས་ཤིག་ཀུན་མཁྱེན་ཆེན་པོ་རོང་ཆུང་དུ་ཆུའི་སྟེང་དུ་ལྷུང་བའི་ཚེ་ཆུར་མ་ནུབ་པ་སོགས་ངོ་མཚར་བའི་ལོ་རྒྱུས་ཀུན་མཁྱེན་ཆེན་པོའི་རྣམ་ཐར་ན་གསལ་ཞིང་། དེ་ཡང་གདམས་པ་ཟབ་མོ་ཉམས་སུ་བཞེས་པ་ལས་བྱུང་བས་ཆོས་དེ་ཚད་ལྡན་ཡིན་པར་དེང་སང་རླུང་ལྟར་གྲགས་པའི་ཕྱིར་རོ། ། མཁན་ཆེན་གཡག་པ་ཆོས་རྗེ་ས་པཎ་གྱི་དངོས་སློབ་ཏུ་འདོད་པ་ནི་ཧ་ཅང་ཐལ་ལོ། ། དེ་ལྟ་བུའི་སློབ་དཔོན་ཟླ་བ་གྲགས་པས། སྔགས་ཕྱོགས་ལ་གོང་དུ་བསྟན་པ་དེ་དག་དང་མཚན་ཉིད་ཕྱོགས་ལ་མངོན་པ་མཛོད་དང་། གྲུབ་མཐའ་རྐང་གཅིག་པའི་ཕུང་པོ་ལྔའི་རབ་བྱེད་དང་། དབུ་མ་ལ་རྩ་བ་ཤེས་རབ་ཀྱི་དོན་གྱི་འགྲེལ་པ་འཇུག་པ། ཚིག་གི་འགྲེལ་པ་ཚིག་གསལ། གཞན་ཡང་བཞི་བརྒྱ་པའི་འགྲེལ་པ་དང་། རིག་པ་དྲུག་ཅུ་པའི་འགྲེལ་པ་རྣམས་མཛད་དོ། །
དེ་ལྟར་འཕགས་པ་ཀླུ་སྒྲུབ་ཀྱི་སློབ་མ་ཤཱཀྱ་བཤེས་གཉེན། འཕགས་པ་ལྷ། ཀླུའི་བྱང་ཆུབ། སྒྲ་གཅན་འཛིན་དཔལ་བཤེས་གཉེན་ཏེ་བཞིའི་ནང་ནས་དང་པོ་གསུམ་དང་། ཟླ་གྲགས་དང་བཞི་ཆར་གྱིས་སློབ་པའི་རྡོ་རྗེ་ལ་གདམས་ཤིང་། འདིའི་རྣམ་ཐར་གསལ་བ་ཞིག་མ་མཐོང་ལ། དེས་རྗེས་སུ་བཟུང་ཞིང་བྱིན་གྱིས་བརླབས་པ་ནི་སློབ་དཔོན་ནག་པ་པོ་སྟེ། འདི་ལ་བུ་སྟོན་གྱི་གསང་བའི་སྒོ་འབྱེད་ལས། དེས་ནག་པོ་སྤྱོད་པ་ལ་གདམས། དེའི་རྣམ་པར་ཐར་པ་རྒྱས་པ་བདེ་མཆོག་ཏུ་ཤེས་པར་བྱ་ཞིང་ཞེས་སོགས་གསུངས་ནས་བདེ་མཆོག་པའི་ནག་པོ་སྤྱོད་པའི་རྡོ་རྗེ་ལ་བཞེད།
འགོས་ལོ་ཆེན་པོས་ནག་པོ་པ་ལ་ཆེ་འབྲིང་ཆུང་གསུམ་དུ་མཛད་ནས་འདི་ཆེན་པོ་ལ་བཤད། རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ཟིན་བྲིས་འགའ་ཞིག་ལས། འདི་ལ་བུས་བདེ་མཆོག་པའི་ནག་པོ་ཡིན་ཟེར་བ་མི་འཐད་དེ་དུས་མི་མཚུངས་པའི་ཕྱིར་རོ། ། དེས་ན་འགོས་ཀྱིས་ནག་པོ་པ་ཆེ་འབྲིང་ཆུང་གསུམ་དུ་བྱས་ནས་འདི་ཆེན་པོ་ཞེས་བཤད་ཀྱང་། འདི་ནག་པོ་སྤྱོད་ཆུང་བྱ་བ་ཡིན་ནོ་ཞེས་གསུངས་པས་ཅུང་ཟད་མི་མཐུན་པ་ཞིག་གོ ། འོན་ཀྱང་དུས་མི་མཚུངས་པའི་ཕྱིར་རོ་ཞེས་པ་ངོར་པའི་ཟིན་བྲིས་ལས་བཤད་སྣང་བ། འཁོར་ལོ་བདེ་མཆོག་ནག་པོ་པའི་བརྒྱུད་རིམ་ལ་ནག་པོ་པ་ནས། ནཱ་རོ་པའི་བར་ལ། གུ་ཧྱ་པ། རྣམ་རྒྱལ་ཞབས།
ཏཻ་ལོ་པ་དང་གསུམ། ལཱུ་ཧི་པའི་བརྒྱུད་པ་ལ་རྣམ་རྒྱལ་གྱི་དོད་དུ་བར་མའི་སློབ་དཔོན་བསྣན་པས་བླ་མ་གསུམ་བྱུང་བས། གསང་བ་འདུས་པའི་བརྒྱུད་རིམ་ལ་ནག་པོ་སྤྱོད་པ་ནས་ནཱ་རོ་པ་དང་དུས་མཚུངས་མངོན་ཤེས་ཅན་གྱི་བར་དུ་ས་འདྲེས་པ་ལས་མ་བྱུང་བས་དུས་མི་མཚུངས་གསུང་རྒྱུ་ཡིན་ནམ་སྙམ་པ་འཐད་པ་ལྟར་སྣང་ཡང་། འོན་ཀྱང་བདེ་མཆོག་མར་ལུགས་ཀྱི་བརྒྱུད་པ་ལ་ནག་པོ་པ་ནས། ཏཻ་ལོ་པ། ནཱ་རོ་པ། ཞེས་བར་དེར་བླ་མ་གཅིག་གིས་ཆོག་པ་ཞིག་བཤད། དེ་བཞིན་དུ་གསང་འདུས་མར་ལུགས་གྲུབ་ཐོབ་གཉིས་ཀྱི་བརྒྱུད་པ་ལ་ཡང་། ནག་པོ་སྤྱོད་པ་ནས་ཏཻ་ལོ་པ། ནཱ་རོ་པ་ཞེས་དང་།
མཁས་པ་པཎྜི་ཏའི་བརྒྱུད་པ་ལ། ནག་པོ་སྤྱོད་པ་ནས། དྲི་མེད་བློ་གྲོས། དེས་དཔལ་ཡེ་ཤེས་སྙིང་པོ་ལ་གདམས། དཔལ་ཡེ་ཤེས་སྙིང་པོ་དང་ནཱ་རོ་པ་དུས་མཚུངས་པས། ནཱ་རོ་པ་དང་ནག་པོ་སྤྱོད་པ་བའི་བར་དུ་བླ་མ་གཅིག་གིས་ཆོག་པ་ཞིག་མར་ལུགས་ཀྱི་བརྒྱུད་ཡིག་རྣམས་ལས་བྱུང་ཞིང་། ཟླ་གྲགས་དང་། ནཱ་རོ་པའི་སློབ་མ་ཙནྡྲ་གོ་མི་དུས་མཚུངས་པས། ནཱ་རོ་པ་ཟླ་གྲགས་ཀྱི་ཞབས་ཟིན་ན་ཡང་། ཟླ་གྲགས་ཀྱི་སློབ་མ་སློབ་པའི་རྡོ་རྗེ།
དེའི་སློབ་མ་གསང་འདུས་བརྒྱུད་པ་ནག་པོ་སྤྱོད་པ་བའི་ཞབས་ཟིན་པ་ཙམ་ཞིག་ཁས་ལེན་དགོས་པ་འདྲ་མོ་ཞིག་འདུག་པས། གསང་འདུས་པའི་ནག་པོ་སྤྱོད་པ་དང་། བདེ་མཆོག་པའི་ནག་པོ་སྤྱོད་པ་དུས་མི་མཚུངས་པའི་ཁ་ཚོན་གཅོད་པ་ཡང་དཀའ་བར་སྣང་ངོ་། ། གང་ལྟར་དེ་ལྟ་བུའི་ནག་པོ་པ་བདེ་མཆོག་བརྒྱུད་པའི་ནག་པོ་པ་ཡིན་ན་མགོན་པོ་མངོན་བྱུང་གི་རྒྱུད་དང་། དུས་འཁོར་རྒྱུད་ཕྱི་མ་རྣམས་ལས་ལུང་བསྟན་ཞིང་རྣམ་ཐར་རྒྱས་པ་བདེ་མཆོག་ཆོས་འབྱུང་རྣམས་ལས་འབྱུང་ངོ་། ། དེས་དྲི་མེད་བློ་གྲོས་དང་། རྒྱལ་སྲས་ས་འདྲེས་པ་གཉིས་ལ་གདམས། དང་པོ་དེས་དཔལ་ཡེ་ཤེས་སྙིང་པོ་ལ། དེའི་མར་པ་ལ་བརྒྱུད་པའི་ཚུལ་འོག་ཏུ་འཆད་དོ། ། གཉིས་པ་རྒྱལ་སྲས་ས་འདྲེས་པ་ཆེན་པོ་ལ་སློབ་མའི་མཆོག་བཱིརྻ་བྷ་དྲ་སྟེ་མངོན་ཤེས་ཅན།
དེ་བ་ཨཱ་ཀ་ར་ཙནྡྲ་སྟེ་ཟ་ཧོར་གྱི་མཁས་པ་བཙུན་མོ་ཅན། དཱི་པཾ་ཀ་ར་སྟེ་མར་མེ་མཛད། རཏྣ་ཨ་ཀ་ར་ཤཱནྟི་སྟེ་དཔལ་སྦས་དང་བཞི་ལ་གསུངས། དང་པོས་རིམ་ལྔ་ལ་འགྲེལ་པ་མཛད། གཉིས་པས་རིམ་ལྔའི་གཏོར་ཆོག་ལ་སོགས་པ་མཛད་ཅིང་། མར་མེ་མཛད་འདི་ཡེ་ཤེས་ཞབས་ལུགས་པའི་བརྒྱུད་འཛིན་དེའང་མིན་ལ། ཇོ་བོ་རྗེ་དང་ཡང་མི་གཅིག་གོ ། དེ་ལྟར་ལྔ་ལས་མངོན་ཤེས་ཅན་གྱིས་ནག་པོ་དམ་ཚིག་རྡོ་རྗེ་ལ་གདམས། དེའི་མཚན་དངོས་ཤྲཱི་བྷ་དྲ་ཞེས་བྱ། ཡང་ཁ་ཅིག་ཏུ་ནག་པོ་དམ་ཚིག་རྡོ་རྗེ་རྒྱ་སྐད་དུ་སྨོས་པས་ཀྲྀཥྞ་ས་མ་ཡ་བཛྲ་ཞེས་པ་ཡང་སྣང་།
འགོས་ཀྱི་སྟོང་ཐུན་ཆེན་མོར། རྒྱལ་བའི་ཆོས་ལ་མངའ་བརྙེས་བདག་གི་བླ་མ་བཟང་པོ་དཔལ། ཞེས་ཤྲཱི་བྷ་དྲ་བསྒྱུར་ནས་དེར་བཤད་དོ། ། འདི་དང་དགེས་པ་རྡོ་རྗེ་བཀའ་བབས་བཞིའི་ནང་ཚན་གྱི་ནག་པོ་དམ་ཚིག་རྡོ་རྗེ་གཉིས་གཅིག་ཡིན་ནོ། ། དེ་ལྟར་རྒྱལ་སྲས་ས་འདྲེས་པ་སྲས་ཀྱི་ཐུ་བོ་ལྔ་དང་བཅས་པ་བཞུགས་པའི་སྐབས་སུ་དེ་ཙམ་ན་རྒྱ་གར་འཕགས་ཡུལ་དུ་འདུས་པ་ཤིན་ཏུ་དར་བར་གྱུར་ཏེ། ཐེག་ཆེན་གྱི་པཎྜི་ཏ་ཕལ་ཆེར་འདུས་པ་སློབ། འདུས་པ་ལ་ཉམས་བཞེས་མཛད་པ་མང་བར་བཤད་པ་ཡིན་ལ། ཡང་རྡོ་རྗེ་འཆང་དངོས་ཀྱིས་ས་བཅུ་པའི་བྱང་ཆུབ་སེམས་དཔའ་བློ་གྲོས་རིན་ཆེན་ལ་གསང་བ་འདུས་པའི་གདམས་པ་སྩལ། དེས་ས་ར་ཧ་དང་ཀླུ་སྒྲུབ་གཉིས་ལ་གདམས། ཀླུ་སྒྲུབ་ཀྱིས་མ་ཏཾ་གི་པ།
དེ་ནས་ཏཻ་ལོ་པ་ནཱ་རོ་པ་སོགས་བརྒྱུད་པའི་གསང་བ་འདུས་པའི་ཆོས་སྐོར་གངས་རིའི་ལྗོངས་འདིར་དར་བའི་ནང་ཚན་མར་ལུགས་གྲུབ་ཐོབ་ནང་བརྒྱུད་དུ་གྲགས་པ་ཡང་དེང་སང་གི་བར་དུ་བཞུགས་ཏེ། དེ་ཡང་བྱང་ཆུབ་སེམས་དཔའ་བློ་གྲོས་རིན་ཆེན་ཞེས་བྱ་བ་འདི་ནི། མདོ་ལུགས་ལྟར་ན་དགེ་བསྙེན་ཆེན་པོ་ལི་ཙ་བཱི་དྲི་མ་མེད་པར་གྲགས་པ་སྟེ། འདིའི་ལོ་རྒྱུས་ནི་ལན་ཅིག་དགེ་བསྙེན་ཆེན་པོ་འདིས་མལ་ཆེན་པོ་བཅས་ནས་བསྙུན་ཚུལ་བསྟན་པ་ལ། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྙུན་འདྲི་བར་མ་སྤོབས། བཅོམ་ལྡན་འདས་ཀྱིས་འཕགས་པ་འཇམ་དཔལ་ལ་ཁྱོད་ཤེས་རབ་ཀྱི་སྤོབས་པ་དང་ལྡན་པས་དགེ་བསྙེན་ཆེན་པོའི་བསྙུན་དྲིས་ཤིག་གསུངས་པས། དེར་འཇམ་དཔལ་གྱིས་དགེ་བསྙེན་ཆེན་པོ་ཇི་ཙམ་ནས་བསྙུན་དྲིས་པས། འཁོར་བ་ཐོག་མ་མེད་པ་ནས་གསུངས་ཏེ། དེ་ནི་འཁོར་བ་ཐོག་མ་མེད་པ་ལ་དགོངས་སོ། ། ཡང་ཇི་ཙམ་ན་དྭངས་པར་འགྱུར་གསུངས་པས།
འཁོར་བ་མ་སྟོང་གི་བར་དུ་ནད་ལས་མི་ཐར་གསུངས། དེ་ནི་འཁོར་བ་ལ་ཐ་མ་མེད་པ་ལ་དགོངས་སོ། ། དེ་ནས་ཡང་འཇམ་དཔལ་གྱིས་ཡང་དག་པའི་དོན་ཇི་ལྟ་བུ་ལགས་ཞུས་པས་ཅི་ཡང་མི་གསུངས། ལན་གཉིས་ལན་གསུམ་གྱི་བར་དུ་དྲིས་པས་ཀྱང་ཅི་ཡང་མི་གསུངས་སོ། ། དེ་ནི་དོན་དམ་སྨྲ་བསམ་བརྗོད་དུ་མེད་པ་ལ་དགོངས་ཏེ། རྒྱལ་བའི་སྲས་པོ་ཅང་མི་གསུངས། ། མི་གསུངས་པས་ནི་རྒྱ་ཆེར་བཤད། ། ཅེས་གསུངས་པའི་དོན་ཡིན་ནོ། ། དེ་ལྟ་བུའི་དགེ་བསྙེན་ཆེན་པོ་དེ་གསང་སྔགས་རྡོ་རྗེ་ཐེག་པ་ལྟར་ན་བློ་གྲོས་རིན་ཆེན་ཞེས་བྱ་བ་ས་བཅུ་པའི་བྱང་ཆུབ་སེམས་དཔའི་ཚུལ་བཟུང་བ་ཟབ་མོའི་དོན་ཐུགས་སུ་ཆུད་པ་མགོན་པོ་འཇམ་པའི་དབྱངས་ཀྱི་སྤྲུལ་པ་ཆེ་བའི་ཡོན་ཏན་དཔག་ཏུ་མེད་པ་དང་ལྡན་པ་ཞིག་ཡིན་ཏེ་འདིར་མདོ་ཙམ་མོ། ། དེ་ལྟ་བུའི་བྱང་ཆུབ་སེམས་དཔའ་ཆེན་པོ་དགའ་ལྡན་གྱི་ལྷའི་བུ་བློ་གྲོས་རིན་ཆེན་གྱིས་འཛམ་བུའི་གླིང་དུ་གསང་བ་འདུས་པའི་གདམས་པ་སྦྱིན་པའི་གདུལ་བྱ་ཡོད་དམ་མེད་སྙམ་དུ་དགོངས་ནས་གཟིགས་པས།
ས་ར་ཧ་དང་ཀླུ་སྒྲུབ་གཉིས་སྣོད་ལྡན་དུ་གཟིགས་ནས་དེ་གཉིས་ལ་གདམས། དེ་གཉིས་ཀྱི་ནང་ནས་ཀླུ་སྒྲུབ་ཀྱིས་མ་ཏཾ་གི་པ་ལ་གནང་། དེས་གྲུབ་ཆེན་ཏཻ་ལོ་པ་ལ་སྩལ་པ་ཡིན་ཏེ། དེ་ཡང་ཏཻ་ལོ་པ་ནི་དང་པོ་རབ་ཏུ་བྱུང་། དེ་ནས་རྗེ་བཙུན་མས་བྱིན་གྱིས་བརླབས་ཏེ་སྔགས་དང་ཕ་རོལ་ཏུ་ཕྱིན་པའི་དོན་ཕྱིན་ཅི་མ་ལོག་པར་རྟོགས་ཤིང་། དེ་ནས་ཀླུ་སྒྲུབ་འཚོལ་དུ་ཕྱིན་པས། བླ་མ་མཚན་གསང་བ་སྟེ་མ་ཏཾ་གི་པ་སྤྱིལ་པོ་ན་བཞུགས་པ་དང་མཇལ་ཏེ། ཀླུ་སྒྲུབ་གང་ན་ཡོད་དྲིས་པས། སློབ་དཔོན་དྲི་ཟའི་ཡུལ་དུ་ཆོས་སྟོན་དུ་བྱོན་གསུངས། ཁྱོད་རྗེས་སུ་འཛིན་པར་ང་བཏང་པ་ཡིན་གསུངས་པ་དང་།
དེར་ཏཻ་ལོ་པས་མཎྜལ་ཕུལ་རྗེས་སུ་འཛིན་པར་ཞུ་ཞེས་ཞུས་པས། དཔལ་གསང་པ་འདུས་པའི་དཀྱིལ་འཁོར་དུ་དབང་བསྐུར། སེམས་ཀྱི་དེ་ཁོ་ན་ཉིད་ངོ་སྤྲད་ནས་མ་བརྗེད་པར་སྒོམས་ཤིག་གསུངས། དེ་ནས་ད་ཁྱོད་ཤར་ཕྱོགས་བྷཾ་ག་ལའི་རྒྱུད་ཧ་རི་ཀ་ལ་ཞེས་བྱ་བར་ཟ་ཧོར་གྱི་གྲོང་ཁྱེར་ཡོད་པས། དེ་ཉིད་སྤྲུལ་པའི་རྒྱལ་པོ་ཨུད་མ་སྐྱེ་ཞེས་བྱ་བས་བྱིན་གྱིས་བརླབས་པས་བསྒྲུབ་ཐག་ཉེ་བའི་གནས་ཡིན་པས་དེར་སོང་ལ། གྲོང་ཁྱེར་དེའི་དབུས་ན་པཉྩ་པ་ཏ་ན་ཞེས་པའི་ཚོང་འདུས་ཡོད། དེ་ནས་བྷ་རི་སྨད་འཚོང་མ་འཁོར་མང་པོ་དང་བཅས་པ་ཡོད་པས། དེའི་གཡོག་གྱིས་ལ་ལམ་གྱི་རྟོགས་པ་སྦྱོངས་ཤིག རིང་པོ་མི་ཐོགས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་འགྲོ་བ་མང་པོའི་དོན་བྱེད་པར་འགྱུར་རོ་ཞེས་ལུང་བསྟན་ཏོ། ། དེ་ནས་ཏཻ་ལོ་པས་དེ་བཞིན་མཛད་པས་གྲུབ་པ་བརྙེས་ནས་ནམ་མཁའ་ལ་རང་དགར་བཞུགས་པ་ལ་སོགས་པའི་རྫུ་འཕྲུལ་མང་དུ་བསྟན་པས།
མི་རྣམས་ངོ་མཚར་སྐྱེས། བྷ་རི་མོས་གཡོག་ཏུ་བཀོལ་བ་ལ་འགྱོད་པ་སྐྱེས་ཏེ་ཕྱག་ཕུལ་རྗེས་སུ་གཟུང་བར་ཞུ་ཞུས་ཏེ། མོའི་རྒྱུད་བྱིན་གྱིས་བརླབས་པས་དེས་ཀྱང་གྲུབ་པ་ཐོབ་བོ། ། ཚུལ་དེ་རྒྱལ་པོས་ཐོས་ནས་ངོ་མཚར་སྐྱེས་ཏེ། རྒྱལ་པོ་འཁོར་བཅས་སློབ་དཔོན་གྱི་ཞལ་བལྟ་བར་འོངས་པ་ལ། སློབ་དཔོན་གྱིས་ནམ་མཁར་བཞུགས་ནས་ཏིལ་མར་གྱི་དཔེས་མཚོན་པའི་གདམས་པ་ཟབ་མོ་གསུངས་པས། རྒྱལ་པོ་འཁོར་བཅས་གྲུབ་པ་ཐོབ་སྟེ་མཁའ་སྤྱོད་དུ་བཞུད་པས་རེ་ཞིག་ཡུལ་ཕྱོགས་དེ་སྟོང་པར་གྱུར་ཏོ། ། དེ་ལྟ་བུའི་སློབ་དཔོན་དེས་ཡེ་ཤེས་ཀྱི་མཁའ་འགྲོ་མ་ལས་ཆོས་དངོས་སུ་ཉན་ནུས། འོག་མིན་དུ་རྡོ་རྗེ་འཆང་ཆེན་པོ་ལས་ཀྱང་དངོས་སུ་གདམས་པ་ནོད་པ་ཡིན་ལ། དེ་དག་ཀྱང་དག་པའི་སྣང་བ་ཁོ་ནས་མཇལ་བ་ཡིན་ཏེ།
གྲུབ་ཆེན་ཉིད་ཀྱི་གསུང་ལས། ངས་ནི་སངས་རྒྱས་སྟོང་དག་ལ། ། བསྙེན་བཀུར་ཡང་དག་ངས་ཀྱང་བྱས། ། ས་རབ་དགའ་བ་ངས་ཀྱང་ཐོབ། ། སྤྲུལ་པ་བྱེ་བ་ཕྲག་བརྒྱ་ཡིས། ། ཀླུ་སྒྲུབ་ཨཱརྻ་དེ་ཝ་དང་། ། བཅོམ་ལྡན་འདས་དང་ངས་གཏམ་བྱས། ། ང་རང་བདེ་བ་ཅན་དུ་འགྲོ། ། ཞེས་ཀྱང་གསུངས་པ་ཡིན་ནོ། ། དེ་ནས་མཐར་མཁའ་སྤྱོད་དུ་གཤེགས་སོ། །
དེ་ཉིད་ཀྱིས་རྗེས་སུ་བཟུང་ཞིང་བྱིན་གྱིས་བརླབས་པ་ནི་ཇོ་བོ་ནཱ་རོ་ཏ་པ་སྟེ། འདི་ནི་ཡུལ་ཁ་ཆེ་བ་ཡིན་པ་ལས། དུར་ཁྲོད་ཆེན་པོ་གཅིག་ཏུ་ཕྱིན་ནས་བདེ་མཆོག་ཡི་གེ་བདུན་པའི་བསྟེན་པ་ཐོན་ཙམ་ན་ས་གཡོས་ཆེན་པོ་བྱུང་བ་ན། རེ་ཞིག་ནས་རྣལ་འབྱོར་མ་སྔོན་མོ་གཉིས་བྱུང་ནས། ཁྱོད་ཤར་ཕྱོགས་པ་ཏཻ་ལོ་པའི་རིགས་ཡིན་པས་ཤར་ཕྱོགས་སུ་སོང་ཞིག་ཟེར། ཁྱེད་སུ་ཡིན་དྲིས་པས། སློབ་དཔོན་ཀླུའི་སྲིང་མོ་ཡིན་ཟེར་ནས་མི་སྣང་བར་གྱུར་ཏོ། ། དེ་གང་ན་བཞུགས་ཀྱང་འདྲི་མ་ནུས་སྙམ་འགྱོད་བཞིན་པས་ཤར་ཕྱོགས་སུ་ཕྱིན་པས། གན་དྷ་བུ་རིའི་གཙུག་ལག་ཁང་དུ་རྣལ་འབྱོར་པ་རས་ནག་པོའི་ཨངྒ་རག་གོན་པ། མིག་རྩ་དམར་ཞིང་།
སོ་དུང་སོ་འཁོར་མར་ཡོད་པ། དར་དམར་པོའི་ཅོད་པན་བཅིངས་པ་གཅིག་གིས་ཉ་གསོན་པོ་སྤར་མོ་གང་ཁྱེར་བྱུང་སྟེ། དགེ་འདུན་གྱི་འབྲས་ཀྱི་ཚ་བ་གཡོས་པའི་མེ་ལ་བླུགས་སོ། ། དེ་ལ་དགེ་འདུན་མ་མཉེས་པར་ངན་པ་འདི་ལ་རྒྱོབ་ཟེར་བ་ན། རྣལ་འབྱོར་པ་དེས་ཁྱེད་རྣམས་མི་དགའ་ན། སོང་སོང་གསུངས་ནས་སེ་གོལ་གཏོགས་གཏོགས་མཛད་པས། ཉ་ཚོ་མཁའ་ལ་འཁྱུག་འཁྱུག་སོང་བ་དང་། དགེ་འདུན་རྣམས་ཀྱིས་གྲུབ་ཐོབ་ཡིན་པར་ཤེས་ནས་བཟོད་པར་གསོལ་ནས་མཆོད་གནས་སུ་བཞུགས་པར་ཞུས་པས་མ་གནང་ངོ་། ། དེ་ཕྱིར་བྱོན་ཙ་ན། ནཱ་རོ་པའི་བསམ་པ་ལ་ཏཻ་ལོ་པ་ཡིན་ནམ་སྙམ་ནས་ཕྱག་དང་བསྐོར་བ་བྱས།
ཞབས་སྤྱི་བོར་བླངས་ཏེ། བདག་ལ་མཁའ་འགྲོའི་ལུང་བསྟན་པ་ལགས་པས་རྗེས་སུ་གཟུང་བར་ཞུ་ཞུས་པས། ནཱ་རོ་པའི་ཐུགས་ཀར་རྡོག་པ་ཅིག་བཞག་ནས་ཅང་མི་གསུངས་བར་བཞུད་དོ། ། ནཱ་རོ་པས་ཀྱང་ཕྱི་བཞིན་འབྲངས་པས། ལྷ་ཁང་ཐོག་བཅུ་གསུམ་ཡོད་པ་གཅིག་གི་སྟེང་དུ་བྱོན་ནས། འཇིག་རྟེན་གསུམ་ན་བླ་མའི་བཀའ་དང་མི་འགལ་བ་བྱེད་པ་ཡོད་ན། འདི་ན་མར་མཆོངས་ནུས་པ་སུ་ཡོད་གསུངས། དེར་ནཱ་རོ་པའི་ཐུགས་ལ་མི་གཞན་ནི་མི་འདུག་ང་ལ་ཟེར་བ་ཡིན་ནམ་སྙམ་ནས། ལྷ་ཁང་ཁ་ནས་མཆོངས་པས། རུས་པ་ཆག་ནས་གསུས་པ་ལ་ཟུག་སྟེ་ན་ཚ་ཚུགས་པ་མེད་པ་བྱུང་བ་ནས།
བླ་མ་བྱོན་ནས་ཁྱོད་ནའམ་གསུངས། ན་ལགས་རོ་བཞིན་ཐལ་ལོ་ཞུས་པས་ན་རོ་ཞེས་གྲགས་སོ་ཞེས་གསེར་སྡིངས་པས་མཛད་པའི་གསང་འདུས་བླ་མ་བརྒྱུད་པའི་ལོ་རྒྱུས་ཀྱི་ཡི་གེ་ལས་བྱུང་མོད། ནཱ་རོ་པའི་སྒྲ་དོན་དེ་ལྟར་དུ་འཆད་པ་ནི་ནོར་བ་སྟེ། བདག་ཉིད་ཆེན་པོ་ས་སྐྱ་པཎྜི་ཏས་རབ་དབྱེ་ལས། དཀའ་བ་སྤྱད་པས་ཨ་ན་ན། ། རོ་རུ་སོང་ཞེས་འཆད་པ་དང་། ། ཞེས་གསུངས་པས་སོ། ། དེས་ན་ནཱ་རོ་ཞེས་པ་ནི་འཕགས་ཡུལ་ན་བྲམ་ཟེའི་རིགས་བཅུ་དྲུག་ཡོད་པའི་ནང་ནས་རིགས་བཟང་ཤོས་ནཱ་རོ་ཏ་པ་ཞེས་བྱ་བའི་རིགས་ཡིན་པས་ན་ནཱ་རོ་ཏ་པ་ཞེས་བྱ་བ་ཡིན་པར་བཤད་པ་ནི་འཐད་ལྡན་ཡིན་ནོ། ། དེ་ནས་བླ་མས་ཕྱག་གིས་ཡུལ་ཡུལ་མཛད་ནས་ཕུ་ཕཊ྄་སོས་པར་གྱུར་ཅིག་གསུངས་པས་སྔར་བཞིན་སོས་སོ། ། ཡང་དུས་གཅིག་གི་ཚེ་ཏཻ་ལོ་པས་མེ་ཏོག་ཅིག་བསྡུས་ནས་ནཱ་རོ་པ་ལ་གཏད་དེ།
ད་ལྟ་འདི་ན་མར་ལ་བག་མ་གཅིག་འོང་བས། མེ་ཏོག་འདི་མགོ་ལ་ཐོགས་ལ་ནུ་མ་མཉེས་ཤིག་གསུངས་ཤིང་། ཏཻ་ལོ་པ་རང་བཞུད་སོང་བ་དང་། དུམ་ཙམ་ནས་བག་མ་དེ་བྱུང་བ་ལ་ནཱ་རོ་པས་ཏཻ་ལོ་པ་ཇི་སྐད་གསུངས་པ་བཞིན་བྱས་པས། གཉའ་འོ་རྣམས་ཀྱི་བརྡུངས་ཏེ་ཤི་ལ་ཐུག་པ་ན། ཏཻ་ལོ་པ་བྱོན་ནས་སྔར་བཞིན་བྱིན་རླབས་མཛད་པས་གསོས། ཡང་ལན་གཅིག་ཏཻ་ལོ་པ་ནགས་ཁྲོད་ཅིག་ན་བཞུགས་པའི་ཚེ། ནཱ་རོ་པས་བསོད་སྙོམས་ལ་ཕྱིན་པས་དགེ་འདུན་ལ་སྟོན་མོ་བྱེད་པ་དང་འཕྲད་དེ། ཚ་བ་བསླངས་པས་རོ་མཆོག་དང་ལྡན་པ་ཞིག་འདུག་པས། ཏཻ་ལོ་པ་ལ་དྲང་དགོས་སྙམ་སྟེ་ཁྱེར་འོངས་ནས་ཞུས་པས།
ཞིམ་ཞིམ་ལྟར་ལེགས་པར་གསོལ་ཏེ་ཞལ་ནས་ནཱ་རོ་པ་ཚོད་མ་ཞིམ་གསུངས། ནཱ་རོ་པའི་ཐུགས་ལ་སྔར་ནས་ཅི་ཕུལ་ཀྱང་དགྱེས་པའི་བཞེད་མེད་པ་ལ། ད་རེས་དགེས་པར་འདུག་སྙམ་ནས་སླར་སློང་དུ་ཕྱིན་པས། མ་བྱིན་པ་དང་། ནཱ་རོ་པས་ཕྲུ་བ་ཁྱེར་ཏེ་བྲོས་པས། དགེ་འདུན་རྣམས་ཀྱིས་བདས་པས་ཟིན་ནས་བརྡུངས་པས་ཤི་ལ་ཁད་པ་ལ་སྔར་བཞིན་བྱིན་རླབས་མཛད་པས་ནད་ལས་གྲོལ་ལོ། ། གཞན་ཡང་མཁའ་ཁུང་དུ་སྨྱུག་ཚལ་བརྒྱབ་པ་དང་། ནམ་ཕྱེད་ཟས་སློང་གསུངས་ནས་བསླང་པས་བརྡུངས་པ་དང་། ལུས་ཀྱིས་ཏཻ་ལོ་པ་བཞུད་པའི་ཟམ་པ་བྱས་པས་སྲིན་བུས་ཟོས་པ་དང་། ཙནྡན་གྱི་མེ་ལ་མཆོངས་སུ་བཅུག་པ་དང་།
ཐང་ཆེན་པོ་ལ་ངལ་མ་གསོས་པར་རྦབ་ཁུར་གསུངས་པ་ལ་ཁུར་བ་དང་། རྒྱལ་པོའི་ཆུང་མ་དང་ལྷན་ཅིག་སྡོད་ཅིག་གསུངས་པ་ལ་བརྡུངས་པ་དང་། བློན་པོའི་ཆུང་མ་དང་ལྷན་ཅིག་སྡོད་ཅིག་གསུངས་པ་ལ་བསྡད་པས་བརྡུངས་པ་དང་། ངའི་རིག་མ་དང་ལྷན་ཅིག་སྡོད་ཅིག་གསུངས་པ་ལ་བསྡད་པས་མེས་བསྲེགས་པ་དང་། ཁྲག་གི་མཎྜལ་ལ་ཤའི་ཚོམ་བུ་བཀོད་དེ་ཕུལ་གསུངས་པ་ལ་དེ་བཞིན་མཛད་པ་དང་། ནཱ་རོ་པའི་ཕྱག་རྒྱ་མ་ལ་བྱས་པས་མཚན་མ་ལངས་པ་རྡོས་བརྡུངས་པ་ལ་སོགས་པ་མདོར་ན་ནཱ་རོ་པས་ཏཻ་ལོ་པ་ལོ་བཅུ་གཉིས་ཀྱི་བར་དུ་བསྟེན་དཀའ་བ་ཆེན་པོ་བཅུ་བཞི་དང་དུ་བླངས་ཏེ་ཇི་སྐད་གསུངས་པ་བཞིན་བསྒྲུབས་སོ། ། དེ་ལྟར་གསེར་སྡིངས་བས་མཛད་པའི་བླ་མ་བརྒྱུད་པའི་རྣམ་ཐར་ལས་དཀའ་སྤྱད་མང་དུ་མཛད་པའི་དང་པོ་གསུམ་ལ་བུམ་དབང་སོགས་དབང་དང་པོ་གསུམ་ཐོབ་ཚུལ་སྦྱར་ནས། སླར་དེ་ལྟར་ན་ནཱ་རོ་པས་ལོ་བཅུ་གཉིས་སུ་ཞབས་ཏོག་བྱས་པས་ཆོས་ཅི་ཡང་མ་ཞུས་པས། ད་ཞུ་དགོས་སྙམ་ནས་ཕྱག་དང་བསྐོར་བ་བྱས་མཎྜལ་ཕུལ་ནས་ཞབས་སྤྱི་བོར་བླངས་ཏེ་ཡང་དག་པའི་གདམས་ངག་ཞུས་པས། སྤྱན་ཕྱོགས་བཞིར་གཟིགས་ཏེ།
མཆིལ་ལྷམ་ཕུད་ནས་གཅུ་གཅུ་བ་ཅིག་དཔྲལ་བར་བརྒྱབ་ནས་བདེ་བ་ཆེན་པོར་བརྒྱལ་ལོ། ། བརྒྱལ་བ་སངས་ཙ་ན་ཐེག་པ་མཐའ་དག་གི་ཆོས་ཐུགས་ལ་ཤར་ཏེ་མི་ཤེས་པ་གང་ཡང་མི་འདུག་གོ ། དེའི་དུས་སུ་ཨ་ཐུང་སྐྱེ་བ་མེད་པའི་གདམས་ངག་གནང་སྟེ། མི་མནོ། མི་བསམ། མི་དཔྱད། སེམས་རང་བཞིན་གྱི་གནས་པར་ཞོག་གསུངས། ཡང་ཞུས་པས། བསམ་པའི་ཡུལ་ལས་འདས། བརྗོད་པའི་ཚིག་ལས་འདས།
མཚོན་པའི་དཔེ་ལས་འདས། ཏཻ་ལོ་པས་ཅི་ཡང་བསྟན་དུ་མེད་གསུངས་སོ། ། དེ་ལྟར་དཀའ་སྤྱད་བཅུ་བཞི་པོ་དེ་རེ་རེ་ལའང་མཉེས་ཚོར་ཁྱད་པར་ཅན་རེ་སྐྱེས་ཤིང་ས་བཅུ་བཞི་བགྲོད་པ་ཡིན་ནོ་ཞེས་གསུངས་པ་ནི་མ་འབྲེལ་ཏེ། དཀའ་སྤྱད་དང་པོ་གསུམ་དང་བུམ་དབང་སོགས་སྦྱར་བས་དབང་ཐོབ་པར་བསྟན། ལོ་བཅུ་གཉིས་སུ་ཞབས་ཏོག་བྱས་ཆོས་ཅི་ཡང་མ་ཞུས་ཞེས་བཤད་པ་ནི་དབང་ཆོས་མ་ཡིན་པར་གསུང་རྒྱུར་སྣང་བ། དེ་ལྟར་ན་གསང་སྔགས་ཀྱི་ཆོས་སམ་ལམ་གྱི་རྩ་བ་དབང་བསྐུར་ཉིད་ཡིན་པར་རྒྱུད་སྡེ་ཐམས་ཅད་ལས་བསྔགས་བརྗོད་དང་བཅས་གསུང་པར་མི་འཐད་པར་འགྱུར་ཞིང་། དཀའ་སྤྱད་བཅུ་བཞིས་ས་བཅུ་བཞི་བགྲོད་ཅེས་པ་ཡང་ནོར་ཏེ། ས་བཅུ་གསུམ་ཞེས་པའི་ཐ་སྙད་གསུངས་ཀྱིས། རྡོ་རྗེ་ཐེག་པའི་ལུགས་ཀྱི་ས་བཅུ་བཞི་སོགས་སུ་བཤད་པ་ནི་ས་བཏགས་པ་པའམ། འཐད་ལྡན་མ་ཡིན་ནོ། །
ཡང་གསེར་སྡིང་པས་མཛད་པའི་བླ་མ་བརྒྱུད་པའི་ལོ་རྒྱུས་ལས། དེ་ནས་ནཱ་རོ་པས་བླ་མ་དྲིན་ཆེ་བས་དྲིན་ལན་ཞིག་མཛད་པར་དགོངས་ནས་བྱོན་པ་ན། མགར་བའི་གླིང་དུ་གྲོགས་པོ་མགར་བ་གཅིག་ཡོད་པའི་སར་བཞག་ནས། སྲོད་ལ་ལོ་རྒྱུས་ངོ་མཚར་གྱི་གཏམ་ལ་ཡེངས། དེ་ནས་གཉིད་བཟི་སོང་ཙམ་ན། གཉིད་སད་སད་པ་དང་མགར་བ་ལ་ཏུག་གི་རེ་མོས་ཡོད་པ་དང་། ནམ་ལངས་སྙམ་སྟེ་ཐོ་ཏུག་བྱས་པས་ཐམས་ཅད་ཏུག་གི་སོང་བས། དེར་སློབ་དཔོན་སོ་མ་སོད་ཞེ་སྡང་སྐྱེས་པས། དེ་ཅིས་ལན་བསམ་པས་ཏུག་གིས་ལན་པར་འདུག ཏུག་དེ་གང་ནས་བྱུང་བསམ་པས་མགར་བའི་ཁྱིམ་ནས་བྱུང་།
དེ་ནས་ཏུག་ཐམས་ཅད་སོང་འདུག དཔེ་དེ་བཞིན་དུ་ངས་ཞེ་སྡང་ངམ་སོ་མ་སོད་པ་དེ་རང་གི་སེམས་ལས་བྱུང་། སེམས་སྟོང་པ་ཉིད་ལས་བྱུང་། སྟོང་པ་དེ་ཆོས་སྐུ་སྐྱེ་མེད་གོ་བའི་བརྡ་བྱུང་སྟེ། དེ་ཡང་བླ་མའི་དྲིན་ཡིན་སྙམ་སྟེ་མོས་གུས་ལྷག་པར་སྐྱེས་ནས། བྱེ་རུ་བྲེ་དོ་ཙམ་བཙལ་ནས་བླ་མ་ལ་འབུལ་དུ་ཕྱིན་པས། ཏཻ་ལོ་པའི་ཐུགས་ལ་ནཱ་རོ་པ་འདི་ད་རུང་རྣལ་འབྱོར་པ་ཆེན་པོར་མི་འདུག་སྙམ་ནས། བྱེ་མའི་སྒང་བུ་ཞིག་བྱེ་རུར་བྱིན་གྱིས་བརླབས་ནས་དེའི་སྟེང་དུ་བཞུགས་པས། ནཱ་རོ་པའི་ཐུགས་ལ་བླ་མ་ལ་བྱེ་རུ་དགོས་པ་མི་འདུག བླ་མ་རང་འདོད་ན་ས་གཞིའང་བྱེ་རུར་བསྒྱུར་དུ་འདུག་པ་ལ་སྙམ་ནས།
བླ་མའི་ཕྱོགས་སུ་བྱེ་རུ་གཏོར་ནས་བཏང་ངོ་། ། དེ་ནས་ཆོས་བཤད་པ་གལ་ཆེའམ་བསྒོམ་པ་གལ་ཆེ་བླ་མ་ལ་ཞུས་པས། ཐོད་པ་དྲི་ཆེན་གྱིས་གང་བ་ལ་མིའི་རྩིབ་མས་ཁྱེམ་བུ་བྱས་ནས་གསོལ་ཏེ། དེ་ནས་ནཱ་རོ་པ་ལ་བྱིན་པས་བལྟས་པས་མདོག་མི་སྡུག བསྣམས་པས་དྲི་མི་ཞིམ་པར་འདུག འོན་ཀྱང་ཟོ་ཞིག་བྱ་བའི་བརྡ་ཡིན་སྙམ་ནས་ཟོས་པས་རོ་མཆོག་བརྒྱ་དང་ལྡན་པར་འདུག་ནས། དེར་བཤད་པ་གཙོ་བོར་བྱེད་པ་ནི་མི་གཙང་བའི་ཁ་དོག་དང་དྲི་དང་འདྲ་བར་འདུག བསྒྲུབ་པ་གཙོར་བྱེད་པ་ནི་མི་གཙང་བའི་རོ་ཞིབ་པ་དང་འདྲ་སྟེ། ཉོན་མོངས་པ་ཡེ་ཤེས་སུ་འཆར་བར་འདུག་སྙམ་པ་དང་། བླ་མའི་ཞལ་ནས་དེ་ཙུག་ཡིན་གསུངས་ཏེ་དབང་བཞི་ལམ་དུ་བྱེད་པའི་བརྡ་ཡིན་ནོ་ཞེས་གསུངས་པས།
ལོ་རྒྱུས་དེ་ལ་ཡང་ནང་འགལ་ཅུང་ཟད་འདུག་སྟེ་ཡི་གེས་འཇིགས་ནས་བཏང་སྙོམས་བཞག་གོ ། འོ་ན་དཀའ་སྤྱད་རྣམས་མ་རྫོགས་གོང་གདམས་ངག་ཅུང་ཟད་ཀྱང་མ་བསྟན་ནམ་སྙམ་ན། ལོ་རྒྱུས་ཚད་ལྡན་རྣམས་ལས། དཀའ་སྤྱད་མ་རྫོགས་བར་གདམས་པ་མ་བསྟན་པར། སླར་བསྟན་པ་ཁོ་ན་འབྱུང་བས། ཚུལ་དེ་བཞིན་དུ་བཤད་ན། གོང་དུ་བསྟན་པ་ལྟར་དཀའ་སྤྱད་མང་པོ་ཞིག་དང་དུ་བླངས་ནས། ཡང་ནཱ་རོ་པས་ཏཻ་ལོ་པའི་ཕྱི་བཞིན་དུ་འབྲངས་ནས་ཐང་སྟོང་ཞིག་ཏུ་སླེབས་པ་ན། ཏཻ་ལོ་པ་ཅུང་ཞིག་མཉམ་པར་བཞག་ནས། ནཱ་རོ་པ་ལ་ཁྱོད་ཡུན་རིང་པོར་ཚ་གྲང་ལ་སོགས་པ་གང་ཡང་ཡིད་ལ་མི་བྱེད་པར་དཀའ་བ་དོན་དུ་གཉེར་བ་ཅི་འདོད་པ་ཡིན་གསུངས་པ་ལ།
ནཱ་རོ་པས་ཁོ་བོ་ནི་ཡང་དག་པའི་གདམས་ངག་འདོད་དོ་ཞུས་པས། འོ་ན་མཎྜལ་གྱིས་གསུངས་པ་ལ། ཆུ་མེད་ཞུས་པས། དྲི་ཆུས་གྱིས་གསུངས་ནས། དེ་བཞིན་མཛད་ནས་མཎྜལ་གྱི་མེ་ཏོག་བཀྲམ་པ་དང་། སློབ་དཔོན་གྱིས་མཎྜལ་གྱི་འཇིམ་པ་ཅིག་བླངས་ནས། ནཱ་རོ་པའི་ཞལ་ལ་བརྒྱབ་པས་མི་རྟོག་པ་སྐྱེས་ཏེ། དེ་ཡང་ལྷན་ཅིག་སྐྱེས་པའི་ཡེ་ཤེས་མཚོན་པར་བྱེད་པའི་ཕྱིར་བྱིན་གྱིས་བརླབས་པར་མཛད་པ་ཡིན་ནོ། ། དེ་ནས་དང་པོར་དབང་དང་། ཕྱིས་སུ་རྒྱུད་དང་།
གདམས་ངག་མ་ལུས་པ་གནང་བ་ལས། ཐོག་མར་བསྐྱེད་པའི་རིམ་པ་དང་། གཞི་འཁོར་བའི་གནད་རྩ་དང་རླུང་དང་བྱང་ཆུབ་ཀྱི་སེམས་ལ་སོགས་པ་མཚོན་བྱེད་ཐམས་ཅད་བསྟན་ནས། མཚོན་བྱ་དོན་ཞུས་པས། ཏཻ་ལོ་པའི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་སྤྱོད་ཡུལ་མིན། ། ཏཻ་ལོ་པ་ཡིས་ཅི་ཡིན་བསྟན་དུ་མེད། ། རང་ལ་རང་གིས་བསླན་ཏེ་ཤེས་པར་བྱོས། ། ཞེས་གསུངས་ནས་རྒྱ་མཚོ་དང་འདྲ་བའི་མཚོན་བྱ་དོན་བསྟན་ཏེ།
ད་ཁྱོད་པཎྜི་ཏའི་ཆས་མ་འཛིན་པར་རྣལ་འབྱོར་པའི་ཆ་ལུགས་ཀྱིས་སྒྲུབ་པ་སྙིང་པོར་གྱིས་ཤིག སྐྱེ་བ་འདིར་མཆོག་གི་དངོས་གྲུབ་ཐོབ་པར་འགྱུར་རོ་ཞེས་དམ་ཚིག་ཕོག་ནས་མི་སྣང་བར་གྱུར་ཏོ། ། དེ་ནས་ནཱ་རོ་པས་མེ་ཏོག་འཕྲོག་པའི་ལྷ་ཁང་ཞེས་བྱ་བའི་བྱང་ཕྱོགས་གྲོང་ཁྱེར་ཆུང་ངུ་ཞིག་ཡོད་པ་ན་རྒན་མོ་གཅིག་གིས་འཚོ་བ་ཕུལ་ནས་བསྒྲུབ་པ་སྙིང་པོར་མཛད་ཀྱིན་བཞུགས་པ་ན། དུས་རེ་ཞིག་ན་མུ་སྟེགས་གཅེར་བུ་པ་རྣམས་རྩོད་པ་རྒྱལ་ནས་སངས་རྒྱས་ཀྱི་བསྟན་པ་འཇིག་པར་ཉེ་བ་ན། རྒྱལ་པོས་པཎྜི་ཏ་ལྔ་བརྒྱ་བསགས་ཏེ་མེ་ཏོག་གི་ཕྲེང་བ་གཏད་པས་སུས་ཀྱང་ལེན་མ་ནུས་པར། རྒྱལ་པོ་ན་རེ། ད་དུང་བགྲོས་ལ་རྩོད་པ་གྱིས་ཤིག གལ་ཏེ་མི་ནུས་ན་གཙུག་ལག་ཁང་གཅེར་བུ་པ་ལ་འབུལ་ལོ་བྱས་པས། པཎྜི་ཏ་རྣམས་གྲོས་བྱེད་པའི་ཚེ། རྒན་མོ་ཞིག་ན་རེ།
ངའི་ཁྱིམ་ན་ནཱ་རོ་པ་བཞུགས་ཟེར་བ་དང་། དེར་དགེ་འདུན་གྱིས་གསོལ་བ་བཏབ་པས་སྔར་ཏཻ་ལོ་པའི་གསུང་མ་དྲན་པར་ཞལ་གྱིས་བཞེས་སོ། ། དེར་གཅེར་བུ་པ་འོང་དུ་མ་བཏུབ་པ་ལ། ཁོའི་ལྷ་ཁང་གི་གམ་དུ། རྒོལ་བ་ཕྱིར་རྒོལ་གཉིས། དཔང་པོ་རྒྱལ་པོ་དང་གསུམ་གྱི་ཁྲི་བཤམས་ཏེ་རྩོད་པ་བྱས་པས་སློབ་དཔོན་ཞན་ཞན་འདྲ་ནས། ཐུགས་ལ་ང་ལྟ་བུའི་སྨྲ་བའི་དབང་ཕྱུག་ཞན་པ་ལྟར་འདུག་པ་ཅི་ཡིན་སྙམ་དུ་བསམ་པས། སྔར་སློབ་དཔོན་ཏཻ་ལོ་པའི་གསུང་ཡོད་པ་དེ་བཅག་པའི་ཉེས་པ་དྲན་ནས་བཟོད་གསོལ་བྱས་ཏེ་ཡིད་ཀྱིས་གསོལ་བ་བཏབ་པས་ཏཻ་ལོ་པའི་ཕྱག་གཡོན་པར་མིའི་ཐོད་པ་བཅད་མ་ཁད་ཅིག་ཐོགས་ནས་བྱོན་པ་ལ། ནཱ་རོ་པས་ཕྱག་འཚལ་བས། སྙིང་རྗེ་དང་བྲལ་བ་སྲིན་པོའི་གཟུགས་ཅན་འདི་ལྟ་བུ་ལ་ཕྱག་འཚལ་བ་དེ་ཉིད་ཀྱི་ཕམ་པའི་གནས་སུ་གྱུར་ཏོ་ཟེར་བ་ལ།
ཏི་ལོ་པས་ཕམ་ཕམ་ཞེས་གསུངས་ནས། ཁོའི་ལྷ་ཁང་མཆོད་རྟེན་གྱི་གཟུགས་འདྲ་བ་ཟུར་བརྒྱད་དང་གསུམ་ཐོག་ཡོད་པ་ལ་སྡིགས་མཛུབ་ལན་གསུམ་མཛད་པས་ཐོག་གསུམ་ཀ་འགྱེལ་བས་གཅེར་བུ་བ་རྣམས་སྐྲག་ཏེ་ཐམས་ཅད་ཀྱིས་སློབ་དཔོན་གྱི་ཞབས་ལ་ཕྱག་འཚལ་གཅེར་བུ་པ་རྣམས་སངས་རྒྱས་ཀྱི་བསྟན་པ་ལ་བཙུད་དོ། ། དེ་ནས་ཏཻ་ལོ་པས་ནཱ་རོ་པ་ལ། ད་ཁྱོད་ཀྱིས་སྐྱེ་བ་འདི་ལ་མཆོག་གི་དངོས་གྲུབ་ཐོབ་པའི་སྐལ་བ་མེད་ཀྱི། ཆོས་སྟོན་ཅིག་འགྲོ་བ་མང་པོ་ལ་ཕན། ཁྱོད་བས་ཀྱང་སློབ་མ་དང་། དེའི་སློབ་མ་ནས་མར་རིམ་པ་བཞིན་དུ་ཕན་ཇེ་ཆེར་འགྱུར་ལ། བར་དོར་ཕྱག་རྒྱ་ཆེན་པོ་འགྲུབ་པར་འགྱུར་རོ་ཞེས་གསུངས་ནས་མི་སྣང་བར་གྱུར་ཏོ། ། དེ་ནས་ནཱ་རོ་པས་བཤད་སྒྲུབ་གཉིས་ཀ་མཛད་པས་རྟོགས་པ་འཁྲུངས་ནས། འཆར་བ་མེད་ཅིང་ནུབ་པ་མེད། །
ཉིན་མོ་མེད་ཅིང་མཚན་མོའང་མེད། ། ཅེས་སོགས་ཀྱི་རྟོགས་བརྗོད་ཀྱི་གླུ་ཡང་གསུངས་སོ། ། དེ་ལྟ་བུའི་ཇོ་བོ་ནཱ་རོ་ཏ་པས་ཕྱག་རྒྱ་ཆེན་པོ་མཆོག་གི་དངོས་གྲུབ་དུས་དེར་མ་ཐོབ་ཀྱང་། རྒྱལ་པོ་དཔུང་དང་བཅས་པ་རེངས་པར་བྱེད་པ་དང་། ཚོགས་འཁོར་གྱི་དུས་སུ་ནི་ཤིང་ཏོག་ལ་སོགས་པ་དགུག་ནུས་པ་དང་། སྦྱིན་སྲེག་གི་ཚེ་ཐབ་ཀྱི་ནང་དུ་ལྷ་སུམ་ཅུ་རྩ་གཉིས་ཞལ་བལྟ་ནུས་པ་ལ་སོགས་པ་ཏིང་ངེ་འཛིན་གྱི་རྟོགས་པ་བརྟན་པར་ཐོབ་པས། པུར་སྦྱངས་པའི་ཤུལ་དུ་ཡང་ཟླ་བ་རེ་རེ་བཞིན་རོལ་མོའི་སྒྲ་དང་། མེ་ཏོག་གི་ཆར་ལ་སོགས་པའི་ལྷའི་མཆོད་པ་ཡང་ཀུན་གྱིས་མཐོང་ཞིང་ཐོས་པ་ཡིན་ནོ། ། དེ་དག་ནི་འཕགས་ཡུལ་དུ་འཕགས་ལུགས་ཀྱི་བླ་མ་བརྒྱུད་པ་ཇི་ལྟར་བྱོན་པའི་ཚུལ་བསྟན་ཟིན་པ་ཡིན་ལ། གཉིས་པ་ཡེ་ཤེས་ཞབས་ལུགས་པའི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་ཡེ་ཤེས་ཞབས་ལུགས་འཕགས་ཡུལ་དུ་དར་ཚུལ་ནི།
མགོན་པོ་འཇམ་པའི་དབྱངས་དང་དབྱེར་མེད་པའི། སློབ་དཔོན་འཇམ་དཔལ་བཤེས་གཉེན་གྱིས་སངས་རྒྱས་ཡེ་ཤེས་ཞབས་ལ་གནང་བ་ཡིན་ཏེ། དེ་ཡང་སློབ་དཔོན་ཡེ་ཤེས་ཞབས་ཀྱིས་སྤྱིར་གསང་བ་འདུས་པ་པཎྜི་ཏ་ཉི་ཤུ་རྩ་ལྔ་ཙམ་ལ་གཏུགས་ནས་ཞུས་ཤིང་། ཁྱད་པར་སློབ་དཔོན་འཇམ་དཔལ་བཤེས་གཉེན་གྱིས་དངོས་སུ་བྱིན་གྱིས་བརླབས་ཡིན་ཏེ། དེ་ཡང་སློབ་དཔོན་འདིས་ཐོག་མར་སློབ་དཔོན་སེང་གེ་བཟང་པོ་ལ་ཕ་རོལ་ཏུ་ཕྱིན་པའི་གཞུང་ལུགས་བསླབས་ཏེ། ཡོན་ཏན་བཤེས་གཉེན་ལ་སོགས་པའི་རིགས་ལྡན་རྣམས་ལ་འཆད་རྩོད་རྩོམ་གསུམ་གྱི་སྒོ་ནས་དར་བར་མཛད། ཕྱིས་ནུབ་ཕྱོགས་ཨོ་རྒྱན་དུ་བྱོན་ནས་སློབ་དཔོན་འཇོལ་སྒེག་རྡོ་རྗེ་ལ་གསང་བ་འདུས་པའི་ཆོས་སྐོར་བསམ་གྱིས་མི་ཁྱབ་པ་གསན་ཅིང་། ཡང་ཡུལ་དེ་ཉིད་དུ་ལྕམ་ལེགས་སྨིན་དང་། གུ་ནི་ནི་ཞེས་བྱ་བའི་བླ་མ་ཞིག་ལ་ཡང་གསང་འདུས་མང་དུ་གསན་ནོ། ། ཡང་ཡུལ་ཛ་ལན་ནཱ་ཐར་སློབ་དཔོན་བ་མོ་ལ་ཙམ་པ་ཏ་བྱ་བ་ལ་ཡང་གསང་བ་འདུས་པའི་ཆོས་སྐོར་ལེགས་པར་གསན་ནས་ལྷོ་ཕྱོགས་ཀྱི་ཡུལ་དུ།
སློབ་དཔོན་བ་ལིཾ་ཏ་ཨཱ་ཙཱརྻ་ཞེས་བྱ་བ་མངོན་ཤེས་དང་རྫུ་འཕྲུལ་བསམ་གྱིས་མི་ཁྱབ་པ་མངའ་བའི་བླ་མ་ལོ་དགུའི་བར་ཟས་གོས་དང་ལོངས་སྤྱོད་ཀྱིས་མཉེས་པར་བྱས་ནས་གསང་བ་འདུས་པའི་རྒྱུད་བཅོ་བརྒྱད་གསན་པས། བླ་མའི་ཞལ་ནས་ཁྱོད་ཀྱིས་དོན་མ་རྟོགས་གསུངས་པ་ན། སློབ་དཔོན་གྱི་ཐུགས་དགོངས་ལ་དོན་མ་རྟོགས་ན་རྟོགས་པ་མི་སྐྱེ་དགོངས་ནས། རྡོ་རྗེ་གདན་གྱི་བྱང་ཕྱོགས་ཨུ་པ་ཐ་ཞེས་པ་སྟག་དང་དོམ་ལ་སོགས་པ་གཅན་གཟན་མ་རུངས་པ་གནས་པའི་ཡུལ་དུ་རྒྱུད་ཀྱི་གླེགས་བམ་མགུལ་དུ་བཏགས་ནས་ཟླ་བ་དྲུག་སྒྲུབ་པ་མཛད་པས། སྟོན་ཟླ་ར་བའི་སྐར་མ་རྒྱལ་གྱི་ནུབ་སྐྱ་རེངས་ཤར་བ་ཙམ་ན་སྤྲུལ་པའི་དགེ་སློང་བླ་མ་གཉིས་འཇོལ་སྒེག་རྡོ་རྗེ་འཇམ་རྡོར་དང་བཅས་པའི་ཞལ་མངོན་སུམ་དུ་གཟིགས་ཏེ། འཇམ་པའི་རྡོ་རྗེའི་ཞལ་ནས་འཇམ་དཔལ་ཞལ་ལུང་དུ་གྲགས་པའི་རྫོགས་རིམ་ལུང་བསྟན་དང་བཅས་པ་གནང་བ་ལ་བརྟེན་ནས་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་འདིའི་སྲོལ་རྒྱ་ཆེར་བཏོད་པ་ཡིན་ལ། སློབ་དཔོན་དེ་ལ་སློབ་མའི་ཚོགས་ཀྱང་མཐོང་བའི་ཆོས་ལ་མྱ་ངན་ལས་འདས་པའི་གང་ཟག་བཞི། གསང་བ་འདུས་པའི་བཤད་བཀའ་འཛིན་པར་ནུས་ངེས་ཤེས་པའི་གྲྭ་པ་བཅོ་བརྒྱད། དེ་རྣམས་ཀྱི་ནང་དུ་རྩ་རྒྱུད་རྒྱུད་ཕྱི་མ་དང་བཅས་པ་ལ་འགྲེལ་པ་བྱེད་མཁན་བཅུ་གསུམ་ཙམ་བྱུང་ཞིང་། དེའི་ནང་ནས་མར་མེ་མཛད་བཟང་པོས་གསང་བ་འདུས་པ་ལྷ་བཅུ་དགུའི་དཀྱིལ་ཆོག་མཛད།
མར་མེ་མཛད་ཀྱིས་འཇམ་དཔལ་བཤེས་གཉེན་བྱ་བའི་སློབ་དཔོན་གཅིག་དང་། དཔལ་སྡེ་གཉིས་ལ་གསུངས། ཕྱི་མས་བི་མ་ལ་གུཔྟ་སྟེ་དྲི་མེད་སྦས་པ་ལ་གནང་། དེ་ནས་རིན་ཆེན་རྡོ་རྗེ། རཏྣ་ཀིརྟི་སྟེ་རིན་ཆེན་གྲགས་པ་བླ་མ་པནྡྷ་པའི་བར་དུ་རིམ་པར་བྱོན་པའི་བརྒྱུད་རིམ་གཅིག་དང་། ཡང་མར་མེ་མཛད་ནས་ཀུན་དགའ་སྙིང་པོ། ཐ་ག་ན་ཞི་བ། དད་བྱེད་གོ་ཆ། པདྨཱ་ཀ་ར་ཞེས་བྱ་བའི་བར་བརྒྱུད་པ་དང་། མར་མེ་མཛད་ཀྱི་སློབ་མ་འཇམ་དཔལ་གྲགས་པ་ནས།
དཔལ་སྡེ། དྲི་མེད་སྦས་པ། ཡི་གེ་པ། ནག་པོ་པ། ཡེ་ཤེས་དཔལ། བ་ལིཾ་ཏ་ཨཱ་ཙཱརྻ་སྟེ་བོད་སྐད་དུ་གཏོར་མའི་སློབ་དཔོན་ཞེས་པ་ལ་བརྒྱུད་པ་དང་། ཡང་རིན་ཆེན་གྲགས་པ་ནས་ས་མནྟ་བྷ་ཏྲ་སྟེ་ཀུན་ཏུ་བཟང་པོ། ཛྙཱ་ན་ཤྲཱི་མི་ཏྲ་སྟེ་ཡེ་ཤེས་དཔལ་གྱི་བཤེས་གཉེན། རཏྣ་ཀཱིརྟི་སྟེ་དཀོན་མཆོག་གྲགས་པ། པུཎྱེ་ཤྲཱི་སྟེ་བསོད་ནམས་དཔལ་གྱི་བར་དུ་བརྒྱུད་པ་སྟེ་འཇམ་པའི་རྡོ་རྗེ་ལྷ་བཅུ་དགུའི་བརྒྱུད་རིམ་ལ་ཡང་བརྒྱུད་ཚུལ་མང་དུ་བྱུང་བ་ཡིན་ནོ། །
དེ་རྣམས་ཀྱིས་འཕགས་ཡུལ་དུ་བྱོན་པའི་གསང་བ་འདུས་པའི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་འདུས་པ་འཕགས་ཡུལ་དུ་ཇི་ལྟར་དར་བའི་ཚུལ་བསྟན་ཟིན་ནས། གཉིས་པ་བོད་ཡུལ་དུ་བྱོན་པའི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་བོད་ཡུལ་དུ་ཇི་ལྟར་དར་བའི་ཚུལ་ལ་ཡང་འཕགས་སྐོར་གྱི་བརྒྱུད་པའི་རྣམ་ཐར་བསྟན་པའི་སྒོ་ནས་གཙོ་བོར་འཕགས་ལུགས་ཉིད་ཇི་ལྟར་དར་བའི་ཚུལ་དང་། ཡེ་ཤེས་ཞབས་ལུགས་སོགས་ཀྱི་བརྒྱུད་རིམ་བསྟན་པའི་སྒོ་ནས་ལུགས་གཞན་དར་ཚུལ་དང་། དང་པོ་ལ་ཡང་འགོས་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་ལུགས་དེ་ཇི་ལྟར་དར་བའི་ཚུལ་དང་། མར་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་ལུགས་དེ་ཉིད་ཇི་ལྟར་དར་བའི་ཚུལ་དང་། ས་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་ས་ལུགས་ཇི་ལྟར་དར་བའི་ཚུལ་དང་གསུམ་ལས། དང་པོ་ནི། འགོས་ལོ་ཙཱ་བ་བསོད་ནམས་རྩེ་མོ་ཞེས་བྱ་བ་དེ་ཉིད་ཀྱི་སྐུ་དྲིན་ལས་དར་ཞིང་དེ་ཉིད་ནས་བརྒྱུད་པ་སྟེ། དེ་ཡང་མགོན་པོ་འདི་འཁྲུངས་པའི་ཡུལ་ནི་རྟ་ནག་ཡིན་ཞིང་། སློབ་དཔོན་འགོས་ཀྱི་རིས་ཡིན་པས་སོ། །
ཡབ་ཡུམ་གཉིས་མིང་སྲིང་ཡིན་པ་འདུས་པའི་སྲས་ཡིན་པས་ན་ཁུག་པ། མིང་སྲིང་བསྣལ་བ་ལ་ངོ་ཚ་ནས་རྟ་ནག་ཕུའི་ལྷས་ཤིག་ཏུ་བཙར་ཕྱིན་ནས་ལྷས་སུ་བཙས་པས་ལྷས་བཙས་ཞེས་གྲགས་པ་ཡིན་པར་བཤད། ཡང་བུ་སྟོན་རིན་པོ་ཆེས་ཡབ་ཡུམ་གཉིས་ཀ་འགོས་ཡིན་པས་ན་ཁུག་པ་དང་། ལྷས་ཕུག་ཏུ་འཁྲུངས་པས་ན་ལྷས་བཙས་སུ་གྲགས་པ་ཡིན་གསུངས་ལ། གང་ལྟར་དེ་ལྟ་བུའི་འགོས་ལོ་དེས་གཞོན་ནུའི་དུས་སུ་ཟུར་པ་ལ་རྙིང་མ་སློབ་པར་བྱོན་པས། དེར་ཆོས་མ་བསླབས་པར་ཡང་ཡང་མནར་བ་ཞིག་བྱུང་བ་ན་ཡིད་འབྱུང་སྟེ། ངས་རྒྱ་གར་དུ་ཕྱིན་ལ་ཁྱེད་རྣམས་ལ་ལན་ཞིག་བྱའི་གསུངས་ནས། གྱི་ཇོ་ཟླ་བའི་འོད་ཟེར་དང་འགྲོགས་ནས་རྒྱ་གར་དུ་བྱོན་པས། ཤཱནྟི་པ་དང་དཔལ་སྦས་གཉིས་གྲོངས་ནས་མི་བཞུགས། གཞན་ས་འདྲེས་པའི་སློབ་མ་གསུམ་བཞུགས་པའི་དུས་སུ་འབྱོར་ཏེ།
དེའི་སྐབས་ན་འཕགས་ཡུལ་ན་པཎྜི་ཏ་མཉམ་པོ་ལ། འདུས་པ་ལ་མཁས་པ་རྣམས་གྲལ་མགོར་འཇོག་ཅིང་། ཆོས་འདུས་པ་ལ་ཁ་ཟིན་ཆེ་བར་འདུག་ནས་ཐོག་མར་འདུས་པ་སློབ་དགོས་དགོངས་ཏེ། གསང་བ་འདུས་པ་ལ་སུ་མཁས་དྲིས་པས། ས་འདྲེས་པའི་སློབ་མ་རྣམས་མཁས་ཟེར་བས། མངོན་ཤེས་ཅན། བཙུན་མོ་ཅན་རྣམས་ལ་འདུས་པའི་ཆོས་སྐོར་གསན། བསླབ་སྦྱོང་ཡང་འདུས་པ་ལ་མཛད་ནས་བོད་དུ་བྱོན། དེ་དུས་ཁམས་ནས་མར་སྟོན་སེང་རྒྱལ་བྱོན། འགོས་ལོ་ལ་ཆོས་མང་དུ་ཞུས།
ཟང་ཟིང་གི་དངོས་པོ་བསམ་གྱིས་མི་ཁྱབ་པས་མཉེས་པར་བྱས། སླར་ཡང་འགོས་ཀྱིས་རྒྱ་གར་དུ་བྱོན། ནག་པོ་དམ་ཚིག་རྡོ་རྗེ་ལ་འདུས་པའི་ཆོས་སྐོར་གསན། དེ་ལྟར་པཎྜི་ཏ་མངོན་ཤེས་ཅན། བཙུན་མོ་ཅན། ནག་པོ་དམ་ཚིག་རྡོ་རྗེ་དང་གསུམ་ལ་གསང་བ་འདུས་པའི་ཆོས་སྐོར་མཐིལ་ཕྱིན་པར་གསན་ནས་བླ་མ་གསུམ་པོ་དེ་དག་གི་གསུང་བགྲོས་རྣམས་སོ་སོར་ཟིན་བྲིས་སུ་འབྲི་བར་མཛད་པ་ལ་འགོས་ཀྱི་ཤོག་རིལ་གསུམ་དུ་གྲགས། གཞན་ཡང་རྒྱ་གར་ཤར་ཕྱོགས་ཀྱི་པཎྜི་ཏ་སྤྲིན་གྱི་ཤུགས་ཅན་ལ་ཡང་འདུས་པ་གསན་པས། འགོས་ཀྱི་གསང་འདུས་གསན་པའི་བླ་མ་བཞི་ཡིན་ལ། འགའ་ཞིག་ལས་འགོས་ཀྱི་གསང་འདུས་གསན་པའི་བླ་མ་གསུམ་ལས་མ་བཤད་ཀྱང་། ཕྱི་མ་འདི་ལ་ཡང་གསན་པར་འགོས་ལོ་ཉིད་ཀྱིས་རྒྱུད་ཀྱི་མཆན་ཆེན་གྱི་མཇུག་ཏུ་བཤད་པས་རྩོད་པ་མེད།
འོན་ཀྱང་གསང་བ་འདུས་པ་རིམ་ལྔའི་ཁྲིད་ནི་དང་པོ་གསུམ་ཁོ་ན་ལས་གསན་པར་ངེས་སོ། ། སྤྱིར་ལོ་ཆེན་འདིས་འཕགས་ཡུལ་དུ་ལན་གསུམ་བྱོན། གོང་གི་བླ་མ་བཞི་པོ་དེའི་སྟེང་དུ་ཁ་ཆེ་ཁྲི་བརྟན་གྱི་ཙནྡྲ་ཧ་རི། བལ་པོ་རྫོང་གི་ནཱ་ག་ཀོ་ཊི། བལ་པོ་མཐིལ་གྱི་ཙ་ཧུཾ་ངུ་དང་། ས་ར་བ་བྱ་བ་རྣམས་ལ་སོགས་པ་མིའི་བླ་མ་བདུན་ཅུ། མཁའ་འགྲོ་མ་གཉིས་ཏེ་བདུན་ཅུ་རྩ་གཉིས་ཏེ་བདུན་ཅུ་རྩ་གཉིས་བསྟེན་ཏེ་མདོ་སྔགས་ཀྱི་ཆོས་ཚུལ་བསམ་གྱིས་མི་ཁྱབ་པ་གསན། ཆོས་དང་ཆོས་མིན་གྱི་རྣམ་དབྱེ་ལེགས་པར་ཕྱེ་བའི་བསྟན་བཅོས་སྔགས་ལོག་སུན་འབྱིན་བྱ་བ་མཛད། ཁྱད་པར་གསང་བ་འདུས་པ་ལ་རྩ་རྒྱུད་ཀྱི་ཚིག་འགྲེལ་མཆན་ཆེན་དང་། དོན་འགྲེལ་སྟོང་ཐུན་ཆེན་མོ་སོགས་མཛད་དེ་འདུས་པའི་བསྟན་པ་ཉི་མ་ཤར་བ་ལྟར་མཛད་པ་ཡིན་ནོ། །
དེ་ལྟ་བུའི་འགོས་ཀྱི་གསང་འདུས་གསན་པའི་བླ་མ་བཞིའི་ནང་གི་སྤྲིན་གྱི་ཤུགས་ཅན་དང་ག་ཡ་དྷ་ར་གཉིས་གཅིག་ཡིན་པར། རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་འགའ་ཞིག་ལས་བཤད། བུ་སྟོན་རིན་པོ་ཆེས་རྒྱ་གར་ཤར་ཕྱོགས་སུ་རྒྱལ་པོ་སྤྲིན་གྱི་ཤུགས་ཅན་ཞེས་བཤད་དོ། ། གང་ལྟར་འགོས་ལོ་འདིས་རྒྱ་གར་དུ་ཡང་ལན་གསུམ་བྱོན་པར་པཎ་ཆེན་ཉི་ཟླ་སེང་གེའི་རྣམ་བཤད་ལས་བཤད། བུ་སྟོན་རིན་པོ་ཆེས་ནི་བཅུ་གཉིས་བྱོན་པར་བཤད་ཀྱང་། དེ་ནི་ཡི་གེ་མ་དག་གམ་སྙམ་མོ། ། གང་ལྟར་འགོས་ལ་སློབ་མ་ཡང་རྒྱུད་ཀྱི་ཀ་བ་ཚུགས་པ་བཞི། མན་ངག་གི་གདུང་མ་ཐེག་པ་བརྒྱད། ལས་ཚོགས་དང་འཕྲིན་ལས་ལ་མཁས་པ་རྣམས་ལྕམ་དང་གྲལ་མ་གཤིབས་པ་ལྟར་མང་དུ་བྱུང་བ་ཡིན་པ་ལས། ཀ་ཆེན་བཞི་ནི་མར་སྟོན་སེང་གེ་རྒྱལ་མཚན།
རླན་གྲགས་དབང་། སུམ་སྟོན་མེ་འབར། མི་ཉག་དྷརྨཱ་ཙནྡྲ་དང་བཞི་ཡིན་ལ། ཡང་བུ་སྟོན་རིན་པོ་ཆེའི་བཤད་ཐབས་གསང་བའི་སྒོ་འབྱེད་ལས། དྷརྨཱ་ཙནྡྲ་དང་རླན་མ་བགྲངས་པར། ཤངས་ཀྱི་བབ་སྟོན་བྱང་ཆུབ་རྒྱལ་མཚན། གཉལ་གྱི་གཤོང་སྟོན་རྡོ་རྗེ་རྒྱལ་མཚན་དང་གཉིས་པོ་འདྲེན་པར་མཛད་ལ། གདུང་མ་བརྒྱད་ནི་འབྱེད་ཀྱི་རྡོག་སྟོན་ཆེན་པོ། རོང་གི་བྲང་ཏི་རྒྱལ་པོ། རྟ་ནག་གི་མཁས་པ་བསོད་རྒྱལ་ལ་སོགས་པའོ་ཞེས་གསུངས་ནས་ཀ་ཆེན་བཞི་ལ་འདྲེན་ཚུལ་མི་མཐུན་པ་ཅུང་ཟད་ཙམ་བྱུང་།
གདུང་མ་བཞི་ལྟར་ན་རྡོག་དགེ་སེར། དབུས་པ་དབང་འབུམ། ལྷོ་པ་རྡོ་རྗེ་སྙིང་པོ། གཉལ་པ་ཆོས་ཀྱི་ཤེས་རབ་དང་བཞི། བརྒྱད་ལྟར་ན་རྡོག་སྟོན་ཆེན་པོ་སོགས་བརྒྱད་ལ་ངོས་འཛིན་དགོས་ཀྱང་། བརྒྱད་ཀྱི་ངོས་འཛིན་གསལ་ཁ་ཅན་བགྲངས་པ་ཞིག་མ་བྱུང་བས་བཙལ་དགོས་སོ། ། དེ་ལྟ་བུའི་འགོས་ཀྱི་སློབ་མ་རྣམས་ཀྱི་ནང་ནས་མར་སྟོན་སེང་རྒྱལ་ནི། འཇེད་སོ་རོང་བྱ་བར་སྐུ་འཁྲུངས། འདིས་རྗེ་བཙུན་འགོས་ཀྱི་སྙན་པ་གསན་ནས། དེའི་དྲུང་དུ་བྱོན་དབང་དང་གདམས་པ་དང་རྗེས་སུ་བསྟན་པ་མཐའ་དག་ནོས་ཏེ།
འགོས་ལོ་ལ་རིན་པོ་ཆེའི་གསེར་འབུམ་དང་། རྟ་ནག་པོ་སེང་གེ་སྲབ་མེད་བྱ་བ་ཞིག་དང་། སེང་ལྡེང་གི་སྒ་དངུལ་གྱི་ཤན་པ་བརྒྱབ་པ་ཞིག་སོགས་ཀྱིས་ཐོག་དྲངས་བརྒྱ་འབུལ་མཛད་དེ། ཟང་ཟིང་གི་འབུལ་ནོད་ཀྱིས་མཉེས་པར་བྱས། དེ་ནས་འཇེད་ཀྱིས་སོ་རོང་དུ་དགོན་པ་རམ་སྡིང་བཏབ་སྟེ། དེའི་གནས་བདག་ཏུ་བསམ་ཡས་ཀྱི་ཆོས་སྐྱོང་གནོད་སྦྱིན་གྱི་རྒྱལ་པོ་ཙིའུ་དམར་པོ་སྤྱན་དྲངས་ནས་བསྐོས། དེ་ཉིད་ལ་གདུང་མ་བཞིའམ་བརྒྱད་ཀྱི་ནང་ཚན་རྡོག་ཆེན་པོ་ཡེ་ཤེས་སེང་གེ་ཞེས་བྱ་བས་གསང་བ་འདུས་པ་འཕགས་སྐོར་ཕལ་ཆེ་བ་གསན་ཅིང་། ཁྱད་པར་འགོས་ལོ་ཆེན་པོ་ལ་ཡོངས་སུ་རྫོགས་པར་གསན་ནས་དར་བར་མཛད་པ་ལ་ཕྱིས་སུ་འདུས་པ་རྔོག་ལུགས་སུ་གྲགས་པ་ཡིན་ཏེ། དེ་ཡང་རྔོག་ཡེ་ཤེས་སེང་གེ དེའི་སྲས་ཉི་མ་སེང་གེ
དེའི་གཅུང་པོ་དབུ་མར་ར། དེའི་དབོན་པོ་རྡོར་སེམས་དང་བཞིས་ཁམས་ནས་འོངས་ནས་རྟ་ནག་སྒྲོ་མོན་ཅན་དུ་བབས། འགོས་ཀྱིས་རྒྱ་གར་སྔོན་མ་འཁོར་བ་དང་མཇལ་ནས། འགོས་ལོ་ཆེན་པོ་ལ་གསང་བ་འདུས་པའི་དཀྱིལ་འཁོར་དུ་དབང་ཞུས། རྒྱུད་མཉན། མན་ངག་ལ་ནན་ཏན་ཆེར་མཛད་པས། མན་ངག་གི་གདུང་མ་ཐེག་པར་གྲགས་སོ། ། དེ་ནས་དབུ་མ་ར་དང་རྡོར་སེང་གཉིས་ཀྱིས་སྲིན་པོ་རིར་འདུལ་བ་བསླབས་ཏེ། སླར་དབུ་མ་རས་འཇེད་གད་ཕུང་བཟུང་། རྡོར་སེང་གིས་སྡོང་ཁྲོད་བཟུང་།
རྔོག་ཡེ་ཤེས་སེང་གེས་འཇེད་དགའ་ལྡན་དང་། དོལ་དུ་མེ་ཏོག་མཛེས་ལྡན་བྱ་བའི་དགོན་པ་གཉིས་བཏབ། དེ་ནས་ཕྱིས་མར་སྟོན་སེང་གེ་རྒྱལ་མཚན་ལ་འདུས་པའི་རྒྱུད་འགྲེལ་ཆེན་པོའི་ནན་ཏན་མཛད། འགོས་ཀྱི་ཕྱི་འགྱུར་གྱི་གསང་སྔགས་ཀྱི་ཆོས་རྣམས་ལ་མཁས། མར་སྟོན་གྱིས་ཀྱང་དགོན་པ་རམ་སྡིངས་གཏད་པ་བཟུང་ངོ་། ། དེ་ཉིད་ལ་རང་གི་སྲས་ཉི་མ་སེང་གེའི་སྤྱིར་ཆོས་མང་པོ་དང་། ཡབ་ཆོས་གསང་བ་འདུས་པའི་སྐོར་མ་ལུས་པ་གསན་ཞིང་། དབུ་ཚད་ལ་སོགས་པའི་མཚན་ཉིད་ཐམས་ཅད་དང་། གསང་སྔགས་ཀྱི་ཆོས་ཕལ་ཆེར་ལ་སྦྱངས་པས་ཤིན་ཏུ་མཁས་པ་ཐུབ་པ་དང་འདྲ་བས་རྔོག་མུ་ནིར་གྲགས་སོ། ། དེས་དགུང་ལོ་ཉི་ཤུ་རྩ་གཅིག་ལ་བྲག་ལྟག་གི་དགོན་པ་བཏབ།
ཉི་ཤུ་རྩ་གསུམ་ལ་ཛམྦྷ་ལའི་བསྒྲུབ་པ་མཛད་པས་ཞག་དུས་ལ་རྟགས་གང་ཡང་མ་བྱུང་བར་ཐུགས་མུག་སྟེ། ཛམྦྷ་ལའི་རྡོ་སྐུ་འཕངས་པར་བརྩམས་པས། གཟོད་ཞལ་བསྟན་གསུང་བྱོན་ནས་བླ་མ་འདི་ཆོས་མཁས་ཤིང་ལོངས་སྤྱོད་ཀྱང་ཆེ་བས་སློབ་མ་ཆེ་བཙུན་དཔག་ཏུ་མེད་པ་འདུས་ཤིང་། ཁྱད་པར་དབུས་གཙང་གི་ཇོ་སྲས་མི་བཞིར་གྲགས་པ་བྱུང་སྟེ། འགྲིག་འཚམས་ཀྱི་ཞང་། ཁ་རག་གི་གཉོས། སྨན་ལུང་གི་དཔྱལ། ཡར་ལུང་གི་ཁུ་རྣམས་ཀྱི་བླ་མར་གྱུར། གཞན་ཡང་ལོ་ཤཱཀྱ་སེང་གེ རླན་བཙད་ཚ་ཉི་མ་ལྕམ་སྐུ་མཆེད་ལ་སོགས་པ་བུ་ཆེན་མང་དུ་བྱུང་ནས་ཐམས་ཅད་ཀྱི་བཀུར་སྟིའི་གནས་སུ་གྱུར་ཏོ། །
དེ་ལ་ཟུར་དུ་སྲས་ཞིག་བྱུང་བ་གཞན་གྱིས་མ་ཚོར་བར་བྱས་ཁམས་སུ་བཏང་། ཅུང་ཟད་ཆེར་སྐྱེས་པ་ན་ཡབ་གཤེགས་པའི་གདན་སར་སུ་བཀོད་ཟེར་བགྲོས་བྱས་པ་ན་འགའ་ཞིག་ན་རེ། མདོ་ཁམས་ན་བླ་མའི་སྲས་ཡོད་ཟེར་ནས་གདན་དྲངས་སློབ་གཉེར་བྱེད་དུ་བཅུག་པས། ངའི་ཡབ་ཆོས་གང་ཡིན་ཟེར། འདུས་པ་ཡིན་བྱས་པས། དེ་ལ་སུ་མཁས་ཟེར་བ་ལ། ཁྱེ་རེ་ལྷ་ཁང་པ་མཁས་ཟེར་ནས། དེར་བྱོན་གསུང་གླེང་མཛད་པས། ངེད་ཡེ་ཤེས་ཞབས་ལུགས་པ་ཡིན། ཁྱོད་ཀྱི་ཡབ་ཆོས་འཕགས་ལུགས་ཡིན་པས།
རླན་བཙད་ཚ་ཉི་མ་ལྕམ་ཅན་དུ་བྱོན་ཟེར་ནས། དེའི་དྲུང་དུ་བྱོན་འདུས་པ་ཡོངས་སུ་རྫོགས་པ་ཞུས། སླར་བདག་ཉིད་ཆེན་པོ་ས་པཎ་གྱི་ཞབས་ལ་གཏུགས་ཏེ་ས་སྐྱ་པའི་ཆོས་མང་པོ་ཡང་གསན། ས་སྐྱར་འདུས་པའི་འཆད་ཉན་ཡང་རྒྱ་ཆེར་མཛད་ལ། ཁོང་པ་ཐག་རིང་པས་ལམ་བཏེག་ལ་བྱ་རུ་གཞུང་གནང་བས་ཞང་བྱ་རུ་བར་གྲགས། མཚན་དངོས་རྡོག་ཨཱརྻ་དེ་ཝ་ཞེས་བྱ་བ་ཡིན་ལ། འདི་གོང་དུ་འགོས་རྔོག་པའི་བླ་མ་གོང་བ་རྣམས་སྒྲུབ་ཐབས་ཀྱི་བཤད་པ་རྒྱུན་དུ་མཛད་པས་བསྐྱེད་རིམ་བསྒོམ་པ་ཞར་ལ་འབྱུང་བས་དཀྱིལ་ཆོག་བརྩམས་པ་ཡང་མེད་ཅིང་། རིམ་ལྔའི་ཁྲིད་དམིགས་རྒྱུན་དུ་སོ་སོར་བསྒོམ་པ་མ་གཏོགས། མང་པོ་ཚོགས་ནས་སྒྲུབ་མཆོད་མཛད་པའི་ཕྱག་སྲོལ་ཡང་མེད་པ་ལ། ཨཱརྻ་དེ་ཝ་ས་པཎ་གྱི་སློབ་མར་གྱུར་ཕྱིན་ཆད་ནས་ས་སྐྱ་པ་ཕྱག་ལེན་བདེ་བའི་སྤྱན་ཟློས་བཟང་པོ་དེ་ཁོང་གིས་རྟོགས་ནས།
འདུས་པའི་དཀྱིལ་ཆོག་དང་། མཆོད་འཕྲེང་སོགས་ཡིག་ཆ་མང་པོ་མཛད་ནས་གསང་བ་འདུས་པའི་བསྒྲུབ་མཆོད་བཙུགས། དེའི་དུས་སུ་རྡོག་ཨར་དེའི་སློབ་མ་རྣམས་ཀྱི་གསུང་བགྲོས་ཕྱོགས་གཅིག་ཏུ་བྲིས་པ་བསྟོད་འབུམ་བྱ་བ་པོ་ཏི་གཅིག་དང་། སྨད་འབུམ་བྱ་བ་པོ་ཏི་གཅིག་སྟེ་གསང་འདུས་ཀྱི་འགྲེལ་པ་ཆེན་པོ་ལྟ་བུ་ཞིག་ཀྱང་བྱུང་ནས་འདུས་པ་ལ་ལག་ལེན་བཤད་པ་དང་བཅས་པ་ཤིན་ཏུ་དར་བར་མཛད་དོ། ། དེ་ལྟ་བུའི་རྡོག་ཨཱརྻ་དེ་ཝ་ལ་སྤྱི་མཁར་འཇུག་གྲེས་ཀའི་རྟག་པ་རིན་གྲགས་དང་། རོང་ལྷ་སྟེང་གི་གཙང་སྨྲ་སེང་དང་། ཆ་དཀར་མོན་མོ་བྲག་གི་མི་ཉག་རྡོ་རྗེ་གྲགས་གསུམ་གྱིས་གསན། ཡང་རྡོག་ཉི་མ་སེང་གེ་ལ་གཞུའི་ཕུག་ཀ་ཕུག་སྟོན་ཤེས་རབ་གྲགས་ཀྱིས་གསན། དེ་ཉིད་ལའང་མི་ཉག་རྡོ་རྗེ་གྲགས་དང་གཙང་སྨྲ་སེང་གཉིས་ཀྱིས་ཞུས། དེ་གཉིས་ཀ་ལ་ལྕེ་སྟོན་མདོ་སྡེ་སེང་གེས་གསན།
ཡང་རླན་བཙད་ཚ་ལ་རྒྱ་མཁར་ཐང་སྤེ་བའི་མཁན་པོ་འཕགས་པ་སྐྱབས་ཀྱིས་གསན་པ་ཡིན་ཏེ། དེ་ཡང་ཐང་སྤེ་མཁན་པོ་འཕགས་པ་སྐྱབས་ནི་གཞོན་ནུ་ལ་རབ་ཏུ་བྱུང་ནས། དང་པོར་ས་གཞི་དམར་པོར་སོང་སོང་སློབ་གཉེར་མཛད། དེ་ནས་བསྐྱེད་རྫོགས་ཀྱི་དོན་ཐུགས་ཉམས་སུ་བཞེས་པས་ཉམས་དང་རྟོགས་པ་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་ཤིང་འགྲོ་དོན་མང་དུ་མཛད་ནས་སྐུ་གཤེགས་པའི་ཚེ། གཟིམས་ཁང་ལ་འཇའི་གདུགས་སུམ་རིམ་དང་། གཞན་ཡང་འཇའ་འོད་ཀྱིས་བར་སྣང་ཐམས་ཅད་ཁྱབ་པ་སོགས་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་བ་དང་། པུར་སྦྱངས་པས་ཐུགས་མ་ཚིག་པར་བྱོན་ཞིང་། གདུང་དང་རིང་བསྲེལ་ཡང་མང་དུ་བྱུང་བར་བཤད་དོ། ། དེ་ཉིད་ལ་རྒྱང་རོ་གསེར་སྡིངས་པ་གཞོན་ནུ་འོད་ཀྱིས་གསང་བ་འདུས་པ་མར་ལུགས་དང་འགོས་ལུགས་གཉིས་ཆར་ཆ་ཚང་བར་གསན། གསེར་སྡིངས་པ་འདི་གསང་བ་འདུས་པ་ལ་ཤིན་ཏུ་མཁས་ཤིང་མན་ངག་གི་རིགས་ཀྱང་མང་དུ་མཛད་ལ།
དེ་ལྟ་བུའི་གསེར་སྡིངས་པ་གཞོན་ནུ་འོད་དང་། རྡོག་ཨཱརྻ་དེ་ཝའི་སློབ་མ་རྟག་པ་རིན་གྲགས། ལྕེ་སྟོན་མདོ་སྡེ་སེང་གེ་དང་གསུམ་ཆར་ལ་ཀུན་མཁྱེན་ཆོས་སྐུ་འོད་ཟེར་གྱིས་གསན། དེ་ལ་ལྕེ་བློ་ལྡན་སེང་གེས་གསན་ཞིང་། དེ་གཉིས་ཆར་ལ་འཕགས་འོད་ཡོན་ཏན་རྒྱ་མཚོས་གསན་པ་ཡིན་ཏེ། དེ་ཡང་འཕགས་པ་འོད་འདི་འཁྲུངས་པའི་ཡུལ་ནི་ཉང་སྟོད་ཐུ་གུ་དང་ཉེ་བ་ན་ལ་སྤེ་ཞེས་བྱ་བ་ཞིག་ཡོད་པ་དེ་ཉིད་དེ། གདུང་རྗེ་རིགས་ཡིན་ལ། སྔགས་འཆང་ཤ་སྟག་བྱུང་བའི་བརྒྱུད་པ་ཡབ་རྗེ་པོ་རྡོ་རྗེ་བྱ་བ་དང་། ཡུམ་མ་གཅིག་རྗེ་མོ་རྒྱལ་མཚན་འབུམ་ཞེས་བྱ་བ་གཉིས་ལ་སྲས་བརྒྱད་འཁྲུངས་པའི་བླ་མ་འདི་ཆུང་ཤོས་ཡིན་ཞིང་། གཅེན་པོ་རྣམས་ཆུང་ནར་མ་སོན་པ་ལ་འདས་ནས་མ་སོས་པར།
འདི་ཉིད་བླ་མ་ཇོ་འཚོ་བ་བྱ་བ་ཞིག་གིས་བུ་མོའི་ཆ་ལུགས་སུ་བསྒྱུར། བུ་མོའི་མིང་བཏགས་ནས་གསོས་ཏེ། ཅུང་ཟད་ཆེར་སྐྱེས་པ་ན་འབྲི་ཀློག་བསླབས་ནས། དཔོན་སྤེ་གསར་དཔལ་འབུམ་བྱ་བའི་དྲུང་དུ་ཡི་གེ་མཁས་པ་ཕུལ་དུ་ཕྱིན་པ་སྦྱངས། དེ་ནས་ལན་ཅིག་བྱིས་པ་མང་པོ་ཕྱུགས་འཚོ་བའི་གྲལ་ལ་བྱོན་པའི་སྐབས་སུ་ཉལ་ནས་བཞུགས་པ་ན་ནམ་མཁའ་ལ་སངས་རྒྱས་དང་བྱང་ཆུབ་སེམས་དཔའི་གཟུགས་བརྙན་དཔག་ཏུ་མེད་པ་གཟིགས་ཏེ། དེའི་རྐྱེན་གྱིས་རླུང་སེམས་དབུ་མར་ཆུད་པར་ཡང་གྲགས་ཤིང་། དེ་ནས་ཡབ་འདས་པའི་ཚེ་མ་ན་རེ། ཁྱོད་མི་ཆོས་ལ་སྤྲོ་ན་ས་ཟིན་སྔ་བར་བྱེད། དེ་མིན་ན་མི་གཅིག་པོ་ཆོས་ཀྱི་རྒྱུ་བྱ་བ་ཡིན་པས། ཇི་ལྟར་ལེགས་བསམ་མནོ་ཐོངས།
བཙུན་པ་བྱས་ཕྱིན་ཆད་ནས་ཆོས་མགོ་ཐོན་པ་ཞིག་དགོས་ཟེར་བ་ན། མི་ཆོས་དང་འཁོར་བའི་ཉེས་དམིགས་རིག་ནས་རབ་ཏུ་བྱུང་བར་ཞལ་གྱིས་བཞེས་ནས། དགུང་ལོ་བཅོ་ལྔ་ལོན་པར་ཉེ་བའི་ཚེ་ཀུན་མཁྱེན་ཆོས་སྐུ་འོད་ཟེར་ལ་མཁན་པོ་དང་། འཇམ་གསར་དབོན་པོ་འཇམ་དཔལ་ལ་སློབ་དཔོན་ཞུས་ནས་རབ་བྱུང་མཛད་དེ་མཚན་ཡང་འཕགས་པའི་འོད་དུ་བཏགས། དེ་ནས་དགྱེས་རྡོར་གྱི་རྒྱུད་བརྟག་གཉིས་དང་། ཕ་རོལ་ཏུ་ཕྱིན་པའི་སྡེ་སྣོད་ལ་གསན་སྦྱོང་མཛད་ནས། དགུང་ལོ་བཅུ་དྲུག་པ་ལ་བརྟག་གཉིས་དང་། བཅོ་བརྒྱད་པ་ལ་ཕར་ཕྱིན་བཤད་པས། བླ་མ་ཆོས་སྐུ་བ་མཉེས་ནས། ད་ཁྱོད་རང་ཆོས་དང་ཆོས་མ་ཡིན་པ་དང་།
རིགས་པ་དང་མི་རིགས་པའི་རྣམ་དབྱེ་ཚུལ་བཞིན་དུ་འབྱེད་ཤེས་པ་ལ། ཚད་མ་རིག་པ་ལ་མཁས་པ་ཞིག་དགོས་པས་ཚད་མ་སློབས་གསུངས་པ་ལ། ཁོང་པའི་ཐུགས་དགོངས་ལ། ངས་ཚད་མ་ཁོ་ནར་མ་ཟད་དབུས་གཙང་གི་དགེ་བའི་བཤེས་གཉེན་ཐམས་ཅད་ཀྱི་དྲུང་དུ་ཕྱིན་ལ་ཡོན་ཏན་ཕྱོགས་མེད་དུ་ཤེས་པ་ཞིག་བྱ། དེ་ལ་བརྒྱགས་ཕྱེ་ཁུར་ནས་ཕྱིན་ཀྱང་ཐེག་པ་ཡང་དཀའ། ཐེག་ནའང་ད་ལྟ་འཁུར་རྒྱུ་ཡང་ཆེར་མེད་པས། དེ་བས་བརྒྱགས་ཕྱེ་ལག་ལས་འཛག་པ་ཞིག་བྱ་དགོས་དགོངས་ནས། སྙེམས་སུ་དཔོན་བལ་པོ་དགེ་འདུན་ཅན་དུ་བྱོན། ཁོང་ལ་ཕྱག་འཚལ་དར་ཕུལ་ནས། བདག་ལ་རི་མོ་བསླབ་དགོས་བྱས་པས།
ཁོང་གིས་ཆང་བཙགས་དང་གང་ཁྱེར་བྱུང་བ་ན། བདག་ཆང་མི་འཐུང་བྱས་པས། ཁྱེད་སྙིང་ནས་རང་མི་འཐུང་བ་ཡིན་ནམ་ཟེར། ཞེ་ནས་མི་འཐུང་བ་ལགས་བྱས་པས། ཇ་བསྐོལ་ནས་དྲངས། གཞན་ཡང་བསྙེན་བཀུར་བཟང་པོ་ཞིག་མཛད་ནས། སྟོན་པ་ཁྱེད་ཚུགས་ཀ་བཟང་བ་འདི་བཞིན་བྱེད་པ་ངོ་མཚར་ཆེ། ཚུལ་འདི་བཞིན་བྱེད་པ་ལ་རི་མོ་མ་བསླབས་པ་དྲག ཡོན་ཏན་འདི་མཐའ་ངན་པ་ཞིག་འདུག་པས། ལྟོགས་རིར་ཤི་བ་གང་བྱས་ཀྱང་མི་སྲིད་གསུང་ནན་ཆེན་པོས་ལྡོག་ཀྱང་།
བདག་ལ་མནོ་དགོངས་འདི་འདྲ་ཞིག་བདོག་པས་ཅིས་ཀྱང་སློབ་དགོས་ཞུས་པས། དཔོན་གྱིས་ཀྱང་། ཁོང་གི་གུས་པའི་སྤྱོད་ལམ། དོན་གཉེར་གྱི་འདུན་པ། འབད་པའི་ནན་ཏན་རྣམས་ལ་བློ་མགུ་ནས། མན་ངག་ཡོངས་སུ་རྫོགས་པ་གནང་སྟེ། ལོ་གཅིག་ལ་རི་མོ་ནན་ལྟར་ལེགས་པ་ཞིག་མཁྱེན་ནས། དགུང་ལོ་ཉི་ཤུ་བཞེས་པའི་ཚེ། བླ་མ་ཆོས་སྐུ་བའི་དྲུང་དུ་རིམ་ལྔའི་སྨར་ཁྲིད་ཞུས་ནས་བསྒོམས་པས་ཉམས་རྟགས་ཁྱད་པར་ཅན་འཁྲུངས། དེ་ནས་གསང་འདུས་རྔོག་ལུགས་དང་།
མར་ལུགས་གཉིས་ཀའི་བཤད་བཀའ་དང་། དུས་འཁོར་འབྲོ་ལུགས་ཀྱི་བཤད་པ་རྣམས་གསན་ཞིང་། གཙོ་ཆེར་གསང་འདུས་རྔོག་ལུགས་ལ་སྦྱངས་ནས། དགུང་ལོ་ཉེར་གསུམ་པ་ལ་གསང་འདུས་ལ་བཤད་པ་མཛད། དེ་ནས་བླ་མ་འདི་དང་རས་པ་ནམ་མཁའ་རྡོ་རྗེ་བྱ་བ་གཉིས་ཀྱིས་འགྲན་ནས་ཡོ་ག་ལ་ཐུགས་སྦྱོང་མཛད་ཅིང་། དེ་དག་གི་བར་ལ་རྡོ་རྗེ་འབྱུང་བའི་དབང་བཀའ་དང་བཤད་བཀའ། དེ་ཉིད་སྣང་བའི་སྟོད་འགྲེལ་གྱི་དབང་བཀའ་བཤད་བཀའ། དཔལ་མཆོག་སྟོད་འགྲེལ་གྱི་རིགས་བསྡུས་དང་། རྡོ་རྗེ་སེམས་དཔའི་དབང་བཀའ་བཤད་བཀའ། དཔལ་མཆོག་ཧོར་གོང་ཅན།
འཇམ་དཔལ་འགྲེལ་ཆེན་གྱི་དབང་བཀའ་དང་བཤད་བཀའ། འཇམ་དཔལ་གསང་ལྡན་གྱི་དབང་བཀའ་དང་བཤད་བཀའ་མན་ངག་གི་བཀའ། འཇམ་དཔལ་འགྲེལ་ཆུང་གི་དབང་དང་བཤད་བཀའ་མན་ངག་གི་བཀའ། བྲམ་ཟེ་སྡོམ་བཟང་ནས་བརྒྱུད་པའི་འཇམ་དཔལ་ཟབ་དོན་དུ་གྲགས་པའི་དབང་བཀའ་སོགས་དང་། མར་རྔོག་གི་ལུགས་ཀྱི་གུར་བརྟག་པ་གསུམ་མན་ངག་དང་བཅས་པ་དང་། དཔྱལ་ལུགས་ཀྱི་གུར་བརྟག་སམ་གསུམ། འགོས་ཀྱི་རྡོ་རྗེ་གདན་གཞིའི་དབང་འགྲེལ་བཅས། གསེར་སྡིངས་པས་མཛད་པའི་ཐེག་བསྡུས། དེའི་ཁྲིད་ལྟ་སྒོམ་སྤྱོད་འབྲས། དེ་དག་གི་རྒྱབ་རྟེན་དུ་གྱུར་པའི་མདོ་དང་།
རྒྱུད་རྒྱ་གཞུང་ཕལ་ཆེ་བ་ཞུས། གཞན་ཡང་གྱེ་རེ་ལྷ་ཁང་པ་ནས་བརྒྱུད་པའི་གསང་འདུས་ཡེ་ཤེས་ཞབས་ལུགས་ཀྱི་དབང་བཀའ་སོགས་དང་། པུ་ཧྲང་ལོ་ཆུང་ནས་བརྒྱུད་པའི་བདེ་མཆོག་ལོ་ཧི་པའི་དབང་རྒྱུད། གཉོས་ལུགས་ཀྱི་བདེ་མཆོག་ལོ་ཧི་པའི་དབང་རྒྱུད། འགོས་བསོད་ནམས་རྩེ་མོའི་བདེ་མཆོག་གི་དབང་རྒྱུད། སྟེང་པ་ལོ་ཙཱ་ནས་བརྒྱུད་པའི་སངས་རྒྱས་མཉམ་སྦྱོར་གྱི་རྒྱུད། རྔོག་ལུགས་ཀྱི་སྒྱུ་མ་ཆེན་མོའི་དབང་བཀའ་བཤད་བཀའ་མན་ངག་དང་བཅས་པ། དོ་ཧ་སྐོར་གསུམ་སྟོད་ལུགས་སྨད་ལུགས་མན་ངག་དང་བཅས་པ། བྷུ་ལུ་ཀ་ནས་བརྒྱུད་པའི་རླུང་འཆི་མེད་ཕྱག་ལེན་དང་བཅས་པ། མལ་ལོ་ནས་བརྒྱུད་པའི་སྒྲོལ་མ་ཉེར་གཅིག་གི་དབང་སྒྲུབ་སྐོར་དང་བཅས་པ་དང་།
འཁོར་ལོ་ཆེན་པོའི་དབང་ཆོས་སྐོར། ཆོས་རྗེ་ས་སྐྱ་པཎ་ཆེན་གྱིས་བསྒྱུར་བའི་ཡོ་གའི་རྒྱུད་གསུམ། ཛེ་ཏཱ་རི་ནས་བརྒྱུད་པའི་མི་འཁྲུགས་པའི་དབང་བཀའ་སྒྲུབ་སྐོར་དང་བཅས་པ། ས་ལུགས་ཀྱི་རྣམ་རྒྱལ་ལྷ་དགུ་མ། པུ་གཅེར་ལུགས་ཀྱི་རྣམ་རྒྱལ་ལྷ་ལྔ་བཅུ་ང་གསུམ་མ་རྟོག་པ་སྒྲུབ་སྐོར་དང་བཅས་པ། མཁན་པོ་བོ་དྷི་ས་ཏྭ་ནས་བརྒྱུད་པའི་གཙུག་ཏོར་དྲི་མེད་ཀྱི་མཆོད་ཆོག་ཆོས་སྐོར་དང་བཅས་པ། རྒྱལ་པོ་མདོ་ལྔ། ཟབ་མོ་མདོ་ལྔ་ལ་སོགས་པའི་མདོ་དང་། བྱམས་ཆོས་ལྔ་དང་། དབུ་མ་རིགས་ཚོགས་བསྟོད་ཚོགས།
སྤྲིངས་ཡིག་གི་ཚོགས་དང་ཚིག་འཇུག་ལ་སོགས་པ་གསན་ནོ། ། དེ་ལྟར་ཀུན་མཁྱེན་ཆོས་སྐུ་འོད་ཟེར་གྱིས་བླ་མ་འདི་ལ་ཆོས་ཀྱི་གཏད་སོར་དགོངས་ནས་ཕྱོགས་རིས་ནས་ཆོས་ཞུ་བ་བྱུང་བ་རྣམས་ཀྱི་གྲལ་བཅུག་སྟེ་ཟབ་ཆོས་མང་དུ་གནང་ངོ་། ། དེ་ནས་བླ་མ་ཆོས་སྐུ་བའི་གསུང་གིས། ད་ཡོན་ཏན་གཞན་རྣམས་ཐམས་ཅད་ཕུན་ཚོགས་པ་བྱུང་འདུག་པས། དེ་ཐམས་ཅད་ཀྱི་མཚང་འདྲུ་ཞིང་གདར་ཤ་ཆོད་པ་ལ་རིགས་པ་དགོས་པས་ཚད་མ་རྣམ་ངེས་ཅིས་ཀྱང་སློབས་གསུངས་ནས། སློབ་དཔོན་ཆོས་དར་ལ་གཏད་ནས་རྣམ་ངེས་ལ་སློབ་གཉེར་མཛད་པས་གཞུང་རྫོགས་པར་ཟིན་ཆོས་སྐད་ཆགས་ཙམ་བྱུང་བ་དགུང་ལོ་ཉེར་ལྔ་ལོན་པའི་ཚེ་བླ་མ་ཆོས་སྐུ་བ་ཞི་བར་གཤེགས་སོ། ། དགུང་ལོ་ཉེར་ལྔའི་མཇུག་ཏུ་སྣར་ཐང་ལ་བྱོན་ནས། དེར་མཁན་པོ་སྐྱོ་སྟོན་སྨོན་ལམ་ཚུལ་ཁྲིམས། ལས་སློབ་དབུ་ཚད་པ་རིན་ཆེན་བཟང་པོ། གསང་སྟོན་འདུལ་འཛིན་སངས་རྒྱས་རྒྱལ་པོ་རྣམས་ལ་ཞུས་ནས་བསྙེན་རྫོགས་མཛད།
ཕྱིས་སུ་གསང་སྟོན་ལ་འདུལ་བ་མདོ་རྩ་ཚར་གསུམ་གསན་ཞིང་། འདུལ་བའི་ཡན་ལག་ལག་ལེན་དང་བཅས་པ་སློབ་པར་མཛད། དེ་དག་གི་བར་སྐབས་བར་སྐབས་སུ་བསམ་གླིང་པའི་བླ་མ་དར་མ་རྒྱལ་མཚན་དང་། ཤེས་རབ་དཔལ་བ་ལ་ཕག་མོ་ཁྲོས་ནག་བཀའ་གཏེར་གཉིས། མཻ་ཏྲི་པའི་བཅུ་གསུམ་མའི་དབང་། ཞི་བྱེད་ཐུགས་རྒྱུད། ཕྱག་ཆེན་བརྡ། ལམ་འབྲས་བུ་དང་བཅས་པ་ཞ་ལུགས་ལ་སོགས་པ་གསན་ནོ། ། དེ་ནས་བསམ་གླིང་པ་དང་རྩ་བའི་ཡོན་མཆོད་ཡིན་པས། ཕ་གཞིས་ཐམས་ཅད་བསམ་གླིང་པ་ལ་ཕུལ་ནས།
དཔལ་གྲོ་སྟག་ཚང་སེང་གེ་རྫོང་དུ་བྱོན། དེ་ནས་གསེར་སྡིངས་པ་གཞོན་ནུ་འོད་ཀྱི་བུ་ཆེན་བླ་མ་རྫོང་པ་ཞེས་བྱ་བ་ཉམས་རྟོགས་ཁྱད་པར་ཅན་མངའ་བ་ཞིག་ཡོད་པ་དེའི་སྤྱན་སྔར། སྔར་བླ་མ་ཆོས་སྐུ་བའི་དྲུང་དུ་བཀའ་ཐོབ་བྱས་པའི་ལྟ་སྒོམ་སྤྱོད་འབྲས་ཀྱི་ཁྲིད། ལྟ་བ་དབུ་མ་ཆེན་པོ་ཨ་ཏི་ཤ་ནས། སེར་གྲོག་སྔོན་པ་ནས་བརྒྱུད་པའི་ཁྲིད་རྒྱས་པ། དབུ་མ་སྙིང་པོའི་ཁྲིད་བསྡུས་པ། ཉམས་ལེན་བསྒོམ་པའི་ཁྲིད་ལ་ཤེས་རབ་གཙོ་བོར་བྱས་པ་ཕྱག་རྒྱ་ཆེན་པོའི་སྐོར་ལ། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་རྐྱེན་བཞི་གོ་ཆ་གཉིས་དང་བཅས་པ། ཕྱག་རྒྱ་ཆེན་པོ་གོ་ཆ་ལམ་ཁྱེར། ཕྱག་རྒྱ་ཆེན་པོ་རྣལ་འབྱོར་བཞི་ལྡན།
རྣལ་འབྱོར་བཞི་ལྡན་གྱི་ཁྲིད་རྒྱས་པ། རྣལ་འབྱོར་བཞི་ལྡན་ཆུང་བ། རྣལ་འབྱོར་བཞི་ལྡན་ཚིགས་བཅད་མ་རྣམས་ཨ་ཏི་ཤ་ནས་དྭགས་པོ་བ་ལ་བརྒྱུད་པ། ནཱ་རོ་པ་ནས་བརྒྱུད་པའི་ཕྱག་རྒྱ་ཆེན་པོ་ཐོག་བབས། ཕྱག་ཆེན་སྙན་བརྒྱུད། ཕྱག་ཆེན་གོལ་ཤོར་བཅད་པ། ལོག་ཕུག་པའི་རྣལ་འབྱོར་བཞི་ལྡན། ཕྱག་ཆེན་ཟབ་མོ་ཉིང་ཁུ། ཕྱག་ཆེན་རྣལ་འབྱོར་སྙིང་པོ། མཻ་ཏྲི་པ་ནས་བརྒྱུད་པའི་ཕྱག་ཆེན་བསམ་གཏན་ཐུན་འཇོག
ཕྱག་ཆེན་ཡིད་ལ་མི་བྱེད་པ་རྣམས་དང་། ཐབས་གཙོ་བོར་བྱས་པ་ལ། ནཱ་རོའི་ཆོས་དྲུག་ཁྲིད་སྐོར་ཆ་ལག་དང་བཅས་པ། མ་རྒྱུད་ཡང་སྙིང་ཞེས་པ་རིམ་ལྔ་དང་ཆོས་དྲུག་བསྲེས་པའི་ཁྲིད། རིམ་ལྔ་གདན་རྫོགས་ཀྱི་མན་ངག རིམ་ལྔ་གདན་ཐོག་གཅིག་ཏུ་བསྒོམ་པའི་ཆུང་ངུ་། ཕག་མོ་བསྒོམ་དྲུག་གི་མན་ངག རྒྱ་ཆེན་སྤྱོད་པ་ལ་ལམ་རིམ། སྨོན་པ་སེམས་བསྐྱེད། འཇུག་པ་སེམས་བསྐྱེད།
དོན་དམ་སེམས་བསྐྱེད། རྒྱུ་འབྲས་བདུན་གྱི་ལམ། ཐེག་ཆེན་བློ་སྦྱོང་དང་། འབྲས་སུ་རྫོགས་པ་ཆེན་པོའི་རྒྱལ་ཐབས་སྤྱི་བླུགས་ཀྱི་དབང་། སྙན་བརྒྱུད་ཀྱི་འཕྲང་། གསལ་བ་གསང་སྐོར་བརྒྱུད་པ་སྡེ་བཞིའི་སྐོར་རྣམས་ཞུས་ནས་ཉམས་ཁྲིད་དུ་བསྐྱངས། གདར་ཤ་བཅད་ནས་བླ་མའི་དྲུང་དུ་ཀུ་རེ་ཞུས་པ། ཨེ་མ་གསེར་སྡིངས་ཆོས་བརྒྱུད་འདི། ། གྲས་ཐག་ཡུན་རིང་བཅད་གྱུར་པས། ། བླ་མ་སྙིང་ལ་ཞུགས་སོ་སྙམ། །
སྒྲོ་འདོགས་སེམས་ལ་ཆོད་ནས་ཐལ། ། དེ་འདྲ་གོ་བའི་འཕགས་པ་ལགས། ། མེད་ཀྱང་ཀུ་རེ་བྱས་པ་ལགས། ། སྐལ་ལྡན་འགྲོ་ལ་ཕན་གྱུར་ཅིག ། ཅེས་གསུངས་སོ། ། དེ་རྣམས་ཀྱི་དབང་བྱིན་རླབས་ཐམས་ཅད་དང་། ཆོས་སྐྱོང་ཁ་ཆེ་མགོན་ནག་དང་། མགོན་ནག་ཞལ་གསུམ་ཕྱག་དྲུག་པའི་སྐོར་དང་བཅས་པ་རྣམས་བླ་མ་ཆོས་སྐུ་པའི་དྲུང་དུ་ཐོབ་ཅིང་། དེར་ཡང་སྒྲོ་འདོགས་བཅད་པ་ལས་ནམ་ལངས་པ་ལ་ཉི་མ་ཤར་བ་བཞིན་གྱུར་ཏེ། ཨེ་མ་ཧོ།
ཀུན་མཁྱེན་བླ་ཆེན་བྱིན་རླབས་ཀྱིས། ། ནམ་ལངས་པ་ལ་ཉི་ཤར་ལྟར། ། ཁྱད་པར་འཕགས་པའི་འོད་ལྡན་པ། ། དེང་སང་ཁོ་བོ་ཡིན་པ་སྙམ། ། ཞེས་གསུངས་སོ། ། དེ་ནས་རེ་ཞིག་ན་ལྷོ་སྒོར་ཧོར་དམག་ཞུགས་ནས་ཟོས་མི་བདེ་དང་། མུ་གེ་ཆེན་པོ་བྱུང་ནས་འཚོ་བ་ཤིན་ཏུ་དཀའ་བར་བྱུང་བའི་ཚེ། བུད་མེད་གཅིག་ཟན་གྱི་གཟུགས་བརྙན་མང་པོ་ལ་མར་དང་། འཁུར་བ་ལ་སོགས་པ་མང་པོས་བརྒྱན་ནས་ལྷ་ལ་མཆོད་པ་བྱེད་ཀྱིན་འདུག་པས། བླ་མ་འདིས་དགོངས་པ་ལ་མོས་འདི་དག་དོར་སོང་བ་དང་བླངས་པས་ཞག་འགའ་ཞིག་གི་ཐུག་ཐལ་འོང་བ་འདུག་སྙམ་པ་དང་།
མོས་མཆོད་པ་ཟིན་ནས་སྣོད་དུ་བཅུག་སྟེ་ཁུར་སོང་བ་ན། ཐུགས་ལ་རེ་ཆེས་ན་བསླུ་དོགས་ནས་འཆིང་བར་ཐག་ཆོད། འཇིག་རྟེན་ལ་རེ་བ་བཅད་ནས་བཅུད་ལེན་སྣ་ཚོགས་མཛད་དེ་ལྕེ་ཆུང་གི་བདུད་རྩི་མྱང་བ་ཀ་མཆོག་ཏུ་བྱུང་གསུངས། དེ་ནས་བོད་དུ་བྱོན་ཏེ་མཛོ་ཕོ་ལྷས་པའི་བླ་མ་སངས་རྒྱས་བསྒོམ་པ་ཞེས་བྱ་བ་ལ་སྒང་ལོ་ཙཱ་བའི་ལུགས་ཀྱི་རྡོ་རྗེ་ཕྲེང་བའི་དབང་། འཕྲེང་བ་སྐོར་གསུམ་བོད་ཀྱི་ཡིག་ཆ་རྒྱས་པ་དང་བཅས་པ། མཁའ་འགྲོ་རྒྱ་མཚོའི་རྒྱུད། གཞན་ཡང་བདེ་མཆོག་གི་རྒྱུད་དང་ཆོས་སྐོར་མང་དག་ཞུས། ཁོང་ལ་ལམ་འབྲས་མི་གཅིག་པ་བཅུ་གཅིག་གི་བཀའ་ཡོད་པ་ལས་བླ་མ་འདིས་བདུན་ཐོབ་གསུངས་སོ། ། དེ་ནས་བླ་མ་ཆོས་སྐུ་བའི་གདན་ས་ལ་དགེ་བཤེས་འོད་ཟེར་མགོན་པོ་བསྐོས་ནས་འདིའི་མགོ་འདོན་ཁྱེད་ཀྱིས་གྱིས་ཤིག་གསུངས་པ་ལ་བརྟེན་ནས་ཁོང་ལ་སློབ་གཉེར་བྱེད་པ་དང་། དབང་བཀའ་ལུང་བཀའ་སོགས་འབོགས་པ།
བཤད་ཉན་གྱི་མགོ་འདོན་ལ་སོགས་པ་ལོ་འགའ་མཛད་དགོས་བྱུང་། དེ་དག་གི་བར་སེང་ལ་དྲང་སོ་ལུང་དུ་མཁན་ཆེན་ཀ་བཞི་པ་དཀོན་གཞོན་ལ་ལམ་རིམ། ལམ་སྒྲོན། བེ་བུམ་སྔོན་པོ་སོགས་དང་། དོན་ཡོད་ཞགས་པ་དང་། ཕག་མོའི་སྐོར་རྣམས་ཞུས། ཀ་བཞི་པ་ཐུགས་ཤེ་ལ་ཡང་མངོན་པ་ཀུན་ལས་བཏུས་ཀྱི་བཤད་པ་ཚར་འགའ་ཟུང་མཉན་ཞིང་མངོན་པའི་གཞུང་ཕྲན་མང་པོའི་ལུང་ཡང་ཞུས། དེའི་ཚེ་སྔར་གྱི་དཔོན་དགེ་འདུན་ན་རེ། མཁན་ཆེན་ཀ་བཞི་པ་འགྲན་གྱི་དོ་མེད་ཡིན། གཞན་ཡང་མཁས་བཙན་བཟང་གསུམ་གྱི་དགེ་བཤེས་བརྒྱ་འཚོགས་སྟོང་འཚོགས་ཀྱང་།
ང་ནི་ང་རང་གི་སློབ་མ་འདི་ཀ་ལ་མོས་ཟེར་ནས་དབང་དང་ཁྲིད་ཞུས་ཉམས་མྱོང་ཡང་བཟང་པོ་བྱུང་ནས་ཆེར་དད་པར་གྱུར་ཏོ། ། དེ་ནས་བླ་མ་ཆོས་སྐུ་འོད་ཟེར་གྱི་བུ་ཆེན་སྲེའུ་ཆུང་གི་ལྕེ་བློ་ལྡན་སེང་གེའི་དྲུང་དུ་གསང་འདུས་རྔོག་ལུགས་འགྲེལ་པ་དང་བཅས་པ་དང་། རྒྱུད་རྐྱང་མན་ངག་དང་བཅས་པ། གསང་འདུས་ཀྱི་བཤད་རྒྱུད་བཞི། གཉོས་ལུགས་ཀྱི་ལོ་ཧི་པའི་དབང་བཀའ། རྩ་རྒྱུད་ཀྱི་བཤད་བཀའ། བདེ་མཆོག་གི་བཤད་རྒྱུད། མངོན་བརྗོད་བླ་མ་སོགས། རྔོག་ལུགས་ཀྱི་གུར་བརྟག་སམ་གསུམ་སྒྲུབ་སྡེ་ལྔ་བསྲེ་འཕོ་དབང་བཀའ་དང་བཅས་པ། རྡོ་རྗེ་གདན་བཞིའི་དབང་བཀའ།
རྩ་རྒྱུད་བཤད་རྒྱུད་སོགས་ཀྱི་བཤད་བཀའ། བ་ལང་རྨིག་སོགས་ཀྱི་ཁྲིད་བཀའ་སྒྲུབ་སྐོར་ལ་དང་བཅས་པ། ཕྱག་རྒྱ་ཆེན་པོ་གཞུང་གི་སྐོར་ལ་གྲུབ་པ་སྡེ་བདུན། སྙིང་པོ་སྐོར་དྲུག ཨཾ་ནས་ཉེར་ལྔ། བཀའ་བསྐུལ་གྱི་ཆོས་བཞི་དང་བཅས་པ། ཡོ་ག་རྡོ་རྗེ་འབྱུང་བ་སྨད་ལུགས་ཀྱི་ཊིཀྐ་མི་གཅིག་པ་ཚར་མང་དུ་གསན་ནོ། ། རྡོ་རྗེ་རྩེ་མོ་སྨད་ལུགས། དཔལ་མཆོག་ཤེར་དུམ།

དེའི་ནག་འབྱམས་ཤྲརྡྷའི་ཐིག་རྩ་རྩ་འགྲེལ། ཀུན་སྙིང་དང་པྲཛྙཱ་ཝ་ལི་ཏས་མཛད་པའི་སྤྱན་དབྱེ་ཆོ་ག རབ་འབྱོར་སྐྱོང་གི་སྦྱིན་སྲེག གཙུག་དགུ་སྨད་ལུགས་ཀྱི་དབང་བཀའ་བཤད་བཀའ། ཀུན་རིག་སྨད་ལུགས། འཁྱིན་ལུགས། སྒྱུར་ལུགས་གསུམ་གྱི་དབང་བཀའ་བཤད་བཀའ། མི་འཁྲུགས་པའི་དབང་བཀའ། གཟུངས་སྒྲུབ་སྐོར་དང་བཅས་པ། ཆབ་གཏོར་འཇམ་དཔལ་མ། གཙུག་ཏོར་གདུགས་དཀར།
ཚེ་དཔག་མེད་སྟེང་ཕྱོགས་མ། གྲུབ་པའི་རྒྱལ་མོའི་ཚེ་སྒྲུབ། རྟ་མགྲིན་ནག་པོའི་རྗེས་གནང་ལ་སོགས་པ་ཆེད་དུ་གཏད་པ་དང་། གཞན་གྱི་ཞོར་ལ་བྱུང་བའི་ཆོས་སྒོ་དཔག་ཏུ་མེད་པ་གསན་ནོ། ། དེ་ནས་སྐབས་ཤིག་ཏུ་བྱ་བཏང་དུ་སྐུ་མཚམས་ལ་བཞུགས་ཡོད་པའི་ཚེ། ཆོས་རྗེ་ཀུན་སྤངས་པས་འདིར་རྒྱུད་འགྲེལ་ཞིག་འབྲི་བ་དང་། དུས་འཁོར་གྱི་ཐང་ཀ་ཞིག་འབྲི་བ་ཡིན་པས་འདིར་འཁོར་ཙམ་ཞིག་ཤོག་གསུངས་པ་བཞིན་བྱོན་པས། རྒྱུད་རྙིང་ཞིག་གསུངས་པའི་དབུ་ཚུགས་ནས་འདུག་པ་དང་། སྔོན་ལ་རྒྱུད་རྙིང་འདི་ཉོན་ཅིག་གསུངས་པ་ལ། སྔར་བླ་མ་ཆོས་སྐུ་བའི་དྲུང་དུ་བཞུགས་དུས་ཞལ་ཚ་བ་ཞིག་འདུག་པ་ནས་ཆོས་མ་ཞུས་པ་ཡིན་ནའང་།
ད་ལམ་མ་ཞུས་པར་ཉོན་གསུངས་པ་འདི་ཐུགས་ལ་ཡོད་པ་ཡིན་སྙམ་ནས་མཉན་པས། རྒྱུད་རྙིང་ཅུང་ཟད་མ་ཚར་བ་ལ། ཁྱེད་ཡི་གེ་འབྲི་བ་རྐྱང་པ་ལ་བོས་པ་མིན་པས། ད་རེས་ཁྲིད་འདི་ཡང་ཉོན་གསུངས་ནས་སྦྱོར་དྲུག་གི་ཁྲིད་གནང་སྟེ་ལོ་གསུམ་ལ་ཡོངས་སུ་རྫོགས་པ་མཛད་དོ། ། ཕྱིས་བླ་མའི་གསུང་གིས། ཁྱོད་རང་འདོད་ཅིང་མི་བདེ་བ་བྱུང་ན་ཞུ་བ་སུ་འདུག་པའི་ཟླ་ལ་འོང་བས་ཆོག་གོ་གསུངས་ནས། ཕྱིས་སུ་སྔ་ཕྱིར་བསྡོམས་པའི་ཁྲིད་བདུན་ཞུས་ནས་ཕྱག་ལེན་ཐམས་ཅད་ལེགས་པར་སྦྱངས། གསུང་བགྲོས་ཐམས་ཅད་ཟིན་བྲིས་མཛད། སྲུང་འཁོར་དགོས་པ་རྣམས་དཔེ་ཆུང་དུ་བྲིས་ཏེ་ལེགས་པར་གཏན་ལ་ཕབ་ནས། འབྲོ་ལུགས་ཀྱི་སྦྱོར་དྲུག་གི་མན་ངག་ཡུ་མོའི་ཡིག་ཆ་དང་བཅས་པ་ཐམས་ཅད་དང་།
ཤ་བ་རཱི་ནས་བརྒྱུད་པའི་གཞུང་ཆུང་ཤོག་རིལ་བཞི་དང་བཅས་པ་དང་། རྩ་མི་ལུགས་ཀྱི་སྦྱོར་དྲུག་སྡེ་སྐོར་དང་བཅས་པ། སྒ་ལོས་མཛད་པའི་ཡོར་དྲུག་གི་སྐོར་ཕྲན་ཚེགས་དང་བཅས་པ་དང་། ས་ལུགས་ཀྱི་ཕ་རྒྱུད་གསང་བ་འདུས་པའི་སྦྱོར་དྲུག མ་རྒྱུད་ཀྱེ་རྡོ་རྗེའི་སྦྱོར་དྲུག ཞང་ཚལ་པའི་སྦྱོར་དྲུག་སྡེ་སྐོར་དང་དང་བཅས་པ། འབྲོ་ལོ་ཙཱ་བའི་སྦྱོར་དྲུག སྲེག་པ་ལུང་པའི་སྦྱོར་དྲུག གྱི་ཇོ་ལུགས་ཀྱི་སྦྱོར་དྲུག དཔེ་མེད་མཆོག་གི་སྦྱོར་དྲུག
པཎ་ཆེན་ཤཱཀྱ་ཤྲཱིའི་སྦྱོར་དྲུག རྭ་པའི་སྦྱོར་དྲུག རྩྭ་མིའི་སྦྱོར་འཕྲེང་། ཨ་རྒྱན་པའི་སྙན་བརྒྱུད། དབང་མདོར་བསྟན་ལ་སོགས་པའི་རྒྱུད་ཕྲན། གཞུང་ཕྲན། མཚན་བརྗོད་རྩ་འགྲེལ། དུས་འཁོར་གྱི་དབང་བཀའ་ལ་སོགས་མང་དུ་ཞུས་སོ། ། དེ་ནས་ལམ་འབྲས་ཀྱི་ཡིག་ཆ་བརྩམས་པའི་ཡིག་མཁན་ཡང་མཛད་ནས་ལམ་འབྲས་ཀྱི་སྐོར་ཐམས་ཅད་རྫོགས་པར་ཞུས། གཞན་ཡང་ཕྱག་ཆེན་གང་གཱ་མ་དང་།
ཐུགས་རྗེ་ཆེན་པོའི་སྨར་ཁྲིད། ཉི་ཟླ་བསྒྲུབ་པ། ཡེ་ཤེས་སྤྱན་སྒྲུབ་ལ་སོགས་པའི་མན་ངག་རྣམས་དང་། དགོངས་འདུས་ལ་སོགས་པ་རྙིང་མ་འགའ་ཡར་དང་། རྫོགས་ཆེན་སེམས་ཕྱོགས་དང་། རྒྱའི་ཧ་ཤང་གི་མན་ངག་གི་སྐོར་རྣམས་གནང་ངོ་། ། དེའི་དུས་སུ་བདག་དུས་འཁོར་འདི་ལ་ད་དུང་སློབ་གཉེར་ཞིག་བྱེད། སྒྲ་ཚད་པ་མཁས་པར་གྲགས་གདའ་བས་དེའི་དྲུང་དུ་འགྲོ་ཞུས་པས། དེ་ཚོ་ཤེས་རབ་ཆེ་བས་ཤེས་རབ་ཀྱི་རྩལ་གྱི་བཤད་པ་ཡིན། བརྒྱུད་པའི་མན་ངག་དང་མི་ལྡན་པས་དེར་འགྲོ་བ་འོས་མིན།
རྭ་འབྲོ་གཉིས་ཀའི་བརྒྱུད་པའི་མན་ངག་གི་གཏུགས་ས་ཡིན་པས་རོང་དུ་སོང་གསུངས་ནས། བླ་མ་ཤེས་རབ་སེང་གེ་བའི་དྲུང་དུ་བྱོན། དུས་ཀྱི་འཁོར་ལོ་སྐུ་གསུང་ཐུགས་ཡོངས་རྫོགས་ཀྱི་དབང་ཞུས་ནས། རྒྱུད་འགྲེལ་ལ་སྦྱངས་པ་མཛད་ནས། དཀའ་གནས་ལ་བཤད་པ་ཟབ་པ་བྱུང་ཙམ་ན་འཕྲལ་དུ་གླེགས་ཤིང་ལ་ཡི་གེར་བྲིས། དེའི་འཕྲོ་རྣམས་ཆོས་ཐུན་གྲོལ་བ་ན་ཞུས། དེ་ཡང་ཡི་གེ་ལ་བཏབ། དེ་ནས་ཆོས་ཐོག་ཕྱི་མ་ལ་དེ་རྣམས་མཐུན་མི་མཐུན་བལྟས། ཟིན་ཐུན་བྲིས། དཔེ་ཆུང་དགོས་པ་ཐམས་ཅད་ཞིབ་པར་བཀོད།
ཕྱག་ལེན་དང་བཀག་འགོག་ཐམས་ཅད། ཐ་ན་རྡོར་དྲིལ་འཇོག་ལུགས་དང་། ཕྲེང་བ་འཁྱེར་ལུགས་ཚུན་ཆད་ལ་དྲི་གཏུགས་ཞིབ་པར་མཛད་པས། བླ་མའི་གསུང་གིས། ཁྱེད་འཕགས་རྒོད་ཡག་མ་བྱ་བ་རྩ་བ་ལུམ་བུ་བཞིན་མ་བཅད་པར་ཡེ་མི་ཉན་པའི་མི་ཡིན་པས་དྲིས་ཤིག་གསུངས་ནས་ལན་ལེགས་པར་བཏབ། ཆོས་རྡོ་རུས་ཐུག་པ་ཞིག་བྱེད་ན་དྲི་བ་དེ་ལྟ་བུ་ཞིག་དགོས་པ་ཡིན། གཞན་ང་རང་ལས་མཁས་པ་དཀའ། ངའི་རྩར་ཡོང་གིན་ཡོད་པ་ཡིན་ནམ། དྲི་བ་དེ་ལྟ་བུ་བྱེད་པ་ཡེ་རང་མ་བྱུང་གསུངས་ཤིང་ཐུགས་མཉེས་ཚོར་ཆེན་པོ་མཛད། དེ་ནས་ཤམྦྷ་ལར།
ཁྲོ་དགོན། ཤ་ར་དགོན། གནམ་རྩེ་ལྡེང་། གནས་མོ་ཆེ་ལ་སོགས་གང་བཞུད་པར་ཕྱག་ཕྱིར་འབྲངས་ནས། རྒྱུད་འགྲེལ་མན་ངག་དང་བཅས་པ་ཞུ་ཐུག་མཛད། དེ་ནས་ཁྲིད་ཞུས་ནས་ཕྱག་བཞེས་ཀྱི་སྲོལ་ཇི་ལྟ་བ་བཞིན་བསྒོམས་པས་ཉམས་རྟོགས་ལའང་བོགས་ཐོན་པ་བྱུང་གསུངས། དེར་དབང་མདོར་བསྟན་སོགས་དུས་འཁོར་གྱི་གཞུང་ཕྲན་འགྲེལ་པ་སྐོར་གསུམ། ན་རོ་འགྲེལ་ཆེན་དེའི་མན་ངག་སྒྲོམ་ལྡེ་རྩ་འགྲེལ། རྭ་ལུགས་ཀྱི་སྦྱོར་དྲུག བླ་མ་ཤེས་རབ་སེང་གེ་བས་མཛད་པའི་སྦྱོར་དྲུག་གི་ཡིག་ཆ།
འབྲོ་ལུགས་པའི་ཁྲིད་སྐོར། ཡུ་མོའི་ཡིག་ཆ་མདུད་འགྲོལ་དང་བཅས་པ། སྟོན་ཐུན། མན་ལུང་པའི་སྦྱོར་དྲུག ཤ་བ་རིའི་སྦྱོར་དྲུག མན་ངག་སྙེ་མ། མཚན་བརྗོད་འགྲེལ་པ། རྭ་ལུགས་ཀྱི་ནག་འཇིགས་སྐོར་གསུམ། སྔོན་འབྱུང་རྣམ་གསུམ། ལྷ་མོ་རྣམ་གསུམ།
མི་གཡོ་བ་རྣལ་འབྱོར་ཆེན་པོ་བླ་མེད། གཟུངས་གྲྭ་ལྔ། འོད་ཟེར་ཅན། སྒྲུབ་ཐབས་རྒྱ་མཚོ་ལ་སོགས་པ་མང་དུ་གསན་ཞིང་། ཕྱིས་དུས་འཁོར་གྱི་བཀའ་འཕྲང་ལ་ཡིག་ཆ་མཛད་པའི་ཡིག་མཁན་ཡང་མཛད་དོ། ། དེ་ནས་ཆོས་རྗེ་ཀུན་སྤངས་པ་གཤེགས་པའི་རྗེས་སུ་ཇོ་མོ་ནང་དུ་བྱོན་པས། བྱང་སེམས་རྒྱལ་ཡེའི་དབོན་པོ་རྣམས་སྦྲད་ནས། བཙུན་ཆུང་འདི་པ་སློབ་གཉེར་བྱེད་དུ་འཇུག་པ་ཡིན་པས་དུས་འཁོར་གསུང་བ་ཞུ་གསུངས་ནས། དཔོན་པོས་གཙོ་མཛད་དགེ་བཤེས་མང་པོ་ལ་དུས་འཁོར་འགྲེལ་ཆེན་རྒྱུད་རྙིང་ལ་སོགས་པ་མང་དུ་གསུངས་ཤིང་། དེའི་ཚེ་བླ་མ་བྱང་སེམས་རྒྱལ་ཡེ་ལ་དུས་འཁོར་ཡོངས་རྫོགས་ཀྱི་དབང་།
རྒྱུ་རྙིང་། གྲུབ་རྙིང་གི་སྐོར། མཚན་བརྗོད་འགྲེལ་པ་སོགས་མང་དུ་ཞུས་སོ། ། དེ་ནས་དབོན་པོས་བདེ་ཆེན་དུ་གདན་དྲངས་ནས་དེར་ཡང་གསུངས་ཤིང་། དུས་འཁོར་མཁས་རབ་ཤེས་པ་དང་། བློ་ཁ་ཕྱོགས་པ་དང་དད་པ་ཐོབ་པ་མང་དུ་བྱུང་། དེར་བླ་མ་གྲགས་ཆེན་པ་དང་ཞལ་མཇལ་ནས་ཆོས་ཕར་ཞུ་ཚུར་ཞུ་མང་དུ་མཛད་དེ། ཇོ་བོ་ལུགས་ཀྱི་གསང་འདུས་འཕགས་སྐོར་གཞུང་ཕྲན་མན་ངག་དབང་བཀའ་ཁྲིད་བཀའ་དང་བཅས་པ། ཆག་ལུགས་ཀྱི་གསང་འདུས་འཕགས་སྐོར་གཞུང་བཤད་དབང་བཀའ་གཞུང་ཕྲན་དང་བཅས་པ། དཔྱལ་ལུགས་ཀྱི་འཕགས་སྐོར།
ས་ལུགས་ཀྱི་འཕགས་སྐོར། ས་ལུགས་ཀྱི་ཀྱཻ་རྡོར་དང་། བདག་མེད་མའི་དབང་བྱིན་རླབས་སྒྲུབ་སྐོར་དང་། རྒྱུད་གསུམ་མན་ངག་དང་བཅས་པ། གུར་མགོན་གྱི་སྐོར་ལ་སྒྲུབ་ཐབས་ལས་ཚོགས་མང་པོ་དང་བཅས་པ། ས་ལུགས་ཀྱི་ལཱུ་ནག་དྲིལ་གསུམ་གཞུང་གདམས་ངག་དང་། ཇོ་བོ་ལུགས་ཀྱི་ལཱུ་ནག་དང་། རིན་ཆེན་རྒྱལ་མཚན་གྱི་དབང་བཀའ་བཤད་བཀའ་མན་ངག་དང་བཅས་པ། ཇོ་བོ་ལུགས་ཀྱི་ཀྱེ་རྡོར་ཀྱི་དབང་བཀའ་རྒྱུད་གསུམ་གྱི་བཤད་བཀའ་དང་བཅས་པ། ཇོ་བོ་ལུགས་ཀྱི་མཧཱ་མཱ་ཡའི་དབང་བཤད་ཁྲིད་དང་བཅས་པ།
ཨོ་རྒྱན་སྒྲོལ་མའི་དབང་བཀའ་ཆོས་སྐོར་དང་བཅས་པ། སྟོད་ལུགས་ཀྱི་རྩེ་མོ་རིགས་བསྡུས་དང་གཙུག་དགུ་དབང་སྒྲུབ་ཐབས། མི་འཁྲུགས་པ་རྣལ་འབྱོར་རྒྱུད་དུ་བྱས་པའི་ཇོ་བོ་ལུགས། བྱ་རྒྱུད་དུ་བྱས་པའི་ས་ལུགས། རྣམ་འཇོམས་བིར་ལུགས་དང་། བ་རི་ལུགས། དོན་ཞགས་ས་ལུགས་ཀྱི་རྗེས་གནང་ཆོས་སྐོར་དང་བཅས་པ། སེང་གེ་སྒྲའི་སྒྲུབ་ཐབས་གདོན་གྲོལ་ཆུང་ངུ་དང་བཅས་པ། རི་ཁྲོད་ལོ་མ་ཅན་གསར་རྙིང་། དཔལ་མོའི་བཅུ་གཅིག་ཞལ་གྱི་སྒྲུབ་ཐབས་སྙུང་གནས་དང་བཅས་པ།
ཇོ་བོའི་ཡི་གེ་དྲུག་པ་གཙོ་འཁོར་གསུམ་པ་དང་། ཐུགས་རྗེ་ཆེན་པོ་སྐྱེར་སྒང་ལུགས་གཉིས་ཀྱི་རྗེས་གནང་ཆོས་སྐོར་དང་བཅས་པ། ཇོ་བོའི་མི་གཡོ་བ་སྤྱན་གཉིས། གསེར་གླིང་པའི་མི་གཡོ་བ་དམིགས་པ་སྐོར་གསུམ་བློ་བདེག་དང་བཅས་པ། ས་ལུགས་ཀྱི་མི་གཡོ་བ་ནག་པོ་ལས་ཚོགས་དང་བཅས་པ། ས་ལུགས་ཀྱི་གཟའ་ཡུམ་མཆོད་ཆོག་དང་བཅས་པ། ཕྱག་བརྒྱད་སྒྲོལ་མ། གནས་བརྟན་བཅུ་དྲུག་གི་གསོལ་འདེབས། ཆབ་གཏོར་དང་ཆར་འབེབས་ལ་སོགས་པ་མང་དུཞུས་གསུངས། དེའི་ཚེ་ལ་སྟོད་ནས་བླ་མ་གྲགས་པ་དཔལ་ཞེས་བྱ་བ་དྲུང་དུ་ཆོས་ཞུ་རུ་བྱུང་བ་ལ་ཨུ་རྒྱན་པའི་བསྙེན་སྒྲུབ་ཀྱི་སྐོར་རྣམས་ཞུས་སོ། །
རིན་པོ་ཆེ་ཚོགས་དང་གཉགས་ཀྱི་སློབ་མ་བླ་མ་བསོད་ནམས་མགོན་ཞེས་བྱ་བ་ལ། ས་ལུགས་ཀྱི་བདེ་ཀྱེ་ཡོ་ག་གསུམ། རྣམ་རྒྱལ་འཇོམས། གདོན་སྒྲོལ་གཏོར་ཆེན་རྣམས་རྙིང་མ་ལུགས་ཀྱི་ལག་ལེན་ཞིབ་པར་བསླབས་སོ། ། དེ་ནས་བོ་དོང་ཨེར་བྱོན་སྣུར་ཆོར་འཕགས་རྒྱལ་མཚན་ལ་ཡོ་ག་སྟོད་ལུགས་པའི་འགྲེལ་པ་ལ་བརྟེན་པའི་དབང་བཀའ། དེ་ཉིད་འདུས་པའི་རྒྱུད། སྟོད་འགྲེལ་སྨད་འགྲེལ། རྡོར་འབྱུང་སེམས་དཔའ་འབྱུང་ཆུང་། ཀོ་ས་ལའི་རྒྱན་ཨ་ཝ་ཏ་ར། དཔལ་མཆོག་སྨད་འགྲེལ།
ཕྱག་ན་རྡོ་རྗེའི་དཀྱིལ་འཁོར་ལ་འཇིག་རྟེན་པ་དྲུག་བཏགས་པའི་སྦྱོང་རྒྱུད་ཀྱི་དབང་བཀའ། གཙུག་ཏོར་རྣམ་རྒྱལ་གྱི་རྟོགས་པ་གཉིས། ཚེ་དཔག་མེད་འཆི་མེད་རྔ་སྒྲ། ཁ་འབར་མའི་གཟུངས་གཉིས། ཚུལ་བརྒྱ་ལྔ་བཅུ་པ་ལ་སོགས་པ་གསན་ནོ། ། ཁོང་པས་ཀྱང་ལྟ་སྒོམ་སྤྱོད་འབྲས་ལ་སོགས་པ་མང་དུ་ཞུས་སོ། ། དེའི་ཚེ་བླ་མ་བྱང་སེམས་རྒྱལ་ཡེའི་དབོན་པོ་འོངས་ནས་བུ་ཆེན་ཐམས་ཅད་ཀྱི་དགོན་པ་བདེ་ཆེན་འཛིན་པར་ཞུས་པས། དགོན་ཆུང་སྡུག་བསྔལ་གྱི་བཙོན་རར་དགོངས་ནས་མཛད་དུ་མ་བཞེས་པར། དབོན་ཆུང་ལ་སློབ་གཉེར་མཛུབ་ཁྲིད་དུ་མཛད་ནས་བསྐོས་སོ། ། དེ་ནས་སྟོད་ཕྱོགས་ཀྱི་དགེ་བའི་བཤེས་གཉེན་ཁྲིད་ཞུ།
དབང་ཞུ། ལུང་ཞུ་ཟེར་བ་མང་པོ་བྱུང་ནས། ཉིན་རང་ལུང་དང་བཤད་པ་མཛད། མཚན་རང་ཆོ་ག་མཛད་དེ་ཉིན་མཚན་ཁོར་ཡུག་ཆོས་འཆད་པ་ལ་འབད་པ་མཛད་ཀྱང་། འཇིག་རྟེན་བློས་བཏང་ནས་སྒྲུབ་པ་མཐར་འདོན་པ་ཆེར་མ་བྱུང་། པོ་ཏི་རྐང་བཙུགས་ནས་སློབ་གཏེར་བྱེད་པའང་མང་པོ་མ་བྱུང་བས་ཐུགས་འཇུངས་ཏེ། ཆོས་ཀྱི་རྣམ་གྲངས་གསོག་པའི་ལུང་ཐོབ་ཚོད་མ་ཚྭ་བལྟ་བ་ལྟ་བུ་འདི་ལ་དགོས་པ་མི་འདུག་དགོངས་ནས། ཉང་སྟོད་སྐྱིད་མཁར་ལྷ་ཁུད་ཀྱི་ཕུ་རུ་སྤེ་ཆུང་གཅིག་པུ་ཞིག་ཏུ་སྐུ་མཚམས་བཅད་ནས་སྒྲུབ་པ་སྙིང་པོར་མཛད་ཀྱིན་བཞུགས་སོ། ། དེ་ལྟ་བུའི་བླ་མ་འཕགས་འོད་ཡོན་ཏན་རྒྱ་མཚོས། བུ་སྟོན་རིན་པོ་ཆེ་ཐམས་ཅད་མཁྱེན་པ་རིན་ཆེན་གྲུབ་ལ་གསང་བ་འདུས་པ་འགོས་རྡོག་ལུགས།
མར་ལུགས། ཇོ་བོ་ལུགས། ཆག་ལུགས་སོགས་ཐམས་ཅད་གནང་བ་ཡིན་ནོ། ། དེ་ཡང་བླ་མ་འཕགས་འོད་ཉང་སྟོད་དུ་སྒྲུབ་པ་ལ་བཞུགས་པའི་ཚེ་བུ་སྟོན་རིན་པོ་ཆེས་གསང་འདུས་སྐོར་གསན་པར་བཞེད་ནས། དགེ་བཤེས་བསོད་ནམས་རིན་ཆེན་བྱ་བ་རིན་པོ་ཆེའི་མེ་ཏོག་དང་བཅས། བདག་གསང་བ་འདུས་པ་ཞིག་དོན་དུ་གཉེར་བ་ལགས་པས་ཐུགས་ལ་བཏགས་དགོས། དེ་ལ་བདག་དེར་དྲུང་དུ་འོངས་ན་མཆིའམ། བླ་མ་ཁྱེད་འདིར་བྱོན་པ་གང་གི་ལེགས་ཀྱི་སྐབས་དབྱེར་གསོལ་ཞེས་པའི་ཞུ་བ་འཕགས་འོད་ཀྱི་དྲུང་དུ་བཏང་བས། ཐོག་མར་མཇལ་ཁ་མ་གནང་ནས། ཞུ་ཡིག་དང་གསེར་གྱི་མེ་ཏོག་ཕུལ་བས་གཟོད་མཇལ་ཁ་བྱུང་སྟེ།
བླ་མ་འཕགས་པའི་ཞལ་ནས་ཁྱེད་ནོར་བ་མིན་ནམ། ང་ནི་བཙུན་རྒན་གཅིག་ཀྱང་མི་ཤེས་པ་མ་ཎི་བགྲངས་ནས་སྡོད་པ་ཞིག་ཡིན། ཁོང་ལ་དགོས་པའི་གསང་འདུས་དེ་འདྲ་ངས་མི་ཤེས། ང་ལ་སྙིང་ཐག་མདའ་རྒྱང་ལས་རིང་བ་ལ་སོགས་པ་ཡོད་པའི་ཡོན་ཏན་དང་ཁ་ན་སོ་མེད་པ་ལ་སོགས་མེད་པའི་ཡོན་ཏན་མང་པོ་ཡོད་ཏེ། དེ་ཚོ་ནི་ཁོང་ལ་མི་མཁོ་མཆི། ཁྱེད་རང་གསེར་ཁུར་ལ་ལོག་རྒྱུགས་གསུངས་པ་ན། ཁོང་གིས་ནོར་བ་མིན་པ་འདུག དུས་འཁོར་སློབ་པའི་དུས་སུ་བླ་མ་རྡོ་རྗེ་རྒྱལ་མཚན་པས་ཁྱེད་ལ་གསང་འདུས་མཁས་པོ་ཡོད་བྱས་ནས་ཁུངས་བསྟན་པར་འདུག དགེ་སློང་ཤཱཀྱ་དཔལ་གྱིས་ཀྱང་ངོ་ཤེས་ཀྱིས་འདུག་མ་ནོར་བྱས་པས། སློབ་དཔོན་རྡོ་རྗེ་རྒྱལ་མཚན་གྱིས་མགོ་སྐོར་བྱས་འདུག་པ།
ངས་དང་པོ་གསང་འདུས་ཤིག་ཉན་མྱོང་སྟེ་བརྗེད་ནས་མེད་པས། ངས་ཁོང་པའི་སློབ་དཔོན་གང་ནས་འོང་། ཅིས་ཀྱང་གསང་འདུས་དོན་དུ་གཉེར་ན། སྲེའུ་ཆུང་བ་དང་ཁོང་པའི་སློབ་མ་བསོད་ཤེ་དང་། སངས་རྒྱས་དཔལ་ལ་སོགས་མང་པོ་ཡོད་པས་དེར་ཞུས་གསུངས། དེ་ཚོ་ལ་ཞུ་འདོད་མི་གདའ། ཅིས་ཀྱང་དྲུང་དུ་ཞུ་བར་གདའ་ཞུས་པས། དེར་འཕགས་འོད་ཀྱི་ཞལ་ནས་དགེ་བཤེས་གསན་དང་། ཕྱི་དུས་ཀྱི་བྱེད་པ་ཡོལ། དུས་སྙིགས་པས་ཆོས་ཞུ་བ་ཐམས་ཅད་ཀྱང་བཀའ་ཐོབ་ཙམ་ལུང་ཐོབ་ལས་རྩ་བ་གཅོད་མཁན་ཡོང་བ་མི་འདུག
ཆོས་བཤད་མཁན་རྣམས་ཀྱང་སྤྱང་ཨ་ཕོའི་ཀློག་བྲི་པ་ཇི་བཞིན་ལས་རྡོ་རུས་གཏུགས་ལ་བཤད་རྒྱུ་ཡོད་པ་མི་འདུག སྒོས་སུ་ནང་དུས་ཀྱི་བྱེད་པ་ཡོལ། ལེགས་པར་རྒས། དྲན་པ་མི་གསལ། བཤད་འཕྲོ་ལ་བརྗེད་ཀྱི་འགྲོ། རྣ་བ་རྩེ་ཆག མིག་མི་གསལ། འདི་བཞིན་སོང་བ་ཡིན་མོད་གསུངས་ནས་ནས་དབུ་དང་ཕྱག་ལ་སོགས་པ་བསྟན་ནས། ངས་ཁོང་པའི་སློབ་དཔོན་མི་འོང་གིས་ལོག་ལ་སོང་གསུངས་ཏེ་ལོག་བྱུང་བ་ན། ཁོང་ཡོང་བའི་ནུབ་མོ་བུ་སྟོན་རིན་པོ་ཆེའི་མནལ་ལམ་དུ་མཐོངས་ཁུང་ལྟ་བུ་ཞིག་གི་ཕ་རོལ་ན་རྡོར་དྲིལ་གཅིག་དང་།
བུམ་པ་ཞིག་འདུག་པ། ལེན་འདོད་ནས་མི་ཞིག་ལ་དེ་པ་ཚུར་ཐོངས་གསུངས་པས། མི་དེས་མྱུར་དུ་གཏོང་མ་འདོད་པ་ལ། ང་རང་རྒྱང་གིས་མཆོངས་ལ་བླང་དགོས་དགོངས་པ་ན་མནལ་སད། དེ་ནས་ནངས་པར་དེ་ཁོང་སླེབ་བྱུང་ནས། བླ་མ་ཁོང་ནི་ཆོས་ཡེ་གསུངས་བའི་རིགས་སུ་མི་འདུག དེ་བས་གཞན་ལ་ཞུས་ན་རང་འཐད་དམ་ཞུ་བ་ལ། བུ་སྟོན་གྱི་ཞལ་ནས། ཁོང་ཐུགས་ལ་བཏགས། ང་ཅིས་ཀྱང་ཡོང་ག་ལ་གསུངས།
སྤོས་འདོད་པ་ལ་མི་རོ་བམ་པོས་ཅི་བྱ། ཁྱེད་རང་ད་དུང་ཕར་སོང་ལ་དེར་ཁོ་བོ་ཅིས་ཀྱང་ཡོང་བར་འདུག་པས་དུས་ཅི་ཙམ་ལ་ཡོང་བ་འཐད་ཅེས་ཞུས་ཤིག་བསྒོས་ཏེ་གནང་། དེས་ཀྱང་ཇི་སྐད་གསུངས་བཞིན་འཕགས་འོད་ཀྱི་དྲུང་དུ་ཕྱིན་ཏེ་ཞུས་པས། འོ་ན་ཐག་ཆོད་ཀྱི་མི་ལ་བཤོལ་འདེབས་དཀའ་བས་ཁས་བླངས་པ་ལ་ཐུག་གོ ། ཁོང་ལ་ཁྱེད་ཀྱིས་འདིར་འོངས་ཀྱང་ཁང་ཆུང་གཅིག་པུ་ལས་མེད་པས་ངེད་དེར་འོང་པ་ཡིན་མོད་ཀྱང་། ད་ལམ་དཔེ་ཆ་རྣམས་ཀྱང་ལ་སྟོད་དུ་ལུས་འདུག་པས། དེ་དག་ཀྱང་བླངས་ལ་ཆོས་འཁོར་ཐོན་པ་དང་ཅིས་ཀྱང་ཡོང་གསུངས་ཤིག་གསུངས། དེ་ལྟ་བུའི་ལོན་ནངས་པར་ཡོང་བའི་དོ་ནུབ་དེ། བུ་སྟོན་རིན་པོ་ཆེའི་མནལ་ལམ་དུ་སྔར་མནལ་ལམ་དུ་བྱུང་པའི་བུམ་པ་དེ་ལ་ཁ་རྒྱན་དང་མགུལ་ཆིངས་ཀྱི་རྒྱན་དང་བཅས་ཆུ་ཡིས་ཅུང་ཟད་མ་ཁེངས་པ་ཞིག་བུད་མེད་ཅིག་གིས་ཁྱེར་བྱུང་ནས། འདི་རྩ་བ་ཁྱོད་རང་གི་ཡིན་ཏེ།
ན་ནིང་ནས་བྲག་རི་ན་ཡར་ལ་འཁྱར་བ་ཡིན། ད་ཁྱོད་རང་ལ་གཏད་པ་ཡིན་ནོ་ཟེར་ནས་གཏད་པ་གསལ་པོ་ཞིག་རྨི། གཞན་ཡང་བཙུན་པ་འདྲ་བ་ཡང་། རྣལ་འབྱོར་པ་འདྲ་བ་ཞིག་གིས་སྔར་ནས་མནལ་ལམ་དུ་བྱུང་བའི་རྡོར་དྲིལ་དེ་གཏད་པ་སྙམ་བྱེད་པ་བྱུང་། དེའི་ནངས་པར་འཕགས་འོད་ཀྱི་བཀའ་གནང་བ་དེ་འབྱོར། དེ་ནས་ཕྱིས་ཆོས་འཁོར་ཐོན་ནས་བླ་མ་འཕགས་འོད་ཡོན་ཏན་རྒྱ་མཚོ་སྐུ་ན་བགྲེས་པོར་སོང་བ་དེས། བུ་སྟོན་རིན་པོ་ཆེའི་དགོངས་བཞེད་ལྟར་ཞ་ལུར་བྱོན་ནས། བུ་སྟོན་རིན་པོ་ཆེ་ལ་ཁྱེད་ལ་རྒྱ་བའི་རྒྱ་ལུགས་དང་གར་བའི་གར་ལུགས་ནས་དགོས་པའི་ལུགས་མིན། བཤར་ཏེ་བཀླགས་ལ་སྐབས་སྐབས་སུ་འགག་རེ་ཙམ་བཤད་དེ་ཆོས་ཐོབ་ཆེ་བར་བྱེད་པ་ཡིན་ནོ་གསུངས་པ་ལ། བུ་སྟོན་རིན་པོ་ཆེས།
དེ་འདྲའི་ལུང་ཐོབ་ཙམ་གྱིས་མི་ཕན། བཤད་པ་རྡོ་རུས་ཐུག་པ་ལག་ལེན་དང་བཅས་པ་ཞུ་འཚལ་ཞུས་པས། འཕགས་འོད་ཀྱི་ཞལ་ནས། འ་པ་ཡེས་སྙིང་ནས་རང་གསང་འདུས་ཤེས་པ་ཅིག་བཞེད་དམ་གསུངས། ཤིན་ཏུ་འདོད་ལགས་ཞུས་པས། འོ་ན་གསང་འདུས་ཀྱི་དོན་རིམ་ལྔར་འདུས་པ་ཡིན། རིམ་ལྔའི་ཁྲིད་བཟང་པོ་ཞིག་ཐོབ་ན་གསང་འདུས་ཀྱི་དོན་རང་རྡོལ་ལ་ཡོང་བས་ཐོག་མར་དབང་དང་ཁྲིད་བྱེད་དགོས་གསུངས་ནས་དབང་བཀའ་བདུན་པོ་གཅིག་ཏུ་འདུས་པའི་དབང་བཀའ་རྒྱས་པ་མཛད་ནས་དེ་ནས་འདུས་པའི་རིམ་ལྔ་སྨར་ཁྲིད་དགུན་སྟོད་ལ་རྫོགས་པར་མཛད་དེ། སླར་དཔྱིད་ཀ་རྡོག་ལུགས། མར་ལུགས། ཇོ་བོ་ལུགས།
ཆག་ལུགས་རྣམས་ཀྱི་བཤད་བཀའ། ལུང་བཀའ། མན་ངག་གི་བཀའ་ཐམས་ཅད་ལེགས་པར་སྩལ་བ་ཡིན་ནོ། ། དེ་ལྟར་བུ་སྟོན་རིན་པོ་ཆེས་འཕགས་འོད་ལ་ལེགས་པར་གསན་ནས་བསྟན་པའི་ཁུར་ཆེན་པོ་བཞེས་ཏེ། འདུས་པ་ལ་ཡིག་ཆ་ཡང་། སྒྲོན་གསལ་གྱི་རྣམ་བཤད་མཐའ་དྲུག་རབ་གསལ། འདུས་པའི་སྒྲུབ་ཐབས་དངོས་གྲུབ་ཆར་འབེབས། བསྟོད་པ་བྱིན་རླབས་ཆར་འབེབས། གཏོར་ཆོག་འདོད་དོན་ཆར་འབེབས། དཀྱིལ་ཆོག་ཡེ་ཤེས་ཆར་འབེབས།
སྦྱིན་སྲེག་འཕྲིན་ལས་ཆར་འབེབས། རྒྱུད་ཀྱི་བཤད་ཐབས་གསང་བའི་སྒོ་འབྱེད། རིམ་ལྔའི་ཁྲིད་ཡིག་ཡིད་བཞིན་གྱི་ནོར་བུ་རིན་ཆེན་ཟ་མ་ཏོག་ལ་སོགས་པ་ཡིག་འཇོགས་རྒྱ་ཆེན་པོ་མཛད། འཆད་ཉན་རྩལ་དུ་སྟོན་ནས་མཛད་པས་འདུས་པའི་བདག་པོ་ལྟ་བུར་གྱུར་པ་ཡིན་ལ། དེ་དག་གི་ནང་ནས་ཁྲིད་ཡིག་འདི་ནི་ཀུན་མཁྱེན་ཆོས་སྐུ་འོད་ཟེར་གྱིས་འཕགས་འོད་ལ་མར་འགོས་གཉིས་ཆར་གྱི་གདམས་པ་གནང་བའི་གསུང་བགྲོས་ཡི་གེར་བྲིས་པ་ཉུང་ངུ་ཞིག་ཡོད་པ་དེ་ཚང་བར་བཅུག་ཅིང་དེའི་སྟེང་དུ་འཕགས་འོད་ཀྱི་གསུང་བགྲོས་རྣམས་བྲིས་པ་ཡིན་པར་བཤད་ཅིང་། ངོ་བོ་དབེན་གསུམ་ཡན་འགོས་ལུགས་དང་། སྒྱུ་མ་དང་འོད་གསལ་མར་ལུགས་གཙོ་བོར་བྱས་པ་ཞིག་ཡིན་པ་དང་། སྒྱུ་མའི་སྐབས་སུ་མཉམ་བཞག་སྒྱུ་མ་ལ་སྦྱོར་དྲུག་གི་དམིགས་པ་གཅིག་ཀྱང་བཅུག་ཡོད་པས། དེ་ཡང་ཀུན་མཁྱེན་ཆོས་སྐུ་བ་སྦྱོར་དྲུག་པ་ཡིན་པས། ཁོང་གིས་བསྣན་པ་བཞིན་བུ་སྟོན་གྱིས་ཀྱང་འབྲི་བར་མཛད་པ་ཡིན་པར་གྲགས་སོ། །
གཞན་ཡང་སྒྱུ་མ་གསུམ་བཏུད་དུ་བྱ་བ་སོགས་ནག་ཁྲིད་བསྲེས་པ་དང་། ཟུང་འཇུག་གི་སྐབས་སུ་བསྡུས་སེ་བ་ཞིག་གི་མར་ལུགས་འགོས་ལུགས་གཉིས་ཀ་དང་མཐུན་པ་ཞིག་ཡོད་པར་མཁས་པ་སྔ་མ་རྣམས་བཞེད་མོད་ཀྱང་། ཁྲིད་ཡིག་དེ་ཉིད་ཀྱི་དབང་བསྐུར། རྒྱུད་ཀྱི་རྒྱལ་པོ་དཔལ་གསང་བ་འདུས་པའི་དོན་བཤད་པའི་རྒྱུད་བཞིའམ་བརྒྱད་ཀྱི་དགོངས་པ་ལེགས་པར་ཕྱེ་ཤིང་། འཕགས་པ་ཀླུ་སྒྲུབ་ཡབ་སྲས་ཀྱི་དོན་མངོན་དུ་གྱུར་ནས་དགོངས་པ་ལེགས་པར་བཀྲལ་ཏེ་ཏཻ་ལོ་པ་དང་ནཱ་རོ་པ་ལ་སོགས་པ་མཁས་གྲུབ་རྣམས་ཀྱི་ཐུགས་དམ་དུ་ལེགས་པར་བསྟར་ནས་ཞལ་ནས་སྙན་དུ་བརྒྱུད་པའི་མན་ངག་རྒྱུད་སྡེ་ཟབ་མོ་ཐམས་ཅད་ཀྱི་སྒོ་འབྱེད་པའི་ལྡེ་མིག ལམ་རིམ་པ་ལྔའི་སྨར་ཁྲིད་ཅེས་སོགས་གསུངས་པས་ན། བུ་སྟོན་རིན་པོ་ཆེའི་ལུགས་ཀྱི་གསང་བ་འདུས་པའི་ཁྲིད་འདི་མར་ལུགས་གཙོ་ཆེ་བ་དང་། རྒྱུད་འགྲེལ་བ་དང་བཅས་པའི་བཤད་བཀའ་འགོས་ནས་རྡོག་པ་ལ་བརྒྱུད་པའི་ལུགས་གཙོ་ཆེ་བར་རང་ལུགས་ཀྱི་ཕྱིས་བྱོན་པའི་མཁས་པ་དག་བཞེད། དབང་བཀའ་ནི་བཀའ་བབས་སོ་སོའི་ལུགས་ཀུན་འདུས་པ་ཞིག་སྟེ། དེ་ནས་བཟུང་སྟེ་གསང་བ་འདུས་པ་མི་བསྐྱོད་པའི་དབང་གི་བརྒྱུད་པ་ལ་བརྒྱུད་པའི་བཀའ་བབས་བདུན་ལྡན་ཞེས་དབང་ཞིག་ཐོབ་པ་ན་བརྒྱུད་པ་བཀའ་བབས་བདུན་ཆར་གྱི་བརྒྱུད་པ་དྲངས་ཆོག་པ་འདི་བྱུང་བས།
བསྲེས་བརྒྱུད་ཅེས་པའི་ཐ་སྙད་བཏགས་སུ་རུང་ངམ་སྙམ་མོ། ། ཡང་འགའ་ཞིག་ལས་ཀླུ་བྱང་གི་དཀྱིལ་ཆོག་ཉི་ཤུ་པའི་རྗེས་འབྲངས་ཀྱི་དཀྱིལ་ཆོག་ལ་འཕགས་པ་རིན་པོ་ཆེའི་དཀྱིལ་ཆོག་དང་། བུ་སྟོན་གྱི་དཀྱིལ་ཆོག་ཡེ་ཤེས་ཆར་འབེབས་གཉིས་འདྲེན་པ་ཡང་མཛད་འདུག་པ་ལྟར། རྗེ་བཙུན་ས་པཎ་གྱིས་ཁ་ཆེ་པཎ་ཆེན་ལ་གསན་པའི་དབང་བཀའ་གསར་མའི་ཁོངས་སུ་བསྡུ་དགོས་པ་ཡང་འདྲ་བས་བརྟག་གོ ། དེ་རྣམས་ཀྱིས་འགོས་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་འགོས་ལུགས་ཇི་ལྟར་དར་བའི་ཚུལ་བསྟན་ཟིན་པ་ཡིན་ལ། བུ་སྟོན་མན་ཆད་ཀྱི་བརྒྱུད་རིམ་རྣམས་ནི་འོག་ཏུ་མར་ལུགས་དང་། ས་ལུགས་ཀྱི་བརྒྱུད་པ་དག་དང་ཕལ་ཆེར་ཆབ་གཅིག་ཏུ་འབྱུང་ངོ་། ། གཉིས་པ་མར་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་ལུགས་དེ་ཉིད་ཇི་ལྟར་དར་བའི་ཚུལ་ནི། སྐྱེས་མཆོག་མར་པ་ལོ་ཙཱ་བ་ཆོས་ཀྱིས་བློ་གྲོས་ཀྱི་ལེགས་པར་སྤེལ་བ་ལ་གསང་འདུས་མར་ལུགས་སུ་གྲགས་པ་ཡིན་ཏེ། དེ་ཉིད་ལོ་ཙཱ་བ་ནས་རིམ་གྱིས་བརྒྱུད།
མཁས་པ་ཕྱི་མ་དག་གིས་འཕེལ་རྒྱས་སུ་མཛད་པས་དེང་སང་གི་བར་དུ་ཡང་དར་རྒྱས་སུ་བཞུགས་པ་ཡིན་ཏེ། དེ་ཡང་མར་པ་ལོ་ཙཱ་བ་འདི་ལྷོ་བྲག་དབུས་དཔེ་གསར་བྱ་བར་ཡབ་མར་པ་མོན་པའམ་མར་པ་དཀོན་མཆོག་བྱ་བའི་སྲས་སུ་སྐུ་འཁྲུངས། ལས་འཕྲོ་མང་མཁར་མུ་གུ་ལུང་དུ་སད་དེ། ཐུགས་རྒྱ་གར་འཕགས་ཡུལ་དུ་སྦྱངས། འབྲས་བུ་བོད་ཁ་བ་ཅན་དུ་སྨིན་ཏེ། དེ་ཡང་མར་པ་འདི་དང་པོ་གཞོན་ནུ་དུས་སུ་ཐུགས་ཤིན་ཏུ་གཏུམ་པ་མི་ཕལ་ཆེར་མི་སྨོན་པ་ཞིག་ཡིན་པ་ལས། དགུང་ལོ་བཅུ་གསུམ་པ་ལ་ཆོས་སྒོར་ཞུགས། ཡབ་ཀྱི་ཕ་སྤུན་ཡིན་པའི་ཆོས་པ་ཞིག་ཡོད་པ་དེའི་དྲུང་དུ་སློབ་གཉེར་ལ་བཏང་བས། ཆོས་མ་བསླབ་པར་སྡང་གཙེར་བྱེད་པ་ཞིག་བྱུང་པས། གསེར་མང་པོ་བསྐུར་ནས་ལོ་ཙཱ་སློབ་པར་གཞན་དུ་བཏང་བས།
མར་པས་རིམ་གྱིས་དབུས་ཀྱི་ལྷོ་བྲག་ནས་གདན་བཏེག་སྟེ། དེ་དུས་ཁ་བ་ཅན་ནའང་འབྲོག་མི་ལོ་ཙཱ་བ་མཁས་པ་དང་མན་ངག་གི་སྙན་པ་ཆེ་བས། ཐོག་མར་མུ་གུ་ལུང་ན་འབྲོག་མི་བཞུགས་པའི་དྲུང་དུ་བྱོན་ནས་ལོ་ཙཱ་ལེགས་པར་བསླབས། ཆོས་གཞན་འགའ་རེ་ཡང་ཞུས། ལོ་གཅིག་གི་བར་དུ་མུ་གུ་ལུང་དུ་བཞུགས་ནས་གདམས་པ་ཞུས་ཀྱང་རྒྱུད་དང་གདམས་པ་ཟབ་མོ་ཡེ་མ་གནང་ནས། ལྷོ་བལ་དུ་འགྲོ་དགོས་དགོངས་པ་ན། དེ་ཉིད་བླ་མས་དགོངས་ནས། འབྲོག་བླ་ཆེན་གྱི་ཞལ་ནས། ལོ་ཙཱ་ནི་མཁས་པར་ཁྱེད་རང་གིས་ཤེས། ད་རྒྱུད་གདམས་ངག་ཞུ་བ་ལ།
ཁྱོད་ཀྱིས་སྔར་གྱི་ཞབས་ཏོག་གིས་ཅུང་མི་ཡོང་བས། ཡང་ན་ཡུལ་དུ་ལོག་ལ་རྒྱགས་ཐུབ་པ་ལོང་ལ་ཤོག ཡང་ན་ཁྱེད་རང་གིས་བྱིན་པའི་རྟ་འདི་ཡང་ཕར་བྱིན་གྱི། གསེར་དུ་ཚོང་ལ་བལ་པོ་ཙམ་དུ་ཆོས་ཞུ་བ་ལ་དཀའ་ལས་ཅི་འདུག་ཚོད་ལྟ་བ་ལ་སོང་དང་། གཟོད་ང་ལ་ཡང་གུས་པ་དྲིན་དུ་གཟོ་བ་ཞིག་ཡོང་སྟེ་མཆིས་གསུངས། དེར་བླ་མ་མར་པས་སྔར་ཁོང་རང་གིས་ཕུལ་བའི་རྟ་ནག་པོ་སེང་གེ་ཁ་གདངས་ཞེས་བྱ་བ་ཚུར་ཞུས་ནས། ཟབ་ཆེན་བུབ་ཅིག སེང་ལྡེང་གི་རྟ་སྒ་གཅིག་དང་གསུམ་རྟག་རིགས་སུ་འཚོང་དུ་ཕྱིན་པས་གསེར་སྲང་ཉི་ཤུ་ཁུགས་ནས། དགེ་བཤེས་ཀློཀྱ་ཆེན་པོས་གྲོགས་མཛད་ནས་རིམ་གྱིས་བལ་པོར་བྱོན་ཏེ། ལམ་གྱི་དཀའ་བ་དཔག་ཏུ་མེད་པ་བྱུང་ཡང་དང་དུ་བཞེས་པ་ཡིན་ཏེ།
དེ་ཉིད་ཀྱི་གསུང་ལས། ནགས་འཐུག་པོ་གཅིག་ལ་ཐོན་དུས་མེད། ། ལམ་རིང་པོ་གཅིག་ལ་བགྲོད་དུས་མེད། ། གཅན་གཟན་འཕྲང་དང་ཆུ་ལ་ཐར་དུས་མེད། ། ལམ་དེ་ཀུན་ནི་བདེ་དོག་མཐོང་ཙམ་ན། ། བྱ་དགུང་ལ་འཕུར་བའང་གཤོག་རྩེ་འདར། ། ཞེས་གསུངས། དེ་ནས་བལ་པོར་བལ་པོ་སྤྱི་ཐེར་བ་ལ་རྡོ་རྗེ་གདན་བཞི་ལ་སོགས་པའི་ཆོས་མང་དུ་གསན་ཀྱང་། དེས་ཀྱང་ཐུགས་མ་ཚིམ་པ་ལུས་སྲོག་ཁྱད་དུ་བསད་དེ། རྒྱ་གར་དུ་གཤེགས་ཏེ།
ཉིད་ཀྱི་གསུང་ལས། རྒྱ་གར་གྱི་ཡུལ་དུ་ཕྱིན་ཙམ་ན། ། མཐའ་འཁོབ་ཀྱི་ཇག་པ་ཤི་སྐྱིད་ལ། ། སྲོག་ཅི་བདེར་ཐོན་པ་ཅུང་མ་བསམས། ། གཅན་གཟན་གྱི་ངར་སྐད་ཐོས་ཙམ་ན། ། ལུས་གཙང་མར་ཐོན་པ་ཡིད་ལ་བྱེད། ། སྦྲུལ་སྦྲམ་ཆེན་གྱི་ཁ་རླངས་མཐོང་ཙམ་ན། ། ཡིད་བརྟན་པོར་ཕྱིན་ཀྱང་གོམ་ཚུགས་འཁྱོར། ། ལམ་དེ་ཀུན་གྱི་ཚ་གྲང་བཤད་ཙ་ན། ། དུས་ད་ལྟ་དྲན་ཡང་བློ་སྙིང་འདར། །
ཞེས་དང་། ཆོས་སྙིང་ནས་འཚོལ་བའི་གདུང་སེམས་སྐྱེས། ། ཡུལ་རྒྱ་གར་ཤར་ནུབ་ཆུ་བཞིན་ཉུལ། ། ཐང་ཆེན་པོ་གཅིག་ལ་ཕ་མཐའ་མེད། ། མྱ་ངན་གྱི་ཐང་ལ་ཕྱིན་ནོ་སྙམ། ། ཡིད་ཆོས་ལ་བསམས་ཀྱང་སྙིང་རླུང་འཕྱོ། ། ནད་འཚོ་བར་དཀའ་བའི་ཚད་པས་ཐེབས། ། ལར་དེ་ཤི་དེ་ཆད་བཅུ་གསུམ་བྱུང་། ། ཁ་ཆེམས་ཀྱང་ཚིག་གསུམ་བཞག་ས་མེད། ། དབུགས་འགྱུ་བ་ཆད་པ་ལན་གསུམ་མྱོང་། །
དུས་དེ་ཀུན་གྱི་བདེ་སྡུག་མྱོང་ཙམ་ན། ། སྡང་དགྲ་ཡི་མིག་ནས་མཆི་མ་འཆོར། ། ཞེས་གསུངས་སོ། ། ཚུལ་དེ་ལྟ་བུའི་དཀའ་སྤྱད་བཞེད་དེ་རྒྱ་གར་དུ་ཕེབས། པཎྜི་ཏ་སུ་མཁས་དྲིས་པས། མཻ་ཏྲི་པ་དང་། ནཱ་རོ་པས་གྲུབ་པ་ཐོབ་ཟེར་བས། ཐོག་མར་མཻ་ཏྲི་པ་ལ་གསེར་ཕུལ་ནས་ཞུས་པས། ངས་བླ་མ་དང་སྤྲད་ཀྱིས་གསུངས་ནས། ནཱ་རོ་པ་ཅན་བཏང་།
མར་པས་བྱོན་པས་ཟླ་བ་དྲུག་ཏུ་མ་མཇལ། དེའི་དུས་སུ་མར་པ་ལ་ས་གདོན་གྱི་སྙུན་ཐུ་མོ་ཞིག་བྱུང་ནས། ནཱ་རོ་པའི་རྣག་གསོལ་བས་སྙུན་ལས་གྲོལ། དེ་ནས་ནཱ་རོ་པ་སྐུ་ཁམས་བསང་བ་སོགས་ཀྱི་རྗེས་སུ་འབྲེངས་ཏེ་མཎྜལ་འབུལ་ཞིང་གསོལ་བ་བཏབ་པས། ཟླ་བ་དྲུག་ནས་མཇལ་ཁ་གནང་སྟེ་འདུས་པའི་དབང་དང་། རིམ་ལྔ་སྨར་ཁྲིད། རྒྱུད་ཀྱི་བཤད་པ་ཧྲིལ་ཙམ་དང་བཅས་པ་སྩལ་ཞིང་ལོ་དྲུག་དང་ཟླ་བ་བདུན་གྱི་བར་མར་པས་ནཱ་རོ་པའི་དྲུང་དུ་བཞུགས། དེ་ནས་བོད་དུ་བྱོན་ལ་སྟོད་དགེར་ཕུ་རུ་ཀློ་སྐྱ་སྟོན་པས་སྣ་ལེན་བྱས་ཏེ། ཆོས་འཆད་ཅིང་ལོ་གཅིག་བཞུགས། དེ་ནས་དབུ་རུ་བྱང་ངོས་སུ་བྱོན།
མར་པ་མགོ་ལེགས་བྱ་བས་སྣ་ལེན་བྱས་ཏེ་ཆོས་བཤད་པས། མགོ་ལེགས་ཀྱིས་གསེར་སྲང་བཅུ་གཉིས་ཕུལ། དེ་ནས་གསེར་བྲེ་གང་ཙམ་བྱུང་བ་ཁྱེར་ཏེ། རྒྱ་གར་དུ་བླ་མ་དང་མཇལ་བར་བྱོན་པས། ནཱ་རོ་པ་སྤྱོད་པ་ལ་གཤེགས་ནས་མི་བཞུགས་པས། དགོན་པར་ཇོ་མོ་ལ་ཚོགས་འཁོར་གཅིག་བྱས་གསོལ་བ་བཏབ་པས་ཞལ་མཇལ་གསེར་ཕུལ་ནས་ཆོས་ཞུས་པས། དགེས་རྡོར་དང་གདན་བཞི་བདེ་མཆོག་སོགས་གནང་ནས་ཤེས་སམ་ལན་གསུམ་གསུངས། ཤེས་ལགས་ཞུས། སླར་ཡང་བདེ་མཆོག་གི་ཆོས་ཅིག་ཞུ་སྙམ་ཙ་ན་གར་གཤེགས་ཆ་མ་བྱུང་ཡང་མཎྜལ་ཕུལ་གསོལ་བ་བཏབ་པས། རི་ཟུར་ཞིག་ལ་བཞུགས་པ་མཐོང་ནས་དེར་བྱོན་པས།
ནཱ་རོ་པ་རྣག་ཀ་པཱ་ལི་གང་མི་རྩིབས་ཀྱིས་གསོལ་ནས་གྲུབ་པ་ན། ཀ་པཱ་ལི་ཁ་ཕུབ་སོང་བ། མར་པས་བླངས་ཏེ་ལྷག་མ་བྱོགས་ནས་གསོལ་བས། རོ་ཤིན་ཏུ་ཞིམ་པ་ཞིག་འདུག་ནས་ལྷག་མ་ལུས་པ་གསོལ། ཀ་པཱ་ལི་བསྣམས་ཏེ་སྲས་ལ་གཏད། དེ་ལྟར་བླ་མ་མར་པ་འདིས་སྤྱིར་འཕགས་ཡུལ་དུ་ལན་གསུམ། བལ་པོར་ལན་གསུམ་སྟེ་རྒྱ་བལ་དུ་ཆོས་ཀྱི་ཆེད་ཁོ་ནར་ལན་དྲུག་བྱོན་ཏེ། རྒྱ་གར་ཤར་ནུབ་ལྷོ་བྱང་ཁ་ཆེ་བལ་པོ་སོགས་ཐམས་ཅད་ཉུལ། པཎྜི་ཏ་དང་ཀུ་ས་ལིར་གྲགས་པ་བླ་མ་བརྒྱ་རྩ་བརྒྱད། བཤད་སྲོལ་འཛིན་པ་ལྔ་བཅུ།
སྣང་བ་འགྱུར་ངེས་བཅུ་གསུམ། ལྷག་པར་གསང་བ་འདུས་པ་གསན་པའི་བླ་མ་བདུན། ཁྱད་པར་དུ་འཕགས་པའི་བླ་མ་བཞི་སོགས་མཁས་གྲུབ་དཔག་ཏུ་མེད་པ་ཞིག་བསྟེན་པ་ཡིན་ཏེ། ཉིད་ཀྱི་གསུང་ལས། ཞབས་པད་སྤྱི་བོར་རེག་མཛད་ཅིང་། ། གསུང་དོན་བདུད་རྩིའི་རྗེས་གནང་བ། ། ཆོས་འབྲེལ་ཙམ་གྱི་བླ་མ་མང་། ། དཔལ་སིངྒ་གླིང་པས་སྣ་དྲངས་པ། ། སྣང་བ་འགྱུར་ངེས་བཅུ་གསུམ་བཞུགས། ། ཞེས་གསུངས་པས་སོ། །
གཞན་ཡང་བལ་པོ་སྤྱི་ཐེར་བ། ཡེ་ཤེས་སྙིང་པོ། ཞི་བ་བཟང་པོ། མཻ་ཏྲི་པ། ནཱ་རོ་པཎ་ཆེན་སོགས་གྲུབ་ཐོབ་ལྔ་ཡོད་དེ། ཆོས་སྨོན་ལམ་གྱི་འབྲེལ་པ་བཅུ་གསུམ་བཞུགས། ། ཁྱད་པར་གྲུབ་ཐོབ་ཞལ་སྔ་བཞུགས། ། ཞེས་གསུངས། དེ་རྣམས་ཀྱི་ནང་ནས་ཡེ་ཤེས་སྙིང་པོ་ལ་ནུབ་གུ་ལ་ཀྵེ་ཏྲ་ཞེས་བྱ་བའི་གནས་སུ་རྒྱུད་གསང་བ་འདུས་པ་དང་། མན་ངག་སྒྱུ་ལུས་དང་འོད་གསལ།
འདུས་པ་རིམ་ལྔའི་གདམས་ངག་རྣམས་ཞུས། བྱང་ཕུ་ལ་ཧ་རི་བྱ་བར་ནཱ་རོ་པ་ལ་རྒྱུད་དགེས་པ་རྡོ་རྗེ་དང་། མན་ངག་བསྲེ་འཕོ་གསན། ཤར་ཆུ་བོ་གངྒཱར་མཻ་ཏྲི་པ་ལ་རྒྱུད་བསྟོད་པ་གླུར་བླངས་དང་། མན་ངག་ཕྱག་རྒྱ་ཆེན་པོ་གསན། ལྷོ་དུག་མཚོ་ཁོལ་མར་དཔལ་ཞི་བ་བཟང་པོ་ལ་རྒྱུད་མ་ཧཱ་མཱ་ཡ་དང་། མན་ངག་དབྱིབས་རྣལ་འབྱོར་གསུམ་བྱ་བ་གསན་པས་འདི་བཞི་ལ་ཁྱད་པར་དུ་འཕགས་པའི་བླ་མ་བཞི་ཞེས་ཀྱང་བྱའོ། ། དེ་ལྟར་ཡང་ཉིད་ཀྱི་གསུང་ལས། ནུབ་གུ་ལ་ཀྵེ་ཏྲའི་གྲོང་ཁྱེར་དུ། ། དཔལ་ཡེ་ཤེས་སྙིང་པོའི་ཞབས་ལ་གཏུགས། །
སྒྱུ་ལུས་འོད་གསལ་གྱི་གདམས་ངག་ཐོབ། ། ལམ་རིམ་པ་ལྔ་ཡི་དོན་ལ་བསླབས། ། ཞེས་སོགས་གསུངས་པས་སོ། ། དེ་བཞིའི་ནང་ནས་ཀྱང་རྒྱལ་སྲས་མཻ་ཏྲི་པ་དང་པཎ་ཆེན་ནཱ་རོ་པ་གཙོ་བོ་ལྟ་བུར་མཛད་དེ། ཇི་སྐད་དུ། རྗེ་འགྲན་གྱི་དོ་མེད་རྣམ་གཉིས་བཞུགས། ། གཙོ་བོ་པན་ཆེན་ནཱ་རོ་པ། ། དེ་འོག་རྒྱལ་སྲས་མཻ་ཏྲི་པ། ། ཞེས་གསུངས། དེ་ལྟར་མཁས་གྲུབ་གཉིས་ལྡན་གྱི་བླ་མ་མང་དུ་བསྟེན་པས་གསང་འདུས་རིམ་ལྔའི་སྨར་ཁྲིད་མི་ཐེ་བའི་རྫོགས་རིམ་ཟབ་མོའི་ཁྲིད་བརྒྱ་རྩ་བརྒྱད་བཞུགས་པ་ཡིན་ཏེ།
རིམ་ལྔའི་སྨར་ཁྲིད་མ་གཏོགས་པའི། ། རྫོགས་རིམ་བརྒྱ་དང་བརྒྱ་རྩ་ཤེས། ། ཆེ་ན་ངོ་མཚར་དེ་ཆེ་མོད། ། ཅེས་གསུངས་སོ། ། དེ་ལྟར་རྗེ་མར་པས། རྒྱ་གར་གྱི་ཡུལ་དུ་ལན་གསུམ་ཕྱིན། ། ནཱ་རོ་པཎ་ཆེན་གྱི་བྱིན་གྱིས་བརླབས། ། བསྒོམས་ཏེ་སངས་ནི་ཀུན་ཀྱང་རྒྱ། ། མ་བསྒོམས་རྒྱ་ན་རྒྱ་བ་ཡིན། ། ཞེས་གསུངས་པ་ལྟར་འཕགས་ཡུལ་དུ་ལན་གསུམ་བྱོན་པའི་སྔ་ཕྱི་ཀུན་བསྡོམས་པས་ལོ་བཅོ་བརྒྱད་བཞུགས།
སྤྱིར་ཆོས་མང་དུ་ལོབས། ཁྱད་པར་གསང་བ་འདུས་པ་རྒྱུད་རྐྱང་མན་ངག་དང་བཅས་པ་དང་། རིམ་ལྔའི་སྨར་ཁྲིད་སྙིང་པོའི་དོན་ཧྲིལ་གྱིས་དྲིལ་བསོགས་གསན་ཏེ། དེ་ནས་བརྒྱུད་པ་ལ་སྒྲོ་འདོགས་ནང་ནས་གཅོད་པ་གྲུབ་ཐོབ་ཉམས་ཀྱི་བརྒྱུད་པ་ཞེས་གྲགས། ཡང་དཔལ་ཡེ་ཤེས་སྙིང་པོ་ལ་འདུས་པའི་རྩ་རྒྱུད་བཤད་རྒྱུད་འགྲེལ་བ་འགྲེལ་བཤད་དང་བཅས་པ་སོགས་རྒྱས་པར་ཞུས། དེ་ནས་བརྒྱུད་པ་ལ་མཁས་པ་པཎྜི་ཏའི་ལུགས་སམ་བརྒྱུད་པ་ཞེས་གྲགས་སོ། ། དེ་ལྟ་བུའི་སྐྱེས་མཆོག་མར་པ་ལོ་ཙཱ་ཆོས་ཀྱི་བློ་གྲོས་ལ་སློབ་མའི་མཆོག་ཀྱང་། གྲོང་འཇུག་གི་བཀའ་བབས་རང་གི་རིགས་སྲས་དར་མ་མདོ་སྡེ། འཕོ་བའི་བཀའ་བབས་དོལ་གྱི་ཚུར་སྟོན་དབང་གི་རྡོ་རྗེ། བཤད་རྒྱུད་ཀྱི་བཀའ་བབས་གཞུང་གི་རྔོག་ཆོས་སྐུ་རྡོ་རྗེ།
འོད་གསལ་ཀྱི་བཀའ་བབས་གཙང་རོང་གི་མེས་སྟོན་ཚོན་པོ། བདེ་དྲོད་ཀྱི་བཀའ་བབས་གུང་ཐང་གི་མིད་ལ་རས་པ་སོགས་བྱོན་པའི་ཕྱི་མ་འདི་བཞི་ལ་མཉེས་པའི་བུ་བཞིའམ། ཀ་ཆེན་བཞི་ཞེས་གྲགས་ཏེ། སྔ་མ་གསུམ་གྱིས་བདེ་ཀྱེ་སོགས་བཤད་པའི་སྲོལ་བཟུང་། མིད་ལས་བཀའ་བབས་བཞིའི་གི་གདམས་པའི་བཅུད་སྒྲུབ་པའི་སྲོལ་བཟུང་བ་ཡིན་ནོ། ། གཞན་ཡང་ཆུ་གོང་དཔལ་ལེ། དྲི་མའི་བུ་ཆུང་། དོལ་པ་བདག་སྟོན། དགེ་བཤེས་གད་པ་བཞི་ལ་བཀའ་བབས་བུ་བཞི་ཞེས་དང་། འདམ་གྱི་མར་མི་མགོ་ལེགས།
དགེར་ཕུའི་ཀློག་སྐྱ་ཇོ་སྲས། འཕན་ཡུལ་ཉ་མ་དཔལ་མོ། རྐྱང་རོ་ཞང་སྟོན་བཞི་ལ་ལས་ཅན་གྱི་སློབ་མ་བཞི་ཞེས་བྱ་ཞིང་། དེ་རྣམས་ཀྱི་ནང་ནས་ཚུར་སྟོན་དབང་གི་རྡོ་རྗེ་ལ་འདུས་པའི་དབང་རྒྱུད་མན་ངག་དང་བཅས་པ་གདམས་པ་ནི་དེང་སང་གི་བར་དུ་དར་རྒྱས་སུ་ཡོད་པ་འདི་ཉིད་ཡིན་ལ། དེ་ཡང་ཚུར་སྟོན་འདི་མཐུ་ལ་ཤིན་ཏུ་མངའ་བརྙེས་པ་ཞིག་ཡིན་པས་མཐུའི་སྒོ་ནས་མི་མང་པོ་བསད་པ་ལ་འགྱོད་པ་སྐྱེས་ནས། མར་པ་ལ་སྡིག་པོ་ཆེ་བཙན་ཐབས་སུ་སངས་རྒྱ་བའི་གདམས་པ་ཡོད་ཟེར་བ་ཐོས་ཏེ་ཞུ་རུ་ཕྱིན་ཏེ། དེའི་དུས་སུ་མར་པས་ཕ་སྤུན་ཁ་ཅིག་ལ་དབང་བསྐུར་བའི་ཕྱག་རྒྱ་མོ་མཛད་པས། ངེད་ཀྱི་མི་དམའ་ཕབ་ཟེར་ནས་བླ་མ་མར་པའི་གྲྭ་པའི་རྟ་ལ་མདའ་བརྒྱབ། རྟ་རྫི་བརྡུངས། འོ་དོད་འབོད་དུ་བཅུག་པས།
བླ་མ་མར་པ་ཐུགས་ཁྲོས་ཏེ་ཞལ་ནས། ངས་རྒྱ་གར་དུ་སངས་རྒྱ་བའི་གདམས་པ་མིན་པ། བསྟན་སྲུང་རང་མི་དགོས་སྙམ་ནས་མཐུ་སོགས་མ་ཞུས་པ་ཡིན་ནའང་། ད་ངན་པ་འདི་ཚོའི་སྡིག་གསོག་དུ་འོང་བ་འདུག་པས། ང་སྣུབ་ཟམ་ནག་པ་ཅན་དུ་མཐུ་ཞུ་རུ་འགྲོ་བས་ཁྱེད་རང་ཚོ་གྱེས་ཤིག་གསུངས་པ་ལ། ཚུར་སྟོན་གྱིས་ཀུ་རེ་མ་ལགས་སམ། མཐུ་དགོས་ན་བདག་གིས་བགྱིའམ་ཞུས་པས། འོ་ན་གྱིས་ཤིག་གསུངས་ནས། ཉ་ལ་དུས་བཏབ། ཚེས་གཅིག་ནས་མཐུ་བསྒྲུབས་པས།
དེར་ཕས་སྤུན་པོས་ཀྱང་ཤ་ཆང་མང་པོ་ལ་མི་མང་པོ་བསགས་ནས། མར་པས་འོ་སྐོལ་ལ་མཐུ་དུས་བཏབ་པས། མ་ཤི་ན་ལྷ་གསོལ། ཤི་ན་དགེ་རྩ་བྱེད་ཟེར། དེ་ནས་ཚེས་བཅུའི་བར་དུ་རྟགས་གང་ཡང་མ་བྱུང་ནས། བླ་མའི་ཞལ་ནས། ཁོ་ལ་ནི་ཆམ་པའི་ནད་ཙམ་ཡང་མི་འདུག གྱད་ཀྱི་མཐུ་སྡུག་སམ་གསུངས་པས། ཚུར་སྟོན་ན་རེ། ད་རུང་མི་ཤེས་ཞག་གཅིག་མ་ཐིམ་ཞུས།
དེ་ནས་ཉའི་ནུབ་མོ་གཟེར་གྱིས་བཏབ་ནས་ཤི་བ་ན། ཁྲབ་དང་རྟ་མང་པོ་གནང་བས། ཚུར་གྱི་བླ་མ་མར་པའི་སྐུ་པང་དུ་མགོ་བོ་བཞག་ནས། སྡིག་པོ་ཆེ་བདག་ལ་གདམས་ངག་མེད། དམྱལ་བར་འགྲོ་བ་ཡ་ཆ་ཞུས་ནས་བཤུམས་པས། བླ་མའི་ཞལ་ནས། ངུ་མི་དགོས་ཡར་ལ་ལོངས་དང་གསུངས། ཁྱོད་འཇིགས་མི་དགོས་ང་ལ་སྡིག་པོ་ཆེ་བཙན་ཐབས་སུ་སངས་རྒྱ་བའི་གདམས་ངག་ཡོད་ཀྱི་གསུངས་ནས། གསང་བ་འདུས་པ་རིམ་ལྔའི་གདམས་པ་ཟབ་མོ་རྫོགས་པར་གནང་། ཁྱད་པར་བཙན་ཐབས་སུ་སངས་རྒྱ་བའི་གདམས་པ་ཟབ་མོ་གནང་བས།
ཚུར་མཉེས་ཏེ། སྒྱུ་མའི་ནོར་རྫས་ཐུན་མོང་ལགས། ། བསྟན་སྲུང་འདི་ལ་ཡོན་ཏན་གདའ། ། བླ་མ་མཉེས་པའི་ཡོན་ཏན་གདའ། ། བླ་མ་མཉེས་པས་གདམས་ངག་གནང་། ། བཙན་ཐབས་སངས་རྒྱས་བདག་ལ་གནང་། ། ཞེས་གསུངས་ནས་བསྒོམས་པས་རྟོགས་པ་ཕུལ་དུ་ཕྱིན་པ་ཐུགས་རྒྱུད་ལ་འཁྲུངས་སོ། ། དེ་ལྟ་བུའི་ཚུར་དབང་གི་རྡོ་རྗེས། འཁོན་གད་པ་ཀཱིརྟི་ལ་འདུས་པའི་གདམས་ངག་ཡོངས་སུ་རྫོགས་པ་གནང་བ་ཡིན་ཏེ། དེ་ཡང་དམ་པ་འདི་དང་པོ་ཤབ་ན་ཚད་མ་ལ་གསན་སྦྱོང་མཛད་ནས་བཞུགས་པའི་ཚེ།
གྱི་སྟོན་གྱིས། མཚན་ཉིད་ཀྱི་ཆོས་ཀྱིས་ཅི་བྱེད། དེ་ནས་མྱུར་དུ་སངས་རྒྱ་བའི་གདམས་ངག་དགའ་མོད་ཟེར་བས། ཁོང་གིས་འོ་ན་དེ་འདྲའི་གདམས་པ་སུ་ལ་ཡོད་བྱས་པས། རྣལ་འབྱོར་འདིས་ཚུར་དབང་གི་རྡོ་རྗེ་ལ་ཡོད་ཟེར་བས། མཚན་ཐོས་པ་ཙམ་གྱིས་བུན་བྱེད་པ་སོགས་མོས་གུས་འཁྲུངས་ནས། རྟ་རྒོད་མ་གཅིག་ཡོད་པ་ལ་ཚོས་ཏང་བཞི་བཀལ་ཚུར་ཅན་བྱོན་ནས་མཇལ་ཁ་ཞུས་པས། ཇོ་མོ་ན་རེ། མཚམས་བཅད་པས་མཇལ་ཁ་མི་འོང་ཟེར་ཡང་། སྔར་གྱི་སློབ་མ་ཞིག་ཡིན་ཅིས་ཀྱང་མཇལ་དགོས་ཞུས་ཏེ།
རྟ་ར་གཅིག་ཏུ་ཁལ་ཕོག་ནས་བསྡད་པས། སྲོད་ལ་མཇལ་ཁ་གནང་སྟེ། མར་མེ་འོད་གསལ་བ་ལས་སྔགས་པ་ཆེན་པོ་གཅིག་འདུག་པ་མཐོང་ནས། ཞལ་མཐོང་མ་ཐག་ས་གང་ཡིན། ནམ་མཁའ་གང་ཡིན་ཆ་མེད་པའི་ཟི་བུན་པ་ཞིག་བྱུང་། དེར་བླ་མའི་ཞལ་ནས། ཁྱེད་ངའི་སློབ་མ་མིན་པར་འདུག གང་ནས་ཡིན་གསུངས། ལྷོ་ཕྱོགས་པ་ཞིག་ལགས་ཞུས། དེ་ནས་ཁོང་གི་ཐུགས་ལ་རྟ་འདི་བླ་མ་ལ་ཕུལ།
ཚོས་ཀྱིས་རྒྱགས་བྱས་གདམས་པ་ཞུ་སྙམ་པ་ལ། བླ་མ་དེ་ལ་མོས་གུས་ཆེ་བ་ཞིག་སྐྱེས་ནས། རྟ་དང་ཚོས་ཐམས་ཅད་ཕུལ་བས། གསང་བ་འདུས་པ་རིམ་ལྔའི་གདམས་པ་མ་ལུས་པ་གནང་། ཐུགས་ཉམས་སུ་བཞེས་པས་སྒྱུ་མའི་རྣམ་པར་སྐྱེས་ཏེ། སངས་རྒྱས་ཀྱི་ཞིང་ཁམས་ཐམས་ཅད་མཐོང་བ་དང་། གཞན་ཡང་གང་དུ་བཞུགས་པའི་དུས་གཅིག སོ་བ་ནག་གི་ལ་རྒྱབ་ན་ཕར་ཚོང་བ་སུ་དི་རི་རི་འགྲོ་བ་ཐོགས་མེད་དུ་གཟིགས་པ་ལ་སོགས་པ་མངོན་པར་རྟོགས་པའི་ཡོན་ཏན་དཔག་ཏུ་མེད་པ་མངའ་བ་ཞིག་ཡིན་ནོ། ། དེ་ལྟ་བུའི་འཁོན་གད་པ་ཀཱིརྟིས། བྱང་ཁང་པ་བསོད་ནམས་རིན་ཆེན་ལ་གདམས་པ་མ་ལུས་པ་སྩལ་བ་ཡིན་ཏེ།
དེ་ཡང་བྱང་ཁང་པ་འདི་འཁོན་གད་པ་ཀཱིརྟི་དང་ཡུམ་གཅིག་པའི་སྐུ་མཆེད་ཀྱང་ཡིན་ཞིང་། གད་པ་བ་ལ་རིམ་ལྔའི་གདམས་པ་ཞུས་པས། འཁོན་གད་པ་ལ་དགེས་པའི་གསུང་གིས། སློབ་དཔོན་པ་བྱོན་པ་ལེགས། ཆོས་བདག་པོ་ལ་ལེན་དུ་བྱོན་པ་ཡིན་ནམ། ངའི་མན་ངག་འདི་རྟ་ཟན་བཞིན་བཅང་བཅངས་པ་ཡིན། ཕག་པ་དབྱར་ལམ་དུ་ཚུད་པ་དང་འདྲ་འཁྱོག་ས་མེད་པ་ཞིག་ཡིན། ཟན་ལྷག་གི་ལུགས་ཀྱི་མི་ཆེ་བ་ཡིན། གདམས་ངག་གི་ལུགས་ཀྱི་མི་མང་བ་ཡིན་གསུངས་ཤིང་། མན་ངག་རྫོགས་པར་དབུ་སྙུང་བཞེས་ནས་མན་ངག་ཡོངས་སུ་རྫོགས་པར་གནང་ངོ་། །
ཉམས་རྟོགས་ཀྱི་ཡོན་ཏན་ཡང་སྒྱུ་མའི་རྣམ་ཐར་འཁྲུངས་པ་སོགས་དཔག་ཏུ་མེད་པ་མངའ་བས། མྱ་ངན་ལས་འདའ་བའི་ཚེ། བདག་ཉིད་ཆེན་པོ་ས་པཎ་གྱི་རྣམ་ཐར་གྱི་ཆ་ཤས་དང་ཚུལ་མཚུངས་པར་མདོམས་ཀྱི་མཚན་མ་རྟ་ཅང་ཤེས་ལྟར་སྦུབས་སུ་ནུབ་པ་དང་། དབུའི་གཙུག་ཏོར་གྱེན་དུ་འཕགས་པ་ལ་སོགས་པ་ངོ་མཚར་བ་མང་དུ་བྱུང་བ་དང་། ཞི་བར་གཤེགས་ལ་ཁད་ཀྱི་ཚེ་ངའི་པུར་འདི་མ་སྦྱང་བར་ནུབ་ཕྱོགས་སུ་ཁ་སྟོན་ལ་ཞོག་གསུངས། ཐུར་ལྷའི་མཆོད་ཁང་དུ་དེ་ལྟར་བྱས་ནས་བཞུགས་སུ་གསོལ་བས། དེ་སྐབས་རྒྱ་མཁར་སྟོད་དུ་སྲད་པའི་རྟ་ཇག་གིས་ཡུལ་མི་ཆགས་པ་ལྟ་བུའི་ཟོས་མ་བདེ་ཡོད་པ་རྒྱུན་ཆད་པའི་ལོ་རྒྱུས་ཀྱང་ཡོད་པར་གྲགས་སོ། ། དེ་ཉིད་ཀྱིས་ཐང་སྤེ་མཁན་པོ་ཚུལ་ཁྲིམས་སྐྱབས་ལ་འདུས་པའི་མན་ངག་རྫོགས་པར་གནང་བ་ཡིན་ཏེ། ཐང་སྤེ་བ་འདི་ནི་མདོ་སྡེ་དང་རྒྱུད་སྡེ་ཐམས་ཅད་ལ་མཁྱེན་པ་ཐོགས་མེད་དུ་རྒྱས་པ། ལོ་བཅུ་གཉིས་སུ་ཤམ་ཐབས་མ་བཞེས་པར་སྟན་ཐོག་གཅིག་ཏུ་སྒོམ་སྒྲུབ་མཛད་པས་རྟོགས་པ་ཆེན་པོ་འཁྲུངས་ཏེ།
བསྐྱེད་པའི་རིམ་པ་ལ་བརྟན་པ་ཐོབ། རྫོགས་པའི་རིམ་པ་ལ་རྟགས་ཐོན། ངག་རྡོ་རྗེའི་བཟླས་པར་འབྱོངས། སྣང་བ་སྒྱུ་ལུས་སུ་འབྱོངས། ཐུགས་འོད་གསལ་གྱི་ངང་ལ་བཞུགས། ཟུང་འཇུག་གི་ཏིང་ངེ་འཛིན་ལ་མངའ་བརྙེས་པས་སྣང་བ་ལ་གཉིས་འཛིན་གྱི་རྟོག་པ་ཟིལ་གྱིས་ནོན་པས། དུས་རྟག་ཏུ་འབྲས་བུ་སངས་རྒྱས་ཀྱི་བཞུགས་ཚུལ་དང་མཐུན་པར་བཞུགས་ཏེ་འགྲོ་དོན་མཛད་པ་ཞིག་ཡིན་པར་བཤད་དོ། ། དེས་ཐང་སྤེ་བ་འཕགས་པ་སྐྱབས་ལ་འདུས་པ་མར་ལུགས་ཡོངས་སུ་རྫོགས་པ་གནང་སྟེ། འདིའི་རྣམ་ཐར་ནི་གོང་དུ་བསྟན་ཟིན་ལ། དེས་གྲུབ་ཐོབ་གསེར་སྡིང་པ་གཞོན་ནུ་འོད།
དེས་ཀུན་མཁྱེན་ཆོས་སྐུ་འོད་ཟེར། དེས་འཕགས་འོད་ཡོན་ཏན་རྒྱ་མཚོ། དེས་བུ་སྟོན་ཐམས་ཅད་མཁྱེན་པ་རིན་ཆེན་གྲུབ་ལ་གནང་བ་ཡིན་ནོ། ། ཡང་ཁོན་གད་པ་ཀཱིརྟིས། མི་ཉག་ཐུར་བ་ལ། དབུས་པ་མགར་དགའ། གྲུབ་ཐོབ་ཞང་ཞུང་པ་ཆོས་ཀྱི་དབང་ཕྱུག་སྟེ་ཐུགས་སྲས་གསུམ་ལ་གནང་། དེ་གསུམ་ཆར་ལ། གང་བར་གསེར་ཁའི་རིན་ཆེན་གླིང་པ་ཚུལ་ཁྲིམས་མཛེས་ཀྱིས་ཞུས། དེས་རྒྱ་རྣལ་འབྱོར་ཕོ་བ་ལུང་པ་ལ་གདམས་ཏེ།
འདིས་རིམ་ལྔ་བསྡུས་གསལ་གྱི་འགྲེལ་པ་སོགས་མར་ལུགས་ཀྱི་ཡིག་ཆ་མང་དུ་མཛད། དེས་དགེ་སློང་ཆོས་གྲགས་བཟང་པོ། བླ་མ་ཤཱཀྱ་གཞོན་ནུ། བླ་མ་བློ་ལྡན་དེ་ཉིད་ལ་ཡང་འཕགས་འོད་ཀྱིས་གསན་ནོ། ། ཡང་མར་ལུགས་ཀྱི་དབང་བཀའ་ཙམ་གྱི་བརྒྱུད་པ་ནི། འཁོན་གད་པ་ཀཱིརྟིས། ཡང་ལུང་ཟུར་དགོན་པ་མགར་སྟོན་ཤེར་རྒྱལ་ལ་གནང་། དེས་གཉེན་རྩེ་ཨཾ་ཕུག་པ་སྤྲུལ་སྐུ་རིན་ཆེན་སེང་གེ གོ་ལུང་པ་ཡེ་ཤེས་རྒྱལ། རོང་སྟོན་མཁན་པོ་བྱང་ཆུབ་ཟུང་།
གཤོང་ལོ་བརྟན། ལོ་ཙཱ་བ་མཆོག་ལྡན། བླ་མ་དཔལ་ལྡན་སེང་གེ དེ་ལ་བུ་སྟོན་རིན་པོ་ཆེས་གསན། ཡང་ཨཾ་ཕུག་པ་རིན་ཆེན་སེང་གེ་ནས། རོང་པ་ཤེར་བཟང་། སྟོན་མོ་ལུང་པ་ཡེ་ཤེས་འབར། ཀུན་མཁྱེན་ཆོས་སྐུ་བ། འཕགས་འོད་ཡོན་ཏན་རྒྱ་མཚོ། བུ་སྟོན་གྱི་བར་དུ་བརྒྱུད་པ་ཡང་ཡོད་དོ།
དེ་ལྟ་བུའི་གསང་འདུས་འགོས་ལུགས་དང་མར་ལུགས་གཉིས་ཀྱི་བརྒྱུད་པ་བུ་སྟོན་རིན་པོ་ཆེ་ནས་གཙོ་ཆེར་ཕྱོགས་གཅིག་ཏུ་བྱུང་བས། དེ་ལྟར་དུ་བརྗོད་ན་བུ་སྟོན་རིན་པོ་ཆེས་སྲས་ཀྱི་ཐུ་བོ་ཁྱུང་པོ་ལྷས་པ་མཁས་གྲུབ་གཞོན་ནུ་བསོད་ནམས་ལ་གསང་བ་འདུས་པ་ལ་སོགས་པ་གདམས་པ་ཐམས་ཅད་གནང་བས། མར་འགོས་གཉིས་ཀའི་དབང་བཤད་གདམས་པ་དང་བཅས་པ་བུམ་པ་གང་བྱོའི་ཚུལ་དུ་བཞུགས་པ་ཡིན་ལ། མཁས་གྲུབ་ཆེན་པོ་དེ་ཉིད་དགུང་ལོ་བརྒྱད་ཅུ་རྩ་ལྔ་བཞེས་པའི་ཚེ། ཤར་ཆེན་ཡེ་ཤེས་རྒྱལ་མཚན་གྱིས་འདུས་པའི་འགྲེལ་ཆེན། འགྲེལ་བཤད་མཐའ་དྲུག་རབ་གསལ། དབང་བཀའ། བརྒྱུད་པ་མང་པོའི་བཀའ་བབས་ཕྱོགས་གཅིག་ཏུ་དྲིལ་བ་དང་། སྒྲུབ་ཐབས་དང་རྒྱ་གཞུང་མང་པོའི་བཤད་པ། རིམ་ལྔ་འགོས་ལུགས་སྒོམ་ཁྲིད་དང་བཅས་པར་རྒྱས་པར་གསན།
དམ་པ་དེ་ཉིད་ཀྱི་དྲུང་དུ་ངོར་ཆེན་ཐམས་ཅད་མཁྱེན་པ་ཀུན་དགའ་བཟང་པོས་རྒྱུད་འགྲེལ་གྱི་བཤད་པ་ལན་གསུམ་དང་། དབང་བཀའ་སྒྲུབ་ཐབས་ཀྱི་བཤད་པ་ལན་མང་པོ་དང་བཅས་པ་གསན་ཞིང་། འགོས་ལུགས་ཀྱི་རིམ་ལྔའི་ཁྲིད་དང་། མར་ལུགས་ཀྱི་རིམ་ལྔའི་ཁྲིད་དེ་གཉིས་ནི། བུ་སྟོན་ནས་བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི་སོགས་བརྒྱུད་དེ་གསན་པ་ཡིན་ལ། དེ་ལྟ་བུའི་རྡོ་རྗེ་འཆང་ཀུན་དགའ་བཟང་པོས་མཁས་གྲུབ་ཀྱི་བླ་མ་གཉིས་ལས། དཔལ་གསང་བ་འདུས་པ་མར་འགོས་གཉིས་ཀྱི་གདམས་པ་མ་ལུས་པ་གསན་ནས་ངོར་ཨེ་ཝཾ་ཆོས་ལྡན་དུ་ཡང་ཉི་མ་རེ་ལ་ཡང་རྒྱུད་མན་ངག་གི་ཆོས་ཐུན་གཉིས་རེ་གནང་བ་སོགས་དཀའ་སྤྱད་དང་ངལ་དུབ་དུ་མ་ཞིག་དང་དུ་བཞེས་ཏེ། བསྟན་པའི་ཁུར་ཆེན་པོ་བསྣམས་ཏེ་འཆད་ཉན་གྱིས་གཏན་ལ་ཕབ་པས་གསུང་རྒྱུན་ཟིན་ངེས་པའི་མཁས་པ་ཡང་མང་དུ་བྱུང་སྟེ། མཁས་པའི་དབང་པོ་གུང་རུ་ཤེས་རབ་བཟང་པོས་ངོར་ཆེན་གྱི་གསུང་ཇི་ལྟར་བ་བཞིན་བྲི་བར་མཛད་པའི་གསང་བ་འདུས་པའི་བསྐྱེད་རིམ་གྱི་རྣམ་བཤད་རྨོངས་པའི་མུན་སེལ་ལམ།
ཡིད་ཀྱི་མུན་སེལ་ཞེས་ཀྱང་བྱ། ལོག་རྟོག་གི་མུན་པ་སེལ་བ་པདྨོའི་གཉེན་ཞེས་ཀྱང་བྱ་བ་དང་། སྡོམ་བརྩོན་དམ་པ་དཔལ་གྱི་རྒྱལ་མཚན་གྱིས། རྡོ་རྗེ་འཆང་གི་གསུང་རྒྱུན་བཞིན་བྲིས་པའི་གསང་འདུས་ཀྱི་རྣམ་བཤད་བློའི་པདྨོ་རྒྱས་བྱེད་ཅེས་པ་དང་། ཆོས་ཀྱི་རྗེ་སྲད་པ་ཀུན་བློའི་གསང་འདུས་ཀྱི་རྒྱུད་ཀྱི་སྤྱི་རྣམ་ཆེན་མོ་སོགས་དང་། གཞན་ཡང་སྦྱར་བྱང་གསལ་ཁ་མེད་པའི་ངོར་ཆེན་ཀུན་དགའ་བཟང་པོའི་གསང་འདུས་ཀྱི་རྒྱུད་དང་མན་ངག་གི་ཡིག་ཆ་མང་པོ་ཞིག་ཁོ་བོ་ཅག་གིས་ཀྱང་མཐོང་ཞིང་། གཞན་ཡང་མང་དུ་ཡོད་པར་སྣང་ལ། ངོར་ཆེན་རྡོ་རྗེ་འཆང་ཉིད་ཀྱི་མཛད་པའི་གསང་བ་འདུས་པའི་བཤད་སྐོར་ལ། གསང་བ་འདུས་པའི་བླ་མ་བརྒྱུད་པའི་གསོལ་འདེབས་བྱིན་རླབས་རྒྱ་མཚོ། སྒྲུབ་ཐབས་དངོས་གྲུབ་རྒྱ་མཚོ།
དཀྱིལ་ཆོག་ཡེ་ཤེས་རྒྱ་མཚོ། མཆོད་འཕྲེང་མཆོད་སྤྲིན་རྒྱ་མཚོ། གཏོར་ཆོག་འདོད་དགུའི་རྒྱ་མཚོ། སྦྱིན་སྲེག་འཕྲིན་ལས་རྒྱ་མཚོ། རབ་གནས་བཀྲ་ཤིས་རྒྱ་མཚོ། བཀྲ་ཤིས་དགེ་ལེགས་རྒྱ་མཚོ་སོགས་རྒྱ་མཚོ་སྐོར་བརྒྱད་དམ། ཡང་རྡོ་རྗེ་སེམས་དཔའི་མཆོད་ཆོག་དང་རྒྱ་མཚོ་སྐོར་དགུར་གྲགས་པ་རྣམས་མཛད་ལ། གཞན་ཡང་རིམ་ལྔའི་ཁྲིད་ཡིག་ཟུང་འཇུག་གསལ་བ་སོགས་ཡིག་སྐོར་མང་དུ་མཛད་ནས་དཔལ་གསང་བ་འདུས་པའི་བསྟན་པ་ནམ་ལངས་པ་ལ་ཉི་མ་ཤར་པ་ལྟར་གསལ་བར་མཛད་པ་ཡིན་ནོ། ། དེའི་དྲུང་དུ་གསང་འདུས་འགོས་ལུགས་མར་ལུགས་གཉིས་ཀའི་ཆོས་སྐོར་ཡོངས་སུ་རྫོགས་པ་གསན་པའི་སློབ་མ་བསམ་གྱིས་མི་ཁྱབ་པ་ཞིག་བྱུང་བའི་ནང་ནས་བརྒྱུད་འཛིན་གྱི་གཙོ་བོ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་ཏེ། དེ་ཉིད་ཀྱིས་གསང་འདུས་མར་འགོས་གཉིས་ཆར་གྱི་ལུགས་ལེགས་པར་གསན་ཞིང་།
འཆད་ཉན་ཀྱང་ཡང་ཡང་མཛད་པས། མང་མཁར་བ་བརྒྱུད་འཛིན་བློ་གྲོས་རྒྱལ་མཚན་གྱི་རིམ་ལྔའི་ཁྲིད་ཀྱི་ཟིན་བྲིས་སོགས་གསུང་རྒྱུན་བྲིས་པའི་ཡིག་ཆ་ཡང་མང་དུ་བྱུང་བ་ཡིན་ནོ། ། མུས་ཆེན་སེམས་དཔའ་ཆེན་པོ་འདི་ཉིད་ལ་འདུས་པའི་བརྒྱུད་པ་འཛིན་པའི་སློབ་མ་དཔག་ཏུ་མེད་པ་ཞིག་བྱུང་ཡང་། གཙོ་བོར་གྱུར་པ་ནི་རྗེ་བཙུན་ཀྱི་ཐུགས་ཀྱི་སྲས་མཆོག་ཀུན་མཁྱེན་མཁས་པའི་དབང་པོ་བསོད་ནམས་སེང་གེ་སྟེ་རྗེ་འདིས་སེམས་དཔའ་ཆེན་པོའི་དྲུང་དུ་འདུས་པ་འཕགས་ལུགས་དང་ཡེ་ཤེས་ཞབས་ལུགས་སོགས་ཀྱི་དབང་དང་། ཁྲིད་བཀའ་བཤད་བཀའ་ལུང་བཀའ་ཐམས་ཅད་རྫོགས་པར་གསན། ཡིག་ཆ་ཡང་འཕགས་སྐོར་ལ་རིམ་ལྔའི་ཁྲིད་ཡིག་ཟུང་འཇུག་གསལ་བའི་ཁ་སྐོང་དང་། ཡེ་ཤེས་ཞབས་ལུགས་འདི་ས་སྐྱ་པ་རང་གི་ཡབ་ཆོས་ཐུན་མོང་མ་ཡིན་པ་ཡིན་པ་ལ་དགོངས་ནས་ཆེས་ཆེར་དར་བའི་ཐུགས་བཞེད་ཀྱིས་འཇམ་པའི་རྡོ་རྗེ་ལྷ་བཅུ་དགུའི་སྒྲུབ་ཐབས་ཀུན་ཏུ་བཟང་པོའི་ཉི་འོད་དང་། དེའི་དཀྱིལ་ཆོག གཏོར་ཆོག མཆོད་འཕྲེང་།
སྒྲུབ་ཐབས་ཀྱི་རྣམ་བཤད་ལམ་བཟང་གསལ་བའི་སྣང་བ་ཞེས་བྱ་བ་རྣམས་མཛད་དེ། འདུས་པ་སྤྱི་དང་། ཁྱད་པར་ཡེ་ཤེས་ཞབས་ལུགས་མཆོག་ཏུ་དར་བར་མཛད་དོ། ། ཀུན་མཁྱེན་ཆེན་པོ་དེ་ཉིད་ལ་འདུས་པའི་ཆོས་སྐོར་ནོས་པའི་སློབ་མ་མང་དུ་བྱུང་ཡང་བརྒྱུད་འཛིན་གྱི་གཙོ་བོ་ནི་ས་བཅུའི་བྱང་ཆུབ་སེམས་དཔའ་ཆེན་པོ་མུས་ཆེན་འཇམ་པའི་དབྱངས་སངས་རྒྱས་རིན་ཆེན་དང་། པཎ་ཆེན་ཀོང་སྟོན་དབང་ཕྱུག་གྲུབ་པ་སོགས་ཏེ། རྗེ་འཇམ་དབྱངས་སངས་རྒྱས་རིན་ཆེན་གྱི་དྲུང་དུ་ས་ལོ་ཆེན་པོས་འདུས་པ་མི་བསྐྱོད་པའི་དབང་བཀའ་སོགས་གསན་ཞིང་། ས་ལོ་ཐམས་ཅད་མཁྱེན་པ་ལ་རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་དང་། ཉན་ཆེན་གྲགས་པ་བློ་གྲོས་སོགས་འདུས་པའི་ཆོས་སྐོར་གསན་པའི་སློབ་མ་མང་དུ་འཕེལ་བའི་ནང་ནས། རྗེ་དཀོན་མཆོག་ལྷུན་གྲུབ་ཀྱི་དྲུང་དུ་སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་འདུས་པའི་ཆོས་སྐོར་སོགས་ཟབ་ཅིང་རྒྱ་ཆེ་བའི་ཆོས་ཚུལ་མཐའ་ཡས་པ་ཞིག་གསན། འདུས་པ་འཕགས་ལུགས་ལ་སྒྲུབ་ཐབས་གཞན་ཕན་དོན་ཡོད།
དཀྱིལ་ཆོག་གཞན་ཕན་རྒྱས་བྱེད། དབང་ཆོག་གཞན་ཕན་ལྷུན་གྲུབ་སྟེ་གཞན་ཕན་སྐོར་གསུམ་ལ་སོགས་པ་མཛད་དེ། དཔལ་ས་སྐྱའི་ཆོས་གྲྭ་ཆེན་པོ་འདི་ཉིད་དུ་འཁོན་སྟོན་ཆེན་པོ་དཀོན་མཆོག་རྒྱལ་པོ་ཡབ་སྲས་ཀྱི་དུས་དྲན་གྱི་མཆོད་འབུལ་དུ་དཔལ་གསང་བ་འདུས་པ་མི་བསྐྱོད་པ་དང་། འཇམ་པའི་རྡོ་རྗེའི་སྒྲུབ་མཆོད་ལོ་རེ་མོས་ཀྱིས་འཛུགས་པར་མཛད་དེ། དེང་སང་གི་བར་དུ་རྒྱུན་མ་ཆད་པར་ཕྱག་ལེན་རྣམ་པར་དག་པས་བརྒྱན་ཏེ་དར་རྒྱས་སུ་བཞུགས་སོ། ། སྔགས་འཆང་བསྟན་པའི་ཉི་མ་ཆེན་པོ་ཉིད་ཀྱི་དྲུང་དུ་ཁོ་བོ་ཅག་གི་འདྲེན་པ་དམ་པ་ཁམས་གསུམ་ཆོས་ཀྱི་རྒྱལ་པོ་རིགས་ལྡན་འཇམ་པའི་དབྱངས་སྐུ་མཆེད་གཉིས་ཀྱིས་འདུས་པ་མི་བསྐྱོད་པའི་དབང་བཀའ་སོགས་གསང་འདུས་ཀྱི་ཆོས་སྐོར་ཕལ་ཆེར་གསན་ཞིང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོའི་དྲུང་དུ་རིགས་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱིས་གསང་བ་འདུས་པ་མི་བསྐྱོད་པའི་དབང་བཀའ་ལན་འགའ་གསན་ཞིང་། ཡབ་རྗེ་བཀའ་དྲིན་ཅན་དེ་ཉིད་ཀྱི་དྲུང་དུ་སློབ་བུའི་ཐ་ཆུང་བདག་གིས་རང་ལོ་བཅུ་བཞི་ལོན་དུས་དཔལ་གསང་བ་འདུས་པ་མི་བསྐྱོད་པའི་དབང་བཀའ། བཀའ་བབས་བདུན་ལྡན་གྱི་སྨིན་བྱེད་གྱི་བདུད་རྩི་ལེགས་པར་ཐོབ་པའི་སྐལ་བ་མཆོག་དང་ལྡན་པར་གྱུར་པ་ལགས་སོ། ། ཡང་ངོར་ཆེན་དཀོན་མཆོག་ལྷུན་གྲུབ་ཀྱི་དྲུང་དུ་མུས་ཆེན་དཀོན་མཆོག་རྒྱ་མཚོས་གསང་བ་འདུས་པའི་ཆོས་སྐོར་རྣམས་གསན་ཞིང་།
སྤྱན་སྔ་འཇམ་དབྱངས་དེ་ཉིད་ལས། བདག་གི་ཡོངས་འཛིན་དམ་པ་སངས་རྒྱས་རྒྱལ་མཚན་ཞེས་བྱ་བ་དུས་གསུམ་སྒྲིབ་མེད་དུ་གཟིགས་པའི་སྐྱེས་ཆེན་དམ་པ་དེ་ཉིད་ཀྱིས་གསང་བ་འདུས་པའི་ཆོས་སྐོར་རྫོགས་པར་གསན་པ་ཡིན་ནོ། ། དེ་རྣམས་ཀྱིས་མར་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་མར་ལུགས་ཇི་ལྟར་དར་བའི་ཚུལ་བསྟན་ཟིན་པ་ཡིན་ལ། གསུམ་པ་ས་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་ས་ལུགས་ཇི་ལྟར་དར་བའི་ཚུལ་ལ་ཡང་། ས་ལུགས་རྙིང་མའི་བརྒྱུད་པའི་རིམ་པ་དང་། གསར་མའི་བརྒྱུད་པའི་རིམ་པ་བསྟན་པའི་སྒོ་ནས་ལུགས་འདི་ཇི་ལྟར་དར་བའི་ཚུལ་གཉིས་ལས། དང་པོ་ནི་རྗེ་འགོས་ལོ་ཆེན་པོས་མཁོན་དཀོན་མཆོག་རྒྱལ་པོ་ལ་གནང་། དེས་སྐྱུ་ར་ཨ་སྐྱབས་ལ། དེས་ས་ཆེན་ལ་གནང་ཞིང་། ཡང་འགོས་ཀྱི་སློབ་མ་རྒྱུད་ཀྱི་ཀ་བ་ཚུགས་པ་བཞིའི་ནང་ཚན་དབུས་པ་དགེ་སེར་གྱིས་གནམ་ཁའུ་པ་ཆོས་ཀྱི་རྒྱལ་མཚན་ལ་འདུས་པའི་དབང་རྒྱུད་གདམས་པ་མཐའ་དག་གནང་སྟེ།
ཁའུ་པ་ལ་འདུས་པའི་སྒྲུབ་ཐབས་བསྟན་པའི་ནོར་རྫས་བྱ་བ་སོགས་དང་། གཞན་ཡང་མན་ངག་མང་དུ་བཞུགས། དེ་ཉིད་ཀྱི་དྲུང་དུ་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོས་སྤྱིར་མདོ་སྔགས་ཀྱི་ཆོས་ཚུལ་བསམ་གྱིས་མི་ཁྱབ་པ་ཞིག་གསན་ཞིང་། དང་པོ་བླ་ཆེན་འདི་ཁ་བ་ཅན་གྱི་འགྲོ་བ་ཡོངས་ཀྱི་བསོད་ནམས་ཀྱི་མགྲོན་དུ་འབྱོན་པའི་རྟེན་འབྲེལ་ཡང་བླ་མ་འདི་ཉིད་ཀྱིས་སྒྲིག་པར་མཛད། བླ་ཆེན་འདི་ལ་སྲས་ཀྱི་ཐུ་བོ་བཞི་དང་། དཔལ་ཆེན་འོད་པོ་ལ་སྲས་གཉིས་བྱོན་པའི་ཆུང་བ་ཟངས་ཚ་བསོད་ནམས་རྒྱལ་མཚན་ལ་སྲས་ཆེ་བ་ཆོས་རྒྱལ་འཕགས་པ་དང་། འགྲོ་མགོན་ཕྱག་ན་གཉིས། ཆུང་བ་སློབ་དཔོན་རིན་ཆེན་རྒྱལ་མཚན་དང་། ཡེ་འབྱུང་གཉིས་ཏེ་བཞི་བྱོན་པའི་ནང་ནས་ས་ཆེན་གྱི་སྲས་བཞི། ཆོས་རྗེ་ཁུ་དབོན་གཉིས།
ཟངས་ཚ་སྟེ་འཇམ་དབྱངས་བདུན་བརྒྱུད་དང་། ཡང་ཡེ་འབྱུང་གི་སྲས་བདག་ཉིད་ཆེན་པོ་ནས་ས་སྐྱ་པའི་གདུང་བརྒྱུད་རིན་པོ་ཆེ་ཟམ་མ་ཆད་པ་བྱོན་ནས་འགྲོ་བ་མང་པོའི་དོན་མཛད་པ་འདི་ཡང་། བླ་མ་གནམ་ཁའུ་པ་ཆོས་ཀྱི་རྒྱལ་མཚན་འདི་ཁོ་ནའི་བཀའ་དྲིན་ཡིན་ཏེ། དེ་ཡང་བླ་མ་སྒྱི་ཆུ་བ་གཤེགས་པའི་ཞལ་ཆེམས་ལ། ས་ཆེན་ལ་ཁྱེད་རབ་ཏུ་བྱུང་ལ་འཁོན་ཚོའི་སྡེ་འདི་ཁྱོངས་གསུངས་པ་བཞིན་བླ་ཆེན་གྱིས་སེར་ཆས་བསྒྲུབས་ནས་རབ་ཏུ་བྱུང་བར་བརྩམས་པས། དེ་ཉིད་བླ་མ་གནམ་ཁའུ་པས་དགོངས་ནས། བླ་ཆེན་ལ་ངའི་དྲུང་དུ་ཤོག་གསུངས་པ་བྱུང་ནས་བྱོན་པ་ན། ཁྱེད་སེར་ཆས་བསྒྲུབས་ནས་ཅི་བྱེད་གསུངས། རབ་ཏུ་འབྱུང་བ་ལགས་ཞུས་པས། མ་བྱེད་གསུངས་བླ་མ་སྒྱི་ཆུ་བའི་གསུང་ཡིན་ཞུས་པས།
བླ་མ་མཉམ་པོ་ལ་ཁོང་ཤི་བོའི་གསུང་ལས། ང་གསོན་པོའི་ངག་ལ་ཉོན་རབ་ཏུ་མ་བྱུང་ན་ཕན་ཆེ་བ་ཡོང་གསུངས་ནས་མ་གནང་བར་བརྟེན། དེ་ནས་བླ་ཆེན་འདིས་སླར་གདུང་སྲས་སྤེལ་བ་ལ་བརྟེན། འཇམ་དབྱངས་བདུན་བརྒྱུད་སོགས་བར་མ་ཆད་པར་བྱོན་ནས་ས་སྐྱ་པ་ཞེས་པའི་སྙན་གྲགས་སྲིད་པ་གསུམ་ན་ཆེར་གསལ་ཞིང་ཁ་བ་ཅན་གྱི་སྐྱེ་དགུ་མཐའ་དག་སྨིན་གྲོལ་ལ་བཀོད་དེ། འཛམ་གླིང་བྱང་ཕྱོགས་འདིར་རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་པའི་དགེ་ལེགས་ཀྱི་རྒྱུན་འདི་བཞིན་བྱུང་བ་ཡིན་ནོ། ། དེ་ལྟ་བུའི་བླ་མ་གནམ་ཁའུ་པའི་དྲུང་དུ་རྗེ་བཙུན་འདིས་མཚན་ཉིད་སྐོར་ལ་བྱམས་ཆོས་སོགས་མང་པོ་དང་། སྔགས་ལ་བྱ་རྒྱུད་རིག་པ་མཆོག་གི་རྒྱུད། ལེགས་གྲུབ། དཔུང་བཟང་། གསང་བ་སྤྱི་རྒྱུད།
བསམ་གཏན་ཕྱི་མའི་རྒྱུད་སོགས་འགྲེལ་པ་ཡན་ལག་དང་བཅས་པ། སྤྱོད་རྒྱུད་ལ་རྣམ་སྣང་མངོན་བྱང་འགྲེལ་པ་ཕྲན་དང་བཅས་པ། ཡོ་ག་ལ་དེ་ཉིད་འདུས་པའི་རྒྱུད་འགྲེལ་བཅས། དཔལ་མཆོག་དང་པོའི་རྒྱུད། རྡོ་རྗེ་རྩེ་མོ་སོགས་འགྲེལ་པ་དང་བཅས་པ་མང་པོ་དང་། བླ་མེད་ལ་འདུས་པ་མི་བསྐྱོད་པའི་དབང་། དགོངས་འགྲེལ་གྱི་བསྟན་བཅོས་སྒྲོན་གསལ། མདོ་བསྲེ། མདོ་བྱས། རིམ་ལྔ་སྤྱོད་བསྡུས།
བདག་བྱིན་གྱིས་རླབས་པའི་རིམ་པ། སེམས་ཀྱི་སྒྲིབ་སྦྱོང་། དཀྱིལ་ཆོག་ཉི་ཤུ་པ། ཟླ་གྲགས་ཀྱི་རྡོ་རྗེ་སེམས་དཔའི་སྒྲུབ་ཐབས་སོགས་འདུས་པ་འཕགས་སྐོར་གྱི་གཞུང་གདམས་ངག་དང་བཅས་པ་མང་པོ་ཞིག་དང་། ཡེ་ཤེས་ཞབས་ལུགས་ཀྱི་སྒྲུབ་ཐབས་ཀུན་བཟང་འགྲེལ་པ་གསུམ་དང་བཅས་པ་སོགས་འདུས་པ་ལུགས་གཉིས་ཀྱི་གདམས་པ་ཕལ་ཆེར་བ་གསན་པ་ཡིན་ལ། དེ་ཉིད་ཀྱིས་གནམ་ཁའུབ་པ་རྡོ་རྗེ་བདུད་འཇོམས་ལ། དེས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་གནང་བ་ཡིན་ལ། ཡང་ལོ་རྒྱུས་ཀྱི་ཡི་གེ་འགའ་ཞིག་ལས། ས་ཆེན་གྱིས་སློབ་དཔོན་རིན་པོ་ཆེ་ལ་གནང་། དེས་རྗེ་བཙུན་ལ་གནང་བ་ཡིན་གསུངས་ནས།
རྡོ་རྗེ་བདུད་འཇོམས་མ་བགྲངས་པ་ཡང་ཡོད་ལ། གང་ལྟར་རྗེ་བཙུན་རིན་པོ་ཆེ་ནས་བདག་ཉིད་ཆེན་པོ་ས་སྐྱ་པཎྜི་ཏ་ཀུན་དགའ་རྒྱལ་མཚན། བླ་ཆེན་འཕགས་པ། ཞང་དཀོན་མཆོག་དཔལ། བྲག་ཕུག་པ་བསོད་ནམས་དཔལ། བྲག་ཕུག་པ་བློ་བརྟན། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། ངོར་ཆེན་ཀུན་དགའ་བཟང་པོ་སོགས་ཀྱི་བར་དུ་བརྒྱུད་ནས་དེ་མན་ཆད་གོང་མར་འགོས་གཉིས་ཀྱི་བརྒྱུད་རིམ་དང་ཕལ་ཆེར་འདྲ་བ་ཡིན་ནོ། ། གཉིས་པ་གསར་མའི་བརྒྱུད་རིམ་བསྟན་པའི་སྒོ་ནས་ལུགས་དེ་ཇི་ལྟར་དར་བའི་ཚུལ་ནི།
ཁ་ཆེའི་པཎྜ་ིཏ་ཆེན་པོ་ཤཱཀྱ་ཤྲཱི་བྷ་དྲ་བོད་དུ་བྱོན་པའི་ལེགས་ལམ་ལ་བརྟེན་ནས་བྱུང་བ་ཡིན་ཏེ། དེ་ཡང་སྤྱིར་པཎ་ཆེན་འདི་ཁ་ཆེ་ཁྲི་བརྟན་གྱི་བྱེ་བྲག་ཛ་ཤྭ་དྷ་ར་ཞེས་པར་ཤིང་མོ་གླང་གི་ལོ་བལྟམས། དགུང་ལོ་བཅུ་པ་ལ་བྲམ་ཟེ་ལཀྵིནྡྷ་ར་ལ་སྒྲ་རིག་པ་གསན། ལོ་དགུ་པ་ལ་དགེ་བསྙེན་བསྒྲུབས་ནས་ཉེར་གཉིས་ཀྱི་བར་དུ་ཚངས་སྤྱོད་ཀྱི་དགེ་བསྙེན་མཛད། ཉེར་གསུམ་པ་ལ་མཁན་པོ་སུ་ཁ་ཤྲཱི་བྷ་དྲ་སྟེ་བདེ་བ་དཔལ་བཟང་པོ་ལ་རབ་བྱུང་ཞུས་ནས་ཉེར་དགུའི་བར་དུ་ཁ་ཆེར་བཞུགས་ཤིང་། སུམ་ཅུ་པ་ལ་ཡུལ་དབུས་མ་ག་དྷཱར་བྱོན་ཏེ་མཁན་པོ་ཤནྟ་ཀ་ར་གུཔྟ་ཞི་བའི་འབྱུང་གནས་སྦས་པ་དང་། ད་ཤ་བྷ་ལ་དང་། གསང་སྟོན་དྷ་བར་སོགས་དགེ་སློང་བཅོ་བརྒྱད་ལས་བསྙེན་པར་རྫོགས་པ་མཛད་ནས་འཕགས་ཡུལ་ཉིད་དུ་སྦྱངས་པ་ཆེར་མཛད་པས། མདོ་སྔགས་རིག་གནས་དང་བཅས་པ་སོགས་ཤེས་བྱ་ཐམས་ཅད་ལ་མཁས་པའི་ཕ་རོལ་ཏུ་སོན་ཏེ། རྒྱལ་བའི་བསྟན་པ་ཆེས་ཆེར་གསལ་བར་མཛད་པའི་རིགས་ནས་དགུང་ལོ་དྲུག་ཅུ་བཞེས་པའི་དུས་ཁྲོ་ཕུ་ལོ་ཙཱ་བ་བྱམས་པའི་དཔལ་དགུང་ལོ་སོ་གསུམ་ལོན་པའི་ཚེ།
པཎ་ཆེན་འདི་བོད་དུ་སྤྱན་འདྲེན་པར་བྱོན་ཏེ་རྒྱ་གར་བཻརྻའི་ཚོང་དུས་སུ་ཕེབས་པས། བ་ནེ་ཤཱ་ར་བྱ་བར་པཎ་ཆེན་དང་མཇལ་བ་ན། པཎ་ཆེན་གྱི་གསུང་གིས། ལོ་ཙཱ་བ་འདི་ཆོས་མང་དུ་ཤེས་པ་ལྷ་ཆེན་བཞེངས་པའི་སྟོབས་ཡོད་པའི་ཡར་རྒན་ཞིག་ཡོད་བསམ་པ་ལ་ན་ཚོད་གཞོན་ནུར་འདུག ཆོས་བསྒྱུར་བའི་ལོ་ཙཱ་ཡང་མི་ཕོད། སྒྲུབ་ཐབས་འགའ་བྱིན་ལ་འོ་སྐོལ་དཔོན་སློབ་ཕྱིར་བཟློག་གསུངས། པཎྜི་ཏ་ཛ་ཡ་ཤྲཱིས་དཔོན་སློབ་རྣམས་ལོ་ཙཱ་བའི་གཟུགས་ལ་བརྙས་འདུག་པས་འབེལ་བའི་གཏམ་སྨྲོས་ཤིག་ཅེས་ལོ་ཙཱ་བ་ལ་སྐབས་དབྱེ་བ་ན། ལོ་ཙཱ་བས་པཎ་ཆུང་དགུ་ལ་དྲི་བ་མི་འདྲ་བ་གཉིས་གཉིས་བྱས་པས། པཎ་ཆེན་མཉེས་ཏེ་སྤྱན་དྲངས་བའི་རྔོ་ཐོགས་ནས། ཁ་ཆེའི་པཎྜི་ཏ་ཆེན་པོ་དེ་འཁོར་པཎ་ཆུང་དགུ་དང་བཅས་པ་བོད་དུ་རིམ་གྱིས་སྤྱན་དྲངས་ཆུ་མིག་ཏུ་ཕེབས་པ་ན།
ཁྲོ་ཕུ་བས་བསུ་བའི་བཀོད་པ་དགེ་འདུན་དྲུག་ཅུ། དར་གདུགས་རོལ་མོ་སོགས་དྲུག་ཅུ་དང་བཅས་པ་སླེབས། ཁྲོ་ཕུར་གདན་དྲངས། དེའི་ཚེ་ས་སྐྱ་པཎྜི་ཏའི་ཡབ་དཔལ་ཆེན་འོད་པོ་སྐུ་གཤེགས་པའི་གཤེགས་རྫོང་གི་སྐུ་སྐལ་རྐྱང་འདུར་དུ་འབུལ་བར་ཕེབས་པའི་བར་ལམ་ཆུ་མིག་ཏུ་པཎ་ཆེན་དང་ཐོག་མར་མཇལ། ཚད་མ་ཆོས་མཆོག་གི་བསྟོད་པ་སོགས་མཛད་པ་ཡིན་ཟེར། གང་ལྟར་དེ་ནས་པཎ་ཆེན་གྱིས་ཁྲོ་ཕུར་བྱི་ལོའི་དབྱར་གནས་མཛད་པའི་ཚེ་ཚུལ་ཤིང་ལེན་པ་བརྒྱད་བརྒྱ་བྱུང་བར་གྲགས་ཤིང་། བརྒྱད་སྟོང་པ་ལ་སོགས་ཚོགས་ཆོས་གསུངས། ལོ་ཙཱ་བས་དར་ཟབ་ཀྱི་ཐུན་ཡོན་རེ་མ་ཆག་པར་ཕུལ། ལྷོ་བྲག་པ་བྱང་ཆུབ་དཔལ་བསྙེན་རྫོགས་གནང་། དེ་ནས་འབྲི་ཁུང་པས་སྤྱན་འདྲེན་པའི་ཆ་རྐྱེན་མང་པོ་སླེབས།
སླས་མོ་ཆེར་ཕེབས་ཏེ་རྒྱ་གར་ནས་སྤྱན་དྲངས་པའི་རྟེན་མཆོད་རྣམས་ཞལ་ཕྱེ་མཆོད་པ་ཟབ་པར་ཕུལ། དེ་དུས་གཙང་པོ་བ་བསོད་ནམས་མཛེས་ཀྱིས་ཞལ་མཇལ་ཏེ། བདག་བསྙེན་པར་རྫོགས་ནས་ལྟུང་བ་བྱུང་བ་མི་དྲན་པས་ཚུལ་ཁྲིམས་བསྲུང་བའི་དགེ་བ་བསྔོ་བར་ཞུས་པས། པཎ་ཆེན་གྱིས་དབུ་ཞྭ་ཟུལ་གྱིས་ཕུད་ཕྱག་ཐལ་མོ་སྦྱར་ནས་བསྔོ་རྒྱུ་བཟང་འདི་ལྟ་བུ་རྒྱ་གར་ན་ཡང་དཀོན་གསུངས་ནས་བསྔོ་བ་རྒྱས་པར་མཛད། གླང་ལོའི་དབྱར་གནས་ཀྱང་སླས་མོ་ཆེར་མཛད་དེ་དགག་དབྱེ་ཐོན་ནས་ཆུ་མིག་རིང་མོར་བྱོན། རྒྱན་གོང་གནས་སུ་རྡོ་རྗེ་དཔལ་ལ་བསྙེན་རྫོགས་གནང་། དེ་ནས་གཞུ་སྙིང་མོའི་ནང་ལ་བྱོན་ཚུར་ཕུ་ནས་སྟོད་ལུང་བརྒྱུད་ཇོ་བོ་རྣམ་གཉིས་ལ་མཆོད་པ་ཕུལ། མཚུར་ཕུ་བའི་སྐྱེལ་མི་རྣམས་ལ་ཁྱེད་ཀྱི་དགོན་པ་ན་སངས་རྒྱས་ཐོད་པའི་རྒྱུད་ནས་བཤད་པའི་སྐུ་གསུམ་སྣང་བ་ཁྱེད་ཀྱིས་ངོ་མ་ཤེས་གསུངས། སྐུ་གསུམ་ནི་བདེ་མཆོག་ཡབ་ཡུམ་གོ་ལྡོག ཤཱཀྱ་ཐུབ་པ་སྤྲུལ་སྐུ་ལ་ཡུམ་རྡོ་རྗེ་མཁའ་འགྲོ།
རྡོ་རྗེ་དྲིལ་བུ་མཉམ་སྦྱོར་གྱི་ལྷ་དང་གསུམ་མོ། ། དེ་ནས་སྲིན་པོ་རིར་སྟག་ལོའི་དབྱར་གནས་མཛད། བྱམས་ཆོས་ལྔ་དང་ཁྲི་རིགས་ཚོགས་རྣམས་གསུངས། མེ་མོ་ཡོས་ལ་སོལ་ནག་ཐང་པོ་ཆེར་ཕེབས་ཏེ་བསྟན་རྩིས་མཛད་པ་ན། སྨིན་དྲུག་ཟླ་བའི་དཀར་ཕྱོགས་ཀྱི་ཚེས་བརྒྱད་ནམ་གུང་མཉམ་པ་ལ། ཟླ་བ་རི་བོ་མ་ནུབ་ཚེ། ། ཐུབ་དབང་ཡོངས་སུ་མྱ་ངན་འདས། ། དེར་རྗེས་ལོ་ནི་སྟོང་ཕྲག་གཅིག ། བདུན་བརྒྱ་དང་ནི་ལྔ་བཅུ་དང་། ། ཟླ་བ་གཉིས་དང་ཟླ་བ་ཕྱེད། །
དེ་བཞིན་ཉི་མ་སྔ་རབ་འདས། ། ཞེས་སོགས་བཤད་དོ། ། དེ་ནས་བྱང་རྭ་སྒྲེང་དུ་བྱོན་པའི་ཡར་ལམ་འབྲི་ཁུང་པས་སྤྱན་དྲངས་ཀྱང་། གདན་གཅིག་པ་དང་བཀའ་གདམས་པས་གེགས་བྱས་མཇལ་དུ་མ་སྟེར་ཞེས་ཀྱང་གྲགས། ཕྱི་དེ་ས་ཕོ་འབྲུག་གི་ལོ་གཙང་དུ་ཕེབས། ཉང་སྨད་རྒྱན་གོང་གི་གཙུག་ལག་ཁང་དུ་བདག་ཉིད་ཆེན་པོ་ས་སྐྱ་པཎྜ་ཏ་ཆེན་པོ་ལ་བསྙེན་རྫོགས་གནང་། དེའི་ཚེ་དགུང་ལོ་རེ་ལྔ་པ་ཡིན་ཞིང་། སྦྲུལ་ལོའི་དབྱར་གནས་རིན་ཆེན་སྒང་དུ་མཛད་དེ། རྟ་ལོའི་དབྱར་གནས་ཤོང་ལུ་གུ་གདོང་དུ་མཛད་དེ། ལྷ་བཙུན་གུང་ཐང་པ་ལ་བསྙེན་རྫོགས་གནང་ནས།
སྤྲེའུ་ལོ་སླར་ཡང་ཁྲོ་ཕུར་ཕེབས་ཏེ་སྤྲེའུ་ལོའི་དབྱར་གནས་ཀྱང་གནས་དེར་མཛད། ལྷག་པར་ཆུ་ཕོ་སྤྲེའུ་ལོ་བྲེ་ཟླ་བའི་ཚེས་གསུམ་ནས་བཅུ་གསུམ་གྱི་བར་ལ་ཁྲོ་ཕུ་བྱམས་ཆེན་ལ་རབ་གནས་མཛད་ཅིང་། རིམ་གྱིས་ཁྲོ་ཕུ་ནས་མངའ་རིས་སུ་ཕེབས། བྱ་ལོའི་དབྱར་གནས་པུ་ཧྲང་དུ་མཛད། ཤིང་ཕོ་ཁྱི་ལོ་ཁ་ཆེར་ཕེབས་ཏེ། བོད་དུ་ལོ་བཅུ་གཅིག་བཞུགས། བསྟན་འགྲོའི་དོན་དཔག་མེད་མཛད་པས་མདོ་སྔགས་གཉིས་ཀའི་བསྟན་པ་ལ་ཕན་ཤིན་ཏུ་ཆེ། ས་སྐྱ་པཎྜི་ཏ་ཀུན་དགའ་རྒྱལ་མཚན་དང་། བྱང་རྡོར་གཉིས་ཀ་བསྙེན་རྫོགས་ཀྱི་སྡོམ་པ་དང་། ཤོང་པ་ཇོ་གདན་དང་།
སེང་གེ་ཟིལ་གནོན་ལ་མེ་ཏོག་ཕྲེང་རྒྱུད་སོགས་རྒྱས་པར་གནང་སྟེ། འདུལ་བ་སྟོད་ལུགས་སྨད་ལུགས་གཉིས་ཀྱི་སྟེང་དུ། འདུལ་བའི་བརྒྱུད་པ་ཟུར་པ་ཞིག་ཀྱང་སྤེལ་བ་ཡིན་ལ། དེའི་ནང་ནས་བྱང་རྡོར་གཉིས་ཀྱིས་དགེ་འདུན་གྱི་སྡེ་སོ་སོར་བཙུགས་པ་ནི། དགེ་འདུན་སྒང་པ་དང་། ཚོགས་མོ་ཆེ་བ་སྟེ། དེ་གཉིས་ལས་མཆེད་པ་ལ་བྱེ་མ་རྫིང་བུ་པ་དང་། ཆོས་ལུང་པ་ཞེས་གྲགས་ཏེ་དེ་བཞི་ལ་ཇོ་གདན་ཚོགས་སྡེ་བཞི་ཞེས་དེང་སང་ཡང་གྲགས་པ་ཡིན་ནོ། ། དེ་ལྟ་བུའི་པཎ་ཆེན་དེ་ལ་སློབ་མ་མང་དུ་བྱུང་ཡང་། ས་སྐྱ་པཎྜི་ཏ་ཁོ་ན་སྲས་ཀྱི་དམ་པར་མཛད་པ་ཡིན་ཏེ།
པཎ་ཆེན་འདིས་བདག་ཉིད་ཆེན་པོ་ལ་བོད་རྒན་པོའི་འདྲེས་ཀྱིས་མ་བསླད་པའི་ལྷ་རྒྱན་གྱི་བཤད་སྲོལ་ལས་བྱོན་པའི་ཚད་མའི་གཞུང་ལུགས་ཀྱི་གཙོ་བོ་ཆོས་ཀྱི་གྲགས་པའི་རྣམ་འགྲེལ་དང་། གཞན་ཡང་དུས་ཀྱི་འཁོར་ལོའི་དབང་སོགས་ཟབ་མོ་སྔགས་ཕྱོགས་མང་པོ་དང་། ལྷག་པར་གསེར་ཞོ་བརྒྱ་དང་། གཡུ་ཞོ་བརྒྱ་རི་བ་གཅིག་རྣམས་ཕུལ་ནས་མ་ཧཱ་པཎྜི་ཏས་སྲུང་མ་རྣམས་ཀྱི་ནང་ནས་ཐུགས་གཙིགས་སུ་མཛད་པའི་གསང་སྒྲུབ་ཅིག་ཡོད་འདུག་པ། དེ་བདག་ལ་ཅིས་ཀྱང་གནང་དགོས་ཞུས་པས། འདི་ལྟ་བུ་ངས་སྔར་རྒྱ་བོད་དུ་སློབ་མ་སུ་ལ་ཡང་སྟེར་མ་ཕོད་པ་ཡིན་ནའང་། ཁྱེད་ས་སྐྱ་པ་ཆོས་སྐྱོང་འདིའི་བདག་པོར་འོས་པ་འདུག་པས་དེ་བཞིན་བྱེད་གསུངས། གཞན་ཡང་གདམས་པ་འདི་ཞུ་བ་བྱུང་དོགས་པས། རྒྱ་སྐད་དུ་བྱའོ་གསུངས་ནས་གནང་། ཆོས་རྗེ་པས་ཀྱང་རྒྱ་ཡིག་ཏུ་བྲིས།
ཕྱིས་མཆོད་རྟེན་ཁྲུ་གང་བ་གཅིག་གི་ནང་དུ་བཅུག་ནས་ཞབས་སྡོམ་བསྡམས་ནས་རྟེན་གྱི་གྲལ་ན་ཡོད་པ་ན། སློབ་མ་བགྲེས་པོ་ཀྱཻ་རྡོ་རྗེ་ཞལ་ལན་གསུམ་གཟིགས་པའི་དགེ་སློང་ཟླ་བ་རྒྱལ་མཚན་བྱ་བ་ལོ་བདུན་ཅུ་ལོན་པ་གཅིག་གིས་ཆོས་སྐྱོང་གི་ལུང་བསྟན་བྱུང་ནས། སྤྱད་དངོས་ཐམས་ཅད་སྤངས་ཐག་བྱས་ནས་ཕུལ་ཏེ་འདི་ཞུས་ནས་གནང་། ཁོང་གིས་བསྙེན་པ་བྱས་པ་ཙམ་གྱིས་ཁོང་གི་ཞིང་ལ་རྐུན་མ་བྱུང་བ་ལ། རྐུན་མ་ལྔ་ཞག་གཅིག་ལ་ཁྲག་སྐྱུགས་ནས་ཤི་བ་སོགས་ནུས་མཐུ་དཔག་མེད་བྱུང་། དེ་ལྟ་བུ་གདམས་པ་དེ་ལ་པཎ་ཆེན་གྱི་ཞལ་ནས་རང་ལ་ཅི་རི་བ་འདི་ལ་རི་བ་ཡིན། བོད་དུ་འདི་ལས་ཟབ་པའི་ཆོས་སྐྱོང་གི་གདམས་པ་ཡོངས་མྱོང་བ་མེད་ཅེས་གསུངས་པས་ཆེ་བརྗོད་ཀྱང་དཔག་མེད་མཛད་པ་ཡིན་ལ། ཁྱད་པར་དུས་དེར་གསང་བ་འདུས་པའི་དབང་དང་རྒྱུད་སྒྲུབ་ཐབས་གདམས་པ་ཀུན་ཆ་ཚང་བར་གསན། དེའི་ཚེ་ལོ་པཎ་ཁྱད་པར་ཅན་ཁ་ཆེ་པཎ་ཆེན་དང་། བདག་ཉིད་ཆེན་པོ་ས་པཎ་གཉིས་ཀྱིས་ཀླུ་བྱང་གི་དཀྱིལ་ཆོག་ཉི་ཤུ་པ་དང་།
སྒྲ་གཅན་འཛིན་དཔལ་བཤེས་གཉེན་གྱིས་མཛད་པའི་དཀྱིལ་ཆོག་ཟུང་འཇུག་གསལ་བ་གཉིས་གསར་དུ་བསྒྱུར། དེ་ཕྱིན་ཆད་ནས་སྔར་གྱི་དབང་བཀའ་ལ་རྙིང་པ་དང་། ཁ་ཆེ་པཎ་ཆེན་ནས་བརྒྱུད་པའི་ཀླུ་བྱང་གི་དཀྱིལ་ཆོག་ཉི་ཤུ་པ་གསར་དུ་བསྒྱུར་བ་དེའི་ལུགས་ཀྱི་དབང་བཀའ་ལ་དབང་བཀའ་གསར་མའི་ཐ་སྙད་ཀྱང་གྲགས་པ་ཡིན་ནོ། ། དེས་ན་བདག་ཉིད་ཆེན་པོ་ས་པཎ་ལ་གསང་འདུས་འགོས་ལུགས། མར་ལུགས། ཁ་ཆེ་པཎ་ཆེན་གྱི་ལུགས་དང་གསུམ་བཞུགས་པ་ཡིན་ཏེ། འགོས་ལུགས་གསན་ཚུལ་གོང་དུ་བསྟན་ཟིན་ལ། མར་ལུགས་ནི་འཁོན་གད་པ་ཀཱིརྟི་སོགས་ནས་བརྒྱུད་པའི་རིམ་ལྔ་སྟན་ཐོག་གཅིག་མ་སོགས་གསན་པ་ཡིན་ཏེ། རབ་དབྱེར་ཆོས་གསན་ཚུལ་འཆད་པའི་སྐབས་སུ། རིམ་ལྔ་སྟན་ཐོག་གཅིག་མ་དང་། །
ཞེས་གསུངས་པས་སོ། ། དེ་ལྟ་བུའི་བདག་ཉིད་ཆེན་པོ་ས་སྐྱ་པཎྜི་ཏ་ཀུན་དགའ་རྒྱལ་མཚན་རང་ཉིད་ཀྱིས་རྟོགས་པའི་བརྒྱུད་འཛིན་ཚོགས་གྲུབ་དབོན་གསུམ་གྱི་དབོན་པོ་ཆོས་ཀྱི་རྒྱལ་པོ་འཕགས་པ་དང་། འོད་ཟེར་ཤཱཀྱ་གཉིས་ལ་གནང་ཞིང་། ཆོས་རྒྱལ་འཕགས་པས་ལུགས་འདིའི་དཀྱིལ་ཆོག་ཀྱང་མཛད་དེ་ཞིང་དཀོན་མཆོག་དཔལ་བ་ལ་གནང་། དེ་ཉིད་ནས་ངོར་ཆེན་ཀུན་དགའ་བཟང་པོའི་བར་དབང་བཀའ་རྙིང་མའི་བརྒྱུད་པ་དང་འདྲ་ལ། ཡང་འོད་ཟེར་ཤཱཀྱས་ཀྱང་ལུགས་འདིའི་སྒྲུབ་ཐབས་ཤིག་མཛད་ཅིང་། དེ་ཉིད་ཀྱིས་ཁའུ་པ་དར་མ་ཤེས་རབ་ལ་གནང་། དེས་སེ་མོར་པ་རིན་ཆེན་དཔལ་བྱ་བ་ལ། དེས་བླ་མ་རྭ་གཉིས་པ་རིན་ཆེན་རྒྱལ་མཚན། དེས་ཆོས་རྒྱལ་འཕགས་པའི་སློབ་མ་སྤྲོ་ལུང་པ་ཀུན་དགའ་སྨོན་ལམ་ལ་གནང་།
འདིས་ཀྱང་འདུས་པ་ས་ལུགས་ཀྱི་སྒྲུབ་ཐབས་མཛད་ཅིང་། དེ་ཉིད་ཀྱིས་བླ་མ་དོན་རིན་གྲགས་ཆེན་ལ་གནང་། དེ་ནས་འཕགས་འོད་སོགས་གོང་མར་འགོས་གཉིས་ཀྱི་སྐབས་སུ་བསྟན་པ་ལྟར་ཡིན་ནོ། ། དེ་ལྟར་འདུས་པའི་ཆོས་སྐོར་རྒྱ་མཚོ་ལྟ་བུའི་ནང་ནས་རང་ཉིད་ཀྱིས་ནོས་པའི་ཚུལ་མདོ་ཙམ་ཞིག་བརྗོད་ན། གསང་འདུས་ལུགས་གསུམ་གྱི་མི་བསྐྱོད་རྡོ་རྗེའི་སྨིན་བྱེད་ཀྱི་དབང་ནི་ཡབ་རྗེ་ཆོས་ཀྱི་རྒྱལ་པོ་ལས་ནོས་པའི་ཚུལ་གོང་དུ་བསྟན་པ་ལྟར་དང་། འདུས་པ་སྤྱན་རས་གཟིགས་དང་། འཇམ་པའི་རྡོ་རྗེའི་དབང་ནི། རྒྱལ་བ་མུས་པ་ཆེན་པོ་ནས་བརྒྱུད་པ་མཁན་ཆེན་ཐམས་ཅད་མཁྱེན་པའི་དྲུང་དུ་ནོས་པའི་ཚུལ་འོག་ནས་འབྱུང་བ་ལྟར་ཡིན་ལ། བསྐྱེད་རིམ་གྱི་བཤད་པ་དང་། རྫོགས་རིམ་ཟབ་མོ་རིམ་ལྔའི་ཁྲིད།
རྒྱུད་རྒྱུད་འགྲེལ་དང་བཅས་པ་གཞན་ཡང་རྒྱ་བོད་ཀྱི་གཞུང་རྣམས་ཀྱི་བཤད་ལུང་སོགས་འདུས་པའི་ཆོས་སྐོར་ཟབ་ཅིང་རྒྱ་ཆེ་བ་ཕལ་ཆེ་བ་རྣམས་ནི། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་ཞལ་སྔ་ནས་ཀྱང་བཀའ་དྲིན་ལས་ཉེ་བར་ནོས་པ་ཡིན་ཏེ། དེ་ཡང་ཁོ་བོ་ཅག་གི་ཡོངས་འཛིན་དམ་པ་བུདྡྷའི་མཚན་ཅན་ཉིད་ཀྱིས་སྤྱན་སྔ་འཇམ་པའི་དབྱངས་དཀོན་མཆོག་རྒྱ་མཚོའི་དྲུང་དུ། ཀུན་མཁྱེན་གྱི་སློབ་མ་རྗེ་སངས་རྒྱས་རིན་ཆེན་དང་། པཎ་ཆེན་དབང་ཕྱུག་གྲུབ་པ་གཉིས་ཀྱི་དངོས་སློབ་བདག་ཆེན་ངག་གི་དབང་ཕྱུག་ལས་བརྒྱུད་པའི་རིམ་ལྔ་འགོས་ལུགས་དང་མར་ལུགས་གཉིས་ཀའི་ཁྲིད། དབང་རྒྱུད་མན་ངག་འགྲེལ་པ་འགྲེལ་བཤད་དང་བཅས་པ་བུམ་པ་གང་བྱོའི་ཚུལ་དུ་གསན་ཞིང་མཉེས་པ་གསུམ་གྱི་སྒོ་ནས་མཉེས་པར་མཛད་དེ། རྗེ་དཀོན་མཆོག་རྒྱ་མཚོ་ཉིད་ཀྱིས་ཅི་གསུངས་པའི་བཀའ་ཐམས་ཅད་དང་དུ་བཞེས་པ་ལ་བརྟེན། རྟེན་འབྲེལ་ཐམས་ཅད་རང་འགྲིག་ཏུ་གྱུར་ཏེ། འཕྲིན་ལས་ཀྱིས་རྒྱ་མཚོའི་གོས་ཅན་དུ་ཁྱབ་པའི་ལེགས་ཚོགས་ཐམས་ཅད་ལྷུན་གྲུབ་ཏུ་འབྱུང་བ་ཡིན་ཏེ། དེ་ཡང་བདག་གི་རྣམ་འདྲེན་དམ་པ་རྗེ་བཙུན་མུས་པ་ཆེན་པོ་འདི་ཉིད་ཀྱིས་བླ་མེད་ཀྱི་དབང་གིས་གཞན་དོན་མཛད་པའི་ཐོག་མ་ཡང་གསང་བ་འདུས་པའི་མི་བསྐྱོད་པའི་དབང་གིས་གཞན་ཕན་འཕྲིན་ལས་ཀྱི་སྒོ་དང་པོ་ཕྱེ་བ་ཡིན་ཏེ།
དེའི་ཚུལ་ཡང་སྔོན་རྗེ་དཀོན་མཆོག་རྒྱ་མཚོ་གླིང་དགའ་བདེ་བ་ཅན་དུ་བཞུགས་པའི་སྐབས་ཤིག གསང་འདུས་ཀྱི་ཆོས་སྐོར་དོན་གཉེར་གྱི་སློབ་བུ་ཆེ་བཙུན་མང་པོ་ཞིག་ཕྱོགས་ནས་འདུས་པའི་ཚེ། རྗེ་སྤྱན་སྔ་འཇམ་པའི་དབྱངས་ཀྱི་གསུང་གིས། ད་ལམ་གྱི་གསང་འདུས་དོན་གཉེར་འདིར་འདུས་པ་རྣམས་ལ་ཆོས་རྗེ་ཤངས་པས་དབང་བསྐུར་གྱིས། དེ་ནས་ངེད་ཀྱིས་ཁྲིད་སོགས་སྟོན་པ་ཡིན་ནོ་ཞེས་གསུངས་པའི་བཀའ་བཞིན་སྒྲུབ་པའི་སྟ་གོན་གྱི་ནུབ་མོ་རྗེ་ཉིད་ཀྱི་མནལ་ལམ་དུ། དཀོན་མཆོག་གི་རྟེན་གྱི་དྲུང་དུ་ཟན་རིལ་བརྟག་པ་ཞིག་མཛད་ཀྱིན་འདུག་པ་ན། རིལ་བུ་གཅིག་ཕྱིར་འཐོན་པ་ལ་མེ་འབར་ནས་ཇེ་མཐོ་ཇེ་མཐོར་སོང་སྟེ་མཐར་ནམ་མཁའི་དབྱིངས་སུ་ཐིམ་པའི་མཚན་ལྟས་གསལ་བར་བྱུང་གསུངས། འདི་ནི་རྗེ་བཙུན་བླ་མ་ཉིད་ཀྱི་འཕྲིན་ལས་ནམ་མཁའ་དང་མཉམ་པས་གདུལ་བྱ་རྣམས་མི་གནས་པའི་མྱ་ངན་ལས་འདས་པའི་དབྱིངས་སུ་འདྲེན་ནུས་པའི་མཚན་མ་ཡང་དག་པ་ཡིན་པར་ངེས་སོ། ། དུས་དེ་ཙམ་ནས་བཟུང་རྗེ་ཉིད་དགུང་ལོ་བདུན་ཅུ་དོན་བདུན་བཞེས་པ་ཙམ་གྱི་བར་ལ་བགྲང་བ་ལས་འདས་པའི་གདུལ་བྱ་རྣམས་ལ། སྤྱིར་མདོ་སྔགས་ཀྱི་ཆོས་ཚུལ་བསམ་གྱིས་མི་ཁྱབ་པ་ཞིག་དང་།
ཁྱད་པར་དཔལ་ལྡན་གསང་བ་འདུས་པའི་དཀྱིལ་འཁོར་ཆེན་པོར་སྨིན་བྱེད་ཀྱི་དབང་བསྐུར་བ་དང་། ཟབ་མོ་རིམ་ལྔའི་ཁྲིད་སྟོན་པ་དང་། དེ་དག་གི་རྒྱབ་རྟེན་རྒྱུད་རྒྱུད་འགྲེལ་དང་བཅས་པའི་བཤད་བཀའ་སོགས་ཀྱི་སྒོ་ནས་ཕ་རྒྱུད་གསང་བ་འདུས་པའི་བསྟན་པ་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་མཛད་ཅིང་། ལྷག་པའི་ལྷ་འདི་ཉིད་ཀྱི་བསྐྱེད་རྫོགས་ཟབ་མོའི་རྣལ་འབྱོར་དང་། གསང་སྔགས་ཀྱི་བཟླས་བརྗོད་རྣམས་ཀྱང་ཇི་སྲིད་མཚན་མ་བརྙེས་ཀྱི་བར་དུ་ཐུགས་ཉམས་སུ་བཞེས་པ་ལ་བརྟེན། ཞིང་སྐྱོང་ཙ་ཏུརྨུ་ཁ་འདི་ཉིད་རྗེ་ཉིད་ཀྱི་བྲན་བཞིན་དུ་བཀའ་ཉན་ཅིང་འཕྲིན་ལས་སྒྲུབ་པའི་ངོ་མཚར་བའི་རྣམ་ཐར་མང་དུ་ཡོད་དེ། དེ་ཡང་རྗེ་འདི་ས་སྐྱར་ཕེབས་པའི་སྐབས་ཤིག་གདན་སའི་མགོན་ཁང་གོང་འོག་དང་། ཁའུ་སྐྱེད་ལྷས་སོགས་སུ་གནས་མཇལ་མཛད་དུས་ཁའུ་བྲག་རྫོང་དུ་ཉི་མ་གསུམ་གྱི་བར་ལ་མཆོད་གཏོར་རྒྱ་ཆེན་པོ་མཛད་པས། དེའི་ཉི་མ་དང་པོའི་ཉིན་གཏོར་ཚོགས་ཀྱི་སྟེང་གི་ནམ་མཁའ་ལ་རལ་གྲི་མེ་འབར་བ་ཞིག་འདུག་པ་མངོན་སུམ་དུ་གཟིགས་ཤིང་། ཉི་མ་བར་མའི་ཉིན་འཕགས་པ་བྲག་ཕུག་ན་ཐུགས་དམ་ལ་བཞུགས་དུས།
བར་སྣང་ལ་བྲམ་ཟེ་དཀར་པོ་ཞིག་ཕར་འགྲོ་ཚུར་འགྲོ་བྱེད་པ་མངོན་སུམ་དུ་གཟིགས་ཞེས་རྗེ་ཉིད་ཀྱི་གསུང་ལས་ཐོས་ཤིང་། ཆོས་སྐྱོང་བྲམ་ཟེའི་གཟུགས་ཅན་ཉིད་མངོན་སུམ་དུ་གཟིགས་པའི་སྐབས་དེར་གཞན་ཡང་གཟིགས་སྣང་ཁྱད་པར་ཅན་དུ་མ་བྱུང་བར་ངེས་ལ། ཞིང་སྐྱོང་ཆེན་པོ་འདི་ས་སྐྱ་པའི་ཆོས་སྐྱོང་གཞན་རྣམས་ལས་ཀྱང་རྗེ་ཉིད་ལ་ལྷག་པར་འགོ་བས། བདག་གི་བླ་མ་འདི་དང་མི་ལ་མི་ལབ་པའི་ཚུལ་གྱིས་བྲན་བཞིན་དུ་འཁོལ་བའི་རྣམ་ཐར་མང་དུ་ཡོད་ཀྱང་། ཁོ་བོས་རྗེ་འདིའི་རྣམ་ཐར་ལོགས་སུ་བཀོད་པ་རྣམས་སུ་ཐུན་མོང་དུ་བརྗོད་རུང་བ་རྣམས་ནི་རྒྱས་པར་བྲིས་ཟིན་ཅིང་། ཐུན་མོང་མ་ཡིན་པ་དག་ནི་ཆོས་སྐྱོང་གཉན་པས་བྲི་བར་མ་ནུས་སོ། ། དེ་ལྟར་ཞིང་སྐྱོང་ཆེན་པོ་འདི་རྗེ་བླ་མ་འདི་ལ་ཆོས་སྐྱོང་གཞན་ལས་འགོ་བ་ཡང་། ཞིང་སྐྱོང་འདི་གཙོ་བོར་གསང་བ་འདུས་པའི་བསྟན་བསྲུང་ཡིན་པས། རྗེ་འདི་འདུས་པའི་བསྟན་འཛིན་བླ་ན་མེད་པ་ཡིན་པའི་གཏན་ཚིགས་ཡང་དག་པ་ཡིན་ལ་དེ་ལྟ་བུའི་བདག་གི་བླ་མ་དམ་པ་ཡོངས་འཛིན་འབྲེལ་ཚད་དོན་ལྡན་འདི་ཉིད་ཀྱི་ངོ་མཚར་བའི་རྣམ་པར་ཐར་པ་རྒྱས་པ་ནི་དོན་ཚན་བཅུ་གསུམ་གྱི་སྒོ་ནས་ཞིབ་ཏུ་བསྟན་པའི་རྗེ་འདིའི་རྟོགས་བརྗོད་རྒྱས་པ་ངོ་མཚར་རིན་པོ་ཆེའི་ཕྲེང་བ་ཞེས་བྱ་བ་དང་། འབྲིང་པོ་བྱིན་རླབས་དགོས་འདོད་ཀུན་འབྱུང་བྱ་བ་དང་།
བསྡུས་པ་ངོ་མཚར་ཨུཏྤ་ལའི་ཆུན་པོ་རྣམས་སུ་ལེགས་པར་བཤད་པ་ལས་ཁོངས་སུ་ཆུད་པར་བྱའོ། ། དེ་ལྟར་ཡོངས་འཛིན་དམ་པ་དེ་ཉིད་ཀྱིས་ཁོ་བོ་ཅག་ལ་ཟབ་རྒྱས་ཀྱི་དམ་པའི་ཆོས་ཀྱི་བཀའ་དྲིན་ཚད་མེད་པས་བསྐྱངས་ཤིང་། ཐུགས་རྗེའི་སྤྱན་རས་ཀྱིས་བུ་གཅིག་པའི་མ་བཞིན་རྗེས་སུ་བཟུང་བ་ལ་བརྟེན། རྗེ་དེ་ཉིད་དུས་གསུམ་གྱི་རྒྱལ་བ་ཀུན་གྱི་སྤྲོ་བསྡུའི་བྱེད་པོར་ངེས་པའི་ཤེས་པ་སྙིང་ནས་རྙེད་དེ། འདི་ཕྱིའི་དོན་ཐམས་ཅད་མགོན་པོ་དེ་ཉིད་ཀྱི་ཐུགས་རྗེ་ལས་གཞན་དུ་རེ་བའི་ཡིད་གཉིས་ཅུང་ཟད་ཀྱང་མེད་པའི་གང་བྱུང་གཅིག་ཆོག་རྒྱལ་པོ་བླ་མའི་ཐུགས་རྗེ་དང་བྱིན་རླབས་ལས་བྱུང་བར་བློ་ཐག་ཆོད་པ་འདི་ཡང་འདྲེན་པ་དམ་པ་གང་གི་བྱིན་རླབས་སྙིང་ལ་ཞུགས་པའི་དགེ་མཚན་ལས་བྱུང་བ་ཡིན་ནོ། ། དེ་ཡང་ཁོ་བོ་ཅག་རྗེ་འདི་དང་མཇལ་བའི་ཚུལ་ནི་རང་ཉིད་ལོ་གཞོན་ནུའི་དུས་གྲུབ་ཐོབ་གོང་མའི་རྣམ་ཐར་འགའ་ཞིག་མཐོང་བའི་རྐྱེན་བྱས་ནམ་འཆི་ཆ་མེད་ཀྱི་ཚེ་ཐུང་འདི་ལ་ཚེ་དང་སྒྲུབ་པ་མཉམ་པ་ཞིག་བྱ་སྙམ་པ་དང་། ཡང་ན་འཆད་ཉན་དང་། ཐུགས་དམ་སྤེལ་མར་བྱས་ཏེ། མི་ཚེ་སྟོང་ཟད་དུ་མ་སོང་བ་ཞིག་ཅིས་ཀྱང་བྱ་སྙམ་པ་དང་། དེ་དག་གང་བྱེད་ཀྱང་བླ་མ་མཚན་ཉིད་དང་ལྡན་པ་ཞིག་དང་མ་མཇལ་ན་ཐབས་མི་འདུག་སྙམ་པ་སོགས་ཆོས་ཀྱི་སྣང་བ་མི་ཆུང་ཙམ་ཡོད་ཅིང་།
ལྷག་པར་རྗེ་བཙུན་བསླུ་མེད་དམ་པ་ཉིད་ཀྱི་རྣམ་པར་ཐར་པ་ཅུང་ཟད་ཐོས་པའི་མོད་ལ་སྙིང་ནས་མཇལ་འདོད་ཀྱི་འདུན་པ་ཁ་ཞེ་མེད་པ་ཡང་ཡང་སྐྱེས་པ་དང་། རྗེ་འདི་ལ་ཆོས་ཐོབ་པ་དང་སྐུ་དྲུང་ནས་འོང་བ་ཡིན་ཟེར་བ་རྣམས་དང་འཕྲད་དུས་ཁྱེད་རྣམས་རེ་དགའ་བླ་མ་སངས་རྒྱས་དེ་ལྟ་བུ་དང་མཇལ་འདུག་སྙམ་པ་དང་། ལྷག་པར་འཇམ་པའི་དབྱངས་མཐུ་སྟོབས་དབང་ཕྱུག་རྗེ་འདིའི་ཞབས་དྲུང་དུ་རབ་བྱུང་དང་། དབང་རྗེས་གནང་མང་པོ་ཞུས་ནས་ཕེབས་བྱུང་སྐབས། རྗེ་འདིའི་རྣམ་ཐར་འདྲ་གསུངས་བྱུང་པས། བདག་ཀྱང་རྗེ་དང་མཇལ་ནས་ཆོས་ཐོབ་པ་ཞིག་བྱུང་ན་དགའ་བ་ལ་ཞུས་ཤིང་། སྙིང་ནས་ཀྱང་མཇལ་འདོད་ལྷང་ལྷང་ཇེ་འཕེལ་དུ་སོང་བ་ཞིག་བྱུང་། ཡང་རྗེ་ཉིད་ངམ་རིང་དུ་ཕེབས་སྐབས་ཤིག སྦྱོང་དཀྱིལ་བཅུ་གཉིས་ཀྱི་དབང་གནང་བ་གྲུབ་ནས། རྩ་བརྒྱད་པ་འཚོ་བྱེད་ལྷ་འབྱོར་གདན་ས་ཆེན་པོར་སླེབ་བྱུང་བའི་ལག་པར་དཔུང་སྐུད་ཅིག་འདུག་པ་ལ།
ཁྱེད་ཀྱིས་ཉེ་སྟབས་དབང་སུ་ལ་ཞུས་སྨྲས་པས། རྗེ་མུས་ཆེན་ལ་སྦྱོང་དཀྱིལ་བཅུ་གཉིས་ཀྱི་དབང་ཐོབ་པ་ཡིན་ཟེར་ཞིང་། རྗེའི་རྣམ་ཐར་འགའ་ཞིག་འཕྲོས་བྱུང་བས། ངེད་ཀྱང་བླ་མ་སངས་རྒྱས་དེ་དང་མཇལ་ནས་ཆོས་ཐོབ་པའི་དུས་ཤིག་ཨེ་ཡོང་ན་ཞེས་པ་ངག་ནས་ཀྱང་ཤོར་ཞིང་ཡིད་ལ་ཡང་བྱུང་བ་ཡིན་ལ། དེ་ནས་སྐབས་ཤིག་བདག་ལ་བཀའ་དྲིན་མཆོག་ཏུ་ཆེ་བའི་མ་ཅིག་ལྷ་སྲས་བསོད་ནམས་རྒྱལ་མོ་དེ་ཉིད་ངམ་རིང་དུ་མི་དབང་ཆེན་པོ་མཇལ་བ་ལ་ཕེབས་པའི་སྒོ་དོད་སོང་བ་ན། དེར་སྐབས་རྗེ་མུས་ཆེན་ཉིད་ཀྱང་ངམ་རིང་ན་བཞུགས་སོ་ཞེས་ཐོས་བྱུང་བས་བདག་གི་བསམ་པ་ལ་ད་ལྟ་གངས་ཅན་གྱི་ཁྲོད་ན་དགེ་བའི་བཤེས་གཉེན་ཐོས་བསམ་སྒོམ་གསུམ་མཐར་ཕྱིན་ནས།

མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་ཏུ་གྱུར་ཅིང་། ལྷག་པར་དད་ལྡན་གྱི་སློབ་བུ་ལ་མཆོག་དང་ཐུན་མོང་གི་དངོས་གྲུབ་བདེ་བླག་ཏུ་སྩོལ་ཞིང་། མངོན་པར་མཁྱེན་པ་ཐོགས་མེད་དུ་མངའ་བའི་སྐྱེས་བུ་རྗེ་མུས་ཆེན་ཁོ་ན་ལས་གཞན་མེད་དོ་ཞེས་དཔྱོད་ལྡན་གཟུར་གནས་མང་པོའི་ངག་ལས་ཐོས་ཤིང་། རང་ཡང་སྙིང་ནས་ཡིད་ཆེས་པ་ལ་བརྟེན། ད་ནི་ཁོ་བོ་ཅག་འདི་ཕྱི་བར་དོ་གསུམ་གྱི་སྐྱབས་གནས་དང་འདྲེན་པ་ཞུ་བའི་བློ་རྩེའི་གཏད་མཚམས་ཀྱི་ཡུལ་སྔར་གྱི་བླ་མ་འཇམ་པའི་དབྱངས་སྐུ་མཆེད་ཞལ་རྣམ་པ་གཉིས་དང་། རྗེ་བླ་མ་འདི་ཁོ་ན་ལས་གཞན་མེད་པར་རྟོགས་ནས་བཀའ་དྲིན་ཅན་གྱི་མ་གཅིག་ལྷ་སྲས་བསོད་ནམས་རྒྱལ་མོ་བརྒྱུད་པའི་བདག་གིས་རྗེ་འདི་ལ་ཞུ་ཡིག་ཕུལ་བའི་དོན་འབྲས་ལ། བདག་ཚེ་ཧ་ཅང་མི་རིང་བ་ཞིག་བྱུང་ན་ཐོས་བསམ་རྒྱ་ཆེར་བྱས་པ་ལ་དོན་མི་འདུག་པས་ཚེ་རིང་ཐུང་འོང་དང་། ཐོག་མ་མདོ་སྔགས་གང་ལ་སྦྱང་ན་ལེགས་དང་། དབུ་ཞྭ་སོགས་སྐུ་དྲེག་ཕོག་ངེས་པའི་ན་བཟའ་ཞིག་བྱིན་རླབས་རྟེན་དུ་གནང་བ་དང་། སེམས་ལ་ཕན་པའི་གསུང་མགུར་བསླབ་སྟོན་ཞིག་གནང་དགོས་ཞུས་པས། དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ།
འཇམ་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་དྲུང་དུ་ཞུ་བ། སྐུ་གསུང་ཐུགས་རབ་ཏུ་དྭངས་ཤིང་དཀར་ཕྱོགས་དགེ་བ་ལ་མངོན་པར་བརྩོན་པའི་སྐབས། ཐུགས་དམ་བཀའ་ཤོག་དམ་རྫས་ཀྱི་གནང་སྦྱིན་དང་བཅས་སྤྱི་བོར་ཕེབས་པས་བཀའ་དྲིན་ཆེ་ལགས། སྐུ་ཕྱྭ་བཏབ་པས་སྐུ་ཚེ་རིང་པོ་ཡོང་བར་གདའ། ཐུགས་སྦྱོང་སྔོན་མ་གང་མཛད་པ་དགའ་བཏབ་པས་མདོ་མཛད་པ་དགའ་བར་གདའ། ཐུགས་སྦྱོང་མཛད་གོང་མི་གཡོ་བ་དཀར་པོའི་བསྙེན་པ་ཞིག་གནང་ན་དགའ་བ་གདའ་ལགས། ཐུགས་དམ་སློབ་གཉེར་ལ་སོགས་པ་མཛད་ནའང་ཐུགས་རྩེ་དཀོན་མཆོག་ལ་གཏད། ངེས་འབྱུང་དྲག་པོའི་སྒོ་ནས་རྒྱུད་བསྐུལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་ཀྱིས་བསམ་པས་མཛད་དགོས་ཏེ། རྗེ་ས་པཎ་གྱིས།
མདོར་ན་ཆོས་ཀྱི་ཅི་བྱེད་སོམ། ། སངས་རྒྱས་བྱེད་ན་ཆོས་བཞིན་གྱིས། ། ཞེས་གསུངས། མུས་ཆེན་སེམས་དཔའ་ཆེན་པོའི་ཉམས་སུ་ལེན་པའི་ཆོས་ལ། བློ་སྙིང་བྲང་གསུམ་གཏད་ནས། ། སེམས་སྣང་ཆོས་སུ་བསྲེས་ཤིག ། འདི་ཕྱི་བར་དོ་གསུམ་དུ། ། འདི་ཡི་བསླུ་བ་མེད་པས། ། མ་ནོར་ལམ་ལ་འབུངས་ཤིག ། ཅེས་གསུངས་པ་སོགས་མང་དག་གདའ་ནའང་ཡི་གེ་མང་དོགས་མ་བྲིས་ལ།
མདོར་ན་སྔ་མུ་ལྟར་ཐུགས་དམ་ཐུགས་སྦྱོང་རལ་མེད། བསྟན་པ་དགོངས་ནས་མཁྱེན་མཁྱེན། ཞུ་ཡིག་གཟིགས་རྟེན་ཚེ་མདུད་ལ་རྒྱ་མཛེས་ཕུལ། ཞྭ་མོ་སོགས་བདག་གི་དྲི་ཕོག་པས་འབུལ་མ་ནུས་ཞེས་གསུངས་པ་འདུག་པ་མཐོང་བའི་མོད་ལ། རྗེ་དེ་ཉིད་ལ་མཇལ་འདོད་དང་ཆོས་ཐོབ་འདོད་ཀྱི་བློ་མེ་འབར་བ་ལ་ཤིང་བསྣན་པ་ལྟར་ཇེ་འཕེལ་དུ་གྱུར་པ་ཞིག་བྱུང་ལ། དེ་ནས་དུས་ཧ་ཅང་མི་རིང་བ་ཞིག་ལོན་པ་གླང་ལོ་ཆོ་འཕྲུལ་ཟླ་བའི་ཚེས་བཅུ་བཞིའི་ནུབ། བདག་གི་བཀའ་དྲིན་ཅན་གྱི་ཡུམ་དེ་ཉིད་གློ་བུར་དུ་གཤེགས་པ་ལ་བརྟེན། ཡིད་ལ་བཟོད་ཐབས་མེད་པའི་ཟུག་རྔུ་དྲག་པོས་ཀུན་ཏུ་གཟིར་ཞིང་། གང་ལ་ཡང་སྙིང་པོ་མེད་པར་རྟོགས་པའི་ངེས་འབྱུང་དྲག་པོས་ཚེ་འདི་བློས་གཏང་གི་སྒྲུབ་པ་ཞིག་བྱེད་འདོད་ནས། སྔ་གོང་ཞིག་རྗེ་བཙུན་གྱི་སྐུ་འདྲ་མཛེ་ཐོད་མའི་དྲུང་དུ་མཆོད་པ་རྒྱ་ཆེན་དང་བཅས་གསོལ་བ་བཏབ་ནས་ལུང་བསྟན་ཞུས་པ་ལ།
འབྲེལ་ཚད་དོན་ལྡན་གྱི་བླ་མ་རྗེ་མུས་ཆེན་ཉིད་དང་མཇལ་བ་ཞིག་འོང་མི་འོང་དང་། ཚེ་འདི་བློས་གཏང་གི་སྒྲུབ་པ་ཞིག་བྱས་ན་བར་སྣང་ལ་འཕུར་ནུས་པའི་གྲུབ་ཐོབ་ཅིག་འོང་མི་འོང་དང་། ཡང་ཚེ་འདིར་བཤད་སྒྲུབ་སྤེལ་མར་བྱས་ན་བར་དོར་འབྲས་བུ་འགྲུབ་པ་ཞིག་འོང་མི་འོང་རྣམས་ལུང་བསྟན་ཞུས་པས། ལུང་བསྟན་མི་བཟང་བ་མ་བྱུང་ཞིང་། དེ་མཐུན་གྱི་མ་གཅིག་ལྷ་སྲས་བསོད་ནམས་རྒྱལ་མོ་ཞིང་གཞན་དུ་གཤེགས་པའི་ཚུལ་བསྟན་མ་ཐག་པའི་སྐབས་དེར། རྗེ་ཉིད་ཀྱི་དྲུང་དུ་ལམ་སྟོན་གྱི་ཆས་རྣམས་ཕུལ་བ་དང་བཅས་ཞུ་ཡིག་ཕུལ་བའི་དོན་འབྲས་ལ་སྔར་རྗེ་བཙུན་གྱི་སྐུ་བརྙན་དྲུང་དུ་ལུང་བསྟན་ཞུས་པའི་རྣམ་གྲངས་རྣམས་དང་། ལྷག་པར་བཀའ་དྲིན་ཅན་གྱི་ཡུམ་དེ་གང་དུ་འཁྲུངས་ཡོད་རྣམས་ལུང་བསྟན་གསལ་ཁ་ཅན་ཞིག་དགོས་ཚུལ་ཞུས་པ་ན། དེའི་ལན་དུ་ཐུགས་དམ་གསུང་ཤོག་འདི་བཞིན་གནང་བྱུང་སྟེ། འཇམ་དབྱངས་རིན་པོ་ཆེའི་ཞབས་དྲུང་དུ་ཞུ་བ། སྐུའི་དཀྱིལ་འཁོར་མངོན་པར་མཐོ་ཞིང་ཐོས་བསམ་སྒོམ་གསུམ་ལ་ཐུགས་བརྩོན་པར་བཞུགས་སྐབས་ནས།
གསུང་ཤོག་གོས་གསེར་མ་དང་བཅས་གནང་བ་ཐུགས་ལ་བཏགས། ཡུམ་རིན་པོ་ཆེ་ཆོ་འཕྲུལ་གྱི་ཚེས་བཅོ་ལྔ་ལ་སྐུ་ཚེའི་ཚད་རྫོགས་པ་ལྟར་མཛད་ནས་གཤེགས་པ་དེ་བྱ་བ་ཁམ་ཅན་བྱུང་འདུག་ལགས་ཀྱང་། འདི་ལྟར་སྐྱེས་པ་ཐམས་ཅད་ཀྱི། ། མདུན་ན་འདུག་པ་འཆི་བ་ཡིན། ། ཞེས་དང་། མཚན་དང་དཔེ་བྱད་བརྒྱན་པ་ཡི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་མེད་འདྲ་བའི། ། ཆུ་ལྦུར་འདུས་ལ་སྨོས་ཅི་དགོས། ། ཞེས་པ་ལ་སོགས་པ་གསུངས་པ་ལྟར་འདུས་བྱས་ཐམས་ཅད་མི་རྟག་པར་གདའ་བ།
ཡིན་ལུགས་ཀྱང་ཀུན་རྫོབ་ཏུ་ཆོས་ཐམས་ཅད་རྨི་ལམ་སྒྱུ་མ་ལྟ་བུ་དང་། དོན་དམ་པར་སྤྲོས་བྲལ་ཡིན་པར་ཐུགས་ལ་བཞུགས་པར་ཞུ་ལགས། ལུང་བསྟན་བྱེད་པ་ལ་ས་དང་པོ་ཆོས་ཉིད་ཀྱི་བདེན་པ་མཐོང་དགོས་མོད། བདག་ལྟ་བུ་དེའི་ཕྱེད་དང་པོ་ཙམ་གྱི་ཡོན་ཏན་གང་ཡང་མེད་པས་ལུང་བསྟན་ག་ལ་ཡོང་ལགས། ཡུམ་དེ་མཁའ་འགྲོའི་མཚན་རྟགས་ཚང་བ་དང་། གྲོངས་རྐྱེན་དང་གྲོངས་དུས་ཞལ་ངོ་རྣམས་ཀྱི་བྱིན་རླབས་ལ་བརྟེན་གནས་མཐོན་པོར་འཁྲུངས་པ་གཞིར་བཅས་སུ་འདུག་ལགས། ཞབས་དྲུང་རིན་པོ་ཆེ་རང་ལ་བཤད་སྒྲུབ་གཉིས་ཀ་ལ་མོ་བཟང་བ་རང་འདུག་ལགས། རང་རེ་ཞལ་མཇལ་བ་ཞིག་ཡོང་ཟེར་བ་བབས་ལགས། ད་ཕྱིན་ཐུགས་དམ་དང་། ཐུགས་གཉེར་སྤེལ་མར་གནང་མཛོད་ལ།
ཉམས་ལེན་གང་མཛད་དང་བྱ་བ་གང་མཛད་ཐམས་ཅད་དཀོན་མཆོག་གསུམ་ལ་མགོ་བཅད་པང་སྐྱུར་གྱི་ཚུལ་དུ་ཐོག་ཁེལ་གྱི་རྩེ་གཅིག་ཏུ་ཐུགས་གཏོད་པར་ཞུ་ལགས། སླར་སྐུ་ཚེ་རིང་ཞིང་བཀྲ་ཤིས་ལ་ཐུགས་བསམ་ཆོས་བཞིན་དུ་འགྲུབ་པར་སྨོན་ལགས། སྐུ་རིམ་སྲུང་འཁོར་ཡང་ཆེད་གཏད་བསྒྲུབ་ལགས་པས། བདེ་ཀྱེ་ཡོ་ག་གསུམ་གྱི་རྒྱུད་མན་ངག་གཞུང་ཕྲན་དང་བཅས་པ་རྣམས་ལ་གཟིགས་རྟོག་ཕུལ་ཕྱིན་རང་ས་ངོར་གཉིས་ཀྱི་བསྟན་པ་ལ་ཐུགས་བཞག་པ་མཁྱེན་མཁྱེན། ཅིས་ཀྱང་དགོས་གསུངས་པ་ནས་ཞུ་ཡིག་སྤྱན་ཟུར་གཡོ་རྟེན་བོ་དྷི་ཙིཏྟའི་འཕྲེང་བ་ལ་རྒྱ་མཛེས་ཕུལ་ཞེས་གསུངས་པ་འདུག་པ་མཐོང་བས་སེམས་དགའ་བ་དང་སྤྲོ་བ་ཚད་ལས་འདས་པ་རབ་དགའི་ས་ཐོབ་པ་ལྟར་གྱུར་པ་ཡིན་ནོ། ། ཚུལ་དེ་ལྟ་བུའི་སྒོ་ནས་མཚམས་སྦྱར་ཏེ་ཡུན་རིང་པོ་མ་ལོན་པ་ཁོ་བོ་ཅག་རང་ལོ་བཅུ་བདུན་དུ་སླེབ་པ་རྗེ་ཉིད་དགུང་གི་ལོ་བདུན་ཅུ་རྩ་གཉིས་སུ་ཕེབས་པའི་གླང་གི་ལོ་གླིང་དགའ་བདེ་བ་ཅན་གྱི་ཆོས་གྲྭ་ཆེན་པོར་རྗེ་བླ་མ་ཉིད་ཞལ་མཇལ། དེ་ནས་བཟུང་ལོ་གྲངས་དུ་མ་ཞིག་གི་བར་དུ་དད་པ་དང་གུས་པ་ཆེ་ཆེར་བགྱིས་ཏེ། དམ་པ་དེ་ཉིད་ཀྱི་ཞལ་གྱི་བུམ་བཟང་ལས། སྐལ་བཟང་ལས་འཕྲོ་ཅན་བདག་གིས་དམ་པའི་ཆོས་ཀྱི་བདུད་རྩི་ཅི་ཡང་ཞིག་ཐོབ་པ་ཡིན་ཏེ་དེ་ཡང་བསྟན་པའི་རྩ་བ་སོ་སོར་ཐར་པའི་སྡོམ་པ་གསོལ་བཞིའི་ཆོ་ག་ལ་བརྟེན་ནས་དགེ་བསྙེན་ཡོངས་སུ་རྫོགས་པའི་བར་དང་། སེམས་བསྐྱེད་ཀྱི་སྡོམ་པ་དབུ་སེམས་ཀྱི་ལུགས་ལས་ཁྱད་པར་དུ་འཕགས་པའི་བརྒྱུད་པ་གཉིས་ལྡན་གྱི་ཆོ་ག་ལས་ལེགས་པར་ནོས་ཤིང་།
རིག་པ་འཛིན་པ་སྔགས་ཀྱི་སྡོམ་པ་རྒྱུད་སྡེའི་དགོངས་པ་ཚད་ལྡན་གྱི་སྐྱེས་བུས་ལེགས་པར་བཀྲལ་བའི་དཀྱིལ་འཁོར་བགྲང་བ་ལས་འདས་པ་རྣམས་སུ་ཆོ་ག་རྣམ་པར་དག་པའི་སྒོ་ནས་ཐོབ་པར་མཛད་དེ། མདོར་ན་བསྟན་པའི་རྩ་བ་སྡོམ་པ་གསུམ་པོ་སོ་སོའི་ཆོ་ག་དང་། དབང་དུས་སུ་གསུམ་ཆར་ཐོབ་པར་གསུངས་པའི་བཀའ་དྲིན་ནོས་ཤིང་། དེར་རྗེས་བརྒྱུད་པ་དྲི་མ་མེད་པ་ལས་འོང་བའི་ཐུན་མོང་དང་ཐུན་མོང་མ་ཡིན་པའི་ཟབ་ཁྲིད་མི་འདྲ་བ་ལྔ་ཕྲག་གསུམ་ཙམ་དང་། དེ་དག་དང་འབྲེལ་བའི་རྒྱུད་རྒྱ་གཞུང་འགྲེལ་པ་འགྲེལ་བཤད་དང་བཅས་པའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་སྩོལ་བར་མཛད་པ་ཡིན་ལ། དེའི་ནང་ནས་རྗེ་བཙུན་ས་སྐྱ་པའི་ཡབ་ཆོས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཤིན་ཏུ་སྨིན་པ་ཆ་ལག་ཕྲ་མོ་ཚུན་ཆད་རྒྱས་ཤིང་ཞིབ་པར་ཞུས་པས། རྗེའི་གསུང་ལས། ཆོས་བདག་པོ་ལ་འཕྲོད་བློ་བདེ། ཞེས་གསུངས་པ་སོགས་ཐུགས་དགྱེས་པའི་གསུང་དུ་མ་འབྱོན་པར་མཛད་ཅིང་། ལྷག་པར་ལམ་འབྲས་པ་ཡོངས་ལ་མ་གྲགས་པའི་བརྡ་ཆིག་བརྒྱུད་ཐུན་མོང་མ་ཡིན་པ་སོགས་མཐའ་ཆོད་པར་སྩལ།
གཞན་ཡང་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས་བསྐྱེད་རྫོགས་ཀྱི་ཁྲིད་ཟབ་མོ་མན་ངག་ཕྲ་མོ་ཚུན། དེའི་རྒྱབ་རྟེན་རྒྱུད་དང་རྒྱ་བོད་ཀྱི་གཞུང་དུ་མའི་བཤད་ལུང་སོགས་བུམ་པ་གང་བྱོའི་ཚུལ་དུ་གནང་ཞིང་། ཁྱད་པར་དུ་ཡང་རྗེ་ཉིད་དགུང་ལོ་བདུན་ཅུ་དོན་དྲུག་བཞེས་ཤིང་ཁོ་བོ་ཅག་རང་ལོ་ཉེར་གཅིག་ལོན་པའི་སྦྲུལ་ལོ་ནག་པ་ཟླ་བ་ལ་གླིང་དགའ་བདེ་བ་ཅན་གྱི་ཡང་དབེན་བསམ་གཏན་ཕུའི་གནས་མཆོག་དེ་ཉིད་དུ་དཔལ་གསང་བ་འདུས་པའི་ཆོས་སྐོར་རྣམས་སྩལ་བ་ཡིན་ཏེ། དེ་ཡང་བདག་གི་བླ་མ་རྗེ་བཙུན་དམ་པ་བྱང་ཆུབ་ཀྱི་སེམས་རྡོ་རྗེ་དེ་ཉིད་ཀྱི་སྐུ་མཐོང་བ་ཙམ་དང་། ཚུལ་ཁྲིམས་ཀྱི་དྲི་བསུང་ཚོར་མ་ཐག་སྐུ་དྲུང་དེ་ཉིད་དུ་བློ་ལྷིང་ཕེབས་ཤིང་། ཐ་མལ་གྱི་རྟོག་པ་རགས་པ་རྣམས་རང་འགགས་སུ་ཁྲིག་འགྲོ་ཞིང་། ཞལ་གྱི་དཀྱིལ་འཁོར་ཁོ་ན་བལྟ་བ་ལས་ཡིད་གཞན་དུ་མི་འཕྲོ་བ་དང་། ཐུགས་ལྷག་བསམ་རྣམ་པར་དག་ཅིང་ཏིང་ངེ་འཛིན་བཟང་པོའི་རྒྱུན་ལ་ཆོས་གསུངས་པའི་ཚེ་ཡང་སྐབས་སྐབས་སུ་ཡུག་རེ་འབྱམས་འགྲོ་བ་དང་བསྟུན་ནས་གསུང་ལས། མདོ་རྒྱུད་བསྟན་བཅོས་རྣམས་ལས་དེ་བཞིན་དུ་འབྱུང་བས། དེ་བཞིན་དུ་བསྒོམས་ན།
སྲིད་པ་ཧྲུལ་པོར་འཇིག་པ་ལ་ཚེགས་མེད། ཅེས་ཉམས་ལྡན་གྱི་ཚིག་འགའ་གསུངས་པའི་ཚེ། དེ་མ་ཐག་ཆོས་དང་བླ་མ་ལ་ངེས་ཤེས་ཁྱད་པར་ཅན་དབང་མེད་དུ་སྐྱེ་བ་དང་། གསུང་རབ་ལ་སྦྱངས་པ་མེད་པའི་སྐྱེ་བོ་ཕལ་པ་ཞིག་ཡིན་ཀྱང་། ཞལ་མཐོང་ཞིང་གསུང་ཐོས་པ་ཙམ་གྱིས་སེམས་རྣལ་དུ་ཕེབས་ཅིང་མི་ལུས་ཐེངས་གཅིག་ཙམ་ཐོབ་པ་འདི་དོན་དང་ལྡན་པ་བྱས་སོ་སྙམ་པའི་དགའ་སྤྲོ་ཁྱད་པར་ཅན་བསྐྱེད་པ་དང་། བདག་རང་གི་བསམ་པ་ལ་ཡང་བླ་མ་སངས་རྒྱས་མི་གཟུགས་ཅན་འདི་འདྲ་བའི་དྲུང་དུ་རྒྱུད་སྡེའི་ངེས་གསང་ས་སྐྱ་པའི་ཡབ་ཆོས་ལྷད་མེད་འདི་ལྟ་བུ་ཐོས་ཤིང་ཉམས་སུ་ལེན་པའི་སྐལ་བ་འདི་འདྲ་བ་ཨ་རེ་དགའ་སྙམ་པའི་དད་པ་དང་། སྤྲོ་བ་རང་ཤུགས་ཀྱིས་སྐྱེ་བ་དང་བཅས་རྗེས་སུ་བླ་མ་ཐམས་ཅད་མཁྱེན་པ་བཀའ་དྲིན་ཅན་དེ་ཉིད་བདག་ཅག་སློབ་མ་རྣམས་ཀྱི་དབུས་དེར་སྐུ་མཛེས་ཤིང་ཟིལ་ཆེ་ལ་བག་བྲོ་བ་དེ་དྲང་པོར་བསྲངས་ནས། ཞལ་དཀྱིལ་ཟླ་བ་རྒྱས་པ་འདྲ་བའི་ཨུཏྤལ་ལྟ་བུའི་སྤྱན་གཉིས་ཀྱིས་སློབ་བུའི་ཚོགས་ལ་དལ་བུས་གཟིགས་ཤིང་། དཔལ་གྱི་མགུལ་ནས་འཕྲུལ་གྱི་ལྗགས་བསྐྱངས་ཏེ། དཔལ་གསང་བ་འདུས་པ་ཉིད་ལ་སྐུ་ཚེ་ཧྲིལ་པོ་སྦྱངས་པ་ལྟར་ལུགས་འདིའི་རྒྱས་བཤད་དོན་བསྡུ་དཀའ་གནས་ཀྱི་བཤད་པ་སོགས་གང་མཛད་ཀྱང་དེ་ཁོ་ན་ལ་སྦྱངས་པ་ལྟར་དཔྱོད་ལྡན་ཀུན་གྱི་རྣ་བར་སྙན་ཅིང་སྙིང་ལ་འབབ་པའི་གསུང་ཧ་ཅང་དལ་བ་དང་།
བྲེལ་བའི་རྐྱེན་སྤངས་པའི་དག་གསལ་སྙན་པའི་སྒོ་ནས་ཉིན་རང་པོ་ཆོས་ཀྱི་གྲྭར་བཞུགས་ཀྱང་སྐྱོ་སུན་ཅུང་ཟད་ཀྱང་མི་སྐྱེ་བའི་ངང་ནས་དཔལ་གསང་བ་འདུས་པ་མི་བསྐྱོད་པའི་སྨིན་བྱེད་ཀྱི་དབང་ཐོག་མར་སྩལ་ཞིང་། དེ་ནས་རིམ་ལྔ་འགོས་ལུགས་ཀྱི་ཁྲིད་ཡིག་རྗེ་རྡོ་རྗེ་འཆང་ཡབ་སྲས་ཀྱི་ཟུང་འཇུག་གསལ་བ་དང་། རྗེ་སེམས་དཔའ་ཆེན་པོའི་གསུང་ལ་མང་མཁར་བ་བརྒྱུད་འཛིན་བློ་གྲོས་རྒྱལ་མཚན་གྱིས་ཟིན་བྲིས་སུ་བཏབ་པའི་ཡི་གེ་གཉིས་ཀྱི་སྟེང་ནས། དཔལ་ལྡན་གསང་བ་འདུས་པའི་ཟབ་ཁྲིད་སྨིན་རྒྱས་སུ་སྩལ་ཏེ། དེའི་རྒྱབ་རྟེན་དུ་རྒྱུད་རྒྱུད་འགྲེལ་དང་བཅས་པ་དང་། རྒྱ་བོད་ཀྱི་གཞུང་རྣམས་ཀྱི་བཤད་པ་དང་ལུང་གི་ཚོགས་ཀྱང་ཞིབ་པར་གནང་སྟེ། རྗེ་བཙུན་གང་གི་གསུང་གི་བདུད་རྩིའི་ཆུ་རྒྱུན་གྱིས་བདག་བློའི་བུམ་པ་ཡོངས་སུ་གང་བར་གྱུར་ཏེ་རབ་དགའི་ས་ཐོབ་པ་ལྟ་བུའི་དགའ་བདེའི་དཔལ་ལ་རང་གཞན་ཀུན་འཁོད་པར་མཛད་པའི་བཀའ་དྲིན་སྩལ་བ་ཡིན་ནོ། ། འོ་ན་གོང་དུ་བསྟན་པའི་ས་ལུགས་ཀྱི་དབང་བཀའ་གསར་རྙིང་གཉིས་མི་འདྲ་བའི་ཁྱད་པར་ཇི་ལྟ་བུ་ཞེ་ན། བཤད་པར་བྱ་སྟེ། དབང་བཀའ་གསར་རྙིང་གཉིས་གསང་བ་འདུས་པ་མི་བསྐྱོད་པའི་དབང་བཀའ་འཁྲུལ་མེད་རྣམ་པར་དག་པ་རེ་ཡིན་པས།
དོན་གྱི་ངོ་བོ་ནི་མི་མཐུན་པ་མེད་ལ། འོན་ཀྱང་སྐུར་བྱེད་ཆོ་གའི་གཞུང་ཐ་དད་པར་ཡིན་པ་དང་། བོད་འདིར་སྲོལ་འབྱེད་སྔ་ཕྱི་ཅུང་ཟད་བྱུང་བས། དེ་གཉིས་ལ་གསར་རྙིང་གི་བརྡ་ཆད་ས་ལུགས་ཉིད་ལ་གྲགས་པ་ལྟར་དོན་ལ་གནས་པ་ཡིན་པ་ལས། སྐུར་བྱེད་ཆོ་གའི་གཞུང་ཐ་དད་པ་ཡིན་ཏེ། སྔ་མ་ནི་ཀླུ་སྒྲུབ་ཀྱིས་མཛད་པའི་ཆོ་ག་ཉི་ཤུ་པ་ལ་བརྟེན་པ་ཡིན་ཞིང་། ཕྱི་མ་ནི་ཀླུ་བྱང་གིས་མཛད་པའི་ཆོ་ག་ཉི་ཤུ་པ་དང་། སྒྲ་གཅན་འཛིན་དཔལ་བཤེས་གཉེན་གྱིས་མཛད་པའི་ཟུང་འཇུག་གསལ་བ་ཁ་ཆེ་པཎ་ཆེན་དང་ཆོས་རྗེ་ས་པཎ་གཉིས་ཀྱིས་གསར་དུ་བསྒྱུར་བ་ལ་བརྟེན་པ་ཡིན་པས་སོ། ། སྲོལ་འབྱེད་ཀྱང་སྔ་ཕྱི་སོ་སོ་བ་ཡིན་ཏེ། སྔ་མ་ནི་འགོས་ལོ་ཆེན་པོ་དེ་ཉིད་ཀྱི་བཀའ་དྲིན་ལས་བྱུང་བ་ཡིན་ལ།
ཕྱི་མ་ནི་འགོས་ལོ་ལ་མ་ལྟོས་པར་ཁ་ཆེའི་པཎྜི་ཏ་ཆེན་པོ་མ་བྱོན་སངས་རྒྱས་གསུམ་པ་ཤཱཀྱ་ཤྲཱི་བྷ་དྲ་དང་། ཁ་བ་ཅན་གྱི་བསྟན་པའི་སྒྲོན་མེ་ཆེན་པོ་འཛམ་གླིང་མཁས་པ་ཀུན་གྱི་གཙུག་རྒྱན་དམ་པ་མཁྱེན་རབ་ཀྱི་དབང་ཕྱུག་ས་སྐྱ་པཎྜི་ཏ་ཀུན་དགའ་རྒྱལ་མཚན་བཟང་པོ་གཉིས་ཀྱི་བཀའ་དྲིན་ལས་ཡོངས་སུ་དར་བ་ཡིན་པས་སོ། ། དེས་ན་དེ་གཉིས་སྐུར་བྱེད་ཀྱི་ཆོ་ག་མི་འདྲ་བའི་ཁྱད་པར་ནི་ལུགས་ཕྱི་མ་འདིར་འཇུག་པའི་སྐབས་སུ་ལྷ་ངོ་བསྟན་པའི་རྗེས་ཉིད་དུ་དཀྱིལ་འཁོར་དང་ལྷའི་རྣམ་དག་སྟོན་པ་བཤད་ཅིང་ཕྱག་ལེན་ལ་ཡང་མཛད། དབང་དངོས་གཞིར་སྦྱང་བ་རྣམས་ཕལ་ཆེར་རྡོར་ཕྲེང་ལྟར་དང་། མི་བསྐྱོད་པ་ལ་ཆུ་དབང་མི་སྦྱོར་བར་རྣམ་སྣང་ལ་ཆུ་དབང་སྦྱོར་བར་མཛད། དོན་ཡོད་གྲུབ་པ་དྲིལ་བུའི་དབང་གི་རྗེས་ལ། མིག་ཐུར་ཤེར་ཕྱིན་མ་དང་། མེ་ལོང་རྡོ་རྗེ་སེམས་དཔར་བསྐྱེད་ཅིང་མཆོད་བསྟོད། དེ་ཞུ་བ་ལས་བྱུང་བའི་མིག་ཐུར་དང་མེ་ལོང་གི་དབང་བྱེད། མི་བསྐྱོད་པའི་དབང་དང་འབྲེལ་བར་ལུང་བསྟན་སྔོན་ལ་བྱས་ནས།
མཆོག་ཏུ་གསང་བའི་དཀྱིལ་འཁོར་འདིར། ། ཞེས་སོགས་ཀྱི་དབུགས་དབྱུང་ལ། ཨོཾ་བཛྲ་ས་ཏྭ་སཏྭཾ་སོགས་ཀྱིས་དབང་བསྐུར་བར་མཛད་དོ། གཞན་ཡང་ཕྱག་མཚན་གྱི་སྔོན་དུ་མཎྜལ་དང་། སློབ་དཔོན་གྱི་དབང་གི་གསོལ་བཏབ་སྦྱར་ནས་འཁོར་ལོ་ལ་སོགས་པ་ཕྱག་མཚན་བཞིའི་དབང་བསྐུར། དེ་ནས་སློབ་མ་དབང་སྟེགས་ཀྱི་སྟེང་དུ་འཁོད་ལ་ནང་དབང་བསྐུར། སླར་ཕྱིར་འཐོན་པ་ལ་ཡེ་ཤེས་པ་བཅུག་གནས་གསུམ་བྱིན་གྱིས་བརླབས་ལ་དམ་ཚིག་གསུམ་བྱིན་པ་རྣམས་མཛད་ཅིང་། ལུགས་སྔ་མར་དེ་དག་མི་མཛད་ལ། ཡང་དབང་བཀའ་རྙིང་མའི་ལུགས་ལ་སློབ་དཔོན་གྱི་དབང་དང་། སློབ་མའི་རིག་པའི་དབང་རྣམས་ལ་ནང་དབང་མ་བཤད་གསར་མར་དེ་ཀུན་ལ་ནང་དབང་བཤད་ལ།
གཞན་ཡང་སྔ་མར་དབང་དེ་རྣམས་སོ་སོར་ལུས་དཀྱིལ་འགོད་པར་མ་བཤད་ཅིང་། ཕྱི་མར་ནང་དབང་བསྐུར་བའི་རྗེས་ལ་སློབ་མ་དབང་སྟེགས་ཀྱི་སྟེང་དུ་འཁོད་ནས་རྟེན་དང་བརྟེན་པའི་ལུས་དཀྱིལ་ལ་བཀོད། ཡེ་ཤེས་པ་བཅུག གནས་གསུམ་བྱིན་གྱིས་བརླབས་ནས་དབང་བསྐུར་བར་མཛད་པ་ཡིན་ལ། དབང་གོང་མ་གསུམ་ནི་གསར་མར་ཟུང་འཇུག་གསལ་བ་ནས་ཁ་བསྐངས་པ་བཞིན་མཛད་ལ། དེ་དང་སྔ་མའི་ལུགས་ཀྱི་དབང་གོང་མ་གསུམ་བསྐུར་བའི་ཚིག་རིགས་མི་འདྲ་བ་མང་དུ་ཡོད་ལ། གཞན་ཡང་ལུགས་སྔ་མར་བུམ་དབང་ཐོབ་ནས་དབེན་པ་གསུམ་ཀར་བསྒོམ་པ་དང་། གསང་དབང་ཐོབ་ནས་སྒྱུ་ལུས་དང་། ཤེར་དབང་ཐོབ་ནས་འོད་གསལ་དང་། དབང་བཞི་པ་ཐོབ་ནས་ཟུང་འཇུག་བསྒོམ་པར་རྟོགས་བསྐྱེད་ལ་གསུངས།
ཕྱི་མར་དབང་གི་རྟོགས་བསྐྱེད་ལ་བུམ་དབང་ཐོབ་ནས་བསྐྱེད་རིམ་ཡན་ལག་དང་བཅས་པ་བསྒོམ་དུ་རུང་། གསང་དབང་ཐོབ་ནས་རྡོ་རྗེའི་བཟླས་པ་དང་སེམས་དབེན་བསྒོམ་པ་ལ་དབང་། ཤེས་རབ་དབང་ཐོབ་ནས་བདག་བྱིན་གྱིས་བརླབས་པའི་རིམས་པ་བསྒོམ་པ་ལ་དབང་། དབང་བཞི་པ་ཐོབ་ནས་འོད་གསལ་དང་ཟུང་འཇུག་གི་རིམ་པ་བསྒོམ་པ་ལ་དབང་བར་གསུངས་པས་སྔ་ཕྱི་གཉིས་ཕྱག་ལེན་དང་ཚིག་རིགས་མི་འདྲ་བ་ནི་མདོར་བསྡུས་ན་དེ་དག་ཡིན་ནོ། ། ལུགས་སྔ་མ་འདིས་ཆོག་བསྒྲིགས་གསལ་བར་སྟོན་པ་ལ། རོང་ཚེ་དབང་གྲགས་ཀྱིས་མཛད་པའི་དཀྱིལ་ཆོག་དང་རྡོག་ཨཱརྻ་དེ་བས་མཛད་པའི་དཀྱིལ་ཆོག་ཡོད་པར་བཤད་ཅིང་། ཕྱི་མ་འདི་ལག་ཏུ་བླང་བའི་ཆོ་ག་ནི་བླ་མ་འཕགས་པས་མཛད་པའི་དཀྱིལ་ཆོག་དང་། ཕྱིས་སུ་ངོར་ཆེན་ཐམས་ཅད་མཁྱེན་པ་ཀུན་དགའ་བཟང་པོས་མཛད་པའི་དཀྱིལ་ཆོག་ཡེ་ཤེས་རྒྱ་མཚོ་སོགས་དང་། དེ་ཉིད་གཞིར་བཞག་གི་ཕྱག་ལེན་ཕྲ་མོ་ཚུན་ཀྱང་ཞིབ་ཏུ་བཀོད་པའི་སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད་པའི་དཀྱིལ་ཆོག་གཞན་ཕན་རྒྱས་བྱེད་སོགས་དུ་མ་ཡོད་དོ། ། ཡང་རང་ལུགས་ཀྱི་ཟིན་བྲིས་འགའ་ཞིག་ལས།
བུ་སྟོན་རིན་པོ་ཆེས་མཛད་པའི་དཀྱིལ་ཆོག་ཀྱང་གསར་མའི་ལུགས་ཁོ་ན་ཡིན་པར་བཤད་ཀྱང་། བུ་སྟོན་གྱི་འདི་ནི་ལུགས་སྔ་ཕྱི་བསྲེས་པ་ཞིག་ཡིན་དགོས་སམ་སྙམ་སྟེ། བུ་སྟོན་ལ་འཕགས་འོད་ཀྱིས་འགོས་ལུགས་ཀྱི་དབང་སོགས་དབང་བཀའ་བདུན་པོ་གཅིག་ཏུ་བསྲེས་པའི་དབང་རྒྱས་པ་ཞིག་གནང་ནས་བརྒྱུད་པ་འདྲེན་པ་ན་ལུགས་སྲོལ་བདུན་ཀའི་བརྒྱུད་པ་འདྲེན་པར་མཛད་ནས་དབང་བདུན་ཀར་བསྲེས་པས་ན། དཀྱིལ་ཆོག་ཀྱང་ཚུལ་དེ་བཞིན་དུ་རྩོམ་པར་རིགས་པས་སོ་སྙམ་མོ། ། དེས་ན་བུ་སྟོན་གྱི་དཀྱིལ་ཆོག་འདི་ས་ལུགས་གཙང་མ་ཡིན་མིན་བརྟག་དགོས་སོ། ། དེ་རྣམས་ཀྱིས་ས་ལུགས་ཀྱི་བླ་མ་བརྒྱུད་པའི་རྣམ་ཐར་བསྟན་པའི་སྒོ་ནས་ལུགས་དེ་ཇི་ལྟར་དར་བའི་ཚུལ་བསྟན་ཟིན་པ་སྟེ། བོད་ཡུལ་དུ་འདུས་པ་འཕགས་སྐོར་ཇི་ལྟར་བྱུང་ཚུལ་ལེགས་པར་བཤད་ཟིན་པ་ཡིན་ལ། གཉིས་པ་ཡེ་ཤེས་ཞབས་ལུགས་སོགས་ལུགས་གཞན་བསྟན་པ་ལ་ཡང་། ཡེ་ཤེས་ཞབས་ལུགས་ཀྱི་བརྒྱུད་རིམ་སྨོས་ཏེ་དེ་ཉིད་ཇི་ལྟར་དར་བའི་ཚུལ་དང་། ཇོ་བོའི་ལུགས་ཀྱི་བརྒྱུད་རིམ་སྨོས་ཏེ་དེ་ཉིད་ཇི་ལྟར་དར་བའི་ཚུལ་དང་གཉིས་ལས།
དང་པོ་ནི། བོད་འདིར་ཐོག་མར་ལོ་ཆེན་རིན་ཆེན་བཟང་པོས། པཎྜི་ཏ་ཤདྡྷ་ཀ་ར་ཝརྨ་ལ་ཞུས་པའི་གསང་འདུས་འཇམ་རྡོར་གྱི་དབང་སོགས་དང་། དེའི་རྗེས་སུ་གཉོས་ལོ་ཙཱ་བ་ཡོན་ཏན་གྲགས་ཀྱིས་པཎྜི་ཏ་བ་ལིཾ་ཏ་ཨཱ་ཙཱརྻ་ལ་ཞུས་པའི་གསང་བ་འདུས་པ་འཇམ་པའི་རྡོ་རྗེའི་བཤད་སྲོལ་བཟང་པོ་བྱུང་བ་དེ་ཉིད་དང་། རྭ་ལོ་ཙཱ་བ་རྡོ་རྗེ་གྲགས་ཀྱིས་ངོ་བོ་པུཎྱ་ཤྲཱི་ལ་ཞུས་པའི་འཇམ་པའི་རྡོ་རྗེ་ལྷ་བཅུ་དགུའི་དབང་དང་། གཉན་ལོ་ཙཱ་བ་དར་མ་གྲགས་ཀྱིས་བླ་མ་པཎ་དྷ་པ་ལ་ཞུས་པའི་དབང་སོགས་མང་དུ་བྱུང་བ་ཡིན་ཡང་། དེང་སང་བཀའ་མ་ནུབ་ཅིང་དར་རྒྱས་ཡོད་པ་ནི་གཉན་ལོ་ནས་བརྒྱུད་པ་འདི་ཉིད་དེ། དེ་ཡང་གཉན་ལོ་ཆེན་པོ་དེས་འཕགས་ཡུལ་དུ་བྱོན་ནས་རི་སུལ་གྱི་རྣལ་འབྱོར་མ་དང་། བླ་མ་པཎ་དྷ་བ་སོགས་བླ་མ་མང་དུ་བསྟེན། མདོ་སྔགས་ཀྱི་ཆོས་ཚུལ་བསམ་གྱིས་མི་ཁྱབ་ཞིག་དང་།
ཁྱད་པར་གསང་བ་འདུས་པ་ཡེ་ཤེས་ཞབས་ལུགས་ཀྱི་དབང་དང་གདམས་པ་མང་པོ་ཞིག་དང་། འདུས་པའི་ཆོས་སྐྱོང་གཉན་མགོན་ཆེན་པོ་ཞལ་བཞི་པའི་ཆོས་སྐོར་ཡོངས་སུ་རྫོགས་པ་མ་ཚང་བ་མེད་པར་སྤྱན་དྲངས་ཁའུ་པ་ཆོས་ཀྱི་རྒྱལ་མཚན་སོགས་ལ་གནང་། དེའི་དྲུང་དུ་རྗེ་བཙུན་ཕྱག་ན་པདྨོའི་སྤྲུལ་པ་བརྩེ་ཆེན་ཀུན་དགའ་སྙིང་པོས་འདུས་པ་ཡེ་ཤེས་ཞབས་ལུགས། ཆོས་སྲུང་གཉན་མགོན་ཆེན་པོའི་ཆོས་སྐོར་སོགས་གསན་ཏེ། འཇམ་པའི་རྡོ་རྗེའི་མན་ངག་གི་སྒོ་ནས་རིགས་སྲས་བསྐྲུན་པའི་ཆོ་ག་མཛད་པས། རྗེ་བཙུན་སྐུ་མཆེད་བཞི་སོགས་འཇམ་དབྱངས་བདུན་བརྒྱུད་བྱོན་པ་ཡིན་པར་ཡང་བཤད་ལ། བླ་ཆེན་དེས་སློབ་དཔོན་རིན་པོ་ཆེ་བསོད་ནམས་རྩེ་མོ་ལ་གནང་། དེས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ། དེ་ཉིད་ཀྱིས་གནས་ལྔ་རིག་པའི་པཎྜི་ཏ་ཆེན་པོ་ཀུན་དགའ་རྒྱལ་མཚན་ལ་གནང་། དེས་ཆོས་ཀྱི་རྒྱལ་པོ་འཕགས་པ་རིན་པོ་ཆེ་བློ་གྲོས་རྒྱལ་མཚན་ལ་གནང་།
དེའི་དྲུང་དུ་གུར་གྱི་མགོན་པོའི་སྤྲུལ་པ་དམ་པ་ཀུན་དགའ་གྲགས་ཀྱིས་གསན་ནས། དགའ་ལྡན་པ་བཀྲ་ཤིས་དཔལ་ལ་གནང་། དེ་ནས་དགའ་ལྡན་པ་ཀུན་དགའ་བསོད་ནམས། ཁམས་པ་རྡོ་རྗེ་དཔལ། བླ་མ་གྲགས་པ་དཔོན། ཀུན་མཁྱེན་གངས་ཁྲོད་པ། ས་བཟང་པཎ་ཆེན་མ་ཏིའི་མཚན་ཅན། ས་བཟང་འཕགས་པ། རྡོ་རྗེ་འཆང་ཆེན་པོ་ཀུན་དགའ་བཟང་པོ། རྒྱལ་ཚབ་དམ་པ་ཀུན་དགའ་དབང་ཕྱུག
ཀུན་མཁྱེན་མཁས་པའི་དབང་པོ་བསོད་ནམས་སེང་གེ རྗེ་བཙུན་སངས་རྒྱས་རིན་ཆེན། རྗེ་དཀོན་མཆོག་རིན་ཆེན། སྤྱན་སྔ་རིན་པོ་ཆེ་དཀོན་མཆོག་རྒྱ་མཚོའི་བར་དུ་བརྒྱུད་དེ། དམ་པ་དེ་ཉིད་ཀྱི་དྲུང་དུ་ཁོ་བོ་ཅག་གི་སྐྱབས་གནས་དམ་པ་རྗེ་བཙུན་བུདྡྷའི་མཚན་ཅན་གྱིས་གསན། དེ་ཉིད་ལ་བདག་གི་རྣམ་འདྲེན་དམ་པ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་གསན་ལ། དམ་པ་དེ་ཉིད་ཀྱི་དྲུང་དུ་བདག་གིས་ཀུན་མཁྱེན་ཆེན་པོའི་སྒྲུབ་དཀྱིལ་གྱི་སྟེང་ནས་འདིའི་དབང་ལེགས་པར་ཐོབ་ཅིང་སྒྲུབ་ཐབས་ཀྱི་བཤད་པ་ཡང་ཀུན་མཁྱེན་གྱིས་མཛད་པའི་རྣམ་བཤད་སྟེང་ནས་སྨིན་རྒྱས་སུ་ནོས་པ་ཡིན་ནོ ། གཉིས་པ་ཇོ་བོའི་ལུགས་ཀྱི་བརྒྱུད་རིམ་སྨོས་ཏེ་དེ་ཉིད་དར་བའི་ཚུལ་ནི། སྤྱིར་ཇོ་བོའི་ལུགས་ལ་གསང་འདུས་འཕགས་ལུགས་ཤིག་ཀྱང་བྱོན་མོད་ཀྱང་ད་ལྟ་ཆད་ནས་མི་བཞུགས་ལ། དེང་སང་བཀའ་མ་ནུབ་པ་ནི་གསང་བ་འདུས་པ་སྤྱན་རས་གཟིགས་ལྷ་བཅུ་དགུ་མ་སྟེ།
འདི་ཉིད་ཇོ་བོ་ཆེན་པོ་དཔལ་ལྡན་ཨ་ཏི་ཤ་ལ་འཕགས་པ་སྤྱན་རས་གཟིགས་ཀྱིས་དངོས་སུ་གནང་བ་ཡིན་པ་ལས། ཇོ་བོ་རྗེ་བོད་དུ་བྱོན་པའི་ཚེ་ལྷ་བཙུན་བྱང་ཆུབ་འོད་ཀྱིས་བདག་སྤྱན་རས་གཟིགས་ལ་མོས་པས། སྤྱན་རས་གཟིགས་ཀྱི་དབང་བསྐུར་ཅིབ་ཞུ་ཞུས་པས། དེས་ཅིས་ཀྱང་རུང་གསུངས་ནས་འཇམ་རྡོར་གྱི་རིགས་པས་སྤྱན་རས་གཟིགས་གཙོ་བོར་བྱས་པའི་གསང་བ་འདུས་པ་ལྷ་བཅུ་དགུ་དབང་འདི་གནང་བ་ཡིན་ལ། དེས་འམ་པ་ལྕགས་རི་བ་ལ་གནང་། དེ་ནས་རྒྱ་ལྕགས་རི་གོང་པ། རྫིང་བུ་ཁ་པ་ཤཱཀྱ་གྲགས། སྤེན་ཕུ་ག་དར་མ་ཤཱཀྱ ཞང་ཡེ་པ། ཟེ་བ་དོན་གྲུབ། བར་ཐང་བ་ཡབ་སྲས།
བསོད་ནམས་དབང་ཕྱུག མང་མཁར་ཁྲ་ཚང་པ་ལོ་ཙཱ་བ་མཆོག་ལྡན་ལེགས་པའི་བློ་གྲོས། བླ་མ་དཔལ་ལྡན་སེང་གེ བུ་སྟོན་རིན་པོ་ཆེ་ཐམས་ཅད་མཁྱེན་པ་རིན་ཆེན་གྲུབ། མཁས་གྲུབ་གཞོན་ནུ་བསོད་ནམས། བླ་མ་བཀྲ་ཤིས་རིན་ཆེན། ངོར་ཆེན་ཀུན་དགའ་བཟང་པོའི་བར་དུ་ལེགས་པར་བརྒྱུད་དེ། དེ་མན་ཆད་གོང་དུ་བསྟན་པའི་འཇམ་རྡོར་གྱི་དབང་གི་བརྒྱུད་པ་དང་འདྲ་བས། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་དྲུང་དུ་ཀུན་མཁྱེན་ཆེན་པོའི་ཡིག་ཆའི་སྟེང་ནས་ཁོ་བོ་ཅག་གིས་ལེགས་པར་ཐོབ་པ་ཡིན་ནོ། ། དེ་ལྟར་ན་ཁ་བ་ཅན་གྱི་ལྗོངས་འདིར་དཔལ་གསང་བ་འདུས་པ་ལ་ལུགས་སྲོལ་མི་འདྲ་བ་འཕགས་སྐོར།
ཡེ་ཤེས་ཞབས་ལུགས། ཇོ་བོའི་ལུགས་ཀྱི་སྤྱན་གཟིགས་དང་གསུམ་གསུམ་པོ་དེ་དག་ལས་སོ་སོར་མཆེད་པ་ལ། ལོ་ཆེན་རིན་ཆེན་བཟང་པོའི་ལུགས། འབྲོག་མིའི་ལུགས། འགོས་ལོ་བསོད་ནམས་རྩེ་མོའི་ལུགས། མར་ལོ་ཆོས་ཀྱི་དབང་ཕྱུག་ལུགས། ཁ་ཆེ་པཎ་ཆེན་ནས་བརྒྱུད་པ་བདག་ཉིད་ཆེན་པོ་ས་པཎ་གྱི་ལུགས། ཆག་ལོ་ཆོས་རྗེ་དཔལ་ལུགས། ཇོ་བོ་ཆེན་པོ་དཔལ་ལྡན་ཨ་ཏི་ཤའི་ལུགས་སོགས་འཕགས་ལུགས་ཉིད་ཀྱི་གསང་བ་འདུས་པ་མང་པོ་དང་། ཡང་ཡེ་ཤེས་ཞབས་ལུགས་པ་ཡང་ལོ་ཆེན་ལུགས།
གཉོས་ལོ་ཡོན་ཏན་གྲགས་ལུགས། རྭ་ལོ་རྡོ་རྗེ་གྲགས་ལུགས། གཉན་ལོ་དར་མ་གྲགས་ནས་ས་ཆེན་ཀུན་དགའ་སྙིང་པོ་ལ་བཀའ་བབས་པ་འཇམ་རྡོར་ས་ལུགས་ལ་སོགས་པ་དུ་མ་དང་། ཡང་ཇོ་བོ་ལུགས་ཐུན་མོང་མ་ཡིན་པ་གསང་འདུས་སྤྱན་རས་གཟིགས་ཀྱི་དབང་སོགས་དཔག་ཏུ་མེད་པ་ཞིག་བྱོན་པ་ཡིན་ཀྱང་། མར་ལུགས། འགོས་རྡོག་གི་ལུགས། དེ་ལས་གྱེས་པ་ས་ལུགས་སྔ་མ། དེ་དག་ལ་མ་ལྟོས་པ་ས་ལུགས་གསར་མ་དང་བཞིའམ། ཡང་ས་ལུགས་སྔ་མ་འགོས་རྡོག་གི་ལུགས་སུ་བྱས་ན་གསུམ་དུ་ཡང་འདུ་བས། དེ་རྣམས་ནི་དེང་སང་གི་བར་དུ་བཀའ་མ་ནུབ་ཅིང་ཆེས་དར་བ་ཡིན་ཞིང་།
ཡེ་ཤེས་ཞབས་ལུགས་ནི་ས་ལུགས་འདི་མ་གཏོགས་གཞན་རྣམས་དེང་སང་ཕལ་ཆེར་ཆད་ནས་མེད་པར་སེམས་ལ། ཇོ་བོའི་ལུགས་ཀྱི་གསང་འདུས་སྤྱན་རས་གཟིགས་ཀྱི་ཆོས་བཀའ་དང་། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པའི་ལུགས་ཀྱི་གསང་བ་འདུས་པ་འཇམ་པའི་རྡོ་རྗེའི་སྨིན་གྲོལ་གྱིས་བསྡུས་པའི་ཆོས་སྐོར་རྣམས་དེང་སང་གི་བར་དུ་རྒྱུན་མ་ཆད་པ་དར་རྒྱས་སུ་བཞུགས་པ་འདི་ཡིན་ནོ། ། དེ་དག་གིས་ནི་ཡེ་ཤེས་ཞབས་ལུགས་སོགས་ལུགས་གཞན་བསྟན་པ་ཡང་བཤད་པ་སྟེ་དེ་རྣམས་ཀྱི་སྒོ་ནས་དཔལ་གསང་བ་འདུས་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་གསང་འདུས་ཆོས་ཀུན་གསལ་བའི་ཉིན་བྱེད་ཅེས་བྱ་ལ་ལེགས་པར་བསྟན་ཟིན་ཏོ། ། འདིར་སྨྲས་པ། ཟབ་མོའི་མཐར་ཐུག་གསང་བ་འདུས་པ་ཡི། ། བསྟན་ལ་བཀའ་དྲིན་ཆེ་བའི་རྒྱ་བོད་ཀྱི། ། མཁས་གྲུབ་ལོ་པཎ་བརྒྱུད་པར་བཅས་པ་ཡི། ། རྣམ་ཐར་དྲན་པས་ལན་བརྒྱར་ཕྱག་བགྱིའོ། ། སྔོན་ཚེ་སྐལ་བཟང་དཔྱོད་ལྡན་སྐྱེས་བུ་རྣམས། །
སྐྱེ་བ་གཏན་གྱི་དོན་ཆེན་བསྒྲུབ་པའི་ཕྱིར། ། ཚེ་འདིའི་ལས་ལ་ཇི་སྙེད་མི་སེམས་པར། ། རྟག་ཏུ་དམ་ཆོས་དོན་གཉེར་ཁོ་ནས་བྲེལ། ། དེང་སང་དུས་ཀྱི་ཆོས་པར་རློམ་པ་རྣམས། ། འདིར་སྣང་སྲེད་པ་མི་སྐྱ་བས་ཀྱང་ཆེ། ། དེས་ན་ལྟོ་རྒྱབ་ཕྱིད་ཕྱིར་མགོ་སྤུ་བྲེགས། ། གོས་མདོག་བསྒྱུར་བ་ཙམ་ལ་ངོ་མཚར་ཅི། ། རབ་བྱུང་བསྙེན་པར་རྫོགས་པར་ཁས་འཆེ་ཡང་། ། འདུལ་ཆོས་རྒྱ་མཚོ་སློབ་པ་ལྟ་ཞོག་གི ། ལྟུང་བ་སྡེ་ལྔའི་བླང་དོར་ཙམ་ཞིག་ཀྱང་། །
མི་ཤེས་བཙུན་པར་རློམ་རྣམས་གད་མོའི་གནས། ། སེམས་བསྐྱེད་ཆོ་གས་བྱང་ཆུབ་སེམས་བསྐྱེད་ནས། ། ཕར་ཕྱིན་དབུ་མའི་གཞུང་ལུགས་ཆེ་བ་ལ། ། ཐོས་བསམ་ལྟ་ཅི་བསླབ་བྱ་རགས་པ་ཡང་། ། སྤང་བླང་མི་ཤེས་རྒྱལ་སྲས་འདི་རྣམས་མཚར། ། བརྒྱུད་ལྡན་བླ་མར་སྨིན་བྱེད་དབང་ནོས་ཀྱང་། ། བསྐྱེད་རྫོགས་མན་ངག་རྒྱུད་དོན་ཟབ་མོ་ལ། ། ཇི་སྙམ་མི་སེམས་རྩ་ལྟུང་མིང་དོན་ལའང་། ། རྨོངས་པའི་སྔགས་འཆང་འདི་དག་ཆེས་རབ་བླུན། ། དེས་ན་དམ་པའི་ཆོས་ལ་ཞར་བྱུང་དང་། །
དོན་མེད་ཚེ་འདིའི་དོན་ལ་ཨ་འཐས་པའི། ། ཆོས་གཟུགས་རྣམས་ལ་བདག་གི་ལེགས་བཤད་གཏམ། ། ལན་བརྒྱར་སྨྲས་ཀྱང་ཕན་པའི་སྐབས་མ་རྙེད། ། འོན་ཀྱང་རང་ཉིད་ལས་འཕྲོ་བཟང་བའི་མཐུས། ། གཞོན་ནུའི་དུས་ནས་སྐྱེས་ཆེན་གོང་མ་ཡི། ། བསྟན་པ་སྤེལ་བའི་རྣམ་ཐར་མཐོང་བའི་ཚེ། ། བཅོས་མིན་དང་འདོད་དད་པ་ཡང་ཡང་སྐྱེས། ། དེ་ཕྱིར་བདག་དང་བདག་གི་དངོས་བརྒྱུད་ཀྱི། ། སློབ་མ་ལས་འཕྲོ་ལྡན་པ་འགའ་རེ་ཙམ། ། འབྱུང་བར་འགྱུར་སྙམ་དེ་དག་ལ་བརྟེན་ནས། །
གསང་འདུས་བསྟན་པ་རྒྱས་ཕྱིར་ངས་འདི་བཤད། ། དེ་ལྟར་དགོངས་ལ་བློ་གྲོས་མིག་ཅན་རྣམས། ། གསང་འདུས་ཆོས་ཀུན་གསལ་བའི་ཉིན་བྱེད་ཀྱི། ། ངོ་མཚར་བསྟན་བཅོས་འདི་དང་གྲོགས་གྱིས་ལ། ། ཟབ་དང་རྒྱ་ཆེའི་དཔལ་ལྡན་འདུས་པ་ཡི། ། ཆོས་རྒྱུན་བཞུགས་པའི་བླ་མ་མང་བསྟེན་ལ། ། ཐོས་བསམ་བསྒོམ་པས་རང་རྒྱུད་སྨིན་བྱས་ནས། འཆད་རྩོད་རྩོམ་པས་གསང་འདུས་བསྟན་པའི་རྒྱུན། ། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། ། འདི་སྦྱར་དགེ་བས་བདག་ཅག་དཔོན་སློབ་རྣམས། །
ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། ། སྤྱི་དང་བྱེ་བྲག་བསྟན་པ་རིན་ཆེན་འདི། ། མི་ཉམས་དབྱར་མཚོ་བཞིན་དུ་འཕེལ་བར་ཤོག ། དེ་རྒྱུན་བསྐལ་པར་རིགས་བརྒྱུད་དྲི་མེད་ཀྱིས། ། རྒྱུན་དུ་སྐྱོང་ཞིང་བདག་ཅག་དཔོན་སློབ་རྣམས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། མི་འབྲལ་ལྷན་ཅིག་བདེ་བ་ཅན་བགྲོད་ཤོག ། ཅེས་དཔལ་གསང་བ་འདུས་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ་གསང་འདུས་ཆོས་ཀུན་གསལ་བའི་ཉིན་བྱེད་ཅེས་བྱ་བ་འདི་ཡང་། འཇམ་མགོན་གྲུབ་པའི་འཁོར་ལོས་བསྒྱུར་བ་དཔལ་ས་སྐྱ་པ་ཆེན་པོ་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན།
རིགས་ཐམས་ཅད་ཀྱི་ཁྱབ་བདག་རྗེ་བཙུན་བྱང་ཆུབ་ཀྱི་སེམས་རྡོ་རྗེ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། སྤྲུལ་པའི་སྐུ་ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ལ་སོགས་ཏེ་ཡོངས་འཛིན་དགེ་བའི་བཤེས་གཉེན་བསླུ་མེད་ཀྱི་བླ་མ་དུ་མའི་ཞབས་སེན་རིན་པོ་ཆེ་དབང་གི་རྒྱལ་པོ་སྤྱི་བོའི་ཅོད་པཎ་དུ་འཛིན་པའི་སྐལ་བ་བཟང་པོ་ཅན་དཔལ་ས་སྐྱ་པ་ཤཱཀྱའི་དགེ་བསྙེན་མཁས་པཎྜི་ཏ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་འདུས་པའི་ཆོས་འབྱུང་སྔ་ཕྱི་དུ་མ་དང་བླ་མ་སོ་སོའི་རྣམ་ཐར་ལ་བརྟེན་ནས་འཕགས་པའི་ཡུལ་ན་བྷ་ཝ་ར་ཞེས་པ། གངས་ཅན་གྱི་ཡུལ་དུ་དངོས་པོ་ཞེས་གྲགས་ཤིང་། རྒྱ་ནག་ལུགས་ལ་ཤིང་ཕོ་ཁྱིའི་ལོ། ཨུཏྟཱ་ར་ཕཱལྒུ་ནི་ཞེས་པ་དབོ་ཟླ་བའི་པི་ཏ་དེ་ཀཱ་ཞེས་པའམ། མིང་གཞན་དཀར་ཕྱོགས་ཞེས་ཡོངས་སུ་གྲགས་པའི་དུས་ཚེས་ཁྱད་པར་ཅན་དང་། ཤུ་ཀྲ་ཞེས་པ་རེ་གཟའ་པ་སངས་དང་། ཨུཏྟ་ར་ཕཱལྒུ་ནཱི་ཞེས་པ་སྐར་མ་བྲ་དང་། དྷྲི་ཏི་ཿཞེས་པ་སྦྱོར་བ་འཛིན་པ་དང་།
བ་བམ་ཞེས་བྱེད་པ་གདབ་པ་དང་། བྲྀ་ཥ་བྷ་ཞེས་པ་ཁྱུ་མཆོག་གི་དུས་ལ་སྤྱོད་པའི་ཉིན། ཡོན་ཏན་རིན་པོ་ཆེ་དུ་མའི་འབྱུང་གནས་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཚོམས་དམར་གྱི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་ག་ལ་བ་དེར་སྦྱར་བའི་ཡི་གེ་པ་ནི། རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་མདོ་སྔགས་རབ་འབྱམས་སྨྲ་བ་བསམ་གཏན་རྒྱ་མཚོ་ཞེས་བྱ་བའི་གསུང་རབ་ཀྱི་དོན་ལ་སྤྱོད་པའི་བློ་གྲོས་ཀྱིས་མིག་རབ་ཏུ་གསལ་བ་དེ་ཉིད་ཀྱི་དད་པ་དང་བརྩོན་འགྲུས་བླ་ན་མེད་པའི་སྒོ་ནས་ལེགས་པར་བགྱིས་སོ། ། བསྟན་བཅོས་འདི་རྫོགས་པར་གྲུབ་པའི་ཉིན་ཁོ་ན་ལ། ཉང་སྟོད་རྐྱང་པོ་ལྷ་ཁང་ནས་ལོ་ཆེན་རིན་ཆེན་བཟང་པོའི་ཐུགས་དམ་འཁྲུལ་མེད་ཀྱི་གསང་འདུས་འཇམ་པའི་རྡོ་རྗེའི་དཀྱིལ་ཐང་རྒྱ་གར་གྱི་རི་མོ་དཔེ་བྲལ་ཞིག་དང་། རྣམ་རྒྱལ་ལྷ་དགུའི་བྲིས་ཐང་དེ་དང་འདྲ་བ་ངོ་མཚར་ཅན་ཞིག་སྟེ་གཉིས་རྩོལ་མེད་དུ་བྱུང་བས་ལེགས་ཚོགས་ཀྱི་རྟེན་འབྲེལ་རང་འགྲིག་ཏུ་བྱུང་བ་ཡིན་ནོ། ། དཔལ་ལྡན་གསང་བ་འདུས་པའི་ཆོས་འབྱུང་འདི། ། དཔལ་ལྡན་གདོང་བཞི་གཉན་པོ་ཁྱེད་ལ་གཏད། ། དཔལ་ལྡན་འདུས་པའི་བཤད་སྒྲུབ་བསྟན་པའི་རྒྱུན། །
དཔལ་ལྡན་ས་སྐྱར་སྲིད་མཐར་གནས་པར་མཛོད། ། སྭསྟི་ཛ་ཡནྟུ།། །། བཀྲ་ཤིས་རྒྱལ་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 106 ཨ་མྱེས་ཞབས། དཔལ་གསང་བ་འདུས་པའི་དམ་པའི་ཆོས་བྱུང་བའི་ཚུལ་ལེགས་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
