གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༠
ཀྱེ་རྡོ་རྗེའི་མངོན་པར་རྟོགས་པའི་རྣམ་བཤད་ཟིན་བྲིས་འཇམ་དབྱངས་དགོངས་རྒྱན།
༄༅། །ཀྱེ་རྡོ་རྗེའི་མངོན་པར་རྟོགས་པའི་རྣམ་བཤད་ཟིན་བྲིས་འཇམ་དབྱངས་དགོངས་རྒྱན་ཞེས་བྱ་བ་བཞུགས་སོ།། བུདྡྷ་རཏྣ་ནིརྨྨ་ཎ་ཡ་ན་མོ། རྗེ་བཙུན་དམ་པ་འཇམ་པའི་དབྱངས་སངས་རྒྱས་རིན་ཆེན་གྱི་རྣམ་པར་སྤྲུལ་པ་གང་གི་ཞབས་ལ་ཕྱག་འཚལ་ཞིང་སྐྱབས་སུ་མཆིའོ། ། བརྩེ་བ་ཆེན་པོས་རྗེས་སུ་བཟུང་དུ་གསོལ། ། ས་བཅུའི་བྱང་སེམས་བུདྡྷ་རཏྣ་ཡི། ། རྣམ་པར་སྤྲུལ་པ་ཁྱབ་བདག་འཁོར་ལོའི་མགོན། ། རྗེ་བཙུན་མུས་པའི་གསུང་རྒྱུན་ཟིན་བྲིས་ཀྱི། ། རྣམ་བཤད་འཇམ་དབྱངས་དགོངས་རྒྱན་འདིར་སྤེལ་ལོ། ། འདིར་ཀྱཻ་རྡོ་རྗེ་མན་ངག་ལུགས་ཀྱི་མངོན་པར་རྟོགས་པའི་རྣམ་པར་བཤད་པ་ལ། ། སྡོམ་ནི།
བཀའ་སྲོལ་རྣམ་བཞིའི་འབྱུང་ཁུངས་ངེས་བྱས་ཏེ། ། དཀྱིལ་འཁོར་གྲངས་ཀྱིས་བསྒྲུབ་བྱ་ངོས་བཟུང་ནས། ། སྦྱོར་དངོས་རྒྱས་བསྡུས་སྒོ་ནས་སྒྲུབ་བྱེད་བཤད། ། ལུང་རིགས་གཉིས་ཀྱིས་གཙོ་བོ་བསྒྲུབས་བྱས་ནས། ། དེ་ཉིད་མངོན་རྟོགས་བཅུ་བཞིས་རྟོགས་པ་བསྐྱེད། ། རྣལ་འབྱོར་རྣམ་བཅུས་ཉམས་སུ་ལེན་པའི་ཐབས། ། སྦྱང་གཞི་སྦྱོང་བྱེད་ལམ་བྱེད་རྣམ་བཞི་ཡིས། ། ལམ་བྱེད་ཚུལ་འདི་བིརྺའི་མན་ངག་ཡིན། ། ཞེས་པལྟར་དོན་ཚན་བདུན་ལས། དང་པོ།
བཀའ་སྲོལ་རྣམ་བཞིའི་འབྱུང་ཁུངས་ངེས་པར་བྱ་བ་ནི། རྗེ་ས་སྐྱ་པ་ཆེན་པོ་ལ་བཀའ་བབས་བཞུགས་པའི་ཀྱཻ་རྡོ་རྗེའི་བཀའ་སྲོལ་ལ། གཞུང་འགྲེལ་ལ་བརྟེན་པ་གསུམ། མན་ངག་ལ་བརྟེན་པ་གཅིག་སྟེ་བཞི་ལས། དང་པོ་ནི། རྗེ་བཙུན་ཆེན་པོས། སྙིང་པོ་དོན་གྱི་ཀྱཻ་རྡོར་ནི། ། བིརྺའི་རྗེས་འབྲང་ཌོམ་བྷིའི་བསྐོར། ། ཡན་ལག་མེད་ཅེས་པདྨའི་བསྐོར། ། དམ་ཚིག་རྡོ་རྗེ་ནག་པོའི་བསྐོར། །
གཙོ་ཆེའི་ཆོས་སྣ་སུམ་ཅུ་དགུ ། ལམ་བསྐོར་དགུ་ནི་ཁྱད་པར་རོ། ། ཞེས་གསུངས་པའི་དང་པོ། བླ་མ་བིརྺ་པའི་རྗེས་སུ་འབྲངས་པའི་ཌོམ་བྷི་ཧེ་རུ་ཀའི་སྐོར་ལ། སློབ་དཔོན་དེ་ཉིད་ཀྱི་བདག་མེད་མའི་བསྒྲུབ་ཐབས་བདུད་རྩིའི་འོད། རྫོགས་རིམས་ལྷན་ཅིག་སྐྱེས་གྲུབ། ལམ་གྱི་ཡན་ལག་ཚོགས་ཀྱི་འཁོར་ལོ་འདུ་བ་བསྒྲགས་པ་དང་བཅས་པ། དེ་ཉིད་བཅུ་པ་སྟེ་གཞུང་བཞི་མཛད། དེའི་སློབ་མ་ཨ་ལ་ལ་བཛྲ་གྱིས་སྐུ་རྡོ་རྗེ་ལྷ་དགུའི་མངོན་པར་རྟོགས་པ་ཕྱག་གཉིས་པའི་སྒྲུབ་ཐབས་ཞེས་བྱ་བ་མཛད། དེའི་སློབ་མ་ནགས་ཁྲོད་པས་གཞུང་མཛད་པ་མེད་ལ།
དེའི་སློབ་མ་གརྦྷ་རི་པས། སྐུ་རྡོ་རྗེ་དཔའ་བོ་གཅིག་པའི་སྒྲུབ་ཐབས་དྲན་པ་གཅིག་པ་ཞེས་བྱ་བ་མཛད། དེའི་སློབ་མ་བསོད་སྙོམས་པས། བདག་མེད་མ་དཔའ་བོ་གཅིག་པའི་སྒྲུབ་ཐབས་མཛད། དེའི་སློབ་མ་མི་ཐུབ་ཟླ་བས་སྨིན་བྱེད་ལ་དཀྱིལ་འཁོར་གྱི་ཆོ་ག་བཟང་པོ་ཡོངས་བཟུང་། གྲོལ་བྱེད་ལ་རིགས་ལྔ་ཆར་གྱི་སྒྲུབ་ཐབས་སྟོན་པ་གུར་རིགས་བསྡུས་ཀྱི་མངོན་རྟོགས། བྱེ་བྲག་ཏུ་མི་བསྐྱོད་པའི་རིགས་ཅན་ལ་ཀྱཻ་རྡོ་རྗེ་ཡབ་ཀྱི་མངོན་རྟོགས་ཡན་ལག་དྲུག་པ། ཡུམ་བདག་མེད་མའི་མངོན་རྟོགས། སྒྲུབ་ཐབས་གསུམ་ཆར་ལ་འཇུག་པའི་གཏོར་མའི་ཆོ་ག རྫོགས་རིམ་གཏུམ་མོའི་འགྲེལ་ཆུང་གཅིག་ཀྱང་ཡོད་ཅེས་རྗེ་བཙུན་ཆེན་པོས་བཤད་ལ།
ད་ལྟ་ཡོད་པའི་གཏུམ་མོའི་འགྲེལ་ཆུང་ནི། མི་ཐུབ་ཟླ་བས་མཛད་པ་མ་ཡིན་ཏེ། དེའི་འཇུག་ན་རྣལ་འབྱོར་གྱི་དབང་ཕྱུག་རཏྣ་ཤྲཱི་ཛྙཱ་ནས་མཛད་ཟེར་བ་ཡོད་ལ། དེ་ནི་རྗེ་བཙུན་ག་ཡ་དྷ་རའི་གསང་མཚན་ཡིན་གསུང་ངོ་། ། དེ་ཐམས་ཅད་ཀྱི་རྒྱབ་རྟེན་དུ། བཀའ་འགྲེལ་ཀུ་མུ་ཏི་སྟེ་གཞུང་བདུན་མཛད་དོ། ། དེའི་སློབ་མ་སློབ་དཔོན་དཔའ་བོ་རྡོ་རྗེས། དཀྱིལ་ཆོག བསྐྱེད་རིམ། རྫོགས་རིམ།
རབ་གནས། སྦྱིན་བསྲེག རོ་བསྲེག ཚོགས་འཁོར། གཏོར་མ། མཆོད་པའི་ཆོ་ག་སྟེ་དགུ་པོ་རེ་རེ་ལ་ལེའུ་རེ་རེ་བྱས་ནས། ཐམས་ཅད་ཕྱོགས་གཅིག་ཏུ་སྡོམ་པ་རིན་ཆེན་འབར་བ་ཞེས་བྱ་བ་མཛད་དོ། ། སློབ་དཔོན་དེས་འབྲོག་མི་ལོ་ཙ་བ་ལ་གདམས། དེས་མངའ་རིས་པ་གསལ་བའི་སྙིང་པོ་ལ། དེས་མཁོན་སྒྱི་ཆུ་བ་ཤཱཀྱ་འབར་ལ།
དེས་བླ་མ་ས་སྐྱ་པ་ཆེན་པོ་ལ་གདམས་སོ། ། གཉིས་པ་བླ་མ་ཡན་ལག་མེད་པའི་རྡོ་རྗེའི་རྗེས་སུ་འབྲང་བ་པདྨ་བཛྲ་གྱི་སྐོར་ལ། གྲུབ་ཆེན་པདྨ་བཛྲ་གྱིས་སྨིན་བྱེད་ལ་དབང་གི་ཆོ་ག་ནས་གླིང་མར་གྲགས་པ། གྲོལ་བྱེད་ལ་བསྐྱེད་རིམ་སྒྲུབ་ཐབས་མཚོ་སྐྱེས། རྫོགས་རིམ་མར་མེའི་རྩེ་མོ་ལྟ་བུའི་མན་ངག ལམ་གྱི་ཡན་ལག་ཚོགས་འཁོར་དམ་ཚིག་ལྔ་པ། སྦྱིན་སྲེག་གི་ཆོ་ག བསྟོད་པ་ཉི་ཤུ་པ། དེ་ཐམས་ཅད་ཀྱི་རྒྱབ་རྟེན་དུ་རྩ་རྒྱུད་ཀྱི་བཀའ་འགྲེལ་པདྨ་ཅན་རྣམས་མཛད། རྗེ་བཙུན་གྱིས་གླེང་གཞིའི་འགྲེལ་པ།
རྩའི་མངོན་པར་རྟོགས་པ་ཆེ་ཆུང་གཉིས། དུར་ཁྲོད་ཀྱི་འགྲེལ་པ་ཆེ་ཆུང་གཉིས། བརྡའི་འགྲེལ་པ། རྡོ་རྗེའི་གླུའི་འགྲེལ་པ་ཆེ་ཆུང་གཉིས་ཏེ། སྐབས་ཀྱི་འགྲེལ་ཆུང་བརྒྱད་ཀྱང་འདིའི་བཀའ་སྲོལ་དུ་བགྲང་པར་མཛད་དོ། ། གྲུབ་ཆེན་དེས་ཨིནྡྲ་བྷཱུ་ཏི་ལ་གདམས་སོ། ། དེས་ལྕམ་ལཀྵྨཱི་ལ། དེས་ནག་པོ་སྤྱོད་པ་ལ། དེས་བྲམ་ཟེ་དཔལ་འཛིན་ལ། དེས་གྷ་ཡ་དྷ་ར་ལ།
དེས་འབྲོག་མི་ལ། དེས་སེ་སྟོན་ལ། དེས་ཞང་དགོན་པ་བ་ལ། དེས་བླ་མ་ས་སྐྱ་པ་ཆེན་པོ་ལ་གདམས་སོ། ། གསུམ་པ་བླ་མ་ནག་པོ་པ་དམ་ཚིག་རྡོ་རྗེའི་རྗེས་སུ་འབྲང་བ་ནག་པོ་ཤཱནྟ་བྷ་དྲཱའི་སྐོར་ལ། སློབ་དཔོན་དེས་སྨིན་བྱེད་ལ། དཀྱིལ་འཁོར་གྱི་ཆོ་ག་གཞུང་འགྲེལ། བསྐྱེད་རིམ་ལ་ལྷ་དགུའི་སྒྲུབ་ཐབས། ཡབ་རྐྱང་གི་སྒྲུབ་ཐབས། ཡུམ་རྐྱང་གི་སྒྲུབ་ཐབས།
རྫོགས་རིམ་གྱིས་གཞུང་གཅིག་ཀྱང་ཡོད་པར་རྗེ་བཙུན་ཆེན་པོས་བཤད་ཀྱང་། ད་ལྟ་དེའི་དཔེ་མི་སྣང་ངོ་། ལམ་གྱི་ཡན་ལག་ལ་ཚོགས་ཀྱི་འཁོར་ལོའི་ཆོ་ག སྦྱིན་བསྲེག རོ་བསྲེག་རབ་གནས། མཆོད་རྟེན་གྱི་ཆོ་ག གཤིན་གྱི་ཆོ་ག་རྣམས་དང་། དེ་དག་གི་རྒྱབ་རྟེན་དུ། བཀའ་འགྲེལ་རྣལ་འབྱོར་རིན་པོ་ཆེའི་སྦྱོར་ཕྲེང་ཞེས་བྱ་བ་སྟེ། གཞུང་བཅུ་གཉིས་མཛད་དོ།
སློབ་དཔོན་དེས་འགོས་ལོ་ཙཱ་བ་ལ་གདམས། དེས་བླ་མ་མངའ་རིས་པ་ལ། དེས་མཁོན་སྒྱི་ཆུ་བ་ལ། དེས་རྗེ་ས་སྐྱ་པ་ཆེན་པོ་ལ་གདམས་སོ། ། དེས་ན་གཙོ་ཆེའི་ཆོས་སྣ་སུམ་ཅུ་དགུ་ནི། འགྲེལ་པ་ལུགས་ལ་རིན་ཆེན་འབར་བ་གཅིག་ཏུ་བྱས་ནས། ཆོས་སྣ་བཅོ་ལྔ། མཚོ་སྐྱེས་ལུགས་ལ། སྐབས་ཀྱི་འགྲེལ་ཆུང་བརྒྱད་དང་བཅས་པས་བཅོ་ལྔ། ནག་པོ་ལུགས་ལ་ཆོས་སྣ་བཅུ་གཉིས་སྟེ།
བཞི་བཅུ་ཞེ་གཉིས་ལས་འགྲེལ་པ་ལུགས་ཀྱི་ལྷན་ཅིག་སྐྱེས་གྲུབ ། མཚོ་སྐྱེས་ཀྱི་བསྐྱེད་རྫོགས་གཉིས་སྟེ་གསུམ་ནི། ལམ་བསྐོར་དགུ་ནི་ཁྱད་པར་རོ་ཞེས་པའི་ཁོངས་སུ་གཏོགས་པས་ལྷག་མ་སོ་དགུ་ལ་འཇོག་པ་ཡིན་ནོ། ། གཉིས་པ་མན་ངག་ལ་བརྟེན་པ་ལ་རྣལ་འབྱོར་དབང་ཕྱུག་ནས་ས་སྐྱ་པ་ཆེན་པོ་ཡན་ཆད་དུ་སྙན་བརྒྱུད་འབའ་ཞིག་ཏུ་བཞུགས་ལ། རྗེ་བཙུན་གོང་མ་རྣམས་ཀྱིས། ཕྱི་རབས་སྙན་བརྒྱུད་འཛིན་པར་མི་ནུས་པས། གདམས་ངག་ཉམས་ཀྱི་དོགས་ནས་ཡིག་ཆར་བཏབ་པའི་རྐང་གྲངས་ལ། གཞུང་འཆད་པའི་ཆོས་སྣའི་རྐང་གྲངས་དང་། གསུང་ངག་ཉམས་སུ་ལེན་པའི་ཆོས་སྣའི་རྐང་གྲངས་གཉིས། དང་པོ་ལ།
རྗེ་བཙུན་གྱིས་དག་ལྡན་དུ། ཚོ་བཞིར་གསུངས་ཏེ། རྒྱུད་སྤྱི་ལ་དགོས་པའི་སྡོམ། རྒྱུད་སོ་སོ་ལ་དགོས་པའི་སྡོམ། རྡོ་རྗེ་ཐེག་པ་སྤྱི་དང་། བྱེ་བྲག་འདིའི་རྣལ་འབྱོར་ལ་དགོས་པའི་སྡོམ། སྦས་པའི་བརྟུལ་ཞུགས་ལ་དགོས་པའི་སྡོམ་མོ། ། དང་པོ་ནི། རྒྱུད་སྡེའི་དུམ་བུ་རྣམ་གཞག་མངོན་རྟོགས་དང་། ། སྟོང་མཐུན་གཉིས་ཀྱི་དོན་བསྡུས་བསྟོད་པ་གཉིས། །
བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་དུ་དགོས་པའི་གཞུང་བདུན་འཐོར་མི་བྱ། ། ཞེས་པ་སྟེ། དེ་ལ་རྒྱུད་སྡེའི་དུམ་བུ་ནི། རྩ་རྒྱུད་ཀྱི་དུམ་བུ་རྣམས་ཚུལ་བཞིའི་རིམ་པ་ལྟར་དུ་བསྒྲིགས་པ་སྟེ། ས་སྐྱ་པ་ཆེན་པོས་མཛད་དོ། ། རྣམ་གཞག་ནི། ཚུལ་དང་པོ་གསུམ་ཕྱོགས་གཅིག་ཏུ་སྟོན་པ་རྒྱུད་སྡེ་སྤྱིའི་རྣམ་གཞག་སྟེ། རྗེ་བཙུན་རྩེ་མོས་མཛད་དོ། ། མངོན་རྟོགས་ནི།
མངོན་པར་རྟོགས་པ་རིན་པོ་ཆེའི་ལྗོན་ཤིང་སྟེ། རྗེ་བཙུན་ཆེན་པོས་མཛད་དོ། ། སྟོང་མཐུན་གཉིས་ཀྱི་དོན་བསྡུས་ནི། སྔ་མ་གཉིས་ཀྱི་ས་བཅད་དེ། རྗེ་བཙུན་གྱིས་མཛད་པའོ། བསྟོད་པ་གཉིས་ནི་ཡབ་ཀྱི་བསྟོད་པ་དཎྜ་ཀ་དང་། ཡུམ་ལྷ་མོ་བཅོ་ལྔའི་བསྟོད་པ་གཉིས་ཏེ་རྗེ་བཙུན་ཆེན་པོས་མཛད་དོ། ། བདག་མེད་བསྟོད་འགྲེལ་ནི་ས་པཎ་གྱིས་མཛད་དོ། ། གཉིས་པ་ནི། རྒྱུད་དོན་སོ་སོའི་རྣམ་འགྲེལ་བསྡུས་དོན་བཅས། །
གང་ལ་གང་དགོས་དེ་དེ་བླང་བྱ་སྟེ། ། དེ་ལྟར་བཅུ་གསུམ་ལེགས་པར་བལྟས་བྱས་ན། ། རྣམ་པར་ཕྱེ་བའི་རྒྱུད་གསུམ་ཤེས་པར་འགྱུར། ། ཞེས་པ་སྟེ། རྩ་རྒྱུད་ཀྱི་འགྲེལ་པ་དག་ལྡན་དང་། དེའི་ས་བཅད་གཉིས། གུར་གྱི་འགྲེལ་པ་གུར་རྒྱན་དང་དེའི་ས་བཅད་གཉིས། སམ་བུ་ཊའི་འགྲེལ་པ་གནད་ཀྱི་གསལ་བྱེད་དང་། དེའི་ས་བཅད་གཉིས་སོ། ། གང་ལ་གང་དགོས་དེ་དེ་བླང་ཞེས་པ་ནི།
རྒྱུད་གཅིག་ཤེས་པར་འདོད་ན་གཉིས་དང་། གཉིས་ཤེས་པར་འདོད་ན་བཞི་དང་། གསུམ་ཤེས་པར་འདོད་ན་དྲུག་ཆར་བླང་ཞེས་པའི་དོན་ནོ། ། གསུམ་པ་རྡོ་རྗེ་ཐེག་པ་སྤྱི་དང་། བྱེ་བྲག་འདིའི་རྣལ་འབྱོར་ལ་དགོས་པའི་སྡོམ་ནི། སྨིན་བྱེད་ལྟུང་བའི་རྣམ་གཞག་སྒྲུབ་ཐབས་བཞི། ། རབ་གནས་སྦྱིན་བསྲེག་ཚོགས་ཀྱི་ཆོ་གར་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུགས་དང་། ། ཐ་མའི་ཆོ་ག་མཆོད་རྟེན་བསྒྲུབ་པ་སྟེ། ། དེ་ལྟར་བཅུ་བཞི་དང་པོའི་ལས་ཅན་ནས། །
བརྩམས་སྟེ་གང་ཟག་ཀུན་གྱིས་བཟུང་བར་བྱ། ། ཞེས་པ་སྟེ་དེ་ལ་སྨིན་བྱེད་ནི། དབང་གི་ཆུ་བོ་ཆེན་མོ་དང་། མཆོག་དབང་གསུམ་གྲོལ་ལམ་ལ་བརྟེན་ནས་བསྐུར་བའོ། ། ལྟུང་བའི་རྣམ་གཞག་ནི་རྩ་ལྟུང་འཁྲུལ་སྤོང་ངོ་། ། སྒྲུབ་ཐབས་བཞི་ནི། ཡབ་ཀྱི་སྒྲུབ་ཐབས་ཡན་ལག་བཞི་དྲུག་གཉིས་དང་། ཡུམ་གྱི་སྒྲུབ་ཐབས་ཡན་ལག་བཞི་དྲུག་གཉིས་སྟེ་བཞིའོ། ། རབ་གནས་ནི་བཟང་པོ་དྲུག་གོ ། སྦྱིན་བསྲེག་ནི་ལས་བཞིའི་སྦྱིན་སྲེག་གོ །
ཚོགས་ཀྱི་ཆོ་ག་ནི་ཚིམ་པ་དྲུག་པའོ། ། རྡོ་རྗེ་དྲིལ་བུ་དང་བགྲང་ཕྲེང་ཡིག་ཆ་ལོགས་ན་མེད་ཀྱང་། སམ་བུ་ཊའི་འགྲེལ་པར་གསལ་བར་ཐོན་པའོ། ། དགང་བླུགས་ནི་ཡིག་ཆ་ལོགས་ན་མེད་ཀྱང་། ལས་བཞིའི་སྦྱིན་སྲེག་གི་ནང་དུ་མདོར་བསྡུས་པ་འབྱུང་ངོ་། ། ཐ་མའི་ཆོ་ག་ནི་གཞན་ཕན་བདུད་རྩི་འོད་དོ། ། མཆོད་རྟེན་སྒྲུབ་པའི་ཡིག་ཆ་ལོགས་ན་མེད་ཀྱང་གུར་རྒྱན་དུ་ཅུང་ཟད་འབྱུང་ངོ་། ། བཞི་པ་སྦས་པའི་བརྟུལ་ཞུགས་ལ་དགོས་པའི་སྡོམ་ནི། ལུས་རྒྱན་བཏུང་བའི་སྣོད་དང་གཟུང་བྱའི་རྫས། ། རོལ་མོའི་ཆོ་ག་སྟན་དང་བགོ་བའི་གོས། །
འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་ཕྱེ་ན་བཅུ་བཞིར་འགྱུར་བ་ཡིན། ། ཞེས་པ་སྟེ། དེ་ལ་བཅུ་བཞིར་འགྱུར་ཚུལ་ནི། ལུས་རྒྱན་ལ། རུས་པའི་རྒྱན་དྲུག་དང་། ཞག་གི་ཟོ་རིས་དང་། ཐལ་ཆེན་གྱི་ཚོམ་བུ་དང་། ཁྲག་གི་ཐིག་ལེ་སྟེ་བཞི། བཏུང་བའི་སྣོད་ནི་ཐོད་པ་སྟེ་གཅིག
བཟུང་བྱའི་རྫས་ལ། ཁ་ཊྭཱཾ་ག་དང་གྲི་གུག་གཉིས། རོལ་མོའི་ཆོ་ག་ལ། ཅང་ཏེའུ་དང་། གསང་བའི་རྔེའུ་ཆུང་དང་། དུང་ཆེན་གྱི་གླིང་བུ་སྟེ་གསུམ། སྟན་ལ་མི་རོའི་སྟན་དང་། སྟག་ལྤགས་ཀྱི་སྟན་གཉིས། གོས་ལ། མི་ལྤགས་ཀྱི་གཡང་གཞི་དང་།
སྟག་ལྤགས་ཀྱི་ཤམ་ཐབས་གཉིས་སུ་ཕྱེ་བས་བཅུ་བཞིའོ། ། གཉིས་པ་གསུང་ངག་ཉམས་སུ་ལེན་པའི་ཆོས་སྣའི་རྐང་གྲངས་ནི། རྗེ་བཙུན་ཆེན་པོས། གླེགས་བམ་དཀར་ཆག་ཏུ་བཏབ་པའི་ཆོས་སྣ་དྲུག་ཅུ་ལ་འཇོག་གོ ། འདི་དག་གི་བརྒྱུད་པ་ལ། རིང་བརྒྱུད་ནི། རྡོ་རྗེ་འཆང་། བིརྺ་པ། ནག་པོ་པ་ནས་རིམ་པ་བཞིན་བརྒྱུད་དེ། ཞང་དགོན་པ་བ།
དེས་ས་སྐྱ་པ་ཆེན་པོ་ལ་གདམས་སོ། ། ཉེ་བརྒྱུད་ལ་གཉིས་ལས། དང་པོ་གཞུང་འཆད་པའི་ཉེ་བརྒྱུད་ནི། རྗེ་བཙུན་ཆེན་པོས། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བགོ ། དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་ཤེས་ན་སྨྲ་བར་གྱིས། ། ཞེས་གསུངས་པ་ལྟར་ཤེས་པར་བྱའོ། ། གཉིས་པ་གསུང་ངག་གི་ཉེ་བརྒྱུད་ནི།
རྗེ་བཙུན་རྩེ་མོས། ཡེ་ཤེས་ཟླ་བ་དྲི་མེད་མིག་ལ་ཤར། ། སྡེ་སྣོད་གསུམ་གྱིས་དེ་ཉིད་གསལ་བར་བྱས། ། རྒྱ་མཚོའི་ནང་ན་ནོར་བུ་བཞིན་དུ་མཛེས། ། བློ་ལྡན་རྣམས་ཀྱིས་རྟོགས་ཀྱི་གཞན་གྱིས་མིན། ། ཞེས་གསུངས་པ་ལྟར་ཤེས་པར་བྱའོ། ། དེ་ལྟར་བཀའ་སྲོལ་བཞིའི་ནང་ནས། མན་ངག་ལུགས་ཀྱི་བསྐྱེད་པའི་རིམ་པ་འདིར་བཤད་པར་བྱ་བ་ཡིན་ནོ། ། གཉིས་པ་དཀྱིལ་འཁོར་གྲངས་ཀྱིས་བསྒྲུབ་བྱ་ངོས་བཟུང་བ་ནི། འོ་ན་མན་ངག་ལུགས་ཀྱི་བཀའ་སྲོལ་འདི་ལ།
རྒྱུད་གསུམ་ནས་གསུངས་པའི་བསྒྲུབ་བྱ་དཀྱིལ་འཁོར་གྱི་གྲངས་དུ་ཞིག་ཡོད་ཞེ་ན། འདི་ལ་མཆོག་སྒྲུབ་པའི་དཀྱིལ་འཁོར་དང་། ལས་རྒྱས་པའི་ལྷའི་གྲངས་གཉིས་ལས། དང་པོ་ནི། རྩ་བའི་རྒྱུད་ལས་ཧེ་རུ་ཀ་བཞི། བདག་མེད་མ་དང་ལྔ། རྒྱུ་རྡོ་རྗེ་འཛིན་པའི་དཀྱིལ་འཁོར་དང་དྲུག་གསུངས་སོ། ། གུར་ལས་རིགས་རྐྱང་གི་དཀྱིལ་འཁོར་དང་། རིགས་བསྡུས་ཀྱི་དཀྱིལ་འཁོར་གཉིས། ཕྱི་མ་ལ་རིགས་བསྡུས་རྒྱས་པ་ལྷ་ཞེ་ལྔ་མ་དང་།
བསྡུས་པ་ལྷ་ཉེར་ལྔ་མ་གཉིས་འབྱུང་སྟེ། གུར་ལེའུ་ལྔ་པར། དཀྱིལ་འཁོར་རེ་རེ་བསྒོམ་པའམ། ། ཡང་ན་བསྡུས་པའི་དཀྱིལ་འཁོར་རོ། ། བརྒྱད་བརྒྱད་དབུས་སུ་གནས་པའམ། ། ཡང་ན་ཉི་ཤུ་རྩ་ལྔའི་བར། ། གང་ཚེ་དཀྱིལ་འཁོར་བསྡུས་པ་ཡི། ། སྒོར་ནི་ལྕགས་ཀྱུ་ཞགས་པ་དང་། ། ལྕགས་སྒྲོག་དེ་བཞིན་དྲིལ་བུ་ནི། ། འཇུག་པའི་སྒོ་སྲུང་དགོད་པར་བྱ། །
ཞེས་གསུངས་སོ། ། རིགས་བསྡུས་གཉིས་ལ་སྒོ་བ་བཞི་བཀོད་པའི་ཚེ། ལྷ་ཞེ་དགུ་མ་དང་། ཉེར་དགུ་མར་འགྱུར་རོ། ། རིགས་རྐྱང་དང་། རིགས་བསྡུས་རྒྱས་བསྡུས་གཉིས་ཏེ་གསུམ་ཆར་ལ། གཙོ་བོ་གོ་འཕོ་བའི་གནད་ཀྱིས་དཀྱིལ་འཁོར་ལྔ་ལྔར་འགྱུར་ཏེ། གུར་ལས། སངས་རྒྱས་མགོན་པོ་གང་ཉིད་ཀྱི། ། དཀྱིལ་འཁོར་དབུས་སུ་གང་གྱུར་པ། །
དེ་ཉིད་ཀྱིས་ནི་དཀྱིལ་འཁོར་བརྗོད། ། སྙིང་པོས་ཡོངས་བཟུང་དཀྱིལ་འཁོར་རོ། ། ཞེས་གསུངས་སོ། དེས་ན་རྒྱུད་འདིར། རིགས་རྐྱང་གི་དཀྱིལ་འཁོར་ལྷ་དགུ་མ་ལྔ། རིགས་བསྡུས་ཀྱི་དཀྱིལ་འཁོར་རྒྱས་པ་ལྔ། བསྡུས་པ་ལྔ་སྟེ་བཅོ་ལྔ། བདག་མེད་མ་ལྷ་བཅུ་གསུམ་མ་དང་། བཅོ་ལྔ་མ་གཉིས་ཏེ་བཅུ་བདུན་གསུངས་ལ། ཧེ་རུ་ཀ་གསུམ་ལ།
རྒྱུད་འདི་ནས་དཔའ་བོ་གཅིག་པ་ལས་དཀྱིལ་འཁོར་དངོས་སུ་མ་གསུངས་ཀྱང་། རྩ་རྒྱུད་ཀྱི་རིག་པས་འཁོར་ཁ་བསྐངས་ནས། དཀྱིལ་འཁོར་གསུམ་བྱ་སྟེ། དེ་ལྟར་ན་དཀྱིལ་འཁོར་ཉི་ཤུ་ཐམ་པ་འབྱུང་བ་ཡིན་ནོ། ། དེ་ལ་བླ་མའི་མན་ངག་གིས་དྲུག་ཅུ་རྩ་གཉིས་སུ་དབྱེ་སྟེ། མི་བསྐྱོད་པ་ལ་ཧེ་རུ་ཀ་བཞི་ཡོད་པ་བཞིན། རིགས་གཞན་ལ་ཡང་ཧེ་རུ་ཀ་བཞི་བཞི་ཡོད་པས། རིགས་རྐྱང་གི་དཀྱིལ་འཁོར་ཉི་ཤུའོ། ། རིགས་བསྡུས་རྒྱས་པ་ཉི་ཤུ། བསྡུས་པ་ཉི་ཤུ་སྟེ་དྲུག་ཅུའོ། །
དེའི་སྟེང་དུ་སྔར་གྱི་བདག་མེད་མ་གཉིས་བསྣན་པས་དྲུག་ཅུ་རྩ་གཉིས་སུ་འབྱུང་བར་མངོན་རྟོགས་ལྗོན་ཤིང་ལས་བཤད་ལ། གུར་རྒྱན་དུ། ཡང་འདིར་རིགས་བསྡུས་པ་ལ། བརྒྱད་དང་བཞིའི་དབུས་ན་བཞུགས་པ་ཡོད་པ་བཞིན་དུ། རིགས་རྐྱང་ལ་ཡང་བཞིའི་དབུས་ན་བཞུགས་པ་དང་། བརྒྱད་ཀྱི་དབུས་ན་བཞུགས་པ་ཡོད་དོ། ། ཞེས་སྦྱར་ན་བརྒྱད་ཀྱི་དབུས་ན་བཞུགས་པ་ཉི་ཤུ་ཐམ་པ་ཡོད་པས་ན། བཞིའི་དབུས་ན་བཞུགས་པའང་ཉི་ཤུ་ཐམས་པ་འབྱུང་བས། དཀྱིལ་འཁོར་བརྒྱད་བཅུ་རྩ་གཉིས་འབྱུང་བ་ཡིན་ནོ། ། ཞེས་བཤད་ཀྱང་འགལ་བ་མེད་དོ་ཞེས་གསུངས་པས།
རིགས་རྐྱང་རྒྱས་པ་ཉི་ཤུ་བསྡུས་པ་ཉི་ཤུ། རིགས་བསྡུས་རྒྱས་པ་ཉི་ཤུ། བསྡུས་པ་ཉི་ཤུ། བདག་མེད་མ་གཉིས་སྟེ་བརྒྱད་བཅུ་རྩ་གཉིས་སུ་བཤད་དོ། ། སཾ་བྷུ་ཊི་ལས། ཧེ་རུ་ཀ་བཞི། བདག་མེད་མ། ཡེ་ཤེས་མཁའ་འགྲོ་མ། རྡོ་རྗེ་དབྱིངས་ཀྱི་དཀྱིལ་འཁོར། དྲག་པོའི་གདན་ཅན་ཏེ་བརྒྱད་དངོས་སུ་གསུངས་ལ།
རྡོ་རྗེ་དབྱིངས་ཀྱི་དཀྱིལ་འཁོར་ལ། གཙོ་བོ་གོ་འཕོ་བའི་གནད་ཀྱིས་ལྔར་འགྱུར་ཏེ། སཾ་བྷུ་ཊིའི་བརྟག་པ་བདུན་པ་དངོས་ལས། གང་གིས་གང་ཡང་། ལྷའི་འཁོར་ལོའི་དབུས་སུ་བཅུག་པ་དེའི་མཚན་ནས་བསྟན་པར་གྱུར་པའི་རྡོ་རྗེའི་དཀྱིལ་འཁོར་ནི་མཁས་པས་བསྔགས་སོ། ། ཞེས་གསུངས་པས་སོ། ། འོ་ན་གཙོ་བོ་དུ་མ་འཕོ་བས་དཀྱིལ་འཁོར་དེ་བས་མང་བར་འགྱུར་རོ་ཞེ་ན། རིགས་ལྔ་ཁོ་ན་གོ་འཕོ་བ་ཡིན་གྱི། ཡུམ་བཞི་མན་ཆད་ཀྱི་དཀྱིལ་འཁོར་ལ་བཀོད་པའི་ལྷ་རྣམས་གཙོ་བོར་གྱུར་པའི་མཆོག་སྒྲུབ་པའི་དཀྱིལ་འཁོར་མེད་དེ། བརྟག་པ་བདུན་པ་དངོས་ལས།
ཞི་བ་དང་། རྒྱས་པ་དང་། དབང་དང་། མངོན་སྤྱོད་ཀྱི་ལས་རྣམས་ལ་འཁོར་ལོའི་བདག་པོ་རྒྱལ་མོ་རྣམ་པར་བསྒོམ་པར་བྱེད་དོ། ། ཞེས་གསུངས་སོ། ། འོ་ན་སཾ་བྷུ་ཊིའི་བདག་མེད་མའི་སྐབས་ཀྱི་རྒྱུ་རྡོ་རྗེ་འཆང་གི་དཀྱིལ་འཁོར་ཅིའི་ཕྱིར་མི་བགྲང་ཞེ་ན། དེ་ནི་རྡོ་རྗེ་དབྱིངས་ཀྱི་ཁོངས་སུ་འདུས་པས་མི་བགྲང་ངོ་ཞེས་མངོན་རྟོགས་ལྗོན་ཤིང་ལས་གསུང་པའི་དོན་ནི་རྩ་རྒྱུད་ལས་རྒྱུ་རྡོ་རྗེ་འཆང་གི་དཀྱིལ་འཁོར་དཀྱུས་ལོགས་སུ་བགྲང་བ་ནི། ཐུན་མོང་མ་ཡིན་པའི་རྩ་བཤད་ཀྱི་རྒྱུད་གསུང་བ་པོའི་སྟོན་པའི་དཀྱིལ་འཁོར་ནི། རྒྱུ་རྡོ་རྗེ་འཆང་ཉིད་ཡིན་པས་ལོགས་སུ་བགྲང་ལ། སམ་བྷུ་ཊའི་རྒྱུད་གསུངས་བ་པོའི་སྟོན་པའི་དཀྱིལ་འཁོར་དགོས་པ་ནི།
རྡོ་རྗེ་དབྱིངས་ཀྱི་དཀྱིལ་འཁོར་ཉིད་ཡིན་པས། དེ་ལས་ལོགས་སུ་མི་བགྲང་ཞེས་པའི་དོན་ནོ། ། དེ་ལྟར་ན་རྩ་རྒྱུད་ལས་དྲུག རྡོ་རྗེ་གུར་ལས་བརྒྱད་བཅུ་རྩ་གཉིས། སཾ་བྷུ་ཊི་ལས་བཅུ་གཉིས་ཏེ་ཐམས་ཅད་དྲིལ་བས་རྒྱུད་གསུམ་ནས་གསུངས་་་་་་སྐབས་འདིར་བདག་གི་བླ་མ་རྗེ་བཙུན་རྡོ་རྗེ་འཆང་ཆེན་པོ་སངས་རྒྱས་རྒྱལ་མཚན་པའི་གསུང་ལས་དོན་བསྡུ་འདི་ལྟར་གསུངས་སྟེ། ཀྱཻ་རྡོ་རྗེའི་རྒྱུད་གསུམ་ནས་མཆོག་སྒྲུབ་པའི་དཀྱིལ་འཁོར་བརྒྱ་གསུངས་པར་བཤད་པ་ནི། རྩ་རྒྱུད་ལས་དྲུག ཁ་སྦྱོར་ལས་བཅུ་གཉིས། རྡོ་རྗེ་གུར་ལས་རིགས་བསྡུས་དཀྱིལ་འཁོར་རྒྱས་པ་ཉི་ཤུ་དང་། བསྡུས་པ་ཉི་ཤུ།
རིགས་རྐྱང་ཡང་རྒྱས་པ་ཉི་ཤུ་དང་། བསྡུས་པ་ཉི་ཤུ་སྟེ་བརྒྱད་བཅུའི་སྟེང་དུ་བདག་མེད་མ་གཉིས་མནན་པས་བརྒྱད་བཅུ་རྩ་གཉིས་སུ་འགྱུར་བས། དེ་དག་ལ་ངོས་འཛིན་པ་ཡིན་ནོ་ཞེས་གསུངས་སོ། ། གསུང་འདི་ནི་ཧ་ཅང་རྒྱས་པ་དང་བསྡུས་པའི་སྐྱོན་དང་བྲལ་བའི་ཚིག་གི་ཟབ་མོའི་དོན་བདེ་བླག་ཏུ་རྟོགས་པར་འགྱུར་བའི་ངོ་འཚར་རྨད་དུ་བྱུང་བའི་གསུང་ཡིན་ནོ། ། པའི་མཆོག་སྒྲུབ་པའི་དཀྱིལ་འཁོར་བརྒྱ་ཐམ་པ་འབྱུང་བ་ཡིན་ནོ། ། གཉིས་པ་ལས་རྒྱས་པའི་ལྷའི་རྣལ་འབྱོར་ལ། རྩ་རྒྱུད་ལས་བརྒྱད། གུར་ལས་ཉེར་བརྒྱད། སཾ་བྷུ་ཊི་ལས་སུམ་ཅུ་ཐམ་པ་སྟེ། རྒྱུད་གསུམ་ནས་གསུངས་པའི་ལས་རྒྱས་པའི་ལྷའི་རྣལ་འབྱོར་དྲུག་བཅུ་རྩ་དྲུག་འབྱུང་བ་ཡིན་ནོ། །
གསུམ་པ་སྦྱོར་དངོས་རྒྱས་བསྡུས་སྒོ་ནས་སྒྲུབ་བྱེད་བཤད་པ་ནི། འོ་ན་རྒྱུད་གསུམ་ནས་གསུངས་པའི་མཆོག་སྒྲུབ་པ་དང་། ལས་རྒྱས་པའི་ལྷའི་རྣལ་འབྱོར་འདི་དག་སྒྲུབ་པར་བྱེད་པའི་མངོན་རྟོགས་ཇི་ལྟ་བུ་ཞེ་ན། འདི་ལ་སྔོན་འགྲོ། དངོས་གཞི། རྗེས་རྫོགས་པར་བྱེད་པ་ལམ་གྱི་ཡན་ལག་དང་གསུམ། དང་པོ་ལ། བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། སྲུང་བའི་འཁོར་ལོ་བསྒོམ་པ་དང་གསུམ།
དང་པོ་ལ་ཡང་། བསྡུས་པ་ཚད་མེད་བཞི་བསྒོམ་པ་ཙམ་དང་། དེ་ལས་རྒྱས་པ་ཚོགས་ཞིང་སྤྱན་དྲངས་ནས་མཆོད་པ་བསྣན་པ་དང་། དེ་ལས་རྒྱས་པ་ཡན་ལག་བདུན་པ་བྱ་བ་དང་། དེ་ལས་རྒྱས་པ་རིགས་ལྔའི་སྡོམ་བཟུང་བསྣན་པ་དང་བཞིའོ། ། དེ་ལ་ཡང་སྔོན་འགྲོ་རྒྱས་པ་ནི། བསོད་ནམས་ཀྱི་ཚོགས་བསག་རྒྱས་པ་གཉིས་པོ་གང་རུང་དང་། ཡེ་ཤེས་ཀྱི་ཚོགས་བསག་དང་། སྲུང་འཁོར་གསུམ་ཀ་བྱ་བའོ། ། འབྲིང་ནི་སྲུང་འཁོར་མི་བསྒོམ་པར།
བསོད་ནམས་ཀྱི་ཚོགས་བསག་རྒྱས་པ་གཉིས་པོ་གང་རུང་བྱས་ནས། ཡེ་ཤེས་ཚོགས་བསག་ལ་འཇུག་པའོ། ། བསྡུས་པ་ནི། བསོད་ནམས་ཚོགས་བསག་ཚད་མེད་བཞི་ཙམ་ལ་བསྡུས་ནས། ཡེ་ཤེས་ཚོགས་བསག་ལ་འཇུག་པའོ། ། གཉིས་པ་དངོས་གཞི་ལ་རྒྱས་འབྲིང་བསྡུས་གསུམ། དང་པོ་ལ། ཏིང་ངེ་འཛིན་གསུམ་གྱིས་འཆིང་བ། ཡན་ལག་དྲུག་གིས་འཆིང་བ། བསྙེན་སྒྲུབ་ཡན་ལག་བཞིས་འཆིང་བ་དང་གསུམ།
དང་པོ་ནི། སཾ་བྷུ་ཊི་དང་། རྡོ་རྗེ་རྩེ་མོའི་དགོངས་པ་སྟེ། རྡོ་རྗེ་རྩེ་མོ་ལས། དང་པོར་སྦྱོར་བའི་ཏིང་འཛིན་གྱིས། ། རྣལ་འབྱོར་པས་ནི་སྙོམས་འཇུག་བྱ། ། དེ་ནས་དཀྱིལ་འཁོར་རྒྱལ་པོ་མཆོག ། དེ་ནས་ཡང་ནི་ལས་རྒྱལ་པོ། ། ཞེས་གསུངས་པའི་གཙོ་བོ་བསྐྱེད་པ་དང་པོ་སྦྱོར་བ། འཁོར་གྱི་ལྷ་མོ་དབྱུང་བ།
ཡེ་ཤེས་པ་གཞུག་པ། དབང་བསྐུར་ནས་རིགས་ཀྱི་བདག་པོས་རྒྱས་གདབ་པ། མཆོད་བསྟོད་བདུད་རྩི་མྱང་བའི་བར་དཀྱིལ་འཁོར་རྒྱལ་མཆོག ཕྲ་ཐིག་ལ་སོགས་པ་ལ་སློབ་པ་ནི་ལས་རྒྱལ་མཆོག་གོ ། གཉིས་པ་ཡན་ལག་དྲུག་གིས་འཆིང་བ་ནི། རྡོ་རྗེ་གུར་གྱི་དགོངས་པ་སྟེ། གུར་ལས། སངས་རྒྱས་གནས་ནི་རྫོགས་པ་དང་། ། ཀུན་ཏུ་བཟང་པོའི་རང་བཞིན་དང་། ། རང་གི་ལྷག་པའི་ལྷ་སྒྲུབ་དང་། །
མཆོད་བསྟོད་བདུད་རྩི་མྱང་ལ་སོགས། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་གསུངས་ཏེ། དེ་ལ། སངས་རྒྱས་གནས་ནི་རྫོགས་པ་དང་། ། ཞེས་པ་ནི་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་སྟེ། ཆོས་འབྱུང་ནས་གདན་བསྐྱེད་པའི་བར་རོ། ། ཀུན་ཏུ་བཟང་པོའི་རང་བཞིན་དང་། ། ཞེས་པ་ནི་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་སྟེ། རྒྱུ་རྡོ་རྗེ་འཆང་བསྐྱེད་པ་ནས་ཡེ་ཤེས་ཀྱི་འཁོར་ལོ་དགུག་གཞུག་བྱ་བའི་བར་རོ། །
རང་གི་ལྷག་པའི་ལྷ་སྒྲུབ་དང་། ། ཞེས་པ་ནི་དབང་བསྐུར་བ་མི་བསྐྱོད་པའི་ཡན་ལག་སྟེ། དབང་ལྷ་སྤྱན་དྲངས་བ་ནས། དབང་དོན་ལ་ང་རྒྱལ་འཛིན་པའི་བར་རོ། ། མཆོད་བསྟོད་བདུད་རྩི་མྱང་བ་ནི་དངོས་བསྟན་དེ་ཉིད་དོ། ། སོགས་ཀྱིས་རྗེས་རྫོགས་པར་བྱེད་པ་ལམ་གྱི་ཡན་ལག་བསྟན་ཏོ། ། གསུམ་པ་ནི། གསང་བ་འདུས་པ་དང་། རྩ་རྒྱུད་བརྟག་གཉིས་ཀྱི་དགོངས་པ་སྟེ། བརྟག་གཉིས་ལས།
དང་པོ་སྟོང་ཉིད་བྱང་ཆུབ་སེམས། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་འགོད། ། ཞེས་པ་སྟེ། དང་པོ་སྟོང་ཉིད་ཅེས་པས་ཡེ་ཤེས་ཀྱི་ཚོགས་བསག་བསྟན། བྱང་ཆུབ་སེམས་ཞེས་པས་དམ་ཚིག་པ་བསྐྱེད་པ་བསྙེན་པའི་ཡན་ལག གཉིས་པ་ལ་ནི་ས་བོན་བསྡུ། ། ཞེས་པས་སྐྱེ་མཆེད་སྐུ་གསུང་ཐུགས་བྱིན་གྱིས་རློབ་པའམ། སྐྱེ་མཆེད་བྱིན་གྱིས་མི་རློབ་པར།
སྐུ་གསུང་ཐུགས་བྱིན་གྱིས་རློབ་པ་ཉེར་སྒྲུབ་ཀྱི་ཡན་ལག གསུམ་པ་ལ་ནི་གཟུགས་བརྙན་རྫོགས། ། ཞེས་པས་ཡེ་ཤེས་པ་གཞུག་པ་སྒྲུབ་པའི་ཡན་ལག བཞི་པ་ལ་ནི་ཡིག་འབྲུ་འགོད། ། ཅེས་པས་དབང་བསྐུར་ནས་རིགས་ཀྱི་བདག་པོས་རྒྱས་བཏབ་པའམ། དབང་མི་བསྐུར་བར་དབུ་བརྒྱན་རང་ཆས་སུ་བསམ་པ་སྒྲུབ་པ་ཆེན་པོའི་ཡན་ལག་བསྟན་ནོ། ། འོ་ན་བསྐྱེད་ཆོག་འདི་དག་རྒྱུད་གསུམ་ནས་གསུངས་པའི་དཀྱིལ་འཁོར་གང་དང་གང་ལ་སྦྱོར་ཞེ་ན། སཾ་བྷུ་ཊའི་རྡོ་རྗེ་དབྱིངས་ཀྱི་དཀྱིལ་འཁོར་ལྔ་ནི། ཏིང་ངེ་འཛིན་གསུམ་དང་ཡན་ལག་བཞིས་འཆིང་། གུར་རིགས་བསྡུས་ཀྱི་དཀྱིལ་འཁོར་རྣམས།
ཏིང་ངེ་འཛིན་གསུམ། ཡན་ལག་དྲུག ཡན་ལག་བཞི། གསུམ་ཆར་གྱིས་འཆིང་། རིགས་རྐྱང་གི་དཀྱིལ་འཁོར་རྣམས་དང་། བདག་མེད་མ་གཉིས་དང་། རྩ་རྒྱུད་ཀྱི་དཀྱིལ་འཁོར་དྲུག་ནི། ཡན་ལག་དྲུག་དང་། ཡན་ལག་བཞིས་འཆིང་། སཾ་བྷུ་ཊའི་མཆོག་བསྒྲུབ་པའི་དཀྱིལ་འཁོར་ལྷག་མ་རྣམས་དང་།
ལས་རྒྱས་པའི་ལྷའི་རྣལ་འབྱོར་རྣམས་ནི། ཡན་ལག་བཞིས་འཆིང་ཞིང་། དེའི་ཚེ་མཆོད་བསྟོད་བདུད་རྩི་མྱང་བ་གསུམ་སྦྱར་བ་ནི། ལམ་གྱི་ཡན་ལག་ཡིན་གྱི་དངོས་གཞིར་མི་བྱེད་དོ། ། གཉིས་པ་དངོས་གཞི་འབྲིང་པོ་ནི། བསྙེན་བསྒྲུབ་ཡན་ལག་བཞིས་བཅིངས་ནས། མཆོད་བསྟོད་བདུད་རྩི་མྱང་བ་སོགས་མི་བྱེད་པར་བཟླས་པ་ལ་འཇུག་གོ ། གསུམ་པ་དངོས་གཞི་བསྡུས་པ་ལ་གཉིས་ལས་བསྡུས་པ་དང་པོ་ནི། དམ་ཚིག་པ་བསྐྱེད་པ་བསྙེན་པའི་ཡན་ལག སྐྱེ་མཆེད་བྱིན་གྱིས་མི་རློབ་པར་སྐུ་གཟུགས་བྱིན་གྱིས་རློབ་པ་ཉེར་སྒྲུབ་ཀྱི་ཡན་ལག
ཡེ་ཤེས་པ་གཞུག་པ་སྒྲུབ་པའི་ཡན་ལག དབང་མི་བསྐུར་བ་དབུ་རྒྱན་རང་ཆས་ཅན་དུ་བསམ་པ་སྒྲུབ་པ་ཆེན་པོའི་ཡན་ལག་གོ ། བསྡུས་པ་གཉིས་པ་ནི། དམ་ཚིག་སེམས་དཔའ་དབུ་རྒྱན་རང་ཆས་ཅན་དུ་བསྐྱེད་ནས་བཟླས་པ་ལ་འཇུག་པའོ། ། གསུམ་པ་རྗེས་རྫོགས་པར་བྱེད་པ་ལམ་གྱི་ཡན་ལག་ལ། བཟླས་པ། སྤྱོད་ལམ། ཐུན་མཚམས། གཏོར་མ། ཁ་ཟས།
ཉལ་བ། ལྡང་བའི་རྣལ་འབྱོར་ཏེ་བདུན་ནི། མཆོག་སྒྲུབ་པ་དང་ལས་རྒྱས་པའི་ལྷའི་རྣལ་འབྱོར་ཐམས་ཅད་ལ་ཡོད་ལ། མཆོག་སྒྲུབ་པ་ལ་ཁྱད་པར་དུ་དག་པ་དྲན་པ་ཞེས་བྱ་བ་ཡོད་དོ། ། བཞི་པ་ལུང་རིགས་ཀྱིས་གཙོ་བོ་བསྒྲུབ་པ་ལ། ཐུན་མོང་མ་ཡིན་པའི་རྩ་བཤད་གཉིས་ཀྱི་གཙོ་བོ་བསྒྲུབ་པ་དང་། ཐུན་མོང་པའི་བཤད་རྒྱུད་སཾ་བྷུ་ཊའི་གཙོ་བོ་བསྒྲུབ་པ་གཉིས། དང་པོ་ལ་ཕྱག་བཅུ་དྲུག་པ་ཡབ་ཡུམ་གཙོ་བོར་བསྒྲུབ་པ་དང་། དེ་ལས་མི་བསྐྱོད་པའི་རིགས་བསྒྲུབ་པ་གཉིས། དང་པོ་ནི།
རྒྱུད་གཉིས་པོ་འདི་ལས་ནི། སྙིང་པོ་ཀྱཻ་རྡོ་རྗེ་ཕྱག་བཅུ་དྲུག་པའི་དཀྱིལ་འཁོར་དང་། བདག་མེད་ལྷ་མོ་བཅོ་ལྔའི་དཀྱིལ་འཁོར་གཉིས་གཙོ་བོ་ཡིན་ཏེ་རྩ་རྒྱུད་ལས། བདག་མེད་རྣལ་འབྱོར་ལྡན་པ་འམ། ། ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་གཅིག་ཀྱང་། ། དངོས་གྲུབ་འདོད་པས་མི་གནས་སོ། ། ཞེས་དང་། དེའི་དོན་རྣམ་བཤད་དག་ལྡན་ལས། བདག་ནི་གང་ཟག་གི་བདག་དང་ཆོས་ཀྱི་བདག་གོ །
མེད་པ་ནི་དེས་སྟོང་པ་སྟེ། ང་མེད་ན་ང་ཡིར་འཛིན་པ་ཡང་མེད་པས། བདག་གཉིས་ཀྱིས་སྟོང་པའོ། ། དེ་ནི་ལྟ་བའམ་ཡེ་ཤེས་སོ། ། དེའི་རྣམ་པ་གང་ལ་ཡོད་པ་ནི། བདག་མེད་རྣལ་འབྱོར་ཏེ། ལེའུ་བརྒྱད་པར་བསྟན་པ་གང་ཡིན་པའོ། ། ཡང་ན་དཔལ་ཧེ་རུ་ཀ་ཞེས་བྱ་བ། ཤྲཱི་ནི་གཉིས་མེད་ཡེ་ཤེས་ཏེ། ཧེ་ནི་རྒྱུ་སོགས་སྟོང་པ་ཉིད།
རུ་ནི་ཚོགས་དང་བྲལ་བ་སྟེ། ཀ་ནི་གང་དུའང་མི་གནས་པའོ། ། ཞེས་བྱ་བའོ། དེའང་ལྟ་བའམ་ཡེ་ཤེས་སོ། ། དེའི་རྣམ་པ་ནི། ཞལ་བརྒྱད་ཕྱག་བཅུ་དྲུག་པ། ཞབས་བཞི་པ་ལ་སོགས་པའི་མཚན་ཉིད་དང་ལྡན་པའོ། ། གཞན་པའི་སེམས་ཀྱིས་ཞེས་བྱ་བ་ནི། བདག་མེད་གཉིས་དང་། ཡེ་ཤེས་དང་བྲལ་བའི་ལྷ་གཞན།
ཀུ་རུ་ཀུལླེ་ལ་སོགས་པ་ཤེས་རབ་ཀྱི་རྣལ་འབྱོར་གཞན་དང་། ཕྱག་གཉིས་པ་ལ་སོགས་པའི་ཐབས་ཀྱི་རྣལ་འབྱོར་གཞན་ལ་གནས་པར་མི་བྱའོ། ། ཇི་ལྟར་ཞེ་ན། འབྲས་བུ་འབྱུང་བ་མེད་པའི་ཕྱིར་དང་། དཔལ་གྱི་འོས་མ་ཡིན་པའི་ཕྱིར་རོ། ། དེ་ལ་འབྲས་བུ་འབྱུང་བ་མེད་པ་ནི། སྤྱིར་གསང་སྔགས་པ་འབྲས་བུ་ལམ་དུ་བྱེད་པས། རྒྱུ་འདྲ་བས་འབྲས་བུ་འདྲ་བ་བསྒྲུབ་པར་བྱེད་པ་ལས། ལོངས་སྤྱོད་རྫོགས་པའི་སྐུ་ཞལ་བརྒྱད་ཕྱག་བཅུ་དྲུག་པ་ཡིན་ལ། དེ་རྣམ་པ་གཞན་གྱིས་ཐོབ་པར་ག་ལ་འགྱུར།
ལོངས་སྤྱོད་རྫོགས་པའི་སྐུ་དེ་ལྟར་བཞུགས་པར་ཅིས་ཤེས་སྙམ་ན། ཆོས་ཀྱི་སྐུའི་དབང་དུ་བྱས་ནས། རྣམ་པ་གཞན་དཔལ་གྱི་འོས་མ་ཡིན་པའི་ཕྱིར་ཏེ། ཆོས་ཀྱི་སྐུ་ནི་སྟོང་པ་དང་སྙིང་རྗེ་གཉིས་སུ་མེད་པ་ཡིན་ལ། སྟོང་པ་ཉིད་ནི་ཕྱག་བཅུ་དྲུག་དང་། རྟོགས་པའི་ཁྱད་པར་ཞལ་བརྒྱད་དུ་སྤྲུལ་ལ། སྙིང་རྗེའི་སྤྱོད་པ་ནི་བསྡུ་བའི་དངོས་པོ་བཞི་ཞབས་བཞིར་སྤྲུལ་ཏོ། ། དེ་བས་ན་རྣམ་པ་འདིར་རིགས་སོ། ། ཞེས་གསུངས་སོ། ། འོ་ན་རྒྱུ་འབྲས་ཀྱི་ཧེ་རུ་ཀ་གཉིས་ལས་གང་གཙོ་བོ་ཡིན་སྙམ་ན།
འབྲས་བུ་རྡོ་རྗེ་འཛིན་པ་གཙོ་བོ་ཡིན་ཏེ། དཀའ་འགྲེལ་ཀུ་མུད་ཏི་ལས། དེའང་དཔལ་ཧེ་རུ་ཀ་སྟེ། ཞལ་བརྒྱད་པ། ཞབས་བཞི་པ། ཕྱག་བཅུ་དྲུག་པ། འབྲས་བུ་རྡོ་རྗེ་འཛིན་པ། ཀྱཻ་རྡོ་རྗེ་ཞེས་བྱ་བའི་དོན་ཏོ། ། འབྲས་བུ་ཉིད་འབྱུང་བ་མེད་པའི་ཕྱིར་དང་། དཔལ་གྱི་འོས་མ་ཡིན་པའི་ཕྱིར་ཡང་ཧེ་རུ་ཀ་གཞན་བཟློག་གོ་ཞེས་གསུངས་པས་སོ། །
གཉིས་པ་དེ་ལས་མི་བསྐྱོད་པའི་རིགས་གཙོ་བོར་བསྒྲུབ་པ་ནི། འོ་ན་རིགས་ལྔའི་ནང་ནས་གང་གཙོ་བོ་ཡིན་ཞེ་ན། མི་བསྐྱོད་པ་གཙོ་བོ་ཡིན་ཏེ། གུར་གྱི་དཀའ་འགྲེལ་ལས་འདིར་སེམས་གཙོ་བོ་ཉིད་དུ་བསྟན་པའི་ཕྱིར། རིགས་བསྡུས་པའི་དཀྱིལ་འཁོར་གྱི་གཙོ་བོ་ཧེ་བཛྲ་ཉིད་ཡིན་པར་ཉེ་བར་བསྟན་མོད་ཀྱི། གཞན་དག་ཀྱང་དགག་པ་ནི་མ་ཡིན་ཏེ། ཞེས་གསུངས་པའི་ཕྱིར། གཉིས་པ་སཾ་བྷུ་ཊའི་གཙོ་བོ་བསྒྲུབ་པ་ནི། རྡོ་རྗེ་དབྱིངས་ཀྱི་དཀྱིལ་འཁོར་ཉིད་ཡིན་ཏེ། དེའི་བརྟག་པ་བཞི་པ་དངོས་ལས།
དེ་ནས་དཀྱིལ་འཁོར་རྒྱལ་པོ་མཆོག ། རྡོ་རྗེ་དབྱིངས་དང་འདྲ་བས་ན། ། རྡོ་རྗེ་དབྱིངས་ཞེས་བརྗོད་པ་ཡིན། ། ཞེས་གསུངས་པས་སོ། ། ལྔ་པ་དེ་ཉིད་མངོན་རྟོགས་བཅུ་བཞིས་རྟོགས་པ་བསྐྱེད་པ་ལ། རྒྱུད་ལས་མངོན་པར་རྟོགས་པ་ལྔར་བསྟན་ལ། དེ་ཉིད་གང་ཟག་གི་གནས་སྐབས་ཀྱི་སྒོ་ནས་བཞིར་བསྡུ་བ། རྩ་བཤད་ཀྱི་བསྐྱེད་ཆོག་གི་སྒོ་ནས་བཅུ་བཞིར་ཕྱེ་བ། ཁྱད་པར་གྱི་ཆོས་ཞིབ་ཏུ་བཤད་པ་དང་བཞི། དང་པོ་ནི།
རྩ་རྒྱུད་ཕྱི་མའི་ལྔ་པར། གཞུང་འཁྲུགས་མེད་དུ་བྱས་ནས། སྐད་གཅིག་གིས་བསྐྱེད་པ་དང་། ས་བོན་ལས་བསྐྱེད་པ་གཉིས་གསུངས། རྩ་རྒྱུད་དང་པོའི་བརྒྱད་པར། ཡུམ་གྱི་སྐབས་སུ་དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཞེས་ཨཱ་ལི་ཀཱ་ལི་ལ་མི་ལྟོས་པའི་མི་མཉམ་སྦྱོར་དང་།
ཨཱ་ལི་ཟླ་བའི་གཟུགས་ཀྱིས་གནས། ། ཀཱ་ལིའི་གཟུགས་ཀྱིས་སྣང་བྱེད་དོ། ། ཟླ་བ་ཉི་མ་འདུས་པ་ལས། ། དཀར་མོ་ལ་སོགས་རབ་ཏུ་གྲགས། ། ཞེས་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་དང་། ཨཱ་ལི་ཀཱ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ྄་རྣམ་པའང་འདོད་མི་བྱ། ། སེམས་དཔའི་གཟུགས་བརྙན་ལས་བྱུང་བའི། །
དཀྱིལ་འཁོར་བདག་པོ་རྣམ་པར་བསྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་པ་ཨཱ་ལི་ལ་ལྟོས་པའི་མཉམ་སྦྱོར་ཏེ་གསུམ་གསུངས་པ་བླ་མའི་མན་ངག་གིས། ཡབ་ལ་ཡང་སྦྱར་བས་མངོན་པར་རྟོགས་པ་ལྔའོ། ། གཉིས་པ་ནི། དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པས། བསྐྱེད་པའི་རིམས་པ་བསྒོམ་པའི་གང་ཟག་གཅིག་ཉིད་ལ། རྣལ་འབྱོར་དབང་ཕྱུག་བིརྺ་པའི་བཞེད་པས། ཉོན་མོངས་པའི་འཆིང་བ་མཐའ་དག་དང་ལྡན་པའི་གང་ཟག་ཐ་མའི་ཐ་མ།
ཐ་མ། འབྲིང་། རབ་བཞིར་འགྱུར་ལ། དེ་ལ་གང་ཟག་དང་པོས་བསྒོམ་པར་བྱ་བའི་མངོན་རྟོགས་ནི། ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་དང་། མཉམ་སྦྱོར་གཉིས་ཏེ་འདི་གཉིས་ནི་བསྐྱེད་ཆོག་ཤིན་ཏུ་རྒྱས་པ་ཡིན་ནོ། ། དེ་ལྟར་ཐུན་བཞིར་བསྒོམས་པས་དུ་བ་ལ་སོགས་པའི་རྟགས་ལྔ་པོ། མཉམ་རྗེས་གང་རུང་ལ་མཐོང་བར་འགྱུར་ལ། དེ་ཙམ་ན་གང་ཟག་དེ་གང་ཟག་གཉིས་པར་ན་འཕོས་པ་ཡིན་ནོ། ། གང་ཟག་གཉིས་པས་བསྒོམ་པར་བྱ་བའི་མངོན་རྟོགས་ནི།
ཨཱ་ལི་ཀཱ་ལི་ལ་མི་ལྟོས་པའི་མི་མཉམ་སྦྱོར་ཏེ། སྔར་གྱི་བསྐྱེད་ཆོག་ལས་ཨཱ་ལི་ཀཱ་ལི་ཕྲི་བའོ། ། དེ་ལྟར་ཐུན་བཞིར་བསྒོམས་པས་སེམས་ཆེར་བརྟན་ཅིང་རླུང་སེམས་ཀྱི་འཕྲོ་འདུ་འཕེལ་བའི་སྟོབས་ཀྱིས། བསོད་ནམས་ཀྱི་ཚོགས་ཀྱི་དུས་སུ། ལུས་ལ་བདེ་ཤས་ཆེ། ཡེ་ཤེས་ཀྱི་ཚོགས་ཀྱི་དུས་སུ་སེམས་ལ་སྟོང་ཤས་ཆེ། དངོས་གཞིའི་སྐབས་སུ་བདེ་སྟོང་ཟུང་དུ་ཆུད། བར་སྐབས་སུ་ལྷའི་སྣང་བ་སྟོང་ཞིང་འགྲོ། རྨི་ལམ་མངོན་ཤེས་དང་འདྲ་བ་འབྱུང་། དེ་ཙམ་ན་གང་ཟག་དེ་གང་ཟག་གསུམ་པར་ན་འཕོས་པ་ཡིན་ནོ། །
གང་ཟག་གསུམ་པས་བསྒོམ་པར་བྱ་བའི་མངོན་རྟོགས་ནི། ས་བོན་ལས་བསྐྱེད་པ་སྟེ། སྔར་གྱི་བསྐྱེད་ཆོག་ལས་མངོན་བྱང་ཡང་ཕྲི་བའོ། ། དེ་ལྟར་ཐུན་བཞིར་ཉམས་སུ་བླངས་པས། ལྷའི་སྣང་བས་རྫོགས་རིམ་ཤས་ཆེ། སྐབས་སྐབས་སུ་ལྷའི་རྣམ་པ་མི་གསལ། ཀྱཻ་རྡོར་བསྒོམས་ཀྱང་། བདེ་མཆོག་ལ་སོགས་པར་སྣང་བ་དུ་མ་འགྱུར་ཞིང་མཐོང་བ་ཡོང་། རིགས་དྲུག་གི་གྲོང་ཁྱེར་ལ་སོགས་པ་འཁྲུལ་སྣང་སྣ་ཚོགས་ཀྱང་མཐོང་། དཀྱིལ་འཁོར་ཡང་དུ་སོགས་བཞིན་དུ་ཡལ་ནས་འགྲོ་བ་འབྱུང་།
དེ་ཙམ་ན་གང་ཟག་དེ་གང་ཟག་བཞི་པར་ན་འཕོ་བ་ཡིན་ནོ། ། གང་ཟག་བཞི་པ་དེས་བསྒོམ་པར་བྱ་བའི་མངོན་རྟོགས་ནི། སྐད་གཅིག་གིས་བསྐྱེད་པ་སྟེ་སྔར་གྱི་བསྐྱེད་ཆོག་ལས་ས་བོན་ཡང་ཕྲི་བའོ། ། དེ་ལྟར་ཐུན་བཞིར་ཉམས་སུ་བླང་ཞིང་། སེམས་འཛིན་པའི་མན་ངག་ལ་ནན་ཏན་དུ་བྱས་པའི་སྟོབས་ཀྱིས་འཁོར་བ་རིགས་དྲུག་དང་། མྱང་འདས་སྤྲུལ་སྐུའི་ཞིང་ཁམས་རྣམས་ཀྱང་ཉམས་ཀྱི་སྣང་བ་ལ་མཐོང་། ཏིང་ངེ་འཛིན་ལ་མཉམ་རྗེས་མེད། ལུས་དང་སེམས་ལ་བདེ་སྟོང་བརྟན་པར་ཟུང་དུ་ཆུད། དེ་ཙམ་ན་མཁའ་འགྲོ་མའི་བར་ཆད་ཀྱི་རྩོལ་བ་མང་དུ་བྱུང་ན། བརྡ་བསྟན་པས་བཟློག
གལ་ཏེ་བརྡ་དང་བརྡའི་ལན་ཤེས་ཤིང་། མཁའ་འགྲོ་མཚན་ལྡན་གྱིས་རང་གཟུགས་སྟོན་ན། དེ་དང་སྙོམས་འཇུག་བྱས་པས་སྐད་ཅིག་དེ་ཉིད་ལ་བདེན་པ་མཐོང་བར་འགྱུར་རོ། ། གསུམ་པ་རྩ་བཤད་ཀྱི་བསྐྱེད་ཆོག་གི་སྒོ་ནས་བཅུ་བཞིར་དབྱེ་བ་ནི། སྐད་ཅིག་གིས་བསྐྱེད་པ་དང་། ས་བོན་ལས་བསྐྱེད་པ་ལ་ནི་དབྱེ་བ་མེད་ལ། མངོན་བྱང་གི་མངོན་པར་རྟོགས་པ་ལ་གསུམ་ལས། རྩ་རྒྱུད་ཀྱི་བསྐྱེད་ཆོག་སྦྱར་ནས་ཡན་ལག་བཞི་པའི་ཕྱོགས་གསུམ་དང་། བཤད་རྒྱུད་ཀྱི་བསྐྱེད་ཆོག་སྦྱར་ནས། ཡན་ལག་དྲུག་པའི་ཕྱོགས་གསུམ་སྟེ་དྲུག
ཡན་ལག་བཞི་པའི་ཕྱོགས་གསུམ་ལ། འཁོར་གྱི་ལྷ་མོ་ཐིག་ལེ་འགྲོས་དང་། ས་བོན་འགྲོས་གཉིས་གཉིས། དྲུག་པའི་ཕྱོགས་གསུམ་ལ། འཁོར་གྱི་ལྷ་མོ་ས་བོན་འགྲོས་དང་། ལྷ་མོ་འགྲོས་གཉིས་གཉིས་ཏེ་དྲུག དེ་ལྟར་ན་མངོན་བྱང་གི་མངོན་པར་རྟོགས་པ་ལ་བཅུ་གཉིས། དེའི་སྟེང་དུ། སྔར་གྱིས་སྐད་ཅིག་གིས་བསྐྱེད་པ་དང་། ས་བོན་ལས་བསྐྱེད་པ་གཉིས་བསྟན་པས་བཅུ་བཞིའོ། །་་་་་
སྐབས་འདིར་པཎ་ཆེན་ཉི་ཟླ་སེངྒེས་དོགས་པའི་གནས་ཀུན་མཁྱེན་རིན་པོ་ཆེར་ཞུས་པ་དང་ལན་གནང་བའི་ཚུལ་འདི་ལྟར་གནང་སྟེ། མཉམ་སྦྱོར་གྱི་མངོན་བྱང་ལྔ་ལ་ངེས་ཆོས་བསྒྲིགས་པ་འདི་རྣམས་ཀུན་ཏུ་ཡིན་ན་རྡོ་རྗེ་མཁའ་འགྲོའི་འགྲེལ་བར་ལྷ་ནག་པོ་མཆིས་ཤིང་། ཀྱཻ་རྡོར་ཙམ་ལ་ཡིན་ན་གུར་རིགས་བསྡུས་སུ་ཕྱག་མཚན་ལྔ་བར་དུ་བསྒོམ་པ་མཆིས་ལ། རྩ་རྒྱུད་ཁོ་ནར་ཡིན་ན་དཀྱིལ་འཁོར་བརྒྱའི་སྒྲུབ་བྱེད་དུ་ཚུལ་བཅུ་བཞི་མཛད་པ་ཇི་ལྟར་ལགས། ཞེས་པའི་ལན་ནི། དང་པོ་གཉིས་ལྟར་མ་ཡིན་ཞིང་ཕྱི་མ་ལྟར་ཡིན་ལ། དེ་ལ་ཡང་ཧེ་རུ་ཀ་བཞིའི་ནང་ནས་ཕྱི་མ་ཁོ་ནའི་དབང་དུ་བྱས་པ་ཡིན་ལ། དེ་ལ་ཡང་འགྲེལ་པ་ལུགས་དང་མན་ངག་ལུགས་གཉིས་ཡོད་པ་ལས། ཕྱི་མ་ཁོ་ནའི་དབང་དུ་བྱས་པ་སྟེ། རྩ་བའི་རྒྱུད་དང་པོའི་བརྒྱད་པ་དང་།
ཕྱི་མའི་ལྔ་པ་གཉིས་ལ་རྣལ་འབྱོར་དབང་ཕྱུག་གི་མན་ངག་གི་བཤད་པ་ཉིད་ལས་ཚུལ་བཅུ་བཞི་འབྱུང་ཞིང་། དེའི་ཚེ་ངེས་བའི་ཆོས་འདི་རྣམས་འགྲིག་དགོས་པའི་ཕྱིར་རོ། ། དེས་ན་ངེས་པའི་ཆོས་འདི་རྣམས་འགྲིག་པའི་གཞི་ངོས་ཟིན་ན། དོགས་པ་རང་གྲོལ་དུ་འགྱུར་རོ། ། གུར་རིགས་བསྡུས་ཀྱི་མཉམ་སྦྱོར་ལ་ཕྱག་མཚན་ལྔ་བར་དུ་བསྒོམ་པ་ནི་མི་ཐུབ་ཟླ་བའི་གཞུང་དང་། གུར་རྒྱན་གཉིས་ལས་མ་བཤད་དོ། ། དེ་ལྟར་ན་དཀྱིལ་འཁོར་བརྒྱའི་སྒྲུབ་བྱེད་དུ་ཚུལ་བཅུ་བཞི་མཛད་པ་ཇི་ལྟར་ལགས་ཞེས་པ་ནི། དེའི་སྒྲུབ་བྱེད་དུ་བཀོད་པ་ཁོ་བོས་སྔར་མ་མཐོང་ཞིང་། ད་ལྟ་ཡང་འབྲེལ་མ་གོ་སྟེ། དཀྱིལ་འཁོར་བརྒྱར་བྱེད་པའི་ཚེ་རྩ་རྒྱུད་ལས་དཀྱིལ་འཁོར་དྲུག་ཁོ་ན་འབྱུང་ལ་ཚུལ་བཅུ་བཞི་མ་བྱས་ཀྱང་།
དཀྱིལ་འཁོར་དྲུག་བགྲང་བ་ལས་གེགས་ཅུང་ཟད་ཀྱང་མེད་པའི་ཕྱིར་རོ། ། ཞེས་གསུངས་སོ། བཞི་པ་ཁྱད་པར་གྱི་ཆོས་ཞིབ་ཏུ་བཤད་པ་ལ། འཆིང་བྱེད་ཡན་ལག་གི་ཁྱད་པར། གཞལ་ཡས་ཁང་བསྐྱེད་ཚུལ་གྱི་ཁྱད་པར། རྒྱུ་རྡོ་རྗེ་འཛིན་པ་བསྐྱེད་ཚུལ་གྱི་ཁྱད་པར། འཁོར་གྱི་ལྷ་མོ་སྤྲོས་ཚུལ་གྱི་ཁྱད་པར། འབྲས་བུ་རྡོ་རྗེ་འཆང་བཞེངས་ཚུལ་གྱི་ཁྱད་པར་དང་ལྔ། དང་པོ་ནི། སྐད་ཅིག་གིས་བསྐྱེད་པ་དང་།
ས་བོན་ལས་བསྐྱེད་པ་གཉིས་ནི། འཆིང་བྱེད་ཡན་ལག་བཞི་ཁོ་ནས་འཆིང་བ་ཡིན་ཏེ། རྩ་རྒྱུད་ནས་བཤད་པའི་བསྐྱེད་ཆོག་ཡིན་པས་འཆིང་བྱེད་ཀྱང་། དེའི་འཆིང་གིས་འཆིང་དགོས་པས་སོ། ། མངོན་བྱང་གི་ཡན་ལག་བཞི་པའི་ཕྱོགས་རྣམས་ཀྱང་། འཆིང་བྱེད་ཡན་ལག་བཞི་ཁོ་ནས་འཆིང་པ་ཡིན་ཏེ་སྒྲུབ་བྱེད་སྔ་མ་བཞིན་ནོ། ། ཡན་ལག་དྲུག་པའི་ཕྱོགས་རྣམས་ནི། འཆིང་བྱེད་ཡན་ལག་དྲུག་ཁོ་ནས་འཆིང་པ་ཡིན་ཏེ། བཤད་རྒྱུད་རྡོ་རྗེ་གུར་གྱི་བསྐྱེད་ཆོག་ཡིན་པས་འཆིང་བྱེད་ཀྱང་། དེའི་འཆིང་གིས་འཆིང་དགོས་པས་སོ། །
གཉིས་པ་གཞལ་ཡས་ཁང་བསྐྱེད་ཚུལ་གྱི་ཁྱད་པར་ནི། སྐད་གཅིག་གིས་བསྐྱེད་པ་དང་། ས་བོན་ལས་བསྐྱེད་པའི་གཞལ་ཡས་ཁང་གཉིས་ཀ་སྐད་ཅིག་གིས་བསྐྱེད་པ་ཡིན་ལ། མངོན་བྱང་གི་ཡན་ལག་བཞི་པའི་ཕྱོགས་རྣམས་ལ། འབྱུང་བཞི་ས་ནས་རིམ་པ་བཞིན་བསྐྱེད་པའི་ལུགས་བཟློག་ལ་རང་སེམས་འདྲེས་པ་ཙམ་ལས་བསྐྱེད་དགོས་ཏེ། རྩ་རྒྱུད་དང་པོའི་བརྒྱད་པ་ལས། འཁོར་ལོ་སྔོན་དུ་ཅི་རིགས་པར། ལྷ་རྣམས་ཇི་ལྟར་འབྱུང་པའོ། ། ཞེས་པའི་ཚིག་རྐང་པ་གཉིས་ལ། ཚིག་བཅད་འོག་མས་བསྡུས་དོན་མན་ངག་གི་བཤད་པ་བྱེད་པའི་ཚེ།
འཁོར་ལོ་ས་དང་། སྔོན་ནི་ཆུ། ཅི་རིགས་པ་མེ། ལྷ་རྣམས་རླུང་། ཇི་ལྟར་འབྱུང་བ་རང་སེམས་ལ་སྦྱར་བ་མཚོ་སྐྱེས་ལུགས་དང་ཚུལ་མཚུངས་པར་མཛད་པའི་ཕྱིར་རོ། ཡན་ལག་དྲུག་པའི་ཕྱོགས་རྣམས་ལ་ནི། རླུང་ནས་རིམ་པ་བཞིན་དུ་བསྒོམས་པའི་འབྱུང་བཞི་ལུགས་འབྱུང་དང་། དེའི་སྟེང་དུ་བྷྲཱུཾ་ལས་འཁོར་ལོ་དང་། དེ་རྣམས་ལ་བར་དོའི་མཚོན་བྱེད་ཡིག་འབྲུ་ལྔ་འདྲེས་པ་ལས་གཞལ་ཡས་ཁང་བསྐྱེད་དགོས་ཏེ། བསྐྱེད་ཆོག་འདི་གུར་ལས་གསལ་བར་གསུངས་པ།
ཡན་ལག་དྲུག་པའི་ཕྱོགས་ལ་སྦྱར་བ་མི་ཐུབ་ཟླ་བ་དང་ཚུལ་མཚུངས་པར་མཛད་པའི་ཕྱིར་རོ། ། དེའི་ཚེ་རྩ་རྒྱུད་ཀྱི་ཚིག་གོང་འོག་རྣམས་ལ་ཡན་ལག་གི་དོན་གྱི་བཤད་པ་བྱེད་དགོས་པ་ནི་གནད་ཀྱི་དོན་ནོ། ། གསུམ་པ་ནི་སྐད་ཅིག་གིས་བསྐྱེད་པ་དང་། ས་བོན་ལས་བསྐྱེད་པ་གཉིས་ཀྱི་རྒྱུ་རྡོ་རྗེ་འཆང་ནི་ནག་པོ་ཁོ་ན་སྟེ། འདིའི་བསྐྱེད་ཆོག་རྩ་རྒྱུད་ཕྱི་མའི་ལྔ་པ་ལ་བརྟེན་པ་ཡིན་ལ། དེར་རྒྱུ་རྡོ་རྗེ་འཆང་ནག་པོ་ཁོ་ནར་གསུངས་པའི་ཕྱིར་རོ། ། ཡན་ལག་བཞི་པའི་ཕྱོགས་ཀྱི་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་གཉིས། མ་ལྟོས་པའི་མི་མཉམ་སྦྱོར་གཉིས་སྟེ། བཞི་པོའི་རྒྱུ་རྡོ་རྗེ་འཆང་ཡང་ནག་པོ་སྟེ། གཙོ་འཁོར་ཐམས་ཅད་མི་མཉམ་སྦྱོར་གྱི་མངོན་བྱང་ལས་བསྐྱེད་པ་ཡིན་པས།
དེའི་ཚེ་རྒྱུ་རྡོ་རྗེ་འཆང་ནག་པོ་ལས་གཞན་མི་སྲིད་པའི་ཕྱིར་རོ། ། ཡན་ལག་དྲུག་པའི་ཕྱོགས་ཀྱི་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་གཉིས། མ་ལྟོས་པའི་མི་མཉམ་སྦྱོར་གཉིས་ཏེ། བཞི་པོའི་རྒྱུ་རྡོ་རྗེ་འཆང་ནི་དཀར་པོ་སྟེ། འདི་གུར་ནས་བཤད་པའི་མངོན་རྟོགས་ཀྱིས་འཆིང་དགོས་པས། དེ་ལས་རྒྱུ་རྡོ་རྗེ་འཆང་དཀར་པོ་ལས་གཞན་མ་གསུངས་པའི་ཕྱིར་རོ། ། མཉམ་སྦྱོར་གྱི་ཡན་ལག་བཞི་པའི་ཕྱོགས་གཉིས་དང་། དྲུག་པའི་ཕྱོགས་གཉིས་ཏེ་བཞི་པོའི་རྒྱུ་རྡོ་རྗེ་འཆང་ནི་དཀར་པོ་ཁོ་ན་སྟེ། མཉམ་སྦྱོར་ལས་བསྐྱེད་པའི་ལྷའི་གཙོ་བོ་ནི་དཀར་པོ་ཁོ་ནར་གསུངས་པའི་ཕྱིར་རོ། ། བཞི་པ་ནི་ཡུམ་གྱི་མཁར་ཐིག་ལེ་བརྒྱད་དུ་གྱུར་པའི་བར་ནི་ཐམས་ཅད་ལ་འདྲ་ལ།
སྐད་ཅིག་གིས་བསྐྱེད་པ་ལ་ནི། དེ་རྣམས་ལྷ་མོ་བརྒྱད་དུ་གྱུར་ནས། ཡུམ་གྱི་མཁའ་ནས་ཕྱིར་སྤྲོས་ཏེ། ཤར་དུ་གཽ་རཱི་ཞེས་སོགས་དང་། ས་བོན་ལས་བསྐྱེད་པ་ལ་ནི་ཡན་ལག་དྲུག་པ་ལྟར་རོ། ། མངོན་བྱང་ལས་བསྐྱེད་པ་ལ་ཡན་ལག་བཞི་པའི་ཕྱོགས་རྣམས་ལ་ནི་ཡུམ་གྱི་མཁར་ཐིག་ལེ་བརྒྱད་དུ་གྱུར། དེ་རྣམས་ཕྱོགས་མཚམས་ཀྱི་ཉི་ཟླ་ཁ་སྦྱོར་གྱིས་བར་དུ་སྤྲོས་པས། ས་བོན་བརྒྱད་ལས་ཕྱག་མཚན་བརྒྱད་ས་བོན་གྱིས་མཚན་པ། དེ་རྣམས་རོ་གཅིག་ཏུ་འདྲེས་པ་ལས་བསྐྱེད་པའམ། ཡུམ་གྱི་མཁར་ས་བོན་བརྒྱད་དུ་གྱུར་པ།
ཕྱོགས་མཚམས་ཀྱི་ཉི་ཟླ་ཁ་སྦྱོར་གྱི་བར་དུ་སྤྲོས་པ། ཕྱག་མཚན་ལ་ས་བོན་གྱིས་མཚན་པ། དེ་རྣམས་རོ་གཅིག་ཏུ་འདྲེས་པ་ལས་བསྐྱེད་པ་གང་རུང་ངོ་། ། ཡན་ལག་དྲུག་པའི་ཕྱོགས་རྣམས་ལ་ཡུམ་གྱི་མཁར་ཐིག་ལེ་བརྒྱད་དུ་གྱུར། དེ་རྣམས་གྃ་ཙྃ་ལ་སོགས་པའི་ས་བོན་བརྒྱད་དུ་གྱུར། དེ་རྣམས་ལྷ་མོ་བརྒྱད་དུ་གྱུར་ནས་སོ་སོའི་གདན་གྱི་སྟེང་དུ་སྤྲོས་པའམ། ས་བོན་བརྒྱད་སོ་སོའི་གདན་གྱི་སྟེང་དུ་སྤྲོས་ནས། ཤར་དུ་གྃ་ལས་གཽ་རཱི་ཞེས་སོགས་ཀྱིས་བསྐྱེད་པ་གང་རུང་ངོ་། ། ལྔ་པ་ནི་སྐད་ཅིག་གིས་བསྐྱེད་པའི་ཕྱོགས་ལ། སླར་ཡང་ཡབ་ཡུམ་སྙོམས་པར་ཞུགས་པས་ཡབ་ཡུམ་གྱི་རྩ་ཕྲན་སྟོང་ཕྲག་བདུན་བཅུ་རྩ་གཉིས་བསྐུལ་ཏེ།
ཕུང་པོ་དང་། ཁམས་དང་། སྐྱེ་མཆེད་རྣམས་འོད་དུ་ཞུ་ནས་བདུད་བཞིའི་སྟེང་དུ་བདེ་བ་ཆེན་པོའི་ངོ་བོ་ཐིག་ལེ་སྔོ་སྐྱ་གཅིག་ཏུ་གྱུར་པར་བསམས་ལ་ང་རྒྱལ་འཛིན་པའི་སྔགས་བརྗོད་མི་དགོས། ས་བོན་ལས་བསྐྱེད་པ་དང་། མངོན་བྱང་གི་ཡན་ལག་བཞི་པའི་ཕྱོགས་རྣམས་ལ་ཞུ་བ་འདི་དང་འདྲའོ། ། གླུས་བསྐུལ་བ་ནི་ཐམས་ཅད་ལ་འདྲ་ལ། དེ་ནས་སྐད་ཅིག་གིས་བསྐྱེད་པ་ལ་ནི། ཐིག་ལེ་དེ་སྐད་ཅིག་གིས་འབྲས་བུ་རྡོ་རྗེ་འཛིན་པར་བསྐྱེད། ས་བོན་ལས་བསྐྱེད་པ་ལ་ནི་འོག་ཡན་ལག་དྲུག་པ་ལྟར་རོ། ། མངོན་བྱང་གི་གཙོ་བོ་མཉམ་སྦྱོར་དང་།
འཁོར་མི་མཉམ་སྦྱོར་ལས་བསྐྱེད་པ་དང་། གཙོ་འཁོར་ཐམས་ཅད་ཨཱ་ལི་ཀཱ་ལི་ལ་ལྟོས་པའི་མི་མཉམ་སྦྱོར་ལས་བསྐྱེད་པ་རྣམས་ལ། ཐིག་ལེ་དེ་ཆ་གསུམ་ཆད་པ་ལས། འོག་གི་ཐིག་ལེ་ཨཱ་ལི་ལས་ཟླ་བ། སྟེང་གི་ཐིག་ལེ་ཀཱ་ལི་ལས་ཉི་མ། བར་གྱི་ཐིག་ལེ་ས་བོན་ལས་ཕྱག་མཚན་ས་བོན་གྱིས་མཚན་པ་རོ་གཅིག་ཏུ་འདྲེས་པ་ལས་འབྲས་བུ་རྡོ་རྗེ་འཛིན་པར་བསྐྱེད་དོ། ། གཙོ་འཁོར་ཐམས་ཅད་ལ་ཨཱ་ལི་ཀཱ་ལི་སྤངས་པའི་མི་མཉམ་སྦྱོར་ལས་བསྐྱེད་པའི་ཕྱོགས་ལ་ཐིག་ལེ་དེ་ཆ་གསུམ་ཆད་པ་ལས། འོག་གི་ཐིག་ལེ་ཟླ་བ། སྟེང་གི་ཐིག་ལེ་ཉི་མ། བར་གྱི་ཐིག་ལེ་མན་ཆད་སྔར་དང་འདྲའོ། །
ཡན་ལག་དྲུག་པའི་ཕྱོགས་རྣམས་ལ། རྒྱུ་རྡོ་རྗེ་འཆང་ཡབ་ཡུམ་སྙོམས་པར་ཞུགས་པས། ནམ་མཁའ་ནས་བར་དོ་མཚོན་བྱེད་ཀྱི་ཡི་གེ་ལྔ་ཞལ་དུ་ཞུགས། ཡུམ་གྱི་མཁར་སླེབས་པའི་རྐྱེན་གྱིས། བདུད་བཞིའི་སྟེང་དུ་བདེ་བ་ཆེན་པོའི་ངོ་བོ་རྡོ་རྗེ་སེམས་དཔའི་རང་བཞིན་གྱི་ཐིག་ལེར་གྱུར་པར་བསམས་ལ། ང་རྒྱལ་འཛིན་པའི་སྔགས་བརྗོད། དེ་ནས་གླུས་བསྐུལ་རྗེས་ཐིག་ལེ་ཧཱུྃ་ཨཾ་སྔོན་པོ་འབར་ཞིང་འཇིགས་པར་གྱུར། དེ་འོད་དུ་ཞུ་བ་ལས་འབྲས་བུ་རྡོ་རྗེ་འཛིན་པ་བསྐྱེད་དོ། ། འོ་ན་རྗེ་བཙུན་གྱིས་མངོན་པར་རྟོགས་པ་བཅུ་བཞིའམ་བཅོ་ལྔར་སྣང་མོད་ཀྱི། རྒྱུད་འདི་ཉིད་ཀྱི་སྟེང་དུ་རྟོགས་པར་བྱའོ། །
ཞེས་གསུངས་པའི་བཅོ་ལྔ་པ་གང་ཡིན་སྙམ་ན། རྣམ་བཤད་དག་ལྡན་དུ། འཁྲུགས་ཅན་གྱི་མངོན་པར་རྟོགས་པ་གསུངས་པའི་རྗེས་ཐོགས་སུ། འདི་ནི་སློབ་དཔོན་མི་ཐུབ་ཟླ་བའི་དགོངས་པ་གཙོ་བོ་གཞུང་འཁྲུགས་སུ་བསྡེབས་སྟེ། ཐུན་མོང་དུ་གསུངས་བ་ཙམ་ཡིན་ནོ། ། ད་ནི་འདིར་རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོའི་གདམས་ངག རྗེ་བླ་མས་སྦས་ཏེ་གསུངས་བ་བརྩེ་བའི་བསམ་པས་བྲི་བར་བྱའོ། ། དེ་ལ་འདིར་འཁྲུགས་མེད་པར་ལེའུ་བརྒྱད་པ་དང་བསྡེབས་ཏེ་བརྗོད་ན། ཞེས་སོགས་ཀྱིས་ཚུལ་བཅུ་བཞི་པོ་གསུངས་ལ། དེའི་དོན་སློབ་དཔོན་མི་ཐུབ་ཟླ་བའི་དགོངས་པས།
འཁྲུགས་ཅན་གྱི་མངོན་པར་རྟོགས་པ་ཁོ་ན་ཡིན་ལ། མན་ངག་ལུགས་ལ་ཡང་། རྒྱུད་ལས་བསྟན་ཚུལ་གྱིས་དབང་དུ་བྱས་ན། སྔ་མ་བཞིན་བཞེད་པས་གཉིས་ཀའི་ཐུན་མོང་དུ་གསུངས་པ་ཙམ་ཡིན་ནོ། ། ཞེས་པའི་དོན་ནོ། ། མན་ངག་ལུགས་ལ་ཐུན་མོང་མ་ཡིན་པའི་གཞུང་འཁྲུགས་མེད་ཀྱི་མངོན་པར་རྟོགས་པ་ཚུལ་བཅུ་བཞི་གསུངས་ལ། དེས་ན་འཁྲུགས་ཅན་གྱི་ཡན་ལག་དྲུག་པ་དང་། འཁྲུགས་མེད་ཀྱི་ཡན་ལག་བཞི་པ་གཉིས་ཉམས་ལེན་ལ་ཁྱད་མེད་པས། ཉམས་སུ་ལེན་ཚུལ་གྱི་དབང་དུ་བྱས་ནས་མངོན་པར་རྟོགས་པ་བཅུ་བཞིར་འདུས་ཞིང་། རྒྱུད་ལས་བསྟན་ཚུལ་གྱི་དབང་དུ་བྱས་ན།
མན་ངག་ལུགས་ལ་ཡང་འཁྲུགས་ཅན་གྱི་མངོན་པར་རྟོགས་པ་གཅིག་བཞེད་པས་བཅོ་ལྔ་པའོ། ། ཞེས་པ་མན་ངག་ལུགས་ཀྱི་འཆད་ཚུལ་ལོ། ། དྲུག་པ་རྣལ་འབྱོར་རྣམ་བཅུས་ཉམས་སུ་ལེན་ཚུལ་ནི། འོ་ན་མངོན་པར་རྟོགས་པ་ཚུལ་བཅུ་བཞི་པོ་དེ། ཉིན་ཞག་ཕྲུགས་གཅིག་ལ་ཉམས་སུ་ལེན་ཚུལ་ཇི་ལྟར་ཞེ་ན། འདི་འཆད་པ་ལ། དེ་ལ་ཀྱེ་ཡི་རྡོ་རྗེ་ཡི། ། རྣལ་འབྱོར་རྣམ་པ་གཉིས་ཡིན་ཏེ། ། མཉམ་པར་གཞག་པའི་རྣལ་འབྱོར་དང་། ། མཉམ་པར་མ་གཞག་རྣལ་འབྱོར་རོ། །
མཉམ་གཞག་བསྐྱེད་རྫོགས་གཉིས་ཡིན་ཏེ། ། མ་གཞག་ཉལ་དང་ལྡང་དང་ཁྲུས། ། མཆོད་གཏོར་བཟླས་དང་ཁ་བཟས་དང་། ། སྤྱོད་ལམ་རྗེས་ཆགས་རྣལ་འབྱོར་བརྒྱད། ། ཅེས་གསུངས་པ་ནི། གཞུང་འཆད་པའི་གོ་རིམ་ཡིན་ལ། ཉམས་སུ་ལེན་པའི་གོ་རིམ་ནི། དང་པོར་ཉལ་བའི་རྣལ་འབྱོར། དེ་ནས་ལྡང་བའི་རྣལ་འབྱོར། དེ་ནས་ཁྲུས་ཀྱི་རྣལ་འབྱོར།
དེ་ནས་མཆོད་གཏོར་གྱི་རྣལ་འབྱོར་དང་བཞི་སྔོན་དུ་བཏང་ནས། མཉམ་གཞག་བསྐྱེད་རྫོགས་གཉིས་ལ་འཇུག དེ་ནས་བཟླས་པ་སོགས་ཕྱི་མ་བཞི་ལ་འཇུག་པ་ཡིན་ནོ། ། དེའི་དང་པོ་ཉལ་བའི་རྣལ་འབྱོར་ལ་ལུགས་གཉིས་ཏེ། རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་དང་། ཞུ་བདེ་ལྷན་སྐྱེས་བདེ་བའི་ངང་ལ་ཉལ་བའོ། ། དང་པོ་ནི། སྲོད་ཐུན་གྱི་མཇུག་ཏུ་ཁམས་གསུམ་སྣོད་བཅུད་སྲུང་བའི་འཁོར་ལོ་ལ་ཐིམ། དེ་དུར་ཁྲོད་བརྒྱད་ལ། དེ་གཞལ་ཡས་ཁང་ལ།
དེ་ལྷ་མོ་བརྒྱད་ལ། དེ་ཞལ་བརྒྱད་ལ། ཡུམ་ཡབ་ལ། དེ་སྙིང་ཁའི་ཧཱུྃ་ལ། དེའི་ཞབས་ཀྱུ་ཁོག་པ་ལ། ཁོག་པ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། དེའང་མི་དམིགས་ཏེ་སྟོང་པ་ཉིད་ཀྱི་ངང་ལ་ཉལ་ལོ། །
གཉིས་པ་ནི། སྲོད་མཐུན་གྱི་མཇུག་ཏུ་ཁམས་གསུམ་སྣོད་བཅུད་བསྲུང་བའི་འཁོར་ལོ་ལ་བསྡུ། སྲུང་འཁོར་མི་བསྡུ་པར་བཞག དུར་ཁྲོད་བརྒྱད་གཞལ་ཡས་ཁང་ལ། དེ་ལྷ་མོ་བརྒྱད་ལ། དེ་ཞལ་བརྒྱད་ལ་བསྡུས་ནས། རང་ཀྱཻ་རྡོ་རྗེ་ཡབ་ཡུམ་ཙམ་དུ་གནས་པའི་ཚེ་ཡབ་ཡུམ་སྙོམས་པར་ཞུགས་པས། རྩ་ཕྲན་སྟོང་ཕྲག་བདུན་ཅུ་རྩ་གཉིས་བསྐུལ་བས། གཏུམ་མོ་རྗེས་ཆགས་ཀྱི་མེས། ཕུང་ཁམས་སྐྱེ་མཆེད་ཐམས་ཅད་འོད་དུ་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པའི་ངང་ལ་ཉལ་ལོ། །
དེའང་བདེ་ཤས་ཆེ་ན་རང་བཞིན་ལྷན་སྐྱེས་སྟོང་པའི་ངང་ལ་ཉལ་བས་ཟུང་འཇུག་ཏུ་འགྱུར་ལ། སྟོང་ཤས་ཆེ་ན་ཞུ་བདེ་ལྷན་སྐྱེས་བདེ་བའི་ངང་ལ་ཉལ་བས་ཟུང་འཇུག་ཏུ་འགྱུར་རོ། ། དེ་ལྟར་ཉལ་བའི་རྣལ་འབྱོར་གྱི་དགོས་པ་ནི། ཐ་མལ་གྱི་གཉིད་ཀྱིས་མི་བརྫི་བ་དང་། ཆོས་སྐུའི་ངོ་བོ་ལྷན་སྐྱེས་ངོ་འཕྲོད་པའི་དགོས་པའོ། ། གཉིས་པ་ལྡང་བའི་རྣལ་འབྱོར་ལ་གཉིས་ལས། དང་པོ། རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་ལྡང་བ་ནི། ཐོ་རང་གཉིད་སད་པ་ན། སྐད་ཅིག་གིས་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པའི་སྐུར་ལྡང་བ་ཡིན་ནོ། །
གཉིས་པ་ཞུ་བདེ་ལྷན་སྐྱེས་བདེ་བའི་ངང་ལ་ལྡང་བ་ནི། ཐོ་རང་གཉིད་སད་པ་ན། རང་བཞིན་གནས་ནས་པུཀྐ་སཱི་སོགས་མཚམས་ཀྱི་ལྷ་མོ་བཞིས། རྗེ་བཙུན་སྙིང་རྗེའི་ཡིད་བཞེངས་ཤིག ། ཞེས་སོགས་ཀྱིས་བསྐུལ་བས། ཡན་ལག་དྲུག་པ་ལྟར་ན། ཐིག་ལེ་དེ། ཧཱུྃ་དང་། ཨྃ་སྔོན་པོ་འོད་འབར་ཞིང་འཇིགས་པར་གྱུར། དེ་ཞུ་བ་ལས།
བདག་ཉིད་འབྲས་བུ་རྡོ་རྗེ་འཛིན་པར་བསྐྱེད་ནས་ལྡང་། ཡན་ལག་བཞི་པ་ལྟར་ན། ཐིག་ལེ་དེ་ཆ་གསུམ་དུ་གྱུར་པ་ལས་མི་མཉམ་སྦྱོར་གྱི་མངོན་བྱང་ལས། རང་ཉིད་འབྲས་བུ་རྡོ་རྗེ་འཛིན་པར་བསྐྱེད་ནས་ལྡང་བ་ཡིན་ནོ། ། དེ་གཉིས་ཆར་གྱི་མཇུག་ཏུ་རྡོ་རྗེའི་གླུ། བཀྲ་ཤིས་ཀྱི་ཚིགས་བཅད། སྨོན་ལམ་རྣམས་བྱས་ནས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ཏེ། དེས་སྲོད་ཐུན་གྱི་མཇུག་རྫོགས་སོ། ། དེ་ལྟར་ལྡང་བའི་རྣལ་འབྱོར་གྱི་དགོས་པ་ནི། ཐ་མལ་གྱི་རྣམ་རྟོག་ལས་བློ་བཟློག་པ་དང་།
བར་ཆད་ཀྱི་བགེགས་ལས་བསྲུངས་བ་དང་། ལྷ་ཡིས་ལྷ་ལ་མཆོད་པས་ཚོགས་མྱུར་དུ་རྫོགས་པའི་དགོས་པ་གསུམ་ཡོད་དོ། ། གསུམ་པ་ཁྲུས་ཀྱི་རྣལ་འབྱོར་ནི། སྐབས་འདིའམ་གཞན་དུའང་རུང་སྟེ། ཁྲུས་བྱེད་པའི་ཚེ། རང་གི་སྙིང་ཁ་ནས་འོད་ཟེར་འཕྲོས་པས། དབང་གི་ལྷ་རིགས་ལྔ་ཞེས་སོགས་སྤྱན་དྲངས་ནས། དཀར་མོ་རི་དགས་ཀྱིས་མཆོད། ཁྱོད་ནི་སོགས་ཀྱིས་བསྟོད། བཅོམ་ལྡན་སོགས་ཀྱིས་གསོལ་བ་གདབ་པས་དབང་གི་ལྷ་རྣམས་ཀྱིས།
སངས་རྒྱས་རྣམས་ནི་ཐམས་ཅད་ཀྱིས། ། ཞེས་སོགས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་བར་བསམ། དངོས་སུ་རང་གིས་ཡི་གེ་བརྒྱ་པ་འདོན་ཞིང་ཁྲུས་བྱའོ། ། དེ་ལྟར་ཁྲུས་ཀྱི་རྣལ་འབྱོར་གྱི་དགོས་པ་ནི། ཐུན་མཚམས་ཀྱི་ཉེས་པ་ཕྲ་མོ་འདག་པ་དང་། བསམ་གཏན་གྱི་གྲོགས་སུ་འགྲོ་བའི་དགོས་པ་གཉིས་ཡོད་དོ། ། ལྔ་པ་བསྐྱེད་པའི་རིམ་པ་ལ། སྔོན་འགྲོ་དང་དངོས་གཞི་གཉིས། དང་པོ་ལ་ཐུན་མོང་པའི་སྔོན་འགྲོ་གསུམ་ཁ་བསྐང་བ་དང་། ཐུན་མོང་མ་ཡིན་པའི་སྔོན་འགྲོ་བཤད་པ་གཉིས།
དང་པོ་ནི། བླ་ཆེན་འཕགས་པས། སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་བསྒོམ་བཟླས་གསུམ་སྐབས་འདིར་གསལ་བར་བཤད་པ་ནི། སྔོན་གྱི་གདམས་ངག་ཇི་ལྟ་བ་བཞིན་བྲིས་པར་སྣང་བས་ཤིན་ཏུ་ལེགས་པ་ཡིན་ལ། འདི་ལ་སྔོན་འགྲོ་གསུམ་བྱ་དགོས་པའི་རྒྱུ་མཚན་ནི། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པར། ། སྔགས་པའི་བདག་ཉིད་མི་འགྱུར་ཏེ། ། ཞེས་གསུངས་པ་ལྟར།
སྒྲུབ་པ་པོའི་བརྒྱུད་སྡོམ་པ་གསུམ་དང་མི་ལྡན་པར། སྐྱེད་རྫོགས་ཀྱི་རྣལ་འབྱོར་བསྒོམས་ཀྱང་ཡེ་ཤེས་ཁྱད་པར་ཅན་མི་སྐྱེ་བས། རྒྱུད་སྡོམ་པ་གསུམ་དང་ལྡན་པ་ནི་མི་དགོས་ཁ་མེད་ཀྱི་གཞི་ཆེན་པོ་ཡིན་ནོ། ། དེ་ཡང་སྡོམ་པ་གསུམ་གྱི་ཉེས་པ་ཆེན་པོ་རྣམས་འདག་པར་བྱེད་པ་ལ། སྡོམ་པ་སླར་བླང་བ་དང་། བཤགས་པ་ལ་སོགས་པའི་སྒོ་ནས་སྦྱང་དགོས་ལ། ཉེས་པ་ཕྲ་མོ་རྣམས་འདག་པར་བྱེད་པ་ལ་སྔོན་འགྲོ་འདི་གསུམ་བྱ་སྟེ། སློབ་དཔོན་འཇམ་དཔལ་གྲགས་པས། དང་པོར་སྐྱབས་འགྲོ་ནས་བརྩམས་སྟེ། ། སྡོམ་གསུམ་ཆོ་གར་རབ་ཏུ་བརྟག །
དེ་ལྟར་སྔགས་པས་ཚུལ་ལྡན་པ། ། དངོས་གྲུབ་ལ་ནི་དོགས་མེད་དེ། ། སྟོན་པ་སངས་རྒྱས་སོགས་མཆོད་ཅིང་། ། ལྷ་སོགས་འཇིག་རྟེན་ཀུན་གྱིས་བཀུར། ། ཞེས་གསུངས་པ་ལྟར་དུ། སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་དུ་སྐྱབས་སུ་འགྲོ་བའི་རྣལ་འབྱོར། བྱང་སེམས་ཀྱི་སྡོམ་པ་འཕེལ་བར་བྱ་བའི་ཕྱིར་དུ་སེམས་བསྐྱེད་ཀྱི་རྣལ་འབྱོར། སྔགས་ཀྱི་སྡོམ་པའི་ཉེས་པ་ཕྲ་མོ་རྣམས་འདག་ཅིང་། ཆེན་པོ་རྣམས་སྟོབས་ཉམས་ཞིང་ཟིལ་གྱིས་གནོན་པར་བྱ་བའི་ཕྱིར་དུ། རྡོ་རྗེ་སེམས་དཔའི་བསྒོམ་བཟླས་དང་གསུམ།
དང་པོ་ལ། སྐྱབས་སུ་འགྲོ་བའི་ཡུལ་ནི། མདུན་གྱི་ནམ་མཁར་ཀྱཻ་རྡོ་རྗེ་ལྷ་དགུ་གསལ་བར་དམིགས་ལ། བླ་མ་དང་གཙོ་བོ་ཐ་མི་དད་པ་སངས་རྒྱས་དཀོན་མཆོག གཙོ་བོའི་རྒྱབ་བཻ་ཏ་ལཱིའི་མདུན་དུ་དམ་ཆོས་པོ་ཏི་བྲག་རི་བརྩེགས་པ་ལྟ་བུ་ནི་ཆོས་དཀོན་མཆོག འཁོར་གྱི་ལྷ་མོ་ནི་དགེ་འདུན་དཀོན་མཆོག སྐྱབས་སུ་འགྲོ་མཁན་གྱི་གང་ཟག་ནི། བདག་དང་མཐའ་ཡས་པའི་སེམས་ཅན་ཐམས་ཅད་དོ། ། སྐྱབས་སུ་འགྲོ་བའི་ཚུལ་ནི། བདག་དང་ཞེས་པ་ནས་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་རྣམ་པར་སྣང་མཛད།
གསུང་འོད་དཔག་མེད། ཐུགས་མི་བསྐྱོད་པ། ཡོན་ཏན་རིན་ཆེན་འབྱུང་ལྡན། འཕྲིན་ལས་དོན་ཡོད་གྲུབ་པ་སྟེ་རིགས་ལྔའི་ངོ་བོ་སངས་རྒྱས་ཀུན་འདུས། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་ནི་ཆོས་དཀོན་མཆོག འཕགས་པའི་དགེ་འདུན་ཐམས་ཅད་ཀྱི་མངའ་བདག་ནི་དགེ་འདུན་དཀོན་མཆོག་སྟེ། དཀོན་མཆོག་གསུམ་པོ་འདུས་པའི་ངོ་བོ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། ཞེས་བརྗོད་པའི་ཚེ་གཙོ་བོ་དང་བླ་མ་ཐ་མི་དད་པ་ལ་དམིགས་པ་གཏད། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །
ཞེས་བརྗོད་པའི་ཚེ་ཡང་དེ་ཀ་ལ་དམིགས་པ་གཏད། དམ་པའི་ཆོས་རྣམས་ལ་སྐྱབས་སུ་མཆིའོ། ། ཞེས་བརྗོད་པའི་ཚེ་དམ་ཆོས་པོ་ཏི་ལ་དམིགས་པ་གཏད། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་བརྗོད་པའི་ཚེ་འཁོར་གྱི་ལྷ་མོ་ལ་དམིགས་པ་གཏད་དོ། ། དེ་ལྟར་སྐྱབས་འགྲོ་ཅི་ནུས་བྱས་ནས། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་ཞེས་པ་ནས། བྱིན་གྱིས་རློབས་ཏུ་གསོལ་ཞེས་གསོལ་བ་བཏབ་པའི་རྐྱེན་གྱིས། འཁོར་གྱི་ལྷ་མོ་རྣམས་འོད་ཟེར་དཀར་པོའི་རྣམ་པར་བྱོན་ནས་རང་གི་དཔྲལ་བ་ནས་ཞུགས། དམ་ཆོས་པོ་ཏི་འོད་ཟེར་དམར་པོའི་རྣམ་པར་ཞུ་ནས་རང་གི་མགྲིན་པ་ནས་ཞུགས།
གཙོ་བོ་དང་བླ་མ་ཐ་མི་དད་པར་འོད་ཟེར་སྔོན་པོའི་རྣམ་པར་ཞུ་ནས་རང་གི་སྙིང་ཁར་ཞུགས་པས། དཀོན་མཆོག་གསུམ་དང་། རང་གི་ལུས་ངག་ཡིད་གསུམ་དབྱེར་མེད་རོ་གཅིག་ཏུ་འདྲེས་ནས། བདེ་སྟོང་ཟུང་འཇུག་གི་ངང་ལ་ཅུང་ཟད་མཉམ་པར་བཞག་གོ ། གཉིས་པ་སེམས་བསྐྱེད་པའི་རྣལ་འབྱོར་ནི། ཁམས་གསུམ་གྱི་སེམས་ཅན་ཐམས་ཅད་བདག་གི་ཕ་མར་མ་གྱུར་པ་གཅིག་ཀྱང་མེད། ཕ་མ་ནམ་བྱས་རེས་ཀྱིས་ཕན་བཏགས་པའི་དྲིན་ཅན་ཤ་སྟག་ཡིན་པས་སྡུག་བསྔལ་གྱི་གཟིར་བ་རྣམས་སྙིང་རེ་རྗེ་སྙམ་དུ་སེམས་ཅན་ལ་དམིགས་པའི་སྙིང་རྗེས་ཀུན་ནས་བླངས་ཏེ། བདག་གིས་སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ལམ་ཟབ་མོ་ཉམས་སུ་བླང་བར་བྱའོ་ཞེས་པ་ལན་གསུམ་བྱའོ། ། གསུམ་པ་་་་་་སྐབས་འདིར་མཚོ་བྱེད་ཆོས་སྐྱོང་དཔལ་བཟང་པས།
ཆོས་རྗེ་གློ་བོ་མཁན་ཆེན་པར་དོགས་གཅོད་དྲི་བ་ཞུས་པ་དང་། ལན་གནང་བའི་ཚུལ་འདི་ལྟར་སྣང་སྟེ། མངོན་པར་རྟོགས་པ་ཉམས་ལེན་གྱི་སྐབས་སུ་རྡོ་རྗེ་སེམས་དཔའི་སྒོམ་བཟླས་ཐུན་མཚམས་ཀྱི་རྣལ་འབྱོར་དུ་བྱ་དགོས་རྒྱུ་ཡིན་པ་ལ་སྔོན་འགྲོར་སྦྱར་བ་དོན་དང་ཇི་ལྟར་མཐུན། ཞེས་པའི་ལན་ནི། སྤྱིར་རྡོ་རྗེ་སེམས་དཔའི་སྒོམ་བཟླས་དང་དམ་ཚིག་རྡོ་རྗེའི་སྒོམ་བཟླས་ལ་སོགས་པ་ཐུན་མཚམས་སུ་ཉེས་པ་སྦྱོང་བ་དང་། ཁམས་གསོ་བ་ལ་བྱ་བར་བཤད་པ་མང་དུ་ཡོད་པས་དེ་དག་ཏུ་བསྒྲུབ་ཀྱང་ཆོག་མོད་ཀྱི། འོན་ཀྱང་མངོན་པར་རྟོགས་པའི་དངོས་གཞི་ཐུན་གཅིག་ལ་ཡང་སྡོམ་གསུམ་གྱི་ཉེས་ལྟུང་སོར་ཆུད་པའི་ཉམས་ལེན་རེ་སྦྱོར་བ་ལ་སྔོན་དུ་འགྲོ་བར་བྱས་ཏེ་འཇུག་པའི་དབང་དུ་བྱས་ནས་ཀྱཻ་རྡོ་རྗེའི་མངོན་རྟོགས་ཁོ་ན་མ་ཡིན་པའི། བླ་མེད་ཀྱི་ཉམས་ལེན་གང་གི་སྔོན་དུའང་། སྐྱབས་འགྲོ་སེམས་བསྐྱེད་རྡོར་སེམས་བསྒོམ། ། གསུམ་ནི་སྤྱི་ཡི་སྔོན་འགྲོ་ཡིན།
ཞེས་པའི་ཚིག་འདི་ལ་ལེགས་པར་དཔྱད་ན། རྗེ་བཙུན་གོང་མའི་མངོན་རྟོགས་རྣམས་ན་རྡོ་རྗེ་སེམས་དཔའི་བསྒོམ་བཟླས་སྔོན་དུ་མ་སྒྲིགས་པ་དང་། བླ་མ་ཕྱི་མ་རྣམས་ཀྱིས་སྒྲིགས་པའི་དོན་ལ་སྒྲོ་འདོགས་ཆོད་པར་འགྱུར་སྙམ་ལེགས་ཤིང་། མཉམ་རྗེས་ཀྱི་རྣལ་འབྱོར་སོ་སོར་ཕྱེ་སྟེ་འཆད་པའི་སྐབས་སུ་ཐུན་མཚམས་ཀྱི་རྣལ་འབྱོར་དུ་འདུས་ཀྱང་། ཉམས་སུ་ལེན་པའི་ཚེ་མཉམ་བཞག་གི་ཁོངས་སུ་བླངས་ནས་བྱེད་པའང་འགལ་བ་མེད་དེ། འཁོར་ལོ་བདེ་མཆོག་གི་སྐབས་སུ་ཁམས་ཀྱི་དག་པ་རྒྱས་པར་དྲན་པ་དང་། བཟླས་པའི་རྣལ་འབྱོར་ལ་སོགས་རྗེས་ཐོབ་ཏུ་བཤད་ཅིང་མཉམ་བཞག་ཏུའང་བྱ་བར་གསུངས་པ་ལྟ་བུའོ། ། ཡང་རྡོ་རྗེ་སེམས་དཔའི་བསྒོམ་བཟླས་ཐུན་མཚམས་ཀྱི་རྣལ་འབྱོར་རམ་རྗེས་ཐོབ་ཏུ་བསྡུ་པའི་ཚེ་ནི་ཁྲུས་ཀྱི་རྣལ་འབྱོར་གྱི་ཁོངས་སུ་བསྡུ་དགོས་ཏེ། ཕྱི་དང་ནང་གི་ཆུས་ཁྲུས་བྱ། ཞེས་གསུངས་པའི་ནང་གི་ཁྲུས་དེ་འདི་ཡིན་པའི་ཕྱིར་རོ། །
ཅེས་གསུངས་སོ། རྡོ་རྗེ་སེམས་དཔའི་བསྒོམ་བཟླས་ལ། རྣམ་གཞག་སྤྱིར་བསྟན་པ་དང་། ཉམས་ལེན་བྱེ་བྲག་ཏུ་བཤད་པ་གཉིས། དང་པོ་ནི། བླ་མ་གོང་མས་ཐུན་མཚམས་ཀྱི་ཉེས་པ་འདག་པ་ལ། དམ་ཚིག་རྡོ་རྗེའི་བསྒོམ་བཟླས་དང་། རྡོ་རྗེ་སེམས་དཔའི་སྒོམ་བཟླས་གཉིས་གསུངས་ཀྱང་། འདིར་ཕྱི་མ་མཛད་པ་ནི། སློབ་དཔོན་འཇམ་དཔལ་གྲགས་པས།
གལ་ཏེ་ལྟུང་སོགས་བྱུང་གྱུར་ན། ། ཡི་གེ་བརྒྱ་པས་བྱིན་གྱིས་བརླབས། ། ཇི་སྲིད་དུ་ལས་མ་འདས་པར། ། དག་པའི་ལས་ལ་ཉེར་གནས་བྱ། ། འགྱོད་བྱས་ཉེས་པ་འཕེལ་མི་འགྱུར། ། ཞེས་གསུངས་པ་དང་མཐུན་ནོ། ། དེ་ཇི་ལྟར་བྱ་བ་ཡང་། ཨ་བྷི་དྷ་ནའི་ལེའུ་ཉི་ཤུ་རྩ་ལྔ་པར། ཡིག་བརྒྱ་ལྷ་ཐམས་ཅད་ཀྱི་སྔགས་ཡིན་ཚུལ། ཡིག་བརྒྱའི་སྔགས་དངོས།
དེའི་འཁྲུལ་འཁོར་གྱི་ཕྱིར་བཟློག་རྣམས་གསུངས། ལེའུ་ཉི་ཤུ་རྩ་དྲུག་པར་བཤགས་སྡོམ་གསུངས། ལེའུ་ཉི་ཤུ་རྩ་བཞི་པར་འཁོར་ལོ་བསྒྱུར་བ་དྲུག་གི་དཀྱིལ་འཁོར་གསུངས་པའི་ནང་ནས། རྡོ་རྗེ་སེམས་དཔའི་དཀྱིལ་འཁོར་གྱི་གཙོ་བོ། རྡོ་རྗེ་སེམས་དཔའ་དཀར་པོ་ཞལ་གཅིག་ཕྱག་གཉིས་པ་ཡུམ་དང་བཅས་པ་དེ་ཟུར་དུ་ཕྱུང་ནས་ཆོ་ག་འདི་དང་སྦྱོར་བར་མཛད་དོ། ། གཉིས་པ་ཉམས་ལེན་བྱེ་བྲག་ཏུ་བཤད་པ་ལ། ལྷ་བསྒོམ་པ། སྔགས་བཟླ་བ། བཤགས་སྡོམ་བྱ་བ་དང་གསུམ། དང་པོ་ནི།
བླ་མ་ཁ་ཅིག རང་གི་སྙིང་ཁར་རྡོ་རྗེ་སེམས་དཔའ་བསྒོམ་པར་འདོད་ལ། ཁ་གཅིག་རང་རྡོ་རྗེ་སེམས་དཔའ་བསྒོམ་པར་འདོད་ཀྱང་རྗེ་བཙུན་གྱིས་རང་གི་སྤྱི་བོར་བསྒོམ་པར་བཤད་པ་ནི། ཨ་བྷི་དྷ་ན་ལས། ཕྱི་དང་ནང་གི་ཆུས་ཁྲུས་བྱ། ཞེས་གསུངས་པའི་དགོངས་པའོ། ། ཇི་ལྟར་བསྒོམ་པའི་ཚུལ་ནི། རང་གི་སྤྱི་བོར་པདྨ་དང་ཟླ་བའི་སྟེང་དུ། སྐད་གཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་མི་བསྐྱོད་པའི་ཅོད་པན་ཅན། སྐུ་མདོག་དཀར་པོ་ཞེས་སོགས་དཀྱུས་བཞིན་ནོ། །
གཉིས་པ་སྔགས་བཟླ་པ་ལ། བཟླས་པའི་དམིགས་པ། བཟླ་བྱའི་སྔགས། ཇི་ཙམ་བཟླས་པའི་གྲངས་དང་གསུམ། དང་པོ་ནི། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས། ཧེ་རུ་ཀའི་སྐུ་གང་། དེ་ནས་དབྱིབས་བརྒྱུད། ཡུམ་གྱི་སྐུ་གང་ཞེས་སོགས་མངོན་རྟོགས་ནང་གི་བསམ་བྱ་བཞིན་བྱའོ། ། ཨ་བྷི་དྷ་ན་ལས།
རྣལ་འབྱོར་མ་ཡི་དབང་ཡང་བསྐུར། ། ཞེས་གསུངས་པའི་དགོངས་པའོ། ། གཉིས་པ་བཟླ་བྱའི་སྔགས་ནི། སྤྱིར་ཡི་གེ་བརྒྱ་པ་ལ་དུ་མ་ཡོད་ཀྱང་། འདི་ནི་ཨ་བྷི་དྷ་ནར་བཤད་པའི་ཧེ་རུ་ཀའི་ཡི་གེ་བརྒྱ་པ་ཡིན་ལ། དེ་བཤད་ན། ཨོཾ་ནི་བཀྲ་ཤིས་པ་ལ་སོགས་པའི་དོན་བརྒྱད་ལ་འཇུག་ཀྱང་འདིར་ནི་མཆོག་གི་དངོས་གྲུབ་སྟེར་བའི་དོན་ཏོ། ། བཛྲ་ཧེ་རུ་ཀ་ནི་རྡོ་རྗེ་ཁྲག་འཐུང་། ས་མ་ཡ་ནི། དམ་ཚིག
མ་ནུ་པཱ་ལ་ཡ་རྗེས་སུ་སྐྱོངས་ཤིག ཅེས་པ་སྟེ། རྣམ་ཐར་སྒོ་གསུམ་གྱི་སྟོང་པའི་རང་བཞིན་ཧེ་རུ་ཀས་བདག་སྐྱོངས་ཤིག་ཅེས་སོ། ། ཚུལ་ཇི་ལྟར་སྐྱོང་ན། ཧེ་རུ་ཀ་ཏྭེ་ནོ་པ་ཏིཥྛ་ནི་ཁྲག་འཐུང་གིས་ཉེ་བར་མནོས་པ་སྟེ་རང་གི་བསམ་པ་བཞིན་དུའོ། ། དྲི་ཌྷོ་མེ་བྷ་ཝ། བདག་ལ་བརྟན་པའི་རང་བཞིན་དུའོ། ། སུ་ཏོ་ཥྱོ་མེ་བྷ་ཝ། བདག་ལ་དགའ་བའི་རང་བཞིན་དུའོ། ། ཨ་ནུ་རཀྟོ་མེ་བྷ་ཝ་ནི་བདག་ལ་ཆགས་པའི་རང་བཞིན་དུའོ། །
སུ་པོ་ཥྱོ་མེ་བྷ་ཝ། བདག་ལ་མཛེས་པའི་རང་བཞིན་དུའོ། ། སརྦ་སིདྡྷིམྨེ་པྲ་ཡ་ཙྪ་བདག་ལ་དངོས་གྲུབ་ཐམས་ཅད་སྩོལ། སརྦ་ཀརྨ་སུ་ཙ་མེ། བདག་ལ་ལས་ཐམས་ཅད་སྩོལ་ཅེས་ཏེ། ཚུལ་དེ་ལྟ་བུའི་སྒོ་ནས་བདག་ལ་རྗེས་སུ་སྐྱོངས་ཤིག ཅེས་པའི་དོན་ཏོ། ། བསྐྱངས་ནས་ཅི་བྱེད་ཅེ་ན། ཙིཏྟཾ་ཤྲཱི་ཡཿཀུ་རུ། བདག་གི་སྙིང་ལ་གནས་པར་མཛོད།
གང་གནས་པར་མཛོད་ན། ཧཱུྃ་ནི་ཆོས་ཀྱི་དབྱིངས་མི་འགྱུར་བའི་གནས་དང་། ཧ་བཞི་ནི་ཡེ་ཤེས་གཞན་བཞི། ཧོ་དབྱེར་མེད་པ་སྟེ། མདོར་ན་དབྱིངས་དང་ཡེ་ཤེས་དབྱེར་མེད་པའི་ངེས་དོན་གྱི་ཧེ་རུ་ཀ་དེ། བདག་གི་སྙིང་ལ་གནས་པར་མཛོད་ཅིག་པའོ། ། དོན་དེ་ལ་ཇི་སྐད་བྱ་ན་བྷ་ག་ཝཱན་བཛྲ་ཧེ་རུ་ཀ་བཅོམ་ལྡན་འདས་རྡོ་རྗེ་ཁྲག་འཐུང་ཞེས་བྱའོ། ། དེས་བདག་ནམ་ཡང་སྤང་བར་བྱ་བ་མ་ཡིན་པས། མཱ་མེ་མུཉྩ་བདག་མ་བཏང་ཞིག་གོ ། ཧེ་རུ་ཀོ་བྷ་ཝ་མཧཱ་ས་མ་ཡ་སཏྭ།
ཁྲག་འཐུང་གི་རང་བཞིན་དམ་ཚིག་སེམས་དཔའ་ཞེས་བོས་ནས་ཁྱོད་ཀྱིས་བདག་དུས་ཐམས་ཅད་དུ་མ་བཏང་ཞིག་ཅེས་པའོ། ། ཨ་ནི་གདོད་མ་ནས་མ་སྐྱེས་པའི་ཕྱིར། ཆོས་ཐམས་ཅད་ཀྱི་སྒོ་ཡིན་པས་ལྷ་དང་སྔགས་དང་། སྒྲུབ་པ་པོ་རྣམས་རང་བཞིན་སྐྱེ་མེད་དུ་རྒྱས་འདེབས་པའོ། ། ཧཱུྃ་ནི་དོན་ལྔ་ལ་འཇུག་ཀྱང་། འདིར་སྡུག་བསྔལ་འཆོས་ཤིང་འཇོམས་བྱེད་དང་། ། སྲིད་པའི་ཞགས་པ་འཇོམས་པར་བྱེད། ། ཅེས་པ་ལྟར་སྤང་བྱ་དེ་དག་འཇོམས་པའི་དོན་ཏོ། ། ཕཊ྄་ནི་དོན་གསུམ་ལ་འཇུག་པ་ལས། འདི་ནི་སྡུག་བསྔལ་འཇོམས་པའི་དོན་དུ་བཟུང་ངོ་། །
དེ་ལྟ་བུའི་གསང་སྔགས་དེ་ནི། ཨ་བྷི་དྷ་ནར། དཔའ་བོ་དང་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་ཏེ། ། ཞེས་ཐམས་ཅད་ཀྱི་གསང་སྔགས་སུ་བཤད་དོ། ། གསུམ་པ་ཇི་ཙམ་བཟླས་པའི་གྲངས་ནི། སློབ་དཔོན་འཇམ་དཔལ་གྲགས་པས། ཡེ་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླས། ། ལྟུང་སོགས་བྱིན་གྱིས་བརླབས་འགྱུར་བས། །
འཕེལ་བ་རུ་ནི་མི་འགྱུར་ཞེས། ། གྲུབ་པ་མཆོག་རྣམས་ཀྱིས་བཤད་པས། ། ཐུན་མཚམས་སུ་ནི་སྤྱད་པར་བྱ། ། འབུམ་ཕྲག་དག་ནི་བཟླས་གྱུར་ན། ། རྣམ་པར་དག་པའི་བདག་ཉིད་འགྱུར། ། ཞེས་གསུངས་པ་ལྟར། ཐུན་མཚམས་ཀྱི་ཉེས་པ་ཕྲ་མོ་འདག་པ་ལ། ཡི་གེ་བརྒྱ་པ་མ་མཐའ་ཉེར་གཅིག་ཡན་ཅི་ནུས་སུ་བཟླས་པར་བྱ་བ་ཡིན་ནོ། ། གསུམ་པ་བཤགས་སྡོམ་བྱ་བ་ནི། མཇུག་ཏུ།
ཨ་བྷི་དྷ་ན་ལས། བདག་ནི་མི་ཤེས་རྨོངས་པ་སྟེ། ། ཞེས་སོགས་ཚིག་རྐང་དྲུག་གསུངས་པའི་མཇུག་ཏུ། བླ་ཆེན་འཕགས་པས། སྐུ་གསུང་ཐུགས་རྩ་བ་དང་ཡན་ལག་གི་ཞེས་སོགས་གསུངས་པ་ལྟར་བྱའོ། ། དེ་ལྟར་སྔོན་འགྲོ་གསུམ་བྱས་པའི་དགོས་པ་ནི། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་ག་རབ་ཏུ་བརྟག ། དེ་ལྟར་སྔགས་པ་ཚུལ་ལྡན་པས། ། དངོས་གྲུབ་ལ་ནི་དོགས་མེད་དེ། །
སྟོན་པ་སངས་རྒྱས་སོགས་བསྟོད་ཅིང་། ། ལྷ་སོགས་འཇིག་རྟེན་ཀུན་གྱིས་བཀུར། ། ཞེས་གསུངས་པ་ལྟར་རོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་གསུམ་བཤད་པ་ལ། བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། སྲུང་བའི་འཁོར་ལོ་བསྒོམ་པ་དང་གསུམ། དང་པོ་ལ། ཡུལ་དག་པ་ལ་བརྟེན་ནས་ཚོགས་བསག ཡུལ་མ་དག་པ་ལ་བརྟེན་ནས་ཚོགས་བསག
ཞར་བྱུང་དགོས་པ་བཤད་པ་དང་གསུམ། དང་པོ་ལ། ཚོགས་ཞིང་སྤྱན་དྲངས་པ། དེ་ལ་མཆོད་པ་འབུལ་བ། དེའི་སྤྱན་སྔར་ཡན་ལག་བདུན་པ་བྱ་བ། གནང་བ་ནོད་པ་དང་བཞི། དང་པོ་ནི། རང་འོག་ནས་འབྱུང་བའི་ཞལ་བརྒྱད་ཕྱག་བཅུ་དྲུག་པར་བསམ་པའི་སྙིང་ཁར། པཾ་ལས་པདྨ་དང་། རཾ་ལས་ཉི་མའི་དཀྱིལ་གྱི་སྟེང་དུ་སེམས་གཟུང་འཛིན་གཉིས་དང་བྲལ་བའི་ངོ་བོ་ཧཱུྃ་སྔོན་པོ་བསྒོམ་མོ། །
ཧཱུྃ་དེ་གཟུང་འཛིན་གཉིས་དང་བྲལ་བའི་ཡིད་དུ་ཇི་ལྟར་འགྱུར་ཞེ་ན། ཧའི་སྒྲ་ལས་དྲངས་པས་གྲ་ཧ་ཀ་ནི་གཟུང་བ། གྲ་ཧ་ཙ་ནི་འཛིན་པ། ཞབས་ཀྱུ་ཨུ་ལས་རྐྱེན་ཤ་བྱིན་པས། ཤཱུ་ནྱ་ཏཱ་ཏེ་སྟོང་པ། ཀླད་ཀོར་མ་ནི་མ་ནོ་སྟེ་ཡིད་དོ། ། དེ་ལྟར་ན། གཟུང་འཛིན་གཉིས་ཀྱིས་སྟོང་པའི་ཡིད་ཅེས་པར་འགྱུར་རོ། ། དེ་ལས་འོད་ཟེར་ཁ་དོག་སྣ་ལྔ་པ། རླུང་ཕྱིར་རྒྱུ་བའི་དུས་ན་སྣ་བུག་གཡས་ནས་སྤྲོས་པས།
རང་བཞིན་གྱི་གནས་ནས། ཀྱཻ་རྡོ་རྗེ་ལྷ་དགུའི་དཀྱིལ་འཁོར་ལ། བླ་མ་མི་བསྐྱོད་པའི་རྣམ་པས་དབུར་བརྒྱན་པ། རྡོ་རྗེ་བསྡུ་བའི་སྔགས་དང་ཕྱག་རྒྱས། ཨོཾ་བཛྲ་ས་མཱ་ཛཿ ཞེས་བརྗོད་པས་སྤྱན་འདྲེན་ནོ། ། རྡོ་རྗེ་བསྡུ་བའི་སྔགས་དང་ཕྱག་རྒྱ་ནི། གུར་འགྲེལ་ལས། རྡོ་རྗེ་སེ་གོལ་སྦྱོར་བ་ཡིས། ཞེས་བྱ་བ་ནི།
ལག་པ་གཉིས་དཔུང་མགོར་རྡོ་རྗེ་བཅིང་བ་བྱས་ལ། ཨོཾ་བཛྲ་ས་མཱ་ཛཿཞེས་བརྗོད་ཅིང་། མཛུབ་མོ་ལྕགས་ཀྱུ་ལྟར་བཀུག་ནས། མཐེ་བོང་དང་གུང་མོས་སེ་གོལ་གདབ་པར་བྱའོ། ཞེས་གསུངས་པ་ལྟར་རོ། གཉིས་པ་ནི། ཐོག་མར་ན་མོ་གུ་རུ་བྷྱཿས་བླ་མ་དང་། ན་མ་ཤྲཱི་ཧེ་བཛྲ་མཎྜལ་བྷྱཿས་དཀྱིལ་འཁོར་ལ་ཕྱག་བྱའོ། ། དེ་ནས་མཆོད་པ་ལ། ཕྱི་ནང་གསང་གསུམ་གྱི་མཆོད་པ་ནི།
རང་གི་སྙིང་ཁ་ནས་མཆོད་པའི་ལྷ་མོ་རྣམས་མཆོད་རྫས་དེ་དང་དེ་འཛིན་པ་སྤྲུལ་ཏེ། དཀར་མོ་སྟེ་གཽ་རཱིས། རི་དྭགས་ཏེ་ཟླ་བའི་བརྡས་བསྟན་པའི་བྱང་སེམས་དཀར་པོས་གང་བའི་ཐོད་པ་འཛིན་པ་དང་། ཆོམ་རྐུན་མས། བདུད་ལས་རྒྱལ་བ་སྟེ། ཉི་མའི་དཔེས་བསྟན་པའི་བྱང་སེམས་དམར་པོས་གང་བའི་ཐོད་པ་འཛིན་པ་དང་། རོ་ལངས་མས་ཆུ་ལག་མ་སྟེ། དྲི་ཆུས་གང་བའི་ཐོད་པ་འཛིན་པ་དང་། གྷསྨ་རཱིས་སྨན་འཛིན་པ་སྟེ། དྲི་ཆེན་གྱིས་གང་བའི་ཐོད་པ་འཛིན་པ་དང་།
པུཀྐ་སཱིས་རྡོ་རྗེའི་ལག་སྟེ། ཤ་ཆེན་གྱིས་གང་བའི་ཐོད་པ་འཛིན་པ་སྟེ་འདི་ལྔ་ནི་ནང་གི་མཆོད་པའོ། ། དེ་བཞིན་དུ་རི་ཁྲོད་མས་རོ་སྣ་ཚོགས་ཀྱིས་གང་བའི་ཐོད་པ་འཛིན་པ་དང་། གདོལ་པ་མོས་ཅང་ཏེའུ་བརྡུངས་བའི་ཚུལ་གྱིས་མཆོད་པ་སྟེ་འདི་གཉིས་ནི་ཕྱིའི་མཆོད་པའོ། ། གཡུང་མོས་ནུབ་བྱང་གི་གྲྭ་ནས་ལྷ་ཐམས་ཅད་ལ་འཁྱུད་པའི་ཚུལ་གྱིས་མཆོད་ནས། ལྷ་ཐམས་ཅད་ཟག་མེད་ཀྱི་བདེ་བས་ཚིམ་པར་བསམ་པ་སྟེ། འདི་ནི་གསང་བའི་མཆོད་པའོ། ། གསུམ་པ་ནི་དཀོན་མཆོག་གསུམ་ལ་བདག་སྐྱབས་མཆི། ཞེས་པ་ནི། སྡིག་པ་བཤགས་པའི་རྟེན་གྱི་སྟོབས་ཏེ་སྔར་སྤྱན་དྲངས་པའི་ཚོགས་ཞིང་ངོ་། །
སྡིག་པ་ཐམས་ཅད་སོ་སོར་བཤགས། ། ཞེས་པ་ནི། སྡིག་པ་རང་གིས་བྱས་པ་དང་། གཞན་བྱེད་དུ་བཅུག་པ་དང་། གཞན་གྱིས་བྱས་པ་ལ་རྗེས་སུ་ཡིད་རངས་བྱས་པ་རྣམས་སྟོབས་བཞི་ཚང་པའི་སྒོ་ནས་བཤགས་པ་སྟེ་སྡིག་པ་བཤགས་པའི་ཡན་ལག་གོ ། འགྲོ་བའི་དགེ་ལ་རྗེས་ཡིད་རངས། ། ཞེས་པ་ནི་སོ་སོ་སྐྱེ་བོ་ནས་སངས་རྒྱས་ཀྱི་བར་གྱི་དགེ་བ་ལ་དགའ་ཞིང་ཕྲག་དོག་མེད་པར་རྗེས་སུ་ཡིད་རངས་བའི་ཡན་ལག་གོ ། སངས་རྒྱས་བྱང་ཆུབ་ཡིད་ཀྱིས་བཟུང་། ། ཞེས་པ་ནི། དོན་དམ་སེམས་བསྐྱེད་ཡིད་ཀྱིས་དམ་བཅའི་ཚུལ་དུ་བཟུང་བའི་ཡན་ལག་གོ །
སངས་རྒྱས་ཆོས་དང་ཚོགས་མཆོག་ལ། ། ཞེས་སོགས་ཚིག་རྐང་གཉིས་ནི་སྐྱབས་སུ་འགྲོ་བའི་ཡན་ལག་གོ ། རང་གཞན་དོན་ནི་ཞེས་སོགས་རྐང་པ་གཉིས་ནི་སྨོན་པ་སེམས་བསྐྱེད་པའི་ཡན་ལག་གོ ། བྱང་ཆུབ་མཆོག་གི་ཞེས་སོགས་རྐང་པ་གསུམ་ནི་འཇུག་པ་སེམས་བསྐྱེད་པའི་ཡན་ལག་གོ ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཞེས་པ་ནི་བསྔོ་བའི་ཡན་ལག་གོ ། འོ་ན་རྗེ་བཙུན་གྱིས་དགའ་སྟོན་སྤྲིངས་ཡིག་ལས། སྐབས་འདིར་རིགས་ལྔའི་སྡོམ་བཟུང་ཡང་བྱ་བར་གསུངས་པས་དེ་ཡན་ལག་བདུན་པོ་གང་གི་ནང་དུ་འདུ་ཞེ་ན། འཇུག་པ་སེམས་བསྐྱེད་རྒྱས་པར་ལེན་པ་ཡིན་པས་དེའི་ནང་དུ་འདུའོ། ། བཞི་པ་གནང་བ་ནོད་པ་ནི།
ཚོགས་ཞིང་གི་ཞལ་ནས། རིགས་ཀྱི་བུ་ཁྱོད་ཀྱིས་དངོས་གྲུབ་མྱུར་དུ་འགྲུབ་པའི་སྐལ་བ་ཡོད་ཀྱིས་ལམ་རིམ་པ་གཉིས་སྒོམས་ཤིག་ཅེས་གསུངས་པར་བསམ་མོ། ། དེ་ནས་ཚོགས་ཀྱི་ཞིང་གཤེགས་སུ་གསོལ་བའམ། རང་ལ་བསྡུ་བའམ། མི་དམིགས་པ་གང་རུང་བྱའོ། ། གཉིས་པ་ཡུལ་མ་དག་པ་ལ་བརྟེན་ནས་ཚོགས་བསག་པ་ནི། ཚད་མེད་བཞི་བསྒོམ་པ་སྟེ། འདི་ལ་ཕར་ཕྱིན་ཐེག་པ་ལྟར་བསྒོམ་པ་དང་། གསང་སྔགས་ལྟར་བསྒོམ་པ་གཉིས། དང་པོ་ནི།
དོན་དྲན་བཞིན་པའི་ངང་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ཅེས་སོགས་བརྗོད། གཉིས་པ་ནི་རང་གི་སྙིང་ཁ་ནས་ལྷ་མོ་པུཀྐ་སཱིའམ། འོད་ཟེར་སྔོན་པོ་དཔག་ཏུ་མེད་པ་སྤྲོས་ཏེ། སེམས་ཅན་ཐམས་ཅད་བྱམས་པ་ཚད་མེད་པ་ལ་བཀོད་པའི་མོས་པ་བྱེད། རང་གི་སྙིང་ཁ་ནས་ཤ་བ་རཱིའམ་འོད་ཟེར་དཀར་པོ་དཔག་ཏུ་མེད་པ་སྤྲོས་ནས་སེམས་ཅན་ཐམས་ཅད་སྙིང་རྗེ་ཚད་མེད་པ་ལ་བཀོད་པའི་མོས་པ་བྱེད། རང་གི་སྙིང་ཁ་ནས་ལྷ་མོ་གདོལ་པ་མོའམ་འོད་ཟེར་སྔོན་པོ་དཔག་ཏུ་མེད་པ་སྤྲོས་ནས། སེམས་ཅན་ཐམས་ཅད་དགའ་བ་ཚད་མེད་པ་ལ་བཀོད་པའི་མོས་པ་བྱེད། རང་གི་སྙིང་ཁ་ནས་ལྷ་མོ་གཡུང་མོའམ་འོད་ཟེར་ཁ་དོག་སྣ་ཚོགས་པ་དཔག་ཏུ་མེད་པ་སྤྲོས་ནས།
སེམས་ཅན་ཐམས་ཅད་བཏང་སྙོམས་ཚད་མེད་པ་ལ་བཀོད་པའི་མོས་པ་བྱེད་དོ། ། གསུམ་པ་ཞར་བྱུང་དགོས་པ་བཤད་པ་ནི། རྗེ་བཙུན་རྩེ་མོས། དེ་ལྟར་ཚོགས་བསག་བྱས་པ་ལ། ། དགོས་པ་རྣམ་པ་གཉིས་གསུངས་ཏེ། རྒྱུད་དག་པ་ཡི་དགོས་པ་དང་། ། སྔོན་གྱི་རྒྱལ་དང་མཚུངས་བྱའོ། ། ཞེས་གསུངས་པ་ལྟར་རོ། །་་་་་ སྐབས་འདིར་འཚོ་བྱད་ཆོས་སྐྱོང་དཔལ་བཟང་པོས། ཆོས་རྗེ་གློ་བོ་མཁན་ཆེན་ལ་ཞུས་པའི་དྲི་བ་དྲིས་ལན་ལས་འདི་ལྟར་འབྱུང་སྟེ།
དྲི་བ་གསུམ་པ་ཡེ་ཤེས་ཚོགས་བསག་ལ་རྗེ་ས་ཆེན་གྱིས་སྣང་མེད་དུ་གསུངས་ཤིང་། རྣམ་བཤད་ཟླ་ཟེར་དུ་ཡེ་ཤེས་ཚོགས་བསག་གིས་སྟོང་པར་སྦྱངས་ནས་སྟོང་ཉིད་དེ་ཉིད་ལྷའི་ཚུལ་དུ་བསྒོམ་དགོས་པའི་ཕྱིར་ཞེས་གསུངས་ནས། ཛྙན་ཨ་ཀ་རའི་ལུང་དྲངས་ནས། ཆོས་དབྱིངས་སྟོང་པ་ཉིད་ལས་ལྷ་འབྱུང་བར་གསུངས་ཤིང་། སྤྱོད་རྒྱུད་སྤྱི་རྣམ་དུ་ཡང་དེ་ལྟར་བཤད་ནས། དེ་ལྟར་ན་སྟོང་ཉིད་ལྷར་བསྒོམ་པར་སོང་ཞིང་། རང་གི་ལུས་ལྷར་བསྒོམ་པར་མ་སོང་ཞེས་དོགས་པ་བཀོད་པ་དང་། ཚོགས་ཞིང་བསྟིམས་པས་རྐྱེན་བྱས་ནས་རང་བཞིན་གྱིས་གྲུབ་པའི་ལུས་དཀྱིལ་བསྒོམ་པ་དང་། རང་བཞིན་རྒྱུ་ལ་བསམ་ན་ལྷུན་གྲུབ་སྟེ། ། ཞེས་སོགས་ཇི་ལྟར་འཆད་ལགས་ཞེས་པའི་ལན་ནི།
ལེགས་པར་བཤད་པར་བྱ་སྟེ། དེ་ཁོ་ན་ཉིད་ཀྱི་ངོ་བོ་ནི་སྤྲོས་པ་ཐམས་ཅད་ལས་འདས་ཞིང་། གང་དུའང་བསྒོམ་པར་བྱ་བ་མ་ཡིན་ཏེ། ཡོད་པ་དང་། མེད་པ་དང་། གཉིས་ཀ་དང་། གཉིས་ཀ་མ་ཡིན་པ་ལ་སོགས་པ་གང་དུའང་འཕགས་པ་རྣམས་ཀྱིས་མ་གཟིགས་ཤིང་། ད་ལྟ་སོ་སོ་སྐྱེ་བོའི་བློས་དེ་ཁོ་ན་ཉིད་ཀྱི་དོན་འདི་འདྲ་ཞིག་གོ་ཞེས་རློམ་ཚོད་ཀྱིས་འཆད་པའི་སྐབས་སུ་ཡང་ཡོད་མེད་ལས་འདས་པར་འཆད་དགོས་པའི་ཕྱིར་རོ། ། དེ་བས་ན་གནས་ལུགས་ཀྱི་ངོ་བོ་གཏན་ལ་འབེབས་པའི་གནས་སྐབས་སུའང་དེ་ཡོད་པར་བཟུང་ནས་ལྷར་བསྒོམ་ཞེས་སྨྲ་བ་ནི་དམིགས་མེད་དམིགས་པར་བྱས་ཤིང་། ལྟ་སྒོམ་གྱི་ཤན་མ་ཕྱེད་པས་བསྟན་ཆོས་སྡོམ་པ་གསུམ་གྱི་རབ་ཏུ་དབྱེ་བའི་དགག་བྱའི་གཙོ་བོ་ཡིན་ཏེ།
དགོངས་གཅིག་རྩ་འགྲེལ་དུ་འབྲི་ཁུང་པའི་གྲུབ་མཐའ་ལ་ཀུན་བཏགས། གཞན་དབང་ཡོངས་གྲུབ་གསུམ་གྱི་ནང་ནས་ཡོང་གྲུབ་དོན་དམ་པའི་བདེན་པ་ཁོ་ན་ལྷར་བསྒོམ་བྱ་དང་། དེ་བཞིན་གཤེགས་པའི་སྙིང་པོར་བྱས་ནས་དེ་ཡོད་པ་དང་། བསྔོ་རྒྱུའི་དགེ་བར་ཡང་ཁས་བླངས་པ་ལ་ཞིབ་ཏུ་དགག་པ་བརྗོད་པའི་མཐར། གང་དག་དམིགས་པ་མེད་པ་ཡི། ། ཆོས་ཀྱི་དབྱིངས་ལའང་ཡོད་པ་ཡི། ། དགེ་བ་ཡིན་ཅེས་དམིགས་བྱེད་པ། ། དེ་ཡི་ཆོས་ཅན་གཞན་དག་ལའང་། ། དམིགས་པར་འགྱུར་བ་སྨོས་ཅི་དགོས། ། ཞེས་གསུངས་ལ།
ཐེག་པ་རིམ་པ་དགུ་ལ་ལྟ་བ་ཐ་དད་དུ་འདོད་པ་འགོག་པའི་སྐབས་སུ་ལྟ་བ་ཞེས་བྱ་བ་ནི་ཡུལ་དངོས་པོའི་གནས་ལུགས་ལ་སྒྲོ་འདོགས་ཆོད་པའི་ཐོས་བསམ་གྱི་བློ་དང་། འཕགས་པའི་མཉམ་གཞག་ཡུལ་དང་བཅས་པའི་བར་ཡིན་ཞིང་། བློ་ངོ་དེ་དག་ལ་ལྟོས་ན་སྟོང་ཉིད་ཅེས་བྱ་བ་ཡོད་པ་ཙམ་དུའང་མི་འདོད་ན་ལྷར་བསྒོམ་པ་ལྟ་ག་ལ་ཞིག འོན་ཀྱང་ཀུན་རྫོབ་གྱི་སྣང་བ་སྒྱུ་མ་ལྟ་བུ་འདི་རྣལ་འབྱོར་གྱི་རྒྱུད་མན་ཆད་ལ་ཐབས་ལ་མཁས་པའི་ཁྱད་པར་མ་གཏོགས་ལྷར་མི་བསྒོམ་ཞིང་སྒྱུ་མ་ལྟ་བུ་ཙམ་ཞིག་ཏུ་བསྒོམ་པ་དང་། རྣལ་འབྱོར་ཆེན་པོའི་རྒྱུད་དུ། ཀུན་རྫོབ་ཇི་ལྟར་སྣང་བ་འདི། ། སྦྱང་གཞི་སྦྱོང་བྱེད་ལེགས་སྤྲོད་པ། ། དེ་ཚེ་དམ་པ་རིགས་བརྒྱ་ལ། སོགས་པའི་དབྱེ་བ་རྒྱལ་བས་གསུངས། ། ཞེས་པའི་ཚུལ་གྱིས་སྣང་བའི་འཁོར་ལོ་ཐམས་ཅད་ལྷར་གསལ་བཏབ་སྟེ་སྒོམ་དགོས་རྒྱུ་ཡིན་པ་ལ།

ལྟ་བའི་ངོས་ནས་ལྷ་དང་ལྷ་མ་ཡིན་པ་གང་དུ་ཡང་མི་བལྟ་ཞིང་། བསྒོམ་པའི་ངོས་ནས་ལྷར་བསྒོམ་དགོས་པའི་ཤན་མ་ཕྱེད་པར་ཀུན་རྫོབ་ལྷ་རུ་བལྟ་ཞེས་ཁས་བླངས་བ་ལ་སྐྱོན་བརྗོད་པའི་སྐབས་སུ། དེས་ན་ཀུན་རྫོབ་ལྡོག་པ་དང་། ། ལྟ་བའི་ལྡོག་པ་མ་ཕྱེད་པས། ། གསང་སྔགས་སྙིང་མའི་ཀུན་རྫོབ་ཀུན། ། ལྟ་བ་དང་འཁྲུལ་དེ་ལྟར་ཡིན། ། ཞེས་གསུངས་སོ། ། འདིར་གཞུང་ཁ་གཅིག་ལས། ལྷའི་ཞེས་ཚིག་མ་དག་པར་འབྱུང་བ་ནི། ཚིག་རྐང་ཕྱི་མའི་ལྟ་བ་ཞེས་པའི་ཚིག་གིས་གསལ་ལོ། ། དེ་ལྟར་ན་ལྟ་བའི་ལྡོག་པ་ཅེས་པ་ནི་སྤྲོས་པ་དང་བྲལ་བ་དོན་དམ་པའི་ཆ་ཡིན་ལ།
ཀུན་རྫོབ་ཀྱི་ལྡོག་པ་ནི་སྣང་བའི་ཆ་ཡིན་པས། སྤྲོས་པ་དང་བྲལ་བའི་ཆ་ནས་ལྷར་མི་བསྒོམ་གྱིས། སྣང་བའི་ཆ་ནས་ལྷར་བསྒོམ་དགོས་པ་ཡིན་ཏེ། ཇི་སྐད་དུ་རྡོ་རྗེ་དྲ་བའི་རྒྱུད་ལས། ཀུན་རྫོབ་གཟུགས་སུ་རྣམ་པར་གནས་ནས་ནི། ། འཁོར་ལོའི་གཟུགས་ཀྱི་ཆོས་རྣམས་རྣམ་པར་བརྟག ། ཅེས་གསུངས་སོ། ། དེས་ན་བོད་འདིར་སྔ་ཕྱི་མང་པོ་ཞིག་མང་པོ་ཞིག་གིས་སྟོང་ཉིད་ཀྱི་ལྡོག་པ་ནས་ལྷར་སྒོམ་པའི་ཤེས་བྱེད་དུ། ཤུ་ནྱ་ཏཱས་རྟེན་དང་བརྟེན་པར་བཅས་པ་སྟོང་པར་སྦྱངས་ཏེ་ལྷར་བསྐྱེད་པ་དང་། རང་བཞིན་གྱིས་གྲུབ་པའི་དཀྱིལ་འཁོར་བསྒོམ་ཞེས་པའི་རང་བཞིན་གྱི་དོན་སྟོང་ཉིད་ལ་བྱེད་པ་དང་།
ཆོས་ཉིད་ཀྱི་གཟུགས་དང་སྟོང་གཟུགས་ལ་སོགས་པ་ཆོས་ཉིད་རང་དུ་ཁས་ལེན་པ་ལ་སོགས་པ་ཆལ་ཆོལ་སྨྲ་བ་མང་དུ་བྱུང་མོད། དེ་དག་ཐམས་ཅད་ཀྱིས་ནི་སྟོང་ཉིད་ཀྱི་ངང་ལས་ལྷ་ལ་སོགས་པ་བསྐྱེད་པ་དང་། དེ་ཉིད་ལྷར་བསྐྱེད་པའི་ཤན་མ་ཕྱེད་བ་སྟེ། ཡེ་ཤེས་ཚོགས་བསག་གི་རྗེས་སུ་ལྷ་བསྒོམ་པ་ཐམས་ཅད་སྟོང་པ་ཉིད་ཀྱི་ངང་ལས་ལྷ་བསྒོམ་པར་སོང་ཞིང་། སྟོང་པ་ཉིད་ལྷར་བསྒོམ་པ་མ་ཡིན་པའི་ཕྱིར་རོ། ། སྤྱོད་རྒྱུད་སྤྱི་རྣམ་ལས་ཀྱང་། འོ་ན་སྟོང་པ་ཉིད་ལྷར་བསྒོམ་པར་སོང་གི རང་གི་ལུས་ལྷར་བསྒོམ་པར་མ་སོང་ཞེ་ན། སྟོང་པ་ཉིད་ལྷར་སུ་ཞིག་གིས་བསྒོམ་སྨྲོས་ཤིག་ཅེས་གསུངས་ལ། དེའི་དོན་རང་ཉིད་ཀྱིས་སྟོང་པ་ཉིད་ལྷར་བསྒོམ་ཞེས་སྨྲས་ན།
སྟོང་པ་ཉིད་ཀྱི་དོན་དེ་ལ་རང་ཉིད་ཀྱང་ཡོད་པ་མ་ཡིན་ན་དེ་རང་གིས་ལྷར་ཇི་ལྟར་བསྒོམ་ཞེས་དགག་པ་བྱས་པ་ཡིན་པའི་ཕྱིར་དང་། རང་བཞིན་གྱི་དཀྱིལ་འཁོར་ལ་སོགས་པ་བཤད་པ་ནི་རྡུལ་མཚོན་ལ་སོགས་པ་བཅོས་མ་ལ་ལྟོས་ནས་ཚེགས་ཆུང་བས་རང་བཞིན་དུ་བཤད་པ་ཡིན་པའི་ཕྱིར་དང་། སྟོང་གཟུགས་ལ་སོགས་པ་བཤད་པ་ཐམས་ཅད་ཀྱང་སྟོང་ཉིད་ཀྱི་དོན་ལ་སྒྲོ་འདོགས་ཆོད་ཅིང་། འོད་གསལ་བའི་གནས་ཐོབ་པ་རྣམས་ཀྱིས་སྣང་བའི་དངོས་པོ་ཐམས་ཅད་ཀྱང་རྣམ་པ་དེ་དང་དེར་སྣང་བཞིན་དུ་རྡོ་རྗེ་གསུམ་གྱི་རང་བཞིན་དང་དབྱེར་མི་ཕྱེད་པར་རྟོགས་པ་ལ་རྩ་པའི་རྒྱུད་ལས། ང་ལས་འགྲོ་བ་ཐམས་ཅད་འབྱུང་། ། ཞེས་དང་། རློམ་སེམས་མེད་པའི་ལྷན་ཅིག་སྐྱེས་བ་སྣ་ཚོགས་ཉིད། ། ཅེས་སོགས་མང་དུ་གསུངས་པ་དང་། འཁོར་ལོ་བདེ་མཆོག་ལས་ལྷན་སྐྱེས་ཀྱི་བྱིན་རླབས་ཀྱིས་སྔགས་སྐྱེས་དང་། ཞིང་སྐྱེས་ཀྱི་སྣང་བ་འཆར་བ་ལས་སོགས་པ་མཐའ་དག་དོན་གཅིག་ཏུ་འདུ་བའི་ཕྱིར་རོ། །
ཡང་། རང་བཞིན་རྒྱུ་ལ་བསམ་ན་ལྷུན་གྲུབ་སྟེ། ། ཞེས་པའི་སྐབས་ཀྱི་ལྷུན་གྲུབ་དང་། གཞུང་མང་པོ་ལས། དེ་ཁོ་ན་ཉིད་ལ་གདོད་མ་ནས་གྲུབ་ཅེས་སོགས་མིང་བཏགས་པ་རྣམས་ཀྱང་དང་པོ་ནས་གྲུབ་པའམ། ཡོད་པ་ཞིག་ལ་ཟེར་བ་ནི་མ་ཡིན་ཏེ། མྱ་ངན་འདས་པ་དང་། འཁོར་བ་གཉིས་ཀའང་སྔོན་གྱི་མཐའ་མི་དམིགས་པའི་ཕྱིར། དེས་ན་སེམས་ཀྱི་རང་བཞིན་ལ་འཕོ་འགྱུར་མེད་པ་ལ་ལྷུན་གྲུབ་ཅེས་སོགས་བཏགས་སོ། ། ཅི་སྟེ་དོན་དམ་སྤྲོས་བྲལ་ཀྱི་ལྡོག་པ་ནས་ལྷར་བསྒོམ་ན་སྒོམ་པ་གོང་འཕེལ་དུ་མི་འགྱུར་ན་ལྷར་བསྒོམ་པ་དོན་མེད་ཅིང་།
འགྱུར་ན་རང་བཞིན་སྤྲོས་བྲལ་གྱི་ལྡོག་པ་ནས་གནས་གྱུར་ཀྱང་ཁས་ལེན་དགོས་པས། རང་བཞིན་རྒྱུ་ལ་བསམ་ན་ལྷུན་གྲུབ་སྟེ། མཐའ་ཡས་ཡོན་ཏན་ཚོགས་ནི་གནས་གྱུར་ཡིན། ། ཞེས་རང་བཞིན་ལ་ལྟོས་ནས་གནས་གྱུར་མེད་པ་དང་། ཡོན་ཏན་ལ་ལྟོས་ནས་གནས་གྱུར་ཡོད་པར་བཤད་པའི་གྲུབ་མཐའི་རྩ་བ་འཇིག་པར་ཇི་ལྟར་མི་འགྱུར། ཡོད་ཡེ་འདི་ལྟ་བུའི་གྲུབ་པའི་མཐའ་མི་ཟད་པ་རྣམས་ཀྱི་རྣམ་པར་རྟོག་པའི་སྤྲོས་པས། ཅི་ཞིག་ཏུ་རུང་སྟེ། ཡང་དག་ཇི་བཞིན་ཡོངས་ཤེས་པས། ། བདག་ལ་ཕན་པར་འདོད་པ་རྣམས། ། ལྟ་ངན་ནད་དྲི་ངན་གོས་བའི། །
བསྒྲགས་པའི་ཚིག་ལ་བརྟེན་མི་བྱེད། ། ཅེས་བྱ་བར་ཤེས་པར་བྱའོ། ། ཞེས་འབྱུང་བ་ཡིན་ནོ། ། གཉིས་པ་ཡེ་ཤེས་ཚོགས་བསག་ལ། སྟོང་ཉིད་བཙན་ཐབས་སུ་བསྒོམ་པ་དང་། བཤིག་སྟེ་བསྒོམ་པ་གཉིས་ལས། འདིར་བཙན་ཐབས་སུ་བསྒོམ་པ་ནི། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། དེའང་ཨོཾ་ནི་འདི།
ཤཱུ་ནྱ་ཏཱ་སྟོང་པ། ཛྙཱ་ན་ཡེ་ཤེས། བཛྲ་རྡོ་རྗེ། སྭ་བྷ་ཝ་རང་བཞིན། ཨཏྨ་ཀོ་ཧཾ་ནི་ང་སྟེ། སྟོང་པ་ཉིད་ཡེ་ཤེས་རྡོ་རྗེའི་རང་བཞིན་ངའོ་སྙམ་དུ་ང་རྒྱལ་འཛིན་པའོ། ། ཡེ་ཤེས་ཚོགས་བསག་གི་དགོས་པ་ནི། རྗེ་བཙུན་རྩེ་མོས། ཡེ་ཤེས་ཚོགས་བསག་དགོས་པ་ཡང་། ། རྣམ་པ་བཞི་རུ་ཤེས་བྱ་སྟེ། །
ཀུན་ཏུ་བརྟགས་པའི་དྲི་མ་ལས། ། དག་པར་བྱ་བའི་དགོས་པ་དང་། ། གཉིས་པ་ཐམས་ཅད་མཁྱེན་པ་ཡི། ། ལྷ་ཡི་སྨྱུ་གུ་བསྐྱེད་པ་དང་། ། གསུམ་པ་བསོད་ནམས་ཚོགས་དང་ནི། ། ཡེ་ཤེས་ཚོགས་སུ་འབྲེལ་ཕྱིར་དང་། ། བཞི་པ་ཆོས་ཀྱི་སྐུ་ལས་ནི། ། གཟུགས་སྐུ་འགྲུབ་པར་བྱ་ཕྱིར་རོ། ། ཞེས་གསུངས་པ་ལྟར་རོ། ། གསུམ་པ་སྲུང་བའི་འཁོར་ལོ་བསྒོམ་པ་ལ།
ཐུན་མོང་པའི་སྲུང་འཁོར་བསྒོམ་པ་དང་། ཐུན་མོང་མ་ཡིན་པའི་སྲུང་འཁོར་བསྒོམ་པ་གཉིས། དང་པོ་ནི་རྩ་རྒྱུད་ལས། རེ་ཕས་ཉི་མ་སྔོན་དུ་རྣམ་བསྒོམས་ནས། ། ཉི་དེར་ཧཱུྃ་བྱུང་སྣ་ཚོགས་རྡོ་རྗེ་སྟེ། ། རྡོ་རྗེ་དེ་ཉིད་ཀྱིས་ནི་རཱ་བ་དང་། ། གུར་བཅིང་བ་ཡང་རྣམ་པར་བསྒོམ་པ་ཉིད། ། ཞེས་གསུངས་པའི་དོན་ནི། སྟོང་པའི་ངང་ལས་པཾ་ལས་པདྨ་དང་། རེ་པས་ཏེ།
རཾ་ལས་ཉི་མའི་དཀྱིལ་འཁོར་གྱི་སྟེང་ཏུ་ཧཱུྃ་ལས་སྣ་ཚོགས་རྡོ་རྗེ། རྭ་ཉི་ཤུ་པའམ། བཅུ་གཉིས་པ། ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། འོག་རྡོ་རྗེའི་ས་གཞི་རྡོ་རྗེ་ཕྲ་མོ་ནས་འབྲས་ཙམ་གྱི་ཐང་གདལ་བའམ།
ཡང་ན་རྡོ་རྗེ་ལམ་བུ་གཅིག་ཏུ་གྱུར་པ། འཁོར་ཡུག་ཏུ་རྡོ་རྗེའི་རཱ་བ་དང་། རྡོ་རྗེའི་འགྲེང་བུ་ཟླུམ་པོས་བསྐོར་བ། དེའི་སྟེང་དུ་རྡོ་རྗེ་མཆུར་རྒྱུགས་དང་། ཡང་དེའི་སྟེང་དུ་རྡོ་རྗེ་འགྲེང་བུ་དང་། མཆུར་རྒྱུགས་བརྩེགས་པའི་རྭ་བ་དང་། རྭ་བའི་ནང་དུ། དེ་དང་མཉམ་པའི་རྡོ་རྗེའི་གུར། ལོགས་ཉིས་རིམ་དུ་ཡོད་ཅིང་། རྩེ་མོ་གུར་སྟབས་སུ་ཡོད་པའོ། །
བཅིང་བ་ནི། དེའི་ཕྱི་རོལ་དུ་ཡེ་ཤེས་ཀྱི་མེ་རི་ཁ་དོག་ལྔ་པས་བཅིངས་བས་སྟེ་གཡོགས་པར་བྱས་པའོ། ། དེ་ལྟར་བསྒོམས་པའི་རྗེས་སུ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ་ཞེས་ལན་གསུམ་བརྗོད་པས་བྱིན་གྱིས་བརླབ་བོ། ། གཉིས་པ་ཐུན་མོང་མ་ཡིན་པའི་སྲུང་འཁོར་ལ། རྣམ་གཞག་སྤྱིར་བསྟན་པ་དང་། ཉམས་ལེན་བྱེ་བྲག་ཏུ་བཤད་པ་གཉིས། དང་པོ་ལ། བཤད་རྒྱུད་ལས་ཇི་ལྟར་གསུངས་པའི་ཚུལ། དེ་རྩ་རྒྱུད་ཀྱི་བསྐྱེད་ཆོག་ལ་སྦྱར་མི་སྦྱར་དཔྱད་བ།
ཐུན་མོང་མ་ཡིན་པའི་སྲུང་འཁོར་གྱི་སྒྲ་དོན་དང་གསུམ། དང་པོ་ནི། གུར་ལེའུ་བཅུ་གཉིས་པར། བདག་མེད་མའི་སྔོན་འགྲོར། ནམ་མཁའི་ཁམས་ཀྱི་དབུས་གནས་པར། ། སྣ་ཚོགས་རྡོ་རྗེ་བསྒོམ་པར་བྱ། ། ཧཱུྃ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རིམ་པས་དགོད། ། གཤིན་རྗེ་མཐར་བྱེད་ཤེས་རབ་མཐར། ། པདྨ་མཐར་བྱེད་བགེགས་མཐར་བྱེད། །
ཊ་ཀི་ཁྲོ་བོ་དབྱུག་པ་སྔོན། ། མི་གཡོ་བ་དང་སྟོབས་ཆེན་དང་། ། གཙུག་ཏོར་གདུགས་ནི་དཀར་པོ་དང་། ། རྡོ་རྗེ་ཞབས་འོག་གནས་པ་ནི། ། བདུད་རྩི་སྦྱོར་བས་ཐམས་ཅད་དུ། ། ཁྲོ་བོའི་སྒོམ་པས་བསྒོམ་པར་བྱ། ། དཔག་ཚད་བརྒྱ་ནི་ཁྱབ་པ་རུ། ། བསམས་ནས་བགེགས་ནི་བསྐྲད་པར་བྱ། ། ཞེས་ཁྲོ་བོ་བཅུའི་མིང་ཙམ་གསུངས་ལ། ལེའུ་བཅུ་བཞི་པར།
ཁྲོ་བོ་བཅུའི་ཕྱག་མཚན་སྐུ་མདོག རིགས་བདག་གདན། སྲུང་འཁོར་གྱི་ཚད་རྣམས་གསུངས་ཏེ། ལེའུ་གཉིས་པོ་འདི་ཕྱོགས་གཅིག་ཏུ་བྱས་ནས་འཁོར་ལོ་ཡོངས་རྫོགས་ཀྱི་སྲུངས་འཁོར་བསྟན་ནོ། ། གཉིས་པ་ནི། ཐུན་མོང་མ་ཡིན་པའི་སྲུང་འཁོར་འདི་རྩ་རྒྱུད་ཀྱི་དཀྱིལ་འཁོར་རྣམས་ལ་སྦྱར་ན་ཕུན་སུམ་ཚོགས་པའི་ཡན་ལག་ཡིན་གྱི། མ་སྦྱར་ཀྱང་ཆོ་ག་ཆད་པའི་སྐྱོན་མེད་ལ། གུར་གྱི་དཀྱིལ་འཁོར་རྣམས་ལ་ངེས་པར་སྦྱར་དགོས་སོ། ། གསུམ་པ་ནི། གུར་ལས།
དེ་ནས་རྡོ་རྗེ་འཛིན་རྒྱལ་ནི། ཐམས་ཅད་དབུགས་དབྱུང་རབ་སྩོལ་པས། ། དམ་ཚིག་རྡོ་རྗེ་བསྲུང་དོན་དུ། ། སྦས་པའི་སྤྱོད་ཡུལ་འདི་གསུངས་པ། ། ཞེས་ཁྲོ་བོ་བཅུའི་སྲུང་འཁོར་སྦས་ཏེ་གསུངས་པར་བཤད་ལ། གང་དུ་སྦས་ན་ཀྱཻ་རྡོ་རྗེའི་རྩ་རྒྱུད་དུ་སྦས་པའོ། ། དེས་ན་རྩ་རྒྱུད་དུ་གསུངས་པའི་རྭ་གུར་སོགས་ལ་ཐུན་མོང་བ་དང་། བཤད་རྒྱུད་དུ་གསུངས་པའི་ཁྲོ་བོ་བཅུའི་སྲུང་འཁོར་ལ་ཐུན་མོང་མ་ཡིན་པར་འཇོག་གོ ། གཉིས་པ་ཉམས་ལེན་བྱེ་བྲག་ཏུ་བཤད་པ་ནི། ཌོཾ་བྷི་པས་རང་བསྲུང་བའི་སྲུང་འཁོར་དང་།
གནོད་པ་ཕྱིར་བཟློག་གི་སྲུང་འཁོར་དང་གཉིས་་་་་་ས་ཆེན་གྱིས་ཡང་དེ་བཞིན་དུ་གསུང་པས། དེ་ལྟར་དུ་བཤད་ན་རང་བསྲུང་བའི་སྲུང་འཁོར་དང་གནོད་པ་ཕྱིར་བཟློག་གི་སྲུང་འཁོར་གཉིས། སུ་གསུངས་ཤིང་དང་པོ་ལ། རྟེན་བསྐྱེད་པ་དང་། བརྟེན་པ་བསྐྱེད་པ་གཉིས། དང་པོ་ནི། སྣ་ཚོགས་རྡོ་རྗེའི་ལྟེ་བར། ཌོཾ་བྷི་པས། པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ།
བྷྲཱུཾ་ལས་འཁོར་ལོ་སེར་པོ།་་་་་ སྐབས་འདིའི་དོགས་སེལ་འཚོ་བྱེད་ཆོས་སྐྱོང་བཟང་པོ་ལ། གློ་བོ་མཁན་ཆེན་གྱིས་གནང་བའི་དྲིས་ལན་ལས་འདི་ལྟར་འབྱུང་ཏེ། དྲི་པ་བཞི་པ་བསྲུང་འཁོར་གྱི་སྐབས་སུ། འཁོར་ཞིང་མི་གཡོ་པ་ལ་རྣམ་བཤད་ཟླ་ཟེར་དུ་གཉིས་མེད་རྡོ་རྗེ་དང་། བ་རེག་པ་གཉིས་ཀྱི་ལུང་དྲངས་མོད། གཉིས་མེད་མྱུར་དུ་འཁོར་ཞིང་གཞན་དུ་མི་གཡོ་བ་ཞེས་པས། བསྒོམ་པའི་གནས་དེར་འཁོར་ཞིང་། གཞན་ཕན་ཚུན་ཡས་མར་མི་འཕོ་བར་འབྲུ་གནོན་ན་བདེ་བའམ་ཉམས་ལགས། ཞེས་པའི་ལན་ནི།
འཁོར་ཤིང་རབ་ཏུ་མི་གཡོ་ཞེས་པའི་འབྲུ་གནོན་ལུགས་ཁྱེད་རང་གིས་བཞེད་པ་ལྟར་བཤད་པས་ཤིན་ཏུ་ཆོག་ཅིང་འགྲིག་པར་ཡོང་བ་ལགས། ཅེས་འབྱུང་བ་ཡིན་ནོ། ། རྩིབས་བཅུ་པ་ཞེས་གསུངས་ཤིང་། དེའི་སྟེང་དུ་ས་ཆེན་གྱིས་རྩེ་མོ་རྣོ་བ། ཁོག་པ་སྟོང་པ་ཡངས་ཤིང་རྒྱ་ཆེ་བ། བརྟན་ཞིང་གོ་སྐབས་མེད་པ། ཞེས་གསུངས་པའི་དོན། རྩིབས་བཅུ་ནི་སྟེང་འོག་ཕྱོགས་མཚམས་ཀྱི་རྩིབས་སོ། ། རྩེ་མོ་རྣོ་བ་ནི་རྩིབས་རྣམས་རལ་གྲི་སོ་གཉིས་པའི་རྣམ་པ་ཅན། རྩ་བ་ནས་བྱེ་ཕྲར་སོང་བའི་རྩེ་མོ་ཤིན་ཏུ་རྣོ་བའོ། །
ཁོག་པ་སྟོང་པ་ནི། རྩིབས་ཀྱི་ནང་། སྦུབས་སྟོང་དུ་ཡོད་པའོ། ། ཡངས་ཤིང་རྒྱ་ཆེ་བ་ནི། གུར་ལས། དཔག་ཚད་བརྒྱའི་ཚད་ཙམ་མོ། ། ཞེས་གསུངས་པ་ནི་མཚོན་པ་སྟེ། རྣལ་འབྱོར་པས་བློས་འཁྱུད་ཚད་དུ་བསྒོམ་པའོ། ། བརྟན་ཞིང་གོ་སྐབས་མེད་པ་ནི། འཁོར་ལོ་མྱུར་དུ་འཁོར་བའོ། །
དེ་ནས་ཨོཾ་བཛྲ་ཙཀྲ་རཀྵ་ཧཱུྃ་སོགས་ལན་གསུམ་གྱིས་བརྟན་པར་བྱའོ། ། དེ་ལྟ་བུའི་འཁོར་ལོའི་ནང་གི་དབུས་དང་ཕྱོགས་བཅུར་པདྨ་དང་། ཉི་མའི་དཀྱིལ་འཁོར་རེ་རེ་བསམ་མོ། ། བརྟེན་པ་བསྐྱེད་པ་ནི། ཉི་མའི་དཀྱིལ་འཁོར་དེ་རྣམས་ཀྱི་སྟེང་དུ། ཧཱུྃ་རེ་རེ། དེ་ཡང་ལྷོའི་དཀར་པོ། ནུབ་ཀྱི་དམར་པོ། སྟེང་གི་སེར་པོ། གཞན་ཐམས་ཅད་སྔོན་པོ།
དེ་རྣམས་སོ་སོའི་གནས་སུ་ཡོངས་སུ་གྱུར་པ་ནི། དབུས་སུ་རང་ཉིད་ཧཱུྃ་མཛད་སྔོན་པོ་རྡོ་རྗེ་འཛིན་པ། ཤར་དུ་གཤིན་རྗེ་ཞེས་སོགས་ནས་སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ་འོག་ཏུ་གནོད་མཛེས་སྔོན་པོ་གཏུན་ཤིང་འཛིན་པ། ཐམས་ཅད་ཀྱང་གཡས་པ་རང་རང་གི་ཕྱག་མཚན་འཕྱར་བའི་ཚུལ་གྱིས་འཛིན་པ། གཡོན་པ་ཐུགས་ཁར་སྡིགས་མཛུབ་མཛད་པ། སྟེང་དང་ཕྱོགས་བཞིའི་ཁྲོ་བོ་རྣམས་ནི་བརྗིད་པའི་ཁྲོ་བོ་ཞེས་སོགས་ནས། རིགས་བདག་གིས་རྒྱས་འདེབས་པའི་བར་ངག་འདོན་བཞིན། དེ་ནས་སྔགས་མི་བཟླ་བར། ཁྲོ་བོ་དང་སྲུང་བའི་འཁོར་ལོ་ལས་མེ་འོད་དཔག་ཏུ་མེད་པ་འཕྲོས་པས། རྣལ་འབྱོར་སྒྲུབ་པ་ལ་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་དཔག་ཚད་དང་རྒྱང་གྲགས་སུ་བསྐྲད་པར་བསམ་པ་སྟེ།
མི་ཐུབ་ཟླ་བས། དཔག་ཚད་བརྒྱར་ནི་འཇུག་པ་ཡིས། ། བགེགས་རྣམས་བསྐྲད་པར་བསམ་པར་བྱ། ། ཞེས་གསུངས་པའི་ཕྱིར་རོ། ། དེ་ནས་ཨོཾ་བཛྲ་རཀྵ་རཀྵ་སོགས་ལན་གསུམ་གྱིས་བརྟན་པར་བྱས་ནས། དབུས་སུ་རང་ཉིད་ཧཱུྃ་མཛད་ཞུ་བ་ལས། ཨེ་ལས་ཞེས་སོགས་སྦྲེལ་ལོ། ། གཉིས་པ་གནོད་པ་ཕྱིར་བཟློག་གི་སྲུང་འཁོར་ནི། བྱིངས་སྔ་མ་དང་འདྲ་བ་ལས། མི་འདྲ་བའི་གནད་རྣམ་པ་ལྔ་ཡོད་དེ།
དབུས་སུ་རང་ཉིད་གཙུག་ཏོར་འཁོར་ལོས་སྒྱུར་བར་བསྒོམ་ཞིང་། སྟེང་དུ་ཧཱུྃ་མཛད་བསྒོམ་པ་ནི། གཙོ་བོ་འཕོ་བའི་གནད་དང་། རང་གི་སྙིང་ཁར་ཉི་མའི་སྟེང་དུ། ཧཱུྃ་ལས་རྡོ་རྗེའི་ལྟེ་བའི་ནང་དུ། རང་གི་རྣམ་ཤེས་ཧཱུྃ་དུ་བསམ་ལ་དེའི་མཐར། བསྲུང་བྱའི་མིང་གི་ཡི་གེ་དང་པོ་ཀླད་ཀོར་གྱིས་བརྒྱན་པ་བསམས་ཏེ། བསྲུང་བར་བསམ་པ་ནི། བསྲུང་བྱ་སྦ་བའི་གནད་དང་། གཙུག་ཏོར་འཁོར་ལོས་སྒྱུར་བས་ཧཱུྃ་ཞེས་བརྗོད་པས།
ཕྱོགས་མཚམས་ཀྱི་ཁྲོ་བོ་རྣམས་ཞལ་ཕྱིར་གཟིགས་ཐུགས་ཁ་ནས་རང་འདྲའི་ཁྲོ་བོ་དཔག་ཏུ་མེད་པ་སྤྲོས་ཏེ། ཕ་རོལ་གྱི་སྲུང་མ་དང་། བདག་ལ་རྦད་པའི་གནོད་བྱེད་རྣམས་ཚར་གཅད་པར་བསམ་པ་ལྷའི་རྣམ་པའི་གནད་དང་། འཁོར་ལོ་གཡོན་དུ་འཁོར་བས་དགྲ་བགེགས་རྣམས་ཕྱེ་མར་བརླག་པར་བསམ་པ་འཁོར་ལོ་འཁོར་བའི་གནད་དང་། ཨུཥྞཱི་ཥའི། སྔགས་བཟླ་བ་སྔགས་ཀྱི་གནད་དོ། བསྲུང་བྱ་སྦ་བ་སོགས་ཀྱི་དམིགས་པ་ཞིབ་པར་ནི་མངོན་རྟོགས་ཀྱི་ནང་དུ་བལྟ་བར་བྱའོ། ། སྔགས་དོན་ནི། ན་མཿསམནྟ་བུདྡྷཱ་ནཱཾ། ཞེས་པ་ནི་ཀུན་ནས་དྭང་བས་སངས་རྒྱས་ལ་ཕྱག་འཚལ་ལོ། །
ཞེས་པའོ། ། དེ་བཞིན་དུ་ན་མཿསམནྟ་དྷརྨཱ་ནཱཾ། ཀུན་ནས་དང་བས་ཆོས་ལ་ཕྱག་འཚལ་ལོ་ཞེས་པའོ། ། ན་མཿསམནྟ་སྃགྷཱ་ནཱཾ། ཀུན་ནས་དང་བས་དགེ་འདུན་ལ་ཕྱག་འཚལ་ལོ་ཞེས་པའོ། ། ཨོཾ་ནི་འདིར། སྐལ་བཟང་རྣམ་པ་དང་ལྡན་ཞིང་། ཞེས་པའི་དོན་ནོ། སིཏཱ་ཏ་པ་ཏྲ་ནི་གདུགས་དཀར་པོ་ཅན་ཏེ་ཇི་ལྟར་གདུགས་ཀྱིས་ཚ་གདུང་སྐྱོབ་པ་ལྟར། ཆོས་དབྱིངས་ཡེ་ཤེས་ཀྱིས་ཉོན་མོངས་པའི་གདུང་བ་སྐྱོབ་པའི་དོན་ཏོ། །
ཨོཾ་བི་མ་ལ་ནི་དྲི་མ་མེད་པ་སྟེ། ཆོས་དབྱིངས་ཡེ་ཤེས་ཀྱི་ངོ་བོ་ཉོན་མོངས་པ་དང་མཚན་མའི་དྲི་མ་དང་བྲལ་བའོ། ། ཨོཾ་ཤྃ་ཀ་ར་ནི་འབྱུང་གནས་ཏེ། ཡེ་ཤེས་དེ་ཉིད་ཆོས་ཀྱི་ལོངས་སྤྱོད་ཀྱི་བདེ་བའི་འབྱུང་གནས་སུ་གྱུར་པའོ། ། ཨོཾ་པྲ་ཏྱྃ་གི་ར་བཛྲ་ནི་ཚུལ་མ་ཡིན་པ་བརླག་པར་བྱེད་པའི་རྡོ་རྗེ་ཏེ། ཡེ་ཤེས་དེས་མཚན་མ་དང་རྣམ་པར་རྟོག་པ་ཐམས་ཅད་བརླག་པར་བྱེད་པའོ། ། ཨུཥྞཱྀ་ཥ་ཙཀྲ་ལྦརྟི་ནི་གཙུག་ཏོར་འཁོར་ལོས་སྒྱུར་བ་སྟེ། སྔར་གྱི་དྲི་མ་མེད་པ་ལ་སོགས་པའི་ཆོས་གསུམ་དང་ལྡན་པའི་ཆོས་དབྱིངས་ཡེ་ཤེས་དེ་ཉིད་གཟུགས་རྣམ་ཁྲོ་བོ་གཙུག་ཏོར་འཁོར་ལོས་སྒྱུར་བར་ཤར་ཞེས་པའོ། ། ཁྲོ་བོ་དེས་བྱེད་ལས་ཅི་ཞིག་བྱེད་ན། སརྦ་ཐམས་ཅད།
ཡནྟྲ་འཁྲུལ་འཁོར། མནྟྲ་སྔགས། མཱུ་ལ་ཀརྨཱ། རྩ་བའི་ལས། བནྡྷཱ་ནཾ་འཆིང་བ། ཏཱ་ཌ་ནི་བཟློག་པ་སྟེ། མདོར་ན་སྔགས་དང་། འཁྲུལ་འཁོར་དང་། མངོན་སྤྱོད་ཀྱི་འཕྲིན་ལས་ཀྱི་སྒོ་ནས་བདག་ལ་གནོད་པའི་ལས་ཐམས་ཅད་འཆིང་བ་དང་། བཟློག་པའི་ལས་བྱེད་ཅེས་པའོ། །
དེར་མ་ཟད་བྱེད་ལས་གཉིས་པ་ནི། ཀཱི་ལ་ནཱམ་བཱ་ཕུར་བུ། མ་མ་བདག་ལ། ཀྲི་ཏ་བྱས་ན། ཡེ་ན་གལ་ཏེ། ཀེ་ན་བྱེད་ན། ཙིཏྟ་སེམས་ཀྱི། ཀྲྀ་ཏནྟ་ཏ་དེ་དག་སྟེ། མདོར་ན་གཞན་འགའ་ཞིག་གིས་བདག་ལ་ཕུར་བུ་སྟེ་བྱད་ཀའི་གནོད་པ་བྱས་པ་དང་། བྱེད་པར་སེམས་པ་དེ་དག་ཅེས་པའོ། །
སརྦནྟུ་ནི་ཐམས་ཅད་སྟེ་སྔར་གྱི་གནོད་པའི་ལས་ཐམས་ཅད་ཕྱོགས་གཅིག་ཏུ་སྡོམ་ནས་འཇོམས་ཞེས་པའོ། ། ཇི་ལྟར་འཇོམས་ན། ཚིནྡྷ་ཚིནྡྷ་གཏུབས་ཤིག་པ་སྟེ་གཞན་གྱི་རིགས་སྔགས་གཏུབས་ཤིག་པའོ། ། བིནྡྷ་བིནྡྷ་ཕུག་གཅིག་པ་སྟེ། གཞན་གྱི་ཕྱག་རྒྱ་ཐམས་ཅད་ཕུག་ཅིག་པའོ། ། ཙི་རི་ཙི་རི་ནི་ཕྱེ་མར་གྱིས་ཤིག་པ་སྟེ། རྩ་བའི་ལས་ཐམས་ཅད་ཕྱེ་མར་གྱིས་ཤིག་པའོ། ། གི་རི་གི་རི་གྱིས་ཤིག་པ་སྟེ། གང་གྱིས་ཤིག་ན། མ་ར་མ་ར་གསོད་གསོད་སྟེ།
གསོད་པར་གྱིས་ཤིག་པའོ། ། དོན་ནི་ཕྱི་རོལ་གྱི་དགྲ་བསད་པས་ལུས་མི་སྣང་བར་བྱས་པ་བཞིན་དུ་ཆོས་དབྱིངས་ཡེ་ཤེས་ཀྱིས་གཟུང་འཛིན་གྱི་བདུད་ཐམས་ཅད་མི་སྣང་བར་གྱིས་ཤིག་པའོ། ། ཧཱུྃ་བཅུ་ནི་ཆོས་ཀྱི་དབྱིངས་ལ་ཡུལ་དང་ཡུལ་ཅན་བཅུ་མེད་པའི་ཕྱིར་ཧཱུྃ་བཅུ་སྨོས་པའོ། ། ཕཊ྄་གསུམ་ནི་དགས་པ་སྟེ། གནས་གསུམ་དུ་ལྟུང་བའི་ཉེས་པ་རྣམས་དགས་པའི་དོན་ཏེ། དོན་དེ་དག་དང་ལྡན་པའི་གསང་སྔགས་ལན་བདུན་ནམ་ཉེར་གཅིག་གམ། བརྒྱ་རྩ་བརྒྱད་ལ་སོགས་པ་ཅི་རིགས་པར་བཟླས་ཤིང་། དེའི་ཚེ་དམིགས་པ་ཇི་ལྟར་བྱ་ན། ན་མཿས་མནྟ་ནས་ཙཀྲ་བརྟི་ཡན་ཆད་ཀྱིས་གཙོ་བོ་གསལ་གདབ། སརྦ་ཡནྟྲ་ནས་མ་ར་ཡན་ཆད་ཀྱིས་ཁྲོ་བོ་རྣམས་ལས་ཁྲོ་བོ་རང་འདྲ་དཔག་ཏུ་མེད་པ་སྤྲོས་ལ་གནོད་བྱེད་ཐམས་ཅད་ཚར་བཅད་པར་བསམ་མོ། །
ཧཱུྃ་བཅུ་ཡིས་ཁྲོ་བོ་བཅུ་གསལ་གདབ། ཕཊ྄་གཅིག་གིས་སྟེང་གི་ཁྲོ་བོ། ཕཊ྄་གཅིག་གིས་འོག་གི་ཁྲོ་བོ། ཕཊ྄་གཅིག་གིས་རང་དང་བསྲུང་བྱ་རྣམས་གསལ་གདབ། དེ་ནས་འཕྲོ་འཇོག་པ་ན་རྗེ་ས་ཆེན་གྱིས། གང་དག་བདག་ལ་ལྡང་བའི་ཞེས་པ་ནས། དེས་སྒྲུབ་པའི་ལྷ་འདྲེས་དེ་ཉིད་ཀྱི་ཤ་བཟའ་བར་གྱུར་ཅིག ཅེས་པའི་བར་བརྗོད་ཅིང་ཐལ་མོ་བརྡབ་བོ། ། དེའི་དམིགས་པ་ཡང་། ལག་པ་གཡས་པའི་མཐིལ་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བར་ཟླ་བ།
གཡོན་པའི་མཐིལ་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བར་ཉི་མ། སོར་མོ་རྣམས་ཀྱང་རྡོ་རྗེའི་རང་བཞིན་དུ་བསམ་ལ། ལག་པ་གཉིས་ཐལ་མོ་བརྡབ་པའི་བར་དུ་གནོད་བྱེད་རྩིར་བས། ཉི་མས་བསྲེགས་ཟླ་བས་གསོས་རྣམ་ཤེས་མི་བསྐྱོད་པའི་ཞིང་དུ་སྐྱེས་པར་བསམ་པ་སྟེ། རྡོ་རྗེ་གུར་ལས། ཧཱུྃ་གིས་གྲོགས་བྱས་ཕྱག་རྒྱས་གདབ། ། རྡོ་རྗེ་འཚིར་བས་འཚིར་བ་ཉིད། ། ཅེས་གསུངས་པའི་དོན་ནོ། ། དེ་ནས་ཁྲོ་བོ་འབར་བའི་ཚོགས་རྣམས་ཀྱིས་ཞེས་སོགས་བརྗོད་ཅིང་། ཨོཾ་བཛྲ་རཀྵ་སོགས་ལན་གསུམ་གྱིས་བརྟན་པར་བྱའོ། །
དེའི་རྗེས་སུ་དབུས་སུ་རང་ཉིད་གཙུག་ཏོར་འཁོར་ལོས་སྒྱུར་བའི་ལྟེ་བ་ཡངས་པའི་ནང་དུའམ། དེ་ཞུ་བ་ལས་ཨེ་ལས་ཆོས་ཀྱི་འབྱུང་གནས་ཞེས་སོགས་སྦྲེལ་ལོ། ། གཉིས་པ་དངོས་གཞི་ལ། བསྐྱེད་རིམ་ཡན་ལག་དྲུག་བསྒོམ་པ། དེ་དེ་བཞིན་གཤེགས་པ་རིགས་དྲུག་དང་སྦྱར་བ། དེའི་རྒྱུ་མཚན། དེ་བསྒོམས་པ་ལས་བྱུང་བའི་རྟགས་དང་བཞི། དང་པོ་ལ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག
དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱང་བ་འོད་དཔག་མེད་ཀྱི་ཡན་ལག མཆོད་པ་དོན་ཡོད་གྲུབ་པའི་ཡན་ལག བསྟོད་པ་རིན་ཆེན་འབྱུང་ལྡན་གྱི་ཡན་ལག་དང་དྲུག དང་པོ་ལ་གཞིའི་ཡན་ལག རྒྱུའི་ཡན་ལག རྐྱེན་གྱི་ཡན་ལག གནས་ཐབས་ཀྱི་ཡན་ལག་དང་བཞི། དང་པོ་ནི།་་་་་ སྐབས་འདིའི་དོགས་སེལ་ག་ཟི་རིན་ཆེན་དཔལ་ལ་ཀུན་མཁྱེན་རིན་པོ་ཆེས་གནང་བའི་དྲིས་ལན་ལས་འདི་ལྟར་འབྱུང་སྟེ།
དྲི་བ་གཉིས་པ་གཞལ་ཡས་ཁང་གི་འོག་གཞི་སྣ་ཚོགས་རྡོ་རྗེ་ཐུན་མོང་པའི་སྲུང་འཁོར་གྱི་སྣ་ཚོགས་རྡོ་རྗེ་ཡིན་པ་ལ་སྲུང་འཁོར་ཐུན་མོང་བ་ལྟར་ན་ཆོས་འབྱུང་དང་ཐུན་མོང་མ་ཡིན་པ་དང་གཉིས་ཀ་ལྟར་ན་ཆོས་འབྱུང་སྲུང་འཁོར་འོག་གི་ཁྲོ་བོ་སོགས་ཆོད་བྱེད་ཡོད་པ་ལྟར་སྣང་བས། བསྒོམ་དོན་ལ་ཇི་ལྟར་ལགས་ཞེས་པའི་དོན་ནི། ཐུན་མོང་བའི་སྲུང་འཁོར་གྱི་ནང་དུ་ཆོས་འབྱུང་སོགས་མེད་པར་གཞལ་ཡས་ཁང་བསྒོམ་པ་རྣམས་ལ་དེ་གཉིས་གཅིག་པ་ཡིན་གྱི། གཞན་རྣམས་ལ་དེ་ལྟར་མ་ངེས་ཏེ། ཐུན་མོང་བའི་སྲུང་འཁོར་གྱི་ནང་དུ་ཐུན་མོང་མ་ཡིན་པའི་སྲུང་འཁོར་དང་དེའི་དབུས་ཀྱི་ཁྲོ་བོ་ཞུ་བའམ། ལྟོ་བའི་ནང་དུ་ཆོས་འབྱུང་བསྐྱེད་ནས་དེའི་ནང་དུ་གཞལ་ཡས་ཁང་བསྒོམ་པའི་ཚེ་གཞལ་ཡས་ཁང་གར་ཡོད་པ་དེ་ཉིད་དུ་འོག་གཞི་སྣ་ཚོགས་རྡོ་རྗེ་དང་བཅས་ཏེ་གྲུབ་པ་ཡིན་གྱི། མ་གིའི་སྣ་ཚོགས་རྡོ་རྗེ་ལྟོ་བའི་ནང་དུ་ཡར་ལེན་པ་ཡང་མ་ཡིན། ལྟོ་བའམ་ཆོས་འབྱུང་ཐུན་མོང་བའི་སྲུང་འཁོར་གྱི་ཕྱིར་རོལ་དུ་སོང་བ་ཡང་མ་ཡིན་ནོ། གདན་གྱི་སྣ་ཚོགས་རྡོ་རྗེ་དུ་མ་ཡོད་པ་བློ་ལ་མི་ཤོང་བ་ཡང་མི་དགོས་ཏེ། དགྲ་ནག་ཏུ་གཞལ་ཡས་ཁང་གི་ནང་དུ་ལྷའི་གདན་ལ་ཡང་སྣ་ཚོགས་རྡོ་རྗེ་བཤད་པ་བཞིན་ནོ། །
གཞན་དུ་ན་དབུས་སུ་དཀྱིལ་འཁོར་ལྔ་ལ་ཁྲོ་བོ་གཞན་རྣམས་དང་ལྡན་པའོ་ཞེས་པའི་དོན། དབུས་ཀྱི་ཁྲོ་བོའི་ལྟོ་བར་གུར་རིགས་བསྡུས་ཀྱི་དཀྱིལ་ཁོར་ལྔ་བསྒོམ་ནས་དེའི་ཕྱི་རོལ་དུ་ཁྲོ་བོ་བཅུ་པོ་དང་ལྡན་པར་གསུངས་བའི་དོན་ཡང་ཇི་ལྟར་འཆད། དེས་ན་གསང་སྔགས་རྒྱུད་སྡེ་ལས་བཤད་པའི་རྟེན་དང་བརྟེན་པའི་དཀྱིལ་འཁོར་ཐམས་ཅད་ལ་ལོངས་སྤྱོད་རྫོགས་པའི་སྐུའམ། སྤྲུལ་པ་མཆོག་གི་དཀྱིལ་འཁོར་ལ་དངོས་སུ་གྲུབ་པ་དང་། དེའི་རྣམ་པ་རྣལ་འབྱོར་པས་བདག་བསྐྱེད་དང་། མདུན་བསྐྱེད་གྱི་བློ་སྣང་ལ་བསྒོམ་པ་དང་དེའི་དམིགས་པ་གསལ་བའི་ཆེད་དུ་བློས་སློང་དང་། རས་བྲིས་དང་། རྡུལ་མཚོན་སོགས་ལ་བྲིས་པ་སྟེ་གསུམ་ལས། དང་པོ་ལ་མེ་རིས་ཡན་ཆད་ཀྱི་རྟེན་དང་། དུར་ཁྲོད་ཀྱི་ཕྱོགས་སྐྱོང་ཞིང་སྐྱོང་ཡན་ཆད་ཀྱི་བརྟེན་པ་ཐམས་ཅད་ཡེ་ཤེས་ཀྱི་སྣང་བ་ཁོ་ན་དང་།
གཉིས་པ་ལ་རྣལ་འབྱོར་པའི་བློ་སྣང་དང་། གསུམ་པ་ལ་རྡོ་ཤིང་དང་ཚོན་སོགས་ལས་ལག་པའི་འདུ་བྱེད་ཀྱིས་བཟོས་པ་ཡིན་པས་བློས་སློང་ལ་བཞེངས་ཇི་ཙམ་ཐུབ་པ་ཡེ་ཤེས་གྱི་སྣང་བ་དང་བློ་སྣང་ལ་སྦྱར་ག་ལ་ཉན། འཁོར་གྱི་ལྷ་ལ་འཇིག་རྟེན་པའི་གཟུགས་འཛིན་པ་དང་། འཇིག་རྟེན་པའི་མིང་གིས་བཏགས་པ་ཐམས་ཅད་འཇིག་རྟེན་པ་ཡིན་ཅེས་སྨྲ་བར་ག་ལ་རུང་སྟེ། སྔར་གྱི་གསུམ་པོ་གང་ཡིན་དཔྱད་པས་གསལ་ལོ། ། ཞེས་འབྱུང་བ་ཡིན་ནོ།་་་་་ ད་ལྟའི་ཀུན་མཁྱེན་བཀའ་འབུམ་ནང་འདི་སྔགས་འཆང་རཏྣ་ཤྲཱིའི་དྲིས་ལན་དུ་གསལ་ལོ། ། ཐུན་མོང་སྲུང་འཁོར་རྐྱང་པ་བསྒོམ་ན། དེའི་དབུས་སུ་ཨེ་ལས་ཆོས་འབྱུང་ཞེས་དང་། ཁྲོ་བོ་བཅུའི་སྲུང་འཁོར་བསྒོམ་ན།
དབུས་ཀྱི་ཁྲོ་བོའི་ལྟོ་བ་ཡངས་པའམ་དེ་ཞུ་བ་ལས་ཨེ་ལས་ཆོས་ཀྱི་འབྱུང་གནས་ཞེས་བསྒོམས་ཏེ། དེ་ལ་ཆོས་འབྱུང་དེའི་དབྱིབས་ནི། གྲུབ་ཆེན་དཔལ་འཛིན་གྱིས། ཕྱག་རྒྱ་གྲུ་གསུམ་པ་ཉིད་དེ། འདོད་པ་དང་། གཟུགས་དང་། གཟུགས་མེད་པ་རྣམ་པར་དག་པའི་རང་བཞིན་ཡིན་པའི་ཕྱིར། འོག་ཏུ་ཟུར་གཅིག་དང་། སྟེང་དུ་གཉིས་པའོ་ཞེས་བཤད་ཅིང་། རྗེ་བཙུན་རྩེ་མོས།
སྐུ་གསུང་ཐུགས་སྙིང་པོའི་ཕྱིར་གྲུ་གསུམ་ཟུར་བཞི་པའོ། ། ཞེས་བཤད་ལ་གཉིས་ཀ་དོན་གཅིག་ཏེ། སྔ་མ་ནི་ཕྱོགས་གང་ནས་བལྟས་ཀྱང་ཟུར་གཉིས་ལས་མི་མངོན་པའི་དབང་དུ་བྱས་ལ། ཕྱི་མ་ནི་ཟུར་སྲིད་ཚད་གྲངས་ངེས་པའི་དབང་དུ་བྱས་པས་སོ། ། ཁ་དོག་ནི། མཚོ་སྐྱེས་ཀྱི་ཤེས་རབ་ཨའི་རྣམ་པ་དཀར་པོར་བསྒོམ་ཞེས་དཀར་པོར་བཤད་ཅིང་རྗེ་བཙུན་སྐུ་མཆེད་ཀྱི་ཕྱི་དཀར་ལ་ནང་དམར་བ་ཞེས་གསུངས་སོ། ། ས་བོན་ནི། གཞན་ཕལ་ཆེར་གྱིས་མ་བཤད་ཀྱང་། མར་མེ་མཛད་ཀྱིས། དེས་ན་ཨེ་ལས་ཆོས་ཀྱི་དབྱིངས། །
གྲུ་གསུམ་དེ་ནི་ནམ་མཁའ་མཉམ། ། ཞེས་གསུངས་སོ། ། དེ་ལྟ་བུའི་ཆོས་འབྱུང་གི་ནང་དུ། རྟེན་དང་བརྟེན་པའི་ལྷ་ཚོགས་བསྒོམ་པའི་དགོས་པ་ནི། གདུལ་བྱ་འདོད་ཆགས་ཅན་ཉེ་བར་གཞུག་པ་དང་། ཆོས་སྐུ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་བསྟན་པའི་ཆེད་དེ། གཉིས་སུ་མེད་པ་རྣམ་པར་རྒྱལ་བའི་རྒྱུད་ལས། བྷ་ག་བཅོམ་ལྡན་སངས་རྒྱས་ཏེ། ། དེས་ན་འདོད་ཆགས་སུན་མི་དབྱུང་། ། གང་གཞན་དམ་ཚིག་གསུམ་པོ་རྣམས། །
དེ་ཉིད་ཀྱིས་ནི་ནང་དུ་འདུས། ། ཞེས་གསུངས་སོ། ། གཉིས་པ་རྒྱུའི་ཡན་ལག་ནི། ཆོས་འབྱུང་དེའི་ནང་དུ་བདུད་རྩི་འོད་མ་གཏོགས་པའི་འགྲེལ་པ་ལུགས་ཀྱི་སྒྲུབ་ཐབས་རྣམས་དང་། མན་ངག་ལུགས་ཀྱི་ཡན་ལག་དྲུག་པ་ལས། རླུང་ནས་རིམ་པ་བཞིན་དུ་བསྒོམ་པར་གསུངས། བདུད་རྩིའི་འོད་དང་། སྒྲུབ་ཐབས་མཚོ་སྐྱེས་དང་མན་ངག་ལུགས་ཀྱི་ཡན་ལག་བཞི་པ་རྣམས་སུ། ས་ནས་རིམ་པ་བཞིན་དུ་བསྒོམ་པར་གསུངས་སོ། ། འོ་ན་འདི་གཉིས་མི་འདྲ་བར་བཤད་པའི་རྒྱུ་མཚན་ཅི་ཞེ་ན།
རྗེ་བཙུན་གྱིས་དག་ལྡན་ལས། འདིར་རླུང་ནས་མས་རིམ་དུ་བསྒོམ་པར་བྱའོ། ། དེ་ལྟར་ན་སློབ་དཔོན་པདྨ་བ་དང་། ཌོཾ་བྷི་བས། ས་ནས་བསྒོམ་པར་བཤད་པ་དང་མི་འགལ་ལམ་སྙམ་ན་མི་འགལ་ཏེ། དེ་དག་ནི་བྱང་ཆུབ་སེམས་ཀྱི་དཀྱིལ་འཁོར་དང་། འཁོར་ལོ་བཞིའི་གོ་རིམ་ལ་དགོངས་པ་ཡིན་ཏེ། འདི་ཉིད་ཀྱི་བརྟག་པ་ཕྱི་མའི་བཅུ་པ་ལས། རེག་པ་སྲ་བའི་བག་ཆགས་ཀྱིས། ། ས་ནི་དེ་ལས་སྐྱེ་བར་འགྱུར། །
བྱང་སེམས་གཤེར་བའི་རྣམ་པ་ལས། ། ཆུ་ཡི་ཁམས་ནི་འབྱུང་བར་འགྱུར། ། བསྐྱོད་པ་ལས་ནི་དྲོད་སྐྱེ་སྟེ། ། འགྲོ་བ་རླུང་དུ་རབ་ཏུ་གྲགས། ། ཞེས་འབྱུང་བ་དང་། ལྟོ་བ་ས། སྙིང་ཁ་ཆུ། མགྲིན་པ་མེ། སྤྱི་བོ་རླུང་གི་རང་བཞིན་ཡིན་པའི་ཕྱིར་རོ། ། རླུང་ནས་བསྒོམ་པ་ནི།
ཕྱི་རོལ་གྱི་འབྱུང་བ་རླུང་ནས་རིམ་པས་འཆགས་པ་དང་། ལུས་ཀྱི་དཀྱིལ་འཁོར་ལ་དགོངས་པ་ཡིན་ཏེ། ཁ་སྦྱོར་ལས། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་རྣམ་པར་གནས། ། སུམ་མདོ་ཡི་ནི་གནས་སུ་ནི། ། དེ་བཞིན་གྲུ་གསུམ་འབར་བ་ཉིད། ། ལྟོ་བར་ཡང་ནི་ཆུ་ཡིན་ཏེ། ། ཟླུམ་པོའི་གཟུགས་སུ་ཡང་དག་གནས། ། སྙིང་ཁར་ཡང་ནི་ས་ཉིད་དེ། །
ཀུན་ནས་གྲུ་བཞི་པ་ཉིད་དོ། ། ཞེས་གསུངས་སོ། ། དེ་དག་ནི་ཡན་ལག་ཙམ་ཡིན་ལ། གཙོ་བོར་ས་ནས་བསྒོམ་པ་ནི་སྦྱང་གཞི་ལུས་གྲུབ་པའི་མངལ་གྱི་སྔོན་འགྲོ་སྦྱོང་བས་ན་དྲི་མ་ཆུང་ལ། རླུང་ནས་བསྒོམས་པ་ནི་མངལ་གྱི་དངོས་གཞི་སྦྱོང་བས་ན་ཅུང་ཟད་ཟབ་སྟེ། ཕྱག་རྒྱ་ཆེན་པོ་ཐིག་ལེ་ལས། དེ་ལས་མེ་ནི་འབྱུང་བར་འགྱུར། ། དེ་ལས་སྐྱེས་པ་ཆུ་ཡིན་ཏེ། ། དེ་ལས་དབང་ཆེན་འབྱུང་བར་འགྱུར། ། དེ་ལས་ཕུང་པོ་འབྱུང་བར་འགྱུར། །
དེ་ལས་ཡེ་ཤེས་སྐྱེ་བར་འགྱུར། ། བརྒྱ་རྩ་བརྒྱད་ཀྱི་སྦྱོར་བས་སོ། ། ཞེས་གསུངས་པ་ཡིན་ནོ། ། གང་ལྟར་འདྲ་བར་སྣང་བས་ན་སྦྱང་གཞི་གཙོ་ཆེ་ཆུང་ཡོད་ཀྱང་། ས་ནས་རིམ་གྱིས་བསྒོམས་པས་བཏུབ་བོ་སྙམ་ན། རྡོ་རྗེ་གུར་ལས། ནམ་མཁའི་དཀྱིལ་འཁོར་དབུས་གནས་པར། ། རྡོ་རྗེའི་དཀྱིལ་འཁོར་བསྒོམ་པར་བྱ། ། རྡོ་རྗེའི་དཀྱིལ་འཁོར་སྟེང་དུ་ཡང་། ། གསལ་བའི་དཀྱིལ་འཁོར་བསྒོམ་པར་བྱ། །
གསལ་བའི་དཀྱིལ་འཁོར་དབུས་གནས་པར། ཆུ་ཡི་དཀྱིལ་འཁོར་བསྒོམ་པར་བྱ། ། ཆུ་ཡི་དཀྱིལ་འཁོར་སྟེང་དུ་ནི། ། བརྟུལ་ཞུགས་ཅན་གྱིས་དབང་ཆེན་བསྒོམ། ། ཞེས་བཤད་པ་ལྟར་རོ། ། སའི་སྟེང་དུ། འབྱུང་བཞིའི་བདག་ཉིད་དཀྱིལ་འཁོར་ཉིད། ། དེ་ཡི་སྟེང་དུ་སངས་རྒྱས་བསམ། ། སྤྲོས་ནས་གཞལ་ཡས་གནས་དགོད་བྱ། ། ཞེས་གསུངས་པའི་དོན་བྷྲཱུཾ་ལས་འཁོར་ལོ་བསྒོམས་ལ།
དེའི་ཁ་དོག་ནི། བླ་ཆེན་འཕགས་པས་དཀར་པོར་བཤད་ཅིང་། བླ་མ་ཕྱི་མ་དག་གིས་སེར་པོར་བཤད་ལ། དང་པོ་ནི། འཁོར་ལོ་རྣམ་སྣང་གི་རང་བཞིན་ཡིན་པས། དེའི་ཁ་དོག་ལ་དགོངས་པ་ཡིན་ལ། ཕྱི་མ་ནི་རྣམ་སྣང་གི་སྦྱང་བཞི་ས་ཡིན་ལ། དེའི་ཁ་དོག་སེར་པོ་ཡིན་པས་དེའི་དབང་དུ་བྱས་པའོ། ། འཁོར་ལོའི་དབྱིབས་ནི། རྗེ་བཙུན་རྩེ་མོས་རྩིབས་བརྒྱད་པར་གསུངས་ཤིང་།
རྗེ་བཙུན་ཆེན་པོས་བཅུ་པར་གསུངས་པ་མི་འགལ་ཏེ། དང་པོ་ནི། ཕྱོགས་མཚམས་ཀྱི་རྩིབས་ཀྱི་དབང་དུ་བྱས་ལ། གཉིས་པ་ནི་ཕྱོགས་མཚམས་སྟེང་འོག་དང་བཅས་པའི་དབང་དུ་བྱས་པའོ། ། གསུམ་པ་རྐྱེན་གྱི་ཡན་ལག་ནི། ཀུ་མུ་ཏི་ལས། བྷྲཱུཾ་ལས་འཁོར་ལོའི་སྟེང་དུ་བདག ། སྲིད་པ་བར་མའི་བསམ་གཏན་བྱ། ། ཞེས་གསུངས་པའི་དོན། ནམ་མཁར་བར་སྲིད་ཀྱི་ངོ་བོ།
ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་རྣམས་སྟེང་ནས་སྟེང་དུ་བརྩེགས་པ། སྲེད་པ་དང་ལེན་པའི་རང་བཞིན་ཧོ་དམར་པོ་གཉིས་ཀྱིས་མཐའ་བརྟེན་པའི་བར་དོའི་རྣམ་ཤེས། འབྱུང་བཞི་འཁོར་ལོ་དང་བཅས་པ་ལ་ཞུགས་པ་རོ་གཅིག་ཏུ་འདྲེས་པ་ལས་གཞལ་ཡས་ཁང་བསྐྱེད་པ་ཡིན་ཏེ། རྗེ་བཙུན་གྱིས་ཡན་ལག་དྲུག་པར། བར་སྣང་དུ་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱི་མཐའ་བརྟེན་པའི་བར་དོའི་རྣམ་པར་ཤེས་པ་འབྱུང་བཞི་འཁོར་ལོ་དང་བཅས་པ་་་་་་ལ་ཞུགས་པས་གཞལ་ཡས་ཁང་ཞེས་གསུངས་པས་སོ།་་་་་ འདིའི་དོགས་སེལ་འཚོ་བྱེད་ཆོས་སྐྱོང་བཟང་པོ་ལ་གློ་བོ་མཁན་ཆེན་པས་གནང་བའི་དྲིས་ལན་ལ་འདི་ལྟར་འབྱུང་ཏེ། དྲི་བ་ལྔ་པ་རྟེན་གཞལ་ཡས་ཁང་ལ་རྣམ་བཤད་གཉིས་ལས་བར་སྲིད་ཆ་གཅིག་འཇོག་པ་དང་། ཚང་མ་བསྲེ་བ་གང་བདེ་ལགས་ཞེས་པའི་ལན་ནི།
རྗེ་བཙུན་གྱི་ཡན་ལག་དྲུག་པ་ལྟར་ན་ཚང་མ་བསྲེ་བ་ཉིད་འཐད་པར་སེམས་ཤིང་། སློབ་དཔོན་ལ་ལི་ཏ་བཛྲ་གྱིས་གཤིན་རྗེའི་གཤེད་འབྱུང་བ་ལས། བར་སྣང་དུ་ཡིག་འབྲུ་ལྔ་བསམས་སྟེ་དེ་ལས་ཨ་ཆད་པས་ཉི་མའི་དཀྱིལ་འཁོར། ཧཱུྃ་ཆད་པས་རྡོ་རྗེའི་གུར། པཾ་ཆད་པ་ལས་བྱུང་བའི་ཀུན་བཟང་ཡབ་ཡུམ། འབྲུ་ལྔ་ཀ་ཆད་ཅིང་ཞུ་བ་ལས་བྱུང་བའི་ཆོས་འབྱུང་དཀར་པོ་སོགས་བསྐྱེད་ཚུལ་གསུངས་ཏེ། དེ་ཉིད་ལས། ཨོཾ་ཨཱཿཧཱུྃ་ཡིག་འབྲུ་གསུམ་དུ། ། འོད་འབར་ཧོ་གཉིས་བར་གནས་པ། ། ཟླ་བའི་དཀྱིལ་འཁོར་སྟེང་དུ་ནི། །
ནམ་མཁའ་ལ་གནས་བསམ་པར་བྱ། ། དེ་ལས་ཨ་ཆད་བྱུང་ཉི་མ། ། དེ་དབུས་ཡི་གེ་ཧཱུྃ་མཐིང་ལས། ། སྣ་ཚོགས་རྡོ་རྗེ་འོད་འབར་བ། ། ལྟེ་བར་ཡི་གེ་ཧཱུྃ་བཅས་བསམ། ། དེ་འོད་ཕྱོགས་བཅུར་རབ་འཕྲོས་པས། ། འོད་འབར་རྡོ་རྗེའི་གུར་དུ་བསམ། ། དེ་དབུས་པདྨ་ཟླ་སྟེང་དུ། ། པཾ་ཡིག་དཀར་བྱུང་རྡོ་རྗེ་ལས། ། ཀུན་བཟང་ཡབ་ཡུམ་བསམ་པར་བྱ། །
འབྲུ་ལྔ་དེ་ཞུ་ལས་བྱུང་བ། ། ཆོས་འབྱུང་དཀར་པོ་གྲུ་གསུམ་པ། ། ཞེས་གསུངས་ཤིང་། དེའི་དགོངས་པ་འགྲེལ་པ་ལ་འཇིམ་པ་རིན་ཤེས་སོགས་སྔོན་གྱི་གཤིན་རྗེའི་གཤེད་ཞང་ལུགས་པ་རྣམས་ཀྱིས་འབྲུ་ལྔ་ལས་རང་འདྲ་ཆད་ནས་སྔར་བཞིན་འོད་དུ་ཞུ་བ་ལས་གཞལ་ཡས་ཁང་གྲུ་བཞི་སྒོ་བཞི་པ་ཞེས་སོགས་དང་། མཁའ་ལ་གནས་པའི་ཡིག་འབྲུ་ལྔ། ། ཇི་ལྟར་སྐར་མ་འཕོ་བ་ལྟར། ། ཁར་ཐིམ་ཁུ་བ་རབ་འཕྲོས་པས། ། རིག་དང་བཅས་པའི་ཀུན་བཟང་ཞུ། ། ཞེས་པའི་དོན་འགྲེལ་པ་ན་འཛིན་པ་རིན་ཤེས། དེ་ནས་འབྲུ་ལྔ་འོད་དུ་ལྷག་མ་མེད་པར་འཕྲོས་ཏེ།
རྡོ་རྗེ་འཆང་ཡབ་ཡུམ་གྱི་ཞལ་དུ་ཞུགས་ཏེ། སྙོམས་འཇུག་གི་བདེ་བས་ཡབ་ཡུམ་འོད་དུ་ཞུ་བས་ཏེ་དོན་དམ་ཆོས་སྐུ་མངོན་དུ་བྱས་པར་མོས་པའོ། ། ཞེས་གསུངས་པས་གཤིན་རྗེའི་གཤེད་འབྱུང་བ་ལ་སོགས་པའི་ལུགས་འདི་ལ་བར་སྲིད་ཆ་གཅིག་འཇོག་པ་ཡང་གསལ་པོར་ཡོད་པས། རྒྱ་གཞུང་རྣམས་ལས་འདི་ལྟ་བུའི་ཚུལ་ཡེ་མ་གསུངས་སོ་ཞེས་བག་མེད་དུ་སྨྲ་བར་མི་བྱ་ཞིང་། འདི་འདྲ་བའི་འགྲོས་ཀྱཻ་རྡོ་རྗེའི་སྐབས་སུ་ཡང་སྦྱར་ཏེ་བཤད་དུ་རུང་བ་ལ་དགོངས་ནས་མཁྱེན་རབ་ཀྱི་དབང་ཕྱུག་ཀུན་དགའ་བཟང་པོས་ཟླ་ཟེར་དུ་འབུར་དོད་དུ་གསུངས་པར་གོ་ལགས། ། ཞེས་འབྱུང་བ་ཡིན་ནོ། ། དེའང་རྩ་རྒྱུད་ལས། ཇི་ལྟར་བསྒོམ་པ་པོ་འབྱུང་བའང་། ། ཞེས་གསུངས་པའི་དོན་ཡིན་ནོ། ། བཞི་པ་གནས་ཐབས་ཀྱི་ཡན་ལག་ལ།
གནས་ཐབས་ཞིབ་ཏུ་གཏན་ལ་ཕབ་པ། ཞར་བྱུང་དུར་ཁྲོད་བཤད་པ། ནང་གི་རྣམ་པ་དང་གདན་བཤད་པ་དང་གསུམ། དང་པོ་ལ། འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། འོག་ལ་སྣ་ཚོགས་རྡོ་རྗེ་དང་། ། ཉི་མ་པདྨ་ཁོར་ཡུག་གོ ། ཞེས་པའི་དང་པོ་སྣ་ཚོགས་རྡོ་རྗེ་ནི། གཞལ་ཡས་ཁང་གནས་པའི་རྟེན་ཏེ།
དེའི་ལྟེ་བ། གྲུ་བཞི་པའི་རྒྱར་ཆ་ཆེན་བཅུ་གཉིས་དེ་ལས་འཐོན་པའི་ཕྱོགས་ཀྱི་རྭའི་སྲིད་ལ་ཆ་ཆེན་གཉིས་ཏེ། རྭའི་གྲངས་ནི་འཇིག་ཚོགས་ལ་ལྟ་བ་ཉི་ཤུ་མཚོན་པས་རྭ་ཉི་ཤུ་པའམ། རྟེན་འབྲེལ་ཡན་ལག་བཅུ་གཉིས་མཚོན་པས་རྭ་བཅུ་གཉིས་པ་སྟེ་འདིར་ནི་དང་པོའོ། ། རྭ་གྱེས་ཚུལ་ནི། རྭ་ཡི་ཕྱིར་ཡང་རྭ་གཞན་ནོ། ། ཞེས་གསུངས། གཡས་གཡོན་ནས་ཕྱི་ནང་དུ་གྱེས་པའོ། ། ཁ་དོག་གི་ནི་ཤར་དཀར་བ་ལ་སོགས་པའོ། ། གཉིས་པ་ཉི་མ་ནི།
སྣ་ཚོགས་རྡོ་རྗེ་གནས་པའི་རྟེན་ཏེ་མེ་ཤེལ་གྱི་རང་བཞིན་ཅན་ཁ་དོག་དམར་པོའོ། ། རྒྱར་སྣ་ཚོགས་རྡོ་རྗེ་དང་མཉམ་པའོ། ། འོ་ན་བྲི་ཆ་ལ་ཉི་མའི་ཁ་དོག་ལྗང་ཁུ་བྱེད་པ་དང་འགལ་ལོ་སྙམ་ན་མི་འགལ་ཏེ། ཉི་མའི་འོག་ན་པདྨ་ཡོད་ཅིང་། དེའི་ལྟེ་བ་ལྗང་ཁུ་ཡིན་པས་དེའི་ཁ་དོག་ཏུ་སྣང་བ་སྟེ། དཔེར་ན་དར་ལྗང་ཁུའི་སྟེང་དུ་ཤེལ་དམར་པོ་བཞག་པ་བཞིན་ནོ། ། ཞེས་བོད་ཀྱི་ཕྲེང་བ་མཁན་པོ་རྣམས་གསུངས་སོ། ། གསུམ་པ་པདྨ་ནི། ཉི་མ་གནས་པའི་རྟེན་ཏེ། ལྟེ་བའི་རྒྱ་ཉི་དཀྱིལ་དང་མཉམ་ལ།
འདབ་མའི་རྒྱ་ཆ་ཆུང་གཉིས་ཡིན་པར་ཐིག་གི་རིགས་པས་ཤེས་ཤིང་། འདབ་མའི་གྲངས་ནི། ལ་ལི་ཏ་བཛྲ་གྱིས། འདབ་མ་འབུམ་ལྡན་དེ་དབུས་སུ། ། ཞེས་གསུངས་ཤིང་། བླ་མ་རྔོག་པ་རྣམས་ཀྱིས་འདབ་མ་སུམ་ཅུ་རྩ་གཉིས་སུ་འདོད་ལ། འདིར་ཡང་དེ་དང་མཐུན་པའོ། ། ཁ་དོག་ནི་སྣ་ཚོགས་པའོ། ། བཞི་པ་ཁོར་ཡུག་ནི། ཆོས་འབྱུང་དང་རྡོ་རྭ་མེ་རིས་ཀྱི་ས་སྟེ་འདི་དག་སྔར་བཤད་ཟིན་ཏོ། །
གཉིས་པ། ལོགས་ལ་རྩིག་པ་ཕ་གུ་དང་། ། དྲ་ཕྱེད་མདའ་ཡབ་པུ་ཤུ་འོ། ། དེ་ལ་རྩིག་པ་ནི། སྣ་ཚོགས་རྡོ་རྗེའི་སྟེང་དུ་ཆ་ཆེན་བཅུ་གཉིས་མཉམ་པར་བགོས་པའི་དབུས་ནས་ཕྱི་རོལ་དུ་བགྲངས་པའི་ཆ་ཆེན་ལྔ་པ་ལ་དབུས་དོར་མཐའ་གཉིས་གདབ་པའི་མཐའ་ནང་མ་ནི་རྩིག་པའི་ས་ཡིན་པས། དེའི་རྒྱ་ནི་ཐིག་ན་ཇི་ལྟར་ཡོད་པ་བཞིན་ཡིན་ལ། ཆུར་ནི་ཕྱོགས་བཞི་ཆར་ལ་སྒོའི་བུག་པའི་སྟེང་དུ་རྩིག་རྒྱུན་མ་ཆད་པར་ཡོད་ཅིང་། བུག་པའི་ཐད་དུ་སྒོ་ལོགས་ནས་སྒོ་ལེགས་ཀྱི་བར་རྒྱུན་ཆགས་སུ་སོང་པའོ། ། དཔངས་ནི་རྒྱུད་དང་རྒྱ་གཞུང་གཞན་རྣམས་ལས་དངོས་སུ་མི་གསལ་ཡང་། ནོར་བུ་རྒྱས་པའི་གཞལ་མེད་ཁང་ལས།
ས་ཕྱོགས་དེར་རིན་པོ་ཆེ་སྣ་བདུན་གྱི་ཁང་པ་བརྩེགས་པ་གྲུ་བཞི་པ། ཀ་བ་བཞི་ཟུག་པ། སྒོ་བཞི་གཏོད་པ། མཉམ་པ་ཉམས་དགའ་བ། ཤིན་ཏུ་རྣམ་པར་ཕྱེ་བ། ཆེས་མཛེས་པར་བྱས་པ། བཀྲ་བ་བལྟ་ན་སྡུག་པ། འོད་འབར་བ། ཐེམ་ཀས་བཞི་དང་ལྡན་པ། དཔངས་སུ་དཔག་ཚད་གསུམ་ཡོད་པ།
རྒྱར་དཔག་ཚད་ལྔ་ཡོད་པ་ཞིག་འབྱུང་ངོ་། ། ཞེས་གསུངས་པས་ཤར་ནུབ་ཏུ་ཆ་ཆེན་བརྒྱད་དམ། ཆ་ཕྲན་སུམ་ཅུ་སོ་གཉིས་ཡོད་པ་དེ་ཉིད། དུམ་བུ་ལྔར་བགོས་པའི་དུམ་བུ་རེ་ནི་དཔག་ཚད་རེ་བྱས་པས། འདིར་དཔག་ཚད་རེ་ལ་ཆ་ཕྲན་དྲུག་རེ་དང་། ཆ་ཕྲན་གཅིག་གི་ཆ་གཉིས་རེ་ཐོབ་སྟེ། དེ་ལྟར་ན་རྒྱར་དཔག་ཚད་ལྔ་ཞེས་པའི་དོན་ནོ། ། དཔངས་སུ་དཔག་ཚད་གསུམ་ནི་གྲུ་བཞི་པའི་ཐོག་མན་ཆད་ཀྱི་དཔངས་ཡིན་པས། ཆ་ཕྲན་བཅུ་དགུ་དང་། ཆ་ཕྲན་གཅིག་གི་ལྔ་ཆ་སྟེ་མདོར་ན་རྩིག་པའི་དཔངས་ཆ་ཆེན་བཞིའམ་ཆ་ཕྲན་བཅུ་དྲུག
ཕ་གུ་ལ་ཆ་ཕྲན་གཅིག དྲ་ཕྱེད་ལ་ཆ་ཕྲན་གཉིས། གསེར་གྱི་སྐེ་རགས་ལ་ཆ་ཕྲན་གཅིག་གི་ལྔ་ཆ་སྟེ་འདི་མན་ཆད་དཔག་ཚད་གསུམ་ཡིན་ལ། སྐེ་རགས་དང་ནང་གི་གདུང་དཔངས་མཉམ་པའི་སྟེང་ནས་ཐོག་འབུབས་པ་ཡིན་ནོ། ། དེ་ལ་རྩིག་པ་ལྔ་ནི། རྡོ་རྗེ་རྩེ་མོ་ལས། སྔོན་པོ་རྡོ་རྗེ་རྩེ་རང་བཞིན། ། གཉིས་པ་གསེར་ལས་བགྱིས་པ་སྟེ། ། པདྨ་རཱ་གའི་རང་བཞིན་གཞན། ། དེ་བཞིན་གཞན་དག་མརྒད་འདྲ། །
དཀར་པོ་ནང་དུ་ཤེས་གསུངས་བྱ་སྟེ། ། ཞེས་གསུངས་པ་ལྟར་ཕྱི་ནང་དུ་སྦྲག་པར་འདོད་ལ། དེ་རྣམས་ཀྱི་ཁ་དོག་ཀྱང་། གུར་འགྲེལ་ལས། ཧེ་རུ་ཀ་ལ་ནི། དཀར་པོ་དང་། སེར་པོ་དང་། དམར་པོ་དང་། ལྗང་ཁུ་དང་། ནག་པོ་སྟེ།
ཞེས་གསུངས་པ་ལྟར་ཕྱི་ནས་རིམ་པ་བཞིན་དུ་ཡོད་པའོ། ། རྩིག་པ་ལྔའི་ཞེང་ཚད་ནི། བཞི་བརྒྱ་ལྔ་བཅུ་པ་ལས། སྒོ་ཡི་ཉི་ཤུའི་ཆ་རུ་ནི། ། རི་མོ་མཉམ་པར་དགྱེ་བར་བྱ། ། ཞེས་གསུངས་པས་རྩིག་པ་རེ་ལ་ཆ་ཕྲན་གཅིག་གི་ལྔ་ཆ་ཡོད་དོ། ། གཉིས་པ་ཕ་གུ་ནི། དཔངས་སུ་ཆ་ཕྲན་གཅིག་ཡོད་ལ། ཞེང་དུ་ཆ་ཕྲན་ཕྱེད་དང་གཉིས་ཏེ། ཆ་ཕྲན་གཅིག་རྩིག་པ་དང་མཉམ་ཞིང་།
ཕྱེད་བ་གམ་གྱི་ཚུལ་དུ་འཕྱར་དུ་ཡོད་པའོ། ། དེའང་གཞི་སེར་པོ་ལ་རིན་པོ་ཆེ་གཞན་གྱིས་འཕྲས་སྤྲས་པའོ། ། གསུམ་པ་དྲ་ཕྱེད་ནི། དཔངས་སུ་ཆ་ཕྲན་གཉིས་ཏེ། ནག་པོར་བཤད་པ་ནི་བར་སྣང་སྟོང་པའི་དོན་ཡིན་པས། བར་སྐབས་སུ་རིན་པོ་ཆེའི་བྲེ་ཕུལ་བཞི་སྟེང་འོག་ཏུ་བརྩེགས་པ་རེ་རེའི་དཔངས་ལ་ཆ་ཕྲན་ཕྱེད་ཕྱེད་ཡོད་ཅིང་། རྒྱར་ནི་བྲེ་ཕུལ་འོག་མ་ལ་ཆ་ཕྲན་གཅིག གོང་མ་རྣམས་ཆ་ཕྲན་ཕྱེད་ཕྱེད་ཀྱིས་རྒྱ་ཆེ་བར་གྱུར་པའོ། ། དེའི་སྟེང་དུ་གསེར་གྱི་སྐ་རགས་ནི། དོན་གསེར་གྱི་བདུང་ལེབ་སྟེ།
དཔངས་སུ་ཆ་ཕྲན་གཅིག་གི་ལྔ་ཆ་གཅིག་ཡོད་ལ། རྒྱར་བྲེ་ཕུལ་གོང་མ་དང་མཉམ་པའོ། ། དེའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་དྲ་བ་དང་དྲ་བ་ཕྱེད་པ་འཕྱང་བ་སྟེ། དེའི་དབྱིབས་ནི་སློབ་དཔོན་ཤཱཀྱ་བཤེས་གཉེན་གྱིས། དྲ་བ་ནི་མུ་ཏིག་གི་ཆུན་འཕྱང་སྟེ་མཆོག་དབུས་ན་ཡོད་པའོ། ། དྲ་བ་ཕྱེད་པ་ནི། མཆོག་མཐའ་ན་ཡོད་པའོ། ། ཞེས་གསུངས་པ་ལྟར་རོ། ། བཞི་པ་མདའ་ཡབ་ནི། གསེར་གྱི་སྐ་རགས་དང་ནང་གི་གདུང་མཉམ་པོར་བྱས་པའི་སྟེང་ནས་ཐོག་ཕུབ་པའི་བྱ་འདབ་ཆ་ཕྲན་གཉིས་འཕྱར་བའི་འོག་གི་འདོད་སྣམ་དང་མཉམ་པོར་ཡོད་པའི་མཐའ་སྐོར་ལ་ཐུར་དུ་འཕྱང་བའི་རིན་པོ་ཆེ་མདའ་ཡབ་དཔངས་ཆ་ཕྲན་གཉིས་ཡོད་པ།
དབྱིབས་རུས་རྒྱན་རྙིང་པའི་ཟ་ར་ཚགས་ལྟ་བུའམ། མཆུ་མེད་པའི་རིལ་བ་སྤྱི་བླུགས་མགོ་མཇུག་བཟློག་ནས་བསྒྲིགས་པ་ལྟ་བུའོ། ། ལྔ་པ་པུ་ཤུ་ནི། བྱ་འདབ་ཀྱི་སྟེང་དུ་རིན་པོ་ཆེའི་དྲ་མིག་གསེང་མའི་པུ་ཤུ་དཔངས་སུ་ཆ་ཕྲན་གཉིས་དང་། དབྱིབས་རྗེ་བཙུན་ཆེན་པོས་པུ་ཤུའི་རྣམ་པ་ཆ་ཕྲན་གཉིས་པ་ཁོར་ཡུག་ཏུ་ཡོད་པ་ལ་དྲ་མིག་གི་ནང་དུ་རིན་པོ་ཆེ་མིག་གསུམ་པས་སྤྲས་པའོ། ། མཆོད་རྟེན་བང་རིམ་བཞི་པ་མགོ་མཇུག་བཟློག་ནས་བསྒྲིགས་པ་ལྟ་བུར་བཞེད་དོ། ། གསུམ་པ། སྟེང་ཐོག་ཀ་བ་ཤིང་རྩེག་དང་། ། གདུང་དང་ཐོག་ཕུབ་རིམ་པ་གསུམ། ། ཞེས་པའི་དང་པོ་ཀ་བ་ནི།
སྣ་ཚོགས་རྡོ་རྗེའི་ལྟེ་བའི་སྟེང་དུ། ལྷ་སྣམ་ཕྱོགས་མདོག་ཅན་ཞེང་དུ་ཆ་ཆེན་རེ་རེ་དང་། དཔངས་སུ་ཆ་ཕྲན་གཅིག་པ། དབུས་སུ་ལྷ་སྣམ་གྲུ་བཞི་པ། ཞེང་དུ་ཆ་ཆེན་དྲུག་དང་། དཔངས་སུ་ཆ་ཕྲན་གཉིས་པ་སྟེ་དེ་ལྟ་བུའི་ལྷ་སྣམ་ཆ་ཕྲན་གཅིག་པའི་སྟེང་དུ། ཚངས་ཐིག་ནས་ཆ་ཕྲན་ལྔ་ལྔ་དོར་བའི་མཚམས་རྣམས་སུ་ཀ་བ་ཕྱོགས་མདོག་ཅན་གཉིས་གཉིས་ཏེ། དཔངས་སུ་ཆ་ཕྲན་བཅུ་དྲུག་ཡོད་པ་འཛུགས་སོ། ། ཤིང་རྩེག་ནི་ཀ་བའི་སྟེང་དུ་གདུང་ཟླུམ་གྱི་འགྲོས་དང་འཚམས་པའི་གཞུ་རིང་ཐུང་དཔངས་སུ་ཆ་ཕྲན་གཅིག་དང་ཆ་ཕྲན་གཅིག་གི་ལྔ་ཆ་ཡོད་པའོ། ། གདུང་ནི་དེའི་སྟེང་དུ་རྡོ་རྗེའི་གདུང་དཔངས་ཆ་ཕྲན་གཅིག་པ་ཟླུམ་པོས་བསྐོར་བའོ། །
གདུང་ལ་རྡོ་རྗེས་མཚན་ཞིང་། ཀ་བ་རྣམས་ལ་ནི་ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིས་མཚན་པའོ། ། ཐོག་ཕུབ་རིམ་པ་གསུམ་ནི། གདུང་ཟླུམ་དེ་དང་། ཕྱིའི་གསེར་གྱི་སྐ་རགས་མཉམ་པོར་ཡོད་པའི་སྟེང་དུ་ཅམ་བཏང་ཏེ་ཕྱི་གྲུ་བཞི་དང་། ནང་ཟླུམ་པོའི་ཚུལ་གྱིས་ཕུབ་པ་ནི། ཐོག་ཕུབ་འོག་མའོ། །
ཐོག་ཕུབ་གོང་མ་གཉིས་ནི། གདུང་ཟླུམ་སྟེང་དུ་རྩིག་ཟླུམ་དཔངས། ། ཆ་ཆེན་གཅིག་དང་ཆ་ཕྲན་གཉིས། ། ཆ་ཕྲན་གཅིག་གི་སུམ་གཉིས་ལྡན། ། ཕ་གུ་ཆ་ཕྲན་སུམ་ཆ་དང་། ། དྲ་བ་ཆ་ཕྲན་གཅིག་པ་ཡིན། ། དེ་སྟེང་གདུང་བཞིས་མིག་མངས་སུ། ། བྲིས་བའི་ཕྱོགས་མཚམས་རེ་མིག་བརྒྱད། ། ཕུབ་ཅིང་རེ་མིག་དབུས་མ་ཡིས། ། གདུང་སྟེང་རྩིག་པ་ཆ་ཕྲན་གསུམ། །
ལྔ་ཆས་དམན་པས་ཆ་ཕྲན་གཅིག ། ཕ་གུ་ཆ་ཕྲན་གསུམ་ཆ་དང་། ། དྲ་བ་ཆ་ཕྲན་གསུམ་གཉིས་ཡིན། ། དེ་དང་མཉམ་པར་ཐོག་ཕུབ་པའི། ། རྩེ་མོར་ཏོག་གིས་མཛེས་པར་བརྒྱན། དེ་ལྟར་ན་སྣ་ཚོགས་རྡོ་རྗེའི་ལྟེ་བ་ནས་ཐོག་ཕུབ་གོང་མའི་བར་ལ་ཆ་ཆེན་བརྒྱད་དང་། རྩིག་པའི་ནང་མཐའ་ནས་ནང་མཐའི་བར་ཆ་ཆེན་བརྒྱད་ཡོད་པ་མཉམ་པ་ནི། ལུས་ཡར་མར་དང་ཕན་ཚུན་འདོམས་གང་པར་མཉམ་པ་མཚོན་པའི་དོན་ཡིན་ལ། ཐོག་ཕུབ་ཀྱི་རིམ་པ་འདི་ནི། སློབ་དཔོན་རིགས་ཀྱི་སྦྱིན་པས།
ཀ་བའི་སྟེང་དུ་གདུང་འཛིན་བཀོད་ནས། དེའི་སྟེང་དུ་གདུང་དགོད་པར་བྱའོ། ། གདུང་གི་སྟེང་དུ་གདུང་དང་མཉམ་པའི་རྩིག་པའི་སྟེང་དུ་ཀླུའི་སྟོབས་སམ་ཡང་ན་དོ་ཤལ་གྱི་སྣམ་བུའོ། ། དེའི་སྟེང་དུ་སེང་གེ་རྣམས་ཀྱི་ཁ་ནས་བྱས་པའོ། ། དེའི་སྟེང་དུ་རྗེས་སུ་འགུགས་པ་རྣམས་སོ། ། དེའི་སྟེང་དུ་སོ་ཕག་རྣམས་ཀྱིས་བྱས་པའི་གཞིའོ། ། དེའི་སྟེང་དུ་མགྲིན་པའོ། ། ཞེས་གསུངས་པའི་དོན་ཡིན་པར་མངོན་ཏེ། ཀ་བ་ནི་དཀྱིལ་འཁོར་ནང་གི་ཀ་བ་བརྒྱད་དེ། ། གདུང་འཛིན་ཞེས་པ་ནི་ཀ་ཞུ་ལ་སོགས་པའི་ཤིང་རྩེག་གོ །
དེའི་སྟེང་གི་གདུང་ནི་གདུང་ཟླུམ་མོ། ། གདུང་གི་སྟེང་དུ་རྩིག་པ་ནི་རྩིག་པ་ཟླུམ་པོའོ། ། ཀླུའི་སྟོབས་ནི་ཕ་གུའོ། ། དེའི་སྟེང་དུ་སེང་གེ་རྣམས་ཀྱི་ཁ་ནས་བྱས་པ་ནི། སེང་གེའི་ཁ་ནས་དྲ་བ་དྲ་ཕྱེད་ཕྱུང་བ་སྟེ། སྔར་ཆུ་སྲིན་གྱི་ཁ་ནས་བྱུང་བ་དང་དོན་འདྲའོ། ། དེའི་སྟེང་དུ་རྗེས་སུ་འགུགས་པ་ནི། གཅིག་རྗེས་སུ་གཅིག་བཀབ་པ་སྟེ་དོན་ཐལ་གདུང་བཞིའོ། ། དེའི་སྟེང་དུ་སོ་ཕག་གིས་བྱས་པའི་གཞི་ནི་སྟེང་ཐོག་གོ ། དེའི་སྟེང་དུ་མགྲིན་པའོ། །
ཞེས་པ་ནི་རེ་མིག་དབུས་མའི་སྟེང་གི་ཁང་བརྩེགས་སྟོན་པའོ། ། བཞི་པ་ནི། རྒྱུད་གཞུང་དུ་མ་ལས། སྒོ་ནི་འཁོར་ལོའི་བརྒྱད་ཆ་སྟེ། ། ཞེས་དང་། ཐིག་རྩ་ལས་ཀྱང་། དབུས་སུ་བརྒྱད་ཆ་ཕྱིས་ལ་སྒོ། ། ཞེས་བཤད་པས། རྩ་བའི་སྒོའི་རྒྱར་ཆ་ཆེན་གཅིག་བཞེད་པ་ཡིན་ལ། དཔངས་སུ་སློབ་དཔོན་དརྤན་གྱིས་སྒོ་ཆེ་ཆུང་གཉིས་གསུངས་པའི་རྟ་བབས་དཔངས་སུ་ཆ་ཆེན་གཅིག་པའི་སྐབས་འདིར་སྒོ་ཆུང་བ།
དཔངས་སུ་ཆ་ཆེན་གཉིས་ཡོད་པ་སྒོ་ཆེ་བར་བཞེད་དོ། ། སྒོ་འཛུད་པའི་ས་ནི། རྩ་ཐིག་ནས་སྒོའི་གཡས་གཡོན་གྱི་མདུན་ངོས་སུ་ཆ་ཆེན་གཅིག་སོང་བ་ནི་སྒོ་ཁྱུད། དེ་གཉིས་ལས་གཡས་གཡོན་དུ་ཆ་ཕྲན་གཉིས་རེ་སོང་བ་ནི་སྒོ་འགྲམ། ཡང་མདུན་ངོས་སུ་ནང་ཆ་ཕྲན་གཉིས། ཕྱིར་ཆ་ཆེན་གཉིས་སོང་བ་ནི་སྒོ་ལོགས་ཡིན་པས། སྒོ་ཁྱུད་ཀྱི་ཕྱི་འགྲམ་དུ་སྒོ་ཉིས་རལ་གྱི་དབྱིབས་ཅི་མཛེས་སུ་འཛུད་པར་བྱེད་དོ། ། ལྔ་པ་རྟ་བབས་ནི། སློབ་དཔོན་ཤྲཱ་དྷས། རྟ་བབས་ཡ་ཕུབ་དག་ལ་ནི། །
ཆ་གཅིག་དོར་བར་ཆ་ཆེན་ཚད། ། ཆུར་ནི་ཆ་ཆེན་བཞི་པ་སྟེ། ། སྐས་ལ་སོགས་པ་ཇི་བཞིན་འགྱུར། ། རྟ་བབས་ཆ་གཅིག་པདྨར་གནས། ། ཆོས་ཀྱི་འཁོར་ལོ་ཆ་གཉིས་པ། ། ཆུ་དང་ཞེང་མཉམ་གདུགས་ཀྱི་ཚད། ། ཆ་གཅིག་པ་ལ་ཡུ་བ་ཕྱེད། ། འཁོར་ལོའི་ངོས་གཉིས་ཐད་ཀར་ནི། ། རི་དྭགས་གཉིས་ནི་མཉམ་གནས་པར། ། རྟ་བབས་ལ་བརྟེན་འཁོར་ལོའི་ཕྱོགས། །
ཤིན་ཏུ་འབྱར་མིན་རྒྱང་རིང་མིན། ། རྡོ་རྗེ་རིན་ཆེན་ཡུ་བ་ཅན། ། དེ་ཚད་རི་དྭགས་ཀྱི་རྒྱབ་ཏུ། ། ཆ་ཆུང་གཅིག་དོར་ཐིག་ལ་བརྟེན། ། རྡོ་རྗེ་རིན་ཆེན་ཡུ་བ་ཕྱེད། ། བ་དན་དྲིལ་བུར་ལྡན་པ་ཡི། ། མཛེས་པ་རྟ་བབས་ཡིན་པར་འདོད། ། ཅེས་གསུངས་པས། སྒོའི་སྟེང་ནས་ཆ་ཕྲན་གཅིག་དོར་བའི་སྟེང་དུ། རྟ་བབས་དཔངས་སུ་ཆ་ཆེན་གཅིག་པ།
རྒྱར་སྣམ་བུ་འོག་མའི་མཐའ་ནས་མཐའི་བར་ལ་སྒོ་ཚད་བཞི་ཡོད་ལ། སྣམ་བུ་གོང་མ་གསུམ་འོག་མ་ལས་གཡས་གཡོན་གཉིས་ནས་ཆ་ཕྲན་རེ་རེས་ཐུང་དུ་སོང་བ་སྟེ། སྣམ་བུ་སྟེང་མ་ལ་ཆ་ཕྲན་བཅུ་ཡོད་པ་དེའི་སྟེང་དུ་ཆོས་འཁོར་གྱི་གདན་གྱི་པདྨ་དཔངས་ཆ་ཆུང་གཅིག རྒྱར་ཆོས་འཁོར་དང་མཉམ་པ། དེའི་སྟེང་དུ་ཆོས་འཁོར་རྩིབས་བརྒྱད་པའམ། བཅུ་པ་ཆུ་ཞེང་དུ་ཆ་ཆུང་གཉིས་ཡོད་པ། དེའི་སྟེང་དུ་གདུགས་ཆ་ཆུང་གཅིག་གི་ཚད་ལ་ཕྱེད་གདུགས་མགོ་དང་ཕྱེད་ཡུ་བ་ལ་ཡོད་པའོ། ། ཆོས་འཁོར་གྱི་གཡས་གཡོན་གཉིས་སུ། རི་དྭགས་ཀྲིཥྞ་སཱ་ར་གཉིས་ཆོས་འཁོར་ལ་ཁ་བལྟས་ཤིང་། ཤིན་ཏུ་འབྱར་མིན་རྒྱང་རིང་མིན། །
ཞེས་པའི་དོན་རི་དྭགས་དང་ཆོས་འཁོར་གྱི་བར་ན་ཆ་ཆུང་རེ་རེ་གནས་པ་ལ་འགྲེལ་པས་བཤད་དོ། ། རི་དྭགས་ཀྱི་དཔངས་ཀྱི་ཚད་ནི་ཆ་ཕྲན་གཉིས་ཡིན་ལ། དེ་ནས་ཆ་ཕྲན་གཅིག་དོར་བར་བ་དན་དྲིལ་བུ་དང་བཅས་པའི་ཡུ་བ་ལ་ཆ་ཕྲན་གཅིག སྟེང་ཆ་ཕྲན་གཅིག་ལ་ཕྱེད་རྡོ་རྗེ། ཕྱེད་རིན་པོ་ཆེས་བྱས་པ་ལ་བ་དན་དང་དྲིལ་བུ་སྣ་ཚོགས་པ་བཏགས་པས་མཛེས་པར་བྱས་པའོ། འདི་དག་ནི་བྲི་བྱའི་དབང་དུ་བྱས་པ་ཡིན་ལ། བློས་བསླངས་ན་སྒོ་འགྲམ་གྱི་ཕྱི་མཐའ་དང་། སྒོ་ལོགས་ཀྱི་ཕྱི་མཐའ་གཉིས་སུ། རྟ་བབས་ཀྱི་ཀ་བ་དཔངས་སུ་ཆ་ཕྲན་ལྔ་པ་ཀ་བརྒྱན་དང་བཅས་པ་བཞི་བཙུགས། དེའི་སྟེང་དུ་སྒོ་འགྲམ་གྱི་ཕྱི་ནས་སྒོ་ལོགས་ཀྱི་བར་མདུན་དུ་འོང་ཞིང་།
དེ་ནས་སྒོ་ལོགས་གཅིག་ཤོས་ཀྱི་བར་ངོས་སུ་སོང་བ། དེ་ནས་སྒོ་འགྲམ་གཅིག་ཤོས་ཀྱི་བར་རྒྱབ་ཏུ་སོང་བར་གྱུར་པའི་བར་རྡོ་རྗེའི་གདུང་དགོད་དེ། རིན་ཆེན་འབར་བར། ཡ་ཕུབ་མཐའ་མ་རྡོ་རྗེའི་གདུང་། ། བདུན་པ་རྟ་བབས་དག་ཏུ་འགྱུར། ། བརྒྱད་པ་པདྨ་འཁོར་ལོ་གདུགས། ། ཞེས་གསུངས་སོ། ། དེའི་སྟེང་ནས་རྟ་བབས་རྣམས་བརྩིགས་སྟེ། ཀ་རྒྱན་གྱི་སྟེང་དུ་ཆ་ཕྲན་གཅིག་པ། དེ་ནས་ཀ་བའི་སྟེང་དུ་བང་རིམ་གཉིས་པ་ལ་ཆ་ཕྲན་གཅིག་གིས་ཐུང་བ།
དེ་ནས་མུན་སྣམ་གྱི་སྟེང་དུ་བང་རིམ་གསུམ་པ་སྔར་བས་ཆ་ཕྲན་གཅིག་གིས་ཐུང་བ། དེ་ལས་སྒོ་ཁང་གི་སྟེང་ནས་ཆ་ཕྲན་གཅིག་གིས་ཐུང་བ་ནི་བང་རིམ་བཞི་པ་སྟེ། དེའི་སྟེང་དུ་པདྨ་ཆོས་འཁོར་གདུགས་སོགས་དགོད་དོ། ། དེ་ལྟར་ན་རྟ་བབས་ཀ་བ་དང་བཅས་པའི་དཔངས་ཆ་ཕྲན་དགུ་ཡིན་ལ། དེ་བཞིན་དུ་རྩ་བའི་སྒོ་དང་། སྒོ་ཁྱུད་དང་། འགྲམ་ལོགས་རྣམས་ཀྱི་དཔངས་ཀྱང་ཆ་ཕྲན་དགུ་དང་། སྒོའི་དཔངས་ཀྱང་སྔར་བཤད་པ་ལྟར་ཆ་ཆེན་གཉིས་ཡིན་ནོ། ། དེ་ན་ལྟར་གཡས་གཡོན་གྱི་རྟ་བབས་ནི་རིང་ཐུང་གི་ཚུལ་དུ་གནས་ལ། སྒོ་མདུན་གྱི་རྟ་བབས་ལོགས་མཉམ་པོར་ཡོད་ཀྱང་།
ཁ་དོག་མི་འདྲ་བའི་དབང་གིས་སྣམ་བུ་བཞི་ཡོད་དོ། ། ཞེས་པ་ནི་རྗེ་བླ་མའི་བཞེད་པའོ། ། རྗེ་བཙུན་གྱིས་ལཱུ་ཧི་པའི་སྒྲུབ་ཐབས་ལས། སྒོ་ནི་ས་གཞི་ལ་བྲིས་ནས་ཡོད་པ་བཞིན་བརྩིགས་ནས་ཀྱང་ཡོད་པར་འདོད་ལ། ཡ་ཕུབ་ནི་སྒོའི་དངོས་གཞི་ཡིན་པའི་ཕྱིར། ཡ་ཕུབ་ཀྱི་རྩིག་པ་མེད་པར་འདོད་ལ། སྒོ་ཁང་གི་སྟེང་བཀབ་པ་ནི་རྟ་བབས་ཡིན་པས་ཀ་བ་བཞིས་མཐོ་བར་བཏེགས་ལ། རྩིག་པའི་དངོས་གཞི་དང་། རྟ་བབས་ཀྱི་བར་ན་ནམ་མཁའ་སྟོང་པ་དང་བཅས་པའོ། ། ཕ་གུ་དང་མདའ་ཡབ་ཀྱི་བར་ན་དྲ་ཕྱེད་ཡོད་པ།
མདའ་ཡབ་ཀྱི་སྟེང་ན་ཡར་ལ་པུ་ཤུ་ཞེས་བྱ་བ། རིན་པོ་ཆེའི་སེང་མའི་ནང་ནས་ཕྱི་མཐོང་བ་མདའ་ཡབ་ཀྱི་དཔངས་དང་མཉམ་པ་ཡོད་དོ། ། ཞེས་གསུངས་སོ། ། གཉིས་པ་ཞར་བྱུང་དུར་ཁྲོད་བཤད་པ་ནི། རྩ་རྒྱུད་དུ། དུར་ཁྲོད་དུ་ནི་མགོན་པོ་རོལ། ། ཞེས་པ་ཙམ་ལས་མི་འབྱུང་ཞིང་། རྗེ་བཙུན་སྐུ་མཆེད་ཀྱིས། དུར་ཁྲོད་དགོས་པར་གསུངས་པས། དེ་བཞིན་དུ་བཤད་པ་ལ་གསུམ་སྟེ།
དུར་ཁྲོད་ཀྱི་དོན་བཤད་པ། དེ་གནས་གང་དུ་བསྒོམ་པ། བསྒོམ་བྱའི་དུར་ཁྲོད་དངོས་སོ། ། དང་པོ་ནི། དུར་ཁྲོད་ལ་ཤྭ་ས་ཏི་ཞེས་འབྱུང་བས། ཤྭ་དང་བ་གཉིས་འཕྲལ་ཏེ། ཤྭ་ལ་ར་སྦྱར་ནས་ཤྲ་བ་ནི་རོ། ། ཡང་བ་མར་སྦྱར་ཏེ། བ་ས་ཏི་གནས་ཏེ་རོའི་གནས་སོ། ། དེ་ཉིད་དོན་འགྱུར་དུ་བྱས་ནས།
དུར་ཁྲོད་ལ་བཤད་པ་ནི་དྲང་དོན་གྱི་དུར་ཁྲོད་དོ། ། ངེས་དོན་ནི། དབུགས་རྒྱུ་བ་དང་བཅས་པའི་ལུས་ལ་བཤད་པ་དང་། སྣོད་བཅུད་ཐམས་ཅད་ལ་བདག་མེད་པས་ཁྱབ་པ་ལ་བཤད་པ་རྣམས་སུ་ཡོད་དོ། ། གཉིས་པ་ནི་རྡོ་རྗེ་མཁའ་འགྲོར། རྡོ་རྗེ་རྭ་བའི་ནང་དུ་བསྒོམ་པར་གསུངས་པ་དང་། ། སྡོམ་འབྱུང་དུ་རྡོ་རྗེ་རྭ་བའི་ཕྱི་རོལ་དུ་བསྒོམ་པར་གསུངས་པ་གཉིས་ཡོད་ཅིང་། རྗེ་བཙུན་སྐུ་མཆེད་ཀྱིས་འཁོར་འདས་དབྱེར་མེད་ཡིན་པས། དེ་གཉིས་ཁྱད་མེད་པར་བཤད་པའི་ནང་ནས། ནང་དུ་བསྒོམ་པའི་བཤད་པ་ཅུང་མང་བ་ནི།
དུར་ཁྲོད་ཀྱི་གཞུང་ཆེ་བར། རྡོ་རྗེའི་གུར་གྱི་ནང་དུ་ནི། ། བཞི་བཞིར་སྦྱར་བར་བྱ་བ་ཉིད། ། ཅེས་གསུངས་པ་ལ་བརྟེན་པར་སྣང་ངོ་། ། གསུམ་པ་ནི་འདིར་རྗེ་བཙུན་རྩེ་མོས། ནག་པོ་པའི་གཞུང་ལྟར་དུ་མཛད་པས། དེའི་དོན་མངོན་རྟོགས་ནས་འབྱུང་བ་ལྟར་རོ། ། གསུམ་པ་ནང་གི་དབྱིབས་གདན་དང་བཅས་པ་བཤད་པ་ནི། རྩ་རྒྱུད་ལས། ཡུམ་གྱི་སྐབས་སུ།
འཕར་མ་གཉིས་བཟང་རྣམས་བྲིས་ནས། ། ཞེས་འཕར་མ་གཉིས་སུ་བཤད་པ་དང་། ཡབ་ཀྱི་སྐབས་སུ། འཕར་མ་གཅིག་དང་སྒོ་བཞི་པ། ། ཞེས་བཤད་དོ། ། དེར་གདན་སྒོམ་པ་ནི། པད་མའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་བདུད་བཞི་སྟེང་ནས་སྟེང་དུ་བརྩེགས་པར་གནས་པར་ཡིན་ཏེ། རྗེ་བཙུན་སྐུ་མཆེད་ཀྱིས། མན་ངག་ལུགས་ཀྱི་སྐབས་སུ། བདུད་བཞི་བརྩེགས་པའི་གདན་གྱི་སྟེང་དུ་ཞེས་དང་།
མཚོ་སྐྱེས་ལུགས་ཀྱི་སྐབས་སུ་ཡང་དེ་ལྟར་གསུངས་ཞིང་། དེ་དང་མཐུན་པར་སློབ་དཔོན་ཤཱནྟི་པས་ཀྱང་། དབུས་སུ་བདུད་ནི་བཞི་པོ་དག ། གོང་ནས་གོང་དུ་བཀན་པ་འོ། ། ཞེས་གསུངས་སོ། ། ཕྱག་མཚན་ནི་གཞུང་རྣམས་སུ་མི་གསལ་ལ། རྗེ་བཙུན་གྱིས། གདོང་བཞི་དག་དང་དབང་པོ་དང་བཅས་འཇུག་སེལ་དག་དང་དྲག་པོ་རྣམས་ནི་རྟབས་ཤིང་འགྱེལ་ལ་ལག་ཆ་ཤོར་ནས་ཐལ་མོ་སྦྱར་ཞིང་གདོང་གིས་གྱེན་དུ་བལྟ་བ། ཞེས་ལག་པ་གཉིས་ཐལ་མོ་སྦྱར་བར་བཤད་པ་ལྟར་བྱའོ། ། ལྷ་མོ་བརྒྱད་ཀྱི་གདན་ནི།
རྗེ་བཙུན་རྩེ་མོས། འདབ་མ་བརྒྱད་ལ་ཟླ་བའི་དཀྱིལ་འཁོར་གྱི་སྟེང་དུ། ཤར་དུ་ཚངས་པ་སེར་པོ། ལྷོར་དབང་པོ་དཀར་པོ། ནུབ་ཏུ་ཉེ་དབང་སྔོན་པོའམ་དམར་པོ། བྱང་དུ་དྲག་པོ་ནག་པོ། བྱང་ཤར་དུ་གཤིན་རྗེ་སྔོན་པོ། ཤར་ལྷོར་ནོར་བདག་སེར་པོ། ལྷོ་ནུབ་ཏུ་སྲིན་པོ་ནག་པོ། ནུབ་བྱང་དུ་ཐགས་བཟང་རིས་ལྗང་ཁུའམ་དུད་ཁའོ། །
ཞེས་གསུངས་སོ། ། དེ་ལྟར་ན་རྟེན་གཞལ་ཡས་ཁང་གདན་དང་བཅས་བསྐྱེད་པའི་དམིགས་པ་རྣམས་གསལ་པོར་བསྒོམས་པའི་རྗེས་ལ། རང་གི་ངོ་བོ་རྣམ་པར་སྣང་མཛད། གཟུགས་རྣམ་གཞལ་ཡས་ཁང་པའི་རྣམ་པར་ཤར་བའི་ང་རྒྱལ་ལ་སེམས་བཞག་ནས། གུར་ལས་གསུངས་པའི་སྔགས་བརྗོད་པར་བྱ་སྟེ། ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། ནཱི་ལ་ཡ་ཕོ་བྲང་། བཛྲ་རྡོ་རྗེ། སྭ་བྷཱ་ཝ་རང་བཞིན། ཨཱཏྨ་ཀོ྅ཧཾ་བདག
ཨ་ཧཾ་ངའོ་ཞེས་པ་སྟེ། མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་བཞུགས་གནས་གཞལ་ཡས་ཁང་པ་འདི་ནི། བདག་རྣམ་པར་སྣང་མཛད་ཀྱི་རང་བཞིན་ནོ། ། ཞེས་ང་རྒྱལ་འཛིན་པའོ། ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལ། དམ་ཚིག་པ་བསྐྱེད་པ། མིག་སོགས་བྱིན་གྱིས་བརླབ་པ། ཡེ་ཤེས་པ་གཞུག་པ་དང་གསུམ། དང་པོ་ལ། མངོན་བྱང་ལས་རྒྱུ་རྡོ་རྗེ་འཆང་བསྐྱེད་པ་དང་།
ཞུ་བ་གླུས་བསྐུལ་བ་ལས་འབྲས་བུ་རྡོ་རྗེ་འཆང་བསྐྱེད་པ་དང་གཉིས། དང་པོ་ལ་རྒྱུ་རྡོ་རྗེ་འཆང་བསྐྱེད་པ། བསྐྱེད་ནས་འཁོར་སྤྲོ་བ། སྤྲོས་ནས་ཐིག་ལེར་ཞུ་བ་དང་གསུམ་ལས། དང་པོ་ལ། མི་མཉམ་སྦྱོར་གྱི་དོན་བཤད་པ། མཉམ་སྦྱོར་གྱི་དོན་བཤད་པ། དེ་གཉིས་མི་འདྲ་བའི་རྒྱུ་མཚན་བཤད་པ་དང་གསུམ། དང་པོ་ལ། གང་བསྒོམ་པའི་དོན།
ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་འཐད་པ་དང་གསུམ། དང་པོ་ནི། ང་རྒྱལ་འཛིན་པའི་སྔགས་བརྗོད་པའི་རྗེས་སུ་དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་ཞེས་པ་ནས་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞེས་བརྗོད་པའི་བར། ངག་འདོན་བཞིན་ནོ། ། གཉིས་པ་ཇི་ལྟར་བསྒོམ་པའི་ཚུལ་ནི། འོ་ན་ཟླ་བ་ལ་སོགས་པ་འདི་དག་མེ་ལོང་ལྟ་བུའི་ཡེ་ཤེས་ལ་སོགས་པ་ཡིན་ནས་བསྒོམ་པའམ། མ་ཡིན་ནས་བསྒོམ། དང་པོ་ལྟར་ན་གྲུབ་ཟིན་པར་འགྱུར་ལ། གཉིས་པ་ལྟར་ན།
སྤྲང་པོ་རྒྱལ་པོར་རློམ་པ་ལྟར་བསྒྲུབས་ཀྱང་མི་འགྲུབ་པར་འགྱུར་རོ། ། སྙམ་ན། ཡིན་ནས་བསྒོམ་པས་སྐྱོན་ཕྱི་མ་མེད་ལ། ཡིན་པ་ལ་ཡང་འབྲས་བུ་དངོས་ཡིན་པ་དང་། ཆོས་ཉིད་དམ་རྣམ་པ་ཡིན་པ་གཉིས་ལས་འདིར་ཕྱི་མའོ། ། དེའང་ཚུལ་འདི་ལྟར་བསྒོམ་སྟེ། རྣམ་པ་ཟླ་བར་བསྒོམས་པ་ནི་སྒོམ་སླ་བས་ན། རྣམ་པ་ལམ་དུ་བྱེད་པ་ཞེས་བྱ། རྣམ་པ་དེ་ཉིད་ལ་དོན་མེ་ལོང་ལྟ་བུའི་ཡེ་ཤེས་ལ་སོགས་པར་མོས་པ་བྱས་པས། སྐབས་གཅིག་ན་དེ་ཐོབ་པར་འགྱུར་བས་ན་མོས་པ་ལམ་དུ་བྱེད་པ་སྟེ།
ཟླ་བ་མེ་ལོང་ཡེ་ཤེས་ལྡན། ། ཞེས་འབྱུང་ངོ་། དེའང་སངས་རྒྱས་ལ་མངའ་བའི་མེ་ལོང་ལྟ་བུའི་ཡེ་ཤེས་ནི་འདི་ཉིད་ཡིན་སྙམ་དུ་འབྲས་བུ་ད་ལྟ་ཉིད་ནས་བསྒོམས་པས་འབྲས་བུ་ལམ་དུ་བྱེད་པའོ། ། དེས་བདག་གི་རྒྱུད་ལ་ཚོགས་རྫོགས་ཤིང་སྒྲིབ་པ་འདག་པའི་རྟེན་འབྲེལ་དུ་འགྱུར་བས་ན་བྱིན་རླབས་ལམ་དུ་བྱེད་པའོ། དེ་བས་ན་རྣམ་པ་དེ་ལ་ངོ་བོར་ཞེན་པས་ན་ཞེན་པས་འཇུག་པའི་ལམ། ཐབས་དེས་དེ་བཞིན་གཤེགས་པའི་ཐུགས་རྗེས་མི་བསླུ་བས་ན། འབྲེལ་པས་མི་བསླུ་བའི་ལམ་ཞེས་བྱའོ། ། གསུམ་པ་དེ་ལྟར་བསྒོམ་པའི་འཐད་པ་ནི། མངོན་པར་བྱང་ཆུབ་པ་ལྔ་ལས་དང་པོའི་དབང་དུ་བྱས་ནས། ཅིའི་ཕྱིར་མེ་ལོང་ལྟ་བུའི་ཡེ་ཤེས་ཞེས་བྱ།
ཅིའི་ཕྱིར་རྣམ་པ་ཟླ་བར་བསྒོམ། ཅིའི་ཕྱིར་རྒྱུ་ཨ་ལི་ལས་བསྐྱེད་ཅེ་ན། དང་པོ་ནི། ཡེ་ཤེས་དེ་ལ་ཆོས་ཐམས་ཅད་གཟུགས་བརྙན་གྱི་ཚུལ་དུ་སྣང་བས་མེ་ལོང་དང་འདྲ་བས་ན། མེ་ལོང་ལྟ་བུའི་ཡེ་ཤེས་ཞེས་བྱ་སྟེ། ཡེ་ཤེས་གྲུབ་པ་ལས། ཇི་ལྟར་གཟུགས་བརྙན་མེ་ལོང་ལ། ། རང་ཉིད་ངེས་པར་སྣང་བ་བཞིན། ། དེ་བཞིན་ཆོས་སྐུའི་ཡེ་ཤེས་ནི། ། སྣང་བས་མེ་ལོང་ཞེས་བྱ་འོ། །
ཞེས་གསུངས་སོ། ། འདི་ནི་གཟུགས་ཀྱི་ཕུང་པོ་དང་ཀུན་གཞིའི་རྣམ་ཤེས་དག་པའི་བདག་ཉིད་དོ། ། གཉིས་པ་ནི། རྣམ་པ་ཟླ་བར་བསྒོམ་པ་ནི། ཟླ་བ་དང་འདྲ་བའི་ཕྱིར་སྟེ་རྡོ་རྗེ་རྩེ་མོ་དང་། ཁ་སྦྱོར་ལས། ཡིད་གཉིས་ཀུན་ལས་རྣམ་གྲོལ་བ། ། རྣམ་པར་རྟོག་པའི་རབ་རིབ་འཕྲོས། ། ཉོན་མོངས་དྲི་མ་ཀུན་ལས་འདས། ། ཟླ་མཚུངས་སེམས་ནི་ཟླ་བ་ཉིད། །
ཅེས་གསུངས་སོ། ། གསུམ་པ་རྒྱུ་ཨཱ་ལི་ལས་བསྐྱེད་པ་ནི། དེ་ཉིད་སྐུའི་རྣམ་པར་འབྱུང་བ་ན། མཚན་གྱི་རྣམ་པ་སྟེ། སངས་རྒྱས་ཀུན་གྱི་ཡོན་ཏན་འདིར། ། ཨ་སོགས་གཟུགས་ཀྱིས་འཇུག་པར་འགྱུར། ། ཞེས་སོ། ། ཡང་མངོན་བྱང་གཉིས་པ་འདི་ལ་བཞི་ལས། དང་པོ་ཅིའི་ཕྱིར་མཉམ་པ་ཉིད་ཡིན་ཞེ་ན། ཡེ་ཤེས་གང་གིས་ཐམས་ཅད་མཉམ་པ་ཉིད་དུ་རྟོགས་པ་སྟེ།
དེ་བཞིན་གཤེགས་ཀུན་ཡེ་ཤེས་ཏེ། ། རང་གི་དང་ནི་འགྲོ་བ་ཡི། ། དངོས་ཉིད་གཅིག་པར་ཐུགས་ཆུད་པས། ། མཉམ་ཉིད་ཡེ་ཤེས་ཞེས་བྱ་འོ། ། ཞེས་སོ། ། ཡེ་ཤེས་དེ་ནི་ཚོར་བའི་ཕུང་པོ་དང་། ཉོན་མོངས་པ་ཅན་གྱི་ཡིད་དག་པའི་བདག་ཉིད་ཀྱི་ཕྱིར་རོ། ། གཉིས་པ་དེ་ཉི་མར་བསྒོམ་པ་ནི་ཉི་མ་དང་འདྲ་བའི་ཕྱིར་ཏེ། ཉི་མས་མུན་པ་ཐམས་ཅད་མཉམ་པར་འཇོམས་པར་བསམ། ཡང་ན་ཡེ་ཤེས་དེ་སེམས་ཅན་ལ་ཆགས་པས།
སེམས་ཅན་འཛིན་པ་སྟེ། སྙིང་རྗེས་སྡུག་བསྔལ་ཡང་དག་འབྱུང་། ། སེམས་ཅན་རྗེས་སུ་འཛིན་པའོ། ། དགེ་བའི་ཆོས་ཀྱིས་ཡང་དག་གང་། ། ཉོན་མོངས་ཐམས་ཅད་ངེས་པར་གནོན། ། ཞེས་སོ། ། གསུམ་པ་ཉི་མ་འོད་དམར་པོར་ཡོད་པ་ནི། ཡེ་ཤེས་དེ་སེམས་ཅན་ལ་རྗེས་སུ་ཆགས་པའོ། ། བཞི་པ་རྒྱུ་ཀཱ་ལི་ལས་བསྐྱེད་པ་ནི། ཡེ་ཤེས་དེ་སྐུའི་རྣམ་པར་འབྱུང་བ་ན།
དཔེ་བྱད་བཟང་པོ་བརྒྱད་ཅུར་འགྱུར་བ་སྟེ། སངས་རྒྱས་ཡོན་ཏན་ཀ་སོགས་ཀྱི། ། རྣལ་འབྱོར་གྱིས་ནི་འཇུག་པར་འགྱུར། ། ཞེས་སོ། ། འོག་མ་གསུམ་ལ་གཉིས་གཉིས་ལས། དང་པོ་མངོན་བྱང་གསུམ་པ་སོ་སོར་རྟོགས་པའི་ཡེ་ཤེས་ནི། རང་བཞིན་གྱིས་འོད་གསལ་བས་ཤེས་བྱ་ཐམས་ཅད་མ་འདྲེས་པར་མཁྱེན་པ་སྟེ། གདོད་ནས་དག་ཅིང་སྐྱེ་བ་མེད། ། རང་བཞིན་གྱིས་ནི་འོད་གསལ་བ། ། ཕན་ཚུན་ཁྱབ་པའི་ཡེ་ཤེས་པས། །
སོ་སོར་རྟོགས་པ་ཅན་ཞེས་བཤད། ། ཞེས་སོ། ། དེ་ཉིད་འདུ་ཤེས་ཀྱི་ཕུང་པོ་དང་། ། ཡིད་ཀྱི་རྣམ་པར་ཤེས་པ་དག་པའི་བདག་ཉིད་ཅན་ནོ། ། གཉིས་པ་དེ་ཕྱག་མཚན་དུ་བསྒོམ་པའང་འདྲ་བའི་ཕྱིར་ཏེ། ། བྱང་ཆུབ་སྤྱོད་དང་དེ་བཞིན་ས། ། ཡེ་ཤེས་དག་པ་ཟག་པ་མེད། ། དེ་ཕྱིར་དཀྱིལ་འཁོར་ནང་གནས་པ། ། དེ་ཡི་ནང་གི་ཕྱག་མཚན་བརྟག ། ཅེས་སོ།
མངོན་བྱང་བཞི་པ་བྱ་བ་ནན་ཏན་ནི། སངས་རྒྱས་ཀྱི་མཛད་པ་རོ་གཅིག་པ་སྟེ། ཀུན་ཏུ་ཀུན་ནས་སངས་རྒྱས་ཀྱི། ། སངས་རྒྱས་མཛད་པ་ལས་འཇུག་པ། ། སངས་རྒྱས་ཐམས་ཅད་མཛད་གཅིག་པས། ། བྱ་བ་གྲུབ་པ་ཞེས་བཤད་དོ། ། ཞེས་སོ། ། དེ་འདུ་བྱེད་ཀྱི་ཕུང་པོ་དང་། སྒོ་ལྔའི་རྣམ་ཤེས་ཀྱི་བདག་ཉིད་དོ། ། གཉིས་པ་འདྲེས་པར་བསྒོམ་པའང་འདིར་གཅིག་ཏུ་གྱུར་པ་དང་འདྲ་བས་སོ། །
མངོན་བྱང་ལྔ་པ་ཆོས་ཀྱི་དབྱིངས་ལ་ཆོས་ནི་ཕུང་པོ་ལྔའི་བདག་ཉིད་དམ་སྒྲིབ་པ་ཐམས་ཅད་ཀྱི་བདག་ཉིད་དོ། ། དེ་དག་གི་དབྱིངས་ནི་རྒྱུའོ། ། དེ་གང་ཞེ་ན་རྣམ་པར་དག་པ་སྟེ་སྤྲོས་པ་དང་བྲལ་བའོ། ། ཡང་ན་ཆོས་ནི་སངས་རྒྱས་ཀྱི་ཆོས་སོ། ། དབྱིངས་ནི་རྒྱུའོ། ། དེ་སྒྲིབ་པ་ཐམས་ཅད་ལས་གྲོལ་བ་སྟེ། གང་ཚེ་ཉོན་མོངས་ཤེས་བྱའི་སྒྲིབ། ། ཐམས་ཅད་ལས་གྲོལ་དེ་ཡི་ཚེ། ། རྣལ་འབྱོར་པ་མཆོག་རྡོ་རྗེ་ཅན། ། ཤིན་ཏུ་རྣམ་དག་ཅེས་བཤད་དོ། །
དེ་ཉིད་རྣམ་ཤེས་ཀྱི་ཕུང་པོ་དང་། བྱང་ཆུབ་སེམས་ཀྱི་བདག་ཉིད་དོ། ། གཉིས་པ་དེ་སྐུ་རྫོགས་པ་དང་མཐུན་ཏེ། སངས་རྒྱས་ཀྱི་ཡེ་ཤེས་ཐམས་ཅད་ཡོངས་སུ་རྫོགས་པ་དང་འདྲའོ། ། དེ་ལྟར་ན་མངོན་པར་བྱང་ཆུབ་པ་ལྔ་པོ་འདིས། སྦྱང་གཞི། ལམ་དང་། འབྲས་བུ་དང་བཅས་པ་གོ་བར་བྱའོ། ། ཡེ་ཤེས་ཀྱི་ངེས་ཚིག་འཕགས་པ་བྱམས་པས་བཤད་པ་ལ་སོགས་པའང་འདི་དང་འདྲའོ། ། འདིར་བྲིས་པ་ནི་སངས་རྒྱས་ཀྱི་སའི་དགོངས་པ་དང་།
ཡེ་ཤེས་གྲུབ་པ་ལས་གསུངས་པ་དང་། རྡོ་རྗེ་རྩེ་མོ་དང་། ཁ་སྦྱོར་ལས་གསུངས་པ་ཡིན་ནོ། ། ཞེས་རྗེ་བཙུན་སྐུ་མཆེད་ཀྱི་རྣམ་བཤད་གཉིས་ལས་འབྱུང་ངོ་། ། གཉིས་པ་མཉམ་སྦྱོར་གྱི་དོན་བཤད་པ་ནི། དེ་ལྟར་མི་མཉམ་སྦྱོར་གྱི་མངོན་བྱང་ལས་གཙོ་བོ་བསྐྱེད་པ་ལྟར། ། མཉམ་སྦྱོར་གྱི་མངོན་བྱང་ལས་ཀྱང་གཙོ་བོ་བསྐྱེད་པར་བྱ་སྟེ། སྔར་གྱི་མི་མཉམ་སྦྱོར་དང་མངོན་བྱང་དང་པོ་མི་འདྲ་བ་ནི། ། ཨཱ་ལི་ལས་ཟླ་བའི་དཀྱིལ་འཁོར་ཟུར་གསུམ་པར་ཨཱ་ལིས་མཚན་པ་ཡིན་པས། དང་པོ་མི་འདྲ་སྟེ།
དཔལ་ཁ་སྦྱོར་ལས། གྲུ་གསུམ་རྒྱ་ཆེན་རང་བཞིན་ཅན། ། སངས་རྒྱས་ཀུན་གྱི་ཡོན་ཏན་གནས། ། འདི་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཤེལ་དང་ཟླ་བ་ལྟ་བུར་ནི། ། དེ་ཡི་སྟེང་དུ་འཇུག་པར་འགྱུར། ། ཞེས་བྱ་བ་དང་། གྲུ་གསུམ་དུ་བསྒོམ་པའང་། དེ་ལས་ཟླ་བའི་དཀྱིལ་འཁོར་ནི། །
གྲུ་གསུམ་ཉིད་དུ་བསྒོམ་པར་བྱ། ། ཞེས་སོ། ། གཉིས་པའང་མི་འདྲ་སྟེ། ཀཱ་ལི་བརྒྱད་ཅུ་ལས་མཉམ་པར་སྦྱོར་བ་སྟེ། ཡང་ཟླ་བ་གྲུ་གསུམ་ཀཱ་ལིས་བརྒྱན་པའོ། ། ཡང་གསུངས་པ། ཟླ་བའི་སྟེང་དུ་ཡང་ཟླ་བ། ། བྱང་ཆུབ་ཟླ་བ་གཉིས་པ་ཅན། ། སངས་རྒྱས་ཡོན་ཏན་ཀ་སོགས་ཀྱི། ། སྐར་མདའ་འདིར་ཡང་འཇུག་པར་འགྱུར། །
ཞེས་སོ། ། གསུམ་པའང་མི་འདྲ་སྟེ། དེ་ལྟ་བུའི་ཟླ་བ་གཉིས་ནི་རྡོ་རྗེ་སེམས་དཔའ་ཉིད་ཀྱི་གདན་ཏེ། བསྐྱེད་པའི་གཞིའོ། ། དེའི་སྟེང་དུ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ྄་རྣམ་པའང་འདོད་མི་བྱ། ། ཞེས་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་དཀར་པོ་ཧཱུྃ་གིས་མཚན་པའོ། ། དེ་ལྟར་ཡང་། བྱང་ཆུབ་སྤྱོད་པ་བླ་ན་མེད། །
དེ་ཡི་ས་ནི་རྟོགས་པ་སྟེ། ། ཟླ་བའི་དཀྱིལ་འཁོར་དབུས་སུ་ནི། ། རྡོ་རྗེ་ངེས་པར་བརྟག་པར་བྱ། ། ཞེས་སོ། ། བཞི་པའང་མི་འདྲ་སྟེ། དེ་ལས་འོད་སྤྲོ་བ་དང་། བསྡུ་བ་བྱས་པ་ལས་གཅིག་ཏུ་གྱུར་པའོ། ། ཡང་གསུངས་པ། རྡོ་རྗེ་སེམས་དཔའི་རྡོ་རྗེ་ནི། ། རྩེ་མོ་ལྔ་པ་འོད་ཟེར་ཅན། །
ཞེས་བྱ་བ་དང་། འདིས་ནི་སྔགས་ཀྱི་རྣལ་འབྱོར་གྱིས། ། སྤྲོ་བ་དང་ནི་བསྡུ་བར་བྱ། ། ཞེས་སོ། ། ལྔ་པ་ཡང་མི་འདྲ་སྟེ། སེམས་དཔའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་བསྒོམས། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་བྱ་སྟེ།
སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་སྟེ། ཡང་གསུངས་པ། རྡོ་རྗེ་ཡོངས་གྱུར་དེ་མ་ཐག ། རྣམ་པ་ཀུན་གྱི་མཆོག་ལྡན་བའི། ། ཟླ་བའི་ཁ་དོག་མཉམ་འོད་ཀྱི། ། རྡོ་རྗེ་སེམས་དཔའ་བསམ་པར་བྱ། ། ཞེས་པ་ལྟ་བུའོ། ། དེ་ལྟ་བུའི་མངོན་པར་བྱང་ཆུབ་པ་ལྔ་པོ་དེ་ནི་འདི་ཡིན་ཏེ། སེམས་སོ་སོར་རྟོགས་པ་དང་། ། དེ་གསལ་བར་བྱེད་པ་དང་། །
དེ་བརྟན་པར་བྱེད་པ་དང་། ཤིན་ཏུ་བརྟན་པར་བྱེད་པ་དང་། རྡོ་རྗེའི་སྐུར་གྱུར་པའོ། ། དེ་ནི་ཡེ་ཤེས་ལྔར་འགྱུར་རོ། ། ཞེས་བྱ་བར་དགོངས་པའོ། ། ཞེས་རྗེ་བཙུན་རིན་པོ་ཆེས་གསུངས་སོ། ། གསུམ་པ་དེ་གཉིས་མི་འདྲ་བའི་ཁྱད་པར་ནི། དེ་ལ་མཉམ་སྦྱོར་མི་མཉམ་སྦྱོར་གཉིས་གང་རུང་གཅིག་བསྟན་པས་ཆོག་མོད། གཉིས་ཀ་བསྟན་དགོས་པའི་རྒྱུ་མཚན་ཅི་ཞེ་ན། དབྱིངས་དང་ཡེ་ཤེས་རྒྱས་གདབ་ཕྱིར། །
རང་བཞིན་གྱིས་དག་རྒྱུ་འབྲས་ཕྱིར། ། ཐིག་ལེའི་རིམ་ཕྱིར་ལུས་སེམས་ཕྱིར། ། དབང་ཕྱིར་དགོས་པ་བསམ་ཡས་ཕྱིར། ། ཞེས་གསུངས་ཏེ། འདི་ལ་གཉིས་ལས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། སྤྱིར་ཆོས་ཐམས་ཅད་རྒྱུ་ལམ་འབྲས་གསུམ་དུ་འདུ་བའི་ཕྱིར། འདིར་ཡང་དེ་གསུམ་དུ་འདུ་བར་བསྟན་ཏོ། །
དེའང་གཞུང་ལས། ཐོག་མར་འབྲས་བུ་ནས་བསྟན་ཀྱང་། འདིར་བཤད་བདེ་བས་རྒྱུ་འབྲས་གོ་རིམ་བཞིན་དུ་བརྗོད་ན། ལུས་སེམས་ཕྱིར་ཞེས་པས་རྒྱུ་རྒྱུད་བསྟན། རང་བཞིན་གྱིས་དག་རྒྱུ་འབྲས་ཕྱིར་དང་། ཐིག་ལེའི་རིམ་ཕྱིར་དང་། དབང་ཕྱིར་རྣམས་ཀྱིས་ལམ་བསྟན། དབྱིངས་དང་ཡེ་ཤེས་རྒྱས་གདབ་ཕྱིར་གྱིས་འབྲས་བུ་བསྟན། དགོས་པ་བསམ་ཡས་ཕྱིར་གྱིས་མཇུག་བསྡུ་བའི་ཚུལ་གྱིས་རྒྱུ་འབྲས་གསུམ་ཀ་བསྟན་ནོ། ། གཉིས་པ་ལ་གསུམ་སྟེ།
སྦྱང་གཞི་རྒྱུའི་རྒྱུད། སྦྱོང་བྱེད་ཐབས་ཀྱི་རྒྱུད། གྲུབ་པ་འབྲས་བུའི་རྒྱུད་ལ་སྦྱར་ནས་བཤད་པའོ། ། དང་པོ་ནི། ལུས་སེམས་ཕྱིར་ཞེས་པ་སྟེ། ལུས་ནི་ལས་ཀྱི་དབང་གིས་བགོས་པའི་བག་ཆགས་ཀྱི་རྐྱེན་བྱས་ནས། འབྱུང་བ་ལྔ་དང་། ཉོན་མོངས་པ་ལྔ་ལ་སོགས་པ་ལས་སྐྱེ་བ་དང་། འགའ་ཞིག་སྨོན་ལམ་གྱི་དབང་གིས་སྐྱེ་བ་ཡང་ཡོད་ལ། སྦྱང་གཞི་དེའི་གཉེན་པོར་མི་མཉམ་སྦྱོར་གྱི་མངོན་བྱང་གསུངས་ཏེ།
དེ་ཡང་རྒྱུ་དུས་སུ་ལུས་གྲུབ་པ་ན་ཕ་མའི་བྱང་སེམས་དཀར་དམར་གཉིས་འཚོགས་པས་ན། མངོན་བྱང་ལ་ཡང་ཟླ་བ་དང་། ཉི་མ་བར་དོའི་རྣམ་ཤེས་འོངས་ཏེ། ཁམས་གཉིས་ཀྱི་བར་དུ་གནས་པ་ནི། ཉི་ཟླའི་བར་དུ་ས་བོན་དང་ཕྱག་མཚན། དེ་ལས་མངལ་གྱི་གནས་སྐབས་བཅུར་ལུས་གྲུབ་པ་ནི། མངོན་བྱང་དང་པོ་གསུམ་རོ་གཅིག་ཏུ་འདྲེས་པ། དེ་ལས་མིའི་ལུས་གྲུབ་པ་ནི་ལྷའི་སྐུ་བསྐྱེད་པ་སྟེ། མདོར་ན་མི་མཉམ་སྦྱོར་ལས་བསྐྱེད་པ་ནི། ལུས་གྲུབ་པ་དང་ཆོས་མཚུངས་སོ། །
སེམས་ནི་རང་བཞིན་གྱིས་འོད་གསལ་བ་སྟེ་ཆོས་ཀྱི་སྐུའི་རང་བཞིན་ཡིན་ལ། སྦྱང་གཞི་དེའི་གཉེན་པོར་མཉམ་སྦྱོར་གྱི་མངོན་བྱང་གསུངས་ཏེ། དེ་ཡང་སེམས་ཉིད་རང་རིག་པ་ཙམ་དུ་གནས་པ་ནི་ཟླ་བ་དང་པོ། དེ་གསལ་བར་རྟོགས་པ་ནི་ཟླ་བ་གཉིས་པ། དེ་གཉིས་ཀྱི་ངོ་བོ་སྟོང་ཉིད་དུ་གནས་པ་ནི། ཟླ་བ་གཉིས་ཀྱི་སྟེང་དུ་རྡོ་རྗེ། གསལ་སྟོང་ཟུང་འཇུག་དེས་འཁོར་འདས་གཉིས་ཀྱི་རྒྱུ་བྱེད་པ་ནི་འོད་ཟེར་གྱི་སྤྲོ་བསྡུ་དང་བཅས་པ། ལམ་གྱིས་སྦྱངས་པས་སྤྲོས་བྲལ་དེ་ཁོ་ན་ཉིད་ཀྱི་དོན་མཐོང་བ་ནི་ལྷའི་སྐུ་བསྐྱེད་པའོ། ། གཉིས་པ་སྦྱོང་བྱེད་ཐབས་ཀྱི་རྒྱུད་ལ་སྦྱར་བ་ལ། སྨིན་བྱེད་དབང་ལ་སྦྱར་བ་དང་།
གྲོལ་བྱེད་ལམ་ལ་སྦྱར་པའོ། ། དང་པོ་ནི། མཉམ་སྦྱོར་གྱིས་གསང་དབང་མཚོན་ལ། མི་མཉམ་སྦྱོར་གྱིས་ཤེས་རབ་ཡེ་ཤེས་ཀྱི་དབང་མཚོན་ཏེ། རྗེ་བཙུན་གྱིས་དེ་ལ་གསང་དབང་གི་དུས་སུ། སློབ་མ་ལ་རྣམ་པར་རྟོག་པའི་གྲྭ་དང་བཅས་པས་ཟུར་གསུམ་པའོ། ། ཤེས་རབ་ཡེ་ཤེས་ཀྱི་དུས་སུ་མི་རྟོག་པས་ཟླུམ་པོའོ། ། གསང་དབང་ལ་གཉིས་ཀའི་བྱང་ཆུབ་ཀྱི་སེམས་དཀར་བ་དང་ལྡན་པས་ན་གཉིས་ཀའང་ཟླ་བའོ། ། ཤེས་རབ་ཡེ་ཤེས་ཀྱི་ཤེས་རབ་ཉི་མ་ལྟར་དམར་ཞིང་། ཐབས་ཟླ་བ་ལྟར་དཀར་བས་ན་ཟླ་བ་དང་ཉི་མའོ། །
གསང་དབང་གི་བྱང་ཆུབ་ཀྱི་སེམས་ནི། མཐེ་བོང་སྲིན་ལག་དག་གིས་ནི། ། སློབ་མའི་ཁར་ནི་བཏུང་བར་བྱ། ། ཞེས་འབྱུང་བས་ན་མི་འགེགས་པས་ཧཱུྃཕཊ྄་ཊ་མེད་པའོ། ། ཤེས་རབ་ཡེ་ཤེས་ལ་འགེགས་པས་ན་ས་བོན་ཡོད་པའོ། ། གསང་དབང་གི་ཐིག་ལེ་སྤྲོ་བས་ན་འོད་སྤྲོ་བའོ། ། ཤེས་རབ་ཡེ་ཤེས་ཀྱིས་འཛིན་པས་ན་འོད་ཟེར་མི་སྤྲོ་བའོ། ། གསང་དབང་གི་བྱང་ཆུབ་ཀྱི་སེམས་ཐིག་ལེ་ལ་བརྟན་པས་སམ། རང་བཞིན་བརྒྱད་ཅུའི་རྟོག་པ་དང་བྲལ་བས་དཀར་བའོ། ། ཤེས་རབ་ཡེ་ཤེས་ཀྱི་བདེ་བ་ནི་བདེ་བ་གནག་ཅིང་ཞེས་པ་ལ་སོགས་པས་དཀར་བ་མ་ཡིན་པའོ། །
ཞེས་བྱ་བ་ལ་དགོངས་པའོ། ། གཉིས་པ་གྲོལ་བྱེད་ལམ་ལ་སྦྱར་བ་ལ། བསྐྱེད་རིམ་ལ་སྦྱར་བ་དང་། རྫོགས་རིམ་ལ་སྦྱར་བའོ། ། དང་པོ་ནི། ཐིག་ལེའི་རིམ་ཕྱིར་ཞེས་པ་སྟེ། དེ་ལྟར་དབང་དང་། སྦྱང་གཞིའི་དབང་གིས་བསྐྱེད་རིམ་ལ་ཡང་མཉམ་སྦྱོར། མི་མཉམ་སྦྱོར་གཉིས་གྲུབ་པ་ཡིན་ཏེ། དེའང་མངལ་དུ་མ་ཞུགས་པར་ཕའི་བྱང་སེམས་ལས་བུ་ཚའི་ལུས་གྲུབ་པ་ཡང་ཡོད་ལ།
དེ་དང་སྒོ་བསྟུན་ནས་མི་མཉམ་སྦྱོར་བསྟན་ནོ། ། འོན་ཀྱང་བུ་མོ་བསྐྱེད་པ་མེད་པའི་ཕྱིར་ཡུམ་གྱི་དཀྱིལ་འཁོར་མཉམ་སྦྱོར་ལས་བསྐྱེད་པ་མ་གསུངས་པ་ཡིན་ནོ། ། དེའི་རྒྱུ་མཚན་ཡང་སྐྱེས་པ་ལ་བུད་མེད་ལ་ལྟོས་པའམ་མ་ལྟོས་ཀྱང་འཛག་བདེ་ཉམས་སུ་མྱོང་རྒྱུ་ཡོད་པའི་ཕྱིར། ཡབ་རྐྱང་པའི་དཀྱིལ་འཁོར་ལ་མཉམ་སྦྱོར་དང་མི་མཉམ་སྦྱོར་གཉིས་ཀ་གསུངས་ལ། བུད་མེད་ལ་སྐྱེས་པ་ལ་མ་ལྟོས་པར་འཛག་བདེ་ཉམས་སུ་མྱོང་རྒྱུ་མེད་པའི་ཕྱིར། ཡུམ་གྱི་དཀྱིལ་འཁོར་ལ་མི་མཉམ་སྦྱོར་ལས་མཉམ་སྦྱོར་མ་གསུངས་པ་ཡིན་ནོ། ། གཉིས་པ་རྫོགས་རིམ་ལ་སྦྱར་བ་ལ། རང་བྱིན་རླབས་ལ་སྦྱར་བ་དང་། དཀྱིལ་འཁོར་འཁོར་ལོ་ལ་སྦྱར་བ་གཉིས། དང་པོ་ནི།
རང་གཞན་གྱིས་དག་རྒྱུ་ཞེས་པ་སྟེ། བསྐྱེད་རིམ་སྔོན་དུ་སོང་ནས། རྫོགས་རིམ་རང་བྱིན་རླབས་བསྒོམ་པའི་ཚེ་ཆོས་ཐམས་ཅད་རང་བཞིན་གྱིས་དག་པ་ལ། དག་པར་ཤེས་པས་གཉིས་ཀ་ཟླ་བ་བསྒོམ་པའི་དུས་སུ་འཁོར་ལོ་བཞི་གསལ་བཏབ་ནས། གཏུམ་མོའི་མེ་སྦར་བས་ལྟེ་བ་དང་སྤྱི་བོའི་འཁོར་ལོ་གཞུ་བཏུལ་མེད་པས། ཟླ་བ་གཉིས་ལ་ཨཱ་ལི་ཀཱ་ལིས་མཚན་པ། སྙིང་ཁ་དང་མགྲིན་པའི་འཁོར་ལོའི་ཡི་གེ་རྣམས་བསྲེགས་པས། ཕྱག་མཚན་ས་བོན་གྱིས་མ་མཚན་པ། མེ་དེས་དེ་བཞིན་གཤེགས་པའི་རྒྱུད་ལ་འགྲོ་འོང་བྱེད་པས། འོད་ཟེར་གྱི་སྤྲོ་བསྡུ་ཡོད་ལ།
སྤྱི་བོའི་ཧཾ་ལས་བྱང་སེམས་ཟླ་བ་ལྟར་དཀར་བ་བབས་པས་ཁ་དོག་དཀར་པོ། རང་བྱུང་གི་ཡེ་ཤེས་དེ་མཚན་རྟོག་གིས་མི་ཕྱེད་པས་ན། མངོན་བྱང་གསུམ་པ་རྡོ་རྗེར་བསྒོམ་པ་ཡིན་ནོ། ། གཉིས་པ་དཀྱིལ་འཁོར་འཁོར་ལོ་ལ་སྦྱར་བ་ནི། འབྲས་ཕྱིར་ཞེས་པ་སྟེ། རྫོགས་རིམ་རང་བྱིན་རླབས་སྔོན་དུ་སོང་བས། ཐིག་ལེ་དབང་ཐོབ་པར་བྱས་ནས། འབྲས་བུ་ཕོ་ཉའི་ལམ་བསྒོམ་པ་ན་སྒྲུབ་པ་པོའི་ཐིག་ལེ་དཀར་པོ་དང་། ཕྱག་རྒྱའི་རཀྟ་དམར་པོ་བབས་པས་ཟླ་བ་དང་ཉི་མ། དེའང་རྡོ་རྗེ་དང་པདྨའི་རྩ་སྒོར་འབེབས་པས།
ཨཱ་ལི་ཀཱ་ལིས་མ་མཚན་པ། དེའང་ཕྱིར་འཕོ་བ་བཀག་ནས་གྱེན་དུ་འདྲེན་པས་ཕྱག་མཚན་ལ་ས་བོན་གྱིས་མཚན་པ། ཁམས་གཉིས་པོ་ཡབ་ཡུམ་གྱི་རང་གནས་སུ་འཇོག་པས་འོད་ཟེར་གྱི་སྤྲོ་བསྡུ་མེད་པ། དེ་ལས་སྐྱེས་པའི་ཡེ་ཤེས་ཀྱང་སྣ་ཚོགས་སུ་སྐྱེ་བས་སྐུ་མདོག་སྣ་ཚོགས་སུ་བསྒོམ་པའོ། ། གསུམ་པ་གྲུབ་པ་འབྲས་བུའི་རྒྱུད་ལ་སྦྱར་བ་ལ། མཉམ་སྦྱོར་དབྱིངས་ཀྱི་བཤད་པ། མི་མཉམ་སྦྱོར་ཡེ་ཤེས་ཀྱི་བཤད་པ། རྒྱས་གདབ་ཀྱིས་དེ་གཉིས་ཀ་བཤད་པའོ། ། དང་པོ་ནི་དབྱིངས་དང་ཞེས་པ་སྟེ། དབྱིངས་རང་བཞིན་གྱིས་དག་པ་དང་།
སྤང་བྱ་གློ་བུར་གྱི་དྲི་མས་དག་པས་ན། དེ་གཉིས་ཀ་ཟླ་བ། དེས་རྣམ་ཐར་སྒོ་གསུམ་མཚོན་པས་ཟུར་གསུམ་པ། དོན་ཐབས་ཤེས་རབ་ཟུང་དུ་འཇུག་པས་ཨཱ་ལི་དང་། ཀཱ་ལིས་མཚན་པ། དེ་ལྟ་བུའི་དག་པ་གཉིས་ལྡན་གྱི་ཆོས་སྐུ་ས་བཅུ་པས་ཀྱང་རྟོགས་པར་དཀའ་བས། མངོན་བྱང་གསུམ་པ་རྡོ་རྗེ། དེ་རིགས་ལྔ་དང་ཡེ་ཤེས་ལྔའི་ཚུལ་དུ་སྣང་བས་རྩེ་ལྔ་པ། ངོ་བོ་སྤྲོས་པ་དང་བྲལ་ཞིང་སྐྱེད་བྱེད་གཞན་མེད་པས་རྡོ་རྗེ་ལ་ས་བོན་གྱིས་མ་མཚན་པ། ཆོས་ཀྱི་སྐུ་དེ་ལས་གཟུགས་ཀྱི་སྐུ་གཉིས་འཕྲོ་ཞིང་རྟེན་བྱེད་པས་རྡོ་རྗེ་ལས་འོད་ཟེར་གྱི་སྤྲོ་བསྡུ་ཡོད་པ།
ཆོས་ཀྱི་སྐུ་རང་བཞིན་གྱིས་འོད་གསལ་བས་སྐུ་མདོག་དཀར་པོའོ། ། གཉིས་པ་མི་མཉམ་སྦྱོར་ཡེ་ཤེས་ཀྱི་བཤད་པ་ནི། ཡེ་ཤེས་ཞེས་བྱ་སྟེ། ཡེ་ཤེས་དེ་རྒྱུ་དུས་ཀྱི་ཕུང་པོ་ལྔ། གནས་གྱུར་པ་ལོངས་སྤྱོད་རྫོགས་པའི་སྐུ་ཡེ་ཤེས་ལྔའི་རང་བཞིན་དེ་ཉིད་ཡབ་ཡུམ་ཞལ་སྦྱོར་དུ་བཞུགས་པས། མངོན་བྱང་དང་པོ་ཟླ་བ་དང་ཉི་མ་ཁ་སྦྱར་བ། དེའི་སྤྲུལ་སྐུས་སེམས་ཅན་ཐམས་ཅད་ཀྱི་དོན་མཛད་པས་མངོན་བྱང་གསུམ་པ་རྡོ་རྗེར་མ་ངེས་ཤིང་། ཐོད་པ་དང་སྣ་ཚོགས་རྡོ་རྗེ་དང་། གྲི་གུག་སོགས་ཀྱི་ཕྱག་མཚན་ཡོད་པ། ལོངས་སྐུ་ས་བདུན་པ་མན་ཆད་ལ་སྦས་པས་ཕྱག་མཚན་ལ་ས་བོན་གྱིས་མཚན་པ།
སྤྲུལ་སྐུ་མཆོག་འབྲིང་ཐ་གསུམ་ལས་གཞན་མི་སྤྲོ་བས། འོད་ཟེར་གྱི་སྤྲོ་བསྡུ་མེད་པ། ལོངས་སྐུ་ཡེ་ཤེས་ལྔའི་རང་བཞིན་ཡིན་པས། སྐུ་མདོག་དཀར་པོ་ཁོ་ནར་མ་ངེས་ཀྱི་ནག་པོ་དང་སེར་པོ་ལ་སོགས་པ་སྣ་ཚོགས་པའོ། ། གསུམ་པ་རྒྱས་གདབ་ཀྱིས་དེ་གཉིས་ཀ་བཤད་པ་ནི། འབྲས་བུ་ཆོས་ཀྱི་སྐུ་དང་། གཟུགས་སྐུ་གཉིས་དབྱེར་མེད་དུ་གནས་པ་ནི། རྒྱས་གདབ་པའི་དོན་ཏེ། ཇི་སྐད་དུ། རྒྱས་གདབ་སྐུ་གསུམ་དབྱེར་མེད་དོ། །
ཞེས་པའོ། ། མདོར་ན་རྒྱུ་དུས་ཀྱི་ལུས་སེམས་གཉིས་མངོན་བྱང་ལྔའི་ཚུལ་དུ་རང་གྲུབ་ཏུ་ཡོད་པ་ནི་སྦྱང་གཞི་ཡིན་ལ། དེ་ལ་གསང་དབང་དང་། ཤེས་རབ་ཡེ་ཤེས་གཉིས་མངོན་བྱང་ལྔའི་ཚུལ་དུ་བསྐུར་བ་ནི་སྨིན་བྱེད་ཡིན་ཅིང་། དེ་ཉིད་བསྐྱེད་རིམ་གྱི་མངོན་བྱང་ལྔ་རྟེན་དུ་བྱས་ནས། རྫོགས་རིམ་རང་བྱིན་རླབས་དང་། དཀྱིལ་འཁོར་འཁོར་ལོ་མངོན་བྱང་ལྔའི་ཚུལ་དུ་བསྒོམས་པས་འབྲས་བུ་ཡེ་ཤེས་ལྔ་མངོན་དུ་གྱུར་ནས་འཚང་རྒྱ་བ་ཡིན་པས་འདི་རྣམས་རྒྱུ་འབྲས་སུ་འགྲོ་བའི་རྒྱུ་མཚན་ཤེས་དགོས་སོ། ། གཉིས་པ་བསྐྱེད་ནས་འཁོར་སྤྲོ་བ་ལ། སྦྱོར་བ་འདུ་ཤེས་གསུམ་ལྡན། དངོས་གཞི་འཁོར་སྤྲོ་བ།
སྤྲོས་པའི་འཁོར་རྣམས་ཀྱི་སྐུ་མདོག་སོགས་བཤད་པ་དང་གསུམ། དང་པོ་ནི། བདག་དང་ཕྱག་རྒྱ་ལྷར་བསམ་པ་ལྷའི་འདུ་ཤེས། མཁའ་གསང་བསྣོལ་མར་བྱིན་གྱིས་བརླབ་པ་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་འཁོར་གྱི་ལྷ་མོ་རྣམས་དབྱུང་བར་བྱའོ་སྙམ་པ་ཆོས་ཀྱི་འདུ་ཤེས་སོ། ། གཉིས་པ་དངོས་གཞི་འཁོར་སྤྲོ་བ་ནི། དེ་ལྟར་འདུ་ཤེས་གསུམ་དང་ལྡན་པའི་སྒོ་ནས་དང་། ཡབ་ཡུམ་སྙོམས་པར་ཞུགས་པས་ཞེས་པ་ནས་ལྷ་མོ་བརྒྱད་དུ་གྱུར། དེ་རྣམས་ཡུམ་གྱི་མཁའ་ནང་ནས་ཕྱིར་འཐོན་ཏེ། གདན་སོ་སོའི་སྟེང་དུ་འཁོད་པ་ནི་ཞེས་པའི་བར་ངག་འདོན་བཞིན་ནོ། །
གསུམ་པ་སྤྲོས་པའི་ལྷ་མོ་རྣམས་ཀྱི་སྐུ་མདོག་སོགས་བཤད་པ་ནི། ཤར་དུ་གཽ་རཱི་ཆོས་ཀྱི་དབྱིངས་ལས་མི་འགྱུར་བས་སྐུ་མདོག་ནག་མོ། གཡས་རྣམ་རྟོག་གཅོད་པས་གྲི་གུག གཡོན་འཁོར་བའི་རྒྱ་མཚོ་ལས་ཉ་དང་འདྲ་བའི་འགྲོ་བ་འདོན་པས་ཉ་རོ་ཧི་ཏ་འཛིན་པ་སྟེ།

ཉའི་བྱེ་བྲག་དམར་པོ་ཞིག་ཡིན་གསུངས། ལྷོར་ཙཽ་རཱི་སེམས་ཅན་ལ་རྗེས་སུ་ཆགས་པས་སྐུ་མདོག་དམར་མོ། གཡོན་གཏི་མུག་གི་འགྲོ་བ་མཚོན་པས་ཕག་པ། གཡས་གཏི་མུག་ལས་སློང་བས་ཅང་ཏེའུ་འཛིན་པའོ། ། ནུབ་ཏུ་བཻ་ཏཱ་ལཱི་སངས་རྒྱས་ཀྱི་ཡོན་ཏན་རྒྱས་པས་སྐུ་མདོག་སེར་མོ། གཡས་འདོད་ཆགས་ཀྱི་འགྲོ་བ་མཚོན་པས་རུས་སྦལ། གཡོན་འདོད་ཆགས་དེ་ཚིམ་པ་མཚོན་པས་ཐོད་པ་བདུད་རྩིས་གང་བ་འཛིན་པ། བྱང་དུ་གྷསྨ་རཱི་འཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་སྐུ་མདོག་ལྗང་ཁུ། གཡས་ཞེ་སྡང་གི་འགྲོ་བ་འདྲེན་པས་སྦྲུལ། གཡོན་ཞེ་སྡང་དེ་ཚིམ་པ་མཚོན་པས་ཐོད་པ་བདུད་རྩིས་གང་བ་འཛིན་པ། བྱང་ཤར་དུ་པུཀྐ་སཱི་ཆོས་ཀྱི་དབྱིངས་ལས་མི་འགྱུར་བས་སྐུ་མདོག་སྔོན་པོ།
གཡས་ང་རྒྱལ་གྱི་འགྲོ་བ་མཚོན་པས་སེང་གེ གཡོན་ཞེ་སྡང་དེ་འཇོམས་པར་བྱེད་པས་དགྲ་སྟ་འཛིན་པའོ། ། ཤར་ལྷོར་རི་ཁྲོད་མ་རང་བཞིན་གྱིས་འོད་གསལ་བས་སྐུ་མདོག་དཀར་མོ་གཡས་བདག་ལྟ་མཚོན་པས་དགེ་སློང་། གཡོན་སེར་སྣའི་མདུད་པ་འཁྲོལ་བས་བསིལ་བྱེད་འཛིན་པའོ། ། ལྷོ་ནུབ་ཏུ་གདོལ་པ་མོ་སེམས་ཅན་ལ་རྗེས་སུ་ཆགས་པས་སྐུ་མདོག་སྔོ་དམར། གཡས་ཆོས་ཀྱི་འཁོར་ལོ་བསྐོར་བས་འཁོར་ལོ་དང་། གཡོན་ཉོན་མོངས་པའི་ཐལ་བ་རློག་པས་ཐོང་པ་འཛིན་པ། ནུབ་བྱང་དུ་གཡུང་མོ་འཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་བྱེད་པས་སྐུ་མདོག་སྣ་ཚོགས་པ། གཡས་རྣམ་པར་རྟོག་པའི་བྲག་རི་བསྙིལ་བས་རྡོ་རྗེ། གཡོན་གདུག་པ་ཅན་ཚར་གཅོད་པས་སྡིགས་མཛུབ་མཛད་པའོ། །
དེ་ལྟར་ལྷ་མོ་ཐམས་ཅད་ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག་པ། བདེན་པ་གཉིས་ཐུགས་སུ་ཆུད་པས་ཕྱག་གཉིས་མ། སྐུ་གསུམ་བརྙེས་པས་སྤྱན་གསུམ་པ། སངས་རྒྱས་ཀྱི་ཡོན་ཏན་གོང་ནས་གོང་དུ་རྒྱས་པས་དབུ་སྐྲ་དམར་སེར་གྱེན་དུ་བརྫེས་པ། རྒྱལ་བ་ལྔ་དག་པས་ཕྱག་རྒྱ་ལྔས་བརྒྱན་པ། མི་གནས་པའི་མྱ་ངན་ལས་འདས་པ་མཚོན་པས་ཞབས་གཡོན་བརྐྱངས་པའི་བརླ་ལ་གཡས་བསྐུམ་པས་སོར་མོ་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། གསུམ་པ་སྤྲོས་ནས་ཐིག་ལེར་ཞུ་བ་ནི། རྡོ་རྗེ་གུར་ལས། དྲི་ཟ་སྙོམས་པར་ཞུགས་ནས་ནི། ། ཁུ་བར་རྗེས་སུ་དྲན་པར་བྱ། །
ཞེས་གསུངས་པའི་དོན། སླར་ཡང་ཡབ་ཡུམ་སྙོམས་པར་ཞུགས་པས་བར་སྣང་ནས་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱིས་མཐའ་བརྟེན་པའི་བར་དོའི་རྣམ་པར་ཤེས་པ་བཀུག ཡབ་ཀྱི་ཞལ་དུ་ཞུགས་ཞེས་པ་ནས། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ་ཞེས་པའི་བར་ངག་འདོན་བཞིན་ནོ། ། དེའང་སྔགས་དོན་ནི། དེ་བཞིན་གཤེགས་པ་ཐམས་ཅད་རྗེས་སུ་ཆགས་པ་རྡོ་རྗེའི་རང་བཞིན་ངའོ་སྙམ་དུ་ང་རྒྱལ་འཛིན་པའོ། ། གཉིས་པ་ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཆང་བཞེངས་པ་ལ། ཞུ་བ་གླུས་བསྐུལ་བ། བསྐུལ་ནས་འབྲས་བུ་རྡོ་རྗེ་འཆང་བཞེངས་པ། བཞེངས་ནས་སྣོད་བཅུད་སྦྱང་པ་དང་གསུམ།
དང་པོ་ལ། གང་ལ་བསྐུལ་བ། གང་གིས་བསྐུལ་བ། ཚུལ་ཇི་ལྟར་དུ་བསྐུལ་བ་དང་གསུམ་ལས། དང་པོ་ནི། བདེ་སྟོང་གཉིས་སུ་མེད་པའི་ཡེ་ཤེས་ཐིག་ལེའི་གཟུགས་ཅན་དུ་གནས་པ་དེ་ཉིད་ལ་བསྐུལ་བའོ། ། གཉིས་པ་ནི། མཚམས་ཀྱི་ལྷ་མོ་བཞིས་བསྐུལ་བ་ཡིན་ཏེ། དེའི་རྒྱུ་མཚན་ཡང་འབྲས་བུ་སྐབས་སུ། འོད་གསལ་ཆོས་ཀྱི་སྐུ་ལས་མ་གཡོས་བཞིན་དུ།
གཟུགས་སྐུ་གཉིས་ཀྱིས་སེམས་ཅན་གྱི་དོན་འབད་མེད་ལྷུན་གྲུབ་ཏུ་མཛད་པ་ནི། ལམ་གྱི་སྐབས་སུ་ཚད་མེད་བཞི་བསྒོམས་པའི་འབྲས་བུ་ཡིན་ལ། ཚད་མེད་བཞི་དག་པ་ནི་མཚམས་ཀྱི་ལྷ་མོ་བཞི་ཡིན་པས་སོ། ། གསུམ་པ་ནི། པུཀྐ་སཱིས་ཐུགས་རྗེ་ཆེན་པོའི་ཚུལ་གྱིས་བསྐུལ། ཤ་ཝ་རཱིས་གནད་ལ་བོར་བའི་ཚུལ་གྱིས་བསྐུལ། གདོལ་པ་མོས་སྔོན་གྱི་ཐུགས་དམ་རྗེས་སུ་དྲན་པའི་ཚུལ་གྱིས་བསྐུལ། དེ་ལྟར་ལྷ་མོ་གསུམ་གྱིས་བསྐུལ་བའི་ངོར་བཞེངས་སུ་མ་བཏུབ་པར་ལྷ་མོ་གསུམ་པོ་ཡིད་ཆད་པའི་ཚུལ་དུ་གནས་པ་ལ། གཡུང་མོས་ཐུགས་དགོངས་ཡོངས་སུ་མཁྱེན་པའི་ཚུལ་གྱིས་བསྐུལ་བ་སྟེ། དེའང་རྣལ་འབྱོར་པ་རང་གི་ཤེས་པ་མཚམས་ཀྱི་ལྷ་མོ་བཞིར་འཕོས་ནས།
རྗེ་བཙུན་སྙིང་རྗེའི་ཡིད་བཞེངས་ཤིག ། ཅེས་སོགས་ཀྱིས་བསྐུལ་བའོ། ། གཉིས་པ་བསྐུལ་ནས་འབྲས་བུ་རྡོ་རྗེ་འཆང་བཞེངས་པ་ནི། དེ་ལྟར་བསྐུལ་བས་ཐིག་ལེ་དེ་ཧཱུྃ་དང་ཨྃ་སྔོན་པོ་འོད་འབར་ཞིང་འཇིགས་པར་གྱུར། དེ་ཞུ་བ་ལས་བདག་ཉིད་འབྲས་བུ་རྡོ་རྗེ་འཛིན་པ་སྐུ་མདོག་སྔོན་པོ་ཞལ་བརྒྱད་པ། ཕྱག་བཅུ་དྲུག་ནི། ཁ་ཆེ་རིན་ཆེན་རྡོ་རྗེས། ཞལ་བཞི་པ་ལ་དཔུང་པ་བཞི། ། ཕྱག་བཞི་པ་ལ་ཞབས་བཞི་པ། ། རྟ་མགྲིན་རྒྱལ་པོ་ཆེན་པོ་སྟེ། །
ཞེས་གསུངས་པའི་རིགས་པས། དཔུང་པ་བཅུ་དྲུག དེ་དང་འབྲེལ་བའི་ཕྱག་ངར་བཅུ་དྲུག དེ་དང་འབྲེལ་བའི་ཕྱག་མགོ་བཅུ་དྲུག དེ་དག་གིས་བཟུང་བའི་ཐོད་པ་བཅུ་དྲུག གཡས་པའི་ཐོད་པ་བརྒྱད་ལ་གནས་པའི་གླང་པོ་ཆེ་ལ་སོགས་པ་བརྒྱད་ནི། སེམས་ཅན་གྱི་ནད་བརྒྱད་རང་ལ་བསྡུ་བ་མཚོན་པས་ཁ་ནང་དུ་བསྟན་པ་སྟེ། གུར་ལས། གློ་དང་དབུགས་དང་དེ་བཞིན་སྨྱོ། ། ཁོང་སྐམ་མཛེ་དང་བིར་ཙི་ཀ །
མཆིན་པ་མཚེར་བའི་ནད་རྣམས་ནི། ། གླང་པོ་ལ་སོགས་རིམ་ཤེས་བྱ། ། ཞེས་གསུངས་སོ། གཡོན་པའི་ཐོད་པ་བརྒྱད་ལ་གནས་པའི་སའི་ལྷ་སོགས་བརྒྱད་ནི། དབང་ཕྱུག་བརྒྱད་སེམས་ཅན་ལ་སྩོལ་བ་མཚོན་པས་ཁ་ཕྱིར་བསྟན་ཏེ། གུར་ལས། ས་ནི་དང་པོ་ནོར་སྦྱིན་མཐར། ། དབང་ཕྱུག་བརྒྱད་ནི་སྩོལ་བར་མཛད། ། ཅེས་གསུངས་སོ། གར་གྱི་ཉམས་དགུ་ལས།
སྒེག་པ་དཔའ་བ་མི་སྡུག་པ་ནི་སྐུའི་ཉམས་གསུམ་སྟེ། སྐུ་ལྟ་བས་ཆོག་མི་ཤེས་པ་དང་ལྡན་པས་གདུལ་བྱ་འདོད་ཆགས་ཅན་འདུལ་བར་བྱེད་པ་ཡིན་ནོ། ། དཔའ་བ་ནི། བདུད་བཞི་མཉམ་པར་མནན་ནས་སྐུ་ཆེ་ཞིང་བརྗིད་པ་སྟེ། གདུལ་བྱ་ཞེ་སྡང་ཅན་འདུལ་བར་བྱེད་པ་ཡིན་ནོ། ། མི་སྡུག་པ་ནི་ཞལ་སྨིན་མ་དཔྲལ་བར་འདུས་པ་ལ་སོགས་པ་མི་སྡུག་པའི་ཉམས་དང་ལྡན་པ་སྟེ་གདུལ་བྱ་གཏི་མུག་ཅན་འདུལ་བར་བྱེད་པ་ཡིན་ནོ། ། དགོད་ཅིང་དྲག་ཤུལ་འཇིགས་སུ་རུང་བ་ནི། ། གསུང་གི་ཉམས་གསུམ་སྟེ། དེ་ལ་དགོད་པ་ནི། རབ་ཏུ་དགའ་ཞིང་ཆགས་པའི་བཞད་སྒྲས་འདོད་ཆགས་ཅན་འདུལ་ལ།
ཧཱུྃ་ཕཊ྄་ལ་སོགས་པ་དྲག་ཤུལ་གྱི་ང་རོས་ཞེ་སྡང་ཅན་འདུལ་ཞིང་། འཇིགས་སུ་རུང་བ་ནི། རྟག་པ་དང་ཆད་པར་འཛིན་པ་རྣམས་འཇིགས་པར་བྱེད་པའི་སྒྲ་སྟེ། སྟོང་པ་དང་། ཟུང་དུ་འཇུག་པའི་གསུངས་ཡིན་ནོ། ། སྙིང་རྗེའི་རྔམ་དང་ཞི་བ་ནི། ཐུགས་ཀྱི་ཉམས་གསུམ་སྟེ། དེ་ལ་སྙིང་རྗེ་ནི། སེམས་ཅན་ལ་རྗེས་སུ་ཆགས་པས་འདོད་ཆགས་ཅན་འདུལ་ལ། རྔམ་པ་ནི།
བྱམས་པ་ཆེན་པོས་རབ་ཏུ་ཁྲོ་བར་མཛད་པས་ཞེ་སྡང་ཅན་འདུལ་ཞིང་། ཞི་བ་ནི། ཟུང་འཇུག་ཞི་བ་ཆེན་པོའི་ཐུགས་ཀྱིས་ལོག་ལྟ་དང་ལྡན་པའི་གཏི་མུག་ཅན་འདུལ་བར་བྱེད་པའོ། ། གསུམ་པ་བཞེངས་ནས་སྣོད་བཅུད་སྦྱང་པ་ལ་སེམས་དཔའ་གསུམ་བརྩེགས་བསྒོམ་པ་དང་། དེས་སྣོད་བཅུད་སྦྱང་བ་གཉིས། དང་པོ་ནི། ཡབ་ཀྱི་ཐུགས་ཁར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ། ཡུམ་གྱི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ཨྃ། ལྷ་མོ་རྣམས་ཀྱི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་གྃ་ཙྃ་ཞེས་སོགས་ས་བོན་ཐིག་ལེས་བརྒྱན་པ་བསྒོམ་པའོ། ། འོ་ན་ས་བོན་ཐིག་ལེས་བརྒྱན་པ་ལ་སེམས་དཔའ་ཕྱི་མ་གཉིས་ཀྱི་དོན་ཚང་བར་གང་ནས་བཤད་སྙམ་ན།
གསང་འདུས་སྒྲོན་གསལ་ལས། དེས་ན་ཁམས་གསུམ་པའི་དམ་ཚིག་སེམས་དཔའི་སྙིང་ཁར་ཡི་གེ་ཧཱུྃ་ཡེ་ཤེས་སེམས་དཔར་བསྒོམ་ནས། སེམས་ནི་ཐིག་ལེར་གྱུར་བར་བཞག ། ཅེས་གསུངས་པས། རང་དམ་ཚིག་པར་གསལ་བའི་སྙིང་ཁའི་ས་བོན་ཡེ་ཤེས་སེམས་དཔའ། དེའི་སྟེང་གི་ཐིག་ལེ་ཏིང་ངེ་འཛིན་སེམས་དཔའོ། ། འདིར། དེས་སྣོད་བཅུད་སྦྱང་བ་ཞེས་པའི་ས་བཅད་གཉིས་ཆད་སྙམ། གཉིས་པ་མིག་སོགས་བྱིན་གྱིས་བརླབས་པ་ནི། གདོང་དྲུག་གི་རྒྱུད་ལས།
མིག་སོགས་བྱིན་གྱིས་བརླབས་པ་ལ། ། གཏི་མུག་རྡོ་རྗེ་སོགས་ཀྱིས་བསྲུང་། ། དབང་སྦུབས་སྟོང་པ་ཉིད་བྱས་ཏེ། ། སྙིང་པོའམ་མིང་གི་ཡི་གེ་ཡིས། ། རིགས་ཀྱི་ཕྱག་མཚན་ལྡན་པ་ཡི། ། སྐུ་རྣམས་ངེས་པར་བསྐྱེད་པ་འོ། ། ཞེས་གསུངས་པ་དང་མཐུན་པར། མིག་སོགས་ཐ་མལ་པ་རྣམས་སྟོང་པར་བསམ་པའི་ངང་ནས། མིག་ཏུ་མཾ་ལས་གཏི་མུག་རྡོ་རྗེ་མ་དཀའ་མོ་ཞེས་པ་ནས་ཐུགས་ཁར་ཧཱུྃ་ལས་ཐུགས་རྡོ་རྗེ་མ་ནག་མོ་ཞེས་པའི་བར་བསྒོམ་པའོ། ། དེ་ལྟར་བྱིན་གྱིས་བརླབས་པའི་དགོས་པ་ནི། །
རྗེ་བཙུན་རྩེ་མོས། དེ་ལྟར་གོ་ཆ་བགོས་པ་ལ། ། དགོས་པ་རྣམ་པ་གསུམ་གསུངས་ཏེ། ། ཐ་མལ་རྣམ་རྟོག་བློ་བཟློག་དང་། ། མངོན་པར་ཤེས་པ་ལྔ་འཆར་དང་། ། བར་ཆད་བགེགས་ལས་བསྲུང་བ་སྟེ། ། ཞེས་གསུངས་པ་ལྟར་རོ། ། གསུམ་པ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི། རང་གི་སྙིང་ཁའི་ཧཱུྃ་ལས་འོད་འཕྲོས་པས། ཡེ་ཤེས་ཀྱི་འཁོར་ལོ་ལྷ་དགུའི་རྣམ་པར་སྤྱན་དྲངས།
དཀར་མོ་སོགས་ཀྱིས་མཆོད་ཅིང་། ཁྱོད་ནི་རྣལ་འབྱོར་སོགས་ཀྱིས་བསྟོད་ནས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་བརྗོད་པས་གཽ་རཱི་ནག་མོ་ལྕགས་ཀྱུ་ཐོགས་པས་ཡེ་ཤེས་པ་རྣམས་སྲུང་བའི་འཁོར་ལོའི་ནང་དུ་སྤྱན་དྲངས། ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ་ཞེས་བརྗོད་པས། ཙཽ་རཱི་དམར་མོ་ཞགས་པ་ཐོགས་པས་མགྲིན་པ་ལ་རེག་པས་ཡེ་ཤེས་པ་རྣམས་སྨིན་མཚམས་ནས་ཐིམ། ཨོཾ་བཛྲ་བཻ་ཏཱ་ལཱི་བྷནྡྷ་བྷཾ་ཞེས་བརྗོད་པས། བཻ་ཏཱ་ལཱི་སེར་མོ་ལྕགས་སྒྲོག་ཐོགས་པས་ཞབས་ལ་རེག་པས། ཆུ་ལ་ཆུ་འདྲེས་པ་བཞིན་བསམ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ
ཞེས་བརྗོད་པས། གྷསྨ་རི་ལྗང་ཁུ་དྲིལ་བུ་ཐོགས་པས་ཕྱི་ནང་ཀུན་ཏུ་དྲིལ་བུའི་སྒྲ་བསྒྲགས་པས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམ་མོ། ། དེ་ལྟར་ཡེ་ཤེས་ཀྱི་འཁོར་ལོ་དགུག་གཞུག་བྱས་པའི་དགོས་པ་ནི། རྗེ་བཙུན་རྩེ་མོས། དེ་ལྟར་དམ་ཚིག་འཁོར་ལོ་ལ། ། ཡེ་ཤེས་བསྟིམ་པའི་དགོས་པ་ཡང་། ། འདི་ལྟར་ཁ་ཅིག་དམ་ཚིག་པ། ། དམན་འཛིན་ཡེ་ཤེས་མཆོག་ཏུ་འཛིན། ། དེ་ལྟར་འཛིན་པའི་གང་ཟག་གིས། ། ཡེ་ཤེས་དགུག་གཞུག་མ་བྱས་ན། །
དམ་ཚིག་འབའ་ཞིག་གཟུགས་བརྙན་ཙམ། ། ལམ་དུས་བྱས་ཡིན་དེས་མི་འགྲུབ། ། དེ་བས་དམ་ཚིག་འཁོར་ལོ་ལ། ། ཡེ་ཤེས་བཅུག་པས་དེར་རྟོགས་པས། ། འབྲས་བུ་འབྱིན་ཡིན་ཡང་དག་པར། ། དེ་ལྟར་མེད་ཀྱང་དེར་དགོས་གསུངས། ། ཞེས་གསུངས་པ་ལྟར་ཡིན་ནོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ལ། དབང་བསྐུར་གྱི་ལྷ་སྤྱན་དྲངས་པ། མཆོད་ཅིང་གསོལ་བ་བཏབ་པ།
དབང་བསྐུར་བ་དངོས། རིགས་བདག་གིས་རྒྱས་གདབ་པ། དབང་དོན་ལ་ང་རྒྱལ་བཟུང་བའོ། ། དང་པོ་ནི། རྩ་རྒྱུད་ལས། རང་གི་སྙིང་ཁར་ས་བོན་བསམ་མོ། ། ས་བོན་ལས་འོད་ཟེར་ནག་པོ་ལྕགས་ཀྱུའི་རྣམ་པའི་གཟུགས་ཀྱིས་ཕྱུང་ནས་དེས་ཁམས་གསུམ་དུ་བཞུགས་པའི་སངས་རྒྱས་ཐམས་ཅད་སྤྱན་དྲངས་ལ། ཞེས་གསུངས་པའི་དོན། སླར་ཡང་རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས། དབང་གི་ལྷ་དེ་བཞིན་གཤེགས་པ་རིགས་ལྔ་ཞེས་སོགས་སྤྱན་འདྲེན་པའོ། །
གཉིས་པ་ནི་རྩ་རྒྱུད་ལས། མ་མོ་བརྒྱད་ཀྱིས་ཡང་དག་པར་མཆོད་ནས་གསོལ་བ་གདབ་པར་བྱའོ། ། ཨོཾ་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་ཞེས་པའི་དོན་སྤྱན་དྲངས་པའི་དཀྱིལ་འཁོར་ལ། དཀར་མོ་སོགས་ཀྱིས་མཆོད་ནས། དབང་བསྐུར་བའི་ཕྱིར་དུ། རྒྱས་པར་ན། བཅོམ་ལྡན་དེ་བཞིན་གཤེགས་པ་ཀུན། ། ཞེས་སོགས་ཀྱིས་གསོལ་བ་བཏབ་ཅིང་། བསྡུ་ན། དེ་བཞིན་གཤེགས་པ་ཐམས་ཅད་ཀྱིས།
བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་གདབ་པར་བྱའོ། ། གསུམ་པ་དབང་བསྐུར་བ་དངོས་ནི། རྩ་རྒྱུད་ལས། སངས་རྒྱས་དེ་རྣམས་ཧེ་རུ་ཀའི་རྣམ་པའི་གཟུགས་ཀྱིས་དེ་བཞིན་གཤེགས་པ་ལྔའི་བདག་ཉིད་ཀྱི་བདུད་རྩི་ལྔས་གང་བའི་བུམ་པས་དབང་བསྐུར་བར་བྱའོ། ། དབང་བསྐུར་བ་ན་མེ་ཏོག་གི་ཆར་འབབ་པར་འགྱུར་རོ། ། རྔའི་སྒྲ་འབྱུང་བར་འགྱུར་རོ། ། གུར་གུམ་གྱི་ཆར་འབབ་པར་འགྱུར་རོ། ། གཟུགས་རྡོ་རྗེ་མ་ལ་སོགས་པ་རྣམས་ཀྱིས་མཆོད་པར་བྱའོ། ། རྡོ་རྗེའི་གླུ་སྤྱན་མ་ལ་སོགས་པ་རྣམས་ཀྱིས་བླང་བར་བྱའོ། །
ཞེས་པའི་དོན་གསོལ་བ་བཏབ་པ་ལ་བརྟེན་ནས། དེ་བཞིན་གཤེགས་པ་རིགས་ལྔ་ཞལ་གཅིག་ཕྱག་གཉིས་པ་དེ་དག ཧེ་རུ་ཀ་ཞལ་བརྒྱད་ཕྱག་བཅུ་དྲུག་པར་གྱུར་ནས་ཕྱག་བཅུ་དྲུག་གི་ཐོད་པའི་ཚབ་ཏུ། གུར་ལས། མི་བསྐྱོད་པ་ནི་རྡོ་རྗེའི་ཆུ། ། རྣམ་པར་སྣང་མཛད་དྲི་རུ་བརྗོད། ། སྣང་བ་མཐའ་ཡས་ཁུ་བ་སྟེ། ། རིན་ཆེན་འབྱུང་ལྡན་ཁྲག་ཅེས་བྱ། ། ཤ་ཆེན་དོན་ཡོད་གྲུབ་པ་འོ། ། ཞེས་གསུངས་པ་ལྟར་གྱི་བདུད་རྩི་ལྔས་གང་བའི་བུམ་པ་བསྣམས་ནས་སྤྱི་བོ་ནས་བླུག་སྟེ།
སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་གསུངས་ཤིང་དབང་བསྐུར། དེའི་ཚེ་ཡུམ་བཞིས་གླུ་ལེན། བྱང་སེམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པར་བསམ་པའོ། ། བཞི་པ་རིགས་བདག་གིས་རྒྱས་གདབ་པ་ནི། གཙོ་བོ་ཡབ་ཡུམ་ལ་མི་བསྐྱོད་པས་དབུ་བརྒྱན་པ་ནི། ངོ་བོ་ཉིད་ལ་ངོ་བོ་ཉིད་རྒྱ། གཽ་རཱི་དང་པུཀྐ་སཱི་ལ་མི་བསྐྱོད་པས་དབུ་བརྒྱན་པ་ནི་ལུས་ལ་སེམས་ཀྱི་རྒྱ།
ཙཽ་རཱི་དང་ཤ་བ་རཱི་ལ་རྣམ་པར་སྣང་མཛད་ཀྱིས་དབུ་བརྒྱན་པ་ནི་སེམས་ལ་ལུས་ཀྱི་རྒྱ། བཻ་ཏཱ་ལཱི་དང་ཙཎྜ་ལཱི་ལ་རིན་ཆེན་འབྱུང་ལྡན་གྱིས་དབུ་བརྒྱན་པ་ནི་རྒྱུ་ལ་འབྲས་བུའི་རྒྱ། གྷསྨ་རཱི་དང་ཌོཾ་བྷི་ནི་ལ་འོད་དཔག་མེད་ཀྱིས་དབུ་བརྒྱན་པ་ནི་འབྲས་བུ་ལ་རྒྱུའི་རྒྱའོ། ། ལྔ་པ་དབང་དོན་ལ་ང་རྒྱལ་བཟུང་བ་ནི། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ནས། དེ་བཞིན་གཤེགས་པ་ཐམས་ཅད་ལ་དབང་བསྐུར་བ་པོ་མི་བསྐྱོད་པའི་རང་བཞིན་ངའོ་སྙམ་དུ་ང་རྒྱལ་འཛིན་པའོ། ། བཞི་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ནི། སཾ་བུ་ཊའི་དགུ་པའི་གཉིས་པ་ལས། ཀྱཻ་བཅོམ་ལྡན་ཡེ་ཤེས་ཀྱི་ལྕགས་ཀྱུ་རུ་གསུངས་པ་དེ་གང་ལགས།
བཅོམ་ལྡན་འདས་ཀྱིས་བཀའ་སྩལ་བ། དང་པོ་སྐྱེ་དགུའི་བདག་པོར་བརྗོད། ། དེ་བཞིན་གཉིས་པར་སྒྲོལ་མ་ཉིད། ། གསུམ་པ་ལ་ནི་རབ་མཆོག་ཉིད། ། བཞི་པ་ལ་ནི་མང་པོ་སྐྱེས། ། ལྔ་པ་ལ་ནི་སྟོབས་ཤེས་བྱ། ། ཞེས་པ་ནས། འབུད་པ་འབར་བ་ཉིད་དང་ཡང་། ། ཁྱད་པར་དོན་ནི་སྐོལ་བ་ཉིད། ། ཤེལ་གྱི་གཟུགས་ཀྱིས་བསྐྱེད་བྱ་ཞིང་། །
དེ་ཕྱིར་ཐམས་ཅད་བརྟག་པར་བྱ། ། དེ་ཡི་དབུས་ནས་བླངས་ནས་ནི། ། དེ་ནས་བདུད་རྩི་མྱང་བར་བྱ། ། ཞེས་གསུངས་པ་ལྟར་དུ་བྱིན་གྱིས་བརླབས་ནས་ལྷ་རྣམས་ཀྱི་ལྗགས་ལས་འོད་ཟེར་གྱི་སྦུ་གུ་བྱུང་སྟེ། གསོལ་བས་ཚིམ་པར་བསམ་ཞིང་ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ་ཞེས་བརྗོད་ནས། བདུད་རྩི་མྱང་བ་འོད་དཔག་མེད་ཀྱི་རང་བཞིན་ངའོ་སྙམ་དུ་ང་རྒྱལ་བཟུང་བའོ། ། ལྔ་པ་མཆོད་པ་དོན་ཡོད་གྲུབ་པའི་ཡན་ལག་ནི། རང་གི་སྙིང་ཁ་ནས་གཽ་རཱི་ལ་སོགས་པའི་ལྷ་མོ་བརྒྱད། རང་རང་གི་མཆོད་རྫས་ཐོགས་པ་སྤྲོས་ནས། གཙོ་འཁོར་ཐམས་ཅད་ལ་མཆོད་པར་བསམ་ཞིང་།
ཨོཾ་སརྦ་ཏ་ཐཱ་ག་ཏ་པཱུ་ཛ་ཞེས་སོགས་བརྗོད་ནས། དེ་བཞིན་གཤེགས་པ་ཐམས་ཅད་མཆོད་པ་པོ་དོན་ཡོད་གྲུབ་པའི་རང་བཞིན་ངའོ་སྙམ་དུ་ང་རྒྱལ་བཟུང་བའོ། ། དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། སྔར་སྤྲོས་པའི་ལྷ་མོ་རྣམས་ཀྱིས་ཁྱེད་ནི་སོགས་ཀྱིས་གཙོ་འཁོར་ཐམས་ཅད་ལ་བསྟོད་པར་བསམ་ཞིང་། ཨོཾ་སརྦ་ཏ་ཐཱ་ག་ཏ་སྟུ་ཏི་ཞེས་སོགས་བརྗོད་ནས་དེ་བཞིན་གཤེགས་པ་ཐམས་ཅད་ཀྱི་ཡོན་ཏན་བརྗོད་པ་པོ། རིན་ཆེན་འབྱུང་ལྡན་གྱི་རང་བཞིན་ངའོ་སྙམ་དུ་ང་རྒྱལ་བཟུང་ངོ་། ། གཉིས་པ་དེ་དེ་བཞིན་གཤེགས་པ་དྲུག་དང་སྦྱར་བ་ནི། གཞལ་ཡང་ཁང་བསྐྱེད་པ་ནི་རྣམ་པར་སྣང་མཛད་ཀྱི་ཡན་ལག་གོ་ཞེས་པ་ནས། བསྟོད་པ་རིན་ཆེན་འབྱུང་ལྡན་གྱི་ཡན་ལག་གོ་ཞེས་པའི་བར་དུ་སྦྱར་རོ། ། གསུམ་པ་དེ་ལྟར་སྦྱར་བའི་རྒྱུད་མཚན་ནི།
གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ཡིན་ཏེ། གཞལ་ཡས་ཁང་ཡང་སྐུ་ཡིན་ལ། རྣམ་པར་སྣང་མཛད་ཡང་སྐུ་ཡིན་པས་སོ། ། དབང་བསྐུར་བ་མི་བསྐྱོད་པའི་ཡན་ལག་ཡིན་ཏེ། དབང་བསྐུར་བའི་གཙོ་བོ་ནི་ཆུ་ཡིན་ལ། མི་བསྐྱོད་པ་ཡང་ཆུ་རྣམ་པར་དག་པ་ཡིན་པས་སོ། ། བདུད་རྩི་མྱང་བ་འོད་དཔག་མེད་ཀྱི་ཡན་ལག་ཡིན་ཏེ། བདུད་རྩི་ཡང་མགྲིན་པར་མྱང་ལ་འོད་དཔག་མེད་ཀྱང་གསུང་རྣམ་པར་དག་པ་ཡིན་པས་སོ། ། མཆོད་པ་དོན་ཡོད་གྲུབ་པའི་ཡན་ལག་ཡིན་ཏེ། མཆོད་པ་ཡང་འཕྲིན་ལས་ཡིན་ལ།
དོན་ཡོད་གྲུབ་པ་ཡང་འཕྲིན་ལས་ཀྱི་ངོ་བོ་ཡིན་པས་སོ། ། བསྟོད་པ་རིན་ཆེན་འབྱུང་ལྡན་གྱི་ཡན་ལག་ཡིན་ཏེ། བསྟོད་པ་ཡང་ཡོན་ཏན་ཡིན་ལ། རིན་ཆེན་འབྱུང་ལྡན་ཡང་ཡོན་ཏན་གྱིས་ངོ་བོ་ཡིན་པས་སོ། ། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཡིན་ཏེ། རྗེས་སུ་ཆགས་པ་ནི་བདེ་བ་ཆེན་པོ་ཡིན་ལ། ལམ་བྱང་ཆུབ་ཀྱི་སེམས་ཀྱང་རྗེས་སུ་ཆགས་པ་དང་ཆོས་མཐུན་ཞིང་། ཆོས་ཐམས་ཅད་ཀྱི་རྩ་བ་ཡང་བྱང་ཆུབ་ཀྱི་སེམས་ཡིན་ཞིང་། སངས་རྒྱས་ཀྱི་རྩ་བ་ཡང་རྡོ་རྗེ་སེམས་དཔའ་ཡིན་པས་སོ། ། ལྔ་པ་དེ་བསྒོམས་པ་ལས་འབྱུང་བའི་རྟགས་ནི།
རྡོ་རྗེ་གུར་ལས། མཚན་མ་ཡང་དག་མཚོན་པར་བྱ། ། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཉིད། ། གསུམ་པ་མེ་ཁྱེར་རྣམ་པ་སྟེ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། ། སྤྲིན་མེད་ནམ་མཁའ་འདྲ་བ་ཉིད། ། ཞེས་གསུངས་པ་ལྟར་དུ། དུ་བ་ལ་སོགས་པའི་རྟགས་རྣམ་པ་ལྔ་མཉམ་རྗེས་གང་རུང་ལ་མཐོང་བ་ཡིན་ནོ། །
དྲུག་པ་རྫོགས་རིམ་ནི། རྩ་རྒྱུད་ལས། ལྟེ་བར་གཏུམ་མོ་སྦར་བ་ཡིས། ། དེ་བཞིན་གཤེགས་པ་ལྔ་བསྲེགས་ཤིང་། སྤྱན་ལ་སོགས་པ་ཡང་བསྲེགས་ཏེ། ། བསྲེགས་པས་རི་བོ་ཅན་ཧཾ་འཛག ། ཅེས་གསུངས་པ་ལྟར་དུ། གཏུམ་མོ་འཁོར་ལོ་བཞི་ལྡན་ཉམས་སུ་ལེན་པར་བྱེད་པ་ཡིན་ནོ། ། བདུན་པ་བཟླས་པའི་རྣལ་འབྱོར་ལ། སྔོན་དུ་འགྲོ་བ་དག་པ་དྲན་པ་དང་།
བཟླས་པ་དངོས་གཉིས། དང་པོ་ནི་རྩ་རྒྱུད་ལས། སྙིང་རྗེའི་སྤྱན་ནི་དམར་པོ་ལ། ། བྱམས་པའི་ཐུགས་ལ་ཡན་ལག་གནག ། བསྡུ་བའི་དངོས་པོ་བཞི་ཡིས་ནི། ། ཞབས་ནི་རྣམ་པ་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། ། ཕྱག་ནི་སྟོང་པ་བཅུ་དྲུག་ཉིད། ། གུག་བསྐྱེད་ཀྱིས་ནི་སངས་རྒྱས་ལྔ། ། གདུག་པ་འདུལ་ཕྱིར་ཁྲོ་བོ་ཉིད། །
དེ་ཉིད་གསུམ་ནི་སྤྱན་གསུམ་མོ། ། ཤ་ནི་པུཀྐ་སཱི་རུ་བརྗོད། ། དེ་བཞིན་ཁྲག་ནི་རི་ཁྲོད་མ། ། གདོལ་པ་མོ་ནི་ཁུ་བར་བརྗོད། ། གཡུང་མོ་རྐང་དང་ཚིལ་བུ་དང་། ། ལྤགས་པ་བྱང་ཆུབ་ཡན་ལག་བདུན། ། རུས་པ་བདེན་པ་བཞི་པོ་ཉིད། ། ཅེས་ཞལ་ཕྱག་དང་། ཁམས་ཀྱི་དག་པ་དང་། གློ་དང་དབུགས་དང་དེ་བཞིན་སྨྱོ། །
ཁོང་སྐམ་མཛེ་དང་བིར་ཙི་ཀ ། མཆིན་པ་མཚེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། ། ས་ནི་དང་པོར་ནོར་སྦྱིན་མཐར། ། དབང་ཕྱུག་བརྒྱད་ནི་སྩོལ་བར་མཛད། ། ཅེས་ཕྱག་མཚན་གྱི་དག་པ་དང་། ། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། །
རྣམ་ཤེས་ཕུང་པོ་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། ། ཞེས་ཕུང་པོའི་དག་པ་དང་། ཞེ་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡི་རྣལ་འབྱོར་མ། ། ཕྲག་དོག་རྡོ་རྗེ་མཁའ་འགྲོ་མ། ། སེར་སྣ་གསང་བའི་དཀར་མོ་ཉིད། ། གཏི་མུག་དེ་བཞིན་རྡོ་རྗེར་བཤད། ། ཅེས་ཉོན་མོངས་པ་ལྔའི་དག་པ་དང་། ས་ནི་པུཀྐ་སཱི་ཞེས་བཤད། །
ཆུ་ཁམས་རྔོན་པ་མོ་ཞེས་བཤད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། ཞེས་ཁམས་བཞིའི་དག་པ་དང་། མིག་ཏུ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། །
ཞེས་ནང་གི་སྐྱེ་མཆེད་ཀྱི་དག་པ་དང་། གཟུགས་ལ་གཽ་རཱིར་རྟག་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རཱི་རབ་གྲགས། ། རེག་ལ་ས་སྤྱོད་མ་ཞེས་བརྗོད། ། ཆོས་ཀྱི་དབྱིངས་ལ་མཁའ་སྤྱོད་མ། ། ཞེས་ཕྱིའི་སྐྱེ་མཆེད་ཀྱི་དག་པ་དང་། ། གཞལ་ཡས་ཁང་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་རྣམ་པར་དག་པའོ། ། བཅོམ་ལྡན་འདས་ནི་ཆོས་ཀྱི་དབྱིངས་ཀྱི་ཡེ་ཤེས་སོ། །
གཽ་རཱི་ནི་མེ་ལོང་ལྟ་བུའི་ཡེ་ཤེས་སོ། ། ཙཽ་རཱི་ནི་མཉམ་པ་ཉིད་ཀྱི་ཡེ་ཤེས་སོ། ། བཻ་ཏཱ་ལཱི་ནི་སོ་སོར་རྟོགས་པའི་ཡེ་ཤེས་སོ། ། གྷསྨ་རཱི་ནི་བྱ་བ་སྒྲུབ་པའི་ཡེ་ཤེས་སོ། ། པུཀྐ་སཱི་ནི་བྱམས་པ་ཚད་མེད་པའོ། ། ཤ་བ་རཱི་ནི་སྙིང་རྗེ་ཚད་མེད་པའོ། ། ཙཎྜ་ལཱི་ནི་དགའ་བ་ཚད་མེད་པའོ། ། གཡུང་མོ་ནི་བཏང་སྙོམས་ཚད་མེད་པའོ། ། ཞེས་རྟེན་དང་བརྟེན་པའི་དག་པ་དྲན་པ་བརྗོད་པར་བྱའོ། ། དེ་དག་གི་དགོས་པ་ཡང་།
རྩ་རྒྱུད་ལས། རིན་ཆེན་གཟི་བརྗིད་འབར་བ་ཡི། ། ཕྲེང་བ་འཁྲུགས་པ་ལྷ་མོ་ལྟོས། ། མ་ཕུག་པས་ནི་སྦྱོར་བྲལ་འགྱུར། ། ཕུག་པས་དགའ་བ་སྦྱིན་པ་པོ། ། དེ་ལྟར་འཁོར་བ་འདོད་པ་ཡི། ། ཡོན་ཏན་ལྔ་ལྡན་རིན་པོ་ཆེ། ། མ་དག་པས་ནི་དུག་ཏུ་འགྱུར། ། དག་པས་བདུད་རྩི་ལྟ་བུར་འགྱུར། ། ཞེས་གསུངས་སོ། །
གཉིས་པ་བཟླས་པ་དངོས་ལ་གསུམ་སྟེ། བཟླས་བའི་ཡུལ། ཇི་ལྟར་བཟླས་པའི་བསམ་གཏན། བཟླས་བྱའི་སྔགས་སོ། ། དང་པོ་ལ་བདུན་ཏེ། ཕྲེང་བའི་རྒྱུ། ཕྲེང་བའི་གྲངས། ཕྲེང་ཐེག མདོ་འཛིན། བརྒྱུ་བའི་ཚུལ།
བྱིན་གྱིས་བརླབ་པ། བགྲང་བའི་ཚུལ་ལོ། ། དང་པོ་ནི། ལས་སོ་སོའི་ཕྲེང་བ། རྩ་རྒྱུད་ལས། ཤེལ་གྱིས་རེངས་པའི་བཟླས་པ་ཉིད། ། ཅེས་སོགས་རྒྱས་པར་གསུངས་ཤིང་། སཾ་བུ་ཊའི་བརྒྱད་པའི་གཉིས་པ་ལས། ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་གཞན། །
ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། ། གསེར་དང་དངུལ་དང་ཟངས་མ་དང་། ། པདྨའི་ས་བོན་ཁྱད་པར་དུ། ། རྒྱས་པ་ལ་ནི་ཕྲེང་བ་ཉིད། ། རྣམ་པར་མཁས་པས་བགྲང་བར་བྱ། ། གུར་གུམ་ལ་སོགས་དྲི་སོགས་ཀྱིས། ། དྲི་ནི་ཐམས་ཅད་ཁྱད་པར་དུ། ། སྒྲུབ་ཅིང་རིལ་བུ་བྱས་ནས་ནི། ། དབང་ལ་ཡོངས་སུ་རབ་ཏུ་གྲགས། །
རུ་རཀྵ་དང་ལུང་ཐང་དང་། ། དེ་བཞིན་སྐྱེས་བའི་རུས་པ་ཉིད། ། དྲག་པོའི་ལས་ལ་སྦྱར་བར་བྱ། ། མངོན་སྤྱོད་ལ་ནི་རབ་ཏུ་གྲགས། ། ཞེས་གསུངས་ལ། ལས་གང་བསྒྲུབ་ཀྱང་ཐུན་མོང་གི་ཕྲེང་བ་ནི། དེ་ཉིད་ལས། ཞི་རྒྱས་དབང་དང་མངོན་སྤྱོད་ལ། ། བོ་ཏི་ཙེས་ནི་ལས་ཀུན་བྱེད། ། ཅེས་གསུངས་སོ། །
འདིར་ཁམས་ནི་དཀར་པོ་ཞེས་པ་ལ། རུས་པ་དང་རྡོ་དཀར་ཞེས་གསུངས་མོད་ཀྱང་། འགྱུར་ཁ་གཅིག་ལས། གཞན་ཡང་ནོར་བུ་ཟེར་བ་བདེའོ། ། དབང་གི་ཕྲེང་བར་གུར་གུམ་སོགས་ཀྱི་དོན་གུར་གུམ་ལ་སོགས་དྲི་བཟང་པོ་སྣ་ཚོགས་ཀྱིས་ལྡེ་གུའི་རིལ་བུ་ཕྲེང་བའི་གཟུགས་སུ་བྱས་ཏེ་མིག་ཕུག་པ་ཡིན་ནམ་སྙམ། གཉིས་པ་ནི་དེ་ཉིད་ལས། སྔགས་ཀྱི་སྒྲུབ་པ་ལྔ་བཅུ་སྟེ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། །
མངོན་སྤྱོད་ལ་ནི་དྲུག་ཅུ་ཉིད། ། ཁྱད་པར་དུ་ནི་ལས་ལ་སྦྱར། ། ཇི་ལྟར་ལས་ཀྱི་བྱེ་བྲག་གིས། ། ཕྲེང་བ་ལ་སོགས་བྱ་བ་འོ། ། ཞེས་གསུངས་སོ། ། གསུམ་པ་ནི། ལས་ཐུན་མོང་ལ། རྡོ་རྗེ་མཁའ་འགྲོ་ལས། ཡང་ན་རས་བལ་སྐུད་པ་ནི། ། ཞེས་བཤད་ལ། །
ལས་སོ་སོ་ལ། དེ་ལ་འདི་དག་བསྲེ་བར་བྱ་སྟེ་སྡོམ་འབྱུང་ལས། བོང་བུ་རྔ་མོའི་སྤུ་དང་ནི། ། ཁྭ་ཏའི་སྒྲོ་ནི་བསྲེས་བྱས་ལ། ། གནན་དང་བསྐྲད་པའི་ལས་ལ་ནི། ། དེ་ཡི་སྲད་བུས་བརྒྱུ་བར་བྱ། ། རྟ་དང་མ་ཧེའི་སྤུ་ཡིས་ནི། ། རྣམ་པར་སྡང་ལ་སྲད་བུ་བྱ། ། དུར་ཁྲོད་སྐྲ་ཡི་སྲད་བུ་དང་། ། ཁྱི་ཡི་སྤུ་ནི་བསྲེ་བྱ་སྟེ། །
དེ་ཡི་སྤུ་ནི་དྲག་པོ་ཡི། ། ལས་ལ་བསྔགས་ཕྱིར་སྦྱར་བར་བྱ། ། ཞེས་སོ། ཉག་མའི་གྲངས་ནི། སཾ་བུ་ཊའི་གཉིས་པའི་བརྒྱད་པ་ལས། ། ཕྱོགས་དང་མཚམས་ནི་བརྒྱད་རྣམས་ཀྱི། ། དབུས་སུ་དགུ་པ་སངས་རྒྱས་ཉིད། ། ལྷ་ནི་དགུ་སོགས་སྲད་བུ་ལ། ། ལྷ་དགུའི་བྱིན་གྱིས་བརླབ་པར་བྱ། ། ཞེས་པའི་དོན།
སྲད་བུ་དགུ་སྒྲིལ་དུ་བྱས་ལ། དགུ་པོ་དེ་ཡང་ལྷ་བརྒྱད་དང་དབུས་སུ་དགུ་པ་རྡོ་རྗེ་འཆང་མཚོན་ཅིང་། དེར་བྱིན་གྱིས་བརླབ་བོ། ། ལྷ་བརྒྱད་པོ་ཁ་ཅིག་རིགས་བཞི་ཡུལ་བཞི་ཟེར་མོད། རྗེ་བཙུན་རྩེ་མོས་སཾ་བུ་ཊའི་རྡོ་རྗེའི་དེ་ཁོ་ན་ཉིད་དུ་བསྟན་པ་བཞིན། པདྨའི་ཕྱག་དང་བྱམས་པ་དང་། ། ནམ་མཁའི་མཛོད་དང་ཀུན་ཏུ་བཟང་། ། གནོད་སྦྱིན་བདག་པོ་འཇམ་པའི་དཔལ། ། སྒྲིབ་པ་སེལ་དང་ས་སྙིང་ཉིད། ། ཅེས་པ་རྣམས་ལ་བཤད་དོ། །
སྐུད་པ་འཁལ་མཁན་ཡང་། ལས་འཇམ་པོ་ལ་ནི་རྡོ་རྗེ་མཁའ་འགྲོ་ལས། གཞོན་ནུ་མ་ཡིས་བཀལ་བ་ཡི། ། དེ་ཡང་གཟུགས་མཛེས་ལུས་རྫོགས་ཤིང་། ། གཙང་ཞིང་དྲན་ལྡན་སྙན་པར་སྨྲ། ། དེ་ཡིས་བཀལ་བའི་ཕྲེང་ཐག་གིས། ། གྲོལ་བའི་དངོས་གྲུབ་རྙེད་པར་འགྱུར། ། ཞེས་གསུངས་པ་ལྟར་བྱས་ལ། ལས་དྲག་པོ་རྣམས་ལ་རིག་པས་དཔྱད་དོ། ། བཞི་པ་ནི།
སཾ་བུ་ཊིར། ཕྲེང་བ་ཀུན་ནི་དགྲ་བཅོམ་པ། ། མཆོད་རྟེན་སྟེང་དུ་རབ་ཏུ་བརྟག ། མཆོད་རྟེན་ཆོས་ཀྱི་དཔང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་པའི་དོན། མདོ་འཛིན་ཉིས་བརྩེགས་སུ་བྱས་པའི། འོག་མ་ཡེ་ཤེས་སྟོབས་སོགས་དང་། གོང་མ་ཆོས་དབྱིངས་མཚོན་པ་འོ། ། ལྔ་པ་ནི།
ཕྲེང་ཐག་སངས་རྒྱས་དང་བྱང་ཆུབ་སེམས་དཔར་ཤེས་ནས་ཕྲེང་བའི་རྡོག་མ་རྣམས་དེ་བཞིན་གཤེགས་པ་དགྲ་བཅོམ་པར་མོས་ཏེ། ངག་ཏུ་ཧཱུྃ་གི་གླུ་ལེན་ཅིང་བརྒྱུ་བར་བྱ་སྟེ། སཾ་བུ་ཊིར། ཨཱ་ལི་ཀཱ་ལིའི་ས་བོན་ནི། ། ཧཱུྃ་གི་སྲད་བུར་བརྒྱུ་བ་ཉིད། ། ཅེས་སོ། དྲུག་པ་ནི། ལྷའི་རྣལ་འབྱོར་ལ་གནས་པས་བྱ་སྟེ། དེའང་སཾ་བུ་ཊིར། འདིའི་སྐབས་སུ།
འཕགས་པ་རྣམ་པར་སྣང་མཛད་གཙོ། ། ཞེས་གསུངས་པ་ནི་རྣལ་འབྱོར་ནམ་མཁའ་ལ་དགོངས་ལ། སྤྱིར་ཡི་དམ་གྱི་ལྷ་གང་ཡིན་གྱི་རྣལ་འབྱོར་གྱིས་བྱ་ཞིང་། ལས་སོ་སོ་ལ་རིགས་དང་མཐུན་པའི་རྣལ་འབྱོར་དགོས་སམ་བསམ། གང་ལྟར་ཀྱང་། ལྷར་གསལ་བའི་རང་གི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་པ། ལག་པའི་མཐིལ་དུ་ཟླ་བའི་དཀྱིལ་འཁོར་ལ་ཨཱ་སོགས་དབྱངས་ཡིག་གིས་གཡོན་དུ་བསྐོར་བའི་ལྟེ་བ་ལ་ཡི་གེ་ཨ། ལག་པ་གཡས་པའི་སོར་མོ་ལྔ། རྡོ་རྗེ་རྩེ་ལྔ་པ་ལག་པའི་མཐིལ་དུ་ཉི་མའི་དཀྱིལ་འཁོར་ལ་ཀཱ་སོགས་གསལ་བྱེད་ཀྱིས་གཡས་སུ་བསྐོར་བའི་ལྟེ་བ་ལ་ཡི་གེ་ཧཱུྃ་བསམ་ལ། པད་བསྐོར་སྔོན་དུ་འགྲོ་བས།
བསང་སྦྱངས་ལེགས་པར་བྱས་པའི་ཕྲེང་བ་བླངས་ཏེ། ལག་པ་གཉིས་ཀྱི་དབུས་སུ་བཞག བདུད་རྩིའི་ཡི་གེ་སུྃ་དཀར་པོ་འོད་ཟེར་འཕྲོ་བ་བསམ། རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུཾ་ལ་ཁྱབ། དེ་ཨཱ་ལི་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམ་ལ། ཨོཾ་པ་དེ་པ་དེ་མཧཱ་ཛྙཱ་ན་སརྦ་བུདྡྷ། མ་ཡཾ་བྷ་ཝེ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱཧཱ། ཞེས་པའི་སྔགས་འདི་དང་པོ་བྱིན་གྱིས་རློབ་དུས་ཕྲེང་བ་སྐོར་གཅིག་བཟླས། ཕྱིས་བཟླས་པ་ནམ་བྱེད་དུས་ཀྱང་གསུམ་ལ་སོགས་པ་བཟླས་ན་མཐུ་དང་ལྡན་པར་འགྱུར་རོ། །
ཞེས་བླ་མ་དམ་པས་གསུངས། ཞེས་རྗེ་བཙུན་རྩེ་མོས་བཤད་དོ། ། འགའ་ཞིག་ཏུ་གཞན་རྣམས་འདྲ་བ་ལ། ཁ་སྦྱར་གྱི་བར་དུ་ཡི་གེ་ཨོཾ་ཨཱཿཧཱུྃ་གསུམ་ཡང་བསམ། ཡིག་འབྲུ་རྣམས་ལས་འོད་ཟེར་དཀར་པོ་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཁ་ནས། ཨཱ་ལི་ཀཱ་ལི་དཔག་ཏུ་མེད་པ་འཐོན་ནས་ཕྲེང་བ་ལ་ཐིམ་པར་བསམ་མོ། ། དེ་ནས་རྡོ་རྗེ་པདྨ་ཟླ་ཉི་ཨ་ཧཱུྃ། ཨཱ་ལི་ཀཱ་ལི་གཉིས་ཏེ། དེ་རྣམས་སྙོམས་འཇུག་བྱས་པས་ཡིག་འབྲུ་གསུམ་ལ་ཐིམ་སྟེ་གྱུར་པ་ལས་ཕྲེང་བར་གྱུར་པར་བསམ་སྟེ།
ཨོཾ་ལས་མདོ་འཛིན་བྱུང་སྟེ། ཆོས་སྐུ་ལ་ཨ་ལས་ཕྲེང་བ་དགྲ་བཅོམ་པས་བསྐོར་བར་བསམ། ཧཱུྃ་ལས་ཕྲེང་ཐེག་ལྷ་དགུའི་རང་བཞིན་དུ་བྱིན་གྱིས་བརླབས་པར་བསམ་ལ་སྔགས་བརྗོད་ཟེར་ཏེ། འགྲིག་འགྲིག་འདྲ་བར་སྣང་ཏེ་དཔྱད་པར་བྱའོ། དེ་ལྟར་བྱིན་གྱིས་རློབ་པའི་ཚུལ་ཡང་། སཾ་བུ་ཊིར། ལག་མཐིལ་ཉི་མ་བསམས་ནས་ནི། ། དབྱངས་ཡིག་དང་པོ་ལ་སོགས་པ། ། ལག་པའི་དབུས་སུ་རྣལ་འབྱོར་བས། ། བསྒོམ་ཞིང་བདུད་རྩིའི་ཡི་གེ་ནི། །
འོད་ཟེར་འཕྲོ་བ་དུ་མ་དང་། ། ཁ་དོག་དཀར་པོ་བསམས་ནས་ནི། ། གཡོན་པ་པདྨ་འཛིན་པ་ཉིད། ། པདྨ་རྡོ་རྗེ་འཇུག་པ་ཡིས། ། ཡང་དག་སྦྱོར་བ་ཉི་མའི་ནང་། ། ཀུན་གྱིས་དེ་ཉིད་བསྒོམ་བྱ་ཞིང་། ། ཕྲེང་བ་བྱིན་གྱིས་བརླབ་པར་བྱ། ། ཞེས་དང་། སྔགས་ཀྱི་ཕྲེང་བ་སྦྱངས་ནས་ནི། ། གང་འདོད་དེ་ཉིད་བསྒྲུབ་པར་བྱ། །
དེ་ཉིད་ལས་ནི་འགྲུབ་པར་འགྱུར། ། ཀུན་ཏུ་གསལ་བ་མེད་ན་རིང་། ། ཅེས་སོ། ། བདུན་པ་ནི་སཾ་བུ་ཊིར། སོར་མོ་ལ་སོགས་བྱེ་བྲག་ལ། ། ཕྱི་ནས་སྔགས་པས་བཟླས་པར་བྱ། ། ཞེས་མདོར་བསྟན་ནས། ཞི་ལ་ཁྲོ་བོར་དགོད་པར་བྱ། ། རྒྱས་ལ་དབུ་མ་དེ་ཉིད་ལ། ། སྲིན་ལག་ལ་ནི་དབང་དུ་གསུངས། །
ཀུན་གྱི་མཐར་ནི་མངོན་སྤྱོད་ལ། ། ཞེས་གསུངས་པས། ཞི་བ་ལ་ནི་ཁྲོ་བོ་སྟེ། མཛུབ་མོའི་སྟེང་ནས། རྒྱས་པ་ལ་གུང་མོའི། དབང་ལ་སྲིན་ལག མངོན་སྤྱོད་ལ་མཐེའུ་ཆུང་གི་སྟེང་ནས། ཕྲེང་བ་འོང་བར་བྱས་སྟེ། མཐེ་བོང་རྡོ་རྗེ་ལྕགས་ཀྱུ་ལས། ། དངོས་གྲུབ་ལས་ནི་དགུག་པར་བྱ། །
ཞེས་གསུངས་པས། མཐེ་བོང་རྡོ་རྗེ་ལྕགས་ཀྱུར་བསམ་ནས་དངོས་གྲུབ་གང་ཡིན་འགུགས་པར་འདོད་པའི་བསམ་པས། མདོ་འཛིན་གྱི་བར་དུ་བགྲང་། དེ་ནས་མདོ་འཛིན་ལ་མི་འགོམ་པར། བསྐོར་བ་བྱེད་པའི་ཚུལ་གྱིས་བགྲང་ངོ་། ། ལག་པ་གཡས་གཡོན་གང་གིས་བགྲང་ན། འདིར། གཡོན་པ་རྡོ་རྗེ་ཅན་གྱི་དངོས། ། ཞེས་གསུངས་པས། ལག་པ་གཡོན་པ་རྡོ་རྗེར་བསམས་ནས་བགྲང་བ་ནི།
མ་རྒྱུད་པ་གཡོན་གྱི་ཀུན་སྤྱོད་གཙོ་ཆེ་བ་ལ་དགོངས། འགའ་ཞིག་ཏུ་ལྷ་མོ་བསྒྲུབ་ན་གཡོན་པས་བགྲང་། ཕོ་བསྒྲུབ་ན་གཡས་པས་བགྲང་ཟེར་ཀྱང་དཔྱད་པར་བྱའོ། ། དེ་ལྟར་ཕྲེང་བའི་ཀུན་རྫོབ་དང་དོན་དམ་པའི་དེ་ཁོ་ན་ཉིད་ཤེས་པས་སྔགས་བཟླས་ན་དངོས་གྲུབ་འགྲུབ་ཅིང་། གཞན་དུ་ན་འབྲས་བུ་མི་འབྱུང་སྟེ། སཾ་བུ་ཊིར། མཉམ་གཞག་བཟླས་དང་བསྒོམ་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ཉིད་མེད་པའི་རྣལ་འབྱོར་བས། ། དེ་ཉིད་མེད་པའི་སྔགས་བཟླས་དང་། །
རྡོ་རྗེ་དྲིལ་བུའི་དེ་ཉིད་མེད། ། ཕྱག་རྒྱའི་དེ་ཉིད་སྐྱེ་མི་འགྱུར། ། རྣལ་འབྱོར་པ་ཡི་དེ་ཉིད་དམིགས། ། དེ་ཉིད་ཐམས་ཅད་བྱེད་པ་ཉིད། ། ཅེས་གསུངས་སོ། ། གཉིས་པ་ལ་གསུམ་སྟེ། འཁོར་བའི་བཟླས་པ། སྤྲོ་བསྡུའི་བཟླས་པ། བཀོད་པའི་བཟླས་པའོ། ། དང་པོ་ནི།
རྗེ་བཙུན་རྩེ་མོས། རང་གཙོ་བོ་ཡབ་ཡུམ་དུ་བསྒོམ་པའི་ཡུམ་གྱི་ཐུགས་ཁའི་ཨཾ་ལས་སྔགས་ཀྱི་ཕྲེང་བ་བྱུང་། ཡུམ་གྱི་ཞལ་ནས་འཐོན་ཡབ་ཀྱི་ཞལ་དུ་ཞུགས། སྐུའི་དབྱིབས་རྒྱུད། རྡོ་རྗེའི་ལམ་ནས་བྱུང་སྟེ། པདྨར་ཞུགས་ནས་ཡུམ་གྱི་སྐུའི་དབྱིབས་རྒྱུད། ཡུམ་གྱི་ཞལ་ནས་འཐོན་པར་བསྒོམ་ཞིང་། རྒྱུན་མི་འཆད་པར་འཁོར་བ་ལ་དམིགས་ལ་བཟླས་པ་བྱའོ། ། སྔགས་ཀྱི་ཁ་དོག་ནི། ཞི་བ་ལ་དཀར་པོ།
རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོ། རྒྱུན་གྱི་བཟླས་པ་ཐམས་ཅད་སྡིག་པ་ཞི་བའི་ཕྱིར་དཀར་པོར་བྱ། ། དབང་བསྐུར་གྱི་བསྙེན་པ་བྱེད་ན་ལྷ་དབང་དུ་སྡུད་པས་དམར་པོར་བསམ། རབ་གནས་ཀྱི་བསྙེན་པ་བྱེད་ན་བསོད་ནམས་རྒྱས་པས་སེར་པོར་བསྒོམ། གཞན་ལས་གང་བྱེད་པ་དེ་དང་དེའི་ཁ་དོག་དང་མཐུན་པར་བྱའོ། ། འཁོར་རྣམས་ཀྱི་སྔགས་བཟླས་པར་འདོད་ན། འཁོར་བའི་དམིགས་པ་སྔ་མ་བཞིན་བྱས་ལ། སྔགས་ཀྱི་འོད་ཟེར་དེ་ལྷ་མོ་གང་གི་བཟླས་བ་བྱེད་པའི་ལྷ་མོ་དེ་ལ་ཕོག་པས།
དེ་དབང་དུ་འདུ་ཞིང་འཕྲིན་ལས་ལ་བསྐུལ་བར་བསྒོམ་ལ་བཟླས་པ་བྱའོ། ། ཞེས་གསུངས་པ་ལྟར་བྱའོ། ། རྗེ་བཙུན་རིན་པོ་ཆེས་བདེ་མཆོག་གི་སྐབས་སུ་ཕར་འཁོར་གསུངས་ཤིང་། རྗེ་ས་ཆེན་གྱིས་རླུང་བརྟན་པར་འདོད་ན་ཚུར་འཁོར་དང་། བྱང་སེམས་བརྟན་པར་འདོད་ན་ཕར་འཁོར་དུ་བྱ་བར་གསུངས་པས་དགོས་པའི་དབང་གིས་གང་འདོད་པར་བྱའོ། ། གཉིས་པ་ནི་སྔགས་ཀྱི་ཡིག་འབྲུ་ལས་འོད་འཕྲོས་པས་ལྷའི་རྣམ་པ་གསལ་གདབ་ཅིང་མཆོད་པ་དང་། སངས་རྒྱས་ཀྱི་ཐུགས་རྒྱུད་བསྐུལ་ཞིང་། སེམས་ཅན་གྱི་དོན་བྱས། ཚུར་འདུས་སྙིང་ཁར་ཐིམ་ཞིང་བཟླས་པ་སྟེ། འདི་ནི་རྗེ་བཙུན་རྩེ་མོས་ཚོགས་འཁོར་ལ་སོགས་པའི་དུས་སུ་བཟླས་པའི་མན་ངག་ཏུ་བཤད་དོ། །
གསུམ་པ་ནི། སྙིང་ཁར་སྔགས་ཀྱི་ཡིག་འབྲུ་བཀོད་ནས་དེ་ལ་དམིགས་ནས་སྔགས་ཀློག་པའི་ཚུལ་གྱིས་བཟླ་བའོ། ། གསུམ་པ་ལ་ལྔ་སྟེ། བཟླས་བྱའི་སྔགས་དངོས། བཟླས་པའི་གོ་རིམ། ཇི་ལྟར་བཟླས་པའི་ཚུལ། ཇི་ཙམ་བཟླས་པའི་གྲངས། དེ་ལྟར་བཟླས་པའི་དགོས་པའོ། ། དང་པོ་ནི་གཙོ་འཁོར་རྣམས་ཀྱི་སྔགས་ཏེ། ཨོཾ་ནི་མཆོག་སྟེར་བའི་དོན་ནོ། །
ཨཥྚཱ་ན་ནཱ་ཡ། བརྒྱད་པའི་ཞལ་ཅན། པི་གཽདྡྷ་ཀེ་ཤ་ཝརྟ་མ་ནེ། དབུ་སྐྲ་སེར་པོ་གྱེན་དུ་བརྫེས་པ། ཙ་ཏུར་བིཾ་ཤ་ཏི་ནཻ་ཏྲཱ་ཡ། ཉི་ཤུ་རྩ་བཞིའི་སྤྱན་ཅན། ཥོ་ཌ་ཤ་བྷཱུ་ཛ་ཡ། བཅུ་དྲུག་གི་ཕྱག་ཅན། ཀྲིཥྞ་ཛཱི་མུ་ཏ་ཝ་པུ་ཥེ། སྐུ་མདོག་ཆར་སྤྲིན་ལྟར་གནག་པ།
ཀ་པཱ་ལ་མཱ་ལ་ཨ་ནེ་ཀཱ་དྷཱ་རི་ཎེ། ཐོད་པའི་ཕྲེང་བ་དུ་མ་འཛིན་པ། ཨདྷྨ་ཏ་ཀྲུ་ར་ཙིཏྟཱ་ཡ་བདག་ཉིད་ཀྱི་སེམས་ཁོང་ནས་འཁྲུགས་པ། ཨདྡྷན་ཏུ་དཾཥྚི་ཎི། མཆེ་བ་ཟླ་བ་ཕྱེད་པ་ལྟ་བུ་ཅན། ཨོཾ་་་་་་སྐབས་འདིར་ཨོཾ་ཡོད་མེད་ལ་གནད་འགག་ཆེན་པོ་མེད་པར་བླ་མ་གོང་མ་ཕལ་ཆེར་གྱིས་གསུངས་ཀྱང་འགོས་ལོ་ཙ་བ་དྷརྨ་པཱ་ལ་བྷ་ཊས་སྐབས་འདིར་ཨོཾ་མེད་པ་ཉིད་དག་པར་བཤད་དོ། དེས་མཛད་པའི་རྩ་སྔགས་ཀྱི་བཤད་པ་སྒྲོན་མེ་འབར་བ་ལས། འདིར་རྒྱ་དཔེ་ཁ་གཅིག་དང་སྒྲུབ་ཐབས་ཁ་ཅིག་ལས་ཨོཾ་འབྱུང་ཡང་། རྒྱུད་ཀྱི་རྒྱ་དཔེ་དག་པ་བདུན་ཙམ་ན་ཨོཾ་མེད་ཅེས་ཡར་འབྲོག་པ་ཞང་བསོད་གྲགས་ཀྱི་བརྟག་གཉིས་ཀྱི་ཊཱིཀྐ་ལས་བྱུང་། ཁོ་བོས་རྒྱུད་ཀྱི་རྒྱ་དཔེ་ལྔ་དྲུག་ཙམ་མཐོང་བ་ན་ཡང་འདིའི་ཐད་ཨོཾ་མི་འདུག
འགྲེལ་པ་ཀུ་མུ་ཏི་དང་སྒྲུབ་ཐབས་ཡན་ལག་དྲུག་པ་ལས་ཀྱང་ཨོཾ་མེད་པ་འབྱུང་ཞིང་། བདེ་མཆོག་གི་རྩ་སྔགས་ནང་རྐང་པ་བརྒྱད་པ་དང་འདི་གཉིས་བབས་འདྲ་བས་བདེ་མཆོག་གི་ཡང་རྐང་བརྒྱད་རྫོགས་ནས་ཀ་ར་ཀ་ར་ཞེས་སོགས་ཀྱི་གོང་ན་ཨོཾ་མེད་པ་བཞིན་འདིར་ཡང་ཨོཾ་མེད་པ་རིགས་པ་མཚུངས་སོ། ། རྗེ་བཙུན་གྱིས་དག་ལྡན་དུ་ཡང་མཱ་ར་ཡ་ནས་སྭཱཧཱའི་བར་ལ་ཡང་ཡི་གེ་དྲུག་ཅུ་རྩ་བཞི་ཡོད་ཅེས་ཨོཾ་ཡོད་པར་མ་གསུངས་ལ། ཆོས་རྗེ་པས་བཞི་བཤད་ལས་ཀྱང་ཨོཾ་ཡོད་པར་མ་གསུངས་པས་རྒྱུ་མཚན་འདི་རྣམས་ཀྱིས་འདིར་ཨོཾ་མེད་ལ་མེད་བཞིན་དུ་བཅུག་ན། ཨོཾ་མེད་པ་ཡི་སྔགས་དག་ལ། ། གཡོན་ཅན་གྱིས་ནི་ཨོཾ་བཅུག་པས། ། སྔགས་ཀྱི་ནུས་པ་ཉམས་ཞེས་ཐོས། ། ཅེས་སོ། དེས་ན་འདིར་ཨོཾ་མེད་པ་དག་པར་བྱས་སོ། ། ཞེས་འབྱུང་ངོ་། །
ཞེས་པ་ནི་མི་ཐུབ་ཟླ་བའི་ཀུ་མུ་ཏ་དང་། སྒྲུབ་ཐབས་གཉིས་ཆར་དུ་མེད་ཅིང་། རྩ་རྒྱུད་ཀྱི་རྒྱ་དཔེ་ཁ་ཅིག་དང་། སྒྲུབ་ཐབས་མཚོ་སྐྱེས་དང་། རིན་ཆེན་འབར་བ་དང་། བླ་མ་གོང་མ་རྣམས་ཀྱིས་བཤད་པས། དེ་ལྟར་ན་ཨོཾ་ནི་དམ་བཅའ་བའོ། ། མཱ་ར་ཡ་མཱ་ར་ཡ། གསོད་གསོད། ཀཱ་ར་ཡ་ཀཱ་ར་ཡ།
གྱིས་གྱིས། གརྫ་ཡ་གརྫ་ཡ། སྒྲོགས་སྒྲོགས། ཏརྫ་ཡ་ཏརྫ་ཡ། རྟོགས་རྟོགས། ཤོ་ཥ་ཡ་ཤོ་ཥ་ཡ། སྐོམས་སྐོམས། གང་སྐོམས་ན། སཔྟ་སཱ་ག་རཱན། རྒྱ་མཚོ་བདུན།
བནྡྷ་བནྡྷ། འཆིང་འཆིང་། གང་འཆིང་ན། ནཱ་ག་ཨཥྚ་ཀཱན། ཀླུ་བརྒྱད། གྲྀཧྣ་གྲྀཧྣ། བཟུང་བཟུང་། གང་བཟུང་ན། ཤ་ཏྲུན་དགྲ་བོ། ཧ་ཧཱ་ཧྀ་ཧཱྀ་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿ
ཞེས་པ་རྣམས་ནི་ཡུམ་གྱི་ཨཱ་ལིའི་དོད། ཕོ་སྐད་ཀྱི་ཡི་གེ་ཧ་ལ་དབྱངས་བཅུ་གཉིས་སྦྱར་བས། བཞད་པའི་ཉམས་བཅུ་གཉིས་སུ་འགྱུར་བ་ཡིན་ཏེ། གསང་སྔགས་ཀྱི་དངོས་གཞི་ལྟ་བུ་ཡིན་ནོ། ། ཞེས་རྗེ་བཙུན་གསུངས་སོ། ། ཕཊ྄་དགས་པ། སྭཱཧཱ་གཞི་ཚུགས་པ་སྟེ། རྩ་བའི་སྔགས་སོ། སྔགས་དོན་གྱི་བཤད་པ་རྒྱས་པ་ནི། དཔལ་ལྡན་ས་སྐྱ་པཎྜི་ཏའི་ཨཥྚའི་བཞི་བཤད་དུ་བལྟ་བར་བྱའོ། །
ཨོཾ་ནི་སྔགས་ཀྱི་མགོ་འདྲེན། དེ་ཝ་ཞེས་པ་ནི་རོལ་པ་སྟེ། བདེ་བ་ལ་རོལ་པས་ལྷའམ་སེམས་ཅན་གྱི་དོན་ལ་རོལ་པར་བྱེད་པའོ། ། པི་ཙུ་ནི་འཇམ་པོ་སྟེ་ཇི་ལྟར་བལ་འཇམ་པོས་སྦར་སྦུར་བསྡུད་པ་ལྟར། འདིའི་ཐུགས་རྡོ་རྗེ་འཇམ་པོས་སེམས་ཅན་ཐམས་ཅད་བསྡུད་པའོ། ། བཛྲ་ཞེས་བྱ་བ་ནི་རྡོ་རྗེ་མི་ཕྱེད་པ་ལྟར་ཤེས་རབ་སྟོང་པ་ཉིད་ཀྱི་དོན་ཏེ། ཇི་ལྟར་རྡོ་རྗེས་ཕ་རོལ་འཇོམས་པ་ལྟར། ཐུགས་རྡོ་རྗེས་མ་རུངས་པ་རྣམས་འཇོམས་པའི་དོན་ཏོ། ། དེ་བས་ན། ཧེ་བཛྲ་འདི་ནི་ཆོས་གསུམ་དང་ལྡན་པ་ཞེས་བྱ་བའི་དོན་ཏོ། །
ཧཱུྃ་གསུམ་ནི་སྐུ་གསུང་ཐུགས་མི་ཕྱེད་པ་སྟེ། གསང་བ་འདུས་པ་ལས། ཧཱུྃ་ནི་སྐུ་དང་གསུང་དང་ཐུགས། ། རྡོ་རྗེ་མི་ཕྱེད་གསུམ་འབྱུང་བ། ། ཞེས་སོ། ཕཊ྄་སྭཱཧཱ་ནི་སྔར་བཞིན་ཏེ་སྙིང་པོའོ། ། ཨོཾ་ནི་སྔར་བཞིན། བཛྲ་ཀརྟ་རི་ནི། རྡོ་རྗེ་གྲི་གུག ཧེ་བཛྲ་ཡ་ཀྱེ་རྡོ་རྗེའི་བཀས་ཞེས་ཏེ།
གྲི་གུག་གིས་གཞན་གཅོད་པ་ལྟར་སྟོང་ཉིད་རྟོགས་པའི་ཡེ་ཤེས་ཀྱིས་མཚན་མ་དང་རྣམ་པར་རྟོག་པ་ཆོད་ཅིག་པའོ། ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ནི་སྔར་བཞིན་ཏེ་ཉེ་བའི་སྙིང་པོའོ། ། ཡུམ་དང་འཁོར་རྣམས་ཀྱི་སྔགས་ནི། རྩ་རྒྱུད་ལས། དབྱངས་བཅོ་ལྔ་རྣལ་འབྱོར་མ་རྣམས་ཀྱི་ས་བོན་དུ་བཤད་པ་དང་། ཕྱི་མའི་ལྔ་པར། ཨྃ་ཡུམ་གྱི་ས་བོན་དང་། གྃ་ཙྃ་སོགས་ལྷ་མོ་བརྒྱད་ཀྱི་ས་བོན་དུ་བཤད་པ་ལ། དང་པོའི་གཉིས་པར།
སྔགས་ཐམས་ཅད་ཀྱི་རྐང་པ་དང་པོར་ཨོཾ་ཀྱི་རྣམ་པ་དང་། མཐར་ནི་སྭཱཧཱ་དང་། ཧཱུྃ་ཕཊ྄་ཀྱི་རྣམ་པ་ནི་ནང་དུ་གཞུག་གོ ། ཞེས་མགོར་ཨོཾ་དང་། མཇུག་ཏུ་ཧཱུྃ་ཕཊ྄་སྭཱཧཱ། ཞེས་སྦྱོར་བར་གསུངས་པ་ལ་བརྟེན་ནས། རྗེ་བཙུན་རྩེ་མོས། འཁོར་རྣམས་ཀྱི་སྔགས་མཛད་པ་ནི་རྒྱུད་དང་ཤིན་ཏུ་མཐུན་ནོ། ། དེ་ལ་ཨོཾ་ཨཱཿཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཧཱུྃ་ཕཊ྄་སྭཱཧཱ། རྣལ་འབྱོར་མ་རྣམས་ཀྱི་ཕྲེང་སྔགས་སོ། །
ཨོཾ་ཨཱ་ཨཾ་ཧཱུྃ་ཕཊ྄་སྭཱཧཱ། བདག་མེད་མའིའོ། ། ཨོཾ་ཨཱཿགྃ་ཧཱུྃ་ཕཊ྄་སྭཱཧཱ། གཽ་རཱིའོ། ། ཨོཾ་ཨཱཿཙྃ་ཧཱུྃ་ཕཊ྄་སྭཱཧཱ། ཙཽ་རཱིའོ། ཨོཾ་ཨཱཿབྃ་ཧཱུྃ་ཕཊ྄་སྭཱཧཱ། བཻ་ཏཱ་ལཱིའིའོ། ། ཨོཾ་ཨཱཿགྷྃ་ཧཱུྃ་ཕཊ྄་སྭཱཧཱ། གྷསྨ་རཱིའིའོ། །
ཨོཾ་ཨཱཿཔྃ་ཧཱུྃ་ཕཊ྄་སྭཱཧཱ། པུཀྐ་སཱིའིའོ། ། ཨོཾ་ཨཱཿཤྃ་ཧཱུྃ་ཕཊ྄་སྭཱཧཱ། ཤ་ཝ་རཱིའིའོ། ། ཨོཾ་ཨཱཿལྃ་ཧཱུྃ་ཕཊ྄་སྭཱཧཱ། ཙཎྜ་ལཱིའིའོ། ། ཨོཾ་ཨཱཿཌྃ་ཧཱུྃ་ཕཊ྄་སྭཱཧཱ། ཌོཾ་བི་ནཱིའིའོ། ། རྒྱས་པར་སྤྲོ་ན། ཨོཾ་ཨཱཿགྃ་གཽ་རཱི་ཧཱུྃ་ཕཊ྄་སྭཱཧཱ།
ཞེས་བྱ་བ་ལ་སོགས་པ་ས་བོན་གྱི་རྩ་བར་མིང་གཞུག་པར་བྱས་ལ་བཟླའོ། ། གཉིས་པ་ནི། སྔགས་གསུམ་གྱིས་སྐུ་གསུང་ཐུགས་བསྐུལ་བར་བཤད་པ་ལྟར། ཐོག་མར་རྩ་སྔགས་བཟླས་ཏེ། དེ་ནི་སྐུ་བསྐུལ་བྱེད་དུ་གསུངས་ལ། སྐུ་དེ་རགས་པ་ཡིན་པས་བསྐུལ་སླ་བའི་ཕྱིར་རོ། ། གསུང་ཕྲ་བས་བསྐུལ་བ་དེའི་རྗེས་དང་། ཐུགས་ཤིན་ཏུ་ཕྲ་བས་བསྐུལ་དཀའ་བས་ཐམས་ཅད་ཀྱི་རྗེས་སུ་བསྐུལ་བ་ཡིན་ནོ། ། ཞེས་བླ་མ་དག་གསུང་ངོ་། ། གསུམ་པ་ནི་སྔགས་ཀྱི་ཚིག་ངག་ཏུ་མི་བརྗོད་པར།
ཡིད་ཀྱི་བཟླས་པ་ཡིད་བཟླས། རླུང་བསྡམས་ནས་ཡིད་ཀྱིས་བཟླས་པ་འགོག་པའི་བཟླས་པ། རླུང་འགྲོ་འོང་དང་སྦྱར་ནས་བཟླས་པ་རྡོ་རྗེའི་བཟླས་པ། ལྕེ་རྩེ་དང་མཆུ་གཡོ་བ་ཙམ་གྱིས་བཟླས་པ་ཤུབ་བུའི་བཟླས་པ། ཡི་གེ་རིང་ཐུང་འབྱེད་ཅིང་སྐད་གསང་ཆེན་པོས་བཟླས་པ་རིག་བྱེད་འདོན་པ་ལྟ་བུའི་བཟླས་པ་དང་ལྔ་ཡིན་ནོ། ། ཞེས་བླ་མ་དག་གསུང་ངོ་། ། བཞི་པ་ནི་རྗེ་བཙུན་རིན་པོ་ཆེས། ལམ་འབྲས་ཀྱི་མན་ངག་ལས། བསྙེན་པ་རབ་འབྲིང་དགུར་གསུངས་ཏེ། དེའང་མཚན་མའི་བསྙེན་པ་རབ་འབྲིང་གསུམ་ནི།
རབ་ཡི་དམ་གྱི་ལྷ་ལས་དངོས་སུ་གནང་བ་ཐོབ་པ། འབྲིང་རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ། ཐ་མ་རྨི་ལམ་དུ་གནང་བ་ཐོབ་པ། འབྲིང་དུས་ཀྱི་བསྙེན་པ་རབ་འབྲིང་གསུམ་ནི། རབ་ལོ་དྲུག འབྲིང་ཟླ་བ་དྲུག མཐའ་མ་ཞག་བདུན་ཡིན་ནོ། ། མཐའ་མ་གྲངས་ཀྱི་བསྙེན་པ་རབ་འབྲིང་གསུམ་ནི། རབ་གཙོ་བོ་ལ་བཞི་འབུམ། འཁོར་ལ་བཞི་ཁྲི།
འབྲིང་གཙོ་བོ་ལ་བཞི་ཁྲི། འཁོར་ལ་བཞི་སྟོང་། མཐའ་མ་གཙོ་བོ་ལ་བཞི་སྟོང་། འཁོར་ལ་བཞི་བརྒྱ་ཡིན་ནོ། ། དུས་དང་གྲངས་ཀྱི་འབྲིང་དང་ཐ་མ་གཉིས་ནི་བསྙེན་པ་ཁ་གསོ་བ་ལས། དངོས་གཞིའི་བསྙེན་པ་མ་ཡིན་ནོ། ། ཞེས་གསུངས། རྗེ་བཙུན་རྩེ་མོས་དབང་ཆུར་གཞན་འདྲ་བ་ལས། རྡོ་རྗེ་དྲིལ་བུ་ནམ་མཁའ་ལ་འཇོག་པ་རབ་ཀྱི་ནང་དུ་བསྡུས་ནས། འབྲིང་རྨི་ལམ་དུ་གནང་བ་ཐོབ་པ།
མཐའ་མ་ཉམས་ཀྱི་སྣང་བ་ལ་འདྲིར་རུང་བ་དང་། དུས་ཀྱི་བསྙེན་པ་ལ་རབ་ཟླ་བ་དྲུག འབྲིང་ཟླ་བ་གསུམ། ཞེས་གསུངས་ཏེ་གསུང་ངག་དང་སྤྱིར་དཀྱིལ་འཁོར་གྱི་བསྙེན་པའི་ཁྱད་པར་ཡིན་ནམ་སྙམ་མོ། ། འོ་ན་རྩ་རྒྱུད་ལས། དཀྱིལ་འཁོར་བདག་པོའི་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། ། ཞེས་གཙོ་བོ་ལ་འབུམ་དང་། འཁོར་རྣམས་ལ་ཁྲི་ཕྲག་བཟླས་པར་བཤད་པ་དང་འགལ་ལམ་སྙམ་ན། བོད་ཀྱི་བླ་མ་རྣམས་ལུང་དེ་ནི་རྫོགས་ལྡན་གྱི་དུས་ཀྱི་དབང་དུ་བྱས་ལ།
ད་ལྟ་རྩོད་དུས་ཡིན་པས་དེ་བཞི་འགྱུར་དུ་བྱ་དགོས་ཏེ། སྡོམ་འབྱུང་ལས། རྫོགས་ལྡན་དུས་སུ་བཟླས་བྱ་གཅིག ། ཉིས་འགྱུར་གསུམ་ལྡན་ལ་བཟླས་བྱ། ། གསུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པས་མི་འགལ་བར་བཞེད་པ་ནི་ཤིན་ཏུ་ལེགས་ཏེ། སངས་རྒྱས་ཐོད་པའི་བཀའ་འགྲེལ་ཡེ་ཤེས་ལྡན་ལས་ཀྱང་། ། རྫོགས་ལྡན་དུས་སུ་ཡི་གེ་འབུམ་བཟླས་ཏེ། ། གསུམ་ལྡན་དུས་ཀྱི་སྔགས་པས་འབུམ་ཕྲག་གཉིས། །
གཉིས་ལྡན་དུས་སུ་འབུམ་ཕྲག་གསུམ་དུ་འགྱུར། ། བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། ། ཞེས་སོ། ། ལྔ་པ་ནི། བཟླས་བས་སངས་རྒྱས་ཀྱི་ཐུགས་བསྐུལ་བས་རང་གིས་མཆོག་དང་ཐུན་མོང་གི་དངོས་གྲུབ་འགྲུབ་པ་ཡིན་ཏེ། རྡོ་རྗེ་གུར་ལས། མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག །
སྐད་ཀྱི་ང་རོས་བོས་པ་ན། ། མངོན་སུམ་དུ་ནི་འོངས་པར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་གསུངས་སོ། ། བསྙེན་པ་དང་ཚོགས་འཁོར་གྱི་དུས་སུ་དེ་ལྟར་བཟླས་པའི་རྗེས་ལ་དཀྱིལ་འཁོར་བསྡུ་བ་ཡིན་ཅིང་། སྐབས་གཞན་དུ་སྔར་གྱི་བསྟོད་པའི་རྗེས་ལ་བསྡུས་ཀྱང་བཏུབ། རྫོགས་རིམ་བསྒོམས་པའི་རྗེས་ལ་བསྡུས་ཀྱང་བཏུབ། དག་པ་དྲན་པའི་རྗེས་ལ་བསྡུས་ཀྱང་བཏུབ་སྟེ། གང་ལྟར་ཡང་བསྡུ་བའི་རིམ་པ་ནི། བསྟོད་པའི་རྗེས་སུ་གཙོ་བོའི་ཐུགས་ཁའི་ཧཱུྃ་ལས་འོད་ཟེར་འཕྲོས་ནས།
ཁམས་གསུམ་སྣོད་བཅུད་སྲུང་བའི་འཁོར་ལོ་ལ་བསྡུ། དེ་དུར་ཁྲོད་བརྒྱད་ལ་བསྡུ། དེ་གཞལ་ཡས་ཁང་ལ་བསྡུ། དེ་ལྷ་མོ་བརྒྱད་ལ་བསྡུ། དེ་ཞལ་བརྒྱད་ལ་བསྡུས་ལ། གཙོ་བོ་ཡབ་ཡུམ་གྱི་ང་རྒྱལ་གྱིས་རྫོགས་རིམ་བསྒོམ་པའམ། དེ་ཟིན་ནས་དག་པ་རྗེས་དྲན་བྱ་བའམ། དེ་ཟིན་ནས་བསྡུས་ན་བཟླས་པའི་རྣལ་འབྱོར་ལ་འཇུག་པར་བྱའོ། ། གང་ལྟར་ཡང་གཙོ་བོ་ཡབ་ཡུམ་ནི་ཉལ་བའི་རྣལ་འབྱོར་གྱི་བར་དུ་བསྡུ་བ་མེད་དོ། ། སྟན་ལས་ལྡང་བའམ་བཟླས་བརྗོད་ཟིན་པའི་རྗེས་ལ།
རྡོ་རྗེའི་གླུ་དང་། བཀྲ་ཤིས་ཀྱི་ཚིགས་བཅད་དང་། སྨོན་ལམ་རྣམ་པར་དག་པ་བཏབ་ལ། ཁ་ཟས་སམ་སྤྱོད་ལམ་གྱི་རྣལ་འབྱོར་ལ་འཇུག་པར་བྱའོ། ། ཞེས་རྗེ་བཙུན་གསུངས་སོ། ། བརྒྱད་པ་ཁ་ཟས་ཀྱི་རྣལ་འབྱོར་ནི། ཁ་ཟས་དང་པོར་བདུད་རྩི་འཁྱིལ་པའི་སྔགས་ཀྱིས་བགེགས་བསལ་བ་ལ་སོགས་པ་གཏོར་མ་བཞིན་བྱིན་གྱིས་བརླབས་ཏེ། རང་དཔལ་ཀྱེ་རྡོ་རྗེའི་རྣལ་འབྱོར་དུ་གསལ་བའི་ཐུགས་ཁར་པདྨ་དང་ཉི་མའི་སྟེང་དུ་ཧཱུྃ་ཨཾ་ལས་ལྷ་དགུའི་དཀྱིལ་འཁོར་དང་། ལྟེ་བར་འབྱུང་པོ་བརྒྱད་གསུམ་ཉེར་བཞི་བསྐྱེད་ལ། སྐྱེ་མཆེད་སྐུ་གསུང་ཐུགས་བྱིན་གྱིས་བརླབས།
ཐུགས་ཁའི་ཧཱུྃ་གི་འོད་ཀྱིས་ཡེ་ཤེས་པ་སྤྱན་དྲངས་ལ། རང་གི་སྙིང་ཁ་ནས་ཞུགས་ཏེ་དམ་ཚིག་པ་ལ་བསྟིམ། དབང་བསྐུར་བ་ཡང་དྲན་པར་བྱས་ལ། རང་གི་ལྕེ་ཧཱུྃ་ལས་རྡོ་རྗེར་བསྐྱེད་ལ། དེ་ལས་འོད་བྱུང་སྟེ་གསོལ་བས། ཕུད་ཀྱིས་སྙིང་ཁའི་ལྷ་དགུ་མཆོད། དེའི་ལྷག་མས་ལྟེ་བའི་འབྱུང་པོ་བརྒྱད་གསུམ་ཉི་ཤུ་རྩ་བཞི་མཆོད་པར་བསམ་ཞིང་། ཁ་ཧོམ་ཁུང་ལག་པ་གཟར་བུ། ཁ་ཟས་བསྲེག་རྫས་སུ་བསམས་ལ་བཟའོ། ། འབྲིང་ནི་ཁ་ཟས་མཁའ་འགྲོ་སྤྱི་གཏོར་བཞིན་བྱིན་གྱིས་བརླབས་ལ།
སྙིང་ཁར་ལྷ་དགུའི་དཀྱིལ་འཁོར་བསམས་ལ་ལྟེ་བ་ནས་མེ་སྦར་ཏེ་ལྷ་མཆོད་པའི་བསམ་པས་བཟའོ། ། འདི་ནི་ནང་གི་གཏོང་མ་ཞེས་བྱ་བ་ཡིན་ལ། དམིགས་པ་དང་ང་རྒྱལ་བརྟན་པ་རྣམས་ལ་གཏོར་མ་ལ་སོགས་པ་གཞན་མི་དགོས་ཀྱང་། དེ་བཞིན་གཤེགས་པའི་བཀའ་བཞིན་བསྲུང་བ་དང་། རང་གི་སྔགས་ཀྱི་སྤྱོད་པ་དང་། དམ་བཅའ་བརྟན་པའི་ཕྱིར་དང་། སེམས་ཅན་མ་དད་པ་བསྲུང་བའི་ཕྱིར་དང་། ལས་དང་པོ་པའི་སེམས་ཅན་གཞན་རྗེས་སུ་དྲངས་པའི་ཕྱིར། ལྷ་བཤོས་དང་ཆང་བུ་དང་། གཏོར་མ་ལ་སོགས་པ་ཐམས་ཅད་ཐུན་མོང་གི་ལུགས་བཞིན་བྱའོ། །
བསྡུས་པ་ནི་ཁ་ཟས་ལ་ལག་པ་གཡོན་པའི་སྲིན་ལག་དང་། མཐེ་བོང་གིས་རེག་སྟེ། ཨོཾ་ཨཱཿཧཱུྃ་ཞེས་བརྗོད་ལ། ཁ་ཟས་དེ་ཤ་ལྔ་དང་བདུད་རྩི་ལྔ་ཡེ་ཤེས་ལྔའི་ངོ་བོར་བསམ་ལ། སྙིང་ཁའི་ཡི་གེ་ཧཱུྃ་ལྷ་ཐམས་ཅད་ཀྱི་ངོ་བོར་མོས་ལ། དེ་མཆོད་པའི་བསམ་པས་བཟའ་སྟེ། སྙིང་ཁའི་ས་བོན་མེ་འབར་ལ། ། དེ་ཡི་ག་པུར་བཏུང་བར་བྱ། ། བཏུང་བ་དེ་ཡིས་རྣལ་འབྱོར་བ། ། མྱུར་དུ་དངོས་གྲུབ་ཐོབ་པར་འགྱུར། །
ཞེས་གསུངས་ཏེ། འདིས་བཅུད་ལེན་དུ་འགྱུར་བའི་དགོས་པ་ཡང་བསྟན་ནོ། གཞན་ཡང་ཡོན་དག་པའི་དགོས་པ་ཡང་ཡོད་དེ། ཟས་ཀྱི་རྣལ་འབྱོར་འདི་ཡིས་ནི། ། བུ་ལོན་དུ་ཡང་མི་འགྱུར་རོ། ། ཞེས་གསུངས་སོ། ། གཞན་ཡང་འདིའི་རྩ་བའི་ལྟུང་བ་བཅུ་གསུམ་པ་མི་འབྱུང་བའི་དགོས་པ་ཡང་ཡོད་དོ། ། དགུ་པ་སྤྱོད་ལམ་གྱི་རྣལ་འབྱོར་ལ་གཉིས་ཏེ། གང་གིས་བྱེད་པའི་རྣལ་འབྱོར། དེས་བྱ་བའི་རྣལ་འབྱོར་རོ།
དང་པོ་ནི། རྩ་རྒྱུད་ལས། ལངས་ཏེ་ལྷའི་གཟུགས་སུ་བཞག་གོ ། ཞེས་གསུངས་ལ། དེའི་དོན་མཉམ་བཞག་ལས་ལངས་ཏེ། སྤྱོད་ལམ་སྣ་ཚོགས་ལ་འཇུག་པའི་ཚེ། ལྷའི་ང་རྒྱལ་དང་མ་བྲལ་བར་གནས་དགོས་པ་ཡིན་ཏེ། བྷ་ཝ་བྷ་ཌས། ཐུན་དང་། བསྒོམ་པའི་ཕྱི་རོལ་གྱི་བྱ་བ་གསུངས་པ།
ལྷའི་ཞེས་བྱ་བ་ལ་སོགས་པ་ལ། ལྷའི་གཟུགས་ནི་འདུག་པ་དང་བཟའ་བ་དང་ཉལ་བ་ལ་སོགས་པ་རྣམས་སུ་ལྷའི་ང་རྒྱལ་གྱིས། ཡུལ་རྣམས་ལ་ལྷའི་གཟུགས་སུ་ཉེ་བར་ལོངས་སྤྱོད་པའི་རྣལ་འབྱོར་གྱི་ངེས་པ་ཉིད་དོ་ཞེས་དགོངས་སོ། ། ཞེས་བཤད་པའི་ཕྱིར་རོ། ། འོ་ན་ང་རྒྱལ་ཇི་ལྟ་བུ་བསྒོམ་སྙམ་ན། ཕྱི་ནང་གི་ཆོས་ཐམས་ཅད་རང་བཞིན་གྱིས་མ་གྲུབ་པར་ཤེས་པའི་སྟོང་པ་ཉིད་དང་། དེ་ཉིད་གཟུགས་ཀྱི་རྣམ་པ་ལྷའི་སྐུ་སྒྱུ་མ་ལྟ་བུར་ཤར་བ་གཉིས་དབྱེར་མེད་པའི་རང་བཞིན་དུ་བསྒོམ་པ་ཡིན་ཏེ། གྲུབ་ཆེན་མཚོ་སྐྱེས་ཀྱིས། ལྷའི་ལུས་ཀྱི་གནས་པར་བྱའོ། ། ཞེས་པ་ནི་སྒྱུ་མ་ལྟ་བུ་གཉིས་སུ་མེད་པ་བདེ་བ་ཆེན་པོའི་རང་བཞིན་གྱི་བདག་ཉིད་ཀྱིས་ཆོས་ཐམས་ཅད་ལྷག་པར་མོས་ཏེ་ཐམས་ཅད་དུ་གནས་པར་བྱའོ། །
ཞེས་གསུངས་སོ། ། གཉིས་པ་ལ་གཉིས། རང་གི་ལྷག་པའི་ལྷའི་རྣལ་འབྱོར་དང་། ལྷ་སོ་སོའི་རྣལ་འབྱོར་རོ། ། དང་པོ་ནི། ཅི་དང་ཅིར་སྣང་བའི་དངོས་པོ་ཐམས་ཅད་ཀྱཻ་རྡོ་རྗེར་ཤེས་པར་བྱས་ནས་ལོངས་སྤྱོད་པ་སྟེ། གསང་འདུས་ལས། འདོད་པའི་ལོངས་སྤྱོད་ཐམས་ཅད་ནི། ། ཅི་ལྟར་འདོད་པས་བསྟེན་བྱ་སྟེ། ། རང་གི་ལྷ་ཡི་སྦྱོར་བ་ཡིས། །
བདག་དང་གཞན་ལ་མཆོད་པར་བྱ། ། སོགས་སོ། ། འདི་ནི་ཉུང་ངུ་ལ་མོས་པ་རྣམས་ཀྱི་ཐ་མལ་གྱི་རྣམ་རྟོག་བཟློག་པའོ། ། གཉིས་པ་ནི་ཡུལ་དང་ཡུལ་ཅན་གྱི་དབྱེ་བ་མཐའ་ཡས་པར་བྱས་ལ། དེ་དག་རེ་རེའང་ལྷ་སོ་སོར་ཤེས་པར་བྱེད་པ་སྟེ། དེའང་གཟུགས་གཽ་རཱི། སྒྲ་ཙཽ་རཱི། དྲི་བཻ་ཏཱ་ལཱི། རོ་གྷསྨ་རཱི། རེག་ས་སྤྱོད་མ།
ཆོས་ཁམས་མཁའ་སྤྱོད་མ་སྟེ་ཕྱིའི་ཡུལ་དྲུག་ལྷ་མོ་དྲུག་དང་། མིག་སོགས་ནང་གི་དབང་པོ་དྲུག་དང་། རྣམ་ཤེས་དྲུག་པོ་གཏི་མུག་རྡོ་རྗེ་མ་ལ་སོགས་པའི་ལྷ་མོ་དྲུག་ཏུ་བྱས་ཏེ། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད། འདི་ནི་རྒྱ་ཆེན་པོ་ལ་དགའ་བ་རྣམས་ཐ་མལ་པར་འཛིན་པ་དང་། རིལ་པོ་གཅིག་ཏུ་འཛིན་པའི་རྣམ་རྟོག་ཐམས་ཅད་བཤིག་པ་ཡིན་ནོ། ། དེ་ལྟར་ན་འཆིང་བའི་རྒྱུ་ནི་ཐ་མལ་པའི་རྣམ་པར་རྟོག་པ་ཡིན་ལ། དེ་ལྷའི་རྣམ་པར་ཤེས་པ་ན། ཐ་མལ་པ་དག་པས་ཐམས་ཅད་རིལ་གྱིས་སྤོང་བར་འགྱུར་རོ། ། གཞན་ཡང་སྐབས་འགའ་ཞིག་ཏུ་དཀྱིལ་འཁོར་དང་།
ལྷའི་རྣམ་དག་དང་། དེ་ཁོ་ན་ཉིད་རྣམས་ཀྱང་རྒྱས་པར་དྲན་པར་བྱ་ཞིང་། དཀྱིལ་འཁོར་དང་། རབ་གནས་དང་། སྦྱིན་སྲེག་དང་། ཆོས་འཆད་པ་དང་ཉན་པ་ལ་སོགས་པའི་སྤྱོད་ལམ་ཐམས་ཅད་ཀྱང་ལྷའི་རྣལ་འབྱོར་གྱིས་བྱའོ། ། བཅུ་པ་རྗེས་ཆགས་ཀྱི་རྣལ་འབྱོར་ནི། ཁྱིམ་པ་རྡོ་རྗེ་འཛིན་པས། ལས་ཀྱི་ཕྱག་རྒྱ་བསྟེན་པར་འདོད་ན། ལྷའི་འདུ་ཤེས།
སྔགས་ཀྱི་འདུ་ཤེས། ཆོས་ཀྱི་འདུ་ཤེས་ཏེ་བྱ་བ་དེ་གསུམ་དང་ལྡན་པས་བསྟེན་ན་འདོད་ཆགས་ཉིད་བྱང་ཆུབ་ཀྱི་ལམ་དུ་འགྱུར་རོ། ། དེ་ལ་ལྷའི་འདུ་ཤེས་ནི་རང་ཀྱཻ་རྡོ་རྗེ་དང་། ཡུམ་བདག་མེད་མར་བསྐྱེད་པའོ། ། སྔགས་ཀྱི་འདུ་ཤེས་ཡུམ་གྱི་མཁའ། སྟོང་པར་བསམ་པའི་ངང་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཱས་མཚན་པར་བསྐྱེད་ལ། པདྨ་སུ་ཁ་སོགས་ཀྱིས་བྱིན་གྱིས་བརླབས། ཡབ་ཀྱི་གསང་གནས་སྟོང་པར་བསམ་པའི་ངང་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པར་བསྐྱེད་ལ། ཨོཾ་བཛྲ་མཧཱ་སོགས་ཀྱིས་བྱིན་གྱིས་བརླབས་སོ། ། དེ་ནས་གཉིས་ཀའི་མགོར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ་བསམ་མོ། ། ཆོས་ཀྱི་འདུ་ཤེས་ནི་བསྐྱེད་པའི་རིམ་པ་ལྟར་ན་བདེ་བ་ཆེན་པོའི་ཡེ་ཤེས་ཀྱིས་དཔལ་ཀྱཻ་རྡོ་རྗེ་ལ་མཆོད་པར་བསམ་མོ། ། རྫོགས་པའི་རིམ་པ་ལྟར་ན་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ། ། ཞེས་བསམ་མོ། ། རྒྱས་པར་ནི་དབང་གསུམ་པའི་མན་ངག་ཏུ་རྟོགས་པར་བྱའོ། ། འདིའི་དགོས་པ་གསུམ་ཏེ། འདོད་པས་ལོག་པར་གཡེམ་པར་མི་འགྱུར་པ་དང་། ལྷ་མཆོད་པར་འགྱུར་པ་དང་། ལྷན་སྐྱེས་ཀྱི་ཡེ་ཤེས་རྟོགས་པར་འགྱུར་བའོ། །
དང་པོ་ནི། དེ་ཉིད་འདུས་པར། འདོད་ཆགས་ལྟ་བུའི་བདེ་བ་མེད། ། དེ་བས་རྒྱལ་བ་རྣམས་ལ་འབུལ། ། སེམས་ཅན་དོན་ཕྱིར་གཞན་བུད་མེད། ། བསྟེན་པས་བསོད་ནམས་ཐོབ་པར་འགྱུར། ། ཞེས་པ་སྟེ། ཆོས་ཀྱི་འདུ་ཤེས་ཀྱི་དགོས་པའོ། ། གཉིས་པ་ནི་རྡོ་རྗེ་གུར་ལས། རང་ཉིད་ཧེ་རུ་ཀར་བྱས་ཤིང་། །
རང་གི་བཙུན་མོ་ངར་བྱས་ནས། ། ཆགས་ཆེན་གྱིས་ནི་འདོད་སྤྱོད་པ། ། དེ་ལ་ང་ནི་རྟག་ཏུ་མཉེས། ། ཞེས་པ་སྟེ་ལྷའི་འདུ་ཤེས་ཀྱི་དགོས་པའོ། ། གསུམ་པ་ནི། སློབ་དཔོན་ཨིནྡྲ་བྷཱུ་ཏིས། བདེ་བ་བདེ་བ་ཆེན་པོ་ཀུན། ། སྲིད་པའི་སྡུག་བསྔལ་གཅོད་བྱེད་ཅིང་། ། མྱ་ངན་འདས་པའི་གནས་ཐོབ་ཅེས། ། བཅོམ་ལྡན་འདས་ཀྱིས་དེ་སྐད་གསུངས། །
ཞེས་གསུངས་པར་ལྟར་རོ། ། འདི་ནི་རྣལ་འབྱོར་པ་ཁྱིམ་པ་ཁོ་ནའི་དབང་དུ་མཛད་ནས་གསུངས་ཀྱི། དགེ་སློང་རྡོ་རྗེ་འཛིན་པ་ལ་ནི་འདི་མི་དགོས་པས། རྣལ་འབྱོར་དགུས་ཉིན་མཚན་འཁོར་ཡུག་ཏུ་འདའ་བར་བྱེད་པ་ཡིན་ནོ། ། རྣལ་འབྱོར་བཅུ་ལ་བཤད་པའི་གོ་རིམ། མཉམ་པར་བཞག་པའི་རྣལ་འབྱོར་གཉིས། མཉམ་པར་མ་བཞག་པའི་རྣལ་འབྱོར་བརྒྱད། ཅེས་པ་འདི་བདེ་བ་ཡིན་ན་ཡང་། འདི་ནི་མདང་ནུབ་མོ་ཉལ་བའི་རྣལ་འབྱོར་ནས་བརྩམས་ཏེ། ཉིན་ཞག་གཅིག་གི་ཉམས་ལེན་གྱི་རིམ་པའི་དབང་དུ་བྱས་ནས་བཤད་པ་ཡིན་ནོ། །
བདུན་པ་སྦྱང་གཞི་སྦྱོང་ཞིང་ལམ་བྱེད་བཞིས་ལམ་དུ་བྱེད་པའི་ཚུལ་ལ་གཉིས་ཏེ། སྦྱང་གཞི་སྦྱོང་པའི་ཚུལ་དང་། དེ་ཉིད་ལམ་བྱེད་བཞིས་ལམ་དུ་བྱེད་པའི་ཚུལ་ལོ། ། དང་པོ་ལ། ཐ་མལ་གྱི་རྣམ་རྟོག་སྦྱོང་བའི་ཚེ་བསྐྱེད་པའི་རིམ་པ་བསྒོམ་པ། གྱ་ནོམ་ལྷར་ཞེན་པ་སྤོང་པའི་རྫོགས་པའི་རིམ་པ་བསྒོམ་པའོ། ། དེ་ལ་བསྐྱེད་པའི་རིམ་པས་ཐ་མལ་གྱི་རྣམ་རྟོག་སྦྱོང་པ་ཡང་། རྡོ་རྗེ་གུར་གྱི་ལེའུ་བཅུ་བཞི་པ་ལས། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། །
རང་བཞིན་གནས་སྐབས་བསྒོམས་པ་ལས། ། བསྒོམ་པ་མ་ཡིན་མི་བསྒོམ་མིན། ། བྱང་ཆུབ་སེམས་དཔའ་རྣམས་ཀྱི་རྟོག་པ་དེ་བཞིན་ཏེ། ། འོན་ཀྱང་མི་གཙང་བའི་ཚད་མཉམ་པར་སྦྱོང་བའི་ཕྱིར། དེ་བཞིན་གཤེགས་པའི་སྐུ་གཟུགས་རབ་ཏུ་བསྒོམ་པར་བྱའོ། ། ཞེས་གསུངས་སོ། ། དེ་ལ་མི་གཙང་བའི་ཚད་ཐ་མལ་པའི་རྣམ་རྟོག་ལ་གཉིས། རྒྱུ་ལས་དང་ཉོན་མོངས་པ་དང་། འབྲས་བུ་བདག་དང་བདག་གིར་འཛིན་པའོ། ། དང་པོ་སྦྱོང་བ་ནི་ཚོགས་གཉིས་བསགས་པ་ཡིན་ལ།
གཉིས་པ་བདག་དང་བདག་གིར་འཛིན་པ་ནི་སྣོད་བཅུད་གཉིས་ཏེ། དེའང་སྣོད་སྦྱོང་བ་ནི། འབྱུང་བ་བཞི་ལས་གྲུབ་པའི་གཞལ་ཡས་ཁང་པ་དང་། ཡང་དཔའ་བོ་གཅིག་པའི་དབང་དུ་བྱས་ན་གདན་ནོ། བཅུད་སྦྱོང་བ་ལ་གཉིས། སྐྱེད་ཆོག་གིས་སྐྱེ་གནས་བཞི་སྦྱོང་བའི་ཚུལ་དང་། ལྷའི་རྣམ་པས་དུག་གསུམ་སྦྱོང་བའི་ཚུལ་ལོ། ། དང་པོ་ནི། འཁོར་བར་སྐྱེ་བའི་གནས་སྐྱེ་གནས་བཞི་ཡིན་ལ། དེ་སྦྱོང་བ་སྐྱེད་ཆོག་བཞི་ཡིན་ཏེ།
དེ་ཡང་དཀྱིལ་འཁོར་གྱི་འཁོར་ལོ་གཅིག་ལ་སྦྱར་ན་མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པའི་ཉི་མ་དྲོད། ཟླ་བ་གཤེར། དྲོད་གཤེར་གཉིས་ལས་སྐྱེས་པའམ། ཉི་ཟླ་གཉིས་ཀྱིས་ཁུ་ཁྲག་གཉིས་མཚོན་པས་མངལ་སྐྱེས་ཀྱི་བློ་སྦྱོང་བའོ། འཁོར་རྣམས་མངལ་ནས་འབྱིན་པས་མངལ་སྐྱེས་སྦྱོང་བའོ། འབྲས་བུ་རྡོ་རྗེ་འཛིན་པ་ཐིག་ལེའི་གོང་བུ་ལས་བཞེངས་པས་སྒོང་སྐྱེས་སྦྱོང་། སྐྱེ་མཆེད་ཀྱི་ལྷ་སྐད་གཅིག་མའམ། ས་བོན་ཙམ་ལས་བསྐྱེད་པས་བརྫུས་སྐྱེས་ཀྱི་བློ་སྦྱོང་ངོ་། ། དེ་ནས་དཀྱིལ་འཁོར་བསྡུ་བས་ནི་སྣོད་བཅུད་འཇིག་པ་སྦྱོང་ངོ་། ། གཞན་ཡང་ཨཱ་ལི་ལས་ཟླ་བས་ཉོན་མོངས་པ་གཏི་མུག
གཟུགས་ཀྱི་ཕུང་པོ། ཀུན་གཞིའི་རྣམ་པར་ཤེས་པ་སྦྱོང་། དེ་བཞིན་དུ་ཀཱ་ལི་ལས་ཉི་མས་ཉོན་མོངས་པ་ང་རྒྱལ་དང་སེར་སྣ། ཚོར་བའི་ཕུང་པོ། ཉོན་མོངས་པ་ཅན་གྱི་ཡིད་སྦྱོང་། བར་གྱི་ཕྱག་མཚན་ས་བོན་གྱིས་མཚན་པས་ཉོན་མོངས་པ་འདོད་ཆགས། འདུ་ཤེས་ཀྱི་ཕུང་པོ། ཡིད་ཀྱི་རྣམ་ཤེས་སྦྱོང་། ཉི་ཟླ་ཕྱག་མཚན་དང་བཅས་པ་རོ་གཅིག་ཏུ་འདྲེས་པས་ཉོན་མོངས་པ་ཕྲག་དོག འདུ་བྱེད་ཀྱི་ཕུང་པོ་སྒོ་ལྔའི་རྣམ་ཤེས་སྦྱོང་།
སྐུ་ཡོངས་སུ་རྫོགས་པས། ཉོན་མོངས་པ་ཞེ་སྡང་། རྣམ་པར་ཤེས་པའི་ཕུང་པོ། ཆོས་ཅན་ཉོན་མོངས་པ་ལྔ་དང་། ཕུང་པོ་ལྔའི་ཆོས་ཉིད་སྦྱོང་། དེ་ལྟར་ན་སྦྱང་གཞི་སྦྱོང་བའི་བསྐྱེད་པའི་རིམ་པའི་ཆོ་ག་ཞེས་བྱ་བ་ཡིན་ནོ། ། གཉིས་པ་ལྷའི་རྣམ་པས་དུག་གསུམ་སྦྱོང་པ་ནི། ཁྲོ་བོའི་སྐུར་བཞུགས་པས་ཞེ་སྡང་འདུལ། བཙུན་མོའི་འཁོར་གྱི་དབུས་ན་བཞུགས་པས་འདོད་ཆགས་སྦྱོང་། མཚན་དང་དཔེ་བྱད་ཀྱིས་བརྒྱན་པའི་སྐུར་བཞུགས་པས་གཏི་མུག་ཞི་བར་བྱེད་པ་ཡིན་ནོ།
དེ་ལྟར་ན་ཁྲོ་ཆགས་ཀྱི་སྐུས་རྩ་བའི་ཉོན་མོངས་པ་གསུམ་ཞི་བར་བྱེད་པས་ཉོན་མོངས་པ་གཞན་རྣམས་ཤུགས་ལ་ཞི་བར་བྱེད་པ་ཡིན་ནོ། ། གཉིས་པ་རྫོགས་པའི་རིམ་པས་གྱ་ནོམ་ལྷར་ཞེན་པ་སྦྱོང་བར་བྱེད་དེ། ། བརྟག་པ་གཉིས་པའི་ལེའུ་གཉིས་པ་ལས། བསྐྱེད་པའི་རིམ་པའི་རྣལ་འབྱོར་གྱི། ། བརྟུལ་ཞུགས་ཅན་གྱིས་སྤྲོས་པ་བསྒོམ། ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་གསུངས་སོ། ། གཞན་ཡང་རྫོགས་པའི་རིམ་པས་སྦྱང་གཞི་ཐ་མལ་པ་མཐའ་དག་གི་བདེན་ཞེན་སྦྱོང་སྟེ། སཾ་བུ་ཊ་བརྟག་པ་བཅུ་པ་ལས།
རྣམ་རྟོག་གཏི་མུག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་སོ། ། དེ་ལྟར་ན་སྦྱང་གཞི་རིམ་པ་གཉིས་ཀྱིས་སྦྱོང་ཚུལ་ནི། བསྐྱེད་པས་ཀུན་རྟོག་སྦྱོང་ལ། དེ་ཉིད་རྫོགས་པས་སྦྱོང་བ་དང་། སྐྱེ་བ་བསྐྱེད་པས་སྦྱོང་ལ། འཆི་བ་རྫོགས་པས་སྦྱོང་བ་དང་།
བསྐྱེད་རྫོགས་རེ་རེས་ཀྱང་སྐྱེ་བ་དང་འཆི་བའམ། སྣང་བ་དང་སྟོང་པའམ། རྟོག་པ་མཐའ་དག་སྦྱོང་བ་ཡིན་ཏེ། དེ་ལྟ་བུའི་སྦྱོང་ཚུལ་སོ་སོ་བ་རྣམས་ནི་ངག་ལས་བརྩལ་བར་བྱའོ། ། དེ་ལྟར་སྐྱེ་འཆི་ལ་སོགས་པ་སྦྱོངས་བ། སྦྱངས་གཞི་དང་སྦྱོངས་བྱེད་ཐམས་ཅད་ངོ་སྤྲོད་པ་ལམ་ཐམས་ཅད་གཅིག་ཏུ་བསྲེས་ནས་སྟོན་པ་འདི་ནི་རྣལ་འབྱོར་དབང་ཕྱུག་ཆེན་པོ་བིརཝ་པའི་བཤད་པ་ཡིན་ནོ། ། གཉིས་པ་ཐོབ་བྱ་སྐུ་གཉིས་ཡིན་པས་རིམ་པ་གཉིས་བསྒོམ་པའི་འཐད་པ་ནི། བསྐྱེད་པའི་རིམ་པས་གཟུགས་ཀྱི་སྐུ་ཐོབ་པར་བྱེད་པ་ཡིན་ལ། རྫོགས་པའི་རིམ་པས་ཆོས་ཀྱི་སྐུ་ཐོབ་པར་བྱེད་དོ། ། དང་པོའང་གུར་གྱི་ལེའུ་དང་པོ་ལས།
དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ནི་འགྲུབ་པར་འགྱུར། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། དེ་ནི་ཐབས་ཀྱི་གཟུགས་ཅན་ནོ། ། ཞེས་གསུངས་པས། འབྲས་བུ་དང་མཐུན་པས་སྦྱང་བར་བྱ་བའི་ཕྱིར། སངས་རྒྱས་ཀྱི་སྐུ་གཟུགས་བསྒོམ་པའི་དབང་དུ་བྱས་ན།
གོང་དུ་བསྟན་པ་དེ་དག་དེ་བཞིན་གཤེགས་པ་མངོན་པར་རྫོགས་པ་སངས་རྒྱས་པ་དང་མཐུན་ཏེ། ཚོགས་གཉིས་བསགས་པས་ནི། བསྐལ་བ་གྲངས་མེད་པ་གསུམ་དུ་ཚོགས་བསགས་པ་དང་འདྲ། སྲུང་བའི་འཁོར་ལོས་སྲོད་ལ་བདུད་བཏུལ་བ། གཞལ་ཡས་ཁང་གིས་མ་དག་པའི་སྣོད་སྦྱངས་ཏེ། འོག་མིན་དུ་བྱིན་གྱིས་བརླབས། མངོན་པར་བྱང་ཆུབ་པ་ལྔའི་རིམ་པས་ལྷའི་རྣམ་པར་གྲུབ་པ་ནི། འོག་མིན་ནམ་རྡོ་རྗེ་གདན་དུ་ཐོ་རངས་སངས་རྒྱས་པ་དང་འདྲ། ཁམས་གསུམ་ཆོས་ཀྱི་རྒྱལ་པོར་མངོན་པར་དབང་བསྐུར་བས་འོད་ཟེར་གྱི་སྤྲོ་བསྡུས་སེམས་ཅན་གྱི་དོན་བྱེད་པ་དང་། བཟླས་པ་ལ་སོགས་པ་ཆོས་ཀྱི་འཁོར་ལོ་བསྐོར་བ་དང་མཐུན།
བསྐྱེད་པའི་རིམ་པ་བསྡུས་ཏེ་སྟོང་པ་ཉིད་དུ་བསྒོམས་པས་ཡོངས་སུ་མྱ་ངན་ལས་འདས་པ་དང་མཐུན་ཏེ། དེ་ལྟར་མཛད་པ་བཅུ་གཉིས་དང་མཐུན་པ་སངས་རྒྱས་ཀྱི་འཕྲིན་ལས་མཛད་ནས། སླར་ཡང་མཛད་པ་རྒྱུན་མི་འཆད་པ་དང་འདྲ་བར་སྟོང་པ་ཉིད་ཀྱི་ངང་ལས་ལྷའི་སྐུར་ལངས་ནས། སྤྱོད་ལམ་གྱི་རྣལ་འབྱོར་གྱི་ཚུལ་གྱིས་སེམས་ཅན་གྱི་དོན་བྱེད་པ་ཡིན་ནོ། ། དེས་ན་བསྐྱེད་པའི་རྣམ་པས་སངས་རྒྱས་ཀྱི་གཟུགས་ཀྱི་སྐུ་འགྲུབ་པར་བྱེད་པ་དང་མཐུན་པས་འབྲས་བུ་ལམ་དུ་བྱེད་པ་ཞེས་ཀྱང་བྱའོ། ། གཉིས་པ་རྫོགས་པའི་རིམ་པས་ཆོས་ཀྱི་སྐུ་ཐོབ་པར་བྱེད་དེ། སཾ་བུ་ཊའི་བརྟག་པ་དྲུག་པ་ལས། རང་བྱུང་ངོ་བོ་ཉིད་འདི་ནི། ། ཆོས་ཀྱི་སྐུར་ནི་རབ་ཏུ་གྲགས། ། ཞེས་གསུངས།
གུར་ལེའུ་དྲུག་པ་ལས། ཆོས་ཀྱི་དབྱིངས་ནི་འོད་གསལ་བ། ། གང་ཞིག་བསྒོམ་པ་དེ་བས་ནི། ། སེམས་ཅན་སངས་རྒྱས་མཉམ་པར་འགྱུར། ། ཞེས་གསུངས་པ་ལྟ་བུ་སྟེ། རྫོགས་རིམ་གྱི་ཉམས་གཟུང་འཇུག་ངོ་བོ་ཉིད་དང་མཐུན་པ་རྣམས། ཆོས་སྐུ་དང་མཐུན་པར་མོས་ཤིང་བསྲེས་ལ་ལམ་དུ་བྱའོ། ། དེ་ལྟ་བུའི་རིམ་པ་གཉིས་བསྒོམས་པས་འབྲས་བུ་སངས་རྒྱས་ཀྱི་སྐུ་གཉིས་འགྲུབ་པ་དེའང་ལན་གཅིག་དེ་ལྟ་བུའི་རྣམ་པ་འགྲུབ་པ་ལ་ད་ལྟ་ནས་དེ་ལྟ་བུ་བསྒོམས་པས་འབྲས་བུ་ལམ་དུ་བྱེད་པ་ཞེས་བྱ་བ་ཡིན་ནོ། ། གསུམ་པ་རང་གི་ངོ་བོ་རྟེན་དང་བརྟེན་པ་ཡིན་པའི་འཐད་པ་ནི། རྫོགས་པའི་རིམ་པས་བསྐྱེད་རིམ་ཀྱང་སྦྱོང་བའི་ཕྱིར་དང་།
འབྲས་བུ་ཆོས་ཀྱི་སྐུ་འགྲུབ་པ་ཡིན་ན་དེ་ཉིད་ཀྱིས་ཆོག་པས་བསྐྱེད་རིམ་དོན་མེད་དོ་ཞེ་ན། དེའི་ལན་ནི། རྫོགས་པའི་རིམ་པ་དེ་ལྟར་བཟང་ཡང་དེ་ལ་རྟེན་བསྐྱེད་པའི་རིམ་པ་མེད་ན། རྫོགས་རིམ་ཉིད་ཀྱང་མི་འབྱུང་སྟེ། རྫོགས་རིམ་ནི་བསྐྱེད་རིམ་ལ་བརྟེན་པ་ཡིན་པས། རྟེན་དང་བརྟེན་པ་འབྲལ་བ་མེད་དོ་ཞེས་བྱའི་དོན་ཏོ། ། གཉིས་པ་དེ་ཉིད་ལམ་བྱེད་བཞིས་ལམ་དུ་བྱེད་པའི་ཚུལ་ནི། སྔར་བཤད་པའི་སྦྱང་གཞི་དང་། སྦྱོང་བྱེད་དེ་དག་ཐམས་ཅད་ཀྱང་འདྲ་ཆོས་དང་མཚོན་དོན་རྟོག་པ་རང་དགའ་བས་བསྒྲིགས་པ་ཙམ་མ་ཡིན་གྱི། སེམས་ཀུན་གཞིའི་སྟེང་དུ་མྱ་ངན་ལས་འདས་པའི་ཆོས་ཐམས་ཅད་ཀྱི་བག་ཆགས་གནས་པའི་སྟོབས་ཀྱིས།
ཀུན་རྫོབ་ཀྱི་སྣང་བ་ཐམས་ཅད་འབྲས་བུ་སངས་རྒྱས་ཀྱི་སའི་གཟུགས་སྐུ་དང་། ཆོས་སྐུའི་རྣམ་པ་རང་བཞིན་རྣམ་དག་གི་ཚུལ་གྱིས་འབྱུང་བ་ཡིན་པར་ནི་རྩ་བརྒྱུད་ཕྱི་མའི་བཅུ་གཅིག་པར་ལུས་ཅན་ཐམས་ཅད་ཁ་དོག་དང་དབྱིབས་ཀྱི་སྒོ་ནས་རིགས་ལྔར་ངེས་ཚུལ་གསུངས་པས་ཤེས་ལ། དེའི་ཕྱིར་བསྒོམས་པས་གློ་བུར་གྱི་དྲི་མ་དག་སྟེ་མངོན་ཏུ་འགྱུར་བ་ནི་སྦྱང་གཞི་དང་སྦྱོང་བྱེད་མཚོན་དོན་བསྒྲིགས་པའི་དོན་ནོ། ། དེས་ན་འདི་ལ་སྦྱང་གཞི་ཐམས་ཅད་ལམ་གྱི་རྣམ་པ་དེ་དང་དེར་བསྒོམ་པའི་ཚུལ་དང་། དེ་ཉིད་ལམ་བྱེད་བཞིས་བྱིན་གྱིས་བརླབ་པའི་ཚུལ་གཉིས་ལས། དང་པོ་ནི་སྔར་རྒྱས་པར་བཤད་ཟིན་ཅིང་། མཚན་གཞི་གཅིག་ལ་སྦྱར་ན། མངལ་སྐྱེས་ཀྱི་མའི་ཕྱག་རྒྱ་གྲུ་གསུམ་དང་། སྒོང་སྐྱེས་ཀྱི་སྒོ་ང་སོགས་བཞི་པོ་མ་དག་པའི་ཕྱག་རྒྱ་སོགས་མ་ཡིན་གྱི། བདག་གི་བློ་ལ་སྣང་བའི་ཆོས་འབྱུང་གྲུ་གསུམ་འདི་ཡིན་ནོ་སྙམ་དུ་དབྱེར་མེད་དུ་བསྒོམ་མོ། །
གཉིས་པ་ནི། དེ་ལྟར་ཆོས་འབྱུང་གྲུ་གསུམ་བསྒོམས་པས་རྣམ་པ་གཟུགས་ཀྱི་རྣམ་པར་བསྒོམ་སླ་བས་རྣམ་པ་ལམ་དུ་བྱེད་པ་ཞེས་བྱ། དེ་ཉིད་རྣམ་ཐར་སྒོ་གསུམ་དང་། སྤྱན་མ་ལ་སོགས་པའི་ཕྱག་རྒྱར་མོས་པ་བྱས་པས་མོས་པ་ལམ་དུ་བྱེད་པ་ཞེས་བྱ། དེ་ཡང་སངས་རྒྱས་སའི་འབྲས་བུ་རྣམ་ཐར་སྒོ་གསུམ་དང་། སྤྱན་མ་ལ་སོགས་པའི་ཕྱག་རྒྱ་དངོས་ཡིན་པར་བསྒོམས་པས། འབྲས་བུ་ལམ་དུ་བྱེད་པ་ཞེས་བྱ། དེས་རྣལ་འབྱོར་པའི་སེམས་རྒྱུད་བྱིན་གྱིས་བརླབས་ཤིང་ཚོགས་རྫོགས་པས་བྱིན་རླབས་ལམ་དུ་བྱེད་པ་ཞེས་བྱ་སྟེ། དེའི་རྒྱུ་མཚན་ཡང་ཞེན་པས་འཇུག་ཅིང་འབྲེལ་བས་མི་བསླུ་བའི་ལམ་ཡིན་པའི་ཕྱིར་རོ། ། དེ་ལ་ཞེན་པས་འཇུག་པ་ནི་སྦྱང་གཞི་ལ་རྣམ་པར་ཞེན།
རྣམ་པ་ལ་འབྲས་བུ་དངོས་སུ་ཞེན་པའོ། ། འབྲེལ་པས་མི་བསླུ་བ་ནི་སྦྱང་གཞི་དང་། ལམ་དང་འབྲས་བུ་གསུམ་ཆར་ཡང་གཅིག་ལ་གཅིག་འབྲེལ་བའམ། དོན་ལ་དབྱེར་མེད་པས་མི་བསླུ་བ་སྟེ། བསྐྱེད་པའི་རིམ་པས་སྦྱང་གཞི་དང་སྦྱོང་བྱེད་བསྒོམས་པས་སངས་རྒྱས་སའི་ཆོས་ཐམས་ཅད་ཐོབ་པའི་རྒྱུ་མཚན་ཡང་འདི་ཉིད་ཡིན་ནོ། ། དེ་ལྟར་རྣལ་འབྱོར་བཅུ་པོ་སྦྱང་གཞི་སྦྱོང་བྱེད་སྦྱར་ཞིང་ལམ་བྱེད་བཞི་ལྡན་དུ་བརྩོན་པ་དྲག་པོས་བསྒོམས་པས་དྲོད་ཆུང་ངུ་ཐོབ་པ་ན། ཀུན་འདར་གསང་ནས་སྤྱོད། དེས་དྲོད་འབྲིང་པོ་ཐོབ་པ་ན་ཀུན་འདར་འཇིག་རྟེན་པའི་མངོན་དུ་སྤྱོད། དེས་ལུང་བསྟན་པའི་བུ་མོ་པདྨ་ཅན་བསྟེན་ནས་དྲོད་ཆེན་པོ་ཐོབ་པ་ན། ཀུན་ཏུ་བཟང་པོའི་སྤྱོད་པ་ཟླ་བ་གཅིག་གིས་ས་བརྒྱད་པ་ཐོབ་སྟེ།
ཉེ་རྒྱུ་སྤྱོད་པའི་སྐལ་བ་དང་ལྡན་པར་འགྱུར་ཞིང་། དེ་ནས་ཉེ་རྒྱུ་ཞག་བདུན་གྱིས། རྡོ་རྗེ་འཆང་ཆེན་པོ་ས་བཅུ་གསུམ་པ་ཐོབ་པར་འགྱུར་བ་ནི་ངེས་པའོ། ། ཞེས་དཔལ་ཀྱཻ་རྡོ་རྗེའི་མངོན་པར་རྟོགས་པའི་རྣམ་པར་བཤད་པ་འཇམ་དབྱངས་དགོངས་རྒྱན་ཞེས་བྱ་པ་འདི་ནི། ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་གསུང་རྒྱུན་ཡིད་བཞིན་གྱི་ནོར་བུ་རྣམས་གཞིར་བཞག་ཅུང་ཟད་དྲན་གསོ་དགོས་པ་རྣམས། རྗེ་སངས་རྒྱས་རིན་ཆེན་ཉིད་ཀྱིས་མཛད་པའི་རྣམ་བཤད་སྙིང་པོ་དོན་གསལ་ཇི་ལྟ་བ་བཞིན་ལ་ལེགས་བཤད་ཀྱི་ཆ་འགའ་ཞིག་བསྣན་ཏེ། ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་རྒྱལ་མཚན་དཔལ་བཟང་པོས་མེ་ཕོ་འབྲུག་གི་ལོ་སྣྲོན་གྱི་ཟླ་བའི་དགའ་བ་གཉིས་པའི་ཚེས་ལ་དཔལ་ས་སྐྱའི་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་བྲིས་པའོ། འདི་སྦྱར་དགེ་བས་དང་པོར་རྫོགས་སངས་རྒྱས། ། བར་དུ་རྗེ་བཙུན་བུདྡྷ་རཏྣའི་མཚན། ། ད་ལྟ་བསྟན་པའི་ཉི་མ་མུས་པ་རྗེ། །
སངས་རྒྱས་རྒྱལ་མཚན་སྐལ་བརྒྱར་ཞབས་བརྟན་ཤོག ། ཚུལ་འདི་ཟབ་གནད་ཀུན་གྱི་བཅུད་བསྡུས་ཏེ། ། གཞུང་ལུགས་རྒྱ་མཚོ་སྒོ་བརྒྱའི་ལྡེ་མིག་ཡིན། ། དེ་ཕྱིར་དཔྱོད་ལྡན་རྣམས་ཀྱིས་ལེ་ལོའི་བདུད། ། རིང་དུ་སྤོངས་ལ་ཚུལ་འདི་བླང་བར་རིགས། ། ཡོངས་རྫོགས་བསྟན་པའི་བདག་པོ་ས་སྐྱ་པའི། ། དྲི་མེད་བསྟན་པ་སྤེལ་མཛད་སྲོལ་མང་ཡང་། ། རབ་གསལ་བློ་ཡིས་ལེགས་པར་དཔྱོད་ཤེས་ན། ། ཕྱོགས་འཛིན་རྨོངས་པའི་དམོད་ཚིག་མི་དགོས་ཀྱི། ། ཕལ་ཆེར་དྲི་མེད་གཞུང་དང་འགལ་བ་མེད།
འོན་ཀྱང་རུང་མཐུན་ལུང་དང་བཤད་ཁུངས་ལུང་། ། སོ་སོར་ཕྱེ་ནས་དགག་སྒྲུབ་མཛད་པ་རྣམས། ། དམོད་ཚིག་འདྲ་ཡང་བསྟན་པའི་གསལ་བྱེད་ཡིན། ། འོན་ཀྱང་རྣམ་བཤད་འདི་ནི་དགག་སྒྲུབ་རྣམས། ། བཏང་སྙོམས་བཞག་སྟེ་བསྒོམ་དོན་གཙོ་བོར་བཤད། ། རྒྱ་ཆེར་ཤེས་པར་འདོད་ན་གོང་མ་ཡི། ། གསུང་རབ་རྣམས་ལ་འབད་དེ་ལེན་པར་གྱིས། ། སྙིགས་མའི་དུས་ཀྱི་སེམས་ཅན་བསོད་ནམས་དམན། ། དོན་མེད་ཚེ་འདིའི་བྱ་བས་དུས་ཀུན་འདའ། ། དམ་པའི་སྤྱོད་ཚུལ་འཛིན་པ་རེ་རེ་ཙམ། །
དེ་ཕྱིར་ཟས་གཙང་སྲས་ཀྱི་བསྟན་པ་འདི། ། ཀྱེ་མ་ད་ནི་མཚན་གྱི་ལྷག་མར་ཉེ། ། དེས་ན་དེང་དུས་སྤྱོད་ལྡན་འགའ་ཡོད་ན། ། སྔོན་བྱོན་གོང་མའི་རྣམ་ཐར་ལེགས་སྐྱོངས་ཤིག། །། སརྦ་མངྒ་ལཾ།། །། གཅིག་ཞུས།། ཡང་ཞུས།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 80 ཨ་མྱེས་ཞབས། ཀྱེ་རྡོ་རྗེའི་མངོན་པར་རྟོགས་པའི་རྣམ་བཤད་ཟིན་བྲིས་འཇམ་དབྱངས་དགོངས་རྒྱ།
PAGE * MERGEFORMAT 79
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
