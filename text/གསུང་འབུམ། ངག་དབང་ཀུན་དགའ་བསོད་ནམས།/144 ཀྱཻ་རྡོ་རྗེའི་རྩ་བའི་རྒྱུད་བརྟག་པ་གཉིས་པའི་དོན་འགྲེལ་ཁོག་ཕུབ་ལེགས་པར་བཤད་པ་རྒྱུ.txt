གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༤
ཀྱཻ་རྡོ་རྗེའི་རྩ་བའི་རྒྱུད་བརྟག་པ་གཉིས་པའི་དོན་འགྲེལ་ཁོག་ཕུབ་ལེགས་པར་བཤད་པ་རྒྱུད་འགྲེལ།
༄༅། །ཚུལ་བཞི་སྔོན་དུ་འགྲོ་བ་དང་བཅས་པའི་ཀྱཻ་རྡོ་རྗེའི་རྩ་བའི་རྒྱུད་བརྟག་པ་གཉིས་པའི་དོན་འགྲེལ་ཁོག་ཕུབ་ལེགས་པར་བཤད་པ་རྒྱུད་འགྲེལ་སྒོ་བརྒྱའི་ལྡེ་མིག་ཅེས་བྱ་བ་བཞུགས་སོ། ། དགེའོ།། རྒྱ་གར་སྐད་དུ། སདྡྷེ་ཤྭ་ར་བཛྲ་ཙརྻ་སྱ་བནྡྷ་ནཾ་ཀཱ་རོ་མི། བོད་སྐད་དུ། གྲུབ་པའི་དབང་ཕྱུག་རྡོ་རྗེ་སློབ་དཔོན་ལ་གུས་པས་ཕྱག་བགྱིའོ། ། ཟབ་རྒྱས་རྒྱུད་སྡེ་ཀུན་གྱི་ཆུ་གཏེར་ཆེ། ། ས་སྐྱའི་བླ་ཆེན་བརྒྱུད་པར་བཅས་པ་དང་། ། འབྲེལ་ཚད་དོན་ལྡན་རྩ་བའི་བླ་མ་མཆོག ། ཁོ་བོའི་འདྲེན་པ་རྣམ་གསུམ་་་་་་འཇམ་དབྱངས་སྐུ་མཆེད་དང་།
རྒྱལ་བ་མུས་པ་ཆེན་པོ། རྟག་ཏུ་རྒྱལ། ། རྣམ་གཞག་མཚན་དོན་བཤད་ཐབས་མངོན་རྟོགས་དང་། ། རྩ་རྒྱུད་དོན་འགྲེལ་ཁོག་ཕུབ་དང་བཅས་པའི། ། ལེགས་བཤད་རྒྱུད་འགྲེལ་སྒོ་བརྒྱའི་ལྡེ་མིག་འདི། ། བསྟན་དང་འགྲོ་ལ་ཕན་ཕྱིར་འདིར་སྤེལ་ལོ། ། འཇམ་དབྱངས་མཆེད་ལས་རྩ་རྒྱུད་ལུང་ནོས་ཤིང་། ། རྡོ་རྗེ་འཆང་དབང་མུས་པ་ཆེན་པོ་ནས། ། ལེགས་འོངས་རྒྱུད་འགྲེལ་བཤད་བཀའ་ལུང་དང་བཅས། ། འཁྲུལ་མེད་བརྒྱུད་ལྡན་དག་ལས་ཉེར་ནོས་པ། །
བཤད་པ་འདི་ལ་དོན་གཉེར་དགའ་བས་ཉོན། ། ཅེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་ཀྱི་བདག་ཉིད་ལེའུ་ཉི་ཤུ་རྩ་གསུམ་ཤླཽ་ཀ་བདུན་བརྒྱ་ལྔ་བཅུའི་བདག་ཉིད་ཅན་འདི་ནི། གང་བཤད་པར་བྱ་བའི་གཞུང་ཡིན་ནོ། ། འདི་འཆད་པ་ལ། སྤྱིར་འཕགས་པའི་ཡུལ་དུ་འགྲེལ་བྱེད་ཇི་ལྟར་བྱུང་ཚུལ། དེ་ལས་གངས་ཅན་གྱི་ཁྲོད་འདིར་དུས་ནམ་བྱུང་ཞིང་ལམ་སྲོལ་ཇི་ལྟར་བྱུང་བའི་ཚུལ། དེ་རྣམས་ཀྱི་ནང་ནས་ཁྱད་པར་དུ་འཕགས་པའི་ལམ་སྲོལ་ངོས་བཟུང་ཞིང་དེ་ཉིད་བཤད་པའོ། ། དང་པོ་ནི། བརྟག་པ་གཉིས་པ་འདི་ལ་འཕགས་ཡུལ་གྱི་འགྲེལ་པར་གྲགས་པ་བཅུ་གཉིས་ཡོད་དེ།
རྗེ་བཙུན་ཀུན་དགའ་བཟང་པོས། དཔལ་ལྡན་བརྟག་པ་གཉིས་པ་ཡི། ། རྒྱུད་ཀྱི་ཚིག་དོན་འགྲེལ་བྱེད་པ། ། རྡོ་རྗེ་སྙིང་པོ་ནཱ་རོ་པ། ། ནག་པོ་སྤྱོད་པ་བྷ་ཝ་པ། ། ཌཾ་ག་ད་ཤ་པདྨ་བ། ། མི་ཐུབ་ཟླ་བ་ཤནྟི་པ། ། དམ་ཚིག་རྡོ་རྗེ་པད་ཕྱུག་དང་། ། ཀ་མ་དྷེ་ནུ་ཆོས་གྲགས་ཏེ། ། འཕགས་ཡུལ་འགྲེལ་བྱེད་བཅུ་གཉིས་མཐོང་། །
ཅེས་གསུངས་པས་སོ། ། ཆོས་གྲགས་ཀྱི་འགྲེལ་པ་ནི་འགྲེལ་པ་སྤྱན་འབྱེད་ཅེས་བྱ་བ་ཞིག་ཡོད་མོད་ཀྱི། བུ་སྟོན་སོགས་ཀྱིས་ཟངས་དཀར་ལོ་ཙཱ་བས་བྱས་པར་བཞེད་པ་དོན་ལ་ཡང་གནས་ཏེ། འོན་ཀྱང་ཆོས་གྲགས་འགྲེལ་པ་ནི། བོད་མར་མཁས་པ་འགའ་ཞིག་བཞེད། ། ཅེས་བཤད་པའི་ཕྱིར། སློབ་དཔོན་གངས་རིའི་རྡོ་རྗེས་མཛད་པའི་བཀའ་འགྲེལ་ཡོད་ཀྱང་། སྔོན་ཆད་བོད་དུ་མ་འགྱུར་རོ། ། དེ་ལྟར་རྒྱ་འགྲེལ་ཡིན་ངེས་པ་ནི་སྔར་གྱི་བཅུ་གཅིག་པོ་རྣམས་ཡིན་ལ། དེའི་ནང་གི་དང་པོ་རྡོ་རྗེ་སྙིང་འགྲེལ་ནི།
སྔ་འགྱུར་ལ་ལེའུ་ལྔ་པ་ཡན་ཆད་ཀྱི་འགྲེལ་པ་ཡོད་པ་དེའི་མཛད་པ་པོ་ནི། བྱང་ཆུབ་སེམས་དཔའ་རྡོ་རྗེ་སྙིང་པོ་དངོས་ཡིན་ལ། ཕྱི་འགྱུར་ལ་འགྲེལ་པ་ཚང་མ་ཡོད་པ་ནི། རྡོ་རྗེ་སྙིང་པོ་དང་མིང་མཐུན་པའི་པཎྜི་ཏ་གཞན་ཞིག་གིས་བྱས་པ་ཡིན་ནོ་གསུངས། ནཱ་རོ་འགྲེལ་ཆེན་ནི། བསྐྱེད་རིམ་མཚོ་སྐྱེས་དང་མཐུན་པ། རྫོགས་རིམ་སྦྱོར་དྲུག་ལྟར་བཤད་པ་ཞིག་ཡོད་དོ། ། ཁ་ཅིག་འདི་མཛད་པ་པོ་གྲུབ་ཆེན་ནཱ་རོ་པར་འདོད་པ་ནི་མི་འཐད་དེ། འགྲེལ་པ་དེའི་མཇུག་ཏུ། ཁ་ཆེའི་ཡུལ་དུ་སྐྱེས་པ་ཡི། །
དགེ་སློང་སྙན་གྲགས་བཟང་པོས་སྦྱར། ། ཞེས་པ་དང་འགལ་བའི་ཕྱིར་རོ། ། ཡང་ཁ་ཅིག་དེར་སྟོང་ཉིད་ཀྱི་ལྟ་བ་བསྟན་པར་འདོད་པ་ནི་གཞུང་དེ་ཉིད་ལ་དཔྱད་པ་མ་ཞུགས་པར་ཟད་དོ། ། ནག་པོ་སྤྱོད་པ་བས་བྱས་པའི་དྲན་པའི་འབྱུང་གནས་ནི། བསྐྱེད་རིམ་ཡེ་ཤེས་ཞབས་དང་མཐུན་པ། རྫོགས་རིམ་འདི་ཡིན་རང་མེད་པའི་འགྲེལ་པ་འོས་ཙམ་འདུག་གོ་ཞེས་གསུངས། བྷ་ཝ་པའི་འགྲེལ་པ་ནི། མུ་སྟེགས་སོགས་ཀྱི་འདོད་ཚུལ་ཞིབ་ཏུ་སྟོན་པ་ཞིག་ཡོད། ཌཾ་ག་ད་ཤའི་འགྲེལ་པ་ནི། ཁ་སྦྱོར་དྲི་མ་མེད་པ་ཞེས་བྱ་བ་རྒྱ་ཆེར་བཤད་པ་ཞིག་ཡོད་ལ།
འདིའི་ནང་ན་རྗེ་བཙུན་གོང་མ་རྣམས་དང་མཐུན་པའི་མན་ངག་གི་བཤད་པ་ཡང་མང་དུ་འདུག་གོ ། ཁ་ཅིག་ཁ་སྦྱོར་ཞེས་པའི་མིང་ལ་འཁྲུལ་ནས། སམྦུ་ཊའི་འགྲེལ་པར་བྱས་པ་ནི་འདི་ཉིད་མ་མཐོང་པར་ཟད་དོ། ། འགྲེལ་བ་པདྨ་ཅན་ནི། གྲུབ་ཆེན་མཚོ་སྐྱེས་ཀྱིས་མཛད་པའི་བསྐྱེད་རིམ་ཟབ་པའི་ཚུལ་དགུ་དང་། རྫོགས་རིམ་མར་མེའི་རྩེ་མོ་ལྟ་བུ་སྟོན་པའོ། ། མི་ཐུབ་ཟླ་བའི་དཀའ་འགྲེལ་ཀུ་མུ་ཏི་ནི། བརྟག་པ་གཉིས་པའི་བརྗོད་བྱ་ཀུ་མུ་ཏི་དང་འདྲ་སྟེ། ཉི་མ་ཤར་བ་ན་ཀུ་མུ་ཏ་ཁ་ཟུམ་པ་བཞིན་དུ་མཁས་པ་གཞན་རྣམས་ཀྱིས་རྒྱུད་ཀྱི་དོན་ཁ་དབྱེ་བར་མི་ནུས་ལ། སློབ་དཔོན་མི་ཐུབ་ཟླ་བའི་བློ་གྲོས་ཐོས་བྱུང་གི་ཤེས་རབ་དྲི་མ་མེད་པ་སྟོན་ཁའི་ནམ་མཁར་མཚན་མོའི་དུས་ཀྱི་ཟླ་བ་ཤར་བས་ན་ཀུ་མུ་ཏ་ཁ་འབྱེད་པ་བཞིན་དུ་རྒྱུད་ཀྱི་ཚིག་དོན་མཐའ་དག་ཁ་འབྱེད་ལ།
ཉིན་མོའི་དུས་སུ་བུང་བ་རྣམས་ཀྱིས་ཀུ་མུ་ཏ་ཁ་ཟུམ་པའི་ནང་དེ་ཁང་པར་མཐོང་ནས་སྦྲང་རྩི་བསགས་པ་མཚན་མོ་ཟླ་བ་ཤར་བས་ཀུ་མུ་ཏ་ཁ་བྱེ་ནས་ནང་གི་སྦྲང་རྩི་མཚན་མོ་འབའ་ཞིག་རྒྱུ་བའི་བྱ་ཙ་གོ་ར་ཞེས་པའི་ཚོགས་ཀྱིས་ཟ་བ་བཞིན་དུ། རྒྱུད་ཀྱི་དོན་རིམ་གཉིས་ཀྱི་སྦྲང་རྩི་ཙ་ཀོ་ར་དང་འདྲ་བའི་རྗེས་སུ་འཇུག་པའི་མཁས་པ་རྣམས་ཀྱིས་ལེན་དུ་འཇུག་པ་མི་ཐུབ་ཟླ་བ་ཁོ་ནའི་བྱེད་ལས་ཡིན་པའི་ཕྱིར་ཀུ་མུ་ཏ་ཞེས་བཏགས་ཏེ། འགྲེལ་པ་དེ་ཉིད་ལས། ཐོས་པའི་སྟོན་ཀ་འབྱུང་བའི་དཔལ། ། སྦྱངས་དཀའ་ཟླ་བ་ཀུ་མུ་ཏི། ། མཁས་པའི་ཙ་ཀོར་ཚོགས་ཀྱིས་ནི། ། བསོད་ནམས་འདི་ནི་བཏུང་བར་མཛད། ། ཅེས་གསུངས་པ་ཡིན་ནོ། ། ཞེས་དཔལ་ལྡན་ས་སྐྱ་པཎྜི་ཏ་ཆེན་པོས་གསུངས་སོ། ། འདི་ནི་རྗེ་བཙུན་རྣལ་འབྱོར་དབང་ཕྱུག་ནས་བརྒྱུད་པའི་བཤད་པའི་ཚུལ་ཤིན་ཏུ་ལེགས་པ།
རང་གི་ལུགས་ལ་ཉེ་བར་མཁོ་བའོ། ། ཤཱནྟི་པའི་མུ་ཏིག་ཕྲེང་བ་ནི། ལྟ་བ་སེམས་ཙམ་དུ་འགྲེལ་བ། བསྐྱེད་རིམ་ཡེ་ཤེས་ཞབས་དང་མཐུན་པ། རྫོགས་རིམ་ཕྱག་རྒྱ་སོགས་དངོས་བསྟན་ཙམ་འཆད་པ་ཞིག་ཡོད་དོ། ། དམ་ཚིག་གི་རྡོ་རྗེས་བྱས་པའི་འགྲེལ་པ་ནི་རིན་ཆེན་སྦྱོར་ཕྲེང་ཞེས་བྱ་བ། ལྟ་བ་མ་གཏོགས་གཞན་ཤཱནྟི་པ་དང་མཐུན་པར་བཤད་པ་ཞིག་ཡོད་ཅེས་གསུངས། པདྨའི་མྱུ་གུ་ནི་མཛད་པ་པོའི་སློབ་དཔོན་པདྨའི་མྱུ་གུའི་རྡོ་རྗེ་ཞེས་བྱ་བས་མཛད་པ་དེས་མིང་གིས་བཏགས་པ་སྟེ་འགྲེལ་པ་བསྡུས་པ་ཞིག་ཡོད་ཅེས་གསུངས། ཀ་མ་དྷེ་ནུ་ནི། འགྲེལ་པ་ཤིན་ཏུ་བསྡུས་པ་སྟེ་དེ་རྣམས་སོ། །
དེ་དག་ནི་མཁས་པའི་དབང་པོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་དང་། ས་ལོ་འཇམ་པའི་རྡོ་རྗེ་གཉིས་ཀྱི་དགོངས་པ་ལྟར་བཀོད་པ་ཡིན་ལ། ཡང་རྗེ་རྡོ་རྗེ་འཆང་གི་གསུང་རྒྱུན་ཆོས་རྗེ་ཀུན་དགའ་བློ་གྲོས་ཀྱིས་ཟིན་བྲིས་སུ་བྱས་པ་ལས་འདི་ལྟར་འབྱུང་སྟེ། སྤྱིར་ཀྱཻ་རྡོ་རྗེ་ལ་དུས་འཁོར་ལུགས་སུ་བཤད་པ། གསང་འདུས་སུ་བཤད་པ། མ་རྒྱུད་དུ་བཤད་པ་གསུམ། དང་པོ་བྱང་ཆུབ་སེམས་དཔའ་རྡོ་རྗེ་སྙིང་པོའི་འགྲེལ་པ་ལྟ་སྤྱོད་དུས་འཁོར་གྱི་ལུགས་དང་ཤིན་ཏུ་མཐུན། དུས་འཁོར་བ་རྣམས་ཀྱིས་བཤད་པ་ཡང་དག་བྱས། ལེའུ་ལྔ་པ་ཡན་རྡོ་རྗེ་སྙིང་པོ་རང་གིས་མཛད་པའང་ཡིན། དེ་མན་འགྲོ་ཞེས་བྱ་བ་གཅིག་གིས་བྱས་པ་ཡིན་ཚོད་དུ་འདུག
ལེའུ་ལྔ་པ་ཡན་ལ་རྗེ་བཙུན་ཡབ་སྲས་འདི་པ་ཐུགས་རྩིས་ཤིན་ཏུ་ཆེ་བ་ཡིན་པས། ཁོ་རང་གི་ལུགས་ཀྱི་བཤད་པ་རེ་ཟུར་དུ་མཛད། ཡང་དཔྱལ་སེ་ལོ་ཙཱ་བས་བསྒྱུར་པའི་ནཱ་རོ་འགྲེལ་ཆེན་དུ་གྲགས་པ་དེ་ལ། ཁ་ཅིག་ནཱ་རོ་ཏ་པ་ཆེན་པོས་སྐུ་ཚེའི་སྨད་ལ་མཛད་པར་བཞེད། དེ་ནི་མ་ཡིན་ཏེ། དེ་ཉིད་ལས། ཁ་ཆེའི་ཡུལ་དུ་སྐྱེས་པ་ཡི། ། དགེ་སློང་སྙན་གྲགས་བཟང་པོས་སྦྱར། ། ཞེས་བཤད་པས་ནཱ་རོ་ཏ་པ་བགྲེས་དུས་དགེ་སློང་གི་བརྟུལ་ཞུགས་མི་མཛད། འོན་ཀྱང་ནཱ་རོའི་གདུང་བརྒྱུད་ཅིག་ཡིན་པ་སྲིད།
དེའི་འགྲེལ་པ་ཕལ་ཆེར་དུས་འཁོར་དང་མཐུན་པ་ལ། བསྐྱེད་རིམ་མཚོ་སྐྱེས་དང་འདྲ། གཉིས་པ་གསང་འདུས་དང་མཐུན་པ་ལ། སློབ་དཔོན་ཤཱནྟི་པའི་འགྲེལ་པ་མུ་ཏིག་ཕྲེང་བ། སྒྲུབ་ཐབས་འཁྲུལ་སྤོང་། ལྟ་བ་སེམས་ཙམ་དང་མཐུན། ཉམས་ལེན་ཡེ་ཤེས་ཞབས་ལུགས་ཇི་བཞིན་ཡིན། སློབ་དཔོན་དམ་ཚིག་རྡོ་རྗེས་མཛད་པའི་འགྲེལ་པ་རིན་ཆེན་སྦྱོར་ཕྲེང་ཞེས་བྱ་བ་ཤཱནྟི་པའི་དེ་ལ་བཤུས་པ་ལྟ་བུ་ཡིན། འོན་ཀྱང་སེམས་ཙམ་བྱ་བ་ལ། ངོ་བོ་ཉིད་མེད་བྱ་བ་ཡོད།
ཡང་ནག་པོ་སྤྱོད་པ་ཆུང་བའི་འགྲེལ་པ་དྲན་པའི་འབྱུང་གནས་བྱ་བ་ཡེ་ཤེས་ཞབས་ལུགས་དང་ཤིན་ཏུ་མཐུན་པ་ཡིན། སློབ་དཔོན་བྷ་ཝ་བྷ་དྲས་མཛད་པའི་འགྲེལ་པ་ཞིག་ཡོད་པ་མ་རྒྱུད་དང་མཐུན་པ་ཡིན་ཏེ། བཤད་པ་ལེགས་ཀྱང་གདམ་ངག་འཐོན་ཆུང་། སློབ་དཔོན་ཆོས་ཀྱི་གྲགས་པས་མཛད་པར་གྲགས་པའི་འགྲེལ་པ་དཀའ་བའི་སྤྱན་གཅིག་བྱ་བ་ཞིག་དང་། ནཱ་རོ་པའི་གསུང་གི་འོད་ཟེར་བྱ་བ་གཉིས་བོད་ཀྱིས་སྦྱར་བ་ཡིན་ཚོད་འདུག སློབ་དཔོན་བིརྺ་པའི་བཤད་སྲོལ་སློབ་དཔོན་ཌོམྦྷི་བ་ལས་བརྒྱུད་པ་འདི་ལ། མི་ཐུབ་ཟླ་བས་མཛད་པའི་འགྲེལ་བ་ཀུ་མུ་ཏི། གཞུང་ཕྲན་དང་བཅས་པ་འདི་ལ་རྗེ་བཙུན་ས་སྐྱ་པ་རྣམས་ཚད་མར་བྱེད་དེ་འཆད་པ་ཡིན་ནོ་ཞེས་འབྱུང་ངོ་། ། ལམ་སྲོལ་ཇི་ལྟར་བྱུང་བའི་ཚུལ་ནི། བསྐྱེད་རྫོགས་ཚང་བར་སྟོན་པའི་ཤིང་རྟའི་སྲོལ་འབྱེད་དྲུག་ཙམ་ཞིག་བོད་དུ་འགྱུར་ཚོད་དང་བསྟུན་ན་བྱུང་བར་གསལ་ཏེ།
མཚོ་སྐྱེས་ལུགས་ཀྱི་ལམ་སྲོལ་དང་། ནག་པོ་དམ་ཚིག་རྡོ་རྗེའི་ལུགས་དང་། ཤཱནྟི་པ་ལུགས་དང་། ནཱ་རོ་པའི་ལུགས་དང་། མཻ་ཏྲི་པའི་ལུགས་དང་། རྣལ་འབྱོར་དབང་ཕྱུག་གི་ལུགས་ཏེ་དྲུག་པོ་འདི་ལ་བསྐྱེད་རྫོགས་ཀྱི་ལམ་གྱི་ཆ་ལག་རྫོགས་པར་ཡོད་པས་སོ། ། ཞེས་རྣམ་བཤད་ཟླ་ཟེར་ལས་འབྱུང་ཞིང་། སློབ་དཔོན་དེ་རྣམས་ཀྱིས་གཞུང་གང་དང་གང་མཛད་པ་ཡང་དེ་ཉིད་ལས་འབྱུང་ངོ་། ། གཉིས་པ་དེ་ལས་གངས་ཅན་གྱི་ཁྲོད་འདིར་དུས་ནམ་བྱུང་ཞིང་ལམ་སྲོལ་ཇི་ལྟར་བྱུང་བ་ལ། བསྟན་པ་སྔ་དར་དང་།
ཕྱི་དར་གཉིས་ལས། སྔ་དར་གྱི་དུས་སུ་ནི། ཀྱཻ་རྡོ་རྗེའི་ཆོས་སྐོར་རྣམས་དར་རྒྱས་སུ་མ་བྱུང་ལ། ཕྱི་དར་ལ་སྟོད་ནས་དར་བ་དང་། སྨད་ནས་དར་བ་གཉིས་ལས། སྟོད་ནས་དར་བ་ལ་རྒྱས་པར་མ་བྱུང་ཞིང་། སྨད་ནས་དར་བ་ལ། འབྲོག་མི་ལོ་ཙཱ་བ་ཆེན་པོ་ཤཱཀྱ་ཡེ་ཤེས་ཀྱིས་རྗེ་གཱ་ཡ་དྷ་ར་དང་ལོ་པཎ་དུ་བསྡེབས་ནས་ཀྱཻ་རྡོ་རྗེ་རྩ་བཤད་ཀྱི་འགྱུར་མཛད་ཅིང་དར་རྒྱས་སུ་མཛད་པ་ལ་ཀྱཻ་རྡོ་རྗེ་འབྲོག་མི་ལུགས་ཞེས་གྲགས། འདི་ལ་ཡང་འབྲོག་མིའི་སྐུ་ཚེའི་སྟོད་ལ་འགྲེལ་པ་ཀུ་མུ་ཏི་རང་འགྱུར་དུ་བྱས་ནས་བཤད་དེ་ཡབ་ཀྱི་བཤད་སྲོལ་དང་། འབྲོག་ཇོ་སྲས་རྡོ་རྗེ་རྣལ་འབྱོར་རིན་པོ་ཆེའི་སྦྱོར་འཕྲེང་བསྒྱུར་ནས་བཤད་དེ།
སྲས་ཀྱི་བཤད་སྲོལ་ཞེས་གྲགས། བླ་མ་འབྲོག་རྗེ་བཙུན་གཱ་ཡ་དྷ་ར་དང་མཇལ་ནས་རྒྱུད་ཀྱང་མན་ངག་གི་བཤད་པ་ཁོ་ན་ལ་གཙོ་བོར་མཛད་ཅིང་། བཤད་པའི་རྒྱུད་ལའང་གཱ་ཡ་དྷ་རའི་གསུང་གཙོ་བོར་མཛད་པ་ཡིན་ནོ། ། ཞེས་ཞ་མ་ལུགས་ཀྱི་ཀྱཻ་རྡོ་རྗེའི་ཆོས་འབྱུང་ལས་བཤད་དོ། ། ཡང་དེ་དང་དུས་མཚུངས་པར་འགོས་ལོ་ཙཱ་བ་བསོད་ནམས་རྩེ་མོས་ཀྱཻ་རྡོ་རྗེ་རྩ་བཤད་རྣམས་བསྒྱུར་ཅིང་དར་བར་མཛད་དེ་ཀྱཻ་རྡོ་རྗེ་མགོས་ལུགས་སུ་གྲགས་སོ། ། ཡང་བླ་མ་མར་པ་ལོ་ཙཱ་བས་ནཱ་རོ་པ་ནས་བརྒྱུད་པའི་ཀྱཻ་རྡོ་རྗེ་ལ་བ་པ་དང་། ཐུན་མོང་མ་ཡིན་པའི་བཤད་རྒྱུད་རྣམས་བསྒྱུར་ཅིང་བཤད་པ་ལ་ནི་མར་ལུགས་སུ་གྲགས་སོ། ། དུས་ཕྱིས་དཔྱལ་ལོ་ཙཱ་བ་ཀུན་དགའ་རྡོ་རྗེས་པཎྜི་ཏ་འཇིགས་མེད་གྲགས་པ་ལས་ཀྱཻ་རྡོ་རྗེ་རྩ་བཤད་རྣམས་གསན་ནས་དར་བར་མཛད་པ་ལ་ནི་ཀྱཻ་རྡོ་རྗེ་དཔྱལ་ལུགས་ཞེས་གྲགས་ཏེ་ལུགས་ཀྱི་གཙོ་བོ་ནི་འདི་དག་ཡིན་ལ། གཞན་ཡང་རྭ་ས་དང་། རམ་སྡིངས་མ་སོགས་ལ་བཤད་པའི་ལུགས་སྲོལ་མང་དུ་བྱུང་ངོ་། །
དེ་རྣམས་ཀྱི་ནང་ནས་འབྲོག་མི་དང་མགོས་ལུགས་ནི་གཱ་ཡ་དྷ་རའི་རྗེས་འབྲངས་ཡིན་པས་རྣལ་འབྱོར་དབང་ཕྱུག་གི་ལུགས་སུ་འདུ་ལ། མར་ལུགས་དང་དཔྱལ་ནི་ནཱ་རོ་པའི་ལུགས་སུ་འདུ་བས་བོད་དུ་གྲགས་ཆེ་བའི་ཀྱཻ་རྡོ་རྗེའི་བཤད་སྲོལ་ནི། བིརྺ་པའི་ལུགས་དང་། ནཱ་རོ་པའི་ལུགས་གཙོ་ཆེ་བ་ཡིན་ནོ། ། གསུམ་པ་དེ་རྣམས་ཀྱི་ནང་ནས་ཁྱད་པར་དུ་འཕགས་པའི་ལམ་སྲོལ་ངོས་བཟུང་ཞིང་དེ་ཉིད་བཤད་པ་ལ་གསུམ་སྟེ། སྤྱིར་བཀའ་བབ་ཀྱི་བྱུང་ཚུལ་དང་། བྱེ་བྲག་ཏུ་རྣལ་འབྱོར་དབང་ཕྱུག་གི་ལམ་སྲོལ་ངོས་བཟུང་བ་དང་། དེས་རྒྱུད་ཇི་ལྟར་འཆད་པའི་ཚུལ་ལོ། ། དང་པོ་ནི། རྗེ་བཙུན་ས་སྐྱ་པ་ཆེན་པོ་ལ་ཀྱཻ་རྡོ་རྗེའི་བཀའ་བབ་བཞི་མངའ་བའི་ཚུལ།
རྗེ་བཙུན་ཆེན་པོས། སྙིང་པོ་དོན་གྱི་ཀྱེ་རྡོར་ནི། ། བིརྺའི་རྗེས་འབྲང་ཌོམྦྷིའི་སྐོར། ། ཡན་ལག་མེད་ཅེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། གཙོ་ཆེའི་ཆོས་སྣ་སུམ་ཅུ་དགུ། ། ལམ་སྐོར་དགུ་ནི་ཁྱད་པར་རོ། ། ཞེས་གསུངས་པའི་ཌོམྦྷི་བའི་ལུགས་གྲུབ་ཆེན་དཔའ་བོ་རྡོ་རྗེ་ནས་བརྒྱུད་དེ་འབྲོག་མི་དང་། མངའ་རིས་པ་གསལ་བའི་སྙིང་པོ་དང་། འཁོན་སྒྱི་ཆུ་བ་ཤཱཀྱ་འབར་གྱི་བར་དུ་བྱུང་ལ།
དེས་རྗེ་ས་སྐྱ་པ་ཆེན་པོ་ལ་གདམས་པའོ། ། པདྨའི་ལུགས་ནི་གྲུབ་ཆེན་དེ་ནས་ཨིནྡྲ་བྷུ་ཏི་དང་། ལཀྵྨཱིཾ་ཀ་ར་དང་། ནག་པོ་སྤྱོད་པ་བ་དང་། བྲམ་ཟེ་དཔལ་འཛིན་དང་། གཱ་ཡ་དྷ་ར་དང་། འབྲོག་མི་དང་། སེ་སྟོན་དང་། ཞང་དགོན་པ་བ་རྣམས་ལས་བརྒྱུད་དེ་རྗེ་ས་ཆེན་ལ་གདམས་པའོ། ། ནག་པོ་དམ་ཚིག་རྡོ་རྗེའི་རྗེས་སུ་འབྲང་བ་ནག་པོ་ཤཱནྟི་བྷ་དྲའི་ལུགས་ནི།
སློབ་དཔོན་དེ་ཉིད་ནས་རྗེ་མགོས་ལོ་ཙཱ་བ། དེས་བླ་མ་མངའ་རིས་པ། དེས་འཁོན་སྒྱི་ཆུ་བ། དེས་ས་སྐྱ་པ་ཆེན་པོ་ལ་གདམས་པའོ། ། གསུམ་པོ་འདིའི་ཁོངས་སུ་འདྲེན་པའི་གཙོ་ཆེའི་ཆོས་སྣ་སུམ་ཅུ་དགུ་ནི། ལྷོ་པ་ཀུན་མཁྱེན་གྱི་ཆོས་རྗེ་པའི་རྣམ་ཐར་དུ། ཌོམྦྷི་བའི་སྐོར་བཅུ་དགུ། མཚོ་སྐྱེས་ཀྱི་སྐོར་བདུན། ནག་པོ་པའི་སྐོར་བཅོ་ལྔ་སྟེ་ཞེ་གཅིག་ལས། ལྷན་ཅིག་སྐྱེས་གྲུབ་དང་།
མཚོ་སྐྱེས་ཀྱི་བསྐྱེད་རྫོགས་གཉིས་ལོགས་སུ་བོར་བས་སོ་དགུ་བཞེད་པར་གསལ་ལ། རྗེ་བཙུན་གྱི་དཀར་ཆག་ཏུ་འདི་ལྟར་གསུངས་ཏེ། བརྟག་པ་གཉིས་པ་ལ་འགྲེལ་པ་ཀུ་མུ་ཏི། དཀྱིལ་འཁོར་གྱི་ཆོ་ག་བཟང་པོ་ཡོངས་བཟུང་། སྒྲུབ་ཐབས་ཡན་ལག་དྲུག་པ། བདག་མེད་མའི་སྒྲུབ་ཐབས། རྡོ་རྗེ་གུར་གྱི་སྒྲུབ་ཐབས། གཏུམ་མོའི་འགྲེལ་ཆུང་། སྦྱིན་སྲེག ཕྱག་མཚན་གྱི་དག་པ།
གཏོར་མ། སྔགས་དོན། ཡང་སྔགས་དོན། བདུད་རྩི་འོད། ལྷན་ཅིག་སྐྱེས་གྲུབ། ལམ་གྱི་ཡན་ལག་ལ། དེ་ཉིད་བཅུ་པ། ཚོགས་ཀྱི་འཁོར་ལོ། དྲན་པ་གཅིག་པ། དཔའ་བོ་གཅིག་པ།
རིན་ཆེན་འབར་བའི་སྒྲུབ་ཐབས། མན་ངག་གི་རོ་སྲེག་ཀྱང་ཡིན། དེ་རྣམས་ཌོམྦྷི་བའི་སྐོར་རོ་བཅོ་བརྒྱད་དོ། བརྟག་པ་གཉིས་པ་ལ་འགྲེལ་པ་པདྨ་ཅན། དཀྱིལ་ཆོག་ནས་གླིང་མ། སྒྲུབ་ཐབས་མཚོ་སྐྱེས་རྡོ་རྗེ། ཚོགས་འཁོར་དམ་ཚིག་ལྔ་པ་བསྟོད་པ་དེ་རྣམས་པདྨའི་སྐོར་་་་་་ལྔ། རོ། ། གུར་གྱི་བཤད་སྦྱར། ཕྱག་བཅུ་དྲུག་པ་དཀར་པོ།
སྐབས་ཀྱི་འགྲེལ་པ་བརྒྱད་དེ། དེ་ནི་གླེང་གཞི་འགྲེལ་པོ་རྩེའི་མངོན་རྟོགས་ཆུང་བ་དུར་ཁྲོད་ཀྱི་འགྲེལ་པ་ཆེན་པོ། ཆུང་བ། བརྡའི་འགྲེལ་པ། རྡོ་རྗེ་གླུའི་འགྲེལ་པ་ཆེན་པོ་གཅིག ཆུང་བའོ། ། དེ་རྣམས་རྗེ་རིན་པོ་ཆེ་འབྲོག་མི་ཤཱཀྱ་ཡེ་ཤེས་ཀྱིའོ་་་་་གསུམ། ། བརྟག་པ་གཉིས་པ་ལ་འགྲེལ་པ་རྣལ་འབྱོར་རིན་པོ་ཆེ་སྦྱོར་བའི་ཕྲེང་བ། དཀྱིལ་འཁོར་གྱི་ཆོ་ག་གཞུང་འགྲེལ། སྒྲུབ་ཐབས་དེ་ཉིད་གསལ་བ།
ཕྱག་བཅུ་དྲུག་པ་དཔའ་བོ་གཅིག་པ། ཕྱག་གཉིས་པ་དཔའ་བོ་གཅིག་པ། ལམ་གྱི་ཡན་ལག་ལ། རབ་གནས་ཚུལ་ཟབ་མོ། སྦྱིན་སྲེག རོ་སྲེག ཚོགས་འཁོར། བསྟོད་པ། བདག་མེད་མའི་སྒྲུབ་ཐབས་ཆེ་ཆུང་གཉིས། རྫོགས་རིམ་གྱི་གཞུང་།
དེ་རྣམས་ནག་ཆུང་གི་འགོས་ཁུག་པ་ལ་བརྒྱུད་པའོ་་་་་བཅུ་གསུམ། ། ཀྱཻ་རྡོ་རྗེའི་ཆོས་སྐོར་གཙོ་ཆེ་བར་གསུངས་པ་རྣམས་སོ། ། ཞེས་གསུངས་ལ། དེ་ལྟར་ན་ཌོམྦྷི་བའི་སྐོར་བཅོ་བརྒྱད། པདྨའི་སྐོར་ལྔ། འབྲོག་མའི་སྐོར་གསུམ། ནག་པོའི་སྐོར་བཅུ་གསུམ་སྟེ་སོ་དགུའོ། ། བཀའ་བབ་བཞི་པ་ནི། རྣལ་འབྱོར་གྱི་དབང་ཕྱུག་ནས། རྗེ་ས་སྐྱ་པ་ཆེན་པོའི་བར་དུ་སྙན་བརྒྱུད་འབབ་ཞིག་གིས་བཞུགས་པ་གསུང་ངག་དང་ལྷན་ཅིག་ཏུ་བྱུང་བའི་མན་ངག་ལུགས་ཀྱི་བཤད་པའི་སྲོལ་འདི་ཉིད་དོ། །
གཉིས་པ་བྱེ་བྲག་ཏུ་རྣལ་འབྱོར་དབང་ཕྱུག་གི་ལམ་སྲོལ་ངོས་བཟུང་བ་ལ་གཉིས་ཏེ། བརྒྱུད་པའི་རིམ་པ་ཇི་ལྟར་འབྱུང་བ་དང་། དེ་ལ་བརྟེན་པའི་ཆོས་ཀྱི་རྣམ་གྲངས་བཤད་པའོ། ། དང་པོ་ལ་གཉིས་ཏེ། རིང་བརྒྱུད། ཉེ་བརྒྱུད་དང་། དང་པོ་ལ་འགྲེལ་པ་ལུགས་དང་། མན་ངག་ལུགས་གཉིས་ལས། འགྲེལ་པ་ལུགས་ནི། རྗེ་བཙུན་ཆེན་པོས།
གཉིས་པ་ཌོམྦྷི་ཧེ་རུ་ཀ་དཔལ་དེ་རྗེས་སུ། ། ཨ་ལ་ལ་དང་དཔལ་ལྡན་ནགས་ཁྲོད་གརྦྷ་རི། ། རྒྱལ་བ་དཔལ་གྱི་ཡེ་ཤེས་སྦྱང་དཀའ་ཟླ་བ་དང་། ། དཔའ་བོ་རྡོ་རྗེས་ཡེ་ཤེས་ཞབས་ལ་གདམས་པ་འོ། ། ཞེས་གསུངས་ཏེ། རྡོ་རྗེ་འཆང་། བདག་མེད་མ། བིརྺ་པ་ཡན་ཆད་འདྲ་བའམ། ཡང་ན་ཡེ་ཤེས་ཀྱི་མཁའ་འགྲོ་མ། སློབ་དཔོན་ཌོམྦྷི་ཧེ་རུ་ཀ
གྲུབ་ཐོབ་ཨ་ལ་ལ་བཛྲ། དཔལ་ལྡན་ནགས་ཁྲོད་པ་གརྦྷ་རི་པ། བསོད་སྙོམས་པ་ཛ་ཡ་ཤྲཱི། སློབ་དཔོན་སྦྱང་དཀའ་ཟླ་བ། དེ་ལ་སློབ་མའི་མཆོག་དཔའ་བོ་རྡོ་རྗེ། སེང་གེ་རྡོ་རྗེ། སྒྲ་གཅན་འཛིན་དང་གསུམ་ལས། འདིར་དགེ་སློང་དཔའ་བོ་རྡོ་རྗེ། དེས་ལོ་ཙཱ་བ་ཆེན་པོ་ཤཱཀྱ་ཡེ་ཤེས་ལ་གནང་། དེ་ལ་སློབ་མ་མཆོག་བཞི་སྟེ།
འཁོན་དཀོན་མཆོག་རྒྱལ་པོ། མངའ་རིས་པ་གསལ་བའི་སྙིང་པོ། སེ་མཁར་ཆུང་པ་ཀུན་རིག ཁྱིན་ལོ་ཙཱ་བ་འོད་ཀྱི་སྣང་བ་རྣམས་ལས། འཁོན་དཀོན་མཆོག་རྒྱལ་པོ། དེས་ས་སྐྱ་པ་ཆེན་པོ། ཡང་ན་བླ་མ་མངའ་རིས་པ། འཁོན་སྒྱི་ཆུ་བ་དགྲ་ལྷ་འབར། ས་སྐྱ་པ་ཆེན་པོ། ཡང་ན་འཁོན་དཀོན་མཆོག་རྒྱལ་པོ།
སེ་མཁར་ཆུང་པ། ཞང་སྟོན་ཆོས་འབར། རྗེ་ས་ཆེན། ཡང་ན་ཁྱིན་ལོ་ཙཱ་བ། འཁོན་དཀོན་མཆོག་རྒྱལ་པོ། རྗེ་ས་སྐྱ་པ་ཆེན་པོ་སྟེ། མ་དྲོས་ཡེ་ཤེས་ཞབས་ལས་རྒྱུན་བཞིའི་བླ་མ་ནི། ། རྒྱལ་པོ་རིག་དང་སྙིང་པོ་སྣང་བའི་མཐའ་ཅན་ཏེ། ། རིག་དང་སྙིང་པོ་ཞབས་ལས་འབར་བ་འབར་བའི་མཐའ། ། རྒྱུན་བཞི་འཛིན་པའི་བླ་ཆེན་དེ་ལ་རྟག་ཕྱག་འཚལ། །
ཞེས་བཤད་པ་ལྟར་རོ། ། དེ་རྣམས་ཀྱི་ནང་ནས་ཀྱང་རྒྱུད་ཀྱི་བཤད་པ་སྒྱི་ཆུ་བའི་ལུགས་ལ་གཙོ་བོར་མཛད་དེ། བླ་མ་མངའ་རིས་པས་རྒྱུད་དང་འགྲེལ་པ་དང་། སྒྲུབ་ཐབས་རྣམས་ཆ་རེ་བཤད་པ་ལ་ཁྲབ་བཟང་བ་རེ་དགོས་པ་ལ་སྒྱི་ཆུ་བས་ཞིང་ཁལ་ལྔ་དང་། ཁང་པ་ཉིས་ཐོག་ཆུང་ངུ་གཅིག་ཡོད་པ་དུས་གཅིག་ལ་ཕུལ་བས་མཉེས་ནས་གཞུང་ལུགས་ཐམས་ཅད་རྫོགས་པར་བཤད། དེས་ས་ཆེན་ལ་རྫོགས་པར་གནང་ཞིང་། དང་པོ་འབྲོག་མིའི་རྒྱུད་མན་ངག་སོ་སོར་བཤད་པས་མི་རབས་གཅིག་ཙམ་ནས་རྗེ་ས་སྐྱ་པ་ལ་གཉིས་ཀ་ཚོགས་ནས་མངའ་བདག་ཏུ་ཐལ་བས་འབྲོག་མི་དེ་ཉིད་སྐྱེ་བ་བཞེས་པ་ཡིན་ནོ་ཞེས་ཀྱང་ཁ་ཅིག་ཟེར། གང་ལྟར་ཡང་རྡོ་རྗེ་འཆང་གི་སྤྲུལ་པ་ཞིག་ཡིན་པར་འདྲ་བ་གདའོ། ། ཞེས་པྲཛྙཱ་ཛྭ་ལས་རྒྱུད་ཀྱི་ལོ་རྒྱུས་སུ་གསུངས་པས་སོ། ། དེ་ལྟར་བརྒྱུད་པའི་བཀའ་བབ་བཞི་དང་ལྡན་པའི་བླ་མ་ས་སྐྱ་པ་ཆེན་པོས།
སློབ་དཔོན་རིན་པོ་ཆེ་བསོད་ནམས་རྩེ་མོ། ཞང་ཚུལ་ཁྲིམས་གྲགས། གཉན་ཕུལ་ཕྱུང་བ་གཙུག་ཏོར་རྒྱལ་པོ་དང་གསུམ་ལ་གནང་། དེ་གསུམ་ཀས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ། དེས་ཆོས་རྗེ་ས་སྐྱ་པཎྜི་ཏ་ཆེན་པོ་ལ། དེས་འཕགས་པ་ལ། དེས་དགའ་ལྡན་པ་བཀྲ་ཤིས་དཔལ་ལ། དེས་ཆོས་རྗེ་བྲག་ཕུབ་པ་བསོད་ནམས་དཔལ་ལ། དེས་དཔལ་ལྡན་བླ་མ་དམ་པ་དང་། བླ་མ་བློ་གྲོས་བརྟན་པ།
དེས་གཉིས་ཀ་ལ་བླ་མ་དཔལ་ལྡན་ཚུལ་ཁྲིམས། དེས་ཆོས་རྗེ་ཡེ་ཤེས་རྒྱལ་མཚན། དེས་རྗེ་བཙུན་ཀུན་དགའ་བཟང་པོ། དེས་པཎྚི་ཏ་གྲགས་པ་རྒྱལ་མཚན། དེས་མཁན་ཆེན་བསོད་ནམས་ལྷུན་གྲུབ། དེས་ས་ལོ་ཐམས་ཅད་མཁྱེན་པ། དེས་བསྟན་པའི་གསལ་བྱེད་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ། དེས་སྲས་ཀྱི་ཐུ་བོ་འཇམ་དབྱངས་སྐུ་མཆེད་རྣམས། རིམ་པར་བརྒྱུད་དེ་བཤད་ལུང་གི་རྒྱུན་མ་ཉམས་པ་ད་ལྟ་ཡང་བཞུགས་སོ། ། ཡང་མན་ངག་ལུགས་ཀྱི་བརྒྱུད་པ་ནི།
རྗེ་བཙུན་རིན་པོ་ཆེས། རྗེ་བཙུན་ཆོས་སྐྱོང་མཐུ་སྟོབས་དབང་ཕྱུག་བིརྺ་པ། ། ནག་པོ་ཌཱ་མ་རུ་དང་ཨ་བ་དྷུ་ཏི་པ། ། རྗེ་བཙུན་གཱ་ཡ་དྷ་ར་ཤཱཀྱ་ཡེ་ཤེས་མཆོག ། ཅེས་གསུངས་ཏེ། འདིའི་བརྒྱུད་པ་ནི་ས་པཎ་ཡན་གསུང་ངག་དང་འདྲ་ལ། དེས་འཕགས་པ། དེས་ཞང་དཀོན་མཆོག་དཔལ། དེས་རྒྱལ་བ་བསོད་ནམས་དཔལ། དེས་འགྲོ་མགོན་བསོད་ནམས་རྒྱལ་མཚན།
དེས་བླ་མ་དཔལ་ལྡན་ཚུལ་ཁྲིམས་པ། དེས་ཤར་ཆེན་ཡེ་ཤེས་རྒྱལ་མཚན། དེས་རྡོ་རྗེ་འཆང་ཀུན་དགའ་བཟང་པོ། དེས་པཎྜི་ཏ་གྲགས་པ་རྒྱལ་མཚན། དེས་མཁན་ཆེན་བསོད་ནམས་ལྷུན་གྲུབ། དེས་ས་ལོ་འཇམ་དབྱངས་ཆེན་པོ། དེས་པཎ་ཆེན་ནམ་མཁའ་དབང་ཕྱུག དེས་ཆོས་ཀྱི་རྗེ་བཀའ་བཅུ་པ་གྲགས་པ་མཐའ་ཡས། དེས་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན། དམ་པ་དེ་ཉིད་ཀྱིས་གླིང་ཁ་བདེ་བ་ཅན་དུ་རྩ་རྒྱུད་ཀྱིས་བཤད་པ་ཤིན་ཏུ་རྒྱས་ཤིང་ཞིབ་པ་ལན་གཅིག་དང་།
དུས་ཕྱིས་དབེན་གནས་བསམ་གཏན་ཕུར་ལན་གཅིག་སྟེ་རྒྱུད་བཤད་ལན་གཉིས་གནང་བའི་ཕྱི་མའི་དུས་སུ་གསན་པའི་ཆོས་རྗེ་ནགས་དགོན་པ་སྦྱིན་པ་གྲགས་པ་ཞེས་མཚན་ཡོངས་སུ་གྲགས་པའི་བརྒྱུད་ལྡན་ཡིད་ཆེས་ཅན་ཉིད་ལས། དཔལ་ས་སྐྱ་བ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་བདག་གིས་དོན་གཉེར་ཆེ་ཆེར་བགྱིས་ཏེ། རྩ་རྒྱུད་ཀྱི་བཤད་པ་རྗེ་བཙུན་གྱི་འགྲེལ་པ་དག་ལྡན་དང་། ཤར་ཆེན་ཡེ་ཤེས་རྒྱལ་མཚན་གྱི་དག་ལྡན་གོ་སླ་གཉིས་ཀྱི་སྟེང་ནས་ཚུལ་བཞིན་སྔོན་དུ་འགྲོ་བ་དང་བཅས་ཐོབ་པ་ལགས་སོ། ། དེ་ལྟར་རྗེ་བཙུན་མུས་ཆེན་ནས་བརྒྱུད་པའི་རྩ་རྒྱུད་བརྟག་གཉིས་རྐྱང་པའི་བཤད་པ་རྗེ་ནགས་དགོན་པ་ལས་ཐོབ་པའི་རྗེས་སུ། དུས་ཕྱིས་བརྟག་གཉིས། རྡོ་རྗེ་གུར། སམྦྷུ་ཊ་དང་བཅས་པའི་ཀྱེ་རྡོར་རྒྱུད་གསུམ་གའི་བཤད་པ་ཚུལ་བཞི་སྔོན་དུ་འགྲོ་བ་དང་བཅས་པའི་སྒོ་ནས་ཞིབ་ཅིང་མཐའ་ཆོད་པར་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་དྲུང་དུ་ཐོས་པའི་བརྒྱུད་པ་ནི་ས་ལོ་ཆེན་པོ་ཡན་གོང་དང་འདྲ་བ་ལས། དེ་ནས་རྗེ་ཨེ་ཝཾ་པ་ཆེན་པོ་དཀོན་མཆོག་ལྷུན་གྲུབ། ཆོས་རྗེ་ཀུན་དགའ་མཆོག་ལྡན།
མཁས་པའི་དབང་པོ་ཀླུ་སྒྲུབ་རྒྱ་མཚོ། མཁན་ཆེན་ཐམས་ཅད་མཁྱེན་པ། དེའི་དྲུང་དུ་ས་སྐྱ་པ་ཨ་ནནྡ་བདག་གིས་ཐོས་ཤིང་། དེ་དུས་སྔོན་འགྲོ་ཚུལ་བཞི་དང་རྒྱུད་གསུམ་ག་ལ་དོན་འགྲེལ་ཟིན་བྲིས་འཆད་བདེ་བ་རེ་བྱས་ཡོད། གཉིས་པ་ཉེ་བརྒྱུད་ནི། རྗེ་བཙུན་ཆེན་པོའི་སྟོང་ཐུན་ས་བཅད་ལས། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བགོ ། དེ་འོག་ཀུན་གསལ་ཆུ་གཏེར་འབྱུང་བར་བཅས། ། བློ་ལྡན་དོན་འདི་ཤེས་ན་སྨྲ་བར་གྱིས། །
ལེགས་འོང་མིག་གིས་ཡོན་ཏན་གསལ་བར་བྱས། ། མེ་དང་ཆུ་བོས་འབྱུང་བ་རབ་ཏུ་བསྐྱེད། ། ཟླ་བས་ཀུན་ཀྱང་གསལ་བར་བྱེད་མོད་ཀྱིས། ། མིག་གིས་ལགས་པར་བལྟས་པའི་བདག་བློ་དད། ། གཟུགས་གཉིས་ཡོན་ཏན་ཟུང་དེ་ཐོག་མ་སྟེ། ། གང་གིས་གང་སྟོན་ལོ་རྒྱུས་དང་བཅས་པ། གཞུང་འདི་ཀུན་ཏུ་བལྟས་པས་བློ་ལྡན་གྱིས། ། ལེགས་རྟོགས་གཞན་ལ་སྟོན་ན་བདག་བློ་སྤྲོ། ། ལེགས་འོངས་འཆད་པ་བཤད་བཞིའི་ལོ་རྒྱུས་དང་། ། རྣམ་འགྲེལ་བཅས་པས་སྡིག་འཇོམས་གཞན་མི་ལྡན། །
མཁའ་མཚུངས་འཛིན་བཅས་དྲི་མ་ཀུན་སྤངས་ཏེ། ། ཡི་གེ་བཞི་ལྡན་ཉིད་དུ་འགྱུར་བར་ཤོག ། ཅེས་གསུངས་ཏེ། འདིའི་དོན་ལ་ཤླཽ་ཀ་དང་པོ་ཙམ་མ་གཏོགས་གཞན་རྣམས་ཀྱི་བཤད་པ་དངོས་སུ་གསུངས་པ་མ་ཐོས་ཀྱང་། བླ་མ་ཆོས་ཀྱི་རྗེའི་བཤད་དཔེ་ལ་ཡོད་པའི་མཆན་རྙིང་ལྟར་བཤད་ན་བཞི་སྟེ། བརྒྱུད་པའི་རིམ་པ་དངོས། དེས་རྒྱུད་ཇི་ལྟར་འཆད་པའི་ཚུལ། འཆད་ཚུལ་དེ་གཞན་ལས་ཁྱད་པར་འཕགས་པར་བསྟན། བཤད་པའི་དགེ་བ་སྐུ་བཞིར་བསྔོ་བའོ། ། དང་པོ་ལའང་གཉིས་ཏེ།
རྒྱུད་སྡེ་བདུན་ཅུ་རྩ་གཉིས་སྤྱིའི་བརྒྱུད་པ་དང་། བྱེ་བྲག་ཏུ་རྒྱུད་གསུམ་པོ་ཉིད་གསལ་བར་མཛད་པའི་ཉེ་བརྒྱུད་དོ། ། དང་པོ་ནི་བླ་མེད་སོགས་ཚིགས་བཅད་གཅིག་སྟེ། བླ་མེད་ནི་རྣལ་འབྱོར་བླ་མེད་ཀྱི་རྒྱུད་སྡེ། ཕྱོགས་ནི་བཅུ། དེ་རིས་བསྒྱུར་བས་ན་བདུན་ཅུ། མིག་ནི་གཉིས་ཏེ་བདུན་ཅུ་རྩ་གཉིས་སོ། ། རིག་བྱེད་ནི་བཞི་སྟེ་སྐུ་བཞིའི་བདག་ཉིད་རྡོ་རྗེ་འཆང་ངོ་། ། ལག་པ་ནི་བརྒྱུད་པ་གཉིས་པ་བདག་མེད་མ། མེ་ནི་གསུམ་གྱིས་མཚོན་པའི་བརྒྱུད་པ་གསུམ་པ་བིརྺ་པ།
དེའི་གསུང་གི་འོད་ཟེར་ཀུན་ཏུ་གསལ་བ་ཆུ་གཏེར་ཏེ་བཞི་པ་རྗེ་བཙུན་ས་སྐྱ་པ་ཆེན་པོ་དང་། འབྱུང་བ་སྟེ་ལྔ་པ་རྗེ་བཙུན་སྐུ་མཆེད་ལ་བབ་པའོ། ། ཀྱེ་བློ་ལྡན་རྣམས་བརྒྱུད་ཚུལ་འདི་ལྟ་བུ་བརྡ་ཚིག་གིས་བསྟན་པའི་དོན་ཤེས་ན་སྨྲ་བར་གྱིས་ཤིག་ཅེས་བོད་ཅིང་བསྐུལ་བའོ། ། གཉིས་པ་ནི། ལེགས་འོངས་སོགས་ཚིགས་བཅད་གཅིག་སྟེ། ལེགས་འོངས་བརྒྱུད་པའི་རིམ་པ་ཡིན་ལ། མིག་ནི་བརྒྱུད་པ་གཉིས་པ་རྗེ་བཙུན་རྡོ་རྗེ་བདག་མེད་མའོ། ། ཡོན་ཏན་ནི་གསུམ་པ་བིརྺ་པ་སྟེ། དེའི་རྒྱུད་བྱིན་གྱིས་བརླབས་ཤིང་གསལ་བར་བྱས་པའོ། ། མེ་ནི་གསུམ་པ་བིརྺ་པ་དང་།
ཆུ་བོ་ནི་བཞི་པ་ས་སྐྱ་བ་ཆེན་པོ་སྟེ། དེ་གཉིས་ཀས་འབྱུང་བ་སྟེ་རྗེ་བཙུན་སྐུ་མཆེད་གཉིས་ཀྱི་ཡོན་ཏན་རབ་ཏུ་བསྐྱེད་ཅེས་པའོ། ། འདི་ནི་བིརྺ་པ་ཉིད་ཀྱིས་རྗེ་བཙུན་སྐུ་མཆེད་ལ་དངོས་སུ་གསུངས་པ་ཡང་གསལ་བར་གྲུབ་སྟེ། གསུང་བགྲོས་གཞན་ལས། མཐུ་སྟོབས་དབང་ཕྱུག་ཡི་དམ་གང་རུང་ལ། ། ཉིན་མཚན་གང་ཡང་ཐེ་ཚོམ་གཅོད་མཛད་པ། ། ཞེས་དང་། འོ་ན་ཡང་རྗེ་བཙུན་རྣལ་འབྱོར་དབང་ཕྱུག་གིས་བག་ཙམ་རྗེས་སུ་བཟུང་ངམ་སྙམ་པ་གཅིག་བྱུང་། ཞེས་བཤད་པས་སོ། ། རྐང་པ་ཕྱི་མ་གཉིས་ཀྱི་དོན་ནི།
ཟླ་བ་སྟེ་རྡོ་རྗེ་འཆང་ཆེན་པོས་རྒྱུད་ཀྱི་དོན་མཐའ་དག་གསལ་བར་བྱེད་པ་ཡིན་མོད་ཀྱི། འོན་ཀྱང་རྒྱུད་ཀྱི་དོན་རྣམས་ནི་མན་ངག་དང་མི་ལྡན་པས་རྟོགས་པར་མི་ནུས་ཏེ། ཇི་སྐད་དུ། ཐམས་ཅད་མཁྱེན་པའི་བཀའ་ནི་རྒྱ་མཚོ་བཞིན། ། ཟབ་ཅིང་གཏིང་དཔག་དཀའ་ལ་ཐུག་པ་མེད། ། རྡོ་རྗེ་ཐེག་པའང་དགོངས་པ་སྣ་ཚོགས་པས། ། གསུང་ཤིང་རྡོ་རྗེའི་ཚིག་གིས་རྒྱས་བཏབ་པས། ། ཞེས་བཤད་པ་ལྟར་རོ། ། མན་ངག་དང་ལྡན་པས་ནི་བདེ་བླག་ཏུ་རྟོགས་པར་ནུས་ཏེ། ལུང་བསྟན་གྲུབ་པ་ཀླུ་སྒྲུབ་ལ་སོགས་སམ། །
མཁའ་འགྲོས་བྱིན་བརླབས་བིརྺ་པ་ལ་སོགས། ། གྲུབ་ཐོབ་རྣམས་ཀྱི་གསུང་རབ་ལ་བརྟེན་ནས། ། རྗེས་འཇུག་སྐྱེ་བོས་བཀའ་རྣམས་རྟོགས་པར་འགྱུར། ། ཞེས་བཤད་པ་ལྟར་རོ། ། དེ་བས་ན་མིག་སྟེ་བརྒྱུད་པ་གཉིས་པ་རྡོ་རྗེ་བདག་མེད་མས་ལེགས་པར་བལྟས་ཤིང་བྱིན་གྱིས་བརླབས་པའི་རྣལ་འབྱོར་གྱི་དབང་ཕྱུག་བིརྺ་པའི་བརྒྱུད་པ་འདི་ལ་སངས་རྒྱས་ནས་བརྒྱུད་པ་བར་མ་ཆད་པའི་མན་ངག་གི་བཤད་ཚུལ་ཡོད་པའི་ཕྱིར། བདག་གི་བློ་ཤིན་ཏུ་དད་ཅེས་པའོ། ། སྤྱི་དོན་གཉིས་པ་དེས་རྒྱུད་ཇི་ལྟར་འཆད་པའི་ཚུལ་ནི། གཟུགས་ཞེས་སོགས་ཚིགས་བཅད་གཅིག་སྟེ། གཟུགས་ནི་ཕུང་པོ་ལྔའི་དང་པོ་ཡིན་པ་ལྟར་གཅིག་གི་བརྡ་ཚིག་ཡིན་ལ། དེ་གཉིས་ནི་གཟུགས་གཉིས་ཏེ་ཚུལ་དང་པོ་གཉིས་སོ། །
ཡོན་ཏན་ནི་གསུམ་གྱི་བརྡ་ཚིག་ཡིན་ལ། དེ་ཟུང་ནི་དྲུག་སྟེ་ཚུལ་གསུམ་པ་གདམས་ངག་དྲུག་གོ ། ཐོག་མ་ནི་ཚུལ་དང་པོ་གསུམ་སྔོན་དུ་སོང་བའོ། ། རྒྱུད་གང་གིས་མངོན་པར་རྟོགས་པ་གང་སྟོན་པའི་ལོ་རྒྱུས་ནི་མངོན་རྟོགས་ཏེ། དེ་དང་བཅས་པའི་ཚུལ་བཞི་པོ་གཞུང་རྒྱུད་གསུམ་པོ་འདིར་སྤྱི་དོན་གྱི་ཀུན་ཏུ་བལྟས་པས་བློ་གྲོས་དང་ལྡན་པའི་གང་ཟག་རྣམས་ཀྱིས་རྒྱུད་ཀྱི་དོན་ལེགས་པར་རྟོགས་པར་འགྱུར་ལ། རྟོགས་པ་དེ་ཉིད་གཞན་ལ་སྟོན་ན་བདག་གི་བློ་གྲོས་ཀྱང་སྤྲོ་ཞེས་དགྱེས་པ་སྐྱེད་པའི་ཚིག་གོ ། སྤྱི་དོན་གསུམ་པ་འཆད་ཚུལ་དེ་གཞན་ལས་ཁྱད་པར་དུ་འཕགས་པ་ནི། ལེགས་འོངས་སོགས་རྐང་པ་གཉིས་ཏེ། ལེགས་འོངས་ནི་བརྒྱུད་པའི་རིམ་པ་ཡིན་ལ། དེ་ལས་བྱུང་བའི་རྒྱུད་འཆད་ཐབས་ཀྱི་ཚུལ་དང་པོ་གསུམ་དང་བཤད་གཞི་རྒྱུད་གསུམ་གྱི་ལོ་རྒྱས་ཅན་ནི་མངོན་པར་རྟོགས་པ་སྟེ་ཚུལ་བཞི་སྔོན་དུ་སོང་ནས་རྒྱུད་སོ་སོའི་རྣམ་འགྲེལ་བསྡུས་དོན་དང་བཅས་པ་སྡིག་པའི་དྲི་མ་མ་ལུས་པ་འཇོམས་ཤིང་ཡང་དག་པའི་ཡེ་ཤེས་ཀྱི་སྣང་བ་རྒྱས་པར་བྱེད་པས་ན་གཞན་ལ་མི་ལྡན་པའི་ཁྱད་ཆོས་ཡིན་ཞེས་པ་སྟེ།
རྣམ་བཤད་ལས། དེ་ལྟར་བཤད་པའི་རྣམ་གཞག་དེ་དག་ཀུན། ། གསང་སྔགས་འཛིན་པ་གཞན་ལ་མ་གྲགས་ཤིང་། ། འགའ་ཞིག་གྲགས་ཀྱང་ཇི་བཞིན་མི་ཤེས་པས། ། ལུགས་འདི་གཞན་ལས་ཁྱད་པར་འཕགས་པ་ཡིན། ། ཞེས་བཤད་པ་དང་མཐུན་ནོ། ། བཞི་པ་བཤད་པའི་དགེ་བ་སྐུ་བཞིར་བསྔོ་བ་ནི། མཁའ་མཚུངས་སོགས་རྐང་པ་གཉིས་ཏེ། ནམ་མཁའ་དང་མཚུངས་པ་ནི་དམིགས་པ་མེད་པའི་ཐབས་ཤེས་རབ་ཟུང་དུ་འཇུག་པ་ཆོས་ཀྱི་སྐུ་ཉིད་ཡིན་ཏེ། ཇི་སྐད་དུ།
དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པ། ། ནམ་མཁར་ནམ་མཁའ་ཇི་ལྟ་བའོ། ། ཞེས་གསུངས་པས་སོ། ། འཛིན་པ་དང་བཅས་པའི་དྲི་ཀུན་སྤངས་པ་ནི་གནས་གྱུར་པའི་ཡོན་ཏན་མཐར་ཐུག་པ་བརྙེས་པ་སྟེ། དེ་ནི་ཤྲཱི་ཧེ་རུ་ཀ་ཞེས་པ་ཡི་གེ་བཞིའི་དོན་དང་ལྡན་པ་སྟེ། སྐུ་བཞིའི་བདག་ཉིད་ཡིན་ལ་དེ་ཉིད་དུ་འགྱུར་བར་ཤོག་ཅིག་ཅེས་བསྔོ་བའོ། ། སྤྱི་དོན་གཉིས་པ་དེ་ལ་བརྟེན་པའི་ཆོས་ཀྱི་རྣམ་གྲངས་བཤད་པ་ལ། མན་ངག་གི་སྐབས་སུ་དགོས་པ་དང་།
རྒྱུད་འཆད་པ་ལ་དགོས་བ་གཉིས་ལས། དང་པོ་ནི་གཞན་དུ་གསལ་ལ། འདིར་རྒྱུད་འཆད་པ་ལ་དགོས་པའི་ཆོས་ཀྱི་རྣམ་གྲངས་ལ་གཉིས་ཏེ། འདིར་ཅིས་ཀྱང་དགོས་པ་དང་། ཞར་བྱུང་རྒྱུད་འགྲེལ་གྱི་རྣམ་གྲངས་བཤད་པའོ། ། དང་པོ་ལ་བཞི་སྟེ། རྒྱུད་སྤྱི་ལ་དགོས་པ། རྒྱུད་སོ་སོ་ལ་དགོས་པ། རྡོ་རྗེ་ཐེག་པ་སྤྱི་དང་རྒྱུད་འདིའི་རྣལ་འབྱོར་པ་སྤྱི་ལ་དགོས་པ། སྦས་པའི་བརྟུལ་ཞུགས་ལ་དགོས་པའོ། །
དང་པོ་ནི། རྒྱུད་སྡེའི་དུམ་བུ་རྣམ་གཞག་མངོན་རྟོགས་དང་། ། སྟོང་ཐུན་རྣམས་ཀྱི་དོན་བསྡུས་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་ཏུ་དགོས་པའི་གཞུང་བདུན་འཐོར་མི་བྱ། ། ཞེས་གསུངས་ཏེ། རྒྱུད་སྡེའི་དུམ་བུ་ནི་རྗེ་བཙུན་ས་སྐྱ་པ་ཆེན་པོས་མཛད་པ་བརྒྱ་དང་བཅུ་གསུམ་པ་དང་། བརྒྱ་ལྔ་བཅུ་པ་ཞེས་པ་ཡོད་ལ། འདི་གཉིས་ལ་ལུང་འབུམ་ཞེས་ཀྱང་གྲགས་སོ། ། དེ་ཡང་རྩ་རྒྱུད་དང་།
རྡོ་རྗེ་གུར་གྱི་ལུང་བསྡུས་པ་རྣམས་ལ་ནི། རྒྱུད་ཀྱི་དུམ་བུ་ཞེས་འབྱུང་ལ། སམྦུ་ཊིའི་ལུང་རྣམས་ལ་ནི་རྒྱུད་སྡེའི་དུམ་བུ་ཞེས་འབྱུང་བ་འཐད་དོ་ཞེས་བླ་མ་དག་གསུངས་སོ། ། འདི་དག་གི་ལུང་གི་གྲངས་ལ་བརྒྱ་དང་བཅུ་གསུམ་པ་ལྟར་ན་རྒྱུད་ཐམས་ཅད་ཀྱི་སྒྲ་དོན་མདོར་བསྡུས་ཏེ་བརྗོད་པ་ལ་ལུང་གཉིས། རྒྱུ་རྒྱུད་ལ་ལུང་ཉི་ཤུ། ཐབས་རྒྱུད་ལ་ལུང་བརྒྱད་བཅུ་གྱ་གཅིག འབྲས་རྒྱུད་ལ་ལུང་བཅུ་སྟེ། དེ་ལྟར་ན་མངོན་རྟོགས་ཡན་ཆད་ལ་ལུང་བརྒྱ་དང་བཅུ་གསུམ་མོ། ། ཡང་བརྒྱ་དང་ལྔ་བཅུ་པ་ལྟར་ན། དབང་མན་ཆད་ལ་ལུང་ཉི་ཤུ་རྩ་བརྒྱད།
ཐབས་རྒྱུད་ལ་ལུང་བརྒྱད་ཅུ་གྱ་དྲུག འབྲས་རྒྱུད་ལ་ལུང་བཅུ། ཚུལ་ལྷག་མ་གསུམ་ལ་ཉེར་བརྒྱད་དེ། ལུང་བརྒྱ་ལྔ་བཅུའོ། ། གྲངས་འདི་རྣམས་ནི་ཡི་གེ་རྙིང་པ་རྣམས་ན་མཆན་བུ་དང་གྲངས་ཡིག་བཏབ་འདུག་པ་ཇི་ལྟ་བར་བྲིས་པའོ། ། རྒྱུད་སྡེའི་དུམ་བུ་འདི་ལ་རྗེ་བཙུན་ཆེན་པོའི་ས་བཅད་ཀྱང་ཡོད་དོ། ། ཡང་དུས་ཕྱིས་ཤར་པ་ཤེས་རབ་འབྱུང་གནས་ཀྱིས་ཞིབ་ཏུ་གཏན་ལ་ཕབ་པའི་ལུང་འབུམ་ཞིག་ཀྱང་ཡོད་དོ་ཞེས་གྲག་གོ ། རྣམ་གཞག་ནི་རྒྱུད་སྡེ་སྤྱིའི་རྣམ་པར་བཞག་པ་རྗེ་བཙུན་ས་སྐྱ་པ་ཆེན་པོས་མཛད་པ་ཡོད་ལ། འདི་ལ་ཡི་གེ་རྙིང་པ་རྣམས་སུ་དོན་འདྲ་བ་ལ་རྒྱས་བསྡུས་ཅི་རིགས་སུ་ཡོད་པ་འགའ་ཞིག་འདུག་གོ ། ཡང་རྗེ་བཙུན་བསོད་ནམས་རྩེ་མོས་རྒྱུད་སྡེ་སྤྱིའི་རྣམ་པར་བཞག་པ་རྒྱུད་མ་ལུས་པ་ལ་འཇུག་པ་རྣལ་འབྱོར་གྱི་མིག་ཅེས་པ་མཚན་གྱི་རྣམ་གྲངས་བཞི་དང་ལྡན་པ་ཞིག་མཛད་ལ།
འདི་ལ་ཡང་དང་པོའི་དུས་སུ་ས་བཅད་དཀྱུས་ལ་མ་བྲིས་ཤིང་། ཚུལ་གསུམ་ཀ་ལ་སྐབས་བདུན་དུ་ཕྱེ་ནས་ལེའུ་གསུམ་དུ་མ་བཅད་པ་ཞིག་ཡོད་ལ། ཕྱིས་ཆོས་རྗེ་ས་སྐྱ་པཎྜི་ཏ་ཆེན་པོས་རྗེ་བཙུན་རིན་པོ་ཆེའི་བཀའ་གནང་བ་བཞིན་དུ་ས་བཅད་དཀྱུས་ལ་བཅུག་ཅིང་ཚུལ་གསུམ་ལ་ལེའུ་གསུམ་དུ་ཕྱེ། ལེའུ་དང་པོ་རྒྱུད་སྡེ་སྤྱིའི་རྣམ་གཞག་ལ་སྐབས་བདུན་དུ་ཕྱེ་བ་ཞིག་མཛད་ནས། རྗེ་བཙུན་ཆེན་པོ་ལ་གཟིགས་པ་ཕུལ་ནས་མཇུག་ཏུ་ཡང་། མཁའ་འགྲོའི་དབང་པོ་དཔག་ཡས་ནམ་མཁའ་ལ། ། ལྡིང་བའི་མཚན་མ་རྗེས་སུ་མཐོང་གྱུར་ནས། ། སྦྲང་རྩི་འཛིན་པ་པདྨའི་རྩ་ལག་དང་། ། ལྡན་པ་དེ་ཡིས་རྗེས་སུ་བརྩོན་པ་ལེགས། ། ཞེས་བྲིས་པ་ཡོད་དེ།
འདི་ནི་ཤིན་ཏུ་ལེགས་པས་ད་ལྟའི་བར་གྱི་བླ་མ་རྣམས་ཀྱི་ཕྱག་དཔེ་ཡང་འདི་ལ་མཛད་དོ། ། མངོན་རྟོགས་ནི། ས་སྐྱ་པ་ཆེན་པོ་ཡན་ཆད་ཀྱིས་མངོན་པར་རྟོགས་པའི་ཡི་གེ་ཆུང་ངུ་ཞིག་ཀྱང་ཡོད་ལ། ས་ཆེན་ཉིད་ཀྱིས་མཛད་པའི་མངོན་རྟོགས་ཡོད་ཅེས་གསུངས་པ་ནི་རྒྱུད་ཀྱི་དུམ་བུ་ཉིད་དུ་མངོན་པར་རྟོགས་པའི་ལུང་རྣམས་བསྡུས་པས་ན་དེ་ཉིད་ལ་ཟེར་ཏེ། ལྗོན་ཤིང་ལས། མངོན་པར་རྟོགས་པའི་ཡི་གེ་བླ་མ་གོང་མ་རྣམས་ཀྱིས་མཛད་པ་མི་གསལ་བ་གསལ་བར་བྱེད་པའི་ཕྱིར། བདག་གི་བླ་མས་རྒྱུད་ཀྱི་ལུང་རྣམས་གསུངས་པ་བཞིན་ཕྱོགས་གཅིག་ཏུ་བསྡེབས་ཏེ་ཅུང་ཟད་གསལ་བར་མཛད་དོ། ། ཞེས་གསུངས་པས་སོ། ། དེས་ན་རྒྱུད་མངོན་རྟོགས་སུ་སློང་བ་ཞེས་པའི་མངོན་རྟོགས་ཡི་གེ་ཉུང་ངུ་ལོགས་ན་ཡོད་པ་དེ་ས་ཆེན་གྱིས་མཛད་པ་མ་ཡིན་ནོ། ། ཡང་གོང་མ་རྣམས་ཀྱིས་མཛད་པའི་མངོན་རྟོགས་ཀྱི་དོན་གསལ་བར་བྱ་བའི་ཕྱིར་དང་།
སློབ་དཔོན་རིན་པོ་ཆེ་བསོད་ནམས་རྩེ་མོས་བཀའ་གནང་བ་ལ་བརྟེན་ནས། རྗེ་བཙུན་རིན་པོ་ཆེས་རྒྱུད་གསུམ་ཀའི་མངོན་པར་རྟོགས་པ་ཕྱོགས་གཅིག་ཏུ་བསྡེབས་པ་རིན་པོ་ཆེ་ལྗོན་ཤིང་མཛད་དོ། ། འདི་ཡི་ཡང་ལྟ་བ་རིམ་ཅན་གྱི་སྐབས་ཡན་ཆད་ནི་རྗེ་བཙུན་རྩེ་མོས་མཛད་པ་ཡིན་ཏེ། ལྗོན་ཤིང་ལས། ཁོ་བོས་འབད་དེ་ལེགས་པར་སྦྱར་བ་ཡི། ། མངོན་པར་རྟོགས་པ་རིན་ཆེན་ལྗོན་ཤིང་ལས། ། ཐུན་མོང་བལྟ་བ་རིམ་པ་ཅན་གྱི་སྐབས། ། འདི་ནི་བླ་མ་དམ་པས་གསལ་བར་མཛད། ། ཅེས་བཤད་པས་སོ། ། ཡང་དེ་ཉིད་ལ་ས་བཅད་དཀྱུས་སུ་བཅུག་ཅིང་ཞུ་དག་ལེགས་པར་མཛད་པ་ནི་ཆོས་རྗེ་ས་སྐྱ་པཎྜི་ཏ་ཆེན་པོ་ཡིན་ཞིང་།
མཇུག་ཏུ་ཡང་ཐུབ་པའི་དགོངས་པ་མེ་ཏོག་གི ཕྲེང་བ་བླ་མའི་གསུང་ཟེར་གྱིས། ། ཕྱེ་འདི་འགྲོ་བའི་སྤྱི་གཙུག་ན། ། ཟླ་ཟེར་བཞིན་དུ་མཛེས་པར་ཤོག ། ཅེས་བྲིས་པ་ཡོད་དེ། འདི་ལ་ཕྱག་དཔེའི་གཙོ་བོ་མཛད་དོ། ། སྟོང་ཐུན་རྣམས་ཀྱི་དོན་བསྡུས་ནི། སྟོང་ཐུན་ས་བཅད་དུ་གྲགས་པ་ཚུལ་བཞིའི་ས་བཅད་རྗེ་བཙུན་རིན་པོ་ཆེས་མཛད་པ་འདི་ཡིན་ལ། ཆོས་རྗེ་པས་མཛད་པ་ཞིག་ཀྱང་ཡོད་དོ། ། བསྟོད་པ་གཉིས་ནི་ཡབ་ཀྱི་བསྟོད་པ་དཎྜི་ཀ་དང་།
ཡུམ་གྱི་བསྟོད་པ་དྲི་མ་མེད་པ་དང་གཉིས་སོ། ། མཆན་ཁ་ཅིག་ལས། བདག་མེད་མའི་བསྟོད་པ་རྒྱས་བསྡུས་གཉིས་ཞེས་འདོད་པ་ནི་མི་འཐད་དེ། དེ་ལྟར་ན་དོན་བསྡུས་ཏེ་བསྟོད་པ་དང་གསུམ་དུ་ཐལ་བའི་སྐྱོན་འབྱུང་བས་སོ། ། བདག་མེད་བསྟོད་པའི་རྣམ་འགྲེལ་ནི། ཆོས་རྗེ་ས་སྐྱ་པཎྜི་ཏས་མཛད་པ་སྟེ་བདུན་པོ་འདི་ནི་རྒྱུད་འཆད་པའི་གནས་སྐབས་ཀུན་ཏུ་དགོས་པས་འཐོར་བར་མི་བྱའོ། ། གཉིས་པ་རྒྱུད་སོ་སོ་ལ་དགོས་པ་ནི། རྒྱུད་དོན་སོ་སོའི་རྣམ་འགྲེལ་དོན་བསྡུས་བཅས། ། གང་ལ་གང་དགོས་དེ་དེ་བླང་བྱ་ཞིང་། ། དེ་ལྟར་བཅུ་གསུམ་ལེགས་པར་རབ་བལྟས་ན། །
རྣམ་པར་ཕྱེ་བས་རྒྱུད་གསུམ་ཤེས་པར་འགྱུར། ། ཞེས་གསུངས་ཏེ། དེ་ལ་རྩ་བའི་རྒྱུད་ཀྱི་འགྲེལ་པ་ནི་གདུལ་བྱ་བློ་གྲོས་རབ་འབྲིང་ཐ་གསུམ་གྱི་རིམ་པ་ལ་དགོངས་ནས། ས་ཆེན་གྱིས་མཛད་པའི་དཀའ་འགྲེལ་མན་ངག་དོན་གསལ་དང་། རྗེ་བཙུན་རྩེ་མོའི་ཉི་མའི་འོད་ཟེར་དང་། རྗེ་བཙུན་ཆེན་པོའི་རྣམ་བཤད་དག་ལྡན་དང་གསུམ་ཡོད་ལ། རྡོ་རྗེ་གུར་ལ་ས་ཆེན་གྱིས་བཤད་པའི་ཆིངས་དང་། ལེ་འགྲེལ་སོགས་ཡིག་ཆུང་ཐོར་བུ་བ་མང་དུ་ཡོད་ཅིང་། རྗེ་བཙུན་ཆེན་པོས་རྣམ་བཤད་གུར་རྒྱན་མཛད་དོ། ། སམྦུ་ཊི་ལ་ས་ཆེན་གྱིས་དཀའ་འགྲེལ་དང་།
རྒྱུད་ཕྱི་མའི་འགྲེལ་ཆུང་གཉིས་མཛད་ལ། རྗེ་བཙུན་རྩེ་མོས་རྣམ་བཤད་གནད་ཀྱི་གསལ་བྱེད་མཛད་ཅིང་། འདིའི་མཇུག་ཅུང་ཟད་ཙམ་རྗེ་བཙུན་ཆེན་པོས་ཁ་བསྐངས་སོ། ། ཡང་རྒྱུད་གསུམ་སོ་སོའི་དོན་བསྡུས་ཀྱང་། རྩ་རྒྱུད་ལ་ས་ཆེན་གྱིས་མཛད་པའི་ས་བཅད་དང་། རྩེ་མོས་མཛད་པ་དང་། རྗེ་བཙུན་གྱིས་མཛད་པ་དག་ལྡན་དུ་འབྱུང་བ་དང་། རྩེ་མོས་མཛད་པ་གཉིས་ཀ་ལ་ཅུང་ཟད་ཙམ་ཚིག་གི་སྣ་བསྲིངས་པ་ས་པཎ་གྱིས་མཛད་པ་སྟེ་གསུམ་ཡོད་ལ། རྡོ་རྗེ་གུར་ལ་རྗེ་བཙུན་གྱིས་མཛད་པའི་ས་བཅད་ཡོད་དོ། ། སམྦུ་ཊི་ལ་རྩེ་མོས་མཛད་པའི་ས་བཅད།
རྗེ་བཙུན་གྱིས་ཞུ་དག་ལེགས་པར་མཛད་པ་ཡོད་དོ། ། བཅས་ཞེས་པ་དང་། གང་ལ་གང་དགོས་ཞེས་པའི་ཚིག་གི་ཤུགས་ལ་གཞུང་གི་དོན་ཕྲ་མོ་རྣམས་མཆན་བུས་བཀྲལ་པ་ཡང་བསྟན་ཏེ། དེ་ཡང་ས་ཆེན་གྱི་དཀའ་འགྲེལ་ལས། གཞུང་གི་དོན་རྣམས་ནི་མཆན་དུ་ལེགས་པར་བཏབ་ལ། ཞེས་གསུངས་པ་ལྟར་རྩ་བའི་རྒྱུད་ལ་ས་ཆེན་གྱི་མཆན་བུ་ཡོད་ཅིང་། རྡོ་རྗེ་གུར་ལ་རྗེ་བཙུན་གྱི་མཆན་བུ་ཞིབ་མོ་དང་། སམྦུ་ཊི་ལ། མངའ་རིས་པ་དང་། ས་ཆེན་དང་།
ས་པཎ་གསུམ་ཀའི་མཆན་བུ་ཡོད་དོ། ། དེ་ལྟར་སོ་སོར་ཕྱེ་ན་མང་དུ་ཡོད་ཀྱང་འདིར་ནི་རྒྱུད་གསུམ་གྱི་རྣམ་འགྲེལ་དང་། དོན་བསྡུས་གཉིས་གཉིས་སུ་ཕྱེ་ནས་རྒྱུད་གཅིག་ཤེས་པར་འདོད་ན་གཉིས་དང་། གཉིས་ཤེས་པར་འདོད་ན་བཞི་དང་། གསུམ་ཤེས་པར་འདོད་ན་དྲུག་བལྟས་པས་རྒྱུད་གསུམ་ཤེས་པར་འགྱུར་ཞེས་པའོ། ། གསུམ་པ་རྡོ་རྗེ་ཐེག་པ་སྤྱི་དང་རྒྱུད་འདིའི་རྣལ་འབྱོར་པ་སྤྱི་ལ་དགོས་པ་ནི། སྨིན་བྱེད་ལྟུང་བའི་རྣམ་བཤད་སྒྲུབ་ཐབས་བཞི། ། རབ་གནས་སྦྱིན་བསྲེག་ཚོགས་ཀྱི་ཆོ་གར་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུག་དང་། ། ཐ་མའི་ཆོ་ག་མཆོད་རྟེན་བསྒྲུབ་པ་སྟེ། །
དེ་ལྟར་བཅུ་བཞི་དང་པོའི་ལས་ཅན་ནས། ། བརྩམས་ཏེ་གང་ཟག་ཀུན་གྱིས་གཟུང་བར་བྱ། ། ཞེས་གསུངས་ཏེ། དེ་ལ་སྨིན་བྱེད་ནི་དབང་གི་ཆུ་བོ་རྒྱས་པ་རྗེ་བཙུན་རྩེ་མོས་མཛད་པ། དབང་གོང་མ་གསུམ་གྱི་ཡི་གེ་ལོགས་ན་ཡོད་པ་དང་བཅས་པའོ། ། ལྟུང་བའི་རྣམ་བཤད་ནི་རྩ་བའི་ལྟུང་བ་འཁྲུལ་པ་སྤོང་པ་རྗེ་བཙུན་གྱིས་མཛད་པའོ། ། སྒྲུབ་ཐབས་བཞི་ནི་ཡབ་ཀྱི་སྒྲུབ་ཐབས་ཡན་ལག་བཞི་པ་རྩེ་མོས་མཛད་པ་དང་། དྲུག་པ་རྗེ་བཙུན་གྱིས་མཛད་པ་གཉིས་དང་། ཡུམ་གྱི་སྒྲུབ་ཐབས་རྗེ་བཙུན་གྱིས་མཛད་པ་གཅིག་ཉིད་ལ་ཡན་ལག་བཞི་དྲུག་གཉིས་ཀ་སྦྱར་བས་བཞིའམ། ཡང་ན་ཡུམ་གྱི་སྒྲུབ་ཐབས་གཅིག་ཏུ་བགྲངས་ནས་རྗེ་བཙུན་གྱིས་མཛད་པའི་ཕྱི་བསྐྱེད་རིམ་བསྡུས་པ།
ནང་བསྐྱེད་རིམ་དང་འབྲེལ་པ་ཅན་དུ་སྒོམ་པའི་སྒྲུབ་ཐབས་དེ་དང་བཞིའོ། ། ཞེས་པཎ་ཆེན་གྲགས་པ་རྒྱལ་མཚན་གསུངས་སོ། ། རབ་གནས་ནི་རྒྱུད་ཀྱིས་ངོས་བསྟན་རྗེ་བཙུན་བསོད་ནམས་རྩེ་མོས་མཛད་པ། སྦྱིན་སྲེག་ནི་རྩེ་མོས་མཛད་པའི་ཞི་བ་དང་། དེའི་ཁ་སྐོང་རྗེ་བཙུན་གྱིས་མཛད་པ་སྟེ་ཡིག་སྣ་གཅིག་ཏུ་བགྲང་ངོ་། ། ཚོགས་འཁོར་ནི་རྗེ་བཙུན་གྱིས་མཛད་པའི་ཚོགས་འཁོར་འབྲིང་པའོ། ། རྡོ་རྗེ་དྲིལ་བུའི་ཡིག་ཆ་ལོགས་ན་མེད་ཀྱང་། གནད་ཀྱི་གསལ་བྱེད་ཀྱི་ནང་དུ་གསལ་བར་བཤད་པའི་སྐབས་དེ་ཉིད་དོ། ། འགའ་ཞིག་རྗེ་བཙུན་གྱིས་མཛད་དོ་ཞེས་ཟེར་བའི་རྡོ་རྗེ་དྲིལ་བུའི་དོན་དེ་ཁོ་ན་ཉིད་སྟོན་པའི་ཡི་གེ་ཞིག་འདོད་པ་ནི་མི་འཐད་དེ། རྗེ་བཙུན་གྱི་དངོས་སློབ་བླ་མ་དབྱིལ་སྒོམ་གྱིས་མཛད་པའི་ཁྲིད་ཀྱི་ཐོ་ཡིག་ལས།
རྗེ་བཙུན་ཆེན་པོའི་ཞལ་ནས་རྡོ་རྗེ་དྲིལ་བུའི་མངོན་པར་རྟོགས་པ་གཅིག་བྱེད་པ་ཡིན་པ་ལ་མ་གྲུབ་པ་གསུངས་ཀྱང་། སམྦྷུ་ཊི་ན་འདུག་པའི་རྡོ་རྗེ་དྲིལ་བུའི་རྒྱུད་དང་། ཚད་དང་། དཀྲོལ་ཐབས་དང་། ཞེས་པ་དེར་བལྟ་ཞིང་འདིར་ཤེས་པར་བྱའོ། ། ཞེས་བཤད་པས་སོ། ། བགྲང་ཕྲེང་ཡང་སམྦྷུ་ཊི་དང་། གུར་དུ་འབྱུང་བ་ལྟར་རོ། ། དགང་བླུག་གི་ཡིག་ཆ་ཡང་ལོགས་ན་མེད་ཀྱང་། རྗེ་བཙུན་བསོད་ནམས་རྩེ་མོས་བཟང་པོ་ཡོངས་གཟུང་གི་མཆན་བུར་བཤད་པ་དང་།
རྗེ་བཙུན་གྱི་ལས་བཞིའི་སྦྱིན་སྲེག་ཏུ་མདོར་བསྡུས་ཙམ་འབྱུང་བ་ལས་རྟོགས་པར་བྱའོ། ། ཐ་མའི་ཆོ་ག་ནི་རྗེ་བཙུན་གྱིས་མཛད་པའི་གཞན་ཕན་བདུད་རྩི་འོད། མཆོད་རྟེན་སྒྲུབ་པ་ནི་རྣམ་བཤད་གུར་རྒྱན་དུ་འབྱུང་བ་ལྟར་རོ། ། དེ་ལྟར་བཅུ་བཞི་པོ་དེ་ནི་རྣལ་འབྱོར་པ་ལས་དང་པོ་པ་ནས་བརྩམས་ཏེ་རྟོགས་པ་མཆོག་ཏུ་གྱུར་པའི་བར་གྱི་གང་ཟག་ཀུན་གྱིས་ཀྱང་གཟུང་བར་བྱ་ཞེས་པའོ། ། བཞི་པ་སྦས་པའི་བརྟུལ་ཞུགས་ལ་དགོས་པ་ནི། ལུས་རྒྱན་ལྟུང་བའི་སྣོད་དང་གཟུང་བྱའི་རྫས། ། རོལ་མོའི་ཆོ་ག་སྟན་དང་བགོ་བ་གོས། ། འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་ཕྱེ་ན་བཅུ་བཞིར་འགྱུར་བ་ཡིན། ། ཞེས་གསུངས་ཏེ།
དེ་ཡང་བཅུ་བཞིར་འགྱུར་ཚུལ་ནི། ལུས་རྒྱན་ལ་ཁྲག་གི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུ། རུས་རྒྱན་དང་བཞི། བཏུང་བའི་སྣོད་ལ་ཐོད་པ། གཟུང་བྱའི་རྫས་ལ་ཁ་ཊྭཾ་ག་དང་། གྲི་གུག་གཉིས། རོལ་མོ་ལ་ཌཱ་མ་རུ་དང་། གསང་བའི་རྔ་ཆུང་དང་།
དུང་ཆེན་གྱི་གླིང་བུ་སྟེ་གསུམ། སྟན་ལ་མི་རོའི་གདན་དང་། སྟག་ལྤགས་ཀྱི་གདན་གཉིས། གོས་ལ་མི་ལྤགས་ཀྱི་གཡང་གཞི་དང་། སྟག་ལྤགས་ཀྱི་ཤམ་ཐབས་གཉིས་ཏེ་བཅུ་བཞིའོ། ། ཡང་གཞུང་འགའ་ཞིག་ལས་རྣམ་པར་ཕྱེ་ན་བཞི་བཅུར་འགྱུར་བ་ཡིན། ཞེས་འབྱུང་བ་ལྟར་ན། སྔར་གྱི་ཡིག་ཆའི་གྲངས་དེ་རྣམས་ཀྱི་སྟེང་དུ། ཧེ་རུ་ཀའི་ཆས་དྲུག་ལ་བཅུ་གསུམ་དུ་ཕྱེ་བས་བཞི་བཅུར་འགྱུར་བ་ཡིན་ཏེ། ཆས་དྲུག་ལ་བཅུ་གསུམ་དུ་འབྱེད་ཚུལ་ནི།
ལུས་རྒྱན་ལ་གཅིག སྣོད་ལ་གཅིག ། གཟུང་བྱའི་རྫས་ལ་རྡོ་རྗེ་དྲིལ་བུ། བགྲང་ཕྲེང་། དགང་བླུག ཁ་ཊྭཾ་ག་དང་བཞི། རོལ་མོའི་ཆོ་ག་ལ་སྔར་ལྟར་གསུམ། སྟན་ལ་གཅིག གོས་ལ་མི་ལྤགས་ཀྱི་གཡང་གཞི། གླང་ཆེན་གྱི་ཀོ་རློན།
སྟག་ལྤགས་ཀྱི་ཤམ་ཐབས་ཏེ་བཅུ་གསུམ་མོ། ། འོན་ཀྱང་སྔ་མ་འདི་ལེགས་ཏེ། རྗེ་བཙུན་གྱིས། རྒྱན་ལ་བཞི་དང་བཏུང་བའི་སྣོད་ལ་ལྔ། ། ལག་ཆ་གཉིས་དང་རོལ་མོའི་ཆ་བྱད་གསུམ། ། སྟན་དང་གོས་ལ་གཉིས་གཉིས་དེ་ལྟར་ན། ། དྲུག་ལས་ཕྱེ་བའི་རྣམ་གྲངས་བཅུ་བཞིའོ། ། ཞེས་བཤད་པའོ། ། སྤྱི་དོན་གཉིས་པ་ཞར་བྱུང་རྒྱུད་ཀྱི་འགྲེལ་པའི་རྣམ་གྲངས་བཤད་པ་ལ། འཕགས་ཡུལ་གྱི་འགྲེལ་པའི་རྣམ་གྲངས་ནི་གོང་དུ་བཤད་ཟིན་ལ།
བོད་དུ་བྱུང་བ་ལ་ལུགས་མང་དུ་ཡོད་ཀྱང་། འདིར་རྗེ་བཙུན་ས་སྐྱ་པའི་ལུགས་དང་མཐུན་པའི་རྒྱུད་འགྲེལ་གྱི་རྣམ་གྲངས་ནི། གོང་མ་གསུམ་གྱི་སྔོན་དུ་བྱུང་བ་དང་། གོང་མ་གསུམ་གྱིས་མཛད་པ་དང་། དེའི་རྗེས་སུ་བྱུང་བའི་རྣམ་གྲངས་ཏེ་གསུམ་མོ། ། དང་པོ་ནི། བླ་མ་ཆོས་ཀྱི་རྗེས། བོད་ན་རམ་རྔོག་དཔྱལ་སེ་སོགས། ། བཤད་པའི་བཀའ་སྲོལ་མང་ན་ཡང་། ། མཁས་པའི་གཙུག་རྒྱན་ས་སྐྱ་པའི། །
ལུགས་ལ་བླ་མ་མངའ་རིས་པ། ། གསལ་བའི་སྙིང་པོའི་ཚིག་འགྲེལ་དང་། ། སྒྱི་ཆུ་བ་ཡི་དཀའ་འགྲེལ་ཡོད། ། ཅེས་གསུངས་ཏེ་བླ་མ་མངའ་རིས་པ་གསལ་བའི་སྙིང་པོས་རྩ་བའི་རྒྱུད་ཀྱི་འབྲུ་ཤིན་ཏུ་ཞིབ་པར་བཤད་པའི་འགྲེལ་པ་འདི་ནི་འབྲོག་མི་ལུགས་ཀྱི་འགྲེལ་པ་རྣམས་ཀྱི་དང་པོ་ཡིན་ལ། འཁོན་སྒྱི་ཆུ་བ་ཤཱཀྱ་འབར་གྱིས་ཀྱང་དཀའ་འགྲེལ་ཞིག་མཛད་དེ་འདི་གཉིས་ནི་ལུང་གི་རྒྱུན་ཡོད་པ་དང་འགྲོས་མཐུན་པས་ན་ས་སྐྱ་པའི་བཀའ་འབུམ་རྣམས་སུ་ཡང་བཞུགས་ཡོད་དོ། ། ཁ་ཅིག་གིས་དག་འགྲེལ་འདི་དང་། ས་ཆེན་གྱི་ཊིཀ་ཆུང་ནོར་བ་ཡོད་དེ་ཞིབ་ཏུ་མ་དཔྱད་པའོ། ། ཡང་བླ་མ་སེ་མཁར་ཆུང་བས་མཛད་པའི་དཀའ་འགྲེལ་ཉུང་ངུ་ཞིག་ཀྱང་རྗེ་བཙུན་ས་སྐྱ་པ་ཆེན་པོས་གཟིགས་སོ་ཞེས་མི་ཉག་པྲཛྙ་ཛྭ་ལ་གསུངས་སོ། ། གཉིས་པ་ནི། རྗེ་བཙུན་ས་ཆེན་ཡབ་སྲས་ཀྱི། །
དཀའ་འགྲེལ་ཉི་འོད་དག་ལྡན་གསུམ། ། སྤྱི་རྣམ་རྒྱུད་ཀྱི་མངོན་རྟོགས་སོགས། ། ཁྱད་པར་འཕགས་པའི་གཞུང་བདུན་ཡོད། ། ཅེས་གསུངས་ཏེ། བདུན་པོ་ནི་གོང་དུ་བཤད་ཟིན་ལ། དེ་རྣམས་དང་ཁྱད་པར་མེད་པ་ནི། རྗེ་བཙུན་ས་སྐྱ་པ་ཆེན་པོའི་དངོས་ཀྱི་སློབ་མ་དགེ་སློང་པྲཛྙ་ཛྭ་ལས་མཛད་པའི་སྤྱི་རྣམ་དཀའ་འགྲེལ་དང་བཅས་པ་དང་། རྡོ་རྗེ་གུར་གྱི་དཀའ་འགྲེལ་དང་། སམྦྷུ་ཊའི་ཚིག་འགྲེལ་དང་གསུམ་ཡོད་ཅིང་། རྒྱ་སྒོམ་ཚུལ་ཁྲིམས་གྲགས་ཀྱིས་མཛད་པའི་དཀའ་འགྲེལ་དང་།
གཉན་ཕུལ་བྱུང་པ་གཙུག་ཏོར་རྒྱལ་པོས་མཛད་པའི་དཀའ་འགྲེལ་རྣམས་ནི། ལུགས་འདི་ལ་ཅིས་ཀྱང་དགོས་པའི་ཡི་གེ་ཡིན་ནོ། ། གསུམ་པ་ལ་གོང་མའི་རྗེས་འབྲང་དང་། འཕགས་པའི་རྗེས་འབྲང་དང་། སྣ་ཚོགས་བསྡུས་པ་དང་གསུམ་ལས། དང་པོ་ནི། ཤཱཀྱ་གྲགས་དང་ཁང་སྟོན་ཏེ། ། གོང་མའི་རྗེས་འབྲང་ཊིཀྐ་གཉིས། ། ཞེས་པ་ལྟར་དཀར་ཤཱཀྱ་གྲགས་ཀྱིས་མཛད་པའི་ཊིཀྐ་དང་། ས་པཎ་གྱི་སློབ་མ་ཁང་སྟོན་འོད་ཟེར་རྒྱལ་མཚན་གྱིས་མཛད་པའི་ཊིཀྐ་སྟེ།
དང་པོ་ནི། དག་ལྡན་མ་བསྡུ་རུ་བཏང་བ་གཉིས་མེད་རྣམ་རྒྱལ་གྱི་རྒྱུད་བཅོས་མ་དེའི་ལུང་མང་དུ་བྲིས་པ་གཅིག་ཡོད་དེ་རྩིས་སུ་མི་མཛད། གཉིས་པ་ནི་དག་ལྗོན་བསྲེས་པ་ལ་གསུང་བགྲོས་ཅུང་ཟད་བཅུག་པ་ཁྱད་པར་དུ་འཕགས་པ་གཅིག་ཡིན་ནོ་ཞེས་གསུངས། གཉིས་པ་ནི། རྡོ་རྗེ་བསོད་ནམས་དབང་ཕྱུག་གྲགས། ། ཆོས་ཀྱི་སེང་གེ་གཞོན་ནུ་འབུམ། ། ཀུན་དགའ་འོད་ཟེར་བཀྲ་ཤིས་དཔལ། ། རྡོ་རྗེ་ཚུལ་ཁྲིམས་འདྲེ་སྟོན་ཏེ། ། འཕགས་པའི་རྗེས་འབྲངས་ཊིཀྐ་བརྒྱད། ། ཅེས་གསུངས་ཏེ།
ལོ་སྤེལ་བ་རྡོ་རྗེ་བསོད་ནམས་དང་། གསལ་ལ་བ་དབང་ཕྱུག་གྲགས་དང་། ཉི་ཚེ་ལུང་པ་ཆོས་ཀྱི་སེང་གེ་དང་། གསལ་ལ་བ་དོན་མོ་རི་པའི་མཁན་པོ་གཞོན་ནུ་འབུམ་དང་། མངོན་དགའ་བ་ཞང་ཀུན་དགའ་འོད་ཟེར་དང་། དྷརྨཱ་པ་ལའི་སློབ་དཔོན་དབུས་ཀྱི་དགའ་ལྡན་པ་བཀྲ་ཤིས་དཔལ་དང་། བྲག་རམ་གྱི་མཁན་པོ་རྡོ་རྗེ་ཚུལ་ཁྲིམས་དང་། ཤངས་བསྲེག་ཤིང་པ་འདྲེ་སྟོན་གྱིས་བྱས་པའི་ཊིཀྐ་རྣམས་སོ། ། གཞན་ཡང་འཕགས་པའི་གསུང་བགྲོས་ཟིན་བྲིས་སུ་བཏབ་པ་ནི། ཡེ་དང་གཉན་དོན་གུང་པ་དང་། །
སྟོན་གཞོན་རྡོ་རྗེ་ཤེས་རབ་སྟེ། ། འཕགས་པའི་རྗེས་འབྲངས་ཟིན་བྲིས་ལྔ། ། ཞེས་གསུངས་ཏེ། འཕགས་པའི་སློབ་མ་ཡེ་ཆེན་པོའི་ཟིན་བྲིས་དང་། ཆུང་ངུ་གཅིག་ཡོད་པ་དང་། བླ་མ་གཉན་སྟོན་ཚུལ་རྒྱལ་གྱིས་འཕགས་པའི་གསུང་བགྲོས་དང་། ཆོས་རྗེ་པའི་གསུང་བགྲོས་གཉིས་ཀ་ཕུལ་དུ་ཕྱིན་པར་བཀོད་པའི་ཟིན་བྲིས་དང་། སྐྱོ་སྟོན་དྲི་མེད་ཀྱི་ཚ་བོ་གུང་པ་དར་མ་ཡེ་ཤེས་ཀྱིས་བྱས་པའི་ཟིན་བྲིས་དང་། ཅོག་གྲུབ་སྟོན་གཞོན་གྱིས་བྱས་པའི་ཟིན་བྲིས་དང་། ཆོས་རྗེ་ཁུ་དབོན་གཉིས་ཀའི་གྲྭ་པ་ཞང་དཀོན་མཆོག་དཔལ་གྱི་དབོན་པོ་རྡོ་རྗེ་ཤེས་རབ་ཀྱིས་བྱས་པའི་ཟིན་བྲིས་ཏེ་ལྔའོ། །
གསུམ་པ་སྣ་ཚོགས་བསྡུས་པའི་ཊིཀྐ་ནི། ཆོས་རྗེ་བླ་མ་གནས་དྲུག་པ། ། འཇིགས་མེད་གྲགས་དང་བསོད་ནམས་གྲགས། ། རྒྱལ་པོ་དཔལ་དང་རྒྱ་སྟོན་དང་། ། ཀུན་གཞོན་ཀུན་དགའ་བཀྲ་ཤིས་ཏེ། ། སྣ་ཚོགས་བསྡུས་པའི་ཊིཀྐ་བརྒྱད། ། ཅེས་གསུངས་ཏེ། ཆོས་རྗེ་བླ་མའི་ཊིཀ་ཆེན་ཉི་མའི་འོད་ཟེར་དང་། ཆུང་བ་སྙིང་པོ་བསྡུས་པ་སྟེ་གཉིས་དང་། གནས་དྲུག་པས་བྱས་པའི་ཊིཀྐ་སློབ་མ་ལ་ཕན་པ་དང་།
ཉུག་སྒོག་ར་བ་པོ་སྟོན་འཇིགས་མེད་གྲགས་པས་བྱས་པའི་ཊིཀྐ་གསུམ་དང་། ཇོ་ནང་པ་ཞང་སྟོན་བསོད་ནམས་གྲགས་པས་བྱས་པའི་ཊིཀྐ་དང་། བླ་མ་རྒྱལ་པོ་དཔལ་གྱིས་བྱས་པའི་ཊིཀྐ་ལུང་གི་ཕྲེང་བ་ཆེ་ཆུང་གཉིས་དང་། གཞུ་སྙི་མོ་བ་རྒྱ་སྟོན་ཀུན་དགའ་བརྩོན་འགྲུས་ཀྱིས་རྡོ་རྗེ་སྙིང་འགྲེལ་གཙོ་བོར་བྱས་པའི་ཊིཀྐ་གཅིག ཀརྨ་དཀོན་གཞོན་གྱིས་ཆོས་རྗེ་བླ་མའི་ཊིཀྐ་ལ་གཞི་བྱས་པ་གཅིག་དང་། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་ཀྱིས་བྱས་པའི་ཊིཀྐ་རྣམས་སོ། ། ཡང་། ཚུལ་ཁྲིམས་རྒྱལ་མཚན་གཟུངས་ཀྱི་དཔལ། ། གྲགས་རྒྱལ་བློ་གྲོས་སེང་གེ་སྟེ། ། མཆན་དང་དག་ཆུང་བསྲེས་པ་བཞི། །
ཞེས་བདེ་བ་ཅན་པ་བླ་མ་ཚུལ་ཁྲིམས་རྒྱལ་མཚན་གྱིས་བྱས་པ་དང་། ཆོས་རྗེ་གཟུངས་པས་བྱས་པ་དང་། བོ་དོང་བྲང་མོ་ཆེའི་མཁན་པོ་གྲགས་རྒྱལ་གྱིས་བྱས་པ་དང་། གུང་པ་བློ་གྲོས་སེང་གེས་བྱས་པ་དང་བཞི་པོ་ནི་གཅིག་ལ་གཅིག་བྲིས་བཤུས་བྱས་པ་ལྟ་བུ་ཡིན་ཞིང་། གཞུང་གི་དོན་ཉི་ཚེ་བ་ཙམ་ཡིན་པའི་ཕྱིར། འཕགས་པའི་རྗེས་འབྲང་གི་ཁོངས་སུ་འདུ་ཡང་རེ་ཞིག་ཟུར་དུ་བཀོད་དོ། ། གཞན་ཡང་འདི་བྱས་མེད་པ་ཡི། ། ཊིཀྐ་ཟིན་བྲིས་དཀའ་འགྲེལ་སོགས། ། སྔ་རབས་མཁས་པས་སྦྱར་བ་ཡི། ། ཡིག་ཆ་མང་པོ་རབ་ཏུ་མཐོང་། །
ཞེས་གསུངས་པ་ནི་དེ་ལྟ་བུ་རབ་ཏུ་མང་སྟེ། ལེགས་བཤད་དོན་དུ་གཉེར་ཞིང་གཞན་གྱི་བློ་གྲོས་ལ་ཕྲག་དོག་མེད་པ་རྣམས་ཀྱིས་བལྟ་བར་བྱ་བའི་འོས་སོ། ། གཞན་ཡང་འདིར་མ་འདུས་པའི་གོང་མ་དང་འཕགས་པའི་རྗེས་འབྲང་གི་ཊིཀྐ་བཅུ་གཉིས་ཙམ་གྱི་རྣམ་གྲངས་ཡོད་མོད་ཀྱིས། དེ་དག་གི་སྡོམ་ནི་པཎ་ཆེན་གྲགས་རྒྱལ་གྱིས་མཛད་པའི་སྡོམ་གྱི་ཚིགས་བཅད་མཆན་བཤད་ལས་རྟོགས་པར་བྱའོ། ། ཞར་ལ་བཤད་པའི་རྒྱུད་གཉིས་ཀྱི་འགྲེལ་པ་ནི། རྡོ་རྗེ་གུར་ལ་སློབ་དཔོན་ལྷའི་རིགས་ཀྱི་བློ་གྲོས་ཀྱིས་མཛད་པའི་འགྲེལ་པ་ཡོད་ཅིང་། འདི་མཛད་པ་པོ་ནི་སློབ་དཔོན་བློ་གྲོས་ཆེན་པོ་ཞེས་བྱ་བ་དབུ་མ་བཤེས་སྤྲིང་གི་འགྲེལ་པ་མཛད་མཁན་དེ་དང་གཅིག་གོ་ཞེས་གསུངས། འདིའི་གླེང་གཞིའི་སྐབས་ན་ཅུང་ཟད་ཙམ་མ་གཏོགས་གཞན་ས་ལུགས་དང་མཐུན་ནོ། ། ཡང་ཨིནྟྲ་བྷུ་ཏིས་མཛད་པ་དང་། ནག་པོ་པས་མཛད་པ་གཉིས་ཡོད་ཀྱང་།
དོན་ལ་འགྱུར་ཁྱད་ཙམ་ཡིན་ནོ། ། སམྦྷུ་ཊི་ལ། ཨིནྟྲ་བྷུ་ཏིས་མཛད་པ་དང་། མན་ངག་སྙེ་མ་དང་། གཉིས་མེད་རྡོ་རྗེས་མཛད་པ་ཞིག་དང་གསུམ་ཡོད་ཀྱང་ལུགས་འདི་པ་དང་མཐུན་པ་དང་མི་མཐུན་པ་ཅི་རིགས་ཡོད་དོ། ། ཡང་བཤད་རྒྱུད་གཉིས་ལ་རྒྱ་འགྲེལ་ཡོད་ཚུལ་འདི་ལ་རྡོ་རྗེ་འཆང་གི་གསུང་རྒྱུན་ཟིན་བྲིས་འགའ་ཞིག་ལས་འདི་ལྟར་འབྱུང་སྟེ། བཤད་རྒྱུད་རྡོ་རྗེ་གུར་ལ་འགྲེལ་པ་སློབ་དཔོན་ཨིནྟྲ་བྷུ་ཏིས་མཛད་བྱ་བ་གཅིག་དང་། ནག་པོ་པ་ཆུང་པས་མཛད་པ་གཉིས་འགྱུར་ཁྱད་ཀྱིས་མཛད་བྱང་ཐ་དད་ཀྱང་ཚིག་དོན་གཅིག་པར་སྣང་བས། འདི་ལ་རྗེ་བཙུན་ཡབ་སྲས་ཐུགས་རྩིས་ཤིན་ཏུ་ཆེ། ལྷའི་རིགས་ཀྱི་བློ་གྲོས་ཀྱིས་མཛད་པའི་འགྲེལ་པ་སློབ་དཔོན་ཤཱནྟི་པའི་ལུགས་དང་མཐུན་པར་གདའ་བས་ཁོང་ཤཱནྟི་པའི་གྲྭ་རྒྱུད་གཅིག་ཡིན་ཚོད་འདུག
འདི་པ་འགྲེལ་པ་དེ་ལ་གཙོ་བོར་མི་མཛད་པས་བཏང་སྙོམས་བཞག ནག་པོ་པ་ཆུང་བའི་འགྲེལ་པ་ལ་བརྟེན་ནས། གུར་རྒྱན་རྗེ་བཙུན་རིན་པོ་ཆེས་མཛད་པ་ཡིན། སམྦུ་ཊི་ལ་སློབ་དཔོན་དཔའ་བོ་རྡོ་རྗེས་མཛད་ཟེར་བའི་འགྲེལ་པ། ཟངས་དཀར་ལོ་ཙཱ་བས་མཛད་པར་སྣང་། ཁོང་གི་གསང་མཚན་ལ་དཔའ་བོ་རྡོ་རྗེ་བྱ་བ་ཡིན་ཚོད་འདུག ཨིནྡྲ་བྷུ་ཏིས་མཛད་པ་གཅིག་སྣང་སྟེ་ཤིན་ཏུ་གྱོང་པས་དེང་སང་འཆད་མི་ཐུབ་པ་ལུང་ཙམ་ལས་མི་སྣང་། སྤྱིར་ཨུ་རྒྱན་གྱི་གདན་ས་དེ་རྣམས་ལ་ཨིནྟྲ་བྷུ་ཏི་བྱ་བ། མིའི་དབང་པོ་བྱ་བ་ཡིན་པས་ཤིན་ཏུ་མང་སྟེ། སུས་བྱས་ཀྱང་བཟང་པོ་ཡིན།
ཨ་བྷ་ཡ་ཀ་རས་མཛད་པའི་འགྲེལ་པ་མན་ངག་སྙེ་མ་བྱ་བ་ཁྱད་འཕགས་ཤིག་སྣང་། སྔགས་ཀྱི་ལག་ལེན་རྒྱ་ཆེ་བ་ཞིག་ལ་ཆོས་སྐད་བན་སྤུན་ནན་ལྟར་ཆད། ཨ་བྷ་ཡ་ཀ་ར་ས་ཆེན་དང་དུས་མཉམ་ཡིན་ཚོད་འདུག་པས། ཡབ་སྲས་གསུམ་ལ་འགྲེལ་པ་དེ་དང་བཟང་འགྲེལ་ངན་འགྲེལ་གང་ཡང་མེད། ཆོས་རྗེ་པས་བླ་མ་པཎ་ཆེན་ལ་དུས་འཁོར་དང་གསང་འདུས་གསན། བླ་མ་པཎ་ཆེན་གྱི་བླ་མ་ཨ་བྷ་ཡ་ཀ་ར་ཡིན་པས། དེས་ན་བཟང་འགྲེལ་ཡོད། སྡོམ་གསུམ་རབ་དབྱེ་སོགས་ནས་ཨ་བྷ་ཡ་ཀ་ར་ལ་ཐེར་བཀག་ནེར་བཀག་བྱས་པས། ངན་འགྲེལ་ཡང་ཡོད། ཕྱིས་བུ་སྟོན་པ།
རེས་འགའ་ཨ་བྷ་ཡ་ཚད་མར་འཛིན་ཟེར། རེས་འགའ་དགག་པ་བྱས། རང་རེའི་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་འགྲེལ་པར་ལུང་ཤིན་ཏུ་མང་པར་དྲངས་ཡོད། གང་ལྟར་ཡང་རྗེ་བཙུན་ཡབ་སྲས་རྣམས་མཐུ་སྟོབས་དབང་ཕྱུག་ནས་བརྒྱུད་པའི་གསུང་རྒྱུན་དང་། གཞུང་ཕྲན་རྣམས་ལ་བརྟེན་ནས་འཆད། འགྲེལ་པ་མཛད་བྱེད་པ་ཡིན། རྗེ་བཙུན་ཡབ་སྲས་གསུམ་ཆོས་རྗེ་པ་དང་བཞི་པོ་དེ་ས་སྐྱ་པའི་རྩ་བདག་ལྟ་བུ་ཡིན་པར་གདའ། ཕྱིས་ཀྱི་རྣམས་འདྲེས་མར་སྣང་སྟེ། འོན་ཀྱང་བཤད་སྲོལ་བཟང་པས་དེང་སང་ཡང་རྗེས་འཇུག་རྣམས་དྲག་པར་ངེས་སོ། ། ཞེས་འབྱུང་ངོ་། །
སྤྱི་དོན་གསུམ་པ་དེས་རྒྱུད་ཇི་ལྟར་འཆད་པའི་ཚུལ་ལ། སྤྱིར་འཕགས་པའི་ཡུལ་དུ་རྒྱུད་རྣམས་ལ་པཎྜི་ཏའི་སྒྲོ་བཏགས་ཀྱི་འཆད་ཚུལ་དང་། རྒྱུད་སྒྲུབ་པའི་ཐབས་ལྟར་དུ་འཆད་པ་དང་། རྒྱུད་དོན་མན་ངག་གི་སྒོ་ནས་འཆད་པའམ། ཡིད་བཞིན་གྱི་ནོར་བུ་ལྟ་བུར་བཤད་པའམ་རྒྱུད་མངོན་པར་རྟོགས་པ་ལྟར་དུ་བཤད་པའི་ཚུལ་ཏེ་གསུམ་ཡོད་པ་ལ། དང་པོ་ནི་སྒྲ་ལས་དྲངས་པའི་བཤད་པ་གཙོ་བོར་བྱས་པ། སྤྱི་དོན་གྱི་བཤད་པའམ། ཚོགས་པ་ལ་བཤད་པ་ལྟ་བུ་ཡིན་ལ། གཉིས་པ་ནི་རྒྱུད་ཀྱི་སྟེང་དུ་བསྐྱེད་རིམ་གྱི་བཤད་པ་ཙམ་གཙོ་བོར་བྱས་ནས་འཆད་པ་ཡིན་ཏེ། འདི་གཉིས་ནི་ཡང་དག་མ་ཡིན་ནོ། །
གསུམ་པ་ནི་མཁའ་འགྲོ་མའི་མན་ངག་ལ་བརྟེན་ནས་བཤད་པ་ཕྱོགས་རེ་ཙམ་མ་ཡིན་པར་ཟབ་པ་དང་རྒྱ་ཆེ་བའི་དོན་མུར་ཐུག་པ་མེད་པ་འཆད་པ་སྟེ། སྙིང་པོ་དོན་གསལ་ལས། འདི་མཐའ་འདི་ཙམ་ཁོ་ནར་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔག་ནས། ། འགྲོ་བའི་བླ་མའི་གསུང་ལས་བརྒལ་བ་སྟེ། ། དེ་ན་མཐའ་མིན་དགོངས་པ་དཔྱད་པར་བྱ། ཞེས་གསུངས་པ་ལྟ་བུའོ། ། དེ་ལྟར་ཡིན་པ་ལས། གངས་ཅན་གྱི་ཁྲོད་འདིར་ཡང་འཆད་པའི་ཚུལ་གསུམ་ཞིག་འབྱུང་སྟེ། འགྲེལ་བྱེད་གཞན་ལ་མ་ལྟོས་པར་བླ་མའི་མན་ངག་ཁོ་ན་ལ་བརྟེན་ནས་འཆད་པའི་ཚུལ་དང་།
ལེགས་བསྡུས་ཀྱིས་འཆད་བའི་ཚུལ་དང་། བླ་མའི་མན་ངག་གཙོ་བོར་བྱས་ནས་རྒྱུད་སོ་སོའི་ལུགས་ཐུན་མོང་པ་རྣམས་མི་འགལ་ཞིང་། ཐུན་མོང་མ་ཡིན་པ་རྣམས་མ་འདྲེས་པར་འཆད་པའི་ཚུལ་ལོ། ། དང་པོ་ནི་ནཱ་རོ་ཏ་པ་ནས་བརྒྱུད་པའི་མར་པ་དང་རྔོག་པའི་འཆད་ཚུལ་ཏེ་ཊིཀྐ་རིན་ཆེན་རྒྱན་འདྲ་ལས། མཚོ་སྐྱེས་མིང་བཟང་ཤཱནྟི་པ་ལ་སོགས། ། གྲུབ་ཐོབ་མཁས་དང་མཁས་སུ་རེ་རྣམས་ཀྱིས། ། རྒྱུད་དོན་ཇི་བཞིན་རྟོགས་པར་མ་མཐོང་ནས། ། བླ་མའི་གསུང་བཞིན་རིན་ཆེན་རྒྱན་འདྲ་བརྩམས། ། ཞེས་བཤད་པས་སོ། ། གཉིས་པ་ནི་གནས་དྲུག་པ་བློ་གྲོས་མཚུངས་མེད་ཀྱིས་བྱས་པའི་བརྟག་གཉིས་ཀྱི་ཊིཀྐ་དང་།
བུ་སྟོན་རིན་པོ་ཆེའི་སམྦྷུ་ཊིའི་འགྲེལ་པའི་འཆད་ཚུལ་རྣམས་ཡིན་ཏེ། དེ་དག་གི་ནང་འགྲེལ་བྱེད་སོ་སོའི་ནང་དུ་འབྱུང་བའི་ལེགས་བསྡུས་ཀྱི་བཤད་པའི་རྣམ་གྲངས་ཙམ་བཀོད་ནས། རང་ལུགས་ལ་བརྒྱུད་པ་འདིའི་རྗེས་སུ་འབྲང་གི་གྲུབ་མཐའ་གཏིང་ཚུགས་པའི་ངོས་འཛིན་མི་འབྱུང་བའི་ཕྱིར་རོ། ། གསུམ་པ་ནི། རྗེ་བཙུན་ས་སྐྱ་པ་གོང་མ་རྣམས་ཀྱིས་བཤད་པའི་སྲོལ་བླ་ན་མེད་པ་འདི་ཡིན་ཏེ། ཉི་མའི་འོད་ཟེར་ལས། ཐུགས་རྗེའི་བདག་ཉིད་མ་ནོར་བརྒྱུད་པ་ཀུན་བསྡུས་ཤིང་། ། བློ་གྲོས་མཚུངས་མེད་གསང་མཛོད་དུ་མའི་ལྡེ་མིག་ཅན། ། རྡོ་རྗེ་འཆང་དཔལ་ས་སྐྱ་པ་ཞེས་རབ་གྲགས་པ། ། མངོན་རྟོགས་སོགས་མཛད་རྗེ་བཙུན་དེ་ལ་བདག་ཕྱག་འཚལ། །
ཞེས་འཁྲུལ་པ་མེད་པའི་བརྒྱུད་པ་མ་ལུས་པའི་ལུགས་མངའ་བ་དང་། རང་གི་བློ་གྲོས་མཚུངས་པ་མེད་པའི་སྟོབས་ཀྱིས་གསང་མཛོད་ཀྱི་སྒོ་འབྱེད་པ་ལ་རང་དབང་ཐོབ་པར་བཤད་པའི་ཕྱིར་རོ། ། དེ་ལྟ་བུའི་རྗེ་བཙུན་ས་སྐྱ་པའི་བཤད་སྲོལ་འདི་ལ། ཚུལ་བཞི་སྔོན་དུ་འགྲོ་བའི་སྒོ་ནས་རྒྱུད་འཆད་པ་ལ་འཇུག་པ་ཡིན་ཏེ། དེ་ལ་ཚུལ་བཞི་ནི། མདོ་རྒྱུད་མ་ལུས་པའི་གནས་ལུགས་རྟོགས་པར་བྱ་བའི་ཕྱིར། རྒྱུད་སྡེ་སྤྱིའི་རྣམ་པར་བཞག་པ། རྒྱུད་རང་རང་གི་ངོ་བོ་ངོས་གཟུང་བར་བྱ་བའི་ཕྱིར། རྒྱུད་ཀྱི་མཚན་དོན། མཚན་དེ་དང་ལྡན་པའི་རྒྱུད་བཤད་ཐབས་ཀྱི་མན་ངག
མན་ངག་དེས་བཤད་པ་ལྟར་གྱི་མངོན་རྟོགས་པ་གང་ཟག་གི་རྒྱུད་ལ་སྐྱེས་པའི་རིམ་པ་སྟོན་པ། རྒྱུད་ཀྱི་མངོན་རྟོགས་པ་སྟེ་ཚུལ་བཞི་པོ་འདི་ནི་རྣལ་འབྱོར་གྱི་དབང་ཕྱུག་བིརྺ་པའི་གསུང་རབ། མཁས་པ་རྣམས་ཀྱི་བགྲོད་པར་བྱ་བའི་འཇུག་ངོགས། མདོ་རྒྱུད་མ་ལུས་པ་གསལ་བར་བྱེད་པའི་སྒྲོན་མེ། བསོད་ནམས་དང་མི་ལྡན་པ་རྣམས་ཀྱིས་རྟོགས་པར་དཀའ་བ། མྱ་ངན་ལས་འདས་པའི་གྲོང་ཁྱེར་དུ་འཇུག་པ་རྣམས་ཀྱི་ཐེམ་སྐས། རྣམ་པ་ཐམས་ཅད་ཀྱི་མཆོག་དང་ལྡན་པ་ཡིན་ནོ། ། ཞེས་རྟོགས་པར་བྱའོ། ། འོ་ན་རྣམ་བཤད་ཉི་མའི་འོད་ཟེར་ལས། རྒྱུད་སྡེ་སྤྱིའི་རྣམ་པར་བཞག་པ་མཚན་གྱི་དོན་བཤད་པ་དང་བཅས་པ།
རྒྱུད་བཤད་ཐབས་ཀྱི་མན་ངག་བསྟན་པ་དང་། རྒྱུད་ཀྱི་མངོན་པར་རྟོགས་པའི་སྐྱེ་ཚུལ་བསྟན་པ་དང་། རྒྱུད་ཀྱི་གནས་ལུགས་ཀྱི་བསྡུས་དོན་རྟོགས་པར་བྱ་བ་དང་། རྒྱུད་ཀྱི་ཚིག་དང་དོན་རྒྱས་པར་བཤད་པའོ། ། ཞེས་བཤད་ཐབས་ཀྱི་ཡན་ལག་ལྔར་གསུངས་པ་དང་འགལ་ལོ་ཞེ་ན། མི་འགལ་ཏེ། དེ་ནི་སྤྱི་དོན་དང་གཞུང་དོན་གཉིས་ཀའི་འཆད་ཚུལ་གྱི་དབང་དུ་བྱས་ནས། དང་པོ་གསུམ་སྤྱི་དོན་དང་། ཕྱི་མ་གཉིས་གཞུང་དོན་འཆད་པའི་ཡན་ལག་ཏུ་སྦྱར་བ་ཡིན་པས་སོ། ། དེ་ལྟར་ཚུལ་བཞི་ལས།
དང་པོ་རྒྱུད་སྡེ་སྤྱིའི་རྣམ་པར་བཞག་པ་ལ། སྤྱིར་ཡང་དག་པར་རྫོགས་པའི་སངས་རྒྱས་ཀྱིས་ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་ཏེ། དེ་ཡང་སྤྱིར་ནང་པ་སངས་རྒྱས་པའི་བསྟན་པ་ལ་རྒྱབ་ཀྱིས་ཕྱོགས་པ་མུ་སྟེགས་པའི་ཐེག་པ་དང་། ནང་པ་སངས་རྒྱས་པའི་ཐེག་པ་གཉིས་སུ་ཡོད་དེ། དེ་ལྟར་ཡང་། ཡང་དག་པ་རྣམ་པར་གྲོལ་བའི་རྒྱུད་ལས། བསྟན་པའི་ཚུལ་ལའང་རྣམ་གཉིས་ཏེ། ། དམན་གྱུར་མུ་སྟེགས་ཐེག་པ་དང་། ། མཆོག་གྱུར་སངས་རྒྱས་ཐེག་པའོ། ། ཞེས་སོ། །
དེ་གཉིས་ཀྱི་ཁྱད་པར་ནི་གསུམ་སྟེ། སྟོན་པ། ལྟ་བ། སྤྱོད་པས་ཁྱད་པར་དུ་གྱུར་པའོ། ། དེ་ལ་མུ་སྟེགས་པའི་སྟོན་པ་ནི། ཕྱ་དང་དབང་ཕྱུག་ལ་སོགས་པ་སྟེ། དེ་དག་ནི་སྡུག་བསྔལ་ལས་མ་གྲོལ་ཞིང་། ཁམས་གསུམ་ལས་མ་གྲོལ་བའི་སེམས་ཅན་ནོ། ། ནང་པ་སངས་རྒྱས་པའི་སྟོན་པ་ནི། སྟོབས་དང་མི་འཇིགས་པ་ལ་སོགས་པ་དང་།
སྐུ་གསུམ་ཡེ་ཤེས་ལྔ་དང་ལྡན་པས་ཆེ་བའི་ཡོན་ཏན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་སོ། ། དེ་ལྟར་ཡང་དཔལ་མཆོག་དང་པོ་ལས། མཚན་བཟང་སུམ་ཅུ་རྩ་གཉིས་ལྡན། ། དཔེ་བྱད་བཟང་པོ་བརྒྱད་བཅུས་སྤྲས། ། སྟོན་པ་མཆོག་ཏུ་གྱུར་པའོ། ། ཞེས་པ། ལྟ་བ་ཁྱད་པར་དུ་གྱུར་པ་ནི། ཕྱི་རོལ་བའི་ལྟ་བ་ནི་རྟག་ཆད་གཉིས་ལ། སངས་རྒྱས་པའི་ལྟ་བ་ནི། བདག་གཉིས་ཀས་སྟོང་པའི་ཆོས་ཉིད་སྤྲོས་པ་དང་བྲལ་བའི།
དབྱིངས་དང་ཡེ་ཤེས་གཉིས་སུ་མེད་པའི་ཆོས་ཉིད་ནི་ལྟ་བའོ། ། དེ་ལྟར་ཡང་རྡོ་རྗེ་རྣམ་པར་སྣོད་པའི་རྒྱུད་ལས། བདག་ཏུ་ལྟ་བ་རྣམ་སྤངས་ཤིང་། ། སྟོང་ཉིད་སྤྲོས་དང་བྲལ་བ་ཡིས། ། དངོས་དང་ཡེ་ཤེས་གཉིས་སུ་མེད། ། ལྟ་བ་མཆོག་ཏུ་གྱུར་པའོ། ། ཞེས་སོ། ། སྤྱོད་པའི་ཁྱད་པར་ནི། མུ་སྟེགས་པའི་སྤྱོད་པ་ནི། ཕྱིན་ཅི་ལོག་ཏུ་སྤྱོད་པ་མཚམས་མེད་ལྔ་སྤྱོད་པ་ལ་སོགས་པ་ཚངས་པ་ལ་སོགས་པ་ཐོབ་པར་འདོད་པ་དང་།
དེ་ལས་ཁྱད་པར་དུ་གྱུར་པ་ནང་པ་སངས་རྒྱས་པའི་སྤྱོད་པ་ནི་དགེ་བ་བཅུ་ལ་སྤྱོད་ཅིང་། ཚད་མེད་བཞི་ལ་གནས་ཏེ། ཕ་རོལ་ཏུ་ཕྱིན་པ་དྲུག་སྤྱོད་ཅིང་རིག་པ་འཛིན་པའི་སྡོམ་པ་ལ་གནས་པའོ། ། དེ་ལྟར་ཡང་རྡོ་རྗེ་དམ་ཚིག་མངོན་པར་འབྱུང་བའི་རྒྱུད་ལས། དགེ་དོན་བཅུ་ལ་རབ་གནས་ཤིང་། ། ཚད་མེད་བཞི་དང་ཡང་དག་ལྡན། ། ཕ་རོལ་ཕྱིན་དྲུག་སྤྱོད་པ་སྟེ། ། རིག་པ་འཛིན་པའི་སྡོམ་ལ་གནས། ། སྤྱོད་པ་མཆོག་ཏུ་གྱུར་པའོ། ། ཞེས་སོ། །
ནང་པ་སངས་རྒྱས་པའི་ཐེག་པ་ལ་གཉིས་ཏེ། ཐེག་པ་ཆུང་ངུ་དང་ཆེན་པོའོ། ། དེ་ལྟར་ཡང་དགོངས་པ་རྒྱན་གྱི་རྒྱུད་ལས། རྒྱལ་བ་ཐུབ་པའི་ཐེག་པ་ཚུལ། ། རྣམ་པ་གཉིས་སུ་ཡང་དག་བཤད། ། ཆེན་པོ་དང་ནི་ཆུང་ངུའོ། ། ཞེས་སོ། ། འདི་གཉིས་ཀྱི་ཁྱད་པར་ནི་ཤེས་རབ་དང་སྙིང་རྗེ་སྟེ། དེ་ཡང་ཉན་ཐོས་ཀྱི་སྙིང་རྗེ་ནི། སེམས་ཅན་ལ་དམིགས་པའི་སྙིང་རྗེ་ཡིན་ལ།
ཐེག་པ་ཆེན་པོ་ནི་སེམས་ཅན་ལ་དམིགས་པ་དང་། ཆོས་ལ་དམིགས་པ། དམིགས་པ་མེད་པ་ལ་དམིགས་པ་གསུམ་གྱི་ཁྱད་པར་བྱས་པའོ། ། ཤེས་རབ་ཀྱི་ཁྱད་པར་ནི། ཉན་ཐོས་ཀྱིས་གང་ཟག་གི་བདག་མེད་རྟོགས་ཀྱང་ཆོས་ཀྱི་བདག་མེད་མ་རྟོགས་སོ། ། ཐེག་པ་ཆེན་པོ་ནི་བདག་མེད་གཉིས་ཀ་རྟོགས་ཏེ། དེ་ལྟར་ཡང་རྣམ་སྣང་མངོན་བྱང་ལས། སྙིང་རྗེ་སེམས་ཅན་ལ་དམིགས་ཤིང་། ། ཤེས་རབ་ཆོས་ཀྱི་དབྱིངས་སུ་ཁྱབ། ། ཐེག་པ་ཆེན་པོ་ཞེས་སུ་བཤད། །
ཅེས་སོ། ། ཐེག་པ་ཆེན་པོ་ལ་ཡང་གཉིས་ཏེ། མཚན་ཉིད་ཕ་རོལ་ཏུ་ཕྱིན་པའི་ཐེག་པ་དང་། འབྲས་བུ་གསང་སྔགས་ཀྱི་ཐེག་པའོ། ། དེ་ལྟར་ཡང་རྡོ་རྗེ་སྙིང་པོ་རྒྱན་གྱི་རྒྱུད་ལས། ཐེག་པ་ཆེ་ལ་རྣམ་གཉིས་ཏེ། ། ཕ་རོལ་ཕྱིན་སོགས་ཐེག་པ་དང་། ། རྡོ་རྗེ་ཐེག་པ་བླ་ན་མེད། ། ཅེས་སོ། ། འདི་གཉིས་ཀྱི་ཁྱད་པར་ནི།
སློབ་དཔོན་ཏྲི་པི་ཀ་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ཕྱིར། ། སྔགས་ཀྱི་ཐེག་པ་ཁྱད་པར་འཕགས། ། ཞེས་སོ། ། དེའི་ཁྱད་པར་ལ་བཞེད་ལུགས་གསུམ་སྟེ། སློབ་དཔོན་ཤཱནྟི་པ་ལ་སོགས་པ་འགའ་ཞིག་གིས་འདོད་པ་ནི་རྒྱུ་དང་འབྲས་བུ་ཁྱད་པར་མེད་ལ། ལམ་འབའ་ཞིག་ལ་ཁྱད་པར་ཡོད་པར་འདོད་དེ། གཉིས་ཀའི་རྒྱུ་རྒྱུད་རྟེན་གྱི་གང་ཟག་གཅིག་སྟེ།
གླིང་བཞི་ལས་ཁྱད་པར་དུ་འཛམ་བུ་གླིང་། རིགས་དྲུག་ལས་མིའི་ལུས། དལ་འབྱོར་ལས་ཁྱད་པར་དུ་འཕགས་པ་ཐེག་པ་ཆེན་པོའི་རིགས་ཅན་དུ་སྐྱེས་ནས་བྱང་ཆུབ་ཏུ་སེམས་བསྐྱེད་པ་གཅིག་དགོས་པ་ཁྱད་པར་མེད་དོ། ། འབྲས་བུ་ལ་ཁྱད་པར་མེད་དེ་གཉིས་ཀའི་སྒོ་ནས་སངས་རྒྱས་ཀྱི་ས་ལ་ཁྱད་པར་མེད་དོ། ། ཡོད་ན་སངས་རྒྱས་ལ་བཟང་ངན་གྱི་སྐྱོན་ཡོད་དོ། ། འོ་ན་གང་ལ་ཁྱད་པར་ཡོད་ན། ལམ་ལ་ཁྱད་པར་ཡོད་དོ། ། ཕ་རོལ་ཏུ་ཕྱིན་པ་ཚེགས་ཆེ་ལ་ལམ་བགྲོད་པ་ཡུན་རིང་སྟེ། བསྐལ་པ་གྲངས་མེད་གསུམ་དུ་མགོ་དང་མིག་བཏང་བ་ལ་སོགས་པ་དཀའ་བ་སྣ་ཚོགས་ཀྱི་སྒོ་ནས་ཚོགས་རྫོགས་དགོས་པས་དཀའ་བའོ། ། གསང་སྔགས་ཀྱི་ཐེག་པ་ནི་ཚེགས་ཆུང་ཡུན་ཐུང་ལ་དོན་ཆེ་བ་སྟེ་བདེ་བ་ལམ་དུ་བྱེད་པའོ། །
དབང་པོ་རབ་ཚེ་འདི་ལ། འབྲིང་བར་དོ། ཐ་མ་སྐྱེ་བ་བདུན་ནམ། བཅུ་དྲུག་ན་སངས་རྒྱ་བའོ། ། སློབ་དཔོན་སངས་རྒྱས་ཡེ་ཤེས་ཞབས་ཀྱིས་བཞེད་པས། རྒྱུད་དང་ལམ་ལ་ཁྱད་པར་ཡོད་དེ། འབྲས་བུ་ལ་ཁྱད་པར་མེད་པར་བཞེད་དོ། ། དེ་ཡང་ཕ་རོལ་ཏུ་ཕྱིན་པའི་ཐེག་པ་ནི། རྒྱུ་ལམ་དུ་བྱེད་པ་སྟེ། སྤང་བའི་རྒྱུ་ནི་མི་དགེ་བ་བཅུ།
ཐོབ་པའི་རྒྱུ་ནི་ཚད་མེད་པ་བཞི་དང་། བསྡུ་བའི་དངོས་པོ་བཞི་དང་། ཕ་རོལ་ཏུ་ཕྱིན་པ་དྲུག་ལ་སོགས་ཏེ་རྒྱུ་ལམ་དུ་བྱེད་པའོ། ། གསང་སྔགས་འབྲས་བུ་ལམ་དུ་བྱེད་པ་སྟེ། སངས་རྒྱས་ཀྱི་སྐུ་གསུམ་ཡེ་ཤེས་ལྔའི་བདག་ཉིད་ཅན་དེ་ཉིད། རྣལ་འབྱོར་ཕུང་པོ་ཁམས་དང་སྐྱེ་མཆེད་ཤེས་པ་རང་རིག་པ་དང་བཅས་པ་ལ་ལྡན་ཏེ། དེ་ཡང་ཕུང་པོ་ལྔ་རིགས་ལྔའི་རང་བཞིན། འབྱུང་བ་ལྔ་ཡུལ་ལྔའི་རང་བཞིན། ཁམས་དང་སྐྱེ་མཆེད་ནི་བྱང་ཆུབ་སེམས་དཔའི་རང་བཞིན་སྤྲུལ་པའི་སྐུ། དེ་ཉིད་རང་རིག་ཅིང་བདེ་བ་ཉམས་སུ་མྱོང་བ་ལོངས་སྤྱོད་རྫོགས་པའི་སྐུ །
དེ་ཉིད་རང་བཞིན་གྱིས་འོད་གསལ་བའི་ངོས་ནས་ཆོས་ཀྱི་སྐུའོ། ། དེ་ཉིད་སེམས་ཅན་གྱི་རྒྱུད་ལ་ལྡན་ཡང་། དེ་མ་རྟོགས་པའི་བར་དུ་འཁྲུལ་པའི་སྟོབས་ཀྱིས་འཁོར་བར་འཁྱམ་པའོ། ། གསང་སྔགས་ནི་ཐབས་ཁྱད་པར་ཅན་ལ་བརྟེན་ནས་རྣལ་འབྱོར་པས་རྟོགས་པས་འབྲས་བུ་ལམ་དུ་བྱེད་པའོ། ། དབང་པོ་རབ་ཚེ་འདི་ལ། འབྲིང་བར་དོ། ཐ་མ་སྐྱེ་བ་བརྒྱུད་ནས་སངས་རྒྱས་ཐོབ་པའོ། ། དེས་ན་ལམ་ལ་ཁྱད་པར་ཡོད་འབྲས་བུ་ལ་ཁྱད་པར་མེད་པ་སྔར་བཞིན་ནོ། ། སློབ་དཔོན་ཀླུ་སྒྲུབ་ལ་སོགས་པའི་བཞེད་པས་རྒྱུ་ལམ་འབྲས་གསུམ་ཆར་ལ་ཁྱད་པར་ཡོད་དོ། ། རྒྱུ་དང་ལམ་གྱི་ཁྱད་པར་སྔར་བཞིན་ནོ། །
དེ་ཡང་རྡོ་རྗེ་རྩེ་མོ་ལས། གསང་བ་ཡི་ནི་ཚོགས་ཆེན་པོ། ། འདི་ལ་བཞུགས་པ་གང་ཡིན་པ། ། ས་ཐོབ་པར་ནི་ཤེས་བྱ་སྟེ། ། མི་ལྡོག་རྒྱལ་བའི་བདག་ཉིད་སྲས། ། ཞེས་དང་། སམྦྷུ་ཊི་ལས། བསྐལ་པ་བྱེ་བར་རྙེད་དཀའ་བའི། ། སངས་རྒྱས་ཉིད་ཀྱང་བརྩོན་ལྡན་པའི། ། ཚེ་འདི་ཉིད་ལ་སྟེར་བས་ན། །
འབྲས་བུ་ཅན་གྱི་མིང་གིས་འབོད། ། ཅེས་སོ། ། དེ་ལྟར་ན་རྒྱུ་ལས་ཁྱད་པར་དུ་གྱུར་པའོ། ། ལམ་གྱི་ཁྱད་པར་ནི། རྡོ་རྗེ་རྩེ་མོ་ལས། ཆོ་ག་ཆོས་དང་སྦྱོར་བ་ལས། ། གསང་བའི་ཐར་པའི་ཡང་དག་འབྱུང་། ། སྐྱེ་བ་འདི་ཉིད་ཁོ་ན་ལ། ། རབ་དགའ་ལ་སོགས་སྒྲུབ་པའི་མཆོག ། ཅེས་དང་།
གསང་བ་སྙིང་པོ་ལས་ཀྱང་། འདི་ནི་གསང་ཆེན་ངེས་པའོ། ། རྒྱལ་བའི་དཀྱིལ་འཁོར་མ་ལུས་པ། ། འདི་ལས་གསང་བའི་ངེས་དོན་མེད། ། ཅེས་སོ། ། དེ་ལྟར་ན་ལམ་གྱི་ཁྱད་པར་བྱས་པའོ། ། འབྲས་བུའི་ཁྱད་པར་ནི། མཐར་ཐུག་པ་ནི་རྣམ་གཉིས་ཏེ། ། འོད་གསལ་དང་ནི་ཟུང་འཇུག་གོ ། ཞེས་སོ། །
མཐར་ཐུག་སངས་རྒྱས་ཀྱི་གནས་སྐབས་སུ་འོད་གསལ་དང་། ཟུང་དུ་འཇུག་པ་རྣམ་པ་གཉིས་ཡིན་པས། འོད་གསལ་སྟོང་པ་ཉིད་ཀྱི་དོན་ཕ་རོལ་ཏུ་ཕྱིན་པ་ལ་ཡང་ལྡན་དུ་རུང་སྟེ། ཟུང་འཇུག་གཉིས་སུ་མེད་པའི་ཡེ་ཤེས་ཀྱི་གསང་སྔགས་ཁྱད་པར་དུ་འཕགས་ཏེ། ཟུང་འཇུག་ལ་ཡང་གསུམ་སྟེ། དངོས་པོ་ཟུང་དུ་འཇུག་པ། ཤེས་བྱ་གཟུང་དུ་འཇུག་པ་དང་། ཡེ་ཤེས་ཟུང་དུ་འཇུག་པའོ། ། གོང་མ་གཉིས་ཕ་རོལ་ཏུ་ཕྱིན་པ་ལ་ཡང་ལྡན་དུ་རུང་ཡང་ཡེ་ཤེས་ཟུང་དུ་འཇུག་པས་གསང་སྔགས་ཁྱད་པར་གྱུར་པའོ། ། དེ་ཡང་ཕ་རོལ་ཏུ་ཕྱིན་པ་ལ་རྒྱུ་སྔོན་དུ་མ་སོང་བ་ལ་འབྲས་བུ་མི་འབྱུང་སྟེ།
ཕར་ཕྱིན་པ་ལ་དབང་བསྐུར་མེད་པས་ལྷན་ཅིག་སྐྱེས་པའི་ཡེ་ཤེས་མི་རྟོགས་སོ། ། དེས་འབྲས་བུ་གཉིས་སུ་མེད་པའི་ཡེ་ཤེས་མི་འབྱུང་ངོ་། ། གསང་སྔགས་ལ་དབང་བསྐུར་དང་ལྡན་པའི་དབང་གསུམ་པས་ཡེ་ཤེས་ཀྱི་དུས་སུ་རང་གི་སེམས་ཉིད་དང་ལྷན་ཅིག་སྐྱེས་པའི་ཡེ་ཤེས་གཏན་ལ་འབེབས་ཏེ། དེ་ཉིད་ལམ་དུ་ཁྱེར་བས་འབྲས་བུ་གཉིས་སུ་མེད་པའི་ཡེ་ཤེས་མཐར་ཕྱིན་པའོ། ། དེ་ལྟར་ཡང་དུས་ཀྱི་འཁོར་ལོ་ལས། གསང་སྔགས་རྡོ་རྗེ་ཐེག་པ་ནི། ། མཐར་ཐུག་གཉིས་མེད་ཡེ་ཤེས་ཏེ། ། གཞན་ལས་ཁྱད་པར་འཕགས་པའོ། ། ཞེས་དང་། ཡེ་ཤེས་རྣམ་པར་བཀོད་པའི་རྒྱུད་ལས་ཀྱང་།
རྡོ་རྗེ་ཐེག་པའི་འབྲས་བུ་ནི། ། སངས་རྒྱས་དྲུག་པ་རྡོ་རྗེ་འཆང་། ། དེ་ཉིད་གཉིས་མེད་རྣལ་འབྱོར་པས། ། ཡང་དག་རྫོགས་པའི་བྱང་ཆུབ་བོ། ། ཞེས་སོགས་དེའི་ཕྱིར་ན་འབྲས་བུས་ཁྱད་པར་དུ་གྱུར་པའོ། ། བླ་མ་རྡོ་རྗེ་གདན་པས་གསང་སྔགས་པ་ལྷ་དང་བདེ་བ་ལམ་དུ་བྱེད་ལ། ཕར་ཕྱིན་པ་ལ་དེ་མེད་གསུངས། འབྲོག་མི་ན་རེ། ཕར་ཕྱིན་པས་རྗེས་དཔག་ལམ་དུ་བྱེད་ལ། གསང་སྔགས་པས་མངོན་སུམ་ལམ་དུ་བྱེད་ཅེས་གསུངས།
དེ་ལྟ་བུའི་གསང་སྔགས་ལ་དབྱེ་ན་གསུམ་སྟེ། ངོ་བོ་དང་། དབྱེ་བ་དང་། སྒྲ་འཇུག་པའི་རྒྱུ་མཚན་ནོ། ། དེ་ལ་ངོ་བོ་ནི། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཏེ། དེ་ལྟར་ཡང་རྡོ་རྗེ་རྩེ་མོ་ལས། སྔགས་རྣམས་ཀུན་གྱི་མཚན་ཉིད་ནི། ། སངས་རྒྱས་ཀུན་གྱི་ཐུགས་ཡིན་ཏེ། ། ཆོས་ཀྱི་སྙིང་པོ་སྒྲུབ་བྱེད་ཅིང་། །
ཆོས་ཀྱི་དབྱིངས་དང་ཡང་དག་ལྡན། ། སྔགས་ཀྱི་ངོ་བོ་ཡིན་པར་བཤད། ། ཅེས་སོ། ། དབྱེ་ན་གསུམ་སྟེ། རིགས་སྔགས། གཟུངས་སྔགས། གསང་སྔགས་སོ། ། དེ་ལྟར་ཡང་གསང་བ་སྤྱི་རྒྱུད་ལས། སྔགས་རྣམས་ཀུན་གྱི་དབྱེ་བ་ཡང་། ། རྣམ་པ་གསུམ་དུ་ཤེས་བྱ་སྟེ། །
རིགས་སྔགས་ཐབས་ཀྱི་ངོ་བོ་ཉིད། ། གཟུངས་སྔགས་ཤེས་རབ་ངོ་བོ་ཉིད། ། གསང་སྔགས་གཉིས་མེད་ཡེ་ཤེས་སོ། ། ཞེས་སོ། ། སྒྲ་འཇུག་པའི་རྒྱུ་མཚན་ནི། མནྟྲ་ཞེས་པ་མན་ནི་ཡིད། ཏྲ་ནི་སྐྱོབ་པ་སྟེ། ཡིད་ཀྱི་རྣམ་པར་ཤེས་པ་འཁོར་བའི་འཇིག་པ་ལས་སྐྱོབ་པའི་ཕྱིར་ན་སྔགས་སོ། ། དེ་ལྟར་ཡང་གསང་བ་འདུས་པའི་རྒྱུད་ཕྱི་མ་ལས། ཡིད་ནི་མན་ཞེས་བྱ་བ་སྟེ། །
ཏྲ་ནི་སྐྱོབ་པར་བྱེད་པའི་དོན། ། ཡང་དག་སྔགས་ཀྱི་མཚན་ཉིད་དོ། ། ཞེས་སོ། ། དེ་ལྟ་བུའི་སྔགས་དེ་གཞི་ལམ་འབྲས་གསུམ་དུ་སྦྲེལ་དགོས་པའི་ཕྱིར་ན་རྒྱུད་དུ་གྲུབ་སྟེ། རྒྱུད་ཅེས་བྱ་བ་འབྲེལ་བའི་དོན། ། འགྲེལ་བ་དེ་ཡང་རྣམ་གསུམ་སྟེ། ། གཞི་དང་རང་བཞིན་འབྲས་བུའོ། ། ཞེས་དང་། རྡོ་རྗེ་རྩེ་མོ་ལས་ཀྱང་། རྒྱུད་ནི་རྒྱུན་ཆགས་ཞེས་བྱ་སྟེ། །
འཁོར་བ་བརྒྱུད་དུ་འདོད་པ་ཡིན། ། ཞེས་སོ། ། དེ་ལྟ་བུའི་རྒྱུད་དེ་ལ་རྒྱུད་སྡེ་རིན་པོ་ཆེ་རྣམ་པ་བཞི་སྟེ། རྡོ་རྗེ་སྙིང་པོ་རྒྱན་གྱི་རྒྱུད་ལས། བདེ་བར་གཤེགས་པའི་སྔགས་ཀྱི་རྒྱུད། ། རྣམ་པ་བཞི་རུ་ཡང་དག་བཤད། ། ཅེས་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དོ། །
དེ་ལྟར་རྒྱུད་སྡེ་བཞིར་གསུངས་པའི་དགོངས་པའི་གཞི་གང་ཡིན་ཞེ་ན། དུས་བཞི་ལ་དགོངས་ནས་གསུངས་པའི་ཕྱིར་ཡང་རྒྱུད་སྡེ་བཞིར་ངེས་ཏེ། དེ་ལྟར་ཡང་ལྟ་བ་ཐམས་ཅད་ཡང་དག་པར་འདུས་པའི་རྒྱུད་ལས། རྫོགས་ལྡན་གཅིག་བྱ་བའི་རྒྱུད། ། གཉིས་ལྡན་གཉིས་པ་སྤྱོད་པའི་རྒྱུད། ། གསུམ་ལྡན་གསུམ་པ་རྣལ་འབྱོར་རྒྱུད། ། རྩོད་ལྡན་གསང་བ་བླ་མེད་རྒྱུད། ། ཅེས་སོ། ། རིགས་བཞི་ལ་དགོངས་ནས་གསུངས་པའི་ཕྱིར་ཡང་བཞིར་ངེས་ཏེ། དེ་ལྟར་ཡང་།
གསང་བ་འདུས་པའི་རྒྱུད་ཕྱི་མ་ལས། རིགས་བཞི་ལ་ནི་གཟིགས་ནས་ཀྱང་། ། རྒྱུད་སྡེ་རྣམ་པ་བཞིར་བཤད་དེ། ། བྱ་སྤྱོད་རྣལ་འབྱོར་བླ་ན་མེད། ། ཅེས་སོ། ། དབང་པོ་རབ་འབྲིང་བཞི་ལ་དགོངས་ནས་ཀྱང་རྒྱུད་སྡེ་བཞིར་ངེས་ཏེ། དེ་ཡང་རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་རྒྱུད། །
རྣལ་འབྱོར་བླ་མེད་དེ་ལྟག་ལའོ། ། ཞེས་སོ། ། ཆགས་པ་རབ་འབྲིང་བཞི་ལ་དགོངས་ནས་ཀྱང་རྒྱུད་སྡེ་བཞིར་ངེས་ཏེ། དེ་ལྟར་ཡང་སམྦུ་ཊི་ལས། བལྟ་དང་རྒོད་དང་འཁྲིག་པ་དང་། ། གཉིས་གཉིས་འཁྱུད་དང་ལག་བཅངས་དང་། ། སྲིན་བུའི་ཚུལ་གྱི་རྒྱུད་བཞིར་འདོད། ། ཅེས་གསུངས་སོ། ། དེ་ལ་རྒྱུད་སྡེ་བཞིའི་ཁྱད་པར་ནི། བྱ་བའི་རྒྱུད་ནི་དོན་དམ་པར་ཆོས་ཐམས་ཅད་སྤྲོས་པ་ཉེ་བར་ཞི་བའི་སྟོང་པ་ཉིད་ལ།
ཀུན་རྫོབ་ཏུ་ལྷ་ཡེ་ཤེས་སེམས་དཔའ་རྗེ་དཔོན་ལ། བདག་དམ་ཚིག་སེམས་དཔའ་འབངས་ལྟ་བུས་དངོས་གྲུབ་ལེན་པའོ། ། སྤྱོད་པའི་རྒྱུད་ཀྱི་ལྟ་བ་དོན་དམ་པར་ཆོས་ཐམས་ཅད་སྤྲོས་པ་ཉེ་བར་ཞི་བའི་ཆོས་ཉིད་ཡིན་ལ། ཀུན་རྫོབ་ཏུ་ལྷ་ཡེ་ཤེས་སེམས་དཔའ་དང་བདག་དམ་ཚིག་སེམས་དཔའ་མཐུན་གྲོགས་ཀྱི་ཚུལ་གྱིས་དངོས་གྲུབ་ལེན་པའོ། ། རྣལ་འབྱོར་རྒྱུད་ཀྱི་ལྟ་བ་ནི་དོན་དམ་པར་ཆོས་ཐམས་ཅད་སྤྲོས་པ་ཉེ་བར་ཞི་བའི་ཚིག་གི་ཕྱོགས་ཐམས་ཅད་སྟོང་པ་ཡིན་ལ། ཀུན་རྫོབ་ཏུ་ལྷ་ཡེ་ཤེས་སེམས་དཔའ་དང་བདག་དམ་ཚིག་སེམས་དཔའ་གཉིས་ལྕགས་ལས་གསེར་དུ་བསྒྱུར་བ་བཞིན་གཉིས་སུ་མེད་པར་བྱིན་གྱིས་བརླབས་པའོ། ། རྣལ་འབྱོར་བླ་ན་མེད་པའི་ལྟ་བ་ནི། དོན་དམ་པར་ཆོས་ཐམས་ཅད་རང་བཞིན་གྱིས་རྣམ་པར་དག་པའི་ཆོས་ཉིད་སྟོང་པ་ཉིད་ཡིན་ལ།

ཀུན་རྫོབ་ཏུ་ལྷ་ཡེ་ཤེས་སེམས་དཔའ་དང་བདག་དམ་ཚིག་སེམས་དཔའ་གཉིས་སུ་མེད་པར་རང་བཅས་སུ་ཡོད་པ་དེ་ཉིད་གསལ་བར་བྱས་པས་བྱིན་གྱིས་བརླབས་ཤིང་དངོས་གྲུབ་ལེན་པའོ། ། དེ་ལྟར་རྒྱུད་སྡེ་བཞི་ལ་གཞུང་ཚད་དུ་ཡོད་ཅེས་ན། བྱ་བའི་རྒྱུད་ལ་སྟོང་ཕྲག་བཞིའོ། ། སྤྱོད་པའི་རྒྱུད་ལ་སྟོང་ཕྲག་དྲུག་གོ ། རྣལ་འབྱོར་རྒྱུད་ལ་སྟོང་ཕྲག་བརྒྱད་དོ། ། རྣལ་འབྱོར་བླ་ན་མེད་པའི་རྒྱུད་ལ་སྟོང་ཕྲག་བཅུ་གཉིས་སོ། ། མི་རྟོགས་པ་ཕྲ་མོ་སྟོན་པའི་རྒྱུད་སྡེ་སྟོང་ཕྲག་བཞིའོ། ། དེ་དག་ནི་རྒྱུད་སྡེ་བཞི་གཅིག་ནས་གཉིས་སུ་བརྩིས་པ་ཡིན་ནོ། ། དེ་ལྟར་བཤད་པའི་རྒྱུད་སྡེའི་རྣམ་གཞག་དེ་རྣམས་ནི་མངའ་རིས་པ་གསལ་བའི་སྙིང་པོས་མཛད་པར་གྲགས་པའི་རྒྱུད་ཀྱི་སྤྱི་རྣམ་ཐེག་པ་གསལ་བའི་སྒྲོན་མེ་ཞེས་བྱ་བ་ནས་འབྱུང་བ་བཞིན་བཀོད་པ་ཡིན་མོད། འོན་ཀྱང་རྡོ་རྗེ་འཆང་གཉིས་པ་རྗེ་བཙུན་ས་སྐྱ་པའི་གསུང་རབ་དང་མི་མཐུན་པ་ཅུང་ཟད་སྣང་ཞིང་། ད་ནི་ས་སྐྱ་པའི་རྗེ་བཙུན་གོང་མ་རྣམས་ཀྱི་དགོངས་པ་དྲི་མ་མེད་པ་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ཆོས་རྗེ་ཀུན་དགའ་བློ་གྲོས་ཀྱིས་ཟིན་བྲིས་སུ་མཛད་པའི་རྒྱུད་སྡེ་སྤྱིའི་རྣམ་གཞག་ལས་འབྱུང་ཚུལ་མདོ་ཙམ་བརྗོད་ན།
དེ་ཉིད་ལས་འདི་ལྟར་བྱུང་སྟེ། རྩ་བའི་རྒྱུད་བརྟག་པ་གཉིས་པ་འཆད་པར་བྱེད་པ་ལ། སྤྱི་དོན་རྣམ་པར་བཞག་པ་དང་། གཞུང་གི་དོན་གཉིས། དང་པོ་ལ། རྒྱུད་སྡེ་སྤྱིའི་རྣམ་པར་བཞག་པ་དང་། རྒྱུད་ཀྱི་མཚན་དོན་བསྟན་པ་དང་། བཤད་ཐབས་ཀྱི་མན་ངག་སྦྱིན་པ་དང་། མངོན་པར་རྟོགས་པའི་རིམ་པའོ། ། དང་པོ་ལ།
ཕར་ཕྱིན་ཐེག་པ་དང་། གསང་སྔགས་ཀྱི་ཁྱད་པར་བསྟན་པ་དང་། ཁྱད་པར་དང་ལྡན་པའི་རྒྱུད་ཀྱི་རབ་ཏུ་དབྱེ་བའོ། ། དང་པོ་ནི། སློབ་དཔོན་ཊི་པི་ཏ་ཀ་མ་ལའི་ཚུལ་གསུམ་སྒྲོན་མར་ལུང་དྲངས་པར། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་པའི། ། སྔགས་ཀྱི་ཐེག་པ་ཁྱད་པར་འཕགས། ། ཞེས་པས་ཕར་ཕྱིན་ཐེག་པ་བ་དང་སྔགས་གཉིས།
ཐོབ་བྱ་སངས་རྒྱས་དང་། རྟོགས་བྱ་ལྟ་བ་དང་། བྱང་སེམས་ཀྱི་སྤྱོད་པ་སྤྱོད་པ་ལ་དོན་གཅིག་ན་ཡང་། མ་རྨོངས་དང་ཞེས་པ་ལྟ་བ་རྟོགས་པའི་ཐབས་ལ་མ་རྨོངས་པ་ཡིན་ཏེ་ཕར་ཕྱིན་ཐེག་པར། གཅིག་དང་དུ་བྲལ་ལ་སོགས་པའི་རྟགས་ཀྱིས་རྟོགས་པར་བྱ་བ་ནི། གསང་སྔགས་པས་ཀྱང་དང་དུ་ལེན་ལ། དེ་ཉིད་ཀྱི་སྟེང་དུ་འདིར་ཁྱད་ཆོས་དབང་གི་དུས་སུ་ཡེ་ཤེས་དབབ་པའི་ཆོ་གས་གང་ཟག་དབང་པོ་རབ་ཀྱིས་དེའི་ཚེ་ལྟ་བ་རྟོགས་པ་དང་། གསང་དབང་གི་དུས་སུ་གཏུམ་མོའི་འབར་འཛག་ལ་སོགས་པས་ལྟ་བ་རྟོགས་པ་དང་། ཤེས་རབ་ཡེ་ཤེས་ཀྱི་དུས་སུ་དངོས་སམ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་དགའ་བ་བཞིའི་ཡེ་ཤེས་དངོས་སུ་འདྲེན་པ་ལ་སོགས་པ་ཡོད་པས་མ་རྨོངས་པའོ། ། ཐབས་མང་བ་ནི།
མཆོག་དང་ཐུན་མོང་གི་དངོས་གྲུབ་སྒྲུབ་པའི་ཐབས་མང་བ་ཡིན་ཏེ། ཐེག་ཆེན་སྤྱི་ལ་ནི། བསྐལ་པ་གྲངས་མེད་གསུམ་ལ་སོགས་པར་མགོ་དང་རྐང་ལག་ལ་སོགས་པ་བཏང་ནས་དཀའ་བས་བྱང་ཆུབ་ཐོབ་པ་ཡིན། སྔགས་སུ་ནི་ཚེ་འདིའམ། བར་དོའམ། སྐྱེ་བ་བདུན་ནམ་བཅུ་དྲུག་ཚུན་ཆད་དུ་སངས་རྒྱས་སྒྲུབ་པ་དཀའ་བ་མེད་པ་ཡིན་ནོ། ། ཐུན་མོང་བའི་དངོས་གྲུབ་ལའང་། ཐེག་ཆེན་སྤྱི་ལས་ཤེས་རབ་ཆེ་བར་འདོད་ན། ཐོས་བསམ་གྱི་སྒོ་ནས་བསྐྱེད་པ་ལས་གཞན་མེད་དོ། ། སྔགས་པས་ཟླ་བ་དྲུག་གམ་གསུམ་དུ་རྗེ་བཙུན་འཇམ་པའི་དབྱངས་སྒོམ་ན་ཤེས་རབ་དཔག་ཏུ་མེད་པར་འགྱུར་བའི་ཕྱིར་རོ། །
དཀའ་བ་མེད་པ་ནི། བདེ་བ་ལམ་དུ་བྱེད་པས་དཀའ་བ་མེད་པ་ཡིན་ཏེ། གཉིས་གཉིས་འཁྱུད་དང་ལག་བཅངས་དང་། ། རྒོད་དང་ལྟ་བ་དག་གིས་ཀྱང་། ། རྒྱུད་ཀྱང་རྣམ་པ་བཞིར་ནི་ངེས། ། ཞེས་པ་བྱ་བའི་རྒྱུད་དུ་བལྟས་པའི་བདེ་བ་ཙམ་ཞིག་ཡོད་པ་ཡིན་ཏེ་མདུན་གྱི་ལྷའི་ཞལ་ཕྱག་ལ་སོགས་ལ་སེམས་གཏད་པ་དེ་ཙམ་གྱི་བདེ་བ་ཡོད། སྤྱོད་རྒྱུད་དུ་རྒོད་པ་ཙམ་གྱིས་བདེ་བ་ཡོད་པ་ཡིན་ཏེ། རྣམ་སྣང་མངོན་བྱང་ལས། རྣམ་པར་སྣང་མཛད་ཞལ་འཛུམ་པ། ། ཞེས་དེ་ལྟ་བུ་ལ་སེམས་གཏད་པས་དེ་ཙམ་གྱི་བདེ་བ་ཡོད།
རྣལ་འབྱོར་རྒྱུད་དུ་འཁྱུད་པ་ཙམ་གྱི་བདེ་བ་ལམ་དུ་བྱེད་དེ། དེ་ཉིད་འདུས་པ་ལས། རྡོ་རྗེ་རྒྱལ་པོ་ལ་སོགས་པ་རྣམས་ནི་གཅིག་གི་དཔུང་པར་གཅིག་གི་ཕྱག་བཞག་པ། ཞེས་པ་དེ་ལ་སེམས་གཏད་པས་བདེ་བ་ཁྱུད་པ་ཙམ་ཡོད། བླ་མེད་ལྷ་ཡབ་ཡུམ་ཞལ་སྦྱོར་དངོས་སུ་ཡོད་མེད་གང་ཡིན་ཡང་དབང་པོ་གཉིས་སྦྱར་བའི་བདེ་བ་ཙམ་ལམ་དུ་བྱེད་པ་ཡིན། ཐེག་ཆེན་སྤྱིར་ནི་ཞི་གནས་ཤིན་སྦྱངས་ཀྱི་བདེ་བ་ཙམ་ལས་མེད་ལ། དེ་ནི་སྔགས་པས་ཀྱང་དང་དུ་ལེན་པས་སྤྱི་མའམ་ཐུན་མོང་བ་ཡིན་ལ། འདིར་འདོད་ཆགས་རིགས་བཞིའི་དབྱེ་བས། དེ་དང་ཚུལ་མཚུངས་པའི་བདེ་བ་བཞི་ཡོད་པས་དཀའ་བ་མེད་པ་ཡིན་ནོ། ། དབང་པོ་རྣོན་པོ་ནི།
དཔེར་ན་མི་ཞིག་གིས་ལྷ་སའི་ཇོ་བོ་བསྐོར་བ་ལ། གཅིག་གིས་ལམ་ཐག་རིང་པ་མོན་མངའ་རིས་ལ་སོགས་པ་བསྐོར་ནས་ལོ་གསུམ་ནས་སླེབས་པ་དང་། གཅིག་གིས་ཉེ་བ་རོང་ཆུང་ལྟ་བུ་ནས་ཞག་བདུན་ལ་སླེབས་པ་དེ། ཕྱི་མ་དབང་བོ་རྣོ་བ་བཞིན། ཕར་ཕྱིན་ཐེག་པར་གྲངས་མེད་གསུམ་ནས་སངས་རྒྱས་ཀྱི་སར་སླེབས་པ་ལས། ཚེ་འདིའམ། སྐྱེ་བ་བཅུ་དྲུག་སོགས་ནས་སླེབས་པ་སྔགས་ཀྱི་ཐེག་པ་དབང་པོ་རྣོ་བ་ཡིན་ནོ། ། གཉིས་པ་ཁྱད་པར་དང་ལྡན་པའི་རྒྱུད་ཀྱི་རབ་ཏུ་དབྱེ་བ་ནི། བདེ་མཆོག་རྣལ་འབྱོར་གསང་མཐའ་བ་རྣམས། བྱ་བ་དང་སྤྱོད་པ་དང་།
རྣལ་འབྱོར་དང་ཕ་བླ་ན་མེད་པ་དང་། མ་བླ་ན་མེད་པ་དང་། མའི་ཡང་མ་རྣལ་འབྱོར་གསང་མཐའ་ཞེས་དྲུག་ཏུ་འདོད། གསང་འདུས་འཕགས་ལུགས་པ་རྣམས། བྱ་བ་དང་། རྟོགས་པ་དང་། སྤྱོད་པ་དང་། གཉིས་ཀ་དང་། རྣལ་འབྱོར་གྱི་རྒྱུད་དང་ལྔར་འདོད། སློབ་དཔོན་ཤནྟི་པ་ལ་སོགས་པ་རྒྱ་གར་བ་ཕལ་ཆེ་བ།
བྱ་བ། སྤྱོད་པ། རྣལ་འབྱོར། ཕ་བླ་ན་མེད། མ་བླ་ན་མེད་དང་ལྔར་འདོད། སློབ་དཔོན་ཀུན་དགའ་སྙིང་པོ་ལ་སོགས་པ་ཡོ་ག་བ་ཆེན་པོ་ཁ་ཅིག བྱ་བ་དང་། སྤྱོད་པ། རྣལ་འབྱོར་ཏེ་གསུམ་དུ་འདོད། རྣལ་འབྱོར་སྤྱོད་དང་བྱ་དབྱེ་བ། །
ཞེས་སོ། ། རྣམ་སྣང་སྒྱུ་དྲ་ལས། བྱ་སྤྱོད་རྣལ་འབྱོར་གཉིས་ལ་ཕྱིའི་རྒྱུད། བླ་མེད་ལ་ནང་གི་རྒྱུད་སྡེ་གཉིས་སུ་འདོད། ཀྱཻ་རྡོ་རྗེ་རྒྱུད་གསུམ་ནས་གསུངས་པ་ལྟར། སློབ་དཔོན་བིརྺ་པ་དཔོན་སློབ་རྗེས་འབྲངས་དང་བཅས་པ་རྣམས་རྒྱུད་སྡེ་བཞིར་འདོད་དེ། རྩ་རྒྱུད་ལས་གཉིས་ཀ་འཁྱུད་དང་ལག་བཅངས་དང་། ། རྒོད་དང་ལྟ་བ་དག་གིས་ཀྱང་། ། རྒྱུད་ཀྱང་རྣམ་པ་བཞིར་ནི་ངེས། ། ཞེས་དང་།
གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་རྒྱུད། ། རྣལ་འབྱོར་ཆེན་པོ་དེ་ལྟག་ལ། ། ཞེས་དང་། སམྦུ་ཊི་ལས། གཉིས་གཉིས་འཁྱུད་དང་ལག་བཅངས་དང་། ། རྒོད་དང་ལྟ་བ་དག་གིས་ཀྱང་། ། སྲིན་བུའི་ཚུལ་གྱིས་རྒྱུད་བཞིར་ངེས། །
ཞེས་བཤད་པ་ལྟར་རོ། ། བཞི་ནི་བྱ་བ་དང་། སྤྱོད་པ་དང་། རྣལ་འབྱོར། རྣལ་འབྱོར་བླ་མེད་དོ། ། བྱ་བའི་རྒྱུད་ནི་རྒྱུད་སྡེ་གང་དུ་བདག་ཉིད་ལྷར་བསྐྱེད་པ་མེད་ཅིང་། མདུན་དུ་ལྷ་སྤྱན་དྲངས་ནས་མཆོད་པའི་ཆོ་ག་ལ་སོགས་པ་ཡོད་པ་བདག་ཉིད་ཁྲུས་དང་གཙང་སྦྲ་ལ་སོགས་པའི་སྤྱོད་པ་བྱེད་པ། དེ་ལ་དབྱེ་ན་རྒྱུད་རགས་པ་ཕྱེད་དང་ཉིས་བརྒྱ་ཙམ་གཅིག་བོད་ན་ཡོད། སྤྱོད་རྒྱུད་ཀྱི་མཚན་གཞི་རྒྱུད་སྡེ་གང་དུ། བདག་ཉིད་ལྷར་སྐྱེད་པ་ཡོད་ཅིང་།
ཡེ་ཤེས་པ་དགུག་གཞུག་མེད་པ། དབྱེ་ན་རགས་པ་དགུ་ཡོད། རྣལ་འབྱོར་གྱི་རྒྱུད་ཀྱི་མཚན་གཞི། རྒྱུད་སྡེ་གང་དུ་ཡེ་ཤེས་དགུག་གཞུག་ཡོད་ཅིང་། དབང་བཞི་དང་རིམ་གཉིས་མེད་པ། དབྱེ་ན་རགས་པ་བཅུ་བདུན་ཙམ་ཡོད། རྣལ་འབྱོར་ཆེན་པོའི་མཚན་གཞི་དབང་བཞི་དང་། རིམ་པ་གཉིས་ཡོད་པ་གང་ཡིན་པ་དེ་རྣམས་ཡིན་ནོ། ། རྒྱུད་སྡེ་བཞིར་གསུངས་པའི་རྒྱུ་མཚན་ནི། ཕྱི་རོལ་མུ་སྟེགས་བྱེད་ལ་རིག་བྱེད་བཞི་ཡོད་པས་རྒྱུད་སྡེ་བཞིར་གསུངས།
སངས་རྒྱས་པ་ལ་གྲུབ་མཐའ་བཞི་ཡོད་པས་བཞིར་གསུངས། འདོད་ཁམས་པ་ལ་སྦྱང་བྱ་འདོད་ཆགས་རིགས་བཞི་ཡོད་པས་རྒྱུད་སྡེ་བཞིར་གསུངས། ཉམས་སུ་ལེན་མཁན་གང་ཟག་ལ་མཆོག་དམན་བཞི་ཡོད་པས་རྒྱུད་སྡེ་བཞིར་གསུངས་སོ། ། དེ་ཡང་ཕྱི་རོལ་པའི་ལོག་སྤྱོད་བཞི་དང་སྒོ་བསྟུན་ནས་འདོད་ཆགས་ཅན་དབང་ཕྱུག་གི་རྗེས་སུ་འཇུག་པ། འཐོབ་བྱའི་འབྲས་བུ་དབང་ཕྱུག་ལ་དམིགས་ཏེ། རང་གི་མ་དང་སྲིང་མོ་ལ་སོགས་པ་ལ་བག་མེད་པར་སྤྱོད་པ་དེ་དག་རྗེས་སུ་གཟུང་བའི་ཕྱིར་རྣལ་འབྱོར་བླ་ན་མེད་པའི་རྒྱུད་གསུངས་ཏེ། དེར་ལྷ་ཡབ་ཡུམ་ཞལ་སྦྱོར་ལྟ་བུ་དང་། དབང་གསུམ་པའི་སྐབས་ཀྱི་ཕྱག་རྒྱ་བརྟག་པ་ལ་སོགས་པ། རྒྱུ་མཚན་སྣ་རེ་ཙམ་བསྟན་པས། ཁོ་པ་སངས་རྒྱས་པ་ལའང་རང་རེ་དང་མཐུན་པའི་འདོད་ཆགས་ཀྱི་ཀུན་ཏུ་སྤྱོད་པ་རེ་རེ་འདུག་བསམས་ནས་རིམ་གྱིས་བསྟན་པ་ལ་འཇུག་པ་དང་།
ཞེ་སྡང་ཅན་ཁྱབ་འཇུག་གི་རྗེས་སུ་འཇུག་པ། འཐོབ་བྱའི་འབྲས་བུ་ཁྱབ་འཇུག་ལ་དམིགས་ཏེ་འཚེ་བ་ཆོས་སུ་སྨྲ་བ་དེ་དག་རྗེས་གཟུང་བའི་ཕྱིར་སྤྱོད་པའི་རྒྱུད་གསུངས་ཏེ། གཙོ་བོར་ནི་འཇམ་དཔལ་གསང་རྒྱུད་ལྟ་བུ་མངོན་སྤྱོད་ཁོ་ན་སྟོན་པར་བྱེད་པ་དེ་ལྟ་བུའི་རིགས་ཅན། དེས་མཐོང་པའམ་ཐོས་ན། རང་རེ་དང་མཐུན་པའི་སེམས་ཅན་གསོད་པ་ལ་སོགས་པ་འདུག་སྙམ་ནས་བསྟན་པ་ལ་འཇུག་པ་དང་། གཏི་མུག་ཅན་ཚངས་པའི་རྗེས་སུ་འཇུག་པ་འཐོབ་བྱའི་འབྲས་བུ་ཚངས་པ་ལ་དམིགས་ཏེ། ཀུ་ཤ་དང་། ཚངས་སྐུད་དང་། ཁྲུས་ལ་སོགས་པ་བྱེད་པའི་རྨོངས་པ་དེ་དག་རྗེས་སུ་གཟུང་བའི་ཕྱིར་བྱ་བའི་རྒྱུད་གསུངས་ཏེ། དེར་ཡང་ཁྲུས་དང་གཙང་སྦྲ་ལ་སོགས་པ་ཡོད་པས།
ཁོ་དང་མཐུན་པས་མགུ་ནས་བསྟན་པ་ལ་འཇུག་པ་དང་། རྐྱེན་སྙོམས་པ་གསུམ་ཀའི་རྗེས་སུ་འཇུག་པའི་སློབ་དཔོན་དང་འཕྲད་ན། འཐོབ་བྱའི་འབྲས་བུ་དེ་དག་ལ་དམིགས་ཏེ་མ་དང་སྲིང་མོ་ལ་སྤྱོད་པ་དང་། འཚེ་བ་ཆོས་སུ་སྨྲ་བ་དང་། གཙང་སྦྲ་ཆོས་སུ་སྨྲ་བ་དེ་དག་རྗེས་སུ་གཟུང་བའི་ཕྱིར་རྣལ་འབྱོར་གྱི་རྒྱུད་གསུངས་ཏེ། དེའི་གཙོ་བོ་ནི་དེ་ཉིད་འདུས་པ་ཡིན་ལ། དེ་ལ་དུམ་བུ་བཞི་ཡོད་པའི་དུམ་བུ་དང་པོ་འདོད་ཆགས་ཅན་འདུལ་བའི་དོན་དུ་གསུངས། གཉིས་པ་ཞེ་སྡང་། གསུམ་པ་སེར་སྣ། བཞི་པ་གཏི་མུག་ཅན་འདུལ་བའི་དོན་དུ་གསུངས་སོ། །
དེ་ལྟ་བུ་དེས་རྐྱེན་སྙོམས་པ་དེ་འདུལ་ཏེ། སངས་རྒྱས་པ་ལའང་རང་རེ་དང་མཐུན་པའི་གཞུང་འདུག་སྙམ་ནས་བསྟན་པ་ལ་འཇུག་པའོ། ། སངས་རྒྱས་པ་ལའང་གྲུབ་མཐའ་བཞི་ཡོད་པས་རྒྱུད་སྡེ་བཞིར་བཞག་སྟེ། བྱེ་བྲག་ཏུ་སྨྲ་བ་བརྗོད་དུ་མེད་པའི་བདག་ཁས་ལེན་པའི་ཉན་ཐོས་གནས་མ་བུ་པའི་སྡེ་པ་སོགས་དང་བསྟུན་ནས་བྱ་རྒྱུད། རྡུལ་ཕྲན་ཕྱོགས་ཀྱི་ཆ་མེད་དང་། ཤེས་པ་སྐད་ཅིག་ཆ་མེད་བདེན་པར་འདོད་པའི་ཁ་ཆེ་བྱེ་སྨྲས་དང་། མདོ་སྡེ་པ་དང་བསྟུན་སྤྱོད་རྒྱུད། གཟུང་བ་བདེན་པར་མེད་ཀྱང་འཛིན་པ་བདེན་པར་འདོད་པའི་སེམས་ཙམ་རྣམ་བདེན་པ་དང་བསྟུན་ནས་རྣལ་འབྱོར་རྒྱུད། གཟུང་འཛིན་གཉིས་ཀ་བདེན་པར་མི་འདོད་པའི་རྣམ་རྫུན་པ་དང་། དབུ་མ་པ་གཉིས་དང་བསྟུན་ནས་བླ་མེད་ཀྱི་རྒྱུད་བཞག་པ་ཡིན་ནོ། །
བུ་སྟོན་པ་ན་རེ། རྩེ་མོས་ནང་པའི་གྲུ་མཐའ་བཞི་དང་སྦྱར་ཏེ་ཁོ་བོས་ཤེས་བྱེད་མ་མཐོང་ཟེར་བ་མི་འཐད་དེ། རྣམ་སྣང་སྒྱུ་འཕྲུལ་དྲ་བ་ལས་ལྷའི་རྣལ་འབྱོར་གསུམ་དང་། ཕྱི་རོལ་དོན་དུ་སྨྲ་བ་དང་། རྣམ་རིག་པ་དང་། དབུ་མ་པ་གསུམ་ལ་སྦྱར་བ་ཤེས་པར་བྱའོ། ། གསང་སྔགས་འདོད་ཁམས་པ་ལ་གསུངས་པས། འདོད་ཁམས་པ་ལ་སྦྱང་བྱ་འདོད་ཆགས་རིགས་བཞི་ཡོད་པས་རྒྱུད་སྡེ་བཞིར་དབྱེ་བ་ཡིན་ཏེ། གཞན་འཕྲུལ་དབང་བྱེད་པ་ལ་བལྟས་པའི་བདེ་བ་ལམ་དུ་བྱེད་པ། དེ་དང་སྒོ་བསྟུན་པ་བྱ་རྒྱུད།
འཕྲུལ་དགའ་བ་སོགས་པ་རྒོད་པའི་བདེ་བ་ལམ་དུ་བྱེད་པ། དེ་དང་སྒོ་བསྟུན་པ་སྤྱོད་རྒྱུད། དགའ་ལྡན་པ་སོགས་འཁྱུད་པའི་བདེ་བ་ལམ་དུ་བྱེད་པ། དེ་དང་སྒོ་བསྟུན་པ་རྣལ་འབྱོར་རྒྱུད། རྒྱལ་ཆེན་རིགས་བཞི་པ་སོགས་དང་གླིང་བཞི་པ་རྣམས་དབང་པོ་གཉིས་སྦྱོར་གྱི་བདེ་བ་ལམ་དུ་བྱེད་པ། དེ་དང་སྒོ་བསྟུན་ནས་བླ་མེད་ཀྱི་རྒྱུད། གང་ཟག་མཆོག་འབྲིང་རྗེས་སུ་གཟུང་བའི་ཕྱིར་རྒྱུད་སྡེ་བཞིར་དབྱེ་བ་ཡིན་ཏེ། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། ཅེས་གསུངས།
བུ་རིན་པོ་ཆེས་སྤྱོད་པའི་རྡོ་རྗེས། དུས་ནི་རྣམ་པ་བཞི་དག་གིས། ། རྒྱུད་ནི་རྣམ་པ་བཞི་རུ་ངེས། ཞེས་པ་ལ་བརྟེན་ནས་དུས་བཞི་ཐུན་ཚོད་དང་བཞི། དུས་འཁོར་གྱི་ཞལ་བཞིར་ཡོད་པས་རྒྱུད་སྡེ་བཞི་ངེས་ཟེར་བ་ནི། མ་དགོངས་པ་ཡིན་ཏེ། སྤྱོད་པའི་རྡོ་རྗེའི་དུས་བཞིར་གྲངས་ངེས་པ་ནི། འདོད་ཆགས་རིགས་བཞི་དབྱེ་བ་ཁོ་ན་ཡིན་ཏེ། རྫོགས་ལྡན་ལ་ལྟ་བ། གཉིས་ལྡན་ལ་རྒོད་པ།
གསུམ་ལྡན་ལ་འཁྱུད་པ། རྩོད་དུས་ལ་དབང་པོ་གཉིས་སྦྱོར་གྱི་བདེ་བ་ལམ་དུ་བྱེད་པ། རྒྱུད་སྡེ་བཞི་དང་སྦྱར་བ་གོང་བཞིན་ནོ། ། ཐུན་ཚོད་བཞི་དང་སྦྱོར་བ་ནི་ཧ་ཅང་ཐལ་བ་ཡིན་ཏེ། འོ་ན་ཀ་བ་བཞི་ཡོད་པས་རྒྱུད་སྡེ་བཞི། རྐང་པ་གཉིས་ཡོད་པས་རྒྱུད་སྡེ་གཉིས་ཡོད་ཟེར་བ་སོགས་མང་པོར་འགྱུར་རོ། ། དུས་འཁོར་གྱི་ཞལ་ནས། བྱ་སྤྱོད། རྣལ་འབྱོར། བླ་མེད་སོགས་གསུངས་ཟེར་བ་མ་ངེས་པ་ཡིན་ཏེ།
དུས་འཁོར་ཉིད་དུ། རྩ་བའི་ཞལ་ནས་ཤེས་རབ་ཀྱི་རྒྱུད་གསུངས། གཡས་ཞལ་ནས་རྣལ་འབྱོར་རྒྱུད་གསུངས། གཡོན་ཞལ་ནས་བྱ་བ་ལ་སོགས་པ་གསུངས། རྒྱབ་ཞལ་ནས་རྣལ་འབྱོར་རྗེ་རིགས་གསུངས། ཞེས་པ་འདི་ལ་ཤེས་རབ་ཀྱི་རྒྱུད་ནི་དུས་ཀྱི་འཁོར་ལོ་ཉིད་ཡིན་ལ། རྣལ་འབྱོར་རྒྱུད་ནི། དུས་ཀྱི་འཁོར་ལོའི་གསང་འདུས་རིགས་དྲུག་གི་དཀྱིལ་འཁོར་དེ་ཉིད་ཡིན་ལ། བྱ་བ་ལ་སོགས་པ་འཁོར་ལོ་བདེ་མཆོག་དུས་འཁོར་ལུགས་དང་། རྗེ་རིགས་ནི་འཁོར་ལོ་སྡོམ་ཆེན་ཡིན་ནོ། །
དེ་ལྟར་རྒྱུད་སྡེ་བཞི་ལས། འདིར་རྣལ་འབྱོར་ཆེན་པོའི་ཕྱོགས་ཡིན་ཏེ། དེ་ལ་དབྱེ་ན། རྣལ་འབྱོར་ཕ་དང་རྣལ་འབྱོར་མ། ། རྡོ་རྗེ་སྙིང་པོ་རྒྱན་གྱི་རྒྱུད། ། ཅེས་པས་ཕ་རྒྱུད་དང་། མ་རྒྱུད་གཉིས། ཕ་རྒྱུད་ལ་ཟླ་བཟང་གི་ཐིག་ལེ་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ནི་རྣམ་པ་གསུམ་དུ་ངེས། །
ཞེས་པ། འདོད་ཆགས་ཅན་འདུལ་བའི་དོན་དུ་གསང་བ་འདུས་པ། དེ་ལ་དབྱེ་ན། རྩ་རྒྱུད། རྒྱུད་ཕྱི་མ། བཤད་རྒྱུད་ལ་འཕགས་པ་ཡབ་སྲས་ལྟར་ན། ཡེ་ཤེས་རྡོ་རྗེ་ཀུན་ལས་བཏུས། དགོངས་པ་ལུང་སྟོན་རྡོ་རྗེ་ཕྲེང་བ། ལྷ་མོ་བཞིས་ཞུས་པ། ཡེ་ཤེས་ཞབས་ལུགས་པ་ལྟར་ན།
བླ་མེད་རྡོ་རྗེ་སྙིང་པོ་རྒྱན་གྱི་རྒྱུད། ཞེ་སྡང་ཅན་འདུལ་བ་གཤིན་རྗེ་གཤེད་ལ། དགྲ་ནག གཞོན་ནུ་གདོང་དྲུག འཇིགས་བྱེད་རྟོག་པ་བདུན། གཏི་མུག་ཅན་འདུལ་བ་ལ་རྣམ་སྣང་སྒྱུ་འཕྲུལ་དྲ་བ་སོགས། མ་རྒྱུད་ལ། མི་བསྐྱོད་རྣམ་སྣང་རིན་ཆེན་འབྱུང་། ། དཔག་མེད་དོན་ཡོད་རྡོ་རྗེ་སེམས། ། ཞེས་པ་ལྟར་མི་བསྐྱོད་པའི་རིགས་ལ་ཀྱེ་རྡོར།
བདེ་མཆོག སངས་རྒྱས་ཐོད་པ། མཧཱ་མ་ཡ། ཨ་ར་ལི་སྐོར་གསུམ། དུས་འཁོར། རྣམ་སྣང་གི་རིགས་ལ་རྡོ་རྗེ་གདན་བཞིའི་རྒྱུད་གསུམ། མི་གཡོ་བ་བླ་མེད་དུ་བཤད་པ། རིན་ཆེན་འབྱུང་ལྡན་གྱི་རིགས་ལ་རྡོ་རྗེ་བདུད་རྩི། འོད་དཔག་མེད་ཀྱི་རིགས་ལ་འཇིག་རྟེན་དབང་ཕྱུག་གི་རྟོགས་པ་ལྔ་བཅུ་པ། ཀུ་རུ་ཀུལླེའི་རྟོགས་པ།
དོན་ཡོད་གྲུབ་པའི་རིགས་ལ་མགོན་པོ་མངོན་བྱུང་། སྒྲོལ་མ་ཉི་ཤུ་རྩ་གཅིག་པ། རྡོ་རྗེ་སེམས་དཔའི་རིགས་ལ་ཇི་བཞིན་མཉེས་པ་ནམ་མཁའ་དང་མཉམ་པ། དྲུག་ཀ་ཆ་མཉམ་པ། སངས་རྒྱས་མཉམ་སྦྱོར། ཟླ་བཟང་ཐིག་ལེ་རྣམས་ད་ལྟ་བོད་ན་བཞུགས། རྣལ་འབྱོར་ཕ་མ་གཉིས་ཀྱི་ཁྱད་པར་ནི། སྤྱོད་པའི་རྡོ་རྗེས། བསྐྱེད་དང་རྫོགས་བྱུང་རིམ་པ་ཡིས། ། རྣལ་འབྱོར་བསྐྱེད་པར་ཤེས་བྱ་སྟེ། །
རྫོགས་པ་རྣལ་འབྱོར་མ་རབ་དྲན། ། ཞེས་པ་ལྟར་སྦྱང་གཞི་སྐྱེ་འཆི་བར་དོ་གསུམ་ཡོད་པའི་སྦྱོང་བྱེད་ཚངས་པ། འབྲས་བུ་སྐུ་གསུམ་ལམ་དུ་བྱེད་པ་དཔལ་གསང་བ་འདུས་པ་ལྟ་བུ་ཕ་རྒྱུད། བསྐྱེད་རིམ་དེ་དང་འདྲ་བ་ལ། རྫོགས་རིམ་ཕ་རྒྱུད་དུ་རླུང་གི་དེ་ཉིད་རྡོར་བཟླས་ལྟ་བུ་ཅུང་ཟད་ཙམ་ལས། བུམ་ཅན་དང་གཏུམ་མོ་བཀའ་མ་བརྩལ་བ་བྱུང་ལ། དགྱེས་རྡོར་འདིར་བུམ་པ་ཅན་དང་། གཏུམ་མོ་འཁོར་ལོ་བཞི་སོགས་ཡོད་པས་ན་མ་རྒྱུད་དུའང་འགྱུར་ལ། ཕ་རྒྱུད་དེར་ནི་རགས་པ་དབང་དུས་ཀྱི་ཕྱག་རྒྱ་བསྟེན་པ་ནི་ཡོད་ལ། ཕྲ་བ་ལམ་སྒོམ་པའི་དུས་ཀྱི་ཕྱག་རྒྱ་ནི་མེད་པ་སྟེ།
སློབ་དཔོན་ཨརྻ་དེ་ཝས་གསང་འདུས་སུ། སྤྱོད་པ་བྱེད་པའི་ཚེ་ཤེས་རབ་ཀྱི་རྒྱུད་ལ་འཇུག་པར་བཤད། དེས་ན་རྒྱུད་སྡེ་གང་དུ་བུམ་པ་ཅན་གཏུམ་མོ། ཤེས་རབ་ཡེ་ཤེས་སྒོམ་དུས་ཀྱི་ཕྱག་རྒྱ་སོགས་ཡོད་པ་མ་རྒྱུད། དེ་དག་མེད་པ་ནི་ཕ་རྒྱུད་ཅེས་གཙོ་ཆེ་བའི་སྒོ་ནས་གསུངས་ལ། གཉིས་སུ་མེད་པའི་རྒྱུད་ནི། བླ་མེད་ཀྱི་རྒྱུད་གང་དང་གང་འཆད་པ་དེ་ལ་གཉིས་སུ་མེད་པའི་རྒྱུད་དུ་བཤད་དུ་རུང་བ་ཡིན། རྣལ་འབྱོར་ཞེས་པའི་སྒྲ་དོན་ནི། བླ་མེད་ཀྱི་ལུགས་ལ། རྣལ་འབྱོར་ཐབས་ཀྱི་མ་ཡིན་ཞིང་། །
རྣལ་འབྱོར་ཤེས་རབ་གཅིག་པུས་མིན། ། ཐབས་དང་ཤེས་རབ་སྙོམས་འཇུག་ལ། ། དེ་བཞིན་གཤེགས་པས་རྣལ་འབྱོར་བཤད། ། ཅེས་ཐབས་ཤེས་རབ་སྙོམས་པར་སྦྱོར་བས་རྣལ་འབྱོར་དུ་བཤད་པ་ཡིན་ནོ། ། དེ་རྣམས་ཀྱིས་རྒྱུད་ཐམས་ཅད་ཀྱི་སྤྱིའི་རྣམ་པར་བཞག་པའི་བཤད་པ་ཅུང་ཟད་བགྱིས་ནས། ད་ནི་ཀྱཻ་རྡོ་རྗེའི་རྒྱུད་གསུམ་པོ་འདི་ཉིད་གང་གི་ཕྱོགས་ཡིན་ན། རྣལ་འབྱོར་མའི་ཕྱོགས། རྩ་བཤད་ཀྱི་དབྱེ་བ་དུ་ཡོད་ཅེ་ན། རྩ་བའི་རྒྱུད་འབུམ་ཕྲག་བདུན་པ། འབུམ་ཕྲག་ལྔ་པ།
བརྟག་པ་སུམ་ཅུ་རྩ་གཉིས་པ། བརྟག་པ་གཉིས་པ། དེ་ལ་བླ་མ་ཕམ་ཐིང་པ་སྐུ་མཆེད་ཀྱི་ལུགས། མལ་ལོ་ཙཱ་བ་དཔོན་སློབ་རྣམས་འབུམ་ཕྲག་ལྔ་པ་ལས་བསྡུས་པ་བཅུ་གཉིས་པ། དེ་ལས་བཏུས་པ་དགུ་པ། དེ་ལས་བཏུས་པ་གཉིས་པ། ཞེས་པ་མི་འཐད་དེ། མཁའ་འགྲོ་མ་དྲ་བ་སྡོམ་པ་བརྟག་པ་སོ་གཉིས་པ་ལས་ཕྱུང་བ། ཞེས་བཤད་པའི་ཕྱིར་རོ། ། མར་པ་དཔོན་སློབ་རྣམས་འབུམ་ཕྲག་ལྔ་པ་ལ་བརྟག་པ་སོ་གཉིས་ཡོད་པའི་དང་པོ་གཉིས་ཡིན་པར་བཞེད།
སྒྲུབ་བྱེད་ཀྱང་། གླེང་གཞི་དང་། རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་སྟེ། ། མཁའ་འགྲོ་མ་ཡི་དྲ་བ་སྡོམ། ། ཞེས་བཤད་ཟེར་བ་མི་འཐད་དེ། གོང་དུ་བརྟག་པ་བཅུ་གཉིས་པར། ། རྒྱས་པར་བཤད་པ་མདོར་བསྡུས་སོ། ། ཞེས་དང་། མཆོད་ཡོན་ཞབས་བསིལ་གོང་མ་བཞིན། །
ཞེས་བཤད་པས་བརྟག་པ་དང་པོ་གཉིས་ཕྱུང་བ་ནི་མ་ཡིན་ནོ། ། འོ་ན་གང་ཡིན་སྙམ་ན། བརྟག་པ་སུམ་ཅུ་པར་ནི་བཤད། ། མཁའ་འགྲོ་མ་རྣམས་ཀྱི། ། དག་པའི་སྙིང་པོ་ཡོངས་བསྡུས་པ། ། ཞེས་བཤད་པས་ན་འདི་ནི་བརྟག་པ་སོ་གཅིག་པ་དང་སོ་གཉིས་པ་ཡིན་ནོ། ། སྤྱིར་རྒྱུད་སྡེ་ལ་དང་པོའི་སངས་རྒྱས་ཀྱིས་གསུངས་པ། ཤཱཀྱ་ཐུབ་པས་ཟློས་ཏེ་གསུངས་པ་དང་། མ་གསུངས་པ་གཉིས་ལས། རྩ་རྒྱུད་འབུམ་ཕྲག་ལྔའི་བརྟག་པ་སུམ་ཅུ་ནི་སྙིགས་དུས་ཀྱི་སེམས་ཅན་ཚེ་ཐུང་པས།
རྒྱུད་འབུམ་ཕྲག་སོགས་ཐོས་བསམ་ལ་གཡེང་ནས་སྒོམ་པའི་རོ་མི་མྱོང་བར་གཟིགས་ནས། རྒྱུད་རྒྱས་པ་བརྟག་པ་སོ་གཉིས་ཡོད་པའི། དང་པོ་སུམ་ཅུ་མི་སྣང་པར་བྱིན་གྱིས་བརླབས། དེ་དག་གི་ཚིག་དོན་མདོར་བསྡུས་པ་བརྟག་པ་ཕྱི་མ་གཉིས་མ་ག་དྷར་བདུད་བཞི་འདུལ་བའི་དོན་དུ་གཟས་ཏེ་གསུངས། དེར་རྡོ་རྗེ་སྙིང་པོས་གླེང་གཞི་སྦྱར་ཏེ་རྒྱུད་བསྡུས། དེས་ན་འདི་ནི་བསྡུས་རྒྱུད་ཀྱང་ཡིན། རྩ་རྒྱུད་འབུམ་ཕྲག་ལྔའི་དུམ་བུ་ཡང་ཡིན་ནོ། ། ཇོ་ནང་དུས་འཁོར་བ་རྣམས། བསྡུས་རྒྱུད་པ་ཞེས་དུས་འཁོར་རྩ་རྒྱུད་མ་གཏོགས་པའི་རྒྱུད་གཞན་རྣམས་ལ་གཡོག་ལྟ་བུར་བྱེད་དེ་ཧམ་པ་ཆེས་པས་ལན། ཁོ་རང་གི་རྩ་རྒྱུད་རྒྱས་པ་ཡང་ཤམྦྷ་ལ་ན་ཡོད་པས།
ཁོ་རང་གི་རྒྱུད་ཀྱང་བསྡུས་རྒྱུད་ཡིན་པས་གཡོག་ལྟ་བུར་ཁས་ལེན་དགོས་སོ། ། དེ་ལྟ་བུའི་རྩ་རྒྱུད་བརྟག་པ་གཉིས་པ་དེ་ལ། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར་ནི་རྒྱ་གར་གྱི་པཎྜི་ཏ་ཐམས་ཅད་ཀྱིས་ཞལ་གྱིས་བཞེས་ལ། ཐུན་མོང་བ་སམྦྷུ་ཊི་ནི་ཀྱེ་རྡོ་རྗེའི་རྒྱུད་སློབ་དཔོན་བིརྺ་པ་དཔོན་སློབ་ཁོ་ན་བཞེད་དོ། ། ཡང་སློབ་དཔོན་ཤེས་རབ་གསང་བས་བོད་དུ་བསྣམས་བྱོན་པའི་ཐིག་ལེ་སྐོར་ལྔ་ནི། འབུམ་ལྔའི་བཤད་རྒྱུད་ཡིན་པར་མངོན་ཏེ། ཕྱག་རྒྱ་ཆེན་པོ་ཐིག་ལེ་རྩ་རྒྱུད་ཀྱི་བཤད་རྒྱུད། དེའི་བཤད་རྒྱུད་ཡེ་ཤེས་ཐིག་ལེ། དེ་ཁོ་ན་ཉིད་སྒྲོན་མ་དང་། ཡེ་ཤེས་སྙིང་པོ་ནི་འབུམ་ལྔའི་ཟབ་པའི་གནད་བསྡུས་པ་ཡིན།
གྲུབ་པ་ངེས་བསྟན་ཐིག་ལེ་བོད་དུ་འགྱུར་བ་མེད་པ་ཡིན་ནམ་འགྱུར་ནས་དཔེ་ཡར་བ་ཡིན་ནམ་ད་ལྟ་མི་བཞུགས། དེས་ན་བརྟག་པ་གཉིས་པ་རྩ་བཤད་གསུམ་དུ་བྱེད་པ་དེ་ཡིན། འདི་བོད་དུ་བསྟན་པ་སྔ་དར་གྱི་དུས་སུ་མ་འགྱུར། ཕྱིས་འགྱུར་ལོ་ཆེན་རིན་བཟང་གི་གོང་ཙམ། ཤཱཀྱ་བརྩོན་འགྲུས་བྱ་བས་གུར་བརྟག་གཉིས་བསྒྱུར། རྡོ་རྗེ་གུར་བྱ་བ་ལ་རྡོ་རྗེ་གཟེབ་ཟེར། ལོ་ཆེན་གྱིས་བསྒྱུར་ནི་མ་བསྒྱུར། ཐུགས་དམ་དུ་ནི་མཛད། ལུང་འདྲ་དྲངས་པ་ལས་འགྱུར་བཅོས་ནས་རྡོ་རྗེ་དྲ་བ་ཟེར། ཤཱཀྱ་བརྩོན་འགྲུས་ལས་གྲྭ་པ་ཁ་རེ་བྱུང་ཡང་དེང་སང་བཀའ་ཆད་ནས་མེད་དོ། །
ལོ་ཆེན་གྱི་སྐུ་ཚེའི་སྐེད་ཙམ་ལ་བླ་ཆེན་འབྲོག་བྱོན། རྒྱ་གར་དུ་གཤེགས་ནས་སློབ་དཔོན་ཤཱནྟི་པའི་ལུགས་ཀྱི་རྒྱུད་ཀྱི་བཤད་པ། དགེ་སློང་དཔའ་བོ་རྡོ་རྗེའི་ལུགས་ཀྱི་བཤད་པ། ཕྱིས་བོད་དུ་ག་ཡ་དྷ་ར་ལས་རྒྱུད་དང་མན་ངག་སྦྱར་བ་སོགས་བཤད་པ་མང་དུ་གསན། རྒྱུད་འགྲེལ་ཕལ་ཆེ་བ་བསྒྱུར། དེའི་སྐུ་ཚེའི་སྐེད་ཙམ་ལ་མགོས་ཁུག་པ་ལྷ་བཙས་ཀྱིས་བླ་ཆེན་ལ་རྒྱ་གར་དུ་འགྲོ་བའི་ལམ་དུ། སྐད་སོགས་ཕལ་ཆེར་གསན། ཆོས་ཀྱང་ཅུང་ཟད་གསན། མན་ངག་དགོས་ཞུས་པས། གསེར་དགོས་གསུངས་པ་ལ།
གསེར་འབུལ་བ་མཉམ་པོ་རྒྱ་གར་དུ་འགྲོ་སྙམ་བྱོན། པཎྜི་ཏ་མང་པོ་ལ་ཆོས་མང་པོ་གསན། ག་ཡ་དྷ་ར་དང་གྲོ་མོར་མཇལ། ཀྱཻ་རྡོར་རྒྱུད་གསུམ་གསན། འགྱུར་ཡང་བྱས་བཤད་སྒྲུབ་ཀྱིས་གཏན་ལ་ཕབ་སྟེ། དེང་སང་བཀའ་ཆད་ནས་མི་བཞུགས། ཕྱིས་ག་ཡ་དྷ་ར་ལས་གྱི་ཇོ་ཟླ་བའི་འོད་ཟེར་གྱིས་རྦ་ཚབ་ཏུ་རྒྱུད་གསན། འགྱུར་ཡང་བྱས། བཤད་པའང་བྱས་ཏེ། དེང་སང་བཀའ་ཆད་ནས་མི་སྣང་།
ཡང་བླ་ཆེན་འབྲོག་གི་དྲུང་དུ་མར་པས་བྱོན། འགྱུར་གཡར་ནས་མར་པའི་བཀའ་བཞི་བྱ་བ་བསྒྱུར་བ། གུར་བརྟག རྡོ་རྗེ་གདན་བཞི། མཧཱ་མ་ཡ་རྣམས་ལ་དེང་སང་བར་དུ་རྔོག་ལུགས་ཞེས་གྲགས་པ་འདི་རྣམས་ཡིན་ནོ་ཞེས་འབྱུང་བ་ཡིན་ལ། དེ་ལྟ་བུའི་རྒྱུད་སྡེ་བཞི་སོགས་ཐམས་ཅད་ཀྱི་མཐར་ཐུག་པ་ནི་གོང་དུ་བཤད་པ་ལྟར་བླ་མེད་ཀྱི་རྒྱུད་ཡིན་ཞིང་། དེ་ལ་ཡང་ཕ་རྒྱུད། མ་རྒྱུད། གཉིས་མེད་ཀྱི་རྒྱུད་དང་གསུམ་ཡོད་པའི་ཚུལ། རྡོ་རྗེ་གུར་ལས།
སྐྱེས་པ་རྣམས་ནི་འདུལ་བའི་ཕྱིར། ། རྣལ་འབྱོར་ཕ་ཡི་རྒྱུད་བཤད་དོ། ། བུད་མེད་རྣམས་ནི་འདུལ་བའི་ཕྱིར། ། རྣལ་འབྱོར་མ་ཡི་རྒྱུད་བཤད་དོ། ། ཞེས་གསུངས་པ་ལྟར། ཕ་རྒྱུད་ལ་སྐོར་གསུམ། མ་རྒྱུད་རིགས་དྲུག ཐབས་ཤེས་ཆ་མཉམ་ལ་མོས་པ་རྣམས་ལ་གཙོ་བོར་དགྱེས་པ་རྡོ་རྗེ། དུས་ཀྱི་འཁོར་ལོ་ལ་སོགས་པ་གསུངས་ལ། བྱེ་བྲག་ཏུ་རྣལ་འབྱོར་བླ་ན་མེད་པའི་རྒྱུད་ཡིན་ན་ཐབས་ཤེས་གཉིས་སུ་མེད་པའི་རྒྱུད་ཡིན་དགོས་ཏེ།
དེ་ལྟར་ཡང་བྱང་ཆུབ་སེམས་དཔའ་རྡོ་རྗེ་སྙིང་པོས། རྣལ་འབྱོར་ཐབས་ཀྱི་མ་ཡིན་ཞིང་། ། རྣལ་འབྱོར་ཤེས་རབ་གཅིག་པོས་མིན། ། ཐབས་དང་ཤེས་རབ་རོལ་པ་ལས། ། བཅོམ་ལྡན་འདས་ཀྱིས་རྣལ་འབྱོར་གསུངས། ། ཞེས་སོ། ། འདིར་ཐབས་ཤེས་རབ་གཉིས་མེད་ཀྱི་ཀྱཻ་རྡོ་རྗེའི་རྒྱུད་གཏན་ལ་འབེབས་པར་བྱེད་པ་ཡིན་ནོ། ། དེ་ཡང་རྩ་བའི་རྒྱུད་ལས། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། །
ཅེས་གསུངས་སོ། ། དེ་རྣམས་ཀྱིས་མདོ་རྒྱུད་ཐམས་ཅད་ཀྱི་གནས་ལུགས་རྟོགས་པར་བྱ་བའི་ཕྱིར་རྒྱུད་སྡེ་སྤྱིའི་རྣམ་པར་བཞག་པ་མདོར་བསྡུས་པ་ཙམ་བསྟན་ཟིན་ནས། ད་ནི་སྤྱི་དོན་གཉིས་པ་རྒྱུད་ཀྱི་མཚན་གྱི་དོན་བརྗོད་པར་བྱའོ། ། དེ་ལ་གཉིས་ཏེ། རྗོད་བྱ་དོན་གྱི་རྒྱུད་དང་། བརྗོད་བྱེད་སྒྲའི་རྒྱུད་དོ། ། དང་པོ་ནི། རང་གི་སེམས་ཉིད་ཐོག་མ་མེད་པ་ནས་རྒྱུད་མ་ཆད་པ་ནི་རྒྱུད་ཡིན་ལ། དེ་ཉིད་ཐབས་ཤེས་གཉིས་སུ་མེད་པའི་བདག་ཉིད་ནི་ཀྱཻ་རྡོ་རྗེ་ཡིན་ཞིང་། དེ་རང་བཞིན་གྱི་རྣམ་པར་རྟོག་པས་ཟིལ་གྱིས་མ་མནན་ཞིང་།
བློ་བུར་གྱི་རྣམ་པར་རྟོག་པ་སྤོང་བར་གྱུར་པས་ན་རྒྱལ་པོའོ། ། དེ་བས་ན་རང་གི་སེམས་ཉིད་གཉིས་སུ་མེད་པའི་ཡེ་ཤེས་ནི་བརྗོད་པར་བྱ་བ་དོན་གྱི་རྒྱུད་ཅེས་བྱའོ། ། གཉིས་པ་ནི། དེ་རྗོད་པར་བྱེད་པའི་སྒྲའི་ཚོགས་དང་། གླེགས་བམ་རྣམས་ལ་ཀྱཻ་རྡོ་རྗེའི་རྒྱུད་ཅེས་བྱ་བར་གདགས་པ་ནི་རྗོད་པར་བྱེད་པ་ཚིག་གི་རྒྱུད་ཡིན་ཏེ། རྗེ་བཙུན་ས་སྐྱ་པ་ཆེན་པོ་ཉིད་ཀྱི་རྣམ་བཤད་མན་ངག་དོན་གསལ་ལས། ཀྱཻ་རྡོ་རྗེ་རྣལ་འབྱོར་ཆེའི། ། རྒྱུད་འབུམ་ལྔ་དོན་རབ་བསྡུས་པ། ། སྟོང་པ་སྙིང་རྗེ་གཉིས་སུ་མེད། ། རྒྱུད་གསུམ་སྟོན་པར་བྱེད་པའི་སྒྲའོ། །
ཞེས་བཤད་པ་བཞིན་ནོ། ། གལ་ཏེ་སེམས་གཉིས་མེད་ཀྱི་ཡེ་ཤེས་རང་ལ་གནས་ན་རྗོད་བྱེད་ཀྱི་རྒྱུད་ལ་དགོས་པ་ཅི་ཡོད་སྙམ་ན། སེམས་རྟོགས་པ་རྣམས་ལ་དགོས་པ་མེད་ཀྱང་། སེམས་མ་རྟོགས་པ་རྣམས་ལ་སྟོན་པའི་དགོས་པ་ཡོད་དོ། ། འོ་ན་སེམས་ཉིད་རྟོགས་པ་རང་ལ་དགོས་པ་ཅི་ཡོད་སྙམ་ན། སེམས་རྟོགས་པ་ནི་ཆོས་ཀྱི་སྐུ་ཡིན་ལ། སེམས་ཉིད་མ་རྟོགས་པའི་ལམ་གཞན་ལ་སྙིང་པོ་མེད་པའི་ཕྱིར་རོ། ། དེས་ན་སེམས་ཉིད་རྟོགས་པ་ནི་དགོས་པ་ཡིན་ལ། དེ་རྟོགས་པར་བྱེད་པའི་ཡན་ལག་ཏུ་རྨོངས་པ་རྣམས་ལ་མིང་དང་། ཐ་སྙད་ཀྱི་སྒོ་ནས་སྟོན་པ་དང་།
དབང་བསྐུར་ནས་བརྩམས་ཏེ་ཐུན་མོང་གི་དངོས་གྲུབ་ཐོབ་པར་བྱེད་པ་ནི་དགོས་པ་ཡིན་ནོ། ། དེ་ལྟར་རྗོད་བྱེད་ཚིག་གིས་བརྗོད་བྱ་སྟོན་པར་བྱེད་ལ་བརྗོད་བྱ་དོན་གྱི་དགོས་པ་བསྒྲུབ་པར་འབྲེལ་ཏེ། འདི་ནི་རྗེ་བཙུན་ས་སྐྱ་པ་ཆེན་པོའི་གསུང་ཇི་ལྟ་བ་བཞིན་ཏེ། རྒྱས་པར་ནི་བདག་ཉིད་ཆེན་པོ་བསོད་ནམས་རྩེ་མོའི་གསུང་རབ་རྗེས་འབྲང་དང་བཅས་པར་བལྟའོ། ། དེ་རྣམས་ཀྱིས་མཚན་དོན་སྤྱིར་བསྟན་ནས། ད་ནི་རྩ་བའི་རྒྱུད་ཀྱི་མཚན་དོན་བྱེ་བྲག་ཏུ་བཤད་པ་ལ། མཚན་དངོས། ཞར་བྱུང་དགོས་འབྲེལ། འདོད་ལྷ་ལ་ཕྱག་འཚལ་བ་དང་གསུམ་གྱི་དང་པོ་ལ། མཚན་བསྒྱུར་བ་དང་།
མཚན་བཤད་པ་གཉིས་ཀྱི་དང་པོ་ནི་རྒྱ་གར་ན་སྐད་རིགས་ཆེན་པོ་བཞི་ཡོད་པའི་ནང་ནས། སཾ་སྐྲི་ཏའི་སྐད་དུ། ཧེ་ཞེས་པ་ནི་བོད་སྐད་དུ་ཀྱཻ། བཛྲ་ཞེས་པ་རྡོ་རྗེ། ཏན་ཏྲ་ཞེས་པ་རྒྱུད། རཱ་ཛ་ཞེས་པ་རྒྱལ་པོ། ནཱ་མ་ཞེས་པ་ཞེས་བྱ་བ་ཞེས་པའི་དོན་ཏེ། གཉིས་པ་ལ་མཚན་བཏགས་པའི་དགོས་པའི་དོན། བསྡུས་པའི་དོན། ཚིག་གི་དོན་གསུམ་གྱི་དང་པོ་ལ།
སྤྱིར་མིང་ཙམ་བཏགས་པའི་དགོས་པ། བྱེ་བྲག་ཏུ་རྒྱུད་འདིའི་མཚན་བཏགས་པའི་དགོས་པ། སྐབས་འདིར་སྨོས་པའི་དགོས་པ་དང་གསུམ་གྱི་དང་པོ་ནི། འཆད་པ་པོས་བརྗོད་བདེ། ཉན་པ་པོས་གོ་བདེ། མིང་ལ་བརྟེན་ནས་དོན་རྟོགས་པས་ཐུན་མོང་དུ་བླང་དོར་བདེ་བའོ། ། གཉིས་པ་ནི། མཚན་ཐོས་པའི་ཚེ་གང་ཟག་དབང་པོ་རབ་ཀྱིས་རྒྱུད་ཀྱི་དོན་རྟོགས། འབྲིང་གིས་བརྗོད་བྱ་ངེས་ཟིན། ཐ་མས་ཀྱང་མཚན་དོན་འབྲེལ་བར་ཤེས་པའོ། །
གསུམ་པ་ནི། ཐོག་མར་སྨོས་པས་གཞུང་བཙལ་སླ་བ་དང་། རྒྱ་སྐད་སྨོས་པས་ཁུངས་བཙུན། བོད་སྐད་སྨོས་པས་གོ་སླ། གཉིས་ཀ་སྨོས་པས་ལོ་པཎ་གྱི་དྲིན་དྲན་པའོ། ། གཉིས་པ་བསྡུས་དོན་ལ། མཚན་བཏགས་པའི་ཡུལ། བཏགས་པའི་མཚན་དངོས། འདོགས་པའི་རྒྱུ་མཚན་དང་གསུམ་གྱི། དང་པོ་ནི།
བརྗོད་བྱ་གཞི་ལམ་འབྲས་བུའི་རྒྱུད་གསུམ་དང་། དེ་དག་སྟོན་པའི་རྗོད་བྱེད་ངག་ཚིག་གི་ཕྲེང་བའོ། ། གཉིས་པ་ནི། དཔལ་ཀྱཻ་རྡོ་རྗེ་ཞེས་བྱ་བའི་རྒྱུད་ཀྱི་རྒྱལ་པོ་ཞེས་པའོ། ། གསུམ་པ་ནི། བརྗོད་བྱ་དཔལ་ཀྱཻ་རྡོ་རྗེ་ཡིན་པའི་ཕྱིར། དེ་སྟོན་པའི་རྗོད་བྱེད་ལའང་དཔལ་ཀྱཻ་རྡོ་རྗེ་ཞེས་བཏགས་ཏེ། སློབ་དཔོན་ཕྱོགས་གླང་གིས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། །
བསྒྲུབ་བྱ་དེ་དོན་སྦྱོར་བ་ཡིས། ། གཞུང་དང་ལམ་ཡང་དེ་སྒྲས་བསྟན། ། ཞེས་པ་ལྟར། དེ་བས་ན་དོན་དེ་ལ་སྒྲ་དེ་འཇུག་པའི་རྒྱུ་མཚན་ཡོད་པའི་ཕྱིར། རྗེས་གྲུབ་ཅན་གྱི་མིང་ངོ་། ། ཚིག་གི་དོན་ལ། བརྗོད་བྱ་ལ་སྦྱར་བ་དང་། རྗོད་བྱེད་ལ་སྦྱར་བ་གཉིས་ཀྱི་དང་པོ་ལ། རྒྱུད་དང་། ཐབས་དང་།
འབྲས་བུའི་རྒྱུད་ལ་སྦྱར་བ་གསུམ་གྱི། དང་པོ་ནི། སེམས་ཉིད་གཉིས་སུ་མེད་པའི་ཡེ་ཤེས་དེ་ཉིད་འཁོར་བ་དང་མྱ་ངན་ལས་འདས་པའི་དཔལ་དུ་གྱུར་པས་ན་དཔལ། རིག་པ་སྣ་ཚོགས་སུ་སྣང་བས་ན་ཀྱེ། དེའི་རང་བཞིན་སྟོང་པ་ཉིད་རྡོ་རྗེ། ཐོག་མ་མེད་པ་ནས་རྒྱུན་ཆགས་པས་ན་རྒྱུད། ཆོས་ཐམས་ཅད་ལ་དབང་བསྒྱུར་བའི། རང་བཞིན་གྱི་འོད་གསལ་བས་ན་རྒྱལ་པོ། གཉིས་པ་ནི་ཉམས་སུ་བླང་བྱའི་ཐབས་དེ་སྒྲུབ་པ་པོའི་དཔལ་དུ་གྱུར་པས་ན་དཔལ། བསོད་ནམས་ཀྱི་ཚོགས་ཀྱི་རང་བཞིན་དགེ་བ་བསྐུལ་བས་ན་ཀྱེ།
ཡེ་ཤེས་ཀྱི་ཚོགས་སྟོང་པ་ཉིད་ཀྱིས་རྟོག་པ་ཐམས་ཅད་འཇོམས་པར་བྱེད་པས་ན་རྡོ་རྗེ། ཡང་དབང་ལ་སྦྱར་ན། བུམ་པའི་དབང་ཀྱེ། མཆོག་དབང་གསུམ་རྡོ་རྗེ། ལམ་ལ་སྦྱར་ན། རིམ་པ་གཉིས་འཁོར་བཅས་ཀྱེ། ལྟ་བ་རྣམ་པར་མི་རྟོག་པའི་ཡེ་ཤེས་རྡོ་རྗེ། རིམ་པ་གཉིས་ལའང་བསྐྱེད་པའི་རིམ་པ་ཀྱེ། རྫོགས་པའི་རིམ་པ་རྡོ་རྗེ། སྤྱོད་པ་ལ་སྦྱར་ན།
ཀུན་དྷར་གྱི་སྤྱོད་པ་ཀྱེ། ཀུན་བཟང་གི་སྤྱོད་པ་རྡོ་རྗེ། ཉེ་རྒྱུ་ལ་སྦྱར་ན། སྒྲུབ་པ་པོས་རིག་མ་བསྐུལ་བ་ཀྱེ། རིག་མས་བདེ་སྟོང་གི་ཡེ་ཤེས་བསྐྱེད་པ་རྡོ་རྗེ། དེ་དག་ཐམས་ཅད་འབྲེལ་ཞིང་རྒྱུན་མི་འཆད་པས་ན་རྒྱུད། ཡེ་ཤེས་གསལ་བར་བྱེད་པའམ། མི་མཐུན་པའི་ཕྱོགས་ལས་རྒྱལ་བར་བྱེད་པས་ན་རྒྱལ་པོའོ། ། གསུམ་པ་ནི། འབྲས་བུ་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་དེ་ཉིད་འཁོར་བ་དང་མྱ་ངན་ལས་འདས་པའི་དཔལ་དུ་གྱུར་པས་ན་དཔལ་ཏེ།
ཤྲཱི་ནི་གཉིས་མེད་ཡེ་ཤེས་ཏེ། ། ཞེས་སོ། ། དམིགས་པ་མེད་པའི་སྙིང་རྗེ་ཆེན་པོ་ལས་བྱུང་བའི་གཟུགས་སྐུ་གཉིས་ཀྱིས་སེམས་ཅན་གྱི་དོན་མཛད་པས་ན་ཀྱེ། ཤེས་རབ་རྣམ་པར་མི་རྟོག་པའི་ཡེ་ཤེས་ལས་བྱུང་བའི་ཆོས་ཀྱི་སྐུ་རྟོག་པས་མི་ཕྱེད་པས་ན་རྡོ་རྗེ་སྟེ། ཧེ་ནི་སྙིང་རྗེ་ཆེན་པོ་ཉིད། ། བཛྲ་འང་ཤེས་རབ་བརྗོད་པར་བྱ། ། ཞེས་སོ། ། ཆོས་ཀྱི་སྐུ་འགྱུར་བ་མེད་པས་རྟག་པ། ལོངས་སྐུ་ངེས་པ་ལྔ་དང་ལྡན་པས་བརྟན་པ། སྤྲུལ་སྐུ་མཛད་པ་རྒྱུན་མི་འཆད་པས་སེམས་ཅན་གྱི་ཡིད་སྲུབ་ཅིང་འཁོར་བ་ཇི་སྲིད་པར་བཞུགས་པས་རྒྱུད་དེ།
སམྦུཊི་ལས། རྟག་པ་བརྟན་པ་མཆོག་ཏུ་ཡང་། ། ཡིད་བསྲུབ་སོ་སོར་གནས་པ་ནི། ། ཞེས་སོ། ། རང་གི་རྒྱུད་སྒྲིབ་པ་དང་བྲལ་བས་དག་པ་མཐར་སོན་ཅིང་། མི་ཤེས་པའི་མུན་པ་སེལ་བའི་ཕྱིར་གསལ་བས་རྒྱལ་པོའོ། ། འཁོར་བ་དང་མྱ་ངན་ལས་འདས་པ་ཐམས་ཅད་ལ་དབང་བསྒྱུར་བས་ན་རྒྱལ་པོའོ། ། གཉིས་པ་རྗོད་བྱེད་ལ་སྦྱར་ན། བརྗོད་བྱ་ཟབ་མོ་སྟོན་པའི་རྗོད་བྱེད་ངག་ཚིག་གི་ཕྲེང་བ་འདི་བཤད་པས་ཉན་པ་པོའི་རྒྱུད་ལ་རྟོགས་པའི་དཔལ་བསྐྱེད་པས་ན་དཔལ། ཀ་ལི་ཐབས་ཀྱི་ཡི་གེ་ནི་ཀྱེ།
ཨ་ལྀ་ཤེས་རབ་ཀྱི་ཡི་གེ་ནི་རྡོ་རྗེ། ངག་ཚིག་གི་ཕྲེང་བ་རྒྱུན་ཆགས་པས་ན་རྒྱུད། བརྗོད་བྱའི་དོན་གསལ་བར་བྱེད་པའམ། ། རྗོད་བྱ་གཞན་ལས་ཁྱད་པར་དུ་འཕགས་པ་སྟོན་པས་ན་རྒྱལ་པོའོ། ། གཉིས་པ་དགོས་འབྲེལ་ནི། རྒྱུད་དང་ཐབས་དང་འབྲས་བུའི་རྒྱུད་གསུམ་ནི་བརྗོད་བྱ། དེ་སྟོན་པའི་རྣམ་རིག་མིང་ཚིག་ཡི་གེའི་རྣམ་པར་སྣང་བ་ནི་རྗོད་བྱེད། རང་དང་གཞན་རྒྱུད་གསུམ་ཉམས་སུ་ལེན་པ་ནི་དགོས་པ། རྒྱུད་གསུམ་མཐར་ཕྱིན་པ་ནི། དགོས་པའི་ཡང་དགོས་པའོ། །
ཡང་ན་སྟོང་པ་ཉིད་དང་སྙིང་རྗེ་གཉིས་མེད་པ་ནི་བརྗོད་བྱ་ཡིན་ལ་དེ་ཉམས་སུ་བླངས་པས་གནས་སྐབས་ཀྱི་འབྲས་བུ་གྲུབ་པ་ནི་དགོས་པ། འབྲས་བུས་རྒྱུད་མངོན་དུ་གྱུར་པ་ནི་དགོས་པའི་ཡང་དགོས་པ། དེ་རྣམས་ཀྱང་ཐབས་དང་ཐབས་ལས་བྱུང་བ་རྒྱུད་འབྲས་སུ་འབྲེལ་པ་ནི་འབྲེལ་པའོ། ། གསུམ་པ་ནི། འབྲས་བུ་ཀྱེ་རྡོ་རྗེ་དེ་ཉིད་ལ་ལུས་ངག་ཡིད་གསུམ་གུས་པས་ཕྱག་འཚལ་བའོ། ། དེ་ཡན་གྱིས་རྒྱུད་ཀྱི་མཚན་དོན་མདོར་བསྡུས་བཤད་ཟིན་ནས། ད་ནི་སྤྱི་དོན་གསུམ་པ་རྒྱུད་བཤད་ཐབས་ཀྱི་མན་ངག་བཤད་པར་བྱའོ། ། འདི་ལ་བླ་མ་སྔ་མ་རྣམས་ཀྱིས་རྡོ་རྗེ་མཁའ་འགྲོ་ལ་བརྟེན་ནས་བདག་ཉིད་ཅན་རྣམ་པ་གསུམ་གྱིས་བཤད་པ་དང་། སྐུ་གསུང་ཐུགས་ཀྱི་རྒྱལ་པོ་དང་། སམྦུ་ཊ་ལ་བརྟེན་ནས་གདམས་ངག་དྲུག་གི་སྒོ་ནས་བཤད་པ་ཞེས་གཉིས་སུ་གསུངས་པ་ཡོད་ཀྱང་།
འདིར་ནི་ཚུལ་དྲུག་སྟེ། ཉན་པ་པོས་རྟོགས་སླ་ཞིང་གཟུང་བདེ་བར་བྱ་བའི་ཕྱིར་གདམས་ངག་དྲུག་གིས་བཤད་པ་དང་། སེམས་ཀྱི་རྒྱུད་རྒྱུན་ཆགས་གཅིག་གཏན་ལ་དབབ་པ་ལ་དགོངས་ནས་རྒྱུད་གསུམ་གྱིས་བཤད་པ་དང་། དབང་ལམ་དུ་བྱ་བའི་ཕྱིར་བདག་ཉིད་ཅན་གསུམ་གྱིས་བཤད་པ་དང་། འབྲས་བུ་སྐུ་བཞི་ལམ་དུ་བྱ་བའི་ཕྱིར་གནས་པ་བཞིས་བཤད་པ་དང་། སྤང་བྱ་མིང་མཐུན་པའི་ཕྱོགས་སྤོང་བ་ལ་དགོངས་ནས་དག་པ་གསུམ་གྱིས་བཤད་པ་དང་། སྣོད་མ་ཡིན་པ་ལ་གབ་ཅིང་གསང་བའི་དོན་དུ་གསང་བ་རྣམ་བདུན་གྱིས་བཤད་པའོ། ། དེ་ལ་དང་པོ་གདམས་ངག་དྲུག་ནི། སྤྱི་དོན། སྦས་དོན།
མཐར་ཐུག་སྟེ་བཤད་བྱའི་ཡན་ལག་གསུམ་དང་། ཡིག་དོན་གྱིས་བཤད་པ་དང་། ཡན་ལག་གི་དོན་གྱིས་བཤད་པ་དང་། བསྡུས་དོན་མན་ངག་གིས་བཤད་པ་སྟེ་འཆད་བྱེད་ཀྱི་ཡན་ལག་གསུམ་རྣམས་ཡིན་ཏེ། དཔལ་ནམ་མཁའ་དང་མཉམ་པའི་རྒྱུད་ལས། ཡི་གེ་དང་ནི་ཡན་ལག་དང་། ། བསྡུས་པའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པ། ། རྒྱུད་རྣམས་ངེས་པ་ཁོ་ན་ཡིན། ། ཞེས་གསུངས་སོ། །
དེ་ལྟར་བཤད་བྱ་གསུམ་ལ་འཆད་བྱེད་གསུམ་སྦྱར་བས་གདམས་ངག་དྲུག་དང་། ཡང་སྤྱི་དོན་ལ་ཕ་རོལ་ཏུ་ཕྱིན་པ་སྤྱི་དང་། བསྐྱེད་པའི་རིམ་པ་སྤྱི་གཉིས། སྦས་དོན་ལ་རང་བྱིན་རླབས་དང་། དཀྱིལ་འཁོར་འཁོར་ལོ་གཉིས། མཐར་ཐུག་གི་དོན་ཏེ་བཤད་བྱ་ལྔ་ལ་འཆད་བྱེད་གསུམ་གསུམ་སྦྱར་བས་བཅོ་ལྔ་དང་། མཐར་ཐུག་ལ་ཡང་གཉིས་སུ་ཕྱེ་ན། བཤད་བྱ་དྲུག་ལ་འཆད་བྱེད་གསུམ་གསུམ་སྦྱར་བས་འཆད་ལུགས་ཀྱི་མན་ངག་བཅོ་བརྒྱད་དུ་འགྱུར་རོ། ། བཤད་ཐབས་ཀྱི་མན་ངག་དེས་རྒྱུད་ཇི་ལྟར་བཤད་པའི་ཚུལ་ནི། གཞུང་གི་ཚིག་དོན་ལ་བརྗོད་བྱ་གསུམ་པོ་སོ་སོར་སྦྱར་བ་དང་།
ཚིག་རེ་རེ་ལ་བརྗོད་བྱའི་དོན་གསུམ་ཀ་སྦྱར་བའི་བཤད་པ་གཉིས་ཀྱིས་འཆད་པའོ། ། གདམས་ངག་དྲུག་གིས་འཆད་པ་ནི་ཛྙཱ་པཱ་ར་མས། ཡེ་ཤེས་ཐིག་ལེའི་འགྲེལ་པར། འདི་ནས་བཤད་པ་ཇི་ལྟ་བ་བཞིན་དུ་འབྱུང་ལ། ནམ་མཁའ་དང་མཉམ་པའི་རྒྱུད་ལས་གསུངས་ཅེས་པ་ནི་གོང་མ་རྣམས་ཀྱི་གསུང་བགྲོས་བྲིས་པའོ། ། ཞེས་བླ་མས་གསུངས། བཤད་ཐབས་ཀྱི་མན་ངག་གཉིས་པ་ནི། གསང་བ་འདུས་པའི་རྒྱུད་ཕྱི་མ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུད་སྡེ་རྣམ་པ་གསུམ་དུ་འགྱུར། །
ཞེས་པ་ལ་བརྟེན་ནས་རྒྱུད་གསུམ་གྱིས་འཆད་པ་སྟེ། འཆད་ཚུལ་ནི་སྔ་མ་དང་འདྲ་བར་གཞུང་གི་ཚིག་དོན་ལ་བརྗོད་བྱ་གསུམ་པོ་སོ་སོར་སྦྱར་བ་ཁྲེ་འུར་བཤད་པ་དང་། ཚིག་རེ་རེ་ལ་རྒྱུད་གསུམ་དང་ལྡན་པར་བཤད་པ་གཉིས་ཀྱིས་ཤེས་པར་བྱའོ། ། བཤད་ཐབས་གསུམ་པ་ནི། དཔལ་ནམ་མཁའ་དང་མཉམ་པའི་རྒྱུད་ལས། སྔགས་དང་དབྱིབས་དང་ཆོས་བདག་ཉིད། ། སྦྱོར་བ་རྣམ་པ་གསུམ་གྱིས་ནི། ། སྲིད་པའི་ཉེས་པས་མི་གོས་ཤིང་། ། རྒྱུད་ཀྱི་དོན་ལ་འཇུག་པར་བྱ། ། ཞེས་བསྐྱེད་པའི་རིམ་པ་དབྱིབས་ཀྱི་བདག་ཉིད་དང་།
ཙཎྜ་ལི་སྔགས་ཀྱི་བདག་ཉིད་དང་། དབང་དང་མཐར་ཐུག་ཆོས་ཀྱི་བདག་ཉིད་དེ། བདག་ཉིད་ཅན་གསུམ་གྱི་སྒོ་ནས་རྒྱུད་དོན་མ་ལུས་པ་འཆད་ཅིང་། ཇི་ལྟར་འཆད་པའི་ཚུལ་ནི་སྔ་མ་ལྟར་གཉིས་སུ་གནས་སོ། ། བཤད་ཐབས་བཞི་པ་ནི། ནམ་མཁའ་དང་མཉམ་པ་ལས། གོང་བུ་ཆུ་དང་གཟུགས་སུ་བཅས། ། དེ་བཞིན་གཟུགས་ལས་འདས་པ་དང་། ། གནས་པ་རྣམ་པ་བཞི་རུ་ནི། ། རྒྱུད་རྣམས་ངེས་པ་ཁོ་ན་ཡིན། །
ཞེས་གོང་བུར་གནས་པ་དང་། ཆུ་རུ་གནས་པ་དང་། གཟུགས་སུ་གནས་པ་དང་། གཟུགས་ལས་འདས་པར་གནས་པ་སྟེ། གནས་པ་བཞི་པོ་འདིས་གཞི་ལམ་འབྲས་གསུམ་གྱི་ཆོས་ཐམས་ཅད་བསྡུས་པས་ན་རྒྱུད་ཀྱི་དོན་ཡང་བཞི་པོ་དེས་འཆད་པའོ། ། ཇི་ལྟར་འཆད་པའི་ཚུལ་ནི་རྒྱུད་ཀྱི་ཚིག་དོན་ལ་གནས་པ་བཞི་སོ་སོར་སྦྱར་བ་དང་། ཚིག་རེ་ལ་གནས་པ་བཞི་ལྡན་པར་འཆད་པ་སྟེ་སྔ་མ་བཞིན་ནོ། ། བཤད་ཐབས་ལྔ་པ་ནི། ཧེ་བཛྲ་ལས། ངེས་པར་དངོས་པོ་ཐམས་ཅད་ཀྱིས། །
དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་བརྗོད་པར་བྱ། ། རང་རིག་བདག་ཉིད་དག་པ་ཉིད། ། དག་པ་གཞན་གྱིས་རྣམ་གྲོལ་མིན། ། ཞེས་པ་ལ་བརྟེན་ནས་དེ་བཞིན་ཉིད་ཀྱི་དག་པ་དང་། ལྷ་སོ་སོའི་དག་པ་དང་། རང་རིག་པའི་དག་པ་སྟེ་དག་པ་གསུམ་གྱི་སྒོ་ནས་རྒྱུད་ཀྱི་དོན་མ་ལུས་པ་འཆད་པ་སྟེ་འཆད་ཚུལ་གཉིས་ནི་སྔ་མ་བཞིན་ནོ། ། བཤད་ཐབས་དྲུག་པ་ནི། སམྦུ་ཊིའི་རྒྱུད་ཕྱི་མ་ལས།
གསང་བ་ནི་མི་གསང་བའོ། ། གསང་བ་ནི་དེ་ཁོ་ན་ཉིད་མདོར་བསྟན་པའོ། ། གསང་བ་ནི་ས་བོན་ལྔའོ། ། གསང་བ་ནི་དམ་པའི་དངོས་པོ་སྦས་པའོ། ། གསང་བ་ནི་གསང་བའི་པདྨའོ། ། གསང་བ་ནི་ལྟེ་བའི་དགའ་བའོ། ། གསང་བ་ནི་ཐམས་ཅད་དུ་འགྲོ་བ་བསྡུས་པའོ། ། གསང་བ་ནི་བདེ་བ་མཐའ་ཡས་པ་སྟེ། རྒྱུད་ཀྱི་གཞུང་གིས་བཤད་པའོ། ། ཞེས་བརྒྱད་དུ་གསུངས་ཀྱང་ཐོག་མཐའ་གཉིས་གཅིག་ཏུ་བསྡུས་ནས་གསང་བ་བདུན་དུ་འགྱུར་ལ།
བདུན་པོ་འདི་རྒྱུད་དོན་མ་ལུས་པ་འཆད་པ་སྟེ། ཇི་ལྟར་འཆད་པའི་ཚུལ་ནི། སོ་སོར་བཤད་པ་དང་། ལྡན་པར་བཤད་པ་གཉིས་སྔ་མ་ལྟར་དུ་ཤེས་པར་བྱའོ། ། དེ་ལྟར་མན་ངག་དྲུག་གི་ནང་ནས་ཀྱང་གཙོ་བོར་གྱུར་པ་ནི་གདམས་ངག་དྲུག་དང་། རྒྱུད་གསུམ་གྱིས་འཆད་པའི་ཚུལ་ཏེ་གདམས་ངག་དྲུག་གིས་ནི་རྒྱུད་ཀྱི་ཚིག་དོན་མ་ལུས་པ་འཆད་པར་བྱེད་ལ། རྒྱུད་གསུམ་གྱིས་ནི་མངོན་པར་རྟོགས་པ་གཙོ་བོར་བྱས་ནས་འཆད་པ་ཡིན་ནོ། ། བཤད་ཐབས་ལ་རྩོད་པ་སྤངས་བ་ལ་སོགས་པ་ནི། རྗེ་བཙུན་རྩེ་མོ་ཞབས་ཀྱི་གཞུང་ཉིད་དུ་ཤེས་པར་བྱ་སྟེ། ཚུལ་འདི་ལྟ་བུ་ལ་བརྟེན་ནས་གྲུབ་པའི་བླ་མ་རྒྱུད་པ་གཉིས་ཀྱི་དགོངས་པ་ཕྱིན་ཅི་མ་ལོག་པར་ཤེས་པར་བྱའོ། །
དེ་ཡན་གྱིས་བཤད་ཐབས་ཀྱི་མན་ངག་མདོ་ཙམ་བསྟན་ནས། ད་ནི་མན་ངག་དེས་བཤད་པ་ལྟར་གྱི་མངོན་པར་རྟོགས་པ་གང་ཟག་གི་རྒྱུད་ལ་སྐྱེ་བའི་རིམ་པ་སྟོན་པ་རྒྱུད་ཀྱི་མངོན་པར་རྟོགས་པ་བཤད་པར་བྱའོ། ། དེ་ལ་ཡང་གཉིས་ཏེ། མཚན་གྱི་དོན་དང་། མཚན་དེ་དང་ལྡན་པའི་མངོན་པར་རྟོགས་པ་ཇི་ལྟར་འཆད་པའི་ཚུལ་ལོ། ། དང་པོ་ནི། ལྗོན་ཤིང་ལས། རྒྱུད་ཀྱི་ས་གཞིར་ཡིད་ཀྱི་ས་བོན་བཏབ། ། བླ་མའི་གསུང་རབ་དྲི་མེད་ཆར་གྱིས་བརླན། ། ཐོས་བསམ་གྱིས་བསྐྱངས་རིན་ཆེན་ལྗོན་ཤིང་འཁྲུངས། །
སྐལ་ལྡན་སྐྱེ་བོའི་ཚོགས་ཀྱི་བསྟི་གནས་ཡིན། ། ཞེས་པ་དང་། རྒྱུད་གསུམ་པོ་གཅིག་ཏུ་བསྲེས་པའི་ས་གཞིར་ཡིད་ཀྱི་ས་བོན་བཏབ་སྟེ། བླ་མའི་གསུང་ལས་བྱུང་བའི་མངོན་པར་རྟོགས་པའི་ལྗོན་ཤིང་ཐོས་བསམ་གྱི་བསྲུངས་པས་ཀུན་ཏུ་བསྐྱེད་པ་འདི་ནི་ངག་གི་ཚོགས་ཀྱི་ཚིག་གི་མེ་ཏོག་གིས་མཛེས་ཤིང་། འདོད་པའི་དོན་ཐམས་ཅད་འབྱུང་བའི་འབྲས་བུ་དང་ལྡན་པ། ལུང་གིས་རབ་ཏུ་རྒྱས་པའི་ལོ་འདབ་ཀྱིས་ཕྱུག་ཅིང་། ཉོན་མོངས་པའི་གདུང་བ་ལས་སྐྱོབ་པའི་བསིལ་གྲིབ་ཅན། སྐལ་བ་དང་ལྡན་པའི་རྣལ་འབྱོར་པ་རྣམས་ཀྱི་བསྟི་གནས་སུ་གྱུར་པའི་ཡོན་ཏན་ཚད་མེད་པ་རིན་པོ་ཆེའི་ལྗོན་ཤིང་ཞེས་བྱ་བ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་གྲགས་པ་རྒྱལ་མཚན་གྱིས་དཔལ་ས་སྐྱའི་དབེན་གནས་དམ་པར་ཉེ་བར་སྦྱར་བ་འདི་ཡོངས་སུ་རྫོགས་སོ། ། ཞེས་གསུངས་ཤིང་། འདི་ཉིད་ཀྱི་ཐུན་མོང་གི་ལྟ་བ་རིམ་ཅན་གྱི་སྐབས་ཡན་ཆད་སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་ཚུལ་ནི་གོང་ཀུན་ཏུ་དགོས་པའི་གཞུང་བདུན་བགྲངས་པའི་སྐབས་སུ་བཤད་པ་ལྟར།
ལྗོན་ཤིང་ལས། ཁོ་བོས་འབད་དེ་ལེགས་སྦྱར་བ་ཡི། ། མངོན་པར་རྟོགས་པ་རིན་ཆེན་ལྗོན་ཤིང་ལས། ། ཐུན་མོང་བལྟ་བ་རིམ་པ་ཅན་གྱི་སྐབས། ། འདི་ནི་བླ་མ་དམ་པས་གསལ་བར་མཛད། ། ཅེས་པ་འདིས་བསྟན་པ་ཡིན་ལ། ཡང་དེ་ཉིད་ཀྱིས་མཛད་པའི་བསྡུས་དོན་དཀྱུས་ལ་འཇུག་པ་དང་། ཞུ་དག་མཛད་པ་པོ་ནི་ཆོས་རྗེ་ས་པཎ་ཡིན་པའི་ཚུལ་ཡང་གོང་དུ་བཤད་པ་ལྟར། ལྗོན་ཤིང་གི་མཇུག་ན་འདི་ལྟར་བྱང་ཆུབ་ཀྱི་སྙིང་པོར་རྡོ་རྗེའི་གདན་ལས་བྱང་ཕྱོགས་སུ་དཔག་ཚད་བརྒྱ་ཕྲག་གཅིག་བགྲོད་པའི་ཆ་འགྲན་ཟླ་མེད་པའི་མཁས་པ་རྒྱུན་མི་འཆད་པ་འབྱུང་བའི་མཚན་མ་དང་ལྡན་པའི་དཔལ་ས་སྐྱའི་དབེན་གནས་དམ་པར་སྐུ་འཁྲུངས་པ་འཇམ་པའི་རྡོ་རྗེས་མངོན་སུམ་དུ་བྱིན་གྱིས་བརླབས་པས། ཤེས་བྱའི་དཀྱིལ་འཁོར་མ་ལུས་པ་ཐུགས་སུ་ཆུད་པའི་མཁྱེན་རབ་དཔག་ཏུ་མེད་པས་མི་མཐུན་པའི་ཕྱོགས་མཐའ་དག་དང་འཁོན་པའི་བདག་ཉིད་ཆེན་པོ་གྲགས་པ་རྒྱལ་མཚན་གྱིས་མཛད་པའོ། །
སླད་ཀྱིས་ཡང་འདི་ཉིད་ཀྱི་དོན་བསྡུས་པ་གཅིག་ཀྱང་མཛད་དེ། བར་སྐབས་སུ་བྲིས་ཤིག་ཅེས་དེ་ཉིད་ཀྱི་བཀའ་བབས་ནས། ཤཱཀྱའི་དགེ་བསྙེན་གཞོན་ནུ་མངོན་པའི་ང་རྒྱལ་ལས་འཁོན་པ་ཀུན་དགའ་རྒྱལ་མཚན་གྱིས་ཞུས་དག་བགྱིས་ནས་སླར་ཡང་དེ་ཉིད་ཀྱི་སྤྱན་སྔར་ཕུལ་ཏེ་ཤིན་ཏུ་དག་པར་བགྱིས་སོ། ། ཐུབ་པའི་དགོངས་པ་མེ་ཏོག་གི ། ཕྲེང་བ་བླ་མའི་གསུང་ཟེར་གྱིས། ། ཕྱེ་འདི་འགྲོ་བའི་སྤྱི་གཙུག་ན། ། ཟླ་ཟེར་བཞིན་དུ་མཛེས་པར་ཤོག ། ཅེས་གསུངས་པ་འདིས་བསྟན་པ་ཡིན་ལ། གཉིས་པ་མཚན་དེ་དང་ལྡན་པའི་མངོན་པར་རྟོགས་པ་འདི་འཆད་པར་བྱེད་པ་ལ་དོན་གཉིས་ཏེ། ཀླད་ཀྱི་དོན་དང་།
གཞུང་གི་དོན་ནོ། ། དང་པོ་ལ་གཉིས་ཏེ། མཆོད་པར་བརྗོད་པ། རྩོམ་པར་དམ་བཅའ་བའོ། ། དང་པོ་ནི། རྗེ་བཙུན་བླ་མ་རྣམས་ལ་ཕྱག་འཚལ་ལོ། ། རྡོ་རྗེ་འཆང་དབང་གསུང་གི་རིན་ཆེན་གཏེར། ། དྲི་མེད་རྒྱུད་དོན་འབྱེད་པར་བྱེད་པའི་ངག ། རྟོག་གེའི་དུག་ཆུས་མ་སྦགས་དེ་ཉིད་དོན། ། མཚུངས་མེད་བླ་མའི་གསུང་རབ་རྟག་ཏུ་རྒྱལ། །
སྤྲོས་བྲལ་ཐུགས་རྗེའི་བདག་ཉིད་ཅན། ། ལྷན་ཅིག་སྐྱེས་པ་བདེ་བ་ཆེ། ། རྡོ་རྗེ་འཆང་གཙོ་བླ་ཆེན་ལ། ། སྤྱི་བོར་ཐལ་སྦྱར་བཏུད་བྱས་ནས། ། ཞེས་གསུངས་སོ། ། གཉིས་པ་ནི། རྡོ་རྗེ་ལྟ་བུའི་རྒྱུད་ཀྱི་དོན། ། མངོན་པར་རྟོགས་པའི་གསལ་བྱེད་འདི། ། མན་ངག་བྲལ་བའི་སྐྱེ་བོ་ལ། ། བརྩེ་བས་གསལ་པོར་བྲི་བར་བྱ། །
ཞེས་གསུངས་པའི་མན་ངག་དང་བྲལ་བའི་སྐྱེ་བོ་ནི། འོག་ནས། ཀྱེ་མ་ཁ་བ་ཅན་གྱི་ཁྲོད་འདི་ན། ། ཕལ་ཆེར་ལོངས་སྤྱོད་རྒྱུར་གྱུར་དད་པ་བྲལ། ། མུ་སྟེགས་འཕེལ་ཞིང་ཆོས་ལྟར་བཅོས་པ་མང་། ། ཆོས་བྱེད་ཕལ་ཆེར་ཚེ་འདིར་སྤྲོ་བར་མཐོང་། ། འགའ་ཞིག་རྟོག་གེའི་དུག་ཆུས་བློ་རབ་འཁྲུལ། ། ལ་ལ་བསྟན་བཅོས་ཐོས་པས་ཆང་གིས་མྱོས། ། ཁ་ཅིག་ཚུལ་ཁྲིམས་མཆོག་འཛིན་ཀུན་ལ་བཤད། ། ཕལ་ཆེར་གསུང་རབ་མཆོག་འདི་སྤངས་སུ་དོགས། །
འགའ་ཞིག་སྨིན་བྱེད་དང་བྲལ་ཟབ་དོན་སྒོམ། ། ཁ་ཅིག་ལག་ལེན་སྲོལ་ཉམས་ཚིག་དོན་འཆད། ། གཞན་དག་ཆོ་ག་མ་མཐོང་རྫུན་གྱིས་བསླད། ། དེ་དག་རྡོ་རྗེ་ཐེག་པའི་གཟུགས་བརྙན་ཡིན། ། ཕ་རོལ་ཕྱིན་གཞུང་ཐོས་པས་ཡིད་རྒྱས་ཀྱང་། ། རྒྱུད་ཀྱི་སྣང་བས་བློ་གྲོས་མ་བརླན་པའི། ། མན་ངག་ཕྲ་མོ་བཟུང་ནས་འདིས་ཆོག་ཅེས། ། སྨྲ་བའི་རྨོངས་རྣམས་དོན་མེད་མ་གྱུར་ཏམ། ། ལམ་ལ་མ་ཞུགས་ལོག་པར་ཞུགས་པ་དང་། ། རྡོ་རྗེ་ཐེག་སྤངས་ཞུགས་ཀྱང་གཟུགས་བརྙན་འདྲ། །
དེ་དག་སྤང་ཕྱིར་བདག་གིས་བརྡ་སྤྲད་ཀྱང་། ། བྱོལ་སོང་འཇིག་རྟེན་མི་གོ་ཇི་ལྟར་བྱ། ། འདིར་ནི་རྒྱུད་དོན་ཡོན་ཏན་རིན་ཆེན་གཏེར། ། སྐྱོན་མེད་གྲུབ་པའི་བླ་མའི་གསུང་གིས་ཕྱེ། ། ཚིག་དོན་སྒྲོན་མེ་འདི་ཡིས་གསལ་བྱས་ཀྱིས། ། ཡོན་ཏན་རིན་ཆེན་ཇི་ལྟར་འདོད་པས་ལོངས། ། ཞེས་གསུངས་སོ། ། གཉིས་པ་གཞུང་གི་དོན་ལ་གསུམ་སྟེ། རྒྱུའི་རྒྱུད་སྔོན་དུ་འགྲོ་བ་རྟེན་གྱི་གང་ཟག དེ་ཉམས་སུ་བླངས་པ་ཐབས་ཀྱི་རྒྱུད་དང་།
དེས་ཉམས་སུ་བླངས་པ་ལས་བྱུང་བའི་འབྲས་བུའི་རྒྱུད་དོ། ། དེ་དག་གི་རྣམ་པར་བཤད་པ་ཞིབ་ཏུ་རྗེ་བཙུན་རིན་པོ་ཆེ་དཔལ་ལྡན་གྲགས་པའི་ཞབས་ཀྱི་གསུང་རབ་རྗེས་འབྲང་དང་བཅས་པ་ལས་རྟོགས་པར་བྱ་ཞིང་། འདིར་དེ་དག་གི་བརྗོད་བྱ་མ་ལུས་པ་འདུས་པའི་དོན་བསྡུས་ཀྱི་ཚིགས་བཅད་དང་། དེ་ཉིད་ཅུང་ཟད་བཀྲོལ་ཏེ་བཤད་ན་འདི་ལྟར་ཡིན་ཏེ། རྒྱུ་རིགས་སྤང་བྱ་རྐྱེན་ལ་ལྟོས་པ་བཞི། ། སྐྱབས་འགྲོ་གསོ་སྦྱོང་གཏན་ཁྲིམས་སེམས་བསྐྱེད་བཞི། ། བྱེ་མདོ་རྣལ་འབྱོར་སྤྱོད་དང་དབུ་མ་བཞི། ། བྱ་སྤྱོད་རྣལ་འབྱོར་རྒྱུད་དང་བླ་མེད་བཞི། ། བཞི་བཞི་བཅུ་དྲུག་རྒྱུ་དང་རིམ་འཇུག་ལམ། ། དེ་རྗེས་སྔགས་ལམ་ཐོག་མ་སྨིན་བྱེད་དབང་། །
ལམ་མ་རྟོགས་པའི་ལྟ་བ་བསྐྱེད་རྫོགས་གཉིས། ། སྤྱོད་དང་ཉེ་རྒྱུ་མཆོག་གི་མངོན་རྟོགས་ལྔ། ། བཟླས་དང་གཏོར་མ་སྦྱིན་སྲེག་རབ་གནས་དང་། ། ལས་ཚོགས་རབ་འབྱམས་ཞེས་བྱ་ཡན་ལག་ལྔ། ། གཉིས་ཀའི་ཐུན་མོང་དམ་ཚིག་སྡོམ་པ་སྟེ། ། ཐབས་རྒྱུད་མངོན་པར་རྟོགས་པ་བཅུ་གཅིག་གོ ། གནས་སྐབས་འབྲས་བུ་སློབ་ལམ་ས་བཅུ་གཉིས། ། མཐར་ཐུག་གནས་ཡོངས་གྱུར་དང་ཡེ་ཤེས་སྐུ། ། མི་གནས་མྱ་ངན་འདས་དང་གཉིས་སུ་མེད། ། མཛད་པ་རྒྱུད་མི་འཆད་དང་རྣམ་ལྔའོ། །
དེ་ལྟར་མངོན་རྟོགས་བཞི་བཅུ་རྩ་ལྔ་ལས། ། གཏན་ཁྲིམས་བདུན་དང་དབང་གི་མངོན་རྟོགས་བདུན། ། སོ་སོར་ཕྱེ་བས་ལྔ་བཅུ་བདུན་དུ་འགྱུར། ། དེ་ཚེ་བཞི་དང་བཅུ་དང་བཞི་དང་བཞི། ། དེ་བཞིན་བདུན་དང་ལྔ་དང་ལྔ་དང་གཅིག ། བཅུ་གཉིས་ལྔ་སྟེ་ལྔ་བཅུ་རྩ་བདུན་ནི། ། བཤད་བྱ་མངོན་པར་རྟོགས་པའི་ལུས་ཡིན་ནོ། ། ཞེས་རྗེ་དཀོན་མཆོག་ལྷུན་གྲུབ་ཀྱིས་ལྗོན་ཤིང་མཛེས་རྒྱན་དུ་གསུངས་པ་དེ་ཉིད་ཅུང་ཟད་བཀྲོལ་ན་རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་པོ་དེ་ཉིད་ལ་དབྱེ་ན།
མངོན་པར་རྟོགས་པའི་གྲངས་ལྔ་བཅུ་རྩ་བདུན་དུ་འབྱེད་པ་འདི་ཡིན་ཏེ། རྒྱུའི་རྒྱུད་ལ་རྒྱུ་ལ་ལྟོས་པ། རིགས་ལ་ལྟོས་པ། སྤང་བྱ་ལ་ལྟོས་པ། རྐྱེན་ལ་ལྟོས་པ་བཞི། ཐབས་ཀྱི་རྒྱུད་ལ། སྐལ་བ་དམན་པ་རིམ་གྱིས་འཇུག་པ་དང་། སྐལ་ལྡན་ཅིག་ཅར་དུ་འཇུག་པ་གཉིས། དང་པོ་ལ་གཉིས་ཀྱི་སྤྱོད་པ་རིམ་པ་ཅན་ལ་སྐྱབས་སུ་འགྲོ་བ། དུས་ཚིགས་ཀྱི་གསོ་སྦྱོང་།
སོ་སོ་ཐར་པའི་གཏན་ཁྲིམས་བདུན། དུས་ནམ་སྐྱེ་ངེས་པ་མེད་པའི་སེམས་བསྐྱེད་དེ་བཅུ། ལྟ་བ་རིམ་པ་ཅན་ལ། ཐུན་མོང་གི་ཐེག་པ་ལ་བསླབ་པ་བྱེ་བྲག་ཏུ་སྨྲ་བ་དང་། མདོ་སྡེ་པ་དང་། སེམས་ཙམ་པ་དང་དབུ་མ་པའི་ལྟ་བ་ལ་བསླབ་པ་སྟེ་བཞི། ཐུན་མོང་མ་ཡིན་པའི་ཐེག་པ་རྒྱུད་སྡེ་བཞི་ལ་རིམ་གྱིས་བསླབ་པ་བཞིའོ། ། ཅིག་ཅར་པ་ལ་སྨིན་པར་བྱེད་པ་དབང་དང་། གྲོལ་བར་བྱེད་པ་ལམ་གཉིས་ལས། དབང་ལ་སྔོན་དུ་བསྙེན་པ།
སའི་ཆོ་ག སྟ་གོན་གྱི་ཆོ་ག དཀྱིལ་འཁོར་བྲི་ཞིང་རྒྱན་དགྲམ་པ། བསྒྲུབ་ཅིང་མཆོད་པ། འཇུག་ཅིང་དབང་བླང་བ། གཞུག་ཅིང་དབང་བསྐུར་བ་སྟེ་བདུན། ལམ་གྱི་དངོས་གཞི་ལ་མཆོག་གི་དངོས་གྲུབ་བསྒྲུབ་པའི་མངོན་པར་རྟོགས་པ་ལྔ། ཐུན་མོང་གི་དངོས་གྲུབ་བསྒྲུབ་པའི་མངོན་པར་རྟོགས་པ་ལྔ། གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་སྟེ་བཅུ་གཅིག འབྲས་བུ་རྒྱུད་ལ་གནས་སྐབས་ཀྱི་འབྲས་བུ་ས་བཅུ་གཉིས།
མཐར་ཐུག་གི་འབྲས་བུ་ཡན་ལག་ལྔ་སྟེ་ལྔ་བཅུ་རྩ་བདུན་ནོ། ། ཡང་ལམ་གྱི་དངོས་གཞི་མངོན་པར་རྟོགས་པ་བཅུ་གཅིག་པོ་དེ་ཉིད་ལ། མངོན་པར་གཏོགས་པ་བཅུ་བཞིར་ཡང་མཛད་དེ། དེ་ལྟར་དབྱེ་ན་ལམ་གྱི་གཙོ་བོ་རིམ་པ་གཉིས་ཡིན་ལ། དེ་རེ་རེ་ལ་ཡང་ཡན་ལག་དྲུག་དྲུག་སྟེ། རྫོགས་རིམ་གྱི་ཡན་ལག་ལྟ་བ། སྤྱོད་པ་ཉེ་རྒྱུ། གཉིས་ཀ་ལ་དགོངས་པའི་གྲོགས་དམ་ཚིག་དང་སྡོམ་པ་ལ་གསུམ་དུ་ཕྱེ་བའི། བརྟན་པ་ཐོབ་པ་དང་། བརྟན་པ་ཆེར་ཐོབ་པའི་དམ་ཚིག་གཉིས།
ལས་ཚོགས་ལ་གཉིས་སུ་ཕྱེ་བའི་ནང་གི་ལས་ཚོགས་ཏེ་དྲུག བསྐྱེད་རིམ་གྱི་ཡན་ལག་ལ། བཟླས་པ། གཏོར་མ། སྦྱིན་སྲེག རབ་གནས། ལས་དང་པོ་པའི་དམ་ཚིག ཕྱིའི་ལས་ཚོགས་ཏེ་དྲུག་གོ ། དེ་ལྟར་ན་བཅུ་བཞིའོ། ། དེ་ལ་བླ་མ་མངའ་རིས་པ་ལ་སོགས་པ་རྣམས་ཀྱིས་སྨིན་བྱེད་ཀྱི་དབང་ཡན་ཆད་རྟེན་གྱི་གང་ཟག་རྒྱུའི་རྒྱུད་དུ་བསྡུས་པ་ནི།
ཐབས་རྒྱུད་ཀྱི་དངོས་གཞི་རྡོ་རྗེ་ཐེག་པའི་ལུགས་ཀྱི་རིམ་པ་གཉིས་ཡིན་ལ། དེ་ཉམས་སུ་ལེན་པ་ལ་སྨིན་དགོས་ཤིང་། སྨིན་པ་ལའང་འགའ་ཞིག་ལ་ལྟ་སྤྱོད་རིམ་པ་ཅན་ལ་སློབ་དགོས་པ་ལ་དགོངས། སྤྱིར་དབང་ལྟ་བུ་གཅིག་གི་སྟེང་དུ་ཡང་རྒྱུད་གསུམ་ཀ་རྩིར་རུང་བས། རྣམ་པར་བཞག་པ་དེ་དག་མི་འགལ་ཞིང་། དབྱེ་བསྡུ་ལ་མ་རྨོངས་པར་བྱའོ། ། དེ་དག་གི་རྣམ་པར་བཞག་པ་ཞིབ་ཏུ་བཞུགས་པའི་མངོན་པར་རྟོགས་པ་རིན་པོ་ཆེའི་ལྗོན་ཤིང་གི་དཔེ་ཕལ་ཆེར་ལ་ཐུན་མོང་གི་ལྟ་བ་རིམ་ཅན་གྱི་སྐབས་ནས་ཡི་གེ་ཕྲེང་གཅིག་ཙམ་ཆད་པ་ལ་བར་སྐབས་སུ། ཀུན་མཁྱེན་རིན་པོ་ཆེ་ལ། ཆོས་རྗེ་རྡོ་རྗེ་རྒྱལ་མཚན་པས་ད་ལྟའི་མངོན་པར་རྟོགས་པ་རིན་པོ་ཆེའི་ལྗོན་ཤིང་རྣམས་ཀྱི་ནང་ནས་ཐུན་མོང་ལྟ་བ་རིམ་ཅན་གྱི་སྐབས་ན། ཕྲེང་ཆད་ཡིག་ཕྲེང་གཅིག་ཙམ་བྱུང་འདུག་པ་དེ་ཇི་ལྟར་ཡིན་དྲིས་པའི་ལན་དུ།
ཀུན་མཁྱེན་རིན་པོ་ཆེས་དེ་ལྟར་ཕྲེང་ཆད་བྱུང་བའི་ངེས་ཤེས་ཁོ་བོ་ལ་ཡང་སྐྱེས་མོད་ཀྱིས། ཚིག་དངོས་སུ་མ་མཐོང་ངོ་གསུངས་པའི་ཕྲེང་ཆད་དེ། དུས་ཕྱིས་ས་སྐྱ་པའི་བསྟན་པའི་གསལ་བྱེད་དམ་པ་ཆོས་རྗེ་གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་སྒོ་རུམ་གྱི་རྗེ་བཙུན་རིན་པོ་ཆེའི་ཕྱག་དཔེ་ཕལ་ཆེ་ལ་གཟིགས་རྟོག་གནང་བས། སྔོན་གྱི་ལྗོན་ཤིང་ལྕགས་སྙུག་གིས་བྲིས་པའི་རྩོམ་གདན་རང་ཡིན་སྙམ་པ་ཞིག་གི་ནང་ནས་ཕྲེང་ཆད་དེ་ལེགས་པར་རྙེད་དེ་ཐུགས་དགྱེས་སྤྲོ་ཚད་མེད་པ་དང་བཅས་དཔེ་རྙིང་ཡིད་ཆེས་ཅན་དེ་ཉིད་ལས་ཕྲེང་ཆད་ཀྱི་ཐད་དེ་ལོགས་སུ་ཕྱག་བྲིས་མཛད་པ་ལས་འདི་ལྟར་འབྱུང་སྟེ། འདོད་པའི་ཁམས་ཀྱི་སྡུག་བསྔལ་གྱི་ཆོས་ཉིད་ཤེས་པ་ནི། ཆོས་ཤེས་པའི་བཟོད་པ་ཡིན་ལ། དེ་ཉིད་ཡིད་ལ་ངེས་པར་འཛིན་པ་ནི་ཆོས་ཤེས་པའོ། ། དེ་བཞིན་དུ་ཁམས་གོང་མ་གཉིས་ཀྱིའང་དེ་བཞིན་དུ་ཤེས་པ་ནི་རྗེས་སུ་ཤེས་པའི་བཟོད་པ་དང་རྗེས་སུ་ཤེས་པ་ཞེས་བྱའོ། ། དེ་ལྟར་བདེན་པ་བཞི་ལ་བཅུ་དྲུག་ཏུ་ཕྱེ་བས་བཅོ་ལྔ་ནི་མཐོང་ལམ་བཅུ་དྲུག་པ་དངོས་ནི་དེ་ལས་གོང་དུ་བསྐྱེད་དུ་མེད་པས་སྒོམ་ལམ་མོ། ། ཞེས་པ་འདི་ཉིད་ཡིན་ཞིང་།
ལྗོན་ཤིང་གི་ལམ་གྱི་བཅུ་དྲུག་ན་སྒོམ་ལམ་བྱང་ཆུབ་ཀྱི་ཡན་ལག་བདུན་པོ་ཡིན་ནོ། ། ཞེས་དང་། དེ་ལ་དང་པོ་ཁོ་ནར་འདོད་པ་ནི་སྤྱོད་པའི་སྡུག་བསྔལ་གྱི་ཆོས་ཉིད་མཐོང་བའི་ཟག་མེད་ཀྱི་ཤེས་པ་དེས་མཐོང་སྤང་གི་ཉོན་མོངས་པ་སྤོང་བས། ཆོས་ཤེས་པའི་བཟོད་པ་དེ་རྣམ་པར་གྲོལ་བ་མངོན་དུ་བྱས། ཞེས་པའི་བར་དུ་འཇུག་རྒྱུ་ཡིན་ནོ། ། ཞེས་འབྱུང་བ་ཡིན་པས་རྗེས་འཇུག་རྣམ་པར་དཔྱོད་པའི་བློ་གྲོས་དང་ལྡན་ཞིང་གསུང་རབ་ཀྱི་དོན་ལ་རྩེ་གཅིག་ཏུ་ཡིད་འཇུག་པའི་སྐྱེ་བ་མང་པོར་ཚོགས་བསགས་པའི་སྐལ་བ་བཟང་པོ་ཅན་དག་གིས་བར་སྐབས་སུ་བྱུང་བའི་ལྗོན་ཤིང་ཕྲེང་ཆད་རྣམས་ལ་ལེགས་བཤད་ཀྱི་ཆ་འདི་ཉིད་འཇུག་པར་རིགས་ཏེ། མཁས་པ་སྔ་མ་རྣམས་ཀྱི་སོམ་ཉིའི་གནས་སུ་གྱུར་པའི་ཡུལ་ལ་ཐེ་ཚོམ་མ་ལུས་པ་སེལ་བའི་སྔོན་མེད་པའི་ལེགས་བཤད་ཀྱི་དགའ་སྟོན་རྨད་དུ་བྱུང་བ་ཡིན་པས་སོ། ། དེ་རྣམས་ཀྱིས་སྔོན་འགྲོ་ཚུལ་བཞིའི་རྣམ་གཞག་མདོ་ཙམ་བསྟན་ཟིན་ནས། ད་ནི་དངོས་གཞི་རྒྱུད་ཀྱི་དོན་འགྲེལ་ཁོག་ཕུབ་ཀྱི་གཞུང་གི་དོན་ལ་གཉིས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་བཞག་པ་དང་།
གང་བཤད་པའི་ཆོས་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ཡན་ལག་རྒྱས་པར་དབྱེ་བའོ། ། དང་པོ་ནི། འདི་སྐད་བདག་གིས་ཞེས་པ་ནས། བྷ་ག་ལ་བཞུགས་སོ་ཞེས་པའི་བར་གྱིས་བསྟན། གཉིས་པ་ལ་གཉིས་ཏེ། མངོན་པར་རྟོགས་པའི་རིམ་པའི་དབང་དུ་བྱས་ཏེ་བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བཤད་པ་དང་། དེ་གསལ་བར་བྱེད་པའི་རྒྱུད་ཕྱི་མ་བཤད་རྒྱུད་ཀྱི་ཚུལ་དུ་བཤད་པའོ། ། དང་པོ་ལ་གཉིས། དོན་དངོས་དང་དེའི་མཚན་སྨོས་པའོ། ། དང་པོ་ལ་གཉིས།
གང་ལ་དམིགས་ཏེ་སྒྲུབ་པ་འབྲས་བུའི་རྒྱུད་དང་། དེ་ཐོབ་པར་བྱེད་པ་ཐབས་ཀྱི་རྒྱུད་དོ། ། དང་པོ་ལ་གཉིས། འབྲས་བུ་སྐུ་བཞིའི་དངོས་གྲུབ་ལ་ཞུགས་ཤིང་མཉན་པར་གདམས་པ་དང་། སོ་སོའི་མཚན་ཉིད་ཀྱི་ངེས་ཚིག་ལ་ཞུས་པ་དང་། ལན་ནོ། ། དང་པོ་ནི། དེ་བཞིན་གཤེགས་པ་ཐམས་ཅད་ཀྱི་སྐུ་དང་ཞེས་པ་ནས། སྙིང་པོ་ཀྱཻ་རྡོ་རྗེ་ཞེས་བྱ་བ་ཉོན་ཅིག་ཅེས་པའི་བར་གྱིས་བསྟན། གཉིས་པ་ལ་གཉིས་ཏེ།
ཐུན་མོང་གི་ཧེ་རུ་ཀ་གསུམ་གྱི་ངེས་ཚིག་ལ་ཞུས་ལན། ཐུན་མོང་མ་ཡིན་པའི་ཧེ་རུ་ཀ་བཞིའི་ངེས་ཚིག་ལ་ཞུས་ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ་ཞེས་པ་ནས། དམ་ཚིག་སེམས་དཔར་བརྗོད་པར་བྱ། ། ཞེས་པའི་བར་གྱིས་བསྟན། གཉིས་པ་ནི་རྡོ་རྗེ་སྙིང་པོས་གསོལ་པ་ཞེས་པ་ནས། བཛྲའང་ཤེས་རབ་བརྗོད་པར་བྱ། ། ཞེས་པའི་བར་གྱིས་བསྟན་ཏོ། ། གསུམ་པ་དེ་ཐོབ་པར་བྱེད་པའི་ཐབས་ཀྱི་རྒྱུད་ལ་གཉིས་ཏེ།
བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། ཐབས་དང་ཤེས་རབ་བདག་ཉིད་རྒྱུད། ། དེ་ནི་ང་ཡིས་བཤད་ཀྱིས་ཉོན། ། ཅེས་པས་བསྟན། གཉིས་པ་ལ་གཉིས་ཏེ། ལུས་རྣམ་པར་བཞག་པ་དང་། ཡན་ལག་རྒྱས་པར་བཤད་པའོ། ། དང་པོ་ནི།
ལྟ་སྟངས་དགུག་དང་བརྡ་ཆེན་དང་། ། ཞེས་པ་དང་། ལྷ་རྣམས་ཇི་ལྟར་འབྱུང་བའོ། ། ཞེས་པའི་བར་གྱིས་བསྟན་ནོ། ། གཉིས་པ་ལ་གསུམ་སྟེ། ཐབས་རྒྱུད་དང་པོར་བསྟན་པའི་འཐད་པ་དེས་མི་འཆིང་ཞིང་གྲོལ་བའི་རྒྱུ་བསྟན་པ། ཐབས་རྒྱུད་ཉིད་རྒྱས་པར་དབྱེ་བའོ། ། དང་པོ་ནི། ཧེ་རུ་ཀ་ནི་བསྐྱེད་པའི་རྒྱུ། ། དང་པོར་གཅིག་ནི་བསྒོམ་པར་བྱ། །
ཅེས་པས་བསྟན། གཉིས་པ་ནི། རྡོ་རྗེ་སྙིང་པོ་སྙིང་རྗེ་ཆེ། ། ཞེས་པ་ནས། དེ་ལྟར་ཧེ་རུ་ཀ་བསྒོམ་བྱ། ། ཅེས་པའི་བར་གྱིས་བསྟན། གསུམ་པ་ལ་གཉིས་ཏེ། གྲོལ་བར་བྱེད་པའི་ལམ་དང་། སྨིན་པར་བྱེད་པའི་དབང་ངོ་། དང་པོ་ལ་གཉིས།
ཇི་ལྟར་མོས་པར་བྱ་བ་ལྷན་ཅིག་སྐྱེས་པའི་ཡེ་ཤེས་རྟོགས་པའི་ལྟ་བ་དང་། དེ་ལྟར་མོས་པར་བྱས་ནས་གནས་པར་བྱ་བའི་ཐབས་རྒྱུད་དོ། ། དང་པོ་ལ་གཉིས། དོན་དངོས་དང་། ལེའུའི་མིང་ངོ་། ། སྔ་མ་ལ་གསུམ། ལྷན་ཅིག་སྐྱེས་པའི་ཡེ་ཤེས་ཀྱི་མཚན་ཉིད། གང་ལ་རྟེན་ནས་སྐྱེས་པའི་རྟེན། དེ་མངོན་དུ་བྱེད་པའི་ཐབས་སོ། ། དང་པོ་ནི།
ལུས་ལ་ཡེ་ཤེས་ཆེན་པོ་གནས། ། ཞེས་པ་ནས། ལུས་གནས་ལུས་ལ་མ་སྐྱེས་པའོ། ། ཅེས་པའི་བར་གྱིས་བསྟན། གཉིས་པ་ལ་བཞི། ལུས་རྩའི་དཀྱིལ་འཁོར། ཡི་གེ་བྷ་གའི་དཀྱིལ་འཁོར། ཁམས་བདུད་རྩིའི་དཀྱིལ་འཁོར། སྙིང་པོ་ཡེ་ཤེས་རླུང་གི་དཀྱིལ་འཁོར་རོ། ། དང་པོ་ལ་ཞུས་པ་དང་ལན་གཉིས།
དང་པོ་ནི། ཀྱེ་བཅོམ་ལྡན་འདས་ཞེས་པ་ནས། རྩ་དུ་ལགས་ཞེས་པའི་བསྟན། གཉིས་པ་ལ་བཞི་སྟེ། བྱང་ཆུབ་ཀྱི་སེམས་འབབ་པའི་རྩ་སུམ་ཅུ་རྩ་གཉིས། དེ་རྣམས་ཀྱི་ནང་ནས་རྩ་གཙོ་མོ་གསུམ། རྩ་སུམ་ཅུ་རྩ་གཉིས་ཀྱི་གསལ་བའི་མིང་གི་དབྱེ་བ། དེ་དག་གི་སྤྱིའི་མཚན་ཉིད་དོ། ། དང་པོ་ནི། བཅོམ་ལྡན་འདས་ཀྱིས་བཀའ་བསྩལ་པ།
ཞེས་པ་ནས། བདེ་བ་ཆེན་པོའི་གནས་སུ་འཛག་པའོ། ། ཅེས་པའི་བར་གྱིས་བསྟན། གཉིས་པ་ལ་གསུམ། རྩའི་གཙོ་མོ་གསུམ་གྱི་མིང་། དོན་དམ་པའི་ལས། ཀུན་རྫོབ་ཀྱི་ལས་སོ། དང་པོ་ནི། དེ་རྣམས་ཀྱི་ནང་ནས། ཞེས་པ་ནས།
ཀུན་རྡར་མའོ། ། ཅེས་པའི་བར་གྱིས་བསྟན། གཉིས་པ་ནི། རྐྱང་མ་ཤེས་རབ་རང་བཞིན་གྱིས། ཞེས་པ་ནས། བཟུང་དང་འཛིན་པ་རྣམ་པར་སྤངས། ། ཅེས་པའི་བར་གྱིས་བསྟན། གསུམ་པ་ནི། རྐྱང་མི་མི་བསྐྱོད་འབབ་མ་སྟེ། ། ཞེས་པ་ནས།
དེ་ནི་ཀུན་རྡར་མ་རབ་གྲགས། ། ཅེས་པའི་བར་གྱིས་བསྟན། གསུམ་པ་མིང་གི་དབྱེ་བ་ནི། མི་ཕྱེད་མ་དང་ཞེས་པ་ནས། ། བདུད་འབྲལ་མའོ་ཅེས་པའི་བར་གྱིས་བསྟན། བཞི་པ་ལ་གཉིས། ཞུས་པ་དང་ལན་ནོ། ། དང་པོ་ནི། བཅོམ་ལྡན་འདས་ཞེས་པ་ནས། ཇི་ལྟ་བུ་ལེགས་ཅེས་པའི་བར་གྱིས་བསྟན།
གཉིས་པ་སྟེ། ཤེས་རབ་དོན་དམ་པའི་ལས་དང་། ཐབས་ཀུན་རྫོབ་ཀྱི་ལས་སོ། ། དང་པོ་ནི། བཅོ་ལྡན་འདས་ཀྱི་བཀའ་སྩལ་པ། ཞེས་པ་ནས། བཟུང་དང་འཛིན་པ་རྣམ་པར་སྤངས། ། ཅེས་པའི་བར་གྱིས་བསྟན། གཉིས་པ་ནི། ཡང་ན་ཐབས་ནི་ཐམས་ཅད་ཀྱིས། །
དངོས་པོའི་མཚན་ཉིད་དུ་ནི་བརྟག ། ཅེས་པས་བསྟན། གཉིས་པ་ཡི་གེ་བྷ་གའི་དཀྱིལ་འཁོར་ལ་གཉིས་ཏེ། བཤད་པར་དམ་བཅའ་བ་དང་། དོན་དངོས་སོ། ། དང་པོ་ནི། སྡོམ་པའི་དབྱེ་བའང་བཤད་པར་བྱ་སྟེ། ཞེས་པས་བསྟན། གཉིས་པ་ལ་གསུམ། རྩ་གཉིས་ཀྱི་རྣམ་གཞག
རྩ་དང་འཁོར་ལོ་གསུམ་གྱི་རྣམ་གཞག འཁོར་ལོ་བཞིའི་རྣམ་པར་གཞག་པའོ། ། དང་པོ་ནི། ཨ་ལྀ་ཀ་ལྀ་ནི་ཞེས་པ་ནས། ཐབས་སོ་ཞེས་པའི་བར་གྱིས་བསྟན། གཉིས་པ་ནི། ཆོས་དང་ཞེས་པ་ནས། ཐུགས་སོ་ཞེས་པའི་བར་གྱིས་བསྟན། གསུམ་པ་ལ་བདུན། ཡི་གེ་བྷ་ག་དང་ལྷ་མོ་གཞིར་བཞག་པ།
རྩ་འདབ་ཀྱི་གྲངས། སྐད་ཅིག་མ། བདེན་པ། དེ་ཁོ་ན་ཉིད། དགའ་བ། སྡེ་བ་བཞིར་བཞག་པའོ། ། དང་པོ་ནི། ཨེ་ཝཾ་མ་ཡ་ནི་ཞེས་པ་ནས། ཡ་ཡི་རྣམ་པ་སྒྲོལ་མར་བརྗོད། ། ཅེས་པའི་བར་གྱིས་བསྟན།
གཉིས་པ་ནི། སྤྲུལ་པའི་འཁོར་ལོ་ལ། ཞེས་པ་ནས། འཁོར་ལོའི་གྲངས་ཀྱི་རིམ་པས་རྣམ་པར་བཞག་པ་ཞེས་པའི་བར་གྱིས་བསྟན། གསུམ་པ་ནི། སྐད་ཅིག་མ་བཞི་ནི་ཞེས་པ་ནས། མཚན་ཉིད་དང་བྲལ་བའོ། ། ཞེས་པའི་བར་གྱིས་བསྟན། བཞི་པ་ནི། འཕགས་པའི་བདེན་པ་བཞི་ནི་ཞེས་པ་ནས།
ལམ་མོ་ཞེས་པའི་བར་གྱིས་བསྟན། ལྔ་པ་ནི། དེ་ཁོ་ན་ཉིད་བཞི་ནི་ཞེས་པ་ནས། ཡེ་ཤེས་ཀྱི་དེ་ཁོ་ན་ཉིད་དང་ཞེས་པའི་བར་གྱིས་བསྟན། དྲུག་པ་ནི། དགའ་བ་བཞི་ནི་ཞེས་པ་ནས། དགའ་བ་འོ་ཞེས་པའི་བར་གྱིས་བསྟན། བདུན་པ་ནི། སྡེ་པ་བཞི་ནི་ཞེས་པ་ནས། ཕལ་ཆེན་ནོ་ཞེས་པའི་བར་གྱིས་བསྟན་ཏོ། །
གསུམ་པ་ཁམས་བདུད་རྩིའི་དཀྱིལ་འཁོར་ནི། ཟླ་བ་དང་ཞེས་པ་ནས་ཀཱ་ལྀ་དང་ཞེས་པའི་བར་གྱིས་བསྟན། བཞི་པ་རླུང་གི་དཀྱིལ་འཁོར་ནི། འཕོ་བ་བཅུ་དྲུག་དང་ཞེས་པ་ནས། དེ་ལྟར་ཐམས་ཅད་བཞིའོ་ཞེས་པའི་བར་གྱིས་བསྟན། ། གསུམ་པ་དེ་མངོན་དུ་བྱེད་པའི་ཐབས་ནི། ལྟེ་བ་གཏུམ་མོ་འབར་བ་ཡིས། ། ཞེས་པ་ནས། བསྲེགས་པས་རི་བོང་ཅན་ནི་འཛག ། ཅེས་པའི་བར་གྱིས་བསྟན་ནོ། །
གཉིས་པ་ལེའུའི་མིང་ནི། རྡོ་རྗེ་རིགས་ཀྱི་ལེའུ་སྟེ་དང་པོའོ་ཞེས་པས་བསྟན་ཏོ། ། གཉིས་པ་དེ་ལྟར་མོས་པར་བྱས་ནས། གནས་པར་བྱ་བའི་ཐབས་རྒྱུད་ལ་གཉིས། ཐུན་མོང་གི་དངོས་གྲུབ་སྒྲུབ་པ་དང་། གཙོ་བོར་མཆོག་སྒྲུབ་པའོ། དང་པོ་ལ་གསུམ། བཤད་པར་དམ་བཅའ་བ་དང་། དོན་དངོས། ལེའུའི་མིང་ངོ་། །
དང་པོ་ནི། སྔགས་་་་་་ལེའུ་འདིའི་འགྲེལ་ནི། རྡོ་རྗེ་རིགས་ཀྱི་ལེའུའི་འོག་ཏུ་སྔགས་ལེ་འཆད་པའི་རྒྱུ་མཚན་ཡོད་དེ། གོང་དུ་འབྲས་བུ་སྐུ་བཞིའི་དངོས་གྲུབ་དང་། ཐོབ་བྱེད་ཀྱི་ཐབས་ལྷན་ཅིག་སྐྱེས་པའི་ཡེ་ཤེས་བསྟན་པ་ལ་འཕྲོས་ནས་ཐོབ་བྱེད་ཀྱི་ཐབས་དེ་ཙམ་དུ་ངེས་ཤེ་ན། དེར་མ་ཟད་སྔགས་བཟླས་པས་ཀྱང་འགྲུབ་བོ་ཞེས་བསྟན་པའི་ཕྱིར་དང་། སྦས་དོན་ནི་སྔར་བསྟན་པའི་རྩ་སོ་གཉིས་དང་། འདིའི་སྔགས་ཚན་སོ་གཉིས་གྲངས་མཐུན་པ་དང་། རྩ་ནང་ན་གནས་པའི་ཁམས་བྱང་སེམས་དེས་ཡིད་མཚན་རྟོག་ལས་སྐྱོབ་པས་ན་དོན་གྱི་སྔགས་ཡིན་ནོ་ཞེས་བསྟན་པའི་ཕྱིར་རོ། ། ཀྱི་ལེའུ་བཤད་པར་བྱའོ། །
ཞེས་པས་བསྟན། གཉིས་པ་ལ་ལྔ། གཏོར་མའི་སྔགས། བཟླས་པ། བྱིན་གྱིས་བརླབ་པ། ས་སྦྱང་བ། ལས་ཀྱི་ཚོགས་སོ། ། དང་པོ་ནི། ཨོཾ་ཨ་ཀ་རོ་ཞེས་པ་ནས། སྭཱཧཱ་གཏོར་མའི་སྔགས་སོ་ཞེས་པའི་བར་གྱིས་བསྟན།
གཉིས་པ་ལ་དྲུག རིགས་ལྔའི་ས་བོན། ཀྱེ་རྡོ་རྗེའི་སྙིང་པོ། དེ་ཉིད་ལྔས་ཁྱད་པར་ཅན་དུ་བྱེད་པ། གྲོང་ཁྱེར་དཀྲུགས་པའི་སྔགས། ལྷ་མོ་བཅོ་ལྔའི་ས་བོན། ཧེ་རུ་ཀ་གསུམ་གྱི་སྔགས་སོ། ། དང་པོ་ནི། བྷྲུཾ་སོགས་ནས། ཧཱུྃ་གི་བར་ཏེ་ཡིག་འབྲུ་ལྔས་བསྟན།
གཉིས་པ་ནི། ཨོཾ་དེ་ཝ་ཞེས་པ་ནས། སྙིང་པོའོ་ཞེས་པའི་བར་གྱིས་བསྟན། གསུམ་པ་ནི། སྔགས་ཐམས་ཅད་ཅེས་པ་ནས། ནང་དུ་གཞུག་གོ་ཞེས་པའི་བར་གྱིས་བསྟན། བཞི་པ་ནི། ཨོཾ་ཨ་ཀ་ཙ་ཊ་ཞེས་པ་ནས། སྔགས་སོ་ཞེས་པའི་བར་གྱིས་བསྟན། ལྔ་པ་ནི།
ཨ་ཨཱ་ཞེས་པ་ནས་ས་བོན་ནོ་ཞེས་པའི་བར་གྱིས་བསྟན། དྲུག་པ་ནི། ཨོཾ་ཏྲཻ་ལོ་ཀྱ་ཞེས་པ་ནས། ཕྱག་དྲུག་པོའི་ཞེས་པའི་བར་གྱིས་བསྟན་ཏོ། ། གསུམ་པ་བྱིན་གྱིས་བརླབ་པའི་སྔགས་ནི། ཨོཾ་ཨཱཿཧཱུྃ་ཞེས་པ་ནས། སྔགས་སོ་ཞེས་པའི་བར་གྱིས་བསྟན་ཏོ། ། བཞི་པ་ནི། ཨོཾ་རཀྵ་ཞེས་པ་ནས། སྔགས་སོ་ཞེས་པའི་བར་གྱིས་བསྟན།
ལྔ་པ་ལས་ཀྱི་ཚོགས་ལ་ལྔ། ལྷ་མོ་བརྒྱད་དང་འབྲེལ་བའི་ལས། ཕྱག་བཅུ་དྲུག་པ་ལས་ཆར་དབབ་པ། ཕྱག་གཉིས་པ་ལས་སྤྲིན་དྲལ་བ། ཧེ་རུ་ཀ་བདག་མེད་དང་ཐུན་མོང་གི་ལས། ལས་སྒྲུབ་པའི་ལྷ་མོ་བདུན་བསྟན་པའོ། ། དང་པོ་ནི། ཨོཾ་ཧཱུྃ་སྭཱ་ཧཱ་ཞེས་པ་ནས། ཀུ་རུ་ཀུལླེའི་སྔགས་སོ་ཞེས་པའི་བར་གྱིས་བསྟན། གཉིས་པ་ནི།
ཨ་ཕུའི་རྣམ་པས་ཞེས་པ་ནས། ཆར་དབབ་པ་ཞེས་བྱ་བའི་ཆོ་གའོ། ། ཞེས་པའི་བར་གྱིས་བསྟན། གསུམ་པ་ནི། སྤྲིན་དྲལ་བ་བཤད་དེ་ཞེས་པ་ནས། སྤྲིན་དྲལ་བའི་ཆོ་གའོ། ། ཞེས་པའི་བར་གྱིས་བསྟན། བཞི་པ་ལ་བརྒྱད། རྡོ་རྗེ་གྲི་གུག་གི་ཆོ་ག ལྷ་གས་པ།
ཚ་བས་གདུང་བ། ཆང་སྐྱུག་པ། མྱོས་མ་དབང་དུ་བྱ་བ། ཉི་ཟླ་བཟུང་བ། རྐུན་པོ་ངོས་བཟུང་བ། དུད་འགྲོ་ལྔ་བསྐྲད་པའོ། ། དང་པོ་ནི། ཕ་རོལ་གྱི་སྡེ་ཞེས་པ་ནས། གྲི་གུག་ཆོ་གའོ། ། ཞེས་པའི་བར་གྱིས་བསྟན།
གཉིས་པ་ནི། ལྷ་རྣམས་བགས་ཞེས་པ་ནས། འགས་པའི་ཆོ་གའོ་ཞེས་པའི་བར་གྱིས་བསྟན། གསུམ་པ་ནི། ཚ་བས་གདུང་བར་ཞེས་པ་ནས། ཁྲི་བཟླས་པས་འགྲུབ་བོ་ཞེས་པའི་བར་གྱིས་བསྟན། བཞི་པ་ནི། ཆང་སྐྱུག་པར་ཞེས་པ་ནས། ཆང་སྐྱུག་གོ་ཞེས་པའི་བར་གྱིས་བསྟན། ལྔ་པ་ནི།
རབ་ཏུ་མྱོས་པ་དབང་དུ་ཞེས་པ་ནས། ཁྲི་ཡིས་འོང་བར་འགྱུར་རོ་ཞེས་པའི་བར་གྱིས་བསྟན། དྲུག་པ་ནི། ཟླ་བ་དང་ཉི་མ་དབང་དུ་ཞེས་པ་ནས། འཛིན་པ་ཞེས་བྱ་བའི་ཆོ་གའོ་ཞེས་པའི་བར་གྱིས་བསྟན། བདུན་པ་ནི། ཨོཾ་ན་གྲ་ཞེས་པ་ནས། རྡོ་རྗེ་སྐར་མའོ་ཞེས་པའི་བར་གྱིས་བསྟན། བརྒྱད་པ་ནི། བི་ཌུ་ཡ་ཞེས་པ་ནས།
ཁྱི་འབྲོས་པར་འགྱུར་རོ་ཞེས་པའི་བར་གྱིས་བསྟན། ལྔ་པ་ནི། རྡོ་རྗེ་མ་དང་ཞེས་པ་ནས། བརྟུལ་ཞུགས་ཅན་གྱིས་བྱེད་དོ་ཞེས་པའི་བར་གྱིས་བསྟན། གཉིས་པ་ལེའུའི་མིང་ནི། སྔགས་ཀྱི་ལེའུ་སྟེ་གཉིས་པའོ། ། ཞེས་པས་བསྟན་ཏོ། ། གཙོ་བོར་མཆོག་སྒྲུབ་པ་ལ་གསུམ། རིམ་པ་གཉིས་ལ་གནས་པར་བྱ་བ། དྲོད་ཐོབ་ནས་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པ།
རྣལ་འབྱོར་མ་དང་ལྷན་ཅིག་སྐྱེས་པའི་ཡེ་ཤེས་ཀྱི་དོན་སྒོམ་པའོ། ། དང་པོ་ལ་གཉིས། རྟེན་བསྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པའོ། ། དང་པོ་ལ་གཉིས། ལྷ་བསྐྱེད་པ་དང་། དབང་བསྐུར་བའོ། ། དང་པོ་ལ་གསུམ། བཤད་པར་དམ་བཅའ་བ་དང་། དོན་དངོས།
ལེའུའི་མིང་ངོ་། ། དང་པོ་ནི། དེ་་་་་་ལེའུའི་འགྲེལ་ནི། སྔགས་ལེའུའི་འོག་ཏུ་ལྷའི་ལེའུ་འཆད་པའི་རྒྱུ་མཚན་ཡོད་དེ། ཕྱི་ནི་སྔགས་བཟླས་པས་འགྲུབ་པ་ལ་ལུས་ལྷར་བསྐྱེད་དགོས་སོ་ཞེས་བསྟན་པའི་ཕྱིར་དང་། ནང་སྦས་དོན་ནི་རྩ་ནང་གི་བྱང་སེམས་དེ་ལུས་ལས་བྱུང་ཞིང་བདེ་བ་ལ་རོལ་བས་དོན་གྱི་ལྷ་ཡིན་ནོ་ཞེས་པའི་ཕྱིར་རོ། ། ནས་ལྷའི་ལེའུ་བཤད་པར་བྱའོ། ། ཞེས་པས་བསྟན། གཉིས་པ་ལ་གཉིས། ཧེ་རུ་ཀ་གསུམ་བསྐྱེད་པ།
ཐུན་མོང་གི་ཆོ་ག་དང་། སོ་སོའི་ཆོ་གའོ། ། དང་པོ་ལ་གསུམ། བསྡུས་པ། འབྲིང་། རྒྱས་པའོ། ། དང་པོ་ལ་གཉིས། རྒྱུ་ཚོགས་གཉིས་བསགས་པ་དང་། འབྲས་བུ་དཀྲོང་བསྐྱེད་ཀྱི་ཡན་ལག་བཞི་རྫོགས་སུ་བསྐྱེད་པའོ། ། དང་པོ་ནི།
དང་པོར་བྱམས་པ་བསྒོམ་པར་བྱ། ། ཞེས་པས། ཡང་ན་སྟོང་པ་ཞེས་པའི་བར་གྱིས་བསྟན། གཉིས་པ་ནི། བྱང་ཆུབ་སྟེ་ཞེས་པ་ནས། ཡིག་འབྲུ་དགོད་ཅེས་པའི་བར་གྱིས་བསྟན། འབྲིང་ལ་གསུམ། སྲུང་བའི་འཁོར་ལོ། རྟེན་གདན། བརྟེན་པ་རྡོའི་ཆོ་ག་གསུམ་བསྐྱེད་པའོ། །
དང་པོ་ནི། རེ་ཕས་ཉི་མ་སྔོན་དུ་ཞེས་པ་ནས། གུར་བཅིངས་པ་ཡང་རྣམ་པར་སྒོམ་པ་ཉིད། ཅེས་པའི་བར་གྱིས་བསྟན། གཉིས་པ་ནི། དང་པོར་རོ་ནི་རྣམ་སྒོམ་པ། ། ཞེས་པ་ནས། ཧེ་རུ་ཀ་ཉིད་རྣམ་པར་སྒོམ། ། ཞེས་པའི་བར་གྱིས་བསྟན། གསུམ་པ་ནི།
རང་གི་སྙིང་ཁར་རེ་བ་བསྒོམ་ཞེས་པ་ནས། དད་པས་ངེས་པར་རྣམ་པར་སྒོམ། ། ཞེས་པའི་བར་གྱིས་བསྟན། གསུམ་པ་རྒྱས་པ་ལ་གཉིས། ཚོགས་ཀྱི་ཞིང་སྤྱན་དྲངས་ནས་མཆོད་པ་དང་། མངོན་བྱང་ལྔ་ལས་ལྷ་བསྐྱེད་པའོ། ། དང་པོ་ནི། ནམ་མཁར་རྗེ་བཙུན་བལྟས་ནས་ནི། ། ཞེས་པ་ནས། གཡུང་མོ་སྐུ་ལ་འཁྱུད་པ་ཉིད། །
ཅེས་པའི་བར་གྱིས་བསྟན་ནོ། ། གཉིས་པ་ནི། ཨ་ལ་ཟླ་བ། ཞེས་པ་ནས་ཡོ་གའི་ཞེ་སྡང་བདག་ཉིད་འགྱུར། ། ཞེས་པའི་བར་གྱིས་བསྟན་ཏོ། ། འགྲེལ་པ་ལུགས་ལྟར་ན། ཧཱུྃ་་་་་་རང་གི་སྙིང་ཁར་གི་འོད་ཀྱིས་ཚོགས་་་་་་ནམ་མཁར་རྗེ་བཙུན་ཞིང་དགུག ། མཆོད་་་་་་དཀར་མོ་དང་ཚད་་་་་་དང་པོར་བྱམས་པ་མེད་སྲུང་་་་་་རེ་བས་འཁོར་་་་་་དང་པོ་རོ་ནི་གདན། ། མངོན་བྱང་་་་་་ཨ་ལྀ་ཟླ་བ་ལྔ་ལས་ལྷ་་་་་་རྡོ་རྗེ་སྐྱེ་བ་བསྐྱེད་པ། ། མི་ཐུབ་ཟླ་བའི་འཁྲུགས་ཅན་ཡིན། །
ཞེས་པ་ལྟར་རོ། ། གཉིས་པ་སོ་སོའི་ཆོ་ག་ལ་གསུམ། སྐུ་རྡོ་རྗེ། གསུང་རྡོ་རྗེ། ཐུགས་རྡོ་རྗེ་བསྐྱེད་པའོ། ། དང་པོ་ལ་གཉིས། ལྷའི་རྣམ་པ་རྒྱན་དང་བཅས་པ་དང་། འཁོར་གྱི་ལྷ་མོ་དང་གནས་བསྟན་པའོ། ། དང་པོ་ནི། སྔོ་དང་ཉི་མ་ཞེས་པས་ནས།
ཧཱུྃ་གི་ཡི་གེ་འདོད་པའི་བདག ། ཅེས་པའི་བར་གྱིས་བསྟན། གཉིས་པ་ནི། རྣལ་འབྱོར་མ་བརྒྱད་ཅེས་པ་ནས། དུར་ཁྲོད་ཞེས་ནི་མངོན་པར་བརྗོད། ། ཅེས་པའི་བར་གྱིས་བསྟན་ཏོ། ། གཉིས་པ་གསུང་ལ། ཕྱག་བཞི་ནི་ཞེས་པ་ནས། བཅོམ་ལྡན་འདས་ཀྱི་གཟུགས་ཅན་ནོ། ། ཞེས་པའི་བར་གྱིས་བསྟན་ཏོ། །
གསུམ་པ་ནི། ཕྱག་དྲུག་པ་ཞེས་པ་ནས། རོ་མནན་པའོ་ཞེས་པའི་བར་གྱིས་བསྟན། གསུམ་པ་ལེའུའི་མིང་ནི། ལྷའི་ལེའུ་སྟེ་གསུམ་པའོ། ། ཞེས་པས་བསྟན་ཏོ། ། གཉིས་པ་དབང་སྐུར་བ་ལ་གསུམ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། །
དང་པོ་ནི། ལྷ་དབང་་་་་་ལེའུའི་འགྲེལ་ནི། ལྷའི་ལེའུའི་རྗེས་སུ་ལྷའི་དབང་བསྐུར་བའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་ལྷར་བསྐྱེད་ཀྱང་དབང་བསྐུར་མ་ཐོབ་ན་ཁམས་གསུམ་ཆོས་ཀྱི་རྒྱལ་པོ་མི་ཐོབ་པས་དེ་ཐོབ་པར་བྱ་བའི་ཕྱིར་དང་། ནང་དོན་ནི་རྣམ་རྟོག་གི་དྲི་མ་འཁྲུད་པར་བྱེད་པས་ལྷན་སྐྱེས་ཀྱི་ཡེ་ཤེས་དེ་དོན་གྱི་དབང་ཡིན་ནོ་ཞེས་བསྟན་པའི་ཕྱིར་རོ། ། བསྐུར་བའི་ལེའུ་བཤད་པར་བྱའོ། ། ཞེས་པས་བསྟན། གཉིས་པ་ལ་དྲུག དབང་གི་ལྷ་སྤྱན་དྲང་བ། མཆོད་ཅིང་གསོལ་བ་གདབ་པ།
དབང་བསྐུར་བ་དངོས། ཡན་ལག་བཞི་རྫོགས་སུ་བསྟན་པ། ཐུན་གྱི་གྲངས། སྤྱོད་ལམ་གྱི་རྣལ་འབྱོར་རོ། ། དང་པོ་ནི། རང་གི་སྙིང་ཁར་ཞེས་པ་ནས། སྤྱན་དྲངས་ལ་ཞེས་པའི་བར་གྱིས་བསྟན། གཉིས་པ་ནི། མ་མོ་བརྒྱད་ཀྱིས་ཞེས་པ་ནས། ཏ་ཐཱ་ག་ཏ་ཞེས་པའི་བར་གྱིས་བསྟན།
གསུམ་པ་ནི་ཞེས་སངས་རྒྱས་དེ་ཞེས་པ་ནས། རྡོ་རྗེའི་གླུ་ཅན་ལ་སོགས་པ་རྣམས་ཀྱིས་བླང་བར་བྱའོ། ། ཞེས་པའི་བར་གྱིས་བསྟན། བཞི་པ་ནི། དབང་བསྐུར་ནས་ཞེས་པ་ནས་རྫོགས་པ་ཉིད་དོ་ཞེས་པའི་བར་གྱིས་བསྟན། ལྔ་པ་ནི། ཐུན་གསུམ་ཞེས་པ་ནས། སྒོམ་པ་རྣམ་པར་བསྒོམས་ནས་ཞེས་པའི་བར་གྱིས་བསྟན། དྲུག་པ་ནི། ལངས་ཏེ་ལྷའི་གཟུགས་སུ་བཞག་གོ །
ཞེས་པས་བསྟན། གསུམ་པ་ནི། དབང་གི་ལེའུ་སྟེ་བཞི་པའོ། ། ཞེས་པས་བསྟན་ཏོ། ། གཉིས་པ་བརྟེན་པ་རྫོགས་པའི་རིམ་པ་ལ་གསུམ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། དེ་་་་་་ལེའུའི་འགྲེལ་ནི།
ལྷ་དབང་བསྐུར་བའི་ལེའུའི་འོག་ཏུ་དེ་ཁོ་ན་ཉིད་ཀྱི་ལེའུ་འཆད་པའི་རྒྱུ་མཚན་ཡོད་དེ། ཕྱིའི་འགྲེལ་ནི། དེ་ལྟར་ལྷ་ཡན་ལག་བཞི་རྫོགས་སུ་བསྐྱེད་ཀྱང་དེ་ཁོ་ན་ཉིད་རྟོགས་པ་མེད་ན་མི་གྲོལ་བས་གྲོལ་བ་ཐོབ་པ་ལ་དེ་ཁོ་ན་ཉིད་རྟོགས་དགོས་སོ་ཞེས་ཤེས་པའི་ཕྱིར་དང་། དང་དོན་ནི་རྩ་ནང་གི་བྱང་སེམས་མི་རྟོག་ཅིང་མི་གཡོ་བ་དེ་དོན་གྱི་དེ་ཁོ་ན་ཉིད་ཡིན་ནོ་ཞེས་བསྟན་པའི་དོན་དུ་ཡིན་པའི་ཕྱིར་རོ། ། ཁོ་ན་ཉིད་ཀྱི་ལེའུ་བཤད་པར་བྱའོ། ། ཞེས་པས་བསྟན། དངོས་ལ་གཉིས། དེ་ཁོ་ན་ཉིད་རྟོགས་པར་བྱེད་པའི་ཐབས། ཐབས་ལས་བྱུང་བའི་གནས་སྐབས་ཀྱི་ཕན་ཡོན་ནོ། ། དང་པོ་ལ་ལྔ།
ཆོས་ཅན་ལ་ཆོས་ཉིད་ཀྱི་དེ་ཁོ་ན་ཉིད། གདབ་བྱ་ལ་འདེབས་བྱེད་ཀྱི་དེ་ཁོ་ན་ཉིད། སྦྱང་གཞི་དང་སྦྱོང་བྱེད་རིགས་དང་རིགས་བདག་ཏུ་གྱུར་པའི་དེ་ཁོ་ན་ཉིད། མཚོན་བྱེད་ལ་མཚོན་བྱའི་དེ་ཁོ་ན་ཉིད། ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་དོ། ། དང་པོ་ནི། ངོ་བོས་གཟུགས་མེད་ཅེས་པ་ནས། སེམས་ལས་བྱུང་བ་མེད་ཅེས་པའི་བར་གྱིས་བསྟན། གཉིས་པ་ལ་དྲུག ཇི་ལྟར་འདེབས་པའི་ཚུལ།
དེ་ལྟར་བཏབ་པའི་ཕན་ཡོན། ཕྱག་རྒྱའི་ངེས་ཚིག འདེབས་བྱེད་རིགས་ཀྱི་བདག་པོ། གང་གདབ་བྱ་དང་འདེབས་བྱེད་ཕན་ཚུན་མཚོན་པ། གདབ་བྱ་དང་འདེབས་བྱེད་རོ་གཅིག་པར་བྱ་བའོ། ། དང་པོ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། སྐྱེད་བྱེད་མ་དང་ཞེས་པ་ནས་རྟག་ཏུ་མཆོད་ཀྱི་བར་གཉིས་ཀྱིས་བསྟན།
གཉིས་པ་ལ་བཞི། གདབ་བྱ། འདེབས་ཚུལ། དམ་ཚིག དམ་ཚིག་དང་འགལ་བའི་ཉེས་དམིགས་སོ། ། དང་པོ་ནི། གར་མ་ཞེས་པ་ནས། བྲམ་ཟེ་མོ་ཞེས་པ་གཉིས་ཀྱིས་བསྟན། གཉིས་པ་ནི། ཐབས་དང་ཞེས་པ་ནས་རྟག་ཏུ་མཆོད་ཅེས་པའི་བར་གཉིས་ཀྱིས་བསྟན།
གསུམ་པ་ནི། ཇི་ལྟར་བྱེ་བར་ཞེས་པ་ནས། བསྟེན་པ་ཉིད་ཅེས་པའི་བར་གཉིས་ཀྱིས་བསྟན། བཞི་པ་ནི། མ་གསང་ཞེས་པ་ནས། སྡུག་བསྔལ་བྱེད་ཅེས་པའི་བར་གཉིས་ཀྱིས་བསྟན་ཏོ། ། གཉིས་པ་དེ་ལྟར་བཏབ་པའི་ཕན་ཡོན་ནི། རིགས་ལྔའི་ཞེས་པ་ནས། བརྗོད་པར་བྱ་ཞེས་པའི་བར་གཉིས་ཀྱིས་བསྟན། གསུམ་པ་ངེས་ཚིག་ནི།
རྡོ་རྗེ་འདིས་ནི་ཞེས་པ་ནས། བརྗོད་པར་བྱ་ཞེས་པའི་བར་གཉིས་ཀྱིས་བསྟན། བཞི་པ་རིགས་ཀྱི་བདག་པོ་ནི། རྡོ་རྗེ་པདྨ་ཞེས་པ་ནས། རིགས་ནི་རྣམ་པ་ལྔ་རུ་བརྗོད། ། ཅེས་པའི་བར་གྱིས་བསྟན། ལྔ་པ་ཕན་ཚུན་མཚོན་པ་ནི། རྡོ་རྗེ་ཕྱག་རྒྱ་ཞེས་པ་ནས། ཕྱག་རྒྱ་ལྔ་ནི་རྣམ་པར་ངེས། ། ཞེས་པའི་བར་གྱིས་བསྟན།
དྲུག་པ་རོ་གཅིག་པར་བྱ་བ་ནི། འདི་རྣམས་ཞེས་པ་ནས། དེ་བཞིན་གཤེགས་ཞེས་བརྗོད་པར་བྱ། ། ཞེས་པའི་བར་གྱིས་བསྟན། གསུམ་པ་སྦྱངས་གཞི་སྦྱོང་བྱེད་རིགས་བདག་ཏུ་འགྱུར་བའི་དེ་ཁོ་ན་ཉིད་ལ་གསུམ། འབྲས་བུའི་རིགས་བདག་གི་གྲངས། སྦྱང་གཞི་རིགས་བདག་གི་དབྱེ་བ། རིགས་དང་རིགས་བདག་ཏུ་འགྱུར་བའི་ཚུལ་ལོ། ། དང་པོ་ནི། རིགས་ནི་རྣམ་པ་དྲུག་བརྗོད་ཅིང་། །
ཞེས་པ་ནས། གསུམ་དུ་འགྱུར་ཞེས་པའི་བར་གྱིས་བསྟན། གཉིས་པ་ནི། རིགས་དང་འབྱུང་བ་ཞེས་པ་ནས། རང་བཞིན་གྱི་ཞེས་པའི་བར་གཉིས་ཀྱིས་བསྟན། གསུམ་པ་ནི། རིགས་བགྲང་བྱ་འདི་ཡི་ནི། ། རིགས་ཞེས་མངོན་པར་བརྗོད་པར་བྱ། ། ཞེས་པས་བསྟན་ཏོ། ། བཞི་པ་མཚོན་བྱེད་ལ་མཚོན་བྱའི་དེ་ཁོ་ན་ཉིད་ལ་བཞི།

ཉམས་དེས་སྣང་སྟོང་ཟུང་དུ་འཇུག མདོ་རྒྱས་གཉིས་ཀྱི་དེ་བཞིན་གཤེགས་པའི་རིགས་དྲུག ལྷའི་མིང་དོན། བཅོམ་ལྡན་འདས་མཚོན་པའོ། ། དང་པོ་ནི། སྒོམ་པ་པོ་མེད་ཅེས་པ་ནས། སྔགས་དང་ལྷ་ནི་ཡང་དག་གནས། ། ཞེས་པའི་བར་གྱིས་བསྟན། གཉིས་པ་ལ་མདོར་བསྟན་དང་། རྒྱས་པར་བཤད་པ་གཉིས་ལས། དང་པོ་ནི།
རྣམ་སྣང་མི་བསྐྱོད་ཅེས་པ་ནས། ཐམས་ཅད་སངས་རྒྱས་དེ་ཉིད་བརྗོད། ། ཅེས་པའི་བར་གྱིས་བསྟན། གཉིས་པ་ནི། ཚངས་པ་སྒྲིབ་བྲལ་ཞེས་པ་ནས། བདེ་བ་རྟོགས་ཕྱིར་རྣམ་སངས་རྒྱས། ། ཞེས་པའི་བར་གྱིས་བསྟན་ཏོ། ། གསུམ་པ་ལྷའི་མིང་དོན་ནི་གང་ཕྱིར་ལུས་ལས་བྱུང་བ་ཡིས། ། ལྷ་ཞེས་མངོན་པར་བརྗོད་པར་བྱ། ། ཞེས་པས་བསྟན།
བཞི་པ་ནི། སངས་རྒྱས་འདི་ལ་ཞེས་པ་ནས། འཇོམས་ཕྱིར་བཅོམ་ལྡན་འདས་ཞེས་བརྗོད། ། ཅེས་པའི་བར་གྱིས་བསྟན་ཏོ། ། ལྔ་པ་ཕྱག་རྒྱ་དང་ཡེ་ཤེས་བསྲེ་བའི་དེ་ཁོ་ན་ཉིད་ནི། གང་ཕྱིར་སྐྱེ་འགྲོ་བསྐྱེད་པ་ཡི། ། ཞེས་པ་ནས། དེ་ཕྱིར་གཡུང་མོར་བརྗོད་པར་བྱ། ། ཞེས་པའི་བར་གྱིས་བསྟན་ཏོ། ། གཉིས་པ་ཐབས་ལས་བྱུང་བ་གནས་སྐབས་ཀྱི་ཕན་ཡོན་ལ་ལྔ།
ངག་བརྗོད་པ་སྔགས། རྐང་པའི་རྗེས་དཀྱིལ་འཁོར། ལག་པའི་བྱ་བ་ཕྱག་རྒྱ། སེམས་ཀྱི་བསམ་པ་ཏིང་འཛིན། ལྷན་ཅིག་སྐྱེས་པའི་ཡེ་ཤེས་བཟའ་བར་བསྒྱུར་བའོ། ། དང་པོ་ནི། ཨ་ལྀ་ཀ་ལྀ་ཞེས་པ་ནས། ཡང་དག་བཤད་ཅེས་ཚིག་གཉིས་ཀྱིས་བསྟན། གཉིས་པ་ནི། རྐང་པའི་རྗེས་ནི་དཀྱིལ་འཁོར་ཉིད། །
ཉིད་ཕྱིར་དཀྱིལ་འཁོར་བརྗོད་པར་བྱ། ། ཞེས་པས་བསྟན། གསུམ་པ་ནི། ལག་པ་བསྒྱུར་བ་ཞེས་པ་ནས། དེ་བཞིན་ནོ་ཞེས་པའི་བར་གཉིས་ཀྱིས་བསྟན། བཞི་པ་ནི། གང་ཕྱིར་ཞེས་པ་ནས། བསམ་གཏན་ནོ་ཞེས་པའི་བར་གཉིས་ཀྱིས་བསྟན། ལྔ་པ་ནི། ཇི་ལྟར་ཕ་ལས་ཞེས་པ་ནས།
དེ་ཡི་བདེ་བ་བསམ་གཏན་བརྗོད། ། ཅེས་པའི་བར་གྱིས་བསྟན་ཏོ། ། གསུམ་པ་ལེའུའི་མིང་ནི། དེ་ཁོ་ན་ཉིད་ཀྱི་ལེའུ་སྟེ་ལྔ་པའོ་ཞེས་པས་བསྟན་ཏོ།། །། གཉིས་པ་དྲོད་ཐོབ་ནས་སེམས་ཀྱི་བརྟན་གཡོ་བརྟག་པའི་ཕྱིར་སྤྱོད་པ་ལ་གཉིས། སྤྱོད་པ་ཉིད་ཇི་ལྟར་བྱ་བ་དང་། གྲོགས་ངོ་ཤེས་པར་བྱེད་པ་བརྡའོ། ། དང་པོ་ལ་གསུམ། བཤད་པར་དམ་བཅའ་བ། དོན་དངོས།
ལེའུའི་མིང་ངོ་། ། དང་པོ་ནི། དེ་ནས་་་་་་ལེའུའི་འགྲེལ་ནི། དེ་ཁོ་ན་ཉིད་ཀྱི་ལེའུའི་འོག་ཏུ་སྤྱོད་པའི་ལེའུ་འཆད་པའི་རྒྱུ་མཚན་ཡོད་དེ། དེ་ཁོ་ན་ཉིད་རྟོགས་པའི་དྲོད་ཐོབ་ནས་སྤྱོད་པ་བྱ་དགོས་སོ་ཞེས་བསྟན་པའི་ཕྱིར་དང་། ནང་སྦས་དོན་ནི་རྩ་ནང་གི་བྱང་སེམས་གཡོ་ཞིང་རྒྱུ་བ་དེ་དོན་གྱི་སྤྱོད་པ་ཡིན་ནོ་ཞེས་བསྟན་པའི་ཕྱིར་རོ། ། གཞན་ཡང་ཞེས་པ་ནས། ཕྱིན་མཆོག་ཉིད་ཅེས་པའི་བར་གཉིས་ཀྱིས་བསྟན་ཏོ། ། གཉིས་པ་དངོས་ལ་གཉིས། མདོར་བསྟན་དང་།
རྒྱས་བཤད་དོ། ། དང་པོ་ལ་ལྔ། སྤྱོད་པའི་དགོས་པ། རྒྱན་གོས། ཁ་ཟས། ལྷའི་རྣལ་འབྱོར། གྲོགས་བསྟན་པའོ། ། དང་པོ་ནི། གང་གི་དངོས་གྲུབ་མཐར་འགྲོ་བ། ། ཀྱཻ་རྡོ་རྗེའི་དངོས་གྲུབ་རྒྱུས། །
ཞེས་པས་བསྟན། གཉིས་པ་ནི། སྒོམ་པ་པོ་ཡི་ཞེས་པ་ནས། སྟག་གི་པགས་པ་ཉིད་ཅེས་པའི་བར་གྱིས་བསྟན། གསུམ་པ་ནི། བཟའ་བ་མི་འཆི་བཅུ་ཕྱེད་དེ་ཞེས་པས་བསྟན། བཞི་པ་ནི། ཧེ་རུ་ཀ་སྦྱོར་སྐྱེས་བུ་ཉིད། ། ཅེས་པས་བསྟན། ལྔ་པ་ནི།
ཁ་དོག་ལྔ་ལ་ཞེས་པ་ནས། གང་ཕྱིར་དབྱེ་བ་མཚོན་མི་བྱ། ། ཞེས་པའི་བར་གྱིས་བསྟན། གཉིས་པ་རྒྱས་པར་བཤད་པ་ལ་གཉིས། སྤྱོད་པའི་སྔོན་དུ་འགྲོ་བ་དྲོད། དྲོད་ཐོབ་ནས་སྤྱོད་པ་བྱ་བའི་ཚུལ་ལོ། ། དང་པོ་ནི། ཤིང་གཅིག་དང་ནི་ཞེས་པ་ནས། བཟང་བར་བརྗོད་པར་བྱ་ཞེས་པའི་བར་གྱིས་བསྟན། གཉིས་པ་ལ་ལྔ།
གང་གི་སྤྱོད་པའི་གང་ཟག གང་དང་སྤྱད་པའི་གྲོགས། རྒྱན་གྱི་རྣམ་གཞག ལྷའི་རྣལ་འབྱོར། ཇི་ལྟར་སྤྱོད་པའི་ཚུལ་ལོ། ། དང་པོ་ནི། ཅུང་ཟད་དྲོད་ནི་ཞེས་པ་ནས། འདི་ནི་སྤྱོད་པ་སྤྱད་པ་ཉིད། ། ཅེས་པའི་བར་གྱིས་བསྟན། གཉིས་པ་ལ་གསུམ།
གྲོགས་ཀྱི་མཚན་ཉིད། ཇི་ལྟར་སྦྱང་བའི་ཐབས། བསྟེན་པའི་ཚུལ་ལོ། ། དང་པོ་ལ་གསུམ། རྡོ་རྗེའི་རིགས་མཆོག་ཏུ་བསྟན་པ། ཡང་ན་རང་གི་ལྷའི་རིགས་དང་འབྲེལ་པ། རིགས་གཞན་ལའང་རུང་པའོ། ། དང་པོ་ནི། ཤིན་ཏུ་བཞིན་བཟང་ཞེས་པ་ནས། སྤྱོད་པ་བྱ་བར་རྟོགས་པར་བྱ། །
ཞེས་པའི་བར་གྱིས་བསྟན། གཉིས་པ་ནི། རྡོ་རྗེའི་རིགས་ཀྱི་ཞེས་པ་ནས། རིགས་ཀྱི་བྱ་ཞེས་པའི་བར་ཚིག་གཉིས་ཀྱིས་བསྟན། ། གསུམ་པ་ནི། ཡང་ན་གཞན་གྱི་རིགས་བྱུང་བ། ། ཞེས་པས་བསྟན་ཏོ། ། གཉིས་པ་ཇི་ལྟར་སྦྱང་བའི་ཐབས་ནི། བྱང་ཆུབ་ས་བོན་གདབ་པ་དང་། ། སྦྱངས་པ་ཡི་ནི་གཟུང་བར་བྱ། །
ཞེས་པས་བསྟན། གསུམ་པ་བསྟན་པའི་ཚུལ་ནི། གལ་ཏེ་དགའ་བས་ཞེས་པ་ནས། ཡོ་ག་མཉམ་པར་བཞག་པས་བྱེད། ། ཅེས་པའི་བར་གྱིས་བསྟན་ཏོ། ། གསུམ་པ་རྒྱན་གྱི་རྣམ་གཞག་ནི། འཁོར་ལོའི་གཟུགས་ཀྱི་ཞེས་པ་ནས། ཐབས་ཀྱི་གཟུགས་ཀྱི་ཅང་ཏེའུ་ཉིད། ། ཅེས་པའི་བར་གྱིས་བསྟན། བཞི་པ་ལྷའི་རྣལ་འབྱོར་ནི།
ཞེ་སྡང་རྣམ་དག་རྣལ་འབྱོར་པ། ། ཞེས་པས་བསྟན། ལྔ་པ་ཇི་ལྟར་སྤྱོད་པའི་ཚུལ་ལ་གཉིས། བསྟེན་པར་བྱ་བ་དགོས་པ་དང་བཅས་པ་བཟུང་བ་དང་། དམ་ཚིག་དང་སྡོམ་པ་ལས་མི་འདའ་བར་སྤྱོད་པའོ། ། དང་པོ་ལ་བཞི། དགོས་པ་དང་བཅས་པའི་གླུ་གར། བཟའ་བཏུང་། རྒྱན་ཆ། ལག་ཆ་དགོས་པ་དང་བཅས་པའོ། །
དང་པོ་ནི། གླུ་ནི་རྣམ་དག་སྔགས་སུ་གནས། ། ཞེས་པ་ནས། ཡོ་གའི་རྟག་ཏུ་རྟག་ཏུ་བྱེད། ། ཅེས་པའི་བར་གྱིས་བསྟན། གཉིས་པ་ནི། སྨན་ནི་རྣམ་པར་ཞེས་པ་ནས། བསྲུང་བར་འགྱུར་བ་ཡིན་ཞེས་པའི་བར་གྱིས་བསྟན། གསུམ་པ་ནི། རྐུན་མའི་སྐྲ་ལ་ཞེས་པ་ནས།
རྣལ་འབྱོར་པའི་སྤྱོད་པས་འཛིན། ། ཞེས་པའི་བར་གྱིས་བསྟན། བཞི་པ་ནི། ཅང་ཏེའུའི་སྒྲ་ནི་ཞེས་པ་ནས། བཟླས་དང་སྒོམ་པ་ཡིན་ཞེས་པའི་བར་གྱིས་བསྟན་ཏོ། ། གཉིས་པ་དམ་ཚིག་སྡོམ་པ་ལས་མི་འདའ་བར་སྤྱོད་པ་ལ་བདུན། ཕྱིན་ཅི་ལོག་དྲུག་སྤང་བ། སྤྱོད་པ་སྔོན་དུ་འགྲོ་བ། རྟོག་པ་དང་བྲལ་པའི་སྤྱོད་པ་དངོས། དངོས་གྲུབ་ཀྱི་རྒྱུ་བླ་མ་ལ་ཕྱག་འཚལ་བ།
ལས་ཀྱི་དམ་ཚིག་ལས་གྲོལ་བ། འཇིགས་པ་དང་བྲལ་བའི་ཀུན་ཏུ་སྤྱོད་པ། ཡེ་ཤེས་ཀྱི་དམ་ཚིག་སྙིང་རྗེ་དང་ལྡན་ཞིང་ཆང་གིས་བཟི་བར་མི་བྱའོ། ། དང་པོ་ནི། སྐད་དང་རྨོངས་དང་ཞེས་པ་ནས། ཐེ་ཚོམ་མེད་པར་སྤྱོད་པར་བྱ། ། ཞེས་པའི་བར་གྱིས་བསྟན། གཉིས་པ་ནི། ལུས་ཀྱི་སྦྱིན་པ་ཞེས་པ་ནས། སྦྱིན་པ་བྱིན་མི་བྱ་ཞེས་པའི་བར་གྱིས་བསྟན།
གསུམ་པ་ནི། བཟའ་བཅའ་དེ་བཞིན་ཞེས་པ་ནས། རྣམ་རྟོག་ཉིད་དུ་མི་བྱའོ། ། ཞེས་པའི་བར་གྱིས་བསྟན། བཞི་པ་ནི། དངོས་གྲུབ་ཐོབ་པའི་ཞེས་པ་ནས། མངོན་ཕྱག་འཚལ་ཞེས་པའི་བར་གྱིས་བསྟན། ལྔ་པ་ནི། བསླབ་དང་དབང་ལ་ཞེས་པ་ནས། རྣལ་འབྱོར་ལྡན་པས་སྤྱོད་པ་བྱེད། །
ཅེས་པའི་བར་གྱིས་བསྟན། དྲུག་པ་ནི། ངེས་པར་མངོན་དུ་ཞེས་པ་ནས། སེང་གེའི་གཟུགས་ཀྱིས་རྣམ་པར་རྒྱུ། ། ཞེས་པའི་བར་གྱིས་བསྟན། བདུན་པ་ནི། སེམས་ཅན་ཀུན་གྱི་ཞེས་པ་ནས། བཏུང་བས་བཟི་བ་མེད་ཅེས་པའི་བར་གྱིས་བསྟན། གསུམ་པ་ལེའུའི་མིང་ནི། དྲུག་པའོ་ཞེས་པས་བསྟན་ཏོ། །།
གཉིས་པ་གྲོགས་ངོ་ཤེས་པར་བྱེད་པ་བརྡ་ལ་གསུམ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི། དེ་ནས་་་་་་ལེའུའི་འགྲེལ་ནི། སྤྱོད་པའི་ལེའུའི་འོག་ཏུ་བརྡའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་རིམ་གཉིས་བརྟན་པའི་རྣལ་འབྱོར་པས་སྤྱོད་པ་བྱེད་པའི་ཚེ་གྲོགས་རྣལ་འབྱོར་མ་ངོ་ཤེས་པར་བྱེད་པ་ལ་བརྡ་དང་བརྡའི་ལན་གྱི་རྣམ་གཞག་ཤེས་པར་བྱེད་པ་དང་། གང་དུ་རྒྱུ་བའི་གནས་ཀྱང་ཡུལ་སོ་གཉིས་པོ་འདི་དག་ཡིན་ནོ་ཞེས་བསྟན་པའི་དོན་བསྡུས་ཡིན་པའི་ཕྱིར་དང་། སྦས་དོན་ནི་རྩ་ནང་གི་བྱང་སེམས་དེ་སེམས་སྨྱུག་མའི་རང་བཞིན་དུ་མཚོན་པའི་ཕྱིར་རོ། །
གཙོ་མོའི་ལེའུ་བཤད་པར་བྱའོ། ། ཞེས་པས་བསྟན། གཉིས་པ་ལ་གཉིས་ཏེ། ལུས་ཀྱི་བརྡ་དངོས་དང་། བརྡས་མཚོན་པའི་གྲོགས་དང་འདུ་བའི་ཚུལ་ལོ། ། དང་པོ་ལ་དྲུག བརྡའི་དགོས་པ། ཕྱག་རྒྱ་དང་ཕྱག་རྒྱའི་ལན། དམ་ཚིག་དང་ལྡན་མི་ལྡན་དབྱེ་བ། དམ་ཚིག་དང་ལྡན་པ་འདུ་བའི་བརྡའ།
འདུ་བའི་གནས་སྤྱིར་བསྟན་པ། དེ་དུས་སུ་ཇི་ལྟར་བྱ་བའོ། ། དང་པོ་ནི། གང་གི་སྤུན་དང་ཞེས་པ་ནས། ཤེས་པར་བྱ་ཞེས་པའི་བར་ཚིག་གཉིས་ཀྱིས་བསྟན། གཉིས་པ་ལ་གཉིས་ཏེ། དོན་སྟོན་པ་སྙུན་གྱི་བརྡའ་དང་། དོན་སྟོན་པ་མེད་པའི་བརྡའོ། ། དང་པོ་ནི། གང་ཞིག་སོར་མོ་ཞེས་པ་ནས།
སྙུན་གྱི་ཕྱག་རྒྱ་རྣམ་པར་ཤེས། ། ཞེས་པའི་བར་གྱིས་བསྟན། གཉིས་པ་ནི། གང་གི་སྲིན་ལག་ཅེས་པ་ནས། ལྡོའི་རྣམ་པར་བརྩེ་བར་བྱ། ། ཞེས་པའི་བར་གྱིས་བསྟན་ཏོ། ། གསུམ་པ་དམ་ཚིག་དང་སྡོམ་པ་ལྡན་མི་ལྡན་དབྱེ་བ་ནི། ཕྱག་རྒྱ་ཕྱག་རྒྱའི་ལན་གྱི་ནི། ། དམ་ཚིག་གི་ནི་རྣམ་པར་དབྱེ། ། ཞེས་པས་བསྟན།
བཞི་པ་ནི། དེ་ལ་རྣལ་འབྱོར་མས་ཞེས་པ་ནས། བརྟུལ་ཞུགས་བཟང་ཞེས་པའི་བར་གྱིས་བསྟན། ལྔ་པ་ནི། དེ་ལ་ཕྱི་རོལ་ཞེས་པ་ནས། གནས་པ་ནི་ཞེས་པའི་བར་ཚིག་གཉིས་ཀྱིས་བསྟན། དྲུག་པ་ནི། དེ་ལ་འདུ་བར་རྣལ་འབྱོར་མས། ། གང་སྨྲས་དེ་དག་ཐམས་ཅད་བྱ། ། ཞེས་པས་བསྟན་ཏོ། །
གཉིས་པ་གྲོགས་དང་འདུ་བའི་ཚུལ་ལ་གསུམ། གང་དུ་འདུ་བའི་གནས། ནམ་འདུ་བའི་དུས། འདུས་པའི་བྱ་བའོ། ། དང་པོ་ལ་གཉིས། ཞུས་ལན་གྱིས་མདོར་བསྟན་པ་དང་། ཞུས་ལན་གྱིས་རྒྱས་པར་བཤད་པའོ། ། དང་པོ་ནི། ཀྱེ་བཅོམ་ལྡན་འདས་ཞེས་པ་ནས། འདིས་ནི་གཞན་གྱིས་བརྗོད་མི་བྱ། །
ཞེས་པའི་བར་གྱིས་བསྟན། གཉིས་པ་ནི། ཀྱེ་བཅོམ་ལྡན་འདས་ཞེས་པ་ནས། ཉེ་བའི་དུར་ཁྲོད་བརྗོད་པར་བྱ། ། ཞེས་པའི་བར་གྱིས་བསྟན་ཏོ། ། གཉིས་པ་ལ་ནམ་འདུ་བའི་དུས་ལ་གཉིས་ཏེ། དགོས་པ་དང་བཅས་པའི་བཤད་པར་དམ་བཅའ་བ་དང་། ཞུས་པ་དང་ལན་གཉིས་ཀྱི་དོན་དངོས་སོ། ། དང་པོ་ནི། སེམས་ཅན་ཀུན་གྱི་ཞེས་པ་ནས།
ཉིན་བར་ཉིད་ཀྱང་བཤད་པར་བྱ། ། ཞེས་པའི་བར་གྱིས་བསྟན། གཉིས་པ་ནི། ཀྱེ་བཅོམ་ལྡན་ཞེས་པ་ནས། བརྒྱད་པ་ཉིད་ཅེས་པའི་བར་གྱིས་བསྟན་ཏོ། ། གསུམ་པ་འདུས་པའི་བྱ་ལ་གསུམ། ཚོགས་ཀྱི་ཡོ་བྱད། རིམ་པ་གཉིས་ཀྱི་རྣལ་འབྱོར། ཁ་ཟས་ཀྱི་རྣལ་འབྱོར་དགོས་པ་དང་བཅས་པའོ། ། དང་པོ་ནི།
རྒྱལ་མཚན་དང་ནི་ཞེས་པ་ནས། ཆོ་གའི་གཙོ་བོ་དགག་པར་བྱ། ། ཞེས་པའི་བར་གྱིས་བསྟན། གཉིས་པ་ལ་གཉིས། རྣལ་འབྱོར་གཉིས་ལ་བརྟེན་པའི་བསྐྱེད་རིམ་དང་། ཧེ་རུ་ཀའི་ངེས་ཚིག་གི་རྫོགས་རིམ་གྱི་ཡེ་ཤེས་སོ། ། དང་པོ་ལ་གཉིས། རྣལ་འབྱོར་དངོས་དང་། དེ་ལྟར་བསྒོམས་པའི་ཕན་ཡོན་ནོ། ། དང་པོ་ལ་གཉིས།
བདག་ཉིད་སྒོམ་པའི་རྣལ་འབྱོར་དང་། གཞན་ལ་སྒོམ་པའི་རྣལ་འབྱོར་རོ། ། དང་པོ་ནི། དེ་ལ་འདི་ལྟར་ཞེས་པ་ནས། བཟང་ངན་མི་སྨྲ་གང་ཡང་མེད། ། ཅེས་པའི་བར་གྱིས་བསྟན། གཉིས་པ་ནི། ཇི་ལྟར་བདག་ཉིད་འདི་ལྟར་ཞེས་པ་ནས། བཟའ་དང་བཏུང་བ་ལ་སོགས་སྤྱད། ། ཅེས་པའི་བར་གྱིས་བསྟན།
གཉིས་པ་དེ་ལྟར་སྒོམ་པའི་ཕན་ཡོན་ནི། ཡན་ལག་ཇི་སྙེད་ཅེས་པ་ནས། ཕྱག་རྒྱ་ཡིན་ཞེས་པའི་བར་གྱིས་བསྟན། གཉིས་པ་ཧེ་རུ་ཀའི་ངེས་ཚིག་གི་རྫོགས་རིམ་གྱི་ཡེ་ཤེས་བསྒོམ་པ་ནི། ཤྲཱི་ནི་གཉིས་མེད་ཡེ་ཤེས་ཆེ། ། ཞེས་པ་ནས། གང་དུའང་མ་གནས་པ་ཞེས་པའི་བར་གྱིས་བསྟན་ཏོ། ། གསུམ་པ་ཁ་ཟས་ཀྱི་རྣལ་འབྱོར་དགོས་པ་དང་བཅས་པ་ནི། རྡོ་རྗེ་ཐོད་པའི་ཞེས་པ་ནས། དེ་ཡི་དབང་དུ་འགྱུར་ཞེས་པའི་བར་གྱིས་བསྟན།
གསུམ་པ་ལེའུའི་མིང་ནི། བརྡ་དང་གནས་གཏན་ལ་དབབ་པའི་ལེའུ་སྟེ་བདུན་པའོ་ཞེས་པའི་བར་གྱིས་བསྟན་ཏོ།། །། གསུམ་པ་རྣལ་འབྱོར་མ་དང་ལྷན་ཅིག་སྐྱེས་པའི་དོན་བསྒོམ་པ་ལ་གཉིས། རྣལ་འབྱོར་མའི་འཁོར་ལོ་བསྒོམ་པ་དངོས་དང་། དེའི་རྣམ་པར་དག་པའོ། ། དང་པོ་ལ་གསུམ། བཤད་པར་དམ་བཅའ་བ། དོན་དངོས། ལེའུའི་མིང་ངོ་། ། དང་པོ་ནི།
དེ་ནས་་་་་་ལེའུའི་འགྲེལ་ནི། བརྡ་དང་གནས་ཀྱི་ལེའུའི་འོག་ཏུ་རྣལ་འབྱོར་མའི་འཁོར་ལོའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་བརྡས་ངོ་ཤེས་པར་བྱ་བའི་རྣལ་འབྱོར་མ་དེ་ཡང་ལྷ་མོ་བཅོ་ལྔ་པོ་ཡིན་ནོ་ཞེས་བསྟན་པའི་ཕྱིར་དང་། སྦས་དོན་ནི་ལྷན་ཅིག་སྐྱེས་པའི་ཡེ་ཤེས་ཀྱི་ཉེ་བའི་རྒྱུ་ནང་གི་རྩ་རྣམས་ལྷ་མོ་རྣམས་སུ་བསྒོམ་པ་ཡིན་པའི་ཕྱིར་རོ། ། རྣལ་འབྱོར་མའི་འཁོར་ལོ་བཤད་པར་བྱའོ། ། ཞེས་པས་བསྟན། གཉིས་པ་དངོས་ལ་གསུམ། བསྐྱེད་པའི་རིམ་པ་བསྒོམ་ཚུལ། རིམ་པ་གཉིས་འབྲེལ་ཅན་དུ་བསྒོམ་ཚུལ། རྫོགས་པའི་རིམ་པ་བསྒོམ་ཚུལ་ལོ། །
དང་པོ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ནམ་མཁའ་ཁམས་གསུམ་ཞེས་པ་ནས། ལྷ་རྣམས་ཇི་ལྟར་འབྱུང་བ་ཉིད། ། ཅེས་པའི་བར་གྱིས་བསྟན། གཉིས་པ་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས། དང་པོ་ལ་འབྱུང་བ་བཞི་ལས་གཞལ་ཡས་ཁང་བསྐྱེད་པ་དང་།
གདན་བསྒོམ་པའོ། ། དང་པོ་ནི། འཁོར་ལོ་ཞེས་པ་ནས། ཕྱི་མར་བརྗོད་ཅེས་པའི་བར་གྱིས་བསྟན། གཉིས་པ་ནི། དེ་དབུས་ཤི་བ་བཅོ་ལྔ་ཡི། གདན་གྱི་བདག་ཉིད་རྣམ་པར་བསམ། ། ཞེས་པས་བསྟན། གཉིས་པ་བརྟེན་པ་ལྷ་བསྐྱེད་པ་ལ་གསུམ། མངོན་བྱང་ལྔའི་བསྐྱེད་ཆོག
ལྷ་མོ་རྣམས་གསལ་གདབ་པ། ཁ་དོག་གི་སྒོ་ནས་ཞེན་པ་སྤངས་པའོ། ། དང་པོ་ལ་གཉིས། ལྷ་མོ་རྣམས་ཀྱི་མངོན་བྱུང་དང་། རྒྱུ་རྡོ་རྗེ་འཛིན་པའི་བསྐྱེད་ཆོག་གོ ། དང་པོ་ལ་གསུམ། ཨ་ལྀ་ཀ་ལྀ་ལ་མ་ལྟོས་པའི་མངོན་བྱང་། ལྟོས་པའི་མངོན་བྱང་། ཡེ་ཤེས་ལྔ་དང་སྦྱར་བའོ། ། དང་པོ་ནི།
དེ་ཡི་སྟེང་དུ་ཟླ་བ་ཡིན། ། ཞེས་པ་ནས། གཉིས་འདུས་པ་ལས་བདེ་ཆེན་ནོ། ། ཞེས་པའི་བར་གྱིས་བསྟན། གཉིས་པ་ནི་ཨ་ལྀ་ཟླ་བའི་ཞེས་པ་ནས། རབ་ཏུ་གྲགས་ཞེས་པའི་བར་གྱིས་བསྟན། གསུམ་པ་ནི། ཟླ་བ་མེ་ལོང་ཞེས་པ་ནས། ལྔ་པོ་སྒོམ་པ་ཉིད་ཅེས་པའི་བར་གྱིས་བསྟན། གཉིས་པ་རྒྱུ་རྡོ་རྗེ་འཛིན་པའི་བསྐྱེད་ཆོག་ལ་གཉིས།
གཙོ་བོ་མཉམ་སྦྱར་ལས་བསྐྱེད་པ་དང་། འཁོར་གྱི་ལྷ་མོ་ཐབས་དང་ཤེས་རབ་ལས་བསྐྱེད་པའོ། ། དང་པོ་ནི། ཨ་ལྀ་ཀ་ལྀ་མཉམ་སྦྱོར་བ། ། ཞེས་པ་ནས། ནོར་བུའི་འོད་ཅེས་པའི་བར་གྱིས་བསྟན། གཉིས་པ་ནི། ཐབས་དང་ཤེས་རབ་ཅེས་པ་ནས། དབྱེ་བ་སོ་སོ་ཡིན་ཞེས་པའི་བར་གྱིས་བསྟན་ཏོ། ། གཉིས་པ་ལྷ་མོ་རྣམས་གསལ་གདབ་པ་ལ་བཞི།
ཕྱོགས་གང་དུ་བགོད་པ། ལྷ་མོ་རྣམས་ཀྱི་རྣམ་པ། ཕྱག་མཚན་དང་གདན་གྱི་རྣམ་གཞག དེ་ལྟར་བསྒོམས་པའི་ཕན་ཡོན་ནོ། ། དང་པོ་ནི། རེ་ཞིག་ནང་གི་འཕར་མ་ལ། ། ཞེས་པ་ནས། སྙིང་རྗེ་ཆེན་པོ་འདི་དག་གནས། ། ཞེས་པའི་བར་གྱིས་བསྟན། གཉིས་པ་ནི།
ལྷ་མོ་ཐམས་ཅད་ཅེས་པ་ནས། ཕྱུག་གཉིས་གྱེན་དུ་དབུ་སྐྱེས་སེར། ། ཞེས་པའི་བར་གྱིས་བསྟན། གསུམ་པ་ནི། ང་རྒྱལ་ལ་སོགས་ཞེས་པ་ནས། ཐབས་ཀྱི་རེ་ནི་རྣམ་པར་བརྟག ། ཅེས་པའི་བར་གྱིས་བསྟན། བཞི་པ་ནི། འདི་ན་འཁོར་ལོ་རྣམ་བསྒོམས་ན། ། དངོས་གྲུབ་མྱུར་དུ་ཐོབ་པར་འགྱུར། །
ཞེས་པས་བསྟན་ཏོ། ། གསུམ་པ་ཁ་དོག་གི་སྒོ་ནས་ཞེན་པ་སྤང་བ་ནི། དང་པོར་ནག་པོ་རབ་ཏུ་སྒོམ། ། ཞེས་པ་ནས། དགའ་བྲལ་མཐར་ཡང་དེ་བཞིན་ནོ། ། ཞེས་པའི་བར་གྱིས་བསྟན་ནོ། ། གཉིས་པ་རིམ་གཉིས་འབྲེལ་བ་ཅན་དུ་བསྒོམ་པ་ནི། བསྐྱེད་པའི་རིམ་པ་ཉིད་དང་ནི། ། ཞེས་པ་ནས། བསྐྱེད་པ་ཡི་ནི་ཆ་བཤད་དོ། །
ཞེས་པའི་བར་གྱིས་བསྟན། གསུམ་པ་རྫོགས་པའི་རིམ་པ་བསྒོམ་ཚུལ་ལ་གཉིས། མདོར་བསྟན་པ་དང་རྒྱས་པར་བཤད་པའོ། ། དང་པོ་ནི། ནམ་མཁའི་ཁམས་ནི་པདྨ་ལ། ། ཞེས་པ་ནས་ཇི་ལྟར་འབྱུང་བ་ཁུ་བ་ཡིན། ། ཞེས་པའི་བར་གྱིས་བསྟན། གཉིས་པ་རྒྱས་པར་བཤད་པ་ལ་གཉིས། ཇི་ལྟར་སྒོམ་པའི་ཚུལ་དང་། དེ་གདོན་མི་ཟ་བར་བསྒོམ་པར་གདམ་པའོ། །
དང་པོ་ལ་གཉིས། ལྷན་ཅིག་སྐྱེས་པའི་ལྷན་ཅིག་སྐྱེས་པ་བསྒོམ་ཚུལ་དང་། རང་བཞིན་ལྷན་ཅིག་སྐྱེས་པའི་བསྒོམ་ཚུལ་ལོ། ། དང་པོ་ལ་གསུམ། ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ་གཏན་ལ་དབབ་པ། དེ་རྟོགས་པར་བྱེད་པའི་ཐབས། ཐབས་བསྒོམས་པའི་ཕན་ཡོན་ནོ། ། དང་པོ་ལ་གསུམ། ལྷན་སྐྱེས་ཀྱི་དབྱེ་བ། ཡེ་ཤེས་དགའ་བ་བཞིའི་ཁྱད་པར།
བྱེ་བྲག་ཏུ་ལྷན་ཅིག་སྐྱེས་པའི་ངོ་བོ་ངེས་པར་བྱ་བའོ། ། དང་པོ་ནི། ལྷན་ཅིག་སྐྱེས་པ་རྣམ་པ་གཉིས་ཞེས་པ་ནས་ལྷན་ཅིག་སྐྱེས་པ་རྣམ་པ་བཞི། ཞེས་པའི་བར་གྱིས་བསྟན། གཉིས་པ་ལ་བཞི། དཔེ། ཉམས་མྱོང་། རྣམ་རྟོག ངོ་བོ་ཡི་དབྱེ་བའོ། ། དང་པོ་ནི།
དགའ་བ་དང་པོ་དཔའ་བོ་ཉིད། ཅེས་པ་ནས། ཐབས་ལས་ཡང་དག་རིག་ཅེས་པའི་བར་གྱིས་བསྟན། གཉིས་པ་ནི། དགའ་བའི་བདེ་བ་ཞེས་པ་ནས། ལྷག་མ་ལྷན་ཅིག་སྐྱེས་དགའ་ཉིད། ། ཅེས་པའི་བར་གྱིས་བསྟན། གསུམ་པ་ནི། དང་པོ་རེག་པར་ཞེས་པ་ནས། བཞི་པ་བསྒོམ་པར་བྱ་ཞེས་པའི་བར་གྱིས་བསྟན།
བཞི་པ་ནི། མཆོག་ཏུ་དགའ་བ་སྲིད་པར་ཞེས་པ་ནས། ལྷན་ཅིག་སྐྱེས་པ་སྤང་ཞེས་པའི་བར་གྱིས་བསྟན་ཏོ། ། གསུམ་པ་བྱེ་བྲག་ཏུ་ལྷན་ཅིག་སྐྱེས་པའི་ངོ་བོ་ངེས་པར་བྱ་བ་ནི། འདོད་ཆགས་མེད་ཅིང་ཞེས་པ་ནས་ཡང་དག་དེ་ཉིད་སྣང་བ་པོ། ། ཞེས་པའི་བར་གྱིས་བསྟན་ཏོ། ། གཉིས་པ་དེ་རྟོག་པར་བྱེད་པའི་ཐབས་ལ་བཞི། ཐབས་གཞན་གྱིས་མི་རྟོགས་པ། རྟོགས་བྱེད་ཀྱི་ཐབས་སྤྱིར་བསྟན་པ། ཉམས་སུ་བླང་བའི་ཚུལ་དངོས།
ཡེ་ཤེས་དེ་ཆོས་ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ནི། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། ཞེས་པས་བསྟན། གཉིས་པ་ནི། བླ་མའི་སོགས་ཚིག་གཉིས་ཀྱིས་བསྟན། གསུམ་པ་ལ་མདོར་བསྟན་པ་དང་། རྒྱས་པར་བཤད་པ་གཉིས་སོ། ། དང་པོ་ནི།
དམན་པ་འབྲིང་དང་ཞེས་པ་ནས། མཉམ་པ་ཉིད་དུ་བལྟ་ཞེས་པའི་བར་གྱིས་བསྟན། གཉིས་པ་རྒྱས་བཤད་ནི། དམན་པའི་གནས་ནི་ཞེས་པ་ནས། འདིས་ནི་དོན་གྱིས་བརྗོད་པར་བྱ། ། ཞེས་པའི་བར་གྱིས་བསྟན་ཏོ། ། བཞི་པ་ནི། ང་ལས་འགྲོ་བ་ཞེས་པ་ནས། གཞན་མ་མཐོང་ཞེས་པའི་བར་གྱིས་བསྟན་ཏོ། ། གསུམ་པ་ཐབས་བསྒོམས་པའི་ཕན་ཡོན་ལ་གཉིས།
བསོད་ནམས་ཆུང་བས་ཀྱང་འགྲུབ་པ་དང་། གོམས་ན་རྒྱུན་མི་འཆད་པར་བསྟན་པའོ། ། དང་པོ་ནི། དེ་ལྟར་རྣལ་འབྱོར་པས་ཤེས་ནས། ། ཞེས་པ་ནས་ཐེ་ཚོམ་མེད་ཅེས་པའི་བར་གྱིས་བསྟན། གཉིས་པ་ནི། བཟའ་དང་བཏུང་བ་ཞེས་པ་ནས་མངོན་དུ་འགྲོ་བ་འགྱུར་ཞེས་པའི་བར་གྱིས་བསྟན་ཏོ། ། གཉིས་པ་རང་བཞིན་ལྷན་སྐྱེས་སྒོམ་ཚུལ་ལ་གསུམ། ཉམས་སུ་བླང་པའི་ཚུལ། ཐམས་ཅད་ལ་ཁྱབ་པར་བསྒོམ་པ།
དེ་ལ་རྩོད་པ་སྤང་བའོ། ། དང་པོ་ནི། གང་ཕྱིར་ཡིད་ཀྱི་ཞེས་པ་ནས། ཉིད་ནི་བསྒོམ་པ་མིན་ཞེས་པའི་བར་གྱིས་བསྟན། གཉིས་པ་ནི། བསྟན་དང་གཡོ་བའི་ཞེས་པ་ནས། ངེས་བསྒོམ་བྱ་ཞེས་པའི་བར་གྱིས་བསྟན། གསུམ་པ་དེ་ལ་རྩོད་པ་སྤང་བ་ལ་གཉིས་ཏེ། འབད་པ་མེད་པར་གྲོལ་བར་ཐལ་བ་སྤང་བ་དང་། འཁོར་བར་འགྱུར་དུ་མི་རུང་བ་སྤང་བའོ། །
དང་པོ་ནི། དེ་རྣམས་དམ་པ་ཞེས་པ་ནས། རང་རིག་ཕྱིར་ན་སྒོམ་པ་ཉིད། ། ཅེས་པའི་བར་གྱིས་བསྟན། གཉིས་པ་ནི། རང་གི་རིག་པའི་ཞེས་པ་ནས། རྒྱལ་པོ་རང་གཙོ་བོ་ཞེས་པའི་བར་གྱིས་བསྟན། གཉིས་པ་དེ་གདོན་མི་ཟ་བར་བསྒོམ་པར་གདམས་པ་ལ་གསུམ། བསྒོམས་པའི་ཕན་ཡོན། མ་བསྒོམས་པའི་ཉེས་དམིགས།
རྒྱུན་མི་འཆད་དུ་བསྒོམ་པར་གདམས་པའོ། ། དང་པོ་ལ་གཉིས། སྤང་བྱས་ཟིལ་གྱིས་མི་ནོན་པ་དང་། འཐོབ་བྱ་ཐོབ་པའོ། ། དང་པོ་ནི། འདོད་ཆགས་ཞེ་སྡང་ཞེས་པ་ནས། ཆར་ཡང་མི་ཕོད་དེ་ཞེས་པའི་བར་གྱིས་བསྟན། གཉིས་པ་འཐོབ་བྱ་ཐོབ་པ་ལ་གསུམ། འཐོབ་བྱ་ཡེ་ཤེས་ཀྱི་ངོ་བོའམ་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོ། དཔེའི་ཡེ་ཤེས་སུ་བསྟན་པ།
དེ་རྟོགས་པའི་གནས་སྐབས་ཀྱི་ཕན་ཡོན་ནོ། ། དང་པོ་ནི། ཆོས་འབྱུང་ལས་སྐྱེས་ཞེས་པ་ནས། སྐད་ཅིག་གཅིག་ལ་མཆོག་དགའ་བ། ། ཞེས་པའི་བར་གྱིས་བསྟན། གཉིས་པ་ནི། ཁུ་བའི་རྣམ་པ་ཞེས་པ་ནས། ཀུན་མཁྱེན་ཡེ་ཤེས་དེ་ལྟ་བུ། ། ཞེས་པའི་བར་གྱིས་བསྟན། གསུམ་པ་དེའི་གནས་སྐབས་ཀྱི་ཕན་ཡོན་ལ་གཉིས་ཏེ།
འབྱུང་བའི་གནོད་པས་མི་བརྫི་བ་དང་། རྟོགས་པས་མི་བརྫི་བའོ། ། དང་པོ་ནི། ས་དང་ཆུ་དང་ཞེས་པ་ནས། གཟུགས་གཅིག་འགྱུར་ཞེས་པའི་བར་གྱིས་བསྟན། གཉིས་པ་ནི། རང་གཞན་ཆ་ཡི་རྣམ་རྟོག་གིས། ། གནོན་པ་ཉིད་ནི་ནུས་པ་མིན། ། ཞེས་པས་བསྟན་ཏོ། ། གཉིས་པ་མ་བསྒོམས་པའི་ཉེས་དམིགས་ནི།
ཐམས་ཅད་རིག་བྱེད་ཅེས་པ་ནས། དེ་ཡི་ངལ་བ་དོན་མེད་འགྱུར། ། ཞེས་པའི་བར་གྱིས་བསྟན། གསུམ་པ་རྒྱུན་མི་འཆད་དུ་བསྒོམ་པའི་གདམས་པ་ནི། ཆུ་བོའི་རྒྱུན་ནི་ཞེས་པ་ནས་རྣམ་པར་བཞག་ཅེས་པའི་བར་གྱིས་བསྟན་ཏོ། ། གསུམ་པ་ལེའུའི་མིང་ནི། རྣལ་འབྱོར་མའི་ཞེས་པ་ནས། བརྒྱད་པའོ་ཞེས་པའི་བར་གྱིས་བསྟན་ཏོ། ། གཉིས་པ་དེའི་རྣམ་གཞག་ལ་གསུམ། བཤད་པར་དམ་བཅའ་བ་དང་།
དོན་དངོས། ལེའུའི་མིང་བཤད་པའོ། དང་པོ་ནི། དེ་ནས་་་་་་ལེའུའི་འགྲེལ་ནི་རྣལ་འབྱོར་མའི་འཁོར་ལོའི་འོག་ཏུ་རྣམ་དག་གི་ལེའུ་འཆད་པའི་རྒྱུ་མཚན་ཡོད་དེ། རྣལ་འབྱོར་མའི་འཁོར་ལོ་རྒྱུ་རྡོ་རྗེ་འཆང་དང་བཅས་པ་བསྟན་ཚར་ནས། དེ་དག་གི་རྣམ་དག་གང་ཞེ་ན། དེ་བསྟན་པའི་ཕྱིར་དང་། ལྷས་དོན་ནི་ལྷན་ཅིག་སྐྱེས་པའི་ཡེ་ཤེས་དེས་མི་མཐུན་པའི་ཕྱོགས་ཐམས་ཅད་དག་པར་བྱེད་པའི་ཕྱིར་རོ། ། ཞེས་པ་ནས། བཤད་བྱའོ་ཞེས་པའི་བར་གྱིས་བསྟན།
གཉིས་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ལ་བཞི། དེ་བཞིན་ཉིད་ཀྱི་དག་པ། ལྷ་སོ་སོའི་དག་པ། གློ་བུར་གྱི་དྲི་མ་སྦྱོང་བའི་འཐད་པ། རང་རིག་པའི་དག་པའོ། ། དང་པོ་ནི། ངེས་པར་དངོས་པོ་སོགས་ཚིག་གཉིས་ཀྱིས་བསྟན།
གཉིས་པ་ནི། ཕྱི་ནས་རེ་རེའི་སོགས་ཚིག་གཉིས་ཀྱིས་བསྟན། གསུམ་པ་ནི། ཕུང་པོ་ལྔ་དང་ཞེས་པ་ནས། སྒྲིབ་སྦྱང་བྱ་ཞེས་པའི་བར་གྱིས་བསྟན། བཞི་པ་ནི། རང་རིག་བདག་ཉིད་ཅེས་པ་ནས། རང་གི་རིག་པའི་བདེ་བ་མཆོག་ཅེས་པའི་བར་གྱིས་བསྟན་ཏོ། ། གཉིས་པ་རྒྱས་པར་བཤད་པ་ལ་གསུམ། དེ་བཞིན་ཉིད།
ལྷ་སོ་སོའི། རང་རིག་པའི་དག་པའོ། ། དང་པོ་ལ་གསུམ། རང་བཞིན་གྱིས་དག་པ་སྦྱང་དུ་རུང་བ། གློ་བུར་གྱི་དྲི་མས་མ་དག་པར་སྣང་བ། དེ་སྦྱོང་བའི་ཕྱིར་བརྟེན་བྱ་རྟེན་ཚུལ་ལོ། ། དང་པོ་ནི། གཟུགས་ལ་སོགས་པའི་ཞེས་པ་ནས། སངས་རྒྱས་འགྱུར་ཞེས་པའི་བར་གྱིས་བསྟན། གཉིས་པ་ལ་གཉིས།
ཞུས་ལན་གྱིས་མདོར་བསྟན་པ་དང་། ཞུས་ལན་གྱིས་རྒྱས་པར་བཤད་པའོ། ། དང་པོ་ནི། ཀྱཻ་བཅོམ་ལྡན་འདས་ཞེས་པ་ནས། དངོས་པོའི་ཕྱིར་རོ་ཞེས་པའི་བར་གྱིས་བསྟན། གཉིས་པ་ནི། རྡོ་རྗེ་སྙིང་པོས་གསོལ་པ་ཞེས་པ་ནས། ཡིད་ཀྱི་བདེ་སོགས་ཐོབ་པ་ནི། ། ཞེས་པའི་བར་གྱིས་བསྟན། གསུམ་པ་དེ་སྦྱང་བའི་ཕྱིར་བརྟེན་བྱ་རྟེན་ཚུལ་ནི།
དག་པས་དུག་མེད་སོགས་ཚིག་གཉིས་ཀྱིས་བསྟན་ཏོ། ། གཉིས་པ་ལྷ་སོ་སོའི་དག་པ་ལ་དྲུག ནང་གི་ལྷ་མོ་ལྔའི་དག་པ། སྤྱིའི་ཕྱོགས་གང་དུ་གང་བགོད་པ། ལྷ་མོ་དྲུག་གི་དག་པ། རྒྱུ་རྡོ་རྗེ་འཆང་གི་དག་པ། མཚམས་མ་བཞིའི་དག་པ། ནང་མ་ལྔའི་དག་པའོ། ། དང་པོ་ནི། གཟུགས་ཕུང་རྡོ་རྗེ་མ་ཡིན་ཏེ། །
ཞེས་པ་ནས་གང་གི་འཕར་མ་ལའོ་ཞེས་པའི་བར་གྱིས་བསྟན། གཉིས་པ་ནི། དེ་ནས་ཕྱིའི་ཞེས་པ་ནས། ལྷ་མོ་འདི་གཉིས་རྣམ་པར་གནས། ། ཞེས་པའི་བར་གྱིས་བསྟན། གསུམ་པ་ནི། གཟུགས་ལ་དཀར་མོར་ཞེས་པ་ནས། དེ་ཉིད་རྣལ་འབྱོར་པས་འགྲུབ་འགྱུར། ། ཞེས་པའི་བར་གྱིས་བསྟན། བཞི་པ་ནི།
ཕྱག་གི་དག་པ་ཞེས་པ་ནས། དག་པའི་སྤྱན་ཞེས་པའི་བར་གྱིས་བསྟན། ལྔ་པ་ནི། ས་ནི་པུཀྐ་ཞེས་པ་ནས། རླུང་ནི་གཡུང་མོར་རབ་ཏུ་གྲགས། ། ཞེས་པའི་བར་གྱིས་བསྟན། དྲུག་པ་ནི། ཞེ་སྡང་ཞེས་བཤད་ཅེས་པ་ནས། འདིས་ནི་ཕུང་པོ་སྦྱང་བར་བྱ། ། ཞེས་པའི་བར་གྱིས་བསྟན་ཏོ། །
གསུམ་པ་རང་རིག་པའི་དག་པ་ནི། གང་དང་གང་གི་འཇིག་རྟེན་ཞེས་པ་ནས། རང་བཞིན་དག་པའི་འགྲོ་ལ་འགྲོ་བར་ཤེས། ། ཞེས་པའི་བར་གྱིས་བསྟན་ཏོ། ། གསུམ་པ་ལེའུའི་མིང་ནི། རྣམ་པར་དག་པ་ཞེས་བྱ་བའི་ལེའུ་སྟེ་དགུ་པའོ་ཞེས་པས་བསྟན། སྤྱི་དོན་གཉིས་པ་སྨིན་པར་བྱེད་པ་ལ་གཉིས། ལས་དང་པོ་པ་སྨིན་པར་བྱེད་པ་དབང་དང་། དེ་ལ་འཇུག་པར་བྱེད་པའི་ལྟ་སྟངས་སོ། དང་པོ་ལ་གསུམ། །
བཤད་པར་དམ་བཅའ་བ་དང་། དོན་དངོས། ལེའུའི་མིང་ངོ་། ། དང་པོ་ནི། དེ་ནས་་་་་་ལེའུའི་འགྲེལ་ནི། རྣམ་དག་གི་ལེའུའི་འོག་ཏུ་དབང་གི་ལེའུ་འཆད་པའི་རྒྱུ་མཚན་ཡོད་དེ། སྔར་བཤད་པའི་རིམ་གཉིས་རྣམ་དག་དང་བཅས་པ་བསྒོམ་པ་ལ་སྨིན་བྱེད་ཀྱི་དབང་བསྐུར་བ་ཐོབ་དགོས་སོ་ཞེས་པའི་ཕྱིར་དང་། སྦས་དོན་ནི་ལྷན་སྐྱེས་ཀྱི་ཡེ་ཤེས་དེ་རྣམ་རྟོག་གི་དྲི་མ་འཁྲུད་པར་བྱེད་པའི་དོན་གྱི་དབང་ཡིན་ནོ་ཞེས་བསྟན་པའི་ཕྱིར་རོ། ། ཇི་ལྟར་དཀྱིལ་འཁོར་གྱི། རིམ་པ་ཞེས་པ་ནས།
ཆོ་གའང་རབ་ཏུ་བཤད་པར་བྱ། ། ཞེས་པའི་བར་གྱིས་བསྟན། གཉིས་པ་ལ་གཉིས། དཀྱིལ་འཁོར་བྲི་ཞིང་དབང་བསྐུར་བའི་ཚུལ་མདོར་བསྟན་པ་དང་། དེ་ཉིད་རྒྱས་པར་ཕྱེ་བའོ། ། དང་པོ་ལ་གཉིས། ཇི་ལྟར་བྲི་བ་དང་། དེར་དབང་བསྐུར་ཚུལ་ལོ། ། དང་པོ་ལ་གསུམ། བྲི་བའི་གནས།
རྡུལ་ཚོན། ཚད་བསྟན་པའོ། ། དང་པོ་ལ་གཉིས། ས་སྦྱང་བ་དང་། གནས་ཀྱིས་མཚན་ཉིད་དོ། ། དང་པོ་ས་སྦྱང་བ་ནི། དང་པོ་ལྷའི་ཞེས་པ་ནས། དཀྱིལ་འཁོར་བྲི་ཞེས་པའི་བར་གྱིས་བསྟན། གཉིས་པ་ནི། ཚལ་དང་སྐྱེ་བོ་མེད་ཅེས་པ་ནས།
རབ་ཏུ་བཞེངས་ཞེས་པའི་བར་གྱིས་བསྟན། གཉིས་པ་རྡུལ་ཚོན་ནི། རྡུལ་ཚོན་དམ་པའི་ཞེས་པ་ནས། སྩོགས་པོས་ཞེས་པའི་བར་གྱིས་བསྟན། གསུམ་པ་ཚད་བསྟན་པ་ནི། དེ་ནས་དཀྱིལ་འཁོར་ཞེས་པ་ནས། ལྷག་པར་བྱ་ཞེས་ཚིག་གཉིས་ཀྱིས་བསྟན་ཏོ། ། གཉིས་པ་དེར་དབང་སྐུར་ཚུལ་ལ་གསུམ། དཀྱིལ་འཁོར་སྒྲུབ་པའི་རྟེན་རིག་མ་གཞུག་པ། གསང་བའི་དབང་།
ཤེས་རབ་ཡེ་ཤེས་ཀྱི་དབང་ངོ་། ། དང་པོ་ནི། དེར་ནི་རིགས་ལྔ་ཞེས་པ་ནས། བཅུ་དྲུག་ལོན་པ་ཉིད་ཅེས་པའི་བར་གྱིས་བསྟན། གཉིས་པ་ནི། ཇི་སྲིད་ཁུ་བ་ལྡན་གྱུར་པ། ། ཞེས་པ་ནས། ཁར་ནི་བཏུང་བར་བྱ་ཞེས་པའི་བར་གྱིས་བསྟན། གསུམ་པ་ལ་གསུམ། དབང་གི་རྟེན་ཤེས་རབ།
དེ་ལས་སྐྱེས་པའི་ཡེ་ཤེས་ངེས་པར་བྱ་བ། དེ་གོམས་པས་འབྲས་བུ་གྲུབ་པའི་རྟགས་སོ། ། དང་པོ་ནི། རོ་མཉམ་སློབ་མའི་སྤྱོད་ཡུལ་ཉིད། ། དེ་ཉིད་ལ་ཡང་བྱ་བར་བྱ། ། ཞེས་པས་བསྟན། གཉིས་པ་ལ་བཞི། ཡེ་ཤེས་ཀྱི་མཚན་ཉིད། དེ་ལ་ལོག་རྟོག་དགག་པ། དགའ་བཞིའི་གོ་རིམ།
བྱེ་བྲག་ཏུ་ལྷན་སྐྱེས་ཐེ་ཚོམ་བསལ་བའོ། ། དང་པོ་ནི། རང་རིག་ཡེ་ཤེས་ཞེས་པ་ནས། རྣམ་པར་ཤེས་པ་ཀུན་གྱི་ཚུལ། ། ཞེས་པའི་བར་གྱིས་བསྟན། གཉིས་པ་ནི། སྐྱེས་བུ་སྔོན་རབ་ཅེས་པ་ནས། སྒྱུ་མའི་གཟུགས་ཀྱིས་ཡང་དག་གནས། ། ཞེས་པའི་བར་གྱིས་བསྟན། གསུམ་པ་ནི།
དང་པོ་དགའ་བ་ཞེས་པ་ནས། སྐྱེས་པར་བརྗོད་ཅེས་པའི་བར་གྱིས་བསྟན་ཏོ། ། བཞི་པ་ལ་གཉིས། ཇི་ལྟར་ཐེ་ཚོམ་སྐྱེས་པ་དང་། དེ་བསལ་བའོ། ། དང་པོ་ནི། རྡོ་རྗེ་སྙིང་པོ་ལ་སོགས་ཀུན། ། ཞེས་པ་ནས། གསུམ་པ་ལྷན་ཅིག་སྐྱེས་པར་བརྗོད། ། ཅེས་པའི་བར་གྱིས་བསྟན།
གཉིས་པ་ནི། བཅོམ་ལྡན་འདས་ཀྱིས་བཀའ་སྩལ་ཞེས་པ་ནས། དགའ་བ་གསུམ་པོ་རྣམ་པར་སྤངས། ། ཞེས་པའི་བར་གྱིས་བསྟན། གསུམ་པ་དེ་གོམས་པས་འབྲས་བུ་གྲུབ་པའི་རྟགས་ནི། དང་པོ་སྤྲིན་དང་ཞེས་པ་ནས། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཅེས་པའི་བར་གྱིས་བསྟན་ཏོ། ། གཉིས་པ་དེ་ཉིད་རྒྱས་པར་བཤད་པ་ལ་གཉིས། དཀྱིལ་འཁོར་གྱི་བྱ་བ་དང་།
དེར་འཇུག་ཅིང་དབང་བསྐུར་བའོ། ། དང་པོ་ལ་བདུན། དཀྱིལ་འཁོར་བྲི་ཞིང་རྒྱན་དགྲམ་པ། བུམ་པ་བཤམ་པ། ཐིག་གདབ་པ། སྔོན་དུ་བསྙེན་པ། སའི་ཆོ་ག དབང་གི་རྣམ་གཞག་སྤྱིར་བསྟན་པ། མཚན་མ་དགོད་པའོ། ། དང་པོ་ནི།
སྟོན་པས་དཀྱིལ་འཁོར་འདི་སྐད་གསུངས། ། ཞེས་པ་ནས། མར་མེ་དེ་བཞིན་དྲི་ཞེས་པའི་བར་གྱིས་བསྟན། གཉིས་པ་ནི། བུམ་པ་བརྒྱད་ཅེས་པ་ནས་ཤར་དུ་སྦྱིན་ཞེས་པའི་བར་གྱིས་བསྟན། གསུམ་པ་ནི། རང་འདོད་ལྷའི་ཞེས་པ་ནས། ཤེས་རབ་ཅན་གྱིས་གདབ་ཅེས་པའི་བར་གྱིས་བསྟན། བཞི་པ་ནི། འཁོར་ལོའི་བདག་པོའི་ཞེས་པ་ནས།
དེ་བཞིན་ཁྲི་ཞེས་ཚིག་གཉིས་ཀྱིས་བསྟན། ལྔ་པ་ནི། གོང་དུ་གསུངས་པའི་ཞེས་པ་ནས། གསུངས་པ་ཉིད་ཅེས་པའི་བར་གྱིས་བསྟན། དྲུག་པ་ནི། གང་ཞིག་དབང་ནི་ཞེས་པ་ནས། ཇི་ལྟར་བཤད་པ་དེ་བཞིན་འདིར། ། ཞེས་པའི་བར་གྱིས་བསྟན། བདུན་པ་ནི། འཕར་མ་གཉིས་བཟང་ཞེས་པ་ནས།
དེ་ལྟ་དེ་ལྟར་འོག་དང་སྟེང་། ། ཞེས་པའི་བར་གྱིས་བསྟན་ཏོ། ། གཉིས་པ་འཇུག་ཅིང་དབང་བསྐུར་བ་ལ་གཉིས། སློབ་དཔོན་རང་འཇུག་ཅིང་དབང་བླང་བ་དང་། སློབ་མ་འཇུག་ཅིང་དབང་བསྐུར་བའོ། ། དང་པོ་ནི། རྡོ་རྗེ་སེམས་དཔའ་ཞེས་པ་ནས། ཧི་ཡི་རྣམ་པས་འཛིན་བྱེད་བདག ། ཅེས་པའི་བར་གྱིས་བསྟན། གཉིས་པ་སློབ་མ་འཇུག་ཅིང་དབང་བསྐུར་བ་ལ་གཉིས།
ཚིག་གི་བཞི་པས་ངོ་སྤྲད་པ་དང་། དེའི་ངོ་བོ་གཏན་ལ་དབབ་པའོ། ། དང་པོ་ནི། ཕྱི་ནས་དེ་ཉིད་ཅེས་པ་ནས། ཁྱད་པར་ཅུང་ཟད་ཡོད་མ་ཡིན། ། ཞེས་པའི་བར་གྱིས་བསྟན། གཉིས་པ་ལ་གསུམ། ལྷན་ཅིག་སྐྱེས་པའི་ཡེ་ཤེས་ཀྱི་རང་བཞིན། དེ་རྟོགས་པའི་ཟུང་འཇུག དེ་ལམ་དང་ཆོས་ཐམས་ཅད་ཀྱི་བདག་ཉིད་དུ་བསྟན་པའོ། །
དང་པོ་ལ་གཉིས། ཞུ་བདེ་ལྷན་སྐྱེས་དང་། རང་བཞིན་ལྷན་སྐྱེས་སོ། ། དང་པོ་ལ་བཞི། ཡེ་ཤེས་ཀྱི་མཚན་ཉིད། འབྱུང་བ་ལ་བརྟེན་ནས་སྐྱེ་བའི་ཚུལ། དེ་དཔེའི་ཡེ་ཤེས་སུ་བསྟན་པ། ལྷན་སྐྱེས་ཀྱི་ངེས་ཚིག་གོ ། དང་པོ་ནི། མཆོག་དགར་བསྒོམ་པ་ཞེས་པ་ནས།
ལྷན་ཅིག་སྐྱེས་པ་སྣ་ཚོགས་ཉིད། ། ཅེས་པའི་བར་གྱིས་བསྟན། གཉིས་པ་ལ་གཉིས། ཞུས་ལན་གྱིས་གནས་ལུགས་ཆོས་ཐམས་ཅད་ཀྱི་རང་བཞིན་ཡིན་པ་དང་། ཞུས་ལན་གྱིས་སྐྱེས་ཚུལ་འབྱུང་བའི་གོ་རིམ་དུ་བསྟན་པའོ། ། དང་པོ་ནི། རྡོ་རྗེ་སྙིང་པོས་འདི་སྐད་གསོལ། ། ཞེས་པ་ནས། ཐམས་ཅད་ལུས་ལ་རྣམ་པར་གནས། ། ཞེས་པའི་བར་གྱིས་བསྟན།
གཉིས་པ་ནི། ཀྱཻ་བཅོམ་ལྡན་འདས་ཞེས་པ་ནས། ལྔ་པོ་རྣམས་ཀྱིས་ཡོངས་སུ་བསྐོར། ། ཅེས་པའི་བར་གྱིས་བསྟན། གསུམ་པ་དཔེའི་ཡེ་ཤེས་སུ་བསྟན་པ་ནི། གང་ཕྱིར་འབྱུང་བ་ཆེ་བདེ་བ། ། དེ་ཕྱིར་བདེ་བ་དེ་ཉིད་མིན། ། ཞེས་པས་བསྟན། བཞི་པ་ངེས་ཚིག་ནི། ལྷན་ཅིག་སྐྱེས་པ་གང་སྐྱེས་པ། །
ལྷན་ཅིག་སྐྱེས་པ་དེ་བརྗོད་བྱ། ། ཞེས་པས་བསྟན། གཉིས་པ་རང་བཞིན་ལྷན་ཅིག་སྐྱེས་ནི། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག ། ཅེས་པས་བསྟན་ཏོ། ། གཉིས་པ་དེ་རྟོགས་པའི་འབྲས་བུ་ཟུང་འཇུག་ནི། ཕྱག་རྒྱ་རྒྱུ་དང་བྲལ་བ་ལ། ། ཞེས་པ་ནས། བྱང་ཆུབ་སེམས་ཞེས་རབ་ཏུ་བརྗོད། །
ཅེས་པའི་བར་གྱིས་བསྟན། གསུམ་པ་དེ་ལམ་དང་ཆོས་ཐམས་ཅད་ཀྱི་བདག་ཉིད་དུ་བསྟན་པ་ནི། སྔགས་ཀྱི་བཟླས་མེད་ཅེས་པ་ནས་འདུས་པའི་གཟུགས་ཅན་ནོ། ། ཞེས་པའི་བར་གྱིས་བསྟན་ཏོ། ། གསུམ་པ་ལེའུའི་མིང་ནི། དབང་གི་ལེའུ་སྟེ་བཅུ་པའོ། ། ཞེས་པས་བསྟན། གཉིས་པ་དེ་ལ་འཇུག་པར་བྱེད་པའི་ཐབས་ལྟ་སྟངས་ལ་གཉིས། ལྟ་སྟངས་བྱ་བ་དང་། ཞར་ལས་བྱུང་བའི་ལྷའི་རྣལ་འབྱོར་རོ། །
དང་པོ་ལ་གསུམ། ལྟ་སྟངས་དངོས། དེའི་དགོས་པ། དེ་དུས་ཀྱི་དམ་ཚིག་གོ ། དང་པོ་ལ་བཞི། སོ་སོའི་མཚན་ཉིད། རླུང་དང་སྦྱར་བ། གྲུབ་པའི་རྟགས། གྲུབ་པའི་དུས་སོ། ། དང་པོ་ནི།
མཉམ་་་་་་ལེའུའི་འགྲེལ་ནི། དབང་གི་ལེའུའི་འོག་ཏུ་ལྟ་སྟངས་ཀྱི་ལེའུ་འཆད་པའི་རྒྱུ་མཚན་ཡོད་དེ། དབང་བཞི་རྫོགས་པར་ཐོབ་པའི་རྡོ་རྗེ་སློབ་དཔོན་དེ་སེམས་ཅན་གྱི་དོན་བྱེད་པ་ལ་ལྟ་སྟངས་འདི་དག་དགོས་སོ་ཞེས་བསྟན་པའི་ཕྱིར་དང་། སྦས་དོན་ནི་ནང་དུ་ལྷན་སྐྱེས་ཀྱི་ཡེ་ཤེས་སྐྱེས་པ་དེས་མིག་གི་ལྟ་སྟངས་ཀྱིས་སེམས་ཅན་གཞུག་པ་ལ་སོགས་པའི་ལས་བསྒྲུབ་ནུས་པའི་ཕྱིར་རོ། ། པར་མ་རུང་ཞེས་པ་ནས། སྣ་ཡི་རྩེ་མོའི་དབུས་སུ་གཉིས། ། ཞེས་པའི་བར་གྱིས་བསྟན། གཉིས་པ་ནི། འབྱུང་བ་ཉིད་ཀྱི་ཞེས་པ་ནས། རང་པར་བྱེད་ཅེས་པའི་བར་གྱིས་བསྟན།
གསུམ་པ་ནི། རློན་པའི་ཤིང་ལ་ཞེས་པ་ནས། གཡོ་བྱས་རྩ་ལ་རེ་བྱེད་ཉིད། ། ཅེས་པའི་བར་གྱིས་བསྟན། བཞི་པ་ནི། ཟླ་དྲུག་གོམས་པའི་ཞེས་པ་ནས། བསམ་མི་ཁྱབ་ཅེས་པའི་བར་གྱིས་བསྟན། གཉིས་པ་དེའི་དགོས་པ་ནི། ལྟ་སྟངས་བཞི་པོ་བསྒྲུབས་ནས་ནི། ། ཞེས་ཚིག་གཉིས་ཀྱིས་བསྟན།
གསུམ་པ་དེ་དུས་ཀྱི་དམ་ཚིག་ལ་གཉིས། བསྲུང་བའི་དམ་ཚིག བཟའ་བའི་དམ་ཚིག་གོ ། དང་པོ་ནི། བསད་པ་འདི་ལ་ཞེས་པ་ནས། ཕྱག་རྒྱའི་དངོས་གྲུབ་རྙེད་མི་འགྱུར། ། ཞེས་པའི་བར་གྱིས་བསྟན། གཉིས་པ་ལ་གཉིས། རྒྱུན་གྱི་བཟའ་བ་དང་། དངོས་གྲུབ་ཀྱི་རྒྱུ་སྐྱེ་བ་བདུན་པའོ། །
དང་པོ་ནི། དེ་ལ་དམ་ཚིག་བཟའ་བྱ་བ། ། ཞེས་པ་ནས། བདུད་རྩི་ལའང་དེ་བཞིན་བཟའ། ། ཞེས་པའི་བར་གྱིས་བསྟན། གཉིས་པ་ནི། ཀྱཻ་རྡོ་རྗེ་ཞེས་པ་ནས། མཁའ་སྤྱོད་འགྱུར་ཞེས་པའི་བར་གྱིས་བསྟན་ཏོ། ། གཉིས་པ་ལྷའི་རྣལ་འབྱོར་ལ་གཉིས། བཤད་པར་དམ་བཅའ་བ་དང་།
དོན་དངོས་སོ། ། དང་པོ་ནི། ཀུ་རུ་ཀུལླེ་ཞེས་པ་ནས་མདོར་རུ་བསྡུ་ཞེས་པའི་བར་གྱིས་བསྟན། གཉིས་པ་ལ་གཉིས། ལྷའི་བསྐྱེད་ཆོག་དང་། དེའི་ཕན་ཡོན་ནོ། ། དང་པོ་ནི། ཧྲིཿལས་བྱུང་བའི་ཞེས་པ་ནས། ལྕགས་ཀྱུ་འཛིན་ཞེས་པའི་བར་གྱིས་བསྟན། གཉིས་པ་ལ་གཉིས།
རབ་བསམ་གཏན་གྱི་སྒྲུབ་པ་དང་། འབྲིང་བསྙེན་པས་འགྲུབ་པའོ། ། དང་པོ་ནི། འདི་ནི་བསྒོམས་པ་ཙམ་གྱིས་ནི། ། འཇིག་རྟེན་གསུམ་པོ་དབང་དུ་བྱེད། ། ཅེས་པས་བསྟན། གཉིས་པ་ནི། འབུམ་ཕྲག་གཅིག་གི་ཞེས་པ་ནས། སྔགས་པ་ཉིད་ཅེས་པའི་བར་གྱིས་བསྟན་ཏོ། ། སྤྱི་དོན་གཉིས་པ་དེའི་མཚན་སྨོས་པ་ནི།
ཀྱཻ་རྡོ་རྗེ་མཁའ་འགྲོ་མའི་ཞེས་པ་ནས། རྫོགས་སོ་ཞེས་པའི་བར་གྱིས་བསྟན་ཏོ། ། བརྟག་པ་དང་པོའི་དོན་འགྲེལ་ཁོག་ཕུག་བསྟན་ཟིན་ཏོ།། །། སྤྱི་དོན་གཉིས་པ་དེ་ཉིད་གསལ་བར་བྱེད་པའི་བརྟག་པ་ཕྱི་མ་བཤད་རྒྱུད་ཀྱི་ཚུལ་དུ་བཤད་པ་ལ་གཉིས། དོན་དངོས། མཚན་སྨོས་པའོ། ། དང་པོ་ནི། ལེའུ་བཅུ་གཉིས་སུ་གནས་པ་ལས། ལེའུ་དང་པོ་ལ་གཉིས། དོན་དངོས་དང་།
ལེའུའི་མིང་ངོ་། ། དང་པོ་ལ་གཉིས། རབ་གནས་དང་། སྦྱིན་སྲེག་གོ ། དང་པོ་ལ་གཉིས། ཞུས་པ་དང་ལན་ནོ། ། ཞུས་པ་ནི། རྡོ་རྗེ་་་་་་ལེའུའི་འགྲེལ་ནི་ལྟ་སྟངས་ཀྱི་ལེའུའི་འོག་ཏུ་རབ་གནས་ཀྱི་ལེའུ་འཆད་པའི་རྒྱུ་མཚན་ཡོད་དེ། དབང་བཞི་ཐོབ་པའི་རྡོ་རྗེ་སློབ་དཔོན་གྱི་གོ་འཕང་ལ་གནས་པ་དེས་གདུལ་བྱ་དམན་པ་རྗེས་སུ་འཛིན་པའི་ཕྱིར་ལྟ་སྟངས་བཞི་དགོས་པར་མ་ཟད་རབ་གནས་དང་སྦྱིན་སྲེག་ཀྱང་དགོས་སོ་ཞེས་བསྟན་པའི་དོན་དུ་རྡོ་རྗེ་སྙིང་པོས་རབ་གནས་ཀྱི་ལེའུ་འདི་ཞུས་པ་ཡིན་ནོ་ཞེས་པ་ལ། སྙིང་པོས་གསོལ་པ་ཞེས་པ་ནས་རིམ་པ་ཇི་ལྟར་བཤད་པར་གསོལ། །
ཞེས་པའི་བར་གྱིས་བསྟན། གཉིས་པ་ལན་ལ་གསུམ། ཆོ་གའི་རིམ་པ། སློབ་དཔོན་གྱི་མཚན་ཉིད། མཆོད་པའི་བྱ་བའོ། ། དང་པོ་ནི། བཅོམ་ལྡན་འདས་ཀྱི་ཞེས་པ་ནས། སྙིང་ཁར་རབ་ཏུ་གཞུག་ཅེས་པའི་བར་གྱིས་བསྟན། གཉིས་པ་ནི། རང་འདོད་ལྷ་མཉམ་ཞེས་པ་ནས།
ཕ་རོལ་སོན་ཅེས་ཚིག་གཉིས་ཀྱིས་བསྟན། གསུམ་པ་ནི། བཛྲ་པུཥྤེ་ཞེས་པ་ནས། ཞབས་བསིལ་གོང་མ་བཞིན། ། ཞེས་པའི་བར་གྱིས་བསྟན་ཏོ། ། གཉིས་པ་སྦྱིན་སྲེག་ལ་དྲུག ཐབ་ཁུང་། བསྲེག་རྫས། མེ་ལྷ་སྤྱན་དྲངས་པ། སའི་ལྷ་མོ་མཁྱེན་པར་གསོལ་བ།
མེ་ལྷ་གཤེགས་སུ་གསོལ་བ། མཆོད་པའི་སྔགས་སོ། ། དང་པོ་ལ་གསུམ། དབྱིབས། ཚད། ཁ་དོག་གོ དང་པོ་ནི། ཞི་བར་ཐབ་ཁུང་ཞེས་པ་ནས། ལྷག་མ་བསྒྲུབ་ཅེས་པའི་བར་གྱིས་བསྟན། གཉིས་པ་ནི།
ཁྲུ་གང་དང་ནི། ཞེས་པ་ནས། བསད་པའི་སྟེང་དང་འོག་ཏུ་ཡང་། ། ཞེས་པའི་བར་གྱིས་བསྟན། གསུམ་པ་ནི། ཞི་བར་ཁ་དོག་དཀར་པོར་འགྱུར། ། ཞེས་པ་ནས། བསད་ལས་ཇི་ལྟར་སྡང་ལ་སོགས། ། ཞེས་པའི་བར་གྱིས་བསྟན། གཉིས་པ་བསྲེག་རྫས་ནི།
ཞི་ལ་ཏིལ་དང་ཞེས་པ་ནས། ཨུཏྤལ་ཞེས་པའི་བར་གྱིས་བསྟན། གསུམ་པ་ནི། ཨོཾ་ཨགྣེ་ཡེ་ཞེས་པ་ནས། མི་དགུག་པའོ་ཞེས་པའི་བར་གྱིས་བསྟན། བཞི་པ་ནི། མ་མ་རིན་ཆེན་ཞེས་པ་ནས། དཀྱིལ་འཁོར་བྲི་ཞེས་པའི་བར་གྱིས་བསྟན། ལྔ་པ་ནི། སྭ་ཨརྠན་ཞེས་པ་ནས།
མི་དག་པའི་སྔགས་སོ། ། ཞེས་པའི་བར་གྱིས་བསྟན། དྲུག་པ་ཨོྃ་ཨཱཿཧཱུྃ་ཞེས་པ་ནས། ལྷ་བཤོས་ཀྱི་སྔགས་སོ་ཞེས་པའི་བར་གྱིས་བསྟན་ཏོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་ཞེས་པ་ནས། དང་པོའོ་ཞེས་པའི་བར་གྱི་བསྟན་ཏོ།། །། ལེའུ་གཉིས་པ་ལ་གཉིས། དོན་དངོས་དང་། ལེའུའི་མིང་ངོ་། །
དང་པོ་ལ་བཞི། བསྐྱེད་རིམ། སྤྱོད་པ། ཉེ་རྒྱུ། རིམ་པ་གཉིས་ཀྱི་རྣམ་གཞག་གོ ། དང་པོ་ལ་གཉིས། ཞུས་པ་དང་ལན་ནོ། ། དང་པོ་ནི། རྡོ་རྗེ་་་་་་ལེའུའི་འགྲེལ་ནི་རབ་གནས་ཀྱི་ལེའུའི་འོག་ཏུ་དངོས་གྲུབ་གཏན་ལ་དབབ་པའི་ལེའུ་འཆད་པའི་རྒྱུ་མཚན་ཡོད་དེ། དེ་ལྟར་རྡོ་རྗེ་སློབ་དཔོན་གྱི་གོ་འཕང་ལ་གནས་པ་དེས་གདུལ་བྱ་རྗེས་སུ་འཛིན་པ་ལ་ཐུན་མོང་གི་དངོས་གྲུབ་བསྒྲུབ་པའི་ཐབས་ཙམ་གྱིས་མི་ཆོག་གི
གདུལ་བྱ་མཆོག་རྗེས་སུ་འཛིན་པའི་ཕྱིར་མཆོག་གི་དངོས་གྲུབ་བསྒྲུབ་པའི་ཐབས་རྣམས་ཀྱང་ཤེས་ཤིང་བསྟན་པར་བྱ་དགོས་སོ་ཞེས་ཤེས་པའི་ཆེད་ཡིན་པར། འདི་འཆད་པ་ལ་སྤྱི་དོན་ནི་བཤད་བྱ་སྤྱི་སྦས་མཐར་ཐུག་གསུམ་ཀ་སྟོན་ནོ། ། སྙིང་པོ་ཞེས་པ་ནས། ཇི་ལྟར་འགྲུབ་པར་ཞེས་པའི་བར་གྱིས་བསྟན། གཉིས་པ་ལན་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱི་ཞེས་པ་ནས། དངོས་གྲུབ་འདོད་པས་མི་གནས་སོ། །
ཞེས་པའི་བར་གྱིས་བསྟན། གཉིས་པ་རྒྱས་པར་བཤད་པ་ལ་གཉིས། ལས་དང་པོ་པས་ཉམས་སུ་བླང་ཚུལ། བརྟན་པ་ཐོབ་པས་ཉམས་སུ་བླང་ཚུལ་ལོ། ། དང་པོ་ལ་བཞི། གནས། དུས། བསམ་པ། རྣལ་འབྱོར་རོ། ། དང་པོ་ནི།
དང་པོ་གོམས་པར་བྱེད་དུས། ཞེས་པ་ནས། རང་གི་ཁྱིམ་དུ་ཞེས་པའི་བར་གྱིས་བསྟན། གཉིས་པ་ནི། མཚན་དུས་སུ་ཞེས་པས་བསྟན། གསུམ་པ་ནི། བདག་ཉིད་འགྲུབ་པའི་སེམས་ཀྱི་ནི། ། ཞེས་པས་བསྟན། བཞི་པ་ནི། རྣལ་འབྱོར་མ་སྒོམ་ཞེས་ཚིག་གཉིས་ཀྱིས་བསྟན་ཏོ། །
གཉིས་པ་བརྟན་པ་ཐོབ་པས་ཉམས་སུ་བླང་ཚུལ་ལ་གསུམ། དུས། གང་ཟག རྣལ་འབྱོར་རོ། ། དང་པོ་ནི། རྐང་པ་འཁྲུད་དང་ཞེས་པ་ནས། བཅོམ་ལྡན་འདས་ལ་བརྟེན་པ་དང་། ། ཞེས་པའི་བར་གྱིས་བསྟན། གཉིས་པ་ནི། ཤེས་རབ་བརྟུལ་ཞུགས་ཅན་ཉིད་ཀྱིས། །
ཞེས་པས་བསྟན། གསུམ་པ་རྣལ་འབྱོར་ལ་གཉིས། བསྒོམ་བྱ་དངོས་དང་། གཞན་ལས་མི་འགྲུབ་པའོ། ། དང་པོ་ནི། རྣལ་འབྱོར་མ་ནི་རྣམ་པར་སྒོམ། ། ཞེས་པས་བསྟན། གཉིས་པ་ནི། གཞན་གྱི་ཚུལ་གྱིས་ཞེས་པ་ནས། མཁས་པས་འབད་པས་མི་གནས་སོ། །
ཞེས་པའི་བར་གྱིས་བསྟན་ཏོ། ། གཉིས་པ་སྤྱོད་པ་ལ་གཉིས། བཤད་པར་དམ་བཅའ་བ་དང་། དོན་དངོས། དང་པོ་ནི། བསམ་གཏན་ཉོན་མོངས་ཞེས་པའི་ཚིག་གཉིས་ཀྱིས་བསྟན་ཏོ། ། གཉིས་པ་དོན་དངོས་ལ་གཉིས། སྤྱོད་པའི་སྔོན་དུ་འགྲོ་བ་དྲོད། དྲོད་ཐོབ་ནས་སྤྱོད་པ་ཇི་ལྟར་སྤྱོད་པའོ། ། དང་པོ་ལ་ལྔ།
དྲོད་ཆུང་ངུ་བརྟན་པར་བྱེད་པའི་ཐབས། ཆེ་འབྲིང་ཐོབ་པར་བྱེད་པའི་ཐབས། དྲོད་ཐོབ་པའི་རྟགས། སྤྱོད་པའི་ཕན་ཡོན། དྲོད་ཐོབ་པའི་ཚུལ་ལོ། ། དང་པོ་ལ་གཉིས། དུས་དང་། ཐབས་ཀྱི་ངོ་བོའོ། ། དང་པོ་ནི། བརྩེ་བས་དངོས་གྲུབ་ཅེས་ཚིག་གཉིས་ཀྱིས་བསྟན།
གཉིས་པ་ནི། བསམ་པ་ཐམས་ཅད་ཡོངས་སྤངས་ནས། ། ཞེས་པ་ནས། ཡོངས་སུ་བརྟག་པར་གྱིས་ཞེས་པའི་བར་གྱིས་བསྟན་ཏོ། ། གཉིས་པ་དྲོད་ཆེ་འབྲིང་ཐོབ་པར་བྱེད་པའི་ཐབས་ནི། རང་གཞན་དོན་ནི་ཞེས་པ་ནས། འཕྲལ་དུ་མངོན་དུ་བྱེད་པ་ཉིད། ། ཅེས་པའི་བར་གྱིས་བསྟན། གསུམ་པ་རྟགས་ལ་གཉིས། ཆུང་ངུའི་རྟགས་དང་།
ཆེ་འབྲིང་གི་རྟགས་སོ། ། དང་པོ་ནི། འཇིགས་སྨྱོ་ཞེས་པ་ནས། སྒྲུབ་པ་པོ་ནི་ཉོན་མི་མོངས། ། ཞེས་པའི་བར་གྱིས་བསྟན། གཉིས་པ་ནི། ཕན་དང་གནོད་པའི་ཞེས་པ་ནས། ངུ་འབོད་གནས་ཞེས་པའི་བར་གྱིས་བསྟན་ཏོ། ། བཞི་པ་ཕན་ཡོན་ལ་གཉིས། སྒྲུབ་པ་ཤས་ཆེ་བས་ཀྱང་འགྲུབ་པ་དང་།
སྦྱངས་པས་མྱུར་དུ་འགྲུབ་པའོ། ། དང་པོ་ནི། མཚམས་མེད་ལྔ་ན་ཞེས་པ་ནས། བསམ་པས་དེ་རྣམས་འགྲུབ་པར་འགྱུར། ། ཞེས་པའི་བར་གྱིས་བསྟན། གཉིས་པ་ནི་དགེ་བ་བཅུ་ལ་ཞེས་པ་ནས། དེ་ནི་རེ་ཞིག་ངེས་འགྲུབ་འགྱུར། ། ཞེས་པའི་བར་གྱིས་བསྟན་ཏོ། ། ལྔ་པ་ཐོབ་པའི་ཚུལ་ནི། རྟག་ཏུ་གོམས་པའི་ཞེས་ཚིག་གཉིས་ཀྱིས་བསྟན་ཏོ། །
གཉིས་པ་སྤྱོད་པ་ཇི་ལྟར་སྤྱད་པ་ལ་གསུམ། ཀུན་འདར་གྱི་སྤྱོད་པ། ཀུན་ཏུ་བཟང་པོའི་སྤྱོད་པ། ཀུན་འདར་སྤྱོད་པའི་དགོས་པའོ། ། དང་པོ་ལ་གཉིས། ཇི་སྲིད་སྤྱད་པའི་དུས་དང་། གྲོགས་ལུང་བསྟན་པའི་ཕྱག་རྒྱའོ། ། དང་པོ་ནི། ཟླ་བ་གཅིག་ཏུ་གསང་ལ་སྤྱོད། ། ཅེས་པས་བསྟན།
གཉིས་པ་ལ་གསུམ། ལུང་སྟོན་པའི་ཚུལ། དེའི་མཚན་ཉིད། དེ་ཇི་ལྟར་སྦྱང་བའོ། ། དང་པོ་ནི། ཇི་སྲིད་ཕྱག་རྒྱ་ཞེས་པ་ནས། སེམས་ཅན་དོན་གྱི་རྡོ་རྗེ་འཛིན། ། ཞེས་པའི་བར་གྱིས་བསྟན། གཉིས་པ་ནི། རྙེད་པ་དེ་ཡང་ཞེས་པ་ནས།
སིཧླ་ག་པུར་ཡང་དག་ལྡན། ། ཞེས་པའི་བར་གྱིས་བསྟན། གསུམ་པ་ནི། བྱང་ཆུབ་སེམས་ཀྱིས་རྣམ་པར་སྦྱངས། ། ཞེས་པ་ནས། དམ་ཚིག་སེམས་ཀྱང་གཅིག་པ་ཉིད། ། ཅེས་པའི་བར་གྱིས་བསྟན་ཏོ། ། གཉིས་པ་ཀུན་བཟང་གི་སྤྱོད་པ་ལ་གཉིས། ཇི་སྲིད་སྤྱད་པའི་དུས་དང་། གང་དང་སྤྱད་པའི་གྲོགས་སོ། །
དང་པོ་ནི། ཟླ་བ་གཅིག་གིས་སྐལ་ལྡན་པ། ། འགྱུར་བར་འདི་ལ་ཐེ་ཚོམ་མེད། ། ཅེས་པས་བསྟན། གཉིས་པ་ལ་གཉིས། མཆོག་ཐོབ་པ་དང་། ནུས་པས་བཀུག་པའོ། ། དང་པོ་ནི། མཆོག་ཐོབ་པའི་བུད་མེད་ཅེས་ཚིག་གཉིས་ཀྱིས་བསྟན། གཉིས་པ་ནི།
ཡང་ན་བདག་གི་ཞེས་པ་ནས། དེ་ཡང་ཁྱོད་ལ་སྤྱོད་པ་སྤྱད། ། ཅེས་པའི་བར་གྱིས་བསྟན་ཏོ། ། གསུམ་པ་ཀུན་འདར་སྤྱད་པའི་དགོས་པ་ནི། བདག་གི་དལ་བ་མངོན་དུའི་ཕྱིར། ། ཞེས་པ་ནས། རང་གི་སེམས་ནི་སོ་སོར་བརྟག ། ཅེས་པའི་བར་གྱིས་བསྟན་ཏོ། ། གསུམ་པ་ཉེ་རྒྱུ་ལ་གཉིས། ཞུས་ལན་གྱིས་ཕྱག་རྒྱ་གཉིས་ཀྱི་དངོས་གྲུབ་ལ་ཐེ་ཚོམ་བསལ་བ་དང་།
འབྲས་བུ་གྲུབ་པའི་ཚུལ་ལོ། ། དང་པོ་ནི། རྡོ་རྗེ་སྙིང་པོས་ཞེས་པ་ནས། ཕྱག་རྒྱའི་དངོས་གྲུབ་ཇི་ལྟར་འགྱུར། ། ཞེས་པའི་བར་གྱིས་བསྟན། གཉིས་པ་ལ་གཉིས། མི་གནས་པའི་མྱ་ངན་ལས་འདས་པ་དང་། དེ་ལ་ཐེ་ཚོམ་བསལ་བའོ། ། དང་པོ་ནི། ཆགས་དང་འཇིགས་པ་ཞེས་པ་ནས།
དེ་ཉིད་ལ་ནི་ཆགས་པ་མེད། ། ཅེས་པའི་བར་གྱིས་བསྟན། གཉིས་པ་ནི། ལ་ལ་འཇིགས་པས་ཞེས་ཚིག་གཉིས་ཀྱིས་བསྟན་ཏོ། ། བཞི་པ་རིམ་པ་གཉིས་ཀྱི་རྣམ་གཞག་ལ་གསུམ། བསྒོམ་བྱ་རིམ་གཉིས་ཀྱི་རང་བཞིན། འབྲེལ་པ་ཅན་སྒོམ་པའི་འཐད་པ། གྲོལ་བའི་རྒྱུ་མཚན་ནོ། ། དང་པོ་ལ་བཞི། སྒོམ་པའི་གོ་རིམ།
དེའི་ཡེ་ཤེས་ཟུང་དུ་འཇུག་པ། དེ་གང་ལས་བྱུང་བའི་དབང་། ཡེ་ཤེས་དེ་ཐམས་ཅད་ཀྱི་བདག་ཉིད་དུ་བསྟན་པའོ། ། དང་པོ་ནི། བསྐྱེད་པའི་རིམ་པའི་རྣལ་འབྱོར་པས། ། ཞེས་པ་ནས། སྤྲོས་པ་ཉིད་ནི་སྤྲོས་མེད་བྱེད། ། ཅེས་པའི་བར་གྱིས་བསྟན། གཉིས་པ་ནི། ཇི་ལྟར་སྒྱུ་མ་ཞེས་པ་ནས།
དཀྱིལ་འཁོར་ཉིད་ནི་དེ་བཞིན་འདོད། ། ཅེས་པའི་བར་གྱིས་བསྟན། གསུམ་པ་ནི། ཕྱག་རྒྱ་ཆེན་པོའི་ཞེས་པ་ནས། གཞན་ལས་དཀྱིལ་འཁོར་འབྱུང་བ་མེད། ། ཅེས་པའི་བར་གྱིས་བསྟན། བཞི་པ་ནི། བདེ་བ་གནག་ཅིང་ཞེས་པ་ནས། རྡོ་རྗེ་སེམས་དཔའ་བདེ་བར་བརྗོད། ། ཅེས་པའི་བར་གྱིས་བསྟན་ཏོ། །
གཉིས་པ་འབྲེལ་པར་སྒོམ་པའི་འཐད་པ་ལ་གཉིས། ཞུས་ལན་གཉིས་ཀྱི་རང་གི་ངོ་བོ་རྟེན་དང་བརྟེན་པ་དང་། འཐོབ་བྱ་འབྲས་བུ་སྐུ་གཉིས་ཡིན་པའོ། ། དང་པོ་ནི། རྡོ་རྗེ་སྙིང་པོས་གསོལ་པ་ཞེས་པ་ནས། བདེ་བ་ཉིད་ཀྱང་དམིགས་མི་འགྱུར། ། ཞེས་པའི་བར་གྱིས་བསྟན། གཉིས་པ་ལ་གསུམ། མདོར་བསྟན། རྒྱས་བཤད།
མཇུག་བསྡུ་བའོ། ། དང་པོ་ནི། དངོས་ང་དངོས་པོ་ང་མ་ཡིན། ། ཞེས་པ་ནས། རྨོངས་པ་གང་གིས་ང་མ་ཤེས། ། ཞེས་པའི་བར་གྱིས་བསྟན། གཉིས་པ་ལ་གཉིས། རྟེན་རྣམ་པར་དག་པ་དང་། བརྟེན་པའི་སྐུ་རྣམ་དག་གོ ། དང་པོ་ནི།
རྡོ་རྗེ་བཙུན་མོའི་བྷ་ག་ནི། ། ཞེས་པ་ནས་བདེ་བ་ཅན་དུ་རྟག་ཏུ་བཞུགས། ། ཞེས་པའི་བར་གྱིས་བསྟན། གཉིས་པ་ལ་གཉིས། ཆོས་སྐུ་ཐམས་ཅད་ཀྱི་བདག་ཉིད་དུ་བསྟན་པ་དང་། གཟུགས་སྐུ་མཚན་དཔེའི་རྣམ་པ་ཅན་དུ་བསྟན་པའོ། ། དང་པོ་ནི། འཆད་པ་པོ་ང་ཆོས་ཞེས་པ་ནས། དེ་བཞིན་བུས་ཀྱང་ཡིད་ཆེས་ཀྱིས། ། ཞེས་པའི་བར་གྱིས་བསྟན།
གཉིས་པ་ནི། བཙུན་མོའི་བྷ་ག་བདེ་ཅན་དུ། ། ཞེས་པ་ནས། ནུས་པ་མེད་ཕྱིར་ལྟོས་དང་བཅས། ། ཞེས་པའི་བར་གྱིས་བསྟན། གསུམ་པ་མཇུག་བསྡུ་བ་ནི། ལྷ་ཡི་རྣལ་འབྱོར་ཞེས་པ་ནས། དེ་ཉིད་དངོས་མེད་ཚུལ་ཡང་མིན། ། ཞེས་པའི་བར་གྱིས་བསྟན་ནོ། ། གསུམ་པ་གྲོལ་བའི་རྒྱུ་མཚན་ལ་གསུམ།
དག་པ་གསུམ་གྱི་རང་བཞིན་ཡིན་པ་དང་། ཐབས་ཁྱད་པར་ཅན་གྱིས་ཟིན་པ་དང་། རིགས་དང་རིགས་བདག་ཡིན་པའི་ཕྱིར་གྲོལ་བའི་འཐད་པའོ། ། དང་པོ་ལ་གཉིས། མདོར་བསྟན་པ་དང་རྒྱས་པར་བཤད་པའོ། ། དང་པོ་ནི། ཞལ་ཕྱག་རྣམ་པའི་ཞེས་པ་ནས། དེ་ཕྱིར་འགྲོ་ཀུན་ལྷན་ཅིག་སྐྱེས། ། ཞེས་པའི་བར་གྱིས་བསྟན། གཉིས་པ་ནི་རང་བཞིན་ལྷན་ཅིག་ཅེས་པ་ནས།
འོན་ཀྱང་བག་ཆགས་ཕལ་པས་སོ། ། ཞེས་པའི་བར་གྱིས་བསྟན། གཉིས་པ་ཐབས་ཁྱད་པར་ཅན་གྱིས་ཟིན་པ་ལ་གཉིས། ཐབས་ཀྱི་ངོ་བོ་དང་། གཞན་གྱིས་མ་ཤེས་པར་བསྟན་པའོ། ། དང་པོ་ལ་བཞི། རིགས་འདྲ་བཟློག་པ། སྦས་པ། བསྣན་པ། གཉེན་པོར་ཆེ་བའོ། །
དང་པོ་ནི། དུག་གི་དུམ་བུ་ཞེས་པ་ནས། དུག་གིས་དུག་ནི་འབིགས་པར་བྱེད། ། ཅེས་པའི་བར་གྱིས་བསྟན། གཉིས་པ་ནི། ཇི་ལྟར་རླུང་གིས་ཞེས་པ་ནས། སྲིད་པ་ཉིད་ཀྱིས་སྲིད་པ་དག ། ཅེས་པའི་བར་གྱིས་བསྟན་ཏོ། ། གསུམ་པ་ནི། ཇི་ལྟར་རྣ་བར་ཞེས་པ་ནས།
རྣམ་པར་ངེས་པས་སྦྱང་བར་བྱ། ། ཞེས་པའི་བར་གྱིས་བསྟན། བཞི་པ་ནི། ཇི་ལྟར་མཚེད་པས་ཚིག་པ་ཞེས་པ་ནས། འདོད་ཆགས་མེ་ཡིས་གདུང་བར་བྱ། ། ཞེས་པའི་བར་གྱིས་བསྟན་ཏོ། ། གཉིས་པ་གཞན་གྱིས་མི་ཤེས་པ་བསྟན་པ་ནི། བཟློག་པའི་སྒོམ་པ་ཞེས་པའི་ཚིག་གཉིས་ཀྱིས་བསྟན། གསུམ་པ་རིགས་དང་རིགས་བདག་ཡིན་པ་ལ་གཉིས། རིགས་དང་རིགས་བདག་བྱང་ཆུབ་སེམས་ཀྱི་དཀྱིལ་འཁོར་ལ་སྦྱར་བ་དང་།
རིགས་ཀྱི་དབྱེ་བསྡུའོ། ། དང་པོ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། འབྱུང་ལྔའི་རང་བཞིན་ཞེས་པ་ནས། དབྱེ་བས་ལྔ་རུ་འགྲོ་བར་འགྱུར། ། ཞེས་པའི་བར་གྱིས་བསྟན། གཉིས་པ་རྒྱས་པར་བཤད་པ་ནི། བྷོ་ལ་ཀ་ཀྐོ་ལ་སྦྱོར་ཞེས་པ་ནས།
སེར་སྣ་ནམ་མཁའ་ལས་བྱུང་བ་ཉིད། ། ཞེས་པའི་བར་གྱིས་བསྟན་ཏོ། ། གཉིས་པ་རིགས་ཀྱི་དབྱེ་བསྡུ་ནི། སེམས་ནི་ཆེན་པོ་གཅིག་ཉིད་ཅེས་པ་ནས། མཆོག་ཏུ་དགའ་བ་རིགས་ལས་འབྱུང་བ་རྣམས་ཞེས་པའི་བར་གྱིས་བསྟན་ཏོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་མཁའ་འགྲོ་མ། ། ཞེས་པ་ནས། གཉིས་པའོ་ཞེས་པའི་བར་གྱིས་བསྟན་ཏོ།། །། ལེའུ་གསུམ་པ་ལ་གཉིས།
དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། ལུས་རྣམ་གཞག་དང་། ཡན་ལག་རྒྱས་བཤད་དོ། ། དང་པོ་ནི། དེ་ནས་་་་་་འགྲེལ་ནི། ལེའུ་སྔ་མ་དེའི་འོག་ཏུ་རྒྱུད་ཐམས་ཅད་ཀྱི་གླེང་གཞི་དང་གསང་བའི་སྐད་ཀྱི་ལེའུ་འཆད་པའི་རྒྱུ་མཚན་ཡོད་དེ། ལེའུ་ལྔ་པར་ཕྱག་རྒྱ་ཆེན་པོའི་དབང་སྐུར་བ་དང་། ཇི་ལྟར་ཤེས་པའི་བདེ་ཆེན་པོ། །
ཞེས་གསུངས་པའི་དབང་གིས་ཡེ་ཤེས་དེ་ལ་རྒྱུ་དབང་དང་། རྫོགས་རིམ་དང་། དགའ་བ་དང་། སྐད་ཅིག་མ་ལ་སོགས་པའི་དགོས་པ་དེ་དག་འདིར་བསྟན་པའི་ཕྱིར་རོ་ཞེས་པ་ལ། རྡོ་རྗེ་ཅན་གྱིས་ཞེས་པ་ནས། གཞན་ཡང་བཟའ་བ་ལ་སོགས་པ། ། ཞེས་པའི་བར་གྱིས་བསྟན། གཉིས་པ་ཡན་ལག་རྒྱས་བཤད་ལ་ལྔ། སྡོམ་པའི་རབ་ཏུ་དབྱེ་བ། དབང་གི་དོན།
སྤྱོད་པའི་རྣམ་གཞག དབང་པོའི་རྣམ་དག ངག་གི་བརྡའོ། ། དང་པོ་ལ་གཉིས། མདོར་བསྟན་པ་དང་། རྒྱས་བཤད་དོ། ། དང་པོ་ནི། དེ་ལ་སྡེ་བ་བཀའ་སྩལ་པ། ། ཞེས་པ་ནས། དབང་ལས་ཡང་དག་ཤེས་པར་འགྱུར། །
ཞེས་པའི་བར་གྱིས་བསྟན། གཉིས་པ་རྒྱས་བཤད་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་རྣལ་འབྱོར་མ་རྣམས་ཀྱིས། ། ཞེས་པ་ནས། རིམ་པ་ཇི་ལྟར་བཤད་དུ་གསོལ། ། ཞེས་པའི་བར་གྱིས་བསྟན། གཉིས་པ་ལན་ལ་གསུམ།
ཤེས་པར་བྱ་བ་སྡོམ་པའི་རྣམ་གཞག ཤེས་པར་བྱ་བའི་ཐབས་དབང་། དེས་དྲི་མ་བཞི་སྦྱོང་བའི་ཚུལ་ལོ། ། དང་པོ་ལ་གསུམ། གང་དུ་སྐྱེ་བའི་གནས། ཇི་ལྟར་སྐྱེ་བའི་གོ་རིམ། དགའ་བ་བཞི་དང་སྦྱར་བའོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། སངས་རྒྱས་རིན་ཆེན་ཟ་མ་ཏོག །
ཅེས་པའི་བར་གྱིས་བསྟན། གཉིས་པ་ལ་གསུམ། མདོར་བསྟན། རྒྱས་བཤད། ཤིན་ཏུ་རྒྱས་བཤད་དོ། ། དང་པོ་ནི། སྐད་ཅིག་དབྱེ་བས་ཞེས་པ་ནས། ཨེ་ཝཾ་རྣམ་པར་རབ་ཏུ་གནས། ། ཞེས་པའི་བར་གྱིས་བསྟན། གཉིས་པ་ནི།
སྣ་ཚོགས་དང་ནི་ཞེས་པ་ནས། དེ་ལྟར་རྣལ་འབྱོར་པས་ཤེས་འགྱུར། ། ཞེས་པའི་བར་གྱིས་བསྟན། གསུམ་པ་ཤིན་ཏུ་རྒྱས་བཤད་ནི། འཁྱུད་དང་ཙུམ་པ་ཞེས་པ་ནས། ཆགས་དང་ཆགས་བྲལ་རྣམ་པར་སྤངས། ། ཞེས་པའི་བར་གྱིས་བསྟན་ཏོ། ། གསུམ་པ་དགའ་བ་བཞི་དང་སྦྱར་བ་ནི། སྣ་ཚོགས་དང་པོའི་དགའ་བ་ཉིད། ། ཅེས་པ་ནས།
མཚན་བྲལ་ལྷན་ཅིག་སྐྱེས་དགའ་ཉིད། ། ཅེས་པའི་བར་གྱིས་བསྟན། གཉིས་པ་ཤེས་པར་བྱ་བའི་ཐབས་དབང་ནི། སློབ་དཔོན་གསང་བ་ཞེས་པ་ནས། དགའ་བ་ལ་སོགས་རིམ་ཤེས་བྱ། ། ཞེས་པའི་བར་གྱིས་བསྟན། གསུམ་པ་དེས་དྲི་མ་བཞི་སྦྱོང་བའི་ཚུལ་ནི། རྒོད་པ་དག་པ་ཞེས་པ་ནས། འཁྱུད་ལ་དེ་ཡང་ཉིད་ཅེས་པའི་བར་གྱིས་བསྟན་ཏོ། ། གཉིས་པ་དབང་གི་དོན་ལ་གསུམ།
དབང་དངོས། དེའི་དམ་ཚིག དབང་གི་ཡེ་ཤེས་སོ། ། དང་པོ་ལ་གསུམ། དབང་གི་དགོས་པ། ངེས་པའི་ཚིག སོ་སོའི་མཚན་ཉིད་དོ། ། དང་པོ་ནི། སེམས་ཅན་རྣམས་ཀྱིས་དངོས་གྲུབ་ཅེས་ཚིག་གཉིས་ཀྱིས་བསྟན། གཉིས་པ་ནི།
གཏོར་དང་བླུགས་པ་ཞེས་པའི་ཚིག་གཉིས་ཀྱིས་བསྟན། གསུམ་པ་སོ་སོའི་མཚན་ཉིད་ལ་བཞི། རྡོ་རྗེ་སློབ་དཔོན། གསང་བ། ཤེས་རབ་ཡེ་ཤེས། དབང་བཞི་པའོ། ། དང་པོ་ནི། ཤེས་རབ་བཅུ་དྲུག་ཅེས་པ་ནས། སློབ་དཔོན་དབང་དུ་རབ་ཏུ་བརྗོད། ། ཅེས་པའི་བར་གྱིས་བསྟན།
གཉིས་པ་ནི། ཤིན་ཏུ་བཞིན་བཟང་ཞེས་པ་ནས། སློབ་མའི་ཁ་རུ་བཏུང་བར་བྱ། ། ཞེས་པའི་བར་གྱིས་བསྟན། གསུམ་པ་ལ་གསུམ། ཤེས་རབ་གཏད་པ། སློབ་མའི་བྱ་བ། ཡེ་ཤེས་སྐྱེ་བའི་དུས་སོ། ། དང་པོ་ནི། སྟོན་པས་ཤེས་རབ་ཅེས་པ་ནས།
ཀུན་ཏུ་རུ་ཡི་རྡོ་རྗེ་འཛིན། ། ཞེས་པའི་བར་གྱིས་བསྟན། གཉིས་པ་ལ་གཉིས། མདོར་བསྟན་དང་། རྒྱས་བཤད་དོ། ། དང་པོ་ནི། ཇི་ལྟར་དབང་བསྐུར་ཞེས་པ་ནས། མཆོད་དང་བསྟོད་པ་ཇི་བཞིན་བྱ། ། ཞེས་པའི་བར་གྱིས་བསྟན། གཉིས་པ་རྒྱས་བཤད་ལ་གཉིས།
གསོལ་བ་གདབ་པ་དང་། མཆོད་པའོ། ། དང་པོ་ནི། བཅོམ་ལྡན་འདས་ཞི་བ་ཞེས་པ་ནས། བྱིང་པ་སྐྱབས་མེད་བདག་ལ་སྐྱོབས། ། ཞེས་པའི་བར་གྱིས་བསྟན། གཉིས་པ་མཆོད་པ་ནི། ཞིམ་པའི་བཟའ་བ་ཞེས་པ་ནས། སློབ་མས་རྡོ་རྗེ་འཛིན་པ་མཆོད། ། ཅེས་པའི་བར་གྱིས་བསྟན་ནོ། །
གསུམ་པ་ཡེ་ཤེས་སྐྱེ་བའི་དུས་ནི། མཆོག་ཏུ་དགའ་བ་ཡང་དག་ཐོབ། ། ཅེས་པ་ནས། སྐད་ཅིག་ལ་ཞེས་པའི་བར་གྱིས་བསྟན་ཏོ། ། དབང་བཞི་པ་ལ་གསུམ། ལམ་དུ་བྱེད་པའི་བཞི་པ། ཚིག་གི་བཞི་པ། མངོན་དུ་བྱེད་པའི་ཐབས་སོ། ། དང་པོ་ནི། སྟོན་པས་སྨྲས་པ།
ཞེས་པ་ནས། སེམས་ཅན་དོན་གྱི་རྡོ་རྗེ་འཛིན། ། ཞེས་པའི་བར་གྱིས་བསྟན། གཉིས་པ་ནི། སློབ་མ་སྙིང་རྗེ་ཞེས་པ་ནས། སྒྱུ་མའི་གཟུགས་ཅན་ཉིད་དུ་འདོད། ། ཅེས་པའི་བར་གྱིས་བསྟན། གསུམ་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། དཀྱིལ་འཁོར་འཁོར་ལོའི་ཞེས་ཚིག་གཉིས་ཀྱིས་བསྟན། གཉིས་པ་རྒྱས་བཤད་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་རྡོ་རྗེ་སྙིང་པོས་ཞེས་པ་ནས་རིམ་པ་ཇི་ལྟར་བཤད་དུ་གསོལ། ། ཞེས་པའི་བར་གྱིས་བསྟན། གཉིས་པ་ལ་གཉིས། ཐབས་ཀྱི་ངེས་ཚིག་དང་།
ཐབས་དངོས་སོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ། ཞེས་པ་ནས། ཡུལ་ལ་སོགས་པ་རྣམ་པར་སྦྱོང་། ། ཞེས་པའི་བར་གྱིས་བསྟན། གཉིས་པ་ནི། བྷོ་ལ་ཀ་ཀྐོ་ཞེས་ཚིག་གཉིས་ཀྱིས་བསྟན་ཏོ། ། གཉིས་པ་དེའི་དམ་ཚིག་ལ་གཉིས། ཞུས་པ་དང་ལན་ནོ། །
དང་པོ་ནི། རྡོ་རྗེ་སྙིང་པོས་ཞེས་པ་ནས། དམ་ཚིག་གང་གིས་གནས་པར་བགྱི། ། ཞེས་པའི་བར་གྱིས་བསྟན། གཉིས་པ་ལན་ལ་གཉིས། སྒྲ་ཇི་བཞིན་པ་དང་། ཇི་བཞིན་མ་ཡིན་པའོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། ཕ་རོལ་བུད་མེད་བསྟེན་པར་བགྱི། །
ཞེས་པའི་བར་གྱིས་བསྟན། གཉིས་པ་ནི། སེམས་གཅིག་སྲོག་ཆགས་ཞེས་པ་ནས། གཞན་གྱི་བུད་མེད་རང་མཚུངས་མཛེས། ། ཞེས་པའི་བར་གྱིས་བསྟན་ཏོ། ། གསུམ་པ་དབང་གི་ཡེ་ཤེས་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་རྣལ་འབྱོར་མ་ཐམས་ཅད་ཀྱིས།
ཞེས་པ་ནས། འདི་རྣམས་ཀྱི་རང་བཞིན་ནི་ཅི་ལགས། ཞེས་པའི་བར་གྱིས་བསྟན། གཉིས་པ་ལ་གསུམ། ཆོས་ཅན་སྣ་ཚོགས། ཆོས་ཉིད་སྐྱེ་མེད། ངོ་བོ་ཟུང་འཇུག་གོ ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས་ཁམས་ནི་བཅོ་བརྒྱད་རྣམས་སུ་བཤད། ། ཅེས་པའི་བར་གྱིས་བསྟན།
གཉིས་པ་ནི། རང་བཞིན་གདོད་ནས་མ་སྐྱེས་པ། ། ཞེས་པས་བསྟན་ཏོ། ། གསུམ་པ་ངོ་བོ་ཟུང་འཇུག་ལ་གཉིས། སྣང་ལ་རང་བཞིན་མེད་པ་དང་། རྟེན་འབྲེལ་ལོ། ། དང་པོ་ནི། རྫུན་མིན་བདེན་མིན་ཞེས་པ་ནས། འདོད་པས་རྣལ་འབྱོར་མས་ཤེས་ཀྱིས། ། ཞེས་པའི་བར་གྱིས་བསྟན།
གཉིས་པ་ནི། འདི་ལྟ་སྟེ་ཞེས་པ་ན། རྣལ་འབྱོར་མས་ཡིད་ལ་གྱིས་ཤིག་ཅེས་པའི་བར་གྱིས་བསྟན་ཏོ། ། གསུམ་པ་སྤྱོད་པའི་རྣམ་གཞག་ལ་བཞི། མཆོད་པས་མཉེས་པ། དོན་ཟབ་མོ་མཉན་པར་གདམས་པ། གུས་པས་ཉན་པའི་ཚུལ། སྤྱོད་པ་དངོས་ཇི་ལྟར་བྱ་བའོ། ། དང་པོ་ནི་དེ་ནས་རྣལ་འབྱོར་མ་བདག་མེད་མ་ལ་སོགས་པ་ཞེས་པ་ནས། བདུད་རྩི་ལྔའི་རོ་ཡང་འཐུང་བར་བྱེད་དོ་ཞེས་པའི་བར་གྱིས་བསྟན།
གཉིས་པ་ནི། དེ་ནས་བཅོམ་ལྡན་འདས་དགྱེས་ནས་ཞེས་པ་ནས། བཤད་ཀྱི་འདོད་པས་རབ་ཏུ་ཉོན། ། ཅེས་པའི་བར་གྱིས་བསྟན། གསུམ་པ་ནི། ལྷ་མོ་ཐམས་ཅད་དགའ་བར་ཞེས་པ་ནས། བཅོམ་ལྡན་འདས་ཀྱི་གསུང་ཉན་ཏོ། ། ཞེས་པའི་བར་གྱིས་བསྟན། བཞི་པ་ནི། བཅོམ་ལྡན་འདས་ཀྱིས་ཞེས་པ་ནས་མགོ་སྐྱེས་ལེགས་པར་བཅིངས་པར་བྱ། །
ཞེས་པའི་བར་གྱིས་བསྟན་ཏོ། ། བཞི་པ་དབང་པོའི་དག་པ་ལ་གཉིས། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་ཞེས་པ་ནས། རྣམ་པར་དག་པ་མ་མཛད་པར། ། ཞེས་པའི་བར་གྱིས་བསྟན། གཉིས་པ་ལ་གཉིས། དག་པ་དངོས་དང་།
དེའི་ཕན་ཡོན་ནོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། ཡིད་ལ་བདག་མེད་རྣལ་འབྱོར་མ། ། ཞེས་པའི་བར་གྱིས་བསྟན། གཉིས་པ་དེའི་ཕན་ཡོན་ནི། དབང་པོ་རྣམས་ནི་འདག་བྱའི་ཕྱིར། ། ཞེས་ཚིག་གཉིས་ཀྱིས་བསྟན་ཏོ། ། ལྔ་པ་ངག་གི་བརྡ་ལ་གཉིས། ཞུས་པ་དང་།
ལན་ནོ། ། དང་པོ་ནི། རྡོ་རྗེ་སྙིང་པོས་ཞེས་པ་ནས། བཅོམ་ལྡན་འདས་ངེས་པར་གསུང་དུ་གསོལ་ཞེས་པའི་བར་གྱིས་བསྟན། གཉིས་པ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། དགོངས་པའི་སྐད་ནི། ཞེས་པ་ནས།
ཁྱོད་ནི་རྩེ་གཅིག་སེམས་ཀྱིས་ཉོན། ། ཅེས་པའི་བར་གྱིས་བསྟན། དོན་དངོས་ལ་གཉིས། བརྡ་དངོས་དང་། དེ་བཟུང་བར་གདམས་པའོ། ། དང་པོ་ལ་གཉིས། ཚོགས་ཀྱི་འཁོར་ལོ་ཉེ་བར་འཁོར་བའི་བརྡའ་དང་། དཀྱིལ་འཁོར་འཁོར་ལོའི་བརྡའོ། ། དང་པོ་ནི། མ་ད་ན་ཆང་ཞེས་པ་ནས།
ཤ་ཆེན་ཤ་ལི་ཛ་ཞེས་བརྗོད། ། ཅེས་པའི་བར་གྱིས་བསྟན། གཉིས་པ་ནི། དབང་པོ་གཉིས་སྦྱོར་ཞེས་པ་ནས། བརྟུལ་ཞུགས་ཅན་གྱིས་མཆོད་ནས་བཏུང་། ། ཞེས་པའི་བར་གྱིས་བསྟན། གཉིས་པ་བརྡ་བཟུང་བར་གདམས་པ་ལ་གཉིས། གུས་པས་བསྐྱེད་པར་གདམས་པ་དང་། མ་བཟུང་བའི་ཉེས་དམིགས་སོ། ། དང་པོ་ནི།
རྡོ་རྗེ་སྙིང་པོ་སེམས་དཔའ་ཆེ། ། ཞེས་པ་ནས། དེ་རྣམས་ཐམས་ཅད་གུས་པས་བཟུང་ངོ་། ། ཞེས་པའི་བར་གྱིས་བསྟན། གཉིས་པ་ནི། ཀྱཻ་རྡོ་རྗེ་འདིར་ཞེས་པ་ནས་དེའི་ཚེ་ན་ཁྲོ་བར་བྱེད། ། ཅེས་པའི་བར་གྱིས་བསྟན། གཉིས་པ་ལེའུའི་མིང་ནི། ཀྱཻ་རྡོ་རྗེ་མཁའ་འགྲོ་མ། ། ཞེས་པ་ནས།
གསུམ་པའོ་ཞེས་པའི་བར་གྱིས་བསྟན་ཏོ།། །། ལེའུ་བཞི་པ་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་་་་་་འགྲེལ་ནི་ལེའུ་སྔ་མ་དེའི་འོག་ཏུ་རྒྱུད་ཐམས་ཅད་ཀྱི་ཕྱག་རྒྱ་བསྡུས་པའི་དོན་ཞེས་བྱ་བའི་ལེའུ་འཆད་པའི་རྒྱུ་མཚན་ཡོད་དེ། ལེའུ་སྔ་མ་དེར་དབང་གི་དོན་ལ་སོགས་པའི་ཁྱད་པར་བསྟན་ཀྱང་།
གླུ་གར་ལ་སོགས་པའི་ཁྱད་པར་མ་བསྟན་པས་དེ་དག་འདིར་གསལ་བར་བསྟན་པའི་ཕྱིར་རོ། ། རྡོ་རྗེ་སྙིང་པོ་ལ་སོགས་པའི། ། ཞེས་པ་ནས། དེ་རྣམས་རྣམ་དག་བཤད་དུ་གསོལ། ། ཞེས་པའི་བར་གྱིས་བསྟན་ཏོ། ། གཉིས་པ་ལན་ལ་གཉིས། ཞུས་པ་དང་། རྗེས་སུ་འབྲེལ་བའི་ལན་དང་། བརྟག་པ་དང་པོ་འདས་མ་ཐག་པ་དང་། ཐུན་མོང་གི་གསལ་བྱེད་དོ། །
དང་པོ་ལ་བཞི། གླུ་གར་ཇི་ལྟར་བྱ་བ། ཕྱག་རྒྱའི་དོན། ལྷ་མོ་རྣམས་ཀྱི་ས་བོན། རྫོགས་པའི་རིམ་པ་རྒྱས་པར་བཤད་པའོ། ། དང་པོ་ལ་བཞི། གླུ་གར་དངོས། དེའི་ལྷའི་རྣལ་འབྱོར། ཕན་ཡོན། དངོས་གྲུབ་ཀྱི་རྟགས་སོ། །
དངོས་གྲུབ་གླུ་གར་དངོས་ནི། བཅོམ་ལྡན་འདས་ཀྱིས་ཞེས་པ་ནས། འདོད་ཆགས་སེམས་ཀྱིས་སྒོམ་པ་ཉིད། ། ཅེས་པའི་བར་གྱིས་བསྟན། གཉིས་པ་ནི། རྡོ་རྗེ་ཆོས་ཞེས་པ་ནས་གར་ཡང་བྱ་ཞེས་པའི་བར་གྱིས་བསྟན། གསུམ་པ་ནི། འདི་ཉིད་ཀྱིས་ཞེས་པ་ནས་ཚོགས་ཀྱི་བདག་པོས་སྔར་བྱས་ནས། ། ཞེས་པའི་བར་གྱིས་བསྟན། བཞི་པ་ནི།
དེ་ལ་གྲི་ནི་ཞེས་པ་ནས། གླུ་ཡི་བྱིན་རླབས་མཚན་ཉིད་དོ། ། ཞེས་པའི་བར་གྱིས་བསྟན་ཏོ། ། གཉིས་པ་ཕྱག་རྒྱའི་དོན་ལ་གསུམ། ཕྱག་རྒྱའི་དགོས་པ། རྒྱས་མ་བཏབ་པའི་ཉེས་དམིགས། གང་གིས་གང་ལ་རྒྱས་འདེབས་པའི་ཚུལ་ལོ། ། དང་པོ་ནི། ཕྱག་རྒྱ་རྟགས་དང་ཞེས་པའི་ཚིག་གཉིས་ཀྱིས་བསྟན། གཉིས་པ་ནི།
རིགས་འཆོལ་སྒོམ་པའི་ཞེས་ཚིག་གཉིས་ཀྱིས་བསྟན། གསུམ་པ་ནི། ཞེ་སྡང་ཕྱག་རྒྱས་ཤེས་པར་བྱ། ། ཞེས་པ་ནས། འདོད་པས་ཕྱག་རྒྱར་ཞེས་པའི་བར་གྱིས་བསྟན་ཏོ། ། གསུམ་པ་ལྷ་མོ་རྣམས་ཀྱི་ས་བོན་ནི། ཨཾ་ལཾ་དང་པོ་ཞེས་པ་ནས། རྣལ་འབྱོར་མ་ཡི་ས་བོན་ཉིད། ། ཅེས་པའི་བར་གྱིས་བསྟན། བཞི་པ་རྫོགས་རིམ་རྒྱས་པར་བཤད་པ་ལ་གསུམ།
ཡེ་ཤེས་ཀྱི་རྟེན་དཀྱིལ་འཁོར་གྱི་རྣམ་དག ཞུ་ལན་གཉིས་ཀྱི་དེ་ལས་བྱུང་བའི་བྱང་ཆུབ་ཀྱི་སེམས་མི་སྤང་བ། དེ་མངོན་དུ་བྱེད་པའི་ཐབས་སོ། ། དང་པོ་ལ་གསུམ། རྩ་རྣམས་ལྷ་མོ་བཅོ་ལྔའི་ངོ་བོར་དག་པ། བཅུ་དྲུག་པ་མ་བསྟན་པའི་རྒྱུ་མཚན། དེ་ཉིད་ཡབ་ཀྱི་ངོ་བོ་དག་པའོ། ། དང་པོ་ནི། རིགས་ཀྱི་ལེའུ་ལས་ཞེས་པ་ལས། རྣལ་འབྱོར་མ་ཞེས་བརྗོད་ཅེས་པའི་བར་གྱིས་བསྟན།
གཉིས་པ་ནི། གང་ཕྱིར་བཅུ་དྲུག་ཅེས་པ་ནས། ཟླ་བ་བྱང་ཆུབ་སེམས་སུ་འགྱུར། ། ཞེས་པའི་བར་གྱིས་བསྟན། གསུམ་པ་ནི། བདེ་བ་ཆེན་པོའི་ཨ་ལྀ་ཞེས་ཚིག་གཉིས་ཀྱིས་བསྟན་ཏོ། ། གཉིས་པ་བྱང་ཆུབ་ཀྱི་སེམས་མི་སྤང་བ་ནི། རྡོ་རྗེ་སྙིང་པོས་གསོལ་པ་ཞེས་པ་ནས། ཇི་སྐད་སྨྲ་བ་དེ་བཞིན་ནོ། ། ཞེས་པའི་བར་གྱིས་བསྟན།
གསུམ་པ་མངོན་དུ་བྱེད་པའི་ཐབས་ལ་གཉིས། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་གསོལ་པ་ཞེས་པ་ནས། བྱང་ཆུབ་ཀྱི་སེམས་བསྐྱེད་པ་ལགས། ཞེས་པའི་བར་གྱིས་བསྟན། གཉིས་པ་ལ་གསུམ། མདོར་བསྟན། རྒྱས་བཤད།
སྡོམ་པའི་དབྱེ་བ་རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། དོན་དམ་བདེ་བའི་གཟུགས་ཅན་ནོ། ། ཞེས་པའི་བར་གྱིས་བསྟན་ཏོ། ། གཉིས་པ་ལ་གཉིས། དཀྱིལ་འཁོར་འཁོར་ལོ་དང་། རང་བྱིན་རླབས་སོ། ། དང་པོ་ལྔ། ཀུན་རྫོབ་བྱང་ཆུབ་སེམས་ཀྱི་གནས།
ཡེ་ཤེས་བདེན་པ་གཉིས་ཀྱི་རྣམ་གཞག རྟེན་ལས་ཀྱི་ཕྱག་རྒྱའི་མཚན་ཉིད། དེ་བསྟེན་པའི་ཐབས། བྱང་སེམས་མི་ཉམས་པར་བྱ་བ་འཐད་པ་དང་བཅས་པའོ། ། དང་པོ་ནི། བུད་མེད་ཀ་ཀྐོལ་ཞེས་པ་ནས། རྡོ་རྗེ་འཛིན་པ་རྣམས་ཀྱི་གནས། ། ཞེས་པའི་བར་གྱིས་བསྟན། གཉིས་པ་ནི། འདི་ཉིད་འཁོར་བ་ཞེས་བྱ་སྟེ། །
ཞེས་པ་ནས། ཀུན་རྫོབ་དོན་དམ་ཚུལ་ཅན་ནོ་ཞེས་པའི་བར་གྱིས་བསྟན། གསུམ་པ་ནི། ཤིན་ཏུ་བཞིན་བཟང་མིག་ཡངས་མ་ཞེས་པ་ནས། སྒྲུབ་པ་པོ་ལ་དགའ་ཞེས་པའི་བར་གྱིས་བསྟན། བཞི་པ་ནི། དེར་ནི་ཆང་ཡང་ཞེས་པ་ནས། བརྟུལ་ཞུགས་ཅན་གྱིས་ཞེས་པའི་བར་གྱིས་བསྟན། ལྔ་པ་ནི། དེར་ནི་སྦྱོར་བ་ཞེས་པ་ནས།
བདེ་བ་བདག་མེད་ཚུལ་ཅན་ཉིད། ། ཅེས་པའི་བར་གྱིས་བསྟན་ཏོ། ། གཉིས་པ་རང་བྱིན་རླབས་ལ་ལྔ། དོན་དམ་བྱང་ཆུབ་སེམས་ཀྱི་གནས། ནང་གི་ཕྱག་རྒྱའི་མཚན་ཉིད། དེའི་བདེ་བ་ལ་ལོངས་སྤྱོད་པ། མདོ་རྒྱས་གཉིས་ཀྱི་དངོས་གྲུབ་ཀྱི་རྒྱུད་ཡུལ་དྲུག་ལ་རྒྱས་གདབ་པ། རང་བྱུང་གི་ཡེ་ཤེས་ཉིད་གཏན་ལ་དབབ་པའོ། ། དང་པོ་ནི། དེ་ཡི་བདེ་བ་ཕྱག་རྒྱ་ཆེ། །
ཞེས་ཚིག་གཉིས་ཀྱིས་བསྟན། གཉིས་པ་ནི། དང་པོའི་དབྱངས་ཡིག་ཅེས་པ་ནས། ལྷན་ཅིག་སྐྱེས་དགའ་བྱེད་པ་ཅན། ། ཞེས་པའི་བར་གྱིས་བསྟན། གསུམ་པ་ནི། དེ་ལས་སྐྱེས་པའི་རྣལ་འབྱོར་བ། ། དེ་ཡི་བདེ་བ་བཟའ་བ་ཉིད། ། ཅེས་པས་བསྟན། བཞི་པ་ལ་གཉིས།
མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། དེ་དང་ལྷན་ཅིག་ཕྱག་རྒྱ་ཆེ། ། ཞེས་པའི་ཚིག་གཉིས་ཀྱིས་བསྟན། གཉིས་པ་ནི། གཟུགས་སྒྲ་དེ་བཞིན། ཞེས་པ་ནས། ཤེས་རབ་ཀྱིས་ནི་སྤྱད་པར་བྱ། ། ཞེས་པའི་བར་གྱིས་བསྟན།
ལྔ་པ་རང་བྱུང་གི་ཡེ་ཤེས་ཉིད་གཏན་ལ་དབབ་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། དེ་ཉིད་ལྷན་ཅིག་སྐྱེས་པའི་ཞེས་པ་ནས། ཡེ་ཤེས་ལྔ་ཡི་རང་བཞིན་ཅན། ། ཞེས་པའི་བར་གྱིས་བསྟན། གཉིས་པ་ནི། དེ་ནི་མེ་ལོང་ཞེས་པ་ནས། ཆོས་ཀྱི་དབྱིངས་ཉིད་རང་བཞིན་ཅན། །
ཞེས་པའི་བར་གྱིས་བསྟན་ཏོ། ། གསུམ་པ་སྡོམ་པའི་དབྱེ་བས་རྒྱས་པར་བཤད་པ་ལ་གཉིས། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་ཞེས་པ་ནས། བདག་ལ་བཤད་དུ་གསོལ་ཞེས་པའི་བར་གྱིས་བསྟན། གཉིས་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། །
དང་པོ་ནི། བཅོམ་ལྡན་འདས་ཀྱིས་ཞེས་པ་ནས། སྡོམ་པའི་དེ་ཉིད་རབ་ཏུ་ཕྱེ། ། ཞེས་པའི་བར་གྱིས་བསྟན། གཉིས་པ་རྒྱས་པར་བཤད་པ་ལ་གསུམ། སྙོམས་འཇུག་གི་ཐབས་ནང་དུ་བཞག་པ། འཁོར་བཞི་ལ་ཆོས་ཐམས་ཅད་བཞག་པ། སེམས་ཅན་སངས་རྒྱས་སུ་བསྟན་པའོ། ། དང་པོ་ནི། བྷོ་ལའི་བདེ་བ་ཞེས་པ་ནས།
ཕྱི་རོལ་གཉིས་གཉིས་བསྟན་པ་མེད། ། ཅེས་པའི་བར་གྱིས་བསྟན། གཉིས་པ་ལ་གསུམ། འཁོར་ལོ་རྣམས་ལ་སྐུ་གསུམ་དུ་བཞག འབྲས་བུ་གཞིར་བཞག་པ། སྡེ་པ་བཞིར་བཞག་པའོ། ། དང་པོ་ལ་གསུམ། མདོར་བསྟན། རྒྱས་བཤད། ཤིན་ཏུ་རྒྱས་བཤད་དོ། །
དང་པོ་ནི། སྐུ་གསུམ་ལུས་ཀྱིས་ཞེས་པ་ནས། བདེ་བ་ཆེན་པོའི་འཁོར་ལོར་བརྗོད། ། ཅེས་པའི་བར་གྱིས་བསྟན། གཉིས་པ་ནི། ཆོས་དང་ལོངས་སྤྱོད་ཅེས་པ་ནས། སྐུ་གསུམ་པོ་ནི་རྣམ་པར་གནས། ། ཞེས་པའི་བར་གྱིས་བསྟན། གསུམ་པ་ནི། མ་ལུས་པའི་སེམས་ཅན་ཞེས་པ་ནས།
སྤྱི་བོར་བདེ་བ་ཆེན་པོའི་གནས། ། ཞེས་པའི་བར་གྱིས་བསྟན། གཉིས་པ་འབྲས་བུ་བཞིར་བཞག་པ་ལ་གཉིས། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ཨེ་ཝཾ་རྣམ་པ་ཞེས་པ་ནས། རྣམ་པ་བཞི་ཞེས་བརྗོད་ཅེས་པའི་བར་གྱིས་བསྟན། གཉིས་པ་ནི། ལས་ཀྱི་རླུང་གིས་ཞེས་པ་ནས་བསྐྱེད་པ་སྐྱེས་བུས་བྱེད་པ་ཉིད། །
ཅེས་པའི་བར་གྱིས་བསྟན་ཏོ། ། གསུམ་པ་སྡེ་པ་བཞིར་བཞག་པ་ནི། གང་ཕྱིར་སྤྲུལ་པ་ཞེས་པ་ནས། དགེ་འདུན་ཆེ་ཞེས་པའི་བར་གྱིས་བསྟན་ཏོ། ། གཉིས་པ་སེམས་ཅན་རྣམས་སངས་རྒྱས་སུ་བསྟན་པ་ལ་གཉིས། ཆོས་ཅན་འདྲ་བ་དང་ཆོས་ཉིད་དབྱེར་མེད་དུ་བསྟན་པའོ། ། དང་པོ་ལ་གཉིས། ཆོས་མཐུན་སྦྱར་བ་དང་། དེ་ལ་ལྷ་མོ་ངོ་མཚར་བས་བརྒྱལ་བའོ། ། དང་པོ་ནི།
སྡེ་པ་ཞེས་བྱ་ཞེས་པ་ནས། སེམས་ཅན་ས་བཅུའི་དབང་ཕྱུག་གོ ། ཞེས་པའི་བར་གྱིས་བསྟན། གཉིས་པ་ནི། དེ་ནས་རྣལ་འབྱོར་མ་བདག་མེད་མ་ཞེས་པ་ནས། འདར་བར་གྱུར་ཏོ་ཞེས་པའི་བར་གྱིས་བསྟན་ཏོ། ། གཉིས་པ་ཆོས་ཉིད་དབྱེར་མེད་དུ་བསྟན་པ་ལ་གཉིས། བརྒྱལ་བ་ལས་བསླངས་ནས་མཉན་པར་གདམས་པ་དང་། དོན་དངོས་སོ། ། དང་པོ་ནི།
ཡང་རྡོ་རྗེ་ཅན་གྱིས་ཞེས་པ་ནས། སྲོག་རྙེད་པར་གྱུར་ཏོ་ཞེས་པའི་བར་གྱིས་བསྟན། གཉིས་པ་ལ་གཉིས། རང་བཞིན་སངས་རྒྱས་ཡིན་ཡང་གནས་སྐབས་སེམས་ཅན་དུ་མི་འགལ་བ་དང་། བཅིངས་པ་དང་གྲོལ་བའི་ཁྱད་པར་བཞག་པའོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། མ་མཆིས་ཤིང་རྫུན་མ་མཆིས་སོ། ། ཞེས་པའི་བར་གྱིས་བསྟན་ཏོ། ། གཉིས་པ་ལ་གཉིས།
མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། གཏི་མུག་ལ་སོགས་འཆིང་བས་མིན། ། ཞེས་པའི་བར་གྱིས་བསྟན། གཉིས་པ་ལ་ལྔ། སེམས་ཅན་གྱི་རང་བཞིན་སངས་རྒྱས་སུ་བསྟན་པ། སེམས་ལས་ཕྱི་རོལ་སངས་རྒྱས་མེད་པ། གྲོལ་བྱེད་ཀྱི་ལམ་ཤེས་པའི་ཕན་ཡོན།
མ་ཤེས་པའི་ཉེས་དམིགས། ལམ་དང་འབྲས་བུའི་རྣམ་པར་བཞག་པའོ། ། དང་པོ་ནི། རང་དང་རང་གི་ཞེས་པ་ནས། རྟག་ཏུ་རང་བཞིན་བདེ་བ་ཅན། ། ཞེས་པའི་བར་གྱིས་བསྟན། གཉིས་པ་ནི། འཇིག་རྟེན་ཁམས་ནི་ཞེས་པ་ནས། སངས་རྒྱས་གཞན་དུ་བསྟན་པ་མེད། ། ཅེས་པའི་བར་གྱིས་བསྟན།
གསུམ་པ་ནི། གདོལ་པ་སྨྱུག་མཁན་ཞེས་པ་ནས། འདི་ལ་ཐེ་ཚོམ་མེད་ཅེས་པའི་བར་གྱིས་བསྟན། བཞི་པ་ནི། བྱིས་པ་མི་ཤེས་ཞེས་པ་ནས། རྨོངས་པ་འཁོར་བར་འགྱུར་ཞེས་པའི་བར་གྱིས་བསྟན། ལྔ་པ་ནི། རྡོ་རྗེ་སྙིང་པོ་ཞེས་པ་ནས། དེས་ནི་བླ་མེད་རྙེད་པར་འགྱུར། ། ཞེས་པའི་བར་གྱིས་བསྟན་ཏོ། །
སྤྱི་དོན་གཉིས་པ་བརྟག་པ་དང་པོ་འདས་མ་ཐག་པ་ཐུན་མོང་གི་གསལ་བྱེད་ལ་བཞི། ལྷ་མོ་བརྒྱད་ཀྱི་རིགས་བདག་ལ་ཐེ་ཚོམ་བསལ་བ་དང་། གཏོར་མའི་ཆོ་ག ལྷ་མོ་གསུམ་གྱི་རིགས་བདག་འདེབས་བྱེད་རིགས་བདག་གི་དབྱེ་བསྡུའོ། ། དང་པོ་ལ་གཉིས། མཚམས་མ་བཞིས་རིགས་བདག་ལ་ཞུས་ལན་དང་། ཕྱོགས་མ་བཞི་དེ་དང་མཚུངས་པའོ། ། དང་པོ་ནི། རྡོ་རྗེ་སྙིང་པོས་ཞེས་པ་ནས། མཁས་པས་གཡུང་མོ་ཕྱག་རྒྱས་གདབ། །
ཅེས་པའི་བར་གྱིས་བསྟན། གཉིས་པ་ནི། གང་ཕྱིར་གཟུགས་ནི་ཞེས་པ་ནས། མ་ལོག་པ་ལས་ཕྱག་རྒྱའོ་ཞེས་པའི་བར་གྱིས་བསྟན། གཉིས་པ་གཏོར་མའི་ཆོ་ག་ལ་གཉིས། ཞུས་པ་དང་། ལན་ནོ། ། དང་པོ་ནི། ཀྱཻ་རྡོ་རྗེ་རྡོ་རྗེ་འཛིན་ཞེས་པ་ནས། བདག་མེད་མས་ཞུས་པ་ཞེས་པའི་བར་གྱིས་བསྟན།
གཉིས་པ་ལ་གསུམ། ཇི་ལྟར་གསུངས་པའི་ཚུལ་དགོས་པ་དང་བཅས་པ་དང་། གང་གསུངས་པའི་སྔགས་དངོས། གནས་སྐབས་ཀྱི་ཕན་ཡོན་ནོ། ། དང་པོ་ནི། ཨེ་ཝཾ་རྣམ་པ་ཞེས་པ་ནས། གཏོར་མ་བསྟན་ཅེས་པའི་བར་གྱིས་བསྟན། གཉིས་པ་ནི། ཨོཾ་ཨནྡི་ཞེས་པ་ནས། ཕཊ྄་སྭཱ་ཧཱ།
ཞེས་པའི་བར་གྱིས་བསྟན། གསུམ་པ་ནི། གལ་ཏེ་འདིའི་གཏོར་མས་ཞེས་པ་ནས། རྒྱས་པར་ཡང་འགྱུར་རོ་ཞེས་པའི་བར་གྱིས་བསྟན་ཏོ། ། གསུམ་པ་ལྷ་མོ་གསུམ་གྱི་རིགས་བདག་ལ་གཉིས། ཞུས་པ་དང་། ལན་ནོ། ། དང་པོ་ནི། རྡོ་རྗེ་སྙིང་པོས་ཞེས་པ་ནས། བཅོམ་ལྡན་ཇི་ལྟར་ཕྱག་རྒྱ་བགྱིད། །
ཅེས་པའི་བར་གྱིས་བསྟན། གཉིས་པ་ནི། བཅོམ་ལྡན་འདས་ཀྱིས་ཞེས་པ་ནས། དེས་ན་བདག་མེད་མ་དབུས་བསྐྱེད། ། ཅེས་པའི་བར་གྱིས་བསྟན་ཏོ། ། བཞི་པ་འདེབས་བྱེད་རིགས་བདག་གི་དབྱེ་བསྡུ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། རྒྱས་པར་རབ་ཏུ་ཞེས་པ་ནས།
བཤད་ཀྱི་རྣལ་འབྱོར་མ་ཉོན། ཅེས་པའི་བར་གྱིས་བསྟན། གཉིས་པ་ནི། མི་བསྐྱོད་རྣམ་སྣང་ཞེས་པ་ནས། རིགས་ནི་དྲུག་དང་ལྔ་རུ་བརྗོད། ། ཅེས་པའི་བར་གྱིས་བསྟན། གཉིས་པ་ལེའུའི་མིང་ནི། ཕྱག་རྒྱ་བསྡུས་པའི་དོན་ཞེས་བྱ་བའི་ལེའུ་སྟེ་བཞི་པའོ། ། ཞེས་པས་བསྟན་ཏོ།། །། ལེའུ་ལྔ་པ་ལ་གཉིས།
དོན་དངོས་དང་། ལེའུའི་མིང་ངོ་། ། དང་པོ་གསུམ། སྐུ་མངོན་པར་འབྱུང་བ་བསྐྱེད་པའི་རིམ་པ་དང་། གསུང་མངོན་པར་འབྱུང་བ་རྩ་བའི་སྔགས། ཐུགས་མངོན་པར་འབྱུང་བ་དབང་གི་ཡེ་ཤེས་སོ། ། དངོས་ལ་གཉིས། ཞུས་པ་དང་། ལན་ནོ། ། དང་པོ་ནི།
ཕྱག་་་་་་འགྲེལ་ནི་ལེའུ་སྔ་མ་དེའི་འོག་ཏུ་ཀྱཻ་རྡོ་རྗེ་མངོན་པར་འབྱུང་བའི་ལེའུ་འཆད་པའི་རྒྱུ་མཚན་ཡོད་དེ། སྔ་མ་དེ་བརྗོད་བྱའི་ཁྱད་པར་དུ་མ་བསྟན་ཀྱང་། རྒྱུད་གསུང་བ་པོའི་སྟོན་པའི་སྐུ་གསུང་ཐུགས་ཀྱི་རྣམ་གཞག་མ་བསྟན་པས། དེ་འདིར་གསལ་བར་བསྟན་པའི་ཕྱིར་རོ། ། ནི་བཅུ་དྲུག་ཅེས་པ་ནས། གཙོ་བོ་བདག་གི་སྔགས་མ་འཚལ། ། ཞེས་པའི་བར་གྱིས་བསྟན། གཉིས་པ་ལ་གཉིས། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། །
དང་པོ་ནི། བདག་མེད་ཙུམྤ་ཞེས་པ་ནས། རབ་ཏུ་དབྱེ་ཞེས་པའི་བར་གྱིས་བསྟན། གཉིས་པ་ལ་གཉིས། རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ནི། འཁོར་ལ་ཇི་ལྟར་ཞེས་པ་ནས། ཡང་དག་བརྒྱན་ཞེས་པའི་བར་གྱིས་བསྟན། གཉིས་པ་བརྟེན་པ་བསྐྱེད་པ་ལ་གསུམ།
དཀྲོང་བསྐྱེད། ས་བོན་ལས་བསྐྱེད་པ། དེ་གཉིས་ཐུན་མོང་གི་ཆོས་སོ། ། དང་པོ་ལ་བཞི། རྒྱུ་རྡོ་རྗེ་འཛིན་པ་བསྐྱེད་པ། འཁོར་གྱི་ལྷ་མོ་དབྱུང་བ། ཞུ་བ་གླུས་བསྐུལ་བ། འབྲས་བུ་རྡོ་རྗེ་འཛིན་པར་བཞེངས་པའོ། ། དང་པོ་ནི། འདོད་ཆགས་ཆེན་པོ་ཞེས་པ་ནས།
ལྷ་མོའི་ཞལ་ནི་བུང་བ་བཞིན། ། ཞེས་པའི་བར་གྱིས་བསྟན། གཉིས་པ་ནི། གླང་པོ་རྟ་བོང་ཞེས་པ་ནས། གར་དགུའི་རོ་དང་ལྡན་པ་ཉིད། ། ཅེས་པའི་བར་གྱིས་བསྟན་ཏོ། ། གཉིས་པ་ས་བོན་ལས་བསྐྱེད་པ་ལ་གསུམ། རྒྱུ་རྡོ་རྗེ་འཛིན་པའི་ས་བོན། ལྷ་མོ་རྣམས་ཀྱི་ས་བོན། འབྲས་བུ་རྡོ་རྗེ་འཛིན་པའི་ས་བོན་ནོ། །
དང་པོ་ནི། ཨཾ་དང་ཧཱུྃ་གི་རྡོ་རྗེ་ཆེ། ། ཞེས་པ་ནས། ལྷ་མིན་བསྡིགས་པར་མཛད་ཞེས་པའི་བར་གྱིས་བསྟན། གཉིས་པ་ནི། གཾ་ཙཾ་ཞེས་པ་ནས། ས་བོན་དག་གི་ནི་ཅེས་པའི་བར་གྱིས་བསྟན། གསུམ་པ་ནི། ཨཾ་ཧཱུྃ་སྔོན་པོ་ཞེས་པ་ནས། གཙོ་བོ་འདི་ལྟར་སྒོམ་པ་ཉིད། །
ཅེས་པའི་བར་གྱིས་བསྟན་ཏོ། ། གསུམ་པ་ཐུན་མོང་གི་ཆོས་ལ་གསུམ། ལྷ་མོ་རྣམས་ཀྱི་ཕྱག་མཚན། ཁ་དོག གདན་ནོ། ། དང་པོ་ནི། དཀར་མོའི་གཡས་ནི་ཞེས་པ་ནས། ཕྱག་རྒྱ་ལྔ་ཡིས་རྣམ་པར་བརྒྱན། ། ཞེས་པའི་བར་གྱིས་བསྟན། གཉིས་པ་ནི།
གཽ་རཱི་ཁ་དོག་ཅེས་པ་ནས། གཡུང་མོ་སྣ་ཚོགས་པ་ཞེས་བརྗོད། ། ཅེས་པའི་བར་གྱིས་བསྟན། གསུམ་པ་ནི། ཚངས་པ་དང་པོ་ཞེས་པ་ནས། གཽ་རཱི་ལ་སོགས་པའི་གདན་ཞེས་པའི་བར་གྱིས་བསྟན་ཏོ། ། གཞལ་འཁོར་ལོ་ཇི་ལྟར་ཡས་གདན་ཚངས་པ་དང་རྒྱུ་ཡི་གཙོའདོད་ཆགས། ། ས་བོན་གཾ་ཙཾ་བཾ་གྷཾ་ཕྱོགས་གྲོང་ཁྱེར་གཡས་དགདང་ཕྱག་མཚན་དཀར་མོའི་གཡས་མདོག་གཽ་རཱི་ཁ་དོག ། གླུས་དེ་ནས་རྡོ་རྗེའིབསྐུལ་ས་བོན་ཨཾ་ཧཱུྃ་འབྲས་བུར་ཞལ་བརྒྱད་བཞེངས། ། ཕྱག་མཚན་གླང་པོ་རྔ་བོང་ཉམས་དགུ་སྒེག་ཅིང་འཁྲུགས་ཅན་མི་ཐུབ་ཟླ་བའི་ཡིན། །
ཞེས་གསུངས་པ་ལྟར་རོ། ། གཉིས་པ་གསུང་མངོན་པར་འབྱུང་བ་རྩ་བའི་སྔགས་ལ་གཉིས། ཞུས་པ་དང་། ལན་ནོ། ། དང་པོ་ནི། བྷོ་ལ་ཞེས་པར་ཞེས་པ་ནས། སྔགས་ཞུས་སོ་ཞེས་པའི་བར་གྱིས་བསྟན། གཉིས་པ་ལ་གསུམ། མཉན་པར་གདམས་པ་དང་། ཆེ་བ་བརྗོད་པ།
དོན་དངོས་སོ། ། དང་པོ་ནི། བུད་མེད་རྣམས་ཀྱི་དབང་བྱེད་ཅེས་པ་ནས། བདེ་བ་སྦྱིན་མ་ཉོན་ཅེས་པའི་བར་གྱིས་བསྟན། གཉིས་པ་ནི། སངས་རྒྱས་བྱང་ཆུབ་ཅེས་པ་ནས། ངོ་མི་ཆོགས་པས་ཁྱོད་ལ་བཤད། ། ཅེས་པའི་བར་གྱིས་བསྟན། གསུམ་པ་དོན་དངོས་ལ་གསུམ། མངོན་བྱུང་གི་རྣམ་འཕྲུལ།
རྗེས་འཇུག་གིས་ཇི་ལྟར་བསྒྲུབས་པ། སྔགས་དངོས་ཚིགས་སུ་བཅད་པས་བཏུ་བའོ། ། དང་པོ་ནི། འབར་བའི་ཕྲེང་བ་ཞེས་པ་ནས།

མཆོག་ནི་བཀུག་པ་ཉིད་ཅེས་པའི་བར་གྱིས་བསྟན། གཉིས་པ་ནི། བཟླས་པ་ཁྲི་ཡིས་ཞེས་པ་ནས་ལས་རྣམས་ཐམས་ཅད་བྱེད་ཅེས་པའི་བར་གྱིས་བསྟན། གསུམ་པ་ནི། རིགས་བྱེད་རྣམས་ཀྱིས་ཞེས་པ་ནས། ཧཾ་ཧ་ཕཊ྄་སྭཱ་ཧཱ་ཞེས་པའི་བར་གྱིས་བསྟན་ཏོ། ། གསུམ་པ་ཐུགས་མངོན་པར་འབྱུང་བ་དབང་གི་ཡེ་ཤེས་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་ལྷ་མོ་དེ་དགྱེས་ནས་ཞེས་པ་ནས་ཡིད་དུ་འོང་བ་ཞུས་ཞེས་པའི་བར་གྱིས་བསྟན།
གཉིས་པ་ལ་གསུམ། དཀྱིལ་འཁོར་གྱི་བྱ་བ། དེར་སློབ་མ་ཞུགས་པ། དབང་བསྐུར་བའོ། ། དང་པོ་ལ། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི། དེ་ལ་སྟོན་པ་ཞེས་པ་ནས། བྲི་བར་མཛད་ཅེས་པའི་བར་གྱིས་བསྟན།
གཉིས་པ་ལ་ལྔ། དཀྱིལ་འཁོར་གྱི་མཚན་ཉིད། རྡུལ་ཚོན། མཚན་མ་དགོད་པ། བུམ་པ་འབུལ་བ། དཀྱིལ་འཁོར་བསྒྲུབ་པའི་རྟེན་རིག་མ་བསྟེན་པའོ། ། དང་པོ་ནི། འཕར་མ་གཅིག་དང་སྒོ་བཞི་པ་ཞེས་པ་ནས། བུམ་པ་བརྒྱད་པོ་བྲི་ཞེས་པའི་བར་གྱིས་བསྟན། གཉིས་པ་ནི།
རིན་ཆེན་ལྔ་ཡི་ཕྱེ་མ་ཡི། ། ཞེས་པ་ནས། ཟེར་བར་བཅས་པ་བྲི་ཞེས་པའི་བར་གྱིས་བསྟན། གསུམ་པ་ནི། སྙིང་པོར་སྐྱེས་པའི་ཞེས་པ་ནས། སྣ་ཚོགས་རྡོ་རྗེས་མཚན་པ་བྲི། ། ཞེས་པའི་བར་གྱིས་བསྟན། བཞི་པ་ལ་གཉིས། བུམ་པའི་ཚུལ་དང་རྒྱས་པར་གཞན་དུ་ཤེས་པར་བྱའོ། ། དང་པོ་ནི།
དེ་ནས་བུམ་པ་ཞེས་པ་ནས། ས་ལུ་སྐྱེས་པས་ཡོངས་གང་བཞག ། ཅེས་པའི་བར་གྱིས་བསྟན། གཉིས་པ་ནི། མང་དུ་རབ་ཏུ་ཞེས་པ་ནས། ཆོ་ག་དེ་བཞིན་བྱ་ཞེས་པའི་བར་གྱིས་བསྟན་ཏོ། ། ལྔ་པ་ལ་དཀྱིལ་འཁོར་བསྒྲུབ་པའི་རྟེན་རིག་མ་བསྟེན་ཚུལ་ལ་གཉིས། གང་བསྟེན་པའི་རིག་མ་དང་། ཇི་ལྟར་བསྟེན་པའི་ཚུལ་ལོ། ། དང་པོ་ལ་གཉིས།
མཚན་ཉིད་དང་། རབ་ཏུ་དབྱེ་བའོ། ། དང་པོ་ནི། བཅུ་གཉིས་བརྒྱད་གཉིས་ཞེས་པ་ནས། དཀྱིལ་འཁོར་དུ་ནི་རབ་ཏུ་གཞུག ། ཅེས་པའི་བར་གྱིས་བསྟན། གཉིས་པ་ནི། མ་དང་སྲིང་མོ་ཞེས་པ་ནས། བརྒྱད་དུ་རབ་ཏུ་གྲགས་ཞེས་པའི་བར་གྱིས་བསྟན་ཏོ། ། གཉིས་པ་ཇི་ལྟར་སྟེན་ཚུལ་ལ་གསུམ།
སྟེན་ཚུལ་མདོར་བསྟན་པ། བསྟེན་པར་བྱ་བ། སྟེན་ཚུལ་རྒྱས་པར་བཤད་པའོ། ། དང་པོ་ནི། དམ་འཁྱུད་ཙུམྤ་ན། ཞེས་པ་ནས་ས་ཡི་མཆོད་ཅེས་ཚིག་གཉིས་ཀྱིས་བསྟན། གཉིས་པ་ནི། དེ་ལས་ག་པུར། ཞེས་པ་ནས། དངོས་གྲུབ་མྱུར་དུ་ཐོབ་པར་འགྱུར། །
ཞེས་པའི་བར་གྱིས་བསྟན། གསུམ་པ་ནི། དེ་ལ་ཆང་ཡང་ཞེས་པ་ནས། བརྩེད་མོ་རྩེ་བར་བྱ་ཞེས་པའི་བར་གྱིས་བསྟན་ཏོ། ། གཉིས་པ་དེར་སློབ་མ་ཞུགས་པ་ནི། དེ་ནས་ཐུན་ཚོད་ཅེས་པ་ནས། ཕྱི་ནས་དཀྱིལ་འཁོར་རབ་ཏུ་བཤད་ཅེས་པའི་བར་གྱིས་བསྟན། གསུམ་པ་དབང་སྐུར་ལ་གསུམ། དབང་སྤྱིར་བསྟན་པ། ཚིག་གི་བཞི་པ་ངོ་སྤྲད་པ།
ཤེས་རབ་ཡེ་ཤེས་རྒྱས་པར་བཤད་པའོ། ། དང་པོ་ནི། མཚན་མོ་སྐྱེ་བ་ཞེས་པ་ནས། སྔར་ཤེས་བྱ་ཞེས་པའི་བར་གྱིས་བསྟན། གཉིས་པ་ནི། དེ་ཉིད་དེ་ལ་བསྟན་པ་ནི། ། ཞེས་པས་བསྟན། གསུམ་པ་ལ་གསུམ། ཡེ་ཤེས་སྐྱེ་བའི་དུས། ཡེ་ཤེས་ཀྱི་མཚན་ཉིད།
མ་ནིང་གི་དབང་ངོ་། ། དང་པོ་ནི། དགའ་བྲལ་དང་པོ་ཞེས་པ་ནས། མཐའ་རུ་ཕྱེ་བ་ཉིད། ། ཅེས་པའི་བར་གྱིས་བསྟན། གཉིས་པ་ལ་གཉིས། ཞུས་པ་དང་། ལན་ནོ། ། དང་པོ་ནི། རྡོ་རྗེ་མཆོད་པ་ཞེས་པ་ནས།
ཆེན་པོས་བཤད་དུ་གསོལ། ། ཞེས་པའི་བར་གྱིས་བསྟན། གཉིས་པ་ནི། བཅོམ་ལྡན་འདས་ཀྱིས་ཞེས་པ་ནས། བདག་མེད་གཞན་ཡང་མེད་པ་ཉིད། ། ཅེས་པའི་བར་གྱིས་བསྟན། གསུམ་པ་མ་ནིང་གི་དབང་ལ་གཉིས། ཇི་ལྟར་བྱ་བའི་ཐབས་དང་། དེ་ལས་བྱུང་བའི་ཡེ་ཤེས་བརྗོད་བྲལ་དུ་བསྟན་པའོ། ། དང་པོ་ནི།
ལོངས་སྤྱོད་ཀྱི་ནི་ཞེས་པ་ནས། དེ་ལ་ཡེ་ཤེས་སྐྱེ་བར་འགྱུར། ། ཞེས་པའི་བར་གྱིས་བསྟན། གཉིས་པ་ནི། དེ་ལ་ཅི་ཞིག་སྐྱེས་ཤེས་ན། ། ཞེས་པ་ནས། སྟོང་མིན་ཧེ་རུ་ཀ་ཞེས་པའི་བར་གྱིས་བསྟན་ཏོ། ། སྤྱི་དོན་གཉིས་པ་ལེའུའི་མིང་ནི། ཀྱཻ་རྡོ་རྗེ་ལས་ཀྱཻ་རྡོ་རྗེ་མངོན་པར་ཞེས་པ་ནས། ལྔ་པའོ་ཞེས་པའི་བར་གྱིས་བསྟན་ཏོ།། །།
ལེའུ་དྲུག་པ་ལ་གཉིས། དོན་དངོས་དང་། ལེའུ་མིང་ངོ་། ། དང་པོ་ལ་གཉིས། ཕྱག་རྒྱའི་དགོས་པ་དང་། བྲིས་སྐུའི་ཆོ་གའོ། ། དང་པོ་ལ་གཉིས། ཇི་ལྟར་གསུངས་པའི་ཚུལ་དང་། གང་གསུངས་པའི་དོན་ནོ། ། དང་པོ་ནི།
ལྷ་མོ་ལ་་་་་་འགྲེལ་ནི་ལེའུ་ལྔ་པ་དེའི་འོག་ཏུ་བྲིས་སྐུའི་ཆོ་གའི་ལེའུ་འཆད་པའི་རྒྱུ་མཚན་ཡོད་དེ། ལེའུ་སྔ་མ་དེར་བསྐྱེད་རིམ་གྱི་ལྷ་དང་རྒྱན་དྲུག་གསུངས་ཀྱང་རྒྱན་དྲུག་གི་དགོས་པ་དང་། ཕྱག་རྒྱའི་རྒྱན་གྱི་དགོས་པ་མ་གསུངས་པས། དེ་དག་འདིར་གསལ་བར་སྟོན་པའི་ཕྱིར་རོ། ། ནི་ཞེས་པ་ནས། ཕྱག་རྒྱ་ལྔ་ནི་རྣམ་ཕྱེ་བ། ། ཞེས་པའི་བར་གྱིས་བསྟན། གཉིས་པ་ནི། བླ་མ་སློབ་དཔོན་ཞེས་པ་ནས། རྟག་ཏུ་ལུས་ལ་ཕྱག་རྒྱ་གདབ། །
ཅེས་པའི་བར་གྱིས་བསྟན་ཏོ། ། གཉིས་པ་བྲིས་སྐུའི་ཆོ་ག་ལ་གཉིས། མཆོད་གནས་ཞུས་པ་དང་། ལན་ནོ། ། དང་པོ་ནི། དེ་ནས་རབ་ཏུ་བཞེད་ཅེས་པ་ནས། བདེ་བ་ཆེན་པོས་གསུངས་ཞེས་པའི་བར་གྱིས་བསྟན། གཉིས་པ་ལ་གསུམ། གང་གིས་བྲི་བའི་གང་ཟག གང་བྲི་བའི་རྣམ་པ།
ཇི་ལྟར་བྲི་བའི་ཚུལ་ལོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། དམ་ཚིག་ཅན་གྱིས་ནི་ཞེས་པའི་བར་གྱིས་བསྟན། གཉིས་པ་ནི། བྲིས་སྐུ་འཇིག་པ་བྲི་བ་ཉིད། ། ཞེས་པས་བསྟན། གསུམ་པ་ཇི་ལྟར་བྲི་བའི་ཚུལ་ལ་ལྔ། བྲི་བའི་རྐྱེན་ཚོན་དང་པིར། བྲི་བའི་གཞི་རས།
ནམ་བྲི་བའི་དུས། ཆོ་གའི་རིམ་པ། གྲོགས་དང་ལྷན་ཅིག་པར་བྱ་བའོ། ། དང་པོ་ནི། སྐྱེས་པའི་ཐོད་གནས་ཞེས་པ་ནས། བླ་མ་བྲི་བ་ཉིད་ཅེས་པའི་བར་གྱིས་བསྟན། གཉིས་པ་ནི། གང་གང་སྐུད་པ་ཞེས་པ་ནས། བྱིན་རླབས་རྣལ་འབྱོར་ལས་ཞེས་པའི་བར་གྱིས་བསྟན། གསུམ་པ་ནི།
ཟླ་བ་ཟླ་བའི་ཞེས་པ་ནས། ཕྱེ་ན་ཞེས་པའི་བར་གྱིས་བསྟན། བཞི་པ་ནི། མ་རུང་སེམས་ཀྱི་ནི་ཞེས་པ་ནས། དེ་ནི་དམ་ཚིག་རབ་ཏུ་བཟའ། ། ཞེས་པའི་བར་གྱིས་བསྟན། ལྔ་པ་ནི། བཞིན་བཟང་ཞེས་པ་ནས། ཕྱག་རྒྱ་གཡོན་དུ་བཞག་ཅེས་པའི་བར་གྱིས་བསྟན། གཉིས་པ་ལེའུའི་མིང་ནི།
ཀྱཻ་རྡོ་རྗེ་ལས་བྲིས་སྐུའི་ཆོ་གའི་ལེའུ་སྟེ་དྲུག་པའོ་ཞེས་པས་བསྟན་ཏོ།། །། ལེའུ་བདུན་པ་ལ་གཉིས། དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། མི་འབྲལ་བའི་དམ་ཚིག་གླེགས་བམ་དང་། བཟའ་བའི་དམ་ཚིག་ཚོགས་ཀྱི་འཁོར་ལོའོ། ། དང་པོ་ལ་གཉིས། ཞུས་པ་དང་། ལན་ནོ། །
དང་པོ་ནི། དེ་ནས་་་་་་ལེའུའི་འགྲེལ་ནི། སྔ་མ་དེར་བྲིས་སྐུ་དང་བཟའ་བའི་དམ་ཚིག་གསུངས་ཀྱང་གླེགས་བམ་འབྲི་བ་དང་བཟའ་བའི་དམ་ཚིག་ཇི་ལྟར་བྱ་བའི་ཚོགས་འཁོར་མ་གསུངས་པ་ལས། དེ་དག་འདིར་བསྟན་ནོ། ། དེ་ལ་ལྷ་མོས་ཞུས། ། ཞེས་པ་ནས། གླེགས་བམ་ཡང་ནི་ཇི་ལྟར་འགྱུར། ། ཞེས་པའི་བར་གྱིས་བསྟན་ཏོ། ། གཉིས་པ་ལ་གཉིས། མཉན་པར་གདམས་པ་དང་།
དོན་དངོས་སོ། ། དང་པོ་ནི། རྡོ་རྗེ་པདྨ་ཞེས་པ་ནས། སྐལ་བ་ཆེན་མོ་ཉོན་ཅེས་པའི་བར་གྱིས་བསྟན། གཉིས་པ་ལ་གསུམ། ཇི་ལྟར་བྲི་བའི་ཚུལ། གང་ལ་བསྟན་པ་དང་མི་བསྟན་པའི་བྱེ་བྲག ལམ་དུ་ཇི་ལྟར་གཟུང་བའོ། དང་པོ་ནི། ། སྦྲང་ཆེན་སྣག་ཚ་ཞེས་པ་ནས།
དམ་ཚིག་ཅན་གྱིས་བྲིས་ཞེས་པའི་བར་གྱིས་བསྟན། གཉིས་པ་ནི། གླེགས་བམ་དང་ནི་བྲིས་སྐུ་ཞེས་པ་ནས། ཙམ་ཞིག་བསྟན་པ་ཉིད་ཅེས་པའི་བར་གྱིས་བསྟན། གསུམ་པ་ནི། གླེགས་བམ་ལམ་གྱི་སྤྱོད་ཡུལ་དུ། ། སྐྲ་དང་མཆན་ཁུང་ཉིད་དུ་སྦ། ། ཞེས་པས་བསྟན་ཏོ། ། གཉིས་པ་བཟའ་བའི་དམ་ཚིག་ཚོགས་ཀྱི་འཁོར་ལོ་ལ་གཉིས། ཇི་ལྟར་གསུངས་པའི་ཚུལ་དང་།
གང་གསུངས་པའི་དོན་ནོ། ། དང་པོ་ནི། བྷ་གར་ལིང་ག་ཞེས་པ་ནས། རྡོ་རྗེ་ཅན་གྱི་བཟའ་བ་བསྟན། ། ཅེས་པའི་བར་གྱིས་བསྟན། གཉིས་པ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། ཚོགས་ཀྱི་དཀྱིལ་འཁོར་ཞེས་པ་ནས།
མིག་ཡངས་མ་ཞེས་ཚིག་གཉིས་ཀྱིས་བསྟན་ཏོ། ། གཉིས་པ་དོན་དངོས་ལ་གཉིས། དགོས་པ་དང་། ཇི་ལྟར་བྱ་བའོ། ། དང་པོ་ནི། གོང་དུ་ཟོས་པས་འདོད་དོན་ཀུན། ། བསྒྲུབ་པ་ཅན་གྱི་དངོས་གྲུབ་འགྱུར། ། ཞེས་པས་བསྟན་ཏོ། ། གཉིས་པ་ཇི་ལྟར་བྱ་བ་ལ་དྲུག གང་དུ་བྱ་བའི་གནས།
དེ་དུས་ཀྱི་གདན། ཇི་ལྟར་འཁོད་པའི་ཚུལ། གང་བསྟེན་པའི་བཟའ་བ། ཚིམས་པ་དྲུག་ཕན་ཡོན་དང་བཅས་པ། བླ་མ་ལ་རིམ་གྲོ་བྱ་བའི་ཚུལ་ལོ། ། དང་པོ་ནི། དུར་ཁྲོད་རོ་ཡི་ཞེས་པ་ནས། བཟའ་བ་འདི་ནི་རབ་ཏུ་བཟའ། ། ཞེས་པའི་བར་གྱིས་བསྟན། གཉིས་པ་ནི།
དེ་ལ་གདན་དུ་ཞེས་པ་ནས། རས་ནི་དེ་བཞིན་ནོ་ཞེས་པའི་བར་གྱིས་བསྟན། གསུམ་པ་ནི། དབུས་སུ་ཀྱཻ་རྡོ་རྗེ་ཞེས་པ་ནས། རྣལ་འབྱོར་མ་རྣམས་དགོད་ཅེས་པའི་བར་གྱིས་བསྟན། བཞི་པ་ནི། དམ་ཚིག་ལ་ཏནྡྷི་ནཾ་ཞེས་པ་ནས། དེར་ནི་ཟོས་ནས་ཟོས་ནས་ཡང་། ། ཞེས་པས་བར་གྱིས་བསྟན། ལྔ་པ་ནི།
དེར་ནི་མ་མོ་མཆོད་པར་བྱ། ། ཞེས་པ་ནས། དཀྱིལ་འཁོར་འགྲུབ་པར་འགྱུར་ཞེས་པའི་བར་གྱིས་བསྟན། དྲུག་པ་ནི། སྐྱེས་པའི་ཐོད་ཆེན་ཞེས་པ་ནས། དེར་ནི་སྒྲུབ་པ་པོ་ཡིས་བྱ། ། ཞེས་པའི་བར་གྱིས་བསྟན་ཏོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་ལས་བཟའ་བའི་ལེའུ་སྟེ་བདུན་པའོ་ཞེས་པས་བསྟན་ཏོ།། །། ལེའུ་བརྒྱད་པ་ལ་གཉིས།
དོན་དངོས་དང་། ལེའུའི་མིང་ངོ་། ། དང་པོ་ལ་གསུམ། པདྨ་ཅན་གྱི་མཚན་ཉིད། སྨོན་ལམ་ཇི་ལྟར་བཏབ་པ། སྐལ་བ་མེད་པ་རིམ་གྱིས་འཇུག་པའོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི།
དེ་ནས་་་་་་འགྲེལ་ནི། ལེའུ་སྔ་མ་དེར། དེར་ནི་མ་མོ་མཆོད་པར་བྱ། ། ཞེས་ཕྱག་རྒྱ་བསྟེན་པར་གསུངས་ཀྱང་། ཕྱག་རྒྱའི་མཚན་ཉིད་མ་གསུངས་པས་དེ་འདིར་བསྟན་ཏོ། ། རྣལ་འབྱོར་མས་ཞེས་པ་ནས། བདེ་བ་སྦྱིན་པས་བཤད་དུ་གསོལ། ། ཞེས་པའི་བར་གྱིས་བསྟན། གཉིས་པ་ལན་ལ་གསུམ། ལུས་དང་སྤྱོད་ལམ་གྱི་མཚན་ཉིད།
དེའི་མིང་། བསྟན་པའི་ཕན་ཡོན་ནོ། ། དང་པོ་ནི། བཅོམ་ལྡན་འདས་ཀྱིས་ཞེས་པ་ནས། སྐལ་བཟང་དབུས་སུ་གཉེར་མ་གསུམ། ། ཞེས་པའི་བར་གྱིས་བསྟན། གཉིས་པ་ནི། ཕལ་པས་པདྨ་ཅན་དུ་བརྗོད། ། ཅེས་པས་བསྟན། གསུམ་པ་ནི།
ལྷན་ཅིག་སྐྱེས་པའི་གཟུགས་ཅན་ལ། ། དེ་སྙེད་ནས་ནི་དངོས་གྲུབ་འགྱུར། ། ཞེས་པས་བསྟན་ཏོ། ། གཉིས་པ་ལ་སྨོན་ལམ་ཇི་ལྟར་གདབ་པ་ལ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་རྣལ་འབྱོར་མ་ཞེས་པ་ནས། སྨོན་ལམ་ཇི་ལྟར་གདབ་པར་བགྱི། ། ཞེས་པའི་བར་གྱིས་བསྟན།
གཉིས་པ་ནི། བཅོམ་ལྡན་འདས་ཀྱིས་ཞེས་པ་ནས། སྐྱེ་ཞིང་སྐྱེ་བར་འགྱུར་བར་ཤོག ། ཅེས་པའི་བར་གྱིས་བསྟན་ཏོ། ། གསུམ་པ་སྐལ་བ་མེད་པ་རིམ་གྱིས་འཇུག་པ་གཉིས། ཞུས་པ་དང་། ལན་ནོ། ། དང་པོ་ནི། དེ་ནས་ལྷ་མོ་དེ་མཉེས་ནས། ། ཞེས་པ་ནས།
གང་གིས་འདུལ་བར་འགྱུར་བ་ལགས། ། ཞེས་པའི་བར་གྱིས་བསྟན། གཉིས་པ་ལ་གཉིས། ཇི་ལྟར་སློབ་པའི་རིམ་པ་དང་། དེ་ལྟར་བསླབས་པའི་ཕན་ཡོན་ནོ། ། དང་པོ་ལ་གཉིས། ཐུན་མོང་གི་ཐེག་པ་ལ་བསླབ་པ་དང་། ཐུན་མོང་མ་ཡིན་པའི་ཐེག་པ་ལ་བསླབ་པའོ། ། དང་པོ་ལ་གཉིས། སྤྱོད་པའི་རིམ་པ་ཅན་ལ་བསླབ་པ་དང་།
ལྟ་བ་རིམ་པ་ཅན་ལ་བསླབ་པའོ། ། དང་པོ་ནི། བཅོམ་ལྡན་འདས་ཀྱིས་བཀའ་སྩལ་པ། ། ཞེས་པ་ནས། བསླབ་པའི་གནས་བཅུ་སྦྱིན་ཅེས་པའི་བར་གྱིས་བསྟན། གཉིས་པ་ལྟ་བ་རིམ་པ་ཅན་ལ་བསླབས་པ་ནི། དེ་ལ་བྱེ་བྲག་སྨྲ་བ་ཞེས་པ་ནས། དབུ་མ་བསྟན་ཅེས་པའི་བར་གྱིས་བསྟན་ཏོ། ། གཉིས་པ་ཐུན་མོང་མ་ཡིན་པའི་ཐེག་པ་ལ་བསླབ་པ་ནི། སྔགས་ཀྱི་རིམ་པ་ཀུན་ཤེས་ནས། །
དེ་རྗེས་ཀྱཻ་རྡོ་རྗེ་བསྟན། ། ཅེས་པས་གསལ་ལོ། ། གཉིས་པ་དེ་ལྟར་བསླབས་པའི་ཕན་ཡོན་ནི། སློབ་མས་གུས་པས་བླངས་ན་ནི། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་པས་བསྟན་ཏོ། ། གཉིས་པ་ལ་ལེའུའི་མིང་ནི། རྡོ་རྗེ་ལས་འདུལ་བའི་ལེའུ་སྟེ་བརྒྱད་པའོ་ཞེས་པས་བསྟན་ཏོ།། །། ལེའུ་དགུ་པ་ལ་གཉིས། དོན་དངོས་དང་ལེའུའི་མིང་ངོ་། །
དང་པོ་ལ་གསུམ། མངོན་སྤྱོད་ཀྱི་འཕྲིན་ལས། ལྷའི་རྣམ་དག སྔགས་བཏུ་བའོ། ། དང་པོ་ལ་གཉིས། ཁ་སྦྱར་འབྱེད་པ་དང་། རྡོ་རྗེ་མེ་ཁབ་བོ། དང་པོ་ལ་གཉིས། བཤད་པར་དམ་བཅའ་བ་དང་། དོན་དངོས་སོ། །
དང་པོ་ནི། དེ་ནས་་་་་་ལེའུའི་འགྲེལ་ནི། སྔ་མ་དེར་བསླབ་པས་འདུལ་བ་གསུངས་ཀྱང་། མངོན་སྤྱོད་ཀྱི་ལས་ཀྱིས་འདུལ་བ་མ་གསུངས་པས་དེ་འདིར་བསྟན་ཏོ། ། ཁ་སྦྱར་འབྱེད་པ་ཞེས་ཚིག་གཉིས་ཀྱིས་བསྟན། གཉིས་པ་དོན་དངོས་ལ་ལྔ། ཏིང་ངེ་འཛིན་གྱི་ལས་སུ་བསྟན་པ། ཆོ་ག་དངོས། བསྒྲལ་བའི་ཡུལ། སྔོན་དུ་འགྲོ་བའི་བྱ་བ།
བསམ་པའི་ཁྱད་པར་རོ། ། དང་པོ་ནི། གང་གི་རྣམ་པར་ཤེས་ཙམ་ཞེས་པ་ནས། ཐོབ་འགྱུར་བ་ཞེས་གཉིས་ཀྱིས་བསྟན། གཉིས་པ་ནི། བསྒྲུབ་བྱའི་ལྟེ་བའི་ཞེས་པ་ནས། སངས་རྒྱས་ཀྱང་ནི་ངེས་པར་འཇིག་ཅེས་པའི་བར་གྱིས་བསྟན། གསུམ་པ་ནི། བསྟན་ལ་གནོད་པ་ཞེས་པ་ནས། བླ་མ་སངས་རྒྱས་འཇིགས་པ་ནི། །
ཞེས་ཚིག་གཉིས་ཀྱིས་བསྟན། བཞི་པ་ནི། བླ་མ་ཐུབ་པ་ལ་ཞུས་ནས། ། ཞེས་པས་བསྟན། ལྔ་པ་ནི། སྙིང་རྗེས་གསད་པར་བྱ་བ་ཉིད། ། ཅེས་པས་བསྟན། གཉིས་པ་རྡོ་རྗེ་མེ་ཁབ་ལ་གཉིས། ཆོ་ག་དངོས་དང་། ཏིང་ངེ་འཛིན་གྱི་ལས་སུ་བསྟན་པའོ། །
དང་པོ་ནི། ཇི་ལྟར་ཕྱུགས་ཀྱི་ཞེས་པ་ནས། སྐད་ཅིག་གསོད་པར་བྱེད་ཅེས་པའི་བར་གྱིས་བསྟན་ཏོ། ། གཉིས་པ་ནི། རྒྱུད་འདི་ལ་ནི་བསྲེགས་ལུགས་མེད། ། ཅེས་པ་ནས། བསམ་གཏན་ཙམ་གྱིས་འགྲུབ་པར་འགྱུར། ། ཞེས་པའི་བར་གྱིས་བསྟན་ཏོ། ། གཉིས་པ་ལྷའི་རྣམ་དག་ལ་གཉིས། བཤད་པར་དམ་བཅའ་བ་དང་།
དོན་དངོས་སོ། ། དང་པོ་ནི། རྟོགས་མེད་དངོས་གྲུབ་ཅེས་པ་ནས། ། ལྷ་མོ་བཞིན་བཟང་མ་ཞེས་པའི་བར་གྱིས་བསྟན། གཉིས་པ་ལ་གསུམ། ཐབས་ཀྱིས་ཟིན་པ་དང་མ་ཟིན་པའི་ཁྱད་པར། ཕན་ཡོན་དང་བཅས་ཏེ་མཉན་པར་གདམས་པ། རྣམ་དག་དངོས་སོ། ། དང་པོ་ནི། རིན་ཆེན་གཟི་བརྗིད་ཅེས་པ་ནས།
དག་པས་བདུད་རྩི་ལྟ་བུར་འགྱུར། ། ཞེས་པའི་བར་གྱིས་བསྟན། གཉིས་པ་ནི། འཁོར་བའི་རྣམ་པས་ཞེས་པ་ནས། དེ་ནི་ང་ཡིས་སྨྲ་ཡི་ཉོན། ། ཅེས་པའི་བར་གྱིས་བསྟན། གསུམ་པ་ནི། སྙིང་རྗེ་སྤྱན་ནི་དམར་པོ་ཞེས་པ་ནས། རུས་པ་བདེན་པ་བཞི་པོ་ཉིད། ། ཅེས་པའི་བར་གྱིས་བསྟན།
གསུམ་པ་སྔགས་བཏུ་བ་ལ་གཉིས། ཞུས་པ་དང་། ལན་ནོ། ། དང་པོ་ནི། བདག་མེད་མས་གསོལ་པ་ཞེས་པ་ནས། བདེ་བ་སྦྱིན་པས་བཤད་དུ་གསོལ། ། ཞེས་པའི་བར་གྱིས་བསྟན། གཉིས་པ་ལ་གཉིས། མཉན་པར་གདམས་པ་དང་། དོན་དངོས་སོ། །
དང་པོ་ནི། བཅོམ་ལྡན་འདས་རྡོ་རྗེ་ཅན་ཞེས་པ་ནས། ཤེས་རབ་ཆེན་མོ་ཉོན། ། ཅེས་པའི་བར་གྱིས་བསྟན། གཉིས་པ་དོན་དངོས་ལ་བདུན། ལས་ཀྱི་སྔགས་བདུན། ཀུ་རུ་ཀུལླེ། ཧེ་རུ་ཀ་བཞི། གྲོང་ཁྱེར་དཀྲུག་པ། ས་སྦྱང་བ།
ཁ་ཟས་བྱིན་གྱིས་བརླབ་པ། གཏོར་མའི་སྔགས་སོ། ། དང་པོ་ནི། དང་པོ་རྣམ་པར་སྣང་མཛད་སྦྱིན། ། ཞེས་པ་ནས། ལྷ་དང་མི་རྣམས་གསོད་པར་བྱེད། ། ཅེས་པའི་བར་གྱིས་བསྟན། གཉིས་པ་ནི། དང་པོར་རྣམ་པར་སྣང་མཛད་བཞག ། ཅེས་པ་ནས།
ཀུ་རུ་ཀུལླེའི་སྔགས་སོ་ཞེས་པའི་བར་གྱིས་བསྟན། གསུམ་པ་ནི། ཨོཾ་ནི་དང་པོ་བཞི་པ་ཡི། ། ཞེས་པ་ནས། ཕྱག་གཉིས་པའི་སྔགས་སོ་ཞེས་པའི་བར་གྱིས་བསྟན། བཞི་པ་ནི། བདག་མེད་དང་པོའི་དང་པོ་དང་། ། ཞེས་པ་ནས། གྲོང་ཁྱེར་དཀྲུག་པའི་སྔགས་ཀྱི་བཟླས་པ་ནི་འབུམ་མོ། ། ཞེས་པའི་བར་གྱིས་བསྟན།
ལྔ་པ་ནི། མཐར་གནས་རྣམས་ཀྱིས་གཉིས་པ་དང་། ། ཞེས་པ་ནས། ས་སྦྱོང་བའི་སྔགས་སོ་ཞེས་པའི་བར་གྱིས་བསྟན། དྲུག་པ་ནི། དང་པོར་རྣམ་སྣང་དེ་རྗེས་སུ། ། ཞེས་པ་ནས། བཟའ་བ་དང་བཏུང་བ་བྱིན་གྱིས་བརླབ་པའོ་ཞེས་པའི་བར་གྱིས་བསྟན། བདུན་པ་ནི། དང་པོ་རྣམ་པར་སྣང་མཛད་ཉིད། །
ཅེས་པ་ནས། གཏོར་མའི་སྔགས་སོ་ཞེས་པའི་བར་གྱིས་བསྟན་ཏོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་ལས་སྔགས་བཏུ་བ་ཞེས་བྱ་བའི་ལེའུ་སྟེ་དགུ་པའོ་ཞེས་པས་བསྟན་ཏོ།། །། ལེའུ་བཅུ་པ་ལ་གཉིས། དོན་དངོས་དང་ལེའུའི་མིང་ངོ་། ། དང་པོ་ལ་གཉིས། བཟླས་པའི་ཡུལ་ཕྲེང་བ་དང་། དེའི་དུས་ཀྱི་ཁ་ཟས་སོ། ། དང་པོ་ལ་གཉིས།
མཚམས་སྦྱར་བ་དང་། ཕྲེང་བའི་རྒྱུའོ། ། དང་པོ་ནི། དེ་ནས་་་་་་ལེའུའི་འགྲེལ་ནི། སྔ་མ་དེར་ལས་ཀྱི་སྔགས་གསུངས་ནས། བཟླས་པའི་ཡུལ་གྱི་ཕྲེང་བ་དང་། དེའི་དུས་ཀྱི་བཟའ་བ་མ་གསུངས་པ་དེ་འདིར་བསྟན་ཏོ། ། ཆོས་ཀུན་སྡོམ་གཅིག་པའི། ། ཞེས་པ་ནས། བཟླས་པའི་ཡུལ་ནི་རབ་ཏུ་དབྱེ། །
ཞེས་པའི་བར་གྱིས་བསྟན། གཉིས་པ་ནི། ཤེལ་གྱི་རེངས་པའི་ཞེས་པ་ནས། མ་ཧེ་ཀྱང་གསོད་པ་ལ། ། ཞེས་པའི་བར་གྱིས་བསྟན། གཉིས་པ་དེ་དུས་ཀྱི་ཁ་ཟས་ལ་གཉིས། ལས་སོ་སོའི་བཟའ་བ་དང་། ཐུན་མོང་གི་བཟའ་བའོ། ། དང་པོ་ནི། རེངས་པར་འོ་མའི་ཞེས་པ་ནས།
བསྐྲད་པ་ཉིད་ལ་གླ་རྩིར་བརྗོད། ། ཅེས་པའི་བར་གྱིས་བསྟན། གཉིས་པ་ནི། ཡང་ན་མཐའི་ཤྭ་དང་ཞེས་པ་ནས། ཧ་དང་པོ་ཉིད་ཀྱང་དེ་བཞིན་ནོ། ། ཞེས་པའི་བར་གྱིས་བསྟན། གསུམ་པ་ལེའུའི་མིང་ནི། ཀྱཻ་རྡོ་རྗེ་ལས་བཟླས་པའི་ལེའུ་ཞེས་བྱ་བ་སྟེ་བཅུ་པའོ། ། ཞེས་པ་བསྟན་ཏོ།། །། ལེའུ་བཅུ་གཅིག་པ་ལ་གཉིས།
དོན་དངོས་དང་། ལེའུའི་མིང་ངོ་། ། དང་པོ་ལ་གཉིས། རྒྱུའི་རྒྱུད་རིགས་ལ་ལྟོས་པ་དང་། ཕྱག་རྒྱ་བརྟེན་པའི་ཚུལ་ལོ། ། དང་པོ་ལ་གཉིས། ཞུས་པ་དང་། ལན་ནོ། ། དང་པོ་ནི། ཀྱཻ་རྡོར་ལ་་་་་འགྲེལ་ནི་ལེའུ་དགུ་པར་ཕྱག་རྒྱ་པདྨ་ཅན་གྱི་མཚན་ཉིད་བསྟན་པ་ལས་འཕྲོས།
དེ་བསྟེན་པའི་ཚུལ་ཇི་ལྟར་ཞེ་ན་དེ་འདིར་བསྟན་པ་ཡིན་ནོ། ། དམ་འཁྱུད་ཅིང་། ། ཞེས་པ་ནས། དེ་ལ་བདག་མེད་མས་ཞུས་པ། ། ཞེས་པའི་བར་གྱིས་བསྟན། གཉིས་པ་ལ་གཉིས། མཉན་པར་གདམས་པ་དང་། དོན་དངོས་སོ། ། དང་པོ་ནི། བྷ་གར་ལིང་ག་ཞེས་པ་ནས།
ཤེས་རབ་ཕ་རོལ་ཕྱིན་མ་ཉོན། ། ཅེས་པའི་བར་གྱིས་བསྟན། གཉིས་པ་ལ་གསུམ། མཚན་མའི་རྟགས། ཁ་དོག་གི་རྟགས། སྐུ་གསུང་ཐུགས་ཀྱི་དམ་ཚིག་གོ ། དང་པོ་ནི། བུད་མེད་དང་ནི་སྐྱེས་པ་ཡིས། ། ཞེས་པ་ནས། ལས་ཀྱི་རིགས་ཀྱིས་རལ་གྲི་ཉིད། །
ཅེས་པའི་བར་གྱིས་བསྟན། གཉིས་པ་ནི། རྣལ་འབྱོར་པ་གང་ནག་པོ་ཉིད། ། ཅེས་པ་ནས། དེ་ན་སེམས་དཔའི་རིགས་སུ་འགྱུར། ། ཞེས་པའི་བར་གྱིས་བསྟན། ། གསུམ་པ་སྐུ་གསུང་ཐུགས་ཀྱི་དམ་ཚིག་ནི། སྐྱེ་བོ་རྣལ་འབྱོར་མཐར་ཕྱིན་པས། ། ཞེས་པ་ནས། དེ་ཡི་རིགས་སུའང་དེ་འགྱུར་རོ། །
ཞེས་པའི་བར་གྱིས་བསྟན་ཏོ། ། གཉིས་པ་ཕྱག་རྒྱ་སྟེན་པའི་ཚུལ་ལ་གཉིས། མཆོད་པས་མཉེས་ཏེ་མཉན་པར་གདམས་པ་དང་། དོན་དངོས་སོ། ། དང་པོ་ནི། བྷ་གར་ལིང་གས་བཙུམ་མཛད་ནས། ། ཞེས་པ་ནས། ལྷ་མོ་རབ་ཏུ་མཆོད་པ་ཉོན། ། ཅེས་པའི་བར་གྱིས་བསྟན། གཉིས་པ་དོན་དངོས་ལ་གསུམ།
གང་དུ་བསྟེན་པའི་གནས། ཇི་ལྟར་བསྟེན་པའི་ཚུལ། བྱང་ཆུབ་ཀྱི་སེམས་སྒྲུབ་པའི་རིམ་གྲོའོ། ། དང་པོ་ནི། ཚལ་དང་སྐྱེ་བོ་མེད་གནས་དང་། ། བདག་གི་ཁྱིམ་གྱི་ནང་དུ་ཡང་། ། ཞེས་པས་བསྟན། གཉིས་པ་ནི། གཅེར་བུ་ཕྱག་རྒྱ་ཆེར་བྱས་པས། ། ཞེས་པ་ནས།
སངས་རྒྱས་ཀུན་དང་མཉམ་པར་འགྱུར། ། ཞེས་པའི་བར་གྱིས་བསྟན། གསུམ་པ་ནི། དེ་ལ་ག་བུར་བཏུང་བར་བྱ། ། ཞེས་པ་ནས། ཁྱད་པར་དུའང་ཆང་ཉིད་དོ། ། ཞེས་པའི་བར་གྱིས་བསྟན་ཏོ། ། གཉིས་པ་ལེའུའི་མིང་ནི། ཀྱཻ་རྡོ་རྗེ་ལས་ལྷན་ཅིག་སྐྱེས་པའི་དོན་གྱི་ལེའུ་ཞེས་བྱ་བ་སྟེ་བཅུ་གཅིག་པའོ་ཞེས་པས་བསྟན་ཏོ།། །། ལེའུ་བཅུ་གཉིས་པ་ལ་གསུམ།
དོན། མཁའ་གསང་བྱིན་གྱིས་བརླབ་པའི་སྔགས། སྐུ་གསུང་ཐུགས་བྱིན་གྱིས་བརླབ་པའོ། ། དང་པོ་ལ་གཉིས། མཚམས་སྦྱར་བ་དང་། སོ་སོའི་མིང་ངོ་། ། དང་པོ་ནི། དེ་ནས་་་་་་འགྲེལ་ནི། ལེའུ་སྔ་མ་རྣམས་སུ་གྲོལ་བྱེད་ཀྱི་ལམ་རྒྱས་པར་གསུངས་ཀྱང་། སྨིན་བྱེད་ཀྱི་དབང་བཞི་རྫོགས་པར་མ་བསྟན་པས་དེ་འདིར་གསལ་བར་བསྟན་ཏོ། །
རྡོ་རྗེ་ཅན་གྱིས་དབང་། ། བཞི་ཡི་དོན་ནི་བཀའ་སྩལ་པ། ། ཞེས་པས་བསྟན། གཉིས་པ་ལ་བཞི། བུམ་དབང་། གསང་དབང་། ཤེས་རབ་ཡེ་ཤེས། དབང་བཞི་པའོ། ། དང་པོ་ནི། རྡོ་རྗེ་རབ་གནས་རྡོ་རྗེ་ཉིད། །
ཅེས་པ་ནས། སློབ་མ་བསྡུ་བ་ཉིད་དུ་གྱིས། ། ཞེས་པའི་བར་གྱིས་བསྟན། གཉིས་པ་ནི། ཇི་ལྟར་འདས་པའི་ཞེས་པ་ནས། སེམས་ཀྱི་རྒྱུན་གྱི་དབང་བསྐུར་རོ། ། ཞེས་པའི་བར་གྱིས་བསྟན་ཏོ། ། གསུམ་པ་ནི། ལྷ་མོ་དགའ་སྦྱིན་གནས་སྦྱིན་མ། ། ཞེས་པ་ནས།
ཁྱེད་ལ་མཆོད་པ་དག་ཏུ་གྱིས། ། ཞེས་པའི་བར་གྱིས་བསྟན། བཞི་པ་ནི། ཡེ་ཤེས་འདི་ནི་ཞེས་པ་ནས། ཁྱོད་རང་ཡང་ནི་དེ་ཡི་ཕ། ། ཞེས་པའི་བར་གྱིས་བསྟན། གཉིས་པ་མཁའ་གསང་བྱིན་གྱིས་བརླབ་པའི་སྔགས་ནི། རྡོ་རྗེ་དང་པདྨ་བྱིན་གྱིས་བརླབ་པའི་སྔགས་ནི་ཞེས་པ་ནས། ཀརྨ་ཀུ་རུ་ཥ་མེ་ཞེས་པའི་བར་གྱིས་བསྟན། གསུམ་པ་སྐུ་གསུང་ཐུགས་བྱིན་གྱིས་བརླབ་པ་ནི།
སྤྱི་བོར་ཨོཾ་གྱི་རྣམ་པ་ཞེས་པ་ནས། ཟེའུ་འབྲུ་ལ་ནི་ཨའི་རྣམ་པའོ། ། ཞེས་པའི་བར་གྱིས་བསྟན་ཏོ། ། སྤྱི་དོན་གཉིས་པ་མཚན་སྨོས་པ་ནི། རྒྱུད་ཀྱི་རྒྱལ་པོ་ཆེན་པོ་སྒྱུ་མའི་བརྟག་པ་ཞེས་བྱ་བ་བརྟག་པ་སུམ་ཅུ་རྩ་གཉིས་ལས་བྱུང་པ། བརྟག་པ་གཉིས་ཀྱི་རྡོ་རྗེ་མཁའ་འགྲོ་མའི་དྲ་བའི་སྡོམ་པའི་རྒྱུད་ཀྱི་རྒྱལ་པོ་ཆེན་པོ་རྫོགས་སོ། ། ཞེས་པས་བསྟན་ཏོ། ། དེ་རྣམས་ཀྱིས་ཚུལ་བཞི་སྔོན་དུ་འགྲོ་བ་དང་བཅས་པའི་ཀྱཻ་རྡོ་རྗེ་རྩ་བའི་རྒྱུད་བརྟག་པ་གཉིས་པའི་དོན་འགྲེལ་ཁོག་ཕུབ་མ་ལུས་པ་བསྟན་ཟིན་ཏོ། ། དེ་དག་གིས་ནི་སྤྱིར་གཞུང་དོན་འཆད་པའི་ཚུལ་ལ། དགོས་དོན།
བསྡུས་དོན། ཚིག་དོན། མཚམས་སྦྱར། བརྒལ་ལན་དང་ལྔ་ཡོད་པའི་ནང་ནས། བསྡུས་དོན་གྱི་སྒོ་ནས་གཞུང་འཆད་ཚུལ་བསྟན་པ་ཡིན་ལ། དེ་ལ་ཡང་གཞུང་སྤྱིའི་བསྡུས་དོན་དང་། གཞུང་སོ་སོའི་བསྡུས་དོན་གཉིས་ལས། འདིར་བཤད་པ་ནི་ཕྱི་མ་ཡིན་ཏེ། གཞུང་གི་དབུ་ཞབས་མ་ལུས་པའི་དོན་བསྡུས་པའི་སྒོ་ནས་ཁོག་ཕུབ་པ་ནི་གཞུང་སོ་སོའི་བསྡུས་དོན་དང་། གཞུང་སྤྱིའི་ལུས་རྣམ་པར་བཞག་པ་ཙམ་ནི་གཞུང་སྤྱིའི་བསྡུས་དོན་ཡིན་པས་སོ། །
དེ་སྐད་དུ་མཁས་པ་འཇུག་པའི་སྒོ་ལས། བསྡུས་པའི་དོན་ནི་རྣམ་གཉིས་ཏེ། ། ངག་དོན་བསྡུས་ཏེ་བསྟན་པ་དང་། ། གཞུང་དོན་སོ་སོའི་བསྡུས་དོན་ནོ། ། དོན་བསྡུས་ཚིག་གསལ་བརྗོད་པ་བདེ། ། ངག་ཉུང་ཚིག་སྙོམས་བཟུང་བ་སླ། ། བསྡུས་དོན་ཉིད་ཀྱིས་གཞུང་གོ་བ། ། དེ་འདྲ་གང་གིས་ཤེས་དེ་མཁས། ། ཞེས་གསུངས་པས་སོ། ། དེ་ལྟར་བཤད་པའི་དོན་འགྲེལ་ཁོག་ཕུབ་འདི་ལ་བརྟེན་ནས་འགྲེལ་པ་དག་ལྡན་རྗེས་འབྲངས་དང་བཅས་པའི་བླ་མ་གོང་མའི་གསུང་རབ་དྲི་མ་མེད་པའི་རྒྱུད་འགྲེལ་མཐའ་དག་ལ་ཤིན་ཏུ་འདྲིས་པར་བྱས་ཏེ།
སྐལ་བཟང་རྣམས་ཀྱིས་རྒྱུད་ཀྱི་འཆད་ཉན་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་མཛད་དུ་གསོལ། ། འདིར་སྨྲས་པ། ཟབ་ཡངས་རྒྱུད་སྡེའི་བཤད་བཀའ་ངོ་མཚར་རྒྱུན། ། རྡོ་རྗེ་འཆང་ནས་བརྒྱུད་པ་མ་ཆད་པའི། ། རྨད་བྱུང་བཀའ་བབས་ས་སྐྱའི་རྗེ་བཙུན་གྱི། ། ལམ་སྲོལ་འདི་ལ་འཇུག་པ་སྐལ་བ་བཟང་། ༡ ། ཡོངས་རྫོགས་བསྟན་པའི་མངའ་བདག་ས་སྐྱ་པའི། ། ཡོངས་རྫོགས་བསྟན་པའི་རྗེས་སུ་སློབ་འདོད་རྣམས། ། ཡོངས་རྫོགས་བསྟན་པའི་རྩ་བ་རྒྱུད་སྡེའི་དོན། །
ཡོངས་རྫོགས་བསྟན་པའི་དོན་གཉིས་བསྒྲུབ་ཕྱིར་ལོངས། ༢ ། རྒྱུད་ཀྱི་བྱུང་ཚུལ་བཤད་བྱའི་རྒྱུད་དངོས་དང་། ། རྒྱུད་ཀྱི་འཆད་ཐབས་ལམ་རིམ་མངོན་རྟོགས་ཏེ། ། རྒྱུད་ཆེན་འཆད་པའི་སྔོན་འགྲོ་ཚུལ་བཞི་ལ། ། རྒྱུད་སྡེ་འཛིན་པར་འདོད་རྣམས་ངེས་པར་སློབས། ༣ ། རང་སེམས་གདོད་མའི་དགེས་རྡོར་དོན་གྱི་རྒྱུད། ། གླེགས་བམ་མིང་ཚིག་ཡི་གེ་སྒྲ་ཡི་རྒྱུད། ། རྒྱུ་ལམ་འབྲས་བུར་ཐ་མལ་རྣམ་རྟོག་གིས། །
མ་་་་་་རྒྱུ་རྒྱུད་ཐ་མལ་རྟོག་པས་མི་རྫི་བའི། པས་རྒྱ་མཚོ། གཞན་རྒྱུད་གློ་བུར་གྱི་རྣམ་རྟོག གོས་སྤོངས་དང་་་་་འབྲས་རྒྱུར་དག་པ། མི་ལྡོག་་་་་་པས་རྒྱལ་པོའི། ཕྱིར་རྒྱལ་པོ། ༤ ། རྩ་རྒྱུད་རྒྱས་པ་འབུམ་ཕྲག་ལྔ་པ་ཡི། ། མཇུག་ནས་ཕྱུང་བའི་བརྟག་པ་གཉིས་པ་འདི། ། ཟབ་དོན་ཀུན་འདུས་ནོར་བུ་རིན་ཆེན་ཞེས། །
སྔོན་བྱོན་མཁས་གྲུབ་ཀུན་གྱིས་བསྔགས་པར་མཛད། ༥ ། རྒྱུད་རྒྱལ་འདི་དོན་ཤེས་པར་འདོད་རྣམས་ཀྱིས། ། དང་པོར་རྩ་རྒྱུད་གཞུང་ལ་ལེགས་པར་སྦྱོངས། ། བར་དུ་དོན་འགྲེལ་ཁོག་ཕུབ་འདི་བསླབས་ནས། ། ཐ་མར་རྒྱུད་འགྲེལ་ཀུན་ལ་བལྟ་བ་གཅེས། ༦ ། དེ་ལྟར་བགྱིས་ན་དགེས་རྡོར་རྩ་རྒྱུད་ཀྱི། ། སྤྱི་དང་སྦས་པ་མཐར་ཐུག་ཟབ་དོན་རྣམས། ། ཉམས་སུ་ལེན་དང་གཞན་ལ་སྤེལ་བ་སོགས། །
ཀུན་ལ་འཇིགས་མེད་བློ་ཡི་གདེངས་ཐོབ་འགྱུར། ༧ ། ཨེ་མ་སྔོན་གྱི་ས་སྐྱའི་རྗེས་འཇུག་རྣམས། ། ཟབ་ཡངས་རྒྱུད་ཀྱི་བཤད་བཀའ་འཚོལ་བས་བྲེལ། ། དེང་དུས་ལྟོ་ཆོས་ཁོ་ན་དོན་གཉེར་ལས། ། ཀྱེ་མ་རྒྱུད་བཤད་སྲང་མདོའི་རྩྭ་བཞིན་འདོར། ༨ ། དེ་ཕྱིར་བདག་བློ་བརྩོན་པའི་དེད་དཔོན་གྱིས། ། བརྒྱུད་ལྡན་མཁས་པའི་གྲུ་ཆེན་ལ་བརྟེན་ནས། ། ཟབ་ཡངས་གསུང་རབ་རྒྱ་མཚོར་ལེགས་ཞུགས་ཏེ། །
རྒྱུད་འགྲེལ་བཤད་བཀའ་རིན་ཆེན་གུས་པས་བླངས། ༩ ། ངོ་མཚར་རྒྱུད་ཀྱི་འཆད་ཉན་དགའ་སྟོན་གྱིས། ། ངོ་མཚར་རྒྱུད་སྡེ་འཛིན་པ་མང་འདུས་ནས། ། ངོ་མཚར་བརྟག་པ་གཉིས་པའི་བཤད་རྒྱུན་འདི། ། ངོ་མཚར་རྒྱུན་ཆད་མེད་པར་འཕེལ་གྱུར་ཅིག ༡༠ ། འདི་སྦྱར་དགེ་བས་བདག་དང་གདུལ་བྱར་བཅས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་ཀུན་མཐར་ཕྱིན་ནས། །
ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་ཚུལ་བཞི་སྔོན་དུ་འགྲོ་བ་དང་བཅས་པའི་ཀྱེ་རྡོ་རྗེ་རྩ་བའི་རྒྱུད་བརྟག་པ་གཉིས་པའི་དོན་འགྲེལ་ཁོག་ཕུབ་ལེགས་པར་བཤད་པ་རྒྱུད་འགྲེལ་སྒོ་བརྒྱའི་ལྡེ་མིག་ཅེས་བྱ་བ་འདི་ནི། གྲུབ་པའི་འཁོར་ལོས་བསྒྱུར་བ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའི་མཚན་ཅན་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མས་རྗེས་སུ་བཟུང་བའི་ཐེག་པ་མཆོག་གི་རྣལ་འབྱོར་པ་རྒྱུད་སྡེ་འཛིན་པ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། མངའ་རིས་པ་གསལ་བའི་སྙིང་པོས་མཛད་པའི་རྒྱུད་སྡེ་སྤྱི་རྣམ་ཐེག་པ་གསལ་བའི་སྒྲོན་མེ་ཞེས་བྱ་བ་དང་། རྡོ་རྗེ་འཆང་གཉིས་པ་རྗེ་བཙུན་ས་སྐྱ་པའི་གསུང་རབ་དག་ལྗོན་སྤྱི་གསུམ་རྗེས་འབྲང་དང་བཅས་པའི་ཡིག་ཆ་རྣམས་ལ་ཡུན་རིང་མོ་ནས་འདྲིས་པར་བྱས་ཤིང་། ལྷག་པར་འཇམ་པའི་དབྱངས་སྐུ་མཆེད་ལས་རྩ་རྒྱུད་འཕགས་མཆན་དང་བཅས་པའི་ལུང་ནོས་པ་དང་། རྗེ་བཙུན་མུས་པ་ཆེན་པོ་ལས་ཉེ་བར་འོངས་པའི་བརྒྱུད་ལྡན་ཡིད་ཆེས་ཅན།
བསྒྲུབ་པའི་རྒྱལ་མཚན་འཛིན་པའི་ཆོས་རྗེ་ནགས་དགོན་པ་སྦྱིན་པ་གྲགས་པ་ལས་ཚུལ་བཞི་སྔོན་དུ་འགྲོ་བའི་རྩ་རྒྱུད་ཀྱི་བཤད་པ་དག་ལྡན་གོ་སླ་དང་བཅས་པའི་སྟེང་ནས་ཞིབ་ཏུ་ཐོབ་པ་རྣམས་ལ་བརྟེན་ནས་བསྟན་པ་དང་སེམས་ཅན་ལ་ཕན་པའི་བསམ་པ་རྣམ་པར་དག་པས་ཀུན་ནས་བསླངས་ཤིང་། ལྷག་པར་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་བསོད་ནམས་ཀྱི་མིང་ཅན་གྱིས་ཡང་ཡང་བསྐུལ་བས་རྐྱེན་བྱས་ཏེ། རྒྱ་གར་ལུགས་ལ་རུ་ཏི་རོངྒཱ་རི་ཞེས་གྲགས་ཤིང་། རྒྱ་ནག་ལུགས་ལ་ཆུ་མོ་ཕག་གི་ལོ། ཧེ་མནྟ་ཞེས་པའི་དུས་ཀྱི། ཧོར་གྱི་ལུགས་ལ་ཟླ་བ་བཅུ་གཅིག་པ་ཞེས་གྲགས་ཤིང་། རྒྱ་གར་བའི་བཅུ་པ། རྒྱ་ནག་པའི་བཅུ་གཉིས་པ། སོ་ནམ་པའི་ལོ་གསར། འདུལ་མཛོད་པའི་གཉིས་པ་མརྒྷ་སི་ར་ཞེས་པ་མགོ་ཟླ་བའི་དཀར་ཕྱོགས་དགའ་བ་གཉིས་པའི་ཚེས་ལ་རེས་གཟའ་ཟླ་བ་དང་།
སྐར་མ་གྲོ་བཞིན་འཛོམས་པའི་འགྲུབ་སྦྱོར་བཟང་པོ་ཡོད་པའི་ཉིན་དཔལ་ས་སྐྱའི་ཆོས་གྲྭ་ཆེན་པོའི་ལྷ་ཆེན་རིག་འཛིན་ཕོ་བྲང་དུ་སྦྱར་བའོ། ། ཡི་གེ་པ་ནི་གདོང་དགའ་བསམ་དོན་གྱིས་བགྱིས་སོ། ། འདིས་བསྟན་པ་དང་སེམས་ཅན་ལ་ཕན་བདེ་བསམ་གྱིས་མི་ཁྱབ་པ་འབྱུང་ཞིང་། བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒ་ལཾ། ། སྐྱེ་ཐོབ་རྣམ་དཔྱོད་ཟབ་ཡངས་དཀྱིལ་འཁོར་རྒྱས། ། འཇམ་མགོན་མཁྱེན་པའི་ཉི་མ་འདི་མཐོང་ཚེ། ། འདུལ་འཛིན་རྒད་པོ་བདག་ཀྱང་ཡིད་ཚིམ་སྟེ། ། དད་པའི་ཐལ་མོ་འདི་ན་ལན་བརྒྱར་སྦྱོར། ། ཚིག་འབྲེལ་ཆགས་ཤིང་ཚིག་གི་སྦྱོར་བ་གཙང་། །
དོན་གསལ་གོ་བདེ་བརྗོད་དོན་ཡིད་ལ་འབབ། ། ལེགས་བཤད་གསར་པའི་དབྱར་རྔ་འདི་ཐོས་ཚེ། ། བདག་ཡིད་མདོངས་ལྡན་རབ་དགའི་གར་བསྒྱུར་རོ། ། ཞེས་པ་ཡང་རྗེས་སུ་ཡི་རང་བའི་ཚིགས་བཅད་དོ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཚུལ་བཞི་སྔོན་འགྲོ་དང་བཅས་པའི་ཀྱེ་རྡོར་རྩ་རྒྱུད་བརྟག་པ་གཉིས་པའི་དོན་འགྲེལ་ཁོག་ཕུབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
