གསུང་འབུམ། ངག་དབང་ཀུན་དགའ་བསོད་ནམས།
པོད ༢༧༡
གང་ཟག་གཞན་གྱི་ཆོག་དཔོན་བྱེད་སྐབས་ཀྱི་ཕྱག་ལེན་གྱི་རྣམ་དབྱེ་གསལ་བར་སྟོན་པའི་ཐོ་ཡིག
༄༅། །དུས་མདོས་ཀྱི་ཚོགས་དབུ་ལ་ཞལ་ངོ་ཐུགས་བྲེལ་གྱི་དབང་གིས་ཕེབས་མ་ཐུབ་དུས་གང་ཟག་གཞན་གྱི་ཆོག་དཔོན་བྱེད་སྐབས་ཀྱི་ཕྱག་ལེན་གྱི་རྣམ་དབྱེ་གསལ་བར་སྟོན་པའི་ཐོ་ཡིག་བཞུགས།། ཨོཾ་སྭསྟི་སིདྡྷཾ། ཡིག་ཆུང་བསྲིང་དོན། བསོད་དབང་དཔོན་སློབ་རྣམས་དང་། བྱམས་པ་དཔལ་འབྱོར། དཔོན་སློབ་བརྒྱ་དཔོན་པ། སྤྱི་ཆེན། བན་ཚང་བའི་ལས་ཚན་སོ་སོ། ། ཟོར་ལས་པ། དབྱངས་དཔོན་ལ་སོགས་པ་མདོས་ཆེན་པ་ཀུན་གྱིས་ངེས་དགོས།
སྔར་སོར་བསྲིངས་ནང་ལྟར། ངེད་རང་དེར་ཡོད་སྐབས་ཡིན་ན། ད་ལོའི་བ་གོ་འདི་ཡངས་པོ་ཡང་ཡོད་འདུག་པས་མི་ངོ་མ་ཐར་བ་ཀུན་གྱིས་ཐར་ན་དེ་རང་ལེགས་པ་འདུག་ཀྱང་། ངེད་ཕྱོགས་སུ་བསྡད་སྐབས་དེར་སུ་ལ་བྱུང་ཡང་། གཞིས་བྱེས་ཀུན་བློ་མཛད་ཅིང་བསྟན་པའི་རྒྱུན་འདི་དར་རྒྱས་ཡོང་བ་ཡང་གེགས་ཆེན་པོ་ཞིག་ཀ་འདུག་པས། སླར་འགྱོད་བཅས་ཀྱི་རྒྱུར་སོང་དོགས་པས། སྔར་སོར་མོ་རྟགས་སྡུག་པས་ཀྱང་བསོད་དབང་ཚོགས་དབང་བསྐུར་འགྲོ་བ་དེ་ཅིག་ཙམ་མ་གཏོགས་ཐམས་ཅད་མཐུན་པར་མ་ཆུག་བྱུང་བས། རིམ་གྲོ་འཕར་མ་དེ་བཞིན་བྱས་པ་ཡིན་ཞིང་། ད་ཆ་ཟླ་བ་གཉིས་པའི་འཇུག་ལས་དུས་མདོས་འགྱང་ཐབས་མི་འདུག་པས། སླར་ཡང་བསོད་དབང་ཚོགས་དབང་བསྐུར་ཕྱིན་ན་ཉེས་སྐྱོན་ཡོད་མེད་ཀྱི་མོ་རྟགས་དང་ནི་ཆེན་བསྡུར་བས་བཟང་ཆུག་རང་ཞིག་མ་བྱུང་བས།
དེས་ན་སྔོན་སྔགས་འཆང་ཆེན་པོ་དབུས་ཕྱོགས་བཞུགས་རྒྱུན་རིང་བ་ཞིག་ལ་མཁན་ཆེན་དཔལ་བཟང་པོ་དང་། ཡབ་རྗེ་བདེ་གཤེགས་དེ་ཉིད་ཐོག་མར་སྐུ་ཡུན་རིང་བསྙེལ་ཚུལ་བསྟན། དེ་ནས་གདེང་མགོ་བསྟན་ཀྱང་ཀརྨ་ཞྭ་དམར་བ་རྟེན་མཇལ་སོགས་ལ་བྱོན་པའི་རྐྱེན་གྱིས་རིགས་འཛིན་ཕོ་བྲང་དུ་སྐུ་མཚམས་མ་བསང་པར་བཞུགས། བླ་མ་མགོན་བཀྲས་པས་ཆོག་དཔོན་བྱས་འདུག་པ་བཞིན། ད་ལམ་ཡང་ངེད་རང་ཞལ་ངོ་མི་འབྱོན་རྩིས་ཀྱིས་ཁྱེད་དུས་མདོས་པ་དཔོན་སློབ་རྣམས་ཀྱི་ཕྱག་བཞེས་མཛད་དགོས། ཉེར་གཉིས་ལ་སྤྱི་མཆོད་པས་སྤྱན་གཟིགས་འགྲེམས་པ། གཏོར་བཟོ་སོགས་དང་། མཆོད་གཡོག་སོགས་བན་ཚང་བའི་གཏོར་བཟོ་བ་རྣམས་ཀྱིས་མགོན་ཁང་ཆེན་པོའི་དམ་རྫས་བསྐང་གཏོར་རྒྱས་པ། ཚོམས་ཆེན་གྱི་བསྐང་གཏོར་འཆོ་བ་སོགས་སྔར་རྒྱུན་ལྟར་དང་། ཉེར་གསུམ་གྱི་སྔ་བར་བཞི་ཐོག་ཏུ་བཅའ་སྒྲིགས་ཀྱི་རོལ་མོ་བཅས་སམ་ནས་འཆམ་སྐུ་སྤྱན་འདྲེན་ནས་བཟུང་།
ཉེར་དགུའི་མདོས་རྒྱ་མ་གྲུབ་བར་གྱི་ཆོ་ག་ཕྱག་ལེན་མཛད་དགོས་ཐམས་ཅད་སྔགས་འཆང་ཆེན་པོའི་དེབ་སྒྲིག་དང་། ངེད་རང་གི་དུས་ཕྱིས་ཞག་གྲངས་སྤར་བའི་ཆོ་གའི་ཐོ་ཡིག་ནང་བཞིན་འཆུག་མེད་ངོས། ཚོམས་ཆེན་གྱི་བཞུགས་ཁྲི་ཆེན་མོ་ནུབ་ཀྱི་སྐྱ་རྩར་སྤོས་པའི་མདུན་དུ་བརྒྱ་དཔོན་པ་ལ་གསུམ་གདན་སྙེལ་འབོལ་མཐོ་བ་ཅོག་རྩེ་དང་བཅས་པའི་མདུན་དུ་གདོང་གྲལ་གཉིས་སྔར་རྒྱུན་བཞིན་གྱི་དབུ་མཛད་རྣམས་རྫོགས་འཚམས་གཡས་སུ་བསམ་བསྟན་རིན་ཆེན། གཡོན་དུ་བྱམས་པ་སངས་རྒྱས། དེ་ནས་གཡས་གཡོན་གདོང་དགའ་དང་ལུང་ཕུ་དབུ་མཛད་དུང་མཁན་སོགས་སྔར་བཞིན་དང་། དབྱངས་དཔོན་ཀུན་རྣམ་ཁྲོད་ལ་གསར་པ་རྡོ་རྗེ་རིན་ཆེན། བསོད་ནམས་རྒྱལ་མཚན་ཁྲོད་ལ་གསར་པ་དགེ་འདུན་གྲགས་པ། རོལ་མོ་བརྒྱ་དཔོན་པར་བཀྲ་ཤིས་འབྲུག་སྒྲ། རོལ་དཔོན་དབུ་མཛད་ངག་དབང་རྒྱལ་མཚན་ལ་སྟོང་གསུམ་འབྲུག་སྒྲ། བསམ་བསྟན་རིན་ཆེན་ལ་པུ་ཏྲ་ལྷ་དགའ།
དབུ་བྱེད་ཆོས་རིན་ཆེན་ལ་པུ་ཏྲ་མ་འབྲིང་པོ། བྱམས་པ་སངས་རྒྱས་ལ་ཧོར་སྡུག་དཔའ་སྤོང་མ། གདོང་དགའ་དང་ལུ་ཕུ་དབུ་བྱེད་གཉིས་ལ་ཉི་འབྲུག་དང་གསེར་ཁང་མ་ཆེན་མོ། ཀུན་གྲགས་པར་སྦུག་ཆོལ་ཆེན་མོ། དེའི་ཟླའུ་རིན་ཆེན་གྲགས་པ་དང་བྱམས་པ་རྒྱལ་མཚན། བསོད་ནམས་རྒྱལ་མཚན་ལ་པུ་ཏྲ་མ་ཆེན་མོ། ཡང་དབྱངས་རེས་ཚུགས་ནས་རྔ་བྱས་ཏེ་ཆོས་འཕེལ་གྱིས་དཀྲོལ། བྱམས་པ་རྡོ་རྗེར་གྲངས་ཆེན་སིལ་སྙན། གཉེར་ཁང་ནས་ལས་ཆེན་ཀླུབ་པ་འཕྲལ་དུ་བསོ་པའི་གདན་བཞུགས་ཁྲི་ཆེན་མོའི་གཡས་དང་། རོལ་མོ་ཞིང་སྐྱོང་མ།
ཟོར་ལས་པ་རྣམས་བཞུགས་ཁྲིའི་གཡོན་ལ་བཅར་ནས་བྱང་དུ་ས་སྟོང་བཞོག ཀུན་དགའ་རྣམ་དཔྱོད་གྲལ་གུང་གྲལ་དུ་སྔར་རྒྱུན་བཞིན་ལ། འཆམས་སྐུ་སྤྱན་འདྲེན། མདོས་རྒྱག ཚོམས་ཆེན་རྣམས་སུ་རྐང་དུང་འབུད་པ་དང་། འཇམ་དང་ཇ་རྣམས་ཀྱི་གསུས་བརྡ་སྤྱི་མཆོད་པ་རྒྱུད་པའི་སྔར་བཞིན་བྱེད། མདོས་རྒྱག་ཉིན་སྔར་གྱི་རྐང་དུང་འབུད་གྲོགས་ཡང་དགོན་པས་པའི། ཚེ་བཀྲས་བཙུན་ཆུང་རྔ་པ་བྱེད། མདོས་རྒྱག་ཉིན་རྔ་རོལ་པ་རྣམས་འགྱོགས་བུལ་བྱུང་ན་ཀུན་རྣམས་ཀྱིས་སྒྲིགས། དེ་ཉིན་བརྒྱ་དཔོན་པ་ལ་རྔ་པའི་དབུས་སུ་གྲུམ་ཟེ་བྱས་པའི་རོལ་མོ་སྔན་རྒྱུན་བཞིན་ལས་རྔ་སོགས་མི་བྱེད།
བརྒྱ་དཔོན་ནས་བརྩམ་རྔ་པ་རྣམས་ལ་གོས་བེམ་དང་། རོལ་མོ་བ་རྣམས་ལ་ཕོད་ཀ་སོགས་ཞལ་ངོ་མ་ཕེབས་པས་མི་དགོས་པས། སོ་སོ་ནས་ཟབ་སྤྲོས་གང་དྲག་དང་། བརྒྱ་དཔོན་པ་ཡང་རྔ་པ་རྣམས་དང་མཉམ་དུ་ཕྱིན་ནས། འཆམ་སྐུའི་རྗེས་ལ་མི་བསྡོད། དེ་བཞིན་དུ་རོལ་དཔོན་གྱིས་ཀྱང་འཆམ་སྐུ་ཐམས་ཅད་ཟམ་པ་ཐོན་ནས་བྱ་ཁྲ་མར་ཕེབས་བྱུང་བ་དང་རོལ་མོ་བསྒྱུར་བར་བྱེད། ཁྲིམས་པ་རྣམས་ཀྱིས་འཆམ་སྐུའི་མཐའ་བསྐོར་ཏེ་མི་བསྲུང་བ་གལ་ཆེ་ཞིང་། ཆོ་ག་འཚོག་དུས་ཆོག་དཔོན་ལ་སྤོས་སྣ། སྐྱ་ཧོ་སོགས་ཀྱིས་སྐྱེས་བསུ། ཕེབས་རོལ་སོགས་མི་དགོས་པ་མཉམ་དུ་འཚོགས་པས་ཆོག
ཆོ་གའི་སྒྲིགས་རིམས་གནས་ཡོ་བྱིན་རླབས། སྤྱན་རས་གཟིགས་བསྐྱེད་ཆོག མ་ཎི་ཉེར་གཅིག་ལྷག་ཙམ། དེའི་ཆུ་སྦྱིན། ཏོག་གཅིག་མ། མི་འཁྲུགས་པ་དང་ཡེ་ཤེས་སྐར་མདའི་ཆུ་སྦྱིན། འཛམ་སོར་ནག་གི་བསྐྱེད་ཆོག་གཏོར་འབུལ། ཆུ་སྦྱིན། འོག་གི་ཚོགས་བྱིན་རླབས། ཞལ་ཟས།
མ་ད་ན། ཚོགས་ཕུད་འབུལ་བ་སོགས་ཚོགས་ལ་གཏོར་སྐད་གཏོང་བ་དང་དཔོན་སློབ་རྣམས་ཀྱིས་ངག་འདོན་གང་འགྲིག་མཛད་པ། སོ་སོར་མཚམས་ཆོད་ཅིང་ཉག་ཉོག་ཏུ་མ་སོང་བ་མཛད་དགོས་ཤིང་། དཀར་ཆ་བཞི། མགོའི་སངས་རྒྱས་ཆོས་ཚོགས་མ་གོང་གི་དེས་ཆོག་པས་སྐབས་འདིར་མི་མཛད་པ་དང་། ཆུ་སྦྱིན་ཡང་གོང་དུ་སོང་བས་གཞི་བདག་གཏོར་མ་གྲུབ་འཕྲལ། ན་མོ་བདག་གི་བསམ་པའི་སོགས་མན་ཆད་མཛད་པ་དེབ་སྒྲིག་བཞིན་དང་། འོག་གི་ཚོགས་ཕུད་འབུལ་སྐབས་ཀྱཻ་རྡོར་གཏོར་སྔགས་ནས། ཕུར་བསྲུང་གི་བར་ཡོངས་རྫོགས་ཚང་འབྲིག་དགོས་རྒྱུ་དང་། ཆོ་གའི་བསྐུལ་ལུགས་སྔོན་སྔགས་འཆང་ཆེན་པོ་དང་ཁྲི་ཆེན་བདེ་གཤེགས་ཕེབས་སྐབས།
ད་ལྟ་ངེད་རང་གི་བྱེད་པ་བཞིན་བསྟོད་པའི་སྐབས་རྣམས་མ་གཏོགས། ཐམས་ཅད་གོང་ནས་གནང་བ་ཞིག་ཡོད་འདུག་ཅིང་། ཡབ་རྗེ་བདེ་གཤེགས་ཀྱི་ཕྱག་ལེན་ལ་གནས་ཡོ་བྱིན་རླབས། གཏོར་སྐད་གཏོང་བའི་མགོ་སོ་སོ། ། ལམ་དུས་ཀྱི་བཟླས་གྲངས་དང་མཚམས་སོ་སོ། ། མདུན་བསྐྱེད། གཏོར་མ་བྱིན་རླབས་སོགས་དང་། འོག་གི་ཚོགས་བྱིན་རླབས་ནས། མཇུག་ཆོག་གི་བར་བཀྲ་ཤིས་དང་བཅས་པ་གོང་ནས་བསྐུལ་བར་མཛད་ཅིང་། བཤགས་པའི་ཨོཾ་བཛྲ་ས་མཱ་ཛ་ནས།
བསྐང་བཟློག་གཙོ་དབྱངས་སྔ་མའི་བར་རྣམས། སྔོན་དབུ་མཛད་སོ་སོ་དང་། དུས་ཕྱིས་སྒར་ཆེན། སྐུ་འབྲིང་། ངེད་རང་གིས་ཀྱང་བསྐུལ་བའི་ཕྱག་ཕྱི་བྱས་ཤིང་། ད་ལམ་ཆོག་དཔོན་གྱིས་བྱེད་དགོས་ཞུ། འབུལ་ཕྱག་རྣམས་གྲུབ་པ་དང་། སློབ་དཔོན་རང་གི་མཎྜལ་སྔོན་འགྲོའི་རིམ་གཉིས་ཀྱི་ཐུགས་དམ་ལ་བསྐུལ་བ་དང་། བདུན་བསྐྱེད་ཀྱི་མཆོད་པ་བྱིན་རླབས་དང་། མདུན་བསྐྱེད་བསྒྲུབ་པ་བསྐུལ་བ་གཉིས།
མཇུག་གི་བསྔོ་བ་རྣམས་ངེས་པར་བྱ་དགོས་ཤིང་། གཞན་མ་བཟླས་གྲངས་སོ་སོའི་ཚད་དང་བསྐུལ་དགོས་རྣམས། དབུ་བྱེད་བསྐུལ་རེས་སུ་ཡིན་གྱི་བྱས་ཆོག་པས། གང་ལྟར་ཁྱེད་རང་དཔོན་སློབ་རྣམས་གྲོས་མཐུན་སྟེང་ནས་བྱེད་ལུགས་དང་བསྔོ་བའི་སྐབས་ངེད་རང་ཞལ་ངོ་འགྲོ་ན། བླ་བྲང་ནང་ནས་བསྒྲུབ་པ་ལ་བདག་སོགས་སེམས་ཅན་ཐམས་ཅད་ལ་དགོངས་གསོལ་དང་། གདན་ས་མཛོད་ཆེན་སོགས་ལ། སྦྱིན་པའི་བདག་པོ་ལ་དགོངས་གསོལ་བྱེད་པ་ཡིན་ཀྱང་། ད་ལམ་གཉིས་ཀ་ལ་ཆེ་བརྗོད་སྐབས་སུ་བབས་པ་རེ་བྱས་ན་ལེགས་པར་མངོན། ཐུགས་དམ་ཉི་མ་སྔ་མ་རྣམས་ཀྱི་འགྲོས་དང་བསྟུན། ཟོར་ལས་པ་རྣམས་ཀྱིས་ལྷོ་དང་ནུབ།
བྱང་རྣམས་སུ་བསྐུལ་དང་བཅས་གཏོར་མ་འཕང་བ་དང་། བན་ཚང་པ་གཞོན་པ་རེ་མོས་ཀྱིས་རྐང་དུང་འབུད་པར་འགྲོ་བ་སོགས་སྔར་རྒྱུན་བཞིན་དང་། དགུའི་སྔ་དྲོ་ཆ་ོ་ག་འགྲུབ་འཕྲལ། བརྒྱ་དཔོན་པས། མདོས་གཏོར་རྣམས་སྤྱི་མཆོད་པས་ཟླའུ་དང་བཅས་གཏོར་ཁ་ཤར་ལ་བསྒྱུར་བར་བྱེད་ཅིང་། ལམ་དུས་ཚུགས་ནས་མ་གྲུབ་བར་ཚོགས་དཔོན་གྱི་དབུ་ཞྭ་བཞེས་པ་ངེད་རང་ཞལ་ངོ་རྣམས་ཀྱི་ཕྱག་ལེན་ལ་ཡོད་ཀྱང་། ད་ལམ་མ་གྱོན་པས་ཆོག ཤར་ནུབ་ཀྱི་གཏོར་འབུལ་ཟབ་རྒྱས་སོགས་སྔར་བཞིན་ལ། རོལ་མོ་ཕར་སྤོད་ཚུར་སྤོད་མི་བྱེད་པའི་རྩིས་དང་། ཆོ་ག་རྣམས་གྲོལ་ནས་བན་ཚང་བ་དུང་མཁན་དང་བཅས་པ་གསེར་ཁང་དུ་ཇ་ཐོག་འཚོགས་ནས་དབྱངས་ཆགས་ཐོ་ནང་བཞིན་བྱེད་པ་སྔར་བཞིན་དང་།
དུང་གི་སྔ་ཕྱི། ཚོགས་སྐད་གཏོང་ལུགས་ནི་ཉིན་བཞིན་བྱེད། མདོས་རྒྱག་གྲུབ་ནས་དམག་ཆང་བཞུགས་གྲལ་ཚོམས་ཆེན་དུ་བྱས་པའི་བརྒྱ་དཔོན་པ་སྔར་གྱི་གདན་སྟེང་དང་། བན་ཚང་པ་རྣམས་གུང་གྲལ་གཉིས། སྤྱི་ཆེན་དང་དུང་མཁན་བླ་མའི་གཡས། གཏོར་ལས་པ་རྣམས་གཡོན་གྱི་གོང་གྲལ་ལ་བསྒྲིག འདི་དང་ཉེར་བརྒྱད་ཀྱི་བདུད་རྩི་ལྔ་མཆོད་སྐབས། མུས་ཀྱི་གཉེར་པ་ལྷ་རྗེ། དབུ་བྱེད་ཆོས་འོད། ཁམས་པ་སོགས་སྔར་བཞུགས་གྲལ་ལ་སྒྲིག་པ་རྣམས།
ད་ལོ་ཕྱིར་སྐལ་བ་སྤྲད་ནས་ནང་དུ་སྒྲིག་མི་དགོས། བདུད་རྩི་ལྔ་མཆོད་སྐབས་ཚོགས་དཔོན་གྱིས་ཌ་དྲིལ་མ་བྱས་ཀྱང་ཆོག་ཅིང་། བྱེད་ན་ཞལ་ངོས་དྲུག་ཅུ་པའི་སྐབས་མཛད་པ་བཞིན་བྱེད་ཅིང་། ཅང་ཏེའུ་འདོན་མི་དགོས། དམག་ཆང་སྟེང་བརྒྱ་དཔོན་པས་གདུང་རབས་སོགས་ལ་བཤད་པ་གང་འོས་བྱེད། ད་ལོ་མགོན་ཁང་ཆེན་མོའི་འཆམ་སྐུ་བཞི་པོ་མི་འབྱོན་རྩིས་དང་། གཞན་མ་ལས་མཁན་འཆམ་མཁན་རྣམས་སྔར་རྒྱུན་བཞིན་འགྲིག་ཡོད་པས་དེ་རྣམས་དང་། འཆམ་སྐུ་རྣམས་འཆམ་ཁང་ནས་འབྱོན་པ། གཡག་གཟེང་འཕྲལ་དུ་འབྱོན་པ་སོགས་ཀྱིས་རྟིང་བསྐུལ། ཕེབས་སྐྱེལ་སོགས་སྤྱི་ཆེན་གྱིས་རུས་སུ་ཐོན་པ་བྱེད།
བསྟོད་པ་ཚུགས་ནས་ཆོག་དཔོན་ཟོར་ལས་པ་དང་བཅས་པས་མཁོན་སྤྱུགས་སྦྱངས་པའི་དམིགས་པ་དང་བཅས་ཡི་གེ་བརྒྱ་པ་བརྒྱ་ལྷག་ཙམ་དང་། དེ་ནས་ཚོགས་དཔོན་དང་མགོན་པོའི་གཏོར་ལས་པས་ཡི་གེ་བདུན་མ་གཙོ་བོ་དང་། གཞན་གཏོར་ལས་པ་སོ་སོས་རང་རང་གི་སྔགས་རྣམས་གཙོ་བོ་དང་། གཞན་རྣམས་ཀྱང་ཕྲེང་སྐོར་རེ་ཙམ་ཚང་འགྲིག་རེ་བཟླ་བ། ཡིག་བརྒྱ་ནས་ཕུར་བསྲུང་གི་སྔགས་ཀྱི་བར་གཏོར་བསྔོད་ཀྱི་བཟླས་པའི་སྐབས་སྒྲ་ཇི་བཞིན། དམིགས་པ་རྗེ་རྡོ་རྗེ་འཆང་གི་མན་ངག་གཡུལ་ལས་རྣམ་རྒྱལ་གྱི་དྲག་པོའི་སྐབས་དེ་བྱེད་ཅིང་། ཚོགས་ཆེན་གྱི་འུར་རྒྱག་ངོས། དཀར་མོ་བའི་བསྟོད་དབྱངས་ཚུགས་སུ་ཉེ་བ་དང་། ཆོག་དཔོན་དང་ཟོར་ལས་པ་རྣམས་མིག་ལྟ་སྒྲིགས་ནས་སྤྱིར་མཧཱ་ཀཱ་ལ་སོགས་སྔགས་གསུམ་ལ་དྲིལ་བུ་ཆིག་བརྡུང་དང་། དེ་ནས་དྲིལ་བུ་བཅད་བཏབ་དང་བཅས་སངས་རྒྱས་བསྟན་བསྲུང་མའི་ལས་མཁན་གྱི་བསྟོད་པ་བསྡུས་པ་གྲུབ་པ་ཡན་དྲིལ་སིལ་དང་བཅས་བྱེད་ཅིང་དཀར་མོ་བ་མན་ཚོགས་པ་བྱིན་དང་བསྟུན་ནས་བྱེད།
མགོན་ཁང་རྣམས་ཀྱི་བསྐང་གསོ་བ་གཞན་རྣམས་འགྲིག་ཡོད་ཅིང་། སྒོ་རུམ་དུ་ཆོག་དཔོན་སྔར་ལས་ཡོད་པས་རབ་འབྱམས་པ་བསོད་ནམས་བཟང་པོ་མཚམས་འཐོན་ནས་བྱེད་ལུགས་དང་། ཇ་ཐུག་ལེན་མི་སྐུ་གཉེར་རང་གི་འོས་ཞིག་རྙེད་དམ། དེ་མིན་ལྷ་ཁང་ན་ཡོད་པའི་ཚའོ་དེ་བྱེད་དུ་བཅུག་པས་ཡོང་འདུག་ཅིང་། ཆོ་གའི་ཞབས་ཏོག་ཐམས་ཅད་སྔར་བཞིན་ལ། འཕར་ཇ་ཡང་རྒྱུན་དུ་དང་། ཆོག་དཔོན་ལ་ཤར་པ་དང་མཁན་ཆེན་འབྱོན་ན་འདི་བཞིན་བྱེད་དེབ་ཆེན་ན་ཡོད་པས་དེ་བཞིན་དང་། གཞན་མ་ཉེར་བརྒྱད་ཀྱི་མཚམས་རེས། ཉེར་དགུའི་རྒྱབ་དམག་སོགས་སྔར་བཞིན་འཆུག་མེད་ཡོང་བ་གོང་བཀོད་རྣམས་ཀྱི་དོ་དམ་གཉེར་ཁང་ནས་རྔ་ལེན་རུས་སུ་ཐོན་པ་དང་། མདོས་ཆེན་པ་དཔོན་སློབ་རྣམས་ཀྱིས་བླ་མ་གོང་མའི་ཞབས་ཏོག་བསམ་པའི་སོ་སོ་ནས་ཐུགས་ཁུར་བཞེས་པའི་ཐུགས་ཁུར་འཛོལ་མེད་ཡོང་བ་ཅིས་ཀྱང་གལ་ཆེ།
གོང་དུ་ཅུང་ཟད་མ་ཐུས་པ་ཚོགས་སུ་རྔ་དབུ་བྱེད་གཉིས་ལ་ནག་རྔ་ཆེན་མོ་གཉིས། བྱིན་ལ་ཡབ་རྗེ་བདེ་གཤེགས་ཀྱི་གསེར་རྔ་ཆེ་ཆུང་དང་། བྱང་པའི་གསེར་རྔ་རྣམས་སྔར་ལུགས་བཞིན་བྱེད། མོལ་ལ་བ་མང་འཚམས་བསྟོད་པའི་དབྱངས་རེས་རིང་ཐུང་ལ་དཔགས་ནས་དབྱངས་རེས་བཞི་ལྔ་མ་རྫོགས་ཙམ་ལ་ལང་པས་སྔ་ཕྱི་རན་པར་ཡོང་། ཉེར་བརྒྱད་དང་དགུའི་སྔ་དྲོའི་ཐོར་དུང་སྔར་ལུགས་བཞིན། སྐྱ་ཧོ་རྣམས་ཚོགས་སུ་འཚོགས་ནས་ཆོག་དཔོན་གྱི་དཀར་ཡོལ་མ་ཕུལ་བར་ས་ལ་མི་བསྡོད་པ་དང་། མོལ་ལ་བ་ལང་ནས་དེ་དང་བསྟུན་ནས་སྡོད་པ་སོགས་སྔར་གྱི་སྒྲིགས་ཡིན་པས་བྱེད་དགོས། དབྱངས་ཆགས་སྐབས་དྲུག་ཅུ་པའི་ལས་ཚན་རྣམས་ལ་ལྟོ་ཆང་སྟེར་བ་ཡང་སྔར་བཞིན། འཆམ་རེས་ཀྱི་ཉིན་གཉེར་ཁང་པ་གཅིག དོན་ཆེན།
གསང་ཡུམ་མ་ཆེན་སོགས་ནང་ཟན་འོས་འགབ་གང་རིགས་ལ་རྩི་མ་དང་བཅས་ཁྲོམས་ཟིལ་གནོན་པ་རྣམས་གཏོང་བ་སྔར་བཞིན་དང་། མདོས་རྒྱག་གི་ཉིན་བཞི་ཐོག་ཏུ་དུང་རྒྱ་གླིང་གཏོང་བ་གྲུབ་འཕྲལ། ཚོགས་ཆེར་མོར་ཚོགས་དུང་བཏང་པའི་བྱུང་འཕྲལ་དཔོན་སློབ་རྣམས་ཚོགས་རང་དུ་མ་གཏོགས། བཞི་ཐོག་ནས་རྒྱ་གླིང་དང་བཅས་འབྱོན་པ་དེ་མི་བྱེད། ཚོགས་ཆེན་མོའི་རྔ་པ་རྣམས་དང་རོལ་མོ་བའི་གྲལ་སྒྲིག་ལུགས་ནི་ཉིན་བཞིན་དང་། མདོས་རྒྱག་ཉིན་དང་གཏོར་འབུལ་སྐབས་དབུ་བྱེད་རྔ་པ་གསུམ་ལ་གཟིམ་ཆུང་གི་དཔལ་རབ་མ་དང་མུ་ཁྲ་མ་གཉིས་བྱེད། འཆམས་སྐུ་སྤྱན་འདྲེན་དང་མདོས་རྒྱག་གི་ཉིན་འཆམས་སྐུ་བྱོན་པ་ཡིན་པས་རོལ་མོ་རྣམས་ཀྱི་བར་དང་། བྱ་ཁྲ་མའི་གསོལ་ཇ་མཆོད་རིན་རྒྱ་གླིང་འབུད། བསྟོད་པའི་བར་ལ་གཏོར་ལས་པ་སོ་སོས་བཟླས་པ་བྱེད་ལུགས་ཞལ་གྱི་དེས་ཞལ་བཞི་པའི་སྔགས་རིང་ཐུང་གང་རིགས། པུ་ཏྲའི་དེས་ལས་མཁན་གྱི་བོད་སྦད་བསད་གསུམ།
མཁའ་འགྲོ་སྤྱི་གཏོར་བ་དེས་ཤ་ས་ན་གཙོ་བོ་དང་། ལྷ་མོའི་སྔགས་རིང་ཐུང་གང་རིགས། བདུད་རྒྱལ་གྱི་དེས་དཀར་བདུད་ཀྱི་སྔགས་གཉིས་གཙོ་བོར་བཟླ་བ་ཡིན་ཞེས་སྔགས་ཆེན་པོའི་གསུང་རྒྱུན་འཇམ་དབྱངས་སྐུ་མཆེད་ཀྱི་གསུངས་ལས་ཐོས་པ་ལགས་པས་ཀུན་གྱི་ཐུགས་ལ་འཛིན་པ་ཞུ། ཞེས་པ་འདི་ཡང་རང་གི་རྗེས་འཇུག་དོན་གཉེར་ཅན་རྣམས་ལ་ཕན་པའི་ཕྱིར། ས་སྐྱ་པ་ཆོས་མེད་ཨ་ནནྡས་མགྱོགས་པར་བྲིས་པ་འདིས་བླ་མ་གོང་མ་དང་བསྟན་བསྲུང་རྣམས་དགེས་ནས་འདི་དང་ཕྱི་མིའི་བསམ་དོན་ཡིད་བཞིན་དུ་འགྲུབ་པའི་རྒྱུར་གྱུར་ཅིག མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། གང་ཟག་གཞན་གྱིས་ཆོག་དཔོན་བྱེད་སྐབས་ཀྱི་ཕྱག་ལེན་གྱི་རྣམ་དབྱེ་གསལ་བར་སྟོན་པའི་ཐོ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
