གསུང་འབུམ། ངག་དབང་ཀུན་དགའ་བསོད་ནམས།
པོད ༨༡
དཔལ་ཀུན་རིག་གི་བསྙེན་པ་བྱ་ཚུལ་དང་སྦྱིན་སྲེག་གི་ཆོ་གའི་ལག་ལེན་གསལ་བར་བཤད་པ་མ་ནོར་དོན་གསལ།
༄༅། །དཔལ་ཀུན་རིག་གི་བསྙེན་པ་བྱ་ཚུལ་དང་སྦྱིན་སྲེག་གི་ཆོ་གའི་ལག་ལེན་གསལ་བར་བཤད་པ་མ་ནོར་དོན་གསལ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་བཻ་རོ་ཙ་ན་ཡེ། དུས་གསུམ་སྒྲིབ་མེད་གཟིགས་པའི་བླ་མ་དང་། ། དབྱེར་མེད་རྣམ་སྣང་ཆེན་པོར་གུས་བཏུད་ནས། ། ཀུན་རིག་དཔའ་བོ་གཅིག་པའི་རྣལ་འབྱོར་ལ། ། བརྟེན་ནས་བསྙེན་པ་ལས་རུང་བྱ་ཚུལ་དང་། ། དེ་ཡི་སྦྱིན་སྲེག་ཆོ་གའི་ལག་ལེན་རྣམས། ། འཁྲུལ་ཟད་བླ་མའི་གསུང་ལས་འབྱུང་བ་བཞིན། ། མ་ནོར་དོན་ཚང་གསལ་བར་བཤད་པའི་ངག ། དོན་གཉེར་བློ་ཡི་རེ་བ་བསྐོང་ཕྱིར་སྤེལ། །
དེ་ལ་འདིར་རྣལ་འབྱོར་རྒྱུད་ཀྱི་ནང་ཚན་ངན་སོང་སྦྱོང་རྒྱུད་ནས་གསུངས་པའི་བཅོམ་ལྡན་འདས་ཀུན་རིག་གི་སྒོ་ནས་བསྙེན་པ་བྱེད་པར་འདོད་པས། རབ་མཚན་མའི་བསྙེན་པ་སངས་རྒྱས་ཀྱི་ཞལ་མཐོང་བ། ཆོས་གསུངས་པ། རས་བྲིས་ཀྱི་ལྷ་བཞེངས་པ་སོགས་མ་བྱུང་གི་བར་དང་། འབྲིང་དུས་ཀྱི་བསྙེན་པ་ཟླ་བ་དྲུག་ཏུ་སྒོམ་བཟླས་ཀྱི་དུས་བཟླ་བ་དང་། ཐ་མ་གྲངས་ཀྱི་བསྙེན་པ་རྩ་རིག་འབུམ་ཕྲག་གསུམ་མམ་དྲུག་བཟླ་ཏེ་གསུམ་ལས། འདིར་ཕྱི་མ་ཡིན་ལ། དེ་ལ་ཡང་དཔའ་བོ་གཅིག་པ་དང་དཀྱིལ་འཁོར་ཡོངས་རྫོགས་དང་། རས་བྲིས་ལ་བརྟེན་པ་གསུམ་ལས། འདིར་སྔ་མ་ལ་ཡང་སྤྱི་ཁྱབ་ཏུ་འཇུག་པར་བྱེད་པ།
རྡོར་སེམས་བསྒོམས་ནས་རྩ་རིག་བཟླ་བ་དང་། དཀྱིལ་འཁོར་རང་རང་གི་གཙོ་བོ་བསྒོམས་ནས་རང་སྔགས་བཟླ་བ་གཉིས་ལས། འདིར་དང་པོ་ལྟར་འཆད་པར་བྱེད་པ་ལ། སྦྱོར་བ། དངོས་གཞི། རྗེས་གསུམ་ལས། དང་པོ་སྦྱོར་བ་ནི། གནས་དབེན་པར་ཀུན་རིག་གི་བྲིས་སྐུ་སོགས་བཀྲམ་པའི་མདུན་དུ། ཆུ་གཅིག་སྔོན་དུ་འགྲོ་བའི་ཉེར་སྤྱོད་ལྔ་དང་། རང་གི་གདན་ནང་ཚངས་ཅན་བཤམས་པའི་མདུན་ཤར་ལ་སོགས་པར་བསྟན་པའི་མདུན་དུ་རྡོ་རྗེ་དྲིལ་བུ་དང་།
ལོགས་གཅིག་ཏུ་ཆ་གསུམ་གཏོར་མ་དང་བཅས་མཐོང་བ་བརྒྱུད་པའི་ཕྱག་ལེན་ལྟར་བཤམས་མོ། ། གཉིས་པ་དངོས་གཞི་ནི། ཤ་ཆང་སོགས་སྤངས་བའི་གཙང་སྦྲ་དང་ཁྲུས་བྱས་ལ། མཚམས་གཡོག་སྔ་མོ་ནས་དམིགས་ངེས་པ་གཉིས་གསུམ་སོགས་བྱེད་དགོས་པ་ཡིན་ཞིང་། མི་གསར་པ་སོགས་ཅི་ཐོད་ཐོད་བྱས་པས་མི་ཆོག་པས། མཚམས་བྱས་པའི་དགོས་པ་མེད་པ་ཡིན་ཞིང་། ཐ་མལ་པའི་གཏམ་མི་སྨྲ་བ་ངག་བཅད་ལ། དེ་ནས་ཐུན་གསུམ་མམ་བཞི་གང་རིགས་ལས། འདིར་ནི་འཇུག་པ་བདེ་བའི་ཕྱིར་ཐུན་གསུམ་པ་ཕྱག་ལེན་ལ་མཛད་པས། དེའི་ཚུལ་ནི།
སྲོད་ཐོ་རངས་གང་རུང་ཐུན་གསུམ་དུ་བཅད་ནས། ཐུན་མགོ་སྲོད་ཐུན་ལ་བྱས་ནས། ཐོར་ཐུན་ལ་གྲོལ་བར་མཛད། ཡང་ཐུན་བཞིར་བྱེད་ཚེ། དགོང་། སྲོད་ཐོ་རངས། སྔ་ཐུན་དང་བཞི་ལས། ཐུན་མགོ་དགོང་ཐུན་ནས་འཛིན་ཞིང་། སྔ་ཐུན་ལ་གྲོལ་བར་མཛད་དོ། ། འདིར་ནི་སྔ་མ་ལྟར།
སྲོད་ཀྱི་དུས་སུ། རང་ཉིད་གདན་ལ་འཁོད་ནས། ངག་ཏུ། ཨོཾ་བཛྲ་ཡཀྵ་ཧཱུྃ། ཞེས་པས་རྡོ་རྗེ་གནོད་སྦྱིན་གྱི་ཕྱག་རྒྱས་བསང་། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྃ་ཕཊ྄། ཞེས་པས་རྡོ་རྗེ་མེའི་ཕྱག་རྒྱས་སྦྱངས་ལ། ཨོཾ་སྭ་བྷཱ་ཝ་ཤུད་དྷཿསརྦ་དྡྷརྨཱཿསྭ་བྷཱ་ཝ་ཤུད་དྡྷོ་ཧཾ། སྟོང་པའི་ངང་ལས། ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན།
མེ་ཏོག བདུག་སྤོས། མར་མེ། དྲི། ཞལ་ཟས། གཞན་ཡང་རོལ་མོ་དང་འཕན་གདུགས་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར་པར་བསམ་ལ། ཨོཾ་བཛྲ་ཨརྒྷཾ་ཧཱུྃ། ཨོཾ་བཛྲ་པུཥྤེ་ཧཱུྃ། ནས། ཤཔྟ་ཧཱུྃ།
སོགས་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས་དྲིལ་བུ་བསིལ་ཞིང་། དྷརྨ་ར་ཎི་ཏ། སོགས་ཚར་གསུམ་བརྗོད་དོ། ། དེ་ནས། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཞེས་ཉེར་གཅིག་སོགས་དང་། དེ་ནས་ཐལ་མོ་སྦྱར་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ། དེ་མ་རྟོགས་པའི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ཏེ་སངས་རྒྱས་ཀྱི་ས་ལ་འགོད་པར་བྱ། དེའི་ཆེད་དུ་བཅོམ་ལྡན་འདས་ཀུན་རིག་གི་རྣལ་འབྱོར་ཉམས་སུ་བླང་བར་བགྱིའོ། ། སྙམ་དུ་རྡོ་རྗེ་འཛིན་མའི་ཕྱག་རྒྱ་སྙིང་ཁར་བཅས་ཏེ་ལན་གསུམ་དུ་སེམས་བསྐྱེད་དེ། ཨོཾ་སྭ་བྷཱ་ཝ་ཤུདྷ་སརྦ་དྡྷརྨཱཿསྭ་བྷཱ་ཝ་ཤུདྡྷོ་ཧཾ་གིས་ཆོས་ཐམས་ཅད་བདག་མེད་པར་བསྒོམ། སྟོང་པའི་ངང་ལས་པྃ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལྗང་སྔོན། དེ་ལས་འོད་འཕྲོས་འདུས་གཅིག་ཏུ་གྱུར་པ་ལས། རང་ཉིད་ཕྱག་ན་རྡོ་རྗེ་སྐུ་མདོག་ལྗང་སྔོན། ཞི་བའི་ཉམས་ཅན་ཞལ་གཅིག་ཕྱག་གཉིས་པ།
གཡས་རྡོ་རྗེ་རྩེ་ལྔ་པ་ཐུགས་ཁར་འཛིན་ཅིང་། གཡོན་དྲིལ་བུ་དཀུར་བརྟེན་པ། དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། སེམས་དཔའི་དཀྱིལ་མོ་ཀྲུང་གིས་བཞུགས་པར་གྱུར་པར་བསམ། དེའི་སྙིང་ཁར་ཉི་མའི་སྟེང་དུ་ཧཱུྃ་མཐིང་ནག་དེ་ལས་འོད་ཟེར་འཕྲོ་འདུས་གཅིག་ཏུ་གྱུར་པ་ལས། བདག་ཉིད་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ། དབུ་མཐའ་ཡས་པ། ཕྱག་མཐའ་ཡས་པ། སྐུ་མདོག་སྔོན་པོ་སྦྲུལ་དང་མི་སྡུག་པའི་རྒྱན་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན།
རྩ་ཕྱག་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་མཛད་པ། ཕྱག་ལྷག་མ་རྣམས་ཀྱིས་རལ་གྲི་ལ་སོགས་པའི་མཚོན་ཆ་སྣ་ཚོགས་དང་། རྒྱུ་མ་དང་མགོ་ཐོད་ཤས་གང་བ་བསྣམས་པ། གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་གྱུར་པར་བསམ་ལ། ལག་པ་རྡོ་རྗེ་ཁུ་ཚུར་གཉིས་རྒྱབ་སྤྲད་པའི་མཐེའུ་ཆུང་གཉིས་ལུ་གུ་རྒྱུད་དུ་སྦྲེལ། མཛུབ་མོ་གཉིས་སྡིགས་མཛུབ་ཏུ་བྱས་པ་གནས་གསུམ་དུ་རེག་ཅིང་། ཨོཾ་བཛྲ་ས་ཏྭ་ཀྲོ་དྷ་ཨ་ན་ལཱརྐ་མ་ཧཱ་བཛྲ་ཀྲོ་དྷ། དྲ་བ་དྲ་བ། བི་དྲ་བ་བི་དྲ་བ། སརྦ་ཨ་བྷཱ་ཡ།
ནཱ་ཤཱ་ཡ། ནཱ་ཤཱ་ཡ། ཧ་ར་ཧ་ར། པྲ་ནཱན་ཧཱུྃ་ཕཊ྄། ཅེས་ལན་གསུམ་གྱིས་བདག་བསྲུང་བ། ཡང་ལན་གསུམ་བརྗོད་ལ། དང་པོས་འོག་རྡོ་རྗེའི་ས་གཞི་དང་། གཉིས་པས་ཕྱོགས་རྡོ་རྗེའི་ར་བ་མེ་རིས་དང་བཅས་པ། གསུམ་པས་དེའི་ནང་དུ་རྡོ་རྗེའི་གུར་བསམ་པ་སྟེ་གནས་བསྲུང་བ། ཡང་ལན་གསུམ་བརྗོད་པས་རྣལ་འབྱོར་བསྲུང་བར་བསམས་ཏེ་བསྲུང་བའི་འཁོར་ལོ་བསྒོམ་པའོ། །
བདག་བསྐྱེད་དངོས་ལ་གསུམ། ལྷ་འགྲུབ་པའི་རྒྱུ་བསྒོམ་པ། འབྲས་བུ་ལྷ་བསྐྱེད་པ་དངོས། ཆེད་དུ་གཏང་བའི་བཟླས་པ་བྱ་བའོ། ། དང་པོ་ནི། རང་གི་ལག་པ་གཉིས་མདུན་དུ་གཤིབས་ལ། རང་གི་ལག་མཐིལ་གཉིས་སུ་ཨ་ཨ་ལས་ཟླ་བའི་དཀྱིལ་འཁོར་རེ་རེ་དེ་དག་གི་དབུས་སུ་ཧཱུྃ་དང་ཨཿབསམ། ཐལ་མོ་གཉིས་ལ། ཨ་ཨཱཿ ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿཕྲག་གཉིས་བརྗོད་པའི་རྗེས་སུ། རྣམས་ཀྱིས་གང་བ་ལས་འོད་ཟེར་འཕྲོས། གཡས་གཡོན་གྱི་མཐེ་བོང་ལ་ཨོཾ། མཛུབ་མོ་ལ་ཧཱུྃ། གུང་མོ་ལ་ཏྲཱྃ།
སྲིན་ལག་ལ་ཧྲཱི། མཐེའུ་ཆུང་ལ་ཨཱཿབཀོད། གཡས་པའི་མཐེ་བོང་ལ་རྣམ་པར་སྣང་མཛད། མཛུབ་མོ་ལ་མི་བསྐྱོད་པ། གུང་མོ་ལ་རིན་འབྱུང་། སྲིན་ལག་ལ་འོད་དཔག་མེད། མཐེའུ་ཆུང་ལ་དོན་ཡོད་གྲུབ་པ། གཡོན་གྱི་མཐེ་བོང་ལ་རྡོ་རྗེ་དབྱིངས་ཀྱི་དབང་ཕྱུག་མ། མཛུབ་མོ་ལ་རྡོ་རྗེ་ཐུགས་མ། གུང་མོ་ལ་རྡོ་རྗེ་དབང་བསྐུར་མ།
སྲིན་ལག་ལ་རྡོ་རྗེ་མཚོན་ཆ་མ། མཐེའུ་ཆུང་ལ་རྡོ་རྗེ་ཀུན་མ་རྣམས་ཕོ་མོའི་ཁྱད་པར་མ་གཏོགས་ཞལ་ཕྱག་རིགས་ལྔ་དང་འདྲ་བར་གྱུར་པར་བསམས་ལ། མཉམ་པའི་ཐལ་མོ་དང་། ཨོཾ་ཨ་ནྱོ་ཨ་ནུ་ག་ཏཱཿསརྦ་དྷརྨཱཿལྷ་དང་ལྷ་མོ་རྣམས་རེག རྡོ་རྗེ་ཐལ་མོ་དང་། སྥ་ར་སྥ་ར་ཨ་ནུ་པྲ་བིཥྚཿབཛྲ་ཨཉྫ་ལི། ཡིས་རྗེས་སུ་ཞུགས། རྡོ་རྗེ་བསྡམ་པ་དང་། ཨ་དྱནྟ་ཨ་ནུ་པྲ་བིཥྚཿསརྦ་དྷརྨཱཿབཛྲ་བན་དྷ། ཡིས་གཅིག་ཏུ་འདྲེས་པར་བསམས་ཞིང་།
སེམས་འོད་གསལ་བར་བསམས་ལ། རྡོ་རྗེ་བསྡམ་པའི་ཕྱག་རྒྱ་ལན་གསུམ་དཀྲོལ་ཞིང་། སེ་གོལ་གཏོག་ལ། བཛྲ་བན་དྷ་ཏྲ་ཌ། ཀྱིས་སྡིག་པ་ཐམས་ཅད་དྲལ། རྡོ་རྗེ་བསྡམ་པའི་མཐེ་བོང་ནང་དུ་བཅུག་ལ། ཨོཾ་བཛྲ་ཨ་བེ་ཤ་ཞེས་དང་། ཨཿ བཅུ་ནས་བརྒྱའི་བར་བཟླས་ནས། སྙིང་ཁར་དང་པོའི་རྡོ་རྗེ་ཆར་བཞིན་དུ་དབབ་ཅིང་།
ཏིཥྛ་བཛྲ་ཌི་ཌྷོ་མེ་བྷ་ཝ། ཤ་ཤྭ་ཏོ་མེ་བྷ་ཝ། ཧྲི་ད་ཡ་མེ། ཨ་དྷི་ཏིཥྛ་སརྦ་སིདྡྷི་མེ་པྲ་ཡཉྩ་ཧཱུྃ། ཧ་ཧ་ཧ་ཧ་ཧོཿཞེས་བརྗོད་ཅིང་ཕྱག་རྒྱ་དཀྲོལ། ཡང་ཕྱག་རྒྱ་དེ་ཉིད་བཅའ་ཞིང་། བཛྲ་མུཥྚི་ཞེས་བརྗོད། ཨོཾ་བཛྲ་མུཥྚི་བཾ། ལན་གསུམ་གྱིས་ཕྱག་རྒྱ་དཀྲོལ་ཞིང་སེ་གོལ་གཏོགས་ཏེ། ཡེ་ཤེས་པ་རྣམས་བརྟན་པར་བསམ་མོ། །
གཉིས་པ་ནི། ཨོཾ་སྭ་བྷཱ་ཝ་ཤུདྡྷོཿསརྦ་དྡྷརྨཱཿསྭ་བྷཱ་ཝ་ཤུད་དྷོ་ཧྃ། ཞེས་པས་སྟོང་པར་བསམ། སྟོང་པའི་ངང་ལས་པྃ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ། དེ་ལས་འོད་ཟེར་འཕྲོས། འདུས་གཅིག་ཏུ་གྱུར་པ་ལས། རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་རབ་ཏུ་དགྱེས་པའི་སྤྱན་གདངས་པ། དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་པ་རྡོ་རྗེ་རྩེ་ལྔ་པ་ཐུགས་ཀར་གཏོད་དེ་འཛིན་པ།
གཡོན་པ་དྲིལ་བུ་ཁ་དཀུར་བསྟེན་པ། སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར་པར་བསམས་ཏེ། ཕྱག་འཚལ་བའི་ཐལ་མོ་དཔྲལ་བར་བཞག་ལ། ཨོཾ་བྷྲི་ཏ་བྷྲི་ཏ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄་ཀྱིས་སྐུ་དང་། ཐལ་མོ་སྙིམ་པ་སྦྱར་བ་མགྲིན་པར་བཞག་ལ། ཨོཾ་ཏྲ་ཊ་ཏྲ་ཊ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄་ཀྱིས་གསུང་དང་། རྡོ་རྗེ་ཐལ་མོ་ལས་གུང་མོ་གཉིས་དང་མཐའ་བཞི་སྦྱར་ཏེ་བརྐྱངས་པ་སྙིང་ཁར་བཞག་ལ། ཨོཾ་ཙྪིན་ད་ཙྪིན་ད་སརྦ་ཨཱ་ཝ་ར་ཎཱ་ནི་ཧཱུྃ་ཕཊ྄་ཀྱིས་ཐུགས་བྱིན་གྱིས་བརླབ་པའོ། ། གུང་མོ་གཉིས་རྡོ་རྗེ་འདྲ་བར་གཤིབས། མཐེ་བོང་དང་མཐེ་ཆུང་གཉིས་བརྐྱང་བ་ཕྱག་ན་རྡོ་རྗེའི་ཕྱག་རྒྱ་སྤྱི་བོར་བཞག་ལ།
ཨོཾ་བཛྲ་ཨ་བྷི་ཥིཉྩ་ཧཱུྃ། དེ་ཉིད་ལས། མཛུབ་མོ་དང་སྲིན་ལག་པདྨ་འདྲ་བར་བྱས་པ་སྦྱོང་རྒྱལ་གྱི་ཕྱག་རྒྱ་དཔྲལ་བར་བཞག་ལ། ཨོཾ་བུདྡྷ་ཨ་བྷི་ཥིཉྩ་ཨོཾ། དེ་ཉིད་ལས། མཛུབ་མོ་དང་སྲིན་ལག་རིན་པོ་ཆེ་འདྲ་བར་བྱས་པ་དབང་བསྐུར་བའི་ཕྱག་རྒྱ་རྣ་བ་གཡས་པའི་སྟེང་དུ་བཞག་ལ། ཨོཾ་རཏྣ་ཨ་བྷི་ཥིཉྩ་ཏྲྃ། མཐེ་བོང་དང་མཐེ་ཆུང་སོ་སོར་མཉམ་ལ། ལྷག་མ་ཐམས་ཅད་བརྐྱངས་པ་སྡིག་པ་བསྲེག་པའི་ཕྱག་རྒྱ་ལྟག་པར་བཞག་ལ། ཨོཾ་པདྨ་ཨ་བྷི་ཥིཉྩ་ཧྲཱིཿདེ་ཉིད་གཡོན་དུ་བསྒྱུར་བ་ལས་ཐམས་ཅད་པའི་ཕྱག་རྒྱ་རྣ་ལྟག་གཡོན་དུ་བཞག་ལ།
ཨོཾ་ཀཱརྨ་ཨ་བྷི་ཥིཉྩ་ཨཱཿཞེས་བརྗོད་ཅིང་གནས་དེ་རྣམས་སུ། མི་བསྐྱོད་པ། རྣམ་པར་སྣང་མཛད། རིན་ཆེན་འབྱུང་ལྡན། འོད་དཔག་མེད། དོན་ཡོད་གྲུབ་པ་རྣམས་ཀྱིས་དབུ་བརྒྱན་པར་བསམ་མོ། ། དེ་ལྟར་བདག་རྡོ་རྗེ་སེམས་དཔར་གྱུར་པའི་སྨིན་མཚམས་ནས་འོད་ཟེར་དཔག་ཏུ་མེད་པ་སྤྲོས་པས། སྤྱིར་སེམས་ཅན་ཐམས་ཅད་དང་། བྱེ་བྲག་ཏུ་ངན་སོང་གསུམ་ལ་ཕོག་པས་འགྲོ་བ་དེ་དག་གི་སྡིག་པ་དང་། སྡུག་བསྔལ་ཐམས་ཅད་ཞི་བར་བསམ་ལ།
ཚངས་པ་ཆེན་པོ་པདྨའི་གདན་ལ་བཞུགས་ཏེ། ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ངན་སོང་གི་རྒྱུད་ཐམས་ཅད་ལས་གྲོལ་བ་ཞེས་བྱ་བའི་བྱང་ཆུབ་སེམས་དཔའ་སེམས་དཔའ་ཆེན་པོའི་ཏིང་ངེ་འཛིན་གྱི་འོད་ཟེར་འཕྲོ་བ་དང་། སྡུད་པ་མང་པོའི་འཕྲེང་བ། ཉིད་ཀྱི་དཔྲལ་བའི་མཛོད་སྤུ་ནས་ཕྱུང་ནས། དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་ཀུན་ཏུ་སྣང་བར་བྱས་སོ། ། ཀུན་ཏུ་སྣང་བར་བྱས་པས་སེམས་ཅན་ཐམས་ཅད་ཀྱི་སེམས་ཉོན་མོངས་པའི་འཆིང་བ་ལས་གྲོལ་ཏེ། བདེ་བ་སོ་སོར་ཐོབ་ནས་དགའ་བའི་ཚལ་ཐམས་ཅད་ཀུན་ཏུ་སྣང་བར་བྱས་ཏེ། མཆོད་པའི་སྤྲིན་སྣ་ཚོགས་ཀྱིས་མངོན་པར་མཆོད་དེ། ལན་བརྒྱ་ཕྲག་སྟོང་དུ་བསྐོར་བ་བྱས་ནས།
མགོ་བོས་ལན་བརྒྱ་སྟོང་ཕྲག་དུ་མར་ཕྱག་འཚལ་ཏེ་བཅོམ་ལྡན་འདས་ཀྱི་སྤྱན་སྔར་ནོར་བུ་དྲི་མ་མེད་པའི་སྟེང་དུ་འཁོད་དེ་འདི་སྐད་ཅེས་གསོལ་ཏོ། ། ཨེ་མ་ཧོ་སངས་རྒྱས་ཨེ་སངས་རྒྱས། ། ཨེ་མ་སངས་རྒྱས་མཛད་པ་ལེགས། ། གང་ཕྱིར་ངན་སོང་བདག་ཅག་སྦྱངས། ། བྱང་ཆུབ་སྤྱོད་པ་ཉིད་ལ་བཀོད། ། ཅེས་ཆེད་དུ་བརྗོད་ནས། སྡུག་བསྔལ་དང་བྲལ་བའི་འགྲོ་བ་རྣམས་ཀྱིས་བདག་ལ་མཆོད་པར་བསམ་ལ། སྔར་བྱིན་གྱིས་བརླབས་པའི་མཆོད་པ་རྣམས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པཱུ་ཛཱ་མེ་གྷ་ས་མུ་ཏྲ་སྥ་ར་ན་ས་མ་ཡེ་ཧཱུྃ། ཞེས་སོགས་ཀྱི་མཆོད་ཡོན་སྔོན་དུ་འགྲོ་བའི་ཉེར་སྤྱོད་ཤཔྟ་དང་བཅས་པས་མཆོད།
རྡོ་རྗེ་ཐལ་མོ་སྙིང་ཁར་བཞག་པ་གཡས་སུ་བསྐོར་ཞིང་། སངས་རྒྱས་ཀུན་བས་སྔར་སངས་རྒྱས། ། མི་ཤེས་དྲི་མ་ཀུན་བཅོམ་པ། ། རྡོ་རྗེ་རྡོ་རྗེ་འཛིན་རྒྱལ་པོ། ། རྡོ་རྗེ་རྡོ་རྗེ་རྡོ་རྗེ་འཛིན། ། རྡོ་རྗེ་སྐུ་སྟེ་སྐུ་ཆེ་བ། ། ཕྱག་ན་རྡོ་རྗེ་ཕྱག་འཚལ་བསྟོད། ། རྡོ་རྗེ་ཡན་ལག་རྡོ་རྗེ་མཆོག ། རྡོ་རྗེ་འབར་བ་ཆེར་འབར་ལ། ། རྡོ་རྗེ་ཤུགས་ཏེ་ཤུགས་ཆེ་བ། །
རྡོ་རྗེ་མཚོན་ཆ་རྡོ་རྗེ་ཆེ། ། ཕྱག་ན་རྡོ་རྗེ་ཕྱག་ཆེན་པོ། ། རྡོ་རྗེ་མདའ་སྟེ་རབ་འབིགས་པ། ། རྡོ་རྗེ་རྣོན་པོ་རྣོ་བ་ཆེ། ། མཆོད་པ་ཆེན་པོ་རྒྱ་མཚོ་ཆེ། ། རྡོ་རྗེ་པདྨ་བྱང་ཆུབ་ཆེ། ། བྱང་ཆུབ་སངས་རྒྱས་རང་བྱུང་བ། ། རྡོ་རྗེ་རྒྱ་ཆེན་རྒྱ་ཆེན་ཏེ། ། རྡོ་རྗེ་སྒྱུ་མ་རྣམ་སྦྱོང་བ། ། རྡོ་རྗེ་རྒྱུ་སྟེ་གནོད་སྦྱིན་ཚེ། །
རྡོ་རྗེ་པདྨ་རྣམ་སྦྱོང་བ། ། རྡོ་རྗེ་ཁྲོ་བོ་མ་རུངས་ཆེ། ། རྡོ་རྗེ་དགྲ་སྡང་འཇོམས་པའི་གཙོ། ། རྡོ་རྗེ་འཇིགས་པ་བསྲུང་བ་ཆེ། ། རྡོ་རྗེ་ལྕགས་ཀྱུ་དོན་ཡོད་བྱེད། ། རྡོ་རྗེ་རོ་ལངས་རོ་ལངས་བྱེད། ། རྡོ་རྗེ་སྲིན་པོ་ཟ་བ་པོ། ། རྡོ་རྗེ་གནོད་སྦྱིན་གནོད་སྦྱིན་ཆེ། ། རྡོ་རྗེ་གདོན་དེ་གདོན་གྱི་མཆོག ། འཇིགས་བྱེད་དགྲ་བྱེད་དྲག་པོ་ཆེ། །
རྡོ་རྗེ་འཇིགས་བྱེད་རྔམ་བྱེད་པ། ། བསྒྲུབ་དཀའི་བསྒྲུབ་པ་ལེགས་པ་སྟེ། ། རྡོ་རྗེ་ལེགས་པ་དགྱེས་མཛད་པ། ། རྡོ་རྗེ་དགའ་བ་དགའ་བ་ཆེ། ། དགའ་བའི་རྡོ་རྗེ་དབང་བྱེད་པ། ། འོད་སྟུག་པས་ནི་སྡུག་པ་ཆེ། ། ནམ་མཁའ་དང་ནི་མཉམ་པ་པོ། ། རེ་བ་ཐམས་ཅད་རྫོགས་མཛད་པ། ། རྡོ་རྗེ་དབང་བསྐུར་རིན་ཆེན་མཆོག ། རྡོ་རྗེ་རྒྱལ་མཚན་ཡོན་ཏན་མཚོ། །
རྡོ་རྗེ་ཡེ་ཤེས་ཡེ་ཤེས་ཆེ། ། རིགས་སྔགས་བྱེ་བའི་ཚོགས་ཀྱིས་བསྐོར། ། ཧ་ལ་ཧ་ལ་ནག་པོ་ཆེ། ། དགྲ་ཆེན་ཞིང་ནི་འཇོམས་པ་ཅན། ། རྡོ་རྗེ་འདོད་པ་འདོད་པ་ཆེ། ། སྙིགས་མའི་ལུས་ངན་རྣམ་སྦྱོང་བ། ། སྐད་ཅིག་གཡོ་བའི་ཐེ་ཚོམ་གཅོད། ། གློག་བཞིན་ཞལ་གྱི་ལྗགས་ལས་འཕྲོ། ། རྡོ་རྗེ་མེ་སྟེ་མ་རུང་འདུལ། ། དྲག་པོ་རབ་སྣང་སྣང་མཛད་པ། །
ཉི་མ་སྟོང་གིས་གདུངས་པའི་ཞལ། ། སྤྱན་དམར་འཇིགས་པར་མཛད་པ་པོ། ། ཁྲོ་བོ་དུ་མའི་འོད་བཞིན་འཕྲོ། ། ཕྱག་རྣམས་དུ་མར་མཚོན་ཆ་བརྒྱ། ། དུ་མའི་ཞལ་ཏེ་སྐུ་ཡང་སྟོང་། ། འཁྱིལ་ཞིང་རྒྱན་ཡང་འཁྱིལ་བ་སྟེ། ། སེམས་ནི་ཆོས་པས་སྐུ་མི་མངའ། ། རྣམ་པར་རྟོག་པ་མ་ལུས་འདུལ། ། མ་རིག་འཇོམས་པའི་ཚངས་པ་སྟེ། ། འདོད་ཆགས་ཞེ་སྡང་སྲིད་མཐར་བྱེད། །
སྒྱུ་མ་ཁྱབ་འཇུག་རྡོ་རྗེ་ཅན། ། རྩེ་གསུམ་རྩེ་གསུམ་འཆང་འཕྲོག་པ། ། འདོད་ཆགས་ཞེ་སྡང་གཏི་མུག་ཆེ། ། སྲིད་དང་སྲིད་མིན་རྣམ་སྦྱོང་བ། ། ཞི་ཞིང་དུལ་ལ་དགའ་བ་སྟེ། ། སངས་རྒྱས་སངས་རྒྱས་རབ་རྟོགས་པ། ། སངས་རྒྱས་བདག་ཉིད་སངས་རྒྱས་སྐུ། ། རྡོ་རྗེ་རབ་དགྱེས་རྡོ་རྗེ་སེམས། ། ཀུན་ཏུ་བཟང་པོ་ཆེར་བཟང་པོ། ། མཚན་རྣམས་དམ་པས་རྣམ་བརྒྱན་པ། །
ཁམས་གསུམ་བདག་ཉིད་ཁྱབ་པ་པོ། ། ཐམས་ཅད་རྡོ་རྗེའི་བདག་ཉིད་གཙང་། ། ཞེས་སོགས་བརྗོད་པས་བསྟོད་ལ། དེ་ནས། གསུམ་པ་ནི། རང་གི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ན་མོ། སོགས་རྩ་རིག་ཚར་གཅིག་བརྗོད་ལ། དེ་ལས་འོད་འཕྲོས་ངན་སོང་ཐམས་ཅད་ཀྱི་སྡུག་བསྔལ་ཞི་བར་བྱས། སླར་འདུས་སྙིང་ཁའི་ཆོས་ཀྱི་ཡི་གེ་དེ་ཉིད་ལ་ཐིམ་པར་གྱུར། ཅེས་བསམ་ཞིང་།
ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛ་ཡ། ཏ་ཐཱ་ག་ཏཱ་ཡ། ཨརྷ་ཏེ་སཾ་མྱཀ་སཾ་བུད་དྷཱ་ཡ། ཏདྱ་ཐཱ། ཨོཾ་ཤོ་དྷ་ནེ་ཤོ་དྷ་ནེ་སརྦ་པཱ་པཾ་བི་ཤོ་དྷ་ནེ། ཤུད་དྷེ་བི་ཤུད་དྷེ། སརྦ་ཀརྨ་ཨཱ་ཝ་ར་ཎ་བི་ཤོ་དྷ་ནེ་སྭཱཧཱ། ཞེས་པའི་རྩ་རིག་སྟོང་ཕྲག་གསུམ་བཞི་ལྔ་ལ་སོགས་པ་གང་ཐོན་བཟླས་ཏེ། ཐུན་འཇོག་པ་དང་། སྙིང་ཁར་ཐལ་མོ་སྦྱར་ནས།
མགོན་པོ་ཐུགས་རྗེ་ཆེན་པོ་དང་ལྡན་པས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། ཡི་གེ་བརྒྱ་པ་ལན་གསུམ་བརྗོད་པས། སྒོམ་བཟླས་ཀྱི་བྱིན་རླབས་བརྟན་པར་བསམ་ལ། སླར་ཡང་བདག་ཉིད་ལ་མཆོད་བསྟོད་བྱ་བའི་ཕྱིར། མཆོད་རྫས་རྣམས་བསང་སྦྱངས་བྱིན་གྱིས་བརླབས་ནས། ཐལ་མོ་སྦྱར་ལ། སྤྲོ་ན། འཇིག་རྟེན་ཁམས་འདིར་དཔག་མེད་ན། ། མཆོད་ཡོན་ཇི་སྙེད་ཡོད་པ་རྣམས། །
སངས་རྒྱས་སྲས་དང་བཅས་ལ་འབུལ། ། བཞེས་ནས་འགྲོ་བའི་དོན་ཀུན་མཛོད། ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཧཱུྃ། དེ་བཞིན་དུ། ཚིགས་བཅད་དང་སྔགས་རྣམས་གོང་རྗེས་ལ། མེ་ཏོག་དང་པུཥྤེ། བདུག་སྤོས་དང་། དྷུ་པེ། སྣང་གསལ་དང་། ཨཱ་ལོ་ཀེ
དྲི་མཆོག་དང་། གནྡྷེ། ཞལ་ཟས་དང་། ནཻ་ཝི་ཏྱ། རོལ་མོ་དང་། ཤབྟ། རྣམས་ཀྱིས་མཆོད་ལ། དྲིལ་བུ་དཀྲོལ་ཞིང་། ཨོཾ་བཛྲ་དྷརྨ་ར་ཎི་ཏ། སོགས་བརྗོད།
དེ་ནས་རྡོ་རྗེ་དྲིལ་བུ་འཛིན་པས། ཕྱག་ཆེན་ལྔ་དང་བཅས་ལ། སངས་རྒྱས་ཀུན་བས་སྔར་སངས་རྒྱས། ། ནས། ཐམས་ཅད་རྡོ་རྗེའི་བདག་ཉིད་གཙང་། ། གི་བར་གོང་བཞིན་བརྗོད། མཆོད་བསྟོད་བསྡུས་པ་ལ་སྤྲོ་ན། སྔགས་མཆོད་ཙམ་དང་། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། །
རྡོ་རྗེ་དང་པོ་ཀུན་ཏུ་བཟང་། ། ཕྱག་འཚལ་རྡོ་རྗེ་སེམས་དཔའ་ལའོ། ། ཞེས་པས་བསྟོད་དོ། ། དེ་ནས་གཏོར་མ་རྣམས་ཆུས་སྦྱངས་ལ། ཨོཾ་བཛྲ་ཡཀྵས་བསང་བ་ནས། ཨན་དྷ་ཀ་ར་ཡེ་སྭཱཧཱ། ཞེས་པའི་བར་རྡོ་རྗེ་འཆང་གིས་མཛད་པའི་ཆ་གསུམ་གྱི་ཆོ་་་་་་ག་སྦྱིན་སྲེག་གི་སྐབས་ལྟར་བསམ། གཞི་བདག་དང་། རིགས་དྲུག ཡི་དྭགས་གསུམ་གྱི་གཏོར་མ་འདིར་མི་དགོས།
གས་བཏང་། བགེགས་གཏོར་ཕྱིར་དོར། དུས་རྒྱུན་དུ་གུང་ཐུན་རྗེས་དང་། གྲོལ་བའི་ཉིན་མོར་ཐོར་ཐུན་རྗེས་སུ་ཆ་གསུམ་གཏོང་ཞིང་། ཡང་ཐུན་གཞིར་བྱེད་ཚེ། ཚུགས་པའི་དགོངས་དུས་སུ་རྒྱུན་དུ་དགོང་ཐུན་རྗེས་དང་། གྲོལ་བའི་ཉིན་སྔ་ཐུན་ལ་གྲོལ་བས་དེའི་རྗེས་སུ་ཆ་གསུམ་བཏང་ངོ་། ། གསུམ་པ་རྗེས་ནི། བདག་བསྐྱེད་ལྟར་རང་ཉིད་ལ། ཨོཾ་བཛྲ་ཨ་བྷི་ཥིཉྩ་ཧཱུྂ།་་་་་
སོགས། སྔགས་དང་ཕྱག་རྒྱས་དབང་བསྐུར། ཨོཾ་བྷྲི་ཏ་སོགས་ཀྱི་སྔགས་དང་ཕྱག་རྒྱས་བྱིན་གྱིས་བརླབས། ཨོཾ་བཛྲ་ས་ཏྭ་ཀྲོ་དྷ་སོགས་ཀྱི་སྔགས་དང་ཕྱག་རྒྱས་ལན་གསུམ་སྙིང་ཁར་བཅས་པས་བདག་དང་གནས་དང་རྣལ་འབྱོར་པ་སོགས་པའི་བར་ཆད་བསྲུང་། དེ་ནས། དགེ་བ་འདི་ཡིས་མྱུར་དུ་བདག ། རྡོ་རྗེ་སེམས་དཔའ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། གིས་དགེ་བ་བསྔོ། །
དེ་ནས་དྲིལ་བུ་བསིལ་ཞིང་། སྟོན་མཆོག་དམ་པ་ལྷ་མིའི་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག ། སེམས་ཅན་གང་དག་འགྲོ་དང་མི་འགྲོ་བའི། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཞི་བ་ཆགས་བྲལ༞ ཆོས་ལ༞ སེམས་ཅན་གང་དག༞ དེ་དག་ཐམས་ཅད༞ ཚོགས་ཀྱི་དམ་པ༞ དགེ་འདུན༞ སེམས་ཅན་གང༞ དེ་དག་ཐམས་ཅད༞ ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང་། ། ཉིན་མཚན་རྟག་ཏུ་བདེ་ལེགས་པའི། ། དཀོན་གསུམ་གྱིས་དེང་འདིར་བདེ་ལེགས་ཤོག ། ཅེས་པའི་བར་སྟན་ཐོག་གཅིག་ཏུ་བྱེད་དགོས་པ་ཡིན།
གང་ཐོད་ཐོད་དུ་བྱས་པས་མི་ཆོག་པས། དེ་བཞིན་ཤེས་པར་བྱ་བ་དང་། ཐུན་མཚམས་རྣམས་སུ། ཆག་མེད་བྱེད་དགོས་རྣམས་དང་། དགེ་བའི་བྱ་བས་དུས་འདའ་བ་དང་། སྤྱོད་ལམ་སོགས་ཅི་བདེར་འཇུག་པའོ། ། དེ་ལྟ་བུའི་སྒོ་ནས། བསྙེན་པའི་གྲངས་རྩ་རིག་འབུམ་ཕྲག་གསུམ་མམ། དྲུག་བཟླ་དགོས་ཏེ། རྒྱུད་ལས།
འབུམ་ཕྲག་གསུམ་མམ་ཡང་ན་དྲུག ། ཅེས་གསུངས་པ་ལྟར། འབུམ་ཕྲག་གསུམ་བཟླ་བར་འདོད་ན་ཟླ་བ་གསུམ་དང་། དྲུག་བཟླ་བར་འདོད་ན་ཟླ་བ་དྲུག་བྱའོ། ། དེ་ལ་སྔགས་ཙམ་གྱི་ཁ་སྐོང་ཚེ་རྩ་རིག་ཁྲི་ཚོ་གསུམ་མམ་དྲུག་བཟླའོ། ། གཉིས་པ་ནི། དཀྱིལ་འཁོར་བཅུ་གཉིས་རང་རང་གི་བསྙེན་པ་བྱེད་ན་ཡང་སྔ་མས་རིགས་འགྲེ་སྦྱར་ནས་ཤེས་པར་བྱ་དགོས་པ་ཡིན་ལ། སྤྱི་དོན་གཉིས་པ་དཀྱིལ་འཁོར་ཡོངས་རྫོགས་ཀྱི་བསྙེན་པ་ནི། རྡོ་རྗེ་འཆང་ཀུན་དགའ་བཟང་པོས་མཛད་པའི་བསྙེན་རྒྱས་ལྟར་བྱ་ཞིང་། གསུམ་པ་རས་བྲིས་བསྙེན་པ་ནི།
གཞན་དུ་ཤེས་པར་བྱའོ། ། དེ་ལྟར་བསྙེན་པ་ཡོངས་སུ་རྫོགས་ནས། གསང་སྔགས་ཀྱི་ནུས་པ་དབྱུང་ཞིང་ཁ་སྐོང་བ་དང་། རང་གི་སྡིག་པ་ཞི་བའི་ཕྱིར་སྦྱིན་སྲེག་བྱ་བའི་ཚུལ་ལ། སྦྱོར་བ། དངོས་གཞི། རྗེས་གསུམ་ལས། དང་པོ་སྦྱོར་བ་ནི། སྔར་ས་ཆོག་མ་བྱས་པའི་ས་ཕྱོགས་ཡིན་ན་གང་དུ་བྱ་བའི་གནས་སུ། རང་ཉིད་ལྷའི་ང་རྒྱལ་དང་ལྡན་པས་གཏོར་མ་ཆ་གསུམ་ཆོ་ག་བཞིན་བཏང་ལ།
དང་པོ་གཉིས་ཀྱིས་འཕྲིན་ལས་འཆོལ་བའི་རྗེས་སུ། ས་ཕྱོགས་འདིར་འཕགས་པ་ངན་སོང་ཐམས་ཅད་ཡོངས་སུ་སྦྱོང་བའི་སྦྱིན་སྲེག་གི་དཀྱིལ་འཁོར་བཞེངས་ཏེ། ལྷ་མཆོད་པ་དང་སེམས་ཅན་གྱི་དོན་བགྱིད་པར་འཚལ་ན། སའི་ཕྱོགས་འདི་བདག་ལ་བསྩལ་ཞིང་སྦྱིན་སྲེག་གི་ཆོ་ག་མཐར་མ་ཕྱིན་གྱི་བར་དུ་བར་ཆད་ཐམས་ཅད་ཞི་བའི་སྟོང་གྲོགས་མཛད་དུ་གསོལ། ཞེས་བརྗོད་དེ་གཤེགས་གསོལ་སོགས་བྱ། བགེགས་གཏོར་རྗེས་སུ། སའི་ཕྱོགས་འདིར། སོགས་གོང་ལྟར་ལས། འཚལ་ན་ཞེས་པའི་མཐར། འབྱུང་པོ་གདུག་པ་ཅན་གསང་སྤྱོད་བལྟ་བར་མི་དབང་བ་རྣམས་གཏོར་མ་འདིས་ཚིམས་པར་གྱིས་ལ་སའི་ཕྱོགས་འདིར་མ་གནས་པར་གཞན་དུ་སོང་ཞིག
ཅེས་དང་། ཁྲོ་བོའི་སྔགས་བརྗོད་ཅིང་རོལ་མོ་བྱ། གུ་གུལ་གྱིས་བདུག ཡུང་དཀར་གྱིས་ཕྱོགས་ཀུན་ཏུ་བྲབ་པས་བགེགས་ཐམས་ཅད་བྱེར་བར་བསམ་པ་ནི་ས་བསླང་བའོ། ། དེ་ནས་ལྷའི་ང་རྒྱལ་བརྟན་པོས། ཨོཾ་བྷུ་ཁཾ། ཞེས་བརྗོད་ཅིང་དཀྱིལ་འཁོར་གྱི་ས་ཕྱོགས་ཐམས་ཅད་ལག་པས་བཅགས་ལ་ས་ཕྱོགས་ནམ་མཁའི་རང་བཞིན་དུ་བསམ། དེ་བཞིན་དུ། ཨོཾ་ཧ་ན་ཧ་ན་ཀྲོ་དྷ་ཧཱུྂ་ཕཊ྄། ཅེས་མང་དུ་བརྗོད་པས་ས་ཕྱོགས་སྐྱོན་ཐམས་ཅད་དང་བྲལ་བར་བསམ་པ་ནི་ས་སྦྱང་བའོ། །
དེ་ནས་ཐབས་ཀྱི་གཞི་འཐས་པར་བྱས་ལ། དེར་ཐིག་ཆེན་བརྒྱད་བཏབ་སྟེ། ཟླུམ་བསྐོར་དགུ་བྱས་པའི། དང་པོ་དབུས་ནས་སོར་བརྒྱད་བསྐོར་བའི་འཁོར་ལོའི་ལྟེ་བ་དཀར་པོ་ལ་དབུས་སུ་ཟླ་གདན་གྱི་སྟེང་དུ་གཙོ་བོ། ཕྱོགས་མཚམས་སུ་རིགས་བཞི་ཡུམ་བཞི། དེའི་ཕྱི་རོལ་ཏུ་སེམས་དཔའ་བཅུ་དྲུག་གི་མཚན་མ་རྣམས་བྲིས། དེ་ནས་སོར་བཞི་པ་གསུམ་བསྐོར་བའི་དང་པོ་ལ། རྩིབས་བརྒྱད་བྱས་ཏེ་ཕྱོགས་བཞིར་སྒོ་བ་བཞི་དང་། མཚམས་བཞིར་སྒེག་སོགས་བརྒྱད་ཀྱི་མཚན་མ་བྲིས། གཉིས་པ་གཞི་སེར་པོ་ལ་རྡོ་རྗེ་དཀར་པོའི་ཕྲེང་བ།
གསུམ་པ་གཞི་དཀར་པོ་ལ་རྡོ་རྗེ་རྒྱ་གྲམ་ལྗང་ཁུ། དེ་ནས་སོར་གཉིས་པ་གཉིས་བསྐོར་བའི་དང་པོ་གཞི་ལྗང་ཁུ་ལ་རིན་པོ་ཆེ་སེར་པོ། གཉིས་པ་གཞི་སེར་པོ་ལ་པདྨ་དམར་པོ། སླར་ཡང་ཇི་ལྟར་འཚམས་པའི་ཟླུམ་བསྐོར་གསུམ་བསྐོར་བའི་དང་པོ་གཉིས་ཕྱོགས་མདོག་ཏུ་བྱས་པའི་ནང་མ་ལ་སྐལ་བཟང་། ཕྱི་མ་ལ་ཉན་རང་དང་། ཕྱོགས་བཞིར་ཕྱིའི་སྒོ་བ་བཅུ་དྲུག་དང་། ཟླུམ་བསྐོར་ཕྱི་མ་ལ་ཁོར་ཡུག་གི་ལྷ་བརྒྱ་བཅུ་གཅིག་ལ་སོགས་པའི་མཚན་མ་བྲིས་ཤིང་། ཚོན་གྱི་ཁ་དོག་གསལ་ཁ་མེད་པ་རྣམས་དཀར་པོར་བྱ། ཡང་ན་གཞི་ཚོན་ཐམས་ཅད་དཀར་པོ་ལ་གཅད་རྣམས་ཅི་མཛེས་སུ་བྱ་ཞིང་། ལྷའི་གནས་རྣམས་སུ་རྡུལ་ཚོན་ནམ་མེ་ཏོག་གི་ཚོམ་བུ་བཀོད།
དེའི་ཕྱི་རོལ་ཏུ་ཐབ་སྟེགས་གྲུ་བཞི་ལ་གྲ་འགུགས་བཞིར་ཟླ་ཕྱེད་རྡོ་རྗེ་རྩེ་ནང་དུ་བསྟན་པ་བྲིས། དེ་ནས་ནང་གི་རྡོ་རྗེ་དཀར་པོའི་ཕྲེང་བའི་ཟླུམ་བསྐོར་སྟེང་སྲོག་ཆགས་མེད་པའི་བུད་ཤིང་ཟླུམ་པོར་བརྩིགས་ལ། སྟེང་དུ་རྩྭ་སྐམ་པོ་དང་བཅས་པ་སྤོར་ལྡེ། ཐབ་ནང་གི་འཇིག་རྟེན་པའི་ཤར་ལྷོར་ཏིང་ལོ་ཆེ་བ་ཞིག་ཀྱང་བཞག ཐབ་ཀྱི་ནུབ་ཏུ་སློབ་དཔོན་ཞལ་ཤར་དུ་ཕྱོགས་པའི་སྟན་བཤམས་ལ། མདུན་དུ་རྡོ་རྗེ་དྲིལ་བུ། དེ་གཉིས་ཀྱི་བར་དུ་དགང་གཟར་བླུག་གཟར་ཁ་སྦྱར་བ་དང་། དུང་ཆོས་ལ་སོགས་པར་དྲི་བཟང་གི་ཆུ་ཀུ་ཤའི་ཐོར་ཡབ་དང་བཅས་པ་བཞག་་་་་འབྱོར་ན་ཐབ་དང་སྒྲུབ་པ་པོའི་བར་དུ་འཇིམ་པ་ལས་བྱས་པའི་མེ་ཡོལ་དཀར་པོ་ཡང་བཤམས། རང་གི་གཡས་ཕྱོགས་ནས་ཡམ་ཤིང་འོ་མ་ཅན་མཐོ་གང་ལ་རྩི་མ་ཉམས་པ་རྩ་རྩེ་མར་རམ་སྦྲང་རྩིས་སྦགས་པ། མར་ཏིལ་ལམ་ཡུངས་དཀར་ཞོ་ཟན་ནམ་མངར་གསུམ་དང་རའི་འོ་མ་སོགས་སྦྱར་བའི་ཟས་མཆོག
སོ་བ། འབྲས། ནས། སྲན་མ། དུར་བ། ཀུ་ཤ་རྣམས་སོ་སོའམ། ཡང་ན་ཡམ་ཤིང་མར་མ་གཏོགས་གཞན་རྣམས་བསྲེས་ནས་བཤམས་ཀྱང་རུང་སྟེ་དེ་ལྟར་བྱས་ན་བདེའོ། ། གཡོན་ཕྱོགས་ནས་མཆོད་ཡོན་སྔོན་དུ་འགྲོ་བའི་མཆོད་པ་ལྔ་དང་། ཕྱོགས་སྐྱོང་། འབྱུང་པོ།
གཞི་བདག་རྣམས་ལ་ཟླུམ་གཏོར་རེ་རེ། རིགས་དྲུག་དང་ཡི་དྭགས་ལ་བསིལ་གཏོར་རེ་རེ། བགེགས་གཏོར་རྣམས་རིམ་པས་བཤམས། འབྱོར་ན་བླ་བྲེ་གདུགས་རྒྱལ་མཚན་སོགས་ཇི་ལྟར་མཛེས་པར་བཤམས་ལ། ཡོ་བྱད་ཐམས་ཅད་དྲི་བཟང་གི་ཆུས་གཏོར་ཏེ་བཞག་གོ ། གཉིས་པ་དངོས་གཞི་ནི། སྔ་དྲོ་སྔ་བར་ལངས་ལ་ཁྲུས་བྱས་འབྱོར་ན་གོས་རྒྱན་དཀར་པོས་བརྒྱན་ལ་རང་གཞན་གྱི་སྡིག་པ་སྦྱང་བར་འདོད་པའི་བསམ་པས། ཐབ་ལ་ཁ་ཕྱོགས་པར་སྐྱིལ་ཀྲུང་གིས་འདུག་སྟེ། བདག་བསྐྱེད་རྡོ་རྗེ་སེམས་དཔའི་སྒོམ་བཟླས་དཔའ་བོ་གཅིག་པ་བསྙེན་པའི་སྐབས་ལྟར་རྫོགས་པར་བྱས་་་་་་བཟླས་པའི་རྗེས་ཀྱི་མཆོད་བསྟོད་དང་། ལ།
སྔར་གྱི་དཔལ་འབར་ལ་མེ་སྦར་ཏེ། ཐབ་ལ་གཡས་ཕྱོགས་ནས་ལན་གསུམ་བསྐོར་ཞིང་། ཨོཾ་ཛྭ་ལ་ཛྭ་ལ་ཧཱུྃ། ཞེས་བརྗོད་དེ་མེ་ཚང་གི་ཏིང་ལོ་སྦར་ལ་རྩྭ་སྐམ་པོ་གཞན་དང་བཅས་ཏེ་མེ་གསོ་དྲི་བཟང་གི་ཆུ་ལ། ཨོཾ་ཨ་མྲྀ་ཏེ་ཧཱུྃ་ཕཊ྄། ཅེས་པ་ཁ་ཡར་བཟླས་པས་བྱིན་གྱིས་བརླབས་ནས་སྔགས་དེ་ཉིད་བརྗོད་ཅིང་ཀུ་ཤའི་འཐོར་ཡབ་ཀྱིས་ཐབ་དང་ཡོ་བྱད་རྣམས་ལ་གཏོར་ཞིང་མཆོད་རྫས་དང་བསྲེག་རྫས་རྣམས་རྡོ་རྗེ་གནོད་སྦྱིན་གྱི་སྔགས་རྒྱས་བསང་། སྭ་བྷཱ་ཝས་སྦྱང་། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། མེ་ཏོག བདུག་སྤོས།
མར་མེ། དྲི། ཞལ་ཟས། གཞན་ཡང་རོལ་མོ་དང་ཕན་གདུགས་ལ་སོགས་པའི་མཆོད་རྫས་རྣམས་དང་། ཡམ་ཤིང་ལ་སོགས་པའི་བསྲེག་རྫས་རྣམས་དྭངས་ཤིང་ཐོགས་པ་མེད་པ་སོ་སོའི་ལས་སྒྲུབ་པའི་ནུས་པ་དང་ལྡན་པ་བདུད་རྩིའི་རང་བཞིན་དུ་གྱུར་ཅེས་བརྗོད་ལ་མཆོད་རྫས་རྣམས་སོ་སོའི་སྔགས་དང་། བསྲེག་རྫས་རྣམས། ཨོཾ་ཨཱཿཧཱུྃ་དང་། ཨོཾ་ཨ་མྲྀ་ཏེ་ཧཱུྃ་ཕཊ྄་ཀྱིས་བྱིན་གྱིས་བརླབས། དེ་ནས་བཛྲ་ཡཀྵས་བསང་། ཨོཾ་ཤས་སྦྱངས།
སྟོང་པའི་ངང་ལས་ཨོཾ་བྷ་ཡོངས་སུ་གྱུར་པ་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱ་དང་ཚད་ཡོངས་སུ་མ་ཆད་པ་ཁ་ཁྱེར་ལ་རྡོ་རྗེའི་འཕྲེང་བས་བརྒྱན་པ། སྣ་ཚོགས་རྡོ་རྗེ་དང་། རིན་པོ་ཆེ་དང་པདྨས་མཚན་པའི་མུ་ཁྱུད་རིམ་པ་གསུམ་དང་བཅས་པ་དྭངས་ཤིང་ཐོགས་པ་མེད་པ་མཚན་ཉིད་ཐམས་ཅད་ཡོངས་སུ་རྫོགས་པར་གྱུར། རང་གི་ཐུགས་ཀའི་ས་བོན་ལས་འོད་འཕྲོས་པས། ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་། རྡོ་རྗེ་དྲིལ་བུ་འཛིན་པས། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུག་ཞལ་ཟས་བཞེས་སླད་དུ། །
འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྣ་ཡེ་མཧཱ་ཏེ་ཛཿ སརྦ་ཀརྨ་པྲ་སཱད་ཀ ཀ་རུ་ཎྱ་ཀྲི་ཏ་སརྦ་ཨརྠ། ཨསྨནྶིནྣི་ཧི་ཏོ་བྷ་ཝ། ཞེས་པས་སྤྱན་དྲངས། པདྨ་ཀ་མ་ལཱ་ཡ་སཏྭཾ། གྱིས་གདན་ཕུལ། ཐབ་ཀྱི་དབུས་སུ་པདྨ་དང་ར་སྐྱེས་ཀྱི་གདན་ལ་འཁོད་པ་ནི་མེ་ལྷ་སྐུ་མདོག་དཀར་པོ་ཞལ་གཅིག་ཕྱག་བཞི་པ་གཡས་གཉིས་རིན་པོ་ཆེ་དང་དབྱུག་པ། གཡོན་གཉིས་པདྨ་དང་སྤྱི་བླུག་འཛིན་པ་དྲང་སྲོང་གི་ཚོགས་ཀྱིས་བསྐོར་བ་དང་བཅས་པར་གྱུར།
ཅེས་བརྗོད། དེ་ནས། ཨོཾ་ཨགྣ་ཡེ་སཱ་པ་རི་ཝཱ་ར། ཞེས་པ་རེ་མགོར་སྦྱར་བའི་ཨརྒྷྃ་ནས་ཤབྟའི་བར་གྱིས་མཆོད་ཏེ། ཨོཾ་ཨགྣ་ཡེ་སརྦ་པཱ་པཾ་ད་ཧ་ན་ཤནྟིཾ་ཀུ་རུ་སྭཱཧཱ། ཞེས་སམ། ཡང་ན་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་སྔགས་ལྷག་ཆད་ཀྱི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པས་ཡམ་ཤིང་དང་མར་དང་སྲེག་རྫས་གཞན་རྣམས་ལན་གསུམ་གསུམ་ཕུལ་ལ་མཐར་རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། །
ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། མེ་ལྷ་ལ་སྲེག་རྫས་འབུལ་བ་འདི་འོག་ཏུ་བཤད་ཀྱང་འདིར་བྱས་ན་བདེའོ། ། དེ་ནས། རང་གི་སྙིང་ཁ་ནས་འོད་ཟེར་འཕྲོས་པས། རང་བཞིན་གྱི་གནས་ནས་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ་ཨོཾ་བཛྲ་ས་མཱ་ཛཿཞེས་དང་། སྤྲོ་ན། ཧཱུྂ་ཡེ་ཤེས་བསྐལ་བ་མེ་ལྟར་འབར་བའི་འོད། ། མ་རིག་འདོད་པའི་མུན་ཁམས་ཐམས་ཅད་བསྲེག །
ཞེ་སྣང་གཤིན་རྗེའི་འཇིགས་པ་ཐམས་ཅད་འཇོམས། ། དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོད་དགྲ་འདུལ་བ། ། རིག་པའི་རྒྱལ་པོ་ཁྲོ་བོ་བཞུགས་སོ་འཚལ། ། ལོག་འདྲེན་འདུལ་བའི་སླད་དུ་སྤྱན་འདྲེན་ན། ། འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། ། ཨོཾ་བཛྲ་ཀྲོ་དྷ་རཱ་ཛ་ས་པ་རི་ཝཱ་རི་ཨེ་ཧྱེ་ཧི་ས་མཱ་ཛཿ ཞེས་པས་སྤྱན་དྲངས། པདྨ་ཀ་མ་ལ་ཡ་སཏྭྃ་གྱིས་གདན་ཕུལ་ལ། མེ་ལྷའི་ལྟོ་བ་ཡངས་པར་པད་ཉིའི་གདན་ལ་འཁོད་ཅེས་སམ།
སྤྲོ་ན། འཁོད་པ་ནི་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ། དབུ་མཐའ་ཡས་པ། ཕྱག་མཐའ་ཡས་པ། སྐུ་མདོག་སྔོན་པོ་སྦྲུལ་དང་མི་སྡུག་པའི་རྒྱན་གྱི་བརྒྱན་པ་སྟག་གི་པགས་པའི་ཤམ་ཐབས་ཅན། རྩ་ཕྱག་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་མཛད་པ། ཕྱག་ལྷག་མ་རྣམས་ཀྱིས་རལ་གྲི་ལ་སོགས་པའི་མཚོན་ཆ་སྣ་ཚོགས་དང་རྒྱུ་མ་དང་མགོ་ཐོད་ཤས་གང་བ་བསྣམས་པ། གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་གྱུར། དེ་ནས། མ་ཧཱ་ཀྲོ་དྷཱ་ར་ཛ་སྔོན་དུ་འགྲོ་བའི་ཨརྒྷྃ་ནས།
ཤབྟའི་བར་གྱིས་མཆོད། ཧཱུྂ་ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང་། ། ཐབས་ལ་མཁས་པའི་འཇིགས་བྱེད་སྐུར་སྟོན་པ། ། ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། ། ཡེ་ཤེས་ཞི་བའི་ངང་ལས་མ་གཡོས་ཀྱང་། ། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། ། གསུང་གི་ང་རོ་འབྲུག་སྟོང་ལྡིར་བའི་སྒྲ། ། མ་ལུས་དབང་དུ་བསྡུས་ལ་ཕྱག་འཚལ་བསྟོད། ། ལྷག་པའི་ཡེ་ཤེས་རོལ་པ་སྟོན་མཛད་ཅིང་། །
བསྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཆེན་རྩད་ནས་འཇོམས་མཛད་པ། ། སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། ། བསྐལ་པའི་མེ་ལྟར་འབར་བའི་ཀློང་དཀྱིལ་ན། ། དཔའ་བོའི་སྟངས་སྟབས་བརྐྱང་བསྐུམ་ཚུལ་དུ་བཞུགས། ། ཉི་ཟླ་འབར་བའི་སྤྱན་གྱི་སྡང་མིག་གིས། ། བགེགས་དཔུང་བསྲེག་པར་མཛད་ལ་ཕྱག་འཚལ་བསྟོད། ། གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། ། རྔམ་པའི་ང་རོ་འབྲུག་སྒྲ་སྟོང་བཞིན་སྒྲོག །
ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། ། འཇིགས་པའི་ཧཱུྂ་སྒྲ་ངེས་སྒྲོག་ཅིང་། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་པའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཅེས་པས་བསྟོད་ལ། ཨོཾ་བཛྲ་ས་ཏྭ་ཀྲོ་དྷ་ཨ་ན་ལཱརྐ་མ་ཧཱ་བཛྲ་ཀྲོ་དྷ། དྲ་བ་དྲ་བ། བི་དྲ་བ་བི་དྲ་བ། སརྦ་ཨ་བྷཱ་ཡ།
ནཱ་ཤཱ་ཡ་ནཱ་ཤཱ་ཡ། ཧ་ར་ཧ་ར། པྲ་ནཱན་ཧཱུྂ་ཕཊ྄། ཅེས་པ་གསུམ་ལ་སོགས་པས་བསྲེག་རྫས་རྣམས་ཕུལ་བའི་མཐར། བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་སྔགས་ལྷག་ཆད་ཀྱི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ། སོགས་སྤེལ་ཚིག་དང་། བཅོམ་ལྡན་འདས་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པ་དང་། བྱང་ཆུབ་མ་ཐོབ་བར་གྱི་བར་ཆད་ཐམས་ཅད་ཉེ་བར་ཞི་བར་མཛད་དུ་གསོལ་ཞེས་བརྗོད། སླར་ཡང་རང་གི་སྙིང་ཁ་ནས་འོད་ཟེར་འཕྲོས་པས། རང་བཞིན་གྱི་གནས་ནས་དཀོན་མཆོག་རིན་པོ་ཆེ་རྣམ་པ་གསུམ་གྱི་ངོ་བོར་བཞུགས་པའི་སངས་རྒྱས་བྱང་སེམས་བསམ་གྱིས་མི་ཁྱབ་པ།
ཨོཾ་བཛྲ་ས་མཱ་ཛཿ པདྨ་ཀ་མ་ལ་ཡ་སཏྭཾ། ཐབ་ཀྱི་ཤར་ལྷོར་པད་ཟླའི་གདན་ལ་བཞུགས་པར་གྱུར། ཨོཾ་བུདྡྷ་དྷརྨ་སེངྒྷ་ཨརྒྷྃ་ནས་ཤབྟའི་བར་གྱིས་མཆོད། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། ། འདྲེན་པ་ཟླ་མེད་དགེ་འདུན་རིན་པོ་ཆེ། ། བླ་མེད་དཀོན་མཆོག་གསུམ་ལ་ཕྱག་འཚལ་བསྟོད། ། ཅེས་པས་བསྟོད། མཉེས་བཞིན་དུ་མེ་ལྷའི་ཐུགས་ཁར་ཟླ་གདན་ལ་འཁོད་པར་གྱུར།
དེ་དག་གི་ཐུགས་ཁའི་འོད་ཟེར་དང་རང་གི་སྙིང་ཁ་ནས་འོད་ཟེར་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་བཀུག་སྟེ་མེ་ལ་ཐིམ་པས་སྡིག་སྒྲིབ་ཐམས་ཅད་ཡེ་ཤེས་ཀྱི་མེས་བསྲེག་པར་གྱུར། ཅེས་བརྗོད། ན་མོ་རཏྣ་ཏྲ་ཡཱ་ཡ་བུདྡྷ་དྷརྨ་སངྒྷེ་བྷྱེའི་རྗེས་སུ་གོང་གི སརྦ་པཱ་པཾ་སོགས་སམ། བདག་གི་སོགས་སྤེལ་ཚིག་བཏབ་པས་བསྲེག་རྫས་གསུམ་མམ་ལྔ་ལ་སོགས་པ་ཕུལ། དཀོན་མཆོག་རིན་པོ་ཆེ་རྣམ་པ་གསུམ་གྱིས་བདག་དང་སེམས་ཅན་ཐམས་ཅད་སོགས་ཀྱིས་གསོལ་བ་བཏབ། སླར་ཡང་ཐུགས་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་དཔལ་རྡོ་རྗེ་སེམས་དཔའ་ཨོཾ་བཛྲ་ས་མཱ་ཛཿ པདྨ་ཀ་མ་ལ་ཡ་སཏྭྃ། འཇིག་རྟེན་གསུམ་རྒྱལ་གྱི་ལྟོ་བར་པད་ཟླའི་གདན་ལ་བཞུགས་པར་གྱུར། སྤྲོ་ན་བཞུགས་པ་ནི།
རྡོ་རྗེ་སེམས་དཔའ་སྐུ་མདོག་དཀར་པོ་རབ་ཏུ་དགྱེས་པའི་སྤྱན་གདངས་པ། དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་པ་རྡོ་རྗེ་རྩེ་ལྔ་པ་ཐུགས་ཀར་གཏོད་དེ་འཛིན་པ། གཡོན་པ་དྲིལ་བུ་ཁ་དཀུར་བསྟེན་པ། སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར། ཨོཾ་བཛྲ་སཏྭ་ཨརྒྷྃ་ནས། ཤབྟའི་བར་གྱི་མཆོད། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། །
རྡོ་རྗེ་དང་པོ་ཀུན་ཏུ་བཟང་། ། ཕྱག་འཚལ་རྡོ་རྗེ་སེམས་དཔའ་ལའོ། ། ཞེས་པས་བསྟོད། ཨོཾ་བཛྲ་ས་ཏྭ་ཧཱུྃ། གིས་བསྲེག་རྫས་ལན་གསུམ་ལྔ་ལ་སོགས་པ་ཕུལ་རྗེས་སྤེལ་ཚིག་གོང་ལྟར་བརྗོད་ལ། བཅོམ་ལྡན་འདས་རྡོ་རྗེ་སེམས་དཔས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ་ཞེས་བརྗོད། དེ་ནས་རྡོ་རྗེ་སེམས་དཔའི་ལྟོ་བར་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི། ནུབ་ཏུ་རྨ་བྱའི་ཁྲི།
བྱང་དུ་མཁའ་ལྡིང་རྣམས་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དང་། འཁོར་གྱི་ལྷ་ཐམས་ཅད་ཀྱི་གནས་སུ་པདྨ་དང་ཟླ་བའི་གདན། ཕྱི་སྒོའི་ཁྲོ་བོ་རྣམས་ཉི་མའི་གདན། འཇིག་རྟེན་པའི་འཁོར་ཡུག་ལ་སྲོག་ཆགས་ལ་སོགས་པ་སོ་སོའི་གདན་རྣམས་ཡོངས་སུ་རྫོགས་པར་གྱུར། སླར་ཡང་རང་གི་སྙིང་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་། སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། བདུད་སྡེ་དཔུང་བཅས་མི་ཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། །
བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང་། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། ། ཁྱེད་བཞེད་འགྲོ་དོན་མཛད་དུས་འདིར་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡོངས་དག་འཁོར་དང་བཅས་རྣམས་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། །
བཙོ་མ་གསེར་གྱི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་ཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་བདག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། །
མཆོད་པས་འདིར་ནི་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། ། མཆོག་རྣམས་ལེགས་པར་སྩལ་དུ་གསོལ། ། ཅེས་དང་། ཨོཾ་ཛཿཧཱུྃ་བཾ་ཧོཿབྷ་ག་ཝན་ཨེ་ཧྱེ་ཧི་མཧཱ་ཀ་རུ་ཎི་ཀ་དྲི་ཤྱ་ཧོ་ས་མ་ཡ་སཏྭྃ། ཞེས་པས་སྤྱན་དྲངས་ནམ་མཁར་བཞུགས་པ་ལ། བཅོམ་ལྡན་འདིར་ནི་བྱོན་པ་ལ། ། བདག་ཅག་བསོད་ནམས་སྐལ་བར་ལྡན། །
བདག་ལ་མཆོད་ཡོན་བཞེས་ནས་ཀྱང་། ། ཐུགས་ལ་དགོངས་ཤིང་གནང་བར་མཛོད། ། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདིར་ནི་བཞུགས་སུ་གསོལ། ། བདག་ལ་མཆོད་ཡོན་བཞེས་ནས་ཀྱང་། ། འདི་ཉིད་དུ་ནི་བཞུགས་སུ་གསོལ། ། ཞེས་དང་པད་བསྐོར་སྔོན་འགྲོའི་མཆོད་ཡོན་གྱི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡ་ཧཱུྃ་སྭཱཧཱས་མཆོད་ཡོན་འབུལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། གཡས་པས་ཁྲུས་གསོལ་བའི་སྟེངས་ཀ་བྱེད་ཅིང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྂ། ཞེས་པས་ཁྲུས་གསོལ། བདག་དང་འགྲོ་ལ་ཐུགས་རྗེས་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། པདྨའི་ཕྱག་རྒྱ་བཅས་ལ།
ཨོཾ་པདྨ་ཀ་མ་ལ་སཏྭྃ། ཞེས་པས་གདན་ཕུལ་ལ། རྡོ་རྗེ་སེམས་དཔའི་ལྟོ་བར་སོ་སོའི་གདན་ལ་འཁོད་པ་ནི། དབུས་སུ་སྐད་ཅིག་གིས་བཅོམ་ལྡན་འདས་ཀུན་རིག་རྣམ་པར་སྣང་མཛད་སྐུ་མདོག་དཀར་པོ། ཞལ་བཞི་དཀར་བ། རྩ་ཞལ་ཤར་དུ་གཟིགས་པ། ཕྱག་གཉིས་ཏིང་ངེ་འཛིན་གྱི་ཕྱག་རྒྱ་ཅན། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། ཤར་དུ་སྦྱོང་བའི་རྒྱལ་པོ་དཀར་ལ་ཅུང་ཟད་དམར་བ། ཏིང་ངེ་འཛིན་གྱི་ཕྱག་རྒྱ་ཅན།
ལྷོར་རྒྱལ་མཆོག་རིན་ཆེན་སྔོན་པོ། གཡས་མཆོག་སྦྱིན། གཡོན་ཏིང་འཛིན་གྱི་ཕྱག་རྒྱ་ཅན། ནུབ་ཏུ་ཤཱཀྱ་རི་དབང་སེར་པོ་ཆོས་འཆད་གྱི་ཕྱག་རྒྱ་ཅན། བྱང་དུ་མེ་ཏོག་ཆེར་རྒྱས་ལྗང་ཀུ གཡས་སྐྱབས་སྦྱིན། གཡོན་ཏིང་ངེ་འཛིན་གྱི་ཕྱག་རྒྱ་ཅན་དང་། ཐམས་ཅད་ཀྱང་རིན་པོ་ཆེའི་རྒྱན་དང་། དར་གྱི་ན་བཟའ་ཅན། རྡོ་རྗེ་སྐྱིལ་མོ་ཀྲུང་གིས་བཞུགས་པ། འཁོར་ལོས་བསྒྱུར་བའི་ཆ་ལུགས་ཅན་ནོ། །
ཤར་ལྷོར་སྤྱན་མ་དཀར་མོ་གཡས་པ་སྤྱན་གྱིས་མཚན་པའི་འཁོར་ལོ་འཛིན་པ། ལྷོ་ནུབ་ཏུ་མཱ་མ་ཀི་སྔོན་མོ་གཡས་རྡོ་རྗེ་འཛིན་པ། ནུབ་བྱང་དུ་གོས་དཀར་མོ་དམར་མོ་གཡས་པདྨ་འཛིན་པ། བྱང་ཤར་དུ་སྒྲོལ་མ་ལྗང་ཁུ་གཡས་ཨུཏྤལ་འཛིན་པ། བཞི་ཀའང་ཕྱག་གཡོན་གདན་ལ་བརྟེན་ཅིང་། སེམས་དཔའི་སྐྱིལ་མོ་ཀྲུང་གིས་བཞུགས་པ། སྒེག་ཅིང་ཆགས་པའི་ཉམས་དང་ལྡན་ཞིང་། ནུ་འབུར་ཟུང་གིས་མཛེས་པའོ། ། དེའི་ཕྱི་རོལ་གྱི་ཤར་གྱི་གདན་བཞི་ལ། རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ།
རྡོ་རྗེ་རྒྱལ་པོ་སེར་པོ་ལྕགས་ཀྱུ་འཛིན་པ། རྡོ་རྗེ་ཆགས་པ་དམར་པོ་མདའ་གཞུ་འཛིན་པ། རྡོ་རྗེ་ལེགས་པ་ལྗང་ཁུ་རྡོ་རྗེ་སེ་གོལ་གྱིས་ལེགས་སོ་སྟེར་བའོ། ། ལྷོའི་གདན་བཞི་ལ། རྡོ་རྗེ་རིན་ཆེན་སེར་པོ་གཡས་རིན་པོ་ཆེ་དཔྲལ་བར་འཇོག་ཅིང་གཡོན་དྲིལ་བུ་དཀུར་འཛིན་པ། རྡོ་རྗེ་གཟི་བརྗིད་དམར་སེར་ཉི་མའི་དཀྱིལ་འཁོར་འཛིན་པ། རྡོ་རྗེ་རྒྱལ་མཚན་ནམ་མཁའི་མདོག་ཅན་ཡིད་བཞིན་གྱི་རྒྱལ་མཚན་འཛིན་པ། རྡོ་རྗེ་བཞད་པ་དཀར་པོ་སོའི་ཕྲེང་བ་འཛིན་པའོ། ། ནུབ་ཀྱི་གདན་བཞི་ལ། རྡོ་རྗེ་ཆོས་དཀར་ལ་ཅུང་ཟད་དམར་བ་གཡོན་པདྨ་འཛིན་ཅིང་།
གཡས་པ་དེའི་ཁ་འབྱེད་པ། རྡོ་རྗེ་རྣོན་པོ་སྔོན་གཡས་རལ་གྲི་གཡོན་པོ་ཏི་འཛིན་པ། རྡོ་རྗེ་རྒྱུ་སེར་པོ་གཡས་པའི་གུང་མོ་ལ་འཁོར་ལོ་རྩིབས་བརྒྱད་པ་བསྐོར་ཞིང་འཛིན་པ། རྡོ་རྗེ་སྨྲ་བ་དམར་པོ་རྡོ་རྗེའི་ལྗགས་འཛིན་པའོ། ། བྱང་གི་གདན་བཞི་ལ། རྡོ་རྗེ་ལས་སྣ་ཚོགས་མདོག་གཡས་སྣ་ཚོགས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་དཀུར་འཛིན་པ། རྡོ་རྗེ་བསྲུང་བ་སེར་པོ་རྡོ་རྗེའི་གོ་ཆ་འཛིན་པ། རྡོ་རྗེ་གནོད་སྦྱིན་ནག་པོ་ཕྱག་གཉིས་ཀྱིས་ཞལ་གྱི་གཡས་གཡོན་གྱི་ཐད་ཀར་ཆེ་བ་འཛིན་པ། རྡོ་རྗེ་ཁུ་ཚུར་སེར་པོ་རྡོ་རྗེ་རྩེ་ལྔ་པ་གཉིས་དམ་ཚིག་གི་ཁུ་ཚུར་གྱིས་འཛིན་པའོ། །
དེའི་ཕྱི་རོལ་གྱི་འཁོར་ལོ་རྩིབས་བརྒྱད་པའི་ཤར་ལྷོར་སྒེག་མོ་དཀར་མོ་བསྙེན་པའི་ཚུལ་གྱིས་རྡོ་རྗེ་གཉིས་འཛིན་པ། ལྷོ་ནུབ་ཏུ་ཕྲེང་བ་མ་སེར་མོ་ཕྱག་གཉིས་ཀ་འཕྲེང་བ་འཛིན་པ། ནུབ་བྱང་དུ་གླུ་མ་དཀར་དམར་པི་ཝང་འཛིན་པ། བྱང་ཤར་དུ་གར་མ་ལྗང་ཀུ་ཕྱག་གཉིས་ཀྱིས་རྡོ་རྗེ་རྩེ་གསུམ་པ་འཛིན་པས་གར་བྱེད་པའོ། ། དེའི་ཕྱི་རོལ་གྱི་ཤར་ལྷོར་བདུག་སྤོས་མ་དཀར་མོ་བདུག་སྤོས་འཛིན་པ། ལྷོ་ནུབ་ཏུ་མེ་ཏོག་མ་སེར་མོ་མེ་ཏོག་གི་ཟ་མ་ཏོག་འཛིན་པ། ནུབ་བྱང་དུ་མར་མེ་མ་དམར་སྐྱ་མར་མེའི་སྡོང་བུ་འཛིན་པ། བྱང་ཤར་དུ་དྲི་ཆབ་མ་ལྗང་ཁུ་དང་དྲིའི་དུང་ཆོས་འཛིན་པའོ། ། འཁོར་ལོ་དེ་ཉིད་ཀྱི་ཤར་དུ་རྡོ་རྗེ་ལྕགས་ཀྱུ་དཀར་མོ་ལྕགས་ཀྱུ་འཛིན་པ། ལྷོར་རྡོ་རྗེ་ཞགས་པ་སེར་པོ་ཞགས་པ་འཛིན་པ།
ནུབ་ཏུ་རྡོ་རྗེ་ལྕགས་སྒྲོག་དམར་པོ་ལྕགས་སྒྲོག་འཛིན་པ། བྱང་དུ་རྡོ་རྗེ་དྲིལ་བུ་ལྗང་ཁུ་དྲིལ་བུ་འཛིན་པའོ། ། རྡོ་རྗེ་སེམས་དཔའ་ལ་སོགས་པའི་ལྷ་དེ་དག་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་གྱི་སྟོད་གཡོག་དང་ཤམ་ཐབས་ཅན། ཞི་བའི་ཉམས་ཅན་པདྨ་དང་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། ཐབ་ཀྱི་ཕྱི་རོལ་གྱི་ཟླུམ་བསྐོར་དང་པོའི་ཕྱོགས་བཞིར་ཟླ་བའི་དཀྱིལ་འཁོར་བཞི་བཞི་གནས་པ་རྣམས་ཀྱི་སྟེང་དུ། ཤར་དུ་བྱང་ཆུབ་སེམས་དཔའ་བྱམས་པ། མཐོང་བ་དོན་ཡོད། ངན་སོང་ཀུན་འདྲེན། མྱ་ངན་དང་མུན་པ་ཐམས་ཅད་ངེས་པར་འཇོམས་པའི་བློ་གྲོས་བཞི་སྐུ་མདོག་སྔོན་པོ།
ལྷོར་སྤོས་ཀྱི་གླང་པོ། དཔའ་བར་འགྲོ་བ། ནམ་མཁའ་མཛོད། ཡེ་ཤེས་ཏོག་བཞི་སེར་པོ། ནུབ་ཏུ་འོད་དཔག་མེད། ཟླ་འོད། བཟང་སྐྱོངས། དྲ་བ་ཅན་གྱི་འོད་བཞི་དམར་པོ། བྱང་དུ་རྡོ་རྗེ་སྙིང་པོ། བློ་གྲོས་མི་ཟད་པ།
སྤོབས་པ་བརྩེགས་པ། ཀུན་ཏུ་བཟང་པོ་བཞི་ལྗང་ཁུ། ཐམས་ཅད་ཀྱང་ཞལ་གཅིག་ཕྱག་གཉིས་པ། གཡས་རྡོ་རྗེ་ཐུགས་ཁ་དང་། གཡོན་དྲིལ་བུ་དཀུར་བརྟེན་པ། ཞི་ཞིང་སྒེག་པའི་ཉམས་ཅན། རིན་པོ་ཆེའི་རྒྱན་དང་དར་གྱི་ཤམ་ཐབས་ཀྱིས་མཛེས་པ། སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། དེའི་ཕྱི་རོལ་གྱི་ཟླུམ་བསྐོར་གཉིས་པའི་ཕྱོགས་བཞིར། ཟླ་བའི་དཀྱིལ་འཁོར་བཞི་བཞི་གནས་པ་རྣམས་ཀྱི་སྟེང་དུ།
ཤར་དུ་འཕགས་པ་དགའ་བོ། སྒྲ་གཅན་འཛིན། ཤཱ་རིའི་བུ། མཽའུ་འགལ་གྱི་བུ། ལྷོར་རབ་འབྱོར། འཆར་དགའ། མ་འགགས་པ། ཀཽའུ་དེ་ནྱ་ཡ། ནུབ་ཏུ་ཉེ་བར་འཁོར། རྟ་ཐུལ།
བ་ལང་བདག ཀུན་དགའ་བོ། བྱང་དུ་མིང་ཆེན། ནོར་སྦྱིན་འཛིན། གང་པོ། འོད་སྲུང་སྟེ་ཉན་ཐོས་ཆེན་པོ་བཅུ་དྲུག་པོ་ཐམས་ཅད་ཀྱང་ལྷུང་བཟེད་དང་འཁར་གསིལ་འཛིན་པ། ཆོས་གོས་ངུར་སྨྲིག་གྱོན་པ། ཚངས་པར་སྤྱོད་པའི་ཆ་ལུགས་ཅན། སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། ཟླུམ་བསྐོར་དེ་ཉིད་ཀྱི་མཚམས་བཞི་དང་།
ཕྱོགས་བཞིའི་གཡས་གཡོན་གཉིས་ཏེ། གནས་བཅུ་གཉིས་ཀྱི་ཟླ་བའི་དཀྱིལ་འཁོར་གྱི་སྟེང་དུ། ཤར་དུ་གདུང་བ་སེལ་བ་དང་སྣང་བ་བརྩེགས་པ། ཤར་ལྷོར་འཇིགས་པ་མེད་པ། ལྷོར་དཔའ་བོ་འདུལ་བ་དང་ཤེས་རབ་འགྱོགས་ཆེན། ལྷོ་ནུབ་ཏུ་རི་བོ་རྒྱལ། ནུབ་ཏུ་སྨྲ་བའི་སྒྲ་གཅན་དང་བསེ་རུ་ལྟ་བུ། ནུབ་བྱང་དུ་དུག་ཆེན་འཇོམས། བྱང་དུ་རྫུ་འཕྲུལ་སྟོན་དང་སེང་གེ་སྒྲ། བྱང་ཤར་དུ་ཡིད་མྱུར་རྣམས་དབུའི་གཙུག་ཏོར་ཕྱེད་དང་བཅས་ཤིང་།
དྲང་སྲོང་གི་ཆ་ལུགས་ཅན། འཁར་བསིལ་དང་པོ་ཏི་འཛིན་པ། ཆོས་གོས་བསྣམས་ཤིང་རྡོ་རྗེའི་སྐྱིལ་མོ་ཀྲུང་གིས་བཞུགས་པའོ། ། ཟླུམ་བསྐོར་དེ་ཉིད་ཀྱི་ཕྱོགས་བཞིའི་དབུས་དང་གཡས་གཡོན་གཉིས་རྒྱབ་རྣམས་སུ་ཉི་མའི་དཀྱིལ་འཁོར་རེ་རེ་སྟེ་བཅུ་དྲུག་གི་སྟེང་དུ། ཤར་དུ་ཁྲོ་བོ་འཇིག་རྟེན་གསུམ་སྣང་། དེའི་གཡས་སུ་བདུད་རྩི་འཁྱིལ་པ། གཡོན་དུ་དུས་ཀྱི་སྲིན་མོ། རྒྱབ་ཏུ་དུས་ཀྱི་ལྕགས་ཀྱུ་མ། ལྷོར་ཁྲོ་བོ་འཇིག་རྟེན་གསུམ་འདུལ། དེའི་གཡས་སུ་དབྱུག་སྔོན་ཅན།
གཡོན་དུ་དུས་ཀྱི་དབྱུག་པ་མ། རྒྱབ་ཏུ་དུས་ཀྱི་ཞགས་པ་མ། ནུབ་ཏུ་ཁྲོ་བོ་འཇིག་རྟེན་གསུམ་འཆིང་། དེའི་གཡས་སུ་མི་གཡོ་བ། གཡོན་དུ་དུས་ཀྱི་མཚན་མོ། ། རྒྱབ་ཏུ་དུས་ཀྱི་ལྕགས་སྒྲོག་མ། བྱང་དུ་ཁྲོ་བོ་འཇིག་རྟེན་གསུམ་འཇིག དེའི་གཡས་སུ་རྟ་མགྲིན། གཡོན་དུ་དུས་ཀྱི་གནོད་སྦྱིན་མོ། རྒྱབ་ཏུ་དུས་ཀྱི་དྲིལ་བུ་མ་རྣམས་སྐུ་མདོག་མ་ངེས་པ།
དབུ་དང་ཕྱག་མཐའ་ཡས་པ། སྦྲུལ་དང་མི་སྡུག་པའི་རྒྱན་གྱིས་བརྒྱན་པའོ། ། ཕྱིའི་འཁོར་ཡུག་གི་གདན་རྣམས་ཀྱི་སྟེང་དུ། ཚངས་པ་དང་བརྒྱ་བྱིན་ལ་སོགས་པའི་ཕྱོགས་སྐྱོང་བཅུ། དབང་ཕྱུག་ཆེན་པོ་ལ་སོགས་པའི་ལྷ་ཆེན་བརྒྱད། དགའ་བོ་དང་འཇོག་པོ་ལ་སོགས་པའི་ཀླུ་ཆེན་བརྒྱད། ཉི་མ་དང་ཟླ་བ་ལ་སོགས་པའི་གཟའ་ཆེན་བརྒྱད། སྣར་མ་དང་སྨིན་དྲུག་ལ་སོགས་པའི་རྒྱུ་སྐར་ཉི་ཤུ་རྩ་བརྒྱད། ཡུལ་འཁོར་བསྲུང་དང་འཕགས་སྐྱེས་པོ་ལ་སོགས་པ་རྒྱལ་པོ་ཆེན་པོ་སྡེ་བཞི། མཧཱ་བྷཻ་ར་ལ་སོགས་པའི་འཇིགས་བྱེད་ཆེན་པོ་དགུ་སྟེ།
དཔལ་གཙང་རིགས་ཀྱི་མགོན་པོ་བདུན་བཅུ་རྩ་ལྔ་འཁོར་དང་བཅས་པ་དང་། གང་བ་བཟང་པོ་དང་ནོར་བུ་བཟང་པོ་ལ་སོགས་པ་གནོད་སྦྱིན་གྱི་ཚོགས་རྣམས་དང་། ལང་ཀ་མགྲིན་བཅུ་ལ་སོགས་པའི་སྲིན་པོའི་ཚོགས་རྣམས་དང་། ལྷ་མོ་སྒྱུ་འཕྲུལ་མ་ལ་སོགས་པ་བུད་མེད་ཀྱི་ཚོགས་རྣམས་དང་། ཙ་རྩི་ཀ་ལ་སོགས་པ་རྡོ་རྗེ་ཕྲ་མེན་མའི་ཚོགས་རྣམས་དང་། ཝ་ར་ཧི་ལ་སོགས་པའི་རྡོ་རྗེ་རྣལ་འབྱོར་མའི་ཚོགས་རྣམས་དང་། གཞན་ཡང་རིའི་ལྷ་དང་། ཤིང་གི་ལྷ་དང་། གྲོང་གི་ལྷ་དང་། འབྱུང་བ་བཞིའི་ལྷ་ལ་སོགས་པ་འཇིག་རྟེན་པ་རྣམས་ཀྱང་རང་རང་གི་རྒྱན་དང་ཆ་ལུགས་ལྡན་ཞིང་།
སོ་སོའི་གཡོག་འཁོར་བསམ་གྱིས་མི་ཁྱབ་པས་བསྐོར་བར་གྱུར། ཨོཾ་བྷྲི་ཏ་སོགས་ཕྱག་རྒྱ་དང་བཅས་པས་གནས་གསུམ་བྱིན་གྱིས་བརླབས། བུདྡྷ་ཨ་བྷྀ་ཥིཉྩ་སོགས་ཕྱག་དང་བཅས་པས་དབང་བསྐུར། དེ་ནས། མཆོད་པ་བསང་སྦྱངས་བྱིན་བརླབས་ནས་བསྟོད་པའི་བར་དཀྱིལ་ཆོག་གི་མདུན་བསྐྱེད་ཀྱི་སྐབས་བཞིན་ནམ། འདིར་ནི་ཆོ་ག་ཟོར་ཡང་བའི་ཕྱིར་བསྡུས་པ་འདི་མཛད་པས། དེའི་ཚུལ་ནི། ཨོཾ་བཛྲ་ཡཀྵས་བསང་། རྡོ་རྗེ་མེའི་སྔགས་རྒྱས་གཟི་བརྗིད་བསྐྱེད། སྭ་བྷཱ་ཝས་སྟོང་པར་སྦྱངས་པ་ནས།
ཤབྟ་ཧཱུྃ་གི་བར་སོ་སོའི་ཕྱག་རྒྱ་དང་བཅས་པ་བྱིན་གྱིས་བརླབས་ལ། ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྪ་པུ་ཛ་མེ་གྷ་ས་མུ་དྲ་སྥ་ར་ན་ས་མ་ཡེ་ཧཱུྂ། ཞེས་པ་ནས། ཤབྟའི་བར་གོང་འོག་འདྲ་བ་ལ་ཨརྒྷྃ་གྱི་གནས་སུ་པུཥྤེ་སོགས་བཅུག་པའི་སྔགས་མཆོད་དྷརྨཱ་ར་ཎི་རོལ་མོ་དང་བཅས་པ་དང་། དེ་ནས་སོ་སོའི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ་རཏྣ་མུ་ཀུ་ཏྲ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྂ། ཞེས་པ་རིན་པོ་ཆེའི་ཅོད་པན་དང་། དེ་བཞིན་དུ་མུ་ཀུ་ཏྲའི་གནས་སུ། ཀུན་ཌ་ལིས་རྣ་རྒྱན། དརྵས་མགུལ་རྒྱན།
ཨ་ཝ་ཧ་རས་དོ་ཤལ། ཀེ་ཡུ་རས་དབུ་རྒྱན། པ་རི་ཀ་ཌཾ་ཀས་གདུབ་བུ། པ་ཀཾ་ཝ་ལས་སོར་གདུབ། པཱ་ད་བྷ་ར་ནཾ་གྱིས་རྐང་རྒྱན། ཚ་ཏྲཾ་ཀས་གདུགས། དྷྭ་ཛས་རྒྱལ་མཚན། པ་དཾ་ཀས་འཕན། པ་ཌ་ད་མས་ལྡ་ལྡི། ཙ་མ་རས་རྔ་ཡབ།
བི་ཏཱ་ནཾ་གྱིས་བླ་བྲེ། སིཾ་ཧ་ཨཱ་ས་ནས་སེང་གེའི་གདན། ཤ་ཡ་སརྦནས་གཟིམ་ཆས། པ་རི་མཎྜལ་དྷ་ནྱེས་ཕོ་བྲང་ཟླུམ་པོ། ཨ་མེ་ཡ་ཙ་ཏུར་པྲཿསཕོ་བྲང་གྲུ་བཞི། དྲི་ཀུ་ཊ་གྲཾས་ཁང་པ་ཉིས་བརྩེགས། ཙནྡྲ་ཨ་ས་ནས་ཟླ་གདན། པུཥྤེ་མེ་ཏོག ཝི་ནི་པི་ཝཾ། གནྡྷེ།
དྲི་ཆབ། ནཻ་ཝི་ཏྱེ་ཞལ་ཟས། ཝསཏྲ་ཞེས་པས་གོས་ལ་སོགས་པ་དབུལ་ལོ། ། དེ་ནས། ཨོཾ་བཛྲ་ལཱ་སྱེ་ཧཱུྃ། ཨོཾ་བཛྲ་མཱ་ལ་ཏྲཱྃ། ཨོཾ་བཛྲ་གཱི་ཏི་ཧྲཱིཿ ཨོཾ་བཛྲ་ནིརྟི་ཨཱཿ ཞེས་དང་། ཨོཾ་བཛྲ་ས་ཏྭ་སུ་སཾ་གྲ་ཧ།
ཨོཾ་བཛྲ་དྷུཥྤེ་ཧཱུྂ། བཛྲ་རཏྣ་མ་ནུ་ཏ་རཾ། ཨོཾ་བཛྲ་པུཥྤེ་ཏྲཾ། བཛྲ་དྷརྨ་གཱ་ཡ་ནཻཿ ཨོཾ་བཛྲ་ཨཱ་ལོ་ཀེ་ཧྲཱིཿ བཛྲ་ཀརྨ་ཀ་རོ་ད་བྷཱ་ཝེ། ཨོཾ་བཛྲ་གནྡྷེ་ཨཱཿཞེས་ལྷ་མོ་བརྒྱད་ཀྱིས་མཆོད་ལ། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨ་བརྟ་ཡ་ཨ་བརྟ་ཡ་ཧོ།
ཞེས་བརྗོད་ཅིང་། ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པུ་ཙི་ཏེ་ཧཱུྃ། དེ་བཞིན་དུ། ཙཀྲའི་གནས་སུ། མ་ཎི་རཏྣ་སོགས་འོག་མ་རྣམས་ལའང་སྦྱར་ལ། ཝསྟི་རཏྣ། མཧཱ་ཏ་རཏྣ། ཧ་སྟི་རཏྣ། ཏུ་རངྒ་ཨ་ཤྭ་རཏྣ། ཁརྵ་རཏྣ།
སོགས་བརྗོད་ཅིང་དབུལ་ཞིང་། ཨོཾ་སརྦ་ཏ་ཐཱ་ག་ཏ་རུ་པ་ཀཱ་མ་གུ་ན་པཱུ་ཛཱི་ཏེ་ཧཱུྃ། དེ་བཞིན་དུ་རུ་པའི་གནས་སུ། ཤབྟ་དང་། གྷནྡྷེ། ར་ས། པརྵེ། རྣམས་འཇུག་པས་མཆོད་ཅིང་། དེ་རྣམས་ཀྱི་ཕྱག་རྒྱ་སོ་སོ་དང་བཅས་པ་དང་། དེ་ནས་རྡོ་རྗེ་དྲིལ་བུ་འཛིན་པས།
ཕྱག་ཆེན་ལྔ་དང་བཅས་པ། ཆོས་དབྱིངས་ཡེ་ཤེས་རྣམ་པར་དག ། རྣམ་པར་སྣང་མཛད་བཅོམ་ལྡན་འདས། ། ཏིང་ངེ་འཛིན་དང་ཕྱག་རྒྱ་ཅན། ། ཕྱག་འཚལ་བཅོམ་ལྡན་ཀུན་རིག་ལ། ། མེ་ལོང་ཡེ་ཤེས་རང་བཞིན་ལས། ། སེམས་ཅན་མ་ལུས་ཐམས་ཅད་ཀྱི། ། ངན་སོང་ཐམས་ཅད་སྦྱོང་མཛད་པ། ། ཕྱག་འཚལ་སྦྱོང་བའི་རྒྱལ་པོ་ལ། ། མཉམ་ཉིད་ཡེ་ཤེས་ཡོན་ཏན་བདག །
ཡིད་བཞིན་ནོར་བུ་རིན་ཆེན་གྱིས། ། སེམས་ཅན་བསམ་པ་བསྐོང་མཛད་པ། ། རྒྱལ་མཆོག་རིན་ཆེན་ཁྱོད་ཕྱག་འཚལ། ། སོ་སོར་ཀུན་རྟོག་གསུང་གི་བདག ། གསུང་རབ་པདྨོ་ཁ་རྒྱས་པ། ། ཁམས་གསུམ་དབུགས་དབྱུང་མཛད་པ་པོ། ། ཤཱཀྱ་རི་དབང་ཁྱོད་ཕྱག་འཚལ། ། ནན་ཏན་ཡེ་ཤེས་འཕྲིན་ལས་བདག ། སྣ་ཚོགས་སེམས་ཅན་སྡུག་བསྔལ་ཀུན། ། མ་ལུས་པར་ནི་ཞི་མཛད་པ། །
མེ་ཏོག་ཆེར་རྒྱས་ཁྱོད་ཕྱག་འཚལ། ། གྲྭ་ཡི་ཕྱོགས་ནི་ཀུན་ཏུ་ཡང་། ། རིགས་ཀྱི་ཡུམ་བཞིན་སྐུར་བསྟན་པ། ། ལྷ་མོ་སྤྱན་དང་མཱ་མ་ཀི ། དཀར་པོ་སྒྲོལ་མ་ཁྱོད་ཕྱག་འཚལ། ། རྩིབས་ཀྱི་ནང་ནི་ཐམས་ཅད་ན། ། བཞུགས་པའི་རྡོ་རྗེ་སེམས་དཔའ་སོགས། ། རྫུ་འཕྲུལ་ཆེ་བའི་སེམས་དཔའ་རྣམས། ། རྒྱུད་བཞིན་བདག་གིས་བསྟོད་པར་བགྱི། ། སྒེག་མོ་འཕྲེང་བ་དེ་བཞིན་གླུ། །
གར་མ་མཆོད་པའི་ལྷ་མོ་དང་། ། སྤོས་དང་མེ་ཏོག་མར་མེ་མ། ། དྲི་ཡི་ལྷ་མོ་ཁྱོད་ཕྱག་འཚལ། ། སྒོ་བཞི་དབུས་ན་ལེགས་བཞུགས་པའི། ། དད་སོགས་ངོ་བོ་རྣམ་དག་པ། ། ལྕགས་ཀྱུ་ཞགས་པ་ལྕགས་སྒྲོག་དྲིལ། ། སྒོ་བསྲུང་རྣམས་ལ་ཕྱག་འཚལ་ལོ། ། སྒོ་ཡི་ཁྱམས་ན་བཞུགས་པ་ཡི། ། བྱམས་པ་ལ་སོགས་བཅུ་དྲུག་ནི། ། རབ་དགའ་ལ་སོགས་གནས་མཛད་པའི། །
བྱང་སེམས་རྣམས་ལ་ཕྱག་འཚལ་ལོ། ། སྟོན་པའི་རྟགས་འཆང་ཉན་ཐོས་མཆོག ། ལྷུང་བཟེད་མཁར་བསིལ་པོ་ཏི་ཕྱག ། བསླབ་སྦྱངས་ཡོན་ཏན་ཀུན་ལྡན་པའི། ། ཉན་ཐོས་རྣམས་ལ་ཕྱག་འཚལ་ལོ། ། རྟེན་འབྲེལ་དོན་ལ་བརྟེན་གནས་པའི། ། འཕགས་པ་རང་རྒྱལ་བཅུ་གཉིས་ནི། ། འབྱུང་བ་ལྡོག་ལ་རབ་བཞུགས་པའི། ། རང་རྒྱལ་གཙོ་ལ་ཕྱག་འཚལ་ལོ། ། ཁྲོ་བོ་སྲིན་པོའི་ཆ་ལུགས་ཅན། །
སྦྲུལ་དང་མི་སྡུག་མགོས་བརྒྱན་ཅིང་། ། སྟག་ལྤགས་ཀྱིས་ནི་རྣམ་དཀྲིས་པའི། ། འཇིག་རྟེན་གསུམ་སྣང་སོགས་ཕྱག་འཚལ། ། ཕྱི་ཡི་ཁོར་ཡུག་ལ་གནས་པའི། ། འཇིགས་བྱེད་ལྷ་ཀླུ་གཟའ་སྐར་དང་། ། ཕྱོགས་སྐྱོང་རྒྱལ་ཆེན་ཕྱག་འཚལ་ཞིང་། ། འཇིག་རྟེན་པ་ཀུན་བསྟོད་པར་བགྱི། ། ཞེས་པས་བསྟོད་ལ། དེ་ནས་ཡམ་ཤིང་ལ་སོགས་པའི་བསྲེག་རྫས་རྣམས་སྡེ་ཚན་རེ་རེའི་མཇུག་ཏུ་སྤེལ་ཚིག་གོང་འཇིག་རྟེན་གསུམ་རྒྱལ་ལྟར་བརྗོད་ཅིང་། སྔགས་ཀྱི་ལྷག་ཆད་ཁ་སྐོང་བའི་སྐབས་འདིར།
ཉི་མ་གསུམ་ལ་ཐུན་ལྔར་བྱས་པའི། ཉི་མ་དང་པོ་གཉིས་ལ་ཐུན་གཉིས་གཉིས་དང་། གསུམ་པའི་ཉིན་སྔ་ཐུན་ཏེ་ཐུན་ལྔར་མཛད་པའི། ཆོ་ག་རེ་ལ་རྩ་རིག་གི་རྫས་རྣམས་བརྒྱ་རྩ་བརྒྱད་རེ་འབུལ་དགོས་པས། སྒྲུབ་གཡོག་གཅིག་གིས་གྲངས་བཟུང་ལ། ཐོབ་མར་རྫས་རྣམས་གྲངས་བཅུ་གཅིག་རེ་ཕུལ་རྗེས། སྣོད་གཅིག་ཏུ་ལག་པ་གཡས་པས་མཐེབ་སྲིན་གྱིས་ཏིལ་གསོག་ཅིང་རྩ་རིག་དྲུག་བརྒྱ་སོང་མཚམས་སྣོད་ཀྱི་ཏིལ་དེ་ཕུལ། དེ་རྗེས་ཡམ་ཤིང་སོགས་སྔར་ལྟར་ཕུལ་བ་དང་། རྩ་རིག་གོང་ལྟར་བགྲངས་པ་སོགས་ལན་བཅུའི་བར་དུ་བྱས་པས། ཐུན་རེ་ལ་སྔགས་སྟོང་ཕྲག་དྲུག་རེ་འགྲོ་ཞིང་།
དེ་ལྟར་ཐུན་ལྔར་བྱས་པས་ཁྲི་ཚོ་གསུམ་འགྲོ་བས་བཅུ་ཆའི་སྦྱིན་སྲེག་འགྲུབ་པའོ། ། འདི་ནི་བསྙེན་པའི་སྐབས་རྩ་རིག་འབུམ་ཕྲག་གསུམ་གྱི་བསྙེན་པ་བྱས་པ་ལ་ཡིན་གྱི། འབུམ་ཕྲག་དྲུག་པ་ལྟར་ན་བཅུ་ཆའི་སྦྱིན་སྲེག་བསྲེག་རྫས་འབུལ་མཚམས་སོགས་སྔ་མའི་རིགས་འགྲེ་ཤེས་པར་བྱའོ། ། ཡང་ཁ་ཅིག་སྐྱེད་སྔགས་ལ་གྲངས་བཟུང་བར་མཛད་ཀྱང་། བསྙེན་པའི་གྲངས་སྐྱེད་སྔགས་ལ་མ་བཟུང་བས། ཕྱག་ལེན་སྔ་མ་འདི་གཙང་བར་མངོན་ནོ། ། དེ་ནས་སྦྱོང་རྒྱལ་ལ་རང་སྔགས་ཀྱི་ཉི་ཤུ་རྩ་གཅིག ལྷ་གཞན་རྣམས་ལ་རང་རང་གི་སྔགས་ཀྱི་གསུམ་གསུམ། མགྲོན་ཐབས་པ་རྣམས་ལ་སྡེ་ཚན་རེ་རེ་བཞིན་ནམ། ཐུན་མོང་དུ་རྩ་རིགས་གིས་ལན་གསུམ།
འཁོར་ཡུག་པ་རྣམས་ལ་རྩ་རིག་གིས་ལན་གསུམ་ཕུལ། བསྡུ་ན་ལྷ་ཐམས་ཅད་ལ་ཐུན་མོང་དུ་རྩ་རིག་འབའ་ཞིག་གིས་བརྒྱ་རྩ་ལ་སོགས་པ་ཕུལ་ལ། མཐར་མཆོད་པ་རྣམས་ཁ་གསོས་ལ་བསང་སྦྱང་བྱིན་གྱིས་བརླབས་ནས། སོ་སོའི་ཕྱག་རྒྱ་དང་བཅས་པས། གཙང་ཞིང་གཙང་མར་སྦྱར་བ་ཡི། ། ལྷ་རྫས་དམ་པའི་མཆོད་ཡོན་འདི། ། མཆོག་ཏུ་དད་པས་འབུལ་ལགས་ཀྱི། ། ཅི་བདེ་བར་ནི་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པཱུ་ཛ་མེ་གྷ་ས་མུ་ཏྲ་སྥ་ར་ཎ་ས་མ་ཡེ་ཧཱུྂ། དེ་བཞིན་དུ།
ཆུ་དང་ཐང་ལས་སྐྱེས་པ་ཡི། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་ཁྱེད་ལ་འབུལ། ། ཅི་བདེ༞ བཛྲ་པུཥྤེ་སོགས་དང་། ལྷན་ཅིག་སྐྱེས་དང་སྦྱར་བ་ཡི། ། བདུག་སྤོས་དམ་པ་འདི་ནི། ། མཆོག་ཏུ༞ ཅི་བདེ༞ བཛྲ་དྷུཥྤེ༞ སོགས་དང་། མུན་པའི་ཚོགས་རྣམས་འཇོམས་བྱེད་ཅིང་། ། ཕྱོགས་ཀུན་གསལ་བའི་མར་མེ་འདི། ། ཀུན་མཁྱེན་ཡེ་ཤེས་ཐོབ་བྱའི་ཕྱིར། །
ཅི་བདེ༞ བཛྲ་ཨཱ་ལོ་ཀེ་སོགས་དང་། ལྷན་ཅིག་སྐྱེས་དང་སྦྱར་བ་ཡི། ། དྲི་ཡི་མཆོད་པ་འདི་དག་ནི། ། རང་བྱུང་ཉིད་ལ་འབུལ་ལགས་ཀྱི། ། ཀུན་བཟང་བདེ་ཆེན་བཞེས་སུ་གསོལ། ། བཛྲ་གནྡྷེ་སོགས་དང་། ཁ་དོག་དྲི་དང་རོ་ལྡན་པའི། ། བཟའ་བ་མཆོག་དང་ཡང་དག་ལྡན། ། ཐམས་ཅད་སྦྱར་བའི་བཤོས་འདི་དག ། ཆོས་དབྱིངས་ཡེ་ཤེས་བརྙེས་ལ་འབུལ། །
བཛྲ་ནཻ་ཝིཏྱ་སོགས་དང་། བླ་མེད་རྡོ་རྗེ་ཐེག་པའི་དོན་སྟོན་པའི། ། ཤེས་རབ་མཆོག་གི་རྗེས་འགྲོ་རོལ་མོའི་སྒྲ། ། བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། ། དོན་གྱི་དབྱིངས་ལ་མངའ་བརྙེས་འདི་བཞེས་ཤིག ། ཨོཾ་སརྦ་ཏ་ཐཱ་ག་ཏ་བཛྲ་ཤབྟ་པཱུ་ཛ་སོགས་རོལ་མོ་དང་བཅས་པས་མཆོད། དེ་ནས་ཕྱག་ཆེན་ལྔ་དྲིལ་གསིལ་དང་བཅས་པས། གོང་བཞིན་བསྟོད་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་རྣམས་བྱང་ཞིང་དག་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་གདབ།
སླར་ཡང་འཇིག་རྟེན་གསུམ་རྒྱལ་ལ་གོང་ལྟར་ཉེར་གཅིག་སོགས་ཕུལ་ལ་གསོལ་བ་གདབ། ཡང་སྙིང་ཁ་ནས་འོད་ཟེར་འཕྲོས་པས་ཕྱོགས་སྐྱོང་འབྱུང་པོ་བགེགས་ཀྱི་རིགས་འཁོར་དང་བཅས་པ་ཐམས་ཅད་ཨ་ཀརྵཱ་ཡ་ཛཿཞེས་པས་བཀུག་སྟེ། ཐབ་ཀྱི་ཕྱོགས་གཅིག་ཏུ་འཁོད་པར་གྱུར། ཅེས་བརྗོད་ལ། ཨོཾ་ལོ་ཀ་པཱ་ལ་ས་པཱ་རི་ཝཱ་ར་བདག་དང་སེམས་ཅན་ཐམས་ཅད་ཀྱི་འགལ་རྐྱེན་བར་ཆད་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པས་ཕྱོགས་སྐྱོང་། ཨོཾ་སརྦ་ལོ་ཀ་ཀ་ར་ས་པ་རི་ཝ་ར། ཞེས་གོང་ལྟར་སྤེལ་ཚིག་སྦྱར་བས་འབྱུང་པོ། ཨོཾ་སརྦ་བི་གྷ་ནཱན་ས་པ་རི་ཝཱ་ར་བདག་དང་སེམས་ཅན་ཐམས་ཅད་ལ་གནོད་འཚེའི་བསམ་པ་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པས་བགེགས་ལ་སོགས་པ་རྣམས་ལ་ལན་གསུམ་དབུལ།
སླར་ཡང་སྙིང་ཁ་ནས་འོད་ཟེར་འཕྲོས་པས་ཆོས་སྐྱོང་བའི་བསྲུང་མ་རྡོ་རྗེ་ནག་པོ་ཆེན་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿཔདྨ་ཀཱ་མ་ལ་ཡ་སཏྭྃ་གྱི་གདན་དབུལ། ཐབ་ཀྱི་ཕྱོགས་གཅིག་ཏུ་འཁོད་པར་གྱུར། ཅེས་བརྗོད་ལ། ཨོཾ་ཤྲཱི་མཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཞེས་པ་གྲངས་ཅི་རིགས་པའི་མཐར་སྤེལ་ཚིག་ཕྱོགས་སྐྱོང་ལྟར་བརྗོད་དེ་བར་ཆད་ཞི་བར་གསོལ་བ་བཏབ། སླར་ཡང་སྙིང་ཁ་ནས་འོད་ཟེར་འཕྲོས་པས་རིགས་དྲུག་གིས་བསྡུས་པའི་སེམས་ཅན་ཐམས་ཅད་ཨ་ཀརྵ་ཡ་ཛཿཞེས་པས་བཀུག་སྟེ། ཐབ་ཀྱི་ཉེ་འཁོར་དུ་འཁོད་པར་གྱུར། ཅེས་བརྗོད་ལ། རྩ་རིག་གིས་བསྲེག་རྫས་རྣམས་ཅི་རིགས་པར་བྱིན་ལ་མཐར། རིགས་དྲུག་གི་སེམས་ཅན་ཐམས་ཅད་ལ་སྦྱིན་ནོ། །
རང་རང་སོ་སོའི་བསམ་པ་དང་མཐུན་པའི་ལོངས་སྤྱོད་ཟད་མི་ཤེས་པ་འབྱུང་བར་གྱུར་ཅིག ཐམས་ཅད་སྡུག་བསྔལ་ལས་གྲོལ་ནས་མྱུར་དུ་འཚང་རྒྱ་བར་གྱུར་ཅིག ཅེས་བརྗོད། དེ་ནས་བསྲེག་རྫས་ལྷག་མ་རྣམས་མེ་ལྷ་ལ་གྲངས་ཅི་རིགས་ཕུལ་ལ། སྔར་ལྟར་མཆོད་བསྟོད་བྱའོ། ། གསུམ་པ་རྗེས་ནི། གཏོར་མ་རྣམས་ཆུས་སྦྱངས་ལ། ཨོཾ་བཛྲ་ཡཀྵ་ཧཱུྃ། ཞེས་ཕྱག་རྒྱ་དང་བཅས་པས་བསང་། རྡོ་རྗེ་མེའི་ཕྱག་རྒྱ་དང་།
ཨོཾ་བཛྲ་ཛྭ་ལ་སོགས་ཀྱིས་གཟི་བྱིན་བསྐྱེད། རྡོ་རྗེ་བསྡམས་པའི་ཕྱག་རྒྱ་འདེབས་ཚུལ་དུ་བྱས་ལ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨཱདྱ་ནུད་པན་ན་ཏྭད། ཨོཾ་ཨཱཿཧཱུྃ་ཕཊ྄་སྭཱཧཱ། ཞེས་ལན་གསུམ་བརྗོད་པས་ཅི་འདོད་པའི་ཡོ་བྱད་ཐམས་ཅད་ཐོགས་པ་མེད་པར་བསམ་ཞིང་། དང་པོ་ཕྱོགས་སྐྱོང་ལ་དབུལ་ཏེ། རང་གི་སྙིང་ཁ་ནས་འོད་ཟེར་འཕྲོས་པས་ཕྱོགས་སྐྱོང་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ལ། རྡོ་རྗེ་དྲིལ་བུ་འཛིན་པས། ཕྱོགས་སྐྱོང་འཇིག་རྟེན་སྐྱོང་བ་དབང་དང་ལྡན། ། སྙིང་རྗེ་ཐབས་མཁས་ཐུགས་དམ་དཀྱིལ་པོ་ཆེ། །
ལྷ་དང་དྲང་སྲོང་ཡི་དྭགས་སྲིན་པོ་ཀླུ། ། རིག་འཛིན་རྒྱལ་པོ་དང་ནི་གནོད་སྦྱིན་བདག ། དེ་དག་སོ་སོའི་དབང་པོའི་སྐུར་སྟོན་ཅིང་། ། ཕྱོགས་བཅུ་འཇིག་རྟེན་སྐྱོང་བར་བཞུགས་སོ་འཚལ། ། བསྟན་པ་རྒྱས་པའི་སླད་དུ་སྤྱན་འདྲེན་ན། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་ཨེ་ཧྱེ་ཧི། ཞེས་པས་སྤྱན་དྲངས། པདྨའི་ཕྱག་རྒྱ་བཅས་ལ། པདྨ་ཀ་མ་ལ་ཡ་སཏྭྃ་གྱིས་གདན་ཕུལ་ལ།
ཨོཾ་ཨིནྡྲ་ཡ། ཨགྣ་ཡེ། ཡ་མ་ཡེ། ནི་རེ་ཏྱ་ཡེ། ཝ་རུ་ཎ་ཡ། ཝ་ཡ་བེ། ཀུ་བེ་རཱ་ཡེ། ཨི་ཤྭ་རཱ་ཡ། ཨུདྡྷྃ་གྲ་ཧ་མ། སུརྻ་གྲ་ཧ།
ཨ་དྷི་པ་ཏ་ཡེ། ཙནྡྲ་ནཀྵ་ཊ། ཨ་དྷི་པ་ཏ་ཡེ། ཨ་ཏོ་པྲི་ཐི་ཝི་བྷྱཿ ཨ་སུ་ར་བྷྱཿ ན་ག་བྷྱཿ ས་པ་རི་ཝཱ་ར་བཛྲ་ས་མ་ཡ་སཏྭཾ། ཞེས་བརྗོད་ཅིང་རྡོ་རྗེ་རྩེ་ལྔ་པའི་ཕྱག་རྒྱས་དམ་ལ་བཞག དེ་ནས་སྔར་གྱི་སྔགས་ཀྱི་རྗེས་སུ་སོ་སོའི་ཕྱག་རྒྱ་དང་བཅས་པས། གྲྀཧྣེ་དཾ་ཨརྒྷྃ་སྭཱཧཱ།
པ་དྱཾ་སྭཱཧཱ། པུཥྤཾ་སྭཱཧཱ། དྷཱ་པཾ་སྭཱཧཱ། དི་པཾ་སྭཱཧཱ། གནྡྷཾ་སྭཱཧཱ། ཞེས་པས་མཆོད་ནས། རྡོ་རྗེ་དྲིལ་བུ་འཛིན་པས། དབང་པོ་རྡོ་རྗེ་འཆང་བའི་ལྷ། ། ལྷ་ཡི་རྒྱལ་པོ་གདོན་གྱི་བདག ། ཤར་ལྷོ་གདོན་གྱི་ཚོགས་བཅས་ལ། །
མཆོད་ཅིང་བསྟོད་དེ་ཕྱག་ཀྱང་འཚལ། ། མེ་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་གདོན་གྱི་ཚོགས་བཅས་ལ། ། མཆོད་ཅིང༞ གཤིན་རྗེ་བེ་ཅོན་འཆང་བའི་ལྷ། ། མ་མོའི་རྒྱལ་པོ་གདོན་གྱི་བདག ། ལྷོ་ཕྱོགས་གདོན་གྱི་ཚོགས་བཅས་ལ། ། མཆོད་ཅིང༞ བདེན་དང་བྲལ་བ་ལེགས་ལྡན་ལྷ། ། སྲིན་པོའི་རྒྱལ་པོ་གདོན་གྱི་བདག ། ལྷོ་ནུབ་གདོན་གྱི་ཚོགས་བཅས་ལ། །
མཆོད་ཅིང༞ ཞགས་པ་ཐོགས་པ་ཆུ་ཡི་ལྷ། ། ཀླུ་ཡི་རྒྱལ་པོ་གདོན་གྱི་བདག ། ནུབ་ཕྱོགས་གདོན་གྱི་ཚོགས་བཅས་ལ། ། མཆོད་ཅིང༞ རླུང་སྟེ་སྲོག་ཀྱང་འཛིན་པའི་ལྷ། ། རིག་འཛིན་རྒྱལ་པོ་གདོན་གྱི་བདག ། ནུབ་བྱང་གདོན་གྱི་ཚོགས་བཅས་ལ། ། མཆོད་ཅིང༞ གནོད་སྦྱིན་ལག་ན་དབྱུག་ཐོ་འཛིན། ། ནོར་སྐྱོང་རྒྱལ་པོ་གདོན་གྱི་བདག ། བྱང་ཕྱོགས་གདོན་གྱི་ཚོགས་བཅས་ལ། ། མཆོད་ཅིང༞ དབང་དང་ལྡན་པ་འདྲེན་པའི་ལྷ། །
འབྱུང་པོའི་རྒྱལ་པོ་གདོན་གྱི་བདག ། བྱང་ཤར་གདོན་གྱི་ཚོགས་བཅས་ལ། ། མཆོད་ཅིང༞ སྟེང་གི་ཚངས་པ་ཆེན་པོ་དང་། ། ཉི་མ་ཟླ་བ་གཟའ་ཆེན་པོ། ། གཟའ་དང་རྒྱུ་སྐར་བཅས་པ་ལ། ། མཆོད་ཅིང༞ འོག་གི་ཀླུ་དེ་ས་ཡི་བདག ། ས་འཛིན་ལག་པ་ཆེན་པོ་དང་། ། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང༞ ཅེས་པས་བསྟོད། དེ་ནས་ནམ་མཁའ་མཛོད་ཀྱི་ཕྱག་རྒྱ་བཅས་ལ།
སྔར་གྱི་སྔགས་རྣམས་ཀྱི་མཐར། ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ། ཨུདྒ་དེ་སྥ་ར་ཎ་ཨི་མཾ་ག་ག་ན་ཁྃ་གྲྀ་ཧྣེ་དཾ་བ་ལྱཱ་དྃ་སྭཱཧཱ། ཞེས་གསུམ་ལ་སོགས་པས་གཏོར་མ་ཕུལ་ནས། རྡོ་རྗེ་དྲིལ་བུ་འཛིན་པས། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། ། གཏོར་མ་ཕུལ་བ་འདི་དག་བཞེས་སུ་གསོལ། ། མེ་དང་གཤིན་རྗེ་བདེན་བྲལ་སྲིན་པོ་བདག ། ཆུ་བདག་རླུང་བདག་ནོར་གྱི་བདག་པོ་དང་། ། དབང་ལྡན་ལྷ་སྟེ་འབྱུང་པོའི་བདག་པོ་དང་། །
སྟེང་གི་ཉི་ཟླ་ཚངས་པ་ཆེན་པོ་དང་། ། ལྷ་རྣམས་ཀུན་དང་གང་དག་ས་སྟེང་ཀླུ། ། རི་ཡི་ལྷ་དང་གཙང་མའི་ཚོགས་བཅས་ལ། ། ས་ས་སོ་སོར་གཏོར་མ་ཕུལ་བ་ནི། ། རབ་ཏུ་དགྱེས་པའི་ཡིད་ཀྱིས་བཞེས་ནས་སུ། ། རང་རང་ཕྱོགས་སུ་ལེགས་པར་བཞུགས་ནས་ཀྱང་། ། རང་གི་བུ་སྨད་མཛའ་བཤེས་གཉེན་འདུན་བཅས། ། ནང་མའི་དམག་དང་དཔུང་བཅས་ཐབས་གཅིག་ཏུ། ། ཕྲེང་བ་མེ་ཏོག་དྲི་དང་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། །
འདི་དག་གསོལ་ཞིང་ལེགས་པར་བསྣམས་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། ཅེས་པས་འཕྲིན་ལས་བཅོལ་ལ། ཆོས་རྣམས་ཐམས་ཅད་རྒྱུ་ལས་བྱུང་། ། དེ་རྒྱུ་དེ་བཞིན་གཤེགས་པས་བསྟན། ། རྒྱུ་ལས་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། ། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་དུལ། །
འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཐམས་ཅད་བསྲུང་བའི་དགེ་སློང་དག ། སྡུག་བསྔལ་ཀུན་ལས་དེ་གྲོལ་ལོ། ། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། །
རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པར། ། དེ་ལྟར་ཆོས་རྣམས་ཤེས་ཀྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེས། ། ཞེས་པས་ཆོས་ཀྱི་སྦྱིན་པ་བྱིན་ལ། བསྲུང་མ་དམ་ཚིག་ཅན་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་དར་ཞིང་། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་ཆོས་བསྒྲུབ་པའི་བར་ཆད་ཉེ་བར་ཞི་བ་དང་།
བསམ་པའི་དོན་ཐམས་ཅད་ཆོས་དང་ལྡན་པ་ཡིད་བཞིན་དུ་འགྲུབ་པར་མཛད་དུ་གསོལ། ཅེས་བརྗོད། ཁུ་ཚུར་བསྣོལ་བའི་མཐེབ་སྲིན་གྱིས་སེ་གོལ་ཕྱིར་གཏོག་ཅིང་། ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝ་ར་གཙྪ། ཞེས་པས་གཤེགས་སུ་གསོལ། གཉིས་པ་འབྱུང་པོ་རྣམས་ལ་དབུལ་ཏེ། སྔར་ལྟར་བསང་སྦྱངས་བྱིན་གྱིས་བརླབས་ནས། རང་གི་སྙིང་ཁ་ནས་འོད་ཟེར་འཕྲོས་པས་ལྷ་ཀླུ་གནོད་སྦྱིན་འབྱུང་པོའི་ཚོགས་འཁོར་དང་བཅས་པ་ཨོཾ་བཛྲ་ས་མཱ་ཛཿཞེས་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ལ། དྲིལ་བུ་བསིལ་ཞིང་། ལྷ་དང་ལྷ་མིན་གནོད་སྦྱིན་ལྟོ་ཕྱེ་གྲུལ། །
ནམ་མཁའ་ལྡིང་དང་འདབ་བཟང་ལུས་སྲུལ་པོ། ། དྲི་ཟ་སྲིན་པོ་གདོན་གྱི་ཚོགས་རྣམས་དང་། ། གང་དག་ས་ལ་གནས་པའི་རྫུ་འཕྲུལ་ཅན། ། བུ་སྨད་བཅས་ཤིང་གཡོག་འཁོར་བཅས་པ་ལ། ། བདག་གི་པུས་མོ་ས་ལ་བཙུགས་ནས་ནི། ། ཐལ་མོ་སྦྱར་ནས་ཁྱེད་ལ་གསོལ་འདེབས་ཀྱི། ། གསན་ནས་ཕན་གདགས་སླད་དུ་འདིར་གཤེགས་ཤིག ། ཨོཾ་སརྦ་ལོ་ཀ་ཀཱ་ར་ཨེ་ཧྱེ་ཧིས་སྤྱན་དྲངས། པདྨ་ཀ་མ་ལ་ཡ་སཏྭྃ་གྱིས་གདན་ཕུལ། ཕྱག་རྒྱ་དང་བཅས་པས།
ཨརྒྷྃ་སོགས་ཀྱིས་མཆོད་ལ། གཏོར་མ་གསོལ་བར་བསམ་ཞིང་། ནམ་མཁའ་མཛོད་ཀྱི་ཕྱག་རྒྱ་དང་བཅས་པས། ཨོཾ་དེ་ཝ། ན་ག གན་དྷརྦྷ། ཨ་སུ་ར། ག་རུ་ཌ། ཀི་ན་ར། མ་ཧོ་ར་ག
མ་ནུ་ཥྱ། ཨ་མ་ནུ་ཥྱ། ས་པཱ་རི་ཝཱ་ར། ན་མཿསརྦ་ཏ་ཐཱ་ག་ཏ་སོགས། ལན་གསུམ་གྱིས་ཕུལ། དྲིལ་བསིལ་དང་བཅས། འབྱུང་པོ་གང་དག་རི་རབ་སྟེང་གནས་དང་། ། དགའ་བའི་ཚལ་དང་ལྷ་ཡི་གནས་རྣམས་དང་། ། ཤར་ནུབ་རི་དང་ཉི་ཟླའི་ཁྱིམ་རྣམས་དང་། ། རི་བོ་ཀུན་ལ་གང་དག་གནས་པ་དང་། །
རིན་ཆེན་གླིང་ན་ལྷག་པར་གང་གནས་དང་། ། ཆུ་བོ་ཀུན་དང་ཆུ་བོའི་མདོ་རྣམས་དང་། ། མཚོ་དང་རྫིང་བུ་སྟེང་ཀ་ཆུ་ངོགས་དང་། ། གཡའ་ཆུ་བསིལ་མ་ཅན་ན་གང་གནས་དང་། ། གྲོང་དང་ཕྱུགས་ལྷས་གྲོང་ཁྱེར་སྟོང་པ་དང་། ། ཁང་སྟོང་དག་དང་ལྷ་ཡི་གནས་རྣམས་དང་། ། གཙུག་ལག་ཁང་དང་མཆོད་རྟེན་གནས་རྣམས་དང་། ། དཀའ་ཐུབ་གནས་དང་གླང་ཆེན་བྲེས་རྣམས་དང་། ། རྒྱལ་པོའི་བསྐོར་ཁང་དག་ན་གང་གནས་དང་། ། ལམ་སྲང་གསུམ་མདོ་དང་ནི་མདོ་བཞི་དང་། །
གང་དག་ལམ་པོ་ཆེ་དང་ཤིང་གཅིག་དྲུང་། ། དུར་ཁྲོད་ཆེན་པོ་ནགས་ཚལ་ཆེན་པོ་དང་། ། སེངྒེ་དྲེད་དང་གཅན་གཟན་གནས་རྣམས་དང་། ། འབྲོག་ཆེན་འཇིགས་སུ་རུང་བ་གང་གནས་དང་། ། གང་དག་གླིང་མཆོག་དག་ན་གནས་པ་དང་། ། ལྷུན་པོ་དུར་ཁྲོད་དག་ན་གནས་པ་རྣམས། ། རབ་ཏུ་དགྱེས་ཤིང་མགུ་བར་གྱུར་ནས་སུ། ། འཕྲེང་བ་མེ་ཏོག་དྲི་དང་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། ། འདི་དག་གསོལ་ཞིང་ལེགས་པར་བཞེས་ནས་ཀྱང་། །
བདག་གི་ལས་ཀྱི་འབྲས་བུ་མཆིས་པར་མཛོད། ། ཅེས་པས་འཕྲིན་ལས་བཅོལ་ཞིང་སྔར་ལྟར་ཆོས་ཀྱི་སྦྱིན་པ་དང་། དྲིལ་གསིལ་དང་བཅས། ལྷ་ཀླུ་གནོད་སྦྱིན་འབྱུང་པོའི་ཚོགས་འཁོར་དང་བཅས་པ་རྣམས་མཆོད་སྦྱིན་གྱི་སོགས་སྔར་ལྟར་འདོད་པའི་དོན་ལ་གསོལ་བ་བཏབ་ལ། མཆོད་ཡོན་གྱི་ཕྱག་རྒྱ་དང་བཅས་པས། ཨོཾ་སརྦ་ལོ་ཀ་ཀཱ་ར་གྲྀཧྣེ་དཾ་ཨརྒྷཾ་སྭཱཧཱ། སེ་གོལ་ཕྱིར་གཏོག་ཅིང་། གཙྪ། ཞེས་པས་གཤེགས་སུ་གསོལ་ལོ། ། གསུམ་པ་གཞི་བདག་ལ།
ཨོཾ་ཨཱཿཧཱུྃ། ལན་གསུམ་གྱི་བྱིན་གྱིས་བརླབས་ལ། ཨོཾ་བྷུ་མི་པ་ཏི་ས་པ་རི་ཝ་ར་ཨ་ཀཱ་རོ་སོགས་ཀྱིས་བསྔོས་ནས། མཆོད་སྦྱིན་གྱི་གཏོར་མ་འདི་གཞི་བདག་གཉུག་མར་གནས་པ་རྣམས་ལ་འབུལ་ལོ། ། གནོད་པ་དང་གདུག་པའི་བསམ་པ་ཐམས་ཅད་ཉེ་བར་ཞི་བ་དང་། བདག་ཅག་འཁོར་དང་བཅས་པ་རྣམས་ཀྱི་བསམ་དོན་ཐམས་ཅད་ཆོས་བཞིན་དུ་འགྲུབ་པའི་སྟོང་གྲོགས་མཛད་དུ་གསོལ་ཞེས་བརྗོད། བཞི་པ་རིགས་དྲུག་ལ། ཨོཾ་ཨཱཿཧཱུྃ་ལན་གསུམ་གྱི་བྱིན་གྱིས་བརླབས་ལ། གཡས་མཆོག་སྦྱིན་གྱི་ཕྱག་རྒྱ་དང་བཅས། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ།
ཨོཾ་སཾ་བྷ་ར་སཾ་བྷ་ར་ཧཱུྂ། ཞེས་པ་བདུན་བརྗོད་ལ། ཐལ་མོ་སྦྱར་ལ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། གཟུགས་མཛེས་དམ་པ་ལ༞ སྐུ་འཇམ་ཀླས་ལ༞ འཇིགས་པ་ཐམས་ཅད་དང་བྲལ་བ་ལ༞ མཆོད་སྦྱིན་གྱི་གཏོར་མ་འདོད་ཡོན་ལྔ་དང་ལྡན་པ་འདི། རིགས་དྲུག་གི་སེམས་ཅན་ཐམས་ཅད་ལ་སྦྱིན་ནོ། ། རང་རང་སོ་སོའི་བསམ་པ་དང་མཐུན་པའི་ལོངས་སྤྱོད་ཟད་མི་ཤེས་པ་འབྱུང་བར་གྱུར་ཅིག ཐམས་ཅད་སྡུག་བསྔལ་ལས་གྲོལ་ནས་མྱུར་དུ་སངས་རྒྱ་བར་གྱུར་ཅིག ཅེས་པས་རིགས་དྲུག་ལ་བསྔོས། ལྔ་པ་ཡི་དྭགས་ལ།
བྱིན་རླབས་ནས། སངས་རྒྱས་བཞིའི་མཚན་གྱི་བར་སྔར་བཞིན་བྱས་ལ། མཆོད་སྦྱིན་གྱི་གཏོར་མ་འདི་ཡི་དྭགས་ཀྱི་འགྲོ་བ་ཐམས་ཅད་ལ་སྦྱིན་ནོ། ། གནོད་པ་མེད་པར་ཚིམ་ནས། བཀྲེས་སྐོམ་གྱི་སྡུག་བསྔལ་ལས་གྲོལ་བ་དང་། མྱུར་དུ་སངས་རྒྱ་བར་གྱུར་ཅིག ཅེས་བརྗོད། དྲུག་པ་བགེགས་རྣམས་ལ། ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་།
སངས་རྒྱས་ཀྱི༞ ཆོས་ཀྱི༞ དགེ་འདུན་གྱི༞ གསང་སྔགས་དང་རིགས་སྔགས་ཀྱི་རྒྱལ་པོ་ཁྲོ་བོ་དང་ཁྲོ་མོ་རྣམས་ཀྱི་བདེན་པ་དང་། ཁྱད་པར་དུ་ཡང་། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་དང་བཅས་པའི་བདེན་པ་དང་། བདེན་པ་ཆེན་པོའི་བྱིན་གྱི་རླབས་ཀྱིས། དེང་འདིར་བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་དམ་པའི་ཆོས་སྒྲུབ་པ་ལ་བར་དུ་གཅོད་པར་བྱེད་པའི་བགེགས་ཀྱི་རིགས་གང་ཡིན་པ་དེ་དག་ཐམས་ཅད་སྐད་ཅིག་ཐང་ཅིག་ཡུད་ཙམ་འདི་ཉིད་ལ་འདིར་མཆིས་པར་གྱུར་ཅིག ཅེས་ཚར་གཅིག་དང་། ཊ་ཀི་ཧཱུྃ་ཛ། ཞེས་ཚར་གསུམ་བརྗོད་པས་བགེགས་རྣམས་གཏོར་མ་ལེན་པའི་ཕྱིར་དུ་འོང་བར་བསམས་ལ། ལག་པ་གཡོན་ཁུ་ཚུར་སྙིང་ཁར་བཅངས། གཡས་སྐྱབས་སྦྱིན་གྱི་ཕྱག་རྒྱ་དང་བཅས་ལ།
ཨོཾ་གུང་ཀ་རེ་གུང་ཀ་རེ་སྭཱཧཱ། ཨོཾ་པི་ཙི་པི་ཙི་སྭཱཧཱ། ཨོཾ་གུང་གུང་སྭཱཧཱ། སརྦ་བིགྷྣན། གྲྀཧྣེ་དཾ་ཨརྒྷཾ་སྭཱཧཱ། པཱ་དྱཾ་སྭཱཧཱ། ནས། གནྡྷེ་སྭཱཧཱའི་བར་གྱིས་མཆོད་ལ། ལག་པ་གཡས་སྐྱབས་སྦྱིན་གྱི་ཕྱག་རྒྱ་མདུན་ནས་བསྐོར་ཞིང་མཐར་མཆོད་སྦྱིན་དང་བཅས་པས་སེ་གོལ་བྱ་ཞིང་། གོང་གི་སྔགས་གསུམ་གྱི་རྗེས་སུ།
སརྦ་བིགྷྣན་ན་མཿསརྦ་ཏ་ཐཱ་ག་ཏ་བྷྱོཿ ཞེས་སོགས་བཏགས་ལ་ལན་གསུམ་གྱིས་གཏོར་མ་བྱིན་པས་ཚིམ་པར་བསམ་ལ། རྡོ་རྗེ་དྲིལ་བུ་འཛིན་པས། གང་ཞིག་མཚན་མོ་རྒྱུ་བ་ཡི། ། འབྱུང་པོ་རྣམས་དང་ཤ་ཟ་དང་། ། སྲིན་པོ་ཤ་རྗེན་ཟ་བ་དང་། ། སེམས་ཅན་རྣམ་པ་སྣ་ཚོགས་པ། ། ལྗོན་ཤིང་གེལ་བ་སོགས་གནས་པ། ། དེ་དང་དེ་ལ་གཏོར་མ་ནི། ། བཟའ་བ་ཤ་ཆང་ལ་ཕུག་བཅས། །
འབྲས་ཅན་འབྲས་བུ་མང་པོ་ཡི། ། མཆོད་སྦྱིན་འདི་ཡིས་མགུ་བྱོས་ལ། ། གནོད་པའི་བསམ་པ་ཞི་བ་དང་། ། བདག་ཅག་རྣམས་ལ་ཕན་པའི་ཡིད། །

དེ་རིང་ཕྱིན་ཆད་བསྐྱེད་པར་གྱིས། ། ཞེས་བསྔོས་ལ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང་། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤངས་པ་སྟེ། ། དགེ་སློང་དགེ་སྦྱོང་དེ་ཡིན་བྲམ་ཟེ་དེ། ། མཚོན་ཆས་མི་འཇིགས་གང་ཡང་མེད། ། འཆི་བའི་སྲོག་ལ་ཀུན་ཀྱང་འཛེམ། ། འཚོ་བའི་ཟས་ལ་ཀུན་ཀྱང་འདུ། ། རང་གི་ལུས་ལ་དཔེ་ལོངས་ལ། ། གཞན་ལ་གནོད་པ་མ་བྱེད་ཅིག །
ཨོཾ་ཆེན་པོའམ་ཆུང་ངུ་གང་དག་གི ། ལུས་ལ་མངོན་པར་གནོད་གྱུར་པ། ། ནད་དེ་ཉེ་བར་ཕྱུང་ནས་སུ། ། གདོན་དེ་རང་གི་གནས་སུ་དེངས། ། དེ་ལྟར་བདག་གིས་ཅི་ནུས་ཀྱིས། ། མཆོད་དང་བསྙེན་བཀུར་བྱས་པ་ཡིས། ། དམ་ཚིག་གནས་ལ་གནས་ནས་སུ། ། བདག་གི་བསམ་པ་བསྐང་བར་མཛོད། ། རྟག་ཏུ་དམ་ཚིག་ལ་གནས་ཤིང་། ། འདིར་ནི་བདག་ཅག་འཁོར་བཅས་ཀྱི། །
ནད་དེ་རབ་ཏུ་སོལ་མཛོད་ལ། ། གདོན་རྣམས་རང་གི་གནས་སུ་སོང་། ། ཞེས་བརྗོད་ཅིང་། ཨོཾ་སརྦ་བིགྷྣན་གཙྪ། ཞེས་གཤེགས་སུ་གསོལ་ལ། གཏོར་མ་ས་གཙང་སར་དོར་ལ། དྲིལ་བུ་དྲག་ཏུ་དཀྲོལ་ཞིང་། ན་མཿས་མནྟ་ཀ་ཡ་ཝཱཀ་ཙིཏྟ་བཛྲ་ཎྃ། ན་མོ་བཛྲ་ཀྲོ་དྷཱ་ཡ། མ་ཧཱ་དཾཥྚ་ཀ་ཊ་བྷེ་ར་ཝ་ཡ།
ཨ་སི་མུ་ས་ལ། པ་རི་ཤུ་པ་ཧསྟཱ་ཡ། ཨོཾ་བཛྲ་ཨ་མྲྀ་ཏ་ཀུཎྜ་ལི། ཁ་ཁ། ཁཱ་ཧི་ཁཱ་ཧི། ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། ད་ཧ་ད་ཧ།
གརྫ་གརྫ། བི་སྥོ་ཊ་ཡ་བི་སྥོ་ཊ་ཡ། སརྦ་བིགྷྣན། བི་ན་ཡ་ཀ་ནཱན། མ་ཧཱ་ག་ན་པ་ཏི། ཛི་ཝི་ཏ། ཨནྟ་ཀཱ་ར་ཡ་སྭཱཧཱ། ཞེས་པས་མཚམས་བཅད་དེ། དེ་ནས་བདག་བསྐྱེད་ལྟར་རང་ཉིད་ལ། ཨོཾ་བཛྲ་ཨ་བྷི་ཥིཉྩ་ཧཱུྃ།
སོགས་ལྔས་སྔགས་རྒྱས་དབང་བསྐུར་ཞིང་བྱིན་གྱིས་བརླབས། ཨོཾ་བྷྲི་ཏ་སོགས་གསུང་གི་སྔགས་དང་ཕྱག་རྒྱས་བྱིན་བརླབ་བརྟན་པར་བསྒོམ། ཨོཾ་བཛྲ་ས་ཏྭ་ཀྲོ་དྷ་སོགས་ཁམས་གསུམ་རྣམ་རྒྱལ་གྱི་སྔགས་རྒྱ་ཚར་གསུམ་སྙིང་ཁར་བཅས་པས་བདག་དང་གནས་ལ་སོགས་པའི་བར་ཆད་བསྲུང་། དེ་ནས་མཆོད་པ་རྣམས་ཁ་གསོས་ལ། གོང་བསྲེག་རྫས་ཕུལ་གྲུབ་པའི་རྗེས་ཀྱི། མཆོད་རྫས་བསང་སྦྱངས་ནས་བསྟོད་པའི་བར་བཞིན་བྱས་ལ། དེ་ནས་ཐལ་མོ་སྦྱར་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་རྣམས་བྱང་ཞིང་དག་པའི་དངོས་གྲུབ་མ་ལུས་པ་སྩལ་ཏུ་གསོལ། ཞེས་འདོད་དོན་གསོལ་བ་གདབ། ཡི་གེ་བརྒྱ་བ་ལན་གསུམ་ལ་སོགས་པ་བརྗོད་པའི་རྗེས་སུ།
ཐལ་མོ་སྦྱར་ཞིང་། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་པ། ། དེ་ཡང་བཟོད་པར་མཛད་དུ་གསོལ། ། གང་ཡང་བདག་བློ་གཏི་མུག་པས། ། ལེགས་བྱས་འདི་ལ་ཉེས་བྱས་གང་། ། གང་ཕྱིར་ལུས་ཅན་སྐྱབས་གྱུར་པ། ། དེ་ནི་མགོན་པོས་བཟོད་པར་མཛོད། ། གཙོ་བོ་ནུས་པ་མ་མཆིས་པ། །
མ་འབྱོར་མ་རྙེད་མ་འཚལ་བ། ། འདིར་ནི་བགྱི་བ་གང་བགྱིས་རྣམས། ། དེ་དག་ཐམས་ཅད་བཟོད་པར་མཛོད། ། ཅེས་སོགས་ཀྱིས་ཆོ་ག་ལྷག་ཆད་ཁ་བསྐང་ཞིང་། ནོངས་པ་བཟོད་པར་གསོལ་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། ཅེས་དང་མཐེབ་སྲིན་གྱིས་སེ་གོལ་ཕྱིར་གཏོག་ལ།
བཛྲ་མུཿཞེས་པས་འཇིག་རྟེན་ལས་འདས་པའི་ལྷ་ཐམས་ཅད་རང་བཞིན་གྱི་གནས་སུ་གཤེགས་སུ་གསོལ། དེ་ནས། བདག་གི་དོན་དང་གཞན་གྱི་དོན། ། བསྒྲུབས་ཀྱི་བཞུད་ཅིག་བྱིན་ཟ་ཁྱོད། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཞེས་པས་མེ་ལྷ་དང་། མཆོད་སྦྱིན་གནས་འདིར་གང་ལྷགས་པའི། ། འབྱུང་པོ་ས་འོག་གྱུར་པ་དང་། ། ས་སྟེང་འཁོད་པ་གང་ཡིན་པའང་། །
མགུ་བར་གྱིས་ལ་རང་གནས་སུ། ། ཐམས་ཅད་ཐམས་ཅད་འགྲོ་བར་གྱིས། ། སརྦ་བྷུ་ཏ་གཙྪ། ཞེས་མཐེབ་སྲིན་གྱིས་སེ་གོལ་བྱས་པས་འཇིག་རྟེན་པའི་ཚོགས་ཐམས་ཅད་སོ་སོའི་གནས་སུ་གཤེགས་་་་་་མེ་ཡལ་བ་དང་ཐལ་བ་རྒྱ་མཚོར་འབབ་པའི་ཆུ་ཀླུང་དུ་དོར་བར་བྱའོ། ། པར་བསམ་ལ། སྟོན་མཆོག་དམ་པ་སོགས་བླ་མ་ཡི་དམ་ཆོས་སྐྱོང་ནོར་ལྷ་ལ་སོགས་པའི་བཀྲ་ཤིས་རྒྱས་པར་བྱའོ། ། དེ་ལྟར་བྱས་ན། འདིའི་དབང་བསྐུར་བ་དང་། རྒྱུད་འཆད་པའམ། རབ་གནས་བྱ་བ་དང་།
སྦྱིན་སྲེག་བླུག་པ་ལ་སོགས་པ་རྡོ་རྗེ་སློབ་དཔོན་གྱི་ལས་ལ་དབང་བ་ཡིན་ནོ། ། དེ་ལྟར་ཁྱབ་བདག་རྣམ་སྣང་ཆེན་པོ་ཡི། ། དཔའ་བོ་གཅིག་པའི་རྣལ་འབྱོར་ལ་བརྟེན་ནས། ། བསྙེན་པ་ལས་རུང་ཉམས་སུ་ཁས་བླང་ཚུལ་དང་། ། སྦྱིན་སྲེག་ཆོ་གའི་ལག་ལེན་རབ་གསལ་འདི། ། སྙིགས་མའི་དུས་ཀྱི་བསྟན་པའི་གསལ་བྱེད་མཆོག ། སྔགས་འཆང་ཆོས་རྗེ་ཀུན་དགའ་རིན་ཆེན་གྱི། ། ཐུགས་སྲས་རྒྱལ་ཚབ་བསོད་ནམས་དབང་པོ་དང་། ། གྲགས་པ་བློ་གྲོས་མཆེད་ཀྱི་ཞབས་བསྟེན་ཞིང་། ། རྡོ་རྗེ་འཆང་དབང་མུས་པ་ཆེན་པོ་ཡིས། །
ཐུགས་རྗེའི་སྤྱན་གྱིས་བུ་གཅིག་ལྟར་འཚོ་བའི། ། ཟ་ཉལ་འཆག་གི་རྣལ་འབྱོར་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བས། ། ལྕགས་འབྲུག་ཐ་སྐར་ཟླ་བའི་དཀར་ཕྱོགས་ཀྱི། ། བླ་ཆེན་ཀུན་དགའ་སྙིང་པོ་ཡབ་སྲས་ཀྱི། ། བྱིན་གྱིས་བརླབས་པའི་དུས་བཟང་བཅུ་བཞིའི། ། བཞི་ཐོག་བླ་བྲང་ཡང་རྩེར་ལེགས་པར་སྦྱར། ། འདི་ལྟར་བགྱིས་པའི་ཡི་གེའི་འདུ་བྱེད་མཁན། ། རང་གི་མཆོད་གཡོག་དགེ་སློང་ཝ་གིནྡྲ། ། ཤྲཱི་བྷ་དྲཱ་་་་་་འཁོན་དཀོན་མཆོག་འབྱུང་གནས།
ཞེས་བྱས་དད་འདུན་གྱིས། ། བརྩོན་འགྲུས་འབད་རྩོལ་ཆེན་པོས་མགྱོགས་པར་བགྱིས། ། ལེགས་བྱས་འདིས་མཐུས་བདག་ཅག་དཔོན་སློབ་ཀྱི། ། དུས་གསུམ་བསགས་པའི་སྒྲིབ་པ་ཀུན་བྱང་བས། ། དུས་འདིར་ཚེ་རིང་ནད་མེད་བསམ་དོན་ཀུན། ། འབད་མེད་འགྲུབ་ཅིང་ཕྱི་མ་ལྷན་ཅིག་ཏུ། ། ཞིང་མཆོག་བདེ་བ་ཅན་དུ་པདྨོ་ལས། ། བརྫུས་ཏེ་སྐྱེ་ནས་ས་ལམ་མཐར་ཕྱིན་ཏེ། ། སླར་ཡང་གང་འདུལ་སྤྲུལ་བ་དུ་མ་ཡིས། ། སྤྱི་དང་བྱེ་བྲག་བསྟན་པ་རྒྱས་བྱེད་ཤོག །
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་ཀུན་རིག་གི་བསྙེན་པ་བྱ་ཚུལ་དང་སྦྱིན་སྲེག་གི་ཆོ་གའི་ལག་ལེན་གསལ་བར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
