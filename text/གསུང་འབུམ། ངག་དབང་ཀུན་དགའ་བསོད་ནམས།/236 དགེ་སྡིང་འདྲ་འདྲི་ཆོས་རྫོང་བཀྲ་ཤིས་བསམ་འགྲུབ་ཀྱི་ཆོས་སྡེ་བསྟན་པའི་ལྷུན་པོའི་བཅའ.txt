གསུང་འབུམ། ངག་དབང་ཀུན་དགའ་བསོད་ནམས།
པོད ༢༣༦
དགེ་སྡིང་འདྲ་འདྲི་ཆོས་རྫོང་བཀྲ་ཤིས་བསམ་འགྲུབ་ཀྱི་ཆོས་སྡེ་བསྟན་པའི་ལྷུན་པོའི་བཅའ་ཡིག
༄༅། །དཔལ་ལྡན་ས་སྐྱའི་གདན་ས་བར་པ་དགེ་སྡིང་འདྲ་འདྲི་ཆོས་རྫོང་བཀྲ་ཤིས་བསམ་འགྲུབ་ཀྱི་ཆོས་སྡེ་བསྟན་པའི་ལྷུན་པོའི་བཅའ་ཡིག་བསམ་དོན་ཀུན་འགྲུབ་བཞུགས།། བྷཊྚ་ར་ཀ་དྷརྨཱ་སྭ་མི་གུ་རུ་བཛྲ་དྷ་ར་ཡེ་ན་མཿ སྤངས་རྟོགས་མཐར་ཕྱིན་རྐང་གཉིས་གཙོ་བོ་ཟས་གཙང་སྲས། ། གང་གི་གསུང་མཆོག་ལུང་རྟོགས་བདག་ཉིད་དམ་པའི་ཆོས། ། རྒྱལ་སྲས་བསྟན་འཛིན་མཁས་དང་གྲུབ་པའི་དགེ་འདུན་ཚོགས། ། ཀུན་ལ་དེང་ནས་བྱང་ཆུབ་བར་དུ་སྐྱབས་སུ་མཆི། ། འགྲོ་བའི་བླ་མ་ཐམས་ཅད་མཁྱེན་པའི་བསྟན་པའི་ལམ། ། ཐོས་དང་བསམ་དང་བཤད་སྒྲུབ་སྒོ་ནས་རྒྱས་མཛད་པའི། ། འཕགས་པའི་ཡུལ་དང་གངས་ཅན་ཁྲོད་འདིར་མཛེས་པའི་རྒྱན། ། གྲུབ་དབང་མཆོག་དང་སྒྲ་བསྒྱུར་ལོ་ཙཱ་ཆེ་རྣམས་རྒྱལ། །
ཁྱད་པར་ཀུན་མཁྱེན་དགའ་བཞི་བརྙེས་པ་སྙིང་པོའི་ཞབས། ། བསོད་ནམས་ཡེ་ཤེས་ཚོགས་གཉིས་རྩེ་མོ་མཐར་སོན་དང་། ། ཏིང་འཛིན་གཏེར་མངའ་གྲགས་པའི་རྒྱལ་མཚན་འཛིན་མཛད་པའི། ། རྡོ་རྗེ་འཆང་དངོས་ས་སྐྱའི་བླ་ཆེན་ཡབ་སྲས་རྒྱལ། ། འགྲོ་ཀུན་དགའ་བའི་བསྟན་པའི་རྒྱལ་མཚན་བསླངས་མཛད་ཞབས། ། བློ་གྲོས་མི་ཟད་ཆོས་ཀྱི་རྒྱལ་མཚན་བསྒྲེངས་མཁས་དང་། ། གཞན་ཡང་ལུང་དང་རྟོགས་པའི་ཡོན་ཏན་མཛོད་འཛིན་པའི། ། རིམ་པར་བྱོན་པའི་བརྒྱུད་པའི་བླ་མ་ཐམས་ཅད་རྒྱལ། ། ལྷག་པར་སྙིགས་དུས་བསྟན་པའི་མེ་རོ་གསོ་བ་ལ། ། བསམ་བཞིན་གཞན་ངོར་སྐྱེ་བ་བཞེས་པའི་སྔགས་འཆང་རྗེ། །
བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱི། ། ངོ་མཚར་རྣམ་ཐར་གང་ལ་བསམས་ཀྱང་སྙིང་ནས་འདུད། ། དེ་སྲས་ཐུ་བོ་པདྨའི་རྣམ་སྤྲུལ་བསོད་ནམས་དབང་། ། བོ་དྷི་ས་ཏྭ་སྔགས་འཆང་ཚུལ་འཛིན་གྲགས་པའི་མཚན། ། རྡོ་རྗེ་འཆང་དབང་ངུར་སྨྲིག་གོས་འཆང་མུས་པ་རྗེ། ། འབྲེལ་ཚད་དོན་ལྡན་བླ་མ་གསུམ་གྱིས་བདག་སྐྱོངས་ཤིག ། དེ་ལྟར་དགེ་ལེགས་ཀུན་འབྱུང་བླ་མ་དང་། ། དངོས་གྲུབ་མཆོག་སྩོལ་ཡི་དམ་ཞི་ཁྲོའི་ཚོགས། ། བར་ཆད་ཀུན་སེལ་ཆོས་སྐྱོང་སྲུང་མ་ཡིས། ། ཕྱོགས་འདིར་འཕྲལ་དང་ཡུན་དུ་དགེ་ལེགས་སྩོལ། །
ཅེས་མཆོད་པར་བརྗོད་ནས། འདིར་གདན་ས་བར་པ་དགེ་སྡིང་འདྲ་འདྲི་ཆོས་རྫོང་བཀྲ་ཤིས་བསམ་འགྲུབ་ཀྱི་ཆོས་སྡེ་བསྟན་པའི་ལྷུན་པོའི་བཅའ་ཡིག་མདོར་བསྡུས་བྲི་བར་བྱའོ། ། དེ་ལ་སྤྱིར་སེམས་ཅན་གྱི་བདེ་སྐྱིད་སངས་རྒྱས་ཀྱི་བསྟན་པ་ལ་རག་ལས། སངས་རྒྱས་ཀྱི་བསྟན་པ་དགེ་བའི་བཤེས་གཉེན་ལ་རག་ལས། དགེ་བའི་བཤེས་གཉེན་དགེ་འདུན་གྱི་སྡེ་ལ་རག་ལས། དགེ་འདུན་གྱི་སྡེ་བསྟན་པ་སྟོབས་ཀྱིས་འཛིན་པའི་སྐྱེས་བུ་དམ་པ་རྣམས་ལ་རག་ལས་པར་བཤད་ཅིང་། དེ་ལྟ་བུའི་བསྟན་འཛིན་གྱི་སྐྱེས་བུ་རྩོད་པ་དང་བྲལ་བ་སྔོན་བྱོན་པ་དག་གིས་ལེགས་པར་བཏབ་པའི་དགོན་གནས་ཆོས་གྲྭ་འདི་རྣམས་དེང་སང་གི་བསྟན་པ་སྟོབས་ཀྱིས་འཛིན་པའི་སྐྱེས་བུ་མཆོག་དག་གིས་གཅེས་སྤྲས་སུ་བགྱིས་ན་འགྲོ་བ་ཐམས་ཅད་ཀྱི་སྲིད་པ་དང་ཞི་བའི་ཕུན་སུམ་ཚོགས་པ་མ་ལུས་པའི་གཞིར་འགྱུར་བར་བཤད་པ་འདི་ནི་ངེས་པའི་དོན་དང་ལྡན་པ་ཡིན་ཏེ། དེང་སང་གི་དུས་ཀྱི་བསྟན་འཛིན་དུ་ཁས་འཆེ་བ་དག དེ་ལྟ་བུའི་བསྟན་པའི་བྱ་བ་ལ་གུས་པ་དང་རྟག་པའི་སྦྱོར་བས་འཕྲལ་དང་ཡུན་དུ་འབད་པར་རིགས་ཏེ། འཇམ་དབྱངས་ས་སྐྱ་པཎྜི་ཏས།
ཅིའི་ཕྱིར་ཞེ་ན་རྒྱལ་བ་ཡི། ། རིན་ཆེན་ཆོས་ཀྱང་དཀོན་ལ་ནི། ། རྟག་ཏུ་འཚེ་བ་མང་ཞེས་གསུངས། ། འདི་ལ་སོམས་ལ་མཁས་རྣམས་ཀྱིས། ། རྟག་ཏུ་བསྟན་པའི་བྱི་དོར་བྱ། ། ཉི་མ་གཅིག་གི་བཟའ་བཏུང་ལའང་། ། བཟང་ངན་རྟོག་དཔྱོད་སྣ་ཚོགས་གཏོང་། ། གོས་དང་མཁར་ལས་ལ་སོགས་པ། ། བྱ་བ་གང་ལའང་ལེགས་ཉེས་དང་། ། བཟང་ངན་མཁས་དང་མི་མཁས་ཞེས། །
བླང་དོར་རྟོག་དཔྱོད་སྣ་ཚོགས་བྱེད། ། རྟ་དང་ནོར་བུ་ལ་སོགས་པ། ། ཅུང་ཟད་ཙམ་གྱི་ཉོ་འཚོང་ལའང་། ། ཀུན་ལ་འདྲི་ཞིང་བརྟགས་ནས་སྤྱོད། ། ཚེ་འདིའི་བྱ་བ་ཅུང་ཟད་ལའང་། ། དེ་འདྲའི་འབད་པ་བྱེད་པ་མཐོང་། ། སྐྱེ་བ་གཏན་གྱི་ལེགས་ཉེས་ནི། ། དམ་པའི་ཆོས་ལ་རག་ལས་ཀྱང་། ། ཆོས་འདི་ཁྱི་ཡི་ཟས་བཞིན་དུ། ། བཟང་ངན་གང་དུའང་མི་དཔྱོད་པ། །
གང་འཕྲད་དེ་ལ་གུས་པར་འཛིན། ། ཉིན་གཅིག་གི་ནི་སྐྱེལ་མ་འམ། ། ཚེ་གཅིག་གི་ནི་ཉེ་འབྲེལ་ལའང་། ། འབད་དེ་བརྟགས་ནས་ལེན་པ་མཐོང་། ། དེང་ནས་བརྩམས་ཏེ་རྫོགས་པ་ཡི། ། སངས་རྒྱས་མ་ཐོབ་བར་གྱི་དོན། ། ཞེས་པ་ནས། ཀྱེ་མ་སྙིགས་མའི་དུས་འདི་མཚར། ། འབད་མི་དགོས་པར་འབད་པར་བྱེད། ། འབད་དགོས་ཆོས་དང་བླ་མ་ནི། །
ཅི་ཡང་རུང་བས་ཚིམ་པར་སྣང་། ། ཞེས་གསུངས་པས་སོ། ། དེས་ན་ད་རེས་སྐབས་སུ་བབས་པ་དཔལ་ལྡན་ས་སྐྱའི་གཞིས་དགའ་ཁྱད་པར་ཅན་དངོས་གྲུབ་ཀུན་གྱི་འབྱུང་གནས་གདན་ས་བར་པ། རྗེ་བཙུན་ས་སྐྱ་པ་ཆེན་པོས་སྐུའི་བཀོད་པ་དྲུག་ཏུ་བསྟན་པའི་གཅིག་ཤབ་སྒོ་ལྔ་གཞུང་འབྲུའི་བང་མཛོད་གནས་སུ་བསྟན་ནས། ཟབ་རྒྱས་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་སྣང་ཞིང་ངོ་མཚར་གྱི་གཏམ་དུ་མ་དང་ལྡན་པ་ས་སྐྱ་པ་ཡབ་སྲས་བརྒྱུད་པར་བཅས་པ་མཁས་ཤིང་གྲུབ་པ་བརྙེས་པའི་སྐྱེས་བུ་དམ་པ་དུ་མས་ཞབས་ཟུང་མངོན་པར་བཀོད་དེ་བྱིན་གྱིས་བརླབས་པའི་གནས་ཆེན་བསྒོམ་ཚང་བཅུ་གསུམ་གྱི་གཙུག་ལག་ཁང་བཞུགས་པ། ས་ལོ་ཆེན་པོ་དང་། བཀའ་སྲུང་རྣམས་ཀྱིས་ལུང་བསྟན་པ་བཞིན་མཐུ་སྟོབས་ཀྱི་མངའ་བདག་དཔལ་ས་སྐྱ་པ་ཆེན་པོ་སྔགས་འཆང་ངག་གི་དབང་པོ་ཀུན་དགའ་རིན་ཆེན་གྱིས་གསར་དུ་འདེབས་པར་མཛད་པ་ལ། དུས་ཕྱིས་བདག་གི་བླ་མ་འཇམ་པའི་དབྱངས་གྲུབ་པའི་ས་ལ་བཞུགས་པ་དབང་པོའི་མཚན་ཅན་དེ་ཉིད་ཀྱིས་ཉམས་གསོ་གོང་འཕེལ་དུ་མཛད་པའི་རྒྱུན་ཁོ་བོ་ཅག་གིས་ཀྱང་མཆོག་ཏུ་དར་རྒྱས་སུ་བགྱིས་པའི་དགེ་སྡིང་འདྲ་འདྲི་ཆོས་རྫོང་བཀྲ་ཤིས་བསམ་འགྲུབ་ཀྱི་ཆོས་སྡེ་བསྟན་པའི་ལྷུན་པོ་འདི་ཉིད་ཐོག་མར་སྔགས་འཆང་ཆོས་ཀྱི་རྒྱལ་པོས་གསར་འདེབས་གནང་བ་ནས་བཟུང་། ད་ལྟའི་བར་དུ་དེར་བཞུགས་ཀྱི་དགེ་འདུན་རྣམས་ཀྱིས་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་ལ་རྩེ་གཅིག་ཏུ་བགྱིས་པ་ལ་བརྟེན་ནས།
སྤྱི་དང་བྱེ་བྲག་དཔལ་ལྡན་ས་སྐྱ་པའི་བསྟན་པ་ཡར་ངོའི་ཟླ་བ་ལྟར་གྱུར་ཏེ་བྱང་ཕྱོགས་ཀྱི་བརྒྱུད་འདི་རྫོགས་ལྡན་ལྟར་བདེ་བས་ཁྱབ་པ་དེ་ཡིན་ནའང་། དེང་སང་གི་དུས་འདིར་བསྟན་པ་མར་འགྲིབ་ལ་ཐུག་པས་དབུས་གཙང་ཁམས་གསུམ་གྱི་དགོན་གནས་ཆེ་ཕྲ་ཕལ་ཆེར་གྱི་བཅའ་ཁྲིམས་རྣམས་ལོ་རེ་བཞིན་ལྷོད་པར་འགྱུར་བ་ཞིག་འདུག་པ་ནས། འདིར་བཞུགས་ཀྱི་དགེ་འདུན་ལ་ཡང་འཁྲུལ་ཟད་གོང་མ་རྣམས་ཀྱིས་བཅས་པའི་བཀའ་ཁྲིམས་ཀྱི་རྒྱུན་བཟང་པོ་མཐའ་དག་མི་ཉམས་པའི་ཕྱིར་གསལ་འདེབས་ཀྱི་ཚུལ་གྱིས་ཅུང་ཟད་བརྗོད་ན། འདིར་བཞུགས་ཀྱི་འདུས་པའི་ཚོགས་རྣམས་འཕྲལ་དང་ཡུན་དུ་གཞི་ཚུལ་ཁྲིམས་རྣམ་པར་དག་པ་ལ་གནས་པའི་སྟེང་། ཐོས་བསམ་གྱིས་རྒྱུད་ཕྱུག་པར་བྱས་ནས་ཟབ་མོའི་དོན་ཉམས་སུ་ལེན་པ་ལ་རྩེ་གཅིག་ཏུ་མཛད་འཚལ་ཏེ། དེ་ལྟར་དགོས་པའི་རྒྱུ་མཚན། ཚུལ་གནས་ཐོས་དང་བསམ་ལྡན་པ། ། བསྒོམ་པ་ལ་ནི་རབ་ཏུ་སྦྱོར། ། ཞེས་སོགས་མདོ་རྒྱུད་བསྟན་བཅོས་རྣམས་ལས་མང་དུ་གསུངས་པས། བསྟན་པའི་མིག་རྒྱན་ལ་ཕན་པའི་ཕྱིར།
འདུལ་བ་ལས་གསུངས་པ་ལྟར་གྱི་རབ་ཆོས་གོས་རྣམ་གསུམ། མིན་ནའང་འདུལ་བ་ཡུལ་ཆོས་དང་བསྟུན་གསུངས་པ་ལྟར། རིང་འགག རྔུལ་གཟན། ཐང་ཤམ། རྩེ་ཞྭ། གདིང་བ། ཟླ་གམ་རྣམས་ཚང་འགྲིག་འབྱོར་བ་བྱས་ཚོགས་ལ་འདུ་དགོས་པ་ཡིན་ཞིང་། ཞྭ་གདིང་ཙམ་མེད་ན་བརྒྱ་ཕྱག་དང་། ཐང་ཤམ་སོགས་མེད་ཅིང་།
སྟོད་རྗེན། རྡོ་བེམ། འབོབ་ཟོན། འབར་ཞྭ་གྱོན་པ་བྱུང་ན་ཚོགས་ལ་རྩ་བ་ནས་འདུར་མི་འཇུག རྩིས་མེད་ཀྱིས་འདུས་པ་བྱུང་ན། ལས་ཚན་རྣམས་མགྲིན་གཅིག་ངོ་ལྐོག་མེད་པར་མར་ཞོ་རེ་བླངས་ནས་དཀར་མེར་འབུལ། དེ་ལྟ་བུའི་ཕྱིའི་ཀུན་སྤྱོད་རྣམ་པར་དག་པ་ལས་མ་གཡོས་པའི་ངོས། ནང་གི་བསླབ་པ་འདུལ་བ་སུམ་བརྒྱ་པར། གང་ཞིག་སྲོག་གཅོད་གཞན་གྱི་ནོར་འཕྲོག་དང་། ། མི་ཚངས་སྤྱོད་རྫུན་བཅོས་མའི་ཆང་ལ་སོགས། །
གར་སོགས་ཕྲེང་སོགས་མལ་ཆེན་མཐོ་བ་དང་། ། ཕྱི་དྲོའི་ཁ་ཟས་གསེར་དངུལ་ལེན་པ་སྤངས། ། ཞེས་གསུངས་པ་ལྟར། དགེ་ཚུལ་དགེ་སློང་གི་བསླབ་བྱའི་གཙོ་བོ་རགས་རྡོག་བཅུར་འདུས། དེའི་ཡང་རྩ་བ་བཞི་ལ་ཡན་ལག་རྣམས་ཚང་ན་སྡོམ་པ་རྩ་བ་ནས་གཏོང་བས། འཆབ་སེམས་ཀྱིས་མ་གོས་པར་བྱས་ལ་བསྐྱར་ནས་ལེན། ལྷག་མ་དྲུག་ལ་ཡན་ལག་རྣམས་ཚང་ན་བཤགས་བྱའི་ཉེས་བྱས་སུ་འགྱུར་བར་བཤད་པས། རང་སེམས་དཔང་པོར་བཞག་པའི་བཤགས་སྡོམ་གྱི་རྩིས་ཟིན་པར་བྱེད། ལྷག་པར་བསླབ་པ་ཐམས་ཅད་བག་མེད་པར་བྱེད་པའི་གཞི་ཉེས་པ་མ་ལུས་པ་སྐྱེད་པར་བྱེད་པའི་རྩ་བ་ནི་ཆང་ཡིན་ཏེ། མདོ་ལས།
ཆང་ནི་རྩྭའི་མཆོག་མས་ཀྱང་མི་བསླུད་མི་འཐུང་ངོ་། ། ཞེས་གསུངས་པས། ཆོས་བྱེད་རྣམས་ཀྱིས་དུག་ཅན་གྱི་ཟས་ལྟར་སྤང་བྱའི་གཙོ་བོར་བཤད་ཀྱང་། དེང་སང་ནི་བསྟན་པ་ཉམས་སུ་འདོད་པས་དཀོར་གྱིས་མྱོས་ཤིང་ནག་ཕྱོགས་ཀྱིས་རྒྱུད་སླད་པའི་ངན་པ་དག་ལྷན་ཅིག་ཏུ་འདུས་ནས་ཆང་ལ་བག་མེད་དུ་སྤྱོད་ཅིང་། རང་རེ་ནང་གཙང་ཡིན་པས་འདི་ཙམ་གྱིས་ཅི་སྐྱོན་གཞན་ལ་གཟབ་པའི་ཟེར་བ་འདི་འདྲའི་རིགས་ཤིན་ཏུ་མང་བར་གདའ་སྟེ། སྡོམ་ལྡན་རྣམས་ཀྱིས་མྱོས་འགྱུར་བག་མེད་འཐུང་བ་ལྟ་ཅི་སྨོས། ཅུང་ཟད་ཙམ་གྱིས་ཀྱང་དམྱལ་བའི་གནས་སུ་སྐྱེས་ནས་ཁྲོ་ཆུ་ཁོལ་མ་དབང་མེད་དུ་འཐུང་དགོས་པར་བཅོམ་ལྡན་འདས་ཀྱིས་གསུངས་ཤིང་། སངས་རྒྱས་ལ་རྫུན་ག་ལ་མངའ་སྟེ། འབྲས་མེད་ཕྱིར་ན་རྫུན་མི་གསུངས། ། ཞེས་བཤད་པ་ལྟར་ཡིན་ལ།
དེས་ན་དམྱལ་བར་འགྲོ་བའི་ནང་གཙང་ལ། དགོས་པ་ཨེ་འདུག་སེམས་ཡོད་རྣམས་ལེགས་པར་སོམས་དང་། དེས་ན་ད་ཕྱིན་ཆད་ཆང་བག་མེད་འགྲིམས་པ་ལྟ་ཅི་སྨོས། དགོན་པའི་ཁྲོད་དུ་ཆང་ཚོད་ལོང་འགྲིམས་པ་བྱུང་ན། བླ་མ་སྤྱི་ཆོས་རྣམས་མགྲིན་གཅིག་པས་མར་ཞོ་རེ་འགེལ། གཞན་ཆང་མང་ཉུང་ལ་སྤགས་འགེལ་ལུགས་བྱས་འཇམ་ཚུགས་ལ་འདེབས། ནག་མོའི་ཆ། མ་བུ་ཡིན་ངེས་ཀྱིས་བུ་ནད་དྲག་པོས་བཟུང་བ་ལྟ་བུའི་མི་འདོད་པ་བྱུང་བའི་ཚན་དང་བླ་མ་དང་ཆོས་སྡེ་ལ་ཞབས་ཏོག་ཞུ་མི་མཐུན་གྲུབ་རྣམས་མ་གཏོགས། དགོན་ཁྲོད་དུ་བུད་མེད་འགྲིམས་པ་བྱུང་ན་མར་ཞོ་དོ་རེ་འགེལ། ངེད་རང་གི་ཆོས་གཞིས་ཁོངས་སོགས་སུ་ཆོ་ག་དང་།
རྐྱེན་བཟློག་སོགས་ལ་གྲྭ་པ་འབྱོན་དགོས་བྱུང་ཚེ། བླ་མ་སྤྱི་ཆོས་རྣམས་ལ་དགོངས་གྲོལ་ཞུས་རྗེས་བཞི་སྡེ་ལོངས་ན་མ་གཏོགས་གྲོང་གསེབ་ཏུ་ཞག་སྡོད་མི་བྱེད། འགལ་བ་བྱུང་ན་མར་ཞོ་དོ་རེ་འགེལ་ལུགས་བྱས་འཇམ་ཚུགས་ལ་འདེབས། གྲོང་ལས་ལ་གྲྭ་པ་འགྲིམས་པ་བྱུང་ནའང་མར་ཞོ་རེ་འགེལ། འདུ་ཁང་དུ་དགེ་འདུན་རྣམས་ཆོས་སྤྱོད་སོགས་ལ་འཚོགས་ནས་རྩེད་མོ་དང་། ཞལ་འཕྲོས་སོགས་ཚོད་མེད་བྱས་པ་བྱུང་ན། དེ་འཕྲལ་ཆོས་ཁྲིམས་པས་བརྒྱ་ཕྱག་འགེལ། ཞེ་མ་ཞུན་བྱས་པ་བྱུང་ན་ལས་ཚན་ཀུན་མགྲིན་གཅིག་པས་མར་ཞོ་རེ་འགེལ། གཞན་ཡང་ལོ་ར་ལོ་ཐོག་འཇོམས་པ། ཤོ
མིག་མངས། རྡོ་བསྐོར། མདའ་རྩེད། མཆོང་སོགས་མཛད་པར་མི་འོས་པ་བྱས་བྱུང་ན། གོང་བཞིན་བརྒྱ་ཕྱག་འགེལ། ནད་ལ་ཕན་པའི་ཕྱིར་དུ་འདུ་དགོས་བྱུང་ན་མ་གཏོགས། མང་པོ་འཚོགས་ཚེ་ངག་ལ་བརྟག ། ཅེས་གསུངས་པ་ལྟར། ངག་གི་ཉེས་པ་ལ་དྲན་ཤེས་བཞིན་བརྟེན་དགོས་པས། རང་རང་གི་གྲྭ་ཁང་དང་།
བླ་ཡེ་སོགས་ས་ལྐགས་ལྐུགས་སུ་གཉིས་གསུམ་ནས་མང་དུ་འཚོགས་ནས་དོན་མེད་བག་ཕེབས་ཕེབས་ཀྱི་ཅལ་ཅོལ་སྨྲ་ན། འདོད་ཆགས་ཆུ་ལྟར་གཡོ་ཞེ་སྡང་མེ་ལྟར་འབར། ཕྲག་དོག་རླུང་ལྟར་དུ་འཚུབ་ནས་རང་ལ་རང་དབང་མེད་པར་ཕྱོགས་ཆ་སྡེ་རིགས། གྲྭ་ཚང་ཕན་ཚུན། རང་རང་གི་བླ་མའི་ཞེན་ཕོ་རུས་སུ་བསམ་སྟེ། སྐྱེས་བུ་དམ་པ་དང་། དགེ་འདུན་ལ་སྡེ་རིགས་སུ་བཅད་ནས་བསྐུར་བ་འདེབས་པ་སོགས་ཀྱིས་མནར་མེད་དུ་སྐྱེ་ངེས་པའི་ལས་བསོག རང་རང་གི་མཆེད་གྲོགས་ཕན་ཚུན་གྱི་གནས་ལུགས་བརྗོད་པར་བསམ་ནས་སྐྱོན་བརྗོད་གླེང་བས་ཆོས་སྡེ་དེ་ཉིད་དུའང་འཁྲུག་ལོང་གི་རྒྱུ་བྱེད་པ་སོགས་ཉེས་པ་མཐའ་ཡས་པ་ཞིག་འབྱུང་ཞིང་། བདུད་དང་པོ་ངག་ལ་འཇུག ཅེས་གསུངས་པ་ལྟར།
འབྱུང་པོ་སྟོབས་ཆེན་གྱི་བར་ཆད་དང་པོ་ངག་ལ་འཇུག་པ་ཡིན་པས། ཚེ་འདིའི་སྣང་བ་བདེ་བདེ། བག་ཕེབས་ཕེབས་ལ་བརྟེན་ནས་བདུད་ཀྱིས་སེམས་རྒྱུད་བསླད། དེ་ལ་བརྟེན་ནས་དཔོན་སློབ་གྲོགས་མཆེད་ཕན་ཚུན་རྩེམ་ཟོལ་དུ་འགྲོ་བ་དང་། སློབ་གཉེར། རིམ་གྲོ སྒྲིག་སོགས་གཡེལ་དུ་སོང་ནས་འཐབ་རྩོད་སྙུང་གཞི་སོགས་མི་དགེ་བ་འབྱུང་ངེས་ཡིན་པས། དེ་བཞིན་དུ་མ་སོང་བར་རང་རང་གི་གནས་སུ་སེམས་རྣལ་དུ་ཕབ། བློ་བླ་མ་དཀོན་མཆོག་ལ་ལིང་བཀལ་ནས་བག་ཟོན་ཆེ་བར་མཛད་པ་གལ་ཆེ། དཔོན་སློབ་གྲྭ་ཚང་དཀྲུགས་པ་བྱུང་ན། ངེད་ལ་སྤྱི་ཆོས་ཀྱིས་ལན་ཐོང་པ་གྱིས།
དེ་རིགས་ལ་ཧོར་ཁྲིམས་ཀྱི་རྩ་ར་བྱས་པ་རང་ཕན་པ་ཡིན། གྲྭ་པ་ནང་དུ་ཁ་འཐབ། ལག་འཐབ། རྨ་ཁྲག་ཕོ་བ་སོགས་ཀྱི་རྒྱ་འདྲེ་བྱས་པ་བྱུང་ན། འདི་ཁར་བླ་མ་སྤྱི་ཆོས་རྣམས་ཀྱིས་འཕྲལ་དུ་གཏུགས་ངོས། བདེན་བརྫུན་བརྟགས། ཁྲིམས་མེད་གནང་ཆེ་ཆུང་ལ་དཔགས་པའི་ཆད་པ་དྲན་འཛིན་བབས་ཐོབ་རེ་ངེད་རང་གི་ཁ་ལྟས་ཁྱབ་པ་བྱེད། ཡང་ཁ་འཐབ་ལག་འཐབ་ཙམ་ལ་དེ་ཁར་བླ་མ་སྤྱི་ཆོས་ཀྱིས་ཆོད་པ་བྱུང་ན་དེས་འཐུས་རྒྱུ་ཡིན། རྒྱུན་པའི་ཆོས་སྤྱོད་མཛད་དགོས། འཇམ་ཚུགས་ལ་འཚོགས་དུས།
ཐོག་མར་སྐྱབས་འགྲོ་སེམས་བསྐྱེད་སོང་རྗེས། གོང་མ་ལྔའི་སྐུ་བསྟོད་ཡོངས་རྫོགས། དེར་རྗེས་ས་ལོའི་སྐུ་བསྟོད། སྔགས་འཆང་ཡབ་སྲས་གསུམ་གྱི་སྐུ་བསྟོད། ངེད་རང་སྐུ་མཆེད་གསུམ་དང་རྗེ་མུས་ཆེན་གྱི་སྐུ་བསྟོད། ཡོན་ཏན་ཚད་མེད་མ་བདག་གི་དུས་གསུམ་དགེ་བ་སོགས་ཀྱི་སྨོན་ལམ། དེར་རྗེས་དཀར་ཆ་བཞི། སེམས་བརྩེ་མ། དེར་རྗེས་གསོལ་ཐུག་མཆོད་གྲུབ་འཕྲལ། གང་གི་སྦྱིན་པ་སོགས་ཚིགས་བཅད།
བཟློག་པ་ཚར་རེ། བྱམས་སྨོན་ཚར་རེ་མཛད། མང་ཇའི་ཆོས་སྤྱོད་ལ། སྦྱིན་བདག་གི་བློ་དང་བསྟུན་སྐུ་རིམ་དམིགས་བསལ་དགོས་པ་བྱུང་ན་མ་གཏོགས། ངེད་རང་གི་ལག་ནས་གཏོང་བའི་དུས་ཇ་བཅུ་གཉིས་སོགས་མང་ཇའི་རིགས་ཐམས་ཅད་ལ། ཐོག་མར་སྐྱབས་འགྲོ་སེམས་བསྐྱེད་སོང་རྗེས། རིན་ཆེན་སེམས་བཟུང་མ་དང་། བྱང་ཆུབ་སེམས་ནི་རིན་པོ་ཆེ་སོགས། ཇ་མཆོད་སྐལ་བཟང་མ། གསོལ་ཇ་མཆོད་གྲུབ་འཕྲལ།
ཤེས་བྱ་ཀུན་ལ་མ་གདངས་དང་བཅས་པ། རབ་མཛེས་མ་གདངས་དང་བཅས་པ། རྒྱ་ཆེན་མ་གདངས་དང་བཅས་པ། ལམ་འབྲས་ཕྱག་མཆོད་མཎྜལ་དང་བཅས་པ་ཡོངས་རྫོགས། ཕྱོགས་བཅུ་དུས་གསུམ་མ། ཆོས་རྒྱལ་མ་གདངས་དང་བཅས་པ། སེམས་བརྩེ་མ་བྱམས་པའི་དཀྱིལ་འཁོར་སོགས་ཤླཽ་ཀ་གཅིག གང་གི་བློ་གྲོས་མ། ཞི་གདོང་མ། བིར་བསྟོད་གསུམ་རེ་མོས།
གོང་མ་ལྔའི་སྐུ་བསྟོད་ཡོངས་རྫོགས། གྲགས་ལྡན་ཀུན་ཏུ་སོགས་ནས་རོང་སྟོན་གྱི་བར། རྒྱ་ཆེན་མ་དང་། རབ་མཛེས་མ་ཚིགས་བཅད་རེ་རེ། བདག་ཆེན་ངག་ནས། ཚེ་ནས། དཀོན་མཆོག་ལྷུན་གྲུབ་པ་རྣམས་ཀྱི་སྐུ་བསྟོད་ཚིགས་བཅད་རེ་རེ། ཤེས་བྱ་ཀུན་ལ་མ། རྒྱལ་བ་རྒྱ་མཚོ་མ། ཕུན་ཚོགས་ཚུལ་ཁྲིམས་མ།
འཛམ་གླིང་ཆེ་དགུ་མ་གསུམ་རེ་མོས། འགྲོ་བའི་མགོན་པོ་མ་དང་། ལེགས་པའི་འབྱུང་གནས་མ་གཉིས་རེ་མོས། ངེད་རང་སྐུ་མཆེད་གསུམ་གྱི་སྐུ་བསྟོད་ཤླཽ་ཀ་རེ་རེ། རྗེ་མུས་ཆེན་གྱི་སྐུ་བསྟོད་ཤླཽ་ཀ་རེ། དཀོན་མཆོག་རིན་ཆེན་གསུམ་གྱི་སོགས་ཚིགས་བཅད་གསུམ། ཡོན་ཏན་ཚད་མེད་མ། བདག་གི་དུས་གསུམ་མ། བྱང་ཕྱོགས་སྐྱོང་བའི་སོགས་ཚིགས་བཅད་གསུམ། གསོལ་ཇ་གསུམ་པའི་སྟེང་དུ།
ཚེ་གཟུངས་ཚར་བཅུ་གཅིག ཤེར་སྙིང་བདུད་བཟློག་དང་བཅས་པ་ཚར་གསུམ། འགྲོ་ལ་བདེ་སྐྱིད་མ། བསྔོ་བ་སྨོན་ལམ་བཀྲ་ཤིས་དང་བཅས་པ་རྣམས་མཛད། ཆོས་སྤྱོད་འདི་རྣམས་ལ་དབུ་མཛད་ཀྱིས་སེམས་ཁུར་བསྐྱེད་དེ་ནན་ཏན་གྱིས་བསྒྲུབ་པ་དང་། དེ་ལ་འདུས་པའི་ཚོགས་ཀྱིས་ཀྱང་ལེ་ལོ་དང་སྒྱིད་ལུག་མེད་པར་ལུས་སེམས་རྩེ་གཅིག་པའི་བསྟན་པ་དང་སེམས་ཅན་སྙིང་ཁོངས་སུ་བཅངས་པའི་དད་འདུན་དྲག་པོས་མགྲིན་གཅིག་ཏུ་མཛད་འཚལ་ཏེ། དགོན་གནས་གང་དུ་ཡང་རྒྱུན་པའི་ཆོས་སྤྱོད་འདི་ལ་རེས་ཤོར་བྱུང་ཚེ། ཕྱོགས་དེར་འཁྲུག་ལོང་དང་། རིམས་ནད་སོགས་མི་མཐུན་པའི་རྐྱེན་སྣ་ཚོགས་འབྱུང་བ་མྱོང་གྲུབ་ལེགས་པས་ཁེ་ཉེན་ཐུགས་ལ་བཞག་པའི་སྤང་བླང་འཛོལ་མེད་ཅིས་ཀྱང་མཛོད། རྒྱུགས་གནོན་བྱེད་དགོས་བཙུན་གསར་རྣམས་དགོན་པར་སླེབས་ནས་ལོ་རེའི་ཁོངས་སུ་ཆོས་གྲྭ་ཆེན་པོ་ཐུབ་བསྟན་ལྷ་ཆེན་དུ་མཛད་པའི་ཆོས་སྤྱོད་ཆེ་ཕྲ་ཐམས་ཅད་བློར་ཆུག་པ་དགོས་རྒྱུ་ཡིན་པས།
དེ་བཞིན་གྱི་རྒྱུགས་གནོན་བླ་མ་དང་སྤྱི་ཆོས་ཀྱི་སྲུབ་ལུས་མེད་པ་བྱེད་པ་དང་། དེ་བཞིན་དུ་ཆོ་འཕྲུལ་གྱི་ཟླ་བ་ལ། ཁམས་གསུམ་ཆོས་ཀྱི་རྒྱལ་པོ་གྲུབ་པའི་འཁོར་ལོས་བསྒྱུར་བ་འཇམ་པའི་དབྱངས་བསོད་ནམས་དབང་པོ་དང་། ངེད་རང་སྐུ་མཆེད་གསུམ་གྱི་ཡུམ་ལྷ་སྲས་བསོད་ནམས་རྒྱལ་མོ་གཉིས་ཀྱི་དགོངས་པ་རྫོགས་ཐབས་སུ་དམིགས་པའི་ཀུན་རིག་སྒྲུབ་མཆོད་དང་། ཡང་ས་ག་ཟླ་བ་ལ། བཀའ་དྲིན་ཅན་གྱི་རྩ་བའི་བླ་མ་དམ་པ་རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ཕྱིར་ཚེ་དཔག་མེད་ཀྱི་སྒྲུབ་མཆོད་གསར་འཛུགས་དང་། དགེ་སྡིང་གི་དུས་རིམ་བསྟན་ཕྱིར་ཆེན་མོ་རྣམས་ལ་དེ་དང་དེའི་སྒྲུབ་མཆོད་གཏོར་བཟློག་སོགས་རན་སྐབས་སུ་སོ་སོའི་ཆོ་གའི་ཚིག་རིགས་རྣམས་བླ་མ་སྤྱི་ཆོས་དང་བཅས་པའི་གྲྭ་པ་དྲག་ཞན་ཀུན་ལ་ཆིག་རྒྱུགས་བླངས་ངོས། མེད་པ་རྣམས་ཆོ་ག་ལ་ཡོང་དུ་མི་འཇུག་པ་གལ་ཆེ། རྒྱུས་གནོན་འདི་རྣམས་གྲུབ་མཚམས་འདི་ལ་འདི་འདུག་གི་གསལ་རེ་ངེད་རང་ལ་སླེབ་པ་གྱིས། ཀུན་རིག་དང་ཚེ་དཔག་མེད་སྒྲུབ་མཆོད་སྐབས།
དབུ་རྒྱན། དར་དཔྱང་། རྩ་བཅིངས། རྡོར་དྲིལ་སོགས་ཀྱང་གྲྭ་པ་ཐམས་ཅད་ཀྱིས་ཆ་ཚང་རེ་བསྣམས་དགོས་ཡིན། མདོར་ན་དེར་བཞུགས་ཀྱི་དགེ་འདུན་བགྲེས་པ་རྣམས་ཀྱིས་གཞོན་པ་རྣམས་ལ། བླང་དོར་གྱི་གནས་རྣམས་མི་ཤེས་པ་གོང་ཕུད། ཤེས་པ་དང་ལེན་གྱིས་བསྟན་པ་དགོན་གནས་དང་བཅས་པ་སྙིང་ཁོངས་སུ་བཅངས་པའི་ལེགས་སློབ་ཉེས་བཅོས་ཚུལ་བཞིན་དུ་བགྱིད་པ་དང་། གཞོན་པ་རྣམས་ཀྱིས་ཀྱང་དང་ལེན་ཡང་དག་བགྱིས་ངོས་མིག་ལྟོས་ལ་ཕན་པའི་བསྐུར་སྐྱོང་གོ་མ་ལོག་པའི་སྤང་བླང་འཛོལ་མེད་མགོ་འོག་ཏུ་ལུས་ཚུད་པ་ཞིག་སོ་སོ་ནས་གལ་ཆེ། དེ་ལྟར་གོང་དུ་ཕྲ་རགས་སྨོས་པ་རྣམས་མཐུན་ཕྱོགས་རྣམས་ཀུན་གྱི་ཐུགས་ལ་བཅངས། ཕྱག་ལེན་ལ་བཏབ།
མི་མཐུན་ཕྱོགས་རྣམས་རྒྱང་རིང་དུ་དོར་ནས། བསྟན་པ་རིན་པོ་ཆེའི་ཞབས་ཏོག་དང་། གཞན་སྐྱེ་འགྲོ་མཐའ་དག་གི་རྒྱུད་ལ་དགེ་ལེགས་ཀྱི་དཔལ་ཆེན་པོ་ཐོབ་པའི་ཆེད་དུ། ཆེད་གཉེར་དང་དོས་པ་ཡང་དག་པ་ཞིག་ཅི་ནས་ཀྱང་དགོས་རྒྱུ་ལེགས། བླ་མ་དང་སྤྱི་ཆོས་ཀྱིས་ཀྱང་། ཕྱོགས་ཆ། ཉེ་རིང་། ཀུན་སློང་། ལེ་ལོ། རང་འདོད་སྤངས།
ངོ་དགའ། ལས་སླ། ཁུར་མེད་མ་ཡིན་པའི་གྲྭ་ཚང་གི་སྤྱི་ཇུས་ཁོ་ན་ལ་བསམ་དཀོན་མཆོག་དཔང་དུ་བཙུགས། བཅའ་ཡིག་ལ་ཆ་བཞག་པའི་འཆུག་མེད་སྲ་ཐང་སེམས་ཁུར་ཆེ་བ་རང་ཞིག་བྱེད་དགོས། ཡང་བླ་མ་སྤྱི་ཆོས་རྣམས་ཀྱི་བསམ་པ་སྐྱོན་ཅན་ལ་བརྟེན་གོང་ལས་འགལ་བའི་གྲྭ་ཚང་མ་སྙོམས་པ་སོགས་བྱས་པ་བྱུང་ན། དགེ་འདུན་བྱིང་རང་གིས་ངེད་ལ་ལན་གསལ་སླེབ་པ་གྱིས། བདེན་བརྫུན་བརྟགས། གཞུང་བསྲངས་པའི་ཁ་ལྟ་དྲན་འཛིན་གཏོང་ཞིང་། ཡང་བླ་མ་དང་སྤྱི་ཆོས་རྣམས་ཀྱིས་ཐད་བཞིན་བྱས་ཀྱང་ངན་ཁོག་བཅངས་དགོས་མེད་ཀྱི་བསྙད་སྐོ་ཞེ་མི་ཉན་བྱས་པ་བྱུང་ན། འདི་ནས་ཁ་ལྟ་ཕྱི་ལམ་ཁེགས་པའི་ཧོར་ཁྲིམས་གཏོང་དགོས་འཆར་བས་དེར་མ་སོང་བ་ཐ་དད་ནས་སྤང་བླང་མཛད་འཚལ།
སྙིགས་མའི་དུས་འདིར་གྲྭ་ཚང་གི་སྒྲིག་ལུགས་མཐུན་འདི་གཞན་ལས་ཕན་ཡོན་ཆེ་ཞིང་། བཅུར་དག་སྒྲིག་ཁྱོན་ཡང་ཤིན་ཏུ་དཀའ་བ་ཞིག་ཡོང་གིན་འདུག་པ་ནས། ཆོས་ལུགས་ཀྱི་ཁྲིམས་རྐྱང་པས་མི་འཆུར་ན། རྗེ་བཙུན་ས་སྐྱ་པཎྜི་ཏས། འཇིག་རྟེན་ལུགས་ཀྱི་རྗེས་འབྲངས་ནས། ། བདག་གིས་དམ་པའི་ཆོས་འདི་བསྟན། ། ཞེས་གསུངས་པ་ལྟར། ལུགས་གཉིས་ཀྱི་ཁྲིམས་གཞུང་བསྲངས་པའི་བརྗིད་ནན་ངོས་ནས་ཆོས་ཁྲིམས་རྣམ་པར་དག་པའི་དགེ་ལེགས་ཆུ་བོའི་རྒྱུན་ལྟ་བུ་ཞིག་བསྟན་པ་དང་སེམས་ཅན་གྱི་དོན་དུ་བྱུང་ན་སྙམ་པའི་ལྷག་བསམ་རྣམ་པར་དག་པ་ཁོ་ནས་དབང་བྱས་པ་ཡིན་པས་ཐ་དད་ནས་དགོངས་པ་ཞུ། དཀོར་གྱིས་བཟི་བ་རང་གིས་མ་ཤེས་པའི་གྱག་ཁྱེར་སྤྱོད་རྩིང་བྱུང་ན། ཚེ་འདི་ཕྱི་གཉིས་མེད་ཡོང་བས།
རང་སེམས་ལ་རང་གིས་བྱ་ར་བཏང་གྲྭ་ཐབས་འགྲིག་པ་རང་ཞིག་གལ་ཆེ། དེ་ལྟར་བཤད་པའི་སྤང་བླང་དེ་རྣམས་ཀྱང་། ངོ་ལྐོག་མེད་པ་ཞིག་ཅིས་ཀྱང་གལ་ཆེ། དངོས་ཕག་བྱས་ན་རང་རེ་སོ་སོ་སྐྱེ་བོ་རྣམས་ཀྱི་ཁུལ་དུ་ཕག་སུབ་ཀྱི་རེ་ཞིག་ཤམ་ས་ཡོད་ཀྱང་། སྒྲིབ་པ་མེད་པའི་ཡེ་ཤེས་ཀྱི་སྤྱན་དང་ལྡན་པའི་བསླུ་བ་མེད་པའི་དཀོན་མཆོག་རྒྱ་མཚོའི་ཚོགས་ཀྱི་ཐུགས་ཀྱིས་ཁྲེལ་བར་འགྱུར་ཞིང་། དེ་ལྟར་གྱུར་ན་མཆོག་དང་ཐུན་མོང་གི་དངོས་གྲུབ་ཐམས་ཅད་རིང་དུ་བྱེད་པ་ཡིན་ཏེ། དོན་འདི་ལ་དགོངས་ནས་མགོན་པོ་བྱམས་པས། འཇིག་རྟེན་ཀུན་ལ་ཉིན་མཚན་དུ། ། ལན་དྲུག་ཏུ་ནི་སོ་སོར་གཟིགས། ། ཞེས་དང་།
སྤྱོད་འཇུག་ལས་ཀྱང་། སངས་རྒྱས་བྱང་ཆུབ་སེམས་དཔའ་རྣམས། ། ཀུན་ཏུ་ཐོགས་མེད་གཟིགས་པར་ལྡན། ། དེ་དག་རྣམས་ཀྱི་སྤྱན་སྔར་ནི། ། བདག་ནི་མངོན་པར་གནས་སོ་ཞེས། ། དེ་ལྟར་ཤེས་ནས་ངོ་ཚ་དང་། ། གུས་དང་འཇིགས་ལྡན་དེ་ལྟར་གནས། ། ཞེས་སོགས་མང་དུ་གསུངས་པ་དྲག་ཞན་སོ་སོའི་ཐུགས་ལ་བཞག་པའི་དཀོན་མཆོག་དབྱིངས་ནས་མི་ཁྲེལ་བའི་བག་ཡོད་ཀྱི་སྤྱོད་པ་ལ་རྒྱུན་དུ་གནས་པ་ཞིག་མཛད་འཚལ་ལོ། ། འདིར་སྨྲས་པ། ཨེ་མ་གངས་ཅན་ཁྲོད་ཀྱི་རྡོ་རྗེ་གདན། །
ཡོངས་རྫོགས་བསྟན་པའི་འབྱུང་གནས་དཔལ་ས་སྐྱ། ། གང་དེར་མཁྱེན་རབ་མངའ་བདག་འཇམ་དཔལ་གྱི། ། རྣམ་སྤྲུལ་ལ་ལ་ངུར་སྨྲིག་གོས་འཆང་ཞིང་། ། ལ་ལ་གོས་དཀར་ལྕང་ལོས་མཛེས་བྱས་ཏེ། ། ཐུབ་པའི་བསྟན་པའི་རྒྱལ་སྲིད་འཛིན་པ་ལ། ། ས་སྐྱ་པ་ཞེས་འགྲོ་ལ་རབ་གྲགས་པ། ། གང་གི་སྐྱེས་མཆོག་དཔལ་ལྡན་འཕགས་པའི་ཞབས། ། སྟོབས་ལྡན་སེ་ཆེན་རྒྱལ་པོས་ལེགས་བསྟེན་ནས། ། ཤིང་སྒོ་འཛིན་པའི་བོད་ཡུལ་ཆོལ་ཁ་གསུམ། ། དམ་ཆོས་ཡོན་དུ་ཕུལ་བ་ནས་བཟུང་སྟེ། །
ས་སྐྱ་པ་ཡི་འབངས་སུ་མ་གྱུར་སུ། ། དེ་ཚེ་མཁའ་ལ་ཉི་ཟླ་རྣམ་གཉིས་ལྟར། ། ས་ལ་མཆོད་ཡོན་གཉིས་ཞེས་ཆེར་གྲགས་ཤིང་། ། རྣམ་དག་བསྟན་པ་ཕྱོགས་བཅུར་དར་བས་ན། ། མཁས་གྲུབ་བྱེ་བས་གངས་ཅན་ལྗོངས་འདི་ཁྱབ། ། བདག་ཉིད་ཆེན་པོ་དེ་དག་གཤེགས་པའི་རྗེས། ། བསྟན་པའི་བདག་པོ་རྗེ་བཙུན་ས་སྐྱ་པའི། ། བཞེད་སྲོལ་འཛིན་པའི་སྐྱེས་ཆེན་དུ་མ་ཞིག ། རིམ་པར་བྱོན་ནས་བསྟན་པ་སྤེལ་ཞེས་ཐོས། ། དུས་དེར་ཡིད་སྲུབ་སྟོབས་ལྡན་འགའ་ཡི་རྒྱུས། །
དུས་མཐར་གྱུར་པའི་སྣང་ཚུལ་སྟོན་པའི་ཕྱིར། ། དུས་གསུམ་རྒྱལ་བའི་བསྟི་གནས་དམ་པ་རྣམས། ། དུས་ངན་མཚན་གྱི་ལྷག་མར་ཉེ་བར་བྱས། ། ཨེ་མ་དེ་ཚེ་སྔགས་འཆང་སྤྲུལ་བའི་སྐུ། ། ཨེ་མ་མཐུ་སྟོབས་རྫུ་འཕྲུལ་དཔག་ཡས་དེས། ། ཨེ་མ་བདུད་རིགས་ཐམས་ཅད་ཉེར་བཅོམ་ནས། ། ཨེ་མ་སངས་རྒྱས་བསྟན་པའི་རྒྱལ་མཚན་བཙུགས། ། གང་གི་བཀའ་དྲིན་གཞལ་དུ་མ་མཆིས་པས། ། གངས་ཅན་བསྟན་པའི་བདག་པོའི་བཞེད་སྲོལ་རྣམས། ། གང་ཡང་གསར་དུ་དར་བའི་དགེ་མཚན་ལ། །
གངས་ཁྲོད་འདི་ན་ངོ་མཚར་མི་འཛིན་སུ། ། དེ་ལྟར་མདོ་དང་སྔགས་ཀྱི་སྲོལ་ཆེན་པོ། ། དེ་བཞིན་གཤེགས་པའི་བསྟན་པའི་ཡང་སྙིང་མཆོག ། དེ་ཀུན་དར་ཞིང་རྒྱས་པའི་བསྟན་པའི་རྒྱུན། ། དེ་ཉིད་འཕེལ་ཕྱིར་བཅའ་ཡིག་འདི་བྱས་སོ། ། འདི་ལ་བརྟེན་ནས་ཆོས་མཐུན་དགེ་འདུན་ཚོགས། ། འདི་དང་ལྷན་ཅིག་ཕྱོགས་དེར་འཕེལ་གྱུར་ནས། ། འདི་སྦྱར་དགེ་བས་སྐལ་བཟང་དཔྱོད་ལྡན་རྣམས། ། འདི་སོགས་ལེགས་བཤད་བལྟ་བས་བྲེལ་གྱུར་ཅིག ། ཚུལ་འདི་ས་སྐྱའི་རྗེ་བཙུན་གསུང་རབ་རྣམས། །
ཚུལ་བཞིན་རྟོགས་པའི་རྣམ་དཔྱོད་བློ་གྲོས་ཅན། ། ཚུལ་ལུགས་ཕྲ་མོའི་རིག་གནས་མཐོང་ཙམ་གྱིས། ། ཚུལ་བཞིན་ཤེས་པ་སྔགས་འཆང་ཁོ་བོས་སྦྱར། ། ཆོས་གྲྭ་ཆེན་པོ་བསྟན་པའི་ལྷུན་པོ་འདིར། ། རྣལ་འབྱོར་བདག་ལ་བསམ་ངན་གདུག་རྩུབ་ཅན། ། བྱུང་བ་སྲིད་ན་དཔལ་ལྡན་ས་སྐྱ་པའི། ། བཀའ་སྲུང་རྣམས་ཀྱིས་མྱུར་དུ་ཚར་ཆོད་ཅིག ། ངག་དབང་འཇམ་པའི་རྡོ་རྗེ་མཉེས་བྱེད་ཅིང་། ། མཁས་ཀུན་དགའ་བའི་བསྟན་བཅོས་འདི་བརྩམས་པས། ། བསོད་ནམས་རབ་རྒྱས་གྲགས་པས་ཡོངས་ཁྱབ་ཅིང་། །
བསྟན་པའི་རྒྱལ་མཚན་དཔལ་འབྱོར་བཟང་པོར་ཤོག ། ཅེས་གདན་ས་བར་པ་དགེ་སྡིང་འདྲ་འདྲི་ཆོས་རྫོང་བཀྲ་ཤིས་བསམ་འགྲུབ་ཀྱི་ཆོས་སྡེ་བསྟན་པའི་ལྷུན་པོའི་བཅའ་ཡིག་མདོར་བསྡུས་འདི་ནི། ཁམས་གསུམ་ཆོས་ཀྱི་རྒྱལ་པོ་གྲུབ་པའི་དབང་ཕྱུག་བསོད་ནམས་དབང་པོ་དང་། སྦས་པའི་སངས་རྒྱས་མི་གཟུགས་ཅན་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས། རིགས་ཐམས་ཅད་ཀྱི་བདག་པོ་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་ཀུན་དགའ་དོན་འགྲུབ་ལ་སོགས་ཏེ་ཡོངས་འཛིན་བསླུ་མེད་དུ་མའི་ཞབས་སེན་རིན་པོ་ཆེ་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པའི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཤིང་ཕོ་བྱི་བའི་ལོ་ཟླ་བ་དྲུག་པའི་དམར་ཆ་རྫོགས་པ་གསུམ་པའི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་ལྷ་ཆེན་རིག་འཛིན་ཕོ་བྲང་དུ་སྦྱར་བ་འདིས་དགེ་ལེགས་མཆོག་ཏུ་གྱུར་ཅིག། །། ཤཱ་ས་ན་ས་ཏྭྃ་ནི་བྷ་ཝནྟུ།།་་་་་ བསྟན་པ་དང་སེམས་ཅན་ལ་ཕན་པར་གྱུར་ཅིག །
ཤུ་བྷཾ་ཀ་ལྱཱ་ཎ་ཝརྡྷནྟུ།།་་་་་ དགེ་ལེགས་འཕེལ་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 10 ཨ་མྱེས་ཞབས། དགེ་སྡིང་འདྲ་འདྲི་ཆོས་རྫོང་བཀྲ་ཤིས་བསམ་འགྲུབ་ཀྱི་ཆོས་སྡེ་བསྟན་པའི་ལྷུན་པོའི་བཅའ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
