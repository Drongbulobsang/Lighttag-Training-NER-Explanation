གསུང་འབུམ། ངག་དབང་ཀུན་དགའ་བསོད་ནམས།
པོད ༡༢༢
བདག་ཉིད་འཇུག་ཅིང་དབང་བླང་བའི་ཚུལ་གསལ་བར་བཤད་པ་འགྲོ་ཀུན་མཁའ་སྤྱོད་བགྲོད་པའི་མྱུར་ལམ།
༄༅། །རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་བསྒྲུབ་ཅིང་མཆོད་པ་དང་བདག་ཉིད་འཇུག་ཅིང་དབང་བླང་བའི་ཚུལ་གསལ་བར་བཤད་པ་འགྲོ་ཀུན་མཁའ་སྤྱོད་བགྲོད་པའི་མྱུར་ལམ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་བཛྲ་ཝརྞ་ནཱི་ཡེ། བླ་མ་རྗེ་བཙུན་མུས་པ་ཆེན་པོ་དང་གཉིས་སུ་མེད་པའི་རྡོ་རྗེ་རྣལ་འབྱོར་མ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ་བྱིན་གྱིས་བརླབ་ཏུ་གསོལ། རྗེ་བཙུན་བླ་མ་མཆོག་དང་དབྱེར་མེད་པའི། ། རྗེ་བཙུན་མཁའ་སྤྱོད་མཆོད་པའི་ཆོ་ག་འདི། ། རྗེ་བཙུན་མུས་པའི་ཐུགས་དགོངས་རྫོགས་ཕྱིར་དུ། ། རྗེ་བཙུན་གོང་མའི་གསུང་བཞིན་འདིར་བཤད་བྱ། ། རྒྱུད་སྡེ་ཀུན་གྱི་ཡང་ཟབ་གསང་མཐའ་ཡི། ། ལམ་བཟང་ཀུན་གྱི་བཅུད་བསྡུས་རྣལ་འབྱོར་མའི། ། སྒྲུབ་དཀྱིལ་ཀུན་གྱི་ནང་ནས་རབ་གསལ་འདི། །
འགྲོ་བ་ཀུན་གྱིས་ཉམས་སུ་ལེན་ཕྱིར་སྤེལ། ། ངོ་མཚར་དལ་འབྱོར་ལན་གཅིག་ཐོབ་དུས་འདིར། ། ངོ་མཚར་ས་སྐྱའི་ཡབ་ཆོས་ཡང་སྙིང་མཆོག ། ངོ་མཚར་འདི་འདྲ་ཉམས་ལེན་སྐལ་བ་འདི། ། ངོ་མཚར་ལས་ཀྱང་མཆོག་ཏུ་ངོ་མཚར་ལགས། ། སྐལ་བཟང་ཁོ་བོའི་རྗེས་འཇུག་སློབ་མ་རྣམས། ། སྐལ་བཟང་ལམ་འདིར་སྤྲོ་བས་རབ་ཞུགས་ལ། ། སྐལ་བཟང་མང་པོ་འདུས་པའི་སྒྲུབ་མཆོད་ཀྱིས། ། སྐལ་བཟང་གྲངས་མེད་མཁའ་སྤྱོད་འདྲེན་པར་མཛོད། ། ཅེས་མཆོད་པར་བརྗོད་ཅིང་བཤད་པར་དམ་བཅའ་བ་དང་སྤྲོ་བ་བསྐྱེད་པའི་ཚིག་སྔོན་དུ་བཏང་ནས།
འདིར་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་བསྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བའི་ཆོ་ག རང་བཟོའི་སྐྱོན་སྤངས་ནས། རྗེ་བཙུན་གོང་མའི་གསུང་རབ་བཞིན་བཀོད་པ་ལ་དོན་གསུམ་སྟེ། སྦྱོར་བ། དངོས་གཞི། རྗེས་སོ། ། དང་པོ་ལ་བསོད་ནམས་གསོག་པར་འདོད་ན་ཡར་ངོའི་ཚེས་བཅུ་དང་། སྒྲིབ་པ་སྦྱོང་བར་འདོད་ན་མར་ངོའི་ཚེས་བཅུ་སྟེ། ཚེས་བཅུ་རྣམ་པ་གཉིས་སོགས་དུས་ཁྱད་པར་ཅན་གྱི་ཚེ།
རང་ཉིད་ཀྱི་སྒྲུབ་ཁང་ལ་སོགས་པ་དབེན་ཞིང་ཡིད་དང་མཐུན་པའི་གནས་བྱི་དོར་བྱས་པར། བླ་མ་དང་རྗེ་བཙུན་མ་ཆོས་སྐྱོང་སོགས་ཀྱི་བྲིས་འབུར་གྱི་སྐུ་ཡོད་ན། ཚུལ་བཞིན་དུ་བཤམས་ལ། འཐས་ཤིང་ངོས་སྙོམས་པའི་ས་གཞིའམ། མཎྜལ་ལམ་ཤིང་གི་སྟེགས་བུ་ལ་སོགས་པ་གང་ཡང་རུང་བ་ལ། དྲི་བཟང་གི་ཆུས་བྱུགས། ཁྲུ་གང་ལ་སོགས་པའི་ཚད་ཀྱི་ཟླུམ་སྐོར་བྱ། དེའི་ཕྱི་རོལ་ཏུ་སོར་ཕྱེད་ཙམ་བསྐྱེད་པའི་ཟླུམ་སྐོར་གཉིས་པ་བྱ། ནང་གི་ཟླུམ་སྐོར་དང་མཐུན་པར་ཆོས་འབྱུང་ཉིས་བརྩེགས་ཀྱི་ཐིག་གདབ། དེ་ལ་ཚོན་དགྱེ་བ་ནི།
ཆོས་འབྱུང་གཉིས་དམར་པོ། ཐིག་གི་གཅོད་མཚམས་རེ་ཁ་དཀར་པོ། ནང་གི་ཟླུམ་སྐོར་དང་ཆོས་འབྱུང་གི་བར་གྱི་ཁྱམས་རྣམས་ལྗང་ཁུ། མུ་ཁྱུད་སྔོན་པོ། ཡང་ན་ཁྱམས་སྔོན་པོ་ལ་མུ་ཁྱུད་ལྗང་ཁུར་བྱ་བའང་བཤད་པས་གང་བདེ་བྱའོ། ། མུ་ཁྱུད་ཀྱི་ཕྱི་ནང་གཉིས་ཀའི་རེ་ཁ་དཀར་པོ། ཆོས་འབྱུང་གཉིས་ཀྱི་དབུས་སུ་ཚོན་སྤུངས་དཀར་པོ་དགུ་བྱས་པའི། རྩེ་མོ་རྣམས་བརྡལ་བའི་དབུས་མའི་སྟེང་དུ་ཚོན་སྤུངས་དམར་པོ་བྱེད། གཞན་བརྒྱད་པོ་ནི་པདྨའི་འདབ་མ་མཚོན་བྱེད་དུ་གསུངས་སོ། ། དེ་ནི་སྐུ་ཚོམ་བུའི་དཀྱིལ་འཁོར་ཞེས་བྱ་བ་ཡིན་ལ།
འདི་ཉིད་འཇུག་པ་བདེ་བར་འདོད་པས་རས་སམ་དར་དམར་པོ་སོགས་ལ་བྲིས་པས་ཀྱང་རུང་བར་བཤད་ཅིང་། དེའི་སྟེང་དུ་མཉྫི་ལ་སོགས་པའི་ཁར། རྡོ་ཐོད་དམ་ཐོད་པ་མཚན་ཉིད་དང་ལྡན་པའི་ནང་དུ་ཆང་ལ་སྦྲང་ངམ་བུ་རམ་ལ་སོགས་པ་སྦྱར། བདུད་རྩི་རིལ་བུའི་ཕྱེ་མ་བཏབ་པ་དཔྲལ་བ་རང་ཉིད་ལ་ཕྱོགས་པར་བཞག དེའི་སྟེང་དར་དམར་རམ་རས་དམར་པོས་ཁ་བཅད་དེ། དེ་ནི་གསུང་བདུད་རྩིའི་དཀྱིལ་འཁོར་ཡིན་ཞིང་། དེའི་ཁར་རིན་པོ་ཆེའམ་གང་ཡང་རུང་བའི་མཎྜལ་ཟླུམ་པོ་གཅིག་གི་སྟེང་། དྲི་མ་མེད་པར་བྱས་པ་གུར་གུམ་མམ་ཆང་གིས་བྱུགས་པ་ལ། སིནྡྷུ་རའི་ཕྱེ་མ་གཙགས་པས་ཁྱེ་མ་མེད་པར་བཀྲམ་སྟེ། གསེར་གྱི་ཐུར་མའམ།
མེད་ན་རྡོ་རྗེའི་རྩེ་མོས་ཆོས་འབྱུང་གྲུ་གསུམ་ཉིས་བརྩེགས་ཀྱི་དབུས་སུ། རྒྱ་ཡིག་གམ། བོད་ཡིག་གང་ཡང་རུང་བས་བྃ་ཡིག་བྲིས་པའི་མཐར་མདུན་ནས་གཡོན་སྐོར་གྱི་ཨོཾ་གསུམ་མའི་སྔགས་མགོ་ཕྱིར་བསྟན་ཁོར་ཡུག་ཏུ་བྲི། དེ་ཡང་ཨོཾ་གསུམ་དེའི་རྗེས་སུ། སརྦ་དང་། བུདྡྷ་དང་། ཌཱ་ཀི་དང་། ནཱི་ཡེ་དང་། བཛྲ་དང་། ཝརྞ་དང་།
ནཱི་ཡེ་དང་། བཛྲ་དང་། བཻ་རོ་དང་། ཙ་ནཱི་ཡེ་དང་། ཧཱུྃ་གསུམ་དང་། ཕཊ྄་གསུམ་དང་། སྭཱཧཱ་རྣམས་རིམ་བཞིན་གཡོན་སྐོར་དུ་བྲི་བ་མ་གཏོགས་འབྲུ་རེ་རེ་ནས་བཟློག་པ་མི་མཛད་ཅིང་། ཡི་གེ་ཐམས་ཅད་དབུ་ཅན་དུ་བྲི། འདི་ལའང་། ཤར་དྲང་པོར་ཨོཾ་དང་།
བྱང་དུ་ཌཱ་དང་། ནུབ་ཏུ་ཝརྞ་དང་། ལྷོར་ནཱི་བྲིས་ན་ཆ་སྙོམས་པར་འགྱུར་ཞིང་། ཡང་བླ་མ་གོང་མའི་ཕྱག་ལེན་འཁྲུལ་མེད་ཀྱི་ཆོས་འབྱུང་བྃ་ཡིག་སྔགས་ཕྲེང་དང་བཅས་པ་ཤིང་སོགས་ལ་བརྐོས་ནས་པར་དུ་བཏབ་ཆོག་པ་ཡོད་ཚེ་ལག་ལེན་བཞིན་བཏབ་ལ། ཆོས་འབྱུང་གི་མདུན་རྒྱབ་གཉིས་སྤངས་པའི་གྲྭ་བཞིར་དགའ་བ་འཁྱིལ་པ་རེ་རེ་བྲི་སྟེ། དེ་ནི་ཐུགས་སིནྡྷུ་རའི་དཀྱིལ་འཁོར་ཞེས་བྱ་བ་ཡིན་ནོ། ། དེ་རྣམས་ཀྱི་སྟེང་དུ་དར་དམར་ལཱ་དམར་རམ་རས་དམར་གང་ཡང་རུང་བའི་གུར་ཁང་ལེགས་པར་ཕུབ། དེའི་མཐའ་སྐོར་བྱང་ཤར་དུ་མཚམས་འཛིན་གྱི་མེ་ཏོག གཞན་ཆུ་གཉིས་སྔོན་འགྲོའི་ཉེར་སྤྱོད་ལྔ་གཡོན་སྐོར་དུ་བཤམས། གཞན་ཡང་གོང་གི་བྲིས་འབུར་གྱི་སྐུའི་དྲུང་དུ།
གཏོར་མ་དམ་རྫས་ལྔའམ། བདུན་ནམ། བཅུ་གཅིག་གམ། གཅིག་ལ་སོགས་པ་དང་། བསྐང་གཏོར་སོགས་རང་རང་གི་ཕྱག་ལེན་བཞིན་བཤམས། སློབ་དཔོན་གྱི་མདུན་དུ་སྟེགས་ཇི་ལྟར་རིགས་པར་བུམ་གདན་པདྨ་འདབ་བརྒྱད་ནས་འབྲས་སོགས་འབྲུ་གང་འབྱོར་གྱི་ཚོམ་བུ་བརྒྱད་ལ། བུམ་པ་མཚན་ཉིད་དང་ལྡན་པ་ཞིག་མགུལ་ཆིངས་དམར་པོས་དཀྲིས། ཁ་ནས་གུ་གུལ་གྱིས་བདུག སུམྦྷ་ནི་བཟླས་ཤིང་ཞབས་ནས་ཡུངས་ཀར་གྱིས་བྲབ་ལ་བཞག ཁ་རྒྱན་ཀུ་ཤ་གཙང་མ།
དུང་ཆོས། རྡོ་རྗེ་གཟུངས་ཐག བུམ་ནང་དུ་ཆུ་གཙང་མ་ལ་དྲི་བཟང་དང་། བདུད་རྩི་རིལ་བུ་སོགས་བླ་མེད་ནས་གསུངས་པའི་བུམ་རྫས་མཚན་ཉིད་ལྡན་པ་སྦྱར། བུམ་རྫས་ཚང་མ་ཡེ་མ་འབྱོར་ན་ནང་མཆོད་ནས་ཇི་ལྟར་རིགས་པ་དང་དྲི་བཟང་བསྲེས་པས་རུང་། གཞན་ཡང་རྡོ་རྗེ་དྲིལ་བུ། ཌཱ་མ་རུ། ནང་མཆོད་བདུད་རྩི་རིལ་བུ་སྦྱར་བ། མཎྜལ་ཆུང་ངུ་མེ་ཏོག་ནས་དང་བཅས་པ་དང་། སྒྲུབ་གྲོགས་རྣམས་ཀྱི་མདུན་དུའང་རྡོར་དྲིལ་ཌཱ་མ་རུ་ནང་མཆོད་དུང་ཆོས་རྣམས་དང་།
རྔ་ཆ་ལང་དུང་ལ་སོགས་པ། དགོས་པའི་ཡོ་བྱད་རྣམས་མ་ཚང་བ་མེད་པ་འདུ་བྱ་བ་ནི་སྦྱོར་བའི་ཆོས་སོ། ། སྤྱི་དོན་གཉིས་པ་དངོས་གཞི་ལ། དཔོན་སློབ་རྣམས་གྲལ་ལ་འཁོད་དེ། ཐོག་མར་སྔོན་འགྲོ་གཏོར་མ་བཏང་བ་ནི། མཆོད་གཡོག་པས་སྔོན་འགྲོ་གཏོར་མ་ཆུ་གཙང་གིས་སྦྱངས་ནས། ཕྱག་གསུམ་བཙལ་ལ། དཀྱིལ་འཁོར་ཆེན་པོའི་སྔོན་དུ་འགྲོ་བའི་གཏོར་མ་བསངས་སྦྱངས་བྱིན་རླབས་མཛད་དེ་འབུལ་བར་ཞུ། ཞེས་དང་། དཔོན་སློབ་རྣམས་ཀྱི་རྡོ་རྗེའི་རྩེས་ནང་མཆོད་གཏོར་ནས།
ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ྄། ཨོཾ་ཨ་ན་ཡ་ཧོཿབྷ་ག་ཝན་བིདྱཱེ་ར་ཛ་ཧཱུྃ་ཧཱུྃ་ཕཊ྄་ཀྱིས་བསངས། སྭ་བྷ་ཝས་སྦྱངས། ལག་པ་གཡས་གཡོན་གཉིས་བྱ་ཁྱུང་གི་ཕྱག་རྒྱ་བསྟན་ལ་ངག་ཏུ། ཨོཾ་ཨཱཿཧཱུྃ་ཧ་ཧོ་ཧྲིཿལན་གསུམ་གྱི་བྱིན་གྱིས་བརླབས་ནས། འབར་བའི་ཕྱག་རྒྱ་བསྐོར་ཞིང་། ཕཻཾ་བཛྲ་ཨ་ར་ལི་ཧོཿ ཛཿཧཱུྃ་བཾ་ཧོཿཌཱ་ཀི་ནི་ས་མ་ཡ་སཏྭྃ།
དྲྀ་ཤྱ་ཧོཿཞེས་པས་སྤྱན་དྲངས། དེ་ནས་རྡོ་རྗེ་ཐལ་མོ་ཁ་ཕྱེ་ལ། ཨོཾ་ཁ་ཁ། ཁཱ་ཧི་ཁཱ་ཧི། སརྦ་ཡཀྵེ་རཀྵ་ས་བྷུ་ཏ། པྲེ་ཏ། པི་ཤཱ་ཙ། ཨུནྨཱ་ད། ཨ་པསྨ་ར། ཌཱ་ཀ
ཌཱ་ཀི་ནྱཱ། ད་ཡ། ཨི་དམྦ་ལིཾ། གྲྀཧྞནྟུ། མ་མ་སརྦ་སིདྡྷི་པྲ་ཡཙྪནྟུ། ཡ་ཐཻ་ཝ྄མ། ཡ་ཐེཥྚྃ། བྷུཉྫ་ཐ་ཛི་གྷྲ་ཐ་པི་བ་ཐ། མ་ཏི་ཀྲ་མ་ཐ། མ་མ་སརྦ་ཀཱརྻ།
སཏྶུ་ཁྃ། བི་ཤུདྡྷ། ས་ཧཱ་ཡ་ཀ བྷ་བནྟུ། ཧཱུྃ་ཧཱུྃ་ཕཊ྄་སྭ་ཧཱ། ཞེས་ལན་གསུམ་གྱིས་ཕུལ། ཨརྒྷྃ་ནས། ཤབྡའི་བར་གྱིས་མཆོད། ཨོཾ་ཨཱཿཧཱུྃ། ཞེས་བརྗོད་ཅིང་སྲིན་ལག་གིས་ནང་མཆོད་ཀྱང་དབུལ།
རྡོ་རྗེ་དྲིལ་བུ་འཛིན་པས། ལྷ་ཡི་ཚོགས་རྣམས་མ་ལུས་དང་། ། ཀླུ་ཡི་ཚོགས་རྣམས་མ་ལུས་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི་ཚོགས་རྣམས་མ་ལུས་དང་། ། འབྱུང་པོའི་ཚོགས་རྣམས་མ་ལུས་དང་། ། ཡི་དྭགས་ཚོགས་རྣམས་མ་ལུས་དང་། ། ཤ་ཟའི་ཚོགས་རྣམས་མ་ལུས་དང་། ། སྨྱོ་བྱེད་ཚོགས་རྣམས་མ་ལུས་དང་། ། བརྗེད་བྱེད་ཚོགས་རྣམས་མ་ལུས་དང་། །
མཁའ་འགྲོའི་ཚོགས་རྣམས་མ་ལུས་དང་། ། མ་མོའི་ཚོགས་རྣམས་མ་ལུས་དང་། ། མ་ལུས་པ་ནི་ཐམས་ཅད་ཀུན། ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཤིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་བསྟོད་ཡིད་ལྟར་མགྱོགས་པ་ཡི། ། འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུག་པ་འདུལ་མཛད་ནག་པོའི་ཕྱོགས་རྣམས་འཇོམས། ། རྣལ་འབྱོར་ལས་ལ་འབྲས་བུ་སྟེར་མཛད་ཅིང་། །
མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་པས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་སྤྱོད་ཅིང་། ། ཞི་དང་རྒྱས་ལ་སོགས་པ་ཡི། །
ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་ཞི་བ་དང་། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་བ། ། དགེ་ལེགས་ཐམས་ཅད་འགྲུབ་པ་དང་། །
ཡིད་ལ་འདོད་པ་ཀུན་འགྲུབ་ཤོག ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ། ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་བྱ་བའི་ཕྱིར་དུ། སའི་ཕྱོགས་འདིར་རྗེ་བཙུན་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་ཆེན་པོ་བསྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བར་འཚལ་ན། སྲུང་མའི་དབང་པོ་ཁྱེད་རྣམས་མཆོད་སྦྱིན་གཏོར་མ་རྒྱ་ཆེན་པོ་འདི་བཞེས་ལ། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་ཞི་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་ཞིང་། དངོས་གྲུབ་སྒྲུབ་པའི་སྟོང་གྲོགས་མཛོད།
གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོའི་གསང་སྤྱོད་བལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོངས་ཤིག ཨོཾ་སུམྦྷ་ནི་སོགས་བརྗོད་རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ། མཆོད་གཡོག་པས་གཏོར་མ་ཕྱི་རོལ་ཏུ་དོར་རོ། ། དེ་ནས་གནས་ཡོ་བྱིན་རླབས་ནི། མཆོད་གཡོག་པས་ཕྱག་གསུམ་བཙལ་ཏེ། གནས་དང་མཆོད་པའི་ཡོ་བྱད་ལ་བྱིན་རླབས་གནང་བ་ཞུ་ཞེས་པ་དང་། དཔོན་སློབ་རྣམས་ཀྱི་རྡོ་རྗེའི་རྩེས་ནང་མཆོད་གཏོར་ལ། སུམྦྷ་ནི་སོགས་ཀྱིས་བསངས། སྭ་བྷ་ཝས་སྦྱངས། སྟོང་པའི་ངང་ལས་གནས་ཁང་བྷྲུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་སྒོ་བཞི་རྟ་བབས་བཞིས་མཛེས་པ།
རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཨ་ལས་ཡེ་ཤེས་ཀྱི་ཀཱ་པ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས་རོལ་མོ་ལ་སོགས་པ་དྭངས་ཤིང་ཐོགས་པ་མེད་པ། བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ། དུས་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་འཆད་པར་གྱུར།
སོ་སོའི་ཕྱག་རྒྱ་དང་བཅས་པས། ཨོཾ་ཨརྒྷྃ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱཾ། ཤཔྡ་ཨཱཿཧཱུྃ། རོལ་ཆེན་དང་།
ཨོཾ་བཛྲ་གྷཎྜེ་ར་ཎི་ཏ། པྲ་ར་ཎི་ཏ། སྃ་པྲ་ར་ཎི་ཏ། སརྦྦ་བུདྡྷ་ཀྵེ་ཏྲ། པྲ་ཙ་ལི་ཏེ། པྲཛྙཱ་པ་ར་མི་ཏཱ། ནཱ་ད་སྭ་བྷཱ་ཝ་ན། བཛྲ་དྷརྨྨ་ཧྲི་ད་ཡ་ནི་སནྟོ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁྃ་སྭཱཧཱ། ཚར་གསུམ་གྱི་དང་པོས་མཆོད་ཡུལ་སྤྱན་དྲངས། གཉིས་པས་མཆོད་ཡུལ་དེ་རྣམས་ཀྱིས་གནས་ཁང་བྱིན་གྱིས་བརླབས།
གསུམ་པས་མཆོད་རྫས་ལ་སོགས་པའི་ཡོ་བྱད་རྣམས་བྱིན་གྱིས་བརླབས་པར་བསམ་མོ། ། དེ་ནས་ཞུ་འབུལ་ཕྱག་བཅོ་བརྒྱད་བདེ་ཀྱེ་ལྟར་བྱས་ལ། དེ་ནས་སྐྱབས་སུ་འགྲོ་བ་ནི། མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲིའི་སྟེང་དུ། དབུས་སུ་རྩ་བའི་བླ་མ་འཁོར་ལོ་བདེ་མཆོག་གི་རྣམ་པ་ལ། སྙིང་པོའི་རྣལ་འབྱོར་མ་བཞི། སྐུ་གསུང་ཐུགས་ཀྱི་ལྷ། སྒོ་མཚམས་མ་བརྒྱད་ཀྱིས་བསྐོར་བ། གཙོ་བོའི་རྒྱབ་ཁཎྜ་རོ་ཧའི་མདུན་དུ་ཆོས་པོ་ཏི་བྲག་རི་བརྩེགས་པ་ལྟ་བུ་སྟེ། དེ་ཡང་གཙོ་བོ་ནི་བླ་མ་དང་སངས་རྒྱས་དཀོན་མཆོག་གི་ངོ་བོ།
ཆོས་པོ་ཏིའི་རྣམ་པ་ནི་ཆོས་དཀོན་མཆོག འཁོར་རྣམས་ནི་དགེ་འདུན་དཀོན་མཆོག་གི་རང་བཞིན་དུ་བཞུགས་པར་གྱུར། ཅེས་བརྗོད་པས་སྐྱབས་ཡུལ་གསལ་བཏབ། འདི་ནི་སྐྱབས་ཡུལ་གྱི་དམིགས་པ་རྒྱས་པའི་ལུགས་ཏེ། བསྡུས་པ་ལྟར་ན། རྗེ་བཙུན་རྡོ་རྗེ་རྣལ་འབྱོར་མ་ལ་བླ་མ་དཀོན་མཆོག་གི་འདུས་པའི་ངོ་བོར་བསམ་པའམ། ཡང་ན་བླ་མ་དཀོན་མཆོག་དབྱེར་མི་ཕྱེད་པའི་ངོ་བོ་རྣམ་པ་དཔའ་བོ་རྗེ་བཙུན་རྡོ་རྗེ་ཆོས་ཀྱི་སྐུར་བསྒོམ་པ་ཡང་བཤད་དོ། ། དེ་ནས་སྐྱབས་འགྲོ་དངོས་ནི། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཉི་ཤུ་རྩ་གཅིག བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། གཙོ་བོ་བླ་མ་འོད་སྔོན་པོར་ཞུ། རང་གི་སྙིང་གར་ཐིམ། ཡིད་ཀྱི་སྡིག་སྒྲིབ་དག
ཐུགས་ཀྱི་བྱིན་རླབས་ཞུགས། ཆོས་པོ་ཏི་འོད་དམར་པོར་ཞུ། མགྲིན་པར་ཐིམ། ངག་གི་སྒྲིབ་པ་དག གསུང་གི་བྱིན་རླབས་ཞུགས། འཁོར་གྱི་ལྷ་རྣམས་འོད་དཀར་པོར་ཞུ། དཔྲལ་བར་ཐིམ། ལུས་ཀྱི་སྒྲིབ་པ་དག སྐུའི་བྱིན་རླབས་ཞུགས། ཞེས་བརྗོད་ཅིང་བསམ།
དེ་ནས་ཚད་མེད་ཀྱི་ངོ་བོ་སེམས་བསྐྱེད་པ་ནི། བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ལ། སེམས་ཅན་ཐམས་ཅད་སྲིད་པ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་ཏེ། རྫོགས་པའི་བྱང་ཆུབ་ལ་འགོད་པར་བྱ། དེའི་ཕྱིར་དུ་རྡོ་རྗེ་རྣལ་འབྱོར་མའི་སྒོམ་བཟླས་ཉམས་སུ་བླང་བར་བགྱིའོ། ། ཚར་གསུམ། དེ་ནས་རྡོ་རྗེ་སེམས་དཔའི་སྒོམ་བཟླས་ནི། རང་རྡོ་རྗེ་རྣལ་འབྱོར་མར་གསལ་བའི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་ཞིང་ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ།
ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བའི་ཡབ་ཀྱི་ཐུགས་ཀར་ཟླ་བའི་སྟེང་དུ་ཧཱུྃ་དཀར་པོ། དེ་ལས་འོད་ཟེར་འཕྲོས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས། ཡབ་ཀྱི་སྐུ་གང་། རྡོ་རྗེའི་ལམ་བརྒྱུད་ཡུམ་གྱི་པདྨར་བབས་ཡུམ་གྱི་སྐུ་གང་། ཡབ་ཡུམ་གཉིས་ཀའི་སྐུ་ཐམས་ཅད་ལས་བདུད་རྩིའི་རྒྱུན་བབས། བདག་གི་སྤྱི་གཙུག་ནས་ཞུགས་པས་ལས་ངན་སྡིག་སྒྲིབ་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང་། རྐང་མཐིལ་གཉིས་ནས་ཐོན། ཤུལ་ཐམས་ཅད་བདུད་རྩི་དཀར་པོས་ཁེངས་པར་གྱུར།
ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལཱ་ཡ། བཛྲ་ཧེ་རུ་ཀ་ཏྭེ་ནོ་པ་ཏིཥྛ། དྲྀ་དྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྷི་མྨེ་པྲ་ཡཙྪ། སརྦ་ཀརྨྨ་སུ་ཙ་མེ། ཙིཏྟ་ཤྲཱི་ཡྃ་ཀུ་རུ་ཧཱུྃ།
ཧ་ཧ་ཧ་ཧ་ཧོ། བྷ་ག་ཝཱན་བཛྲ་ཧེ་རུ་ཀ མཱ་མེ་མུཉྩ། བཛྲ་ཧེ་རུ་ཀོ་བྷ་ཝ། མཧཱ་ས་མ་ཡ་སཏྭ་ཨཱཿཧཱུྃ་ཕཊ྄། ཉི་ཤུ་རྩ་གཅིག བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། །
ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་རང་ལ་ཐིམ་པས། རང་གི་ལུས་ཤེལ་སྒོང་གཡའ་དག་པ་ལྟ་བུར་གྱུར། ཅེས་བརྗོད་ཅིང་བསམ་ལ། དེ་ནས། རང་ཉིད་རྗེ་བཙུན་རྡོ་རྗེ་རྣལ་འབྱོར་མའི་སྐུར་གནས་པ་དེ་ཉིད་གསལ་བར་གྱུར། ཅེས་བརྗོད་དེ་གསལ་གདབ་པ་ནི་སྐུའི་དགའ་བ་ཡིན་ལ།
དེ་ནས་རང་གི་མདུན་གྱི་ནང་མཆོད། ཨོཾ་ཨཱཿཧཱུྃ་ཧ་ཧོ་ཧྲིཿ ལན་གསུམ་བྱ་ཁྱུང་གི་ཕྱག་རྒྱ་དང་བཅས་པས་བདུད་རྩིར་བྱིན་གྱིས་བརླབས་ནས། རང་གི་སྙིང་གར་རྡོ་རྗེ་རྣལ་འབྱོར་མའི་རང་བཞིན་བྃ་ཡིག་མ་ལ་སྟེ། དེ་ལ་བདུད་རྩི་ཕུལ་བས་ཟག་མེད་ཀྱི་བདེ་བས་ཐུགས་རྒྱུད་ཚིམ་པར་བསམ་ལ། ཨོཾ་ཨཱཿཧཱུྃ། ཞེས་བརྗོད་ཅིང་བདུད་རྩི་མྱང་ངོ་། ། དེ་ཡང་སྙིང་གར་བྃ་ཡིག་བསྒོམ་པ་ཐུགས་ཀྱི་དགའ་བ། བདུད་རྩི་མྱང་བ་གསུང་གི་དགའ་བ་ཡིན་པར་གསུངས་སོ། ། དེ་ནས་བསོད་ནམས་ཀྱི་ཚོགས་བསག་པ་བླ་མའི་རྣལ་འབྱོར་བསྒོམ་པ་ནི།
རང་གི་མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲིའི་སྟེང་དུ། སྣ་ཚོགས་པདྨ་དང་ཟླ་བའི་གདན་ལ་དྲིན་ཅན་རྩ་བའི་བླ་མ་དེ་ཉིད་དཔའ་བོ་རྗེ་བཙུན་རྡོ་རྗེ་ཆོས་ཀྱི་རྣམ་པ་ཅན་སྐུ་མདོག་དམར་པོ་ཞལ་གཅིག་ཕྱག་གཉིས་པ་ཕྱག་གཡས་བདེ་སྟོང་གི་སྒྲ་སྒྲོག་པའི་ཌཱ་མ་རུ་དང་། གཡོན་ཐོད་པ་བདུད་རྩིས་གང་བ་བསྣམས་པ། གྲུ་མོར་ཁ་ཊྭཱྃ་ག་འཛིན་ཞིང་། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་ཤིང་ཞལ་འཛུམ་བག་དང་ལྡན་པས་བདག་ལ་དགེས་བཞིན་དུ་བཞུགས་པ་མངོན་སུམ་ལྟ་བུར་གསལ་བར་གྱུར། ཅེས་བརྗོད་ཅིང་བསམ་ལ། དེ་ཉིད་ལ་བློ་ཁ་ཞེ་མེད་པར་གཏད་དེ། བདག་སྐྱིད་སྡུག་ལེགས་ཉེས་ཅི་བྱུང་ཡང་། རེ་ས་དང་ལྟོས་ས་སྐྱབས་གནས་ཀུན་འདུས་ཀྱི་ངོ་བོ་བླ་མ་རིན་པོ་ཆེ་ཁྱེད་རང་མཁྱེན་སྙམ་པའི་དད་གུས་དུང་དུང་པ་དང་བཅས་ཐལ་མོ་སྙིང་གར་སྦྱར་ལ།
དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དང་རྡོ་རྗེ་རྣལ་འབྱོར་མ་གཉིས་སུ་མེད་པ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ་ཞེ་ཐག་པ་ནས་གསོལ་བ་བཏབ་སྟེ་བསོད་ནམས་ཀྱི་ཚོགས་བསགས་ལ། དེ་ནས་ཡེ་ཤེས་ཀྱི་ཚོགས་བསགས་ནི། དེ་ལྟར་གསོལ་བ་བཏབ་པའི་རྐྱེན་གྱིས་བླ་མ་དེ་ཉིད་འོད་དུ་ཞུ་ནས་རང་གི་སྤྱི་བོ་ནས་ཐིམ་པས། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་འདྲེས་ཏེ་བདེ་སྟོང་གི་རང་བཞིན་དུ་གྱུར། ཅེས་བརྗོད་ཅིང་བསམ། དེ་ནས་བདག་ཉིད་ལྷར་བསྐྱེད་པ་ནི། རང་གི་སྙིང་གར་ཨེ་ཡིག་ཉིས་བརྩེགས་ཡོངས་སུ་གྱུར་པ་ལས། ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ།
ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྃ་ཡིག་དམར་པོའི་མཐའ་མར་གཡོན་སྐོར་གྱི། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄་སྭཱཧཱ། ཞེས་པས་བསྐོར་ཏེ་གནས་པ་ལས། འོད་ཟེར་འཕྲོས་རང་གི་ལུས་ཀྱི་ནང་ཐམས་ཅད་གང་བས། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་བག་ཆགས་དང་བཅས་པ་ཐམས་ཅད་བསྲེགས་ཤིང་སྦྱངས་ཏེ་ལུས་འོད་ཀྱི་གོང་བུ་གཅིག་ཏུ་གྱུར།
དེ་ཡོངས་སུ་གྱུར་པ་ལས། ཆོས་ཀྱི་འབྱུང་གནས་གྲུ་གསུམ་ཉིས་བརྩེགས་ཀྱི་གཞལ་ཡས་ཁང་གི་ནང་དུ། སྣ་ཚོགས་པདྨ་དང་ཉི་མའི་གདན་ལ། རང་ཉིད་རྣམ་སྣང་རིགས་བདག་དང་བཅས་པའི་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མ་བརྫིས་ཤིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་པའི་གདོང་པ་མནན་པ། སྐུ་མདོག་དམར་མོ་བསྐལ་པའི་མེ་ལྟར་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་ཅིང་། གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱྃ་ག་ལ་ཌཱ་མ་རུ་དང་།
དྲིལ་བུ་དང་། འཕན་རྩེ་གསུམ་པ་འཕྱང་བ་དང་བཅས་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་བརྗོད་ཅིང་བསྒོམ་པ་ནི་བདག་ཉིད་ལྷར་བསྐྱེད་པའོ། ། དེ་ནས་འགྲོ་བ་དག་པའི་རྣལ་འབྱོར་བསྒོམ་པ་ནི། རང་གི་སྙིང་གའི་བྃ་ཡིག་སྔགས་དང་བཅས་པ་ལས་འོད་ཟེར་ཁ་དོག་སྣ་ཚོགས་པ་འཕྲོས། ཕྱི་སྣོད་ཀྱི་འཇིག་རྟེན་ལ་ཕོག་པས།
ཆོས་ཀྱི་འབྱུང་གནས་གཞལ་ཡས་ཁང་དང་། ནང་བཅུད་ཀྱི་སེམས་ཅན་ལ་ཕོག་པས་རྡོ་རྗེ་རྣལ་འབྱོར་མའི་སྐུར་གྱུར། ཅེས་བརྗོད་ཅིང་བསམ། དེ་ནས་དཔའ་བོ་དཔའ་མོས་བྱིན་གྱིས་བརླབས་པ་སྟེ་ཡེ་ཤེས་པ་དགུག་གཞུག་བྱ་བ་ནི། འབར་བའི་ཕྱག་རྒྱ་དཔྲལ་བའི་དབྱིངས་སུ་གཡོན་དུ་བསྐོར་ཞིང་། ཕཻཾ་རང་གི་སྙིང་གའི་བྃ་ཡིག་ལས་འོད་ཟེར་འཕྲོས་པས། འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་དང་། འགྲོ་བ་རྡོ་རྗེ་རྣལ་འབྱོར་མའི་སྐུར་གྱུར་པ་བསམ་གྱིས་མི་ཁྱབ་པ་དང་བཅས་པ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཞེས་བརྗོད་ཅིང་བསམ།
དེ་ནས་ལག་པ་གཉིས་པད་སྐོར་དང་འཁྱུད་རྒྱ་བྱས་ལ། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷ྅ཧྃ། ཞེས་བརྗོད། དེ་ནས་གོ་ཆ་དགོད་པ་ནི། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་ཁུ་སྐྲག་བྱེད་མ།
ཡན་ལག་ཐམས་ཅད་ལ་ཕཊ྄་ཕཊ྄་དུད་ཁ་ཙཎྜི་ཀའི་ངོ་བོ་རྣམས་གསལ་བར་གྱུར། ཅེས་བརྗོད་ཅིང་བསམ། གོ་ཆ་བཀོད་པ་འདི་ཡེ་ཤེས་པ་གཞུག་པའི་སྔ་རྟིང་གང་ལ་བསྒོམས་ཀྱང་འགལ་བ་མེད་དེ། སྔོན་ལ་བསྒོམ་པ་རྒྱུད་གཞུང་ཕལ་ཆེར་གྱི་དགོངས་པ་ཡིན་ཞིང་། རྟིང་ལ་བསྒོམ་པ་ཇོ་བོ་ནཱ་རོ་ཏ་པའི་མན་ངག་ཡིན་པར་གསུངས་པས། འདིར་ནི་དེ་ཉིད་ཀྱི་རྗེས་སུ་འབྲང་བ་ཡིན་ནོ། ། དེ་ལྟར་གོ་ཆ་བཀོད་པའི་རྗེས་སུ་བསྐྱེད་རིམ་ལ་སེམས་འཛིན་གྱི་དམིགས་པ་བསྡུས་ཙམ་ཞིག་བསྒོམ་ལ། དེ་ནས་བཟླས་པ་ལ་གཉིས་ཀྱི། དང་པོ་ངག་བཟླས་བྱ་བ་ནི། རང་གི་སྙིང་གའི་བྃ་ཡིག་སྔགས་འཕྲེང་དང་བཅས་པ་ལས་འོད་ཟེར་འཕྲོས།
རང་གི་ལུས་ཀྱི་ནང་ཐམས་ཅད་གང་བས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་རྣམས་སྦྱངས། འོད་ཟེར་བ་སྤུའི་བུ་ག་ནས་ཕྱིར་འཕྲོས། དེ་དག་གི་སྣ་ལས་ཕྱི་ནང་གསང་གསུམ་གྱི་མཆོད་པའི་བྱེ་བྲག་དཔག་ཏུ་མེད་པ་སྤྲུལ་ཏེ། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་ལ་ཕུལ་བས། ཐུགས་རྒྱུད་ཟག་མེད་ཀྱི་བདེ་བ་ཁྱད་པར་ཅན་གྱིས་བརྙེས་པས། རང་གི་ཚོགས་རྫོགས་ཤིང་སྒྲིབ་པ་དག ཡང་འོད་ཟེར་དེ་སེམས་ཅན་ཐམས་ཅད་ལ་ཕོག་པས། སྡིག་སྒྲིབ་ཐམས་ཅད་སྦྱངས་ཏེ་རྡོ་རྗེ་རྣལ་འབྱོར་མའི་གོ་འཕང་ལ་བཀོད། འོད་ཟེར་རྣམས་ཚུར་འདུས།
རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་མཁྱེན་བརྩེ་ནུས་གསུམ་གྱི་ཡོན་ཏན་བྱིན་རླབས་ནུས་མཐུ་ཐམས་ཅད་འོད་ཟེར་དམར་པོའི་རྣམ་པར་ནམ་མཁའ་གང་བར་བྱོན་ནས། རང་གི་སྙིང་གའི་བྃ་ཡིག་སྔགས་ཕྲེང་དང་བཅས་པ་ལ་ཐིམ་པས། རྒྱུད་བྱིན་གྱིས་བརླབས་ཤིང་། མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་གྱུར། ཞེས་བརྗོད་ཅིང་བསམ་ལ། ཨོཾ་ཨོཾ་ཨོཾ་སརྦྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄་སྭཱཧཱ། ཞེས་ལྔ་བརྒྱ་དང་སྟོང་ལ་སོགས་པའམ། ཐ་ན་ཡང་བརྒྱ་རྩ་ལ་སོགས་པའི་དམ་བཅའ་ལས་མི་ཉུང་བ་བཟླ་བ་གལ་ཆེ་སྟེ།
སྤྱིར་གསང་སྔགས་ཐམས་ཅད་ཀྱི་ཟབ་མོའི་མཐར་ཐུག་པ་ནི་འཁོར་ལོ་བདེ་མཆོག་གི་སྐོར་འདི་རྣམས་ཡིན་པར་གསུངས་ཤིང་། དེའི་ཡང་ཡང་ཟབ་མཐར་ཐུག་པ་ནི་རྗེ་བཙུན་ལཱུ་ནག་དྲིལ་གསུམ་གྱིས་མཛད་པའི་ལམ་རིམ་རྣམས་ཡིན་ལ། དེ་དག་གི་དོན་གྱི་སྙིང་པོ་མ་ལུས་པ་འདུས་པའི་མན་ངག་གི་ཡང་རྩེར་གྱུར་པ་ནི་ནཱ་རོ་མཁའ་སྤྱོད་ཀྱི་ལམ་འདི་ཉིད་ཡིན་པར་གསུངས་པ་དང་། གཞན་ཡང་བསྒྲུབ་བྱའི་ཡུལ་དུ་གྱུར་པའི་མཁའ་འགྲོ་མ་བསམ་གྱིས་མི་ཁྱབ་པ་ཡོད་ཀྱང་། དེ་རྣམས་བྱེ་བ་ཕྱེད་དང་བཞི་རུ་འདུས་པ་ཡིན་ལ། དེ་ཡང་སྟོང་ཕྲག་བདུན་ཅུ་རྩ་གཉིས་སུ་འདུས་ཤིང་། དེ་ཡང་སུམ་ཅུ་རྩ་བདུན་དུ་འདུས། དེ་ཡང་ཉི་ཤུ་རྩ་བཞིའམ་བརྒྱད་དམ་ལྔར་འདུས། དེ་ཡང་རྡོ་རྗེ་རྣལ་འབྱོར་མ་འདི་ཁོ་ན་ལ་འདུས་པས། འདི་ཉིད་གཅིག་པུ་སྒོམ་ཞིང་བསྒྲུབས་པས།
མཁའ་འགྲོ་མ་བྱེ་བ་རབ་འབྱམས་རི་རབ་ཀྱི་རྡུལ་དང་མཉམ་པ་བསྒོམས་པ་དང་བསྒྲུབས་པར་འགྱུར་བ་དང་། དེ་བཞིན་དུ་འདིའི་གསང་སྔགས་ཨོཾ་གསུམ་མ་ལ་ཡང་། སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ངོ་བོ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་སྔགས་ཐམས་ཅད་འདུས་པར་བཤད་པས། དེ་ལ་དགོངས་ནས་བླ་མ་གོང་མ་རྣམས་ཀྱིས་བདེ་མཆོག་ལཱུ་ནག་གི་བྱིན་རླབས་དྲུག་སྐོར་གྱི་སྐབས་དང་རྣམ་རྒྱལ་བུམ་པའི་ལྷ་ཐམས་ཅད་ཀྱི་བཟླས་སྔགས་ལ་ཡུམ་གྱི་ཉེ་སྙིང་ཁོ་ན་བཟླས་ཆོག་པར་གསུངས་པ་ཡིན་ལ། དེས་ན་གསང་སྔགས་ཨོཾ་གསུམ་མ་འདི་ལ་ཆིག་བསྒྲིལ་དུ་བྱས་པས་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ཐུགས་འཁུལ་ཞིང་བྱིན་གྱིས་རློབ་པར་འགྱུར་ཞིང་། ཨོཾ་གསུམ་མ་ལན་གཅིག་ཙམ་བརྗོད་པས་ཀྱང་བསྐལ་པ་མང་པོའི་སྒྲིབ་པ་འདག་པར་ངེས་པ་ཡིན་ཏེ། དེའི་རྒྱུ་མཚན་གསང་སྔགས་པ་རྣམས་ཚེ་གཅིག་ལུས་གཅིག་ལ་དངོས་གྲུབ་ཐོབ་པའི་གནད་ཀྱང་འདི་འདྲའི་རིགས་ཀྱི་ཟབ་གནད་དང་ལྡན་པ་ལས་བྱུང་བ་ཡིན་པར་གསུངས་པ་སོགས་རྩོད་པ་དང་བྲལ་བའི་རྗེ་བཙུན་གོང་མ་རྣམས་ཀྱི་གསུང་རབ་དང་གསུང་རྒྱུན་དག་ལས། སྤྱིར་མི་ལུས་ལན་གཅིག་ཙམ་ཐོབ་པའི་དུས་འདིར་གསང་སྔགས་ཟབ་མོའི་ལམ་ཉམས་སུ་ལེན་པ་ཤིན་ཏུ་སྐལ་བ་བཟང་བའི་ཚུལ་དང་། ལྷག་པར་མཁའ་སྤྱོད་དབང་མོ་འདི་ཉིད་ཀྱི་བཟླས་སྒོམ་ཉམས་སུ་བླངས་པ་ཕན་ཡོན་གཞན་ལས་ཆེས་ཆེ་བའི་རྒྱུ་མཚན་སྒྲུབ་བྱེད་མང་དུ་འབྱུང་ཡང་འདིར་ནི་མ་སྤྲོས་ལ། ཤེས་པར་འདོད་ན་ཁོ་བོའི་ངག་ལས་འཚོལ་བར་བྱའོ། །
དེ་ནས་ཡིད་བཟླས་བྱ་བ་ནི། རང་གི་སྙིང་གའི་ཆོས་འབྱུང་ཉིས་བརྩེགས་ཟླ་བ་བྃ་ཡིག་སྔགས་ཕྲེང་དང་བཅས་པ་ལྟེ་བར་བབས་ཏེ་དེའི་ཆོས་འབྱུང་གི་མདུན་རྒྱབ་སྤངས་པའི་གྲྭ་བཞིར་དགའ་བ་འཁྱིལ་པ་བདེ་བའི་ཉམས་དང་ལྡན་པ་དཀར་ལ་དམར་བའི་མདངས་ཆགས་པ་གཡོན་སྐོར་དུ་འཁོར་བ་རྣམས་ལ་སེམས་གཏད། ཅེས་བརྗོད་ཅིང་བསམ་ལ་རླུང་རོ་ལན་གསུམ་འབུད། དེ་ནས་འོག་རླུང་བསྐུམ། སྟེང་རླུང་མནན་ཏེ་ཁ་སྦྱར་བུམ་པ་ཅན་བཟུང་ལ། གོང་དུ་གསལ་བཏབ་པའི་དགའ་བ་འཁྱིལ་པ་རྣམས་ལ་སེམས་གཏད་པའི་ངང་ནས་ཡིད་ཀྱི་བྃ་ཡིག་གི་ཐ་མའི་སྔགས་ཕྲེང་གཡོན་སྐོར་དུ་ཀློག་ཚུལ་བྱེད་ཅིང་ཕྲེང་བ་ལ་གྲངས་བཟུང་། རླུང་ཅི་ཐུབ་ཀྱི་བར་ལ་ཨོཾ་གསུམ་མ་བཟླ། མི་ཐུབ་པ་དང་རླུང་དལ་བུས་སྒོ་ནས་གློད། ཡིད་བཟླས་འདི་ནི་རྫོགས་རིམ་མཚན་བཅས་ཡིན་པས་དྲོད་བདེ་བ་སྐྱེ་ཞིང་། འཕར་གཡོ་དྲག་ཏུ་འབྱུང་ལ།
དེ་བྱུང་ན་རིལ་གྱིས་གློད། དུ་བ་ལ་སོགས་པའི་རྟགས་ཐམས་ཅད་ཀྱང་འདི་ཉིད་ལས་འབྱུང་བར་བཤད་དོ། ། དེ་ནས་ཡིད་བཟླས་ཀྱི་རླུང་དལ་བུས་བཏང་གྲུབ་པ་དང་བཟླས་པ་བསྡུ་བ་ནི་ཕྲེང་བ་ཐལ་མོའི་བར་དུ་བཟུང་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད་ཅིང་ཕྲེང་བ་མགོ་ཐོག་ཏུ་བཞག དེ་ནས་བསམ་གྱིས་མི་ཁྱབ་པའི་རྣལ་འབྱོར་བསྒོམ་པ་ནི། རང་གི་ལྟེ་བའི་བྃ་ཡིག་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས། ཁམས་གསུམ་སྣོད་བཅུད་ཐམས་ཅད་འོད་དུ་ཞུ་སྟེ་དེ་ཡང་གཟུགས་མེད་ཁམས་འོད་ཟེར་སྔོན་པོའི་རྣམ་པས་ལུས་ཀྱི་སྟོད་ཀྱི་ཆ་ལ་ཐིམ། གཟུགས་ཁམས་འོད་ཟེར་དམར་པོའི་རྣམ་པས་ལུས་ཀྱི་བར་གྱི་ཆ་ལ་ཐིམ།
འདོད་ཁམས་འོད་ཟེར་དཀར་པོའི་རྣམ་པས་ལུས་ཀྱི་སྨད་ཀྱི་ཆ་ལ་ཐིམ། རང་རྡོ་རྗེ་རྣལ་འབྱོར་མར་གསལ་བ་ཆོས་འབྱུང་ཉིས་བརྩེགས་ལ་ཐིམ། དེ་ཟླ་བ་ལ་ཐིམ། དེ་སྔགས་འཕྲེང་ལ་ཐིམ། དེ་བྃ་ཡིག་ལ་ཐིམ། བྃ་ཡིག་ཁོག་པ་མགོ་བོ་ལ་ཐིམ། དེ་ཟླ་ཚེས་ལ་ཐིམ། དེ་ཐིག་ལེ་ལ་ཐིམ། དེ་ནཱ་ད་ལ་ཐིམ། དེ་ཡང་ཇེ་ཕྲ་ཇེ་ཕྲར་ནམ་མཁའ་ལ་འཇའ་ཡལ་བ་ལྟར་མི་དམིགས་པ་འོད་གསལ་སྟོང་པ་ཉིད་དུ་གྱུར།
ཅེས་བརྗོད་ཅིང་དོན་བསམ་ལ་ཅི་གནས་སུ་མཉམ་པར་བཞག དེ་ནས་རྟོག་པ་འཕྲོ་ན། རང་སྐད་ཅིག་གིས་རྗེ་བཙུན་རྡོ་རྗེ་རྣལ་འབྱོར་མའི་སྐུར་གྱུར། ཅེས་བརྗོད་ཅིང་བསམ་ལ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཨོཾ་བྃ། ཧྃ་ཡོཾ། ཧྲིཾ་མོཾ། ཧྲིཾ་ཧྲིཾ། ཧཱུྃ་ཧཱུྃ།
ཕཊ྄་ཕཊ྄། ཅེས་བརྗོད་པས་གོ་ཆ་དགོད་པ་གསལ་གདབ་ལ། དེ་ནས་རང་གི་མདུན་གྱི་ནང་མཆོད་དང་མཉྫི་སྟེང་གི་གསུང་བདུད་རྩིའི་དཀྱིལ་འཁོར་བྱིན་རླབས་རྒྱས་པར་བྱ་བ་ནི། ཨོཾ་སུམྦྷ་སོགས་ཀྱིས་བསངས། སྭ་བྷ་ཝས་སྦྱངས། སྟོང་པའི་ངང་ལས། ཡྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པའི་སྟེང་དུ། ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ། དཔྲལ་བ་རང་ལ་བསྟན་པའི་ནང་དུ་ཟླ་བའི་དཀྱིལ་འཁོར་གྱི་དབུས་སུ་གོ་ལས་བ་གླང་གི་ཤ
ཤར་དུ་ཀུ་ལས་ཁྱིའི་ཤ བྱང་དུ་ད་ལས་གླང་པོ་ཆེའི་ཤ ནུབ་ཏུ་ཧ་ལས་རྟའི་ཤ ལྷོར་ན་ལས་མིའི་ཤ དེ་རྣམས་རེ་རེའི་སྟེང་དུ་བདུད་རྩི་ལྔ་ལྔ་ཡོད་པ་ནི། དབུས་སུ་བི་ལས་དྲི་ཆེན། ཤར་དུ་མུ་ལས་དྲི་ཆུ། བྱང་དུ་ཤུ་ལས་བྱང་སེམས། ནུབ་ཏུ་མ་ལས་ཀླད་པ། ལྷོར་ར་ལས་རཀྟ།
དེ་རྣམས་ཀྱི་སྟེང་དུ་དབུས་སུ་ཆོས་དབྱིངས་ཡེ་ཤེས། ཤར་དུ་བྷྲུྃ༞ མེ་ལོང་ལྟ་བུའི༞ བྱང་དུ་ཁྃ༞ བྱ་བ་གྲུབ་པའི༞ ནུབ་ཏུ་ཛྲཱིཾ༞ སོ་སོར་རྟོག་པའི་ཡེ་ཤེས། ལྷོར་ཨོཾ་ལས་མཉམ་པ་ཉིད་ཀྱི་ཡེ་ཤེས། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་མེ་སྦར་ཞིང་། རྫས་རྣམས་ཞུ་ཞིང་སྐོལ་བའི་རླངས་པ་གྱེན་དུ་སོང་བས། སྟེང་གི་ཨོཾ་དང་ཟླ་བ་སྣ་ཚོགས་རྡོ་རྗེ་རྣམས་ལས་བདུད་རྩིའི་རྒྱུན་བབས། ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས།
དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་ཐོད་པ་བདུད་རྩིས་གང་བའི་རྣམ་པར་བྱུང་ནས་འོག་གི་བདུད་རྩི་ལ་ཐིམ་པས། སྟེང་གི་ཨོཾ་དང་ཟླ་བ་སྣ་ཚོགས་རྡོ་རྗེ་རྣམས་ཀྱང་འོད་དུ་ཞུ་བ་བདུད་རྩི་ལ་ཐིམ། ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲིཿ ཞེས་ཕྱག་རྒྱ་དང་བཅས་པ་ལན་གསུམ་བརྗོད་པས་བྱིན་གྱིས་བརླབས། དེ་ནས་རྡོ་རྗེའི་རྩེས་ནང་མཆོད་ནས་མདུན་བསྐྱེད་ཀྱི་དཀྱིལ་འཁོར་གསུམ་ཆར་ལ་གཏོར་ལ། སུམྦྷ་ནི། སོགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་འོག་ཏུ་ཡྃ་ལས་རླུང་གི་དཀྱིལ་འཁོར།
དེའི་སྟེང་དུ་རྃ་ལས་མེའི་དཀྱིལ་འཁོར། དེའི་སྟེང་དུ་བྃ་ལས་ཆུའི་དཀྱིལ་འཁོར། དེའི་སྟེང་དུ་ལྃ་ལས་སའི་དཀྱིལ་འཁོར། དེའི་སྟེང་དུ་སུྃ་ལས་རིའི་རྒྱལ་པོ་རི་རབ་ཀྱི་སྟེང་དུ་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ་བདུད་རྩིས་གང་བ། དེའི་སྟེང་དུ་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་ཕྱོགས་བཅུར་འཕྲོས་པས། འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་ར་བ་དང་དྲ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཀུན་ཏུ་མདའི་དྲ་བ་དང་ཡེ་ཤེས་ཀྱི་མེ་རབ་ཏུ་འབར་བའི་བསྲུང་བའི་འཁོར་ལོའི་ནང་དུ།
དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ། ཨེ་ཡིག་ཉིས་བརྩེགས་ཡོངས་སུ་གྱུར་པ་ལས། ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། བྃ་ཡིག་དམར་པོའི་མཐའ་མར་གཡོན་བསྐོར་གྱིས། ཨོཾ་ཨོཾ་ཨོཾ་སརྦྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄་སྭཱཧཱ།
ཞེས་པས་བསྐོར་ཏེ་གནས་པ་ལས་འོད་ཟེར་འཕྲོས། འཕགས་པ་མཆོད་སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས་སྣ་ཚོགས་པདྨ་དང་ཉི་མའི་གདན་ལ། རྗེ་བཙུན་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མ་བརྫིས་ཤིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་པའི་གདོང་པ་མནན་པ། སྐུ་མདོག་དམར་མོ་བསྐལ་པའི་མེ་ལྟར་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་ཅིང་། གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱྃ་ག་ལ་ཌཱ་མ་རུ་དང་། དྲིལ་བུ་དང་།
འཕན་རྩེ་གསུམ་པ་འཕྱང་བ་དང་བཅས་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་བརྗོད་པས་མདུན་བསྐྱེད་ཀྱི་དམ་ཚིག་པ་བསྐྱེད། དེ་ནས་ཡེ་ཤེས་པ་བསྟིམས་ཤིང་གོ་ཆ་དགོད་པ་དང་། དབང་བསྐུར་རིགས་ཀྱི་བདག་པོས་རྒྱས་གདབ་པ་རྣམས་ནི། ཕཻཾ། རང་གི་སྙིང་གའི་བྃ་ཡིག་ལས་འོད་ཟེར་འཕྲོས་པས།
འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། དེ་ནས་འཁྱུད་རྒྱ་དང་བཅས། ཨོཾ་ཡོ་ག་ཤུདྡྷ་སརྦ་དྡྷརྨཱ་ཡོ་ག་ཤུདྡྷ྅ཧྃ། ཞེས་བརྗོད། དེ་ནས་གོ་ཆ་དགོད་པ་ནི། མདུན་བསྐྱེད་ཀྱི་ལྷའི་གནས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ།
དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་ཁུ་སྐྲག་བྱེད་མ། ཡན་ལག་ཐམས་ཅད་ལ་ཕཊ྄་ཕཊ྄་དུད་ཁ་ཙིཎྜི་ཀའི་ངོ་བོ་རྣམས་གསལ་བར་གྱུར། སླར་ཡང་རང་གི་སྙིང་ག་ནས་འོད་ཟེར་འཕྲོས་པས། དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཕཻཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། ཞེས་བརྗོད་ཅིང་བསམ། དེ་ནས་ཕྱིའི་མཆོད་པ་བྱ་བ་ནི། མཆོད་པ་རྣམས་ལ་རྡོ་རྗེའི་རྩེས་ནང་མཆོད་གཏོར་ལ། སུམྦྷ་ནིས་བསངས།
སྭབྷ་ཝས་སྟོང་པར་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར།
ཨོཾ་ཨརྒྷྃ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་བི་དྱཾ། ཤཔྡ་ཨཱཿཧཱུྃ། གིས་བྱིན་གྱིས་བརླབས་ཏེ། དེ་ནས་མདུན་བསྐྱེད་ཀྱི་སྟེང་གི་ཆ་ལ།
རང་གི་རྩ་བའི་བླ་མ་དེ་ཉིད་རྡོ་རྗེ་ཆོས་ཀྱི་རྣམ་པ་ལ། བརྒྱུད་པའི་བླ་མ་ཐམས་ཅད་དང་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཆོས་སྐྱོང་སྲུང་མ་རྣམས་ཀྱིས་བསྐོར་བ་དང་བཅས་པ་ཁ་བ་བུ་ཡུག་འཚུབས་པ་ཙམ་གྱིས་ས་དང་བར་སྣང་ཐམས་ཅད་གང་བར་བཞུགས་པར་བསམ་ལ། དེ་རྣམས་དང་མདུན་བསྐྱེད་ཀྱི་རྡོ་རྗེ་རྣལ་འབྱོར་མ་གཉིས་སུ་མེད་པ་ལ་མཆོད་པའི་བསམ་པས། རང་གི་སྙིང་ག་ནས་མཆོད་པའི་ལྷ་མོ་མཆོད་རྫས་སོ་སོ་ཐོགས་པ་མང་དུ་སྤྲུལ་ནས། མཆོད་ཡུལ་ཐམས་ཅད་ལ་མཆོད་པ་ཕུལ་བས་མཉེས་པར་བསམ་ལ། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། ། དཀྱིལ་འཁོར་ལྷ་ཚོགས་རྣམས་ལ་དབུལ་བར་བགྱི། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ།
བཛྲ་ཡོ་གི་ནི་ས་པ་རི་བཱ་ར་ཨརྒྷྃ་པྲ་ཏཱིཙྪ་ཡེ་སྭཱཧཱ། ཞེས་པས་མཆོད་ཡོན་དང་། སྟོང་གསུམ༞ ལྷ་རྫས་ཞབས་བསིལ་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦྦ་སོགས་སྔོན་དུ་འགྲོ་བས། བཛྲ་ཡོ་གི་ནི་ས་པ་རི་བཱ་ར་པཱ་དྱཾ་པྲ་ཏཱིཙྪ་ཡེ་སྭཱཧཱ། ཞེས་པས་ཞབས་བསིལ། སྟོང་གསུམ༞ ལྷ་རྫས་མེ་ཏོག་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦྦ་ཏ་ཐཱ་ག་ཏ། སོགས་དང་། བཛྲ་པུཥྤེ་ཞེས་པས་མེ་ཏོག་དང་།
སྟོང་གསུམ༞ ལྷ་རྫས་བདུག་སྤོས་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦྦ་སོགས་དང་། བཛྲ་ཨཱ་ལོ་ཀེ ཞེས་པས་མར་མེ་དང་། སྟོང་གསུམ༞ ལྷ་རྫས་དྲི་མཆོག་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦྦ་སོགས་དང་། བཛྲ་གནྡྷཾ་ཞེས་པས་དྲི་ཆབ་དང་། སྟོང་གསུམ༞ ལྷ་རྫས་ཞལ་ཟས་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦྦ་སོགས་ནས། བཛྲ་ནཻ་བི་དྱཾ་ཞེས་པ་ཞལ་ཟས་དང་།
སྟོང་གསུམ༞ ལྷ་རྫས་རོལ་མོ་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦྦ་སོགས་ནས་བཛྲ་ཤབྡ་པྲ་ཏཱིཙྪ་ཡེ་སྭཱཧཱ། ཞེས་པས་རོལ་མོ་སྟེ། གྷཎྜེ་ར་ཎིའི་རོལ་ཆེན་དང་བཅས་པ་རྣམས་རང་རང་གི་སྔགས་དང་། ཕྱག་རྒྱ་དང་། ཏིང་ངེ་འཛིན་གྱིས་འབུལ་བ་སྟེ་ཕྱི་མཆོད་དོ། ། ན་བཟའི་མཆོད་པ་ནི། རྟེན་ཁེབ་ལ་སོགས་པའི་གོས་བཟུང་ལ། རྡོ་རྗེ་རྩེས་བདུད་རྩི་གཏོར། སུམྦྷ་ནིས་བསངས།
སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ལྷ་རྫས་ལས་གྲུབ་པའི་གོས་སྲབ་པ། འཇམ་པ། ཡང་བ། ལྷ་རེ་རེ་ལ་བཟུང་དུ་སྦྱར་བ་དང་ལྡན་པར་གྱུར། སྲབ་འཇམ་ཡངས་པ་ལྷ་ཡི་གོས། ། མཁའ་སྤྱོད་དབང་མོའི་སྐུ་ལ་གསོལ། ། མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་སརྦྦ་ཏ་ཐཱ་ག་ཏ་བཛྲ་ཡོ་གི་ནི།
སོགས་དང་། ཨོཾ་བཛྲ་བཥྚ་ཡེ་ཨཱཿཧཱུྃ། ཞེས་བརྗོད་ལ་ལྷ་རེ་རེ་ལ་སྟོད་གཡོགས་སྨད་གཡོགས་ཕུལ་བར་བསམ། རིག་མ་བཅུ་དྲུག་མཆོད་པ་ནི། རང་གི་སྙིང་གའི་ཧཱུྃ་ལས་མཆོད་པའི་ལྷ་མོ་རྣམས་སྐུ་མདོག་རྒྱན་ཆ་ལུགས་སོ་སོའི་མཆོད་རྫས་རྣམས་ཐོགས་པ་སྤྲོས་ཏེ། དཀྱིལ་འཁོར་གྱི་ལྷ་ཚོགས་མཆོད་པར་བསམ་ལ། སྤྲོ་བའི་སྔགས་དངོས་ནི། ཨོཾ་བཱི་ནི་བཛྲི་ནི་ཧཱུྃ་ཨཱ། ཞེས་བརྗོད། དབང་སྔོན་མདོག་མཚུངས་རྡོ་རྗེ་པི་ཝཾ་མ། །
སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བར་སེམས་ཀྱིས་རབ་སྤྲུལ་ནས། ། དཀྱིལ་འཁོར་ལྷ་ཚོགས་པི་ཝཾ་སྒྲ་ཡིས་མཆོད། ། ཨོཾ་སརྦྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་བཱི་་་་་་འདི་ལ་སྒྲ་སྙན་བསྒྱུར་ཚུལ་གྱི་ཕྱག་རྒྱ་བྱེད། ནི་བཛྲ་པུ་ཙི་ཏེ་ཨཱཿཧཱུྃ། ཞེས་བརྗོད་ལ་མཆོད་པར་བསམ། དེ་བཞིན་དུ། ཨོཾ་ཝཾ་སྱ་བཛྲི་ནི་ཧཱུྃ་ཨཱཿ གསེར་བཟང་མདོག་མཚུངས་རྡོ་རྗེ་གླིང་བུ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་གླིང་བུའི་སྒྲ་ཡིས་མཆོད། །
ཨོཾ་སརྦྦ་ཏ་ཐཱ་ག་ཏ་སོགས་དང་། ཝཾ་སྱ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་མྲྀ་ཏྃ་ག་བཛྲི་ནི་ཧཱུྃ་ཨཱ། པདྨ་རཱ་གའི་མདོག་མཚུངས་རྫ་རྔ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རྫ་རྔའི་སྒྲ་ཡིས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། མྲྀ་་་་་་འདི་ལ་རྔ་སྦོ་ལོགས་ནས་བརྡུངས་ཚུལ་བྱེད། ཏཾ་ག་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་མུརྫི་བཛྲི་ནི་ཧཱུྃ་ཨཱ། མརྒད་མདོག་མཚུངས་རྡོ་རྗེ་རྔ་ཟླུམ་མ། །
སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རྔ་ཟླུམ་སྒྲ་ཡིས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། མུརྫི་་་་་་འདི་ལ་རྔ་སྟེང་ནས་རྡུང་ཚུལ་བྱེད། བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་ཧ་སྱ་བཛྲི་ནི་ཧཱུྃ་ཨཱ། ལི་ཁྲིའི་མདོག་མཚུངས་རྡོ་རྗེ་བཞད་པ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་བཞད་པའི་བདེ་བས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། ཧ་སྱ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་ལ་སྱ་བཛྲི་ནི་ཧཱུྃ་ཨཱ།
ནམ་མཁའི་མདོག་མཚུངས་རྡོ་རྗེ་སྒེག་མོ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་སྒེག་མཛེས་བདེ་བས་མཆོད། ། ཨོཾ་སརྦྦ་ཏ་ཐཱ་ག་ཏཱ་སོགས་དང་། ལ་སྱ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་གིརྟི་བཛྲི་ནི་ཧཱུྃ་ཨཱ། གུར་གུམ་མདོག་མཚུངས་རྡོ་རྗེ་གླུ་ལེན་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་སྙན་པའི་གླུ་ཡིས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། གིརྟི་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་ནིརྟི་བཛྲི་ནི་ཧཱུྃ་ཨཱ།
པྲི་ཡང་ཀུ་མཚུངས་རྡོ་རྗེ་གར་མཁན་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་མཛེས་པའི་གར་གྱིས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། ནིརྟི་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་པུཥྤཾ་བཛྲི་ནི་ཧཱུྃ་ཨཱ། ཟླ་བའི་མདོག་མཚུངས་རྡོ་རྗེ་མེ་ཏོག་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་མེ་ཏོག་སིལ་མས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། པུཥྤཾ་བཛྲི་ནི་པུ་ཙི་ཏེ་ཨཱཿཧཱུྃ། ཨོཾ་དྷཱུ་པཾ་བཛྲི་ནི་ཧཱུྃ་ཨཱ།
ཨིནྡྲ་ནཱི་ལའི་མདོག་མཚུངས་བདུག་སྤོས་མ། ། སྣ་ཚོགས༞ ནམ་མཁའ༞ ། དཀྱིལ་འཁོར་ལྷ་ཚོགས་བདུག་པའི་སྤྲིན་གྱིས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། དྷཱུ་པཾ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་དཱི་པཾ་བཛྲི་ནི་ཧཱུྃ་ཨཱ། ཉི་མའི་མདོག་མཚུངས་རྡོ་རྗེ་མར་མེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་མར་མེའི་ཕྲེང་བས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། དཱི་པཾ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ།
ཨོཾ་གནྡྷཾ་བཛྲི་ནི་ཧཱུྃ་ཨཱ། སིནྡྷཱུ་མདོག་མཚུངས་རྡོ་རྗེ་དྲི་ཆབ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་དྲི་བཟང་བྱུག་པས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། གནྡྷཾ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་རུ་པ་བཛྲི་ནི་ཧཱུྃ་ཨཱ། ཆུ་ཤེལ་མདོག་མཚུངས་གཟུགས་ཀྱི་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་གཟུགས་ཀྱི་བདེ་བས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། རུ་པ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ།
ཨོཾ་ར་ས་བཛྲི་ནི་ཧཱུྃ་ཨཱ། བཙོད་ཀྱི་མདོག་མཚུངས་རོ་ཡི་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རོ་ཡི་བདེ་བས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། ར་ས་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་པརྵྱ་བཛྲི་ནི་ཧཱུྃ་ཨཱ། སྣ་ཚོགས་མདོག་མཚུངས་རེག་བྱ་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རེག་བྱའི་བདེ་བས་མཆོད། ། ཨོཾ་སརྦྦ་་་་་་འདི་ལ་གོས་བཟུང་ལག་པས་བླང་ལ་འབུལ་ཚུལ་བྱེད། ཏ་ཐཱ་ག་ཏ་སོགས་དང་།
པརྵྱ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་དྷརྨཱ་དྷཱ་ཏུ་བཛྲི་ནི་ཧཱུྃ་ཨཱ། སྟོན་ཟླའི་མདོག་མཚུངས་ཆོས་དབྱིངས་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་ཆོས་ཁམས་བདེ་བས་མཆོད། ། ཨོཾ་སརྦྦ་ཏ་ཐཱ་ག་ཏ་སོགས་དང་། དྷརྨཱ་དྷཱ་་་་་་འདི་ལ་ནོར་བུ་མིག་གསུམ་པའི་ཕྱག་རྒྱ་བྱེད། ཏུ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཞེས་པ་རྣམས་རང་རང་གི་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་དབུལ་ཏེ་རིག་མ་བཅུ་དྲུག་གི་མཆོད་པའོ། ། རིན་ཆེན་བདུན་གྱི་མཆོད་པ་ནི། རང་གི་སྙིང་གའི་ཧཱུྃ་ལས་རིན་པོ་ཆེ་སྣ་བདུན་རིམ་པ་བཞིན་དུ་བྱུང་ནས།
དཀྱིལ་འཁོར་གྱི་འཁོར་ལོ་ལ་མཆོད་པར་བསམ་སྟེ། བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་ཕུལ་བས། ། སྲིད་པའི་འཁོར་ལོ་རྒྱུན་བཅད་ནས། ། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་སརྦྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་ཙཀྲ་རཏྣ་པུ་ཙི་ཏེ་ཨཱཿཧཱུྃ། བདེ་བར་གཤེགས་པ༞ ནོར་བུ་རིན་ཆེན༞ བཀྲེན་ཅིང་ཕོངས་པ༞ འབྱོར་པ་ཕུན་སུམ་ཚོགས་པར་ཤོག ། ཨོཾ་སརྦྦ་ཏ་ཐཱ་ག་ཏ་སོགས་དང་། མ་ཎི་རཏྣ་པུ་ཙི་ཏེ་ཨཱཿཧཱུྃ། བཙུན་མོ་རིན་ཆེན་འདི་ཕུལ་བས། །
མ་རིག་མུན་པ་རྒྱུན་བཅད་ནས། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། ཨོཾ་སརྦྦ་ཏ་ཐཱ་ག་ཏ་སོགས་དང་། བཱསྟི་རཏྣ་པུ་ཙི་ཏེ་ཨཱཿཧཱུྃ། བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། ། བསམ་ཡས་བསྟན་པ་རབ་འཛིན་ཅིང་། ། ཡོན་ཏན་ཐམས་ཅད་ལྡན་པར་ཤོག ། ཨོཾ་སརྦྦ་ཏ་ཐཱ་ག་ཏ་སོགས་དང་།
མ་ཧསྟ་རཏྣ་པུ་ཙི་ཏེ་ཨཱཿཧཱུྃ། གླང་པོ་རིན་ཆེན་འདི་ཕུལ་བས། ། ལྟ་ངན་རྣམས་ནི་རབ་བསལ་ཏེ། ། བླ་མེད་ཐེག་པ་རབ་བགྲོད་ནས། ། ཐམས་ཅད་མཁྱེན་གྲོང་བགྲོད་པར་ཤོག ། ཨོཾ་སརྦྦ་ཏ་ཐཱ་ག་ཏ་སོགས་དང་། ཧསྟི་རཏྣ་པུ་ཙི་ཏེ་ཨཱཿཧཱུྃ། རྟ་མཆོག་རིན་ཆེན་འདི་ཕུལ་བས། ། སྲིད་པའི་གཟེབ་ལས་ངེས་གྲོལ་ནས། ། རྫུ་འཕྲུལ་མཆོག་གི་ཤུགས་ཐོབ་ནས། །
སངས་རྒྱས་ཞིང་ཀུན་བགྲོད་པར་ཤོག ། ཨོཾ་སརྦྦ་ཏ་ཐཱ་ག་ཏ་སོགས་དང་། ཏུ་རངྒ་ཨ་ཤྭ་རཏྣ་པུ་ཙི་ཏེ་ཨཱཿཧཱུྃ། དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། ། སྙན་གྲགས་མཆོག་ནི་ཐོབ་པར་ཤོག ། ཨོཾ་སརྦྦ་ཏ་ཐཱ་ག་ཏ་སོགས་དང་། ཁཏྒ་རཏྣ་པུ་ཙི་ཏེ་ཨཱཿཧཱུྃ། ཞེས་པ་རྣམས་ཕྱག་རྒྱ་དང་བཅས་པས་འབུལ་བ་སྟེ།
རིན་ཆེན་སྣ་བདུན་གྱི་མཆོད་པའོ། ། འདོད་ཡོན་ལྔའི་མཆོད་པ་ནི། མཆོད་པ་ཇི་སྙེད་ཡོད་པ་རྣམས་བསྡུ་ན་དངོས་སུ་བཤམས་པ་དང་། འཇིག་རྟེན་གྱི་ཁམས་དཔག་ཏུ་མེད་པའི་གཟུགས་ལ་སོགས་པ། མཆོད་པའི་ཁྱད་པར་རྣམས་ཀྱིས་མཆོད་པར་མོས་ཏེ། ཕྱག་རྒྱ་དང་བཅས་པས། ཁ་དོག་དབྱིབས་ལེགས་ཡིད་འོངས་རྒྱན་ཕྲེང་ལྡན། ། ཕྱོགས་དུས་ཀུན་ནས་གཟུགས་མཆོག་ཅི་མཆིས་པ། ། མོས་བློས་དཀྱིལ་འཁོར་ལྷ་ལ་བདག་འབུལ་ན། ། བཞེས་ཤིག་བླ་མའི་གྲུབ་མཆོག་སྩལ་དུ་གསོལ།
ཨོཾ་སརྦྦ་ཏ་ཐཱ་ག་ཏ་སོགས་དང་། རུ་པ་ཀཱ་མ་གུ་ཎྱ་བཛྲ་པུ་ཙི་ཏེ་ཨཱཿཧཱུྃ། ཕྱོགས་དུས་ཀུན་ནས་ཟིན་དང་མ་ཟིན་པའི། ། ཡོན་ཏན་ཚིམ་བྱེད་སྒྲ་སྙན་ཡིད་འོངས་ལྡན། ། མོས་བློས༞ བཞེས་ཤིག༞ ཨོཾ་སརྦྦ་ཏ་ཐཱ་ག་ཏ་སོགས་དང་། ཤཔྡ་ཀཱ་མ་གུ་ཎྱ་བཛྲ་པུ་ཙི་ཏེ་ཨཱཿཧཱུྃ། ཕྱོགས་དུས་ཀུན་ནས་ཙནྡན་སྦྲུལ་སྙིང་དང་། ། ཨ་ཀར་ལ་སོགས་དབང་པོ་ཚིམ་བྱེད་རྣམས། ། མོས་བློས༞ བཞེས་ཤིག༞ ཨོཾ་སརྦྦ་ཏ་ཐཱ་ག་ཏ་སོགས་དང་། གནྡྷེ་ཀཱ་མ་གུ་ཎྱ་བཛྲ་པུ་ཙི་ཏེ་ཨཱཿཧཱུྃ།
ཕྱོགས་དུས་ཀུན་ནས་རོ་དང་བཅུད་ལྡན་པའི། ། ལུས་སེམས་བརྟས་བྱེད་རོ་མཆོག་ཅི་མཆིས་པ། ། མོས་བློས༞ བཞེས་ཤིག༞ ཨོཾ་སརྦྦ་ཏ་ཐཱ་ག་ཏ་སོགས་དང་། ར་ས་ཀཱ་མ་གུ་ཎྱ་བཛྲ་པུ་ཙི་ཏེ་ཨཱཿཧཱུྃ། ཕྱོགས་དུས་ཀུན་ནས་འཇམ་ཉེན་འཁྲིལ་ཆགས་པའི། ། རེག་བྱའི་ཁྱད་པར་དབང་པོ་ཚིམ་བྱེད་པ། ། མོས་བློས༞ བཞེས་ཤིག༞ ཨོཾ་སརྦྦ་ཏ་ཐཱ་ག་ཏ་སོགས་དང་། པརྵེ་ཀཱ་མ་གུ་ཎྱ་བཛྲ་པུ་ཙི་ཏེ་ཨཱཿཧཱུྃ། ཞེས་པས་འདོད་ཡོན་ལྔས་མཆོད་ནས། དེ་ནས་ནང་བདུད་རྩིའི་མཆོད་པ་ནི།
ལག་པ་གཡོན་པའི་མཐེབ་སྲིན་སྦྱར་བས་བྱིན་གྱིས་བརླབས་པའི་ནང་མཆོད་ལ་འབྲུ་གསུམ་བརྗོད་ཅིང་གཡོན་དུ་ལན་གསུམ་ཆོས་འབྱུང་འབྲི་ཚུལ་གྱིས་བསྐོར་ལ་དབུས་ནས་བླངས་ཏེ་གཏོར་བས། རྡུལ་ཕྲ་རབ་དང་མཉམ་པའི་ཐོད་པ་བདུད་རྩིས་གང་བར་གྱུར་པས་མཆོད་པར་བསམ་ལ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ། དྲིན་ཅན་རྩ་བའི་བླ་མ་དམ་པ་རྗེ་བཙུན་མུས་ཆེན་སངས་རྒྱས་་་་་་རང་རང་གི་རྡོ་རྗེ་རྣལ་འབྱོར་མའི་བྱིན་རླབས་གང་ལས་ཐོབ་པའི་བླ་མའི་མཚན་ནས་བརྗོད་པའོ། ། རྒྱལ་མཚན་གྱི་ཞལ་དུ་ཨོཾ་ཨཱཿཧཱུྃ། ཞེས་པས་ཐོག་མར་རྩ་བའི་བླ་མར་ཕུལ་ནས། དེའི་རྗེས་སུ་བརྒྱུད་པའི་བླ་མ་རྣམས་ལ་ནང་མཆོད་འབུལ་ནི།
རྒྱལ་བ་རྒྱ་མཚོའི་རིགས་བདག་རྡོ་རྗེ་ཆོས། ། མཁའ་སྤྱོད་དབང་མོ་རྡོ་རྗེ་རྣལ་འབྱོར་མ། ། གྲུབ་པའི་སར་བཞུགས་པཎ་ཆེན་ན་རོ་པ། ། ཕམ་་་་་་གཅེན་འཇིགས་མེད་གྲགས་པ་མཐིང་སྐུ་མཆེད་་་་་་གཅུང་དུས་འཁོར་བ་ཞལ་དུ་ཨོཾ་ཨཱཿཧཱུྃ། ། ཟབ་ཡང་ཆོས་ཀྱི་གཏེར་གྱུར་ཤེས་རབ་བརྩེགས། ། གསང་སྔགས་རྒྱ་མཚོའི་མངའ་བདག་མལ་ལོའི་ཞབས། ། རྡོ་རྗེ་འཆང་དངོས་བླ་ཆེན་ས་སྐྱ་པ། ། རྗེ་བཙུན་སྐུ་མཆེད་ཞལ་དུ་ཨོཾ་ཨཱཿཧཱུྃ། ། གནས་ལྔ་རིག་པ་ས་སྐྱ་པཎ་ཆེན་དང་། ། འཛམ་གླིང་བསྟན་པའི་མངའ་བདག་འཕགས་པའི་ཞབས། །
རིམ་གཉིས་ཐུགས་གཞོལ་དཀོན་མཆོག་དཔལ་བ་དང་། ། བྲག་ཕུག་ཆོས་རྗེའི་ཞལ་དུ་ཨོཾ་ཨཱཿཧཱུྃ། ། འགྲོ་བའི་མགོན་པོ་བསོད་ནམས་རྒྱལ་མཚན་ཞབས། ། གདམས་པ་རྒྱ་མཚོའི་མངའ་བདག་དཔལ་ལྡན་པ། ། ཤར་ཆེན་ཡེ་རྒྱལ་ངོར་ཆེན་རྡོ་རྗེ་འཆང་། ། ཀུན་དགའ་བཟང་པོའི་ཞལ་དུ་ཨོཾ་ཨཱཿཧཱུྃ། ། རྒྱལ་བ་གཉིས་པ་དཀོན་མཆོག་རྒྱལ་མཚན་དང་། ། ཀུན་མཁྱེན་མཁས་པའི་དབང་པོ་སེང་གེའི་མཚན། ། ས་བཅུའི་དབང་ཕྱུག་སངས་རྒྱས་རིན་ཆེན་དང་། ། ས་སྐྱ་ལོ་ཙཱའི་ཞལ་དུ་ཨོཾ་ཨཱཿཧཱུྃ། །
ཤེས་བྱ་ཀུན་མཁྱེན་དཀོན་མཆོག་ལྷུན་གྲུབ་དང་། ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། གང་གི་ཐུགས་སྲས་བསོད་ནམས་དབང་པོ་དང་། ། གྲགས་པ་བློ་གྲོས་ཞལ་དུ་ཨོཾ་ཨཱཿཧཱུྃ། ། བླ་མ་ལྷར་གཟིགས་སངས་རྒྱས་དཔལ་བཟང་དང་། ། མཁས་གྲུབ་ཆེན་པོ་དཔལ་ལྡན་རྒྱལ་པོའི་ཞབས། ། སྙན་བརྒྱུད་གདམས་པའི་གཏེར་གྱུར་བཟང་པོ་དཔལ། ། པཎ་ཆེན་ནམ་དབང་ཞལ་དུ་ཨོཾ་ཨཱཿཧཱུྃ། ། གྲུབ་ཆེན་སྦས་པའི་སངས་རྒྱས་ཆོས་དབང་ཕྱུག ། དེ་སྲས་དཀྱིལ་འཁོར་རྒྱ་མཚོའི་ཁྱབ་བདག་མཆོག །
འཁོར་ལོ་སྡོམ་པ་ངུར་སྨྲིག་བླ་གོས་ཅན། ། སངས་རྒྱས་རྒྱལ་མཚན་་་་་་ཁོ་བོས་སྤྱན་སྔ་ཆོས་ཀྱི་སྤྱན་ལྡན་དང་། གྲུབ་མཆོག་དབང་ཕྱུག་རབ་བརྟན་ལས་ཀྱང་འདིའི་ཆོས་སྐོར་ཐོབ་མོད་ཀྱང་། གཅིག་ཆོག་རྒྱལ་པོ་རྒྱལ་བ་མུས་པ་ཆེན་པོ་དང་དབྱེར་མེད་དུ་བྱས་ནས་ནང་མཆོད་འབུལ་བའི་ལུགས་སུ་བྱས་ཏེ། བརྒྱུད་ལུགས་མི་འདྲ་བའི་བླ་མ་མང་པོའི་མཚན་རྣམས་འཛིན་འདོན་གཉིས་ཀ་ལ་དཀའ་བར་བསམ་ནས་འདིར་མ་བྲིས་སོ། ། ཞལ་དུ་ཨོཾ་ཨཱཿཧཱུྃ། ། གཞན་ཡང་དབང་བསྐུར། རྒྱུད་བཤད། མན་ངག་གནང་། ཆོས་ཀྱི་འབྲེལ་པ་ཐོབ་པའི།
བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཨོཾ་ཨོཾ་སརྦྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄་སྭཱཧཱ། རྗེ་བཙུན་རྡོ་རྗེ་རྣལ་འབྱོར་མ་མཁའ་སྤྱོད་དབང་མོའི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་ན་མེད་པའི་རྒྱུད་དེ།
རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་རང་གི་ལྕེ་རྩེ། སྨིན་མཚམས་སྤྱི་གཙུག་ཏུ་ཐིག་ལེ་བྱས། ཕུང་ཁམས་སྐྱེ་མཆེད་ལྷའི་ངོ་བོར་གསལ་བ་བདེ་བས་ཚིམ་པར་བསམ་ལ། ཨོཾ་ཨཱཿཧཱུྃ། ཞེས་བརྗོད། ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་ཝི་ཡེ། དྷརྨཱ་པ་ལ་ཙ་ཏུརྨུ་ཁ་བཛྲ་ཀཱ་ལ་ཡཀྵ། ཀཱ་ལི་ཡཀྵི་ཎི།
ཡཀྵ་པུ་ཏྲ། རུ་ཏྲ་བྷ་ཊ། རུ་ལུ་རཀྑ་སི། རྡོ་རྗེ་ནག་པོ་ཆེན་པོ་ལྕམ་དྲལ། གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ།
སྣ་ཚོགས་མཁའ་འགྲོ་སྟེ། མཁའ་འགྲོ་སྡེ་ལྔའི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས། ཞིང་དང་ཉེ་བའི་ཞིང་། ཚནྡོ་དང་ཉེ་བའི་ཚནྡོ། འདུ་བ་དང་ཉེ་བའི་འདུ་བ། འཐུང་སྤྱོད་དང་ཉེ་བའི་འཐུང་སྤྱོད། དུར་ཁྲོད་དང་ཉེ་བའི་དུར་ཁྲོད། ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི།
དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་། རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུས་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལ་སྐྱེས་པའི་མཁའ་འགྲོའི་ཚོགས་དང་། གནས་གསུམ་གྱི་རྡོ་རྗེ་མཁའ་འགྲོ་མ་རྣམས་ཀྱི་ཞལ་དུ་ཨོཾ་ཨཱ་ཧཱུྃ། གཞན་ཡང་གནོད་སྦྱིན། སྲིན་པོ།
འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་བོད་ཁམས་སྐྱོང་བར་ཞལ་གྱིས་བཞེས་པའི་བསྟན་མ་བཅུ་གཉིས་འཁོར་དང་བཅས་པ་དང་། གནས་བདག གཞི་བདག གྲོང་བདག ཡུལ་བདག དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཡི་དམ་གྱི་ལྷར་བསམ་ལ། འགྲོ་བ་རིགས་དྲུག ལམ་རྒྱུད་ལྔ།
སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་། ཟག་པ་མེད་པའི་བདེ་བས་རྒྱུད་གང་ནས། མྱུར་དུ་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ། ཡང་། ཨོཾ་ཨཱཿཧཱུྃ། བརྗོད་ལ། བདུད་རྩི་ལྕེ་ཐོག་ཏུ་མྱངས་པས་བདག་བསྐྱེད་ཀྱི་ལྷ་མཉེས་པར་བསམ་པ་སྟེ། བདུད་རྩིའི་མཆོད་པའོ། ། ཡིད་ལས་བྱུང་བའི་མཆོད་པ་ནི།
གང་བའི་ཕྱག་རྒྱ་སྤྱི་བོར་བཅིངས་ལ། ངག་ཏུ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང་། གསང་སྔགས་དང་། ཕྱག་རྒྱའི་མཐུ་དང་། བདག་གི་མོས་པ་དང་། ཏིང་ངེ་འཛིན་དང་། སྨོན་ལམ་གྱི་དབང་གིས། འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང་།
གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་། དཀྱིལ་འཁོར་གྱི་འཁོར་ལོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག སེ་གོལ་གཅིག་གཏོག ཡང་སྔར་གྱི་ཕྱག་རྒྱ་སྙིང་གར་བཅས་ལ། ཨོཾ་སརྦ་བིཏ་པཱུ་ར་པཱུ་ར། སུ་ར་སུ་ར། ཨཱ་ཝརྟ་ཡ་ཨཱ་ཝརྟ་ཡ་ཧོཿ ན་མཿས་མཱནྟ། བུདྡྷཱ་ནཱན།
ཨ་བི་ས་མ་ཡེ། སྥ་ར་ཎ། ཨི་མྃ། ག་ག་ན་ཁྃ། དྷརྨཱ་དྷཱ་ཏུ། ཨཱ་ཀཱ་ཤ ས་མཱནྟ་མཱྃ། སརྦ་ཏ་ཐཱ་ག་ཏ། པརྵདྡ་ལ་མཎྜ་ལེ། མ་མ་པྲ་ཎི་དྷཱ་ན།
པུ་ཎྱ་ཛྙ་ན་བ་ལེ་ན། སརྦ་ཏ་ཐཱ་ག་ཏ། བནྡྷ་ནི། སྭསྡྱ། བ་ལེ་ན་ཙ་སྭཱཧཱ། ཕྱག་རྒྱ་བཀྲོལ་ལ་སེ་གོལ་ལན་གཉིས་སུ་གཏོག་གོ ། དེ་ནས་བསྟོད་པའི་མཆོད་པ་ནི། ཌཱ་དྲིལ་རོལ་ཆེན་དང་བཅས་པས། ཨོཾ་ན་མོ་བྷ་ག་ཝ་ཏི་བཛྲ་ཝ་ར་ཧི་ཧཱུྃ་ཕཊ྄། ཨོཾ་ན་མཿཨཱརྻ་ཨ་པ་རཱ་ཛི་ཏེ་ཏྲཻ་ལོ་ཀྱ་མཱ་ཏེ་མཧཱ་བི་དྱེ་ཤྭ་རི་ཧཱུྃ་ཧཱུྃ་ཕཊ྄།
ཨོཾ་ན་མསྶརྦ་བྷཱུ་ཏ་བྷ་ཡ་བཱ་ཧྱ་མཧཱ་བཛྲེ་ཧཱུྃ་ཧཱུྃ་ཕཊ྄། ཨོཾ་ན་མོ་བཛྲ་ཨ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་བཱ་ཤྱངྐ་རི་ནེ་ཐྲ་བྷྲ་མ་ཎི་ཧཱུྃ་ཧཱུྃ་ཕཊ྄། ཨོཾ་ན་མོ་བི་ཥ་ཤོ་ཥ་ཎི། རོ་ཥ་ཎི། ཀྲོ་དྷ་ནི་ཀ་རཱ་ལི་ནི་ཧཱུྃ་ཧཱུྃ་ཕཊ྄། ཨོཾ་ན་མསྶ་མ་ཏྲ་པ་ནི། མཱ་ར་ཎི། སུ་པྲ་བྷེ་ད་ནི་ཧཱུྃ་ཧཱུྃ་ཕཊ྄། ཨོཾ་ན་མཿཔ་རཱ་ཛ་ཡེ། བི་ཛ་ཡེ།
ཛམྦྷ་ནི། སྟམྦྷ་ནི། མོ་ཧ་ནི་ཧཱུྃ་ཧཱུྃ་ཕཊ྄། ཨོཾ་ན་མོ་བཛྲ་བཱ་ར་ཧི། མཧཱ་ཡོ་གི་ནི། ཀཱ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ྄། ཅེས་པས་བསྟོད། དེ་ནས་དྲིལ་གསིལ་གདངས་དང་བཅས་པས། རྒྱལ་བ་རྡོ་རྗེ་འཆང་ཀུན་དགའ་བཟང་པོས་མཛད་པའི་རྡོ་རྗེ་རྣལ་འབྱོར་མའི་བསྟོད་པ་འདིས་ཀྱང་བསྟོད་པར་བྱ་སྟེ། ཡེ་ཤེས་ཆེན་པོའི་མཛོད་འཛིན་ཆོས་ཀྱི་རྗེ། །
དཔལ་ལྡན་བླ་མའི་ཞབས་ལ་གུས་བཏུད་ནས། ། རྒྱལ་བའི་ཡུམ་གྱུར་རྡོ་རྗེ་རྣལ་འབྱོར་མ། ། དང་བའི་ཡིད་ཀྱིས་ཅུང་ཟད་བསྟོད་པར་བགྱི། ། འདབ་བརྒྱའི་ལྟེ་བར་ཉིན་མོར་བྱེད་པའི་དབུས། ། ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། ། པདྨ་རཱ་ག་ལྟར་དམར་རྗེ་བཙུན་མ། ། མཁའ་སྤྱོད་ལོངས་སྤྱོད་རྫོགས་ལ་ཕྱག་འཚལ་ལོ། ། ཆགས་ཆེན་སྐྱེས་བུ་འདུལ་བར་བྱ་བའི་ཕྱིར། ། བརྟན་གཡོའི་བདག་པོ་ཧེ་རུ་ཀ་དཔལ་དང་། ། གཉིས་མེད་ལྷན་སྐྱེས་གར་གྱིས་རོལ་མཛད་མ། །
མཁའ་སྤྱོད་ཁ་སྦྱོར་ཆེ་ལ་ཕྱག་འཚལ་ལོ། ། ཉིད་ཐུགས་ཟག་པ་མེད་པའི་བདེ་བ་ཆེ། ། འགྱུར་མེད་དགའ་བ་གྱ་ནོམ་བླ་ན་མེད། ། རྒྱུན་མི་ཆད་པའི་བདེ་བས་རོས་གང་མ། ། མཁའ་སྤྱོད་བདེ་བ་ཆེ་ལ་ཕྱག་འཚལ་ལོ། ། རྣམ་དག་ཆོས་དབྱིངས་སྤྲོས་བྲལ་ནམ་མཁའི་དབྱིངས། ། མཐའ་ཡས་ཡོན་ཏན་མང་པོས་ཉེར་མཛེས་པའི། ། རྣམ་པ་ཀུན་གྱི་མཆོག་དང་རབ་ལྡན་མ། ། མཁའ་སྤྱོད་རང་བཞིན་མེད་ལ་ཕྱག་འཚལ་ལོ། ། གང་གི་རང་བཞིན་རྣམ་པར་མི་རྟོག་ཀྱང་། །
ཐུགས་རྗེ་ཆེན་པོས་སེམས་ཅན་མ་ལུས་ལ། ། ཡིད་བཞིན་ནོར་ལྟར་དགོས་འདོད་ཀུན་སྩོལ་མ། ། མཁའ་སྤྱོད་སྙིང་རྗེས་ཡོངས་གང་ལ་ཕྱག་འཚལ། ། སྲིད་དང་ཞི་བའི་མཐའ་དང་བྲལ་བ་ཡིས། ། མི་གནས་མྱ་ངན་འདས་པའི་ས་བརྙེས་ནས། ། རྒྱུན་ཆད་མེད་པར་འགྲོ་བའི་དོན་མཛད་མ། ། མཁའ་སྤྱོད་རྒྱུན་ཆད་མེད་ལ་ཕྱག་འཚལ་ལོ། ། དམིགས་མེད་སྙིང་རྗེས་གཞན་གྱི་དབང་གྱུར་ནས། ། འཁོར་བ་ཇི་སྲིད་གནས་པ་དེ་སྲིད་དུ། ། མྱ་ངན་མི་འདའ་རྟག་པར་རབ་བཞུགས་མ། །
མཁའ་སྤྱོད་འགོག་པ་མེད་ལ་ཕྱག་འཚལ་ལོ། ། དབང་བཞིའི་དོན་ལྡན་བསྐྱེད་རིམ་ཟབ་མོའི་ལམ། ། ཐུན་བཞིར་བསྒོམ་ཞིང་གུས་པས་གསོལ་བཏབ་པས། ། སྐུ་ཞིའི་དབང་ཕྱུག་ཟུང་འཇུག་རྡོ་རྗེའི་སྐུ། ། མཁའ་སྤྱོད་སྐུ་ཡིས་བྱིན་གྱིས་བརླབ་ཏུ་གསོལ། ། ཨོཾ་གསུམ་ལྡན་པའི་གསང་སྔགས་ཡི་གེའི་ཚོགས། ། དུས་གསུམ་ངག་དང་ཡིད་ཀྱིས་རབ་བཟླས་པས། ། སྲིད་གསུམ་སྒྲ་དབྱངས་རྣམ་སྤངས་བརྗོད་བྲལ་གསུང་། ། མཁའ་སྤྱོད་གསུང་གིས་བྱིན་གྱིས་བརླབ་ཏུ་གསོལ། ། བདེན་གཉིས་རྣམ་དག་རྫོགས་རིམ་དབུ་མའི་ལམ། །
སྒྲིབ་གཉིས་སྦྱོང་ཕྱིར་བརྩོན་པས་ལེགས་བསྒོམས་པས། ། དོན་གཉིས་ལྷུན་གྲུབ་འགྱུར་མེད་བདེ་བའི་ཐུགས། ། མཁའ་སྤྱོད་ཐུགས་ཀྱིས་བྱིན་གྱིས་བརླབ་ཏུ་གསོལ། ། དེ་ལྟར་བསྟོད་ཅིང་གསོལ་བ་བཏབ་པའི་མཐུས། ། ཉིད་ཐུགས་བརྩེ་བ་ཆེན་པོས་རྗེས་བཟུང་ནས། ། ཚེ་འདི་ཉིད་དམ་བར་དོ་ལ་སོགས་པར། ། མཁའ་སྤྱོད་ཆེན་པོའི་གོ་འཕང་ཐོབ་པར་ཤོག ། ཅེས་བསྟོད་ལ། སྤྲོས་པ་ལ་དགའ་ན་སྐབས་འདིར་ཟབ་མོའི་ཡང་རྩེ་ནཱ་རོ་མཁའ་སྤྱོད་ཀྱི་ལམ་རིམ་ཟབ་མོའི་དོན་རྣམས་བདག་དང་མཐའ་ཡས་པའི་སྐལ་ལྡན་གྱི་གདུལ་བྱ་རྣམས་ཀྱི་རྒྱུད་ལ་སྐྱེ་བར་བྱིན་གྱིས་རློབ་པར་མཛོད་ཅིག་སྙམ་དུ། མདུན་བསྐྱེད་ཀྱི་མཁའ་སྤྱོད་དབང་མོ་དང་རྩ་བའི་བླ་མ་གཉིས་སུ་མེད་པ་ལ་ཁ་ཞེ་མེད་པར་བློ་གདེང་ཁེལ་གྱི་ངང་ནས་ཐལ་མོ་སྙིང་གར་སྦྱར་ལ་གདངས་དང་བཅས་པས།
དེ་ལྟར་བདག་གིས་བྱང་ཆུབ་བར་གྱི་སྐྱབས། ། བླ་མ་མཁའ་སྤྱོད་དབང་མོའི་དཀྱིལ་འཁོར་ལ། ། མཆོད་ཅིང་བསྟོད་པས་རབ་ཏུ་དགེས་མཛད་ནས། ། བསམ་དོན་འདི་རྣམས་ཡིད་བཞིན་འགྲུབ་པར་མཛོད། ། དལ་འབྱོར་གྲུ་ཆེན་མི་རྟག་དྲན་པ་ཡི། ། བ་དན་དཀར་པོས་བསྐྱོད་པའི་ལས་འབྲས་ཀྱི། ། བླང་དོར་མཐུན་པའི་རླུང་གིས་རབ་བསྐུལ་ནས། ། འཇིགས་རུང་འཁོར་བའི་མཚོ་ལས་སྒྲོལ་བར་མཛོད། ། སྐྱབས་གསུམ་གསེར་གྱི་ཅོད་པན་སྤྱི་བོར་བཅིངས། ། བྱང་ཆུབ་སེམས་གཉིས་ནོར་བུའི་དོ་ཤལ་མཛེས། །
རྡོར་སེམས་བདུད་རྩིས་ཉེས་ལྟུང་དྲི་མ་བཀྲུས། ། བསླུ་མེད་བླ་མའི་བྱིན་རླབས་འཇུག་པར་མཛོད། ། ཡིད་འོངས་རྒྱལ་ཡུམ་ཕྱི་ཡི་རྣལ་འབྱོར་མ། ། བྃ་ཡིག་ནང་གི་རྡོ་རྗེ་བཙུན་མོའི་མཆོག ། སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། ། རང་ཞལ་མཐོང་བའི་རྩེ་དགས་རོལ་བར་མཛོད། ། སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང་། ། བཅུད་ཀྱི་སེམས་ཅན་བྃ་ཡིག་རྣལ་འབྱོར་མ། ། ཟུང་འཇུག་བདེ་བ་ཆེན་པོའི་ཏིང་འཛིན་གྱིས། ། ཅིར་སྣང་དག་པའི་སྣང་བར་འཆར་བར་མཛོད། །
དེ་ལྟར་བསྐྱེད་རིམ་གསལ་བས་ཕོ་ཉ་མཆོག ། རིགས་ལྡན་མཆོད་པ་བསམ་གྱིས་མི་ཁྱབ་དུས། ། དབུ་མར་རླུང་ཞུགས་གཉིས་མེད་ཡེ་ཤེས་འབར། ། མ་རིག་སྒོ་ངའི་སྦུབས་ཆེན་འབྱེད་པར་མཛོད། ། སྒྱུ་མ་མཁན་པོ་འཁྲུལ་འཁོར་གནད་ལ་མཁས། ། གདོལ་པ་སྲོག་གི་གནད་ལ་མཁས་པ་དང་། ། ཤིང་མཁན་ཤིང་གི་གནད་ལ་མཁས་པ་ལྟར། ། ཀུན་ཀྱང་ལུས་ཀྱི་གནད་ལ་མཁས་པར་མཛོད། ། རྟོག་བཅས་སེམས་དང་ཟག་བཅས་ལུས་བསྐྱེད་པ། ། རྩ་གནས་སོ་སོར་ཞུགས་པའི་རླུང་སེམས་རྣམས། །
དབུ་མར་ཐིམ་པས་མི་རྟོག་ཆོས་སྐུ་དང་། ། ཟག་མེད་འཇའ་ལུས་རྡོ་རྗེའི་སྐུ་ཐོབ་མཛོད། ། ཐུན་ཆེན་དྲུག་ལ་ཐུན་ཆུང་སུམ་ཅུ་པོ། ། རེ་རེ་རེ་རེ་འཕེལ་བ་གོམས་པའི་མཐུས། ། རླུང་སྦྱོར་རྒྱལ་པོ་དཔལ་ལྡན་ཀུམྦྷ་ཀས། ། ལས་རླུང་མ་ལུས་དབུ་མར་ཞུགས་པར་མཛོད། ། ལྟེ་བའི་པདྨོར་རླུང་ལྔའི་ཏི་ལ་ཀར། རྩེ་གཅིག་བསྒོམ་པའི་ཁ་སྦྱོར་རྣལ་འབྱོར་གྱིས། ། ལུས་སེམས་རྩ་ལ་དྲི་བཞོན་ཞུགས་པ་ཡི། ། བདེ་བ་མཆོག་གིས་བདག་རྒྱུད་ཚིམས་པར་མཛོད། །
ལུས་སེམས་རྩ་ལ་རླུང་རྣམས་རིམ་ཞུགས་པ། ། དེ་ཚེ་ཚོར་བདེ་མི་རྟོག་བདེ་བ་དང་། ། མཚོན་བྱེད་དཔེ་ཡི་ཡེ་ཤེས་ལེགས་སྐྱེས་ནས། ། གསལ་ལ་རྫོགས་པའི་རྟགས་བཅུ་འཆར་བར་མཛོད། ། སྤྲུལ་པའི་འཁོར་ལོའི་ལས་ཀྱི་གཏུམ་མོ་དང་། ། བདེ་ཆེན་འཁོར་ལོའི་འོད་ཀྱི་གཏུམ་མོ་གཉིས། ། ཆོས་ཀྱི་འཁོར་ལོར་རོ་མཉམ་འདྲེས་པ་ཡིས། ། བདེ་དྲོད་ཡེ་ཤེས་ལྷག་པར་འབར་བར་མཛོད། ། རྡོ་རྗེ་བཙུན་མོ་ཉི་མ་འབུམ་གྱི་གཟིས། ། འོད་གཟུགས་གངས་རིའི་དབང་པོ་བཞུས་པ་ལས། །
ཨ་ཝ་དྷཱུ་ཏིར་འབར་འཛག་རྣམ་རོལ་བས། ། བདེ་སྟོང་མཆོག་གི་དཔལ་ལ་རོལ་བར་མཛོད། ། ཆེས་ཟབ་རྣལ་འབྱོར་བཅུ་གཅིག་ལ་འབད་པས། ། ནམ་ཞིག་དུས་ན་དགའ་མ་བྱུ་རུའི་མདོག ། ལི་ཁྲིའི་སྐྲ་གྲོལ་དམར་སེར་མིག་གཡོ་བས། ། མངོན་སུམ་རིག་འཛིན་གྲོང་དུ་འཁྲིད་པར་མཛོད། ། སིནྡྷུར་ལངྐ་ལི་ཡའི་སྡོང་བུར་བཅས། ། རོ་ལྡན་གནས་སུ་བསྒྲུབས་ཤིང་ཡུལ་ཀུན་ཏུ། ། མྱུལ་བས་གང་གི་མཛོད་སྤུར་འཁྱིལ་རིས་ཅན། ། འཕོས་པའི་མཛེས་མས་མཁའ་སྤྱོད་འཁྲིད་པར་མཛོད། །
ནང་གི་ཕག་མོས་གཟུང་འཛིན་འཁྲི་ཤིང་བཅོམ། ། མཆོག་གི་དྷཱུ་ཏཱིར་ཞུགས་པའི་གར་མཁན་མ། ། ཚངས་པའི་སྒོ་ནས་སྤྲིན་ལམ་དབྱིངས་སུ་ཐོན། ། ཁྲག་འཐུང་དཔའ་བོར་འཁྱུད་ཅིང་རོལ་བར་མཛོད། ། སྐྱེ་འགག་གནས་གསུམ་བྲལ་བ་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང་། ། ཟུང་འཇུག་བློ་འདས་རང་སེམས་རྣལ་འབྱོར་མ། ། རང་ངོ་ཤེས་ནས་རྟག་ཏུ་སྐྱོང་བར་མཛོད། ། རྩ་རླུང་ཐིག་ལེ་ཨེ་ཝྃ་དབྱིངས་སུ་ཐིམ། ། སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། །
བགྲང་ཡས་གཟུགས་སྐུའི་རྣམ་རོལ་དཔག་མེད་ཀྱིས། ། འགྲོ་ཀུན་མཁའ་སྤྱོད་གནས་སུ་འཁྲིད་པར་མཛོད། ། ཅེས་བརྗོད་པས་གསོལ་བ་བཏབ་ལ། དེ་ནས་བུམ་པ་བསྒྲུབ་པ་ནི། ཚུལ་བཞིན་བཤམས་པའི་བུམ་པ། སུམྦྷ་ནི་སོགས་ཀྱིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་པྃ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་དབུས་སུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ།
ཞབས་ཞུམ་པ། མགྲིན་པ་ཕྲ་བ། ཁ་ཡེལ་བ། མཆུ་འཕྱངས་པ། ལྷའི་གོས་ཀྱིས་མགུལ་པ་དཀྲིས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་བུམ་པའི་དབུས་སུ། ཨེ་ཡིག་ཉིས་བརྩེགས་ཡོངས་སུ་གྱུར་པ་ལས། ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ། ཨཱཿལས་ཟླ་བའི་དཀྱིལ་འཁོར་གྱི་སྟེང་དུ།
བྃ་ཡིག་དམར་པོའི་མཐའ་མར་གཡོན་བསྐོར་གྱིས། ཨོཾ་ཨོཾ་ཨོཾ། སརྦྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄། ཞེས་པས་བསྐོར་ཏེ་གནས་པ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས་སྣ་ཚོགས་པདྨ་དང་ཉི་མའི་གདན་ལ།
རྗེ་བཙུན་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མ་བརྫིས་ཤིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་པའི་གདོང་པ་མནན་པ། སྐུ་མདོག་དམར་མོ་བསྐལ་པའི་མེ་ལྟར་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་ཅིང་། གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱྃ་ག་ལ་ཌཱ་མ་རུ་དང་། དྲིལ་བུ་དང་། འཕན་རྩེ་གསུམ་པ་འཕྱང་བ་དང་བཅས་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ།
མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་བརྗོད་ཅིང་དམ་ཚིག་པ་བསྐྱེད། དེ་ནས་ཡེ་ཤེས་པ་བསྟིམས་ཤིང་། གོ་ཆ་འགོད་པ་དང་། དབང་བསྐུར་རིགས་ཀྱི་བདག་པོས་རྒྱས་གདབ་པ་རྣམས་ནི། ཕཻཾ་རང་གི་སྙིང་གའི་བྃ་ཡིག་ལས་འོད་འཕྲོས་པས། འོག་མིན་ནས་རྡོ་རྗེ་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ།
དེ་ནས་འཁྱུད་རྒྱ་དང་བཅས། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷ྅ཧྃ། ཞེས་བརྗོད། དེ་ནས་གོ་ཆ་དགོད་པ་ནི། མདུན་བསྐྱེད་ཀྱི་ལྷའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧྃ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་ཁུ་སྐྲག་བྱེད་མ།
ཡན་ལག་ཐམས་ཅད་ལ་ཕཊ྄་ཕཊ྄་ཕཊ྄་དུད་ཁ་ཙཎྜི་ཀའི་ངོ་བོ་རྣམས་གསལ་བར་གྱུར། སླར་ཡང་རང་གི་སྙིང་ག་ནས་འོད་ཟེར་འཕྲོས་པས། དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཕཻཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། དེ་ནས་ཕྱི་ནང་གིས་མཆོད་ཅིང་བསྟོད་པ་ནི། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་ཨརྒྷྃ་པྲ་ཏཱིཙྪ་ཡེ་སྭཱཧཱ། དེ་བཞིན་ཀུན་ལ་སྦྱར་བའི། པཱ་དྱཾ། པུཥྤཾ་ནས། ཤཔྡའི་བར་གྱིས་མཆོད།
དྷརྨཱ་ར་ཎི་ཏ། རོལ་མོ་དང་བཅས་པ་བྱེད། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ་ལ། རྡོ་རྗེ་དྲིལ་བུ་འཛིན་པས། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་བསྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་བ་སྐྱོབས་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང་། །
འཇིག་རྟེན་བྱ་བ་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། ཞེས་པས་བསྟོད་ནས་ལག་གཉིས་པད་སྐོར་དང་བཅས་པས་གཟུངས་ཐག་ནས་བཟུང་ལ། རང་གི་ཐུགས་ཀ་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ནས་སོང་བས། བུམ་ནང་གི་རྡོ་རྗེ་རྣལ་འབྱོར་མ་ལ་ཕོག་པས་ཐུགས་རྒྱུད་བསྐུལ། སྐུ་ལུས་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཨོཾ་ཨོཾ་ཨོཾ་སརྦྦ་བུདྡྷ་སོགས་བརྒྱ་རྩ་བརྒྱད་དང་། ཨོཾ་སུམྦྷ་ནི་སུམྦྷ་སོགས་ཧཱུྃ་བཞི་མ་དང་། ཨོཾ་སརྦྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ།

ཞེས་པའི་སྔགས་ཚན་གཉིས་པོ་འདིའང་ཉི་ཤུ་རྩ་གཅིག་རེ་བཟླས་ནས་གོང་བཞིན་མཆོད་ཅིང་བསྟོད། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་དག་པ་མཁའ་སྤྱོད་དུ་འཁྲིད་པ་དང་། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ་ལ། ཡི་གེ་བརྒྱ་པ་ལན་གསུམ་གྱི་མཐར། མ་འབྱོར་བ་དང་སོགས་ཀྱིས་བཟོད་པར་གསོལ་ལ། དུང་ཆོས་ཀྱི་ཆུ་བུམ་ནང་དུ་བླུག་ཅིང་། ཨོཾ་ཨཱཿཧཱུྃ་མཆོད་ཡོན་ཕུལ་བའི་རྐྱེན་གྱིས་བུམ་ནང་གི་རྗེ་བཙུན་མ་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིའི་རང་བཞིན་ཅན་དུ་གྱུར། ཅེས་བརྗོད་ཅིང་བསམ། དེ་ནས་ལས་ཀྱི་རྡོ་རྗེས་བུམ་ཆུ་ནས་རྡོ་རྗེ་སློབ་དཔོན་ལ་ཕུད་ཕུལ་ནས། སྒྲུབ་གྲོགས་གཞན་ཐམས་ཅད་ལ་དུང་ཆོས་རྣམས་སུ་ཅུང་ཟད་རེ་བཀྱེ་ལ།
དེ་ནས་བདག་འཇུག་བྱ་བ་ནི། མདུན་བསྐྱེད་ཀྱི་རྡོ་རྗེ་རྣལ་འབྱོར་མ་དང་རང་གི་རྩ་བའི་བླ་མ་གཉིས་སུ་མེད་པ་ལ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་བསྐོར་བ་མངོན་སུམ་ལྟ་བུར་དམིགས་ལ། དབང་གི་ལས་ཀྱི་བྱ་བ་རྣམས་ནི་མདུན་བསྐྱེད་ཀྱི་བླ་མ་རྣལ་འབྱོར་མའི་ཐུགས་ཀ་ནས་སྤྲུལ་པའི་ཧེ་རུ་ཀ་ཞལ་གཅིག་ཕྱག་གཉིས་པ་ཞིག་གིས་མཛད་ཅིང་། ཚིག་རྣམས་ནི་སིནྡྷུ་རའི་དཀྱིལ་འཁོར་གྱི་རྡོ་རྗེ་རྣལ་འབྱོར་མ་ཉིད་ཀྱིས་གསུངས་པར་བསམ་པའམ། ཡང་ན་དབང་གི་ཚིག་དང་བྱ་བ་ཐམས་ཅད་མདུན་བསྐྱེད་ཀྱི་བླ་མ་རྡོ་རྗེ་རྣལ་འབྱོར་མ་རང་ཉིད་ཀྱིས་མཛད་པར་བསམ་པའང་བཤད་པས་དམིགས་པ་གང་བདེ་དང་བཅས། ཇི་ལྟར་བལྟམས་པ་ཙམ་གྱི་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ།
ཞེས་བརྗོད་ཅིང་བུམ་ཆུ་ནས་ཅུང་ཟད་འཐུང་ལ་གདོང་བཀྲུ་བའི་ཚུལ་བྱ། དེ་ནས་འཇུག་པའི་ཡོན་དུ་མཎྜལ་འབུལ་བ་ནི། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞིའི་སྟེང་དུ། ཨོཾ་བཛྲ་ར་ཁེ་ཨཱཿཧཱུྃ། ཕྱི་ལྕགས་རི་མུ་ཁྱུད་ཀྱིས་བསྐོར་བ། ཧཱུྃ་དབུས་སུ་རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་གླང་སྤྱོད།
བྱང་སྒྲ་མི་སྙན། ཉི་མ། ཟླ་བ། དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་གང་ཡང་མ་ཚང་བ་མེད་པ་འདི་ཉིད། བླ་མ་དང་དཀྱིལ་འཁོར་གྱི་གཙོ་མོ་གཉིས་སུ་མ་མཆིས་པ་ལ་འཇུག་པའི་ཆོས་འཁོར་བསྐོར་བ་དང་བཅས་པ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་པས་ཡོན་ཕུལ་ནས་གསོལ་བ་གདབ་པ་ནི། ལག་པར་མེ་ཏོག་ཅུང་ཟད་དང་བཅས་པས། གང་གི་དྲིན་གྱིས་བདེ་ཆེན་ཉིད། །
སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་བསྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་ལ་སྐྱོབས་ལ་ཕྱག་འཚལ་ལོ། ། དཔལ་ལྡན་རྡོ་རྗེ་རྣལ་འབྱོར་མས། །
བདག་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་གྱིས་གསོལ་བ་གདབ། དེ་ནས་རྡོ་རྗེ་རྣལ་འབྱོར་མས་མཛད་པར་བསམ་སྟེ། ཨ་ཁྃ་བཱི་ར་ཧཱུྃ་གིས་གདོང་བཅིང་། ཡང་ཨ་ཁྃ་བཱི་ར་ཧཱུྃ་གིས་མེ་ཏོག་ཕྲེང་བ་བླང་། མདུན་བསྐྱེད་ཀྱི་ཐུགས་ཀ་ནས་ཁཎྜ་རོ་ཧི་དཔག་ཏུ་མེད་པ་སྤྲོས་ཏེ། བདག་ཉིད་དབང་ལེན་པ་ལ་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ྄།
ཨོཾ་ཨཱ་ན་ཡ་ཧོཿབྷ་ག་ཝཱན་བིདྱེ་རཱ་ཛ་ཧཱུྃ་ཧཱུྃ་ཕཊ྄། ཞེས་བརྗོད་ཅིང་བུམ་ཆུ་གཏོར། ཨོཾ་ཨཱཿཧཱུྃ་གིས་ནང་མཆོད་ལྕེ་ལ་བཞག་པས། ནང་གི་བར་ཆད་ཐམས་ཅད་ཞི་བར་བསམ། དེ་ནས་དྲི་བ་མཛད་ཅིང་ལན་བཏབ་པར་མོས་ལ། བུ་ཁྱོད་སུ་ཡིན་ཅི་ལ་དགའ། ། སྐལ་བཟང་བདག་བདེ་བ་ཆེན་པོ་ལའོ། ། དེ་ཡིས་བུ་ལ་ཅི་ཞིག་བྱ། ། སངས་རྒྱས་མཆོག་གི་དམ་ཚིག་གོ ། དེ་ནས་ནང་གི་སེམས་བསྐྱེད་པར་བསམ་ལ།
རང་གི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བ་ལྟ་བུའི་སྟེང་དུ། དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པར་གྱུར། དེ་ཉིད་མདུན་བསྐྱེད་ཀྱི་ཕྱག་གི་རྡོ་རྗེ་རང་གི་སྙིང་གར་བཞག་ནས་བརྟན་པར་བྱས་པར་མོས་ཏེ། ཨོཾ་སརྦྦ་ཡོ་ག་ཙིཏྟ་ཨུ་པ་ཏ་ཡ་མི་སུ་ར་ཏི་ས་མ་ཡ་སཏྭྃ་ཧོཿསིདྡྷི་བཛྲ་ཡཱ་ཐ་སུ་ཁྃ། ཞེས་བརྗོད། དེ་ནས་གསང་བར་གདམས་པར་མཛད་པར་བསམ་ལ་རྡོ་རྗེ་སྤྱི་བོར་བཞག་སྟེ། དེང་ཁྱོད་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། རྣལ་འབྱོར་མ་ཐམས་ཅད་ཀྱི་གསང་ཆེན་དམ་པ་འདི་རྣལ་འབྱོར་མ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་བརྗོད།
རྣལ་འབྱོར་མའི་ཕྱག་ན་གནས་པའི་རྡོ་རྗེ་ལ་འཇུས་ཏེ། དཀྱིལ་འཁོར་གྱི་དབུས་ན་རྣལ་འབྱོར་མ་བཞུགས་པའི་དྲུང་དུ་སླེབ་པར་མོས་ལ། ཛཿཧཱུྃ་བཾ་ཧོཿ ཞེས་བརྗོད་ཅིང་རང་གི་ལག་གི་རྡོ་རྗེ་དང་བཅས་དཀྱིལ་འཁོར་གྱི་ཕྱོགས་ལ་མགོ་དུད་པ་རེ་བྱའོ། ། དེ་ཡན་གྱིས་ཕྱི་འཇུག་སོང་ནས། དེ་ནས་ཐུན་མོང་དང་ཐུན་མོང་མ་ཡིན་པའི་དམ་ཚིག་དང་སྡོམ་པ་རྣམས་གོང་འཕེལ་དུ་བཟུང་བར་བགྱིའོ་སྙམ་པས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རངས། ། སངས་རྒྱས་བྱང་ཆུབ་ཡིད་ཀྱིས་བཟུང་། །
སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་དང་། སྲས་བཅས་སངས་རྒྱས་ཐམས་ཅད་དང་། །
དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། །
དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། །
སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། །
སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་བྱིན་པ་དབུགས་དབྱུང་ཞིང་། །
སེམས་ཅན་མྱ་ངན་འདས་ལ་འགོད། ། ཅེས་པ་ལན་གསུམ། དེ་ནས་ཁྱད་པར་འཁོར་ལོ་བདེ་མཆོག་གི་ཐུན་མོང་མ་ཡིན་པའི་དམ་ཚིག་རྣམས་ཀྱང་སོར་ཆུད་ཅིང་བསྟེན་པར་བྱའོ་སྙམ་པས། སངས་རྒྱས་ཆོས་དང་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། ། རྣལ་འབྱོར་གསང་སྔགས་མཁའ་འགྲོ་མ། ། འཁོར་ལོ་གསུམ་གྱི་བདག་ཉིད་ཅན། ། ཀུན་ལའང་བདག་ནི་སྐྱབས་སུ་མཆི། ། དཔའ་བོ་དཔའ་མོ་དབང་ལྷ་མོ། ། བྱང་ཆུབ་སེམས་དཔའ་བདག་ཉིད་ཆེ། །
ཁྱད་པར་དུ་ཡང་སློབ་དཔོན་ལ། ། རྟག་པར་བདག་ནི་སྐྱབས་སུ་མཆི། ། དཔལ་ལྡན་ཁྲག་འཐུང་སོགས་དཔའ་བོ། ། རྣལ་འབྱོར་མ་དང་སྣང་མཛད་སོགས། ། བྱང་ཆུབ་སེམས་དཔའ་དཔག་མེད་པ། ། ཐམས་ཅད་བདག་ལ་དགོངས་སུ་གསོལ། ། བདག་གིས་དུས་འདི་ནས་བཟུང་སྟེ། ། ཇི་སྲིད་གཉིས་མེད་ལ་གནས་བར། ། དེ་ཡི་ཚངས་སྤྱོད་གཉིས་མེད་པར། ། ཉི་ཤུ་རྩ་གཉིས་ལེགས་པར་བསྲུང་། །
ཞེས་ལན་གསུམ་བརྗོད། དེ་ནས་ཡེ་ཤེས་དབབ་པའི་དོན་དུ་མཎྜལ་དང་གསོལ་གདབ་འདི་པའི་ལུགས་ཀྱི་བསྡུས་པའི་ཕྱོགས་ལ་མ་བྱས་ཀྱང་ཆོག་པར་བཤད་མོད་འོན་ཀྱང་སྤྲོས་པ་ལ་དགའ་བས་བྱེད་པར་སྤྲོ་ན་མཎྜལ་འབུལ་བ་ནི། མཎྜལ་གླིང་བཞི་རི་རབ་ཉི་ཟླ་ཟུང་ཞིག ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་མོ་ཐ་མི་དད་པ་ལ་ཡེ་ཤེས་དབབ་པ་ཞུ་བའི་ཡོན་དུ་འབུལ་བར་བགྱི། སོགས་འཇུག་པ་དང་འདྲ་བར་བརྗོད་ནས། དེ་ནས་གསོལ་བ་གདབ་པ་ནི། དཔའ་བོ་དང་རྣལ་འབྱོར་མ་ཐམས་ཅད་ཀྱི་བྱིན་གྱིས་རློབས་ཤིག རྗེ་བཙུན་རྡོ་རྗེ་རྣལ་འབྱོར་མ་བདག་ལ་དབབ་པར་མཛད་དུ་གསོལ། ལན་གསུམ་གྱིས་གསོལ་བ་བཏབ་ལ། བླ་མ་དང་གཉིས་སུ་མེད་པའི་མདུན་བསྐྱེད་ཀྱི་རྡོ་རྗེ་རྣལ་འབྱོར་མའི་ཐུགས་ཀ་ནས་འོད་ཟེར་འཕྲོས།
རང་གི་ལུས་ལ་ཕོག་པས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་རྣམས་སྦྱངས། རྣམ་སྨིན་གདོས་བཅས་ཤ་ཁྲག་རུས་གསུམ་གྱིས་བསྡུས་པའི་ཕུང་ཁམས་སྐྱེ་མཆེད་ཐམས་ཅད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཨེ་ཡིག་ཉིས་བརྩེགས་ཡོངས་སུ་གྱུར་པ་ལས། ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ། བྃ་ཡིག་དམར་པོའི་མཐར། ཨོཾ་ཨོཾ་ཨོཾ། སརྦྦ་བུདྡྷ་ཌཱ་ཀི་ནཱི་ཡེ། བཛྲ་ཝ་རྞ་ནཱི་ཡེ། བཛྲ་བཻ་རོ་ཙ་ནཱི་ཡེ།
ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄་སྭཱཧཱ། ཞེས་པས་བསྐོར་ཏེ་གནས་པ་ལས་འོད་ཟེར་འཕྲོས། འཕགས་པ་རྣམས་མཆོད་ཅིང་། ཕྱི་སྣོད་ཀྱི་འཇིག་རྟེན་ལ་ཕོག་པས་གཞལ་ཡས་ཁང་དང་། ནང་བཅུད་ཀྱི་སེམས་ཅན་ལ་ཕོག་པས་རྡོ་རྗེ་རྣལ་འབྱོར་མའི་སྐུར་གྱུར། དེ་རྣམས་འོད་དུ་ཞུ་ནས་ཚུར་འདུས་ཡིག་འབྲུ་རྣམས་ལ་ཐིམ་པ་ཡོངས་སུ་གྱུར་པ་ལས། རང་ཉིད་སྣ་ཚོགས་པདྨ་དང་ཉི་མའི་གདན་ལ་རྗེ་བཙུན་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མ་བརྫིས་ཤིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་པའི་གདོང་པ་མནན་པ། སྐུ་མདོག་དམར་མོ་བསྐལ་པའི་མེ་ལྟར་གཟི་བརྗིད་ཅན།
ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་ཅིང་། གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱྃ་ག་ལ་ཌཱ་མ་རུ་དང་། དྲིལ་བུ་དང་། འཕན་རྩེ་གསུམ་པ་འཕྱངས་པ་དང་བཅས་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྐུ་ཅན་དུ་གྱུར་པའི་ལྟེ་བར་ཨོཾ་ཡིག་གཉིས་བརྩེགས་ཡོངས་སུ་གྱུར་པ་ལས་བྱུང་བའི་ཆོས་འབྱུང་གྲུ་གསུམ་ཉིས་བརྩེགས་ཀྱི་ནང་དུ་བྃ་ཡིག་དམར་པོ་དང་།
དེའི་མདུན་རྒྱབ་སྤངས་པའི་གྲྭ་བཞི་སྨིན་མཚམས་ཀྱི་ཐད་རྣམས་སུ་དགའ་བ་འཁྱིལ་པ་རེ་རེ་དང་བཅས་པ་གསལ་བར་གྱུར། ཅེས་བརྗོད་ཅིང་བསམ་ལ། འབར་བའི་ཕྱག་རྒྱ་དང་བཅས། ཕཻཾ་མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། འཁྱུད་རྒྱ་དང་བཅས། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷ྅ཧྃ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། སྙིང་གར་ཧཱྃ་ཡོཾ་སྔོན་མོ་གཤིན་རྗེ་མ།
ཁར་ཧྲིཾ་མོ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་ཁུ་སྐྲག་བྱེད་མ། ཡན་ལག་ཐམས་ཅད་ལ་ཕཊ྄་ཕཊ྄་དུད་ཁ་ཙཎྜི་ཀའི་ངོ་བོ་རྣམས་གསལ་བར་གྱུར། ཅེས་བརྗོད་ཅིང་བསམ་ལ། དེ་ནས་རང་ཉིད་རྡོ་རྗེ་རྣལ་འབྱོར་མའི་ལྟེ་བའི་ཆོས་འབྱུང་ཉིས་བརྩེགས་བྃ་ཡིག་དགའ་བ་འཁྱིལ་པ་རྣམས་དང་བཅས་པ་ཤིན་ཏུ་གསལ་བའི་དམིགས་པ་དང་མ་བྲལ་བའི་ངང་ནས། བླ་མ་རྡོ་རྗེ་འཛིན་པ་ཆེན་པོ་དང་རྡོ་རྗེ་རྣལ་འབྱོར་མ་ཐ་མི་དད་པས། བདག་ལ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་བྱིན་རླབས་དང་། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་སྩལ་ཞིང་བརྟན་པར་མཛད་དུ་གསོལ། ཞེས་ལན་གསུམ་གྱིས་གསོལ་བ་གདབ།
དེ་ལྟར་གསོལ་བ་བཏབ་པས་མདུན་བསྐྱེད་ཀྱི་ཐུགས་ཀ་ནས་རྡོ་རྗེ་རྣལ་འབྱོར་མའི་སྐུ་མཐེབ་སོར་གྱི་ཚད་ཙམ་རེ་རྒྱངས་ཀྱིས་བྱོན་ནས། རང་གི་ཞལ་ནས་ཞུགས་པར་གྱུར། ཨོཾ་ཨོཾ་ཨོཾ། སརྦྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ། ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄་སྭཱཧཱ། དེ་ལྟར་རང་གི་ཞལ་དུ་ཞུགས་པས། རྡོ་རྗེ་རྣལ་འབྱོར་མ་དེས་ལུས་ཀྱི་སྤྱི་བོ་ནས་རྐང་མཐིལ་གྱི་བར་ལ་གར་སྟབས་ཀྱིས་ཡང་ནས་ཡང་དུ་འཁྱུག་པར་མཛད་དེ།
ཏིང་ངེ་འཛིན་སྐྱེ་བའི་གེགས་སུ་གྱུར་པ་ཐམས་ཅད་ཞི་བར་མཛད་ནས། མཐར་ལྟེ་བའི་ཆོས་འབྱུང་ཉིས་བརྩེགས་ཀྱི་ནང་གི་བྃ་ཡིག་ལ་ཐིམ་པས། དེ་ཉིད་རྡོ་རྗེ་རྣལ་འབྱོར་མའི་སྐུར་གྱུར་པ་ནི། སྣ་ཚོགས་པདྨ་དང་ཉི་མའི་གདན་ལ་རྗེ་བཙུན་རྡོ་རྗེ་རྣལ་འབྱོར་མ་ཞབས་གཡས་བརྐྱངས་པས་དུས་མཚན་མ་དམར་མོའི་ནུ་མ་བརྫིས་ཤིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབས་པའི་གདོང་པ་མནན་པ། སྐུ་མདོག་དམར་པོ་བསྐལ་པའི་མེ་ལྟར་གཟི་བརྗིད་ཅན། ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་པས་རྡོ་རྗེས་མཚན་པའི་གྲི་གུག་ཐུར་དུ་བརྐྱངས་ནས་འཛིན་ཞིང་། གཡོན་པས་ཐོད་པ་ཁྲག་གིས་གང་བ་སྟེང་གི་ཕྱོགས་སུ་བཟུང་ནས་ཞལ་གྱེན་དུ་ཕྱོགས་པས་གསོལ་བ། ཕྲག་པ་གཡོན་པར་རྡོ་རྗེས་མཚན་པའི་ཁ་ཊྭཱྃ་ག་ལ་ཌཱ་མ་རུ་དང་།
དྲིལ་བུ་དང་། འཕན་རྩེ་གསུམ་པ་འཕྱངས་པ་དང་བཅས་པ་བསྣམས་པ། དབུ་སྐྲ་ནག་པོ་སིལ་བུར་གྱུར་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེ་ལྟར་རང་གི་ལྟེ་བའི་རྡོ་རྗེ་རྣལ་འབྱོར་མ་དེ་ཉིད་ལ་སེམས་གཏད་པས། དེ་ཉིད་བདེ་བ་ཆེན་པོས་ཐུགས་རྒྱུད་ཡོངས་སུ་གང་བས་གར་སྟབས་དུ་མ་མཛད་ཅིང་སྔར་གྱི་ཆོས་འབྱུང་གི་གྲྭ་བཞི་དང་སྨིན་མཚམས་ཀྱི་ཐད་ཀྱི་དགའ་བ་འཁྱིལ་པ་དཀར་ལ་དམར་བའི་མདངས་ཆགས་པ་རྣམས་ཀྱང་། གཡོན་ཕྱོགས་སུ་མྱུར་དུ་འཁོར་བ་གསལ་བར་གྱུར། དེའི་དུས་སུ་མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་རྡོ་རྗེ་རྣལ་འབྱོར་མའི་སྐུའི་རྣམ་པ་བསམ་གྱིས་མི་ཁྱབ་པ་སྤྱན་དྲངས་ནས་རང་གི་སྤྱི་བོ་དང་བ་སྤུའི་བུ་ག་ཐམས་ཅད་ནས་སིབ་སིབ་སིབ་ཐིམ་པས།
རང་གི་ལུས་ངག་ཡིད་གསུམ་དང་རྡོ་རྗེ་རྣལ་འབྱོར་མའི་སྐུ་གསུང་ཐུགས་དབྱེར་མེད་དུ་བྱིན་གྱིས་བརླབས་པར་གྱུར། ཅེས་བརྗོད་ཅིང་བསམ་ལ། ཨོཾ་ཨོཾ་ཨོཾ་སརྦྦ་བུདྡྷ་སོགས་ཨོཾ་གསུམ་མའི་སྔགས་མང་དུ་བརྗོད་ཅིང་རོལ་ཆེན་དང་ཌཱ་མ་རུ་དང་དྲིལ་བུའི་སྒྲ་དྲག་ཏུ་བྱ། སླར་ཡང་མདུན་བསྐྱེད་ཀྱི་བླ་མ་རྡོ་རྗེ་རྣལ་འབྱོར་མའི་ཐུགས་ཀ་ནས། རྗེ་བཙུན་རྡོ་རྗེ་རྣལ་འབྱོར་མའི་སྐུ་དཔག་ཏུ་མེད་པ་ཚད་མེད་གྲངས་མེད་བསམ་གྱིས་མི་ཁྱབ་པ་ཁ་བ་བུ་ཡུག་འཚུབས་པ་ལྟར་བྱོན་ནས་རང་གི་སྤྱི་བོ་ནས་གཉིས་སུ་མེད་པར་ཐིམ་པར་གྱུར། ཅེས་བརྗོད་ཅིང་བསམ་ལ། ཨོཾ་གསུམ་མའི་སྔགས་བརྗོད་ཅིང་རོལ་ཆེན་དང་། ཌཱ་མ་རུ་དང་དྲིལ་བུའི་སྒྲ་བྱ། དེ་ལྟར་བྱིན་རླབས་ཞུགས་པ་དེ་ཉིད་མི་འབྲལ་བའི་ཕྱིར། ཨོཾ་བྃ།
ཧཾ་ཡོཾ། ཧྲིཾ་མོཾ། ཧྲིཾ་ཧྲིཾ། ཧཱུྃ་ཧཱུྃ། ཕཊ྄་ཕཊ྄། ཅེས་བརྗོད་པས་ལུས་ཀྱི་གོ་ཆ་རྣམས་དྲན་པར་བྱ། དེ་ནས་སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཏིཥྛ་བཛྲ། ཞེས་བརྗོད། དེ་ནས་མེ་ཏོག་གི་ཕྲེང་བ་བླ་མ་རྗེ་བཙུན་མའི་ཐུགས་ཀར་ཕུལ་བར་བསམ་ཞིང་།
ཨོཾ་པྲ་ཏཱིཙྪ་བཛྲ་ཧོཿ ཞེས་པས་སིནྡྷུ་རའི་མཎྜལ་གྱི་དབུས་སུ་འབུལ་བའི་སྟེང་ཀ་ཙམ་བྱ། དེ་ནས་མེ་ཏོག་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ཏེ། རྗེ་བཙུན་མས་རང་གི་སྤྱི་བོར་བཞག་པར་མོས་ལ། ཨོཾ་པྲ་ཏི་གྲྀཧྞ་སྭཱ་མི་མྃ་ས་ཏྭ་མཧཱ་བ་ལ། ཞེས་གསུངས་པར་བསམ་ཞིང་རང་གི་སྤྱི་བོར་མེ་ཏོག་བཞག དེ་ནས་དཀྱིལ་འཁོར་མཐོང་བ་ལ་སྒྲིབ་བྱེད་བསལ་བའི་མཚོན་བྱེད་དུ་གདོང་གཡོགས་བཀྲོལ་བར་མོས་ཏེ། རྣལ་འབྱོར་མ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་གྱུར་པ། །
རྡོ་རྗེའི་མིག་ནི་བླ་ན་མེད། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལྃ་པ་ཧྲི་ཏྲྃ། ཞེས་བརྗོད་ལ། དེ་ནས་མདུན་བསྐྱེད་ཀྱིས་གསུང་བར་བསམ་ལ་དེ་རྣམས་ཀྱི་སྒོ་ནས། རྗེ་བཙུན་རྡོ་རྗེ་རྣལ་འབྱོར་མའི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྐུ་དང་ཙ་ཀ་ལི་ལྟ་བུ་མ་ཡིན་པ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་མངོན་སུམ་ལྟ་བུར་མཐོང་བ་ཡིན་ནོ། ། ཞེས་བརྗོད་ཅིང་བསམ་པ་དེ་ཡན་གྱིས་འཇུག་པའི་ཆོས་འཁོར་དང་བཅས་པ་སོང་ནས། དེ་ནས་དངོས་གཞི་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ཞུ་བའི་ཡོན་དུ། མཎྜལ་གླིང་བཞི་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་དབང་གི་དངོས་གཞིའི་ཆོས་རྣམས་ཞུ་བའི་ཡོན་དུ་དབུལ་བར་བགྱི། སོགས་འཇུག་གཞན་དང་འདྲ་བ་བརྗོད་ལ། དེ་ནས་གསོལ་བ་གདབ་པ་ནི།
རྣལ་འབྱོར་མ་དཔལ་དབང་བསྐུར་བ། ། འགྲོ་བ་སྐྱོབས་པའི་གཟི་བརྗིད་ཅན། ། ཇི་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལའང་དེང་སྩོལ་ཅིག ། ལན་གསུམ། རང་ཉིད་དཀྱིལ་འཁོར་གྱི་མདུན་དུ་སེངྒེས་བཏེགས་པའི་རིན་པོ་ཆེའི་ཁྲི་པདྨ་ཉི་མ་འཇིགས་བྱེད་དུས་མཚན་དང་བཅས་པའི་གདན་གྱི་སྟེང་དུ། རང་ཉིད་རྗེ་བཙུན་རྡོ་རྗེ་རྣལ་འབྱོར་མར་གསལ་བའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན། གཡས་སུ་རྒྱལ་མཚན། གཡོན་དུ་བ་དན། འཁོར་ཡུག་ཏུ་མཆོད་པ་སྣ་ཚོགས་ཀྱིས་བསྐོར་བ་དང་བཅས་པར་གྱུར།
མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས་པས་འོག་མིན་ནས་རྗེ་བཙུན་རྡོ་རྗེ་རྣལ་འབྱོར་མ་ཕཻ་ཾབཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། འཁྱུད་རྒྱ་དང་བཅས། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷ྅ཧྃ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཨོཾ་བྃ་ཧྃ་ཡོཾ་ཧྲིཾ་མོཾ་ཧྲིཾ་ཧྲིཾ་ཧཱུྃ་ཧཱུྃ་ཕཊ྄་ཕཊ྄། སླར་ཡང་མདུན་བསྐྱེད་ཀྱི་བླ་མ་རྗེ་བཙུན་རྡོ་རྗེ་རྣལ་འབྱོར་མའི་ཐུགས་ཀ་ནས་འོད་ཟེར་འཕྲོས་པས། དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་ཕཻཾ་བཛྲ་ས་མཱ་ཛཿ དེ་ལྟར་མངོན་སུམ་ལྟ་བུར་བྱོན་པའི་སྐུར་བྱེད་ནམ་མཁའི་དཀྱིལ་འཁོར་གྱི་ཧེ་རུ་ཀ་ཡབ་ཡུམ་གྱིས་དབང་བསྐུར་བའི་དགོངས་པ་མཛད། སྙིང་པོའི་རྣལ་འབྱོར་མ་བཞིས་རྡོ་རྗེའི་གླུ་ལེན།
ཁཎྜ་ཀ་པ་ལ་ལ་སོགས་པའི་དཔའ་བོ་རྣམས་ཀྱིས་བཀྲ་ཤིས་བརྗོད། རབ་ཏུ་གཏུམ་མོ་ལ་སོགས་པའི་དཔའ་མོ་རྣམས་ཀྱིས་མཆོད་པ་བྱེད། སྒོ་མཚམས་མ་བརྒྱད་ཀྱིས་བགེགས་རྣམས་བསྐྲད་པར་གྱུར། ཅེས་བརྗོད་ཅིང་བསམ་ལ་མེ་ཏོག་འཐོར་ཞིང་དྲིལ་སིལ་གདངས་དང་བཅས་པས། བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་བའི། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨར་རྡོ་རྗེས་རོལ་མཛད་པའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། ཅེས་བརྗོད། དེ་ནས་དབང་བསྐུར་བར་གསོལ་བ་གདབ་པ་ནི།
ཁྱེད་རྣམས་ཀྱིས་བདག་ལ་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། གཙོ་བོའི་ཐུགས་ཀ་ནས་སྒོ་མཚམས་མ་བརྒྱད་བྱོན་ཏེ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཞེས་གསུངས་ཤིང་བུམ་པའི་ཆུས་དབང་བསྐུར་བར་བསམ་ལ། བུམ་པ་སྤྱི་བོར་བཞག་སྟེ། ཨོཾ་ཀ་ཀ་སྱེ།
ཨུ་ལུ་ཀ་སྱེ། ཤྭ་ན་སྱེ། སུ་ཀ་ར་སྱེ། ཡ་མ་ད་དྷི་ཡེ། ཡ་མ་དུ་ཏི་ཡེ། ཡ་མ་དྃཥྚི་ཎྱེ། ཡ་མ་མ་ཐ་ནི་ཡེ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན། དབང་གི་ལྷ་མདུན་བསྐྱེད་དང་བཅས་པས་ཁམས་གསུམ་ཆོས་ཀྱི་རྒྱལ་པོར་དབང་བསྐུར་ཞིང་རབ་ཏུ་གནས་པས་བརྟན་པར་བྱས་པ་ཡིན་ནོ། ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་མེ་ཏོག་གཏོར། ནམ་མཁར་བཞུགས་པའི་དབང་གི་ལྷ་རྣམས་ཛཿཧཱུྃ་བཾ་ཧོཿརང་ལ་གཉིས་སུ་མེད་པར་ཐིམ། རང་རྡོ་རྗེ་རྣལ་འབྱོར་མའི་རང་བཞིན་དུ་གསལ་བ་ལ་མཆོད་པ་མཛད་པར་བསམ་ལ། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་ནཻ་ཝི་དྱཾ་ཨཱཿཧཱུྃ་གི་བར་ཕྱག་རྒྱ་དང་བཅས་པས་མཆོད་ལ། དེ་ནས་བཟླས་པའི་ལུང་ནི།
བླ་མ་རྡོ་རྗེ་རྣལ་འབྱོར་མར་གསལ་བའི་ཐུགས་ཀའི་བྃ་ཡིག་སྔགས་ཕྲེང་དང་བཅས་པ་ལས། སྔགས་ཕྲེང་གཉིས་པ་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱུང་། མདུན་བསྐྱེད་ཀྱི་ཞལ་ནས་ཐོན། རང་རྡོ་རྗེ་རྣལ་འབྱོར་མར་གསལ་བའི་ཞལ་དུ་ཞུགས། ཐུགས་ཀར་ཟླ་བའི་དཀྱིལ་འཁོར་གྱི་སྟེང་གི་བྃ་ཡིག་ལ་ཐིམ་ཞིང་། དེའི་མཐའ་མར་གཡོན་སྐོར་དུ་དང་པོས་འཁོད། གཉིས་པས་བྱིན་གྱིས་བརླབས། གསུམ་པས་བརྟན་པ་བྱས་པར་གྱུར། ཅེས་མདུན་བསྐྱེད་ཀྱིས་གསུངས་པར་བསམ་ཞིང་བརྗོད་ལ། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ།
བཛྲ་ཝརྞ་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄་སྭཱཧཱ། ཞེས་ལན་གསུམ་བརྗོད་དེ་རྗེས་ཟློས་བྱས་པར་བསམ། དེ་ནས་མེ་ཏོག་འཐོར་ཞིང་། བཅོམ་ལྡན་བདག་ལ་སྩལ་ལེགས་ཀྱི། ། བཅོམ་ལྡན་བདག་ལ་བྱིན་གྱིས་རློབས། ། ཞེས་ལན་གཅིག་བརྗོད། རྗེ་བཙུན་མས་མེ་ཏོག་གི་ཕྲེང་བ་སྔགས་ཀྱི་ཕྲེང་བར་བྱིན་གྱིས་བརླབས་ཏེ། རང་གི་སྤྱི་གཙུག་ཏུ་བཞག་ཅིང་གསུངས་པར་བསམ་ལ། བཅོམ་ལྡན་འདི་ལ་སྩལ་ལེགས་ཀྱི། །
བཅོམ་ལྡན་འདི་ལ་བྱིན་གྱིས་རློབས། ། ཞེས་བརྗོད་ལ་མེ་ཏོག་སྤྱི་བོར་བཞག དེ་ནས་བླ་མ་དང་གཉིས་སུ་མེད་པའི་མདུན་བསྐྱེད་ཀྱི་རྗེ་བཙུན་མས་སིནྡྷུ་རའི་རྡུལ་ཚོན་ནས་ཕྱག་གཡོན་པའི་མཐེབ་སྲིན་གྱིས་བླངས་ནས། རང་གི་དཔྲལ་བ་མགྲིན་པ་སྙིང་ག་རྣམས་སུ་ཐིག་ལེ་མཛད་པར་བསམ་ཞིང་། དངོས་སུ་རང་གི་ལག་པ་གཡོན་པའི་མཐེབ་སྲིན་གྱིས་དཔྲལ་བ་མགྲིན་པ་སྙིང་ག་གསུམ་དུ་རེག་ཙམ་རེ་བྱས་ལ། ཨོཾ་ཨོཾ་ཨོཾ་སརྦ་བུདྡྷ་སོགས་ཨོཾ་གསུམ་མ་ཚར་གཅིག་བརྗོད། དེ་ལྟར་ན་རྡོ་རྗེ་རྣལ་འབྱོར་མའི་སྐུ་ཚོམ་བུའི་དཀྱིལ་འཁོར་ལ་བརྟེན་ནས་བུམ་པའི་དབང་བྱིན་རླབས་ཀྱི་ཚུལ་དུ་ཐོབ། ལུས་ཀྱི་དྲི་མ་དག སྐུའི་བྱིན་རླབས་ཞུགས། ལམ་བསྐྱེད་རིམ་རྣལ་འབྱོར་བཅུ་གཅིག་བསྒོམ་པ་ལ་དབང་།
འབྲས་བུ་སྤྲུལ་པའི་སྐུའི་ས་བོན་རྒྱུད་ལ་བཞག་པ་ཡིན་ནོ། ། ཞེས་བརྗོད། དེ་ཡན་གྱིས་བུམ་དབང་བཟླས་ལུང་དང་བཅས་པ་སོང་ནས། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་རྗེ་བཙུན་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་ཐིག་ལེ་དུང་དང་ཀུནྡ་ལྟར་དཀར་བ་ཐོད་པའི་ནང་དུ་ལྷུང་བ། བླ་མ་རྗེ་བཙུན་རྡོ་རྗེ་རྣལ་འབྱོར་མས་རང་གི་ལྕེ་ཐོག་ཏུ་བཞག ཅེས་བརྗོད་ཅིང་བསམ་ལ། ཨོཾ་ཨོཾ་ཨོཾ་སརྦྦ་བུདྡྷ་སོགས་ཨོཾ་གསུམ་མའི་སྔགས་ཚར་གཅིག་དང་། ཨོཾ་ཨཱཿཧཱུྃ། ཞེས་བརྗོད་ཅིང་མྱངས་པས། རང་གི་ལུས་ཀྱི་རྩ་ནང་གི་བྱང་སེམས་དམ་ཚིག་པའི་ཚུལ་དང་དབྱེར་མེད་རོ་གཅིག་ཏུ་འདྲེས་པས་རང་བཞིན་བརྒྱད་ཅུའི་རྟོག་པ་དབྱིངས་སུ་དག་ཅིང་།
གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པར་བསམ་ལ། ཅུང་ཟད་མཉམ་པར་བཞག དེ་ལྟར་ན་རྗེ་བཙུན་རྡོ་རྗེ་རྣལ་འབྱོར་མའི་གསུང་བདུད་རྩིའི་དཀྱིལ་འཁོར་ལ་བརྟེན་ནས་གསང་བའི་དབང་བྱིན་རླབས་ཀྱི་ཚུལ་དུ་ཐོབ། ངག་གི་དྲི་མ་དག གསུང་གི་བྱིན་རླབས་ཞུགས། ལམ་རྫོགས་རིམ་རྩ་དབུ་མ་ཨུཏྤ་ལ་གཞོན་ནུ་ཁ་འབྱེད་པའི་མན་ངག་བསྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུའི་ས་བོན་རྒྱུད་ལ་བཞག་པ་ཡིན་ནོ། ། ཞེས་བརྗོད། དེ་ནས་ཤེས་རབ་ཡེ་ཤེས་ཀྱི་དབང་ནི། ཕྱོགས་བཅུའི་དཔའ་བོ་ཐམས་ཅད་གཅིག་ཏུ་འདུས་པ་བཅོམ་ལྡན་འདས་དཔལ་ཧེ་རུ་ཀར་གྱུར་པ་དང་།
རྗེ་བཙུན་རྡོ་རྗེ་རྣལ་འབྱོར་མ་སྙོམས་པར་ཞུགས་པའི་བྱང་ཆུབ་ཀྱི་སེམས་དེ་ཉིད་རང་རྡོ་རྗེ་རྣལ་འབྱོར་མར་གསལ་བའི་མཁའ་ནང་དུ་བྱིན་པར་གྱུར། ཅེས་བརྗོད་ཅིང་མདུན་བསྐྱེད་ཀྱི་སིནྡྷུ་རའི་དཀྱིལ་འཁོར་གྱི་དགའ་འཁྱིལ། སྔགས་འཕྲེང་། བྃ་ཡིག་དང་བཅས་པ་ནས་བླ་མ་རྗེ་བཙུན་མའི་ཕྱག་གཡོན་པའི་སྲིན་ལག་གིས་བླངས་ནས། རང་གི་གསང་གནས། ལྟེ་བ། སྙིང་ག མགྲིན་པ། སྐྲ་མཚམས་རྣམས་སུ་མས་ཡར་རེག་སྟེ་ཐིག་ལེ་མཛད་པར་བསམ་ལ། དངོས་སུ་རང་གི་ལག་པ་གཡོན་པའི་སྲིན་ལག་གིས་གསང་གནས།
ལྟེ་བ། སྙིང་ག མགྲིན་པ། སྐྲ་མཚམས་རྣམས་སུ་མས་ཡར་རེག་པའི་ཚུལ་བྱ་ཞིང་། ཨོཾ་ཨོཾ་ཨོཾ་སརྦྦ་བུདྡྷ་སོགས་ཨོཾ་གསུམ་མ་ཚར་གཅིག་བརྗོད་ཅིང་། ལག་པ་གཉིས་པད་སྐོར་འཁྱུད་རྒྱ་དང་བཅས། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧྃ། ཞེས་བརྗོད་ཅིང་སེམས་ཀྱི་དམིགས་པ་རང་གི་མཁའ་ནང་གི་བྱང་ཆུབ་ཀྱི་སེམས་དེ་ཉིད་འོག་རླུང་སྐྱོད་པའི་སྟོབས་ཀྱིས་ཡར་དྲངས། ལྟེ་བའི་རྩ་འཁོར་ཐམས་ཅད་བྱང་སེམས་ཀྱིས་ཁྲིག་མེར་གང་བས་དགའ་བའི་ཡེ་ཤེས། ཡར་དྲངས་སྙིང་གའི་རྩ་འཁོར་ཐམས་ཅད་གང་བས་མཆོག་དགའི་ཡེ་ཤེས།
ཡར་དྲངས་མགྲིན་པའི་རྩ་འཁོར་ཐམས་ཅད་གང་བས་དགའ་བྲལ་གྱི་ཡེ་ཤེས། ཡར་དྲངས་སྤྱི་བོའི་རྩ་འཁོར་ཐམས་ཅད་གང་བས་ལྷན་སྐྱེས་ཀྱི་ཡེ་ཤེས་མངོན་དུ་བྱས། དེའི་ཚེ་ལུས་ཐམས་ཅད་ལ་རྩས་ཁྱབ། དེ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། དེས་ཁྱབ་ཚད་ལ་བདེ་བས་ཁྱབ། བདེ་བ་ལ་སྟོང་པས་ཁྱབ་པའི་མདོར་ན་བདེ་སྟོང་ཟུང་འཇུག་གི་ངང་ལ་ཅུང་ཟད་མཉམ་པར་བཞག དེ་ལྟར་ན་རྗེ་བཙུན་རྡོ་རྗེ་རྣལ་འབྱོར་མའི་ཐུགས་སིནྡྷུ་རའི་དཀྱིལ་འཁོར་ལ་བརྟེན་ནས་ཤེས་རབ་ཡེ་ཤེས་ཀྱི་དབང་བྱིན་རླབས་ཀྱི་ཚུལ་དུ་ཐོབ། སེམས་ཀྱི་དྲི་མ་དག ཐུགས་ཀྱི་བྱིན་རླབས་ཞུགས། ལམ་ཕྱག་རྒྱའི་རྣལ་འབྱོར་བསྒོམ་པ་ལ་དབང་།
འབྲས་བུ་ཆོས་སྐུའི་ས་བོན་རྒྱུད་ལ་བཞག་པ་ཡིན་ནོ། ། ཞེས་བརྗོད། དེ་ནས་དབང་བཞི་པ་ནི་མདུན་བསྐྱེད་ཀྱི་བླ་མ་རྗེ་བཙུན་མས་གསུངས་པར་བསམ་ལ། དངོས་པོ་མེད་པའི་ཆོས་ཉིད་ཆོས། ། ནམ་མཁའ་ལྟ་བུ་དྲི་མ་མེད། ། སྟོང་ཉིད་ཡེ་ཤེས་རྡོ་རྗེས་ཡིས། ། སྟོང་པ་ཉིད་དུ་རྣམ་པར་བསྒོམ། ། ཞེས་བརྗོད། དེའི་དོན་ནི། ཆོས་ཐམས་ཅད་ཀྱི་གནས་ལུགས་བདེན་པའི་དངོས་པོ་ཅུང་ཟད་ཙམ་ཡང་ཡེ་གདོད་མ་ནས་ཡོད་མ་མྱོང་བ་ཆོས་རྣམས་ཀྱི་ཆོས་ཉིད་ཅེས་བྱ་བ་དེ་ནི་ཡོད་མེད་རྟག་ཆད་སྲིད་ཞིའི་མཐའ་ཐམས་ཅད་དང་བྲལ་བས་ནམ་མཁའི་དཀྱིལ་ལྟ་བུ།
དེའི་ངོ་བོ་ལ། གཟུང་འཛིན་གྱི་སྤྲོས་པའི་དྲི་མས་གདོད་མ་ནས་གོས་མ་མྱོང་བས་དྲི་མ་མེད་པ། དེ་ལྟ་བུའི་ཡུལ་སྟོང་པ་ཉིད་དེ། ཡུལ་ཅན་གཉིས་སྣང་ཐམས་ཅད་ནུབ་པའི་གཉིས་མེད་ཡེ་ཤེས་ཀྱི་རྡོ་རྗེ་ཡིས་སྟོང་པ་ཉིད་དུ་བསྒོམ་ཞེས་པ་ཟུང་འཇུག་གི་ངང་དུ་ཅུང་ཟད་མཉམ་པར་བཞག དེ་ལྟར་ན་རྡོ་རྗེ་རྣལ་འབྱོར་མའི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་སྒོ་ནས་དབང་བཞི་པ་བྱིན་རླབས་ཀྱི་ཚུལ་དུ་ཐོབ། ལུས་ངག་ཡིད་གསུམ་གྱི་དྲི་མ་དག སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་བྱིན་རླབས་ཞུགས། ལམ་ཕྱག་རྒྱ་ཆེན་པོ་བསྒོམ་པ་ལ་དབང་། འབྲས་བུ་ངོ་བོ་ཉིད་ཀྱི་ས་བོན་རྒྱུད་ལ་བཞག་པ་ཡིན་ནོ། ། ཞེས་མདུན་བསྐྱེད་ཀྱི་བླ་མ་རྗེ་བཙུན་མས་གསུངས་པར་བསམ་ནས་བརྗོད་ལ།
དེ་ལྟར་ཐོབ་པ་གོང་འཕེལ་དུ་བྱས་པའི་དམ་ཚིག་དང་སྡོམ་པ་རྣམས་ལ་བསྲུང་སྡོམ་ཚུལ་བཞིན་དུ་བགྱིའོ་སྙམ་པས། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་དང་། དབང་བཞི་བྱིན་རླབས་ཀྱི་ཚུལ་དུ་ཐོབ་པའི་གཏང་རག་ཏུ་དམིགས་ཏེ། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་ཞེས་སོགས་མཎྜལ་བདུན་མ་སྤྱི་དང་འདྲ་བ་ལས། མ་ཚང་བ་མེད་པ་འདི་ཉིད་བླ་མ་དང་རྡོ་རྗེ་རྣལ་འབྱོར་མ་ཐ་མི་དད་པ་ལ་དབང་བཞི་བྱིན་རླབས་ཀྱི་ཚུལ་དུ་བསྐུར་བ་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་དབུལ་བར་བགྱི། ཞེས་སོགས་སྤྱི་དང་འདྲ་བ་བརྗོད་ལ། དེ་ནས་ལུས་ལོངས་སྤྱོད་ལ་སོགས་པ་ཡང་ཡོན་དུ་འབུལ་བ་ལ།
ཆ་ཤས་ཀྱིས་ལོངས་སྤྱད་དུ་གསོལ་སྙམ་པས། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱིས་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། ལན་གསུམ་བརྗོད། དེ་ནས་སྐབས་འདིར་སྤྲོས་པ་ལ་དགའ་བས་ལམ་སྲོལ་ཟབ་མོ་འདི་ཉིད་ཀྱི་བླ་མ་བརྒྱུད་པ་རྣམས་ཀྱི་རྣམ་པར་ཐར་པ་དང་། བཀའ་དྲིན་དྲན་པའི་སྒོ་ནས་གསོལ་འདེབས་བྱ་བར་འདོད་ན། སྤྱིར་འཁོར་ལོ་བདེ་མཆོག་གི་དབང་། རྒྱུད།
མན་ངག་གི་བླ་མ་བརྒྱུད་པ་རྣམས་ལ་གསོལ་བ་འདེབས་པ་དང་། བྱེ་བྲག་ནཱ་རོ་མཁའ་སྤྱོད་ཀྱི་བརྒྱུད་པའི་བླ་མ་ལ་གསོལ་འདེབས་པ་གཉིས་ལས། དང་པོ་ནི། རང་གི་རྩ་བའི་བླ་མ་སྐྱབས་གནས་ཀུན་འདུས་ཀྱི་ངོ་བོ་ཉིད་དང་། བརྒྱུད་པའི་བླ་མ་ཐམས་ཅད་དབྱེར་མེད་དུ་བཞུགས་པའི་གདོད་མའི་གནས་ལུགས་ཀྱི་རང་བབས་ལ་ངེས་ཤེས་དུང་པ་དང་བཅས་པས། དཔལ་ལྡན་རྩ་བའི་བླ་མ་རིན་པོ་ཆེ། ། ཞེས་སོགས་ཤོ་ལོ་ཀ་གཅིག་གི་རྗེས་སུ། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། །
རྡོ་རྗེ་ཅན་ཞབས་པད་ལ་འདུད། ། གང་གིས་སྐྱེ་དང་འཇིག་པ་དག ། རིང་དུ་ཡོངས་སུ་སྤངས་གྱུར་ཅིང་། ། སེམས་ཅན་ཀུན་ལ་ཐམས་ཅད་དུ། ། ཕན་དགོངས་ཁྱོད་ལ་ཕྱག་འཚལ་ལོ། ། རྒྱུད་རྣམས་ཀུན་གྱི་དོན་འཛིན་ཅིང་། ། སེམས་ཅན་ཀུན་ལ་ཀུན་སྩོལ་བའི། ། ཀུན་མཆོག་རྡོ་རྗེ་འཆང་དབང་ལ། ། རྟག་ཏུ་ཕྱག་འཚལ་གསོལ་བ་འདེབས། ། རྫོགས་སངས་རྒྱས་ལ་མངོན་སུམ་དུ། །
ཁྱོད་ཀྱིས་ཆོས་རྣམས་ཐུགས་ཚུད་དེ། ། མདའ་འཛིན་སྤྱོད་པ་མཛད་པ་ལ། ། རྟག་ཏུ༞ ཐུབ་པས་ཐུབ་པར་ལུང་བསྟན་ཅིང་། ། ཆོས་རྣམས་དོན་སྟོན་ཀླུ་སྒྲུབ་མཆོག ། བདེ་བ་ཅན་དུ་གཤེགས་པ་ལ། ། རྟག་ཏུ༞ ། ཉིད་ཀྱི་དེ་ཉིད་མཆོག་བརྙེས་ནས། ། དམན་མོས་སེམས་ཅན་དོན་གྱི་ཕྱིར། ། རྔོན་པའི་ཆ་ལུགས་འཛིན་པ་ལ། རྟག་ཏུ༞ ཡི་གེའི་སྦྱོར་བ་སྤངས་ནས་སུ། །
བརྩོན་པས་ཉ་རྒྱུ་གསོལ་མཛད་དེ། ། བརྩེ་བས་གཞན་དོན་མཛད་པ་ལ། ། རྟག་ཏུ༞ རྒྱལ་པོའི་བྱ་བ་རབ་སྤངས་ནས། ། སྤྲུལ་འཚོང་རྗེས་སུ་སྒྲུབ་མཛད་དེ། ། ཀཉྩའི་གྲོང་དུ་གྲུབ་པ་ལ། རྟག་ཏུ༞ ། ཡེ་ཤེས་མཁའ་འགྲོས་རྗེས་གནང་ཞིང་། ། གཞན་དོན་སྤྱོད་པ་མངོན་སུམ་མཛད། ། རྡོ་རྗེ་དྲིལ་བུ་འཛིན་པ་ལ། ། རྟག་ཏུ༞ དམ་པའི་དེ་ཉིད་དོན་རྟོགས་ཏེ། །
བརྩེ་བས་རུས་སྦལ་ཞབས་ལྡན་པ། ། སེམས་ཅན་སྨིན་པར་མཛད་པ་ལ། ། རྟག་ཏུ༞ ཁྱོད་ནི་བརྩོན་པས་གྲུབ་བརྙེས་ཏེ། ། འབར་བས་འབར་བའི་སྤྱོད་འཛིན་ཅིང་། ། ཀུན་ལ་ཕན་པར་མཛད་པ་ལ། ། རྟག་ཏུ༞ ནུས་པ་ལ་ནི་མངའ་བརྙེས་ཤིང་། ། སྤྱོད་པ་ཀུན་གྱི་རྨད་བྱུང་བ། ། འཇིག་རྟེན་འདྲེན་པར་མཛད་པ་ལ། ། རྟག་ཏུ༞ རྣལ་འབྱོར་དབང་ཕྱུག་གུ་ཧྱ་པ། ། བརྩེ་བས་ལོག་འདྲེན་རྣལ་འབྱོར་མ། །
བཏུལ་ནས་འགྲོ་བ་སྐྱོང་བ་ལ། ། རྟག་ཏུ༞ མི་མཐུན་ཕྱོགས་རྣམས་རབ་སྤངས་ཏེ། ། དཀར་པོ་རྣམ་པར་འཕེལ་མཛད་པས། ། རྣམ་པར་རྒྱལ་བའི་ཞབས་པད་ལ། ། རྟག་ཏུ༞ གྲུབ་ནས་གྲུབ་པའི་ལམ་སྟོན་ཅིང་། ། གྲོལ་ནས་རྣམ་པར་ཕན་མཛད་པ། ། བར་མའི་སློབ་དཔོན་དམ་པ་ལ། ། རྟག་ཏུ༞ ཏིལ་བརྡུངས་པས་ནི་རབ་གྲུབ་པ། ། སྐལ་ལྡན་གཞན་ལ་བརྩེ་བ་ཅན། ། མུ་སྟེགས་རྣམ་པར་སུན་འབྱིན་ལ། །
རྟག་ཏུ༞ བྲམ་ཟེ་ལས་ནི་རབ་བྱུང་ཞིང་། ། གནས་ལྔ་ལ་ནི་རབ་སྦྱངས་ཤིང་། ། དཀའ་བས་དམ་པ་བསྟེན་པ་ལ། ། རྟག་ཏུ༞ ཤེས་བྱ་ལ་ནི་རབ་སྦྱངས་ཤིང་། ། ནུས་པ་ཀུན་ལ་ཐོགས་མེད་ལྡན། ། ཕ་ན་ཕེམ་གུར་གྲགས་པ་ལ། ། རྟག་ཏུ༞ སྐད་གཉིས་སྨྲ་བའི་མཆོག་གྱུར་ཅིང་། ། ཤེས་རབ་ལྡན་པས་ཕན་མཛད་པ། ། བརྩེགས་པའི་མཐའ་དང་ལྡན་པ་ལ། ། རྟག་ཏུ༞ བརྩོན་པས་དཀའ་བ་ཆེར་མཛད་དེ། །
རྒྱུད་ཀུན་འཛིན་མཛད་སྐད་གཉིས་སྨྲ། ། རྗེ་བཙུན་བློ་གྲོས་གྲགས་པ་ལ། ། རྟག་ཏུ༞ འཇམ་པའི་དབྱངས་ཀྱིས་མངོན་སུམ་དུ། ། ཁྱོད་ལ་བྱིན་གྱིས་བརླབས་པ་ཡིས། ། ཤེས་བྱ་ཀུན་ལ་ཐོགས་མེད་ལྡན། ། རྒྱུད་རྣམས་ཀུན་གྱི་བདག་པོར་གྱུར། ། ཀུན་དགའ་སྙིང་པོར་གྲགས་པ་ཡི། ། དཔལ་ལྡན་ས་སྐྱར་བཞུགས་གྱུར་ཅིང་། ། བདེ་བ་ཅན་དུ་གཤེགས་པ་ལ། ། རྟག་ཏུ༞ གང་གི་སྲས་ཀྱི་ཐུ་བོ་པ། །
འཇམ་པའི་དབྱངས་ཀྱིས་བྱིན་བརླབས་པའི། ། གནས་ལྔ་ལ་ནི་རབ་མཁས་ཤིང་། ། བསོད་ནམས་ཡེ་ཤེས་རྩེར་གྱུར་པ། ། ཉིད་ཀྱི་གཞན་དོན་རྫོགས་མཛད་ནས། ། འཇིག་རྟེན་རྣམས་ནི་གཞུག་པའི་ཕྱིར། ། བདེ་བ་ཅན་དུ་མངོན་སུམ་གཤེགས། ། རྟག་ཏུ༞ ཁྱོད་ཀྱི་ཐུགས་ནི་འཇམ་དབྱངས་ལྟར། ། ཤེས་བྱ་ཀུན་ལ་རབ་མཁས་ཤིང་། ། འཇིག་རྟེན་ཀུན་ལ་རྩ་ལག་ལྟར། ། དགོངས་པས་ཁྱོད་ཀྱི་གྲགས་པ་ཡི། །
རྒྱལ་མཚན་དྲི་མ་མེད་པ་ཐོབ། ། ངོ་མཚར་དུ་མའི་སྤྱོད་པ་འཛིན། ། ཀུན་ནས་ཡོན་ཏན་ལྡན་ཁྱོད་ལ། ། རྟག་ཏུ༞ བརྩེ་བས་སེམས་ཅན་ཐམས་ཅད་ལ། ། དཔལ་འབྱོར་ཆེན་པོའི་འོད་ཟེར་གྱིས། ། རྟག་པར་སྐྱོང་བར་མཛད་ཁྱོད་ལ། ། རྟག་ཏུ༞ འཇམ་པའི་དབྱངས་ཉིད་ངུར་སྨྲིག་གི ། ཆོས་གོས་འཛིན་པར་ལེགས་སྤྲུལ་པའི། ། ས་སྐྱ་པཎ་ཆེན་ཞབས་པད་ལ། ། རྟག་ཏུ༞ འཁོར་ལོས་བསྒྱུར་བའི་དཔལ་འབྱོར་དང་། །
མཁས་ཤིང་གྲུབ་པའི་བློ་གྲོས་ཅན། ། ཆོས་ཀྱི་རྒྱལ་པོ་འཕགས་པ་ལ། ། རྟག་ཏུ༞ སྦྱངས་པའི་ཡོན་ཏན་ལྷུར་མཛད་དེ། ། རིམ་པ་གཉིས་ལ་ཐུགས་བརྟེན་པ། ། ཞང་སྟོན་དཀོན་མཆོག་དཔལ་བ་ལ། ། རྟག་ཏུ༞ བླ་མའི་ཞབས་ཏོག་དཀའ་བ་སྤྱད། ། རྩེ་གཅིག་སྒྲུབ་པའི་རྒྱལ་མཚན་འཛིན། ། གྲུབ་ཆེན་བསོད་ནམས་དཔལ་བ་ལ། ། རྟག་ཏུ༞ འཇམ་པའི་དབྱངས་ཀྱིས་རྗེས་བཟུང་སྟེ། ། འཆད་རྩོད་རྩོམ་པའི་ཁྲིར་འཁོད་པའི། །
འགྲོ་མགོན་བསོད་ནམས་རྒྱལ་མཚན་ལ། ། རྟག་ཏུ༞ སྙན་རྒྱུད་གདམས་པའི་དཔལ་ལྡན་ཞིང་། ། རྣམ་དག་ཚུལ་ཁྲིམས་གོས་བཟང་ཅན། ། རྒྱལ་སྲས་རྡོ་རྗེ་འཛིན་པ་ལ། ། རྟག་ཏུ༞ གཉིས་མེད་ཡེ་ཤེས་ལེགས་གཟིགས་ཤིང་། ། གཞན་ཕན་ལྷག་བསམ་ཆེར་བསྐྱེད་པའི། ། ཆོས་རྗེ་ཡེ་ཤེས་རྒྱལ་མཚན་ལ། ། རྟག་ཏུ༞ ཨེ་ཝྃ་རྡོ་རྗེའི་གནས་མཆོག་ཏུ། ། ཟུང་འཇུག་ཆོས་ཀྱི་སྐུ་བརྙེས་པ། ། ཀུན་བཟང་རྡོ་རྗེ་འཆང་ཆེན་ལ། །
རྟག་ཏུ༞ གཅིག་ཏུ་སྒྲུབ་ལ་བརྩོན་མཛད་ཅིང་། ། རྡོ་རྗེའི་རྣལ་འབྱོར་མཐར་ཕྱིན་པའི། ། མུས་ཆེན་འཁོར་ལོ་སྡོམ་པ་ལ། ། རྟག་ཏུ༞ བསོད་ནམས་གངས་རིའི་སྤོར་གནས་ཤིང་། ། ལུང་དང་རིགས་པའི་མཆེ་སྡེར་ཅན། ། ཀུན་མཁྱེན་སྨྲ་བའི་སེངྒེ་ལ། ། རྟག་ཏུ༞ རིག་པའི་གནས་ཀུན་རབ་སྦྱངས་ཏེ། ། གྲུབ་པའི་ས་བརྙེས་ཆོས་ཀྱི་རྗེ། ། གྲགས་པའི་རྒྱལ་མཚན་འཛིན་པ་ལ། ། རྟག་ཏུ༞ དཀོན་མཆོག་དགེས་པའི་མཐུ་ལྡན་ཞིང་། །
མཁའ་ལྟར་ཡངས་པའི་བློ་གྲོས་ཅན། ། གྲུབ་པའི་དབང་ཕྱུག་ཆེན་པོ་ལ། ། རྟག་ཏུ༞ དཀོན་མཆོག་གསུམ་དང་དབྱེར་མེད་ཅིང་། ། ལྷག་པའི་ལྷ་ཡི་ངོ་བོ་ཉིད། ། ངེས་དོན་གདམས་པ་འཕེལ་མཛད་ལ། ། རྟག་ཏུ༞ མཁྱེན་པས་ཤེས་བྱའི་དེ་ཉིད་གཟིགས། ། བརྩེ་དང་ནུས་པ་རྨད་བྱུང་བ། ། རྗེ་བཙུན་ལེགས་པའི་འབྱུང་གནས་ལ། ། རྟག་ཏུ༞ སངས་རྒྱས་ཀུན་གྱི་ངོ་བོ་ཉིད། ། དམ་ཆོས་རིན་ཆེན་ཀུན་གྱི་གཏེར། །
དགེ་འདུན་འདུས་པའི་གཙུག་རྒྱན་ལ། ། རྟག་ཏུ༞ རིག་པའི་གནས་ལྔ་ལ་སྦྱངས་ཤིང་། ། གྲུབ་པའི་བྱིན་རླབས་བཀའ་བབ་པ། ། འཇམ་དབྱངས་ཀུན་དགའ་བསོད་ནམས་ལ། ། རྟག་ཏུ༞ སྙིགས་དུས་དཔལ་ལྡན་ས་སྐྱ་པའི། ། བསྟན་པའི་གསལ་བྱེད་མཆོག་གྱུར་པ། ། སྔགས་འཆང་ངག་གི་དབང་པོ་ལ། ། རྟག་ཏུ༞ བྱང་ཆུབ་སེམས་དཔའ་ཞི་བ་མཚོ། ། སྙིགས་དུས་སླར་ཡང་མི་ཡི་ཟོལ། ། སྔགས་འཆང་གྲགས་པ་བློ་གྲོས་ལ། །
རྟག་ཏུ༞ རྗེ་བཙུན་སེམས་དཔའ་ཆེན་པོ་ཉིད། ། འཁོར་ལོ་སྡོམ་པར་མངོན་སུམ་དུ། ། ལེགས་གཟིགས་སངས་རྒྱས་དཔལ་བཟང་ལ། ། རྟག་ཏུ༞ དཔལ་ལྡན་བླ་མ་ལྷག་པའི་ལྷས། ། རྗེས་བཟུང་ཆོས་ཀྱི་རྒྱལ་པོ་གང་། ། ལུང་རྟོགས་ཡོན་ཏན་མཛོད་འཛིན་ལ། ། རྟག་ཏུ༞ གང་གི་གསུང་གི་བདུད་རྩི་ལས། ། ལེགས་འཁྲུངས་བཟང་པོའི་ཆུ་སྐྱེས་མཆོག ། སྐལ་ལྡན་བུང་བའི་དཔལ་གྱུར་ལ། ། རྟག་ཏུ༞ མཁྱེན་རབ་ནམ་མཁའ་ལྟར་ཡངས་པས། །
ཤེས་བྱ་ཀུན་ལ་དབང་ཕྱུག་པའི། ། པཎ་ཆེན་ཐམས་ཅད་མཁྱེན་པ་ལ། ། རྟག་ཏུ༞ དཔལ་ལྡན་འཁོར་ལོ་བདེ་མཆོག་དང་། ། དབྱེར་མེད་ཆོས་ཀྱི་འབྱུང་གནས་ཆེ། ། སྙན་བརྒྱུད་གདམས་པའི་དབང་ཕྱུག་ལ། ། རྟག་ཏུ༞ སྦྱིན་བྱ་བཞི་དང་བླང་བྱ་གཉིས། ། དྲོད་དང་སྤྱོད་པ་མཐར་ཕྱིན་པའི། ། ཁྱབ་བདག་སངས་རྒྱས་རྒྱལ་མཚན་ལ། ། རྟག་ཏུ༞ རྡོ་རྗེ་འཆང་དངོས་བླ་མ་ཡིས། ། རྗེས་བཟུང་སྔགས་འཆང་ས་སྐྱ་པ། །
ངག་དབང་ཀུན་དགའ་བསོད་ནམས་ལ། ། རྟག་ཏུ༞ དངོས་ཀུན་ཁྱབ་བདག་བདེ་བའི་མཆོག ། གསང་གསུམ་འཁོར་ལོའི་ཧེ་རུ་ཀ ། ཤེས་རབ་སྒྱུ་མའི་བཙུན་མོ་དང་། ། རོལ་མཛད་བདེ་བ་ཆེན་པོར་འདུད། ། ཟུང་འཇུག་དེ་ཉིད་མ་ཐོབ་བར། ། རྗེ་བཙུན་བླ་མས་རྗེས་བཟུང་སྟེ། ། མངལ་སྒོང་རྫུས་སྐྱེས་དཀྱིལ་འཁོར་དུ། ། སྦྱིན་བྱ་དབང་བཞིས་སྨིན་པར་ཤོག ། ཟབ་མོའི་ལམ་གྱི་རྩ་བ་མཆོག །
ཐུན་མོང་ཐུན་མོང་མ་ཡིན་པའི། ། འཁོར་ལོ་སྡོམ་པའི་དམ་ཚིག་རྣམས། ། མ་ཉམས་ཚུལ་བཞིན་བསྲུང་བར་ཤོག ། མ་དག་སྐྱེ་གནས་བཞི་སྦྱོང་བའི། ། གསལ་དག་བསྐྱེད་རིམ་ལེགས་བསྒོམ་ཏེ། ། སྣང་བ་ལྷ་རུ་འཆར་བ་དང་། ། བཞི་སོགས་འཕྲིན་ལས་དབང་བསྒྱུར་ཤོག ། རྒྱུད་རིམ་གནས་ལུགས་ཤེས་བྱས་ནས། ། སྔགས་རིམ་གཏུམ་མོའི་རྣལ་འབྱོར་གྱི། ། ཡེ་ཤེས་དགའ་བཞིའི་རིམ་པ་བསྐྱེད། །
གསང་བའི་རིམ་པ་འགྲུབ་པར་ཤོག ། དེ་ལྟའི་རིམ་གཉིས་ལ་བརྩོན་པས། ། དྲོད་ཐོབ་སྤྱོད་པས་མཚམས་སྦྱར་ཏེ། ། རབ་དགའ་ལ་སོགས་ས་བསྒྲོད་ནས། ། རྩེ་གཅིག་ཕྱག་ཆེན་འགྲུབ་པར་ཤོག ། ཁྱད་པར་སྐྱེ་བ་འདི་ཉིད་ལ། ། མཚན་འཛིན་ཀུན་རྟོག་རབ་སྤངས་ནས། ། ཌེཾ་གི་དྷ་རི་ཀ་པ་བཞིན། ། གསང་ཆེན་སྤྱོད་པ་མཐར་ཕྱིན་ཤོག ། འཁོར་ལོ་སྡོམ་པའི་རྣལ་འབྱོར་དང་། །
ནམ་ཡང་མི་འབྲལ་གནས་གསུམ་གྱི། ། མཁའ་འགྲོའི་ཚོགས་དང་ལྷན་ཅིག་གནས། ། རིག་འཛིན་དབང་པོ་ཉིད་གྱུར་ཅིག ། བླ་མ་རྣམས་ཀྱི་བྱིན་རླབས་དང་། ། ཡི་དམ་མཁའ་འགྲོའི་ནུས་མཐུ་ཡིས། ། བདག་དང་མཁའ་མཉམ་སེམས་ཅན་ཀུན། ། ཟུང་འཇུག་རྡོ་རྗེའི་ས་ཐོབ་ཤོག ། ཅེས་པ་འདིའི་གང་གི་དྲིན་གྱིས་བདེ་ཆེན་ཉིད། ། སོགས་ཤླཽ་ཀ་གཅིག་ནི། འཁོར་ལོ་བདེ་མཆོག་གི་བཤད་རྒྱུད་རྣལ་འབྱོར་མ་ཀུན་སྤྱོད་ནས་འབྱུང་བ་ཡིན་ལ།
གང་གི་སྐྱེ་དང་འཇིག་པ་དག ། ཅེས་སོགས་ནས། རྟག་ཏུ་སྐྱོང་བར་མཛད་ཁྱོད་ལ། ། ཞེས་པའི་བར་རྣམས་ཆོས་རྗེ་ས་པཎ་གྱིས་མཛད་ཅིང་། དེའི་རྗེས་སུ། འཇམ་པའི་དབྱངས་ཀྱིས་ངུར་སྨྲིག་གི ། ཞེས་སོགས་ནས། འཇམ་དབྱངས་ཀུན་དགའ་བསོད་ནམས་ལ། ། ཞེས་པའི་བར་གྱི་ཁ་སྐོང་རྣམས། ས་ལོ་འཇམ་པའི་རྡོ་རྗེས་དཔལ་ས་སྐྱའི་བཞི་ཐོག་བླ་བྲང་དུ།
བདེ་མཆོག་གི་རྒྱུད་བཤད་རྒྱས་པར་གནང་བའི་ཚེ་མཛད་པ་ཡིན་ལ། དངོས་ཀུན་ཁྱབ་བདག་བདེ་བའི་མཆོག ། ཅེས་སོགས་ལམ་རིམ་གྱི་སྨོན་ལམ་འདི་རྣམས། འགྲོ་བའི་མགོན་པོ་ཆོས་ཀྱི་རྗེ་དཔལ་ལྡན་བླ་མ་དམ་པས། བདེ་མཆོག་སྲིན་པོ་རིར། ཚེས་བཅུའི་མཆོད་པ་ཞིག་གི་ཚེ་མཛད་པར་བཤད་པས། རྒྱུད་འདེབས་སྨོན་ལམ་དང་བཅས་པ་འདི་རྣམས། འཇམ་པའི་དབྱངས་ཀྱི་རྣམ་པར་སྤྲུལ་པའི་སྐྱེས་ཆེན་དམ་པ་འབའ་ཞིག་གི་གསུང་ཡིན་པས་ཤིན་ཏུ་བྱིན་རླབས་ཆེའོ། ། འདིའི་སྔགས་འཆང་ཆེན་པོའི་གསོལ་འདེབས་འདི། བདག་གི་བླ་མ་དབང་པོའི་མཚན་ཅན་གྱིས་མཛད་པར་སྣང་ལ།
གཞན་གསོལ་འདེབས་ཀྱི་ཁ་སྐོང་རྣམས་ནི་ཁོ་བོས་བྱས་སོ། ། དེ་ལྟར་འཁོར་ལོ་བདེ་མཆོག་གི་དབང་རྒྱུད་མན་ངག་གི་བླ་མ་བརྒྱུད་པ་སྤྱི་ལ་གསོལ་བ་བཏབ་ནས། བྱེ་བྲག་ནཱ་རོ་མཁའ་སྤྱོད་ཀྱི་བརྒྱུད་པའི་བླ་མ་རྣམས་གསོལ་བ་འདེབས་པ་ནི། རྡོ་རྗེ་འཆང་དང་རྡོ་རྗེ་རྣལ་འབྱོར་མ། ། གྲུབ་ཆེན་ནཱ་རོ་པ་དང་ཕམ་མཐིང་པ། ། ཤེས་རབ་བརྩེགས་དང་མལ་ལོ་ས་སྐྱ་པ། ། རྗེ་བཙུན་སྐུ་མཆེད་རྣམས་ལ་གསོལ་བ་འདེབས། ། ས་སྐྱ་པཎ་ཆེན་འཕགས་པ་རིན་པོ་ཆེ། ། དཀོན་མཆོག་དཔལ་དང་ཆོས་རྗེ་བསོད་ནམས་དཔལ། ། བསོད་ནམས་རྒྱལ་མཚན་དཔལ་ལྡན་ཚུལ་ཁྲིམས་ཞབས། །
ཡེ་ཤེས་རྒྱལ་མཚན་རྣམས་ལ་གསོལ་བ་འདེབས། ། རྡོ་རྗེ་འཆང་དང་མུས་ཆེན་སེམས་དཔའ་ཆེ། ། བསོད་ནམས་སེང་གེ་བུདྡྷ་རཏྣའི་ཞབས། ། ས་སྐྱ་ལོ་ཙཱ་སྔགས་འཆང་ཆོས་ཀྱི་རྗེ། ། འཇམ་དབྱངས་སྐུ་མཆེད་རྣམས་ལ་གསོལ་བ་འདེབས། ། སངས་རྒྱས་དཔལ་བཟང་དཔལ་ལྡན་རྒྱལ་པོ་དང་། ། བཟང་པོ་དཔལ་བ་པཎ་ཆེན་ནམ་དབང་མཚན། ། རྗེ་བཙུན་ཆོས་དབང་ཁྱབ་བདག་འཁོར་ལོའི་མགོན། ། སངས་རྒྱས་རྒྱལ་མཚན་རྣམས་ལ་གསོལ་བ་འདེབས། ། བསྐྱེད་རིམ་ཟབ་མོ་མཁའ་སྤྱོད་རྣལ་འབྱོར་དང་། །
རྫོགས་རིམ་དབུ་མའི་རྣལ་འབྱོར་བསྒོམས་པའི་མཐུས། ། བདེ་ཆེན་ལྷན་སྐྱེས་ཡེ་ཤེས་སྐྱེ་བ་དང་། ། མཁའ་སྤྱོད་གོ་འཕང་ཐོབ་པར་བྱིན་གྱིས་རློབས། ། ཞེས་པ་འདི་ནི་རྡོ་རྗེ་འཆང་ཀུན་དགའ་བཟང་པོས་མཛད་པའི་ནཱ་རོ་མཁའ་སྤྱོད་ཀྱི་བརྒྱུད་པའི་གསོལ་འདེབས་ཁ་སྐོང་དང་བཅས་པ་སྟེ། དེ་ལྟར་བརྒྱུད་འདེབས་རྒྱས་བསྡུས་གཉིས་ཅར་རམ་བསྡུས་པ་རྐྱང་པ་ལ་སོགས་པ་གང་འོས་སྐབས་དང་སྦྱར་ནས་བྱས་པའི་རྗེས་སུ། ཡི་དམ་ཆོས་སྐྱོང་སོགས་ཀྱི་གཏོར་མ་ནང་མཆོད་ཆུ་ཆང་གིས་སྦྱངས་པ་རྣམས་ཐུན་མོང་དུ་བྱིན་གྱིས་བརླབས་པ་ནི། རྡོ་རྗེའི་རྩེས་ནང་མཆོད་ནས་གཏོར་མ་རྣམས་ལ་གཏོར་ལ། ཨོཾ་སུམྦྷ་སོགས་ཀྱིས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས།
ཡྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པའི་སྟེང་དུ། ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ། དཔྲལ་བ་རང་ལ་བསྟན་པའི་ནང་དུ་ཟླ་བའི་དཀྱིལ་འཁོར་གྱི་དབུས་སུ། གོ་ལས་བ་གླང་གི་ཤ ཤར་དུ་ཀུ་ལས་ཁྱིའི་ཤ བྱང་དུ་ད་ལས་གླང་པོ་ཆེའི་ཤ ནུབ་ཏུ་ཧ་ལས་རྟའི་ཤ ལྷོར་ན་ལས་མིའི་ཤ དེ་རྣམས་རེ་རེའི་སྟེང་དུ་བདུད་རྩི་ལྔ་ལྔ་ཡོད་པ་ནི།
དབུས་སུ་བི་ལས་དྲི་ཆེན། ཤར་དུ་མུ་ལས་དྲི་ཆུ། བྱང་དུ་ཤུ་ལས་བྱང་སེམས། ནུབ་ཏུ་མ་ལས་ཀླད་པ། ལྷོར་ར་ལས་རཀྟ། དེ་རྣམས་ཀྱི་སྟེང་དུ་དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཤར་དུ་བྷྲུྃ་མེ་ལོང་ལྟ་བུའི༞ བྱང་དུ་ཁྃ་བྱ་བ་གྲུབ་པའི༞ ནུབ་ཏུ་ཛྲཱྀཾ་སོ་སོར་རྟོག་པའི་ཡེ་ཤེས། ལྷོར་ཨྃ་མཉམ་པ་ཉིད་ཀྱི་ཡེ་ཤེས། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར།
དེའི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་མེ་སྦར་ཞིང་རྫས་རྣམས་ཞུ་ཞིང་སྐོལ་བའི་རླངས་པ་གྱེན་དུ་སོང་བས། སྟེང་གི་ཨོཾ་དང་ཟླ་བ་སྣ་ཚོགས་རྡོ་རྗེ་རྣམས་ལས་བདུད་རྩིའི་རྒྱུན་བབས། ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ཐོད་པ་བདུད་རྩིས་གང་བའི་རྣམ་པར་བྱུང་ནས་འོག་གི་བདུད་རྩི་ལ་ཐིམ། སྟེང་གི་ཨོཾ་དང་ཟླ་བ་སྣ་ཚོགས་རྡོ་རྗེ་རྣམས་ཀྱང་འོད་དུ་ཞུ་བ་གཏོར་མ་ལ་ཐིམ། ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲིཿ ཞེས་པས་སྔགས་ལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས་ལ། དེ་ནས་ཡི་དམ་ཀྱཻ་རྡོ་རྗེ་དང་།
བདེ་མཆོག་འཁོར་ལོ་གཉིས་ལ་གཏོར་ཆོག་བཞིན་ཕུལ་ནས། མཁའ་སྤྱོད་མའི་གཏོར་མ་ལ་དམིགས་ཏེ། ཨོཾ་ཨཱཿཧཱུྃ་ཧ་ཧོ་ཧྲིཿ ལན་གསུམ། ཕྱག་རྒྱ་དང་བཅས་པས་བྱིན་རླབས་དྲན་པར་བྱས་ལ། འབར་བའི་ཕྱག་རྒྱ་དཔྲལ་བར་བསྐོར་ཞིང་། ཕཻཾ་རང་གི་སྙིང་ག་ནས་འོད་ཟེར་འཕྲོས་པས། རང་བཞིན་གྱི་གནས་ནས་རྡོ་རྗེ་རྣལ་འབྱོར་མ་ལ་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་དང་མཁའ་འགྲོའི་ཚོགས་དཔག་ཏུ་མེད་པས་བསྐོར་བ་བཛྲ་ས་མཱ་ཛཿ ཞེས་པས་སྤྱན་དྲངས། མདུན་བསྐྱེད་ཀྱི་རྣལ་འབྱོར་མ་ལ་གཉིས་སུ་མེད་པར་ཐིམ་ཞིང་།
མཁའ་འགྲོའི་ཚོགས་རྣམས་མཐའ་སྐོར་དུ་བཞུགས་པར་གྱུར། ཅེས་བརྗོད་ཅིང་བསམ་ལ། ལྷ་དེ་ཐམས་ཅད་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམ་ཞིང་། པད་སྐོར་སྔོན་འགྲོའི་རྡོ་རྗེ་ཐལ་མོ་ཁ་གྱེན་དུ་ཕྱེ་ནས། ཨོཾ་ཨོཾ་ཨོཾ་སརྦྦ་བུདྡྷ་སོགས་ཨོཾ་གསུམ་མའི་སྔགས་ལ། ཨོཾ་ཨ་ཀ་རོ་མུ་ཁྃ་སརྦྦ་དྷརྨཱ་ཎྃ་ཨ་དྱྃ་ནུད་པན་ན་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ། ཞེས་པ་ལྔའམ་བདུན་གྱིས་ཕུལ་ལ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་ཨརྒྷྃ་པྲ་ཏཱིཙྪ་ཡེ་སྭཱཧཱ། དེ་བཞིན་ཀུན་ལ་སྦྱར་བའི། པཱ་དྱཾ།
པུཥྤཾ་ནས། ཤཔྡའི་བར་གྱིས་མཆོད། དྷརྨཱ་ར་ཎི་རོལ་ཆེན་དང་བཅས་པ་བྱ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་ཨོཾ་ཨཱཿཧཱུྃ། གིས་ནང་མཆོད་ཕུལ། ཌཱ་དྲིལ་རོལ་ཆེན་དང་བཅས་པས། ཨོཾ་ན་མོ་བྷ་ག་ཝ་ཏི་བཛྲ་ཝཱ་ར་ཧི་ཧཱུྃ་ཧཱུྃ་ཕཊ྄། ཞེས་པ་ནས། ཨོཾ་ན་མོ་བཛྲ་བཱ་ར་ཧི་མཧཱ་ཡོ་གི་ནི། ཀཱ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ྄།
ཞེས་པའི་བར་རྐང་པ་བརྒྱད་ཀྱིས་བསྟོད་ནས། ལྷ་མོ་ཚད་མ་དམ་ཚིག་ཚད་མ་དང་། ། དེས་གསུང་ཚིག་ཀྱང་ཚད་མའི་མཆོག་ཡིན་ཏེ། ། བདེན་པ་དེས་ནི་ལྷ་མོ་དེ་དག་གིས། ། བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། ཅེས་པས་གསོལ་བ་བཏབ་ལ། དེ་ནས་གུར་གྱི་མགོན་པོ་ལྕམ་དྲལ་ཞིང་སྐྱོང་གཟི་ལྡན་དབང་ཕྱུག་གདོང་བཞི་པ། དུར་ཁྲོད་བདག་པོ་ཡབ་ཡུམ། འཕྲིན་ལས་རབ་ཏུ་མྱུར་བའི་ལས་མཁན་པུ་ཊ་ལྕམ་སྲིང་། བསྟན་སྐྱོང་མ་མོ་ཀུན་གྱི་གཙོ་མོ་དཀར་མོ་ཉི་ཟླ་བདུད་རྒྱལ་ཐོད་འཕྲེང་ཅན།
ཕུར་སྲུང་དམ་ཅན་བཅུ་གཉིས་མཁའ་འགྲོ་སྤྱི་གཏོར། གཞི་བདག་རྣམས་ལ། སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱིས་མཛད་པའི་གཏོར་ཆོག་ནང་བཞིན་ཕུལ་ལ། དེ་ནས་བཟླས་པ། བཤགས་པ། བསྐང་རྫས་བྱིན་རླབས། སྤྱན་འདྲེན། བསྐང་བ། བསྟོད་པ། གཏོར་འབུལ་སོགས།
བླ་མ་གོང་མའི་ཕྱག་ལེན་བཞིན་རྒྱས་བསྡུས་ལོང་སྐབས་དང་སྦྱར་ནས་བྱས་ལ། སློབ་མ་ལ་སིནྡྷུ་རའི་དཀྱིལ་འཁོར་དུ་བྱིན་རླབས་བྱེད་དགོས་ཡོད་ན་སྐབས་འདིར་བྱའོ། ། འདིའི་རྡོ་རྗེ་སློབ་དཔོན་དུ་འོས་པའི་གང་ཟག་ནི། རབ་བདེ་མཆོག་ལཱུ་ནག་གཉིས་ཀྱི་དཀྱིལ་འཁོར་དུ་དབང་ཐོབ་པ། འབྲིང་འཁོར་ལོ་བདེ་མཆོག་གང་རུང་། མཐའ་ནའང་ཀྱཻ་རྡོར་མན་ངག་ལུགས་ལྟ་བུ་གཉིས་མེད་རྒྱུད་ཀྱི་དཀྱིལ་འཁོར་གང་རུང་དུ་དབང་ཐོབ་ཅིང་། འདིའི་སིནྡྷུ་རའི་དཀྱིལ་འཁོར་དུ་བྱིན་རླབས་ལེགས་པར་མནོས་ནས། བསྐྱེད་རིམ་རྣལ་འབྱོར་བཅུ་གཅིག་དང་། རྫོགས་རིམ་རྩ་དབུ་མའི་ཁྲིད་སོགས་དང་། དེ་དག་གི་རྒྱབ་རྟེན་རྒྱུད་དང་རྒྱ་བོད་ཀྱི་གཞུང་ཚད་ལྡན་བླ་མ་གོང་མ་རྣམས་ཀྱི་གསན་ཡིག་རྣམས་ལས་འབྱུང་བ་ལྟར་གྱི་ནཱ་རོ་མཁའ་སྤྱོད་ཀྱི་ཆོས་སྐོར་ཡོངས་སུ་རྫོགས་པ་རྣམས་ཀྱི་བཤད་པ་དང་ལུང་ལ་སོགས་པ་མཐའ་ཆོད་པར་ཐོབ་ནས།
རྡོ་རྗེ་རྣལ་འབྱོར་མ་ཡུམ་རྐྱང་ངམ། ཡབ་ཡུམ་གཉིས་མེད་ཀྱི་སྒོ་ནས་སརྦྦ་བུདྡྷ་ལ་བཞི་འབུམ་ལ་སོགས་པའི་བསྙེན་པ་ལས་སུ་རུང་བ་ཞིག་བྱུང་ན་མཆོག་ཏུ་གྱུར་པར་གསུངས་ལ། གལ་ཏེ་ནཱ་རོ་མཁའ་སྤྱོད་ཀྱི་བསྐྱེད་རྫོགས་ཀྱི་ཁྲིད་སོགས་ཆོས་སྐོར་ཡོངས་སུ་རྫོགས་པ་མ་ཐོབ་ཅིང་། རྣལ་འབྱོར་མ་ཡུམ་རྐྱང་ངམ། བདེ་མཆོག་ཡབ་ཡུམ་གཉིས་མེད་ཀྱི་སྒོ་ནས་སརྦ་བུདྡྷ་ལ་བཞི་འབུམ་སོགས་ཀྱི་བསྙེན་པ་མ་གྲུབ་ཀྱང་། གོང་དུ་བཤད་པ་ལྟར་གྱི་དབང་དང་བྱིན་རླབས་ཚུལ་བཞིན་དུ་ཐོབ་ཅིང་། ཀྱཻ་རྡོ་རྗེ་ལྟ་བུའི་གཞིའི་བསྙེན་པ་མཐར་ཕྱིན་པ་ཞིག་ནི། ལུགས་འདིའི་རྡོ་རྗེ་སློབ་དཔོན་བྱ་བ་ལ་ཅིས་ཀྱང་དགོས་པ་ཡིན་ཏེ། དེང་སང་དཔལ་ལྡན་ས་སྐྱ་པའི་གྲུབ་མཐའི་སྲོལ་འཛིན་གྱི་བླ་མ་དགེ་བའི་བཤེས་གཉེན་ཕལ་ཆེ་བའི་ཕྱག་ལེན་དེ་ཁོ་ན་ལྟར་མཛད་པ་དང་། སྔོན་གྱི་བླ་མ་གོང་མ་འཁྲུལ་པ་ཟད་པ་རྣམས་ཀྱི་གསུང་རྒྱུན་དག་ལས་ཀྱང་དེ་དང་འདྲ་བར་བྱུང་བས་རང་རེ་རྗེས་འཇུག་རྣམས་ཐུགས་རྟོག་ཞིབ་ལེན་མཛད་པ་གལ་ཆེའོ། །
དེ་ནས་རྗེས་ཀྱི་བྱ་བ་ནི། མཆོད་པ་རྣམས་ཁ་གསོས་ལ། ཨོཾ་སུམྦྷ་ནིས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།
དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ། པཱ་དྱཾ། པུཥྤཾ། དྷུ་པཾ། ཨཱ་ལོ་ཀཾ། གྷནྡྷཾ། ནཻ་བི་དྱཾ།
ཤཔྡ་ཨཱ་ཧཱུྃ་གིས་བྱིན་གྱིས་བརླབས། དེ་ནས་སོ་སོའི་ཕྱག་རྒྱ་དང་བཅས་ཏེ། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་ཨརྒྷྃ་པྲ་ཏཱིཙྪ་ཡེ་སྭཱཧཱ། དེ་བཞིན་ཀུན་ལ་སྦྱར་བའི། པཱ་དྱཾ། པུཥྤཾ་ནས། ཤཔྡའི་བར་གྱིས་མཆོད། དྷརྨཱ་རཱ་ཎྀ་རོལ་མོ་དང་བཅས་པ་བྱེད། ཨོཾ་སརྦ་ཏ་ཐཱ་ག་ཏ་བཛྲ་ཡོ་གི་ནི་ས་པ་རི་བཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ་ལ། རྡོ་རྗེ་དྲིལ་བུ་འཛིན་པས།
དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོས་བསྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་བ་སྐྱོབས་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་དུ་རྟོག་པའི་འཆིང་གཅོད་ཅིང་། ། འཇིག་རྟེན་བྱ་བ་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། ཞེས་པས་བསྟོད་ནས། རྗེ་བཙུན་རྡོ་རྗེ་རྣལ་འབྱོར་མས་བདག་དང་སེམས་ཅན་ཐམས་ཅད་དག་པ་མཁའ་སྤྱོད་དུ་འཁྲིད་པ་དང་།
མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་པས་འདོད་པའི་དོན་ལ་གསོལ་བ་བཏབ། ཡི་གེ་བརྒྱ་པས་ལྷག་ཆད་ཁ་བསྐངས། མ་འབྱོར་བ་དང་ཉམས་པ་དང་། ། ཞེས་སོགས་ཀྱིས་ནོངས་པ་བཟོད་པར་གསོལ་ཞིང་། གཏོར་མགྲོན་སོགས་ཀྱི་རྟེན་ཡོད་པ་རྣམས་ལ་བརྟན་བཞུགས་སྤྱི་དང་འདྲ་བ་བྱས་ལ། སྒྲུབ་མཆོད་ཞག་སྦྲེལ་ཏེ་བྱེད་ན། ནུབ་དང་པོ་རྣམས་ལ། བྱེ་བྲག་ཏུ་ཡང་མདུན་བསྐྱེད་ཀྱི་དཀྱིལ་འཁོར་འདི་ཉིད་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་དང་བུམ་ནང་གི་ཡེ་ཤེས་པ་རྣམས་ཇི་སྲིད་གཤེགས་གསོལ་མ་བྱས་ཀྱི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ།
ཞེས་དང་། སུ་པྲ་ཏིཥྛ་སོགས་བརྗོད་ཅིང་མེ་ཏོག་གཏོར། དེ་ནས་གཏོར་མགྲོན་རྟེན་མེད་པ་རྣམས་ལ་གཤེགས་གསོལ་བྱས་ལ་གོ་ཆ་དགོད་པ། ཚམ་རྔམ་སྔགས་ཀྱི་བསྲུང་བ། དགའ་བ་གསུམ་དྲན་པ། སྨོན་ལམ་བཀྲ་ཤིས་སོགས་བྱེད། སྒྲུབ་མཆོད་གྲོལ་བའི་མཇུག་ཆོག་གི་ཚེ། བུམ་པ་ཁ་རྒྱན་དང་བཅས་པའང་སིནྡྷུ་རའི་དཀྱིལ་འཁོར་གྱི་དྲུང་དུ་བཞག་ལ། གོང་དུ་བཤད་པ་ལྟར་རྟེན་ཡོད་པ་རྣམས་ལ་བརྟན་བཞུགས་ཀྱི་རྗེས་སུ། རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས་དང་།
མདུན་བསྐྱེད་ཀྱི་སིནྡྷུ་རའི་དཀྱིལ་འཁོར་གྱི་ཡེ་ཤེས་པ་དང་། བུམ་ནང་གི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་དང་། བཛྲ་མུཿཡེ་ཤེས་པ་གཤེགས། དམ་ཚིག་པ་རྣམས་རང་ལ་ཐིམ། ཞེས་བརྗོད་ཅིང་བསམ་ལ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ལྟེ་བར་ཨོཾ་བྃ་དམར་མོ་རྡོ་རྗེ་ཕག་མོ། ཞེས་སོགས་ནས།
ཡན་ལག་ཐམས་ཅད་ལ་ཕཊ྄་ཕཊ྄་དུད་ཁ་ཙཎྜི་ཀའི་ངོ་བོ་རྣམས་གསལ་བར་གྱུར། ཅེས་པའི་བར་གྱི་གོ་ཆ་དགོད། སུམྦྷ་ནི་ཚར་གཉིས་བརྗོད་ཅིང་སྡིགས་མཛུབ་ཕྱོགས་གཡོན་སྐོར་དང་མཚམས་གཡས་སྐོར་བསྟན་ལ་ཚམ་རྔམ་སྔགས་ཀྱིས་བསྲུངས། ཧཱུྃ་བདག་དང་སྣང་བའི་དངོས་པོ་ཐམས་ཅད་རྡོ་རྗེ་རྣལ་འབྱོར་མའི་སྐུའམ་རང་བཞིན། ཨོཾ་སརྦ་བུདྡྷ་སོགས་ཚར་གཅིག་བརྗོད་ལ། བརྗོད་པ་དང་གྲགས་པའི་སྒྲ་ཐམས་ཅད་རྡོ་རྗེ་རྣལ་འབྱོར་མའི་གསུང་གི་རང་བཞིན། ཧཱུྃ། སེམས་ཀྱི་རྣམ་པར་མི་རྟོག་པའི་ཆོ་འཕྲུལ་ཐམས་ཅད་རྡོ་རྗེ་རྣལ་འབྱོར་མའི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་དུ་རྣམ་པར་དག་པ་ཡིན་ནོ། ། ཞེས་པས་དགའ་བ་གསུམ་དྲན་པར་བྱས་ནས། དེ་ནས་སྨོན་ལམ་གདབ་པ་ནི།
དགེ་བ་འདི་ཡིས་མྱུར་དུ་བདག ། མཁའ་སྤྱོད་མ་དཔལ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། འཆི་ཚེ་མགོན་དང་དཔའ་བོ་མ་ཚོགས་ཀྱིས། ། མེ་ཏོག་གདུགས་དང་རྒྱལ་མཚན་ཐོགས་ནས་ཀྱང་། ། རོལ་མོ་སྒྲ་སྙན་གླུ་དབྱངས་སོགས་མཆོད་ཅིང་། ། མཁའ་ལ་སྤྱོད་པའི་གནས་སུ་འཁྲིད་པར་ཤོག ། ལྷ་མོ་ཚད་མ་དམ་ཚིག་ཚད་མ་དང་། ། དེ་གསུང་ཚིག་ཀྱང་ཚད་མའི་མཆོག་ཡིན་ཏེ། །
བདེན་པ་དེས་ནི་ལྷ་མོ་དེ་དག་གིས། ། བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། ཅེས་སོགས་ཀྱི་སྨོན་ལམ་རྒྱ་ཆེར་བཏབ་ལ། དེ་ནས་བཀྲ་ཤིས་བྱ་བ་ནི། རྗེ་བཙུན་བྱམས་པ་ཆོས་ལེགས་ཀྱིས་མཛད་པའི་རྡོ་རྗེ་རྣལ་འབྱོར་མའི་བཀྲ་ཤིས་དགེ་ལེགས་ཀྱི་དཔལ་སྟེར་ཞེས་བྱ་བ་འདི་ཉིད་བྱ་སྟེ། ཕུན་ཚོགས་དགེ་ལེགས་ཀུན་གྱི་དཔལ་མངའ་བ། ། རྡོ་རྗེ་འཆང་དབང་དཔལ་ཆེན་ནཱ་རོ་སོགས། ། དཔལ་ལྡན་བླ་མ་དམ་པའི་ཚོགས་རྣམས་ཀྱི། ། བྱིན་རླབས་མྱུར་དུ་འཇུག་པའི་བཀྲ་ཤིས་ཤོག ། རྒྱལ་བའི་ཡུམ་མཆོག་ཤེས་རབ་ཕ་རོལ་ཕྱིན། །
རང་བཞིན་འོད་གསལ་གདོད་ནས་སྤྲོས་དང་བྲལ། ། བརྟན་གཡོའི་དངོས་ཀུན་སྤྲོ་དང་བསྡུད་མཛད་མ། ། མཁའ་སྤྱོད་ཆོས་ཀྱི་སྐུ་ཡི་བཀྲ་ཤིས་ཤོག ། མཚན་དཔེའི་དཔལ་འབར་རབ་མཛེས་བརྗིད་པའི་སྐུ། ། དྲུག་ཅུའི་དབྱངས་ལྡན་ཐེག་མཆོག་སྒྲོག་པའི་གསུང་། ། ཡེ་ཤེས་ལྔ་ལྡན་བདེ་གསལ་མི་རྟོག་ཐུགས། ། ལྷན་སྐྱེས་ལོངས་སྤྱོད་རྫོགས་སྐུའི་བཀྲ་ཤིས་ཤོག ། སྣ་ཚོགས་ཞིང་དུ་སྣ་ཚོགས་གཟུགས་སྐུ་ཡིས། ། སྣ་ཚོགས་ཐབས་ཀྱིས་སྣ་ཚོགས་གདུལ་བྱའི་དོན། ། སྣ་ཚོགས་བསམ་པ་ཇི་བཞིན་བསྒྲུབ་མཛད་མ། །
ཞིང་སྐྱེས་སྤྲུལ་པའི་སྐུ་ཡི་བཀྲ་ཤིས་ཤོག ། པདྨ་རཱ་གའི་མདོག་མཚུངས་རྗེ་བཙུན་མ། ། འཛུམ་ཁྲོའི་ཉམས་ལྡན་ཞལ་གཅིག་ཕྱག་གཉིས་ཀྱིས། ། གྲི་ཐོད་ལེགས་འཛིན་ཞབས་ཟུང་བརྐྱངས་བསྐུམས་ཚུལ། ། མངལ་སྐྱེས་མཁའ་སྤྱོད་མཆོག་གི་བཀྲ་ཤིས་ཤོག ། གང་གི་རྣམ་སྤྲུལ་གྲངས་མེད་བྱེ་བ་ཕྲག ། སྟོང་ཕྲག་བདུན་ཅུ་རྩ་གཉིས་ཚོགས་རྣམས་ཀྱིས། ། སྒྲུབ་པ་པོ་ཡི་བར་ཆད་ཀུན་སེལ་ཞིང་། ། འདོད་དོན་དངོས་གྲུབ་སྩོལ་བའི་བཀྲ་ཤིས་ཤོག ། ཅེས་པ་དང་།
གཞན་ཡང་ཆོས་སྐྱོང་ནོར་ལྷ་སོགས་ཀྱི་བཀྲ་ཤིས་རྒྱས་པར་བརྗོད་ཅིང་སྒྲུབ་ཁང་གི་ཕྱོགས་ཀུན་ཏུ་མེ་ཏོག་གི་ཆར་དབབ་པར་བྱའོ། ། འདི་ལྟ་བུའི་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་ཟབ་མོའི་ལམ་གྱི་དབང་དང་བྱིན་རླབས། གདམས་པའི་ཚོགས་རྣམས་ཐོབ་ནས། གང་ཟག་དབང་པོ་རབ་ཀྱིས་བཟླས་སྒོམ་ཁོ་ན་ཆག་མེད་དུ་ཉམས་སུ་བླང་ཞིང་། འདི་རང་གི་བསྙེན་པ་མཐར་ཕྱིན་པར་བྱས། ཡར་ངོའི་ཚེས་བཅུ་དང་། མར་ངོའི་ཉེར་ལྔ་སྟེ། ཚེས་བཅུ་གཉིས་ཀྱི་མཆོད་པ་ལ་བརྩོན་པར་བྱས་པ་ཙམ་གྱིས། རེ་ཞིག་ན་རྡོ་རྗེ་རྣལ་འབྱོར་མ་ཐ་མལ་གྱི་བུད་མེད་ཀྱི་རྣམ་པས་འབྱོན་ཞིང་། དེ་ལྟར་བྱོན་པ་དེ་ཉིད་རྡོ་རྗེ་རྣལ་འབྱོར་མ་ཡིན་པ་ལ་ཡིན་པར་ངོ་ཤེས།
དེས་རྣལ་འབྱོར་པའི་ལག་པའི་འཁྲིག་མ་ནས་བཟུང་སྟེ། ལུས་མ་སྤངས་པར་མཁའ་སྤྱོད་དུ་འཁྱེར་བར་བཤད་ཅིང་། གང་ཟག་དབང་པོ་འབྲིང་གིས་དེ་ལྟར་ཉམས་སུ་བླངས་ཀྱང་རྟགས་སོགས་ཅི་ཡང་མ་བྱུང་ན། འདི་རང་གི་བསྙེན་པ་ཡི་གེའི་གྲངས་ཀྱི་འབུམ་ཚར་གཉིས་ཙམ་བཟླས་པའི་བསྙེན་པ་དང་། ལྃ་ཀ་ལིང་ཀའི་ཤིང་ལ་བརྟེན་ནས་སིནྡྷཱུ་ར་བསྒྲུབ་པའི་སྒྲུབ་པ་བྱས། དེ་རྗེས། སིནྡྷུ་ར་དེས་རང་གི་དཔྲལ་བར་དགའ་བ་འཁྱིལ་པ་བྲི་ཞིང་། འཕོངས་ར་ལྟ་བུ་བུད་མེད་མང་དུ་འཚོགས་པའི་སར་ཕྱིན་ནས། རྣལ་འབྱོར་མའི་ང་རྒྱལ་བརྟན་པོས་བལྟས་པའི་ཚེ། བུད་མེད་གང་གི་དཔྲལ་བར་མེ་ལོང་ལ་གཟུགས་བརྙན་ཤར་བ་བཞིན་དགའ་འཁྱིལ་འཕོས་ན།
དེ་ཉིད་རྡོ་རྗེ་རྣལ་འབྱོར་མ་ཉིད་ཡིན་པས། གཡོན་ནས་བསྐོར་བ་སོགས་གསོལ་བ་བཏབ་པས། དེས་རང་གི་འཁྲིག་མ་ནས་བཟུང་སྟེ་མཁའ་སྤྱོད་དུ་འཁྱེར་བར་གསུངས་པ་ནི། འབྲིང་བསྙེན་སྒྲུབ་ལས་གསུམ་ལ་བརྟེན་ནས་མཁའ་སྤྱོད་བསྒྲུབ་པ་ཞེས་བྱ་བ་ཡིན་ལ། གང་ཟག་དབང་པོ་ཐ་མས། དེ་ལྟ་བུ་བྱ་བ་མ་གྲུབ་པའམ། གྲུབ་ཀྱང་ཇི་ལྟ་བ་བཞིན་མ་བྱུང་ན། ད་དུང་སྒྱིད་ལུག་མི་བྱ་བར་བཟླས་སྒོམ་ནན་ཏན་དུ་ཉམས་སུ་བླངས་པས། ནམ་ཞིག་འཆི་བ་འོད་གསལ་ཆོས་སྐུ་ལས། བར་དོར་ལངས་པ་ན།
རྡོ་རྗེ་རྣལ་འབྱོར་མའི་བཟླས་སྒོམ་བྱེད་པའི་སྣང་བ་འབྱུང་ཞིང་། དེ་ལ་བརྟེན་ནས་དུས་དེ་ཉིད་དུ་རྡོ་རྗེ་རྣལ་འབྱོར་མ་མཁའ་སྤྱོད་ཀྱི་དཔའ་བོ་མཁའ་འགྲོའི་ཚོགས་དང་བཅས་པས་སྒྲུབ་པ་པོ་དེ་སེང་གེའི་ཁྲི་ལ་བཞག འཇའི་གུར་ཕུབ། མེ་ཏོག་གི་ཆར་འབེབས་བཞིན་པས་མཁའ་སྤྱོད་དུ་འཁྱེར་བ་ནི་ངེས་པ་ཡིན་པར་གསུངས་ལ། དེ་ལྟ་བུའི་མཁའ་སྤྱོད་ལ་ཡང་། མཁའ་སྤྱོད་ཆེན་པོ་ནི་སངས་རྒྱས་ཀྱི་ས་ཡིན་ཞིང་། མཁའ་སྤྱོད་ཆུང་ངུ་ནི་འཇའ་ལུས་རྡོ་རྗེའི་སྐུ་ལོ་བཅུ་དྲུག་ལོན་པའི་ན་ཚོད་ཅན། ཅི་འདོད་པའི་ལོངས་སྤྱོད་ཐམས་ཅད་ནམ་མཁའ་ལས་འབྱུང་བ། ཚེ་ཉི་ཟླ་གནས་ཀྱི་བར་དུ་ཐུབ་ཅིང་། རྫུ་འཕྲུལ་གྱིས་ནམ་མཁའ་ལ་འགྲོ་ནུས་པས་སྤྲུལ་སྐུ་ལས་དངོས་སུ་ཆོས་ནོད་ཅིང་།
སྤྲུལ་སྐུའི་ཞིང་ཁམས་རྣམས་སུ་ཐོགས་མེད་དུ་བགྲོད་ནུས་པ། ཚེ་དེ་ལ་སངས་རྒྱ་ངེས་པ་ཞིག་ཡིན་པར་བཤད་དོ། ། དེ་ལྟར་མཆོག་ཏུ་ཟབ་ཅིང་ཤིན་དུ་འགྲུབ་ཐག་ཉེ་བའི་རྡོ་རྗེ་རྣལ་འབྱོར་མའི་ལམ་འདི་ཉིད་ལ་བརྟེན་ནས་རྒྱ་བོད་ཀྱི་སྐྱེས་ཆེན་གྲངས་མེད་པ་ཞིག་མཁའ་སྤྱོད་དུ་བྱོན་པའི་ལོ་རྒྱུས་འབྱུང་ཡང་། འདིར་སྐལ་བཟང་རྣམས་སྤྲོ་བ་བསྐྱེད་པའི་ཕྱིར་བླ་མ་གོང་མའི་གསུང་རྒྱུན་རྣམ་ཐར་སོགས་ནས་འབྱུང་བ་ལྟར་རགས་རིམ་ཞིག་ཁུངས་བསྟན་ཙམ་བརྗོད་ན། རྒྱ་གར་འཕགས་ཡུལ་དུ་གྲུབ་ཆེན་དྲིལ་བུ་པ། དཔལ་ནཱ་རོ་པ་ཆེན་པོ། ཨ་བྷ་ཡ་ཀ་ར་སོགས་འདིའི་ལམ་ལ་བརྟེན་ནས་གྲུབ་ཐོབ་བྱ་ཁྱུ་འཕུར་བ་ལྟར་བྱུང་བའི་ཚུལ་དང་། བོད་གངས་ཆེན་འདིར་ཡང་། པུ་ཧྲང་ལོ་ཙཱ་བས་ལུས་མ་སྤངས་པར་མཁའ་སྤྱོད་འགྲུབ་ཚུལ། འབྲོག་མི་ལོ་ཙཱ་བའི་སློབ་མ་བསྒོམ་པ་མོའི་ལོ་རྒྱུས་དང་།
རྗེ་བཙུན་གྲགས་པ་རྒྱལ་མཚན་ལ་མཁའ་སྤྱོད་ནས་སྤྱན་འདྲེན་བྱུང་ཚུལ། ནམ་ཟ་བྲག་ཕུག་པའི་ཉེ་གནས་ལུས་མ་སྤངས་པར་མཁའ་སྤྱོད་དུ་བྱོན་ཚུལ། ཡང་ནམ་ཟ་བྲག་ཕུག་པའི་སློབ་མ་བདུན་ལུས་མ་སྤངས་པར་སོང་ཚུལ། གྲུབ་ཆེན་བུདྡྷ་བའི་སློབ་མ་ཞིག་དགོན་པའི་དགེ་སློང་དེ་བ་མ་ཏི། ཉེར་ལྔ་ལ་མཁའ་སྤྱོད་མས་སྤྱན་དྲངས་ཚུལ། བླ་མ་དམ་པ་མཁའ་སྤྱོད་མས་རྗེས་སུ་བཟུང་ཚུལ། སྔགས་འཆང་གཟུངས་པ་ལ་མཁའ་སྤྱོད་མས་བྱུ་རུ་དམར་པོའི་སྐས་དངོས་སུ་བཙུགས་ཚུལ། བཟང་པོ་རྒྱལ་མཚན་གྱི་གདུང་ལ་རྣལ་འབྱོར་མ་རང་བྱོན་འཁྲུངས་ཚུལ། བླ་ཆེན་ཆོས་དཔལ་བས་སིནྡྷུ་རའི་སྒྲུབ་པ་བྱས་པས་ཁོང་གཤེགས་དུས་རྣལ་འབྱོར་མའི་སྐུ་རང་བྱོན་འཕེལ་ཚུལ། ཁམས་པ་བསོད་ནམས་བཟང་པོ་རྣལ་འབྱོར་མས་མཁའ་སྤྱོད་ལ་དངོས་སུ་ཁྱེར་ཚུལ།
ཤར་ཆེན་ཡེ་རྒྱལ་ལ་རྣལ་འབྱོར་མས། འཆི་བ་ཞེས་བྱའི་རྣམ་རྟོག་འདི། ། མཁའ་ལ་འགྲོ་བའི་གནས་སུ་ཁྱེར། ། ཞེས་པའི་ལུང་བསྟན་བྱུང་བ་དང་། རྡོ་རྗེ་འཆང་གི་སློབ་མ་ཚ་བ་རོང་པ་ཤཱཀྱ་རྒྱལ་མཚན་འཕན་ཡུལ་གྱི་རི་ལས་ལུས་མ་སྤངས་པར་མཁའ་སྤྱོད་དུ་གཤེགས་ཚུལ། ཡང་ཚ་བ་རོང་པ་བསོད་ནམས་བཟང་པོ། ཚ་རོང་གི་རི་ལས་འཆི་ཁར་མཁའ་སྤྱོད་དུ་གཤེགས་ཚུལ། རྗེ་སེམས་དཔའ་ཆེན་པོའི་སློབ་མ་གསུམ་མཁའ་སྤྱོད་དུ་དངོས་སུ་གཤེགས་པའི་ལོ་རྒྱུས་དང་། པཎ་ཆེན་གུང་རུ་ལ་རྣལ་འབྱོར་མས་དངོས་སུ་རྗེས་སུ་བཟུང་ཚུལ། ཆོས་རྗེ་སངས་རྒྱས་བཟང་པོ་ལ་རྗེ་བཙུན་མས་རཀྟ་དབུ་ཞྭའི་ནང་དུ་སྩལ་ཚུལ།
རྗེ་སངས་རྒྱས་དཔལ་བཟང་ལ་ནང་མཆོད་ཀྱི་སྟེང་དུ་རྣལ་འབྱོར་མ་ཚོན་གང་པ་དངོས་སུ་བྱོན་ནས་ཞལ་བསྟན་ཚུལ། སྲད་པ་ཀུན་བློ་ལ་རྡོ་རྗེ་རྣལ་འབྱོར་མས་མིའི་བུ་མོ་དངོས་ཀྱི་རྣམ་པར་བསྟན་ཚུལ་དང་། ཁོང་བྱང་ཆེན་དུ་གཤེགས་པ་རྣལ་འབྱོར་མས་བསུ་བའི་འོད་ཟེར་དགེ་ལྡན་པས་མཐོང་བས་བྲང་བརྡུངས་ཚུལ། རྗེ་ཀུན་དགའ་རྒྱལ་མཚན་པས་འཕོ་བ་ལེགས་པར་ཐེབས་ཚུལ། པུ་ཧྲང་རྣལ་འབྱོར་པ་ལ་རྣལ་འབྱོར་མ་ལ་བརྟེན་ནས་བར་ཆད་བསལ་ཚུལ་དང་གདུང་ལ་རྣལ་འབྱོར་མ་བྱོན་ཚུལ། གྲུབ་ཆེན་དཀོན་མཆོག་བློ་གྲོས་པ་མནལ་ལམ་དུ་རྣལ་འབྱོར་མས་རྗེས་སུ་བཟུང་ཚུལ། ཀུན་མཁྱེན་རིན་པོ་ཆེ་དང་། ས་ལོ་ཐམས་ཅད་མཁྱེན་པ་གཉིས་ཀྱང་རྣལ་འབྱོར་མའི་འཕོ་བ་ལ་བརྟེན་ནས་བདེ་བ་ཅན་དུ་གཤེགས་ཚུལ། ཚར་ཆེན་ཆོས་ཀྱི་རྒྱལ་པོ་ལ་རྡོ་རྗེ་རྣལ་འབྱོར་མ་ཐ་མལ་པའི་བུད་མེད་ཀྱི་ཚུལ་སོགས་རྣམ་སྤྲུལ་དུ་མས་མངོན་སུམ་དུ་ཞལ་ཡང་ཡང་བསྟན་ཚུལ། བདག་གི་བླ་མ་རྒྱལ་བ་མུས་པ་ཆེན་པོ་རྡོ་རྗེ་འཆང་མིའི་སྐུ་གཟུགས་ཅན་དེ་ཉིད་ལ་ཡང་།
རྟ་ལོ་ཟླ་བ་ལྔ་པའི་ཚེས་བཅུ་བཞིའི་ཉི་མ་ཤར་དྲོས་ལ་བསམ་གཏན་ཕུའི་གཟིམ་ཕུག་ཏུ་རྡོ་རྗེ་རྣལ་འབྱོར་མའི་ཚོགས་ཀྱི་བསུ་བ་དངོས་སུ་བྱོན་ནས་དེ་དག་དང་གསུང་གླེང་མཛད་པ་རྗེ་དབོན་གྱིས་གནམ་སྒོའི་སྟེང་གི་གཟིམ་ཕུག་གི་མདོ་ནས་ཐོས་ཚུལ། དེ་ནས་ཉེར་གཅིག་ནམ་ལངས་ལ་རྡོ་རྗེ་རྣལ་འབྱོར་མའི་མདའ་ཁ་མའི་རྣལ་འབྱོར་གསལ་འདེབས་པར་མཛད་དེ། ཕཊ྄་ཆེ་བ་གཉིས་དང་། ཧིཀ་ཆུང་ངུ་ཞིག་གསུང་བའི་མོད་ལ། དེ་མ་ཐག་དབུ་ལས་ཆུ་སྐོལ་བ་ལྟ་བུའི་རླངས་པ་ཆེན་པོ་སྐྱ་བུན་པ་དང་བཅས་སྐད་ཅིག་ཉིད་ལ་དབུ་གཙུག་ཚངས་པའི་བུ་ག་ཟངས་ཐལ་དུ་གྱུར་པ་ནས་དབུ་མ་ལྟ་བུའི་སྦོམ་ཕྲ་སྨྱུག་མ་འབྲིང་པོ་ཙམ་གྱི་རྩ་སྦུབས་སྟོང་ཞིག་རྒྱང་གིས་འཐོན་པ་ལས་བྱང་སེམས་ཉི་ལེ་བ་དང་བཅས་ཐོགས་པ་མེད་པར་མཁའ་སྤྱོད་ཆེན་པོ་འོག་མིན་དུ་གཤེགས་པའི་ཚུལ། སྣར་ཐང་སྡེ་པ་ནམ་མཁའ་རྒྱལ་མཚན་པས་དགེ་ལྡན་པའི་སྐུ་མང་པོ་བཤིགས་ཤིང་སྡིག་བསགས་ཀྱང་། གཤེགས་དུས་རྣལ་འབྱོར་མ་ལ་བརྟེན་ནས་དབུ་གཙུག་འཕར་ཚུལ། བླ་མ་ནམ་མཁའ་རྡོ་རྗེའི་གདུང་ལ་ཨོཾ་གསུམ་མ་བྱོན་ཚུལ། སྒྲུབ་ཆེན་པ་སེང་གེ་གྲགས་གཤེགས་དུས་སིནྡྷུ་རའི་ཆར་བབས་ཚུལ། དེ་ལ་སོགས་ཏེ་རྗེ་བཙུན་ནཱ་རོ་མཁའ་སྤྱོད་འདི་ལ་བརྟེན་ནས་དངོས་གྲུབ་ཀྱི་མཚན་མ་ཐོབ་པའི་ལོ་རྒྱུས་མཐའ་ཡས་པ་ཞིག་འབྱུང་བས་སྐལ་བཟང་རྣམས་འདིའི་བཟླས་སྒོམ་འཆག་མེད་དུ་བགྱིད་ཅིང་བསྙེན་སྒྲུབ་སོགས་ལ་འབད་པ་དང་།
ཚེས་བཅུའི་མཆོད་པ་བགྱིད་པའང་སྐལ་བ་བཟང་པོར་ཤེས་པར་བྱས་ནས་ཡིད་དགའ་ཡལ་ལེ་ཤེས་པ་སྤྲོ་སིང་ངེ་བའི་ངང་ནས། ཆགས་སྡང་རྨོངས་གསུམ་གྱི་རྣམ་རྟོག་རྒྱང་རིང་དུ་སྤངས་ཏེ་ཚིག་དོན་ལ་སེམས་རྩེ་གཅིག་ཏུ་བསྒྲིལ་ཏེ་ཉམས་སུ་ལེན་པ་ཞུ། དེ་དག་གིས་ནི་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་བསྒྲུབ་ཅིང་མཆོད་པ་དང་བདག་ཉིད་འཇུག་ཅིང་དབང་བླང་བའི་ཚུལ་གསལ་བར་བཤད་པ་འགྲོ་ཀུན་མཁའ་སྤྱོད་བསྒྲོད་པའི་མྱུར་ལམ་ཞེས་བྱ་བ་ལེགས་པར་བསྟན་ཟིན་ཏོ། ། འདིར་སྨྲས་པ། དཔལ་ལྡན་འཁོར་ལོ་སྡོམ་པའི་ཆོས་ཀྱི་བཅུད། ། དཔལ་མོ་མཁའ་སྤྱོད་དགའ་མའི་ཉེ་ལམ་མཆོག ། དཔལ་ལྡན་ས་སྐྱའི་རྗེ་བཙུན་གསེར་ཆོས་གང་། ། དཔལ་མཆོག་ཧེ་རུ་ཀ་དཔལ་མུས་པ་རྗེའི། ༡ ། གསུང་གི་བཅུད་འདི་འདི་ཕྱིར་ཕན་འདོད་རྣམས། །
བརྩོན་པས་ལེགས་སྒྲུབས་བསྒྲུབས་ན་འཁོར་བ་ལས། ། ངེས་པར་མྱུར་གྲོལ་གྲོལ་བ་མཆོག་ཐོབ་འགྱུར། ། དེ་ཕྱིར་སྐལ་བཟང་བཟང་པོའི་ལས་འཕྲོ་ཅན། ༢ ། སྙིང་དབུས་བཞུགས་པའི་མཁའ་སྤྱོད་དབང་མོ་དེ། ། སྙིང་ནས་བསྒྲུབ་པར་འདོད་པའི་སློབ་བུ་རྣམས། ། སྙིང་གི་གདམས་པ་མཁའ་སྤྱོད་མྱུར་ལམ་འདི། ། སྙིང་ལྟར་གཅེས་པར་ཟུངས་ལ་དོན་གཉིས་སྒྲུབས། ༣ ། རབ་འབྱམས་རྒྱུད་སྡེའི་སྙིང་པོ་གསང་བའི་གཏམ། །
རབ་མང་མཁས་གྲུབ་བྱེ་བ་གཤེགས་པའི་ལམ། ། རབ་མཆོག་རྗེ་བཙུན་གོང་མའི་གསུང་རབ་ལས། ། རབ་གུས་བློ་ཡིས་ལེགས་པར་བཏུས་ཏེ་སྦྱར། ༤ ། ནམ་ཡང་ཚེ་འདིའི་ལས་ལ་ཟིན་མེད་ཅིང་། ། ནམ་འཆི་ཆ་མེད་ངེས་པར་འཆི་བའི་ཚུལ། ། ནམ་གྱི་སྲོད་དང་ཐོ་རངས་ལེགས་བསམས་ན། ། ནམ་ཡང་ཆོས་མེད་དལ་བར་འདུག་ཕོད་དམ། ༥ ། བདག་འདྲ་དམ་པའི་རིགས་སུ་སྐྱེས་མོད་ཀྱང་། །
བདག་ཏུ་འཛིན་པ་ཆགས་སྡང་རྨོངས་གསུམ་གྱིས། ། བདག་ཡིད་དམ་དུ་བཅིངས་པ་འདི་བསམ་ན། ། བདག་ནི་ཕྱི་མ་གར་སྐྱེ་་་་་་ངན་སོང་ལས་མ་འདས་པས་ཨ་ཙ་མ། ༦ ། འོན་ཀྱང་རྡོ་རྗེ་འཆང་དངོས་རྗེ་དང་མཇལ། ། མཇལ་བར་མ་ཟད་གདམས་པ་རྒྱ་མཚོ་ཐོས། ། ཐོས་ཙམ་མིན་པར་ཐུགས་ཡིད་གཅིག་ཏུ་འདྲེས། ། འདྲེས་པས་འདི་ཕྱིའི་དོན་ཀུན་ལྷུན་གྱིས་གྲུབ། ༧ ། དེས་ན་བདག་དང་བདག་གི་གདུལ་བྱ་ཀུན། །
ཀུན་མཁྱེན་མ་ཐོབ་བར་དུ་ཡོངས་འཛིན་རྗེ། ། རྗེ་བཙུན་ཁྱོད་ལས་ལྷག་པའི་སྐྱབས་གཞན་མེད། ། མེད་ཕྱིར་འབྲལ་མེད་ཐུགས་རྗེས་བསྐྱབ་ཏུ་གསོལ། ༨ ། འདི་སྦྱར་དགེ་བས་བདག་ཅག་དཔོན་སློབ་རྣམས། ། འདིར་ནི་ཚེ་རིང་དོན་གཉིས་མཐར་ཕྱིན་ཏེ། ། འདི་ནས་མཁའ་འགྲོས་མངོན་སུམ་མདུན་བསུས་ནས། ། འདི་ཕྱིར་འབྲལ་མེད་དོན་ཀུན་འགྲུབ་གྱུར་ཅིག ༩ ། ཅེས་རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་བསྒྲུབ་ཅིང་མཆོད་པ་དང་བདག་ཉིད་འཇུག་ཅིང་དབང་བླང་བའི་ཚུལ་གསལ་བར་བཤད་པ་འགྲོ་ཀུན་མཁའ་སྤྱོད་བསྒྲོད་པའི་མྱུར་ལམ་ཞེས་བྱ་བ་འདི་ནི།
ཁམས་གསུམ་ཆོས་ཀྱི་རྒྱལ་པོ་ཆེན་པོ་དཔལ་ས་སྐྱ་པ་ཆེན་པོ་རིགས་ལྡན་འཇམ་པའི་དབྱངས་སྐུ་མཆེད་དང་། རྗེ་བཙུན་མུས་པ་ཆེན་པོ་འཁོར་ལོ་སྡོམ་པ་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའི་མཚན་ཅན། རྗེ་ནགས་དགོན་པ་ཆེན་པོ་སྦྱིན་པ་གྲགས་པ། གྲུབ་པ་མཆོག་གི་དེད་དཔོན་ཆོས་ཀྱི་རྗེ་དབང་ཕྱུག་རབ་བརྟན་ལ་སོགས་ཏེ། ཡོངས་འཛིན་དམ་པ་དུ་མ་ལས་གདམས་པ་རྒྱ་མཚོའི་བཀའ་དྲིན་མནོས་ཤིང་། ཁྱད་པར་རྗེ་བཙུན་མུས་པ་ཆེན་པོ་ལས། དཔལ་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ། ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས། བསྐྱེད་རྫོགས་ཀྱི་ཟབ་ཁྲིད་རྒྱུད་དང་རྒྱ་བོད་ཀྱི་ཚད་ལྡན་གྱི་གཞུང་དུ་མའི་བཤད་ལུང་སོགས་མདོར་ན་རྣལ་འབྱོར་གསང་མཐའི་གདམས་པ་རྒྱ་མཚོ་ལྟ་བུའི་བཀའ་དྲིན་མནོས་པའི་སྐལ་བ་བཟང་པོ་ཅན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
རང་གཞན་ཐམས་ཅད་མཁའ་སྤྱོད་ཀྱི་གོ་འཕང་བསྒྲུབ་པའི་སླད་དུ། རྗེ་བཙུན་རྡོ་རྗེ་རྣལ་འབྱོར་མའི་རྒྱ་གཞུང་གི་དགོངས་འགྲེལ་ཚད་མར་གྱུར་པ། དཔལ་ལྡན་ས་སྐྱ་པའི་གོང་མ་རྣམས་ཀྱི་གསུང་རབ་རྗེས་འབྲངས་དང་བཅས་པའི་ཡིག་ཆ་ཚད་ལྡན་དུ་མ་ཞིག་གི་དགོངས་པ་ཕྱོགས་གཅིག་ཏུ་དཔལ་ས་སྐྱ་པ་ཆེན་པོ། རྗེ་བཙུན་རིན་པོ་ཆེ། ཆོས་རྒྱལ་འཕགས་པ། རྡོ་རྗེ་འཆང་། ཀུན་མཁྱེན་རིན་པོ་ཆེ། རྗེ་སངས་རྒྱས་དཔལ་བཟང་། པཎ་ཆེན་གུང་རུ། ས་ལོ་འཇམ་པའི་རྡོ་རྗེ།
ངོར་ཆེན་དཀོན་མཆོག་ལྷུན་གྲུབ། སྔགས་འཆང་ཆོས་ཀྱི་རྒྱལ་པོ། རྗེ་ཚར་ཆེན་ཡབ་སྲས། རྗེ་བཙུན་ཀུན་དགའ་གྲོལ་མཆོག ཐར་རྩེ་ནས་ནམ་མཁའ་དཔལ་བཟང་རྣམས་ཀྱིས་མཛད་པའི་སྒྲུབ་ཐབས། སིནྡྷུ་རའི་དཀྱིལ་ཆོག བྱིན་རླབས་ཀྱི་ཡི་གེ་སོགས་གསུང་རབ་དེ་དག་གི་དགོངས་པ་ཇི་ལྟ་བ་བཞིན་དུ་བཀོད་པ་ཡིན་པས། ཁོ་བོའི་རང་བཟོ་ཅུང་ཟད་ཀྱང་མེད་དོ། ། བསྡུས་ནས། རྒྱ་གར་ལུགས་ལ་ཀྵ་ཡ་ཞེས་པ་ཟད་པ་དང་།
རྒྱ་ནག་ལུགས་ལ་མེ་ཕོ་སྟག་གི་ལོ། ཕཱལ་གྷུ་ནཿཞེས་པའི་དུས་ཀྱི་དཀར་ཕྱོགས་དགའ་བ་དང་པོའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོ་ཡོན་ཏན་རིན་པོ་ཆེ་དུ་མའི་འབྱུང་གནས་ཀྱི་བཞི་ཐོག་བླ་བྲང་གི ས་གསུམ་གྱི་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་གྱི་དྲུང་ག་ལ་བ་དེར་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱིས་སོར་མོའི་འདུ་བྱེད་ལས་ལེགས་པར་བསྐྲུན་པའོ། ། འདིས་བསྟན་པ་དང་སེམས་ཅན་ལ་ཕན་བདེ་དཔག་ཏུ་མེད་པ་འབྱུང་ཞིང་། བདག་ཅག་དཔོན་སློབ་ཐམས་ཅད་ཚེ་འདིའམ། འཆི་ཁའམ། བར་དོར་མཁའ་སྤྱོད་དབང་མོས་རྗེས་སུ་བཟུང་ནས། ཁམས་གསུམ་གྱི་སེམས་ཅན་ཐམས་ཅད་དག་པ་མཁའ་སྤྱོད་དུ་འདྲེན་ནུས་པའི་མཐུ་དང་ལྡན་པར་གྱུར་ཅིག ། སྨྲས་པ། ཁོ་བོས་བྱས་པའི་སྒྲུབ་དཀྱིལ་འདི་ཉིད་ནི། །
ཚད་ལྡན་གོང་མའི་གསུང་རབ་མང་པོ་ལས། ། བཏུས་ཕྱིར་ཕྱོགས་རེ་མཐོང་བ་རྒྱུ་མཚན་དུ། ། བྱས་ནས་ལུགས་འདིར་སོམ་ཉི་མ་བྱེད་ཅིག ། ཅེས་ཀྱང་གདམས་པ་སྟེ་རྒྱུ་མཚན་སྤྲོས་པས་ཆོག་གོ། །། སརྦ་མངྒ་ལཾ། ཀ་ལྱ་ཎ་བརྡྷནྟུ། གཅིག་ཞུས་དག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 48 ཨ་མྱེས་ཞབས། ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་སྒྲུབ་ཅིང་མཆོད་པ་དང་བདག་འཇུག་དབང་བླང་བའི་ཚུལ།
PAGE * MERGEFORMAT 47
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
