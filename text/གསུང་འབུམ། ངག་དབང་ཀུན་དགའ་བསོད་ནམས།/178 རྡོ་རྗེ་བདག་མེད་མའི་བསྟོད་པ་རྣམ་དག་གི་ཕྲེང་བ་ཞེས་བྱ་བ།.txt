གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༨
རྡོ་རྗེ་བདག་མེད་མའི་བསྟོད་པ་རྣམ་དག་གི་ཕྲེང་བ་ཞེས་བྱ་བ།
༄༅། །རྡོ་རྗེ་བདག་མེད་མའི་བསྟོད་པ་རྣམ་དག་གི་ཕྲེང་བ་ཞེས་བྱ་བ་ལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཞུས་དག་མཛད་པ་བཞུགས་སོ།། རྡོ་རྗེ་བདག་མེད་མའི་བསྟོད་པ་རྣམ་དག་གི་ཕྲེང་བ་ཞེས་བྱ་བ། བླ་མ་དང་དཔལ་རྡོ་རྗེ་མཁའ་འགྲོ་མ་ལ་ཕྱག་འཚལ་ལོ། ། མ་ལུས་སངས་རྒྱས་ཀུན་བདག་ཉིད། ། མཁའ་འགྲོ་ཀུན་དང་མཉམ་སྦྱོར་བ། ། དཔལ་ལྡན་བླ་མར་ཕྱག་འཚལ་ནས། ། མཁའ་འགྲོའི་དཀྱིལ་འཁོར་བསྟོད་པར་བགྱི། ། འཁོར་དང་མྱ་ངན་འདས་དངོས་ཀུན། ། གང་ཞིག་ལས་ནི་བྱུང་གྱུར་པ། ། དེ་ཉིད་ཤེས་རབ་ཕ་རོལ་ཕྱིན། །
བདག་མེད་མ་དཔལ་ཕྱག་འཚལ་ལོ། ། བུད་མེད་སྒྱུ་མས་འཁོར་བ་ཡི། ། སྒྱུ་མའི་སྤྲོས་པ་ཞི་བྱའི་ཕྱིར། ། ཡེ་ཤེས་སྒྱུ་མར་རྣམ་འཕྲུལ་བ། ། སྒྱུ་མ་ཆེན་མོར་ཕྱག་འཚལ་ལོ། ། གདབ་པའི་ཕྱིར་དང་འདེབས་པའི་ཕྱིར། ། མཚོན་ཕྱིར་མི་འདའ་བ་ཡི་ཕྱིར། ། རྫོགས་སངས་རྒྱས་ཉིད་ཕྱག་རྒྱ་ཆེར། ། ཡང་དག་སྟོན་ལ་ཕྱག་འཚལ་ལོ། ། ཆགས་ཅན་རྗེས་སུ་གཞུག་ཕྱིར་དང་། །
ཆགས་པས་བྱང་ཆུབ་བསྒྲུབ་ཕྱིར་དང་། ། དངོས་གྲུབ་མྱུར་ཕྱིར་ལྷ་མོ་ཡི། ། སྐུར་གྱུར་རྣམས་ལ་ཕྱག་འཚལ་ལོ། ། རྣམ་ཤེས་ཞེ་སྡང་རྣམ་དག་ཅིང་། ། ཆོས་དབྱིངས་ཡེ་ཤེས་བདག་ཉིད་ཐུགས། ། མི་བསྐྱོད་རྡོ་རྗེའི་ངོ་བོ་ཉིད། ། བདག་མེད་མ་དཔལ་ཕྱག་འཚལ་ལོ། ། གཟུགས་དང་གཏི་མུག་རྣམ་དག་ཅིང་། ། མེ་ལོང་ཡེ་ཤེས་ངོ་བོ་ཉིད། ། རྣམ་པར་སྣང་མཛད་བདག་ཉིད་དཔལ། །
རྡོ་རྗེ་མ་ལ་ཕྱག་འཚལ་ལོ། ། ཚོར་དང་སེར་སྣ་རྣམ་དག་ཅིང་། ། མཉམ་ཉིད་ཡེ་ཤེས་ངོ་བོ་ཉིད། ། རིན་ཆེན་འབྱུང་གནས་བདག་ཉིད་དཔལ། ། གསང་བའི་དཀར་མོར་ཕྱག་འཚལ་ལོ། ། འདུ་ཤེས་འདོད་ཆགས་རྣམ་དག་ཅིང་། ། ཀུན་རྟོག་ཡེ་ཤེས་ངོ་བོ་ཉིད། ། འོད་དཔག་མེད་པའི་བདག་ཉིད་དཔལ། ། ཆུ་ཡི་རྣལ་འབྱོར་མར་ཕྱག་འཚལ། ། འདུ་བྱེད་ཕྲག་དོག་རྣམ་དག་ཅིང་། །
བྱ་སྒྲུབ་ཡེ་ཤེས་ངོ་བོ་ཉིད། ། དོན་ཡོད་གྲུབ་པའི་བདག་ཉིད་དཔལ། ། རྡོ་རྗེ་མཁའ་འགྲོ་མར་ཕྱག་འཚལ། ། ས་ཡི་ཁམས་ནི་རྣམ་དག་ཅིང་། ། བྱམས་པ་ཆེན་པོའི་ངོ་བོ་ཉིད། ། ལྷ་མོ་སྤྱན་མའི་བདག་ཉིད་དཔལ། ། པུཀྐ་སཱི་ལ་ཕྱག་འཚལ་ལོ། ། ཆུ་ཡི་ཁམས་ནི་རྣམ་དག་ཅིང་། ། སྙིང་རྗེ་ཆེན་པོའི་ངོ་བོ་ཉིད། ། མཱ་མ་ཀཱི་ཡི་བདག་ཉིད་དཔལ། །
རི་ཁྲོད་མ་ལ་ཕྱག་འཚལ་ལོ། ། མེ་ཡི་ཁམས་ནི་རྣམ་དག་ཅིང་། ། དགའ་བ་ཆེན་པོའི་ངོ་བོ་ཉིད། ། གོས་དཀར་མོ་ཡི་བདག་ཉིད་དཔལ། ། གདོལ་པ་མོ་ལ་ཕྱག་འཚལ་ལོ། ། རླུང་གི་ཁམས་ནི་རྣམ་དག་ཅིང་། ། བཏང་སྙོམས་ཆེན་པོའི་ངོ་བོ་ཉིད། ། ལྷ་མོ་སྒྲོལ་མའི་བདག་ཉིད་དཔལ། ། ཌོམ་བི་ནཱི་ལ་ཕྱག་འཚལ་ལོ། ། གཟུགས་ཀྱི་སྐྱེ་མཆེད་རྣམ་དག་ཅིང་། །
དགུག་དང་ཞི་བའི་ལས་མཛད་པ། ། རྡོ་རྗེ་གཟུགས་མའི་བདག་ཉིད་དཔལ། ། གཽ་རཱི་ལ་ཕྱག་འཚལ་ལོ། ། སྒྲ་ཡི་སྐྱེ་མཆེད་རྣམ་དག་ཅིང་། ། གཞུག་དང་རྒྱས་པའི་ལས་མཛད་པ། ། རྡོ་རྗེ་སྒྲ་མའི་བདག་ཉིད་དཔལ། ། ཙཽ་རཱི་ལ་ནི་ཕྱག་འཚལ་ལོ། ། དྲི་ཡི་སྐྱེ་མཆེད་རྣམ་དག་ཅིང་། ། བཅིངས་དང་དབང་གི་ལས་མཛད་པ། ། རྡོ་རྗེ་དྲི་མའི་བདག་ཉིད་དཔལ། །
བཻཏྟཱ་ལཱི་ལ་ཕྱག་འཚལ་ལོ། ། རོ་ཡི་སྐྱེ་མཆེད་རྣམ་དག་ཅིང་། ། འབེབས་དང་དྲག་པོའི་ལས་མཛད་པ། ། རྡོ་རྗེ་རོ་མའི་བདག་ཉིད་དཔལ། ། གྷསྨ་རཱི་ལ་ཕྱག་འཚལ་ལོ། ། རེག་དང་ལུས་ནི་རྣམ་དག་ཅིང་། ། ས་འོག་སྦྱོང་མཛད་སྐུ་ཡི་དངོས། ། རྡོ་རྗེ་རེག་མའི་བདག་ཉིད་དཔལ། ། ས་སྤྱོད་མ་ལ་ཕྱག་འཚལ་ལོ། ། ཆོས་དང་ཡིད་ནི་རྣམ་དག་ཅིང་། །
ས་བླ་སྦྱོང་མཛད་གསུང་གི་དངོས། ། རྡོ་རྗེ་དབྱིངས་མའི་བདག་ཉིད་དཔལ། ། མཁའ་སྤྱོད་མ་ལ་ཕྱག་འཚལ་ལོ། ། ལྷ་མོ་ཐམས་ཅད་ཁ་དོག་གནག ། དྲག་ཆེན་ཕྱག་རྒྱ་ལྔ་ཡིས་བརྒྱན། ། ཞལ་གཅིག་སྤྱན་གསུམ་དམར་བ་ལ། ། རྟག་ཏུ་གུས་པས་ཕྱག་འཚལ་ལོ། ། འཁོར་ལོ་རྣ་ཆ་ནོར་བུ་དང་། ། ལག་གདུབ་དང་ནི་སྐ་རགས་ཉིད། ། སངས་རྒྱས་ལྔ་ནི་རྣམ་དག་པའི། །
ཕྱག་རྒྱ་འཛིན་ལ་ཕྱག་འཚལ་ལོ། ། ལག་པ་གཅིག་ནི་ཐོད་པས་བྲེལ། ། གཡས་པ་ན་ནི་གྲི་གུག་དང་། ། གཡོན་ན་ཁ་ཊྭཱཾ་ཀ་འཛིན་པའི། ། ལྷ་མོ་རྣམས་ལ་ཕྱག་འཚལ་ལོ། ། སྟག་གི་པགས་པས་རྣམ་དཀྲིས་ཤིང་། ། རོ་ལ་ཞོན་ཞིང་གཟི་བརྗིད་འབར། ། དབུ་སྐྲ་སེར་པོ་གྱེན་འཁྱིལ་བའི། ། ལྷ་མོ་རྣམས་ལ་ཕྱག་འཚལ་ལོ། ། ང་རྒྱལ་ལ་སོགས་སྐྱོན་དྲུག་རྣམས། །
གཅོད་ཕྱིར་གྲི་གུག་རྣམ་པར་གནས། ། དངོས་དང་དངོས་མེད་རྣམ་རྟོག་གི ། མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག ། དངོས་གྲུབ་ཕྱིར་ནི་རྟག་གསོལ་ཅིང་། ། སྟོང་པའི་རྣམ་པས་ཁ་ཊྭཾ་ག ། ཐབས་ཀྱིས་རོ་ཡི་གདན་ལ་གནས། ། མི་གནས་མྱ་ངན་འདས་དངོས་ཕྱིར། ། སྐྱིལ་ཀྲུང་ཕྱེད་པའི་གར་གྱིས་བཞུགས། ། བཅོ་ལྔས་ཡོངས་སུ་བསྐོར་བ་ཡི། །
ལྷ་མོ་རྣམས་ལ་ཕྱག་འཚལ་ལོ། ། སྣོད་ཀྱི་འཇིག་རྟེན་ཡོངས་སྦྱོང་ཞིང་། ། ཡང་དག་ལམ་ནི་ཉེར་མཚོན་བྱེད། ། རྟེན་གནས་གྱུར་པའི་བདག་ཉིད་དཔལ། ། གཞལ་ཡས་ཁང་ལ་ཕྱག་འཚལ་ལོ། ། ལུས་དང་སྲིད་པ་ཡོངས་སྦྱོང་ཞིང་། ། ལྷ་དང་འབྱུང་པོ་དབང་བསྡུད་ཕྱིར། ། གཞལ་ཡས་ཁང་པ་ཡོངས་བསྐོར་བའི། ། དུར་ཁྲོད་བརྒྱད་ལ་ཕྱག་འཚལ་ལོ། ། མི་མཐུན་ཕྱོགས་ལས་རྣམ་རྒྱལ་ཞིང་། །
བདག་གཞན་ཉེ་བར་བསྲུང་བྱེད་པ། ། མཐུ་སྟོབས་མཐའ་ཡས་བདག་ཉིད་དཔལ། ། སྲུང་བའི་འཁོར་ལོར་ཕྱག་འཚལ་ལོ། ། ཡེ་ཤེས་མཁའ་འགྲོའི་དཀྱིལ་འཁོར་ལ། ། བསྟོད་དབྱངས་རྒྱ་མཚོས་ལེགས་མཆོད་པའི། ། དགེ་བ་གང་དེས་འགྲོ་བ་ཀུན། ། ཡེ་ཤེས་མཁའ་འགྲོ་ཉིད་གྱུར་ཅིག ། རྗེ་བཙུན་རྡོ་རྗེ་བདག་མེད་མའི་དཀྱིལ་འཁོར་ལ་བསྟོད་པ་རྣམ་དག་གི་ཕྲེང་བ་ཞེས་བྱ་བ་འདི་ནི། རྡོ་རྗེ་འཛིན་པ་འཕགས་པས་ཆུ་མོ་ཕག་གི་ལོ་གདུ་བུའི་ཟླ་བའི་ཚེས་གཅིག་གི་མཚན་མོ། རྒྱལ་པོ་ཆེན་པོ་ལ་འདི་ཉིད་ཀྱི་དབང་བསྐུར་བ་མདོར་བསྡུས་པ་བསྒྲུབ་པའི་ཚེ་སྦྱར་བའོ། །
ཚིགས་སུ་བཅད་པ་སུམ་ཅུ་རྩ་གཅིག་ཡོད། རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་བསྟོད་པ་རྣམ་དག་གི་ཕྲེང་བ་འདི་ལ་བར་སྐབས་སུ་ཡི་གེ་པས་སྐྱོན་ཤོར་བའི་ཚིག་ལ་འདྲ་མིན་སྣ་ཚོགས་དང་། གོ་དོན་འཕྱུགས་པའི་རིགས་འདུག་པ་རྣམས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ས་སྐྱ་བཀའ་འབུམ་ཆ་དུ་མ་ཞིག་ལ་འདྲ་བསྡུར་བྱས་ཏེ་ཞུས་དག་བགྱིས་པའོ།། །། སརྦ་མཾ་ག་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྡོ་རྗེ་བདག་མེད་མའི་བསྟོད་པ་རྣམ་དག་གི་ཕྲེང་བ་ལ་ཞུས་དག་མཛད་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
