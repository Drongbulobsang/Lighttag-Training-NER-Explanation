གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༢
གསང་བ་འདུས་པའི་དཀྱིལ་འཁོར་འཁོར་ལོ་སྒྲུབ་པའི་ཐབས་རྣམ་པར་བཤད་པ་ངེས་དོན་འཕྲིན་ལས་རྒྱ་མཚོའི་འབྱུང་གནས།
༄༅། །ཤྲཱི་ཝན་གུ་ཧྱ་ས་མཱ་ཛ་མཎྜ་ལ་ཙཀྲ་སཱ་དྷ་ཀ་བྱཱ་ཁྱ་ནྃ་ནིཥཙ་ཏརྠ་ཀརྨ་ས་མུ་ཌ་སྱ་ཀཱ་ར་ནཱ་མ་བི་ཧ་ར་ཏིསྨ། ༄༅། །དཔལ་གསང་བ་འདུས་པའི་དཀྱིལ་འཁོར་འཁོར་ལོ་སྒྲུབ་པའི་ཐབས་རྣམ་པར་བཤད་པ་ངེས་དོན་འཕྲིན་ལས་རྒྱ་མཚོའི་འབྱུང་གནས་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝན་གུ་ཧྱ་ས་མཱ་ཛ་མཎྜ་ལ་ཙཀྲ་སཱ་དྷ་ཀ་བྱཱ་ཁྱ་ནྃ་ནིཥཙ་ཏརྠ་ཀརྨ་ས་མུ་ཌ་སྱ་ཀཱ་ར་ནཱ་མ་སརྦ་བུདྡྷ་སྱ་རུ་པ་ཙཀྲེ་ཤྭ་ར་ན་ཡ་ཀ་ཝ་ར་བཛྲ་ཨཱ་ཙརྻ་པ་དེ་པད་མོ་མུ་ལམ་པྲ་ཎ་མྱ། བོད་སྐད་དུ། དཔལ་ལྡན་གསང་བ་འདུས་པའི་དཀྱིལ་འཁོར་འཁོར་ལོ་སྒྲུབ་པའི་ཐབས་རྣམ་པར་བཤད་པ་ངེས་དོན་འཕྲིན་ལས་རྒྱ་མཚོའི་འབྱུང་གནས་ཞེས་བྱ་བ་སངས་རྒྱས་ཀུན་གྱི་རང་བཞིན་འཁོར་ལོའི་དབང་ཕྱུག་རྡོ་རྗེ་སློབ་དཔོན་ཞབས་ཀྱི་པདྨོའི་དྲུང་དུ་རབ་ཏུ་འདུད་དོ། སྤང་བྱ་ཀུན་སྤངས་ཡོན་ཏན་ལྷུན་རྫོགས་དོན་གཉིས་མཐར་ཕྱིན་སངས་རྒྱས་དང་། ། དེ་གསུང་དྲི་མེད་ལུང་རྟོགས་བདག་ཉིད་ཐར་ལམ་རྨད་བྱུང་དམ་པའི་ཆོས། ། འདས་དང་མ་འདས་ཡོན་ཏན་མཛོད་འཛིན་རྒྱལ་སྲས་བསྟན་འཛིན་དགེ་འདུན་ཏེ། ། སྐྱབས་གནས་བསླུ་མེད་དཀོན་མཆོག་རིན་ཆེན་གསུམ་ལ་བྱང་ཆུབ་བར་དུ་འདུད། །
ཟས་གཙང་སྲས་ཀྱི་ལུང་བསྟན་བདུད་རྩི་བརྙེས་པ་འཕགས་པའི་མཆོག ། རྒྱལ་བའི་བསྟན་ལ་རྒྱལ་བ་གཉིས་པ་ལྟ་བུར་རབ་གྲགས་པ། ། འཕགས་ཡུལ་མཛེས་པའི་རྒྱན་གྱུར་ཀླུ་སྒྲུབ་སྙིང་པོའི་ཞབས། ། དངོས་དང་བརྒྱུད་པའི་སློབ་ཚོགས་བཅས་ལ་གུས་པས་ཕྱག་འཚལ་ལོ། ། གངས་ཅན་འགྲོ་བའི་མིག་གཅིག་འགོས་ལོ་ཆེན་པོ་དང་། ། གང་གི་དྲིན་ལས་ཟབ་ཡངས་ཆོས་ཚུལ་མཛོད་བཟུང་ནས། ། གང་ཡང་འདུས་པའི་བསྟན་པའི་སྒྲོན་མ་གསལ་མཛད་པའི། ། གངས་རིའི་ཁྲོད་ཀྱི་སྔ་རབས་བསྟན་འཛིན་མཆོག་རྣམས་རྒྱལ། ། ཁྱད་པར་ཐུབ་དབང་བསྟན་པའི་རྒྱལ་སྲིད་ལ། ། དབང་བསྒྱུར་ཆོས་ཀྱི་རྒྱལ་པོ་ས་སྐྱ་པ། །
འགྲོ་ཀུན་དགའ་མཛད་སྙིང་པོའི་དོན་སྟོན་པའི། ། བླ་ཆེན་གང་གི་ཞབས་པད་སྤྱི་བོས་འདུད། ། དེ་སྲས་ཐམས་ཅད་མཁྱེན་པ་བསོད་ནམས་རྩེ། ། གངས་ཁྲོད་རྡོར་འཛིན་གཙུག་རྒྱན་གྲགས་པའི་མཚན། ། གནས་ལྔ་ཀུན་མཁྱེན་ས་སྐྱ་པཎ་ཆེན་དང་། ། ཆོས་ཀྱི་རྒྱལ་པོ་རྣམས་ལ་སྙིང་ནས་འདུད། ། ལྷག་མར་སྙིགས་དུས་བསྟན་པའི་མེ་རོ་གསོ་བ་ལ། ། བསམ་བཞིན་བྱོན་པའི་སྔགས་འཆང་བླ་མ་སྤྲུལ་པའི་སྐུ། ། ངག་དབང་ཀུན་དགའ་རིན་ཆེན་ཞེས་སུ་ཡོངས་གྲགས་པའི། ། ཕྱི་རབས་བསྟན་འགྲོའི་རྩ་ལག་མཆོག་དེར་སྙིང་ནས་དད། །
གང་གི་རིགས་སྲས་བསོད་ནམས་བྱེ་བའི་གཏེར། ། པདྨས་རྗེས་བཟུང་གྲུབ་མཆོག་དབང་པོ་དང་། ། གསང་གསུམ་འདུས་པའི་གཙོ་དང་དབྱེར་མེད་པའི། ། རྒྱལ་བའི་ཡབ་གཅིག་གྲགས་པའི་མཚན་ཅན་རྒྱལ། ། གང་ལ་གསོལ་བ་བཏབ་ན་མཆོག་དང་ཐུན་མོང་གི ། དངོས་གྲུབ་མ་ལུས་བདེ་བླག་སྩོལ་བའི་ཐུགས་རྗེ་ཅན། ། དུས་གསུམ་རྒྱལ་བ་ཡོངས་ལས་བཀའ་དྲིན་ཆེས་ལྷག་པའི། ། སྐྱབས་གནས་ཀུན་འདུས་རྗེ་བཙུན་མུས་པའི་ཞབས་བཏུད་ནས། ། རྒྱུད་ཀྱི་མཐར་ཐུག་གསང་བ་འདུས་པ་ཡི། ། སྒྲུབ་པའི་ཐབས་ཀྱི་རྣམ་བཤད་ངོ་མཚར་ཅན། །
ངེས་དོན་འཕྲིན་ལས་རྒྱ་མཚོའི་འབྱུང་གནས་འདི། ། བསྟན་དང་འགྲོ་ལ་ཕན་ཕྱིར་འཆད་ལ་སྤྲོ། ། དམ་པའི་དྲིན་ལས་བློ་ཡི་མེ་ལོང་ལ། ། ཆོས་འདིའི་ཟབ་གནད་རི་མོ་མང་གསལ་ཡང་། ། དུས་ངན་སྐྱེ་བོ་དོན་གཉེར་ཆེར་དམན་པས། ། དེ་ཕྱིར་གཞན་ལ་ཕན་པར་མ་གྱུར་དོགས། ། འོན་ཀྱང་རང་ཉིད་ལྷག་བསམ་དག་པའི་མཐུས། ། གོང་མའི་གསུང་རབ་གསང་འདུས་བསྟན་པའི་རྒྱུན། ། ནུབ་པར་དོགས་ནས་འཕེལ་བར་གྱུར་ཅིག་སྙམ། ། བཤད་པ་འདི་ལ་དོན་གཉེར་དགའ་བས་ཉོན། །
དེ་ལ་འདིར་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད། ངེས་དོན་དུ་བསྐལ་བ་མང་པོའི་སྔོན་རོལ་ནས་ཆོས་སྐུ་མངོན་དུ་མཛད་ཟིན་ཀྱང་། དྲང་པའི་དོན་དུ་འཛམ་བུའི་གླིང་འདི་ཉིད་དུ་མངོན་པར་རྫོགས་པར་སངས་རྒྱས་པའི་ཚུལ་བསྟན་ནས། ཐོག་མར་འདོད་ཆགས་དང་བྲལ་པའི་སྐུར་སྤྲུལ་ཏེ་དམན་པ་ལ་མོས་པའི་གདུལ་བྱ་རྣམས་ལ་འདོད་ཆགས་དང་བྲལ་བའི་སྤྱོད་པ་སྟོན་པའི་ཆོས་ཀྱི་འཁོར་ལོ་དང་། རྒྱ་ཆེན་པོ་ལ་མོས་པའི་གདུལ་བྱ་རྣམས་ལ་ས་དང་ཕ་རོལ་ཏུ་ཕྱིན་པའི་སྤྱོད་པ་སྟོན་པའི་ཆོས་ཀྱི་འཁོར་ལོ་གསུངས། དེ་ནས་འཁོར་ལོས་བསྒྱུར་བའི་གཟུགས་སམ་ཆགས་ཅན་གྱི་གཟུགས་སུ་སྤྲུལ་ནས་ཟབ་མོ་ལ་ལྷག་པར་མོས་པའི་གདུལ་བྱ་རྣམས་ལ་འདོད་ཆགས་ཀྱི་སྤྱོད་པ་སྟོན་པ་རྡོ་རྗེ་ཐེག་པའི་ཆོས་འཁོར་མཐའ་ཡས་པ་ཞིག་གསུངས་པ་ལས། ཐམས་ཅད་ཀྱི་རྩ་བའམ་སྙིང་པོ་ལྟར་གྱུར་པ་ནི་དཔལ་གསང་བ་འདུས་པ་ཡིན་ཏེ། དགྲ་ནག་གི་རྒྱུད་ལས། རྒྱུད་ཀྱི་མཐར་ཐུག་འདུས་པ་སྟེ། ། མ་བྱུང་འབྱུང་བར་མི་འགྱུར་རོ། །
ཞེས་དང་། འཇམ་དཔལ་ཞལ་ལུང་ལས། སངས་རྒྱས་ཀུན་གྱི་འདུས་པའི་རྒྱུད། ། གསང་ཆེན་གསང་བ་ཆེས་གསང་བ། ། གོང་ན་མེད་པའི་ལུང་ཆེན་པོ། ། ཞེས་དང་། འགྲེལ་ཆེན་སྒྲོན་གསལ་ལས། ཇི་སྲིད་ཡ་ར་ལ་ཧའི་བར། ། ཀ་ཁ་གྷ་མཐའ་ཎ་ཛའི་མཐའ། ། ད་དྷའི་མཐའ་དང་མ་མཐའ་བཅས། །
དེ་དེའི་རྩ་བ་ཡི་གེ་གསུམ། ། ཐུབ་པ་ཆེན་པོའི་ཆོས་ཕུང་པོ། ། བརྒྱད་ཁྲི་བཞི་སྟོང་གསུངས་པ་ཡི། ། དཔལ་ལྡན་འདུས་འདི་གནད་ཡིན་ཏེ། ། ཞེས་པ་ལ་སོགས་པ་རྒྱ་ཆེར་གསུངས་སོ། ། འོ་ན་ཅིའི་ཕྱིར་གསང་བ་འདུས་པ་ཞེས་བྱ་ཞེ་ན། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་གསུམ་དབྱེར་མི་ཕྱེད་པའམ་ཚོགས་པས་ན་དེ་སྐད་ཅེས་བྱ་སྟེ། རྒྱུད་ཕྱི་མ་ལས། སྐུ་གསུང་ཐུགས་ནི་རྣམ་པ་གསུམ། ། གསང་བ་ཞེས་ནི་མངོན་པར་བརྗོད། །
སངས་རྒྱས་ཐམས་ཅད་ཅེས་བྱ་བ། ། ཚོགས་པ་འདུས་པ་ཡིན་པར་བཤད། ། ཅེས་གསུངས་པས་སོ། ། དེ་ནི་བརྗོད་བྱ་དོན་གྱི་གསང་བ་འདུས་པ་སྟེ། དེ་ཉིད་རྗོད་བྱར་བྱེད་པའི་གཞུང་གི་ཚོགས་ལ་ཡང་གསང་བ་འདུས་པ་ཞེས་པའི་སྒྲས་བརྗོད་རུང་བ་ཡིན་ནོ། ། དེ་ལ་ཡང་རྩ་བའི་རྒྱུད་ལེའུ་བཅུ་བདུན་པ་དང་། བཤད་པའི་རྒྱུད་རྒྱུད་སྡེ་གཞན་དང་ཐུན་མོང་བ་རྡོ་རྗེ་ཕྲེང་བ་དང་། ལྷ་མོ་བཞི་ཞུས། འདུས་པའི་ཐུན་མོང་མ་ཡིན་པའི་བཤད་རྒྱུད་དགོངས་པ་ལུང་སྟོན་དང་། ཡེ་ཤེས་རྡོ་རྗེ་ཀུན་ལས་བཏུས་ཏེ་རྩ་བཤད་ཀྱི་རྒྱུད་ལྔར་ཡོད་ལ།
དེ་ལྟ་བུའི་རྒྱུད་ཆེན་པོ་ལྔ་ལ་བརྟེན་ནས། རྒྱ་གར་འཕགས་པའི་ཡུལ་དུ་གསང་བ་འདུས་པ་ལ་སྲོལ་ཆེན་བདུན་བྱུང་བ་ཡིན་ཏེ། དེ་ཡང་སྲོལ་དང་པོ་ནི། དཔལ་མགོན་ཀླུ་སྒྲུབ་ཀྱིས་རྩ་རྒྱུད་ལེའུ་བཅུ་བདུན་པ་ལས་བཏུས་ནས་འདུས་པའི་སྒྲུབ་ཐབས་མདོར་བྱས་དང་། དེ་ཉིད་རྩ་རྒྱུད་ལས་བཏུས་པ་ཡིན་ནོ་ཞེས་ཡིད་ཆེས་པའི་ཁུངས་དང་སྦྱར་ཞིང་། མདོ་བྱས་སུ་མ་ཚང་བ་འགའ་ཞིག་ཀྱང་ཁ་སྐོང་བ་མདོ་བསྲེ་སྟེ་བསྐྱེད་རིམ་སྟོན་པའི་གཞུང་གཉིས། ཡང་རིམ་ལྔ། བྱང་ཆུབ་སེམས་འགྲེལ་ཏེ་རྫོགས་རིམ་སྟོན་པའི་གཞུང་གཉིས་ཏེ་གྲོལ་བྱེད་ཀྱི་ལམ་སྟོན་པའི་གཞུང་བཞི་དང་། སྨིན་བྱེད་དབང་གི་རྣམ་གཞག་སྟོན་པ་ལ་དཀྱིལ་ཆོག་ཉི་ཤུ་པ་སྟེ། གསང་བ་འདུས་པ་ལ་གཞུང་ཆེན་ལྔ་ཙམ་མཛད་ལ།
དེ་ཉིད་ཀྱི་དངོས་ཀྱི་སློབ་མ་ཨརྻ་དེ་ཝས་རྫོགས་རིམ་གཙོ་བོར་སྟོན་པ་སྤྱོད་བསྡུས་སྒྲོན་མེ། སེམས་དབེན་ལ་འཕྲོས་པ་སེམས་ཀྱི་སྒྲིབ་སྦྱོང་། སྒྱུ་ལུས་ལ་འཕྲོས་པ་བདག་བྱིན་རླབས་པའི་རིམ་པ་དང་གཞུང་གསུམ་མཛད། ཡང་འཕགས་པ་ཀླུ་སྒྲུབ་ཀྱི་དངོས་ཀྱི་སློབ་མ་གྲུབ་ཆེན་ཀླུའི་བྱང་ཆུབ་ཀྱིས་མདོར་བྱས་ཀྱི་ཉམས་ལེན་དེ་སྦྱང་གཞི་དང་སྦྱོར་བ་དང་། ལྷག་མོས་འོད་གསལ་དུ་འཇུག་པ་དང་། ལུས་དཀྱིལ་དང་དཀྱིལ་འཁོར་རྒྱལ་མཆོག་གི་སྐབས་སུ་ཁ་སྐོང་གི་ཟིན་བྲིས་ལྟ་བུར་གྱུར་པ་རྣམ་གཞག་རིམ་པ། སྨིན་བྱེད་ཀྱི་དབང་སྟོན་པ་དཀྱིལ་འཁོར་གྱི་ཆོ་ག་ཉི་ཤུ་པ། རྫོགས་རིམ་གྱི་སེམས་དབེན་ལ་འཕྲོས་པ་ལས་མཐའ་རྣམ་འབྱེད་དང་གཞུང་བཞི་མཛད། ཡང་སྒྲ་གཅན་འཛིན་དཔལ་བཤེས་གཉེན་གྱི་རས་བྲིས་ཀྱི་དཀྱིལ་ཆོག་ཟུང་འཇུག་གསལ་བ་མཛད། སློབ་དཔོན་ཤཱཀྱ་བཤེས་གཉེན་གྱིས་གོང་གི་ཀླུ་སྒྲུབ་ཀྱི་རིམ་ལྔའི་རིམ་པ་གཉིས་པའི་མཇུག་མཛད་དེ།
གསང་བ་འདུས་པ་འཕགས་སྐོར་ཞེས་ཡོངས་སུ་གྲགས་པའི་ལམ་སྲོལ་འདི་བྱུང་བ་ཡིན་ལ། གཞན་ཡང་འཕགས་པ་ཀླུ་སྒྲུབ་ཀྱི་དགོངས་པ་སྐོང་བའི་སློབ་མ་དཔལ་ལྡན་ཟླ་བ་གྲགས་པས་རྩ་རྒྱུད་ཀྱི་འགྲེལ་ཆེན་སྒྲོན་མ་གསལ་བ་མཛད་དེ། དེ་ཉིད་དང་ཡབ་སྲས་ལྔ་པོའི་གཞུང་གོང་དུ་བསྟན་པ་དེ་དག་ནི་འདུས་པ་འཕགས་སྐོར་ལ་མེད་དུ་མི་རུང་པ་ལྟ་བུ་ཡིན་ནོ། ། ལམ་སྲོལ་གཉིས་པ་ནི། སློབ་དཔོན་སངས་རྒྱས་ཡེ་ཤེས་ཞབས་ཀྱིས་མགོན་པོ་འཇམ་དབྱངས་ལ་དངོས་སུ་གསན་པའི་སྲོལ་དེ་ཉིད་དེ། ལུགས་འདི་ལ་སློབ་དཔོན་སངས་རྒྱས་ཡེ་ཤེས་ཞབས་ཉིད་ཀྱི་རྩ་རྒྱུད་ལེའུ་བཅུ་བདུན་པ་དང་། རྡོ་རྗེ་སྙིང་པོ་རྒྱན་གྱི་རྒྱུད། རྒྱུད་ཕྱི་མ་དང་གསུམ་ལ་བརྟེན་ནས། བསྐྱེད་རིམ་བསྙེན་སྒྲུབ་ཡན་ལག་བཞི། རྫོགས་རིམ་གྲོལ་བའི་ཐིག་ལེ་སྟེ་མ་རྒྱུད་དང་མཐུན་པར་བཀྲལ་ཞིང་།
འཇམ་པའི་རྡོ་རྗེ་ལྷ་བཅུ་དགུའི་སྒྲུབ་ཐབས་ཀུན་བཟང་ལ་སོགས་པ་གཞུང་བཅུ་བཞི་ཙམ་དང་། སློབ་དཔོན་དེའི་དངོས་ཀྱི་སློབ་མ་མར་མེ་མཛད་བཟང་པོས་དཀྱིལ་ཆོག་བཞི་བརྒྱ་ལྔ་བཅུ་པ་མཛད་ཅིང་། གཞན་ཡང་གྲུབ་ཆེན་སྨན་པའི་ཞབས། གྲུབ་ཆེན་ཐ་ག་ན། དཔལ་འབྲས་རྡོ་རྗེ། ཙི་ལུ་པ་སོགས་བརྒྱུད་འཛིན་ཡང་བསམ་གྱིས་མི་ཁྱབ་པ་བྱུང་ཞིང་། གཞུང་ཕྲན་ཡང་མང་དུ་ཡོད་དོ། ། སྲོལ་གསུམ་པ་ནི། སློབ་དཔོན་ཤིནྟི་པས་རྩ་རྒྱུད་དང་། རྒྱུད་ཕྱི་མ་སྦྲེལ་ནས་བཤད་པའི་འགྲེལ་པ་སྙིམ་པའི་མེ་ཏོག་ཅེས་བྱ་བ་མཛད་དེ་ལྷ་ཉེར་ལྔ་དང་ལྟ་བ་སེམས་ཙམ་དང་མཐུན་པའི་སྲོལ་ཞིག་ཕྱེ་བ་དེ་ཉིད་དོ། །
སྲོལ་བཞི་པ་ནི། སློབ་དཔོན་སྒེག་པའི་རྡོ་རྗེས་རྩ་རྒྱུད་ཀྱི་འགྲེལ་པ་མ་རྒྱུད་དང་མཐུན་པར་བཤད་པའི་ལུགས་དེ་ཡིན་ནོ། ། སྲོལ་ལྔ་པ་ནི། པཎྜི་ཏ་སྨྲྀ་རྟིས་བླ་མ་བཟང་པོའི་ཞབས་ཞེས་པ་ཞིག་ལ་ཞུས་ནས། རྩ་རྒྱུད་ཀྱི་འགྲེལ་པ་རང་འགྱུར་དུ་མཛད་པ་དེ་ཉིད་ཡིན་ལ། སྲོལ་དྲུག་པ་ནི། ཤནྟི་པ་སོགས་མཁས་པ་སྒོ་དྲུག་གི་རྗེས་ཙམ་ལ་ཤམྦྷ་ལ་ནས་དུས་ཀྱི་འཁོར་ལོ་དཔལ་ལྡན་རྒྱུ་སྐར་གྱི་དཀྱིལ་འཁོར་བཅུ་གཉིས་འཕགས་ཡུལ་དུ་འགྱུར་བའི་ནང་ན་གསང་བ་འདུས་པ་རིགས་དྲུག་གི་དཀྱིལ་འཁོར་བཞུགས་པ་དེའོ། ། སྲོལ་བདུན་པ་ནི། གྲུབ་ཆེན་ཀུན་སྙིང་གིས་གསང་འདུས་རྩ་རྒྱུད་དང་། ཡོ་ག་རྡོར་དབྱིངས་རྩ་བཤད་དུ་བསྡེབས་ནས་འདུས་པ་ཡོ་གར་བཀྲལ་བའི་སྲོལ་དེ་ཉིད་ཡིན་པར་བཤད་དོ། །
དེ་ལྟར་རྒྱ་གར་འཕགས་པའི་ཡུལ་དུ་གསང་བ་འདུས་པ་ལ་ལམ་སྲོལ་བདུན་བྱུང་བའི་ནང་ནས། གསང་བ་འདུས་པ་འཕགས་སྐོར་དང་། ཡེ་ཤེས་ཞབས་ལུགས་པ་གཉིས་ནི་གཙོ་བོ་ལྟ་བུ་ཡིན་ལ། སྲོལ་གཞན་རྣམས་ནི་འཕགས་ཡུལ་དུ་དར་བ་ཞིག་བྱུང་ཡང་། ཁ་བ་ཅན་གྱི་ལྗོངས་འདིར་ནི་ཆེས་དར་བ་ཞིག་མ་བྱུང་ལ། དེས་ན་བོད་འདིར་གསང་བ་འདུས་པའི་ཆོས་སྐོར་གཙོ་ཆེ་བ་ནི་འཕགས་སྐོར་དང་ཡེ་ཤེས་ཞབས་ལུགས་གཉིས་ཡིན་ལ། དེའི་ནང་ནས་ཀྱང་འཕགས་སྐོར་ཉིད་ཆེས་དར་ཞིང་གཙོ་བོ་ཡིན་ནོ། ། དེ་ལྟ་བུའི་དཔལ་གསང་བ་འདུས་པ་འཕགས་སྐོར་ལ་འགོས་རྡོག་གི་ལུགས། མར་ལུགས། ས་ལུགས་སོགས་མང་དུ་བྱུང་བ་ལས།
འདིར་ས་ལུགས་ཐུན་མོང་མ་ཡིན་པའི་གསང་བ་འདུས་པ་མི་བསྐྱོད་རྡོ་རྗེའི་བསྐྱེད་པའི་རིམ་པ་གཏན་ལ་འབེབས་པར་བྱེད་པ་ཡིན་ནོ། ། དེ་ལ་ཡང་ས་ལུགས་ཐུན་མོང་མ་ཡིན་པའི་སྒྲུབ་ཐབས་ཀྱི་རྣམ་གྲངས་ལ། འཕགས་པ་རིན་པོ་ཆེའི་དངོས་ཀྱི་སློབ་མ་སྤྲུ་ལུང་པས་མཛད་པའི་སྒྲུབ་ཐབས། ཆོས་རྗེ་ས་པཎ་གྱི་སློབ་མ་འོད་ཟེར་ཤཱཀྱས་མཛད་པའི་སྒྲུབ་ཐབས། ངོར་ཆེན་རྡོ་རྗེ་འཆང་ཀུན་དགའ་བཟང་པོས་མཛད་པའི་སྒྲུབ་ཐབས་སོགས་མང་དུ་ཡོད་པ་ལས། དེང་སང་ལག་ཏུ་བླངས་པའི་རིམ་པ་ལ་ཡང་རྗེ་རྡོ་རྗེ་འཆང་གིས་མཛད་པའི་གསང་བ་འདུས་པ་མི་བསྐྱོད་རྡོ་རྗེའི་དཀྱིལ་འཁོར་ཡོངས་རྫོགས་ཀྱི་སྒྲུབ་ཐབས་དངོས་གྲུབ་རྒྱ་མཚོ་དང་། དེའི་ཟུར་འདེབས་རྗེ་དཀོན་མཆོག་ལྷུན་གྲུབ་ཀྱིས་མཛད་པའི་མཁས་པའི་ཡིད་འཕྲོག་སོགས་དང་། དེ་དག་གི་དགོངས་པ་བཞིན་བློ་གྲོས་མཆོག་དམན་རྣམས་འཇུག་པ་བདེ་བའི་ཕྱིར། ཚིག་ཉུང་དོན་རྒྱས་པའི་ཚུལ་དུ་བཀོད་པར་མཛད་པའི་གསང་བ་འདུས་པ་མི་བསྐྱོད་པའི་སྒྲུབ་ཐབས་གཞན་ཕན་དོན་ཡོད་ཅེས་བྱ་བ་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད་པ་དང་། གཞན་ཡང་མཁས་པ་སོ་སོས་མཛད་པའི་སྒྲུབ་ཐབས་ཀྱི་རིགས་མཐའ་ཡས་ཀྱང་།
འདིར་གང་བཤད་པར་བྱ་བའི་ཆོས་ནི། སྔགས་འཆང་བསྟན་པའི་ཉི་མ་ཆེན་པོ་དེ་ཉིད་ཀྱིས་མཛད་པའི་དཔལ་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་ཀྱི་སྒྲུབ་ཐབས་གཞན་ཕན་དོན་ཡོད་ཅེས་བྱ་བ་འདི་ཡིན་ནོ། ། འདི་འཆད་པ་ལ་སྤྱི་དོན་རྣམ་པ་གསུམ་སྟེ། རྒྱུད་འདིར་འཇུག་པའི་རྟེན་གྱི་གང་ཟག འཇུག་བྱ་ལམ་གྱི་རིམ་པ་སྤྱིར་བསྟན་པ། བྱེ་བྲག་ཏུ་བསྐྱེད་པའི་རིམ་པ་གཏན་ལ་དབབ་པའོ། ། དང་པོ་ནི། འགོས་ཀྱིས་མཛད་པའི་སྟོང་ཐུན་ཆེན་མོ་ལས། བདག་དང་བདག་མེད་ལྟ་བ་ཡིས། ། གང་ཟག་གཉིས་པོ་གཉིས་ལ་ཡང་། །
ཉན་ཐོས་རང་རྒྱལ་གཉིས་ཀྱི་ཐེག ། ཆུང་དང་ཆེན་པོ་འདི་ཡང་གཉིས། ། ཆགས་བྲལ་དང་ནི་ཆགས་བཅས་སོ། ། འདི་ལ་བལྟས་དང་རྒོད་པ་དང་། ། འཁྱུད་དང་དབང་པོ་གཉིས་སྦྱོར་གྱི། ། ངོམ་པའི་གང་ཟག་རྣམ་བཞི་ལས། ། ཐ་མའོ་དེ་ཡང་ཐབས་ལ་མོས། ། དེ་ལ་ལྔ་སྟེ་ངོ་བོ་དང་། ། བསྡུས་རྒྱས་གཉིས་ཀྱི་དབྱེ་བ་དང་། ། སྤྱི་དང་སོ་སོའི་མཚན་ཉིད་དང་། །
སྣོད་རུང་གསུམ་གྱི་མཚན་ཉིད་དང་། ། སྒྲ་འཇུག་པ་ཡི་རྒྱུ་མཚན་ནོ། ། ཞེས་སྡོམ་དུ་མཛད་ནས་གསུངས་པའི་དོན་ཞིབ་ཏུ་བཀྲལ་ཏེ་བཤད་ན་འདི་ལ་གཉིས་ཏེ། བརྒྱུད་ནས་འཇུག་པའི་གང་ཟག་དང་། དངོས་སུ་འཇུག་པའི་གང་ཟག་གོ ། དང་པོ་ནི་བདག་ཏུ་ལྟ་བ་ཅན་སངས་རྒྱས་པའི་གྲུབ་མཐའ་ལས་ཕྱི་རོལ་ཏུ་གྱུར་པ་མུ་སྟེགས་བྱེད་ཀྱི་གང་ཟག་རྣམས་ཀྱང་ལམ་འདི་ལ་བརྒྱུད་ནས་འཇུག་ཏུ་རུང་བ་ཡིན་ཏེ། འགོས་ཀྱིས་མཛད་པའི་སྟོང་ཐུན་ཆེན་མོ་ལས། དེ་ལ་གང་ཟག་ལ་གཉིས་ལས། བདག་ཏུ་ལྟ་བ་ཅན་དང་། བདག་མེད་པར་ལྟ་བ་ཅན་ནོ། །
དང་པོ་ནི། ཕྱི་རོལ་མུ་སྟེགས་པའི་གང་ཟག་སྟེ། དེ་ནི་གསང་བ་འདུས་པའི་དངོས་ཀྱི་རྟེན་གྱི་གང་ཟག་མ་ཡིན་ཡང་། སྤང་བྱ་ཕྱོགས་སྔ་མར་ཚིག་གིས་བཟུང་སྟེ། དེ་སྐད་དུ་ཡང་ལེའུ་བཅུ་བདུན་པ་ལས། ད་ནི་ཚངས་པ་དང་། ཁྱབ་འཇུག་དང་། དྲག་པོའི་དམ་ཚིག་སྟོན་ཏེ་ཞེས་པ་ལ་སོགས་པས། དེའི་གང་ཟག་ཤུགས་ལས་ཚིག་གིས་བཟུང་ངོ་། ། ཞེས་གསུངས་པས་སོ། །
འོ་ན་བདག་མེད་པའི་ལྟ་བ་ལ་གནས་ཤིང་ནང་པའི་གྲུབ་མཐའ་ལ་ཞུགས་པའི་གང་ཟག་ཐམས་ཅད་འདུས་པ་ལ་དངོས་སུ་འཇུག་ཏུ་རུང་བའི་གང་ཟག་ཡིན་ནམ་ཞེ་ན། དེ་མ་ཡིན་ཏེ། ཉན་རང་དགྲ་བཅོམ་པ་དག་ནི་རང་དོན་དུ་དམན་པའི་བྱང་ཆུབ་དོན་དུ་གཉེར་ཞིང་། རིམ་པ་བཞིན་དུ་ལྟ་བ་གང་ཟག་གི་བདག་མེད་པ་ཙམ་དང་། དེའི་སྟེང་དུ་བཟུང་བ་ཆོས་ཀྱི་བདག་མེད་ཙམ་རྟོགས་པ་དང་ལྡན་པས་སོ། ། དེ་སྐད་དུ་ཡང་སྟོང་ཐུན་ཆེན་མོ་ལས། ཉན་ཐོས་ཀྱི་གང་ཟག་ནི། དང་པོ་ནས་རིགས་དམན་པའི་གནད་ཀས་དབང་པོ་བརྟུལ་བས་གང་ཟག་གི་བདག་བརྟག་པ་གཉིས་སུ་མེད་པའི་ཆོས་ཀྱི་བདག་གཟུང་འཛིན་དངོས་པ་ལ་ཡོད་ཅིང་། རང་གི་དོན་ཙམ་དོན་དུ་གཉེར་བའོ། ། ཞེས་དང་།
རང་རྒྱལ་བའི་རྟེན་གྱི་གང་ཟག་ནི། དེ་བས་རིགས་ཅུང་ཟད་བཟང་བས་དབང་པོ་རྣོ་བས་གཅིག་པུར་གནས་པར་དགའ་ལ། ལྟ་བ་ནི་གང་ཟག་ལ་བདག་མེད་པའི་སྟེང་དུ་ཆོས་ཀྱི་བདག་གི་ཕྱོགས་གཅིག་བཟུང་བ་རང་བཞིན་མེད་པ་ལ་མོས་པའོ། ། འབྲས་བུ་མངོན་དུ་བྱེད་ཀར་སློབ་དཔོན་ལ་མི་ལྟོས་པའོ། ། འབྲས་བུ་ཐོབ་ནས་ཀྱང་སྒྲ་མེད་པར་ལུས་ཀྱི་རྫུ་འཕྲུལ་གྱ་མ་ཟུང་གིས་ཆོས་སྟོན་པའོ། ། ཞེས་གསུངས་པས་སོ། ། འོ་ན་ཐེག་པ་ཆེན་པོའི་གང་ཟག་རྣམས་འདུས་པ་ལ་དངོས་སུ་འཇུག་པའི་གང་ཟག་ཡིན་ནམ་སྙམ་ན། ཐེག་པ་ཆེན་པོའི་གང་ཟག་ལ་ཡང་། ལམ་རྒྱ་ཆེ་བ་ལ་མོས་ཤིང་ཆགས་བྲལ་ལམ་དུ་བྱེད་པའི་གང་ཟག་དང་། ཆགས་པ་དང་མ་བྲལ་བར་དེ་ཉིད་ལམ་དུ་བྱེད་པའི་གང་ཟག་གཉིས་ལས།
སྔ་མ་ནི་ལམ་འདི་ལ་དངོས་སུ་འཇུག་པའི་གང་ཟག་མ་ཡིན་ཏེ། ཇི་སྐད་དུ་སྟོང་ཐུན་ཆེན་མོ་ལས། ཐེག་པ་ཆེན་པོའི་གང་ཟག་ལ་གཉིས་གཉིས་ཏེ། འདོད་ཆགས་དང་བྲལ་བ་དང་བཅས་པའོ། ། དང་པོ་ནི་ལམ་རིང་པ་དང་རྒྱ་ཆེ་བ་ལ་མོས་ཤིང་། ཉོན་མོངས་པའི་གཉེན་པོ་འདོད་ཆགས་དང་བྲལ་བའོ། ། ཞེས་གསུངས་པས་སོ། ། དེ་ལྟར་ཉན་རང་གཉིས་དང་ཆགས་བྲལ་ལམ་དུ་བྱེད་པའི་ཐེག་པ་ཆེན་པོ་དང་གསུམ་པོ་དེ་དག་གསང་བ་འདུས་པ་ལ་དངོས་སུ་འཇུག་པའི་གང་ཟག་མ་ཡིན་ཡང་། བརྒྱུད་ནས་འཇུག་ཏུ་རུང་བ་ཡིན་ཏེ། སྟོང་ཐུན་ལས་དེ་རྣམས་ནི་འདུས་པ་དངོས་ཀྱི་གང་ཟག་མ་ཡིན་ཡང་།
གསང་འདུས་སུ་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་འདུས་པས་ཕྱོགས་སྔ་མར་ཚིག་གིས་བཟུང་བའོ། ། ཞེས་གསུངས་པས་སོ། ། ཐེག་པ་ཆེན་པོའི་གང་ཟག་ཕྱི་མ་འདོད་ཆགས་ལམ་དུ་བྱེད་པའི་གང་ཟག་ལ་ཡང་། ཉོན་མོངས་པའི་འདོད་ཆགས་དང་བཅས་པའི་གང་ཟག་དང་། གཉེན་པོའི་འདོད་ཆགས་དང་བཅས་པ་གཉིས་ལས། སྔ་མ་ལ་བལྟས་པས་ཚིམ་པའི་འདོད་ཆགས་དང་བཅས་པ། རྒོད་པའི་བདེ་བས་ཚིམ་པས་འདོད་ཆགས་དང་བཅས་པ། ལག་བཅང་གི་བདེ་བས་ངོམ་པའི་འདོད་ཆགས་དང་བཅས་པའི་གང་ཟག དབང་པོ་གཉིས་སྦྱོར་གྱི་བདེ་བས་ཚིམ་པའི་འདོད་ཆགས་དང་བཅས་པའི་གང་ཟག་བཞིར་ཡོད་དེ། རྒོད་དང་བལྟ་བ་དག་གི་དང་། །
གཉིས་ཉིད་འཁྱུད་དང་དེ་བཞིན་དུ། ། ཞེས་གསུངས་པས་སོ། ། དེའི་དང་པོ་ནི་བྱ་བའི་རྒྱུད་ཀྱི་གང་ཟག་དང་། གཉིས་པ་ནི་སྤྱོད་པའི་རྒྱུད་ཀྱི་གང་ཟག གསུམ་པ་ནི་རྣལ་འབྱོར་རྒྱུད་ཀྱི་རྟེན་གྱི་གང་ཟག་ཡིན་ལ། བཞི་པ་ནི་རྣལ་འབྱོར་བླ་མེད་ཀྱི་གང་ཟག་ཡིན་ནོ། ། གཉེན་པོའི་འདོད་ཆགས་དང་བཅས་པ་ནི། གུས་པས་སློབ་དཔོན་ལ་ཆགས་པ། སྙིང་རྗེས་སེམས་ཅན་ལ་ཆགས་པ། དད་པས་ལྷ་ལ་ཆགས་པ།
ཡེ་ཤེས་ཀྱིས་ཆོས་ཉིད་ལ་ཆགས་པ་ཡིན་ལ། དེ་ལྟར་གང་ཟག་གི་རིགས་མི་འདྲ་བ་མང་པོའི་ནང་ནས་རྒྱུད་སྡེ་འོག་མ་གསུམ་གྱི་གང་ཟག་ནི། ལམ་འདིར་དངོས་སུ་འཇུག་པའི་གང་ཟག་མ་ཡིན་ཡང་། བརྒྱུད་པའི་སྒོ་ནས་འཇུག་ཏུ་རུང་བའི་གང་ཟག་ཡིན་ཏེ། སྟོང་ཐུན་ཆེན་མོ་ལས། དེ་ལྟར་ན་རྒྱུད་གསུམ་གྱི་གང་ཟག་ནི། དང་པོར་འདུས་པ་ལ་དངོས་ཀྱི་གང་ཟག་མ་ཡིན་ཡང་། རྒྱུད་སྡེ་བཞི་ཡང་རྒྱུད་རྒྱལ་ཉིད་དུ་འདུས་པས། ཕྱོགས་སྔ་མར་ཚིག་གིས་བཟུང་པའོ། ། ཞེས་གསུངས་པས་སོ། །
གཉིས་པ་དངོས་སུ་འཇུག་པའི་གང་ཟག་ནི། སྤྱིར་འདོད་ཆགས་ཅན་གྱི་གང་ཟག་སྟེ། རྡོ་རྗེ་སྙིང་པོ་རྒྱན་གྱི་རྒྱུད་ལས། གང་གི་དོན་དུ་འདི་ཉིད་མཛད། ། སྐྱེ་བོ་འདོད་ཆགས་ཅན་དོན་དུ། ། ཞེས་གསུངས་པ་ལྟར་ཡིན་ནོ། ། དེ་ལ་ཡང་གོང་དུ་བཤད་པ་ལྟར་དུ་མ་ཡོད་པ་ལས། ལམ་འདི་ལ་དངོས་སུ་འཇུག་རུང་བའི་གང་ཟག་ནི། དབང་པོ་གཉིས་སྦྱོར་གྱི་བདེ་བས་ངོམས་པའི་ཆགས་ཅན་གྱི་གང་ཟག་སྟེ། དེ་ལ་ཡང་ཤེས་རབ་ལ་དགའ་བ་དབང་པོ་བརྟུལ་པོ་དང་།
ཐབས་ལ་དགའ་བ་དབང་པོ་རྣོན་པོ་གཉིས་ཡོད་པའི་དང་པོ་ནི་མ་རྒྱུད་ཀྱི་རྟེན་གྱི་གང་ཟག་དང་། གཉིས་པ་ནི་ལམ་འདིའི་རྟེན་གྱི་གང་ཟག་ཡིན་ཏེ། དེ་སྐད་དུ་སྟོང་ཐུན་ཆེན་མོ་ལས། དེ་ལ་འདིའི་དངོས་ཀྱི་གང་ཟག་ནི་དབང་པོ་གཉིས་སྦྱོར་གྱིས་ངོམས་པའོ། ། དེ་ཡང་ཤེས་རབ་ལ་དགའ་བ་དབང་པོ་བརྟུལ་པོ་དང་། ཐབས་ལ་དགའ་བ་དབང་པོ་རྣོན་པོའོ། ། དེ་ལ་ཤེས་རབ་ལ་དགའ་བ་ནི་རྣལ་འབྱོར་མ་རྒྱུད་ཀྱི་གང་ཟག་སྟེ། ད་ལྟའི་ཉམས་མྱོང་གི་སྒོ་ནས་སེམས་གནས་པ་ཙམ་དོན་དུ་གཉེར་ཏེ་ཟུང་འཇུག་མི་སློབ་པའི་ཐམས་ཅད་མཁྱེན་པ་མ་ཐོབ་པའི་བར་གྱི་ལམ་གྱི་གནས་སྐབས་ཐམས་ཅད་ཀྱི་ཡེ་ཤེས་འཆར་ལུགས་དང་། སྤངས་བྱ་སྤོངས་བའི་རིམས་པ་རྒྱ་ཆེན་པོ་ལ་མི་མོས་པས་ན་དབང་པོ་བརྟུལ་པོ་ཡིན་ལ། འདིའི་གང་ཟག་ནི་དེ་ལྟ་བུ་ལ་མོས་པས་ན་ཐབས་ལ་དགའ་བ་དང་དབང་པོ་རྣོན་པོའོ། །
ཞེས་གསུངས་པས་སོ། ། དེ་ལྟ་བུའི་ཐབས་ལ་དགའ་བའི་དབང་པོ་རྣོན་པོ་ལ་ཡང་། རྡོ་རྗེ་སྙིང་པོ་རྒྱན་གྱི་རྒྱུད་ལས། རྣམ་པ་ཀུན་དུ་ཉན་འདོད་པའི། ། འཇིག་རྟེན་ངེས་པར་འགྱུར་བ་ཡི། ། བློ་ཡི་རྣམ་པ་དཔག་མེད་ལས། ། གང་ཟག་རྣམ་པ་ལྔར་འདོད་དོ། ། ཨུཏྤལ་ལ་དང་པད་དཀར་དང་། ། པདྨ་ཙནྡན་རིན་པོ་ཆེ། ། རང་བཞིན་ཐ་དད་མིང་གི་སྟེ། །
ཐམས་ཅད་མཁྱེན་པས་གསུངས་པ་ཡིན། ། ཞེས་གསུངས་པ་ལྟར་ཨུཏྤལ་ལྟ་བུའི་གང་ཟག པདྨ་དཀར་པོ་ལྟ་བུའི་གང་ཟག ཙནྡན་ལྟ་བུའི་གང་ཟག རིན་པོ་ཆེ་ལྟ་བུའི་གང་ཟག་དང་ལྔར་ཡོད་པ་ཡིན་ལ། དེ་དག་གི་ནང་ནས་དང་པོ་བཞི་པོ་དེ་དག་ནི་ཚོགས་བཤད་ཀྱི་ཡུལ་མི་མཁས་པའི་གང་ཟག་ཡིན་ཏེ། ཇི་སྐད་དུ་རྡོ་རྗེ་སྙིང་པོ་རྒྱན་གྱི་རྒྱུད་ལས། ཨུཏྤལ་ལ་དང་པད་དཀར་དང་། ། པདྨ་ཙནྡན་ཉིད་དག་སྟེ། ། གང་ཟག་བཞི་པོ་འདི་དག་ཉིད། །
ཚོགས་ལ་བཤད་པའི་གང་ཟག་གོ ། ཅེས་གསུངས་པས་སོ། ། ཕྱི་མ་རིན་པོ་ཆེ་ལྟ་བུའི་གང་ཟག་ནི། སློབ་མ་ལ་བཤད་པའི་གང་ཟག་གམ་སློབ་བཤད་ཀྱི་སྣོད་ཡིན་ཏེ། ཇི་སྐད་དུ་དེ་ཉིད་ལས། རྫོགས་པའི་རིམ་པའི་སྐལ་ལྡན་ཞིང་། ། རྟག་ཏུ་སྤྱོད་པས་རྣམ་བརྒྱན་པ། ། འདི་ནི་རིན་ཆེན་གང་ཟག་སྟེ། ། སློབ་མ་ལ་བཤད་སྣོད་ཡིན་ནོ། ། ཞེས་གསུངས་པས་སོ། །
ལྔ་པོ་དེ་དག་གི་མཚན་ཉིད་དམ་ཁྱད་ཆོས་རྣམས་ཀྱང་ཞིབ་ཏུ་བཤད་ན། དང་པོ་ཨུཏྤལ་ལ་ལྟ་བུའི་གང་ཟག་ནི། ཐོས་པ་མང་ཞིང་ཐོས་དུས་སུ་དོན་གོ་བ་ཅུང་ཞིག་ན་བརྗེད་པར་འགྱུར་བ། མ་བརྗེད་ཀྱི་བར་དུ་རང་གིས་ཇི་ལྟར་རྟོགས་པ་བཞིན་གཞན་ལ་སྟོན་ནུས་པ་སྟེ་མཚན་ཉིད་གསུམ་ལྡན་ཞིག་ཡིན་ཏེ། རྡོ་རྗེ་སྙིང་པོ་རྒྱན་ལས། དེ་ནི་མ་ལུས་ཐོས་འགྱུར་ལ། ། འཛིན་པ་ལ་ནི་རྣམ་པར་མཁས། ། སྐད་ཅིག་གིས་ནི་བརྗེད་གྱུར་པ། ། ཨུཏྤལ་ཞེས་བྱའི་གང་ཟག་གོ ། ཞེས་གསུངས་པ་ལྟར་རོ། །
གཉིས་པ་པདྨ་དཀར་པོ་ལྟ་བུའི་གང་ཟག་ལ་ཡང་མཚན་ཉིད་དམ་ཁྱད་པར་གྱི་ཆོས་གསུམ་སྟེ། ཐོས་པ་མང་ཞིང་ཐོས་དུས་སུ་དོན་གོ་བ། གོ་བ་དེ་བརྗེད་པར་མི་འགྱུར་བས། གཞན་ལ་སྟོན་མི་ནུས་པའོ། ། དེ་ལྟར་རྒྱུད་དེ་ཉིད་ལས། གཟུང་བྱ་མང་དུ་ཐོས་གྱུར་ཀྱང་། ། སྟོན་པ་ཡི་ནི་ནུས་མེད་པ། ། བུམ་པའི་རས་བལ་ས་བོན་འདྲ། ། པད་དཀར་ཞེས་བྱའི་གང་ཟག་གོ ། ཞེས་གསུངས་པའི་ཕྱིར།
གསུམ་པ་པདྨ་དམར་པོ་ལྟ་བུའི་གང་ཟག་ལ་ཡང་ཁྱད་པར་ཆོས་སམ། མཚན་ཉིད་བཞི་ལྡན་དུ་གསུངས་པ་ཡིན་ཏེ། དད་པ་ཆེ་ཞིང་ཀུན་གྱི་ཡིད་དུ་འོང་བ། སེམས་ཅན་ལ་སྙིང་རྗེ་ཆེ་བ། ཐོས་པ་ཆེ་བ། ཐོས་དོན་དེ་མ་ཐག་བརྗེད་པར་འགྱུར་བ་སྟེ་བཞི་ལྡན་དུ་བཤད་པས་སོ། ། དེ་ལྟར་ཡང་། དད་དང་ལྡན་ཞིང་སྙིང་རྗེ་ཤེས། ། ཐོས་ནས་བློ་ཡི་ཁ་དབྱེ་ཞིང་། ། ཚིགས་མེད་འོད་མ་བཞི་འབབ་པ། །
པད་དམར་ཞེས་བྱའི་གང་ཟག་གོ ། ཅེས་གསུངས་སོ། ། བཞི་པ་ཙནྡན་ལྟ་བུའི་གང་ཟག་ནི་ཆོས་ལྔ་ལྡན་སྟེ། གསུང་རབ་ཐོས་རྒྱ་ཆུང་བ། ངའོ་སྙམ་པའི་ང་རྒྱལ་ཆེ་བ། དོན་གྱི་རྩ་བ་མེད་པ་སྟེ་བློ་གྲོས་སམ་སྙིང་སྟོབས་ཞན་པ། ཚིག་གི་སྤྲོས་པ་མང་བ། སློབ་མ་ལ་ཚུལ་བཞིན་སྟོན་མི་ནུས་པས། གདུལ་བྱ་རྗེས་སུ་བཟུང་མི་ནུས་པ་རྣམས་ཡིན་པའི་ཕྱིར། དེ་ལྟར་ཡང་སྟོང་ཐུན་ཆེན་མོ་ལས།
ཙནྡན་ལྟ་བུ་ལ་ཆོས་ལྔ་སྟེ། ། ཐོས་པ་ཆུང་བ་དང་། ང་རྒྱལ་ཆེ་བ་དང་། དོན་གྱི་རྩ་བ་མེད་པ་དང་། ཚིག་གི་སྤྲོས་པ་མང་བ་དང་། ། སློབ་མ་ལ་ལེགས་པར་སྟོན་མི་ནུས་པས་རྗེས་སུ་བཟུང་དུ་མེད་པའོ། ། ཞེས་པ་དང་། རྡོ་རྗེ་སྙིང་པོ་རྒྱན་གྱི་རྒྱུད་ལས། ཐོས་པ་ཆུང་ཞིང་ང་རྒྱལ་ལྡན། ། རྩ་བ་མེད་པ་མང་དུ་སྨྲ། །
ཙནྡན་ཞེས་བྱའི་གང་ཟག་གོ ། ཅེས་གསུངས་པས་སོ། ། དོན་གྱི་རྩ་བ་མེད་པ་ཞེས་པ་འདི་ལ། འགའ་ཞིག་ལས་ཚུལ་ཁྲིམས་མེད་པ་ཞེས་བཤད། དེ་ལྟར་ན་ཙནྡན་ལྟ་བུའི་གང་ཟག་སྡོམ་ལྡན་མེད་པར་འདོད་དགོས་ལ། དེ་འདྲའི་གང་ཟག་མེད་པའི་དམིགས་བསལ་གང་དུ་ཡང་མ་བྱུང་བས། གང་ཟག་འདི་བཞི་ཆར་ལ་སྡོམ་པ་དང་ལྡན་མི་ལྡན་གཉིས་གཉིས་ཡོད་སྙམ་ལ། དེས་ན་དོན་གྱི་རྩ་བ་མེད་པ་ཞེས་པ་སྙིང་སྟོབས་ཞན་པ་ལྟ་བུ་ལ་འཐད་དམ་སྙམ་སྟེ་དཔྱད་པར་བྱའོ། ། ལྔ་པ་རིན་པོ་ཆེ་ལྟ་བུའི་གང་ཟག་ནི་ཆོས་བདུན་ལྡན་ཞིག་ཡིན་ཏེ། ཚུལ་ཁྲིམས་དག་པ།
མཁས་པ། སྒྲིན་པ་ཤེས་རབ་ཆེ་བ། རྒྱུད་གཞན་དུ་མི་འགྱུར་བ། ཐོས་པ་ཆེ་བ། དོན་གཞན་ལ་སྟོན་ནུས་པའི་ཡོན་ཏན་རྣམས་དང་ལྡན་པ་ཞིག་ཡིན་པའི་ཕྱིར། དེ་སྐད་དུ་ཡང་སྟོང་ཐུན་ཆེན་མོ་ལས། རིན་པོ་ཆེ་ལྟ་བུ་ལ་བདུན་ཏེ། སྡོམ་པ་གསུམ་དང་ལྡན་ཞིང་རང་བཞིན་གྱི་ཚུལ་ཁྲིམས་རྣམ་པར་དག་པ་དང་། མཁས་པས་གཞན་ལ་ཕན་འདོགས་པ་དང་། བསྒྲིན་པས་གཞན་ལ་གནོད་པ་མི་བྱེད་པ་དང་།
ཤེས་རབ་ཆེ་བས་ཆོས་ཐམས་ཅད་ཀྱི་སྤྱི་དང་རང་གི་མཚན་ཉིད་ཤེས་པ་དང་། རྒྱུད་མི་འགྱུར་བས་དགོས་པ་དང་བྱ་བའི་དོན་ཐམས་ཅད་མཐར་ཕྱིན་པ་དང་། ཐོས་པ་ཆེ་བས་སྡེ་སྣོད་མཐའ་དག་གི་དོན་ཤེས་པ་དང་། བློ་གསལ་བས་གཞན་འདོད་པའི་ཆོས་ཐམས་ཅད་སྟོན་ནུས་པའོ། ། ཞེས་དང་། རྡོ་རྗེ་སྙིང་པོ་རྒྱན་གྱི་རྒྱུད་ལས། ཚུལ་ཁྲིམས་དག་ཅིང་མཁས་ལ་བསྒྲིན། ། ཤེས་རབ་ལྡན་ཞིང་རྒྱུད་གཅིག་ལ། ། ཐོས་ནས་ལེགས་པར་སྟོན་པ་ནི། ། རིན་ཆེན་ཞེས་བྱའི་གང་ཟག་གོ །
ཞེས་གསུངས་པས་སོ། ། རིན་ཆེན་ལྟ་བུའི་གང་ཟག་གི་ཁྱད་ཆོས་གསུམ་པ་བསྒྲིན་པ་ཞེས་པ་འདི་ལ། པཎ་ཆེན་ཉི་ཟླ་སེང་གེའི་རྣམ་བཤད་ལས་བསྒྲིན་པ་སྟེ་ཁོང་གྲུང་བ་ཞེས་བཤད། ངོ་བོ་བཟང་པོའི་ཡོན་ཏན་ཡིན་ནམ་སྙམ་སྟེ། ཁྱད་ཆོས་དང་པོ་ལ་ཚུལ་ཁྲིམས་དག་པ་དང་། གཉིས་པ་ལ་མཁས་པ་དང་། གསུམ་པ་ལ་བསྒྲིན་པ་གསུམ་རིམ་ཅན་དུ་བཤད་པས། ཁྱད་ཆོས་དང་པོ་གསུམ་མཁས་བཙུན་བཟང་གསུམ་གྱི་ཡོན་ཏན་ལ་སྦྱར་བར་སྣང་སྟེ། སྟོང་ཐུན་ཆེན་མོ་ལས། བསྒྲིན་པས་གཞན་ལ་གནོད་པ་མི་བྱེད་པ། །
ཞེས་གསུངས་པས། གཞན་ལ་གནོད་པ་མི་བྱེད་པ་བཟང་པོའི་ཡོན་ཏན་དུ་འཆད་དགོས་པས་སོ་སྙམ་སྟེ་དཔྱད་པར་བྱའོ། ། འོ་ན་དེ་ལྟ་བུའི་གང་ཟག་ལྔ་ཆར་གྱི་རྒྱུད་འདི་ཉན་བཤད་བསྒྲུབ་གསུམ་བྱར་རུང་ངམ་སྙམ་ན། ཨུཏྤལ་ལ་ལྟ་བུའི་གང་ཟག་དང་། པདྨ་དམར་པོ་ལྟ་བུའི་གང་ཟག་གཉིས་ཀྱི་ནི་བག་ཆགས་ཙམ་བཞག་པས་ཉན་དུ་རུང་གིས། བཤད་བསྒྲུབ་གཉིས་མི་རུང་སྟེ། ཚིག་དོན་བརྗེད་ནས་མེད་པའི་ཕྱིར། པདྨ་དཀར་པོ་ལྟ་མུ་དང་། ཙནྡན་ལྟ་བུའི་གང་ཟག་གཉིས་ཀྱི་ནི་ཉན་པ་དང་བསྒྲུབ་པར་རུང་གིས། བཤད་དུ་མི་རུང་སྟེ།
དང་པོས་གཞན་ལ་གཏན་ནས་སྟོན་མི་ནུས་ཤིང་། གཉིས་པས་ཚིག་གི་སྤྲོས་པ་ཆེ་བར་སྟོན་ཀྱང་། ཚིག་གི་སྤྲོས་པ་ཤིན་ཏུ་ཆེ་བའི་སྟོབས་ཀྱི་གང་ཟག་གཞན་གྱི་ཚིག་དོན་འཛིན་མི་ནུས་པས་སོ། ། ལྔ་པ་རིན་པོ་ཆེ་ལྟ་བུའི་གང་ཟག་ནི་ཉན་བཤད་བསྒྲུབ་གསུམ་ཐམས་ཅད་རུང་བ་ཡིན་ཏེ། ཉན་དུ་རུང་བ་ལ་ནི་རྩོད་པ་མེད་ལ། བཤད་དུ་རུང་སྟེ། ཐོས་པ་ཆེ་བས་སྡེ་སྣོད་མཐའ་དག་གི་ཚིག་དོན་ཐོས་ཤིང་། ཤེས་རབ་ཆེ་བས་ཆོས་ཐམས་ཅད་ཀྱིས་རང་དང་སྤྱིའི་མཚན་ཉིན་ཕྱིན་ཅི་མ་ལོག་པར་རྟོགས། བློ་གསལ་བས་གཞན་འདོད་པའི་ཆོས་ཐམས་ཅད་ལེགས་པར་སྟོན་ནུས་པའི་ཕྱིར། ཡང་འགོས་ཀྱི་སྟོང་ཐུན་གྱི་དཔེ་འགའ་ཞིག་ལས།
ཉན་བཤད་དུ་རུང་མི་རུང་གི་མཚན་ཉིད་ལ་ལྔ་སྟེ། ཨུཏྤལ་ལྟ་བུ་འཆད་པ་པོར་རུང་། པད་དཀར་ལྟ་བུ་བསྒྲུབ་པ་པོར་རུང་། པད་དམར་ལྟ་བུ་ཉན་པ་པོ་རུང་། ཙནྡན་ལྟ་བུ་ཐམས་ཅད་དུ་མི་རུང་། རིན་ཆེན་ལྟ་བུ་ཐམས་ཅད་དུ་རུང་བའོ། ། ཞེས་ཙནྡན་ལྟ་བུའི་གང་ཟག་གིས་ཉན་བཤད་བསྒྲུབ་གསུམ་གང་ཡང་མི་རུང་བར་བཤད་པ་དང་། ཙནྡན་ལྟ་བུའི་གང་ཟག་གསང་བ་འདུས་པའི་དངོས་ཀྱི་གདུལ་བྱར་སྟོང་ཐུན་ཉིད་ལས་བཤད་པ་གཉིས་མ་མཐུན་པ་ལྟར་སྣང་བས། དེས་ན་ཙནྡན་ལྟ་བུའི་གང་ཟག་གིས་ཉན་བཤད་བསྒྲུབ་གསུམ་གང་ཡང་མི་རུང་བར་བཤད་པ་འདི་ཡི་གེ་མ་དག་གམ་སྙམ་མོ། ། འོ་ན་གང་ཟག་དེ་དག་ལ་ཨུཏྤལ་ལྟ་བུ་སོགས་ཞེས་བརྗོད་པའི་རྒྱུ་མཚན་གང་ཡིན་ཞེ་ན།
དེ་ཡང་བཤད་པར་བྱ་སྟེ། ཨུཏྤལ་ལྟ་བུ་ནི། མེ་ཏོག་ཨུཏྤལ་དང་འདྲ་བས་ན་དེ་སྐད་ཅེས་བྱ་སྟེ། མེ་ཏོག་ཨུཏྤལ་ལ་དེ་ཤིན་ཏུ་ཆེ་ཞིང་རྩི་མང་བ་དང་། ཉི་མ་ཤར་བ་ན་ཁ་བྱེ་ཞིང་བུང་བ་སོགས་པས་རྩི་བླང་བར་ནུས་པས། རྩི་དེ་ཉིད་འཛག་སྐྱེན་པ་བཞིན་དུ་ཨུཏྤལ་ལྟ་བུའི་གང་ཟག་འདི་ཡང་། ཐོས་པ་ཆེ་ཞིང་ཐོས་དོན་གོ་བ། མ་བརྗེད་ཀྱི་བར་དུ་གཞན་ལ་སྟོན་ནུས་པ། ཐོས་ནས་ཅུང་ཞིག་ན་བརྗེད་པར་འགྱུར་བ་ཡིན་པས་སོ། ། དེ་ཡང་འདྲ་ཆོས་སོ་སོར་སྦྱར་ན།
ཨུཏྤལ་དེ་མེ་ཏོག་ཤིན་ཏུ་ཆེ་ཞིང་རྩི་མང་བ་བཞིན་དུ། གང་ཟག་འདི་ཡང་ཐོས་རྒྱ་ཆེ་ཞིང་ཐོས་དོན་གོ་བ། ཨུཏྤལ་དེ་ཉི་མ་ཤར་བ་ན་ཁ་བྱེ་ཞིང་གཞན་བུད་བ་ལ་སོགས་པས་རྩི་བླངས་ནུས་པ་བཞིན་དུ། གང་ཟག་འདི་ཡང་མ་བརྗེད་ཀྱི་བར་མ་རང་གི་གདུལ་བྱ་ལ་སྟོན་ནུས་པ། མེ་ཏོག་དེ་རྩི་འཛག་རྐྱེན་པ་བཞིན་དུ་གང་ཟག་འདིས་ཀྱང་ཐོས་པ་རྣམས་ཅུང་ཟད་ན་བརྗེད་པར་འགྱུར་བས། དེས་ན་གང་ཟག་དང་པོ་དེ་ལ་ཨུཏྤལ་དང་འདྲ་བར་བཞག་པ་ཡིན་ནོ། ། དེ་ལྟར་ཡང་སྟོང་ཐུན་ཆེན་པོ་ལས། ངེས་ཚིག་ནི་སོ་སོ་ནས་དབྱེ་སྟེ། ཅིའི་ཕྱིར་ཨུཏྤལ་ལ་ལྟ་བུ་ཞེ་ན། མེ་ཏོག་ཨུཏྤལ་དང་འདྲ་པས་སོ། །
འདྲ་ཆོས་གང་གི་འདྲ་ན། ཨུཏྤལ་ལ་ཆོས་གསུམ་སྟེ། ཆེ་ཞིང་རྩི་མང་བ་དང་། ཉི་མ་ཤར་བས་ཁ་བྱེ་ཞིང་བུང་བ་ལ་སོགས་པས་རྩི་བླངས་པར་ནུས་པ་དང་། རྩི་དེ་ཉིད་འཛག་རྐྱེན་པའོ། ཞེས་གསུངས་པ་ཡིན་ནོ། ། འོ་ན་པདྨ་དཀར་པོ་ལྟ་བུའི་གང་ཟག་དེ་པདྨ་དཀར་པོ་དང་འདྲ་ཆོས་ཇི་ལྟར་ཞེ་ན། དེ་ཡང་པདྨ་དཀར་པོ་དེ་ཉིད་མེ་ཏོག་ཆེ་ཞིང་རྩི་མང་བ་དང་། རྩི་དེ་ཉིད་མི་འཛག་པ་དང་། ཉི་མ་ཤར་བ་ན་མེ་ཏོག་ཁ་ཟུམ་ནས་བུང་བ་ལ་སོགས་པས་རྩི་བླངས་བར་མི་ནུས་པ་བཞིན་དུ།
གང་ཟག་གཉིས་པ་འདི་ཡང་ཐོས་པ་མང་ཞིང་ཐོས་དུས་སུ་དོན་གོ་བ། གོ་བ་དེ་བརྗེད་པར་མི་འགྱུར་བ། གཞན་ལ་སྟོན་མི་ནུས་པས་ན་དེ་ལ་དེ་སྐད་ཅེས་བྱ་སྟེ། སྟོང་ཐུན་ཆེན་མོ་ལས། ཅིའི་ཕྱིར་པད་དཀར་ལྟ་བུ་ཞེ་ན། མེ་ཏོག་པས་དཀར་དང་འདྲ་པས་སོ་དེ་ལ་འདྲ་ཆོས་གསུམ་སྟེ། མེ་ཏོག་ཆེ་ཞིང་རྩི་མང་བ་དང་། རྩི་དེ་ཉིད་མི་འཛག་པ་དང་། ཉི་མས་དྲོས་ན་ཁ་ཟུམ་ཞིང་བུང་བ་ལ་སོགས་པས་བླང་བར་མི་ནུས་པའོ། ། ཞེས་གསུངས་པས་སོ། །
དེ་བཞིན་དུ་གང་ཟག་གསུམ་པ་ལ་པདྨ་དམར་པོ་ལྟ་བུ་ཞེས་བརྗོད་པ་ཡང་འདྲ་ཆོས་འདི་དག་གི་ཡིན་ཏེ། པདྨ་དམར་པོ་དེ་ཁ་དོག་དམར་བ་དང་། ཀུན་གྱི་ཡིད་དུ་འོངས་བ་དང་། ཉི་མ་ཤར་བ་ན་ཁ་བྱེ་ཞིང་རྩི་མང་བ་དང་། རྩི་དེ་ཡང་ཚིགས་མེད་པའི་འོད་མ་བཞིན་དུ་སྐད་ཅིག་ལ་འཛག་པར་འགྱུར་བ་བཞིན་དུ། གང་ཟག་གསུམ་པ་འདི་ཡང་དད་པ་ཆེ་ཞིང་ཀུན་གྱི་ཡིད་དུ་འོང་བ། སེམས་ཅན་ལ་སྙིང་རྗེ་ཆེ་བ། ཐོས་པ་ཆེ་བ། ཐོས་དོན་དེ་མ་ཐག་བརྗེད་པར་འགྱུར་བས་ན་པདྨ་དམར་པོ་དང་འདྲ་བར་གསུངས་པ་ཡིན་ཏེ། སྟོང་ཐུན་ལས།
ཅིའི་ཕྱིར་པད་དམར་ལྟ་བུ་ཞེ་ན། མེ་ཏོག་པད་དམར་དང་འདྲ་བས་སོ། ། དེ་ལ་འདྲ་ཆོས་བཞི་སྟེ། ཁ་དོག་དམར་བ་དང་། ཀུན་གྱི་ཡིད་དུ་འོང་བ་དང་། ཉི་མ་ཤར་བས་ཁ་བྱེ་ཞིང་རྩི་མང་བ་དང་། ཚིགས་མེད་པའི་འོད་མ་བཞིན་དུ་སྐད་ཅིག་ལ་འཛག་པའོ། ། ཞེས་གསུངས་པས་སོ། ། གང་ཟག་བཞི་པ་ལ་ཙནྡན་ལྟ་བུ་ཞེས་པ་ཡང་། ཙནྡན་སྦྲུལ་གྱི་སྙིང་པོ་དང་འདྲ་བའི་རྒྱུ་མཚན་གྱིས་ཡིན་ཏེ།
ཇི་ལྟར་འདྲ་བའི་ཚུལ་ནི། ཙནྡན་སྦྲུལ་གྱི་སྙིང་པོ་དེ་དངོས་པོ་ཆུང་བ་དང་། དྲི་ངད་ཆེ་བ་དང་། རྩ་བ་ངན་པར་ཡོད་པ་དང་། ཡན་ལག་མང་བ་དང་། སྦྲུལ་གྱིས་དཀྲིས་པས་གཞན་གྱིས་ལེན་པར་མི་ནུས་པ་སྟེ་ཆོས་བཞི་ལྡན་ཡིན་པ་བཞིན་དུ་གང་ཟག་འདི་ཡང་ཐོས་པ་ཆུང་བ། མངོན་པའི་ང་རྒྱལ་ཆེ་བ། དོན་གྱི་རྩ་བ་མེད་པ། ཚིག་གི་སྤྲོས་པ་མང་བ། སློབ་མ་ལ་ཚུལ་བཞིན་སྟོན་མི་ནུས་པ་སྟེ་མཚན་ཉིད་བཞི་ལྡན་ཡིན་ལ།
དེ་སྐད་དུ་ཡང་སྟོང་ཐུན་ལས། ཅིའི་ཕྱིར་ཙནྡན་ལྟ་བུ་ཞེ་ན། ཙནྡན་སྦྲུལ་གྱི་སྙིང་པོ་དང་འདྲ་བས་སོ། ། དེ་ལ་ཆོས་ལྔ་སྟེ་དངོས་པོ་ཆུང་བ་དང་། དྲི་ཆེ་བ་དང་། རྩ་བ་ངན་པ་དང་། ཡན་ལག་མང་བ་དང་། སྦྲུལ་གྱིས་དཀྲིས་ནས་གཞན་གྱི་ལེན་པར་མི་ནུས་པའོ། ། ཞེས་གསུངས་པ་ཡིན་ནོ། ། གང་ཟག་ལྔ་པ་འདི་ལ་རིན་པོ་ཆེ་ལྟ་བུ་ཞེས་བྱ་བ་ནི།
ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བའི་རྒྱུ་མཚན་གྱིས་ཡིན་ཏེ། འདྲ་ཆོས་ཀྱང་ཡིད་བཞིན་གྱི་ནོར་བུ་རིན་པོ་ཆེ་དེ་ཉིད་རང་བཞིན་གྱིས་དག་པ་དང་། སེམས་ཅན་ཐམས་ཅད་ཀྱི་དགོས་འདོད་སྐོང་བ་དང་། རང་བཞིན་གཞན་དུ་འགྱུར་བ་མེད་པ་དང་། ཀུན་གྱི་ཡིད་དུ་འོང་བ་དང་། གཞན་ལ་ཕན་འདོགས་པ་དང་། གཞན་ལ་གནོད་པ་གཏན་མི་བྱེད་པ་དང་། འདི་ལ་བརྟེན་ནས་དགོས་འདོད་འབྱུང་བ་རྣམས་ཀྱང་། སྒྱུ་མའི་རྟ་གླང་ལྟ་བུ་མ་ཡིན་པར་ཐམས་ཅད་ལ་ཕན་འདོགས་ནུས་པ་སྟེ། ཁྱད་པར་གྱི་ཆོས་བདུན་དང་ལྡན་པ་བཞིན་དུ།
གང་ཟག་འདི་ཡང་ཚུལ་ཁྲིམས་དག་པ། མཁས་པ། བསྒྲིན་པ། ཤེས་རབ་ཆེ་བ། རྒྱུད་རྐྱེན་དབང་གིས་གཞན་དུ་འགྱུར་བ་མེད་པ། ཐོས་པ་ཆེ་བ། ཐོས་དོན་གཞན་ལ་སྟོན་ནུས་པ་སྟེ། ཁྱད་ཆོས་བདུན་དང་ལྡན་པ་ཡིན་ཏེ། སྟོང་ཐུན་ལས། ཅིའི་ཕྱིར་རིན་པོ་ཆེ་ལྟ་བུ་ཞེ་ན།
ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བས་སོ། ། དེ་ལ་འདྲ་ཆོས་བདུན་ཏེ། རང་གཞན་གྱི་དག་པ་དང་། སེམས་ཅན་ཀུན་གྱི་དགོས་འདོད་སྐོང་བ་དང་། སྦྱོར་བ་དང་རང་བཞིན་མི་འགྱུར་བ་དང་། ཀུན་གྱི་ཡིད་དུ་འོངས་པ་དང་། གཞན་ལ་ཕན་འདོགས་པ་དང་། གཞན་ལ་གནོད་པ་མི་བྱེད་པ་དང་། དགོས་འདོད་སྒྱུ་མའི་རྟ་གླང་ལྟ་བུ་མ་ཡིན་པར་ཀུན་ལ་ཕན་འདོགས་པར་ནུས་པའོ། ། ཞེས་གསུངས་པས་སོ། །
དེ་རྣམས་ཀྱིས་རྒྱུད་ལ་འཇུག་པའི་རྟེན་གྱི་གང་ཟག་གི་རྣམ་གཞག་ཞིབ་ཏུ་བསྟན་ཟིན་ནས། གཉིས་པ་ལམ་སྤྱིའི་རྣམ་གཞག་སྤྱིར་བསྟན་པ་ལ་དོན་ཚན་ལྔ་སྟེ། སྦྱང་གཞི་རང་བཞིན་གྱི་ཆོས། སྦྱང་བྱ་མི་མཐུན་པའི་དྲི་མ། དམིགས་ཡུལ་གང་ལ་དམིགས་པ། ཉམས་སུ་ལེན་པའི་ཐབས། མཐར་ཕྱིན་པའི་འབྲས་བུའོ། ། དང་པོ་ནི། ཡེ་ཤེས་རྡོ་རྗེ་ཀུན་ལས་བཏུས་པ་ལས། སྐྱེ་བ་ཀུན་རྫོབ་བདེན་པ་ཞེས་བྱ་སྟེ། །
འཆི་བ་ཡང་ནི་དོན་དམ་བདེན་པ་ཡིན། ། བདེན་གཉིས་འདི་དག་རྣམ་པར་ངེས་བྱས་ནས། ། བཤད་པ་གཉིས་ཀྱི་དབྱེ་བ་གསུངས་པ་ཡིན། ། ཞེས་གསུངས་པས་ན། བསྐྱེད་རིམ་གྱི་སྦྱང་གཞི་དང་། རྫོགས་རིམ་གྱི་སྦྱང་གཞི་གཉིས་ལས། དང་པོ་ནི། སྣོད་ཀྱི་འཇིག་རྟེན་དང་། བཅུད་ཀྱི་སེམས་ཅན་སྐྱེ་བ་གཙོ་བོར་གྱུར་པའི་སྐྱེ་འཆི་བར་དོ་གསུམ་ཡིན་ཏེ། ཇི་ལྟར་སྦྱོང་བའི་ཚུལ་ཡང་འོག་གཞུང་དོན་གྱི་སྐབས་སུ་འཆད་པར་འགྱུར་རོ། །
གཉིས་པ་རྫོགས་རིམ་གྱི་སྦྱང་གཞི་ནི། བཅུད་ཀྱི་སེམས་ཅན་འཆི་བ་གཙོ་བོར་གྱུར་པའི་སྐྱེ་འཆི་བར་དོ་གསུམ་སྟེ། སྟོང་ཐུན་ཆེན་མོ་ལས། སྐྱེ་བ་ཀུན་རྫོབ་བདེན་པ་དང་། ། འཆི་བ་དོན་དམ་བདེན་པ་གཉིས། ། རིམ་པ་བཞིན་དུ་བསྐྱེད་རིམ་དང་། ། རྫོགས་པའི་རིམ་པའི་སྦྱང་གཞི་ཡིན། ། ཞེས་གསུངས་པས་སོ། ། གཉིས་པ་སྦྱང་བྱ་མི་མཐུན་པའི་དྲི་མ་ནི། མཚན་མ་དང་རྣམ་པར་རྟོག་པ་ཐམས་ཅད་ཡིན་ཞིང་།
དེ་ཡང་ཅུང་ཟད་ཕྱེ་ན། དངོས་པོ་ལ་ཐ་མལ་དུ་འཛིན་པའི་རྟོག་པ། གཟུང་འཛིན་བྱ་བྱེད་ཀྱི་རྟོག་པ། དངོས་པོའི་ངོ་བོ་ཉིད་ཀྱི་རྟོག་པ་སྟེ་གསུམ་དང་། གསུམ་པོ་རེ་རེ་ལ་ཡང་རགས་པ་དང་ཕྲ་བ་གཉིས་གཉིས་ཏེ་དྲུག་ཏུ་ཡོད་ཅིང་། དྲུག་པོ་དེ་དག་ཀྱང་བསྐྱེད་རིམ་དང་། ལུས་དབེན་དང་། ངག་དབེན་དང་། སེམས་དབེན་དང་། སྒྱུ་མ་དང་།
འོད་གསལ་དང་། ཟུང་འཇུག་རྣམས་ཉམས་སུ་བླངས་པས་སྤོང་སྟེ། སྟོང་ཐུན་ལས། དྲི་མ་རྣམ་དག་གསུམ་ཡིན་ཏེ། ། ཐ་མལ་གཟུང་འཛིན་ངོ་བོའི་རྟོག ། རེ་རེའང་ཕྲ་རགས་གཉིས་གཉིས་ཏེ། ། རིམ་བཞིན་བསྐྱེད་རིམ་ལུས་དབེན་དང་། ། ངག་དང་སེམས་དབེན་སྒྱུ་མ་དང་། ། འོད་གསལ་ཟུང་འཇུག་དག་གིས་འཇོམས། ། ཞེས་གསུངས་པས་སོ། །
དེས་ན་སྦྱང་གཞི་དང་། སྦྱང་བྱ་གཉིས་སོ་སོར་འབྱེད་དགོས་ཏེ། སྦྱང་གཞི་ནི་སྦྱོང་བྱེད་ལམ་གྱི་སྦྱང་གཞི་གང་ཡིན་པ་དེའི་སྟེང་གི་དྲི་མ་དེ་སྦྱངས་ནས། སྦྱང་འབྲས་ཀྱི་ངོ་བོར་བསྒྱུར་བ་ཡིན་ལ། སྦྱང་བྱའི་དྲི་མ་ནི། སྦྱོང་བྱེད་ལམ་གྱི་སྦྱང་གཞི་གང་ཡིན་གྱི་སྟེང་དུ་མེད་པར་བྱེད་པའམ་དག་པར་བྱེད་དགོས་པའི་ཕྱིར། འདི་ལ་དགོངས་ནས་སྟོང་ཐུན་ཆེན་མོ་ལས། འོ་ན་སྦྱང་གཞི་སྦྱོང་བ་དང་། སྤང་བྱ་སྤོང་བ་ལ་ཁྱད་པར་ཅི་ཡོད་ཅེ་ན། སྦྱོང་བ་ནི་གནས་དང་།
ལུས་དང་། ལོངས་སྤྱོད་ཐ་མལ་པའི་ཞེན་པ་མི་སྤོང་བར་གནས་བསྒྱུར་བ་ཙམ་ཡིན་ལ། སྤོང་བ་ནི་རང་གི་སེམས་མྱོང་བ་གསལ་བའི་རྒྱུན་ལ་ཞེན་པའི་ས་བོན་གཅོད་པའི་ཁ་ལོ་མངོན་འགྱུར་གྱི་ཞེན་པ་མི་འབྱུང་བར་བྱེད་པ་ཡིན་ནོ། ། ཞེས་གསུངས་པ་ཡིན་ནོ། ། མདོར་བསྡུ་ན་སྤང་བྱའི་རྣམ་རྟོག་ལ་ཐ་མལ་གྱི་རྣམ་རྟོག་དང་། གྱ་ནོམ་ལྷར་ཞེན་གྱི་རྣམ་རྟོག་གཉིས་སུ་གྲངས་ངེས། སྤོང་བྱེད་ཀྱི་གཉེན་པོ་ལ་ཡང་ཐ་མལ་གྱི་རྣམ་རྟོག་སྤོང་བའི་སྤོང་སེམས་དང་། གྱ་ནོམ་ལྷར་ཞེན་གྱི་རྣམ་རྟོག་སྤོང་བའི་སྤོང་སེམས་གཉིས་སུ་གྲངས་ངེས་པ་ཡིན་ནོ། ། གསུམ་པ་དམིགས་པར་བྱ་བའི་ཡུལ་ནི། སྤང་བྱའི་སྐྱོན་ཀུན་སྤངས།
འཐོབ་བྱའི་ཡོན་ཏན་ཀུན་རྫོགས་པའི་ཟུང་འཇུག་རྡོ་རྗེ་འཆང་གི་གོ་འཕང་དམ་པ་དེ་ཉིད་ཡིན་ལ། དེ་ཉིད་མངོན་དུ་གྱུར་པ་ན་འབྲས་བུ་ཐོབ་པ་ཞེས་ཀྱང་བྱ་སྟེ། དཔེར་ན་འཇིག་རྟེན་པ་དག་གི་སོ་ནམ་བྱེད་པ་ཡང་། དམིགས་ཡུལ་སྟོན་ཐོག་ལ་དམིགས་པས། སྟོན་ཐོག་ལག་ཏུ་ལོང་བ་ལ་སོ་ནམ་བྱས་པའི་འབྲས་བུ་མངོན་དུ་བྱས་པར་འཇོག་པ་བཞིན་ནོ། ། དེ་སྐད་དུ་སྟོང་ཐུན་ཆེན་མོ་ལས། དཔེར་ན་འབྲས་བུ་སྟོན་ཐོག་ལ་དམིགས་པས་སོ་ནམ་བྱེད་པ་རྒྱུ་མཚན་དུ་འགྲོ་ལ། དམིགས་ཡུལ་དེ་ལག་ཏུ་ཐོབ་པ་སོ་ནམ་བྱས་པའི་འབྲས་བུ་ཡིན་པ་ལྟར། དྲུག་པ་རྡོ་རྗེ་འཆང་ཆེན་ལ་དམིགས་ནས་ཉམས་སུ་ལེན་པ་ལ་འཇུག་པའི་རྒྱུར་འགྲོ་ལ། དམིགས་ཡུལ་དུ་བཞག་པ་དེ་མངོན་དུ་གྱུར་པ་ནི་འབྲས་བུར་འགྲོའོ། །
ཞེས་དང་། དམིགས་ཡུལ་དུ་རྡོ་རྗེ་འཆང་ཆེན་ཡིན། ཞེས་གསུངས་པ་ཡིན་ནོ། ། གཉིས་པ་ཉམས་སུ་ལེན་པའི་ཐབས་ལ། སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་གཉིས་སུ་ཡོད་དེ། ཇི་སྐད་དུ། གང་ཕྱིར་རྡོ་རྗེ་འཆང་ཆེན་གྱིས། ། གསུངས་པ་དེ་ནི་གཉིས་སུ་འདོད། ། སྨིན་ལམ་དང་ནི་གྲོལ་ལམ་མོ། །
ཞེས་པ་དང་། རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའོ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་པ་དང་། རྒྱུད་ཕྱི་མ་ལས། བླ་མ་སྔགས་ཀྱི་ལམ་གྱིས་ནི། ། སློབ་མ་ཡོངས་སུ་སྨིན་པར་བྱས། ། སློབ་མ་བཟང་པོ་བདག་ཉིད་དེ། ། སངས་རྒྱས་བྱང་ཆུབ་སེམས་དཔའ་དག །
སྟོན་པ་ཡོངས་སུ་གྲོལ་བ་ཡིན། ཞེས་གསུངས་པས་སོ། ། དེ་ལྟར་སྨིན་གྲོལ་གཉིས་པ་དེ་ནི་རྡོ་རྗེ་ཐེག་པའི་ལམ་གྱི་རྩ་བ་ལྟ་བུ་ཡིན་ཏེ། སྡོམ་གསུམ་རབ་དབྱེ་ལས། རྡོ་རྗེ་ཐེག་པའི་ལམ་ཞུགས་ཏེ། ། མྱུར་དུ་སངས་རྒྱས་ཐོབ་འདོད་ན། ། སྨིན་གྲོལ་གཉིས་ལ་འབད་པར་བྱ། ། ཞེས་དང་། དེས་ན་སྨིན་བྱེད་དབང་དང་ནི། ། རིམ་པ་གཉིས་ལ་འབད་པར་གྱིས། །
ཞེས་པ་དང་། དབང་དང་རིམ་གཉིས་མི་ལྡན་པས། ། རྡོ་རྗེ་ཐེག་པའི་བསྟན་པ་མིན། ། ཞེས་གསུངས་པའི་ཕྱིར། དེ་གཉིས་ཀྱི་ནང་ནས་དང་པོ་སྨིན་ལམ་མམ། སྨིན་བྱེད་ཀྱི་དབང་བཤད་ན། ལམ་འདི་ལ་མིང་གི་རྣམ་གྲངས་དུ་མ་ཞིག་གསུངས་ཏེ། སྨིན་བྱེད་དང་། རབ་ཏུ་གནས་པ་དང་། དབང་བསྐུར་བ་ཞེས་སོགས་གསུངས་པས་སོ། །
དེ་ཡང་ཅིའི་ཕྱིར་སྨིན་བྱེད་ཅེས་བྱ་ཞེ་ན། གང་ཟག་སྔར་དབང་གིས་རྒྱུད་མ་སྨིན་ཞིང་། དབང་བསྐུར་ན་རྒྱུད་སྨིན་དུ་རུང་བ་ཞིག་ལ་སྨིན་བྱེད་འདི་བསྐུར་བས་དངོས་གྲུབ་རབ་འབྲིང་ཐ་གསུམ་འགྲུབ་པའི་སྣོད་དུ་རུང་བར་བྱས་པས་དེ་སྐད་ཅེས་བྱ་སྟེ། དཔེར་ན་ལུས་ཀྱི་རྨ་སྨིན་པ་བརྟོལ་དུ་རུང་བ་དང་། ཟས་སྨིན་པ་བཟར་རུང་། བཏུང་བ་སྨིན་པ་འཐུང་དུ་རུང་བ་དང་། ཤིང་ཐོག་སྨིན་པ་ལོངས་སྤྱད་དུ་རུང་བ་བཞིན་ནོ། ། དེ་ལྟར་ཡང་རྡོ་རྗེ་སྙིང་པོ་རྒྱན་ལས། རྨ་དང་ཟས་ལ་ཅི་ལྟ་བར། ། རྣལ་འབྱོར་སྨིན་པའི་ལམ་ཡང་དེ་བཞིན་ཏེ། །
ཞེས་དང་། སྟོང་ཐུན་ཆེན་མོ་ལས། རྨ་སྨིན་པ་བརྟོལ་དུ་རུང་། ཟས་སྨིན་པ་བཟར་རུང་། ཤིང་ཐོག་སྨིན་པ་ལོངས་སྤྱད་དུ་རུང་བ་ལྟར། སྔགས་དང་ཕྱག་རྒྱས་རྒྱུད་སྨིན་པར་བྱས་ན་དངོས་གྲུབ་བསྒྲུབ་པའི་སྣོད་དུ་རུང་བས་སོ། ། ཞེས་གསུངས་པས་སོ། ། ཡང་སྨིན་བྱེད་ལ་རབ་ཏུ་གནས་པ་ཞེས་ཀྱང་བྱ་སྟེ། སློབ་མ་སྔར་དབང་མ་ཐོབ་པའི་སེམས་རྒྱུད་དབང་བསྐུར་བའི་སྒོ་ནས་རབ་ཏུ་གནས་པར་བྱས་ན་ཤེས་རབ་རྣམ་པ་གསུམ་གྱི་སྣོད་དུ་རུང་བས་སོ། ། དཔེར་ན་རྫ་གསར་པ་མེས་བསྲེགས་པའི་སྒོ་ནས་བརྟན་པར་བྱས་ན་ཆུ་ལ་སོགས་པ་བླུག་པའི་སྣོད་དུ་རུང་བ་བཞིན་ནོ། །
དེ་སྐད་དུ་ཡང་སྟོང་ཐུན་ཆེན་མོ་ལས། ཁ་ཅིག་ལས་རབ་ཏུ་གནས་པའི་ཆོ་ག་ཞེས་གསུངས་ཏེ། དཔེར་ན་རྫ་མ་མེས་གནས་ཤིང་བརྟན་པར་བྱས་ན་ཆུ་ལ་སོགས་པ་བླུག་པའི་སྣོད་དུ་རུང་བ་ལྟར། སྔགས་དང་ཕྱག་རྒྱས་རྒྱུད་གནས་པར་བྱས་ན་ཤེས་རབ་རྣམ་གསུམ་གྱི་སྣོད་དུ་རུང་བའོ། ། ཞེས་གསུངས་པ་ཡིན་ནོ། ། ཡང་སྨིན་བྱེད་དེ་ཉིད་ལ་དབང་ཞེས་བྱ་བའི་རྒྱུ་མཚན་ནི། སྔར་འདི་མ་ཐོབ་པའི་གང་ཟག་ཅིག་གིས་འདི་ཐོབ་ཕྱིན་ཆད་ནས་བསྐྱེད་རྫོགས་ཀྱི་ལམ་གཉིས་བསྒོམ་པ་དང་། སྔགས་ཀྱི་བཟླས་པ་དང་། རྒྱུད་འཆད་པ་ལ་སོགས་པ་ལ་དབང་ཞིང་གནང་བ་ཐོབ་པར་བྱས་པའི་རྒྱུ་མཚན་གྱིས་ཡིན་ཏེ། ཇི་སྐད་དུ་སྟོན་ཐུན་ཆེན་མོ་ལས།
ཁ་ཅིག་ལས་དབང་བསྐུར་བའི་ཆོ་ག་ཞེས་གསུངས་ཏེ། དེ་ལ་ཡང་འགལ་བ་མེད་དེ། བསྐྱེད་རྫོགས་གཉིས་བསྒོམ་པ་དང་། བཟླས་པ་དང་། བཤད་པ་ལ་དབང་ངམ་གནང་བ་ཐོབ་པར་བྱ་བའི་ཕྱིར་རོ། ། ཞེས་གསུངས་པའི་ཕྱིར་རོ། ། དེ་ལྟ་བུ་དབང་ལ་ཡང་སྨིན་བྱེད་ལ་འཇུག་པའི་ཡན་ལག་དང་སྨིན་བྱེད་ཀྱི་དབང་དངོས་གཉིས། དང་པོ་ལ་རྒྱུ་ཡི་རྐྱེན་ཁྱད་པར་ཅན། བདག་པོའི་རྐྱེན་ཁྱད་པར་ཅན། ལྷན་ཅིག་བྱེད་པའི་རྐྱེན་ཁྱད་པར་ཅན།
དམིགས་པའི་རྟེན་ཁྱད་པར་ཅན་དང་བཞི་ལས། དང་པོ་ནི། གང་ལ་དབང་བསྐུར་བའི་སློབ་མ་མཚན་ཉིད་དང་ལྡན་པ་སྟེ། རྣམ་སྣང་སྒྱུ་འཕྲུལ་དྲ་བ་ལས། དགེ་བ་སྡོམ་ལ་དགའ་བ་དང་། ། རྟག་ཏུ་བླ་མ་ལ་གུས་དང་། ། རྟག་ཏུ་ལྷ་རྣམས་མཆོད་པ་ཡི། ། ཡོན་ཏན་ལྡན་ན་སློབ་མ་ཡིན། ། ཞེས་གསུངས་པ་ལྟར། དགེ་བ་ལ་སེམས་སྤྲོ་བ།
དམ་ཚིག་དང་སྡོམ་པ་བསྲུང་བ་ལ་དགའ་བ། རྟག་ཏུ་བླ་མ་ལ་གུས་པ། རྟག་ཏུ་རང་གི་ལྷག་པའི་ལྷ་མཆོད་པ་ལ་མོས་པ་རྣམས་ཀྱི་ཡོན་ཏན་དང་ལྡན་པ་ཞིག་སྟེ། དེ་ཡང་འདིའི་ཡོན་ཏན་ལ་དགེ་བ་ལ་སྤྲོ་བ་དགོས་ཏེ། དགེ་བ་ལ་སེམས་སྤྲོ་བ་མེད་ན་ཆོས་ལ་འཇུག་པར་མི་འགྱུར་ཞིང་། ཆོས་ལ་འཇུག་པའི་རྒྱུ་དགེ་བ་ལ་སྤྲོ་བ་ཡོད་ཀྱང་། དམ་ཚིག་དང་སྡོམ་པ་བསྲུང་བ་ལ་དགའ་བའི་སེམས་མེད་ན། དམ་ཚིག་དང་སྡོམ་པ་ཐོབ་ཀྱང་མྱུར་དུ་ཉམས་པར་འགྱུར་བས། དེ་དག་བསྲུང་བ་ལ་ཡང་དགའ་སྤྲོ་དང་ལྡན་པ་དགོས་ལ། ཡོན་ཏན་དེ་གཉིས་དང་ལྡན་ཀྱང་།
བླ་མ་ལ་དད་གུས་ཀྱི་སེམས་མེད་ན། དམ་ཚིག་དང་སྡོམ་པ་སོགས་བླ་མས་བསྟན་ཀྱང་རང་རྒྱུད་ལ་བྱིན་རླབས་མི་འཇུག་པས་ན། དངོས་གྲུབ་ཐམས་ཅད་ཀྱི་རྩ་བ་བླ་མ་ལ་མོས་གུས་དང་ལྡན་པ་ཞིག་ཀྱང་གཙོ་བོར་དགོས་ཤིང་། ཡོན་ཏན་དེ་དག་དང་ལྡན་ཀྱང་རང་གི་ལྷག་པའི་ལྷ་ལ་མཆོད་པ་ལ་མོས་པའི་སེམས་མེད་པ་ན། སྤྱིར་རྡོ་རྗེ་ཐེག་པའི་ལམ་གྱི་སྣོད་དུ་མི་རུང་ཞིང་། ཁྱད་པར་ལམ་གྱི་རྩ་བ་དབང་བསྐུར་བའི་སྣོད་དུ་མི་རུང་བས་ན་ཡོན་ཏན་དང་པོ་གསུམ་གྱི་སྟེང་དུ་འདི་དང་ངེས་པར་ལྡན་དགོས་ཏེ། སྔ་མ་གསུམ་དང་ལྡན་པ་ཙམ་ནི་ཆེས་མང་བའི་ཕྱིར་རོ། ། མདོར་བསྡུ་ན་སངས་རྒྱས་པའི་ཐེག་པའི་བསམ་པ་ལ་བསླབ་པས་རྒྱུད་སྦྱངས་ཏེ། འདིའི་དབང་བསྐུར་དང་དམ་ཚིག་འབོག་པར་འོས་པའི་གང་ཟག་སྐལ་ལྡན་ཞིག་ལ་རྒྱུའི་རྐྱེན་ཁྱད་པར་ཅན་དུ་འཇོག་པ་ཡིན་ནོ། ། གཉིས་པ་བདག་པོའི་རྐྱེན་ཁྱད་པར་ཅན་ནི།
གང་གིས་དབང་བསྐུར་བའི་རྡོ་རྗེ་སློབ་དཔོན་མཚན་ཉིད་དང་ལྡན་པ་སྟེ། དེ་ཡང་རྣམ་སྣང་སྒྱུ་འཕྲུལ་དྲ་བ་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། དེ་ཉིད་བཅུ་ནི་ཡོངས་ཤེས་ཤིང་། ། དཀྱིལ་འཁོར་བྲི་བའི་ལས་ལ་མཁས། ། དེ་ནི་སློབ་དཔོན་ཡིན་ཞེས་བྱ། ། ཞེས་གསུངས་པ་ལྟར། རང་བཞིན་རྒྱུད་ཀྱི་ཁྱད་པར།
འདུས་བྱས་པ་ཡོན་ཏན་གྱི་ཁྱད་པར་གཉིས་ལས། དང་པོ་ནི། ཐུགས་རྒྱུད་རྐྱེན་དབང་ཅུང་ཟད་ཙམ་གྱིས་གཞན་དུ་མི་འགྱུར་བས་བརྟན་པས་དང་ཉོན་མོངས་དྲག་པོའི་དབང་དུ་མི་བཏང་བས་རྒྱུད་དུལ་བ། ཆོས་རྣམས་ཀྱི་རང་དང་སྤྱིའི་མཚན་ཉིད་ཤེས་པས་བློ་གྲོས་དང་ལྡན་པ། ཁོང་ཁྲོ་བ་མེད་པས་བཟོད་པ་དང་ལྡན་པ། སེམས་ལ་ཡ་ཡོ་མེད་པས་དྲང་བ། ཕ་རོལ་པོ་ལ་བསླུ་སེམས་སོགས་མེད་པས་གཡོ་སྒྱུ་མེད་པ་དང་དྲུག་ཡིན་ལ། གཉིས་པ་འདུས་བྱས་ལ་ཡོན་ཏན་གྱི་ཁྱད་པར་ནི། འཕྲིན་ལས་བཞི་ལ་སོགས་པའི་སྔགས་ཀྱི་སྦྱོར་བ་དང་། མཐའ་དྲུག་དང་།
གདམས་ངག་དྲུག་དང་། ཡན་ལག་ལྔ་ལ་སོགས་པའི་རྒྱུད་ཀྱི་སྦྱོར་བ་སྟེ། དེ་རྣམས་ལེགས་པར་ཤེས་པ། དེ་ཉིད་བཅུ་ཤེས་པ། དཀྱིལ་འཁོར་འབྲི་བའི་ལས་ལ་མཁས་པ་ལ་སོགས་པའི་ཡོན་ཏན་རྣམས་ཡིན་ལ། དེ་དག་གི་ནང་ནས་དེ་ཉིད་བཅུ་ལ། རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིར་བཟློག་གཉིས་ཀྱི་ཆོ་ག་དང་། ། གསང་དང་ཤེས་རབ་ཡེ་ཤེས་དང་། ། ཁ་སྦྱོར་དབྱེ་པའི་ཆོ་ག་དང་། །
གཏོར་མ་རྡོ་རྗེའི་བཟླས་པ་དང་། ། དྲག་ཤུལ་བསྒྲུབ་པའི་ཆོ་ག་དང་། ། རབ་ཏུ་གནས་དང་དཀྱིལ་འཁོར་བསྒྲུབ། ། གསང་བའི་དེ་ཉིད་བཅུ་ཡིན་ནོ། ། ཞེས་གསང་བའི་དེ་ཁོ་ན་ཉིད་བཅུ་དང་། ཡང་དེ་ཉིད་ལས། དཀྱིལ་འཁོར་ཏིང་འཛིན་ཕྱག་རྒྱ་དང་། ། སྟངས་སྟབས་འདུག་སྟངས་བཟླས་བརྗོད་དང་། ། སྦྱིན་སྲེག་མཆོད་པ་ལས་སྦྱོར་དང་། ། སླར་བསྡུ་བ་ཡི་རྣམ་པ་ནི། །
ཕྱི་ཡི་དེ་ཉིད་བཅུ་ཡིན་ནོ། ། ཞེས་ཕྱིའི་དེ་ཉིད་བཅུ་དང་། ཡང་རབ་གནས་ཀྱི་རྒྱུད་ལས། དཀྱིལ་འཁོར་དང་ནི་ཏིང་འཛིན་མཆོག ། ཕྱག་རྒྱ་སྟངས་སྟབས་གདན་དང་ནི། ། བཟླས་བརྗོད་སྦྱིན་སྲེག་མཆོད་པ་དང་། ། ལས་མ་སྦྱར་དང་སླར་བསྡུ་བའོ། ། ཞེས་ཆོ་གའི་དེ་ཁོ་ན་ཉིད་བཅུ་དང་། ཡང་བླ་མ་ཡོངས་བཟུང་གི་རྒྱུད་ལས། གནས་དང་དུས་དང་ལྷ་དང་སྔགས། །
བགྲང་ཕྲེང་ཕྱག་རྒྱའི་སྦྱིན་སྲེག་དང་། ། དབང་བསྐུར་དང་ནི་རབ་གནས་ཀྱི། ། དེ་ཉིད་བཅུ་ནི་ཡོངས་སུ་ཤེས། ། ཞེས་རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཁོ་ན་ཉིད་བཅུ་དང་། ཡང་རིན་ཆེན་འབར་བ་ལས། རྡོ་རྗེ་དྲིལ་བུ་ཡེ་ཤེས་དང་། ། ལྷ་དང་དཀྱིལ་འཁོར་སྦྱིན་སྲེག་དང་། ། སྔགས་དང་རྡུལ་ཚོན་གཏོར་མ་དང་། ། དབང་བསྐུར་དེ་ཉིད་བཅུ་པའོ། ། ཞེས་དེ་ཁོ་ན་ཉིད་ཀྱི་དེ་ཉིད་བཅུ་ལ་སོགས་པ་རྣམ་གྲངས་མང་དུ་གསུངས་པ་ཡིན་ནོ། །
གཞན་ཡང་རྡོ་རྗེ་སློབ་དཔོན་གྱི་མཚན་ཉིད་ལ་རྒྱུད་དང་བསྟན་བཅོས་རྣམས་ལས་མང་དུ་གསུངས་ཏེ། དགྲ་ནག་གི་རྒྱུད་ལས། སྙིང་རྗེ་ལྡན་ཞིང་ཉེས་པ་མ་ལུས་སྤངས། ། བསམ་གཏན་ལ་བརྩོན་བཟླས་ལ་མཆོག་གཞོལ་བ། ། དེ་འདྲའི་བླ་མ་ལ་ནི་རྟག་ཏུ་བླ་མར་བྱ། ། ཞེས་དང་། སློབ་དཔོན་འཇམ་དཔལ་གྲགས་པས་སྙིང་པོ་རྒྱན་ལས། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། །
སྙིང་རྗེ་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་ཤེས་ཤིང་། ། ཞེས་དང་། རྡོ་རྗེ་ཕྲེང་བ་ལས། ཕྱི་རུ་ཉན་ཐོས་སྤྱོད་པ་བསྲུང་། ། ནང་དུ་འདུས་པའི་དོན་ལ་མཁས། ། ཞེས་དང་། རྗེ་བཙུན་རིན་པོ་ཆེས། བླ་མ་བརྒྱུད་པ་དང་ལྡན་རྒྱུད་དོན་རིག ། དམ་ཚིག་མཆོག་བསྲུང་མན་ངག་དུ་མས་བརྒྱན། །
སྙིང་རྗེས་རྒྱུད་བརླན་བསྟན་བཅོས་དུ་མ་ཤེས། ། དེ་ཡི་ཞབས་བརྟན་གསོལ་བ་ལན་མང་བཏབ། ། ཅེས་པ་ལ་སོགས་པ་རྒྱ་ཆེར་གསུངས་པ་ཡིན་ནོ། ། དེ་ཐམས་ཅད་ཀྱི་སྙིང་པོ་བསྡུས་ནས་བདག་ཉིད་ཆེན་པོ་ས་པཎ་གྱིས། སྨིན་པར་བྱེད་པའི་དབང་བསྐུར་ཡང་། ། བླ་མ་བརྒྱུད་པ་མ་ཉམས་ཤིང་། ། ཆོ་ག་འཁྲུལ་པར་མ་གྱུར་པ། ། ཕྱི་ནང་རྟེན་འབྲེལ་སྒྲིག་མཁྱེན་ཞིང་། ། སྐུ་བཞིའི་ས་བོན་ཐེབ་ནུས་པ། ། སངས་རྒྱས་གསུང་བཞིན་མཛད་པ་ཡི། །
བླ་མ་བཙལ་ལ་དབང་བཞི་བླང་། ། ཞེས་གསུངས་པ་ལྟར་གྱི་ཡོན་ཏན་དང་ལྡན་པ་ཞིག་ཡིན་ལ། ཡང་ན། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཅེས་པ་ལྟར་གང་ལ་གང་འདུལ་གྱི་སྐུར་བསྟན་ནས་སངས་རྒྱས་ཀྱི་བསྟན་པའི་རྩ་བ་སོ་སོ་ཐར་པ་ཉན་ཐོས་ཀྱི་གཞུང་ལུགས་དང་མཐུན་པ་དང་། བྱང་སེམས་ཀྱི་ཐེག་པ་ཐེག་ཆེན་གྱི་མདོ་སྡེ་དག་ནས་བཤད་པ་ལྟར་དང་། གསང་སྔགས་རྒྱུད་སྡེ་དང་མཐུན་པ་ཐུགས་ཉམས་སུ་བཞེས་ཤིང་གཞན་ལའང་སྟོན་པ་སྟེ།
མདོར་ན་སོ་སོའི་ཆོ་ག་དང་། ལྷག་པར་དབང་དུས་སུ་ཐོབ་པའི་ཐུགས་རྒྱུད་སྡོམ་པ་གསུམ་དང་ལྡན་པ། བསྙེན་པ་ལས་སུ་རུང་བ། དེའི་བཅུ་ཆའི་སྦྱིན་སྲེག་དང་། འདིའི་ཆོ་ག་ལ་མཁས་པ་སོགས་ཀྱི་ཡོན་ཏན་དང་ལྡན་པ་ཞིག་བདག་པོའི་རྐྱེན་ཁྱད་པར་ཅན་དུ་འཇོག་པ་ཡིན་ཏེ། དོན་འདི་འདྲའི་རིགས་ལ་དགོངས་ནས་མཁྱེན་རབ་ཀྱི་དབང་ཕྱུག་ས་སྐྱ་པཎྜི་ཏས། སོ་སོ་ཐར་པ་འདུལ་བ་བཞིན། ། བྱང་ཆུབ་སེམས་དཔའ་མདོ་སྡེ་བཞིན། ། གསང་སྔགས་རྒྱུད་སྡེ་བཞིན་སྟོན་པའི། ། དཔལ་ལྡན་བླ་མ་ལ་ཕྱག་འཚལ། །
ཞེས་གསུངས་པ་ཡིན་ནོ། ། གསུམ་པ་ལྷན་ཅིག་བྱེད་པའི་རྐྱེན་ཁྱད་པར་ཅན་ནི། སློབ་མ་ལ་དབང་བསྐུར་བའི་ཕྱིར་དུ་རྡོ་རྗེ་སློབ་དཔོན་གྱི་དབང་གི་ཆོ་ག་མཚན་ཉིད་དང་ལྡན་པ་བྱེད་པ་སྟེ། འདི་ལ་སྔོན་དུ་འགྲོ་བ་བསྙེན་པ། སའི་ཆོ་ག སྟ་གོན། དཀྱིལ་འཁོར་ཞག་གི་བྱ་བ་དང་བཞི་ལས། དང་པོ་ནི། རབ་ཡི་དམ་ལྷའི་གནང་བ་ཐོབ་པ་ཞིག་ཡིན་ཏེ། དགྱེས་རྡོར་གྱི་རྒྱུད་བརྟག་པ་གཉིས་པ་ལས།
རབ་མཐོང་སྔགས་ཀྱི་ཕ་རོལ་སོན། ། ཞེས་གསུངས་པས་སོ། ། འབྲིང་མཚན་མའི་བསྙེན་པ་སྟེ། ཀླུ་སྒྲུབ་ཀྱི་དཀྱིལ་ཆོག་ཉི་ཤུ་པ་ལས། མཚན་མ་ངེས་པར་ཐོབ་པ་འོ། ། ཞེས་པ་ལྟར་རོ། ། ཐ་མ་བཟླས་བརྗོད་གྲངས་ཀྱི་བསྙེན་པ་ནི། དེ་ཡང་གཙོ་བོ་ལ་འབུམ། འཁོར་རྣམས་ལ་ཁྲི་ཕྲག་རེ་འདྲེན་པ་ཡིན་ཏེ། དཀྱིལ་ཆོག་དེ་ཉིད་ལས།
དཀྱིལ་འཁོར་བདག་པོ་བཟླས་པ་འབུམ། ། དེ་ལས་ཞན་པ་ཁྲི་རུ་བཟླས། ། ཞེས་གསུངས་པས་སོ། ། གཉིས་པ་སའི་ཆོག་ལ། ས་བརྟག་པ་དང་། བླང་བ་དང་། སྦྱང་བ་དང་། གཟུང་བ་དང་། བྱིན་གྱིས་བརླབ་པ་དང་། བསྲུང་བ་དང་དྲུག་ལས།
དང་པོ་ལ་སྟེང་བརྟག་པ། འོག་བརྟག་པ་གཉིས། དང་པོ་ནི། གང་དུ་དཀྱིལ་འཁོར་འབྲི་བའི་སྟེང་ནི་ཟླུམ་པོའམ་པདྨ་འདབ་མ་བརྒྱད་པའི་དབྱིབས་སུ་ཡོད་ན་ཤིས་པ་ཡིན་ཏེ། སྟོང་ཐུན་ཆེན་མོ་ལས། སྟེང་ནི་ཟླུམ་པོ་དང་པདྨ་འདབ་མ་བརྒྱད་པའོ། ། ཞེས་སོ། ། འོག་བརྟག་པ་ལ། ཕྱོགས་མཚམས་བརྟག་པ། ནུས་པ་བརྟག་པ།
ཡུལ་ཕྱོགས་བརྟག་པ། ཁ་དོག་བརྟག་པ། ཚད་བརྟག་པ་དང་ལྔ་ལས། དང་པོ་ལ་དཀྱིལ་འཁོར་འབྲི་བའི་འོག་གཞིའི་ས་ནི། ནུབ་ཀྱི་ཕྱོགས་མཐོ་བ། བྱང་སྐྱོབ་པ་འདྲ་བ། ལྷོ་བྲིས་པ་འདྲ་བ། ཤར་གཞོལ་བའམ་བརྡལ་བ་འདྲ་བ་དང་། མཚམས་ནི་བྱང་ཤར་ནས་འབྱུང་པོའི་རྐན་མེས་འཇབ་པ་འདྲ་བ་ཡོད་ན་མི་ཤིས་པ་དེ་མེད་པ། ཤར་ལྷོ་ན་མ་མོ་ཁྲོས་པའི་པར་རྗེས་འདྲ་བ་ཡོད་ན་ས་དགྲ་ཡིན་པས་དེ་ཡང་མེད་པ།
ལྷོ་ནུབ་ན་སྲིན་པོ་ཁྲོས་པའི་པར་ཤུལ་འདྲ་བ་མེད་པ། ནུབ་བྱང་ན་གནོད་སྦྱིན་གྱི་འདུག་སྟེགས་འདྲ་བ་མེད་པ་སོགས་ཀྱི་ཡོན་ཏན་དང་ལྡན་མི་ལྡན་བརྟག་དགོས་ཏེ། སྟོང་ཐུན་ཆེན་མོ་ལས། འོག་ལ་ལྔ། ཕྱོགས་མཚམས་བརྟག་པ་ནི། ནུབ་མཐོ་བ། བྱང་སྐྱོབས་པ། ལྷོ་བྲིས་པ། ཤར་གཞོལ་བའོ། ། མཚམས་ནི་བྱང་ཤར་ནས་འབྱུང་པོའི་འཇབ་པ་མེད་པ།
ལྷོ་ཤར་ནས་མ་མོ་ཁྲོས་པའི་པར་རྗེས་མེད་པ། ལྷོ་ནུབ་ན་སྲིན་པོ་ཁྲོས་པའི་པར་ཤུལ་མེད་པ། ནུབ་བྱང་ནས་གནོད་སྦྱིན་འདུག་སྟེགས་མེད་པའོ། ། ཞེས་གསུངས་པས་སོ། ། གཉིས་པ་ནུབ་ས་བརྟག་པ་ནི། ཆུ་འཛིན་ནམ་སྤྲིན་ཁ་དོག་གཙོ་ཆེར་དཀར་བ་ཞིག་ཡོད་ན་དེ་ཉིད་ལེགས་པས། དེ་དང་ལྡན་མི་ལྡན་བརྟག་པ་སྟེ། སྟོང་ཐུན་ལས། ནུས་པ་ནི་ཆུ་འཛིན་པའི་ཁ་དོག་དཀར་བའོ། ། ཞེས་གསུངས་པས་སོ། །
གསུམ་པ་ཡུལ་ཕྱོགས་བརྟག་པ་ནི། དཀྱིལ་འཁོར་གང་དུ་འབྲི་བའི་གྲོང་ངམ། གྲོང་ཁྱེར་རམ། གཙུག་ལག་ཁང་ལ་སོགས་པ་གང་ཡིན་ཀྱང་། དེ་དག་གི་བྱང་ཤར་དུ་བྲི་བ་ཤིས་པ་ཡིན་ཏེ། སྟོང་ཐུན་ལས། ཡུལ་ཕྱོགས་བརྟག་པ་ནི། གྲོང་ངམ་གྲོང་ཁྱེར་རམ་གཙུག་ལག་ཁང་ལ་སོགས་པའི་བྱང་ཤར་མཚམས་སུ་བྱའོ། ། ཞེས་གསུངས་པས་སོ། ། བཞི་པ་ཁ་དོག་བརྟག་པ་ནི།
དཀྱིལ་འཁོར་འབྲི་བའི་ས་དེ་ཁ་དོག་དཀར་པོ་ཡོད་ན་ཞི་བའི་ལས་གཙོ་བོར་འགྲུབ་པ་དང་། སེར་པོར་ཡོད་ན་རྒྱས་པའི་ལས་གཙོ་བོར་འགྲུབ་པ་དང་། དམར་པོར་ཡོད་ན་དབང་གི་ལས་གཙོ་བོར་འགྲུབ་པ་དང་། ནག་པོར་ཡོད་ན་མངོན་སྤྱོད་དམ་དྲག་པོའི་ལས་གཙོ་བོར་འགྲུབ་པ་དང་། ཁ་དོག་སྣ་ཚོགས་པར་ཡོད་ན་ལས་བཞི་སྣ་ཚོགས་པ་འགྲུབ་པར་འགྱུར་བས་ན། ལས་སོ་སོ་དང་བསྟུན་པའི་དཀྱིལ་འཁོར་འབྲི་བའི་ས་གཞིའི་ཁ་དོག་ཀྱང་སོ་སོར་བརྟག་དགོས་པ་ཡིན་ཏེ། དེ་ལྟར་བྱས་ན་ལས་སོ་སོ་མྱུར་དུ་འགྲུབ་པའི་དགོས་པ་ཡོད་པས་སོ། ། དེ་ལྟ་ཡང་སྟོང་ཐུན་ལས། ཁ་དོག་བརྟག་པ་ནི། ཞི་བའི་ས་ནི་དཀར་པོ་ལ་སོགས་པའོ། །
ཞེས་གསུངས་པ་ཡིན་ནོ། ། ལྔ་པ་ཚད་བརྟག་པ་ནི། ཆེ་བ་དཔག་ཚད་ནས། ཆུང་བ་ཁྲུ་དྲུག་གི་བར་ཡན་ཆད་འབྱོར་པ་དང་བསྟུན་པའི་ཅི་རིགས་པ་རུང་གིས། དཔག་ཚད་ལས་རྒྱ་ཆེ་བ་དང་། ཁྲུ་དྲུག་གི་ཚད་ལས་ཆུང་བ་ནི་མི་རུང་སྟེ། དཔག་ཚད་ལས་ནི་ཆེ་མི་བྱ། ། ཁྲུ་དྲུག་ལས་ནི་ཆུང་མི་བྱ། ། ཞེས་གསུངས་པའི་ཕྱིར། ལག་ཏུ་བླང་བདེ་བའི་ཚད་མ་འཁྲུལ་བ་ནི།
རྒྱུད་ལེའུ་བཅུ་དྲུག་པ་ལས། དེ་ནས་སྐུ་ཡི་དཀྱིལ་འཁོར་མཆོག ། ཁྲུ་ནི་བཅུ་དྲུག་ཚད་དུ་བྱ། ། དེ་ནས་གསུང་གི་དཀྱིལ་འཁོར་མཆོག ། ཁྲུ་ནི་ཉི་ཤུའི་ཚད་དུ་བྱ། ། ཞེས་དང་། ལེའུ་བཞི་པ་ལས། ཐུགས་ཀྱི་དཀྱིལ་འཁོར་དམ་པ་སྟེ། ། ཁྲུ་ནི་བཅུ་གཉིས་ཚད་དུ་བྱ། ། ཞེས་གསུངས་པས།
ཐུགས་ཀྱི་དཀྱིལ་འཁོར་གྱི་ས་གཞིའི་རྒྱར་ཁྲུ་ཉི་ཤུ་རྩ་བཞི། སྐུའི་དཀྱིལ་འཁོར་གྱི་ས་གཞིའི་རྒྱར་སུམ་ཅུ་རྩ་གཉིས། གསུང་གི་དཀྱིལ་འཁོར་གྱི་ས་གཞིའི་རྒྱར་ཁྲུ་བཞི་བཅུར་བྱ་དགོས་ཏེ། སྟོང་ཐུན་ཆེན་མོ་ལས། ཚད་བརྟག་པ་ནི་འབྱོར་པ་ཆེ་ཆུང་གིས་ཤེས་པར་བྱ་སྟེ། ཞེས་སྤྱིར་བསྟན་གྱི་ཚུལ་དུ་གསུངས་ནས། དམིགས་བསལ་གྱི་ཚུལ་དུ་སྐུའི་དཀྱིལ་འཁོར་གྱི་ས་ནི། བཅུ་དྲུག་ཉིས་འགྱུར་དུ་བྱ། གཉིས་པོ་ཡང་ཉིས་འགྱུར་རོ་ཞེས་གསུངས་པས་སོ། ། གཉིས་པ་ས་སླང་བ་ལ།
སྣང་བ་མི་ལ་སླང་བ་དང་། ། མི་སྣང་བ་ལྷ་མ་ཡིན་ལ་སོགས་ལ་སླང་བ་གཉིས་ལས། དང་པོ་ནི། ཡུལ་ཕྱོགས་དེའི་བདག་པོ་རྒྱལ་པོ་ལ་སོགས་པ་ལ་སླང་ལ། དེ་དག་གིས་ཀྱང་གྱིས་ཤིག་པའི་གནང་བ་ཐོབ་ན་དེར་དཀྱིལ་འཁོར་བྱ་ཞིང་། གནང་བ་ཐོབ་པ་མ་ཡིན་ན་མི་རུང་སྟེ། རྒྱལ་པོ་མ་རུང་པ་ལྟ་བུས་སླར་དཀྱིལ་འཁོར་གྲུབ་ནས་བར་ཆད་བྱེད་པ་སྲིད་པས་སོ། ། དེ་ལྟར་ཡང་སྟོང་ཐུན་ཆེན་མོ་ལས། གནང་བ་མི་ལ་སླང་བ་ནི་རྒྱལ་པོ་ལ་སོགས་པ་དེའི་བདག་པོ་ལ་གནང་བ་ཐོབ་པའོ། ། ཞེས་གསུངས་པས་སོ། །
གཉིས་པ་མི་སྣང་བ་ལྷ་དང་ལྷ་མ་ཡིན་སོགས་ལ་སླང་བ་ནི། དཀྱིལ་འཁོར་གང་དུ་བྱེད་པའི་ས་ཕྱོགས་དེར་མཎྜལ་དང་། མེ་ཏོག་གི་ཚོམ་བུ་དང་། མཆོད་པ་དང་གཏོར་མ་ལ་སོགས་པ་བཤམ་སྟེ་བྱིན་གྱིས་བརླབ། གཏོར་མ་བྱིན་ནས་བར་སྣང་ལ་གནས་པའི་ལྷ་དང་། ལྷ་མ་ཡིན་དང་། མི་མ་ཡིན་མཐུ་བོ་ཆེ་སོགས་ལས་སློང་བ་སྟེ། སྟོང་ཐུན་ཆེན་མོ་ལས། མི་སྣང་བ་ལ་སླང་བ་ནི། ལྷ་དང་།
ལྷ་མིན་དང་། མི་མ་ཡིན་པ་ལ་སློང་བ་སྟེ། དཀྱིལ་འཁོར་བྱེད་པའི་ས་དེར་དགོང་མོ་མཎྜལ་བྱ། མེ་ཏོག་གི་ཚོམ་བུ་བཀོད་ནས་མཆོད་པ་བཤམ་ལ་གཏོར་མ་བྱིན་གྱིས་བརླབས་ལ་གཏོར་མ་བྱིན། ནམ་མཁའ་ལ་བཞུགས་པའི་ལྷ་ཀླུ་གནོད་སྦྱིན་ལྷ་མ་ཡིན། གང་དག་རྫུ་འཕྲུལ་ཆེ་ལྡན་རྣམས། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བ་ཡིས། ། ས་ཕྱོགས་དབེན་པ་འདི་ཉིད་དུ། ། དམ་པའི་དཀྱིལ་འཁོར་ཆེར་འབྱུང་བ། །
འདི་ཞེས་བྱ་བ་འབྲི་ལགས་ན། ། བདག་ལ་བར་ཆད་མ་བྱེད་པར། ། དགེ་བའི་གྲོགས་པོ་ཉིད་དུ་མཛོད། ། ཅེས་པས་བསྒོས་ལ་ཉལ་ནས་རྨི་ལམ་བརྟག་པར་བྱའོ། ། ཞེས་གསུངས་པས་སོ། ། དེ་ལྟར་བྱས་ན་རྨི་ལམ་དུ་བྱིན་པའི་སྣང་བ་བྱུང་ན་དེར་འབྲི་རུང་། ཅི་སྟེ་གནང་བ་མ་བྱིན་ན་ཞག་བདུན་གྱི་བར་དུ་གོང་ལྟར་བྱས་པས་ད་གཟོད་གནང་བ་སྟེར་ན་དེར་བགེགས་ཞི་བའི་སྦྱིན་སྲེག་བྱ་དགོས་ཤིང་། དེར་མ་ཟད་བདག་ཉིད་དང་། སློབ་མ་དང་། ས་བདག་ལ་སོགས་པ་ལ་ཡང་ཞི་བའི་སྦྱིན་སྲེག་སོགས་གྲུབ་ན་ལེགས་པར་གསུངས་ཏེ།
སྟོང་ཐུན་ཆེན་མོ་ལས། གལ་ཏེ་གནས་དེར་བྱེད་པའི་གནང་བ་མ་བྱིན་ན་ཞག་གཅིག་ནས་བདུན་གྱི་བར་དུ་དེ་ལྟར་བྱའོ། ། དེ་ལྟར་གནང་བ་སྟེར་ན་གནས་དེར་ཇི་སྐད་བཤད་པའི་ལོངས་སྤྱོད་ཀྱི་བགེགས་ཞི་བའི་སྦྱིན་སྲེག་བྱའོ། ། དེ་ནས་བདག་དང་། སློབ་མ་དང་། ས་བདག་ལ་སོགས་པ་ལ་ཞི་བའི་སྦྱིན་སྲེག་བྱའོ། ། ཞེས་གསུངས་པས་སོ། ། གསུམ་པ་ས་སྦྱང་བ་ལ་གསུམ་སྟེ། ལས་དང་བྱ་བས་སྦྱང་བ། རྫས་དང་ཡོ་བྱད་ཀྱིས་སྦྱང་བ།
སྔགས་དང་ཏིང་ངེ་འཛིན་གྱིས་སྦྱང་བའོ། ། དང་པོ་ནི། དཀྱིལ་འཁོར་འབྲི་བའི་ས་འོག་འདོམ་གང་ངམ། ཁྲུ་གང་ངམ། པུས་ནུབ་ཙམ་བརྐོས་ལ། སའི་རོའམ་སྐྱོན་དྲུག་བསལ་དགོས་ཏེ། དེ་ཡང་དཀྱིལ་འཁོར་འབྲི་བའི་ས་དེའི་འོག་ན་ཡོད་པའི་སྲོག་ཆགས་ཀྱི་རོ་རུས་པ་དང་། གོས་ཀྱི་རོ་རེ་བ། ལྷན་ཚལ་སོགས་དང་། འབྲུའི་རོ་ཕུབ་མ་དང་།
ཤིང་གི་རོ་ཐལ་སོལ་དང་། རྡོའི་རོ་ཕ་བོང་དང་། སེག་མ་སྟེ་བྱེ་མ་དང་། སའི་རོ་གྱོ་དུམ་རྣམས་ཏེ། དེ་ཡང་ཡོད་མེད་བརྟགས་ནས་ཡོད་པ་རྣམས་དོར་དགོས་པས་སོ། ། མ་བསལ་ན་ཉེས་པ་ཅི་ཡོད་སྙམ་ན། དྲུག་པོ་དེ་མ་དོར་ན། རིམ་པ་བཞིན་དུ་གཟེར་ནད་དང་། འགྲས་ཕོལ་དང་། རིམས་ནད་དང་།
ཚད་རིམས་དང་། ཞ་གྲུམ་དང་། ལྐུགས་པ་རྣམས་འབྱུང་བས་དེ་དག་མེད་པར་བྱ་དགོས་ཏེ། འགོས་ཀྱི་སྟོང་ཐུན་ཆེན་མོ་ལས། གསུམ་པ་ས་གཞི་སྦྱང་བ་ནི་གསུམ་སྟེ། ལས་དང་བྱ་བས་སྦྱང་བ་ནི་ཁོར་ཡུག་འདོམ་གང་ཙམ་ཁྲུ་གང་ངམ། པུས་མོ་ནུབ་ཙམ་བརྐོས་ལ་སའི་རོ་དྲུག་སེལ་ཏེ། སྲོག་ཆགས་ཀྱི་རོ་རུས་པ་མ་བསལ་ན་གཟེར་ནད་འབྱུང་། གོས་ཀྱི་རོ་རེ་བ་མ་བསལ་ན་འགྲས་ཕོལ་འབྱུང་། འབྲུའི་རོ་ཕུར་མ་མ་བསལ་ན་རིམས་ནད་འབྱུང་།
ཤིང་གི་རོ་ཐལ་སོལ་མ་བསལ་ན་ཚ་རིམས་འབྱུང་། རྡོའི་རོ་རྡོ་ཕ་བོང་དང་སེག་མ་མ་བསལ་ན་ཞ་གྲུམ་འབྱུང་། སའི་རོ་གྱོ་དུམ་མ་བསལ་ན་ལྐུག་པ་འབྱུང་། དེ་ནི་བརྐོ་སོགས་ཀྱི་སྦྱོང་བའོ། ། ཞེས་གསུངས་པས་སོ། ། གཉིས་པ་རྫས་དང་ཡོ་བྱད་ཀྱིས་སྦྱང་བ་ནི། ཙནྡན་དང་གུར་གུམ་ལ་སོགས་པ་དྲི་བཟང་གི་ཆུས་ཆག་ཆག་འདེབས་པ་ས་གཞིའི་མི་གཙང་བ་རྣམས་བཀྲུ་བ་སྟེ། སྟོང་ཐུན་ཆེན་མོ་ལས། གཉིས་པ་རྫས་དང་ཡོ་བྱད་ཀྱི་སྦྱང་བ་ནི། ཙནྡན་དང་གུར་གུམ་གྱི་ཆུས་གཏོར་བའོ། །
ཞེས་གསུངས་པས་སོ། ། གསུམ་པ་སྔགས་དང་ཏིང་ངེ་འཛིན་གྱི་སྦྱང་བ་ནི། ས་དེའི་དབུས་སུ་མཎྜལ་བཀོད། མེ་ཏོག་སིལ་མ་བཀྲམ་ལ་ལྷའི་གནས་དང་གདན་ཇི་ལྟ་བ་བཞིན་བསྒོམ་ཞིང་དེའི་སྟེང་དུ་བླ་མ་དང་དཀྱིལ་འཁོར་གྱི་ལྷ་ཚོགས་རྣམས་རྫོགས་པར་བསྐྱེད། དེ་ལ་ཡེ་ཤེས་པ་དགུག་གཞུག་བྱས་ནས་བསྟིམ། བྱིན་གྱིས་བརླབས་ཤིང་དབང་བསྐུར། ཕྱི་ནང་གསང་གསུམ་གྱི་མཆོད་པ་དང་བསྟོད་པ་བྱས་ལ་སངས་རྒྱས་ཐམས་ཅད་མཆོད་པ་དང་། སློབ་མ་རྣམས་ལ་ཉན་པར་བྱ་བའི་ཕྱིར། འདུས་པའི་དཀྱིལ་འཁོར་ཆེན་པོ་འབྲི་བར་འཚལ་ན། རྒྱལ་བ་སྲས་དང་བཅས་པ་ཁྱེད་རྣམས་ཀྱིས་བདག་ལ་བྱིན་གྱིས་བརླབ་ཏུ་གསོལ།
ཞེས་གསོལ་བ་བཏབ། གཞན་ཡང་ཕྱོགས་སྐྱོང་བཅུ་བསྐྱེད། གཏོར་མ་ཕུལ། དེ་ནས་ལྷ་སོ་གཉིས་ཀྱི་བདག་བསྐྱེད་བསྒོམས་ནས་ཁྲོ་བོ་གནོད་མཛེས་ཀྱི་སྔགས་ཀྱིས་བགེགས་བསྐྲད་ནས་སའི་བགེགས་སོགས་སྦྱོང་བ་སྟེ། སྟོང་ཐུན་ཆེན་མོ་ལས། གསུམ་པ་སྔགས་དང་ཏིང་ངེ་འཛིན་གྱི་སྦྱང་བ་ནི། ས་དེའི་དབུས་སུ་མཎྜལ་གྲུ་བཞི་ཁྲུ་གང་པ་གཅིག་བྱས་ལ། མེ་ཏོག་སིལ་མ་བཀྲམ་ལ་ལྷའི་གནས་དང་གདན་ཇི་ལྟ་བ་བཞིན་དུ་བསམ་སྟེ། བླ་མ་དང་བཅས་པ་དཀྱིལ་འཁོར་གྱི་ལྷ་རྣམས་རྫོགས་པར་བསྐྱེད་ལ་ཡེ་ཤེས་སེམས་དཔའ་དགུག་གཞུག་བཅིང་བ་བྱས་ཏེ་བསྟིམ། བྱིན་བརླབ་དབང་བསྐུར་བ་བྱས་ལ་དེ་ལ་ཕྱི་ནང་གསང་བས་མཆོད་བསྟོད་བྱས་ལ།
དགོངས་ཤིག་དུས་གསུམ་མགོན་པོ་རྣམས། ། སངས་རྒྱས་ཐམས་ཅད་མཆོད་པ་དང་། ། སློབ་མ་རྣམས་ལ་སྨན་སླད་དུ། ། དཔལ་ལྡན་རྡོ་རྗེ་འཛིན་པ་ཡི། ། དཀྱིལ་འཁོར་དམ་པ་འབྲི་བར་འཚལ། ། རྒྱལ་བ་སྲས་དང་བཅས་རྣམས་ཀྱིས། ། བདག་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་བརྗོད། དེ་ནས་ཕྱོགས་སྐྱོང་བཅུ་རང་རང་གི་གནས་སུ་བསྐྱེད་ནས་གཏོར་མ་སྦྱིན། དེ་ནས་ཏིང་ངེ་འཛིན་གསུམ་གྱིས་ས་གཞི་དེའི་སྟེང་དུ་ལྷ་སོ་གཉིས་རྫོགས་པར་བསྒོམས་པའི་མཐར་གནོད་མཛེས་ཀྱི་སྔགས་ཀྱིས་བགེགས་བསྐྲད་པར་བྱའོ། །
ཞེས་གསུངས་པ་ཡིན་ནོ། ། བཞི་པ་ས་གཞི་བསྲུང་བ་ནི། རང་ཉིད་ཞེ་སྡང་རྡོ་རྗེར་གསལ་བའི་མིག་གཡས་གཡོན་དུ་མ་དང་ཊ་ལས་ཉི་མ་དང་ཟླ་བ་བསྒོམ། དེའི་དབུས་སུ་མིག་འབྲས་གཉིས་ཧཱུྃ་ལས་བྱུང་བའི་རྡོ་རྗེ་ནག་པོ་རྩེ་ལྔ་པ་ཁྲོ་བོའི་འོད་ཟེར་གྱི་སྣང་བ་ཕྱོགས་བཅུར་འཕྲོས། དེའི་ནམ་མཁའི་ཁམས་ཐམས་ཅད་ཁྲོ་བོའི་དཀྱིལ་འཁོར་གྱིས་ཁྱབ་པར་ཡིད་ཀྱིས་སྤྲུལ། རང་གི་ལག་པ་གཡས་གཡོན་དུ་རྡོ་རྗེ་དང་དྲིལ་བུ་འགྱིང་བག་ཏུ་འཛིན་པས། དཀྱིལ་འཁོར་བྱེད་པའི་ས་གཞི་དེ་ལ་བྱང་ཤར་ནས་བརྩམས་ཏེ་སྟངས་སྟབས་ཀྱི་གཡས་བསྐོར་ལན་གསུམ་བྱས། ངག་ཏུ། སྐུ་གསུང་ཐུགས་ཀྱི་རྡོ་རྗེ་འཛིན། ། ཞེས་སོགས་བརྗོད་ཅིང་ས་གཞི་སྣ་ཚོགས་རྡོ་རྗེར་བྱིན་གྱིས་བརླབ།
དེ་ནས་སེང་ལྡིང་གི་ཕུར་པ་སྟོད་ཞལ་གསུམ་ཕྱག་དྲུག་པ་ཁྲོ་བོའི་རྣམ་པ་ཅན། སྨད་ཟུར་གསུམ་རྩེ་གཅིག་པའི་ཚུལ་ཅན་ཞིག་དྲི་བཟང་པོས་བྱུགས། མེ་ཏོག་དམར་པོའི་ཕྲེང་བ་བཏགས་བྱིན་གྱིས་བརླབས་ནས་སའི་ཕྱོགས་དེར་ལེགས་པར་བཏབ་སྟེ་བསྲུང་བ་བྱ་བར་གསུངས་ཏེ། སྟོང་ཐུན་ཆེན་མོ་ལས། བཞི་པ་ས་གཞི་བཟུང་བ་ནི། དང་པོའི་སྦྱོར་བས་ཞེ་སྡང་རྡོ་རྗེར་བསྒོམ་མོ། ། རྣམ་སྣང་ལ་སོགས་པ་རིགས་བཞིའི་ཕྱོགས་བཞི་ན་གནས་པའི་ལས་ཀྱི་རྡོ་རྗེ་དངོས་སམ། ཡིད་ཀྱིས་བསམས་ཀྱང་རུང་སྟེ། དེ་བཞིན་གཤེགས་པ་ཀུན་ཞི་བ། ། ལ་སོགས་པ་ལེའུ་བཞི་པ་ལྟར་གསོལ་བ་བཏབ་ནས།
བདག་ཉིད་ཞེ་སྡང་རྡོ་རྗེར་བསྒོམས་ལ། མིག་གཡས་གཡོན་དུ་མ་དང་ཊ་གཉིས་ལས་ཉི་མ་དང་ཟླ་བའི་དཀྱིལ་འཁོར་བསྒོམ་སྟེ། དེའི་དབུས་སུ་མིག་འབྲས་ཧཱུྃ་ལས་རྡོ་རྗེ་ནག་པོ། དེ་ལས་ཁྲོ་བོའི་འོད་ཟེར་གྱི་སྣང་བ་ཕྱོགས་བཅུར་འཕྲོ་བ། ནམ་མཁའི་དབྱིངས་ཐམས་ཅད་དུའང་ཁྲོ་བོའི་དཀྱིལ་འཁོར་གྱིས་ཁྱབ་པར་སྤྲུལ་ལོ། ། རྐང་པ་གཉིས་ལ་ཨ་ལས་རྡོ་རྗེ་འོད་འབར་བར་བསྒོམས་ལ། ལག་པ་གཡས་གཡོན་དུ་རྡོ་རྗེ་དྲིལ་བུ་འགྱིང་བག་ཏུ་འཛིན་པས་དབང་ལྡན་ཕྱོགས་ནས་བརྩམས་ཏེ་སྟངས་སྟབས་ཀྱི་གཡས་བསྐོར་དུ་ལན་གསུམ་བསྐོར། སྐུ་གསུང་ཐུགས་ཀྱི་རྡོ་རྗེ་འཛིན་ལ་སོགས་པ་བརྗོད་ཅིང་སྣ་ཚོགས་རྡོ་རྗེར་བྱིན་གྱིས་བརླབས་སོ། ། དེ་ནས་སེང་ལྡིང་གི་ཕུར་བུ་དྲི་ཞིམ་པོས་བྱུགས་ལ། མེ་ཏོག་དམར་པོའི་ཕྲེང་བ་བཏགས་ཏེ།
སྟོད་ཞལ་གསུམ་ཕྱག་དྲུག་པ། སྨད་ཟུར་གསུམ་རྩེ་གཅིག་པར་བྱིན་གྱིས་བརླབས་པས་ཕུར་པ་གདབ་བོ། ། ཞེས་གསུངས་པས་སོ། ། ལྔ་པ་བྱིན་གྱིས་བརླབ་པ་ནི། ཧཱུྃ་ཁཾ་ཧཱུྃ་ཞེས་པས་ནམ་མཁའི་ཁམས། དེའི་ངང་ནས་ཧཱུྃ་སུཾ་ཧཱུྃ་ལས་འབྱུང་བ་བཞི་བསྐྱེད། དེ་ནས་སྦྱོར་བ་དང་དཀྱིལ་འཁོར་རྒྱལ་མཆོག་དང་། ལས་རྒྱལ་མཆོག་གི་ཏིང་ངེ་འཛིན་གསུམ་བསྒོམས་ནས་སའི་ཕྱོགས་དེ་ཉིད་བྱིན་གྱིས་བརླབ་པ་སྟེ། སྟོང་ཐུན་ཆེན་མོ་ལས། ལྔ་པ་བྱིན་གྱིས་བརླབ་ནི།
ཧཱུྃ་ཁཾ་ཧཱུྃ་ལས་ནམ་མཁའ། ཧཱུྃ་སུཾ་ཧཱུྃ་ལ་སོགས་པས་འབྱུང་བ་བཞི་བསྐྱེད། ཨོཾ་བཛྲ་མེ་དྷི་ནི་བཛྲི་བྷ་ཝ་བནྡྷ་ཧཱུྃ་ཧཱུྃ་ཞེས་པས་བྱིན་གྱིས་བརླབས་སོ། ། དེ་ནས་དེར་སྦྱོར་བ་གསུམ་གྱི་ཏིང་ངེ་འཛིན་བསྒོམ་མོ། ། ཞེས་གསུངས་པས་སོ། ། དྲུག་པ་ས་གཞི་བསྲུང་བ་ནི། ཁྲོ་བོ་འདོད་པའི་རྒྱལ་པོས་ས་གཞི་དེ་ཉིད་ཀྱི་རྭ་བ་དང་དྲྭ་བ་དང་ཕྱོགས་བཞི་པོ་བཅིངས་པའི་སྲུང་བ་བྱེད་པ་ཡིན་ནོ། ། དེ་ལྟར་ཡང་སྟོང་ཐུན་ཆེན་མོ་ལས། དྲུག་པ་ས་གཞི་བསྲུང་བ་ནི། འདོད་པའི་རྒྱལ་པོས་རྭ་བ་དང་དྲྭ་བ་དང་ཕྱོགས་བཞི་བཅིང་བར་བྱའོ། །
ཞེས་གསུངས་པ་ཡིན་ནོ། ། དེ་རྣམས་ཀྱིས་སའི་ཆོ་ག་བསྟན་ཟིན་པ་ཡིན་ལ། དེ་ལྟར་ས་ཆོག་གི་རྣམ་གཞག་འདི་དག་གཞན་དུ་གསལ་བ་ཆེར་མི་འབྱུང་ཡང་། ། འགོས་ཀྱི་སྟོང་ཐུན་ཆེན་མོ་ལས་རྒྱས་པར་གསུངས་པ་རྣམས་ཀྱི་དོན་གསལ་བར་བཤད་པའི་སྒོ་ནས་ཞིབ་ཏུ་བཀོད་པ་ཡིན་ནོ། ། གསུམ་པ་སྟ་གོན་ལ། སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་དང་བཞིར་ཡོད་པ་ལས། དང་པོ་ནི།
ས་ལྷའི་སྒོ་ནས་མཆོད་བཤམ། བསང་སྦྱང་། སོ་སོའི་སྔགས་དང་ཕྱག་རྒྱས་བྱིན་གྱིས་བརླབ། དེ་ནས་ཨོཾ་པྲི་ཐི་ཝི་ཞེས་སོགས་ཀྱི་ཚོམ་བུ་བཀོད་དེ། དེའི་སྟེང་དུ་ས་ལྷ་བསྐྱེད། རང་གི་ལག་མཐིལ་གྱི་ཧཱུྃ་བཞིའི་འོད་ཟེར་གྱིས་ས་འོག་ནས་ལྷ་མོ་སྤྱན་དྲངས། རྡོ་རྗེ་ལྔས་མཆོད་ནས་བསྟིམ། དེ་ལ་ཕྱི་ནང་གི་མཆོད་པ་དང་། གཏོར་མ་བྱིན་གྱིས་བརླབས་ནས་ཕུལ། དེ་ནས།
སྐྱོབས་པ་སངས་རྒྱས་ཐམས་ཅད་དང་། ། ཞེས་སོགས་བརྗོད་དེ། སའི་ཕྱོགས་འདི་བདག་ལ་སྩོལ་ཅིག་པར་གསོལ་བ་བཏབ་ལ། དེས་ཀྱང་གནང་བ་བྱིན་པར་བསམ་ཞིང་། སའི་ལྷ་མོ་ས་དེ་ཉིད་དུ་བསྟིམ། ཡང་རང་གི་ལག་པ་བསྡམས་པ་ལས་ཧཱུྃ་ཡིག་འབར་བ་སྤྲོས་ནས་ས་འོག་གི་བར་རྡོ་རྗེའི་རང་བཞིན་དུ་གྱུར་པ། དེ་ཡང་སྔགས་ཚན་གཉིས་པ་ཚར་གསུམ་རེ་བརྗོད་པས་བརྟན་པར་བསམ་པ་སྟེ། སྟོང་ཐུན་ཆེན་མོ་ལས། སའི་ལྷ་མོ་སྟ་གོན་ལ་གནས་པ་ནི། མི་བསྐྱོད་པའི་ཕྱག་རྒྱ་ས་གནོན་དུ་བྱས་པའི་དཀྱིལ་འཁོར་གྱི་ས་ལ་བཞག་སྟེ།
ཨོཾ་ཊ་ཀ་ཡ་ཧཱུྃ་ཛཿ ཞེས་བརྗོད་པས་ལྷ་མོ་སྐུ་མདོག་སེར་མོ་རྒྱན་ཐམས་ཅད་དང་ལྡན་པ་སྤྱི་བོར་རྣམ་སྣང་གིས་བརྒྱན་པ། ལག་ན་གསེར་གྱི་བུམ་པ་འཛིན་པ་དཀྱིལ་འཁོར་གྱི་དབུས་ནས་འཐོན་པར་བསམ་སྟེ། དེ་ལ། སྐྱོབས་པ་སངས་རྒྱས་ཐམས་ཅད་ཀྱིས། ། ཞེས་པ་ལ་སོགས་པས་གསོལ་བ་བཏབ་ལ། མཆོད་ཡོན་དང་ཞབས་བསིལ་ཕུལ་ལ་དེ་ཉིད་དུ་བསྟིམ་མོ། ། ཞེས་གསུངས་པ་ལྟར་རོ། ། གཉིས་པ་ལྷ་སྟ་གོན་ནི། དཀྱིལ་འཁོར་འབྲི་བའི་ས་གཞི་དེ་ཉིད་ལ་བདུད་རྩི་ལྔ་དང་བཅས་པའི་དྲི་བཟང་གི་ཆུས་བྱུགས་ཤིང་།
ལྷ་སོ་སོའི་སྔགས་བདུན་ནམ་གསུམ་བཟླས་ཏེ་གཙོ་བོ་ལྔའི་གནས་སུ་དྲིའི་ཐིག་ལེ་གྲུ་བཞི་དང་། གཞན་རྣམས་ཀྱི་གནས་སུ་དྲིའི་ཐིག་ལེ་ཟླུམ་པོ་བྱ། དེར་གཞལ་ཡས་ཁང་གདན་བཅས་བསྐྱེད་ལ། རང་གི་སྙིང་ཁའི་ས་བོན་གྱིས་འོད་ཟེར་གྱི་དཀྱིལ་འཁོར་གྱི་ལྷ་ཚོགས་སྤྱན་དྲངས་ནས་སོ་སོའི་གདན་གྱི་སྟེང་དུ་བཞུགས་པར་བསམ་ལ། ཞལ་ཕྱག་རྣམས་རྫོགས་པར་གསལ་བཏབ། དེ་ལ་མཆོད་ཡོན་སྔོན་དུ་འགྲོ་བས་ཉེར་སྤྱོད་ལྔ་ནས། གསང་མཆོད་ཀྱི་བར་སྒྲུབ་ཐབས་བཞིན་བྱ་བ་སྟེ། སྟོང་ཐུན་ཆེན་མོ་ལས། གཉིས་པ་དཀྱིལ་འཁོར་གྱི་ལྷ་སྟ་གོན་ལ་གནས་པ་ནི། བདུད་རྩི་ལྔ་དང་དྲི་ཞིམ་པོའི་ཆུས་ལྷའི་གྲངས་དང་མཐུན་པའི་ཐིག་ལེ་བྱས་ལ།
གདན་དང་གཞལ་ཡས་ཁང་ཇི་ལྟ་བ་བཞིན་བསམ་སྟེ། ཕྱག་རྒྱ་དང་གཉིས་སུ་མེད་པའི་དམ་ཚིག་ལས་དམ་ཚིག་གི་འཁོར་ལོ་རྫོགས་པར་བཀོད་ལ། ཡེ་ཤེས་སེམས་དཔའ་དགུག་པ་དང་། གཞུག་པ་དང་། བཅིང་བ་དང་། བསྟིམ་པ་དག་བྱ་སྟེ། ཕྱི་ནང་གསང་བ་གསུམ་གྱི་མཆོད་པས་མཆོད་ཅིང་བསྟོད། གསོལ་བ་ལན་གསུམ་བཏབ། ལག་པས་སྤོས་ཕོར་བཏེགས་ཏེ། པུས་པོ་ས་ལ་བཙུགས་ནས།
བཅོམ་ལྡན་རྡོ་རྗེ་འཛིན་པ་ཡི། ། རིག་པའི་རྒྱལ་པོ་ཕྱག་འཚལ་བསྟོད། ། སོགས་ཀྱིས་ལན་གསུམ་དུ་སྙན་གསན་བྱས་ལ་མཆོད་པ་བྱས་ནས་རྭ་བ་དང་དྲྭ་བས་ཕྱོགས་དང་མཚམས་བཅིང་བར་བྱ་སྟེ་ལྷ་སྟ་གོན་ནོ། ། ཞེས་གསུངས་པས་སོ། ། དེས་ན་ས་སྐྱ་པའི་དབང་བཀའ་རྙིང་མ་ལྟར་ན། མདུན་གྱི་དཀྱིལ་འཁོར་དང་བར་སྣང་གི་ཁམས་ཐམས་ཅད་དེ་བཞིན་གཤེགས་པའི་ཚོགས་ཀྱིས་གང་བར་བསམ་ལ། མཆོད་བསྟོད་བདུད་རྩི་དབུལ་བ་སྔོན་དུ་འགྲོ་བས་པུས་མོ་གཡས་པ་ས་ལ་བཙུགས་ལ། སྤོས་དང་བཅས་རྡོ་རྗེ་དྲིལ་བུ་འཛིན་པས། ལྕེ་ཧཱུྃ་ལས་བྱུང་བའི་རྡོ་རྗེར་བསམས་ནས་དཀྱིལ་འཁོར་འབྲི་བ་དང་། བྲིས་པའི་དཀྱིལ་འཁོར་ལ་བྱིན་གྱིས་བརླབ་པར་སངས་རྒྱས་ལ་གསོལ་བ་བཏབ་པ་འདི་ཡང་ལྷ་སྟ་གོན་དུ་གསུངས་ནས་གསོལ་བ་འདེབས་པའི་ཚིག་ཀྱང་།
བཅོམ་ལྡན་རྡོ་རྗེ་འཛིན་པ་ཡི། ། ཞེས་སོགས་བྱ་བར་གསུངས་ལ། དབང་བཀའ་གསར་མའི་ལུགས་ལ། འདིའི་སྔོན་དུ་བུམ་པ་སྟ་གོན་མཛད་ནས། འདི་སངས་རྒྱས་ལ་གསོལ་བ་བཏབ་པ་ཞེས་དོན་ཚན་གཅིག་པར་བཤད་དོ། ། གང་ལྟར་གསུམ་པ་བུམ་པ་སྟ་གོན་ནི། ཟངས་ལ་སོགས་པའི་བུམ་པ་མཚན་ཉིད་དང་ལྡན་པ་རབ་ལྷ་གྲངས་དང་མཉམ་པའམ། དེ་མ་འབྱོར་ན་ཕྱོགས་ཀྱི་ལྷ་ལ་བཞི། མཚམས་ཀྱི་ལྷ་ལ་བཞི། དབུས་ཀྱི་ལྷ་ལ་གཅིག་སྟེ་དགུའམ།
དེ་ཡང་མ་འབྱོར་ན་ཕྱོགས་བཞི་དབུས་དང་ལྔའམ། ཡང་ན་རིགས་ལྔ་ལ་གཅིག ཡུམ་ལ་གཅིག སེམས་དཔའ་རྣམས་ལ་གཅིག སེམས་མ་རྣམས་ལ་གཅིག ཁྲོ་བོ་རྣམས་ལ་གཅིག་སྟེ་ལྔ་བྱེད་པའམ། དེ་དག་ཐམས་ཅད་མ་འབྱོར་ན། རྣམ་རྒྱལ་གྱི་བུམ་པ་གཅིག་དང་། ལས་བུམ་གཅིག་སྟེ་གཉིས་བཤམ་ལ། རྣམ་རྒྱལ་ལ་བུམ་མཚན་ཉི་མའི་སྟེང་དུ་རིགས་ལྔའི་ཕྱག་མཚན་བྲིས་པ་དང་།
ལས་བུམ་ལ་ཉི་མའི་སྟེང་དུ་སྣ་ཚོགས་རྡོ་རྗེ་བྲིས་པ་བཏགས་ཏེ། བུམ་པ་གཉིས་གུ་གུལ་གྱིས་བདུག ལས་ཐམས་ཅད་ཀྱི་སྔགས་བཟླས། ཡུངས་ཀར་གྱིས་བྲབ། ནང་དུ་བུམ་རྫས་ལ་རིན་པོ་ཆེ་ལྔ། འབྲུ་ལྔ། སྨན་ལྔ་རྣམས་སྦྱར་བ་དྲི་བཟང་པོའི་ཆུ་དང་སྦྱར་ལ་བླུགས་ཏེ། གཞན་ཡང་ཁ་རྒྱན་དང་མགུལ་ཆིངས་དུང་ཆོས་སོགས་ལེགས་པར་བཤམས་ནས། བུམ་པ་རྣམས་བགེགས་མཐར་བྱེད་ཀྱི་སྔགས་ཀྱིས་བསང་། ཤུ་ནྱ་ཏས་སྟོང་པར་སྦྱངས་པའི་ངང་ལས་པདྨ་དང་ཟླ་བའི་སྟེང་དུ།
བཾ་ལས་བྱུང་བའི་རིན་པོ་ཆེའི་བུམ་པ་མཚན་ཉིད་དང་ལྡན་པར་བསྐྱེད། བུམ་པ་ཐམས་ཅད་ཡོད་ན་སོ་སོ་ལྷ་སོ་སོ་དང་། ལྷ་བུམ་རྣམ་རྒྱལ་ལས་མེད་ན་དེར་ལྷ་ཐམས་ཅད་བསྐྱེད། ལས་བུམ་དུ་བགེགས་མཐར་བྱེད་རྣམས་སོ་སོའི་ས་བོན་ལས་བསྐྱེད། ཡེ་ཤེས་པ་སྤྱན་དྲངས། དགུག་གཞུག་དང་། དབང་བསྐུར་རིགས་ཀྱི་བདག་པོས་རྒྱས་གདབ། མཆོད་བསྟོད་བདུད་རྩི་མྱང་བ་རྣམས་བྱས་ལ་མེ་ཏོག་ཕྲེང་བ་ནས་བཟུང་། ལྷ་སོ་སོའི་སྙིང་པོ་བརྒྱ་རྩ་བརྒྱད། འབྲུ་གསུམ་དང་།
ཨོཾ་བཛྲ་ཨུ་ད་ཀ་ཧཱུྃ། ཞེས་པ་རྣམས་བརྒྱ་རྩ་བརྒྱད་བཟླ། ཁྲུས་ཀྱི་དོན་དུ་གཙུག་ཏོར་རྣམ་རྒྱལ་ལམ། ཕྱི་བཟློག་བློ་གྲོས་བཟང་མོའི་གཟུངས་ཉེར་གཅིག་བཟླ། དེ་ཙམ་མི་ནུས་ན། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ཞེས་སོགས་ཉེར་གཅིག་བཟླས། སྔར་བཞིན་དུ་མཆོད་བསྟོད་བྱས་ནས་གཙོ་བོའི་སྔགས་དང་ཧཱུྃ་བཟླས་པའི་དུང་ཆོས་ཀྱི་ཆུ་བུམ་པ་རྣམས་སུ་བླུགས་ཏེ་ཕུལ་བས། ལྷ་རྣམས་འདོད་ཆགས་ཆེན་པོའི་མེས་བཞུས་ནས་བྱང་ཆུབ་སེམས་ཀྱི་ངོ་བོར་གྱུར་ཏེ་ཆུ་དང་རོ་གཅིག་ཏུ་འདྲེས་པར་བསམ་མོ། ། དེ་ནས་ལས་བུམ་གྱི་ཆུ་དང་། ན་མོ་བཛྲ་ཀྲོ་དྷ་ཡ་ཞེས་སོགས་ཀྱི་ཕྲེང་སྔགས་ཀྱིས་བསང་ལ།
འདིར་དཀྱིལ་འཁོར་གྱི་བྱ་བ་རྣམས་མ་རྫོགས་པ་དེ་ཉིད་དུ་བགེགས་རྣམས་བཟློག་པར་མཛོད་ཅིག

ཅེས་བརྗོད་ལ་ལས་བུམ་དཀྱིལ་འཁོར་གྱི་ཁང་པའི་ཤར་སྒོར་བཞག་གོ ། བུམ་བཟླས་དང་མཆོད་པ་ནི་ཉི་མ་རེ་ལ་ཐུན་གསུམ་དུ་བྱ་བར་གསུངས་པ་ཡིན་ལ། དོན་དེ་དག་སྟོང་ཐུན་ཆེན་མོ་ལས་བསྟན་ཚུལ་ནི། གསུམ་པ་བུམ་པ་སྟ་གོན་ནི། གསེར་རམ་འཁར་བའི་རྒྱུ་ལས་བྱུང་བའི་བུམ་པ་ལྟོ་བ་ཆེ་བ། མགྲིན་པ་རིང་བ། ཁ་ཁྱེར་དང་ལྡན་པ། མཆུ་འཕྱང་བ། ནག་ནོག་མེད་པ། ལྷའི་གྲངས་དང་མཐུན་པ་བྱ། ཞེས་པས་བུམ་པའི་རྒྱུ་དང་།
དབྱིབས་དང་། གྲངས་རྣམས་བསྟན། ཙནྡན་ལ་སོགས་པས་དཀར་པོར་བྱུགས་ཤིང་པདྨ་ལ་སོགས་པའི་གདན་ལ་སོ་སོ་རང་རང་མཚན་མ་བྲི། ཞེས་པས་བུམ་མཚན་བྱ་ཚུལ་བསྟན། རབ་ཁ་ཚར་མ་ཉམས་པས་མགུལ་ཆིངས་བྱ། ཙུ་ཏའི་ཤིང་ལ་སོགས་པ་འབྲས་བུ་ཅན་གྱི་ཤིང་གིས་ཁ་བརྒྱན་པ། ཞེས་པས་རྒྱན་བསྟན། དྲི་ཆུས་གང་བ། གྲོ་དང་། ནས་དང་།
ཏིལ་དང་། འབྲས་དང་། མོན་སྲན་གྲེའུ་སྟེ་འབྲུ་ལྔ་དང་། བྱུ་རུ་དང་། ས་ལེ་སྦྲམ་དང་། དུང་དང་། མུ་ཏིག་དང་། ནོར་བུ་སྟེ་རིན་པོ་ཆེ་ལྔ་དང་། སེང་གྲི བྱ་ཀྲི། ཧ་ས་དེ་ཝ།
ནད་སེལ། ཀརྞི་ཀ་སྟེ་སྨན་ལྔ་བླུག་ལ། ཞེས་པས་བུམ་པའི་ནང་གི་བཅུད་དམ་རྫས་བསྟན། མེ་ཏོག་གི་ཕྲེང་བ་བཅིངས་པའི་རྡོ་རྗེ་སྤྱི་བོར་བཞག་སྟེ། རང་དཀྱིལ་འཁོར་གྱི་གཙོ་བོའི་ཏིང་ངེ་འཛིན་ལ་གནས་པས་བཟླས་པ་བྱའོ། ། ཞེས་པས་བུམ་པའི་སྟེང་དུ་དུང་ཆོས་བཀོད་དེ་བཟླས་པ་བྱ་ཚུལ་བསྟན། ཡི་གེ་བཾ་ལས་གསེར་གྱི་བུམ་པར་བསྒོམ་ལ། ཧྲི་ལས་བྱུང་བའི་པདྨ་དང་། ཨ་ལས་བྱུང་བའི་ཟླ་བ་དང་། ཉི་མའི་གདན་ལ་རང་རང་གི་ས་བོན་དུ་གྱུར་པ་ལས་སྐུ་རྫོགས་པ་ལ་ཡེ་ཤེས་ཀྱི་འཁོར་ལོ་བཅུག་ཀྱང་།
བསྟིམས་ཏེ་མཆོད་ཡོན་དང་མཆོད་པ་ཕུལ་ཏེ་གཏོར་མ་ཡང་ཁ་ཟས་སྦྱངས་པའི་ཏིང་ངེ་འཛིན་གྱིས་སྦྱངས་ནས་སོ་སོའི་བཟླས་པས་བསྙེན་པར་བྱའོ། ། ཞེས་པས་བུམ་པ་བསྐྱེད་པའི་ནང་དུ་ལྷ་བསྐྱེད་པ་ལ་ཡེ་ཤེས་པ་སྤྱན་དྲངས་བསྟིམས་ནས་མཆོད་པ་དང་། བཟླས་པ་སོགས་བྱ་བའི་ཚུལ་བསྟན། དེ་ཡང་གཡས་སུ་རྣམ་རྒྱལ་བུམ་པ་བཞག་མི་གཡོ་བར་བསྒོམ། གཡོན་དུ་ལས་ཐམས་ཅད་པའི་བུམ་པ་བཞག་བདུད་རྩི་འཁྱིལ་པར་བྱིན་གྱིས་བརླབས་ལ་མཆོད་པ་དང་། བཟླས་པས་མཉེས་པར་བྱས་ནས་དཀྱིལ་འཁོར་གྱི་བགེགས་བཟློག་ཏུ་གསོལ་བྱས་ལ་ལས་བཅོལ་ལོ། ། ཞེས་པས་བུམ་པ་གཉིས་རྣལ་འབྱོར་པ་རང་གི་གཡས་གཡོན་དུ་འགོད་ཚུལ་དང་། བགེགས་བཟློག་པའི་ལས་འཆོལ་ཚུལ་བསྟན་པ་སྟེ། བུམ་པ་སྟ་གོན་གྱི་རྣམ་གཞག་གསལ་བར་གསུངས་པ་ཡིན་ནོ། ། ཡང་སྟོང་ཐུན་ལས།
སྔར་གྱི་དེ་དག་གི་མཇུག་དེ་མ་ཐག་པར། དཀྱིལ་འཁོར་ལ་མཆོད་པ་ཡང་བྱ། སྔ་མ་ལྟར་གསོལ་བ་ལན་གསུམ་གདབ་བོ། ། ཞེས་གསུངས་པས་བཀའ་རྙིང་མའི་ལུགས་ལ་སྙན་གསན་དབབ་པའམ། སངས་རྒྱས་ལ་གསོལ་བ་འདེབས་པ་བུམ་པ་སྟ་གོན་གྱི་གོང་དུ་གཅིག་དང་། བུམ་བསྐྱེད་ཀྱི་མཇུག་ཏུ་ཡང་བྱ་བར་བཤད་དོ། ། དེ་ལྟར་ལྷན་ཅིག་བྱེད་པའི་རྐྱེན་ཁྱད་པར་ཅན་ལ་བསྙེན་པ། ས་ཆོག སྟ་གོན། དཀྱིལ་འཁོར་ཞིག་གི་བྱ་བ་དང་བཞིའི་དང་པོ་གཉིས་དང་།
སྟ་གོན་ལ་ས་ལྷ། དཀྱིལ་འཁོར་གྱི་ལྷ། བུམ་པ། སློབ་མ་སྟ་གོན་དང་བཞིར་ཡོད་པའི་དང་པོ་གསུམ་པོ་རྣམས་ནི་རྡོ་རྗེ་སློབ་དཔོན་ཁོ་ནས་བྱ་བའི་ལས་ཡིན་པས། དབང་བསྐུར་བའི་སྔོན་དུ་འགྲུབ་ཟིན་པ་ཞིག་དགོས་ལ། འདི་དག་དང་། དཀྱིལ་འཁོར་ཐིག་གི་བྲི་བ་དང་། ཚོན་གྱི་བྲི་བ་སོགས་འོག་ནས་འབྱུང་བ་འགའ་ཞིག་དང་བཅས་པ་རྣམས་རྡུལ་ཚོན་གྱི་དཀྱིལ་འཁོར་གྱི་དབང་དུ་བྱས་ནས་བཤད་པ་ཡིན་ལ། སྨིན་བྱེད་ཀྱི་དབང་བསྐུར་བ་ཐམས་ཅད་ལ་ཆོ་ག་རྒྱས་པ་འདི་དག་ཐམས་ཅད་ངེས་པར་དགོས་པ་ནི་མ་ཡིན་ཏེ། རས་བྲིས་ཀྱི་དཀྱིལ་འཁོར་དུ་ཡང་སྨིན་བྱེད་རུང་ཞིང་།
དེ་ལ་ཆོ་ག་རྒྱས་པ་རྣམས་མི་དགོས་པའི་ཕྱིར། གཞན་ཡང་སྨིན་བྱེད་དབང་སྐུར་བྱེད་ཀྱི་དཀྱིལ་འཁོར་ལ་རྣམ་གྲངས་ཤིན་ཏུ་ཆེས་མང་བ་ཞིག་བཤད་པ་ནི་འོག་ཏུ་འཆད་པར་འགྱུར་རོ། ། བཞི་པ་རྡོ་རྗེ་སློབ་མ་ལ་གཙོ་བོར་བྱ་བ་སློབ་མ་སྟ་གོན་ལ། སྤྱིར་རྒྱུད་སྡེ་སོ་སོ་ནས་བཤད་པའི་མིང་འདོགས་མི་འདྲ་བ་དང་། ཆོ་གའི་རྣམ་གཞག་ཅུང་ཟད་མི་མཐུན་པ་མང་དུ་འབྱུང་ཡང་། སློབ་མ་སྟ་གོན་གྱི་ཆོས་ལ་དོན་ཚན་བཅུ་བཞིར་ཡོད་པ་བླ་མེད་ཀྱི་རྒྱུད་སྡེ་ཕལ་ཆེར་ལས་འབྱུང་ཞིང་། བཅུ་བཞི་པོའི་ངོ་བོ་སོ་སོ་དང་བསྐུར་ཚུལ་ལ་ཡང་མི་མཐུན་པ་ཆེན་པོ་མེད་དོ། ། འོན་ཀྱང་དགྱེས་རྡོར་ལྟར་ན། ལུས་ཀྱི་བྱ་བ་ངེས་འབྱུང་བསྐྱེད། ། ནང་དབང་བསྐུར་ལ་ཁྱད་དོན་ཞུ། །
སྤྲོ་བ་བསྐྱེད་དེ་རྒྱུན་བཤགས་བྱ། ། བསྲུང་བ་བྱས་ཏེ་མཆོད་པས་མཆོད། ། སོ་ཤིང་དོར་ལ་ཁྱོར་ཆུ་བླུད། ། བསྲུང་སྐུད་བཏགས་ཏེ་ཀུ་ཤ་སྦྱིན། ། ཟབ་མོའི་ཆོས་བཤད་རྨི་ལམ་བརྟག ། ཅེས་པ་ལྟར་ལུས་ཀྱི་བྱ་བ་སྟེ། སློབ་མ་ཁྲུས་བྱས་ཕྱག་དང་འཇུག་པའི་ཡོན་ཕུལ་ནས། སྙིམ་པ་མེ་ཏོག་དང་བཅས་རང་རང་གི་གྲལ་ལ་འཁོད་ནས། སློབ་མ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་འབུལ་བ་དོན་ཚན་དང་པོ་དང་། དེ་ནས་སློབ་དཔོན་གྱིས་སློབ་མ་རྣམས་སེམས་ཅན་ཐམས་ཅད་ཀྱི་དོན་དུ་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་བྱ་བའི་ཕྱིར།
དཀྱིལ་འཁོར་ཆེན་པོར་ཞུགས་ལ་ལམ་གྱི་རྩ་བ་སྨིན་བྱེད་ཀྱི་དབང་ལེགས་པར་ནོས་ནས་དམ་ཚིག་དང་སྡོམ་པ་ལ་བསྲུང་སྡོམ་དང་ལམ་ལ་ཅི་ནུས་ཀྱི་འབད་པ་བགྱིའོ་སྙམ་པའི་མྱ་ངན་ལས་འདས་པའི་བསམ་པས་ངེས་འབྱུང་གི་བསམ་པ་བསྐྱེད་དུ་གཞུག་པ་དོན་ཚན་གཉིས་པ། དེ་ལྟར་ངེས་འབྱུང་གི་བསམ་པ་བསྐྱེད་པས་ཐེག་ཆེན་དུ་རིགས་ངེས་པར་བྱས་པ་དེ། སླར་ཡང་ཡི་དམ་གྱི་ལྷའི་རིགས་སུ་ངེས་པར་བྱ་བའི་ཕྱིར་དང་། དབང་གི་དངོས་གཞི་མ་ཐོབ་བར་གྱི་གསང་བའི་ཆོས་ཁྱད་པར་ཅན་རྣམས་ཉན་པའི་སྣོད་རུང་དང་། སློབ་དཔོན་ལ་ཡང་དེ་དག་གི་སྐབས་སུ་གསང་སྒྲོག་མི་འབྱུང་བའི་ཕྱིར་དང་། རང་ཉིད་སྐྱེ་བའི་ཚེ་བར་དོའི་རྣམ་ཤེས་ཕའི་ཁར་ཞུགས་ནས། མའི་མངལ་དུ་བབས་པ་ལ། ཕའི་ཁུ་བ་འབྲུ་གསུམ་གྱི་སྒྲས་ཕོག་པས་སེམས་ཉིད་བདེ་བའི་ངོ་བོར་གནས་པའི་རང་ཆས་ཀྱི་དབང་ཡོད་པ་དེ་ངོ་འཕྲོད་པའི་ཕྱིར་དུ་སྟོན་པ་དགའ་ལྡན་ནས་ཡུམ་གྱི་ལྷུམས་སུ་ཞུགས་ཏེ་ཟླ་བ་བཅུ་དེ་ཉིད་དུ་བདེ་བ་ལ་ལོངས་སྤྱོད་དེ། མཐར་མངལ་གྱི་དྲི་མས་མ་གོས་པར་ཡུམ་གྱི་དཀུ་གཡོན་པ་ནས་བལྟམས་པ་དང་ཚུལ་མཚུངས་ཀྱི་སྒོ་ནས། སློབ་དཔོན་ཡི་དམ་གྱི་ལྷར་གསལ་བའི་ཞལ་ནས་སློབ་མ་རྣམས་ཞུགས།
སྐུའི་དབྱིབས་བརྒྱུད། ཡུམ་གྱི་པདྨར་བབས་པ་སྐད་ཅིག་གིས་ཧེ་རུ་ཀར་གྱུར་པ་ལ། སློབ་དཔོན་གྱི་ཐུགས་ཁའི་ཧཱུྃ་གིས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ནས་བསྟིམ་པ་དང་ནང་དབང་ཐོབ་པ་ཡིན་པས། དེ་ནས་སློབ་དཔོན་གྱིས་ཧཱུྃ་བརྗོད་པའི་རྐྱེན་གྱིས་སློབ་མ་རྣམས་ཧེ་རུ་ཀའི་ང་རྒྱལ་གྱིས་ཡུམ་གྱི་དཀུ་གཡོན་པ་ནས་རང་རང་གི་གྲལ་ལ་འཁོད་པའི་མོས་པ་བྱེད་པ་དོན་ཚན་གསུམ་པ། དེ་ལྟར་ཁྱད་པར་ཅན་གྱི་ཆོས་ཞུ་བའི་རིགས་སུ་བྱིན་གྱིས་བརླབ་པ་དེས། ཁྱད་པར་ཅན་གྱི་ཆོས་སྩལ་དུ་གསོལ་ཅིག་པར་སྙིམ་པ་མེ་ཏོག་དང་བཅས། བདག་མེད་མ་ཡིས་མགྲིན་འཁྱུད་པའི། ། ཞེས་པ་ནས། མགོན་པོས་བདག་ནི་གཞུག་ཏུ་གསོལ། ། ཞེས་པའི་བར་ལན་གསུམ་བརྗོད་པའི་སྒོ་ནས་གསོལ་བ་འདེབས་པ་དོན་ཚན་བཞི་པ་ཡིན་ལ།
གསོལ་བཏབ་ཀྱི་ཚིགས་བཅད་འདི་དག་ཀྱང་འགྱུར་ཁྱད་ཅུང་ཟད་མ་གཏོགས། རྡོ་རྗེ་རྩེ་མོ། སྡོམ་འབྱུང་། བཤད་རྒྱུད་རྡོ་རྗེ་ཕྲེང་བ་རྣམས་ནས་མཐུན་པར་འབྱུང་བས་རྒྱུད་ཀྱི་ཚིག་ཁོ་ན་ཡིན་ཞིང་། རྐང་པ་དང་པོ་ནི། སློབ་མ་རྣམས་ཁྱད་པར་ཅན་གྱི་དོན་ཞུ་བ་པོར་བྱིན་གྱིས་བརླབ་པ་དྲན་པའི་ཕྱིར་དུ། བླ་མ་གོང་མ་དག་གི་མན་ངག་གིས་བསྣན་པ་ཡིན་པར་རྗེ་བཙུན་མཁས་པའི་དབང་པོ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་བཤད་ལ། བདག་མེད་མ་ཡིས་མགྲིན་འཁྱུད་པའི། ། ཞེས་འདི་བརྗོད་པས་ཁྱད་པར་ཅན་གྱི་དོན་ཞུ་བ་པོར་དྲན་པའི་རྒྱུ་མཚན་ཡང་། གོང་ནང་དབང་བསྐུར་བའི་ཚེ་ཁྱད་པར་ཅན་གྱི་དོན་ཞུ་བ་པོར་བྱིན་གྱིས་བརླབས་པ་ཡིན་ཏེ།
དེ་ཡང་བླ་མ་ཀྱཻ་རྡོ་རྗེ་ཡབ་ཡུམ་དུ་གསལ་བའི་སྐུ་ལུས་ཀྱི་ནང་དུ་སློབ་མ་རྣམས་བཅུག བདག་མེད་མའི་མགྲིན་པ་ནས་འཁྱུད་པའི་རྣམ་པ་ཅན་གྱིས། བླ་མའི་ཐུགས་ཁའི་ཧཱུྃ་གིས་སངས་རྒྱས་ཐམས་ཅད་སྤྱན་དྲངས་ནས་སློབ་མ་ལ་བསྟིམ་པ་ལ་ནང་དབང་བསྐུར་བའི་ཐ་སྙད་གསུངས་ཤིང་། དེ་ཉིད་ལ་བརྟེན་ནས་སློབ་མ་རྣམས་ཁྱད་པར་ཅན་གྱི་དོན་ཞུ་བ་པོར་གྱུར་པ་ཡིན་པས་ན་དེ་ཉིད། བདག་མེད་མ་ཡིས་མགྲིན་འཁྱུད་པའི། ། ཞེས་པ་འདི་བརྗོད་པས་དྲན་པར་འགྱུར་བ་ཡིན་ནམ་སྙམ་མོ། ། གང་ལྟར་ཚིགས་སུ་བཅད་པ་འདི་དག་གི་དོན་ཅུང་ཟད་བཤད་ན། དགའ་ཆེན་ཁྱོད་བདག་སྟོན་པ་སྟེ། ། ཞེས་པའི་དགའ་ཆེན་ཞེས་པ་བོད་པའི་ཚིག་སྟེ། དེ་ཡང་སློབ་དཔོན་ལ་ཟག་མེད་ཀྱི་དགའ་བ་ཆེན་པོ་དང་ལྡན་པ་ཞེས་བོས་ནས།
ཁྱོད་ནི་བདག་ཅག་ལ་བདེ་བ་ཆེན་པོའི་ལམ་སྟོན་པ་པོའི་སློབ་དཔོན་ཡིན་པས། ཁྱོད་ནི་བདག་ལ་ཐུགས་བརྩེ་བའི་སླད་དུ་ཡུད་ཙམ་ཞིག་དགོངས་སུ་གསོལ། ཅིའི་སླད་དུ་ཞེ་ན། མངོན་པར་བྱང་ཆུབ་པ་ཆེན་པོའི་ཚུལ་བསྟན་པའི་མགོན་པོ་ཆེན་པོ་སངས་རྒྱས་ཀྱི་གོ་འཕང་དེ་བདག་ལ་འཚམས་པའི་སླད་དུ། དེའི་ལམ་གྱི་རྩ་བ་རྡོ་རྗེ་གསང་བའི་དམ་ཚིག་སྟེ་སྔགས་ཀྱི་དབང་བསྐུར་བའི་སྔགས་ཀྱི་སྡོམ་པ་དེ་ཉིད་བདག་ལ་ལེགས་པར་སྩོལ། དེའི་རྟེན་དུ་ཐུན་མོང་མ་ཡིན་པའི་རྒྱུན་བཤད་ཀྱི་ཆོ་ག་ལས་ཐོབ་པའི་བྱང་ཆུབ་སེམས་དཔའི་སྡོམ་པ་ཡང་བདག་ལ་སྩོལ། དེར་མ་ཟད་དེའི་རྟེན་དུ་སངས་རྒྱས་དང་། ཆོས་དང་། དགེ་འདུན་ཏེ་དཀོན་མཆོག་གསུམ་ལ་སྐྱབས་སུ་འགྲོ་བ་དང་བཅས་པའི་སྒོ་ནས་སོ་སོ་ཐར་པའི་སྡོམ་པ་དག་ཀྱང་བདག་ལ་སྩོལ་ལ་ཉན་ཐོས་ཀྱི་ཐར་པ། རང་རྒྱལ་གྱི་ཐར་པ།
ཐར་པ་ཆེན་པོ་སྟེ་གསུམ་ལས། ཕྱི་མ་སངས་རྒྱས་ཀྱི་གྲོང་ཁྱེར་མཆོག་དེ་ཉིད་དུ་མགོན་པོ་སྟེ་སློབ་དཔོན་ཁྱེད་ཀྱིས་བདག་ནི་གཞུག་ཏུ་གསོལ་ཞེས་པའི་དོན་ཡིན་ནོ། ། དེ་ནས་ཡང་གོང་ནང་དབང་བསྐུར་བའི་ཚེ། ཆོས་ཀྱི་བུར་བྱས་ཟིན་པ་དེ་ལ། བུ་ཞེས་ཉེ་བའི་ཚིག་གིས་བོས་ནས། ཁྱེད་རྣམས་རྡོ་རྗེ་ཐེག་པའི་སྣོད་ཡིན་པས། ཁོ་བོས་རྡོ་རྗེ་ཐེག་པའི་ལམ་ཟབ་མོ་བསྟན་པར་བྱ་སྟེ། རྡོ་རྗེ་ཐེག་པ་འདི་ནི་སྤྱིར་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཞིང་། ཁྱད་པར་འོ་སྐོལ་གྱི་སྟོན་པ་ཤཱཀྱའི་རྒྱལ་པོ་ཡང་ལམ་འདི་ལ་བརྟེན་ནས་མངོན་པར་རྫོགས་པར་སངས་རྒྱས་པ་ཡིན་པས། ཁྱེད་རྣམས་ཀྱང་ལམ་འདི་དང་མཇལ་བ་སྐལ་བ་བཟང་བ་ཡིན་པས་བློ་གཞན་དུ་མ་འགྱུར་བ་གྱིས་ཞེས་པའི་སྤྲོ་བ་བསྐྱེད་པའི་ཚིགས་བཅད།
བུ་ཚུར་ཐེག་པ་ཆེན་པོ་ཡིས། ། ཞེས་པ་ནས། བུ་ཡི་བློ་གྲོས་འདི་གྱིས་ཤིག ། ཅེས་པའི་བར་བརྗོད་པ་དོན་ཚན་ལྔ་པ། དེ་ནས་ཐུན་མོང་མ་ཡིན་པའི་རྒྱུན་བཤགས་སམ་ཐུན་མོང་མ་ཡིན་པའི་ཡན་ལག་བདུན་པའི་སྒོ་ནས་སོ་ཐར་དང་བྱང་སེམས་ཀྱི་སྡོམ་པ་འབོགས་པའི་སླད་དུ། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱི་རྗེས་ཟློས་ལན་གསུམ་བྱེད་པ་ནི་དོན་ཚན་དྲུག་པ་ཡིན་ནོ། ། འདིའི་སྐབས་སུ་ཐུན་མོང་མ་ཡིན་པའི་སོ་ཐར་དང་བྱང་སྡོམ་གཉིས་སྔར་མ་ཐོབ་ན་གསར་དུ་ཐོབ་པ་དང་། ཐོབ་ཟིན་པ་ཡར་ལྡན་དུ་བྱེད་ཅིང་། ཉམས་ན་སོར་ཆུད་པར་བྱེད་པ་ཡིན་ལ།
དེ་ལྟར་ཐོབ་པའི་སོ་ཐར་གྱི་སྡོམ་པ་ནི། རྡོ་རྗེ་རྩེ་མོ་ལས། སྲོག་གཅོད་རྐུ་དང་འཁྲིག་པ་དང་། ། བརྫུན་དང་ཆང་ནི་རྣམ་སྤངས་ཏེ། ། ཁྱིམ་པའི་སྡོམ་ལ་ལེགས་གནས་ནས། ། གསང་སྔགས་རྒྱལ་པོ་རབ་ཏུ་བསྒྲུབ། ། ཅེས་པ་ལྟར་རྩ་བ་བཞི་ཆང་དང་ལྔ་སྤོང་བའི་དགེ་བསྙེན་གྱི་སྡོམ་པ་ལ་འཇོག་པ་ཡིན་ཏེ། ཀུན་མཁྱེན་རིན་པོ་ཆེས། སྟ་གོན་འཇུག་པའི་གནས་སྐབས་སུ། ། ཐོབ་པས་སོ་ཐར་སྡོམ་པ་ནི། །
དགེ་བསྙེན་སྡོམ་པར་བླ་མ་བཞེད། ། ཅེས་གསུངས་པའི་ཕྱིར། དེ་ནས་སློབ་མ་རྣམས་ཀྱི་གནས་གསུམ་དུ་སློབ་དཔོན་གྱི་དྲིའི་ཆུ་རྡོ་རྗེ་དང་བཅས་པ་རེག་ཅིང་འབྲུ་གསུམ་བརྗོད་པའི་སྒོ་ནས་སློབ་མའི་ལུས་ངག་ཡིད་གསུམ་གདོད་མ་ནས་རྡོ་རྗེ་མ་གསུམ་གྱི་ངོ་བོར་གནས་པ་དེ་ཉིད་ངོ་འཕྲོད་ཅིང་གསལ་བར་བྱ་བའི་ཕྱིར། གནས་གསུམ་བྱིན་བརླབ་མཛད་པ་ནི་དོན་ཚན་བདུན་པ། ཡང་ལུས་ངག་ཡིད་གསུམ་ལྷར་ཤེས་པའི་སྒོ་ནས་མ་ཆགས་པར་ལོངས་སྤྱོད་ཅིག་ཅེས་སློབ་མ་རྣམས་ལ་བརྡ་སྤྲད་པའི་ཕྱིར་མཆོད་པ་ལྔས་མཆོད་པ་ནི་དོན་ཚན་བརྒྱད་པ། དེ་ནས་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་མ་དང་ལྟས་བརྟག་པའི་ཕྱིར་བུམ་དབང་གི་སྟ་གོན་སོ་ཤིང་བྱིན་ནས་འདོར་བ་ནི་དོན་ཚན་དགུ་པ། གསང་དབང་གི་སྣོད་རུང་དུ་བྱ་བའི་ཕྱིར་གསང་དབང་གི་སྟ་གོན་ཁྱོར་ཆུ་ལུད་པ་ནི་དོན་ཚན་བཅུ་པ། དེ་ནས་སློབ་མའི་རྨི་ལམ་ལ་བར་ཆད་མི་འབྱུང་བར་བྱ་བའི་ཕྱིར་དབང་གསུམ་པའི་སྟ་གོན་དུ་བྱིན་གྱིས་བརླབ་པའི་སྲུང་སྐུད་སྐྱེས་པའི་དཔུང་པ་གཡོན་དང་། བུད་མེད་ཀྱི་གཡས་ལ་འཆིང་བ་ནི་དོན་ཚན་བཅུ་གཅིག་པ་ཡིན་ལ། དེ་ཡང་དཔུང་པ་གཡས་གཡོན་སོ་སོར་འཆིང་པའི་རྒྱུ་མཚན།
རྣམ་སྣང་མངོན་བྱང་ལས་སྐྱེས་པ་དང་བུད་མེད་སོ་སོར་མ་ཕྱེ་བར་གཡོན་ལ་འཆིང་བར་བཤད། སྒྱུ་འཕྲུལ་དྲ་བ་ལས་གཡས་ལ་འཆིང་བར་བཤད་ཅིང་། རྒྱ་གཞུང་རྣམས་ལས་ངེས་མེད་ཅིག་གསུངས་ཀྱང་། ཕྱག་ལེན་ལ་འདི་ལྟར་མཛད་པ་ནི། སྐྱེས་པ་ལ་ཁམས་དཀར་པོ་ལ་བརྟེན་པའི་བར་ཆད་དང་། བུད་མེད་ལ་ཁམས་དམར་པོ་ལ་བརྟེན་པའི་བར་ཆད་བསྲུང་དགོས་པ་ཤས་ཆེ་བས་དེའི་ཆེད་དུ་ཡིན་པར་གསུངས་པ་ཡིན་ནོ། ། ཡང་རྨི་ལམ་མི་འཁྲུགས་པ་དང་། དབང་བཞི་པའི་སྣོད་རུང་བྱ་བའི་ཕྱིར་དབང་བཞི་པའི་སྟ་གོན་དག་བྱེད་ཀྱི་རྫས་ཀུ་ཤ་སློབ་མའི་སྔས་སྟན་དུ་བྱིན་པ་ནི་དོན་ཚན་བཅུ་གཉིས་པ། དེ་ནས་སློབ་དཔོན་གྱིས་འཇིག་རྟེན་དུ་ནི་ཀུན་མཁྱེན་དག ། ཅེས་པ་ནས།
དེ་བཞིན་གཤེགས་པ་ཉིད་དུ་འགྱུར། ། ཞེས་པའི་བར་བརྗོད་ནས་ཆོས་བཤད་དེ་འབྲས་བུ་ཡང་སྤྲོ་བ་བསྐྱེད་པ་ནི་དོན་ཚན་བཅུ་གསུམ་པ། དེ་ནས་སློབ་མའི་རྨི་ལམ་བཟང་ངན་བརྟགས་ནས། བཟང་ན་སྔགས་ཀྱི་དངོས་གྲུབ་རབ་འབྲིང་གང་ཡང་རུང་བ་ཐོབ་པར་ཤེས་པར་བྱས་ནས་ཞེན་པ་མེད་པ་དགའ་བ་བསྒོམ་དུ་གཞུག ཅི་སྟེ་ངན་ན་བདེན་མེད་བསྒོམ་པ་དང་། རྩ་བའི་སྔགས་ཀྱི་བསྲུང་བ་དང་། གཞན་ཡང་སངས་རྒྱས་སྤྱན་གྱི་རྣལ་འབྱོར་དང་། ཞི་བའི་སྦྱིན་སྲེག་ལ་སོགས་པ་རྨི་ལམ་ངན་པའི་འབྲས་བུ་མི་འབྱིན་པའི་ཐབས་ལ་བརྩོན་པ་བྱར་གཞུག་པ་ནི་དོན་ཚན་བཅུ་བཞི་པར་བཤད་པ་ཡིན་ནོ། ། འཁོར་ལོ་བདེ་མཆོག་ལྟར་སྟ་གོན་གྱི་ཆོས་ལ། སློབ་མ་སློབ་དཔོན་གྱི་འོས་སུ་གྱུར་མ་གྱུར་གཉིས་སུ་ཕྱེ་ནས།
དང་པོ་ལ་བྱ་བའི་ཚེ་སྟ་གོན་གྱི་ཆོས་བཅུ་བཞི་དང་། ཕྱི་མ་ལ་བྱ་བའི་ཚེ་བཅུ་གསུམ་གསུངས་ནས། བཅུ་བཞི་པོ་ཡང་ཕལ་ཆེར་གོང་དུ་བཤད་པ་དེ་དང་ཆ་འདྲ་བ་ལས། ཅུང་ཟད་མི་འདྲ་བའི་ཁྱད་པར་ནི། ལུས་ཀྱི་བྱ་བ་དང་མྱང་འདས་ཀྱི་བསམ་པ་བསྐྱེད་པ་གཉིས་ལུགས་འདིར་གཅིག་ཏུ་མཛད་ནས་ནང་དབང་བསྐུར་བ་གཉིས་པ། ཁྱད་པར་ཅན་གྱི་དོན་ཞུ་བའི་ཕྱིར་མཎྜལ་ཞིག་འབུལ་བ་གསུམ་པ། སྤྲོ་བ་བསྐྱེད་པ་བཞི་པ། རྒྱུད་བཤགས་སྔོན་དུ་འགྲོ་བའི་སེམས་བསྐྱེད་པའི་དོན་ལ་ནང་གི་སེམས་བསྐྱེད་ལ་ཞེས་གསུངས་ནས། དཀོན་མཆོག་གསུམ་ལ་ཞེས་སོགས་མི་བྱེད་པར། སངས་རྒྱས་ཆོས་དང་དགེ་འདུན་ལ། །
ཞེས་པ་ནས། ཉི་ཤུ་རྩ་གཉིས་ལེགས་པར་བསྲུང་། ། ཞེས་པའི་བར་གྱི་ཚིགས་བཅད་འདི་བརྗོད་པའི་སྒོ་ནས་སེམས་བསྐྱེད་པ་ལྔ་པ། བསྲུང་བ་བྱ་བ་དྲུག་པར་མཛད་ནས། བསྲུང་བ་ལ་འདིར་སློབ་དཔོན་གྱི་བསྙེན་པ་བྱས་དུས་ཀྱི་སྲིན་ལག་གི་ཁྲག་དང་། བདུད་རྩི་རིལ་བུ། དྲི་བཟང་སྦྱར་བས་གནས་གསུམ་དུ་བསྲུང་བ་བྱེད་པ་ཡིན་ལ། དེ་ནས་མཆོད་པ་ལྔས་མཆོད་པ་བདུན་པ། བརྒྱད་པ་སྲུང་སྐུད་བཏགས་པ། དགུ་པ་ཁྱོར་ཆུ་བླུད་པ།
བཅུ་པ་སོ་ཤིང་དོར་བ། བཅུ་གཅིག་པ་ཀུ་ཤ་བྱིན་པ། བཅུ་གཉིས་པ་ཟབ་མོའི་ཆོས་བཤད་དེ་སྤྲོ་བ་བསྐྱེད་པ། བཅུ་གསུམ་པ་རྨི་ལམ་བརྟག་ཅིང་། ངན་ན་བསྲུང་བ་བྱ་བ། བཅུ་བཞི་པ་རྡོ་རྗེ་སློབ་དཔོན་གྱི་དབང་ཞུ་བའི་དོན་དུ་མཎྜལ་དང་གསོལ་བཏབ་བྱེད་པ་རྣམས་ཡིན་པས། ཕྱི་མ་འདི་སློབ་དཔོན་གྱི་འོས་སུ་མ་གྱུར་པ་ལ་མི་དགོས་པས་བཅུ་གསུམ་དུ་འདུ་བ་ཡིན་ཞིང་། སོ་ཤིང་དང་ཁྱོར་ཆུ་སྲུང་སྐུད་གསུམ་ཀྱཻ་རྡོར་གྱི་སྐབས་ལས་གོ་རིམ་ལྡོག་ནས། སྲུང་སྐུད་སྔོན་ལ་བཅིངས། དེ་ནས་ཁྱོར་ཆུ།
དེ་ནས་སོ་ཤིང་དོར་བ་མཛད་པས་གོ་རིམ་ཡང་ཅུང་ཟད་མི་མཐུན་པ་འབྱུང་བ་ཡིན་ནོ། ། དེ་ལྟར་བདེ་ཀྱཻ་གཉིས་པོ་དང་། གསང་བ་འདུས་པ་མི་བསྐྱོད་པའི་སློབ་མ་སྟ་གོན་གྱི་ཁྱད་པར་ཇི་ལྟར་ཞེ་ན། འདི་གསུམ་གྱི་དབང་གི་སྟ་གོན་ལ་མི་འདྲ་བ་ཆེར་མེད་མོད། འོན་ཀྱང་གསང་བ་འདུས་པའི་དབང་གི་སློབ་མ་སྟ་གོན་གྱི་གོ་རིམ་ནི། ཡོན་དབུལ་གསོལ་གདབ་ངེས་འབྱུང་བསྐྱེད། ། ནང་དབང་སྤྲོ་བསྐྱེད་སྡོམ་པ་བསྲུང་། ། གནས་གསུམ་བྱིན་རླབས་དེ་ལ་མཆོད། ། སོ་ཤིང་དྲི་ཆུ་ཀུ་ཤ་དང་། ། བསྲུང་སྐུད་ཆོས་བཤད་རྨི་ལམ་བརྟག །
ཅེས་པ་ལྟར་དོན་ཚན་བཅུ་བཞིར་གསུངས་པ་ཡིན་པ་ལས། དང་པོ་ཡོན་དབུལ་བ་ནི། བླ་མ་དང་དཔལ་མི་བསྐྱོད་རྡོ་རྗེ་ཐ་མི་དད་པ་ལ་སློབ་མ་སྟ་གོན་གྱི་ཆོས་འཁོར་བཅས་ཞུ་བའི་ཡོན་དུ་མཎྜལ་འབུལ་བ་ཉིད་ལ་བཤད་ལ། དེ་ནས། དགའ་ཆེན་ཁྱོད་བདག་སྟོན་པ་སྟེ། ། ཞེས་སོགས་ཀྱི་གསོལ་བཏབ་བྱེད་པ་དོན་ཚན་གཉིས་པར་མཛད་ལ། འདི་གཉིས་ནི་ཀྱཻ་རྡོར་ལྟར་ན་ལུས་ཀྱི་བྱ་བ་ཞེས་པ་དེ་དང་གཅིག་གོ ། དེ་ནས་དོན་ཚན་གསུམ་པ་ངེས་འབྱུང་བསྐྱེད་པ་དང་། བཞི་པ་ནང་དབང་བསྐུར་བ། ལྔ་པ་སྤྲོ་བ་བསྐྱེད་པ་རྣམས་ནི་བདེ་ཀྱཻ་གཉིས་དང་དོན་འདྲ་བ་ཡིན་ཏེ།
སྟོང་ཐུན་ཆེན་མོ་ལས། བཞི་པ་སློབ་མ་སྟ་གོན་ལ་གནས་པ་ལ། བློ་ལྡན་ཐེག་ཆེན་ལ་དགའ་བ་ལ་སོགས་པའི་མཚན་ཉིད་དང་ལྡན་པ་སྒོར་བཞག་ལ། སྟོན་པ་ཁྱོད་ལ་དགའ་འོ། ། མགོན་པོ་ཆེན་པོ་བདག་འཚལ་ལོ། ། བྱང་ཆུབ་ཆེན་པོའི་ཚུལ་བསྟན་པའི། ། བྱང་ཆུབ་སེམས་ཀྱང་བདག་ལ་སྩོལ། ། ཞེས་སོགས་ལན་གསུམ་གྱིས་གསོལ་བ་བཏབ་ནས། སློབ་དཔོན་འཁོར་ལོའི་གཙོ་བོའི་ཏིང་ངེ་འཛིན་ལ་གནས་ནས་དམ་ཚིག་འདིའི་གནང་བ་བྱིན་ཏེ། བུ་ཚུར་ཤོག་ཅིག་ཐེག་ཆེན་གྱི། །
གསང་སྔགས་སྤྱོད་པའི་ཚུལ་འདི་ནི། ། ལ་སོགས་བརྗོད་ལ་སྤྲོ་བ་བསྐྱེད་དོ། ། ཞེས་གསུངས་པས་སོ། ། དྲུག་པ་ནི་ཐུན་མོང་དང་ཐུན་མོང་མ་ཡིན་པའི་སྡོམ་པ་བཟུང་བ་སྟེ། དེ་ཡང་ཀྱཻ་རྡོར་གྱི་ཚེ་རྒྱུན་བཤགས་སྔོན་དུ་འགྲོ་བས་སེམས་བསྐྱེད་པ་ཞེས་པ་ཐུན་མོང་གི་སྡོམ་བཟུང་ངམ། སོ་ཐར་དང་སེམས་བསྐྱེད་ཀྱི་སྡོམ་པ་གཉིས་ལས་མི་ལེན་ཞིང་། བདེ་མཆོག་གི་ཚེ་ཡང་ནང་གི་སེམས་བསྐྱེད་པ་ཞེས་བྱ་བ་སྡོམ་པ་ཐུན་མོང་བ་ཙམ་ཞིག་ཀ་ལེན་ཀྱང་། འདིར་ནི། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ལན་གསུམ་བརྗོད་པའི་སྒོ་ནས་ཐུན་མོང་གི་སྡོམ་པ་བཟུང་།
སངས་རྒྱས་བྱང་ཆུབ་སེམས་དཔའ་ཀུན། ། ཞེས་སོགས་ལན་གསུམ་བརྗོད་པའི་སྒོ་ནས་ཐུན་མོང་མ་ཡིན་པ་བཟུང་བ་ཡིན་ཏེ། སྟོན་ཐུན་ཆེན་མོ་ལས། དེ་ནས་སྐྱབས་འགྲོ་དང་། སྡིག་བཤགས་དང་། ཡིད་རང་བ་དང་། བསྔོ་བ་དང་། སེམས་བསྐྱེད་པ་དང་། ལུས་དབུལ་བ་དང་། བསྐུལ་བ་དང་།
གསོལ་འདེབས་དང་། སྡོམ་པ་བཟུང་བ་དང་། སྨོན་ལམ་བྱའོ་ཞེས་དང་། རྗེ་རྡོ་རྗེ་འཆང་ཀུན་དགའ་བཟང་པོའི་དཀྱིལ་ཆོག་ཡེ་ཤེས་རྒྱ་མཚོ་ལས། དཀོན་མཆོག་གསུམ་ལ་ཞེས་སོགས་ལན་གསུམ་གྱིས་ཐུན་མོང་གི་སྡོམ་པ་བཟུང་བ་དང་། སངས་རྒྱས་བྱང་ཆུབ་སེམས་དཔའ་ཀུན། ། ཞེས་སོགས་ལན་གསུམ་གྱིས་ཐུན་མོང་མ་ཡིན་པའི་སྡོམ་པ་གཟུང་བར་གསུངས་པས་སོ། ། དེ་ནས་དོན་ཚན་བདུན་པ་གནས་གསུམ་བྱིན་རླབས་སམ་བསྲུང་བ་ནི། སློབ་དཔོན་གྱིས་འབྲུ་གསུམ་ལུགས་འབྱུང་ལུགས་ལྡོག་ལན་གསུམ་བརྗོད་ནས། སློབ་མའི་གནས་གསུམ་དུ་དྲི་ཆུས་རེག་སྟེ་བསྲུང་བ་ཀྱཻ་རྡོར་དང་འདྲ་ཡང་།
འདིར་སླར་ཡང་སློབ་མའི་གནས་གསུམ་གྱི་ཡིག་འབྲུ་གསུམ་ལས་འོད་ཟེར་དཀར་དམར་མཐིང་གསུམ་དཔག་ཏུ་མེད་པ་འཕྲོས་པས། ཕྱོགས་བཅུའི་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་ཡིག་འབྲུ་གསུམ་གྱི་རྣམ་པར་སྤྱན་དྲངས་ནས་གནས་གསུམ་དུ་ཐིམ་པས། ཐ་མལ་གྱི་ལུས་ངག་ཡིད་གསུམ་སྦྱངས་ནས་རྡོ་རྗེ་གསུམ་གྱི་རང་བཞིན་དུ་བྱིན་གྱིས་བརླབ་པ་ཁྱད་པར་གྱི་ཆོས་ཡིན་ཏེ། སྟོང་ཐུན་ཆེན་མོ་ལས། སྡོམ་པ་བཟུང་བའི་རྗེས་ལ་སྙིང་ཁ་ལ་སོགས་པ་གསུམ་དུ་རྡོ་རྗེ་ཁུ་ཚུར་གྱི་དྲིས་ཐིག་ལེ་གསུམ་བྱས་ཏེ། ཉི་མ་དང་། པདྨ་དང་། ཟླ་བ་ལ་ཡི་གེ་གསུམ་སོ་སོར་བཀོད་ལ་སྐུ་གསུང་ཐུགས་བྱིན་གྱིས་བརླབ་ཅིང་ལས་ཐམས་ཅད་སྔགས་ཀྱིས་བསྲུང་བ་བྱའོ། ། ཞེས་དང་། དཀྱིལ་ཆོག་ཡེ་ཤེས་རྒྱ་མཚོ་ལས།
ཡི་གེ་གསུམ་ལས་བྱུང་བའི་འོད་ཟེར་གྱིས་ལུས་དྲི་མ་མེད་པར་བྱའོ། ། ཞེས་གསུངས་པའི་ཕྱིར། དེ་ནས་བརྒྱད་པ་མཆོད་པ་དང་དགུ་པ་སོ་ཤིང་དོར་བ་དང་། བཅུ་པ་ཁྱོར་ཆུ་བླུད་པ། བཅུ་གཅིག་པ་ཀུ་ཤ་བྱིན་པ། བཅུ་གཉིས་པ་སྲུང་སྐུད་བྱིན་པ། བཅུ་གསུམ་པ་ཟབ་མོའི་ཆོས་བཤད་དེ་སྤྲོ་བ་བསྐྱེད་པ། བཅུ་བཞི་པ་རྨི་ལམ་བརྟག་ཅིང་ངན་ན་བསྲུང་བ་བྱ་བ་སྟེ། འདི་དག་ནི་བསྐུར་བྱའི་ངོ་བོ་ལ་ཀྱཻ་རྡོར་དང་ཁྱད་པར་མེད་ཀྱང་། གོ་རིམ་ཅུང་ཟད་མ་མཐུན་ཏེ།
འདིར་སྲུང་སྐུད་ཀྱི་སྔོན་ལ་ཀུ་ཤ་སྟེར་བས་སོ། ། འདི་རང་གི་དབང་བཀའ་གསར་རྙིང་གཅིག་ཀྱང་གོ་རིམ་ཅུང་ཟད་མི་མཐུན་ཏེ། གསར་མའི་ལུགས་ལ་སྔར་བཤད་པའི་གོ་རིམ་དེ་ཉིད་ཡིན་ཏེ། དཀྱིལ་ཆོག་ཡེ་ཤེས་རྒྱ་མཚོ་ལས་དེ་བཞིན་དུ་བཤད་པས་སོ། ། དབང་བཀའ་རྙིང་མ་ལ་ནི། སོ་ཤིང་དོར་བ་དང་། ཁྱོར་ཆུ་བླུད་པ་གཉིས་ཀྱི་རྗེས་དེ་མ་ཐག་པར། ཟབ་མོའི་ཆོས་བཤད་དེ་སྤྲོ་བ་བསྐྱེད་པར་མཛད། དེ་ནས་སྲུང་སྐུད་དང་ཀུ་ཤ་སྟེར་བ་གཉིས་རིམ་བཞིན་མཛད་པ་ཡིན་ཏེ། སྟོང་ཐུན་ཆེན་མོ་ལས།
དེ་ནས་ལས་ཐམས་ཅད་ཀྱིས་བསྔགས་ཀྱི་སྔགས་པའི་སོར་ཤིང་སོ་བཅུ་གཉིས་པ་འོ་མ་ཅན་ལས་བྱས་པའི་དྲི་ཞིམ་པོས་བྱུགས་པ། རྩེ་མོ་མེ་ཏོག་གི་ཕྲེང་བས་བརྒྱན་པ་སློབ་མས་ཁ་ཤར་ཕྱོགས་སུ་བལྟས་ཏེ། མི་སྨྲ་བར་བཟའ་ལ་མདུན་དུ་དྲང་པོར་དོར་ལ་ལྟས་བརྟགས་ཏེ། བདག་ལ་བལྟས་པའམ། རྩེ་མོ་གྱེན་དུ་བསྒྲེངས་ན་དངོས་གྲུབ་མཆོག ཤར་དུ་ན་འབྲིང་མཚམས་དང་བྱང་དུ་ན་ཐ་མ་འཇིག་རྟེན་པ། ཐུར་དུ་ན་ས་འོག་གོ་ཞེས་སོ་ཤིང་དང་། དེ་ནས་ངག་གི་ཉེས་པ་སྦྱོང་བའི་ཕྱིར་འཐོར་འཐུང་བྱ། ཞེས་ཁྱོར་ཆུ་སྦྱིན་པའི་འོག་ཏུ་གསང་སྔགས་འབྱུང་དཀའ་ཞིང་། དེའི་སྒོར་ཞུགས་པ་དཀའ་བའི་ཆོས་བཤད།
སེམས་སྤྲོ་བ་བསྐྱེད། ཅེས་ཟབ་མོའི་ཆོས་བཤད་དེ་སྤྲོ་བ་བསྐྱེད་ཚུལ་གསུངས་ནས། དེའི་རྗེས་སུ། དེ་ནས་ལས་ཐམས་ཅད་པ་བཟླས་པའི་སྲུང་སྐུད་ཀྱིས་དཔུང་པ་གཡོན་པ་ལ་མདུད་པ་གསུམ་བོར་ཏེ་བཞག་ཅེས་དཔུང་སྐུད་འཆིང་ཚུལ་དང་། དེ་ནས་སྔགས་བཏབ་པའི་ཀུ་ཤ་སྟན་དང་སྔས་སུ་བྱིན་ལ་ཉལ་དུ་བཅུག་ལ་རྨི་ལྟས་བརྟག ནངས་པར་སྔ་བར་ཟློས་ཤིག་བྱས་ལ་ཉལ་དུ་གཞུག ངན་ན་ལས་ཐམས་ཅད་ཀྱི་སྔགས་ཀྱིས་གཞོམ། ཞེས་ཀུ་ཤ་བྱིན་ནས་རྨི་ལམ་བརྟག་ཏེ་ངན་ན་སྲུང་བ་བྱ་ཚུལ་གསུངས་པས་སོ། ། བཞི་པ་དཀྱིལ་འཁོར་ཞག་གི་བྱ་བ་ནི། དམ་ཚིག་པ་དྲི་བའི་ཚུལ་གྱིས་བསྒྲུབ་པ།
ཡེ་ཤེས་པ་སྤྱན་དྲངས་པའི་ཚུལ་གྱིས་བསྒྲུབ་པ། དེ་ལ་མཆོད་པ་བྱ་བ། སློབ་མ་ལ་དབང་བསྐུར་བའི་ཕྱིར་གསོལ་བ་བཏབ་པ་སྟེ་བཞིར་ཡོད་པ་ལས། དང་པོ་ནི་གང་དུ་དབང་བསྐུར་བའི་རྡུལ་ཚོན་གྱི་དཀྱིལ་འཁོར་དེ་ཉིད་འབྲི་བ་སྟེ། འདི་ལ་ཡང་ཐིག་གི་བྲི་བ་དང་། ཚོན་གྱི་བྲི་བ་གཉིས་ལས། དང་པོ་ནི། སློབ་དཔོན་གྱིས་སྟ་གོན་གྱི་ལྷ་ལ་མཆོད་བསྟོད་དངོས་གྲུབ་བླངས་པའི་བར་བྱས་ལ། སྔགས་རྒྱས་ནམ་མཁར་བཏེགས་ཏེ་སླར་ཡང་མཆོད་བསྟོད་བྱ། དེ་ནས་ཐིག་སྐུད་ནག་པོ་དང་།
དཀར་པོ་དང་། སེར་པོ་དང་། དམར་པོ་དང་། ལྗང་ཁུ་སྟེ་ཁ་དོག་ལྔ་ལྡན་འདུས་བྱས་དེ་དག་བསང་སྦྱང་སྔོན་དུ་འགྲོ་བས་རིམ་པ་ལྟར་མི་བསྐྱོད་པ་ལ་སོགས་པའི་རིགས་ལྔར་བསྐྱེད། ནམ་མཁར་རིགས་ལྔའི་ཐུགས་ཁར་ཡེ་ཤེས་ཀྱི་ཐིག་སྐུད་འོད་ཟེར་ལྔ་འཕྲོ་བ་བསམ་ལ། དེ་བཞིན་གཤེགས་པ་རིགས་ལྔ་ལ་གསོལ་བ་བཏབ། རང་ཉིད་མི་བསྐྱོད་པར་གསལ་བའི་མིག་གཉིས་སུ་ཛ་ལས་ཉི་མ་དང་ཟླ་བ་སེར་པོ་ལ་ཨོཾ་ཏིཥྚ་ཨ་གུ་ཤི་ཛ་ཞེས་པ་བཀོད། སྔགས་དེ་བརྗོད་ཅིང་མིག་གི་རྫི་མ་འབར་བའི་འགུགས་པའི་ལྟ་སྟངས་ཀྱིས། ནམ་མཁའི་རིགས་ལྔའི་ཐུགས་ཁའི་ཡེ་ཤེས་ཀྱི་ཐིག་སྐུད་རྣམས་སྤྱན་དྲངས་ནས་ཐིག་སྐུད་སོ་སོ་ལ་བསྟིམ། དེ་ནས་ཨོཾ་ཨ་ཞེས་སོགས་བརྗོད་ཅིང་།
ཐིག་སྐུད་རྣམས་དང་པོར་སོ་སོར་བསྒྲིལ། དེ་ནས་གཅིག་ཏུ་བསྒྲིལ་ལ་དྲི་བཟང་གི་ཆུས་བྱུག་ཅིང་། འབྲུ་གསུམ་བརྗོད་ལ་གསེར་ལ་སོགས་པའི་སྣོད་དུ་བཞག མཆོད་པ་དང་བྱིན་གྱིས་རླབས་པ་སྲུང་བ་སོགས་བྱ། དེ་ནས་སྔར་ལས་ཐིག་བཏབ་པའི་ས་དེར། སློབ་དཔོན་ལྷའི་རྣལ་འབྱོར་དང་ལྡན་པས་སློབ་མ་ཡང་རྣམ་སྣང་དུ་གསལ་བའི་ལག་པར་ཐིག་སྐུད་ཀྱི་རྩེ་གཏད་དེ་ཛ་ཛ་ཛཿཞེས་སློབ་དཔོན་གྱིས་བརྗོད་པ་བཞིན། སློབ་མས་ཀྱང་བརྗོད་ལ་ཚངས་ཐིག་སོགས་རིམ་པས་བཏབ་པ་དཀྱིལ་ཆོག་ནས་འབྱུང་བ་བཞིན་ལག་ལེན་བྱ་ཞིང་། དེ་ནས་གཉིས་པ་ཚོན་གྱི་ཆོ་ག་ནི། ཚོན་ཁ་དོག་ལྔ་པ་འདུས་བྱས། རིགས་ལྔར་བསྐྱེད་པ་ལ་ཡེ་ཤེས་ཀྱི་ཚོན་སྤྱན་དྲངས་ཏེ་བསྟིམ་པ་སོགས་བྱས་ནས།
སློབ་དཔོན་རང་ཉིད་དམ་སློབ་མ་ཅི་བདེ་བས་རྡུལ་ཚོན་གྱི་དཀྱིལ་འཁོར་ཕྱག་ལེན་བཞིན་འབྲི་བ་ཡིན་ནོ། ། དེ་ལྟ་བུའི་རྡུལ་ཚོན་ལ་ལྷ་སོ་སོའི་མཚན་མ་ཡོངས་སུ་རྫོགས་པ་འགོད་པ་ཡིན་ཏེ། འདི་དག་གི་ལག་ལེན་རྣམས་ནི་སྙིགས་དུས་ཀྱི་རྡོ་རྗེ་འཆང་ཀུན་དགའ་བཟང་པོས་མཛད་པའི་དཀྱིལ་ཆོག་ཡེ་ཤེས་རྒྱ་མཚོ་དང་། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་ཟུར་འདེབས་མཁས་པའི་ཡིད་འཕྲོག་དང་། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད་པའི་དཀྱིལ་ཆོག་གཞན་ཕན་རྒྱས་བྱེད་སོགས་ནས་འབྱུང་བ་བཞིན་ཤེས་པར་བྱའོ། ། དེ་ལྟར་དམ་ཚིག་པ་བྲི་བའི་ཚུལ་གྱི་དཀྱིལ་འཁོར་བསྒྲུབ་པ་འདི་ནི་སྟོང་ཐུན་ཆེན་མོ་ལས། ཐིག་གི་ཆོ་ག་ནི་རྒྱུ་རས་སྐུད་གཞན་དུ་ལོངས་མ་སྤྱད་པ་ཞེས་པ་ནས། ཐིག་གི་རྣམ་པར་དབྱེ་བ་ནི། དང་པོ་ཚངས་ཐིག གཉིས་པ་གྲྭ་ཐིག
གསུམ་པ་ཕྱོགས་ཐིག བཞི་པ་སོ་སོའི་ཆ་རྣམ་པར་བསྒོ་བའི་ཐིག་གོ ། ཞེས་པའི་བར་གྱིས་གསལ་བར་བསྟན་པ་ཡིན་ནོ། ། གཉིས་པ་ཡེ་ཤེས་པ་སྤྱན་དྲངས་པའི་ཚུལ་གྱིས་བསྒྲུབ་པ་ནི། དེ་ནས་སྔོན་འགྲོ་གཏོར་མ། གནས་ཡོ་བྱིན་རླབས་དང་། སློབ་མ་ལྷའི་རྣལ་འབྱོར་ལ་གནས་པར་གསོལ་བཏབ་སྐྱབས་འགྲོ་སེམས་བསྐྱེད། རྡོ་རྗེ་སེམས་དཔའི་སྒོམ་བཟླས་རྣམས་བྱས་ལ། རང་སྐད་ཅིག་གིས་ལྷར་གསལ་བའི་ང་རྒྱལ་གྱིས་བྲིས་པའི་དཀྱིལ་འཁོར་ལ་མཆོད་པ་དང་། དེ་ནས་རྡོ་རྗེ་ཤུགས་ཀྱི་འཇུག་པས་དཀྱིལ་འཁོར་གྱི་རྩིག་པའི་འོག་ནས་ཞུགས།
བྲིས་པའི་དཀྱིལ་འཁོར་གྱི་དབུས་ཀྱི་མཚན་མ་དང་རོ་གཅིག་ཏུ་འདྲེས་པར་བསམ། དེ་ནས་རང་གི་སྙིང་ཁར་པདྨ་དང་ཞེས་པ་ནས། དཀྱིལ་འཁོར་རྒྱལ་མཆོག་ཡན་ཆད་སྒྲུབ་ཐབས་བཞིན་བྱས་ལ། བདག་མདུན་ཐ་མི་དད་དུ་བསྐྱེད། འོན་ཀྱང་དཀྱིལ་འཁོར་རྒྱལ་མཆོག་གི་ལྷ་རྣམས་ཡེ་ཤེས་པ་དང་འདྲེས་པ་མི་དགོས་ལ། སླར་འདུས་ནས་སོ་སོའི་མཚན་མ་དང་རོ་གཅིག་ཏུ་འདྲེས་པ་ལས་རྣམ་སྣང་སོགས་བསྐྱེད། དེ་ནས་རང་གཙོ་བོར་གསལ་བའི་ཐུགས་ཁ་ནས་ཆོས་ཀྱི་ཕྱག་རྒྱ་བྱུང་བ་བྱ་རྡོ་རྗེ་མར་བསྐྱེད་པ་ནས། ལས་ལ་གནས་པའི་བར་སྒྲུབ་ཐབས་བཞིན་བྱས་ལ། ལུས་དཀྱིལ་གྱི་ལྷ་ཐིག་ལེར་ཞུ་བ་པདྨའི་དབུས་སུ་བབས་པས། ཐིག་ལེ་ཆ་སོ་གཉིས་སུ་གྱུར་པ་ལྷ་སོ་གཉིས་སུ་བསྐྱེད།
མཚན་སྔགས་ཀྱིས་ཕྱིར་ཕྱུང་། རང་རང་གི་མཛད་པ་རྣམས་མཛད་པ་དང་། སྤྲུལ་པ་རྣམས་གཅིག་ཏུ་འདུས་པའི་བར་སྒྲུབ་ཐབས་བཞིན་བྱ་ཞིང་། དེ་རྣམས་རང་རང་གི་ཞིང་དུ་གཤེགས། སོ་སོའི་ཡེ་ཤེས་པ་དང་གཅིག་ཏུ་འདྲེས། མཆོག་ཏུ་དགའ་བའི་སྐུ་དང་ལྡན་པས་སླར་འབྱོན་པར་བཞེད་བཞིན་དུ་བཞུགས་པར་བསམ། དེ་ནས་དེ་དག་སྤྱན་དྲངས་པའི་ཕྱིར་ཡེ་ཤེས་པ་དང་དམ་ཚིག་པའི་ལྷ་རྣམས་ཀྱི་ཐུགས་ཀར་རང་འདྲའི་ཡེ་ཤེས་སེམས་དཔའ་རེ་རེ། དེ་རྣམས་ཀྱི་ཐུགས་ཀར་ཟླ་གདན་ལ་སོ་སོའི་ཕྱག་མཚན་གྱི་ལྟེ་བར་ཏིང་ངེ་འཛིན་སེམས་དཔའ་སོ་སོའི་ས་བོན་རྣམས་བསྒོམ། ཡེ་ཤེས་པ་རྣམས་ཀྱང་སེམས་དཔའ་གསུམ་བརྩེགས་བསྒོམ། དེ་ནས་རང་དམ་ཚིག་སེམས་དཔའ་རྣམས་ཀྱི་ཏིང་ངེ་འཛིན་སེམས་དཔའ་ལས་འོད་ཟེར་འཕྲོས་པས།
སེམས་དཔའ་གསུམ་བརྩེགས་ཀྱི་ཡེ་ཤེས་པ་རྣམས་སྤྱན་དྲངས་ནས་ལྷ་སོ་སོ་ལ་བསྟིམ། དེ་ནས་འོག་གི་གནོད་མཛེས་ལས་གནོད་མཛེས་ཞིག་བདག་གི་མདུན་དུ་འོང་བར་སམ། དེ་ལ་དེ་བཞིན་གཤེགས་པ་རྣམས་སློབ་མ་ལ་དབང་བསྐུར་བའི་ཕྱིར་འབྱོན་པར་སྐུལ་ཅིག་ཅེས་བསྒོས། དེས་དེ་བཞིན་གཤེགས་པ་ནམ་མཁའ་ཁྱབ་པ་སྤྱན་དྲངས་པ་ལ་མཆོད་པ་དང་། གསོལ་བ་བཏབ། རྡོ་རྗེ་བསྡུ་བའི་ཕྱག་རྒྱ་དང་སྔགས་ཀྱིས་སྤྱན་དྲངས་དམ་ཚིག་པ་ལ་བསྟིམ། དེ་ནས་སྟ་གོན་གྱི་ལྷ་ནམ་མཁར་བཏེགས་པ་ལ་མཆོད་པ་དང་། དགུག་གཞུག་བྱ། ལྷ་སོ་སོའི་རིགས་བདག་ཡབ་ཡུམ་རྣམས་ཀྱིས་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་དབང་བསྐུར་བར་བསམ་པ་སོགས་བྱ་བ་སྟེ། དེ་དག་ནི་སྟོང་ཐུན་ཆེན་མོ་ལས།
དེ་ནས་དཀྱིལ་འཁོར་ཆེན་པོ་བྱིན་གྱིས་བརླབ་ཅིང་ཡོ་བྱད་བསྒྲུབ་པ་ལ། དང་པོ་དཀྱིལ་འཁོར་བྱིན་གྱིས་བརླབ་པ་ནི། ཕྱག་རྒྱ་འབྱོངས་པ་དང་། དང་པོ་སྦྱོར་བ་སྔོན་དུ་བཏང་སྟེ་སྙོམས་འཇུག་བྱས་ལ་པདྨ་ནས་བཛྲ་དྷྲིཀ་ལ་སོགས་པ་བཏོན་ལ་གཙོ་བོའི་གདན་བཀོད་ལ་བསྟིམ། ཞེས་པ་ནས། ཚོགས་རྫོགས་པའི་རྫས་ནི་མཆོད་པའི་རྫས་ཏེ་མཆོད་པ་ལྔ་པོ་འབུམ་ཁྲི། དེ་མེད་ན་སྟོང་། གཞན་ཡང་འདོད་འཇོའི་བ། ཅང་ཤེས་ཀྱི་རྟ། དཔག་བསམ་གྱི་ཤིང་།
བཀྲ་ཤིས་ཀྱི་རྫས་བརྒྱད། རོལ་མོའི་ཆ་བྱད་བཅུ། དྲི། ཙནྡན། གླ་རྩི། རེག་བྱ་དར་དང་བལ་སོགས་པའོ། ། ཞེས་པའི་བར་གྱིས་བསྟན་པ་ཡིན་ལ། གསུམ་པ་དེ་ལ་མཆོད་པ་བྱ་བ་ནི། དེ་ནས་མཆོད་པ་བྱིན་གྱིས་བརླབ་པ། ལྷ་སོ་སོའི་སྔགས་ཀྱི་རྗེས་སུ་ཨརྒྷྃ་བཏགས་པས་མཆོད་ཡོན་དང་།
དེ་ཉིད་ལྔས་བསྟོད་ནས། རང་གི་ལུས་གཞལ་ཡས་ཁང་དུ་བསམ་པ་ནས། གསང་མཆོད་ཀྱི་བར་དཀྱིལ་ཆོག་ནས་འབྱུང་བ་བཞིན་དང་། དེ་ནས་གཙོ་འཁོར་རྣམས་ཀྱི་སྔགས་དང་། ཡིག་བརྒྱ་འབྲུ་གསུམ་རྣམས་བཟླས། རྟེན་བརྟེན་པར་བཅས་པའི་དཀྱིལ་འཁོར་ལ་གསོལ་བ་བཏབ། རང་གཙོ་བོའི་ཐུགས་ཁ་ནས་རྡོ་རྗེ་འཆང་གི་རྣམ་པས་རྡོ་རྗེ་ཤུགས་ཀྱི་འཇུག་པས་རྡུལ་ཚོན་གྱི་དཀྱིལ་འཁོར་གྱི་ནང་ནས་ཕྱིར་འཐོན། ལྷའི་ང་རྒྱལ་གྱིས་ཕྱི་རོལ་གཏོར་མ་གཏོར་ཆོག་ནང་བཞིན་བྱིན་རླབས་དང་འབུལ་བ་སོགས་དང་། ཡིག་བརྒྱས་ལྷག་ཆད་ཁ་བསྐངས་པ་ནོངས་པ་བཟོད་པར་གསོལ་བ་སོགས་བྱ་བ་སྟེ། སྟོང་ཐུན་ལས།
དཀྱིལ་འཁོར་བསྒྲུབ་པ་དེ་ལ་མཆོད་པ་ནི་ཕྱི་ནང་གསང་བ་གསུམ་སྟེ། ཞེས་པ་ནས། མཆོད་པའོ། ། ཞེས་པའི་བར་གསུངས་པ་འདི་དག་གིས་གསལ་བར་བསྟན་ཏོ། ། བཞི་པ་སློབ་མ་ལ་དབང་བསྐུར་བའི་ཕྱིར་གསོལ་བ་འདེབས་པ་ནི། ཕྱི་རོལ་ཕྱོགས་སྐྱོང་བའི་ཚོགས་ལ་གཏོར་མ་བྱིན་ནས། ནང་དུ་སློབ་དཔོན་རང་ཉིད་ཀྱིས་སློབ་མ་ལ་དབང་ཇི་ཙམ་བསྐུར་བ་བདག་འཇུག་གི་ཚུལ་དུ་བླངས། ཕྱི་ནང་གི་མཁའ་འགྲོ་མཉེས་པའི་ཕྱིར་དུ་འཇིག་རྟེན་དང་འཇིག་རྟེན་ལས་འདས་པའི་གཏོར་མ་འབུལ་བ་རྣམས་བྱས་ལ། དེ་ནས་སློབ་མ་ལ་དབང་བསྐུར་བའི་ཕྱིར། ནམ་མཁའ་ལས་བྱུང་མཚན་ལྡན་ཕྱིར། །
ཞེས་སོགས་སམ། འོད་གསལ་བ་ལས་ཡང་དག་བྱུང་། ། ཞེས་སོགས་ཀྱིས་གསོལ་བ་བཏབ་ཅིང་བདེན་པའི་སྟོབས་བརྗོད་པ་སྟེ། སྟོན་ཐུན་ཆེན་མོ་ལས། སློབ་དཔོན་བདག་ཉིད་འཇུག་པ་ནི། དེ་ལྟར་གནང་བ་ནོད་ནས་དབུས་ཀྱི་གཙོ་བོ་འཁོར་དང་བཅས་པ་དབུས་ཀྱི་ཕོ་བྲང་ལ་བཞུགས་ནས། སློབ་མ་ལ་རང་གིས་ཕར་བསྐུར་ཚད་གཅིག་དཀྱིལ་འཁོར་གྱི་གཙོ་བོ་ལ་རང་དཀྱིལ་འཁོར་གྱི་གཙོ་བོར་བྱས་པས་ནོད་པར་བྱའོ། ། ཞེས་དང་། དེ་ནས་སློབ་མ་གཞུག་པའི་དོན་དུ། ནམ་མཁའ་ལས་བྱུང་མཚན་ལྡན་ཕྱིར། །
ཞེས་པ་ལ་སོགས་པའི་བདེན་པའི་སྟོབས་བརྗོད་དོ། ། ཞེས་གསུངས་པས་སོ། ། དེ་རྣམས་ཀྱི་སྒོ་ནས་ལྷན་ཅིག་བྱེད་པའི་རྐྱེན་ཁྱད་པར་ཅན་ཏེ། སྐུར་བྱེད་ཀྱི་ཆོ་གའི་རྣམ་གཞག་རྒྱས་པར་ཕྱེ་བ་ཡིན་ལ། ཡང་སྐུར་བྱེད་ཀྱི་ཆོ་ག་ལ་སྦྱོར་དངོས་རྗེས་གསུམ། སྦྱོར་བ་ལ་བསྙེན་པ། ས་ཆོག སྟ་གོན་དང་གསུམ། ས་ཆོག་ལ་གོང་དུ་བཤད་པ་ལྟར་གྱི་དོན་ཚན་རྣམས་དང་། སྟ་གོན་ལ་ས་ལྷ།
དཀྱིལ་འཁོར་ལྷ། བུམ་པ། སློབ་མ་སྟ་གོན་ཏེ་དོན་ཚན་བཞི། དངོས་གཞི་ལ་བྲི་ཞིང་རྒྱན་དགྲམ་པ། བསྒྲུབ་ཅིང་མཆོད་པ། འཇུག་ཅིང་དབང་བླང་བ་དང་གསུམ། དང་པོ་ལ་དཀྱིལ་འཁོར་བྲི་བ་དང་། རྒྱན་བཀྲམ་པ་གཉིས། དང་པོ་ལ་ཐིག་གི་བྲི་བ་དང་། ཚོན་གྱི་བྲི་བ་གཉིས།
བསྒྲུབ་ཅིང་མཆོད་པ་ལ། དཀྱིལ་འཁོར་བསྒྲུབ་པ་དང་། དེ་ལ་མཆོད་པ་གཉིས། འཇུག་ཅིང་དབང་བླང་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བ་གཉིས། ཕྱི་མ་ལ་དཀྱིལ་འཁོར་དུ་འཇུག་པ་དང་། ཞུགས་ནས་མངོན་པར་དབང་བསྐུར་བ་གཉིས་ཏེ། དོན་ཚན་དེ་དག་ཏུ་ཕྱེ་ན་ཡང་ལེགས་ཤིང་། སྔར་བཤད་པ་རྣམས་ལ་ཡང་དོན་ཚན་དེ་དག་གི་ཕྱི་མ་གཉིས་པོ་འདི་མ་གཏོགས་ཐམས་ཅད་ཚང་བར་བཤད་པ་ཡིན་ནོ། །
བཞི་པ་དམིགས་པའི་རྐྱེན་ཁྱད་པར་ཅན་ནི། སློབ་དཔོན་གྱི་ཆོ་ག་མཚན་ཉིད་དང་ལྡན་པའི་སྒོ་ནས་ལེགས་པར་བསྒྲུབས་པའི་དཀྱིལ་འཁོར་ཏེ། འདི་ལ་དབང་བཀའ་རྙིང་མ་བའི་ལུགས་ལ་རྡུལ་ཚོན་གྱི་དཀྱིལ་འཁོར་དང་། སྒྲོན་གསལ་ལས། རྡོ་རྗེ་འཆང་ཆེན་པོའི་སྤྲུལ་པའི་དཀྱིལ་འཁོར་དུ་ཉན་པའི་སྐལ་བ་དང་ལྡན་པ་རྣམས་ལ་རིག་པའི་དབང་བསྐུར་ནས་ཞེས་གསུངས་པ་ལྟར་སྤྲུལ་པའི་དཀྱིལ་འཁོར་དང་། རིམ་ལྔ་ལས། ཚོགས་ཀྱི་དཀྱིལ་འཁོར་དབུས་སུ་ནི། རྡོ་རྗེ་སློབ་དཔོན་མཉམ་བཞག་པས། སྙོམས་པར་འཇུག་པའི་ཆོ་ག་ཡིས། ། སྣང་བ་དག་ནི་བསྐྱེད་པར་བྱ། །
ཞེས་པ་ལྟར་ཚོགས་ཀྱི་དཀྱིལ་འཁོར་དང་། རྒྱུད་ཕྱི་མ་ལས། དཀྱིལ་འཁོར་ལུས་སུ་གསུངས་པ་དང་། ། དཀྱིལ་འཁོར་བྷ་གར་གསུངས་པ་དང་། ། དཀྱིལ་འཁོར་བྱང་ཆུབ་སེམས་སུ་གསུངས། ། ཞེས་པ་ལྟར་ལུས་ཀྱི་དཀྱིལ་འཁོར་དང་། བྷ་གའི་དཀྱིལ་འཁོར་དང་། བྱང་ཆུབ་སེམས་ཀྱི་དཀྱིལ་འཁོར་དང་གསུམ་དུ་བསྡུས་ནས་དབང་སྐུར་བྱེད་ཀྱི་དཀྱིལ་འཁོར་བཞིར་བཞེད་དེ་སྟོང་ཐུན་ཆེན་མོ་ལས། དཀྱིལ་འཁོར་ལ་བཞི་སྟེ། རྡུལ་ཚོན་དང་།
སྤྲུལ་པ་དང་། ཚོགས་དང་། རང་བཞིན་གྱི་དཀྱིལ་འཁོར་བརྟེན་ནས་ལས་དང་པོ་པའི་གང་ཟག་གིས་བསྒྲུབ་པ་དབང་བསྐུར་བ་བྱེད་དོ། ། ཞེས་གསུངས་པས་སོ། ། སྤྱིར་གང་དུ་དབང་བསྐུར་བའི་དཀྱིལ་འཁོར་རྣམ་གྲངས་མང་དུ་གསུངས་ཏེ། དེ་ཡང་མཚོན་པར་བྱ་བ་ངེས་དོན་དོན་དམ་པའི་དཀྱིལ་འཁོར་ནི། དགེས་པ་རྡོ་རྗེའི་རྒྱུད་ལས། དཀྱིལ་ནི་སྙིང་པོ་ཞེས་བྱ་སྟེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པའི་དཀྱིལ་འཁོར་ཉིད། །
ཅེས་སྙིང་པོ་བདེ་བ་ཆེན་པོ་ལེན་ཞིང་འཛིན་པར་བྱེད་པ་ལ་དཀྱིལ་འཁོར་དུ་བཤད་ལ། སྙིང་པོ་བདེ་བ་ཆེན་པོ་དེ་ཡང་རྣམ་སྣང་མངོན་བྱང་ལས། དཀྱིལ་འཁོར་འདི་ནི་སངས་རྒྱས་འབྱུང་བ་སྟེ། དཀྱིལ་ནི་སྙིང་པོ་ཞེས་བྱའོ། ། འཁོར་ནི་རྫོགས་པ་སྟེ། དེའི་གོང་ན་སྙིང་པོར་གྱུར་པ་གཞན་མེད་པས་དཀྱིལ་འཁོར་ཞེས་བྱའོ། ། ཞེས་གསུངས་པས་སྙིང་པོ་རྫོགས་པ་ལ་དཀྱིལ་འཁོར་ཏུ་བཤད་ཅིང་། དུས་འཁོར་རྩ་རྒྱུད་ལས། དཀྱིལ་འཁོར་ཆོས་ཀྱི་དབྱིངས་ཉིད་དོ། ། ཞེས་དང་།
ངེས་བརྗོད་བླ་མ་ལས་ཀྱང་། ཆོས་ཀྱི་དབྱིངས་ཀྱི་གྲོང་ཁྱེར་མཆོག ། ཅེས་ཆོས་དབྱིངས་བདེ་བ་ཆེན་པོའི་ཕོ་བྲང་ལ་དཀྱིལ་འཁོར་དུ་བཤད་པས། དེ་ནི་ངེས་དོན་ཀྱི་དཀྱིལ་འཁོར་རམ་མཚོན་བྱ་དོན་གྱི་དཀྱིལ་འཁོར་ཞེས་བྱ་བ་ཡིན་ལ། དེ་ཉིད་མཚོན་པར་བྱ་བ་དྲང་དོན་ཀུན་རྫོབ་པའི་དཀྱིལ་འཁོར་ལ་གྲུབ་ཆེན་ཀླུ་བྱང་གིས་སློབ་མའི་དོན་ཀུན་བསྒྲུབ་པའི་ཕྱིར། ། འཁོར་ལོ་རྣམ་བརྒྱད་བྲི་བར་བྱ། ། རིན་ཆེན་དེ་བཞིན་ས་བོན་དང་། ། མེ་ཏོག་ཚོན་དང་དེ་བཞིན་དུ། ། བྱེ་མ་གཡོ་དང་ཕྱེ་མ་དང་། ། དེ་བཞིན་ཡིད་ཀྱི་དཀྱིལ་འཁོར་བདེན། །
ཞེས་རྡུལ་ཚོན་གྱི་དཀྱིལ་འཁོར་ལ་རྒྱུ་དང་མཚན་མའི་སྒོ་ནས་དབྱེ་བ་ལྔ་དང་། ཚོན་ཞེས་པ་རས་བྲིས་དང་། ཡིད་ཀྱི་ཞེས་པ་ཏིང་ངེ་འཛིན་གྱི་དཀྱིལ་འཁོར་དང་བརྒྱད་ལས། དང་པོ་ནི་རྒྱུ་རིན་པོ་ཆེ་ལས་རྡུལ་ཚོན་བྱས་ནས་བྲིས་པའི་དཀྱིལ་འཁོར་དང་། གཉིས་པ་ནི་འབྲས་ལ་སོགས་པ་ཚོན་གྱིས་ཁ་བསྒྱུར་ནས་བྲིས་པའི་དཀྱིལ་འཁོར་ཏེ། ཀྱེ་རྡོ་རྗེའི་རྩ་རྒྱུད་ལས། རྡུལ་ཚོན་དམ་པའི་ཚོན་དང་ནི། ། ཡང་ན་འབྲིང་པོ་ཉིད་ཀྱི་སྟེ། ། རིན་ཆེན་ལྔ་ཡི་ཕྱེ་མའམ། ། ཡང་ན་འབྲས་ལ་སོགས་པས་སོ། །
ཞེས་གསུངས་པ་དང་དོན་གཅིག་ལ། གསུམ་པ་ནི་རྟེན་གྱི་དཀྱིལ་འཁོར་གྱི་ལྷའི་གདན་དང་བཅས་པ་བྲིས་ནས་ལྷའི་མཚན་མ་མེ་ཏོག་བཀོད་པའི་དཀྱིལ་འཁོར་དེ་ཉིད་ཡིན་ལ། བཞི་པ་ནི་རས་ལ་ཚོན་གྱིས་བྲིས་པའི་རས་བྲིས་ཀྱི་དཀྱིལ་འཁོར། ལྔ་པ་ནི་བྱེ་མ་ཚོན་གྱིས་ཁ་བསྒྱུར་བའི་རྡུལ་ཚོན་གྱི་དཀྱིལ་འཁོར། དྲུག་པ་ནི་རྡོ་ལ་སོགས་པའི་ཕྱེ་མ་ཚོན་གྱིས་ཁ་བསྒྱུར་ནས་བྲིས་པའི་དཀྱིལ་འཁོར་ཏེ། བདུན་པ་ནི་ཡིད་ཅེས་པ་ཏིང་ངེ་འཛིན་གྱི་དཀྱིལ་འཁོར་ཏེ། ཏིང་ངེ་འཛིན་ལ་བརྟན་པ་ཐོབ་པའི་རྡོ་རྗེ་སློབ་དཔོན་གྱིས་ལུས་ངག་གི་བྱ་བ་ཅུང་ཟད་ཙམ་ཡང་མེད་པར། ས་ཆོག་ནས་བརྩམས་རྡུལ་ཚོན་གྱི་བྱ་བ་ཇི་ལྟ་བ་བཞིན་ཏིང་ངེ་འཛིན་གྱིས་སྤྲུལ་ནས་སློབ་མ་ལ་སྟོན་ནུས་པའི་དཀྱིལ་འཁོར་དེ་ཉིད་ཡིན་ཞིང་། འདི་ལ་ཡེ་ཤེས་ཞབས་ལུགས་པ་དག་གིས་བསམ་གཏན་གྱི་དཀྱིལ་འཁོར་ཞེས་བཤད་ནས་འདིའི་སྒྲུབ་མཆོད་ལ་ཡང་བསམ་གཏན་གྱི་སྒྲུབ་མཆོད་ཀྱི་ཐ་སྙད་མཛད་དེ། གྲུབ་ཆེན་སྨན་པའི་ཞབས་ཀྱིས།
བསམ་གཏན་དཀྱིལ་འཁོར་བསམ་གཏན་གྱིས། ། མཆོད་དང་དབང་བསྐུར་དེ་བཞིན་དུ། ། བྱས་ནས་གཞན་ལ་འགའ་ཡི་དོན། ། བསྒྲུབ་ཕྱིར་ལུང་འདི་བསྒོ་བ་འོ། ། ཞེས་གསུངས་པས་སོ། ། བརྒྱད་པ་ནི་ལུས་ཀྱི་དཀྱིལ་འཁོར་ཏེ། གྲུབ་ཆེན་དྲིལ་བུ་པས། རང་བཞིན་གྱིས་གྲུབ་པའི་དཀྱིལ་འཁོར་དང་། མ་བཅོས་པའི་དཀྱིལ་འཁོར་ཞེས་གསུངས་པ་དང་དོན་གཅིག་ཅིང་། ཡེ་ཤེས་ཞབས་ལུགས་པ་འདོད་པའི་ལུས་ཀྱི་དཀྱིལ་འཁོར་དང་ནི་དོན་མི་གཅིག་པར་བཤད་དོ། །
ཡང་ངེས་བརྗོད་བླ་མ་ལས། ཡི་གེའི་དཀྱིལ་འཁོར་དང་པོ་སྟེ། ། གཉིས་པ་མཚན་མའི་དཀྱིལ་འཁོར་ཡིན། ། ལག་པའི་ཕྱག་རྒྱ་གསུམ་པ་སྟེ། ། གཟུགས་བརྙན་འགོད་པ་བཞི་པ་འོ། ། མེ་ཏོག་བསམ་པ་ལྔ་པ་སྟེ། ། དྲུག་པ་ཚོགས་ཀྱི་དཀྱིལ་འཁོར་རོ། ། ཞེས་གསུངས་པས་རྡུལ་ཚོན་གྱི་དཀྱིལ་འཁོར་གཞན་ཡས་ཁང་གདན་བཅས་བྲིས་ཟིན་པ་ཅིག་ཉིད་ལ་མཚན་འགོད་ཚུལ་གྱི་སྒོ་ནས་ཡི་གེ་ཧཱུྃ་ལ་སོགས་པའི་ས་བོན་འགོད་པའི་དཀྱིལ་འཁོར་དང་། རྡོ་རྗེ་ལ་སོགས་པ་ཕྱག་མཚན་འགོད་པའི་དཀྱིལ་འཁོར་དང་། ཆོས་འཆད་ལ་སོགས་པའི་ཕྱག་རྒྱ་འགོད་པའི་དཀྱིལ་འཁོར་དང་།
ལྷ་སྐུ་ཞལ་ཕྱག་ཡོངས་རྫོགས་བྲི་བའི་དཀྱིལ་འཁོར་ཏེ་བཞིར་དབྱེ་བ་དང་། དེ་དག་གི་སྟེང་དུ་ལྷའི་མཚན་མ་ལ་མེ་ཏོག་འགོད་པ་དང་། ཚོགས་འཁོར་གྱི་དུས་སུ་ལྷ་གྲངས་དང་མཐུན་པའི་རྣལ་འབྱོར་ཕོ་མོ་ལྷ་སོ་སོའི་ཆས་སུ་ཞུགས་ནས་ཚོགས་འཁོར་ཚུལ་བཞིན་བྱས་པ་ལས་དབང་གོང་མ་བསྐུར་བར་གསུངས་པའི་དཀྱིལ་འཁོར་དེ་ཉིད་དང་དྲུག་ཏུ་ཡང་གསུངས་ལ། ཡང་གྲུབ་ཆེན་རྡོ་རྗེ་དྲིལ་བུ་པས། རི་མོར་གནས་པའི་ལུས་དང་ནི། ། ཐིག་མ་ཚོན་དགྱེའི་རིམ་པས་བསྟན། ། འགྲོ་བ་འདི་དག་རང་བཞིན་གྱི། ། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་རྡུལ་ཚོན། རས་བྲིས།
ལུས་དཀྱིལ་ཏེ་གསུམ་དུ་ཡང་བཤད་མོད། དེ་ལྟར་དཀྱིལ་འཁོར་ལ་དབྱེ་བ་མང་དུ་ཡོད་ཀྱང་། གྲུབ་ཆེན་ཀླུ་བྱང་གིས་དཀྱིལ་འཁོར་བརྒྱད་གསུངས་པའི་དང་པོ་དང་། གཉིས་པ་ལྔ་པ་དྲུག་པ་དང་བཞི་ནི་རྡུལ་ཚོན་གྱི་རྒྱུའི་སྒོ་ནས་སོ་སོར་ཕྱེ་བ་ཡིན་ལ། གསུམ་པ་ནི་མཚན་མ་འགོད་ཚུལ་གྱི་སྒོ་ནས་ཕྱེ་བ་ཡིན་པས་ལྔ་པོ་དེ་དག་ནི་རྡུལ་ཚོན་གྱི་དཀྱིལ་འཁོར་དུ་འདུ་ཞིང་། དེ་བཞིན་དུ་ངེས་བརྗོད་བླ་མ་ལས་དྲུག་ཏུ་གསུངས་པའི་དང་པོ་ལྔ་ཡང་མཚན་མ་འགོད་ཚུལ་གྱི་སྒོ་ནས་བཞག་པ་མ་གཏོགས། རྡུལ་ཚོན་གྱི་དཀྱིལ་འཁོར་གཅིག་ཉིད་ཀྱི་དབྱེ་བ་ཡིན་པས། ངེས་བརྗོད་བླ་མའི་དགོངས་པ་ལྟར་ན་རྒྱུད་སྨིན་བྱེད་དུ་རུང་བའི་དཀྱིལ་འཁོར་ལ། རྡུལ་ཚོན་གྱི་དཀྱིལ་འཁོར་དང་། རས་བྲིས་ཀྱི་དཀྱིལ་འཁོར་དང་།
ལུས་ཀྱི་དཀྱིལ་འཁོར་དང་གསུམ་དུ་ངེས་པ་ཡིན་ཀྱང་། འདིར་ནི་གྲུབ་པའི་དབང་ཕྱུག་ཀླུའི་བྱང་ཆུབ་ཀྱི་དགོངས་པས་རྡུལ་ཚོན་དང་། རས་བྲིས་དང་། ཏིང་ངེ་འཛིན་གྱི་དཀྱིལ་འཁོར་དང་། ལུས་ཀྱི་དཀྱིལ་འཁོར་དང་བཞིར་ཡོད་པ་ཡིན་ལ། དེ་རྣམས་ཀྱི་ནང་ནས་དེང་སང་གི་གང་ཟག་ཕལ་མོ་ཆེ་སྨིན་པར་བྱེད་པ་ལ་རྡུལ་ཚོན་གྱི་དཀྱིལ་འཁོར་ཉིད་གཙོ་ཆེ་བར་དགོངས་ནས་རྒྱུད་སྡེ་རིན་པོ་ཆེ་རྣམས་ལས་འདི་ཉིད་དངོས་བསྟན་བསྟན་བྱའི་གཙོ་བོར་གསུངས་ཤིང་། རྒྱུད་སྡེའི་དགོངས་པ་དེ་ཉིད་གྲུབ་པའི་སློབ་དཔོན་རྣམས་ཀྱིས་ཀྱང་གཙོ་བོར་བཟུང་ནས། ལས་དང་པོ་པའི་གང་ཟག་གསར་དུ་སྨིན་པ་ལ་རྡུལ་ཚོན་གྱི་དཀྱིལ་འཁོར་ཉིད་གཙོ་བོར་ཕྱག་ལེན་དུ་མཛད་ཅིང་། དེ་བཞིན་དུ་འགོས་ལོ་ཆེན་པོ་བསོད་ནམས་རྩེ་མོས་ཀྱང་སྟོང་ཐུན་ཆེན་མོར་ས་ཆོག་ནས་བརྩམས་ཏེ། ཇི་ལྟར་དབང་བསྐུར་བའི་བར་ཐམས་ཅད་རྡུལ་ཚོན་ཁོ་ན་ལ་སྦྱར་ཏེ་གསུངས་པ་དང་།
གཞན་ཡང་རྒྱ་བོད་ཀྱི་མཁས་གྲུབ་ཚད་ལྡན་ཐམས་ཅད་ཀྱིས་ལས་དང་པོ་པ་གསར་དུ་སྨིན་པར་བྱེད་པའི་དཀྱིལ་འཁོར་ལ་རྡུལ་ཚོན་ཉིད་མཆོག་ཏུ་བསྔགས་པར་གསུངས་པ་ཡིན་ཞིང་། ཁྱད་པར་བདག་ཉིད་ཆེན་པོས་ས་སྐྱ་པཎྜི་ཏས། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་ཀྱི། ། གཞན་གྱི་སྨིན་བྱེད་རྒྱུད་ལས་བཀག ། ཅེས་གསུངས་པའི་དགོངས་བཞེད་ཀྱི་གཙོ་བོ་ཡང་དེ་ཡིན་ནོ། ། འོ་ན་དཀྱིལ་འཁོར་གཞན་དེ་དག་ཏུ་དབང་བསྐུར་བ་བྱས་ན་ཉེས་དམིགས་འབྱུང་ངམ་ཞེ་ན། ཏིང་ངེ་འཛིན་གྱི་དཀྱིལ་འཁོར་དང་། ལུས་ཀྱི་དཀྱིལ་འཁོར་གཉིས་ནི་གང་ཟག་མཆོག་ལ་སྨིན་བྱེད་ཀྱི་དཀྱིལ་འཁོར་དུ་རུང་ཡང་།
དེང་སང་གི་གང་ཟག་ཕལ་མོ་ཆེ་སྨིན་བྱེད་དུ་རུང་བ་ལ་རྡུལ་ཚོན་གྱི་དཀྱིལ་འཁོར་ཉིད་གཙོ་བོར་གསུངས་ལ། འོན་ཀྱང་རས་བྲིས་ཀྱི་དཀྱིལ་འཁོར་དུ་སྨིན་བྱེད་མི་རུང་བ་ནི་མ་ཡིན་ཏེ། རྗེ་བཙུན་བསོད་ནམས་རྩེ་མོས། རས་བྲིས་ལ་བརྟེན་པའི་ལུགས་འདི་ནི། བདེ་མཆོག་ཨ་བྷི་དྷ་ན་ལ་བརྟེན། སློབ་དཔོན་རྡོ་རྗེ་དྲིལ་བུ་པ་དང་། དགའ་རབ་རྡོ་རྗེ་ལ་སོགས་པས་གསུངས་ལ། དེང་སང་རྒྱ་གར་ན་ཡང་ཆོ་ག་ཕལ་ཆེར་འདི་ལ་མཛད་ཅིང་། བླ་མ་གོང་མ་རྣམས་ཀྱང་སྐབས་སུ་ཕྱག་ལེན་འདི་ལ་མཛད་པས། ལུགས་འདི་ཧ་ཅང་མི་ལེགས་པ་ཡང་མ་ཡིན་ནོ། །
ཞེས་གསུངས་པ་དང་། སློབ་དཔོན་ཛ་ཡ་སེ་ནས། རྡུལ་ཚོན་འབྲི་བར་མ་ནུས་ན། ། དཀྱིལ་འཁོར་དང་མཉམ་རས་ལ་ནི། ། ངེས་པར་བཅོམ་ལྡན་ཧེ་རུ་ཀ ། ཕྱག་རྒྱའི་ཚོགས་དང་བཅས་པ་བྲི། ། ཞེས་གསུངས་པས། རས་བྲིས་སུ་སྨིན་བྱེད་རུང་པ་ལ་ནི་རྩོད་པ་མེད་ལ། འོན་ཀྱང་རྡུལ་ཚོན་འབྲི་བར་མ་ནུས་ན། ཞེས་པ་དང་།
སློབ་དཔོན་རིན་པོ་ཆེ་དཔལ་ལྡན་རྩེ་མོ་ཞབས་ཀྱིས། ལུགས་འདི་ཧ་ཅང་མི་ལེགས་པ་ཡང་མ་ཡིན་ནོ། ། ཞེས་པའི་ཚིག་ནུས་མྱངས་ན། འདིར་སྨིན་བྱེད་རུང་ཡང་། འདི་ལ་མི་ལེགས་པའི་ཆ་ཅུང་ཟད་ཡོད་པ་ཞིག་བསྟན་པར་འཆད་དགོས་ཏེ། གཞན་དུ་ན་འབྲི་བར་མ་ནུས་ན་ཞེས་པའི་ན་དང་། ལུགས་འདི་ཧ་ཅང་མི་ལེགས་པ་ཡང་མ་ཡིན་ནོ་ཞེས་པའི་ཧ་ཅང་གཉིས་ལ་དངོས་བསྟན་ཤུགས་བསྟན་གྱི་འཆད་ཚུལ་རྣལ་མ་རེ་དགོས་པ་ལས་དེ་མི་འབྱུང་བས་སོ། ། འོ་ན་གང་ཡིན་ཞེ་ན། ལུགས་འདི་ལ་ས་སླངས་བརྟག་སྦྱང་བ་སོགས་ཆོ་ག་རྒྱས་པ་རྣམས་མི་མཛད་པས། ཕྱག་ལེན་ཟོར་ཡང་པའི་སྐྱོན་ཅུང་ཟད་ཅིག་བྱུང་བས།
ནུས་ན་ཆོ་ག་རྒྱས་པ་རྡུལ་ཚོན་གྱི་ཕྱོགས་འདི་ཁོ་ན་ལས་དང་པོ་ལ་བྱ་དགོས་ཤིང་། ཅི་སྟེ་རྒྱས་པ་མ་ནུས་ན་ཡང་རས་བྲིས་འདི་བྱས་པས་ཕྱག་ལེན་ཟོར་ཡང་ཅུང་ཟད་མ་གཏོགས། དབང་བསྐུར་མཁན་གྱི་རྡོ་རྗེ་སློབ་དཔོན་ལ་སྔགས་སྡོམ་ལ་གནོད་པའི་ཉེས་པ་ཡང་མི་འབྱུང་ཞིང་། སློབ་མ་ལ་སྔགས་སྡོམ་མི་སྐྱེ་བའི་ཉེས་པ་ལྟ་བུ་ཡང་མེད་པས་ཧ་ཅང་མི་ལེགས་པ་མ་ཡིན་ནོ་ཞེས་བཤད་ན་ལེགས་སམ་སྙམ་དུ་སེམས་སོ། ། དེ་རྣམས་ཀྱི་སྨིན་བྱེད་ལ་འཇུག་པའི་ཡན་ལག་བསྟན་ཟིན་ནས། གཉིས་པ་སྨིན་བྱེད་དངོས་ལ་དཀྱིལ་འཁོར་དུ་གཞུག་པ་དང་། ཞུགས་ནས་མངོན་པར་དབང་བསྐུར་བ་གཉིས་ལས། དང་པོ་ནི། དབང་བཀའ་རྙིང་མའི་ལུགས་ལྟར་ན། ཡོལ་བའི་ཕྱི་རོལ་ཏུ་བྱ་བ་དང་།
ནང་དུ་བྱ་བ་གཉིས་ཀྱི་ནང་ནས། དང་པོ་ལ་དོན་ཚན་ལྔ་དང་། ནང་དུ་འཇུག་པ་ལ་དོན་ཚན་བརྒྱད་དུ་མཛད་དེ། དང་པོ་ཕྱི་འཇུག་གི་ལྔ་ནི། སྟོང་ཐུན་ཆེན་མོ་ལས། ད་ནི་སློབ་མ་གཞུག་པ་ལ་ལྔ་སྟེ། དང་པོ་དཀྱིལ་འཁོར་གྱི་ལྷ་དང་མཉམ་པར་བྱ་བའི་ཕྱིར་དཀྱིལ་འཁོར་དུ་གཞུག་པ་ནི་གཉིས་ཏེ། དང་པོ་ཡོལ་བའི་ཕྱི་རོལ་ཏུ་བྱ་བའི་ཆོ་ག་ནི་ལྔ་སྟེ། དང་པོ་གསོལ་བ་བཏབ་ཅིང་རྒྱུན་བཤགས་བདུན་བྱ། སྡོམ་པ་ཉི་ཤུ་རྩ་བརྒྱད་འབོག་པ་དང་།
སྐྱབས་སུ་འགྲོ་ཞིང་སེམས་བསྐྱེད་པ་གསུམ་སློབ་མ་སྟ་གོན་གྱི་སྐབས་ལྟར་བྱ། ལྷའི་ང་རྒྱལ་བྱེད་དུ་གཞུག བདུད་རྩི་འཁྱིལ་པའི་བུམ་པའི་ཁྲུས་བྱེད་པ་དང་ལྔའོ། ། ཞེས་གསུངས་པ་ལྟར་རོ། ། གཉིས་པ་ནང་འཇུག་གི་བརྒྱད་ནི་སྟོང་ཐུན་ཆེན་མོ་ལས། ནང་དུ་འཇུག་པའི་ཆོ་ག་ལ་བརྒྱད་ལས། དང་པོ་སྒོ་བཞི་ནས་འཇུག་པ་ནི། དེ་ལྟར་གདོང་གཡོགས་བཅིངས་པ་ནི། རས་དམར་པོའི་གདོང་གཡོགས་ཀྱིས་བཀབ་ལ། གང་ལ་དགའ་བ་ཡིན་ཞེས་ལན་གསུམ་བརྗོད།
དེས་སྐལ་བ་བཟང་ལ་བདག་དགའོ་བྱས་ནས། གཤིན་རྗེ་གཤེད་ལ་སོགས་པའི་སྔགས་ཀྱིས་ཡོལ་བའི་ནང་དུ་བཀུག་ཅིང་ཆུད་པར་བྱ་བའམ། ཡང་ན་ཨ་ཁཾ་ཝི་ར་ཧཱུྃ་གིས་ནང་དུ་ཆུད་པར་བྱས་པའོ། ། ལྷའི་དམ་ཚིག་བསྒྲགས་པ་ནི། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཆུད་ཀྱི། དེ་བས་ན་བདག་གིས་ཁྱེད་ལ་རྡོ་རྗེའི་ཡེ་ཤེས་བསྐྱེད་པར་བྱའོ། ། ཡེ་ཤེས་འདིས་ཁྱོད་ཀྱིས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་ན་གཞན་ལྟ་ཅི་སྨོས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བའི་མདུན་དུ་སྨྲ་བར་མི་བྱའོ། ། ཞེས་རྡོ་རྗེ་སྙིང་ཁར་བཞག་ལ། དེ་རིང་རྡོ་རྗེ་སེམས་དཔའ་ཉིད། །
ཁྱོད་ཀྱི་སྙིང་ལ་ཡང་དག་གནས། ། ཨོཾ་བཛྲ་སཏྭ་ཧཱུྃ། གལ་ཏེ་ཚུལ་འདི་སྨྲ་ན་ནི། ། དེ་མ་ཐག་ཏུ་བཀས་ཏེ་གཤེགས། ། ཞེས་སོ། ། དམ་ཆུའང་བླུད་དོ། ། སློབ་དཔོན་གྱིས་དམ་ཚིག་བསྒྲག དེ་ནས་ཡེ་ཤེས་དབབ། དེ་ནས་མེ་ཏོག་བོར་ལ་སྐུ་སྟོད་སྨད་གང་དུ་བབས་པ་ལ་དངོས་གྲུབ་ཀྱི་མཚན་མ་བརྟག དེ་ནས་མགོ་ལ་བཅིངས།
དེ་ནས་གདོང་གཡོགས་བཀྲོལ། དེ་ནས་དཀྱིལ་འཁོར་བསྟན་པའོ། ། ཞེས་དེའང་ལེའུ་བཅུ་དྲུག་པ་ལས། དེ་ལ་འདི་ནི་དཀྱིལ་འཁོར་ཆེན་པོར་འཇུག་པའི་རྡོ་རྗེའི་དམ་ཚིག་གོ ། ཨ་ཁཾ་ཝི་ར་ཧཱུྃ། ཞེས་པ་ལ་སོགས་གསུངས་པས་སོ། ། གཉིས་པ་ལྷ་ངོ་ཤེས་པར་བྱ་བའི་ཕྱིར་དཀྱིལ་འཁོར་བསྟན་པ་ནི། དཀྱིལ་འཁོར་གནོད་མཛེས་ནས་རྡོ་རྗེ་འཆང་གི་བར་དུ་བསྟན་པའོ། ། ཞེས་གསུངས་པས་སོ་ལྟར། གདོང་གཡོགས་བཅིངས་པ།
མེ་ཏོག་གི་ཕྲེང་བ་གཏད་པ། དྲི་བ་དྲི་ལན། ཁྲོ་བོ་བཞིའི་སྔགས་སམ་ཨ་ཁྃ་ཝི་ར་ཧཱུྃ་གི་ནང་དུ་ཆུད་པར་བྱས་ལ་ཕན་ཡོན་སོགས་ཀྱི་དམ་བཞག་བཞི། ཡེ་ཤེས་དབབ་པ། ལྷ་ལ་མེ་ཏོག་དབུལ་བ། དེ་རང་གི་མགོ་ལ་བཅིང་བ། གདོང་གཡོགས་དགྲོལ་བ། དཀྱིལ་འཁོར་གྱི་ལྷ་ངོ་བསྟན་པ་རྣམས་ཡིན་ལ། ལུགས་འདིར་ཟླ་བ་རྡོ་རྗེ་ངོ་སྤྲད་པ་དང་། སྔགས་བརྗོད་ཅིང་དཀྱིལ་འཁོར་ལ་བསྐོར་བ་དང་།
ཕྱག་བྱེད་པ་དང་། ཡེ་ཤེས་དབབ་པའི་ཚེ་མངོན་བྱང་ལྔ་ལས་ལྷར་བསྐྱེད་པ་དང་། མ་ཕེབས་ནས་སྤོགས་ཆོག་བྱ་བ་རྣམས་མ་གསུངས་ལ། དཀྱིལ་འཁོར་སྟོན་པ་ན་ཡང་ལྷ་ངོ་ཙམ་ལས། དཀྱིལ་འཁོར་དང་ལྷའི་དེ་ཁོ་ན་ཉིད་འདིར་མི་སྟོན་པ་ཡིན་ནོ། ། ཡང་དབང་བཀའ་གསར་མའི་ལུགས་ལྟར་ན། སྤྱིར་རྡུལ་ཚོན་གྱི་དབང་དུ་བྱས་ཏེ། བུམ་དབང་ཡན་ཆད་ཀྱི་དབང་གི་ཆོས་ལ་དོན་ཚན་ཉི་ཤུར་མཛད་དེ། དཀྱིལ་ཆོག་ལས། དང་པོ་ས་ནི་སྦྱངས་པ་དང་། །
དེ་ནས་ས་ཡོངས་འཛིན་པ་དང་། ། ཕྱི་ནས་བགེགས་ནི་ཉེར་ཞི་དང་། ། ཐོད་ལོ་སྐོར་གྱི་ཐིག་གདབ་དང་། ། དེ་ནས་ས་ལྷ་སོགས་ལྷག་པར། ། གནས་དང་དེ་ནས་གསོལ་གདབ་དང་། ། ཕྱི་ནས་སློབ་མ་ལྷག་གནས་དང་། ། ནམ་མཁར་ཐིག་ནི་གདབ་པ་དང་། ། ཚོན་སྣ་ལྔ་ཡི་ཆོ་ག་དང་། ། ཚོན་རྩི་རྣམས་ནི་དབྱེ་བ་དང་། ། ལྷ་རྣམས་སྤྱན་དྲངས་ཉིད་དང་ནི། །
དེ་ནས་སློབ་མ་གཞུག་པ་དང་། ། ཁྲུས་ཀྱི་དཀྱིལ་འཁོར་ཆོ་ག་དང་། ། དེ་ནས་སངས་རྒྱས་དབང་བསྐུར་དང་། ། དེ་ནས་ཕྱག་མཚན་དབང་བསྐུར་དང་། ། ལྷ་དང་བླ་མ་ཡོན་གཉིས་དང་། ། རྗེས་སུ་གནང་བ་སྦྱིན་པ་དང་། ། དེ་ནས་གཤེགས་གསོལ་ཆོ་ག་དང་། ། དཀྱིལ་འཁོར་ལས་བྱེད་ཕུར་བུ་དང་། ། སྐུད་པ་བསྡུ་བ་ཉིད་ཀྱང་སྟེ། ། ཞེས་གསུངས་པ་ལྟར་རོ། །
གཉིས་པ་ཞུགས་ནས་མངོན་པར་དབང་བསྐུར་བ་ལ། དབང་གི་ངོ་བོ། དབྱེ་བ་བསྟན་པ། ཐོབ་པའི་ཕན་ཡོན། མ་ཐོབ་པའི་ཉེས་དམིགས་དང་བཞི་ལས། དང་པོ་ནི། སྤྱིར་དབང་དང་། སྔགས་སྡོམ་དང་། སྔགས་ཀྱི་ལམ་དང་། སྔགས་ཀྱི་དམ་ཚིག་རྣམས་དོན་གཅིག་ཡིན་པས།
དེ་དག་གི་ངོ་བོ་ནི་སྨིན་བྱེད་ཀྱི་དུས་སུ་རང་གི་ལུས་ངག་ཡིད་གསུམ་དང་། རྡོ་རྗེ་འཆང་གི་སྐུ་གསུང་ཐུགས་དབྱེར་མེད་དུ་བྱིན་གྱིས་བརླབ་པའི་རྟེན་འབྲེལ་བསྒྲིགས་ནས། གྲོལ་བྱེད་ཀྱི་དུས་སུ་འབྲས་བུའི་རྣམ་པ་ཉིད་ལམ་དུ་བྱེད་པའི་ཐབས་ཀྱི་དེ་ཉིད་གོང་ནས་གོང་དུ་འཕེལ་བར་བྱས་ཏེ། རྒྱུ་འབྲས་ལྷུན་གྲུབ་ཏུ་སྤྱོད་པའི་ཐབས་ཁྱད་པར་ཅན་ཞིག་སྟེ། སྡོམ་གསུམ་རབ་དབྱེ་ལས། ཕུང་པོ་ཁམས་དང་སྐྱེ་མཆེད་ལ། ། སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡིས། ། ཐབས་ལ་དབང་བསྐུར་ཞེས་སུ་བཏགས། ། ཞེས་གསུངས་པ་དང་།
རང་གི་གཞིར་གནས་ཀྱི་དཀྱིལ་འཁོར་བཞི་ལ་སྤྲུལ་སྐུ་ལ་སོགས་པ་སྐུ་བཞིའི་ས་བོན་ནུས་ལྡན་དུ་བཏབ་སྟེ། དེའི་རྒྱུན་ཉམས་སུ་བླངས་ན་གང་ཟག་རབ་ཚེ་འདི་དང་། འབྲིང་བར་དོ། ཐ་མ་སྐྱེ་བ་བཅུ་དྲུག་ཚུན་ཆད་དུ་རིག་འཛིན་གྱི་འབྲས་བུ་མཐར་ཐུག་ཐོབ་པར་བྱེད་པའི་ཐབས་མཆོག་ཅིག་ལ་བཤད་པ་ཡིན་ཏེ། ཡང་སྡོམ་གསུམ་རབ་དབྱེ་ལས། སྡོམ་པ་གསུམ་དང་ལྡན་པ་ཡི། ། རིམ་གཉིས་ཟབ་མོའི་གནད་ཤེས་ན། ། དེ་ནི་ཚེ་འདིའམ་བར་དོའམ། ། སྐྱེ་བ་བཅུ་དྲུག་ཚུན་ཆད་དུ། ། འགྲུབ་པར་རྫོགས་པའི་སངས་རྒྱས་གསུངས། །
ཞེས་དང་། ཀུན་མཁྱེན་རིན་པོ་ཆེའི་བདུད་རྩི་སྤེལ་བ་ལས། གང་ཞིག་ཐོབ་ནས་སྐུ་བཞིའི་ས་བོན་རྙེད། ། ཚུལ་བཞིན་བསྲུང་ན་འབད་མེད་སངས་རྒྱས་ཐོབ། ། བརྩོན་པས་བསྒྲུབས་ན་ཚེ་འདིར་མཆོག་སྟེར་བའི། ། རྣལ་འབྱོར་ཆེན་པོའི་སྡོམ་པ་བཤད་ཀྱི་ཉོན། ། ཅེས་གསུངས་པས་སོ། ། གཉིས་པ་དབྱེ་བ་ནི། རྒྱུད་སྡེ་བཞི་ལ་མ་ལྟོས་པའི་དབང་བཞི་དང་། སྔགས་སྡོམ་བཞིར་ཡོད་དེ།
ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང་། ། སྤྱོད་པའི་རྒྱུད་ལ་རབ་ཏུ་གསལ། ། ཕྱིར་མི་ལྡོག་པ་ཡི་ནི་དབང་། ། རྣལ་འབྱོར་རྒྱུད་དུ་གསལ་བར་ཕྱེ། ། དེ་བཞིན་དྲུག་གི་བྱེ་བྲག་དབང་། ། དེ་ནི་སློབ་དཔོན་དབང་ཞེས་བྱ། ། རྣལ་འབྱོར་བླ་མ་ཡི་ནི་མཚན། །
གསང་དབང་ཡི་ནི་དབང་རྒྱལ་བཤད། ། ཤེས་རབ་ཡེ་ཤེས་བླ་ན་མེད། ། བཞི་པ་དེ་ཡང་དེ་བཞིན་ནོ། ། ཞེས་བྱ་རྒྱུད་ལ་ཆུ་དང་ཅོད་པན་གྱི་དབང་གཉིས། སྤྱོད་རྒྱུད་ལ་དེ་གཉིས་ཀྱི་སྟེང་དུ་རྡོ་རྗེ་དྲིལ་བུ་མིང་གི་དབང་དང་ལྔ། རྣལ་འབྱོར་རྒྱུད་ལ་དེའི་སྟེང་དུ་ཕྱིར་མི་ལྡོག་པ་འཁོར་ལོའི་དབང་དང་དྲུག རྣལ་འབྱོར་བླ་མེད་ལ་དེའི་སྟེང་དུ་དབང་གོང་མ་གསུམ་སྟེ། རྒྱུད་སྡེ་བཞི་ལ་དབང་གི་བབས་མི་འདྲ་བ་བཞི་བཤད་པས། དེ་དག་གི་ནང་ནས་རྣལ་འབྱོར་བླ་མེད་ཀྱི་དབང་ངམ། སྔགས་སྡོམ་ལ་དབྱེ་ན།
བཅུ་བཞིར་དབྱེ་བ། དེ་བཅུ་གཅིག་ཏུ་བསྡུ་བ། དེ་དག་ཀྱང་བཞིར་བསྡུ་བ་དང་གསུམ་ལས། དང་པོ་ནི། སྤྱིར་བླ་མེད་ཀྱི་དབང་ལ་སྟ་གོན་གྱི་དབང་དང་། དངོས་གཞིའི་དབང་གཉིས་སུ་ཡོད་ཀྱང་། གཙོ་བོ་ནི་དངོས་གཞིའི་དབང་སྟེ། དེ་ལ་བུམ་དབང་ལ་བཅུ་གཅིག དེའི་སྟེང་དུ་གསང་དབང་། ཤེས་རབ་ཡེ་ཤེས་ཀྱི་དབང་།
དབང་བཞི་པ་སྟེ་བཅུ་བཞིར་ཡོད་དེ། བཤད་རྒྱུད་རྡོ་རྗེ་ཕྲེང་བ་ལས། དང་པོའི་དབང་ནི་གཙོ་བོ་སྟེ། ། གཉིས་པ་གསང་བའི་མིང་ཅན་ནོ། ། གསུམ་པ་ཀུན་ནས་སྦྱོར་བ་སྟེ། ། བཞི་པ་དོན་ནི་དམ་པ་འོ། ། གཙོ་བོའི་དབྱེ་བ་བཅུ་གཅིག་སྟེ། ། བཅུ་གཉིས་པ་ནི་གསང་བ་འོ། ། བཅུ་གསུམ་པ་ནི་ཡང་དག་སྦྱོར། ། བཅུ་བཞི་པ་ནི་དོན་དམ་སྟེ། །
དབང་བསྐུར་རེ་རེའི་ས་རེ་འོ། ། རྣམ་པ་གསུམ་ནི་རྒྱུ་ཡི་དབང་། ། བཞི་པ་འབྲས་བུར་ཤེས་པར་བྱ། ། ཞེས་དང་། སངས་རྒྱས་ཐོད་པའི་རྒྱུད་ལས། གསང་བ་སྤྱི་ཡི་སྔགས་དང་ནི། ། བདུན་དུ་བཅུ་བཞིར་བཤད་པ་དང་། ། གཉིས་ཀ་བཅུ་བཞིར་འདུས་པ་ཡི། ། ཞེས་དང་། དྲིལ་བུ་དཀྱིལ་ཆོག་ལས།
སློབ་དཔོན་དབང་སོགས་དབྱེ་བ་ཡི། ། དབང་བསྐུར་རྣམ་པ་བཞི་བཤད་དེ། ། བཅུ་བཞི་ལ་སོགས་དབྱེ་བ་ཡི། ། བཞི་པོ་དེ་ཡང་བཅུ་བཞི་འོ། ། ཞེས་གསུངས་པ་ལྟར་རོ། ། གཉིས་པ་བཅུ་གཅིག་ཏུ་དབྱེ་བ་ནི། རྡོ་རྗེ་གུར་ལས། དང་པོ་ཆུ་ཡི་དབང་བསྐུར་ཡིན། ། གཉིས་པ་ཅོད་པན་དབང་ཡིན་ཏེ། ། གསུམ་པ་དར་དཔྱངས་དབང་བསྐུར་ཡིན། །
བཞི་པ་རྡོ་རྗེ་དྲིལ་བུ་འོ། ། ལྔ་པ་རིགས་ཀྱི་བདག་པོ་སྟེ། ། མིང་གི་དབང་བསྐུར་དྲུག་པ་ཡིན། ། སངས་རྒྱས་བཀའ་བསྒོ་བདུན་པ་སྟེ། ། བརྒྱད་པ་བུམ་པའི་དབང་བསྐུར་ཡིན། ། དགུ་པ་གསང་བའི་དབང་བསྐུར་ཡིན། ། ཤེས་རབ་ཡེ་ཤེས་བཅུ་པ་ཡིན། ། དེ་ཉིད་རྡོ་རྗེ་སྦྱོར་བ་དང་། ། བརྟུལ་ཞུགས་ཐམས་ཅད་བྱིན་ནས་སུ། ། བདག་ཉིད་སྟོན་པས་ལུང་བསྟན་བྱ། །
ཆོ་ག་དེ་ལྟར་ཁྱོད་ལ་བཤད། ། ཅེས་དང་། ཡེ་ཤེས་ཐིག་ལེའི་རྒྱུད་ལས། ཆུ་དང་དབུ་རྒྱན་རྡོ་རྗེ་དང་། ། དྲིལ་བུ་མིང་དང་བརྟུལ་ཞུགས་དང་། ། ལུང་བསྟན་པ་དང་སྐྱབས་སྦྱིན་དང་། ། སྔགས་དང་ཕྱག་རྒྱ་ཡེ་ཤེས་སོ། ། རྣལ་འབྱོར་རྒྱུད་ལ་མོས་པ་ལ། ། དབང་བརྒྱད་ཕྱེ་ལ་སྦྱིན་པར་བྱ། ། རྣལ་འབྱོར་བླ་མ་ལ་མོས་ལ། །
བཅུ་གཅིག་བདག་ཉིད་སྦྱིན་པར་བྱ། ། ཞེས་བུམ་དབང་ལ་བརྒྱད་དང་། དབང་གོང་མ་གསུམ་སྟེ་བཅུ་གཅིག ཡང་སངས་རྒྱས་མཆོག་གི་རྒྱུད་ལས། ཆུ་དང་ཅོད་པན་དར་དང་ནི། ། རྡོ་རྗེ་དྲིལ་བུ་བརྟུལ་ཞུགས་དང་། ། མིང་རྒྱལ་དབང་ནི་རྣམ་པ་བདུན། ། བྱིས་པ་རྣམས་ཀྱིས་གཟུང་ཕྱིར་ཡིན། ། གསུམ་པོ་འཇིག་རྟེན་ཀུན་རྫོབ་དང་། ། བཞི་པ་དོན་གྱི་དམ་པ་འོ། །
བུམ་པ་གསང་བའི་དབང་དང་ནི། ། ཤེས་རབ་ཡེ་ཤེས་ཞེས་བྱ་དང་། ། དེ་ནས་ཤེས་རབ་ཆེན་པོ་ཡི། ། ཡེ་ཤེས་ཞེས་བྱ་རྫོགས་པ་དག ། འགྱུར་དང་མི་འགྱུར་བར་ཆད་ཅན། ། བར་ཆད་མེད་པ་དེ་ལས་གཞན། ། ཞེས་བྱིས་པ་འཇུག་པའི་དབང་བདུན། དེའི་སྟེང་དུ་བུམ་དབང་། གསང་དབང་། ཤེས་རབ་ཡེ་ཤེས་ཀྱི་དབང་།
དབང་བཞི་པ་སྟེ་བཅུ་གཅིག་ཏུ་དབྱེ་བའི་ཚུལ་ཡང་བཤད་དོ། ། གསུམ་པ་དེ་དག་ཀྱང་བཞིར་བསྡུ་བ་ནི། དེ་ལྟར་དབང་བཅུ་བཞི་དང་། བཅུ་གཅིག་ཏུ་དབྱེ་བ་དེ་དག་ཀྱང་བསྡུ་ན་བུམ་དབང་སོགས་བཞིར་འདུས་ཏེ། དེ་དག་ནི་བུམ་དབང་ལ་བཅུ་གཅིག་དང་། བརྒྱད་དང་། བདུན་སོགས་ཕྱེ་བའི་དབང་ལས་དེ་ལྟར་དུ་ཕྱེ་བ་མཛད་པ་ཡིན་པས་སོ། ། དེ་ལྟར་ཡང་སྡོམ་འབྱུང་ལས། རིགས་ཀྱི་ལྷར་ངེས་མེ་ཏོག་ཕྲེང་། ། ཆུ་དང་ཅོད་པན་རྡོ་རྗེ་དང་། །
དྲིལ་བུ་དང་ནི་མིང་གི་དབང་། ། བདེ་གཤེགས་ལྔ་ཡི་བདག་ཉིད་དབང་། ། བརྟུལ་ཞུགས་དང་ནི་ལུང་བསྟན་ཉིད། ། རྗེས་གནང་དང་ནི་དབུགས་དབྱུང་དང་། ། ཕྱིར་མི་ལྡོག་པ་སློབ་དཔོན་དབང་། ། བུམ་པ་ལས་ནི་བྱུང་བ་འོ། ། གཉིས་པ་གསང་བའི་མཆོག་ཡིན་ཏེ། ། གསུམ་པ་ཤེས་རབ་ཡེ་ཤེས་ཡིན། ། བཞི་པ་དེ་ཡང་དེ་བཞིན་ནོ། ། ཞེས་ཕྱིར་མི་ལྡོག་པ་འཁོར་ལོའི་དབང་ཡན་ཆད་ལ་བཅུ་གཅིག་ཏུ་མཛད་ནས་དེ་དག་གི་བུམ་དབང་གི་ནང་དུ་བསྡུས་ཏེ་གྲངས་གཅིག
དེ་ནས་གསང་དབང་གཉིས་པ་དང་། ཤེས་རབ་ཡེ་ཤེས་གསུམ་པ། དབང་བཞི་པ་གྲངས་བཞི་པར་བཤད་པས་སོ། ། དེས་ན་སྔར་གྱི་བུམ་དབང་གི་དབྱེ་བ་དེ་དག་བུམ་དབང་གི་ཡན་ལག་ལ་བུམ་དབང་གི་མིང་གིས་བཏགས་ནས་གསུངས་པ་ཡིན་པས། དེ་དག་ནི་དངོས་བཏགས་མ་ཕྱེ་བར་དབྱེ་བའམ། སྒྲའི་བརྗོད་རིགས་ཙམ་གྱི་དབྱེ་བ་ཡིན་གྱི། གྲངས་ངེས་དབྱེ་བ་མཚན་ཉིད་པ་ནི་མ་ཡིན་ཏེ། བདག་ཉིད་ཆེན་པོ་ས་པཎ་གྱི་ཆག་ལོའི་དྲི་ལན་ལས། བུམ་དབང་བཅུ་གཅིག་ཅེས་བྱ་བར་མིང་འདོགས་པ་ནི་བུམ་དབང་གི་ཡན་ལག་ལ་དེར་མིང་བཏགས་པ་ལགས། དཔེར་ན་རྒྱལ་པོའི་ཕོ་ཉ་བཅུ་གཅིག་ཟེར་ཡང་།
གཅིག་དཔོན་དང་གཞན་རྣམས་འཁོར་དུ་འགྲོ་བ་དང་འདྲ་ཞེས་གསུངས་པས་སོ། ། འོ་ན་གྲངས་ངེས་ཀྱི་དབྱེ་བ་ཇི་ལྟ་བུ་ཞེ་ན། བླ་མེད་ཀྱི་དབང་གི་དངོས་བཞི་ལ། བུམ་དབང་། གསང་དབང་། ཤེས་རབ་ཡེ་ཤེས་ཀྱི་དབང་། དབང་བཞི་པ་སྟེ་བཞིར་དབྱེ་བ་འདི་ཉིད་གྲངས་ངེས་ཀྱི་དབྱེ་བ་ཡིན་ཏེ། དངོས་གཞིའི་དབང་ལ་དེ་བཞིར་གྲངས་ངེས་པའི་ཕྱིར། དེའི་རྒྱུ་མཚན་ཡང་སྦྱང་བྱ་དྲི་མ་བཞི་ཡིན་པ་དང་། བསྒོམ་བྱ་ལམ་བཞི་ཡིན་པ་དང་།
འཐོབ་བྱ་འབྲས་བུ་བཞི་ཡིན་པའི་རྒྱུ་མཚན་གྱིས་ཡིན་ཏེ། བརྟག་གཉིས་ལས། སློབ་དཔོན་གསང་བ་ཤེས་རབ་དང་། ། བཞི་པ་དེ་ཡང་དེ་བཞིན་ཏེ། ། དབང་ནི་བཞི་ཡི་གྲངས་ཀྱི་ནི། ། དགའ་བ་ལ་སོགས་རིམ་ཤེས་བྱ། ། ཞེས་དང་། རྒོད་པ་དག་པ་སློབ་དཔོན་ཉིད། ། ལྟ་བ་གསང་བ་དེ་བཞིན་ནོ། ། ལག་བཅང་ལ་ནི་ཤེས་རབ་ཉིད། །
གཉིས་གཉིས་འཁྱུད་པ་དེ་ཡང་ཉིད། ། སེམས་ཅན་རྣམས་ཀྱི་དངོས་གྲུབ་ཕྱིར། ། དབང་ནི་རྣམ་པ་བཞི་ཞེས་བཤད། ། ཅེས་དང་། འདུས་པའི་རྒྱུད་ཕྱི་མ་ལས། དབང་ནི་རྣམ་པ་བཞི་དག་ཏུ། ། རྒྱུད་འདི་ལ་ནི་རབ་ཏུ་བསྒྲགས། ། བུམ་པའི་དབང་ནི་དང་པོ་སྟེ། ། གཉིས་པ་གསང་བ་ཞེས་བྱར་བརྗོད། ། ཤེས་རབ་ཡེ་ཤེས་གསུམ་པ་ཡིན། །
དེ་ནི་དེ་ལྟར་ཡང་བཞི་པ། ། ཞེས་གསུངས་པས་སོ། ། གསུམ་པ་དབང་བསྐུར་བའི་ཕན་ཡོན་ནི། གསང་བ་འདུས་པ་འབུམ་པ་ལས། བསྐལ་པ་ས་ཡར་བྱས་པ་ཡི། ། སྔོན་དུ་སྡིག་པ་བསགས་པ་ཀུན། ། དེ་ཀུན་འཛད་པ་འགྱུར་པ་ཡི། ། དཀྱིལ་འཁོར་འདི་འདྲ་མཐོང་བས་སོ། ། ཞེས་དང་། སྡོམ་འབྱུང་ལས།
གསང་བ་མཆོག་གི་དཀྱིལ་འཁོར་དུ། ། མཆོག་ཏུ་རབ་ཞུགས་མཐོང་བ་ན། ། དེང་ཁྱོད་སྡིག་པ་ཐམས་ཅད་ལས། ། རྣམ་གྲོལ་བཟང་པོར་གྱུར་པར་གནས། ། ཞེས་དང་། ཧེ་རུ་ཀ་སྔོན་བྱུང་ལས། དཀྱིལ་འཁོར་རྒྱལ་པོ་མཐོང་ནས་ནི། ། ཅུང་ཟད་དེ་ནི་མི་འགྲུབ་མེད། ། སྡིག་པ་ཀུན་ལས་ངེས་པར་གྲོལ། ། དངོས་གྲུབ་མྱུར་ཏུ་ཐོབ་པར་འགྱུར། །
ཞེས་དང་། བཤད་རྒྱུད་རྡོ་རྗེ་ཕྲེང་བའི་གཉིས་པ་ལས། ཐོག་མར་སློབ་མ་གང་གི་ཚེ། ། བློ་ལྡན་ཡང་དག་དབང་བསྐུར་ན། ། རྫོགས་པའི་རིམ་པས་རྣལ་འབྱོར་པ། ། དེ་ཡི་ཚེ་ན་སྣོད་དུ་འགྱུར། ། ཞེས་དང་། དུག་ནི་སྔགས་ཀྱིས་འཇོམས་པ་བཞིན། ། སྔགས་ཀྱི་དག་བྱེད་བཅུད་ལེན་བྱེད། ། དེ་བཞིན་སློབ་མ་དབང་སོགས་ཀྱི། །
མ་དག་པ་ནི་དག་པར་འགྱུར། ། ཞེས་པ་དང་། ཕྱག་ཆེན་ཐིག་ལེ་ལས། དང་པོར་རེ་ཞིག་གང་ཚེ་སློབ། ། ལན་གཅིག་དབང་རྣམས་ཀྱི་ནི་བསྐུར། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་འགྱུར་བའོ། ། ཞེས་དང་། དབང་བསྐུར་འདི་དག་ཡང་དག་ལྡན། ། དེ་ནི་དམ་ཚིག་ཅན་ཞེས་བྱ། །
ཞེས་དང་། རྡོ་རྗེ་རྩེ་མོ་ལས། རྒྱལ་བའི་སྲས་པོ་ས་བརྒྱད་པ། ། དེ་སྲིད་ཐེག་པ་དམན་པས་འཇིགས། ། གསང་བའི་དཀྱིལ་འཁོར་ཆེན་པོ་འདིར། ། ཞུགས་པས་བདག་ནི་གྲོལ་བར་འགྱུར། ། ཞེས་པ་དང་། ནག་པོ་དཀྱིལ་ཆོག་ལས། དབང་བསྐུར་འདི་དག་ཐོབ་ནས་ནི། ། སློབ་མ་ཡོན་ཏན་བདག་པོར་འགྱུར། །
སངས་རྒྱས་ཀུན་གྱིས་རབ་ཏུ་མཆོད། ། མཚམས་མེད་པ་དང་སྡིག་ཅན་ཡང་། ། ཚོན་རྩི་མཐོང་བས་གྲོལ་བར་འགྱུར། ། མངོན་པར་ཞུགས་པ་ཙམ་གྱི་ནི། ། གཙང་མའི་གནས་སུ་སྐྱེ་བར་འགྱུར། ། ཞེས་པ་དང་། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་ནས་ནི། །
མ་བསྒོམ་པ་ཡང་སངས་རྒྱས་འགྱུར། ། ཞེས་དང་། སྡོམ་གསུམ་རབ་དབྱེ་ལས། དབང་བསྐུར་ཆོས་སྒོ་ཙམ་མ་ཡིན། ། གསང་སྔགས་རྟེན་འབྲེལ་ལམ་བྱེད་པའི། ། རྟེན་འབྲེལ་སྒྲིག་པའི་གདམས་ངག་ཡིན། ། ཞེས་གསུངས་པ་ལྟར་རོ། ། བཞི་པ་དབང་མ་བསྐུར་བའི་ཉེས་དམིགས་ནི། དམ་པ་དང་པོ་ལས། དབང་བསྐུར་མེད་པར་རྒྱུད་འཆད་དང་། །
ཟབ་མོའི་དེ་ཉིད་སྒོམ་བྱེད་པ། ། དེ་དོན་ལེགས་པར་ཤེས་ན་ཡང་། ། དམྱལ་བར་འགྱུར་གྱི་གྲོལ་བ་མེད། ། ཅེས་དང་། བཤད་རྒྱུད་རྡོ་རྗེ་ཕྲེང་བ་ལས། ཡང་དག་དབང་བསྐུར་གྱིས་དབེན་ན། ། སྒྲུབ་པོས་རྒྱུད་ཀྱི་དོན་ཤེས་ཀྱང་། ། སློབ་དཔོན་སློབ་མ་མཚུངས་པར་ནི། ། མི་ཟད་དམྱལ་བ་ཆེན་པོར་འགྲོ། ། ཞེས་དང་།
སངས་རྒྱས་ཐོད་པའི་རྒྱུད་ལས། དཔེར་ན་བུ་ཚ་མེད་པའི་ཁྱིམ། ། ཤི་བ་ཙམ་གྱིས་སྟོང་པར་འགྱུར། ། དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱིས་སྟོང་པ་ཉིད། ། དཔེར་ན་པི་ཝཾ་སྦྱོར་ཚོགས་ཀུན། ། རྒྱུད་དང་བྲལ་ན་བརྡུང་མི་ནུས། ། དེ་བཞིན་དབང་དང་བྲལ་ན་ནི། ། སྔགས་དང་བསམ་གཏན་འགྲུབ་མི་འགྱུར། ། རྨོངས་པ་གང་ཞིག་དབང་མེད་པར། །
བདག་ནི་དབང་བསྐུར་ཞེས་སྨྲ་བ། ། ཇི་སྙེད་སངས་རྒྱས་བཞུགས་ཀྱི་བར། ། སློབ་མར་བཅས་ཏེ་དམྱལ་བར་འགྲོ། ། ཞེས་དང་། དཀྱིལ་འཁོར་འདི་ནི་མ་མཐོང་བར། ། རྣལ་འབྱོར་པ་ནི་དངོས་གྲུབ་འདོད། ། མཁའ་ལ་ཁུ་ཚུར་གྱིས་བརྡེག་དང་། ། རྨོངས་པ་ཕུབ་མ་བརྡུངས་དང་མཚུངས། ། ཞེས་པ་དང་། སངས་རྒྱས་མཉམ་སྦྱོར་ལས།
དཀྱིལ་འཁོར་དུ་ནི་མ་ཞུགས་ཤིང་། ། དམ་ཚིག་རྣམས་ནི་སྤངས་པ་དང་། ། གསང་བའི་དེ་ཉིད་མི་ཤེས་པས། ། བསྒྲུབ་ཀྱང་ཅི་ཡང་མི་འགྲུབ་བོ། ། ཞེས་པ་དང་། རྡོ་རྗེ་གུར་ལས། དཀྱིལ་འཁོར་དུ་ནི་མ་ཞུགས་པར། ། དབང་བསྐུར་མེད་པའི་རྣལ་འབྱོར་པ། ། གང་གིས་རབ་གནས་མ་མཐོང་ཞིང་། ། གང་གིས་སྦྱིན་སྲེག་མ་བྱས་ན། །
འཇིག་རྟེན་འདི་དང་གཞན་དུ་ཡང་། ། དེ་ལ་དངོས་གྲུབ་མཆོག་ཉིད་མེད། ། ཅེས་པ་དང་། ཕྱག་རྒྱ་ཆེན་པོ་ཐིག་ལེ་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེ་བཞིན། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་སྐྱེ། །
ཞེས་དང་། སྡོམ་གསུམ་རབ་དབྱེ་ལས། དབང་དང་རིམ་གཉིས་མི་ལྡན་པས། ། རྡོ་རྗེ་ཐེག་པའི་བསྟན་པ་མིན། ། ཞེས་དང་། དགེ་སློང་སྡོམ་པ་མེད་པ་དང་། ། རྒྱལ་སྲས་སེམས་བསྐྱེད་མ་ཐོབ་པ། ། སྔགས་པ་དབང་བསྐུར་མེད་པ་གསུམ། ། སངས་རྒྱས་བསྟན་པའི་ཆོམ་རྐུན་ཡིན། ། ཞེས་སོགས་རྒྱ་ཆེར་གསུངས་པ་ལྟར་དབང་བསྐུར་བའི་ཕན་ཡོན་དང་།
མ་བསྐུར་བའི་ཉེས་དམིགས་རྣམས་ལེགས་པར་ཤེས་པར་བྱས་ནས། བླ་མ་མཚན་ཉིད་དང་ལྡན་པའི་དྲུང་དུ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་རྣམ་པར་དག་པ་ཞུས་ཏེ། དམ་ཚིག་དང་སྡོམ་པ་མི་ཉམས་པར་བསྲུང་བ་ལ་བློ་གྲོས་དང་ལྡན་པ་དག་གིས་འབད་པར་བྱའོ། ། དེ་རྣམས་ཀྱིས་སྨིན་ལམ་གྱི་རྣམ་གཞག་རྒྱས་པར་བསྟན་ཟིན་ནས། གཉིས་པ་གྲོལ་ལམ་ལ་བསྐྱེད་པའི་རིམ་པ་དང་། རྫོགས་པའི་རིམ་པ་གཉིས་སུ་ཡོད་དེ། རྒྱུད་ཕྱི་མ་ལས། སངས་རྒྱས་རྣམས་ཀྱིས་དེར་བསྟན་པ། ། རིམ་པ་གཉིས་ལ་ཡང་དག་བརྟེན། ། བསྐྱེད་པའི་རིམ་པ་ཉིད་དང་ནི། །
དེ་བཞིན་རྫོགས་པའི་རིམ་ཉིད་དོ། ། ཞེས་གསུངས་པས་སོ། ། དེ་ལྟ་བུའི་བསྐྱེད་རྫོགས་གཉིས་ཀྱི་ངོ་བོ་ནི། རིམ་པ་བཞིན་ཐ་མལ་གྱི་རྣམ་རྟོག་སྤོང་བའི་སྤོང་སེམས་དང་། གྱ་ནོམ་ལྷར་ཞེན་པའི་རྣམ་རྟོག་སྤོང་བའི་སྤོང་སེམས་གཉིས་ཡིན་ལ། དེས་ན་བླ་མེད་ཀྱི་གྲོལ་བྱེད་ཀྱི་ལམ་ལ་བསྐྱེད་རིམ་དང་རྫོགས་རིམ་གཉིས་སུ་གྲངས་ངེས་ཏེ། སྤང་བྱ་ཐ་མལ་གྱི་རྣམ་རྟོག་དང་གྱ་ནོམ་ལྷར་ཞེན་གྱི་རྣམ་རྟོག་གཉིས་སུ་ངེས་པ་དང་། བསྒྲུབ་པར་བྱ་བའི་འབྲས་བུ་ཐུན་མོང་གི་དངོས་གྲུབ་དང་། ཐུན་མོང་མ་ཡིན་པའི་དངོས་གྲུབ་གཉིས་སུ་ངེས་པ་དང་། རང་གི་ངོ་བོ་རྟེན་དང་བརྟེན་པ་ཡིན་པས་སོ། །
དེ་ལྟར་ཡང་ཀུན་མཁྱེན་མཁས་པའི་དབང་པོས། སྤང་བྱ་འབྲས་བུ་རྟེན་དང་བརྟེན་པ་དང་། ། རིམ་གཉིས་གྲངས་ངེས་བསྒྲུབ་པའི་ལུང་རིགས་ཀྱིས། ། ལུགས་མཆོག་འདི་ལ་སྡོམ་པའང་རིམ་གཉིས་ཀྱི། ། སྡོམ་པ་གཉིས་སུ་ངེས་པའི་གྲངས་ངེས་འགྲུབ། ། ཅེས་དང་། རྒྱུད་ཕྱི་མ་ལས། སངས་རྒྱས་རྣམས་ཀྱིས་དེར་བསྟན་པ། ། རིམ་པ་གཉིས་ལ་ཡང་དག་བརྟེན། ། ཞེས་སོགས་དང་།
ཐུན་མོང་མཆོག་གི་བྱེ་བྲག་གི ། བསྙེན་པ་རྣམ་པ་གཉིས་སུ་འདོད། ། ཐ་མལ་པ་ནི་རྡོ་རྗེ་བཞི། ། ཡེ་ཤེས་བདུད་རྩི་མཆོག་ཡིན་ནོ། ། ཞེས་གསུངས་པས་སོ། ། དེ་ལྟ་བུའི་རིམ་པ་གཉིས་པོ་དེ་ལ་ཡང་འཕགས་པ་ཀླུ་སྒྲུབ་གྱིས། བསྐྱེད་པའི་རིམ་ལ་ལེགས་གནས་ཏེ། ། རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་གདང་བུ་ལྟ་བུར་གསུངས། །
ཞེས་སོགས་གསུངས་པ་ལྟར་བསྐྱེད་རིམ་སྔོན་དུ་སོང་བའི་དབང་དུ་མཛད་ནས། རྫོགས་རིམ་ཉིད་ལ་རིམ་པ་ལྔར་བཞེད་དེ། བསྐྱེད་རིམ་སྟོན་པ་ལ་མདོར་བྱས་དང་མདོ་བསྲེ་ལོགས་སུ་མཛད་ནས། རྫོགས་རིམ་སྟོན་པ་ལ་རིམ་ལྔའི་གཞུང་མཛད་པས་སོ། ། འོ་ན་ལུགས་འདི་ལ་ལུས་དབེན་བསྐྱེད་རྫོགས་གང་གི་ཁོངས་སུ་བསྡུ་སྙམ་ན། འགོས་ཀྱི་སྟོང་ཐུན་ཆེན་མོ་ལས། ཤེས་བྱ་ནི་བསྐྱེད་རྫོགས་རི་ཐང་མཚམས་པར་ཤེས་པར་བྱའོ། ། ཞེས་གསུངས་ནས། སྔ་རབས་པ་དག་བསྐྱེད་རྫོགས་གང་ཡང་མ་ཡིན་པའི་ཕུང་གསུམ་པ་ཞིག་ཏུ་བཞེད་པར་སྣང་ཡང་། ཀུན་མཁྱེན་རིན་པོ་ཆེས།
འདི་ནི་མི་རིགས་ཏེ། འདི་ལ་སྦྱང་གཞི་སྦྱོང་བྱེད་སྦྱར་བའི་ལྷའི་རྣམ་པ་བསྒོམ་པ་ཙམ་ལས་རླུང་གི་རྣལ་འབྱོར་སོགས་མེད་པའི་ཕྱིར་ན། རང་གི་ངོ་བོ་བསྐྱེད་རིམ་གྱི་ལམ་གྱི་ཕྱོགས་ཡིན་ལ། འོན་ཀྱང་འདི་ངག་དབེན་བསྒོམ་པའི་སྔོན་འགྲོ་ཡིན་པས། བསྡུ་ན་རྫོགས་རིམ་གྱི་ཁོངས་སུ་བསྡུ་བ་ཡིན་ནོ། ། ཞེས་གསུངས་པས་ན་བསྐྱེད་རྫོགས་གཉིས་ཀྱི་ནང་ནས་ངོ་བོ་བསྐྱེད་རིམ་ཡིན་ལ། བསྡུ་བའི་ཚེ་རྫོགས་རིམ་གྱི་ཁོངས་སུ་བསྡུ་བས་བསྐྱེད་རྫོགས་རི་ཐང་མཚམས་པའི་ཕུང་གསུམ་པ་ཞེས་པའི་ཐ་སྙད་མི་རུང་བ་ཡིན་ནོ། ། ཡང་སློབ་དཔོན་འཕགས་པ་ལྷས། སངས་རྒྱས་པའི་ཐེག་པའི་བསམ་པ་ལ་བསླབ་པ། ཐེག་པ་གསར་བའི་དྲན་པ་གཅིག་པའི་རྣལ་འབྱོར་ལ་བསླབ་པ།
རྟོག་པའི་རྣལ་འབྱོར་ལ་བསླབ་པ། རྟགས་ཀྱི་དབྱེ་བས་ལུས་རྣམ་པར་དབེན་པ་ལ་བསླབ་པ། ཨ་ལྀ་ཀ་ལྀའི་བདག་ཉིད་ངག་རྣམ་པར་དབེན་པ་ལ་བསླབ་པ། ཐམས་ཅད་རྣམ་པར་དག་པ་སེམས་རྣམ་པར་དབེན་པ་ལ་བསླབ་པ། སྒྱུ་མའི་དཔེ་བཅུ་གཉིས་ཀྱིས་མཚོན་པའི་ཀུན་རྫོབ་སྒྱུ་མ་ལྟ་བུ་ལ་བསླབ་པ། རིལ་པོར་འཛིན་པ་དང་རྗེས་སུ་ཞིག་པའི་རྣམ་པས་དོན་དམ་འོད་གསལ་ལ་བསླབ་པ། མཐར་བདེན་གཉིས་ཟུང་འཇུག་ལ་བསླབ་པ་དང་རིམ་པ་དགུར་མཛད། དཔལ་ལྡན་ཟླ་བ་གྲགས་པས་བསྐྱེད་རིམ་ལ་རིམ་པ་གཅིག་ཏུ་མཛད་ནས། ལུས་དབེན་དང་། ངག་དབེན།
སེམས་དབེན་དུ་བསྡུས་ཏེ་རིམ་པ་ལྔར་གསུངས་ལ། འོ་ན་འཕགས་པ་ཡབ་སྲས་རིམ་གཉིས་བསྒོམ་པའི་ཚུལ་ལ་མི་མཐུན་པ་འབྱུང་བའི་རྒྱུ་མཚན་ཅི་ཡིན་སྙམ་ན། འཕགས་པ་ཡབ་སྲས་རིམ་གཉིས་ཀྱི་ངོ་བོ་ལ་བཞེད་པ་མི་མཐུན་པ་ནི་མེད་ལ། རིམ་པ་དགུ་སོགས་གྲངས་མི་མཐུན་པ་ནི་དབྱེ་བསྡུ་ཙམ་གྱི་རྣམ་གཞག་སོ་སོར་མཛད་པ་ཡིན་གྱི། ཡབ་སྲས་བཞེད་པ་འགལ་བ་མ་ཡིན་ཏེ། སྟོང་ཐུན་ཆེན་མོ་ལས། ཡབ་སྲས་ཐམས་ཅད་ཀྱིས་འཕགས་པའི་བསྐྱེད་རྫོགས་གཉིས་ལས་མ་འདས་པས། ཡབ་སྲས་ནང་འགལ་ཡང་མེད་དོ། ། རྣམ་གཞག་གི་ཚུལ་སོ་སོར་བྱས་པ་ཙམ་མོ་ཞེས་གསུངས་པས་སོ། ། དེ་རྣམས་ཀྱིས་ཉམས་སུ་བླང་བའི་ཐབས་ཏེ་སྨིན་བྱེད་དབང་གི་རྣམ་གཞག་དང་།
གྲོལ་བྱེད་རིམ་གཉིས་ཀྱི་རྣམ་གཞག་ཞིབ་ཏུ་བསྟན་ཟིན་པས། ལྔ་པ་མཐར་ཕྱིན་པའི་འབྲས་བུ་ནི། འོ་ན་ལམ་དེ་དག་ཉམས་སུ་བླངས་པ་ལས་འབྲས་བུ་ཇི་ལྟ་བུ་ཞིག་འབྱུང་བ་ཡིན་སྙམ་ན། དེ་ལ་མཆོག་དང་ཐུན་མོང་གི་དངོས་གྲུབ་གཉིས་སམ། དེ་གཉིས་ལ་རབ་འབྲིང་སོགས་སུ་ཕྱེ་ན་གསུམ་ལས། དང་པོ་དངོས་གྲུབ་བམ་འབྲས་བུ་ཐ་མ་ནི་ཞི་རྒྱས་ལ་སོགས་པ་ལས་བཞིའི་དངོས་གྲུབ་ནི་ཐ་མ་དང་། རིག་འཛིན་དང་། མངོན་ཤེས་དང་། མི་སྣང་བ་དང་། རྒྱ་མཚོ་བཅག་པ་དང་།
མངགས་གཞུག་དང་། སྔགས་ཀྱི་ཁྱད་པར་དང་། མིག་སྨན་དང་། ལས་བཞིའི་རབ་ཏུ་དབྱེ་བ་ལ་སོགས་པ་གྲུབ་པ་ཆེན་པོ་བརྒྱད་ནི་འབྲིང་དང་། རྫོགས་པའི་སངས་རྒྱས་ཀྱི་གོ་འཕང་ནི་མཆོག་ཡིན་ཏེ། སྟོང་ཐུན་ཆེན་མོ་ལས། དྲུག་པ་འབྲས་བུ་ནི་མཆོག་དང་ཐུན་མོང་གི་དངོས་གྲུབ་གཉིས། རབ་འབྲིང་དུ་བྱས་ན་གསུམ། གྲངས་སུ་བྱས་ན་ཉི་ཤུ་རྩ་བཞིའོ། ། ཞེས་དང་།
ཡེ་ཤེས་རྡོ་རྗེ་ཀུན་ལས་བཏུས་ལས། ཞི་སོགས་བྱ་བའི་ཆོ་ག་དང་། ། དེ་བཞིན་གྲུབ་པ་བརྒྱད་དང་ནི། ། མཆོག་ནི་སངས་རྒྱས་ཀྱང་ཡིན་ནོ། ། ཞེས་དང་། རྒྱུད་ཕྱི་མ་ལས། མི་སྣང་ལ་སོགས་དངོས་གྲུབ་ནི། ། ཐ་མལ་པ་ཞེས་བཤད་པ་ཡིན། ། སངས་རྒྱས་ཉིད་བསྒྲུབ་སངས་རྒྱས་ཀྱི། ། དངོས་གྲུབ་མཆོག་ཅེས་གསུངས་པ་ཡིན། །
ཞེས་གསུངས་པས་སོ། ། འོ་ན་མཆོག་གི་དངོས་གྲུབ་སངས་རྒྱས་ཀྱི་ས་ཁོ་ནར་ངེས་སམ་ཞེ་ན། དེ་ནི་མ་ངེས་ཏེ། མ་མཐའ་བླ་མེད་ཀྱི་ས་དང་པོ་ཐོབ་པ་ནས། ཡ་མཐའ་སངས་རྒྱས་ཀྱི་སའི་བར་རྣམས་ལ་མཆོག་གི་དངོས་གྲུབ་ཐོབ་པར་འཇོག་སྟེ། འཇམ་པའི་རྡོ་རྗེའི་སྒྲུབ་ཐབས་དངོས་གྲུབ་འབྱུང་བའི་གཏེར་ལས། ཅིག་ཤོས་རྡོ་རྗེ་གསུམ་ཡིན་ཏེ། ། དེ་དང་དེ་རུ་རབ་བསྟན་པའི། ། སངས་རྒྱས་ཉིད་གྲུབ་དངོས་གྲུབ་ནི། ། ཡང་དག་ཡེ་ཤེས་དབང་ཐོབ་བོ། །
ཞེས་གསུངས་པ་ལྟར་རོ། ། དེས་ན་མཆོག་གི་དངོས་གྲུབ་ལ་ཡང་གནས་སྐབས་ཀྱི་འབྲས་བུ་དང་། མཐར་ཐུག་གི་འབྲས་བུ་གཉིས་སུ་འབྱེད་དགོས་སམ་སྙམ་སྟེ། དང་པོ་ནི་ས་དང་པོ་སོགས་བྱང་ཆུབ་སེམས་དཔའི་ས་རྣམས་དང་། གཉིས་པ་ནི་ཡང་དག་པར་རྫོགས་པའི་སངས་རྒྱས་ཟུང་འཇུག་མི་སློབ་པ་ཐམས་ཅད་མཁྱེན་པའི་སྐུ་གསུམ་དབྱེར་མེད་པ་ཉིད་ཡིན་པས་སོ། ། དེ་ལ་ཆོས་ཀྱི་སྐུ་ནི། སེམས་ཀྱི་ཆོས་ཉིད་གློ་བུར་གྱི་དྲི་མ་མཐའ་དག་དང་བྲལ་བ་དང་། དེའི་ཡུལ་ཅན་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ཤེས་བྱ་ཤེས་བྱེད་ཀྱི་སྤྲོས་པ་དང་བྲལ་བའི་ཚུལ་གྱིས་ཕྱིན་ཅི་མ་ལོག་པར་མཁྱེན་པའི་ཡེ་ཤེས་མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོག་པ་དང་།
བྱ་བ་གྲུབ་པའི་ཡེ་ཤེས་རྣམས་སོ། ། ཆོས་སྐུ་དེ་ཉིད་ས་བཅུ་པའི་བྱང་ཆུབ་སེམས་དཔའ་རྣམས་ལ་ཟུང་འཇུག་དང་པོའི་མགོན་པོ་རྡོ་རྗེ་འཆང་ཆེན་པོར་སྣང་ནས་ཐེག་པ་ཆེན་པོའི་ཆོས་ལ་རྫོགས་པར་ལོངས་སྤྱོད་པ་ནི་ལོངས་སྤྱོད་རྫོགས་པའི་སྐུ་དང་། ལོངས་སྐུ་དེ་ཉིད་གྲུབ་པ་ཐོབ་པའི་གང་ཟག་ས་དང་པོ་ནས་དགུ་པའི་བར་ལ་གནས་པ་རྣམས་དང་། སོ་སོ་སྐྱེ་བོ་ལས་དག་པ་རྣམས་ལ་གསང་བ་འདུས་པ་མི་བསྐྱོད་པ་ཞལ་གསུམ་ཕྱག་དྲུག་པ་ཡུམ་བཅས་ལ་སོགས་པ་སྤྲུལ་པ་མཆོག་དང་། ཤཱཀྱ་ཐུབ་པ་ལ་སོགས་པ་སྤྲུལ་པ་མཆོག་མ་ཡིན་པར་སྣང་ནས་གདུལ་བྱ་རང་རང་གི་སྐལ་བ་བཞིན་དུ་དོན་ཀུན་བསྒྲུབ་པར་མཛད་ཅིང་།

འཁོར་བ་ཇི་སྲིད་གནས་ཀྱི་བར་དེ་སྲིད་དུ་མཛད་པ་འཕྲིན་ལས་རྒྱུན་མི་ཆད་པ་ལྷུན་གྲུབ་ཏུ་འབྱུང་བ་ནི་སྤྲུལ་པའི་སྐུ་ཡིན་ནོ། ། དེ་རྣམས་ཀྱིས་མཐར་ཕྱིན་པའི་འབྲས་བུ་བསྟན་ཟིན་ཏོ། ། དེ་དག་གིས་ནི་འཇུག་བྱ་ལམ་གྱི་རིམ་པ་སྤྱིར་བསྟན་པ་བཤད་ཟིན་ཏོ། ། སྤྱི་དོན་གསུམ་པ་བསྐྱེད་པའི་རིམ་པ་བྱེ་བྲག་ཏུ་བཤད་པ་ལ། གང་གིས་བསྒོམ་པའི་གང་ཟག གང་དུ་བསྒོམ་པའི་གནས། གང་བསྒོམ་པའི་རྣལ་འབྱོར་དང་གསུམ་ལས། དང་པོ་ནི། སོ་སོ་ཐར་པའི་སྡོམ་པ་གང་ཡང་རུང་བ་གཅིག་དང་། དེའི་སྟེང་དུ་ཐེག་ཆེན་སེམས་བསྐྱེད་དང་ལྡན་ཞིང་། འདིའི་དབང་བསྐུར་བ་ཐོབ་ལ་མ་ཉམས་པའི་དམ་ཚིག་དང་སྡོམ་པ་ཚུལ་བཞིན་དུ་ཉམས་སུ་ལེན་ཞིང་བསྲུང་བ་ཞིག་ཡིན་ཏེ།
སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པས། ། སྔགས་པའི་བདག་ཉིད་མིན་ཞེས་གསུངས། ། ཞེས་དང་། གཞན་དུ་ཡང་། རང་རང་བསླབ་ལྡན་འཁོར་བཞི་པོ། ། ཐེག་ཆེན་ལ་དགའི་བདག་ཉིད་ཅན། ། དེ་བཞིན་གཤེགས་པས་གསུངས་པ་ཡི། ། ཡང་དག་ཆོ་ག་རྗེས་སུ་གནང་། ། ཞེས་དང་།
མདོ་བསྲེར། ལས་དང་པོའི་རབ་ཏུ་འཇུག་པའི་དམ་ཚིག་དང་། སྡོམ་པ་དང་། དབང་བསྐུར་བ་ཐོབ་པས་ཐ་མལ་པའི་ང་རྒྱལ་དང་བྲལ་བའི་ཐུན་བཞིར་ལྷག་པའི་རྣལ་འབྱོར་ལ་གོམས་པས། ཞེས་གསུངས་པས་སོ། ། གཉིས་པ་གང་དུ་བསྒོམ་པའི་གནས་ནི། དུས་འཁོར་ལས། གང་དུ་ས་སྐྱོང་ཆོས་ལྡན་ཞིང་། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པར། །
དེར་ནི་བསམ་གཏན་བརྩམ་པར་བྱ། ། ཞེས་གསུངས་པ་ལྟར། སྤྱིར་ས་ཕྱོགས་དེ་ཉིད་ཆོས་ལྡན་གྱི་རྒྱལ་པོས་ཆོས་དང་མཐུན་པར་སྐྱོང་ཞིང་། དེའི་དབང་གིས་སྐྱེ་དགུ་རྣམས་ཀྱང་ཆོས་མཐུན་གྱི་སྤྱོད་པས་བདེ་བར་འཚོ་བས། བསམ་གཏན་སྒོམ་པ་པོ་ལ་གནོད་འཚེ་སོགས་མི་འབྱུང་བའི་ཡུལ་ཁམས་ཤིག་ཏུ་བསྒོམ་པར་གསུངས་ལ། དེའི་ནང་ནས་ཀྱང་མེ་ཏོག་དང་འབྲས་བུ་ལ་སོགས་པས་ལེགས་པར་བརྒྱན་པའི་དགོན་པ་དང་། རི་བོ་ཆེན་པོའི་བྱ་འདབས་ལ་སོགས་པ་དབེན་པའི་གནས་སུ་བསྒོམ་པར་གསུངས་ཏེ། རྩ་རྒྱུད་ལེའུ་བཅུ་གཉིས་པ་ལས། དགོན་པ་ཆེན་པོའི་ས་ཕྱོགས་སམ། ། མེ་ཏོག་འབྲས་བུ་སོགས་པས་བརྒྱན། །
རི་བོ་དབེན་པའི་ས་ཕྱོགས་སུ། ། དངོས་གྲུབ་ཐམས་ཅད་བསྡུས་པ་འགྲུབ། ། ཅེས་གསུངས་པ་ལྟར་རོ། ། གསུམ་པ་གང་བསྒོམ་པའི་རྣལ་འབྱོར་ལ། སྔོན་འགྲོ དངོས་གཞི། རྗེས་གསུམ་ལས། དང་པོ་སྔོན་འགྲོ་ལ། ཐུན་མོང་གི་སྔོན་འགྲོ་དང་། ཐུན་མོང་མ་ཡིན་པའི་སྔོན་འགྲོ་གཉིས་ལས། དང་པོ་ལ་སྐྱབས་འགྲོ སེམས་བསྐྱེད།
རྡོ་རྗེ་སེམས་དཔའི་སྒོམ་བཟླས་དང་གསུམ་ལས། དང་པོ་ནི། རྒྱུ་ཡུལ་ཚུལ་དང་ཕན་ཡོན་དང་། ། བསླབ་བྱ་རྣམ་པ་ལྔ་ཡིས་བསྡུས། ། ཞེས་གསུངས་པ་ལྟར། སྐྱབས་སུ་འགྲོ་བའི་རྒྱུ། སྐྱབས་སུ་འགྲོ་བའི་ཡུལ། སྐྱབས་སུ་འགྲོ་བའི་ཚུལ། སྐྱབས་སུ་འགྲོ་བའི་ཕན་ཡོན། སྐྱབས་སུ་འགྲོ་བའི་བསླབ་བྱ་དང་ལྔ་ལས།
དང་པོ་ལ་ཡང་འཇིགས་དད་སྙིང་རྗེ་གསུམ་གྱི། དང་པོ་འཇིགས་པ་ནི། སྤྱོད་འཇུག་ལས། སྔོན་ཆད་ཁྱེད་ཀྱིས་བཀའ་ལས་འདས། ། ད་ནི་འཇིགས་པ་ཆེ་མཐོང་ནས། ། ཁྱེད་ལ་སྐྱབས་སུ་མཆི་ལགས་ཀྱི། ། འཇིགས་པ་མྱུར་དུ་བསལ་ཏུ་གསོལ། ། ཞེས་གསུངས་པ་ལྟར། བདག་གཞན་སྲིད་པའི་སྡུག་བསྔལ་ཉམ་ཐག་པ་ཆེས་ཆེ་བ་རྣམས་ཀྱིས་ཉེན་པ་ལ་ཆེར་འཇིགས་པས། སྡུག་བསྔལ་དེ་ལས་ཡོངས་སུ་སྐྱོབས་པའི་བློས་སྐྱབས་སུ་འགྲོ་བ་ཡིན་ལ།
གཉིས་པ་དད་པ་ནི། སྡུག་བསྔལ་གྱི་འཇིགས་པ་དེ་ལས་སྐྱོབས་པའི་ནུས་པ་སུ་ལ་ཡོད་ན། བླ་མ་དཀོན་མཆོག་ལ་ཡོད་པས་དེ་དག་གི་ཡོན་ཏན་ལ་སེམས་དང་བ་དང་། དེ་དག་གི་གོ་འཕང་ཐོབ་པར་འདོད་པ་དང་། རྟེན་ཅིང་འབྲེལ་བར་འབྱུང་བ་ཟབ་མོ་ལ་ཡིད་ཆེས་པ་སྟེ་དང་འདོད་ཡིད་ཆེས་ཀྱི་དད་པ་གསུམ་ཀྱི་སྒོ་ནས་སྐྱབས་སུ་འགྲོ་བའོ། ། གསུམ་པ་སྙིང་རྗེ་ནི། དབུ་མ་འཇུག་པ་ལས། ལུས་བཅད་སྟེར་ཞིང་བདག་གི་སྡུག་བསྔལ་གྱི། ། གཞན་དག་རྣམས་ཀྱི་དམྱལ་བ་ལ་སོགས་པ། ། སྡུག་བསྔལ་རང་རིག་ཉིད་དུ་མཐོང་ནས་ནི། །
དེ་བཅད་བྱ་ཕྱིར་མྱུར་དུ་བརྩོན་འགྲུས་རྩོམས། ། ཞེས་པ་ལྟར་ཐེག་ཆེན་གྱི་རིགས་སད་པའི་གང་ཟག་འགའ་ཞིག་རང་གི་སྡུག་བསྔལ་ལ་རྗེས་སུ་དཔགས་ནས་རང་གཞན་སྡུག་བསྔལ་གྱིས་ཉེན་པ་ལ་མི་བཟོད་པའི་སྙིང་རྗེས་ཀུན་ནས་བསླངས་ཏེ། དེ་དག་ཡོངས་སུ་སྐྱབས་པའི་ཕྱིར་སྐྱབས་སུ་འགྲོ་བ་ཡིན་ནོ། ། གཉིས་པ་སྐྱབས་སུ་འགྲོ་བའི་ཡུལ་ནི། རང་གི་མདུན་གྱི་ནམ་མཁའི་གནས་སུ་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་དར་སྣ་ཚོགས་ཀྱི་གདན་དང་། པདྨ། ཟླ་བ། ཉི་མ། རྡོ་རྗེ་སྔོན་པོ་རྩེ་ལྔ་པ་སྟེ་གདན་དྲུག་བརྩེགས་ཀྱི་སྟེང་དུ་རང་གི་རྩ་བའི་བླ་མ་དེ་ཉིད་ངོ་བོ་དྲུག་པ་རྡོ་རྗེ་འཆང་། རྣམ་པ་དཔལ་གསང་བ་འདུས་པ་མི་བསྐྱོད་རྡོ་རྗེ་ཞལ་གསུམ་ཕྱག་དྲུག་པ་ཡུམ་རེག་བྱ་རྡོ་རྗེ་མ་ལ་འཁྱུད་པ་དང་བཅས་པ་ལ་གསང་བ་འདུས་པ་མི་བསྐྱོད་པ་ལྷ་སུམ་ཅུ་རྩ་གཉིས་ཀྱི་དཀྱིལ་འཁོར་གྱི་ལྷ་ཚོགས་རྣམས་ཀྱིས་བསྐོར་བ།
གཙོ་བོའི་རྒྱབ་ཏུ་ཆོས་པོ་ཏི་བྲག་རི་བརྩེགས་པ་ལྟ་བུ་རྣམས་གསལ་བཏབ། སྐྱབས་སུ་འགྲོ་མཁན་ནི། མཐའ་ཡས་པའི་འགྲོ་བ་དྲིན་ཅན་གྱི་ཕ་མར་གྱུར་པ་རྣམས་དང་རང་ཉིད་དོ། ། དུས་ནི་སྙིང་པོ་བྱང་ཆུབ་ཀྱི་གོ་འཕང་མ་ཐོབ་ཀྱི་བར་དུ་སྙིང་ཐག་པ་ནས་སྐྱབས་སུ་འགྲོ་བ་ཡིན་ནོ། ། གསུམ་པ་སྐྱབས་སུ་འགྲོ་བའི་ཚུལ་ནི། སྐྱབས་ཡུལ་དེ་དག་མངོན་སུམ་ལྟར་བཞུགས་པའི་སྤྱན་སྔར་རང་ཉིད་བསམ་གཏན་གྱི་སྤྱོད་ལམ་གྱིས་འདུག་སྟེ། རང་གི་རྩ་བའི་ཕ་མ་གཉིས་ཀྱིས་ཐོག་དྲངས་མཁའ་ཁྱབ་རིགས་དྲུག་གིས་བསྡུས་པའི་སེམས་ཅན་ཐམས་ཅད་ཀྱང་རང་གི་ཉེ་འཁོར་དུ་འཁོད་ནས་ལུས་ངག་ཡིད་གསུམ་གུས་པའི་སྒོ་ནས་བླ་མ་དང་སངས་རྒྱས་ལ་རྣམ་གྲོལ་གྱི་ལམ་སྟོན་པས་སྟོན་པ། ཆོས་ལ་ལམ་དངོས། དགེ་འདུན་ལ་ལམ་བསྒྲུབ་པའི་ཟླ་གྲོགས་ཞུ་བར་འདོད་པའི་འདུན་པ་རང་གིས་སྐྱབས་འགྲོ་བྱེད་པ་ལྟར། མཁའ་ཁྱབ་ཀྱི་སེམས་ཅན་ཐམས་ཅད་ཀྱིས་ཀྱང་བྱེད་པར་མོས་ལ།
སྔགས་འཆང་ཆོས་ཀྱི་རྒྱལ་པོ་ཉིད་ཀྱི་སྒྲུབ་ཐབས་ལས། སྐྱབས་འགྲོ་སྤྱི་དང་མཐུན་པར་བྱས་ལ་ཞེས་གསུངས་པ་ལྟར། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཅེས་སོགས་སྐྱབས་འགྲོ་བཞི་སྐོར་ཉེར་གཅིག་ལ་སོགས་པ་བྱས་ལ། མཇུག་ཏུ་བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཞེས་སོགས་བརྗོད་པའི་རྐྱེན་གྱིས་སྐྱབས་ཡུལ་རྣམས་རང་ལ་ཐིམ་པས་རང་གི་ལུས་ངག་ཡིད་གསུམ་དང་བླ་མ་དཀོན་མཆོག་གསུམ་དབྱེར་མེད་དུ་གྱུར་པར་བསམ་པ་ཡིན་ནོ། ། བཞི་པ་ཕན་ཡོན་ནི། འོ་ན་ཚུལ་དེ་ལྟ་བུའི་སྒོ་ནས་སྐྱབས་འགྲོ་བྱས་པ་ལ་ཕན་ཡོན་ཇི་ལྟར་ཡོད་ཅེ་ན། སྐྱབས་འགྲོ་འདི་ནི་སྡོམ་པ་ཐམས་ཅད་སྐྱེ་བའི་རྒྱུ་ཡིན་པ་སོགས་འབྲས་བུ་མཐའ་ཡས་པ་ཞིག་དང་ལྡན་པར་བཤད་དེ། མདོ་ལས། སྐྱབས་སོང་བསོད་ནམས་འདི་ལ་གཟུགས་མཆིས་ན། །
ནམ་མཁའ་བར་སྣང་འདི་ཡང་སྣོད་དུ་ཆུང་། ། ཞེས་གསུངས་པས་སོ། ། ལྔ་པ་བསླབ་བྱ་ནི། སྤྱིའི་བསླབ་བྱ་སྐྱེས་བུ་དམ་པ་དང་འགྲོགས་པ་སོགས་དང་། སོ་སོའི་བསླབ་བྱ་སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་ལ་ཕྱག་མི་བྱ། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤོངས། དགེ་འདུན་ལ་སྐྱབས་སུ་སོང་ནས་གྲོགས་མུ་སྟེགས་ཅན་དང་མི་འགྲོགས་པ་རྣམས་ལ་བསླབ་པར་བྱ་བ་ཡིན་ནོ། ། དེ་ལྟར་བཤད་པའི་སྐྱབས་ཡུལ་རྣམས་ཀྱི་བླ་མ་དང་གསང་བ་འདུས་པ་མི་བསྐྱོད་པའི་དཀྱིལ་འཁོར་གཙོ་བོ་ཐ་མི་དད་པ་ནི་སངས་རྒྱས་དཀོན་མཆོག ཆོས་པོ་ཏི་ནི་ཆོས་དཀོན་མཆོག འཁོར་རྣམས་ནི་དགེ་འདུན་དཀོན་མཆོག་ཡིན་ལ།
ཡང་བླ་མ་གཅིག་ཉིད་ལ་ཡང་དཀོན་མཆོག་གསུམ་པོ་ཚང་བ་ཡིན་ཏེ། བླ་མའི་སྐུ་དགེ་འདུན། གསུང་ཆོས། ཐུགས་སངས་རྒྱས་དཀོན་མཆོག་ཡིན་པས་སོ། ། དེ་ལྟར་ཡང་བཤད་རྒྱུད་རྡོ་རྗེ་ཕྲེང་བ་ལས། དྲི་མེད་སྐུ་ནི་སངས་རྒྱས་ཏེ། ། གསུང་ནི་ཆོས་སུ་ཤེས་པར་བྱ། ། སྐུ་ནི་དགེ་འདུན་ཉིད་ཡིན་ཏེ། ། ཞེས་དང་། བདག་ཉིན་ཆེན་པོ་ས་པཎ་གྱིས།
དཀོན་མཆོག་གསུམ་པོ་གཅིག་བསྡུས་པའི། ། བླ་མ་མཆོག་ལ་བདག་གསོལ་འདེབས། ། སངས་རྒྱས་ཀུན་གྱི་ངོ་བོ་ཉིད། ། ཆོས་རྣམས་ཀུན་གྱི་རིན་ཆེན་གཏེར། ། དགེ་འདུན་ཐམས་ཅད་འདུས་པའི་སྐུ། ། དཔལ་ལྡན་བླ་མ་ལ་ཕྱག་འཚལ། ། ཞེས་གསུངས་པས་སོ། ། དེས་ན་གསང་སྔགས་ཟབ་མོའི་ཉམས་ལེན་བྱེད་པའི་ཚེ། བླ་མ་དང་ཡི་དམ་གྱི་ལྷ་དང་། དཀོན་མཆོག་གསུམ་དང་།
ཆོས་སྐྱོང་སྲུང་མ་ནོར་ལྷ་སོགས་ཐ་དད་མེད་པར་ཤེས་པའི་སྒོ་ནས་སྐྱབས་སུ་འགྲོ་བ་དང་། སེམས་བསྐྱེད་པ་སོགས་བྱ་དགོས་ཏེ། ལྷ་དང་བླ་མ་ཐ་དད་པར་བཟུང་བ་ལས། འབྲས་བུ་མི་འབྱུང་བར་བཤད་པས་སོ། ། བླ་མ་དེ་ཡང་རང་ཉིད་ལ་བླ་མེད་ཀྱི་དབང་བཞི་ཡོངས་སུ་རྫོགས་པར་བསྐུར་བའི་སྒོ་ནས་འབྲས་བུ་སྐུ་བཞིའི་ས་བོན་འདེབས་མཁན་ཞིག་དགོས་ཏེ། སྤྱིར་བླ་མ་ལ་རང་ཉིད་ལ་དབང་མ་བསྐུར་བར་རྒྱུད། མན་ངག་ཅུང་ཟད་བསྟན་པ་སོགས་དང་། དམ་པའི་ཆོས་ཀྱི་འབྲེལ་པ་ཙམ་ཡོད་པའི་བླ་མ་དང་། དབང་བཞི་ཡོངས་སུ་རྫོགས་པར་བསྐུར་ཏེ་ཚེ་འདི་དང་བར་དོ་སོགས་སུ་འབྲས་བུ་སངས་རྒྱས་ཀྱི་གོ་འཕང་སྩོལ་བའི་བླ་མ་གཉིས་ལས། ཕ་རོལ་ཏུ་ཕྱིན་པའི་བླ་མ་དང་།
གསང་སྔགས་ཀྱི་བླ་མ་ཡིན་ཀྱང་སློབ་མ་རང་ཉིད་ལ་དབང་མ་བསྐུར་བའི་བླ་མ་རྣམས་ནི། སྐྱབས་དཀོན་མཆོག་གསུམ་སོགས་ལ་ཕར་བསྡུས་ནས་བསྒོམ་པར་བྱ་དགོས་ཏེ། སྡོམ་གསུམ་རབ་དབྱེ་ལས། གལ་ཏེ་དབང་བསྐུར་མ་ཐོབ་ན། ། བླ་མ་དཀོན་མཆོག་གསུམ་ཉིད་དུ། ། ཕར་ལ་བསྡུས་ལ་གསོལ་བ་ཐོབ། ། རིམ་གྱིས་བྱིན་རླབས་ཅི་རིགས་འཇུག ། ཅེས་གསུངས་པས་སོ། ། འོ་ན་དབང་མ་བསྐུར་བའི་བླ་མ་དེ་དཀོན་མཆོག་གསུམ་དུ་ཕར་བསྡུས་ནས་གསོལ་བ་བཏབ་ན། ཚེ་འདི་སོགས་སུ་སངས་རྒྱས་སྦྱིན་ནུས་སམ་སྙམ་ན།
དེ་ལས་ནི་རིམ་གྱིས་སངས་རྒྱས་འགྲུབ་པའི་རྒྱུར་འགྱུར་བ་ཙམ་སྲིད་ཀྱི། སངས་རྒྱས་དངོས་སུ་སྦྱིན་ནུས་པ་ནི་མ་ཡིན་ཏེ། ཇི་སྐད་དུ། གསང་སྔགས་མིན་པའི་བླ་མ་ལ། ། མོས་པ་བྱས་ཀྱང་ཚེ་འདི་ཡི། ། བདེ་སྐྱིད་ཕུན་ཚོགས་ཙམ་ཞིག་གམ། ། རིམ་གྱིས་འགྲུབ་པའི་རྒྱུར་སྲིད་ཀྱི། ། ཚེ་འདིའམ་བར་དོ་ལ་སོགས་སུ། ། སངས་རྒྱས་ཉིད་སྦྱིན་མི་ནུས་སོ། ། ཞེས་གསུངས་པས་སོ། །
དེས་ན་རང་ཉིད་ཀྱི་བླ་མེད་ཀྱི་དབང་བསྐུར་བ་མཚན་ཉིད་དང་ལྡན་པ་ཡོངས་སུ་རྫོགས་པར་ཐོབ་པའི་བླ་མ་དེ་ཉིད་ལ་སྐྱབས་དཀོན་མཆོག་གསུམ་སོགས་ཚུར་བསྡུས་ནས་གསོལ་བ་བཏབ་ན། དཀོན་མཆོག་གསུམ་པོ་ཐམས་ཅད་ཀྱི། བྱིན་རླབས་བླ་མ་གཅིག་ཉིད་ལས་འབྱུང་བ་ཡིན་ཏེ། ཇི་སྐད་དུ། དེས་ན་དབང་བསྐུར་ཐོབ་པའི་མིས། ། དཀོན་མཆོག་གསུམ་པོ་བླ་མ་རུ། ། འདུས་པར་མཐོང་ནས་བླ་མ་ལ། ། གསོལ་བ་བཏབ་ན་བྱིན་རླབས་འཇུག ། ཅེས་གསུངས་པས་སོ། ། དེ་བཞིན་དུ་བླ་མ་སངས་རྒྱས་ཀུན་དང་མཉམ་པར་གསུངས་པ་ཡང་།
དབང་བཞི་ཡོངས་སུ་རྫོགས་པར་བསྐུར་མཁན་གྱི་བླ་མ་ཉིད་ལ་དགོངས་ནས་གསུངས་པ་ཡིན་ཏེ། བླ་མ་སངས་རྒྱས་ཉིད་ཡིན་ཞེས། ། བྱ་བ་དབང་བསྐུར་ཐོབ་ནས་ཡིན། ། ཞེས་གསུངས་པ་ལྟར་རོ། ། རྒྱུ་མཚན་དེས་ན་གསང་སྔགས་བླ་མེད་ཀྱི་སྐབས་སུ་སྤངས་རྟོགས་མཐར་ཐུག་པ་རྫོགས་པའི་སངས་རྒྱས་ལྟ་བུ་ཞིག་དང་། རང་ཉིད་ལ་དབང་བཞི་རྫོགས་པར་བསྐུར་མཁན་གྱི་བླ་མ་སོ་སོ་སྐྱེ་བོ་གཉིས། ཡུལ་རང་གི་ངོས་ནས་སྔ་མ་ཁྱད་པར་དུ་འཕགས་ཀྱང་། རང་ཉིད་ལ་ཕྱི་མ་ཉིད་གཙོ་བོར་གསུངས་ཏེ། སྔ་མས་དབང་མ་བསྐུར་བས་ཡུལ་རང་གི་རྟོགས་པ་མཐོ་ཡང་། ཉིད་ཀྱི་རྟོགས་པ་དེ་ཉིད་གཞན་ལ་སྤོ་བར་མི་ནུས་ཤིང་།
སངས་རྒྱས་ཀྱི་བྱིན་རླབས་ནི་དབང་བཞི་མ་བསྐུར་བ་ནས་དངོས་སུ་སྦྱིན་པ་མི་ནུས་ལ། ཕྱི་མས་ནི་རང་རྒྱུད་ལ་རྟོགས་པ་ཆེན་པོ་མེད་ཀྱང་། སློབ་མ་ལ་དབང་བཞི་བསྐུར་བའི་སྒོ་ནས་སྐུ་བཞིའི་ས་བོན་ནུས་ལྡན་དུ་བཏབ་པས་ན་ཚེ་འདི་དང་བར་དོ་སོགས་སུ་སངས་རྒྱས་སྦྱིན་ནུས་པ་ཡིན་པར་བཤད་པའི་ཕྱིར་ན། རང་ལ་དབང་བཞི་རྫོགས་པར་བསྐུར་མཁན་གྱི་བླ་མ་དེ་ཉིད་རྫོགས་པའི་སངས་རྒྱས་ལས་ཀྱང་བཀའ་དྲིན་ཆེ་བ་ཡིན་ཏེ། དབང་བཞི་རྫོགས་པར་བསྐུར་བའི་བླ་མ་དེ་མེད་ན། སློབ་མ་དད་པ་དང་འདུན་པ་མཆོག་ཏུ་ཆེ་ཞིང་། རྫོགས་པའི་སངས་རྒྱས་ཀྱི་ཐུགས་རྗེ་ལ་ཉེ་རིང་མེད་ཀྱང་། སློབ་མ་རང་རྒྱུད་ལ་མཆོག་གི་དངོས་གྲུབ་བསྐྱེད་པར་མི་ནུས་པས་སོ། ། དེས་ན་སློབ་མ་དད་འདུན་ཆེན་པོ་ཞིག་གིས་བླ་མ་དབང་བཞི་མཚན་ཉིད་པ་བསྐུར་བ་པོ་ཞིག་ལ་ཡང་བློ་སེམས་རྩེ་གཅིག་པའི་སྒོ་ནས་གསོལ་བ་བཏབ་ན་མཆོག་གི་དངོས་གྲུབ་ཉིད་བདེ་བླག་ཏུ་སྩོལ་ནུས་པ་ཡིན་ཏེ། དཔེར་ན་ནམ་མཁའ་དྭངས་པ་ལ་ཉི་མའི་འོད་ཟེར་སྒྲིབ་བྱེད་ཀྱི་སྐྱོན་གང་ཡང་མེད་ཅིང་།
ཉི་མ་དེ་ཉིད་ཀུན་ལ་མཉམ་པར་འཆར་བ་དང་། དེ་ལས་མེ་འདོད་པའི་སྐྱེས་བུས་རྩོལ་བའི་སྤྲ་བ་སོགས་རླན་དང་བྲལ་བ་འགྲུབ་ན་ཡང་། མེ་ཤེལ་མེད་ན་སྐྱེས་བུ་དེ་ལ་ཉི་མ་དང་སྤྲ་བ་ལ་བརྟེན་པའི་མེ་མི་འབྱུང་ཞིང་། སྐྱེས་བུ་བརྩོན་འགྲུས་དང་ལྡན་པ་ཞིག་ལ། སྤྲ་བ་རླན་དང་བྲལ་བ་དང་། ཉི་མ་སྒྲིབ་གཡོགས་དང་བྲལ་བ་རྣམས་འཛོམས་པའི་སྟེང་དུ། མེ་ཤེལ་གས་ཆག་མེད་པ་ཞིག་ཡོད་ན། མེ་ཤེལ་དེ་ལ་ཉི་མའི་འོད་ཟེར་བསྡུས་པ་ན། སྤྲ་བ་ལས་མེ་འབྱུང་བ་རྟེན་འབྲེལ་གྱི་ཆོས་ཉིད་ཡིན་པ་བཞིན་ཏེ། བདག་ཉིད་ཆེན་པོ་ས་པཎ་གྱིས་ཉི་མའི་འོད་ཟེར་རབ་ཚ་ཡང་། །
མེ་ཤེལ་མེད་པར་མེ་མི་འབྱུང་། ། དེ་བཞིན་སངས་རྒྱས་བྱིན་རླབས་ཀྱང་། ། བླ་མ་མེད་པར་འབྱུང་མི་ནུས། ། ཞེས་གསུངས་པའི་དོན་ཡང་དེ་ཉིད་ཡིན་པས་སོ། ། དེས་ན་དེ་ལྟ་བུའི་བླ་མ་གཅིག་ལ་དཀོན་མཆོག་གསུམ་ཚང་བས་སྐྱབས་ཡུལ་བླ་མ་ཉིད་གསལ་བཏབ་ཀྱང་འགལ་བ་མེད་པ་ཡིན་ནོ། ། འདིས་ནི་ཕྱི་རོལ་མུ་སྟེགས་བྱེད་ལས་ཁྱད་པར་དུ་འཕགས་པ་གྲུབ་སྟེ་མུ་སྟེགས་པ་དག་ནི་དཀོན་མཆོག་གསུམ་ལ་སྐྱབས་སུ་མི་འགྲོ་བས་ན། ལམ་ལོག་པའམ་ཕྱི་རོལ་པ་ཞེས་བྱ་ལ། དེ་ལས་ཁྱད་པར་དུ་བྱ་བའི་ཕྱིར་སྐྱབས་སུ་འགྲོ་བའི་ལམ་འདི་གསུངས་པ་ཡིན་པས་སོ། ། གཉིས་པ་སེམས་བསྐྱེད་པ་ནི་སྒྲུབ་ཐབས་ཀྱི་གཞུང་ལས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ།
དེའི་ཆེད་དུ་དཔལ་གསང་བ་འདུས་པའི་སྒོམ་བཟླས་ཉམས་སུ་བླང་བར་བགྱིའོ་ཞེས་གསུངས་པ་སྟེ། དེ་ཡང་དེ་ལྟར་དཀོན་མཆོག་གསུམ་ལ་སྐྱབས་སུ་སོང་བས། ལམ་ལོག་པ་ལས་ཁྱད་པར་འཕགས་པར་གྲུབ་ཀྱང་། ཉན་ཐོས་དང་རང་སངས་རྒྱས་རྣམས་ཀྱང་དཀོན་མཆོག་གསུམ་ལ་སྐྱབས་སུ་འགྲོ་བས་དེ་དག་ལས་ཁྱད་པར་མི་ཆེའོ་སྙམ་ན། དེ་ལས་ཁྱད་པར་དུ་བྱ་བའི་ཕྱིར་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བྱ་དགོས་ཏེ། དེ་ལྟར་བྱས་ན་འོག་ནས་བསྒོམ་པར་འགྱུར་བའི་ལམ་ཐམས་ཅད་གཞན་དོན་དུ་འགྱུར་བ་དང་། བསམ་པ་དེས་ཟིན་ན་ཉམས་ལེན་ཐམས་ཅད་ཐེག་པ་ཆེན་པོའི་ཉམས་ལེན་དུ་འགྱུར་བའི་དགོས་པ་ཡོད་པས་སོ། ། དེ་ལྟར་ཡང་སྤྱོད་བསྡུས་ལས། ཐོག་མར་སངས་རྒྱས་པའི་བསམ་པས་བསྐྱེད་པ་ལ་བསླབ་པར་བྱ། ཞེས་གསུངས་པ་ཡིན་ནོ། །
དེས་ན་སེམས་བསྐྱེད་པའི་ཚུལ་ནི། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདག་གི་ཕ་མར་མ་གྱུར་པ་གཅིག་ཀྱང་མེད་ལ། ཕ་མ་བྱས་རེས་ཀྱིས་ཕན་ཚད་མེད་པ་བཏགས་པའི་དྲིན་ཅན་ཤ་སྟག་ཡིན་པས། དྲིན་ཅན་འདི་རྣམས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་མཐའ་ཡས་པའི་སྡུག་བསྔལ་གྱིས་གཟིར་བ་སྙིང་རེ་རྗེ་སྙམ་དུ་ཡང་ནས་ཡང་དུ་བསྒོམ་པར་བྱ་དགོས་ཏེ། སྙིང་རྗེ་འདི་སྔོན་དུ་མ་སོང་ན་སེམས་བསྐྱེད་རྣལ་མ་མི་སྐྱེ་བས་དེ་སྔོན་དུ་བཏང་ནས། འབྲས་བུ་སེམས་བསྐྱེད་པ་དངོས་ནི། སེམས་ཅན་ཐམས་ཅད་ཀྱིས་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པའི་དོན་ནམ་ཆེད་དུ་སྤངས་རྟོགས་ཀྱི་ཡོན་ཏན་མ་ལུས་པ་སངས་རྒྱས་ཀྱི་གོ་འཕང་སྟེ། དེ་ཉིད་ཀྱི་ས་བདག་གིས་ཐོབ་པར་བྱ་ཞེས་ཐོག་མར་སྨོན་པ་བྱང་ཆུབ་ཏུ་སེམས་བསྐྱེད་དེ། གོ་འཕང་དེ་ཐོབ་པར་བྱ་བའི་ཆེད་དུ་ལམ་གང་ཉམས་སུ་ལེན་ན། དཔལ་གསང་བ་འདུས་པ་མི་བསྐྱོད་པ་ལྷ་སུམ་ཅུ་སོ་གཉིས་བཞུགས་པའི་དཀྱིལ་འཁོར་ཡོངས་སུ་རྫོགས་པའི་བསྐྱེད་པའི་རིམ་པ་བསྒོམ་པ་དང་།
སྙིང་པོ་སྔགས་ཀྱི་བཟླས་པ་དང་བཅས་པ་ཉམས་སུ་བླང་བར་བགྱིའོ་སྙམ་པའི་འཇུག་པ་སེམས་བསྐྱེད་པའི་དོན་ཡིད་ལ་དྲན་བཞིན་པས་གོང་གི་སྒྲུབ་ཐབས་ཀྱི་སེམས་བསྐྱེད་པའི་ཚིག་ལན་གསུམ་བརྗོད། འདིས་ནི་ལམ་དམན་པ་ལས་ཁྱད་པར་དུ་འཕགས་པ་གྲུབ་བོ། ། གསུམ་པ་རྡོ་རྗེ་སེམས་དཔའི་སྒོམ་བཟླས་ནི། སྒྲུབ་ཐབས་ཀྱི་གཞུང་ལས། རང་གི་སྤྱི་བོར་སྣ་ཚོགས་པདྨ་དང་ཟླ་བའི་གདན་ལ་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ་ཞེས་པ་ནས། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ། སྤྱི་བོ་ནས་རང་ལ་ཐིམ་པས་རང་གི་ལུས་འཇའ་ཚོན་ལྟ་བུར་གྱུར། ཅེས་པའི་བར་ཏེ། དེ་དག་གི་དོན་ཡང་འདི་ལ་ལྷ་བསྒོམ་པ། སྔགས་བཟླ་བ།
བཤགས་སྡོམ་བྱ་བ་དང་གསུམ་ལས། དང་པོ་ནི། རང་གི་སྤྱི་བོར་སྣ་ཚོགས་པདྨ་དང་། དེའི་སྟེང་དུ་ཟླ་བའི་དཀྱིལ་འཁོར་གྱི་གདན་ལ་རྡོ་རྗེའི་ཆོ་ག་གསུམ་བསྐྱེད་སོགས་མེད་པར་སྐད་ཅིག་གིས་རང་གི་རྩ་བའི་བླ་མ་དེ་ཉིད་ཐབས་བྱང་ཆུབ་སེམས་ཀྱི་ངོ་བོ་རྡོ་རྗེ་སེམས་དཔའ་སྐུ་མདོག་སྟོན་ཀའི་དུས་ཀྱི་ཟླ་བ་ཉ་གང་བའི་དཀྱིལ་འཁོར་ལྟར་ཆེས་ཆེར་དཀར་ཞིང་དྭངས་པ་ཆོས་ཀྱི་དབྱིངས་མི་འགྱུར་བ་མཚོན་པས་ཞལ་གཅིག་པ། བདེན་གཉིས་ཟུང་འཇུག་མཚོན་པས་ཕྱག་གཉིས་པ། ཕྱག་གཡས་པས་ཡེ་ཤེས་ལྔའི་རང་བཞིན་རྡོ་རྗེ་དང་། གཡོན་པས་སྟོང་པ་ཉིད་ཀྱི་སྒྲ་སྒྲོག་པའི་དྲིལ་བུ་འཛིན་པ་དེས་ཐབས་ཤེས་གཉིས་མེད་མཚོན་པའི་ཕྱིར་ཡུམ་ལ་འཁྱུད་པ། སྤྱི་བོར་རལ་པའི་ཐོར་ཅོག་ཅན་ཐུགས་ཞི་ཞིང་སྒེག་པའི་ཉམས་དང་ལྡན་པ། སྐུ་ལ་མགུལ་རྒྱན་ལ་སོགས་པ་རིན་པོ་ཆེའི་རྒྱན་བརྒྱད་ཀྱིས་བརྒྱན་ཅིང་། ཞབས་གཉིས་སེམས་དཔའི་སྐྱིལ་ཀྲུང་གིས་བཞུགས་པ།
དེ་ལྟ་བུའི་པང་ན་ཤེས་རབ་སྟོང་པ་ཉིད་ཀྱི་ངོ་བོ་ཡུམ་རྡོ་རྗེ་སྙེམས་མ་ཡང་སྐུ་མདོག་དཀར་མོ་རྡོ་རྗེ་དང་དྲིལ་བུ་འཛིན་པས་ཡབ་ལ་འཁྱུད་པ། སྐུ་ལ་རིན་པོ་ཆེའི་རྒྱན་ཁ་དོག་དང་དབྱིབས་སྣ་ཚོགས་པ་ཅན་གྱིས་ལེགས་པར་བརྒྱན་པ་ཞིག་བསྒོམ་མོ། ། དེ་ལྟར་ལྷ་བསྒོམ་ཚུལ་འདི་ལ་བདེ་མཆོག་ཨ་བྷི་དྷ་ནར། རྡོ་རྗེ་སེམས་དཔའ་ཧེ་རུ་ཀ་ཡུམ་རྡོ་རྗེ་སྙེམས་མ་གྲི་ཐོད་འཛིན་པ། གཉིས་ཀའང་རུས་པའི་རྒྱན་གྱིས་བརྒྱན་པར་བསྐྱེད་པར་བཤད་ཀྱང་། འདིར་གྲུབ་ཆེན་ཀླུ་བྱང་གི་དཀྱིལ་ཆོག་གི་དྲིལ་བུའི་དབང་གི་སྐབས་སུ། རྡོ་རྗེ་སེམས་དཔའ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ་གཉིས་བཤད་པ་ལྟར། ནག་པོ་དམ་ཚིག་གི་རྡོ་རྗེའི་རྡོ་རྗེ་སེམས་དཔའི་མཆོད་ཆོག་ཏུ་ཡང་སྔར་བཤད་པའི་ལྷ་བསྒོམ་ཚུལ་དེ་ཉིད་འབྱུང་བ་ལྟར། དེང་སང་ཕྱག་ལེན་ལ་ཡང་མཛད་པའི་ཕ་རྒྱུད་པའི་ལུགས་དེ་ཡིན་ནོ། ། གཉིས་པ་སྔགས་བཟླ་བ་ལ།
ཇི་ལྟར་བཟླ་བའི་དམིགས་པ། བཟླ་བྱའི་སྔགས། ཇི་ཙམ་བཟླ་བའི་གྲངས་དང་གསུམ་ལས། དང་པོ་ནི། དེ་ལྟ་བུའི་ཡབ་ཀྱི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ཐུགས་ཡེ་ཤེས་ཀྱི་ངོ་བོ་ཧཱུྃ་ཁ་དོག་དཀར་པོ་འོད་ཟེར་འཕྲོ་བ་དང་བཅས་པ་གཅིག་བསམ། དེ་ལས་འོད་ཟེར་ཕྱོགས་བཅུ་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ། ངོ་བོ་ཡེ་ཤེས་ཀྱི་རང་བཞིན་ཡིན་པ་ལ་རྣམ་པ་བདུད་རྩི་དཀར་པོ་བསམ་གྱིས་མི་ཁྱབ་པ་སྤྱན་དྲངས་ནས་ཡབ་ཀྱི་ཐུགས་ཁའི་ཧཱུྃ་དཀར་པོ་དེ་ལ་ཐིམ་པར་བསྒོམས་ནས། བཅོམ་ལྡན་འདས་ཞེས་བོས་ཏེ་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས། ཐ་མ་ད་ལྟ་ལ་ཐུག་གི་བར་དུ་ལུས་ངག་ཡིད་གསུམ་གྱི་སྒོ་ནས་བསགས་པའི་སྡིག་པ་དང་སྒྲིབ་པ་དང་། ཉེས་ལྟུང་ལ་སོགས་པ་དྲི་མའི་ཚོགས་ཅི་མཆིས་པ་ཐམས་ཅད་བྱང་ཞིང་དག་ནས་མེད་པར་མཛད་དུ་གསོལ།
ཞེས་ཡིད་ལ་བསམ་ཞིང་གསོལ་བ་བཏབ་པས། དེའི་རྐྱེན་གྱིས་ཡབ་ཀྱི་ཐུགས་ཁའི་ཧཱུྃ་ལས་བདུད་རྩི་བབས་པས། ཐོག་མར་ཡབ་ཉིད་ཀྱི་སྐུའི་ནང་གང་ནས་བདུད་རྩི་དེ་ཉིད་ཡབ་ཀྱི་སྐུའི་དབྱིབས་བརྒྱུད། ཡུམ་གྱི་པདྨར་བབས་ཏེ་ཡུམ་གྱི་སྐུ་གང་། ཡབ་ཡུམ་གཉིས་ཀྱི་སྐུའི་ཆ་ཤས་ཐམས་ཅད་གང་སྟེ། སྦྱོར་མཚམས་ལས་བདུད་རྩི་དཀར་པོ་དཔག་ཏུ་མེད་པ་སྐྱ་ཆི་ལི་ལི་བབས། བདག་གི་སྤྱི་གཙུག་ནས་མར་ཞུགས་པས་ཉི་མ་ཤར་བས་མུན་པ་རང་སངས་ལ་འགྲོ་བ་བཞིན། བདག་གི་རྒྱུད་ལ་ཡོད་པའི་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པ་རང་གི་གཤང་གཅི་གཉིས་དང་རྐང་མཐིལ་གཉིས་ནས་ནག་ཉི་ལི་ལི་ཐོན་ནས་ཅུང་ཟད་ཀྱང་མེད་པར་བྱས། ཤུལ་ཐམས་ཅད་བདུད་རྩི་དཀར་པོས་མེར་གྱིས་གང་བར་གྱུར་པར་བསྒོམ་ཞིང་སྔགས་བཟླ་བ་ཡིན་ནོ། ། གཉིས་པ་བཟླ་བྱའི་སྔགས་ནི།
ཨ་བྷི་དྷ་ནར། དཔའ་བོ་དང་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་ཏེ། ། ཞེས་ལྷ་ཐམས་ཅད་ཀྱི་གསང་སྔགས་ཡི་གེ་བརྒྱ་པ་ཡིན་ལ། དེ་ལ་ཡང་མང་དུ་ཡོད་པའི་ནང་ནས་འདི་ནི་གྲུབ་ཆེན་ཀླུ་བྱང་གི་དཀྱིལ་ཆོག་ཉི་ཤུ་པ་ལས། རྡོ་རྗེ་སེམས་དཔའི་ཡི་གེ་བརྒྱ་པ་ཉིད་བཟླ་བར་གསུངས་པ་ལྟར། བླ་མ་གོང་མ་དག་གིས་དེ་བཞིན་དུ་མཛད་པ་ཡིན་ནོ། ། དེ་ལྟ་བུའི་སྔགས་དོན་ཡང་ཨོཾ་ནི་བཀྲ་ཤིས་པ་ལ་སོགས་པ་དོན་བརྒྱད་ལ་འཇུག་ཀྱང་། འདིར་ནི་མཆོག་གི་དངོས་གྲུབ་སྟེར་བའི་དོན་ཏེ། བཛྲ་སཏྭ་ནི་རྡོ་རྗེ་སེམས་དཔའ།
ས་མ་ཡ་ནི་དམ་ཚིག མ་ནུ་པཱ་ལ་ཡ་ནི་རྗེས་སུ་སྐྱོངས་ཤིག་ཅེས་པ་སྟེ། རྣམ་ཐར་སྒོ་གསུམ་གྱི་སྟོང་པའི་རང་བཞིན་རྡོ་རྗེ་སེམས་དཔའ་བདག་སྐྱོངས་ཤིག་ཅེས་པའི་དོན་ཡིན་ལ། ཚུལ་ཇི་ལྟར་སྐྱོང་ན། བཛྲ་སཏྭ་ཏྭེ་ནོ་པ་ཏིཥྛ་སྟེ་རྡོ་རྗེ་སེམས་དཔའ་ཉེ་བར་མནོས་པ་སྟེ། རང་གི་བསམ་པ་བཞིན་དུའོ། ། དྷྲི་ཌོ་མེ་བྷ་ཝ་ནི་བདག་ལ་བརྟེན་པའི་རང་བཞིན་དུའོ། ། སུ་ཏོ་ཥྱོ་མེ་བྷ་ཝ་ནི་བདག་ལ་དགའ་བའི་རང་བཞིན་དུའོ། ། ཨ་ནུ་རཀྟོ་མེ་བྷ་ཝ་ནི་བདག་ལ་རྗེས་སུ་ཆགས་པའི་རང་བཞིན་དུའོ། ། སུ་པོ་ཥྱོ་མེ་བྷ་ཝ་ནི་བདག་ལ་མཛེས་པའི་རང་བཞིན་དུའོ། །
སརྦ་སིདྡྷི་མེ་པྲ་ཡཙྪ་ནི་བདག་ལ་དངོས་གྲུབ་ཐམས་ཅད་སྩོལ་ཅེས་པ་སྟེ། ཚུལ་དེ་ལྟ་བུའི་སྒོ་ནས་བདག་ལ་རྗེས་སུ་སྐྱོངས་ཤིག་ཅེས་པའི་དོན་ཡིན་ནོ། ། བསྐྱངས་ནས་ཅི་བྱེད་ཅེ་ན། ཙིཏྟཾ་ཤྲཱི་ཡཾ་ཀུ་རུ་སྟེ་བདག་གི་སྙིང་ལ་གནས་པར་མཛོད། གང་གནས་པར་མཛོད་ན། ཧཱུྃ་སྟེ་ཆོས་ཀྱི་དབྱིངས་མི་འགྱུར་བའི་གནས་དང་། ཧ་ཧ་ཧ་ཧ་སྟེ་བཞི་པོ་དེ་ནི་ཡེ་ཤེས་གཞན་བཞི། ཧོ་ནི་དབྱེར་མེད་པ་སྟེ། མདོར་ན་དབྱིངས་དང་ཡེ་ཤེས་དབྱེར་མེད་པའི་ངེས་དོན་གྱི་རྡོ་རྗེ་སེམས་དཔའ་དེ་བདག་གི་སྙིང་ལ་གནས་པར་མཛོད་ཅིག་པའི་དོན་ནོ། ། དེ་ཉིད་ལ་མིང་ཇི་སྐད་བྱ་ན་བྷ་ག་ཝན་སརྦ་ཏ་ཐཱ་ག་ཏ་བཛྲ་སྟེ།
བཅོམ་ལྡན་འདས་རྡོ་རྗེ་དེ་བཞིན་གཤེགས་པ་ཞེས་བྱ་ཞིང་། དེས་བདག་ནམ་ཡང་སྤང་བར་བྱ་བ་མ་ཡིན་པས། མ་མྨེ་མུཉྩ་སྟེ་མ་གཏོང་ཞིག་གོ ། བཛྲི་བྷ་ཝ་མཧཱ་ས་མ་ཡ་སཏྭ་ཨཱཿསྟེ་རྡོ་རྗེ་རང་བཞིན་དམ་ཚིག་སེམས་དཔའ་ཞེས་བོས་ནས། ཁྱོད་ཀྱིས་བདག་དུས་ནམ་ཡང་མ་གཏོང་ཞིག་ཅེས་པའི་དོན་ཡིན་ལ། ཨཱ་ནི་གདོད་མ་ནས་མ་སྐྱེས་པའི་ཕྱིར། ཆོས་ཐམས་ཅད་ཀྱི་སྒོ་ཡིན་པས་ལྷ་དང་། སྔགས་དང་། སྒྲུབ་པ་པོ་རྣམས་རང་བཞིན་སྐྱེ་མེད་དུ་གཅིག་པའི་དོན་ཏོ། ། གསུམ་པ་གྲངས་ཇི་ཙམ་བཟླ་བ་ནི།
གྲངས་བརྒྱ་སྟོང་སོགས་མང་བར་བཟླས་ན་བཟང་ཞིང་། ཉུང་ཐ་ཡང་ཉེར་གཅིག་ཡིན་ཏེ། སློབ་དཔོན་འཇམ་དཔལ་གྲགས་པས། ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླ། ། ལྟུང་སོགས་བྱིན་གྱིས་བརླབ་འགྱུར་བས། ། འཕེལ་བ་རུ་ནི་མི་འགྱུར་ཞེས། ། གྲུབ་པ་མཆོག་རྣམས་ཀྱིས་བཤད་པས། ། ཐུན་མཚམས་སུ་ནི་སྤྱད་པར་བྱ། ། འབུམ་ཕྲག་དག་ནི་བཟླས་གྱུར་ན། །
རྣམ་པར་ཐག་པའི་བདག་ཉིད་འགྱུར། ། ཞེས་གསུངས་སོ། ། དེའི་རྒྱུ་མཚན་ཡང་། འདི་བཟླས་པའི་དགོས་པ་ལྟུང་བ་བྱིན་གྱིས་བརླབ་པ་སྟེ་སྟོབས་ཉམས་པར་བྱེད་པ་དང་། མི་འཕེལ་བའི་ཆེད་ཡིན་ལ། དགོས་པ་དེ་དག་བསྒྲུབ་པ་ལ་ཉེར་གཅིག་ལས་ཉུང་བ་མ་བཤད་པའི་ཕྱིར་རོ། ། གསུམ་པ་བཤགས་སྡོམ་བྱ་བ་ནི། དེ་ལྟར་ཡི་གེ་བརྒྱ་པ་གྲངས་ཇི་ལྟར་རིགས་པ་བཟླས་པའི་མཐར་ཐལ་མོ་སྦྱར་ཏེ། བླ་མ་རྡོ་རྗེ་སེམས་དཔའ་ཡབ་ཡུམ་དུ་གསལ་བ་དེ་ཉིད་ལ་བདག་ཉིད་ལུས་ཀྱི་སྒོ་ནས་ཕྱག་འཚལ་ཞིང་། ངག་གི་སྒོ་ནས་བླ་མའི་བསྟོད་པ་བརྗོད་དེ།
ཡིད་གུས་པས་ཕྱག་འཚལ་ཞིང་འདུད་དོ། ། དེ་ཡང་ལན་གཅིག་མ་ཡིན་པ་སླར་ཡང་ཕྱག་འཚལ་ཞིང་ཡང་ཡང་དུ་འདུད་ཅིང་། དེ་ལྟར་དུ་ཕྱག་འཚལ་ཞིང་བསྟོད་པར་བགྱིའོ། ། གུས་པ་ཆེན་པོས་བླ་མའི་སྐུ་ལ་བདག་གསོལ་བ་འདེབས་སོ། ། བླ་མ་རྡོ་རྗེ་སེམས་དཔའ་བདག་གི་བསྒྲུབས་པ་བཞིན་གྲུབ་པར་གྱིས་ཤིག་སྟེ་མཛོད་ཅིག་པར་གསོལ་འདེབས་སྔོན་དུ་བཏང་ནས། སམྦུ་ཊ་ལས། བུད་མེད་དང་ནི་སྐྱེས་པའི་ལུས། ། ལས་ནི་དུ་མས་བསྐྱེད་པས་ན། ། མི་ཤེས་པས་ཀྱང་མི་བྱ་སྟེ། ། སྐུ་ཡི་རྡོ་རྗེའི་དམ་ཚིག་གོ །
ཞེས་པ་ལྟར་གྱི་སྐུ་ཡི་དམ་ཚིག་དང་། ཕྲག་དོག་ཉིད་ཀྱིས་མ་རངས་པས། ། ཚིག་རྩུབ་ལ་སོགས་སྨྲ་མི་བྱ། ། རྣ་བ་བདེ་བར་བྱེད་པ་ཉིད། ། གསུང་གི་རྡོ་རྗེའི་དམ་ཚིག་གོ ། ཞེས་གསུངས་པ་ལྟར་གྱི་གསུང་གི་དམ་ཚིག་དང་། སེམས་ཅན་སྣ་ཚོགས་གདུང་བ་རྣམས། ། ཀུན་རྟོག་དྲ་བའི་རྣམ་རྟོག་གིས། ། སེམས་ལ་སྨད་པར་མི་བྱ་སྟེ། ། ཐུགས་ཀྱི་རྡོ་རྗེའི་དམ་ཚིག་གོ །
ཞེས་གསུངས་པ་ལྟར་གྱི་ཐུགས་ཀྱི་དམ་ཚིག་གསུམ་མམ། ཡང་ན་རྩ་བ་དང་ཡན་ལག་གི་དམ་ཚིག་གཉིས་སུ་དམ་ཚིག་ཐམས་ཅད་འདུས་པས་དེ་དག་མི་ཤེས་པ་དང་། མ་གུས་པ་དང་། བག་མེད་པ་དང་། སྙོམས་ལས་ཀྱི་དབང་དུ་གྱུར་ནས་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་སྟེ་ཉོན་མོངས་པའི་སྒྲིབ་པ་དང་། སྒྲིབ་པ་སྟེ་ཤེས་སྒྲིབ་དང་། རང་བཞིན་གྱི་ཉེས་པ་དང་བཅས་པའི་ལྟུང་བ་རྣམས་དང་། གནས་ཀྱི་གྲིབ་མ་ལ་སོགས་པ་གྲིབ་དྲུག་གི་ཚོགས་ཐམས་ཅད་རྩ་བ་ནས་བྱང་ཞིང་དག་ནས་མེད་པར་མཛད་དུ་གསོལ་ཞེས་སླར་ཡང་གསོལ་པས། བླ་མ་དེ་ཉིད་རང་ལ་ཐིམ་པར་བསྒོམ་པར་བྱ་སྟེ།
རྗེ་བཙུན་རིན་པོ་ཆེས། ཐུན་འཇོག་ཁར་རྡོ་རྗེ་སེམས་དཔའ་ཡབ་ཡུམ་བདག་རང་ལ་ཐིམ་པས་ལུས་འཇའ་ཚོན་ལྟར་གྱུར་པར་བསྒོམ་ཞེས་གསུངས་པས་སོ། ། མ་རྒྱུད་ལས། རྡོ་རྗེ་སེམས་དཔའ་རང་ལ་ཐིམ་ནས་རང་གི་ལུས་ཤེལ་གོང་གཡའ་དག་པ་ལྟ་བུར་གྱུར་པར་བསྒོམ་དགོས་པར་བཤད་ཅིང་། འདོན་ཆ་ལ་ཡང་དེ་བཞིན་མཛད་པ་ཡིན་ཡང་། འདིར་ནི་དེ་ལྟར་གསོལ་བ་བཏབ་ནས། ཐུན་འཇོག་ཁར་རང་གི་སྤྱི་བོར་བླ་མ་རྡོ་རྗེ་སེམས་དཔའ་གོང་དུ་གསལ་བཏབ་པའི་ཡབ་ཡུམ་དེ་གཉིས་བདེ་བ་ཆེན་པོའི་ཡེ་ཤེས་ཀྱི་ངོ་བོ། རྣམ་པ་འོད་ཕུང་གི་ཚུལ་དུ་འོད་དུ་ཞུ་ནས། སྤྱི་བོ་ནས་རང་གི་ལུས་ལ་ཐིམ་པས་རང་གི་ལུས་གསལ་ཞིང་དྭངས་པ་འཇའ་ཚོན་གྱི་ལུས་ལྟ་བུར་གྱུར་པར་བསྒོམ་པ་ཡིན་ནོ། ། འོ་ན་སྒྲུབ་ཐབས་མདོར་བྱས་ལས་རྡོ་རྗེ་སེམས་དཔའི་སྒོམ་བཟླས་སོགས་དངོས་སུ་མ་གསུངས་པས་མི་འཐད་དོ་སྙམ་ན།
སྐྱོན་མེད་དེ། དེར་དངོས་སུ་མ་གསུངས་པ་ནི། འཕགས་པ་ཡབ་སྲས་ཀྱི་ལུགས་ལ་དང་པོར་རྡོ་རྗེ་སེམས་དཔའི་མཆོད་ཆོག་གི་སྒོ་ནས་ལོ་དང་ཟླ་བ་སོགས་སུ་ཚོགས་བསགས་ཏེ་རྒྱུད་སྦྱངས། དེའི་རྗེས་སུ་སྒྲུབ་ཐབས་བསྒོམ་པ་ལ་འཇུག་པའི་དབང་དུ་བྱས་པ་ཡིན་པས་སོ། ། དེ་ལྟ་བུའི་ཕྱག་ལེན་འཕགས་པ་ཡབ་སྲས་སོགས་གོང་མ་རྣམས་ཀྱིས་མཛད་པའི་རྒྱུན་མ་ཉམས་པ་ནག་པོ་དམ་ཚིག་རྡོ་རྗེས་ཡི་གེར་བཀོད་པའི་རྡོ་རྗེ་སེམས་དཔའི་མཆོད་ཆོག་འདི་ཡིན་པར་བཤད་དེ། དེ་ཉིད་ལས། མདོར་བསྡུས་རིམ་ལས་གསུང་དོན་རྟོགས་དཀའ་བ། ། བྱིས་པ་རྣམས་ཀྱིས་རྟོགས་པར་དཀའ་བའི་ཕྱིར། ། རྡོར་སེམས་མཆོད་ཆོག་གཞན་གྱིས་བྱས་པ་བཞིན། ། བླ་མའི་ལུང་ལས་ཆོ་ག་བཞིན་བཤད་བྱ། །
ཞེས་གསུངས་པས་སོ། ། དེས་ན་དང་པོར་རྡོ་རྗེ་སེམས་དཔའི་མཆོད་ཆོག་གི་སྒོ་ནས་བསགས་སྦྱངས་ལེགས་པར་བྱས་པའི་རྗེས་སུ་བསྐྱེད་རིམ་ལ་སློབ་ན། རྡོ་རྗེ་སེམས་དཔའི་སྒོམ་བཟླས་མ་བྱས་ཀྱང་རུང་ལ། སྔོན་དུ་མ་བྱས་པའམ་བྱས་པ་ཡིན་ཡང་དཀྱིལ་འཁོར་སྒྲུབ་མཆོད་དང་འབྲེལ་བའི་ཚེ་རྡོ་རྗེ་སེམས་དཔའི་སྒོམ་བཟླས་ངེས་པར་བྱ་དགོས་པར་གསུངས་པ་ཡིན་ནོ། ། དེ་ལྟར་ཐུན་མོང་གི་སྔོན་འགྲོ་གསུམ་པོ་བྱས་པའི་དགོས་པ་ནི། སྐྱབས་འགྲོ་བྱས་པས་སོ་སོར་ཐར་པའི་ཉེས་པ་ཕྲ་མོ་ཐམས་ཅད་སོར་ཚུད། སེམས་བསྐྱེད་བྱས་པས་བྱང་སེམས་ཀྱི་ཉེས་པ་ཕྲ་མོ་ཐམས་ཅད་སོར་ཆུད། རྡོ་རྗེ་སེམས་དཔའི་སྒོམ་བཟླས་བྱས་པས་རིག་འཛིན་སྔགས་ཀྱི་སྡོམ་པའི་ཉེས་པ་ཕྲ་མོ་རྣམ་དག་བྱས། མདོར་ན་སྡོམ་པ་གསུམ་ལ་ལྟོས་པའི་ཉེས་ལྟུང་ཕྲ་མོ་རྣམས་སྔོན་འགྲོ་དེ་གསུམ་གྱིས་དག་སྟེ། ལམ་ཉམས་སུ་བླངས་པས་དངོས་གྲུབ་མྱུར་དུ་ཐོབ་པའི་རྒྱུ་བྱེད་པ་ཡིན་ཏེ།
འཇམ་དཔལ་གྲགས་པས། སྡོམ་གསུམ་ཆོ་ག་རབ་ཏུ་བརྟན། ། དེ་ལྟར་སྔགས་པ་ཚུལ་ལྡན་པ། ། དངོས་གྲུབ་ལ་ནི་ཐོགས་པ་མེད། ། སྟོན་པ་སངས་རྒྱས་སོགས་བསྟོད་ཅིང་། ། ལྷ་སོགས་འཇིག་རྟེན་ཀུན་གྱིས་བཀུར། ། ཞེས་གསུངས་པ་ལྟར་ཡིན་ནོ། ། གཉིས་པ་ཐུན་མོང་མ་ཡིན་པའི་སྔོན་འགྲོ་ལ། བསོད་ནམས་ཀྱི་ཚོགས་བསགས་པ། ཡེ་ཤེས་ཀྱི་ཚོགས་བསགས་པ།
བསྲུང་བའི་འཁོར་ལོ་བསྒོམ་པ་དང་གསུམ་ལས་དང་པོ་བསོད་ནམས་ཀྱི་ཚོགས་བསགས་པ་ལ། ཡུལ་དག་པ་ལ་བརྟེན་ནས་བསགས་པ་དང་། ཡུལ་མ་དག་པ་བརྟེན་ནས་བསགས་པ་གཉིས་ལས། དང་པོ་ལ་ཡང་ཚོགས་ཞིང་སྤྱན་དྲང་བ། དེ་ལ་ཕྱག་མཆོད་དང་རྒྱུན་བཤགས་སོགས་བྱ་བའི་ཚུལ་གཉིས་ལས། དང་པོ་ནི་སྒྲུབ་ཐབས་ལས། རང་སྐད་ཅིག་གིས་དཔལ་གསང་བ་འདུས་པར་གསལ་བའི་སྙིང་ཁར་པདྨ་དང་། ཉི་མ་ལ་གནས་པའི་ཧཱུྃ་གི་འོད་ཟེར་གྱིས། འོག་མིན་ནས་བླ་མ་དང་གཉིས་སུ་མེད་པའི་དཔལ་གསང་བ་འདུས་པའི་དཀྱིལ་འཁོར་མདུན་གྱི་ནམ་མཁར་བཛྲ་ས་མཱ་ཛཿཞེས་པས་སྤྱན་དྲངས་ལ་འོད་ཟེར་རང་གི་སྙིང་ཁར་བསྡུའོ། ། ཞེས་གསུངས་ཏེ།
དེ་ཡང་རྒྱས་པར་ན་ཀྱཻ་རྡོར་དང་བདེ་མཆོག་གི་སྐབས་སུ་སྒྲུབ་པ་པོ་ལས་དང་པོ་པའི་གང་ཟག་གིས་དཀྱིལ་འཁོར་ཡོངས་རྫོགས་མི་བསྒོམ་པར། མེ་ཏོག་གང་ལ་ཕོག་པའི་ལྷའི་ང་རྒྱལ་གྱིས་ཚོམ་བུའི་དཀྱིལ་འཁོར་བསྒྲུབས་ཏེ་མཆོད་བསྟོད། སྡིག་པ་བཤགས་པ། སྡོམ་པ་བཟུང་བ་སོགས་བྱེད་པ་ལ། ཀྱཻ་རྡོར་བ་ལྟར་ན་མཎྜལ་སྒྲུབ་མཆོད་དང་། བདེ་མཆོག་པ་ལྟར་ན་ཕྱི་རོལ་མཆོད་པའི་ཆོ་གའམ། ཕྱི་རོལ་ཚོགས་བསགས་ཞེས་བྱ་བ་བྱེད་པ་བཞིན་དུ། འདིར་ཡང་ལྷ་སུམ་ཅུ་སོ་གཉིས་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་། རྣལ་འབྱོར་གསུམ་གྱི་ཏིང་ངེ་འཛིན་རྫོགས་པར་བསྒོམ་མི་ཤེས་པའམ་མི་ནུས་པའི་གང་ཟག་དེས་མདུན་དུ་བ་ཆུ་དང་དྲི་བཟང་གིས་བྱུགས་པའི་ས་གཞི་ལ་མེ་ཏོག་གི་ཚོམ་བུ་བཀོད་པའི་སྟེང་དུ་ལྷ་སུམ་ཅུ་སོ་གཉིས་ཀྱི་ཕན་ཡོན་བསྒོམ་སྟེ། དེ་ལྷ་སོ་གཉིས་ཀྱི་ངོ་བོར་མོས་ལ།
ཕྱག་འཚལ་བ། མཆོད་བསྟོད། སྡིག་བཤགས། སྡོམ་པ་བཟུང་བ། བཟླས་པ་ལ་སོགས་པ་ཟླ་བ་ཕྱེད་དམ། ཟླ་བ་གཅིག་གམ། ལོ་ཕྱེད་དམ། ལོ་གཅིག་ལ་སོགས་པའི་བར་དུ་རྡོ་རྗེ་སེམས་དཔའ་དགྱེས་པའི་མཚན་མ་ནམ་བྱུང་གི་བར་དུ་བྱས་ནས། དེ་ནས་མངོན་པར་རྟོགས་པ་བསྒོམ་པ་ལ་འཇུག་པ་ཡིན་ལ། དེའི་དབང་དུ་མཛད་ནས་འཕགས་པ་ཀླུ་སྒྲུབ་ཀྱི་མདོར་བྱས་ལས།
འཇམ་པའི་སྟན་ལ་འདུག་ནས་ནི། ། སེམས་དཔའི་སྐྱིལ་ཀྲུང་ལེགས་གནས་ཏེ། ། ཞེ་སྡང་རྡོ་རྗེའི་ཏིང་འཛིན་གནས། ། གནས་བསྲུང་བ་ནི་བརྩམ་པར་བྱ། ། ཞེས་པ་ལས་ཚོགས་གཉིས་བསགས་པ་དངོས་སུ་མ་གསུངས་པ་ཡིན་ལ། དེ་ལ་བརྟེན་ནས་རྗེ་འགོས་དང་། དེའི་རྗེས་འབྲངས་རྡོག་པ་སོགས་ཀྱི་སྒྲུབ་ཐབས་རྣམས་ལས། ཚོགས་གཉིས་བསགས་པ་མ་མཛད་ལ། བླ་མ་གསེར་ལྡིང་པ་གཞོན་ནུ་འོད་ཀྱིས་དུས་ཀྱི་འཁོར་ལོའི་རིགས་པ་བཀབ་སྟེ་སྲུང་འཁོར་གྱི་རྗེས་ལ་བསོད་ནམས་ཀྱི་ཚོགས་བསགས་བྱས་ཏེ། དེ་ནས།
དངོས་པོ་མེད་ལ་བསྒོམ་པ་མེད། ། ཅེས་སོགས་ཀྱི་ཡེ་ཤེས་ཀྱི་ཚོགས་བསགས་བྱེད་པར་བཤད་པ་ནི་ཀླུ་བྱང་གི་རྣམ་གཞག་རིམ་པར་བཤད་པའི་སྦྱང་གཞི་དང་མི་འགྲིག་པས་མི་འཐད་པར་བཤད་པ་ཡིན་ནོ། ། དེས་ན་མདོར་བྱས་ལས་དངོས་སུ་མ་བཤད་ཀྱང་། མདོ་བསྲེ་ལས། དེ་ལྟར་མདོ་དང་བསྲེ་བ་རྒྱས་པར་བཤད་ནས་ད་ནི་མདོར་བསྡུས་ནས་བཤད་པར་བྱ་སྟེ། དེ་ལ་ཐོག་མར་གནས་ཀྱི་ངེས་པ་དང་། སྙིང་རྗེ་ཆེན་པོ་ལ་དམིགས་པ་དང་། ཞེས་པ་ནས། ལས་ཀྱི་རབ་ཏུ་དབྱེ་བ་རྣམས་ཀྱང་ཤེས་པར་བྱའོ། ། ཞེས་པའི་བར་གྱི་མདོར་བྱས་ཀྱི་དོན་བསྡུས་པར་བཤད་པའི་སྙིང་རྗེ་ཆེན་པོ་ལ་དམིགས་པ་ཞེས་པས།
ཚད་མེད་བཞི་བསྒོམ་པ་ཡུལ་མ་དག་པ་ལ་བརྟེན་ནས་ཚོགས་བསགས་ཚུལ་བསྟན་ཅིང་། དེའི་སྔོན་དུ་ཡུལ་དག་པ་ལ་བརྟེན་ནས་ཚོགས་བསགས་བྱེད་པ་རྣལ་འབྱོར་བླ་མེད་སྤྱིའི་ལུགས་ཡིན་པས། མངོན་རྟོགས་ཀྱི་སྔོན་འགྲོ་ལ་ཚོགས་གཉིས་བསགས་པ་རྒྱས་བསྡུས་ཅི་རིགས་པ་རེ་དགོས་པ་ཡིན་ཏེ། སློབ་དཔོན་ཨ་བྷ་དྷ་ནས་རིམ་ལྔ་ཟླ་འོད་དུ། ཞེ་སྡང་རྡོ་རྗེ་ཞེས་བྱ་བ་ལ་སོགས་པ། འདིར་སྒྲུབ་པ་པོས་དང་པོར་སྙིང་ཁར་ཉི་མ་ལ་གནས་པའི་ས་བོན་ཧཱུྃ་གི་འོད་ཟེར་དག་གིས་འོག་མིན་ནས་དཀྱིལ་འཁོར་པ་དང་བཅས་པ་སྤྱན་དྲངས་པ་ལ་མདུན་གྱི་ནམ་མཁའ་ལ་བལྟ་སྟེ། ས་བོན་ལས་བྱུང་བའི་མེ་ཏོག་ལ་སོགས་པ་དང་། གཟུགས་རྡོ་རྗེ་མ་ལ་སོགས་པས་ཡང་དག་པར་མཆོད་དེ། སྡིག་པ་བཤགས་པ་ལ་སོགས་པ་ནས་སྟོང་པ་ཉིད་ཀྱི་བར་དུ་བསྒོམ་ལ། ཞེས་སོགས་བཤད་པས་སོ། །
དེས་ན་ད་ལྟ་རྒྱུན་གྱི་ཉམས་ལེན་དང་། དཀྱིལ་འཁོར་སྒྲུབ་མཆོད་སོགས་ཀྱི་ཚེ་མཛད་པ་འདི་ནི་ཚོགས་བསགས་བསྡུས་པ་ཡིན་པས། དེའི་དོན་ཡང་ཐོག་མར་ཚོགས་ཞིང་སྤྱན་དྲངས་པ་ལ། གང་གིས་འདྲེན་པ་ཡིན་སྙམ་ན། འདི་ལ་ཏིང་ངེ་འཛིན་དང་། སྔགས་དང་། ཕྱག་རྒྱ་དང་གསུམ་ལ། དང་པོ་ནི། སྒྲུབ་པ་པོ་རང་ཉིད་སྐད་ཅིག་གིས་དཔལ་གསང་བ་འདུས་པའི་སྐུར་གསལ་བའི་སྙིང་ཁར་པདྨ་དང་། དེའི་སྟེང་དུ་ཉི་མའི་དཀྱིལ་འཁོར་ལ་གནས་པ་སྟེ།
དེའི་སྟེང་དུ་རང་གི་སེམས་ཀྱི་ངོ་བོ་སྐུ་གསུང་ཐུགས་ཀྱི་རྡོ་རྗེ་གསུམ་མཚོན་པར་ནུས་པའི་ཡི་གེ་ཧཱུྃ་གི་རྣམ་པ་ཞིག་བསམ་སྟེ། དེས་སྤྲོ་གཞི་བྱས་པ་ལས་འོད་ཟེར་ལྕགས་ཀྱུའི་དབྱིབས་ཅན་ཁ་དོག་ལྔ་ལྡན་དཔག་ཏུ་མེད་པ་འཕྲོས་པ་དེ་རྣམས་ཀྱིས་སྤྱན་འདྲེན་པ་ཡིན་ལ། གཉིས་པ་སྔགས་ནི། བཛྲ་ས་མ་ཛཿསྟེ་རྡོ་རྗེ་དམ་ཚིག་བྱོན་ཞེས་པའི་དོན་ཅན་གྱི་སྔགས་ཉིད་ཡིན་ཞིང་། གསུམ་པ་ཕྱག་རྒྱ་ནི། རྡོ་རྗེ་བསྡུ་བའི་ཕྱག་རྒྱ་སྟེ། དེ་ཡང་དེ་ཉིད་འདུས་པ་དང་། གདོང་དྲུག་གི་རྒྱུད་ལས་བཤད་པ་ལྟར། ལག་གཉིས་པདྨའི་བསྐོར་བ་སྔོན་དུ་འགྲོ་བས་འཁྱུད་རྒྱ་དང་། དཔུང་པའི་སྟེང་དུ་སེ་གོལ་གྱི་སྒྲས་དེ་བཞིན་གཤེགས་པ་རྣམས་མི་གཡོ་བའི་ཏིང་ངེ་འཛིན་ལ་མཉམ་པར་བཞག་པ་ལས་བསླངས་ནས།
དེ་ཉིད་མཛུབ་མོ་ལྕགས་ཀྱུའི་ཕྱག་རྒྱས་གཡབ་པ་དེ་ཉིད་ཡིན་པས། དེའི་སྒོ་ནས་སྤྱན་དྲངས་པའོ། ། འོ་ན་གནས་གང་ནས་སྤྱན་འདྲེན་ཞེ་ན། འདི་ལ་རང་བཞིན་གྱི་གནས་ནས་སྤྱན་འདྲེན་པ་དང་། འོག་མིན་ནས་སྤྱན་འདྲེན་པ་གཉིས་སུ་ཡོད་པ་ལས། དང་པོ་ནི་ཆོས་སྐུའི་ངང་དུ་བཞུགས་པ་དེ་འོད་ཟེར་དེས་རྐྱེན་བྱས་ནས་གཟུགས་སྐུར་བཞེངས་པའམ། ཡང་ན་མདུན་གྱི་ནམ་མཁར་བཞུགས་ཀྱང་རང་གི་སྒྲིབ་པས་མ་མཐོང་པ་དེ་ཉིད་འོད་ཟེར་དེས་སྒྲིབ་པ་བསལ་ནས་མཐོང་བར་མོས་པ་ལ་བྱ་བ་ཡིན་ལ། ཕྱི་མ་ནི་འོག་མིན་སྟུག་པོ་བཀོད་པ་ཞེས་བྱ་བ་ལོངས་སྤྱོད་རྫོགས་པའི་སྐུའི་ཐུན་མོང་མ་ཡིན་པའི་བཞུགས་གནས་དེ་ཉིད་ནས་སྤྱན་འདྲེན་པ་ཡིན་པ་ལས། འདིར་ནི་ཕྱི་མ་ལྟར་རོ། ། ཡུལ་ཇི་ལྟ་བུ་ཞིག་སྤྱན་འདྲེན་པ་ཡིན་སྙམ་ན།
སྒྲུབ་པ་པོ་རང་གི་དབང་བཞི་ཡོངས་སུ་རྫོགས་པར་ཐོབ་པའི་བླ་མ་དང་གཉིས་སུ་དབྱེར་མེད་པའི་དཔལ་གསང་བ་འདུས་པ་མི་བསྐྱོད་པ་ལྷ་སོ་གཉིས་ཀྱི་དཀྱིལ་འཁོར་པའི་ལྷ་ཚོགས་རྣམས་སོ། ། གང་དུ་སྤྱན་འདྲེན་ན། རང་གི་མདུན་གྱི་ནམ་མཁར་སྤྱན་འདྲེན། ཚུལ་ཇི་ལྟ་བུས་སྤྱན་འདྲེན་ན། འོག་མིན་ན་བཞུགས་པའི་ལོངས་སྤྱོད་རྫོགས་པའི་སྐུ་དེ་ཉིད་ལས། གསང་བ་འདུས་པ་ཞལ་གསུམ་ཕྱག་དྲུག་པ་སྤྲུལ་པ་མཆོག་དེ་ཉིད་ཀྱི་དཀྱིལ་འཁོར་མར་མེ་གཅིག་ལས་གཉིས་ཆད་ཀྱི་ཚུལ་གྱིས་སྤྱན་དྲངས་པས་བྱོན་པར་བསམ་དགོས་པ་ཡིན་ནོ། ། འོ་ན་གོང་གི་རང་གི་སེམས་ཀྱི་ངོ་བོ་ཧཱུྃ་དེས་སྐུ་གསུང་ཐུགས་ཀྱི་རྡོ་རྗེ་ཇི་ལྟར་མཚོན་སྙམ་ན། ཧཱུྃ་འདི་ལ་ཧ་ཨུ་མ་གསུམ་ཡོད་པས། ཧ་ནི་སྐུ་རྡོ་རྗེའི་ས་བོན། ཨུའི་ཨ་ནི་གསུང་རྡོ་རྗེའི་ས་བོན།
མ་ནི་ཐུགས་རྡོ་རྗེའི་ས་བོན་ཏེ། མངོན་ཞེས་པ་ཡིད་ཡིན་ལ། ཡིད་ལ་ཐུགས་ནི་དོན་གཅིག་པའི་དབང་དུ་བྱས་པར་བཤད་དོ། ། དེ་ལྟ་བུའི་ཧཱུྃ་དེའི་འོད་ཟེར་དང་། རྡོ་རྗེ་བསྡུ་བའི་ཕྱག་རྒྱ། ཨོཾ་བཛྲ་ས་མཱ་ཛཿཞེས་པ་རྣམས་ཀྱིས་སྤྱན་དྲངས་ལ། སླར་འོད་ཟེར་དེ་དག་ཐམས་ཅད་རང་གི་སྙིང་ཁར་བསྡུ་བར་བྱ་སྟེ། དེ་ཡང་མན་ངག་སྙེ་མ་སོགས་ལས་བཤད་པ་ཡིན་ནོ། ། ཚོགས་ཞིང་སྤྱན་འདྲེན་པའི་ཏིང་ངེ་འཛིན་ཧཱུྃ་དེ་ཡང་། བྷ་བྱ་ཀིརྟིའི་འགྲེལ་ཆུང་དང་།
སྤྲོ་ལུང་པ་ཀུན་སྨོན་དང་། ཆ་རུ་བ་རྣམས་ཀྱི་འདིའི་སྒྲུབ་ཐབས་ལས། ཟླ་བ་ལ་གནས་པའི་ཧཱུྃ་དཀར་པོར་བཤད། དེ་ཡང་ཉེར་བསྡུའི་སྐབས་སུ་རང་རྡོ་རྗེ་འཆང་སྐུ་མདོག་དཀར་པོར་ཞལ་གཅིག་ཕྱག་གཉིས་པར་བསྒོམས་ནས། ཐུན་མཚམས་ཐམས་ཅད་དུ་དེའི་ང་རྒྱལ་གྱིས་གནས་པ་ལ་དགོངས་པ་ཡིན་པས་དེ་ལྟར་བྱས་ཀྱང་འགལ་བ་མེད་མོད། འོན་ཀྱང་ཉི་མ་ལ་གནས་པའི་ཧཱུྃ་སྔོན་པོར་བྱེད་པ་འདི་ནི། བདེ་ཀྱཻ་སོགས་སུ་ཐུན་མཚམས་སུ་ཡང་དཀྱིལ་འཁོར་གྱི་གཙོ་བོ་འབྲས་བུ་རྡོ་རྗེ་འཛིན་པའི་ང་རྒྱལ་གྱིས་གནས་པར་བཤད་པ་ལྟར། འདིར་དཀྱིལ་འཁོར་གྱི་གཙོ་བོའི་ང་རྒྱལ་འཛིན་དགོས་པས་ན་དེ་ལ་དགོངས་པ་ཡིན་ནོ། ། གཉིས་པ་དེ་ལ་ཕྱག་མཆོད་དང་རྒྱུན་བཤགས་སོགས་བྱ་བ་ལ། ཕྱག་འཚལ་བ་དང་།
མཆོད་པ་འབུལ་བ། རྒྱུན་བཤགས་བྱ་བ། སྡོམ་པ་བཟུང་བ་དང་བཞི་ལས། དང་པོ་ནི། སྒྲུབ་ཐབས་ཀྱི་གཞུང་ལས། དེ་ནས། ཁམས་གསུམ་སྤྱོད་པ་ལས་གྲོལ་མཁའ་དང་མཉམ་འགྱུར་དངོས་ཀུན་ངོ་བོ་ཉིད། ། ཅེས་པ་ནས། ཞེས་པས་ཕྱག་འཚལ་བྱ། ཞེས་པའི་བར་ཏེ།
དེ་ཡང་ཕྱག་འཚལ་པའི་ཚིག་ལ་སྤྲོ་ལུང་པ། ལ་རུ་བ་སོགས་ཀྱིས་ན་མོ་གུ་རུ་བྷྱཿ ཞེས་པས། བླ་མ་ལ་ཕྱག་འཚལ་བ་དང་། ན་མཿཤྲཱི་གུ་ཧྱ་ས་མཱ་ཛཿ མཎྜལ་བྷྱཿཞེས་སྔགས་ཙམ་གྱིས་དཀྱིལ་འཁོར་གྱི་ལྷ་ལ་ཕྱག་འཚལ་བར་བཤད། ཁ་ཅིག་གིས་གང་གི་དྲིན་གྱིས་བདེ་ཆེན་ཉིད། ། ཅེས་སོགས་ཀྱིས་ཕྱག་བྱ་བ་དང་། ཡང་དགེ་ལྡན་པས་རྒྱུད་ཕྱི་མར་བཤད་པའི། འགའ་ཞིག་གཟུགས་དང་ཚོར་བ་འདུ་ཤེས་འདུ་བྱེད་དང་། །
ཞེས་སོགས་བསྟོད་པའི་ཚིག་མང་པོས་ཕྱག་འཚལ་བར་འདོད་ཅིང་དེ་བཞིན་བྱེད་མོད་ཀྱང་། སྔ་མ་ནི་བླ་མེད་ཀྱི་སྒྲུབ་ཐབས་གཞན་ཕལ་ཆེར་ལས་ཀྱང་དེ་དང་ཚུལ་མཚུངས་པ་ཞིག་འབྱུང་བས་གཏན་ནས་མི་རུང་བ་ནི་མ་ཡིན་ལ། བར་པ་ནི་ཕ་རྒྱུད་ཀྱི་སྐབས་འདིར་ཅུང་ཟད་མི་བདེ་སྟེ། དེ་ནི་མ་རྒྱུད་པའི་སྒོས་ཆོས་ཡིན་པས་སོ། ། ཕྱི་མ་ཡང་ཡེ་ནས་མི་རུང་བ་རང་ཡང་མིན་མོད་ཀྱང་། སྐབས་ཐོབ་དང་བསྟུན་ནས་མང་ཉུང་འཚམས་པ་ཞིག་དགོས་པ་ལས། དགེ་ལྡན་པའི་འདི་ལ་ཚིག་མང་པའི་སྐྱོན་ཡོད་པས་འདི་ནི་མི་རིགས་པར་གསུངས་པ་ཡིན་ལ། དེས་ན་འདིར་མདོར་བྱས་ཀྱི་མཆོད་བསྟོད་ཁམས་གསུམ་སྤྱོད་པ་ལས་གྲོལ་ཞེས་སོགས་ཀྱི་ཚིགས་བཅད་ཀྱིས་ཕྱག་བྱ་བ་འདི་ནི། བླ་མ་གོང་མ་སྒྲུབ་ཐབས་མཛད་པ་ཕལ་ཆེར་གྱིས་ཀྱང་མཛད་ཅིང་། འཕགས་པ་ཀླུ་སྒྲུབ་ཀྱི་རིམ་ལྔའི་གཞུང་ལས།
རིམ་ལྔ་རེ་རེའི་ཐོག་མར་རིམ་པ་སོ་སོ་དང་མཐུན་པའི་མཆོད་བརྗོད་རེ་མཛད་པ་ལྟར། འདིར་ཡང་བསྐྱེད་རིམ་དང་མཐུན་པའི་ཕྱག་འཚལ་བ་ཡིན་པས་ན་ལུགས་འདི་ལེགས་པ་ཡིན་ནོ། ། དེས་ན་ཚིགས་བཅད་འདིའི་དོན་ནི་གོང་དུ་བསྟན་པ་ལྟར་ཚོགས་ཞིང་སྤྱན་དྲངས་ཏེ། དེ་ནས་ཚོགས་ཀྱི་ཞིང་དེ་དག་ལ་ཚོགས་བསོགས་ཚུལ་ཇི་ལྟ་བུ་སྙམ་ན། ཐོག་མར་ཕྱག་འཚལ་བའི་དོན་ནི་འདོད་ཁམས། གཟུགས་ཁམས། གཟུགས་མེད་ཁམས་ཏེ་ཁམས་གསུམ་གྱི་སྤྱོད་པ་ནི་སྐྱེ་རྒ་ན་འཆི་གསུམ་ལ་སོགས་པའི་སྡུག་བསྔལ་ལ་སྤྱོད་པ་སྟེ། དེ་དག་ལས་གྲོལ་བ་སྟེ་རྩད་ནས་སྤངས་ཤིང་། ནམ་མཁའ་དངོས་པོ་ཐམས་ཅད་ལ་ཁྱབ་ཀྱང་དངོས་པོའི་ངོ་བོར་མི་གནས་པ་ལྟར། ཡུམ་ལ་སོགས་པ་ལྷ་ཐམས་ཅད་ལ་ཁྱབ་པའི་བདག་ཉིད་ཡིན་ཡང་།
དེ་རྣམས་ཀྱི་ངོ་བོར་མི་གནས་པས་ན་ནམ་མཁའ་དང་མཉམ་པའམ་མཚུངས་པར་གྱུར་པ་སྟེ་ཕུང་པོ་ལ་སོགས་པ་དངོས་པོ་ཀུན་དང་ངོ་བོ་ཉིད་དབྱེར་མེད་པས། ལས་ཀྱི་སྒྲིབ་པ་དང་བྲལ་བ་དང་། འདོད་ཆགས་དང་ཁོང་ཁྲོ་བ་ལ་སོགས་པ་ཉོན་མོངས་པ་མངོན་འགྱུར་བ་དང་བྲལ་བས་ཞི་བ་དང་། དེ་དག་གི་བག་ལ་ཉལ་དང་བྲལ་བས་དག་ཅིང་། ཆེས་ཕྲ་བ་གཟུང་བ་དང་འཛིན་པའི་ཤེས་བྱའི་སྒྲིབ་པ་དང་བྲལ་བས་ན་རྣམ་པར་དབེན་པ། གཞན་ཡང་གཉིད་དང་། རྨུགས་པ་དང་། འདུ་བྱེད་པ་དང་། འདུ་མི་བྱེད་པ་ལ་སོགས་པ་ཉན་ཐོས་རྣམས་ཀྱི་རྒྱུད་ལ་ཡོད་པའི་སྙོམས་འཇུག་གི་སྒྲིབ་པ་དང་བྲལ་བས་ན་མཆོག་ཏུ་ཞི་བ་སྟེ། ཆོས་ཐམས་ཅད་ཀྱི་རང་བཞིན་སྟོང་པ་ཉིད་དང་དབྱེར་མེད་པ།
ཐབས་ཤེས་ཟུང་འཇུག་གི་རྣལ་འབྱོར་པའི་ཡེ་ཤེས་ཉིད་ཀྱི་ཡུལ་ཡིན་གྱི། གཞན་ཉན་ཐོས་ལ་སོགས་པའི་བློའི་ཡུལ་མ་ཡིན་པས་ན་གོ་དཀའ་བའམ་རྟོགས་པར་དཀའ་བ། རྟོག་གེའི་བློའི་ཡུལ་མ་ཡིན་པས་ན་བརྟག་པར་དཀའ་བ། བདག་དང་གཞན་ཚེ་འདིའི་སྡུག་བསྔལ་དང་བྲལ་ནས་ཚེ་འདི་བདེ་བ་ལ་བཀོད་པས་ཕན་པ་དང་། རང་གཞན་ཚེ་ཕྱི་མའི་སྡུག་བསྔལ་དང་བྲལ་ནས་ཚེ་ཕྱི་མའི་བདེ་བ་ལ་བཀོད་པས་ན་རབ་ཏུ་ཕན་པར་མཛད་པ། དེ་ཡང་བདག་གཞན་མཉམ་པས་ན་ཁྱབ་ཅིང་། སྔོན་པོ་ལ་སོགས་པ་ཁ་དོག་འདིའོ་ཞེས་གཟུང་དུ་མེད་པས་མཚན་མ་མེད་པའི་ཉོན་མོངས་པའི་བདུད་ལས་རྒྱལ་བའི་སྐུ། གདུལ་བྱའི་སྣང་ངོར་མཚན་དང་དཔེ་བྱད་ཀྱིས་བརྒྱན་པ། ཟག་པ་མེད་པའི་བདེ་བ་ལྷ་དང་མི་ལ་སོགས་པའི་བདེ་བ་དང་མཉམ་པ་སྟེ། དེ་དག་ལས་ཡུན་རིང་བ་དང་།
ཟག་པ་མེད་པ་དང་། རྒྱ་ཆེ་བས་ནམ་མཁའ་དང་མཉམ་པའི་སྐུ། གང་དུ་ཡང་མ་གཏོགས་པའི་དོན་དམ་པའི་བདེན་པ་དང་། ཐ་སྙད་དུ་ཚུལ་འདི་དང་འདིའོ་ཞེས་སོ་སོར་འབྱེད་པ་ཀུན་རྫོབ་ཀྱི་བདེན་པ་གཉིས་གཅིག་ཏུ་རྟོགས་པ་དང་ལྡན་པ་རྡོ་རྗེ་འཆང་དང་རྣམ་དབྱེར་མེད་པའི་དཀྱིལ་འཁོར་པའི་ལྷ་ཚོགས་རྣམས་ལ་ཕྱག་འཚལ་ལོ་ཞེས་པ་ཡིན་ནོ། ། གཉིས་པ་མཆོད་པ་འབུལ་བ་ནི། སྒྲུབ་ཐབས་ལས། ཨོཾ་སརྦ་ཏ་ཐཱ་ག་ཏ། ཤྲཱི་གུ་ཧྱ་ས་མཱ་ཛཿཞེས་པ་ནས། རྡོ་རྗེ་མ་ལྔའི་ཕྱག་རྒྱ་མཆོད་ཕྲེང་བཞིན་བྱ། ཞེས་པའི་བར་ཏེ།
དེ་ཡང་གོང་དུ་སྤྱན་དྲངས་པའི་ཚོགས་ཞིང་རྣམས་ལ་དམིགས་ནས་སྒྲུབ་ཐབས་ཀྱི་བསམ་བྱ་ལས། ཐུགས་ཀ་ནས་རང་རང་གི་ས་བོན་ལས་བྱུང་བའི་ལྷ་མོ་རྣམས་ཀྱིས་མཆོད་པར་བསམ་ཞིང་ཞེས་གསུངས་པ་ལྟར། དམིགས་པ་དེ་ལྟ་བུ་དང་ལྡན་པའི་སྒོ་ནས་ཐོག་མར་མཆོད་ཡོན་སྔོན་འགྲོའི་ཉེར་སྤྱོད་ལྔ་དང་། རྡོ་རྗེ་མ་ལྔས་མཆོད་པ་རྣམས་སྔགས་ཕྱག་རྒྱ་ཏིང་ངེ་འཛིན་གསུམ་གྱིས་འབུལ་བ་སྟེ། སྔགས་དོན་ནི། ཨོཾ་སྔགས་ཀྱི་མགོ་འདྲེན་པ། སརྦ་ནི་ཐམས་ཅད། ཏ་ཐཱ་ག་ཏ་ནི་དེ་བཞིན་གཤེགས་པ། ཤྲཱི་ནི་དཔལ། གུ་ཧྱ་ནི་གསང་བ།
ས་མཱ་ཛཿནི་འདུས་པ། མཎྜ་ལ་ནི་དཀྱིལ་འཁོར། ས་པ་རི་ཝཱ་ར་ནི་འཁོར་དང་བཅས་པ། ཨརྒྷྃ་ནི་མཆོད་ཡོན། པྲ་ཏིཙྪ་ནི་སོ་སོར། པུ་ཛ་མཆོད་པ། མེ་ག་ནི་སྤྲིན། ས་མུ་དྲ་ནི་རྒྱ་མཚོ། སྥ་ར་ཎ་འཕྲོ་བ། ས་མ་ཡ་ནི་དམ་ཚིག
ཤྲཱི་ནི་དཔལ་ཏེ། དེ་ལྟར་ན་མཆོད་པའི་སྤྲིན་གྱི་རྒྱ་མཚོ་སོ་སོར་འཕྲོ་བའི་དམ་ཚིག་གི་དཔལ་ཞེས་པར་འགྱུར་བས་ཀུན་ཏུ་བཟང་པོའི་མཆོད་པའི་སྤྲིན་གྱི་ཚུལ་བསྟན་པ་ཡིན་ལ། དེ་བཞིན་དུ་པུཥྤེ་མེ་ཏོག དྷུཥྤེ་བདུག་སྤོས། ཨ་ལོ་ཀེ་ཞེས་པས་མར་མེ། གནྡྷེས་དྲི་ཆབ་དང་། ནཻ་ཝི་དྱས་ཞལ་ཟས་དང་། ཤཔྟས་རོལ་མོ་རྣམས་ཕུལ་རྗེས། ཨོཾ་ཨཱཿརུ་པ་བཛྲ་ཧཱུྃ་ཞེས་གཟུགས་རྡོ་རྗེ་མ་དང་། དེ་བཞིན་དུ་རུ་པ་ཞེས་པའི་གནས་སུ་ཤཔྟ་ཞེས་པ་བཅུག་པས་སྒྲ་རྡོ་རྗེ་མ་དང་།
གནྡྷེས་དྲི་རྡོ་རྗེ་མ། ར་སས་རོ་རྡོ་རྗེ། པརྵེ་ཞེས་པས་རེག་བྱ་རྡོ་རྗེ་མ་རྣམས་ཀྱིས་མཆོད་ཅིང་། སོ་སོའི་ཕྱག་རྒྱ་ནི་མཐོང་བ་བརྒྱུད་པའི་ཕྱག་ལེན་ལྟར་ཡིན་གྱི། མཆོད་ཡོན་ནི་ཆོས་འབྱུང་གི་ཕྱག་རྒྱས་འབུལ་བར་རྡོ་རྗེ་གདན་བཞི་ལས་འབྱུང་བ་ལྟར། མངའ་བདག་མཻ་ཏྲི་པས་ཀྱང་མཛད་པ་ཡིན་ལ། རྡོ་རྗེ་མ་ལྔའི་ཕྱག་རྒྱ་ནི། འདོད་ཡོན་ལྔ་འབུལ་བའི་ཕྱག་རྒྱ་གཞན་ནས་འབྱུང་བ་ལྟར་འདིར་ཡང་བྱ་བ་ཡིན་ནོ། ། འདི་ལ་བུ་སྟོན་རིན་པོ་ཆེའི་སྒྲུབ་ཐབས་ལས་ཆུ་འབུལ་བ་མ་གསུངས་ལ། དགེ་ལྡན་པ་སོགས་ཆུ་བཞི་འབུལ་བ་མཛད་ཅིང་།
དེ་ཡང་ཕྲེང་བ་ནས་བཤད་པ་ལ་ཐུགས་རྩེ་གཏད་ཀྱང་། འཕགས་པ་ཡབ་སྲས་ཀྱི་གཞུང་གང་དུ་ཡང་ཆུ་བཞི་འབུལ་བ་མ་བཤད་ཅིང་། ཨ་བྷྱ་ཀ་རས་ཀྱང་རྣམ་པ་ཀུན་ཏུ་ཆུ་བཞི་འབུལ་བ་མ་བཤད་པར། རྒྱས་པའི་ཚེ་ཆུ་བཞི། འབྲིང་གི་ཚེ་ཆུ་གསུམ། བསྡུས་པའི་ཚེ་ཆུ་གཅིག་འབུལ་བ་ལྟ་བུའི་ཕྱག་ལེན་ཆེས་འཚམས་པ་ཞིག་གསུངས་ཏེ། ཕྲེང་བར། ཞབས་བསིལ་དང་། བསང་གཏོར་དང་། ཞལ་བསིལ་དང་།
མཆོད་ཡོན་སྦྱིན་པའི་རིམ་པ་འདི་ནི་ཕལ་ཆེ་བ་ལས་མཐོང་ངོ་། ། ཁ་ཅིག་ཏུ་ནི་གཞན་དུའོ། ། བསང་གཏོར་ནི་ཇི་ལྟར་རིགས་པའོ། ། ཁ་ཅིག་ཏུ་ནི་དང་པོར་མཆོད་ཡོན་འབུལ་བའོ། ། ཁ་ཅིག་ཏུ་ནི་མཆོད་ཡོན་འབུལ་བ་ཁོ་ནའོ། ། སྐབས་ཇི་ལྟ་བར་ཇི་ལྟར་འོས་པ་བྱའོ། ། དེ་ཡང་བློ་རིམས་པས་རྒྱས་པ་དང་བསྡུས་པར་རོ། ། ཞེས་གསུངས་པས་སོ། ། དེའི་དོན་ཡང་མཆོད་ཡོན་ལ་སོགས་པའི་ཆུ་བཞི་དང་། གསུམ་དང་།
གཅིག་ལ་སོགས་པ་ནི། བཞི་བཤད་པའི་ལུགས་ལ་བཞི་དང་། གསུམ་བཤད་པའི་ལུགས་ལ་གསུམ་དང་། གཅིག་བཤད་པའི་ལུགས་ལ་གཅིག་བྱེད་པ་སྐབས་སུ་བབས་པས་ན། བློས་རྒྱས་བསྡུས་ཕྱེ་ནས་སྐབས་སུ་བབས་པ་བྱ་ཞེས་པའི་དོན་ཡིན་ལ། དེས་ན་དཀྱིལ་ཆོག་ཉི་ཤུ་པའི་མདུན་བསྐྱེད་མཆོད་པའི་སྐབས་སུ། མཆོད་ཡོན་གྱིས་མཆོད་ལ། ཞེས་མཆོད་ཡོན་རྐྱང་པ་དང་། རྡོ་རྗེ་སེམས་དཔའི་མཆོད་ཆོག་ཏུ། རྒྱས་ན་གསུམ།
བསྡུ་ན་མཆོད་ཡོན་རྐྱང་པ་འབུལ་བར་བཤད་པ། འདིར་མཆོད་ཡོན་སྔོན་འགྲོའི་ཉེར་སྤྱོད་ལྔས་མཆོད་པ་འདི་སྐབས་སུ་བབས་པ་ལ་དགོངས་ནས་རང་ལུགས་ཀྱི་བླ་མ་གོང་མ་དག་གི་ཕྱག་ལེན་ལ་མཛད་པས་འཁྲུལ་མེད་ཡིན་ནོ། ། གསུམ་པ་རྒྱུན་བཤགས་བྱ་བ་ནི། སྒྲུབ་ཐབས་ལས། རྡོ་རྗེ་ཐལ་མོ་སྙིང་ཁར་སྦྱར་ཏེ། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ་གྱི་རྒྱུན་བཤགས་དང་། ཞེས་གསུངས་ཏེ།
དེ་ཡང་སྔར་སྐྱབས་འགྲོའི་ཡུལ་ལྟར་ཚོགས་ཞིང་དུ་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་མངོན་སུམ་ལྟ་བུར་སྤྱན་དྲངས་པ་དེ་ཉིད་ལ་དཀོན་མཆོག་གསུམ་ཚང་བས། དེ་དག་ལ་བདག་གཞན་སྐྱབས་སུ་མཆིའོ་སྙམ་པའི་སྒོ་ནས་རྟེན་གྱི་སྟོབས་གསལ་བཏབ་སྟེ། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་ཐམས་ཅད་ལ་གནོང་ཞིང་འགྱོད་པའི་སྒོ་ནས་སོ་སོར་བཤགས་སོ་སྙམ་པ་རྣམ་པར་སུན་འབྱིན་པའི་སྟོབས་དང་། ཕྱིན་ཆད་སྲོག་ལ་བབས་ཀྱང་དེ་ལྟ་བུའི་སྡིག་པའི་ལས་མི་བྱེད་སྙམ་པ་གཉེན་པོ་ཀུན་ཏུ་སྤྱོད་པའི་སྟོབས་དང་། དེ་དག་ལ་བརྟེན་ནས་སྡིག་པ་ཐམས་ཅད་དག་གོ་སྙམ་པ་སོར་ཚུད་པའི་སྟོབས་ཏེ་སྟོབས་བཞི་ཚང་བའི་སྒོ་ནས་སྡིག་པ་བཤགས་པའི་ཡན་ལག་དང་། འགྲོ་བ་སེམས་ཅན་ཐམས་ཅད་ཀྱི་དུས་གསུམ་དུ་བསགས་པའི་འཁོར་བ་དང་མྱ་ངན་ལས་འདས་པའི་ཆོས་ཀྱིས་བསྡུས་པའི་དགེ་བའི་རྩ་བ་ཆེ་ཆུང་ཇི་སྙེད་ཡོད་པ་ཐམས་ཅད་ལ་ཕྲག་དོག་སྤངས་པའི་སྒོ་ནས་རྗེས་སུ་ཡིད་རང་ངོ་སྙམ་པ་རྗེས་སུ་ཡི་རང་གི་ཡན་ལག སངས་རྒྱས་བྱང་ཆུབ་ཡིད་ཀྱིས་བཟུང་བ་སྟེ། ཆོས་ཐམས་ཅད་ཀྱི་གནས་ལུགས་སྤྲོས་བྲལ་གྱི་ངང་ལ་མཉམ་པར་གཞག་པ་ནི། དོན་དམ་བྱང་ཆུབ་ཀྱི་སེམས་བཟུང་བའི་ཡན་ལག སངས་རྒྱས་ལ་ལམ་སྟོན་པ་པོ།
ཆོས་ལ་ལམ་དངོས་དང་། ཚོགས་ཀྱི་མཆོག་དགེ་འདུན་ལ་ལམ་བསྒྲུབ་པའི་གྲོགས་ཞུ་བའི་ཚུལ་གྱིས་ཐུན་མོང་མ་ཡིན་པའི་དཀོན་མཆོག་གསུམ་ལ་དུས་བྱང་ཆུབ་མ་ཐོབ་ཀྱི་བར་དུ་བདག་གཞན་སེམས་ཅན་ཐམས་ཅད་སྐྱབས་སུ་མཆིའོ། ། སྙམ་པ་སྐྱབས་འགྲོའི་ཡན་ལག སྒྲུབ་པ་པོ་རང་ཉིད་དང་གཞན་སེམས་ཅན་ཐམས་ཅད་ཀྱི་དོན་གྱི་སྙིང་པོ་ནི་རྫོགས་པའི་སངས་རྒྱས་ཀྱི་གོ་འཕང་ཡིན་པས་དེ་རབ་ཏུ་བསྒྲུབ་པའི་ཕྱིར་དུ། དེ་ཐོབ་པར་སྨོན་པའི་བྱང་ཆུབ་ཀྱི་སེམས་ནི་བདག་གིས་བསྐྱེད་པར་བགྱིའོ་སྙམ་པ་སྨོན་པ་སེམས་བསྐྱེད་པའི་ཡན་ལག སྙིང་པོ་བྱང་ཆུབ་ཐོབ་པའི་ཕྱིར་དུ་བྱང་ཆུབ་ཀྱི་མཆོག་གི་རྒྱུ་གཙོ་བོ་འཇུག་པའི་སེམས་ནི་བསྐྱེད་པར་བགྱིས་ནས་དེའི་བསླབ་བྱ་སེམས་ཅན་ཐམས་ཅད་བདག་གིས་མགྲོན་དུ་གཉེར་བ་སྟེ་བོས་ནས་འཁོར་གསུམ་ཡོངས་དག་གི་སྦྱིན་པ་རྒྱ་ཆེན་པོ་གཏོང་བའི་རྒྱུའི་སྦྱིན་པའི་ཕར་ཕྱིན་སོགས་ཕ་རོལ་ཏུ་ཕྱིན་པ་དྲུག་གམ་བཅུ་ལ་སོགས་པ་རྒྱལ་སྲས་བྱང་ཆུབ་སེམས་དཔའི་སྤྱོད་པ་མཆོག་སྐྱེས་བུ་དམ་པ་རྣམས་ཡིད་དུ་འོང་བ་ཐམས་ཅད་བདག་གིས་སྤྱད་པར་བགྱིའོ་སྙམ་པ་འཇུག་པ་སེམས་བསྐྱེད་བཟུང་བའི་ཡན་ལག དེ་ལྟ་བུའི་དགེ་བའི་རྩ་བ་རྣམས་གཅིག་ཏུ་བསྡོམས་པ་ལ་བརྟེན་ནས་འགྲོ་བ་རྣམས་ལ་གནས་སྐབས་དང་མཐར་ཐུག་གི་ཕན་བདེ་མ་ལུས་པ་བསྐྱེད་པའི་ཕྱིར་དུ་བདག་གིས་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་འགྲུབ་པར་ཤོག་ཅིག་སྙམ་པ་བསྔོ་བའི་ཡན་ལག་སྟེ། ཡན་ལག་བདུན་ཡིད་ལ་བསམ་ཞིང་ཚིགས་བཅད་འདི་དག་ལན་གསུམ་བྱ་བ་ཡིན་ལ། ཡང་ཕྱིས་སུ་བུ་སྟོན་རིན་པོ་ཆེ་དང་། ཆོས་རྗེ་རི་བོ་དགེ་ལྡན་པས།
གུར་ནས་གསུངས་པའི་ཡན་ལག་བདུན་པའི་ཚིགས་བཅད་འདི་དག་མི་མཛད་པར། སངས་རྒྱས་ཡེ་ཤེས་ཞབས་ཀྱིས་མཛད་པའི། གང་ཞིག་ཐོག་མེད་སྲིད་པའི་ཆུ་ཀླུང་དུ། ། ཞེས་སོགས་མཛད་པ་ནི་མ་འབྲེལ་ཏེ། སློབ་དཔོན་སངས་རྒྱས་ཡེ་ཤེས་ཞབས་ནི་འཕགས་པ་ཀླུ་སྒྲུབ་གཤེགས་ནས་ལོ་བརྒྱ་ཕྲག་དུ་མ་འདས་པ་ན་བྱོན་པ་ཡིན་པས། དེས། གང་ཞིག་ཐོག་མེད་སྲིད་པའི་ཆུ་ཀླུང་དུ། ། ཞེས་སོགས་མ་བརྩམས་གོང་དུ་འཕགས་ལུགས་ལ་རྒྱུན་བཤགས་ཀྱི་ཚིགས་བཅད་ཅིག་ཡོད་པ་གཞིར་བཅས་པས་དེ་ཉིད་བྱ་རིགས་ཀྱི། ཡེ་ཤེས་ཞབས་ལུགས་ཀྱི་དེ་འདིར་མཛད་པ་ལ་དགོས་པ་ལྷག་པོ་མི་སྣང་བའི་ཕྱིར། སངས་རྒྱས་ཡེ་ཤེས་ཞབས་ཀྱིས་གང་ཞིག་ཅེས་སོགས་མ་བརྩམས་གོང་དུ་འཕགས་ལུགས་ལ་རྒྱུན་བཤགས་ཀྱི་ཚིགས་བཅད་མེད་ན་ནི་ཧ་ཅང་ཐལ་བས།
དེས་ན་གུར་ནས་གསུངས་པའི། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་མཛད་པ་འདི་འཐད་པ་ཡིན་ཏེ། འཕགས་པ་ཀླུ་སྒྲུབ་ཀྱི་མཛད་པར། འགོས་ལོ་ཆེན་པོ་སོགས་བཞེད་ཅིང་དོན་ལ་ཡང་གནས་པས། དཀྱིལ་ཆོག་ཉི་ཤུ་པ་དེར་ཡང་འདི་ཁོ་ན་བཤད་ཅིང་། ཀླུ་བྱང་གིས་མཛད་པའི་དཀྱིལ་ཆོག་ཉི་ཤུ་པའི་སློབ་མ་སྟ་གོན་གྱི་སྐབས་རྒྱུན་བཤགས་ལ་ཡང་ཚིགས་བཅད་དེ་ཉིད་གསུངས་ལ། རྡོ་རྗེ་སེམས་དཔའི་མཆོད་ཆོག་ཏུ་ཡང་དེ་ཉིད་ཁོ་ན་བཤད་པས་སོ། ། བཞི་པ་སྡོམ་པ་བཟུང་བ་ནི། སྒྲུབ་ཐབས་ལས།
སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པ་མཛད་དུ་གསོལ། ། ཞེས་པ་ནས། སེམས་ཅན་མྱ་ངན་འདས་ལ་འགོད། ། ལན་གསུམ་གྱིས་སྡོམ་པ་བཟུང་ནས་ཞེས་པའི་བར་གསུངས་ཏེ། དེ་ཡང་འདི་ལ་ཡུལ་གང་ལ་སྡོམ་པ་ཟུང་བ། གང་ཟག་གང་གིས་གཟུང་བ། དུས་ཇི་ཙམ་གཟུང་བ། ཚུལ་ཇི་ལྟར་གཟུང་བ་དང་བཞི་ལས། དང་པོ་ནི།
དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ་བླ་མ་དང་གཉིས་སུ་མེད་པའི་གསང་བ་འདུས་པའི་དཀྱིལ་འཁོར་གྱི་གཙོ་བོ་དང་། ཕྱོགས་བཅུའི་བྱང་ཆུབ་སེམས་དཔའ་ཐམས་ཅད་གསང་བ་འདུས་པའི་དཀྱིལ་འཁོར་གྱི་རྣམ་པར་བཞུགས་པའི་ལྷ་ཚོགས་ཀུན་མདུན་གྱི་ནམ་མཁར་སྤྱན་དྲངས་པ་དེ་དག་ཡིན་ཞིང་། ཡུལ་དེ་རྣམས་ལ་དམིགས་ནས་བདག་ལ་ཐུགས་གཏད་ནས་དགོངས་པར་མཛད་དུ་གསོལ། ཞེས་ཡུལ་གསལ་བཏབ་ནས། གཉིས་པ་གང་ཟག་གང་གིས་གཟུང་བ་ནི། སྒྲུབ་པ་པོ་བདག་གི་གསང་བའི་མིང་འདི་ཞེས་བགྱི་བ་ཡིས་ཞེས་པས་སྡོམ་པ་གང་གིས་གཟུང་བའི་གང་ཟག་བསྟན་པ་ཡིན་ལ། གསུམ་པ་དུས་ཇི་ཙམ་གཟུང་བ་ནི། དབང་བླངས་པའི་དུས་དང་ད་ལྟ་ཉམས་ལེན་ལ་འཇུག་པའི་གནས་སྐབས་འདི་ནས་ནི་ཐོག་མར་བཟུང་ནས་སུ། ཐ་མ་ཇི་སྲིད་རྫོགས་པའི་བྱང་ཆུབ་སྙིང་པོ་སྟེ་སངས་རྒྱས་མ་ཐོབ་ཀྱི་བར་དུ་སྡོམ་པ་བཟུང་བ་ཡིན་ནོ། ། བཞི་པ་ཚུལ་ཇི་ལྟར་བཟུང་བ་ལ།
རིགས་ལྔ་སྤྱིའི་སྡོམ་པ་བཟུང་བ། སོ་སོའི་སྡོམ་པ་བཟུང་བ། མདོར་བསྡུས་ཏེ་དམ་འཆའ་བའི་ཚུལ་གྱིས་བཟུང་བ་དང་གསུམ་ལས། དང་པོ་ལ་ཡང་སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་གཉིས་ལས། དང་པོ་ནི། བགྱི་ཞེས་པ་གཞིར་བཟུང་ནས། གང་བགྱི་ན་སྨོན་པ་བྱང་ཆུབ་ཀྱི་སེམས་བསྐྱེད་པར་བགྱི། གང་གིས་བགྱི་ན། བདག་སྒྲུབ་པ་པོས་སོ། །
ཚུལ་ཇི་ལྟར་བསྐྱེད་ན། སྔོན་འདས་པའི་སངས་རྒྱས་རྣམས་ཀྱིས་ཀྱང་བྱང་ཆུབ་ཐོབ་པའི་ཆེད་དུ་བྱང་ཆུབ་ཀྱི་མཆོག་ཏུ་ནི་སེམས་བསྐྱེད་པ་ངེས་པར་མཛད་ལ། ད་ལྟ་སངས་རྒྱ་བ་རྣམས་ཀྱང་བྱང་ཆུབ་ཀྱི་སེམས་མ་བསྐྱེད་པར་སངས་མི་རྒྱ་ཞིང་མ་འོངས་པ་ན་འབྱོན་པར་འགྱུར་བ་རྣམས་ཀྱང་ཐོག་མར་བྱང་ཆུབ་ཀྱི་མཆོག་ཏུ་སེམས་བསྐྱེད་པར་འགྱུར་བས་དུས་གསུམ་གྱི་མགོན་པོ་སྟེ་སངས་རྒྱས་རྣམས་ཀྱིས་བྱང་ཆུབ་ཏུ་སེམས་བསྐྱེད་མཛད་པ་དེ་ཇི་ལྟ་བར། ལམ་གྱི་རྩ་བའམ་གཙོ་བོར་གྱུར་པའི་བྱང་ཆུབ་སེམས་ནི་གོང་ན་མེད་པའམ་བླ་ན་མེད་པ་ཡིན་པས་དམ་པའམ་མཆོག་དེ་ནི་བདག་གིས་བསྐྱེད་པར་བགྱིའོ་སྙམ་དུ་གཟུང་ངོ་། ། གཉིས་པ་འཇུག་པ་སེམས་བསྐྱེད་པ་ནི། དེ་ལྟ་བུའི་སངས་རྒྱས་ཀྱི་གོ་འཕང་འཐོབ་པར་བྱ་བའི་ཆེད་དུ་བྱང་ཆུབ་སེམས་དཔའི་བསླབ་བྱ་ཐམས་ཅད་བསྡུ་ན། ཉེས་སྤྱོད་སྡོམ་པའི་ཚུལ་ཁྲིམས་ཀྱི་ནི་བསླབ་པར་བྱ་བ་དང་། དགེ་བའི་ཆོས་རྣམས་ནི་ཡང་དག་པར་བསྡུད་པའི་ཚུལ་ཁྲིམས་དང་། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ་དུ་འདུ་བས། དེ་ཐམས་ཅད་ཀྱང་སོ་སོར་སྤང་བྱ་རྣམས་སྤོང་བ་དང་།
བསླབ་བྱ་རྣམས་ལ་ལེགས་པར་སློབ་པའི་སྒོ་ནས་བརྟན་པོར་གཟུང་བར་བགྱིའོ་སྙམ་པའི་འཇུག་པ་བྱང་ཆུབ་ཀྱི་སེམས་བསྐྱེད་པ་ཡིན་ལ། གཉིས་པ་རིགས་ལྔ་སོ་སོའི་སྡོམ་པ་བཟུང་བ་ལ་ཡང་། རྣམ་པར་སྣང་མཛད་ཀྱི་དམ་ཚིག མི་བསྐྱོད་པའི་དམ་ཚིག རིན་ཆེན་འབྱུང་ལྡན་གྱི་དམ་ཚིག འོད་དཔག་མེད་ཀྱི་དམ་ཚིག དོན་ཡོད་གྲུབ་པའི་དམ་ཚིག་དང་ལྔ་ལས། དང་པོ་ནི། སྔར་སྤྱན་དྲངས་པའི་ཚོགས་ཞིང་དེ་དག་ལ་དཀོན་མཆོག་གསུམ་ཚང་བའི་དཀོན་མཆོག་གསུམ་ནི་ཕྱི་བརྡའི་དཀོན་མཆོག་གསུམ་དང་། རང་གི་སེམས་ཉིད་སྤྲོས་པ་དང་བྲལ་བ་ནི་སངས་རྒྱས་དཀོན་མཆོག
དེ་ལྟར་སྤྲོས་པ་དང་བྲལ་བ་ལ་སྤྲོས་བྲལ་དུ་ངོ་ཤེས་པ་ནི་ཆོས་དཀོན་མཆོག་དང་། དེ་ལྟར་དུ་ཤེས་པའི་སྒོ་ནས་ཉམས་སུ་ལེན་པ་ནི་དགེ་འདུན་དཀོན་མཆོག་སྟེ། བླ་ན་མེད་པའམ་ཐུན་མོང་མ་ཡིན་པའི་དཀོན་མཆོག་གསུམ་ལ་སྙིང་ཐག་པ་ནས་སྐྱབས་སུ་འགྲོ་བའི་སངས་རྒྱས་ཀྱི་རྣལ་འབྱོར་ཏེ་རྣམ་སྣང་གི་རིགས་ལས་སྐྱེས་པའི་སྐྱབས་འགྲོའི་སྡོམ་པ་དེ་ཉིད། དེང་ནས་བྱང་ཆུབ་ཀྱི་བར་དུ་བརྟན་པོར་བཟུང་བ་ཡིན་ནོ། ། གཉིས་པ་མི་བསྐྱོད་པའི་དམ་ཚིག་ནི། རྡོ་རྗེའི་རིགས་མཆོག་ཆེན་པོ་སྟེ། མི་བསྐྱོད་པའི་དམ་ཚིག་ལ་མཚོན་བྱེད་བརྡའི་རྡོ་རྗེ་དང་དྲིལ་བུ་དང་། ཡི་དམ་གྱི་བྲིས་སྐུ་གསུམ་དང་། ཐབས་སྙིང་རྗེ་ཆེན་པོ་དང་། གནས་ལུགས་རྟོགས་པའི་ཤེས་རབ་སྟོང་པ་ཉིད་དེ།
མཚོན་བྱ་དོན་གྱི་རྡོ་རྗེ་ཐུགས་ཀྱི་དམ་ཚིག དྲིལ་བུ་གསུང་གི་དམ་ཚིག ཕྱག་རྒྱ་སྐུའི་དམ་ཚིག་ཡང་། ཡང་དག་པ་ཉིད་དུ་གཟུང་བར་བགྱི་བ་དང་། དེ་རྣམས་སྟོན་པའི་རྡོ་རྗེ་སློབ་དཔོན་དག་ཀྱང་གཟུང་བར་ཏེ་བླ་མའི་རྣལ་འབྱོར་ཚུལ་བཞིན་དུ་བསྒོམ་པར་བགྱི་ཞེས་པའི་དོན་ནོ། ། གསུམ་པ་རིན་ཆེན་འབྱུང་ལྡན་གྱི་དམ་ཚིག་ནི། རིན་ཆེན་རིགས་ཀྱི་མཆོག་སྟེ་རིན་ཆེན་འབྱུང་ལྡན་ཆེན་པོ་ཡི། དམ་ཚིག་ཡིད་དུ་འོང་བ་སྟེ་རྣམ་པར་དག་པ་ལ། དུས་ཉིན་ལན་གསུམ་དང་མཚན་ལན་གསུམ་སྟེ་ཉིན་ཞག་རེ་རེ་བཞིན་ཡང་། དུས་ལན་དྲུག་དྲུག་ཏུ་ཟང་ཟིང་གི་སྦྱིན་པ།
མི་འཇིགས་པ་སྟེ་སྐྱབས་ཀྱི་སྦྱིན་པ། ཆོས་ཀྱི་སྦྱིན་པ་དང་། བྱམས་པའི་སྦྱིན་པ་སྟེ་སྦྱིན་པ་རྣམ་པ་བཞི་པོ་དེ་དག་དུས་རྟག་ཏུ་སེམས་ཅན་རྣམས་ལ་སྦྱིན་པར་བྱ་བ་ཡིན་ཞིང་། བཞི་པ་འོད་དཔག་མེད་པའི་དམ་ཚིག་ནི། བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཐབས་མཁས་ཆེན་པོ་ལས་བྱུང་བའི་རིགས་ལྔའི་ནང་ནས། པདྨའི་རིགས་མཆོག་སྟེ་འོད་དཔག་མེད་ཀྱི་དམ་ཚིག་ཡང་དག་པ་ལ། ཕྱི་བྱ་བ་དང་སྤྱོད་པའི་རྒྱུད། ནང་རྣལ་འབྱོར་གྱི་རྒྱུད། གསང་བ་རྣལ་འབྱོར་བླ་མེད་ཀྱི་རྒྱུད་དང་། གཞན་ཡང་ཐེག་པ་གསུམ་གྱིས་བསྡུས་པའི་དམ་པའི་ཆོས་མ་ལུས་པ་སྟེ།
སངས་རྒྱས་ཀྱིས་གསུངས་པའི་ཆོས་ཐམས་ཅད་གཟུང་སྙམ་དུ་བསམ་པའོ། ། ལྔ་པ་དོན་ཡོད་གྲུབ་པའི་དམ་ཚིག་ནི། ལས་ཀྱི་རིགས་མཆོག་སྟེ་འཕྲིན་ལས་ཀྱི་ངོ་བོ་དོན་ཡོད་གྲུབ་པ་ཆེན་པོའི་དམ་ཚིག་ལ་སྔར་ཁས་བླངས་པའི་སྡོམ་པ་ཐམས་ཅད་དང་ལྡན་པར་ནི། ཡང་དག་པ་ཉིད་དུ་གཟུང་བར་བགྱིའོ་སྙམ་པ་དང་། དཀོན་མཆོག་མཆོད་པའི་ལས་ཀྱང་ཅི་ནུས་སུ་བསྒྲུབ་པར་བགྱིའོ་སྙམ་པ་སྟེ་དེ་དག་ནི་རིགས་ལྔའི་དམ་ཚིག་སོ་སོར་བཤད་པ་ཡིན་ལ། གསུམ་པ་མདོར་བསྡུས་ཏེ་དམ་འཆའ་བའི་ཚུལ་གྱིས་གཟུང་བ་ནི། རྫོགས་པའི་བྱང་ཆུབ་ཀྱི་སྨོན་པའི་སེམས་དང་། འཇུག་པའི་སེམས་བསྐྱེད་པ་ནི་བླ་ན་མེད་པའམ་གོང་ན་མེད་པ་སངས་རྒྱས་བསྒྲུབ་པའི་ལམ་གྱི་མཆོག་གམ་དམ་པ་གཉིས་པོ་དེ་དག་བདག་གིས་བསྐྱེད་པར་བགྱིས་ནས། སེམས་ཅན་ཀུན་གྱི་དོན་གྱི་ཕྱིར་དུ་བདག་གིས་སྔར་བཤད་པའི་སྡོམ་པ་དེ་དག་ཐམས་ཅད་མ་ལུས་པ་གཟུང་བར་བགྱིའོ་སྙམ་པ་དང་། དེ་རྣམས་ཉམས་སུ་བླངས་པ་ལ་བརྟེན་ནས་ཚངས་པ།
བརྒྱ་བྱིན་སོགས་ལོངས་སྤྱོད་དང་མངའ་ཐང་ཆེས་ཆེ་ཡང་། འཁོར་བ་མ་སྤངས་པས་ན་འཁོར་བའི་སྡུག་བསྔལ་ལས་མ་བསྒྲལ་བ་དེ་རྣམས་བདག་གིས་བསྒྲལ་བ་དང་། ཉན་རང་སོགས་ཀྱིས་ཉོན་སྒྲིབ་སྤངས་ཀྱང་ཤེས་སྒྲིབ་མ་སྤངས་པས་ན། ཤེས་སྒྲིབ་ཀྱི་འཆིང་བ་ལས་མ་གྲོལ་བ་དེ་རྣམས་བདག་གིས་བསྒྲོལ་བ་དང་། ངན་སོང་གསུམ་ལ་སོགས་པའི་སེམས་ཅན་རྣམས་ཀྱིས་སྡུག་བསྔལ་གསུམ་མ་སྤངས་པས་ན་སྡུག་བསྔལ་གྱི་དབུགས་མ་ཕྱུང་བ་དེ་དག་བདག་གིས་དབུགས་དབྱུང་ཞིང་། མཐར་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པ་ལ་འགོད་པར་བགྱིའོ་སྙམ་པའི་སྒོ་ནས་ཚིགས་བཅད་དེ་དག་ལན་གསུམ་བརྗོད་དེ་སྡོམ་པ་གཟུང་བ་ཡིན་ནོ། ། དེ་ལྟར་ཚོགས་ཞིང་སྤྱན་དྲངས་ཏེ་བསོད་ནམས་གྱི་ཚོགས་བསགས་ཟིན་ནས། སླར་ཚོགས་ཞིང་རྣམས་གཤེགས་གསོལ་བྱེད་པ་དང་། རང་ལ་བསྡུ་བ་དང་། མི་དམིགས་པར་འཇོག་པ་དང་གསུམ་ལས།
འདིར་ནི་ཕ་རྒྱུད་གཞན་དང་མཐུན་པར་ཨོཾ་ཨཱཿཧཱུྃ་བཛྲ་མུཿཞེས་བརྗོད་དེ། གོང་དུ་སྤྱན་དྲངས་པའི་ཚོགས་ཞིང་དེ་རྣམས་རང་བཞིན་གྱི་གནས་སུ་གཤེགས་པ་སྟེ་ཆོས་སྐུའི་ངོ་བོར་བསྡུས་པར་བསམ་མོ། ། གཉིས་པ་ཡུལ་མ་དག་པ་ལ་བརྟེན་ནས་ཚོགས་བསགས་པ་ནི། བརྟག་གཉིས་ལས། དང་པོར་བྱམས་པ་བསྒོམ་པར་བྱ། ། གཉིས་པར་སྙིང་རྗེ་རྣམ་བསྒོམ་ཞིང་། ། གསུམ་པར་དགའ་བ་བསྒོམ་པ་དང་། ། ཀུན་གྱི་མཐར་ནི་བཏང་སྙོམས་སོ། ། ཞེས་དང་། རྡོ་རྗེ་གུར་ལས་ཀྱང་།
ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། ། ཞེས་གསུངས་པ་ལྟར་ཚད་མེད་བཞིས་ཚངས་པའི་གནས་བཞི་བསྒོམ་པ་སྟེ། ཚད་མེད་ཅེས་པའི་རྒྱུ་མཚན་ཡང་། ཡུལ་ཚད་མེད་ལ་དམིགས་ནས་བློ་ཚད་མེད་ཀྱི་ངོ་བོ་ཚད་མེད་པར་བསྒོམས་པས་འབྲས་བུ་ཚད་མེད་པ་བཞི་འགྲུབ་པས་ན་དེ་སྐད་ཅེས་བྱ་ལ། ཡང་ཚངས་པའི་གནས་ཞེས་པ་ནི་འདི་བསྒོམས་པ་ལས་གནས་སྐབས་ལྷ་ཚངས་པ་དང་། མཐར་ཐུག་ཚངས་པ་སྒྲིབ་བྲལ་སངས་རྒྱས་ཐོབ་པས་ཚངས་པ་དེ་དག་འབྱུང་བའི་གནས་ཞེས་འཇོག་པ་ཡིན་ལ། དེ་ལྟ་བུའི་ཚད་མེད་བཞི་ནི། སྒྲུབ་ཐབས་ལས། དེ་ནས་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག
ཅེས་པ་ནས། ཞེས་ཚད་མེད་བཞི་བསྒོམས་ཏེ་བསོད་ནམས་ཀྱི་ཚོགས་བསགས་པའོ། ། ཞེས་པའི་བར་གྱིས་བསྟན་ཏེ། འདི་ལ་ཡང་ཐེག་པ་ཐུན་མོང་བ་ལྟར་བསྒོམ་པ་དང་། གསང་སྔགས་ཐུན་མོང་མ་ཡིན་པ་ལྟར་བསྒོམ་པའི་ཚུལ་གཉིས་ལས། དང་པོ་ནི། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དགེ་བ་བཅུ་ལ་སོགས་པ་དང་ལྡན་པར་གྱུར་ཅིག་སྙམ་པའི་བྱམས་པ་ཚད་མེད་པ་དང་། སྡུག་བསྔལ་གསུམ་ལ་སོགས་པ་དང་སྡུག་བསྔལ་དེ་རྣམས་ཀྱི་རྒྱུ་མི་དགེ་བ་བཅུ་ལ་སོགས་པ་དང་བྲལ་བར་གྱུར་ཅིག་སྙམ་པའི་སྙིང་རྗེ་ཚད་མེད་པ་དང་། སྡུག་བསྔལ་མེད་པ་སྟེ་དེ་ཉིད་རྒྱུར་བཅས་པ་དང་མ་འདྲེས་པའི་བདེ་བ་རྣམ་དག་དང་ལྡན་པ་རྣམས་བདེ་བ་དེ་དང་དེའི་རྒྱུ་དང་བཅས་པ་རྣམས་དང་མི་འབྲལ་བར་གྱུར་ཅིག་སྙམ་པའི་དགའ་བ་ཚད་མེད་པ་དང་། ཡུལ་ཉེ་བ་ལ་ཆགས་པ་དང་རིང་བ་ལ་སྡང་བ་སྟེ་དེ་གཉིས་དང་བྲལ་བ་སྟེ་སྤངས་པའི་བཏང་སྙོམས་ལ་གནས་པར་གྱུར་ཅིག་སྙམ་པའི་བཏང་སྙོམས་ཚད་མེད་རྣམས་བསྒོམ་པ་ཡིན་ལ།
གཉིས་པ་གསང་སྔགས་ཐུན་མོང་མ་ཡིན་པའི་བསྒོམ་ཚུལ་ནི། རང་གི་ཐུགས་ཁ་ནས་ལྷ་མོ་སྤྱན་མའི་ངོ་བོ་འོད་ཟེར་དཀར་པོ་འཕྲོས་སེམས་ཅན་ཐམས་ཅད་ལ་ཕོག་པས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་བཅས་པ་ལ་བཀོད་པར་བསམ། དེ་བཞིན་དུ་མ་མ་ཀིའི་ངོ་བོ་འོད་ཟེར་སྔོན་པོ་འཕྲོས་ནས་སྡུག་བསྔལ་རྒྱུ་བཅས་དང་བྲལ་བའི་སྙིང་རྗེ་ཚད་མེད་ལ་བཀོད་པར་བསམ། གོས་དཀར་མོའི་ངོ་བོ་འོད་ཟེར་དམར་པོ་འཕྲོས་པས་དགའ་བ་ཚད་མེད་པ་དང་། སྒྲོལ་མའི་ངོ་བོ་ལྗང་ཁུ་འཕྲོས་ནས་ཆགས་སྡང་མེད་པའི་བཏང་སྙོམས་ལ་བཀོད་པར་བསམ་པ་ཡིན་ནོ། ། ཡང་འཁོར་ལོ་བདེ་མཆོག་གི་སྐབས་སུ་རང་གི་ཞལ་བཞི་ལས་འོད་ཟེར་འཕྲོས་ནས་སེམས་ཅན་ཐམས་ཅད་ཚད་མེད་བཞི་ལ་བཀོད་པར་བཤད། ཀྱཻ་རྡོར་གྱི་ཚེ་ནི་རང་གི་སྣ་བུག་གཡས་ནས་འོད་ཀྱི་རང་བཞིན་པུ་ཀ་སི་སོགས་ལྷ་མོ་བཞི་སྤྲོས་ནས་སེམས་ཅན་ཐམས་ཅད་ཚད་མེད་བཞིའི་ལྷ་མོ་བཞིའི་གོ་འཕང་ལ་བཀོད་པར་བཤད་དོ། ། གསང་འདུས་ཀྱི་རྣམ་བཤད་རྙིང་མ་རྣམས་ལས། གསང་སྔགས་ལུགས་ཀྱི་ཚད་མེད་བཞི་བསྒོམ་ཚུལ་གསལ་ཁ་མི་འབྱུང་ཡང་།
གཞན་ནས་འབྱུང་བ་ལྟར་བསྒོམ་པར་བཤད་པས། དེས་ན་བདེ་ཀྱཻ་སོགས་དང་ཚུལ་འདྲ་བའི་གོང་དུ་བཀོད་པ་དེ་བཞིན་བསྒོམ་པ་ལ་འགལ་བ་མེད་པ་འདྲ་སྙམ་དུ་སེམས་པ་ཡིན་ནོ། ། དེ་ལྟར་ཐུན་མོང་བའི་སྔོན་འགྲོ་གསུམ་དང་། བསོད་ནམས་ཀྱི་ཚོགས་བསགས་ཏེ་བཞི་པོ་དེ་དག་གི་སྦྱང་གཞི་ཡོད་དམ་མེད། མེད་ན་ནི་གསང་སྔགས་བླ་མེད་ཀྱི་ཉམས་ལེན་དུ་འགལ་ལ། ཡོད་ན་རྣམ་གཞག་རིམ་པར། ཡེ་ཤེས་ཀྱི་ས་བསྐྱེད་པ་མན་ཆད་ལ་སྦྱང་གཞི་གསུངས་ནས། དེ་ཡན་ལ་མི་སྦྱོར་བའི་རྒྱུ་མཚན་འཆད་དགོས་སོ་སྙམ་ན། འདི་ལ་སྔོན་འགྲོ་དང་དངོས་གཞི་རྗེས་གསུམ་ཀ་སྦྱང་གཞི་དང་སྦྱོར་བ་དང་ཡེ་ཤེས་ཀྱི་ས་བསྐྱེད་པ་མན་ཆད་སྦྱང་གཞི་དང་སྦྱོར་བ་དང་རྣལ་འབྱོར་བཞི་ཙམ་ཞིག་སྦྱང་གཞི་དང་སྦྱོར་བ་སྟེ་ལུགས་གསུམ་ལས། དང་པོ་ནི།
རྣལ་འབྱོར་བླ་མེད་ཀྱི་ལམ་གྱི་གནད་སྦྱང་གཞི་སྦྱོང་བྱེད་ལེགས་པར་ངོ་འཕྲོད་པར་བྱས་ནས་ཉམས་སུ་ལེན་པ་ལ་དགོངས་ནས། སྔོན་འགྲོ་ཚུན་ཆད་ཀྱང་བླ་མེད་ཀྱི་ཉམས་ལེན་དུ་བསྡུ་བའི་ཕྱིར་ཡིན་ཞིང་། འདི་ནི་རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པ་བླ་ན་མེད་པ་སྟེ། མདོར་བྱས་ལས། རྣམ་རྟོག་བག་ཆགས་ཉེས་པ་ཡིས། ། འགྲོ་བ་གསུམ་པོ་རྣམ་རྨོངས་ལ། ། བློ་དང་ལྡན་པས་ལེགས་བལྟས་ཏེ། ། རྣལ་འབྱོར་རྒྱུད་ཀྱིས་སྦྱང་བར་བྱ། ། ཞེས་རྣལ་འབྱོར་བླ་མེད་ཀྱི་ལམ་སྦྱང་གཞི་དང་སྦྱོར་བའི་ཚུལ་གསུངས་ལ། སྦྱང་གཞི་ཡང་མ་དག་པའི་སྣོད་བཅུད་ཀྱི་རྒྱུ་ལས་དང་ཉོན་མོངས་པ་དང་།
དེས་བསྐྱེད་པའི་འབྲས་བུ་མ་དག་པའི་སྣོད་ཀྱི་འཇིག་རྟེན་དང་། བཅུད་ཀྱི་སེམས་ཅན་རྣམས་ཡིན་ཞིང་། སྦྱོང་བྱེད་ཀྱི་མངོན་པར་རྟོགས་པ་ཡང་། སྔོན་འགྲོ་ནས་བརྩམས་ཏེ། ཐུན་མཚམས་ཀྱི་རྣལ་འབྱོར་ཚུན་ཆད་ལ་བཞེད་པ་ཡིན་ཏེ། རྗེ་བཙུན་རྩེ་མོས། ཐུན་མཚམས་ཀྱི་སྐབས་སུ་ལས་དང་པོ་པས་ནི་དུས་ཕལ་ཆེར་ཐུན་མཚམས་ཀྱིས་འདའ་བས། ཐུན་མཚམས་ཐམས་ཅད་དུ་རང་གི་ལྷག་པའི་ལྷའི་ཐབས་མཁས་པའམ། ལྷ་སོ་སོའི་ཐབས་ལ་མཁས་པ་ལ་བརྟེན་ནས་ཐ་མལ་དུ་སྦྱོང་བ་གལ་ཆེ། ཞེས་དང་།
ཆོས་རྗེ་ས་སྐྱ་པཎྜི་ཏས། རྣལ་འབྱོར་ཆེན་པོའི་རྒྱུད་སྡེ་ལས། ། ཐབས་ལ་མཁས་པའི་ཁྱད་པར་གྱིས། ། སྦྱང་གཞི་སྦྱོང་བྱེད་ངོ་སྤྲོད་པ། ། དེ་ཚེ་དམ་པ་རིགས་བརྒྱ་ལས། ། སོགས་པའི་དབྱེ་བ་རྒྱལ་བས་གསུངས། ། ཞེས་གསུངས་པ་ལྟར། སྣང་བ་ཐམས་ཅད་ལྷ་རུ་བསྒོམ་པ་རྣལ་འབྱོར་ཆེན་པོའི་ཐབས་ལ་མཁས་པའི་ཁྱད་པར་གསུངས་ལ། དེ་ལྟ་བུའི་སྦྱང་གཞི་དེ་རྣམས་སྦྱོང་བྱེད་རིམ་པ་གཉིས་དང་། དེའི་སྔོན་འགྲོ་ཉམས་ལེན་རྗེས་ཐུན་མཚམས་ཀྱི་རྣལ་འབྱོར་དང་བཅས་པས་སྦྱངས་པས་སོ། །
འབྲས་བུ་མ་དག་པའི་སྣོད་བཅུད་རྣམས་གནས་གྱུར་ནས་དག་པའི་ཞིང་ཁམས་དང་། སྐུ་བཞིའི་ངོ་བོར་སངས་རྒྱ་བ་ཡིན་པས་ན། དེས་ན་སྔོན་འགྲོ་རྣམས་ཀྱང་སྦྱང་གཞི་དང་སྦྱོར་བས་ན་བླ་མེད་ཀྱི་ཉམས་ལེན་མ་ཡིན་པའི་སྐྱོན་ཡང་མེད་ལ། རྣམ་གཞག་རིམ་པ་དང་འགལ་བར་ཡང་མི་འགྱུར་ཏེ། དེར་ནི་སྲུང་འཁོར་བསྒོམ་པ་སོགས་མངོན་རྟོགས་ལ་འཇུག་པའི་བར་ཆད་སེལ་བའི་ཆེད་གཙོ་བོར་ཡིན་པ་ལ་དགོངས་ནས། སྲུང་འཁོར་སོགས་སྦྱང་གཞི་དང་མ་སྦྱར་བར། ཡེ་ཤེས་ཀྱི་ས་བསྐྱེད་པ་མན་ཆད་སྦྱང་གཞི་དང་སྦྱོར་བ་མཛད་པ་ཡིན་པས་སོ། ། སྔོན་འགྲོ་རྣམས་ཀྱང་སྦྱང་གཞི་དང་སྦྱོར་བ་འདི་ནི། འདུས་པའི་རྒྱ་གཞུང་ལས་དངོས་སུ་མ་བཤད་ཀྱང་། བླ་མ་གོང་མའི་མན་ངག་ལྟར་སྦྱར་བ་ལ་འགལ་བ་ཅུང་ཟད་ཀྱང་མེད་ཅིང་།
བླ་མེད་ཀྱི་ལམ་གྱི་ཉམས་ལེན་འཁྲུལ་མེད་དུ་རྟོགས་པའི་དགོས་པ་ཡང་ཡོད་པ་ཡིན་པས། དེ་ལ་ཐོག་མར་སྐྱབས་འགྲོས་ནི། སྦྱང་གཞི་རང་གི་ལུས་ངག་ཡིད་ཀྱི་སྟེང་གི་སྒྲིབ་གཉིས་བག་ཆགས་དང་བཅས་པ་དག་པར་བྱས། སྦྱངས་འབྲས་སྐུ་གསུམ་དཀོན་མཆོག་གསུམ་གྱི་ངོ་བོར་འགྱུར་བ་ཡིན་ཏེ། རྣལ་འབྱོར་དབང་ཕྱུག་གིས། དཀོན་མཆོག་གསུམ་དང་བླ་མ་ལ། ། བསམ་པ་དག་པས་སྐྱབས་སུ་སོང་། ། ལུས་ངག་ཡིད་གསུམ་སྒྲིབ་པ་དག ། བག་ལ་ཉལ་དང་བཅས་ལས་གྲོལ། ། སྐུ་གསུང་ཐུགས་དང་ཡེ་ཤེས་ཀྱི། །
རྡོ་རྗེ་གསུམ་དང་དབྱེར་མེད་འགྱུར། ། ཞེས་གསུངས་པས་སོ། ། ཐུན་མོང་གི་སྔོན་འགྲོ་གཉིས་པ་སེམས་བསྐྱེད་ཀྱིས་ནི། སྦྱང་གཞི་རང་གི་ཚེ་ཐོག་མ་མེད་པ་ནས་གཞན་ལ་བསམ་ངན་ཇི་སྙེད་འགྱུས་པ་དག་ཡིན་པར་བཤད་ལ། ཐུན་མོང་གི་སྔོན་འགྲོ་གསུམ་པ་རྡོ་རྗེ་སེམས་དཔའི་སྒོམ་བཟླས་ཀྱིས་ནི། རང་གི་ཚེ་ཐོག་མ་མེད་པ་ནས། ཐ་མ་ད་ལྟའི་བར་དུ་བསགས་པ་སྟེ་དུས་ཀྱི་སྒོ་མི་དགེ་བའི་ལས་རང་གིས་བྱས་པ་དང་། གཞན་བྱེད་དུ་བཅུག་པ་བྱེད་པ་ལ་རྗེས་སུ་ཡིད་རང་བྱེད་པ་སྦྱོར་བའི་སྒོ། ཉོན་མོངས་པས་ཀུན་ནས་བསླངས་པ་བསམ་པའི་སྒོ། བླ་མ་དཀོན་མཆོག་དང་།
སྣོད་བཅུད་ཀྱི་འཇིག་རྟེན་ཡུལ་དུ་བྱས་ནས་བསགས་པ་ཡུལ་གྱི་སྒོ། རང་བཞིན་དང་བཅས་པའི་ཁ་ན་མ་ཐོ་བ་སྟེ་ངོ་བོའི་སྒོ། ལུས་ཀྱི་སྒོ་ནས་བསགས་པ། ངག་གི་སྒོ་ནས་བསགས་པ། ཡིད་ཀྱིས་བསགས་པ་ནི་འབྱུང་བའི་སྒོ་སྟེ་སྡིག་པའི་སྒོ་དྲུག གཉེན་པོ་སྟོབས་བཞི་ཚང་བའི་སྒོ་ནས་བཤགས་པས་སྦྱངས་འབྲས་སྡིག་སྒྲིབ་ཐམས་ཅད་དག་ནས་རྡོ་རྗེ་སེམས་དཔའི་གོ་འཕང་ཐོབ་པར་འགྱུར་བ་ཡིན་ནོ། ། དེ་ནས་ཐུན་མོང་མ་ཡིན་པའི་སྔོན་འགྲོ་གསུམ་གྱི་བསོད་ནམས་ཚོགས་བསགས་ཀྱིས་ནི། བསྐལ་པ་དང་པོའི་མིས་ལན་གྲངས་གཞན་ལ་མྱོང་འགྱུར་གྱི་ལས་བསོག་པ་སྦྱོང་སྟེ། དེ་ཡང་ཞིབ་ཏུ་ཕྱེ་ན། ལས་བསོག་པའི་རྟེན་སྔར་རང་གིས་ཇི་སྙེད་བླངས་པ།
མ་འོངས་པ་ན་ལེན་པར་འགྱུར་བ་དང་། ད་ལྟ་བླངས་ནས་ཡོད་པ་རྣམས་བསོད་ནམས་ཀྱི་ཚོགས་བསོག་པ་པོ་གསང་བ་འདུས་པར་བསྒྱུར་བས་སྦྱོང་ཞིང་། རྟེན་དེ་དག་ལ་ལས་བསོག་པའི་ཡུལ་བླ་མ་དཀོན་མཆོག་སྣོད་བཅུད་ཀྱི་འཇིག་རྟེན་དང་བཅས་པ་རྣམས་བླ་མ་དང་གཉིས་སུ་མེད་པའི་གསང་བ་འདུས་པ་མི་བསྐྱོད་པའི་དཀྱིལ་འཁོར་གྱི་ལྷ་ཚོགས་ཚོགས་ཞིང་དུ་བཞུགས་པས་སྦྱོང་ལ། ལས་ཐམས་ཅད་ལུས་ངག་ཡིད་གསུམ་གྱི་སྒོ་ནས་བསགས་པའི་ལས་སུ་འདུ་བས་ཚུལ་དེ་དག་ཕྱག་དང་མཆོད་པ་སོགས་སུ་བསྒྱུར་ནས་སྦྱོང་བ་ཡིན་ནོ། ། དེས་ན་བསོད་ནམས་ཚོགས་བསགས་ཀྱི་དགོས་པ་ཡང་། རྗེ་བཙུན་རྩེ་མོས། དེ་ལྟར་ཚོགས་བསགས་བྱས་པ་ལ། ། དགོས་པ་རྣམ་པ་གཉིས་གསུངས་ཏེ། ། རྒྱུད་དག་པ་ཡི་དགོས་པ་དང་། ། སྔོན་གྱི་རྒྱལ་དང་མཚུངས་བྱའོ། །
ཞེས་རང་གི་རྒྱུད་དག་པར་འགྱུར་བ་དང་། སྔོན་སྟོན་པའི་མཛད་པའི་རྣམ་འཕྲུལ་དང་མཚུངས་པ་དང་གཉིས་སུ་གསུངས། དེའི་དགོས་པ་དང་པོ་ནི། དཔེར་ན་ཕ་རོལ་པོ་ཞིག་ལ་བཟའ་བ་བཟང་པོ་ཞིག་འདྲེན་ན། ཐོག་མར་བཟའ་བའི་སྣོད་དེ་དག་པར་བྱས་ནས། གཟོད་བཟའ་བ་བླུགས་ཏེ་འདྲེན་པ་ལྟར། དང་པོར་བསོད་ནམས་ཀྱི་ཚོགས་བསགས་ཀྱིས་རང་རྒྱུད་དག་པར་བྱས་ཏེ། དེ་ནས་རང་ཉིད་ལྷར་བསྐྱེད་པ་ཡིན་ཏེ། ཇི་སྐད་དུ་སྔར་གྱི་ལུང་དེའི་མཇུག་དེ་མ་ཐག་པར། དེ་ལ་དགོས་པ་དང་པོ་ནི། །
དཔེར་ན་སྣོད་ནང་བཟའ་འདྲེན་པ། ། དང་པོ་སྣོད་དག་བྱས་ནས་ནི། ། དེ་ནས་སྣོད་དུ་བཟའ་འདྲེན་ལྟར། ། དང་པོར་ཚོགས་བསགས་རྒྱུད་དག་པ། ། སྣོད་ཀྱི་དྲི་མ་དག་བྱས་མཚུངས། ། དེ་ནས་ཚོགས་རྫོགས་ལྷར་བསྐྱེད་པ། ། སྣོད་དུ་བཟའ་འདྲེན་ཇི་བཞིན་ནོ། ། ཞེས་གསུངས་པ་ལྟར་རོ། ། དགོས་པ་གཉིས་པ་ནི། འོ་སྐོལ་གྱི་སྟོན་པས་ཐོག་མར་ཚོགས་རྒྱ་ཆེན་པོ་བསགས་ཏེ་མཐར་སངས་རྒྱས་པ་ལྟར།
ཐོག་མར་ཕྱག་དང་མཆོད་པ་སོགས་ཀྱི་ཚོགས་བསགས་ཏེ། དེ་ནས་ལྷར་བསྐྱེད་པས་ན། སྔོན་བྱུང་སྟོན་པའི་རྣམ་འཕྲུལ་དང་མཚུངས་པ་ཞེས་བྱ་སྟེ། སྔར་གྱི་ལུང་གི་འཕྲོས་དེ་མ་ཐག་པར། དགོས་པ་གཉིས་པའང་བཤད་བྱ་སྟེ། ། རྒྱལ་བས་སྔོན་དུ་ཚོགས་བསགས་ཏེ། ། དེ་རྗེས་སངས་རྒྱས་དེ་བཞིན་དུ། ། མཆོད་སོགས་ཚོགས་བསགས་པ་དང་མཚུངས། ། དེ་ནས་ལྷ་ཡི་རྣམ་བསྐྱེད་པ། ། མངོན་པར་རྫོགས་སངས་རྒྱས་དང་མཚུངས། །
ཞེས་གསུངས་པས་སོ། ། དེ་ཡང་ཕ་རོལ་ཏུ་ཕྱིན་པའི་ལུགས་ལ་བསྐལ་པ་གྲངས་མེད་གསུམ་ལ་སོགས་པར་ཚོགས་བསགས་ནས། མཐར་མངོན་པར་རྫོགས་པར་སངས་རྒྱས་པའི་ཚུལ་དེ་སྟན་ཐོག་གཅིག་ཏུ་བསྒོམ་པ་སྟེ། ཚོགས་བསགས་ནས་མངོན་པར་རྫོགས་པར་སངས་རྒྱས་པའི་གནས་དང་། དེར་ཐོག་མར་ལོངས་སྤྱོད་རྫོགས་པའི་སྐུར་སངས་རྒྱས་ནས། སྤྲུལ་པའི་སྐུས་སེམས་ཅན་གྱི་དོན་མཛད་པ་སླར་ཡང་ཡང་དག་པའི་མཐའ་འམ་ཆོས་དབྱིངས་སུ་ཞུགས་པ་ལ་སོགས་པ་དང་མཚུངས་པས་ན། གསང་སྔགས་འབྲས་བུ་ལམ་བྱེད་ཀྱི་ཉམས་ལེན་དུ་འགྱུར་བར་རྗེ་བཙུན་རྩེ་མོས་གསུངས་པ་ཡིན་ནོ། ། གཉིས་པ་ཡེ་ཤེས་ཀྱི་ཚོགས་བསགས་པ་ནི། སྒྲུབ་ཐབས་ལས། དེ་ནས།
ཨོཾ་སྭཱ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། ཆོས་ཐམས་ཅད་རྒྱུ་འབྲས་ངོ་བོ་གསུམ་དང་བྲལ་བའི་སྟོང་པ་ཉིད་དུ་གྱུར། ཅེས་བརྗོད་ཅིང་བསམ་པ་ཡེ་ཤེས་ཀྱི་ཚོགས་བསགས་པའོ། ། ཞེས་གསུངས་པས་བསྟན། འདི་ལ་སྤྱིའི་དོན་དང་། གཞུང་དོན་ཉམས་ལེན་དང་སྦྱར་བ་གཉིས་ལས། དང་པོ་ལ་གཉིས་ཏེ། སྟོང་ཉིད་ཇི་ལྟར་བསྒོམ་པའི་ཚུལ་དང་། དེ་ལྟར་བསྒོམ་པའི་དགོས་པ་བཤད་པའོ། ། སྤྱིར་སྟོང་པ་ཉིད་བསྒོམ་ཚུལ་ལ།

རྗེ་བཙུན་རྩེ་མོས། བཙན་ཐབས་སུ་སྟོང་པ་ཉིད་བསྒོམ་པ་དང་། བཤིགས་ནས་བསྒོམ་པ་གཉིས་སུ་མཛད་ནས། དང་པོ་ནི་སྔགས་བརྗོད་དེ་དེའི་དོན་དྲན་པ་ཙམ་གྱི་སྒོ་ནས་སྟོང་ཉིད་བསྒོམ་པ་དང་། ཕྱི་མ་ནི་གཅིག་དང་དུ་བྲལ་ལ་སོགས་པའི་རིགས་པས་དངོས་པོ་རྣམས་རང་བཞིན་མེད་པར་བྱས་ནས་གཟོད་སྔགས་ཀྱིས་འདྲེན་པར་བྱེད་པ་ལ་བཤད་པ། དེའི་དང་པོ་ནི་གང་ཟག་བློ་མཆོག་སྟོང་ཉིད་ཀྱི་ལྟ་བ་ཁོང་དུ་ཆུད་པས་སྟོང་ཉིད་ལ་སེམས་གཏད་ཙམ་གྱིས་སྣང་བ་ཐམས་ཅད་མི་དམིགས་པར་འགྲོ་བའམ། སྐལ་ལྡན་ཅིག་ཆར་བ་སྔར་དབུ་མའི་ལྟ་བ་ལ་ཐོས་བསམ་མ་བྱས་ཀྱང་གསང་སྔགས་ཀྱི་སྟོང་ཉིད་བསྒོམ་ཚུལ་ལ་ཞུགས་པའི་དབང་དུ་བྱས་པ་ཡིན་ཞིང་། ཕྱི་མ་ནི་སྔར་དབུ་མའི་ལྟ་བ་ལ་ཐོས་བསམ་བྱས་ཀྱང་རང་རྒྱུད་ལ་ལྟ་བ་དེ་གོམས་པར་འགྱུར་བའི་ཕྱིར་རྩོལ་བའི་སྒོ་ནས་སྟོང་ཉིད་དེ་བསྒོམ་དགོས་པའི་གང་ཟག་གི་ཕ་རོལ་ཏུ་ཕྱིན་པ་དང་ཐུན་མོང་དུ་སྟོང་ཉིད་བསྒོམ་ཚུལ་ཡིན་ནོ། ། དེ་གཉིས་ཀ་ལ་སྣང་བའི་སྟེང་དུ་བདེན་འཛིན་གྱི་དྲི་མ་སྦྱོང་དགོས་པར་མ་ཟད། སྣང་བ་ཉིད་ཀྱང་མི་དམིགས་པར་བསྒོམ་དགོས་ཏེ། རེ་ཞིག་སྣང་བ་ཉིད་ཀྱང་མི་དམིགས་པར་མ་བསྒོམས་ན།
སྣང་བ་དམིགས་པའི་ངང་ལས་བདག་ཉིད་ལྷར་བསྐྱེད་མི་ནུས་པས་སོ། ། འདི་ལ་རི་བོ་དགེ་ལྡན་པས། སྣང་བ་མེད་པར་བསྒོམས་ན་སྣང་བ་ལ་སྐུར་བ་བཏབ་པའི་ལོག་ལྟར་འགྱུར་བས་ངན་འགྲོའི་རྒྱུ་ཡིན་གྱི། བདེ་འགྲོའི་རྒྱུ་ཙམ་དུ་ཡང་མི་འགྱུར་ན་ཚོགས་བསགས་སུ་ག་ལ་རུང་། དེས་ན་སྣང་བའི་སྟེང་དུ་བདེན་པ་གསལ་ནས་སྣང་བ་ཉིད་མི་གསལ་བར་སྣང་ལ་རང་བཞིན་མེད་པ་སྒྱུ་མ་ལྟ་བུར་བསྒོམ་པ་ཡེ་ཤེས་ཀྱི་ཚོགས་བསགས་ཀྱི་དོན་ཡིན་ནོ། ། ཞེས་དང་། ཡེ་ཤེས་ཚོགས་བསགས་ཀྱི་སྟོང་ཉིད་བསྒོམ་པའི་དོན། སྣང་བའི་སྟེང་དུ་བདེན་པ་གསལ་ནས་བདེན་མེད་སྒྱུ་མ་ལྟ་བུའི་སྣང་བ་ནི་གསལ་དུ་མི་རུང་སྟེ། དེ་གསལ་ནས་ཐ་སྙད་བདེན་པ་ལ་སྐུར་བ་བཏབ་པས་ཆད་ལྟར་འགྱུར་བའི་ཕྱིར་དང་། ཆད་ལྟ་ནི་སེམས་ཅན་དམྱལ་བའི་རྒྱུ་ཡིན་པས་ཡེ་ཤེས་ཚོགས་བསགས་སུ་མི་རུང་བའི་ཕྱིར་རོ། །
གནད་འདི་མ་རྟོགས་པར་བོད་སྔ་མ་དག་བཙན་ཐབས་སུ་སྟོང་ཉིད་བསྒོམ་པ་ཞེས་བྱ་བ། སྔགས་བརྗོད་པ་ཙམ་གྱིས་སྐད་ཅིག་གིས་སྣང་བ་ཐམས་ཅད་མི་དམིགས་པར་བསམ་པ་ནི་ལོག་རྟོག་ཆེན་པོ་ཡིན་ཏེ། དེ་ལྟར་ན་ཐོ་བ་བུམ་པའི་འཇིག་རྒྱུ་ཡིན་པ་ལྟར། སྟོང་ཉིད་སྣང་བའི་འཇིག་རྒྱུར་ཐལ་བའི་ཕྱིར་རོ། ། ཞེས་སློབ་དཔོན་རིན་པོ་ཆེའི་སྟོང་ཉིད་བཙན་ཐབས་སུ་བསྒོམ་པ་ཞེས་པ་དང་། དེའི་ཚེ་སྣང་བ་ཡང་མི་དམིགས་པར་བསྒོམ་པར་གསུངས་པའི་ཐུགས་བཞེད་ལོག་རྟོག་ཆེན་པོར་འདོད་ལ། དེ་ལ་ཀུན་མཁྱེན་ཆེན་པོའི་མན་ངག་རྣམ་བཤད་ལས། འོ་ན་ཁྱོད་ཀྱི་གསང་བ་འདུས་པའི་ཡེ་ཤེས་ཀྱི་ས་བསྐྱེད་པའི་སྐབས་སུ། ཁམས་གསུམ་སྣོད་བཅུད་སྲུང་བའི་འཁོར་ལོ་དང་བཅས་པ་འོད་གསལ་སྟོང་པ་ཉིད་དུ་ཐིམ་པར་བསམ་པར་འདོད་པ་ལ་ཡང་མཚུངས་ཏེ། ཐ་སྙད་དུ་དེ་དག་ལ་སྐུར་བ་བཏབ་པས་བདེ་འགྲོའི་རྒྱུ་ཙམ་དུ་མི་མི་རུང་ན།
ཡེ་ཤེས་ཀྱི་ས་བསྐྱེད་པར་ག་ལ་རུང་ཞེས་བརྗོད་ན་ལན་ཅི་སྨྲ། དེ་ལ་ཡང་ལན་འདི་སྐད་སྨྲ་བར་སྣང་སྟེ། ཁོ་བོས་དེའི་ཚེ་སྣོད་བཅུད་སྲུང་བའི་འཁོར་ལོ་དང་བཅས་པ་རེ་ཞིག་བློ་ངོར་མི་དམིགས་པར་བསྒོམ་པ་ཙམ་ཡིན་གྱི་མེད་པར་མ་བཏང་ཕྱིར་ཞེས་སྨྲའོ། ། འོ་ན་རྒྱུ་མཚན་དེ་ཉིད་གཞན་གྱིས་ཅིའི་ཕྱིར་སྨྲ་མི་ཤེས། གལ་ཏེ་གཞན་གྱིས་མེད་པར་བཏང་བས་སྨྲ་རྒྱུ་མེད་དོ་སྙམ་ན། བློ་ངོར་མེད་པ་ཙམ་གྱིས་མེད་པར་བཏང་ན། ཁྱོད་ཉིད་ཀྱིས་ཀྱང་མེད་པར་བཏང་ལ། སྣང་བ་རང་ངོས་ནས་མེད་པར་བཏང་བ་ནི་གཞན་གྱིས་ཀྱང་མ་བྱས་ཏེ། ད་དུང་སྣང་བ་འདུག་པའི་ཕྱིར་རོ། ། ཡེ་ཤེས་ཚོགས་བསགས་ཀྱི་སྐབས་སུ་སྣང་བ་མི་དམིགས་པར་བསྒོམས་པས་ཐ་སྙད་ལ་སྐུར་བ་བཏབ་ན་དོན་དམ་པར་སྣང་བ་མི་དམིགས་པར་བསྒོམས་པས་ཀྱང་ཐ་སྙད་ལ་སྐུར་བ་བཏབ་པར་འགྱུར་ཏེ།
ཡེ་ཤེས་ཚོགས་བསགས་ནི་དོན་དམ་གནས་ཚུལ་བསྒོམ་པའི་སྐབས་ཡིན་པའི་ཕྱིར་རོ། ། ཁྱོད་ཉིད་སྐབས་འདིར་སྣང་བ་མི་གསལ་ན། འོག་ཏུ་རྟེན་དང་བརྟེན་པར་བཅས་པའི་འཁོར་ལོ་སྒོམ་པའི་ཚེ། རང་གི་གོས་དང་། གདན་དང་། གནས་ཁང་དང་། གདོས་བཅས་ཀྱི་ཕུང་པོ་འདི་དག་གཞལ་ཡས་ཁང་གི་ཕྱི་ན་ཡོད་པ་ཡིན་ནམ། ནང་ན་ཡོད་པ་ཡིན། རང་གི་གོན་པའི་གོས་རྣམས་ལྷ་དེ་ཉིད་ལ་གཡོགས་པའི་ཚུལ་དུ་ཡོད་པ་ཡིན་ནམ། མཐའ་སྐོར་དུ་ཡོད་པ་ཡིན་ལེགས་པར་སོམས་ལ་སྨྲོས་ཤིག
འདི་ལྟར་སྨྲ་བ་དེས་ནི་བསྐྱེད་རིམ་རྣལ་མ་ཞིག་མ་བསྒོམས་པར་གསལ་ལོ། ། གཞན་ཡང་སྟོང་པའི་ངང་ལས་ཞེས་པའི་དོན་ཡང་སྨྲ་དགོས་ཏེ། ཁྱོད་བསྒོམ་པའི་སྟོང་ཉིད་སྣང་བ་མི་གསལ་བར་བདེན་པ་གསལ་བ་ཙམ་ཡིན་པས་བདེན་པར་མེད་པའི་ངང་ལས། སླར་ཡང་བདེན་པར་ཡང་ཞེས་པར་སོང་བའི་ཕྱིར། སྣང་བ་གསལ་བར་འདོད་པ་ལ་ཡང་མཚུངས་སོ་སྙམ་ན། དེ་དག་ནི་ཐ་མལ་གྱི་སྣང་བ་ཙམ་ཡང་མི་དམིགས་པའི་ངང་ལས་སླར་ཡང་སྣང་བ་འཆར་བ་འདི། ཐ་མལ་གྱི་སྣང་བ་འཆར་བ་བཀག་ནས་ལྷའི་སྣང་བར་གྲུབ་ཅེས་པའི་དོན་ཡིན་ལ། ཉེས་པ་མི་མཚུངས་པའི་སྟེང་དུ་ཡེ་ཤེས་ཚོགས་བསག་གི་དོན་ཉིད་ཀྱང་རྟོགས་པར་འགྱུར་རོ། ། ཕ་རོལ་ཏུ་ཕྱིན་པའི་དབུ་མའི་སྐབས་སུ་ཡང་། སྣང་བ་དེའི་གནས་ཚུལ་ལ་དཔྱད་པའི་ཚེ།
སྣང་བ་དེ་ཉིད་མི་རྙེད་པ་ཐལ་འགྱུར་བའི་ལུགས་མཆོག་དམ་པ་ཡིན་པ་ནི་གཞན་དུ་བཤད་ཟིན་ཏོ། ། རྡོ་རྗེ་ཐེག་པའི་སྐབས་འདིར་དབང་གི་སྐབས་སུ་ལྟ་བ་བསྒོམ་པ་ལ་སྣང་བའི་དམིགས་པ་གང་ཡང་མེད་པ་བཙན་ཐབས་སུ་བསྒོམ་པ་འདི་མཆོག་ཡིན་པ་ལ་དགོངས་ནས། རྗེ་བཙུན་རྩེ་མོས་སྣང་ལ་རང་བཞིན་མེད་པར་བསྒོམ་པ་དང་། སྣང་མེད་དུ་བསྒོམ་པའི་ལུགས་གཉིས་ལས། འདི་ནི་སྣང་བ་མེད་པར་བསྒོམ་པའི་ལུགས་སོ། ། ཞེས་གསུངས་པ་ལྟར་ཤེས་པར་བྱའོ། ། ཞེས་གསུངས། ཀུན་མཁྱེན་གྱིས་ཀྱང་གསང་འདུས་འཇམ་རྡོར་གྱི་རྣམ་བཤད་ལས། འདིའི་དོན་ལ་དཔྱད་ན་ཁྱོད་ཀྱི་ཕྱོགས་སྔར་བྱས་པའི་སྣང་བ་གསལ་བའི་དོན། སྣང་བ་ཐམས་ཅད་གཏན་མེད་དུ་བཏང་བ་ལ་བྱེད་དམ།
དེའི་ཚེ་རེ་ཞིག་བློ་ངོར་མི་དམིགས་པ་ཙམ་ལ་བྱེད། དང་པོ་ལྟར་ན་ཁྱོད་ཀྱི་ཕྱོགས་སྔར་བྱས་པའི་རྣལ་འབྱོར་པ་དེས་ཡེ་ཤེས་ཚོགས་བསགས་བསྒོམས་པའི་རྗེས་སུ་ད་ལྟར་གྱི་སྣང་བ་འདི་དག་རྒྱུ་མེད་པར་གསར་དུ་བྱུང་བ་ཡིན་ནམ། ཡང་ན་ད་ལྟ་ཡང་སྣང་བ་གཏན་མེད་གང་ཡིན་སྨྲ་དགོས་ཏེ། དེའི་ཚེ་སྣང་བ་ཐམས་ཅད་གཏན་མེད་དུ་བཏང་འདུག་པའི་ཕྱིར། གཉིས་པ་ལྟར་ན་ལུང་དང་འགལ་བ། མྱོང་བ་དང་འགལ་བ། ཁས་བླངས་དང་འགལ་བ་གསུམ་ལས། དང་པོ་ནི། ཁྱོད་ཡེ་ཤེས་ཚོགས་བསག་གི་ཚེ་སྣང་བ་རེ་ཞིག་བློ་ངོར་མི་དམིགས་པ་ཙམ་ཡང་བཀག་ནས་སྣང་བ་དམིགས་པར་འདོད་ན། ཞལ་ལུང་གི་འགྲེལ་པར།
བྱང་ཆུབ་ཀྱི་སེམས་བྱིན་གྱིས་རླབས་པའི་སྔགས་ཀྱིས། གུད་ན་ཡོད་པ་ལྟ་བུའི་ཕྱི་རོལ་གྱི་རང་བཞིན་སྟོང་པར་བྱས་ཏེ། དེར་སྣང་བ་ཡིད་ལ་མི་བྱེད་པའོ། ། ཞེས་གསུངས་པ་འདི་དང་འགལ་ལོ། ། གཉིས་པ་ནི། དེའི་ཚེ་བློ་ངོར་སྣང་བ་མི་གསལ་ན། ཁང་མིག་ཆུང་ངུ་ཞིག་གི་ནང་དུ་རྣལ་འབྱོར་པ་གནས་ནས་རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་རྒྱ་ཆེ་བ་བསྒོམ་པའི་ཚེ། ཁང་པ་ཆུང་ངུ་དེ་གཞལ་ཡས་ཁང་གི་ཕྱི་རོལ་ན་ཡོད་དམ། ནང་དུ་ཡོད། རང་གིས་བཏིངས་པའི་གདན་དེ་གདན་པད་ཟླ་སོགས་ཀྱི་སྟེང་ན་ཡོད་དམ་འོག་ན་ཡོད།
ལུས་ལ་གོན་པའི་གོས་དེ་ཞལ་ཕྱག་མང་པོ་བསྒོམ་པའི་ཕྱི་རོལ་ན་གཡོགས་པ་ལྟ་བུར་ཡོད་དམ། དཀྲིས་པའི་ཚུལ་ཡོད་ལེགས་པར་སོམས་ལ་སྨྲོས་ཤིག དེའི་ཚེ་ཁང་ཆུང་སོགས་ཡིད་ལ་མི་བྱེད་པ་ཡིན་ནོ་སྙམ་ན། གཞན་གྱིས་ཀྱང་དེ་ལས་གཞན་གཏན་མེད་ཇི་ལྟར་བྱས་སེམས་རྣལ་དུ་ཕོབ་ལ་སྨྲོས་ཤིག གསུམ་པ་ནི་ཁྱེད་རང་གི་འདུས་པ་འཕགས་ལུགས་ཀྱི་ཡེ་ཤེས་ཀྱི་ས་བསྐྱེད་པའི་སྐབས་སུ། སྣོད་བཅུད་སྲུང་བའི་འཁོར་ལོ་དང་བཅས་པ་འོད་གསལ་སྟོང་པ་ཉིད་དུ་ཐིམ་ཅེས་དང་། ལྷག་མོས་འོད་གསལ་དུ་ཐིམ་པའི་སྐབས་སུ་ལྷག་མོས་ཀྱི་ལྷ་ཐམས་ཅད་གཙོ་བོའི་ལུས་ལ་བསྡུས། གཙོ་བོའི་ལུས་ཀྱང་རིམ་གྱིས་བསྡུས་ནས་མི་དམིགས་པར་བཤད་པ་དང་། གཙོ་བོ་འོད་གསལ་དུ་བསྡུ་བའི་སྐབས་སུ་ཡང་། དེ་ལྟར་ཁས་བླངས་པ་དང་འགལ་ཏེ།
དེ་ལྟ་བུའི་སྣང་བ་གསལ་ན་ཐ་སྙད་བདེན་པ་ལ་སྐུར་བ་བཏབ་པའི་ཆད་ལྟ་ཡིན་པས་སེམས་ཅན་དམྱལ་བའི་རྒྱུ་ཡིན་གྱི། ཡེ་ཤེས་ཀྱི་སའི་ཆ་བསྐྱེད་པ་སོགས་སུ་མི་རུང་བའི་ཕྱིར། ཞེས་དང་། ཡེ་ཤེས་ཀྱི་སའི་ཆ་བསྐྱེད་པ་སོགས་སྣང་བ་དེ་དག་གི་འཇིག་རྒྱུར་ཐལ་པའི་ཕྱིར་རོ། ། ཞེས་ཅིའི་ཕྱིར་མི་མཚུངས། དེའི་ལན་ལ་གཟུ་བོར་མི་གནས་པའི་རྒོལ་བ་དེ་ན་རེ། ངེད་ཀྱིས་དེའི་ཚེ་སྣང་བ་དེ་དག་རེ་ཞིག་བློ་ངོར་མི་དམིགས་པ་ཙམ་ཡིན་གྱི་གཏན་མེད་དུ་མ་བཏང་། ཁྱེད་ཀྱིས་གཏན་མེད་དུ་བཏང་བ་ཡིན་ནོ་ཞེས་སྨྲའོ། ། འདིའི་ལན་དྲན་པ་གནས་པའི་ངོར་གོང་དུ་བརྗོད་ཟིན་ཀྱང་། ད་ནི་སྨྱོན་པ་དང་ལྷན་ཅིག་མི་རྩོད་དོ། །
ཞེས་སོགས་རྒྱ་ཆེར་གསུངས་པས། དགེ་ལྡན་པའི་འདོད་པ་དེ་ལ་སྐྱོན་ཇི་ལྟར་གནས་པའི་ཚུལ་ནི། རྣམ་དཔྱོད་དང་ལྡན་པ་དག་གིས་ཀུན་མཁྱེན་ཆེན་པོའི་གསུང་དེ་དག་གི་དོན་ལ་ཞིབ་ཏུ་དཔྱད་པས་བདེ་བླག་ཏུ་རྟོགས་པར་འགྱུར་བས། འདིར་ནི་དགག་སྒྲུབ་ཀྱི་རྣམ་གཞག་ཆེར་མ་སྤྲོས་སོ། ། ཡང་ཡེ་ཤེས་ཚོགས་བསགས་ཀྱི་སྟོང་ཉིད་བསྒོམ་པའི་དོན་ལ། ཀུན་མཁྱེན་དོལ་པོ་དང་། པཎ་ཆེན་ཤཱཀྱ་མཆོག་ལྡན་སོགས་གཞན་སྟོང་གི་གྲུབ་མཐའི་མིང་བཏགས་ནས་དབུ་སེམས་གང་ཡང་མ་ཡིན་པའི་ཐེག་པ་ཆེན་པོར་ཁས་འཆེ་བ་དག་ན་རེ། གཟུང་འཛིན་གཉིས་ཀྱིས་སྟོང་པའི་ཤེས་པ་རང་རིག་རང་གསལ་བདེན་པར་གྲུབ་པ་ནི། སྟོང་ཉིད་ཡེ་ཤེས་རྡོ་རྗེའི་རང་བཞིན་ཡིན་ལ་དེ་ལ་ང་རྒྱལ་འཇོག་པ་ཡིན་ལ། འོག་ཏུ་ལྷར་བསྐྱེད་པ་ཡང་དེ་ཉིད་བསྐྱེད་པ་ཡིན་ནོ། །
གཉིས་སྟོང་གི་རང་རིག་དེ་ནི་ཆོས་དབྱིངས་དང་། བདེ་གཤེགས་སྙིང་པོ་དང་། དོན་དམ་བདེན་པ་དང་། ཀུན་གཞིའི་ཡེ་ཤེས་ཀྱང་ཡིན་ལ། འདི་ཉིད་བརྗོད་བྱའི་གཙོ་བོར་སྟོན་པའི་སྡོམ་རྣམ་གཉིས་དང་། ཚད་མ་རྣམ་འགྲེལ་དང་། ཉི་ཤུ་པ་དང་། སུམ་ཅུ་པའི་རབ་བྱེད་རྣམས་ཀྱང་དབུ་མ་ཆེན་པོའི་གཞུང་ཡིན་ཞིང་། ཀྱཻ་རྡོར་དང་གསང་འདུས་ལ་སོགས་པའི་རྒྱུད་སྡེ་རྣམས་ཀྱི་དགོངས་པའང་འདི་ཉིད་ཡིན་ནོ། ། དབུ་མའི་གཞུང་ལས།
ཡོད་མིན་མེད་མིན་སོགས་མཐའ་བཞིའི་སྤྲོས་བྲལ་སྟོན་པ་རྣམས་ཡུལ་ཆོས་དབྱིངས་མཐའ་བཞིའི་སྤྲོས་བྲལ་དུ་སྟོན་པ་མ་ཡིན་གྱི་ཡུལ་ཅན་མངོན་ཞེན་འགོག་པའི་ཚུལ་སྟོན་པ་ཡིན་ནོ་ཞེས་སྨྲ་བར་བྱེད་དོ། ། དེ་དགག་པ་ལ་ཀུན་མཁྱེན་ཆེན་པོའི་འཇམ་རྡོར་རྣམ་བཤད་ལས། སེམས་ཅན་ཐམས་ཅད་འབད་མེད་དུ་གྲོལ་བར་ཐལ་བ། གྲུབ་མཐའ་བཞིའི་རྣམ་གཞག་མི་རུང་བ། སེམས་ཙམ་གྱི་གྲུབ་མཐའ་དང་། དེ་སྨྲ་བའི་གང་ཟག་མི་རུང་བ། མཐར་ཐུག་གི་ལྟ་བ་ངོས་བཟུང་མི་རུང་བ། དབུ་མའི་དོན་མི་རུང་བ། འཁོར་འདས་ཀྱི་བྱ་བྱེད་མི་རུང་བ། ཞེན་པ་འགོག་ཚུལ་རྒྱ་ནག་གི་ལྟ་བར་འགྱུར་བ།
རྗེས་ཀྱི་ཚིག་སྦྱོར་མི་རུང་བ། གོང་འོག་དང་ཟུང་འཇུག་མི་རུང་བ་སྟེ། རིགས་པ་ཆེན་པོ་དགུ་འཕངས་ནས་དཔྱིས་ཕྱིན་པ་འགོག་པར་མཛད་པས་ཤེས་པར་འདོད་ན་རྣམ་བཤད་དེ་ཉིད་ལ་བལྟ་བར་བྱའོ། ། དེ་ལྟར་ཁ་བ་ཅན་གྱི་ལྗོངས་འདིར་མཐར་ཐུག་གི་ལྟ་བ་ལ་མི་མཐུན་པ་མང་བའི་སྟོབས་ཀྱིས་ཡེ་ཤེས་ཚོགས་བསགས་ཀྱི་སྐབས་ཀྱི་སྟོང་ཉིད་བཞེད་ཚུལ་ལ་ཡང་མི་མཐུན་པ་དུ་མ་འབྱུང་ཞིང་། དེ་བཞིན་དུ་འཕགས་ཡུལ་དུ་ཡང་ཡེ་ཤེས་ཚོགས་བསོག་གི་སྔགས་དོན་སྟོང་པ་ཉིད་ཡེ་ཤེས་སེམས་དཔའི་རང་བཞིན་གྱི་བདག་ཉིད་ངའོ་ཞེས་པའི་དོན་ལ། སློབ་དཔོན་ཤནྟི་པ་སོགས་སེམས་ཙམ་པའི་གྲུབ་མཐའ་ཁས་ལེན་པའི་གསང་སྔགས་པ་དག ཀུན་བཏགས་ཀྱིས་བསྡུས་པའི་ཆོས་ཐམས་ཅད་རང་བཞིན་རྒྱུ་དང་འབྲས་བུ་དང་བྲལ་བ་ནི་སྟོང་པ་ཉིད་ཡིན་ལ། དེའི་ཡེ་ཤེས་ནི་རྣམ་ཐར་སྒོ་གསུམ་རོ་གཅིག་པའི་སེམས་ཞེས་བྱ་བའི་དོན་ཏོ། ། དེ་ཉིད་མི་མཐུན་ཕྱོགས་ཀྱིས་མི་བཤིག་པའི་ཕྱིར་རྡོ་རྗེ་དང་། རང་གི་ངོ་བོས་ཡོད་པས་རང་བཞིན་དང་།
བདེན་པའི་བདག་ཉིད་ཅན་ཡིན་པས་བདག་ཉིད་དེ། དེ་ལ་ང་རྒྱལ་འཇོག་པ་ཡིན་ནོ། ། ཞེས་བཞེད། དེ་ལ་དབུ་མའི་གྲུབ་མཐའི་ཞལ་འཛིན་པའི་སློབ་དཔོན་དག་གིས། དེ་ལྟར་ན་སངས་རྒྱས་ཀྱི་སངས་རྒྱས་རང་བཞིན་གྱི་ཡོད་པ་དགོས་པ་ལས། དེ་ནི་གཅིག་དང་དུ་མ་ལ་སོགས་པའི་རང་བཞིན་གྱིས་སྟོང་པའི་ཕྱིར་ན་རང་བཞིན་གྱིས་མེད་པ་ཉིད་ཡིན་ཏེ། ཤེར་ཕྱིན་གྱི་མདོ་ལས། སངས་རྒྱས་ཀྱང་སྒྱུ་མ་ལྟ་བུ་རྨི་ལམ་ལྟ་བུ། མྱ་ངན་ལས་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུའོ། ། མྱ་ངན་ལས་འདས་པ་ལས་ཆེས་ཁྱད་པར་དུ་འཕགས་པའི་ཆོས་འགའ་ཞིག་ཡོད་ན།
དེ་ཡང་སྒྱུ་མ་ལྟ་བུ་རྨི་ལམ་ལྟ་བུའོ་ཞེས་ང་སྨྲའོ། ། ཞེས་གསུངས་པས་སོ། ། རང་བཞིན་མེད་པ་དེ་ཡང་ནམ་མཁའི་མེ་ཏོག་གམ། རི་བོང་གི་རྭ་ལྟར་ཅི་ཡང་མེད་པ་ནི་མ་ཡིན་ཏེ་དེ་བཞིན་ཉིད་དང་། ཡང་དག་མཐའ་ལ་སོགས་པའི་མིང་གི་རྣམ་གྲངས་དང་ལྡན་པའི་རྣམ་ཀུན་མཆོག་ལྡན་གྱི་སྟོང་ཉིད་ཡིན་ལ། དེ་ཉིད་རང་བཞིན་གྱིས་གྲུབ་ན། རྒྱལ་བ་རྣམས་ཀྱི་སྟོང་པ་ཉིད། ། ལྟ་ཀུན་ངེས་པར་འབྱུང་བར་གསུངས། ། གང་དག་སྟོང་པ་ཉིད་ལྟ་བ། ། དེ་ནི་བསྒྲུབ་ཏུ་མེད་པར་གསུངས། །
སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཇི་ལྟར་སྦྲུལ་ལ་བཟུང་ཉེས་དང་། ། རིག་སྔགས་ལོག་པར་བསྒྲུབ་པ་བཞིན། ། ཞེས་གསུངས་པ་དང་འགལ་ལོ། ། གཞན་ཡང་སྟོང་ཉིད་ཀྱི་དོན་རང་གི་ངོ་བོས་སྟོང་པ་མ་ཡིན་པར་ཆོས་གཞན་གྱིས་སྟོང་པ་ལ་བྱེད་ན། དངོས་པོ་དང་དེའི་སྟོང་ཉིད་ཐ་དད་པ་ཞིག་གམ་ཐ་མི་དད་པ་གང་ཡིན། དང་པོ་ལྟར་ན་དངོས་པོ་རྣམས་དོན་དམ་པ་སྟོང་པ་ཉིད་དུ་མི་རུང་ཞིང་། ཕྱི་མ་ལྟར་ན་སྟོང་ཉིད་ཀྱི་དོན་རང་ཆོས་གཞན་གྱིས་སྟོང་པ་ཡིན་གྱི། རང་གི་ངོ་བོས་སྟོང་པ་མ་ཡིན་ནོ་ཞེས་པའི་དམ་བཅའ་ཉམས་སོ་ཞེས་སོགས་རིགས་པ་དུ་མས་སུན་ཕྱུང་ནས།
རྡོ་རྗེ་ཐེག་པའི་མཐར་ཐུག་གི་ལྟ་བ་ཡང་དབུ་མ་དང་མཐུན་པར་བཀྲལ་ཏེ། ཡེ་ཤེས་ཚོགས་བསག་གི་སྟོང་ཉིད་ཀྱང་རང་གི་ངོ་བོས་སྟོང་པ་ལ་བཞེད་པ་ཡིན་ནོ། ། ཚུལ་དེ་ལྟར་དུ་བོད་ཀྱི་མཁས་པ་ཆེན་པོ་སྔོན་བྱོན་པའི་སྐད་གཉིས་སྨྲ་བའི་དབང་པོ་རིན་ཆེན་བཟང་པོ། འགོས་ཁུག་པ་ལྷ་བཙས། དཔལ་ལྡན་འདུས་པའི་སྲོལ་འཛིན་རྡོག་ཉི་མ་སེང་གེ་སོགས་དང་། བོད་ཡུལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་མཐར་ཐུག་གི་ལྟ་བ་དཔལ་མགོན་འཕགས་པ་ཀླུ་སྒྲུབ་ཡབ་སྲས་ཀྱི་ལུགས་ལྟར་བཞེད་ཅིང་། ཡེ་ཤེས་ཚོགས་བསག་གི་སྐབས་ཀྱི་སྟོང་ཉིད་ཀྱང་རང་གི་ངོ་བོས་སྟོང་པའི་སྟོང་ཉིད་ལ་བཞེད་པས། དེ་ལྟར་དུ་འཆད་པ་ལ། གང་ཟག་ལ་བདག་མེད་བསྒོམ་ཚུལ་དང་། ཆོས་ལ་བདག་མེད་བསྒོམ་ཚུལ་གཉིས་ལས།
དང་པོ་ལ་དགག་བྱའི་གང་ཟག་གི་བདག་ངོས་བཟུང་། དེ་ཉིད་འགོག་བྱེད་ཀྱི་རིགས་པ། བདག་མེད་ལ་སེམས་འཇོག་ཚུལ་དང་གསུམ་ལས། དང་པོ་ནི། དུད་འགྲོ་ཡན་ཆད་ཀྱི་སེམས་ཅན་ཐམས་ཅད་ལ་རང་ཆས་སུ་ཡོད་པའི་རང་རྒྱུད་ཀྱི་ཕུང་པོ་ལྔ་ལ་དམིགས་ནས་ངའོ་སྙམ་དུ་བདེན་པར་མངོན་པར་ཞེན་པའི་བློའི་ཡུལ་དེ་ཉིད་ཡིན་ལ། འདི་ནི་ཡུལ་རང་ངོས་ནས་ཐ་སྙད་དུ་ཡང་མ་གྲུབ་ཅིང་། དེ་ལ་བརྟེན་ནས་ང་དང་ང་ཡིར་འཛིན་པའི་བློ་སྐྱེ་ཞིང་། དེ་ལ་བརྟེན་ནས་ཆགས་སོགས་ཉོན་མོངས་པ་ཐམས་ཅད་འབྱུང་ལ། དེ་ལས་སྲིད་པར་ཡང་ཡང་དུ་འཁོར་བ་འདི་འབྱུང་བས་ན། དེ་ནི་ཐོག་མར་དགག་དགོས་ཏེ།
དབུ་མ་འཇུག་པ་ལས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་བྱུང་བར་བློ་ཡིས་མཐོང་འགྱུར་ཞིང་། ། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་དང་། རིན་ཆེན་ཕྲེང་བར། ཇི་སྲིད་ཕུང་པོ་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། །
དེ་ལས་ཡང་ནི་སྐྱེ་བར་འགྱུར། ། ཞེས་དང་། སྟོང་ཉིད་བདུན་ཅུ་པ་ལས། རྒྱུ་དང་རྐྱེན་ལས་སྐྱེ་དངོས་རྣམས། ། ཡང་དག་པར་ནི་རྟོག་པ་གང་། ། དེ་ནི་སྟོན་པས་མ་རིག་གསུངས། ། དེ་ལས་ཡན་ལག་བཅུ་གཉིས་འབྱུང་། ། ཞེས་གསུངས་པས་སོ། ། གཉིས་པ་འགོག་བྱེད་ཀྱི་རིགས་པ་ནི། འོ་ན་ངར་འཛིན་ལྷན་སྐྱེས་ཀྱི་ཡུལ་ང་ཙམ་དེ་ཉིད་ཐ་སྙད་ཙམ་དུ་ཡང་མེད་དམ་སྙམ་ན།
དེའི་ཡུལ་ང་ཙམ་ནི་ཐ་སྙད་དུ་ཡོད་དེ། བྱེད་པའི་སྐྱེས་བུ་བཅུ་གཉིས་ཀྱི་ནང་ཚན་གྱི་བདག་དེ་ནི་ཐ་སྙད་དུ་ཡོད་པར་བཤད་པའི་ཕྱིར། དེ་སྐད་དུ་ཡང་ངོར་ཆེན་ཐམས་ཅད་མཁྱེན་པ་ཀུན་དགའ་བཟང་པོས་ཟླ་ཟེར་ལས། ལྷན་སྐྱེས་ཀྱི་བློས་ཞེན་པ་ལྟར་ཐ་སྙད་དུ་མེད་པ་མ་ཡིན་ཏེ། ང་དང་ང་ཡི་ཞེས་སོགས་ཀྱི་ཐ་སྙད་སྣ་ཚོགས་འཇིག་རྟེན་ན་གྲགས་ཤིང་གནོད་པ་མེད་པའི་ཕྱིར་རོ། ། ཞེས་དང་། སྡོམ་གསུམ་ཁ་སྐོང་ལས། དེ་དོན་འཕགས་པ་ཀླུ་སྒྲུབ་ཀྱིས། ། ཇི་སྲིད་ཕུང་པོར་འཛིན་ཡོད་པ། ། དེ་སྲིད་ང་འཛིན་ཡོད་ཅེས་པའི། །
ངར་འཛིན་དམིགས་ཡུལ་ང་ཙམ་ལ། ། བྱེད་པའི་སྐྱེས་བུ་བཅུ་གཉིས་གསུངས། ། མིང་གི་རྣམ་གྲངས་གདགས་པར་བཞེད། ། དེ་ཉིད་ཕུང་པོ་རྣམས་ལ་ནི། ། རྣམ་པ་ལྔ་ཡི་རྣམ་བདུན་གྱིས། ། བཙལ་བའི་ཚེ་ན་མི་རྙེད་ཀྱང་། ། མ་དཔྱད་འཇིག་རྟེན་གྲགས་པའི་ངོར། ། རང་གིས་ཉེ་བར་བླང་བྱ་དང་། ། ཆ་ཤས་དང་ནི་ཡན་ལག་ལ། ། བརྟེན་ནས་ལེན་པ་པོ་དང་ནི། །
ཆ་ཤས་ཅན་དང་ཡན་ལག་ཅན། ། འཇོག་པ་ཤིང་རྟའི་དཔེ་དང་ནི། ། སྦྱར་བར་དཔལ་ལྡན་ཟླ་བས་གསུངས། ། ཞེས་གསུངས་པས་སོ། ། འོན་ཀྱང་ང་ཙམ་དེ་ཉིད་ཡུལ་རང་ངོས་སམ་རང་བཞིན་གྱིས་གྲུབ་པ་ནི་ཐ་སྙད་དུ་ཡང་མེད་དེ། ཟླ་ཟེར་ལས། འདི་མུ་སྟེགས་པ་རྣམས་ཀྱི་རྟག་གཅིག་རང་དབང་ཅན་དུ་སྒྲོ་བཏགས་པ་ལྟར། ཡུལ་རང་ངོས་ནས་ཐ་སྙད་དུ་ཡང་མ་གྲུབ་མོད། ཅེས་དང་། ཀུན་མཁྱེན་རིན་པོ་ཆེའི་སྡོམ་གསུམ་ཁ་སྐོངས་ལས།
ཆོས་དང་གང་ཟག་ཚིག་ཟུར་ལ། ། སྦྱར་བའི་བདག་དང་ཆོས་ཐམས་ཅད། ། བདག་མེད་ཅེས་པའི་བདག་གི་དོན། ། སངས་རྒྱས་བསྐྱངས་དང་ཟླ་བ་ཡིས། ། ངོ་བོས་གྲུབ་པ་ལ་བཤད་ནས། ། ཐ་སྙད་དུ་ཡང་མེད་པར་བཞེད། ། ཅེས་གསུངས་པས་སོ། ། དེས་ན་ངར་འཛིན་ལྷན་སྐྱེས་ཀྱི་ཡུལ་བདེན་གྲུབ་དེ་ཐོག་མར་འགོག་དགོས་ཏེ། བཀག་པས་ཡུལ་ཅན་ངར་འཛིན་གྱི་བློ་ནི་ཤུགས་ལ་ཁེགས་པར་འགྱུར་བའི་ཕྱིར། དེ་སྐད་དུ་རྣམ་འགྲེལ་ལས།
འདི་ཡུལ་སུན་དབྱུང་མེད་པར་ནི། ། དེ་སྤོང་བར་ནི་ནུས་མ་ཡིན། ། ཞེས་དང་། དབུ་མ་འཇུག་པ་ལས། མདོར་ན་ཇི་ལྟར་ཤེས་བྱ་མེད་དེ་བཞིན། ། བློ་ཡང་མེད་ཅེས་དོན་འདི་ཤེས་པར་གྱིས། ། ཞེས་དང་། ཤེས་བྱ་མེད་ན་ཤེས་པ་མེད་འགྲུབ་པས། ། དང་པོར་ཤེས་བྱ་དགག་པ་མཛད་པ་ཡིན། ། ཞེས་གསུངས་པས་སོ། །
དེ་ལྟར་ངར་འཛིན་གྱི་ཡུལ་དང་ཐོག་མ་མེད་པ་ནས་གོམས་པའི་དབང་གིས་གཞི་མེད་ལ་ངའོ་སྙམ་དུ་མངོན་པར་ཞེན་པ་ཙམ་ཡིན་གྱི། དེའི་ཡུལ་ནི་དོན་དམ་དུ་གྲུབ་པ་མེད་དེ། ཤིང་རྟ་དེ་རང་གི་ཡན་ལག་རྣམས་ལ་བརྟེན་ནས་བཏགས་པ་ཙམ་ཡིན་གྱི། རྣམ་པ་བདུན་གྱི་རིགས་པས་བཙལ་ན་ཤིང་རྟར་མི་འགྲུབ་པ་ལྟར། དེ་ལྟ་བུའི་བདག་དེ་ཡང་གཟུགས་སོགས་ཕུང་པོ་རྣམས་དང་གཅིག་དང་ཐ་དད་བརྟག་པའི་རིགས་པས་དཔྱད་ན་མི་དམིགས་པའི་ཕྱིར། འདི་འགོག་བྱེད་ཀྱི་རིགས་པ་རྒྱས་པར་ནི་དབུ་མའི་གཞུང་ལུགས་དག་ལས་འབྱུང་བས་དེ་དག་ཏུ་བལྟ་བར་བྱའོ། ། གསུམ་པ་བདག་མེད་ལ་སེམས་འཇོག་ཚུལ་ནི། དེ་ལྟར་ཡང་དག་པའི་ཤེས་རབ་ཀྱིས་རྣམ་པར་དཔྱད་ན། དེ་ལྟ་བུའི་གང་ཟག་གི་བདག་མ་གྲུབ་པའི་ཕྱིར་ངའོ་སྙམ་པའི་བློ་ནི་ཐག་ཁྲ་ལ་སྦྲུལ་དུ་འཁྲུལ་པ་ལྟར། གཞི་མེད་ལས་འཁྲུལ་པ་ཁོ་ནར་ཟད་པས་དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་ཡང་དང་ཡང་དུ་ཡིད་ལ་བྱ་ཞིང་བསྒོམ་དགོས་པར་གསུངས་པ་ཡིན་ནོ། །
གཉིས་པ་ཆོས་ལ་བདག་མེད་བསྒོམ་ཚུལ་ལ་ཡང་། དགག་བྱའི་བདག་ངོས་བཟུང་། འགོག་བྱེད་ཀྱི་རིགས་པ། བདག་མེད་ལ་སེམས་འཇོག་ཚུལ་དང་གསུམ་ལས། དང་པོ་ནི། ཕྱི་ནང་གི་དངོས་པོ་ཐམས་ཅད་བདེན་པར་མངོན་པར་ཞེན་པའི་བློའི་ཡུལ་དེ་ཉིད་དོ། ། གཉིས་པ་ནི། དངོས་པོ་ཐམས་ཅད་བསྡུ་ན་གཟུགས་སེམས་གཉིས་སུ་འདུ་ཞིང་། ཕྱི་དོན་ནི་རགས་པ་དང་རྡུལ་ཕྲན་གཉིས་སུ་འདུས་པས། རགས་པ་ནི་དང་པོར་འབྱུང་བ་བཞི་དང་།
འབྱུང་འགྱུར་བཞི་སྟེ་རྫས་བརྒྱད་དུ་སོ་སོར་དབྱེ། དེ་ནས་དེ་དག་རེ་རེ་ལ་ཡང་རྡུལ་ཕྲ་རབ་ཏུ་བཤིགས་པས་བདེན་པར་མི་འགྲུབ་ལ། རྡུལ་ཕྲན་རྣམས་ཀྱང་ཕྱོགས་ཀྱི་ཆར་ཕྱེ་བས་རྡུལ་ཕྲན་དུ་ཡང་མ་གྲུབ་ལ། སྤངས་སེམས་ནི་འདས་མ་འོངས་ད་ལྟར་བ་གསུམ་དུ་དབྱེ་བའི། སེམས་འདས་པ་ནི་འགགས། མ་འོངས་པ་ནིམ་སྐྱེས་པས་བདེན་པར་མེད་ལ། ད་ལྟར་བ་ལ་རྣམ་ཤེས་ཚོགས་དྲུག་ཏུ་ཡོད་པའི། དྲུག་པོ་རེ་རེ་ཡང་སྐྱེ་བའི་དུས་ལས་དུས་གཉིས་པར་འགག་པས་ན་སྐད་ཅིག་མ་ཉིད་ཡིན་ཞིང་། སྐད་ཅིག་མ་དེ་ལ་ཡང་སྐྱེ་འགག་གནས་གསུམ་མེད་ན་ནི་འདུས་བྱས་ཡིན་པ་འགལ་ལ། ཡོད་ན་ནི་ཆ་གསུམ་དུ་གནས་པས་སྐད་ཅིག་མ་གཅིག་ཡིན་པ་ཡང་འགལ་བས།
སྐད་ཅིག་མ་ཉིད་ཀྱང་རྡུལ་ཕྲན་བཞིན་དུ་བློས་བཏགས་པ་ཙམ་དུ་ཟད་པས། དེ་ལྟར་གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ན་སེམས་ཀྱང་བདེན་པར་མེད་ལ། སེམས་བདེན་པར་མེད་ན་དེ་ལ་བརྟེན་པའི་སེམས་བྱུང་ཡང་བདེན་མེད་དུ་འགྲུབ་སྟེ། དཔེར་ན་རྩིག་པ་མེད་ན། དེ་ལ་བརྟེན་པའི་རི་མོ་མི་འབྱུང་བ་བཞིན་ནོ། ། ཆོས་ཀྱི་བདག་འགོག་བྱེད་ཀྱི་རིགས་པ་རྒྱས་པར་ནི་རྩ་འཇུག་བཞི་གསུམ་སོགས་དབུ་མའི་གཞུང་རྣམས་སུ་བལྟའོ། ། གསུམ་པ་བདག་མེད་ལ་སེམས་འཇོག་ཚུལ་ནི། དེ་ལྟར་གཅིག་དུ་བྲལ་ལ་སོགས་པའི་རིགས་པས་ཕྱི་ནང་གི་དངོས་པོ་ཐམས་ཅད་བདེན་མེད་དུ་གཏན་ལ་ཕབ་པས། གང་ཟག་དབང་རྣོན་ལ་དགག་བྱ་བདེན་དངོས་མེད་པས་བདེན་མེད་ཀྱང་དོན་ལ་མེད་པར་ཤེས་ནས་བདེན་མེད་དུ་ཞེན་པ་བཟློག་འགྲོ་ཞིང་། དབང་རྟུལ་ལ་དངོས་པོ་བདེན་མེད་དུ་བསྒྲུབས་པས་བདེན་ཞེན་བཟློགས་ཀྱང་།
བདེན་མེད་ཉིད་དོན་ལ་གནས་སམ་སྙམ་པ་སྐྱེ་བས། དེ་ལ་ནི་བདེན་མེད་ཉིད་ཀྱང་དོན་ལ་མེད་དེ། དགག་བྱ་བདེན་དངོས་མེད་པའི་ཕྱིར་ཞེས་བདེན་མེད་ཉིད་ཀྱང་བཀག དེ་ནས་གཉིས་ཀ་དང་གཉིས་ཀ་མ་ཡིན་པ་ཡང་བཀག་ནས། མཐར་སྣང་བ་ཐམས་ཅད་ཡོད་མེད་ཀྱི་མཐའ་གང་དུ་ཡང་མ་གྲུབ་པས་མཐའ་བཞིའི་སྤྲོས་བྲལ་དུ་རིགས་པའི་སྟོབས་ཀྱིས་ངེས་པར་བྱས་ནས་བློ་རྩེ་གཅིག་ཏུ་བསྒོམ་པ་ཡིན་ནོ། ། དེ་ལྟར་བདག་མེད་གཉིས་ཀྱི་བསྒོམ་ཚུལ་འདི་དག་དབུ་མའི་གཞུང་ལུགས་ལས་འབྱུང་བ་བཞིན་སྔགས་ཀྱི་གཞུང་དག་ལས་ཀྱང་གསལ་བར་འབྱུང་མོད། འོན་ཀྱང་གང་ཟག་གི་བདག་འགོག་ཚུལ་དང་། ཆོས་ཀྱི་བདག་འགོག་པའི་རིགས་པའི་རྣམ་གྲངས་ཆེས་མང་བ་ཞིག་དབུ་མའི་བསྟན་བཅོས་དག་ལས་འབྱུང་ཞིང་། སྔགས་ཀྱི་གཞུང་ལས་ཆེས་རྒྱས་པར་མི་འབྱུང་བས། དེའི་ཚུལ་ཞིབ་ཏུ་ཤེས་པར་འདོད་པ་དག་གིས་དབུ་མའི་གཞུང་ལུགས་ལ་ཐོས་བསམ་བྱ་དགོས་པ་ལ་དགོངས་ནས་ངོར་ཆེན་རྡོ་རྗེ་འཆང་གི་ཟླ་ཟེར་ལས།
རྒྱུད་སྡེ་རྣམས་སུ་ཕར་ཕྱིན་ཐེག་པ་ལས་ཇི་སྐད་བཤད་པ་ལས་གཞན་པའི་སྟོང་ཉིད་བསྒོམ་ཚུལ་མ་གསུངས་པས། དེ་ཁོ་ན་ཉིད་བསྒོམ་ཚུལ་ཐེག་པ་ཆེན་པོ་སྤྱི་ནས་བཤད་པ་ལྟར་བྱ་དགོས་སོ། ། ཞེས་གསུངས་སོ། ། གཉིས་པ་སྟོང་ཉིད་བསྒོམ་པའི་དགོས་པ་ནི། ཁྱད་པར་འཕགས་པའི་བསྟོད་པ་ལས། ལྷ་ཆེན་ཁྲོས་པའི་མདའ་གཅིག་གིས། ། གྲོང་ཁྱེར་གསུམ་བརྩེགས་བསྲེགས་ཞེས་གདའ། ། ཁྱོད་ཀྱི་ཡེ་ཤེས་མདའ་གཅིག་གིས། ། ཉོན་མོངས་བག་ཆགས་དང་བཅས་བསྲེགས། ། ཞེས་དང་།
བསྡུད་པ་ལས། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར། ། མི་ཡི་ཁྱུ་མཆོག་འཁོར་ལོ་རིན་ཆེན་བསྐོར་བྱས་ནས། ། སྡུག་བསྔལ་ཟད་པར་བྱ་ཕྱིར་འགྲོ་ལ་ཆོས་ཀྱང་སྟོན། ། ཞེས་དང་། སྤྱོད་འཇུག་ལས། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། དེ་ཡི་ཕྱིར་ན་སྡུག་བསྔལ་དག །
ཞི་བར་འདོད་པས་ཤེས་རབ་བསྐྱེད། ། ཅེས་དང་། རྣམ་འགྲེལ་ལས། སྟོང་ཉིད་ལྟ་བས་མྱ་ངན་འདའ། ། བསྒོམ་པ་ལྷག་མ་དེ་དོན་ཡིན། ། ཞེས་སོགས་སྤྱིར་སྟོང་ཉིད་བསྒོམ་པ་ལ་ཕན་ཡོན་ནམ་དགོས་པ་དཔག་ཏུ་མེད་པ་གསུངས་ཤིང་། ཁྱད་པར་ཡེ་ཤེས་ཚོགས་བསག་གི་དགོས་པ་ནི། རྗེ་བཙུན་རྩེ་མོས། ཡེ་ཤེས་ཚོགས་བསག་དགོས་པ་ཡང་། ། རྣམ་པ་བཞི་རུ་ཤེས་བྱ་སྟེ། །
ཀུན་ཏུ་བཏགས་པའི་དྲི་མ་ལས། ། དག་པར་བྱ་བའི་དགོས་པ་དང་། ། གཉིས་པ་ཐམས་ཅད་མཁྱེན་པ་ཡི། ། ལྷ་ཡི་མྱུ་གུ་བསྐྱེད་པ་དང་། ། གསུམ་པ་བསོད་ནམས་ཚོགས་དང་ནི། ། ཡེ་ཤེས་ཚོགས་སུ་འབྲེལ་ཕྱིར་དང་། ། བཞི་པ་ཆོས་ཀྱི་སྐུ་ལས་ནི། ། གཟུགས་སྐུ་འགྲུབ་པར་བྱ་ཕྱིར་རོ། ། ཞེས་ཀུན་བཏགས་ཀྱི་དྲི་མ་འཁྲུད་པ་དང་། ལྷའི་མྱུ་གུ་བསྐྱེད་པ་དང་།
ཚོགས་གཉིས་ཟུང་དུ་འཇུག་པ་དང་། ཆོས་སྐུ་ཡང་གཟུགས་སྐུར་བཞེངས་པའི་དགོས་པ་དང་བཞིར་གསུངས་ལ། དེའི་དང་པོ་ནི་ལྷའི་ང་རྒྱལ་བཟུང་བའི་སྔོན་དུ་སྟོང་པ་ཉིད་བསྒོམས་པས་ཐ་མལ་གྱི་རྣམ་རྟོག་སོགས་ཀུན་བཏགས་ཀྱི་དྲི་མ་སྦྱོང་འོས་པ་སྟེ། སམྦུ་ཊིར། དང་པོར་སྟོང་ཉིད་བསམ་ནས་ནི། ། ལུས་ཅན་རྣམས་ཀྱི་དྲི་མ་བཀྲུ། ། ཞེས་གསུངས་པས་སོ། ། གཉིས་པ་ནི། ཞིང་གི་རྡོ་བ་ལ་སོགས་པ་རྣམས་བསལ་ནས་ས་བོན་བཏབ་ན་མྱུ་གུ་གེགས་མེད་དུ་འབྱུང་བ་ལྟར། ལུས་ཀྱི་ཞིང་ས་སྟོང་པར་སྦྱངས་ནས་ལྷར་བསྒོམས་ན་ལྷའི་མྱུ་གུ་སྐྱེ་བར་འགྱུར་བ་སྟེ།
ལུས་སོགས་སྟོང་པའི་ཞིང་ས་ལ། ། བློ་དང་ལྡན་པས་ས་བོན་བཏབ། ། ཅེས་གསུངས་པ་ལྟར་རོ། ། དགོས་པ་གསུམ་པ་ནི། རབ་དབྱེ་ལས། མདའ་རྐྱང་ལ་ནི་བྱེད་པ་མེད། ། གཞུང་བཟང་འཕེན་པ་མཁས་གྱུར་ན། ། དེ་ཡི་འདོད་པའི་བྱ་བ་འགྲུབ། ། དེ་བཞིན་སྟོང་ཉིད་རྐྱང་པ་ལས། ། བྱེད་པ་ཅི་ཡང་ཡོད་མ་ཡིན། །
ཐབས་དང་ཤེས་རབ་ལེགས་འབྲེལ་ན། ། འདོད་པའི་འབྲས་བུ་རིམ་བཞིན་ཐོབ། ། ཅེས་གསུངས་པ་ལྟར། ཐབས་ཤེས་ཡ་བྲལ་གྱིས་འབྲས་བུ་མི་འགྲུབ་པས་དེ་གཉིས་ཟུང་དུ་འཇུག་པའི་ཕྱིར། གོང་གི་བསོད་ནམས་ཚོགས་བསགས་དང་འདི་ལ་གཉིས་ཟུང་འཇུག་བཅུག་པས། འབྲས་བུ་མཆོག་སྐུ་གཉིས་ཟུང་འཇུག་ཐོབ་པར་འགྱུར་བ་སྟེ། རྗེ་བཙུན་རྩེ་མོས། གསུམ་པ་ཡང་ནི་བཤད་བྱ་སྟེ། ། ཐབས་དང་བྲལ་བའི་ཤེས་རབ་དང་། ། ཤེས་རབ་བྲལ་བའི་ཐབས་དག་གིས། །
འཆིང་ཞིང་གྲོལ་བར་མི་འགྱུར་ལ། ། ཐབས་དང་ཤེས་རབ་ཟུང་འཇུག་པས། ། གྲོལ་བར་བཤད་པས་བསོད་ནམས་ཚོགས། ། ཐབས་ཆེན་ཤེས་རབ་ཚོགས་སྟོང་ཉིད། ། ཤེས་རབ་ཟུང་དུ་འཇུག་པར་བྱ། ། ཞེས་གསུངས་པ་དང་། དཔལ་མགོན་ཀླུ་སྒྲུབ་ཀྱིས། བསོད་ནམས་ཡེ་ཤེས་ལས་བྱུང་བའི། ། དམ་པ་གཉིས་པོ་ཐོབ་པར་ཤོག ། ཅེས་གསུངས་པས་སོ། །
དགོས་པ་བཞི་པ་ནི། ཆོས་སྐུ་ལས་གཟུགས་སྐུ་འགྲུབ་པའི་ཆེད་དེ། སྐབས་འདིར་ཆོས་སྐུའི་ངོ་བོ་སྟོང་པ་ཉིད་བསྒོམས་ནས། འོག་ཏུ་ལྷ་བསྒོམ་པ་ནི་གཟུགས་སྐུའི་ང་རྒྱལ་འཛིན་པ་ཡིན་པས་སོ། ། དེ་ལྟར་ཡང་། བཞི་པ་སྟོང་ཉིད་ཆོས་སྐུ་ལས། ། འོག་གི་ལྷ་བསྐྱེད་གཟུགས་སྐུ་འོ། ། དེ་འགྲུབ་ཕྱིར་ནི་སྟོང་པ་ཉིད། ། ཆོས་ཀྱི་སྐུ་ཡི་ངོ་བོར་བསྒོམ། ། ཞེས་གསུངས་པས་སོ། །
གཉིས་པ་གཞུང་དོན་ཉམས་ལེན་ལ་སྦྱར་བ་ནི། ཕ་རོལ་ཏུ་ཕྱིན་པའི་སྐབས་སུ་སྣང་བའི་དངོས་པོ་དེའི་གནས་ཚུལ་ལ་དཔྱད་པའི་ཚེ། སྣང་བ་དེ་ཉིད་མི་རྙེད་པ་ལྟར། རྡོ་རྗེ་ཐེག་པའི་སྐབས་འདིར་ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པའི་སྔགས་བརྗོད་ཅིང་སྔགས་དོན་དྲན་པའི་སྒོ་ནས་སྣང་བའི་དམིགས་པ་གང་ཡང་མེད་པར་སྟོང་པ་ཉིད་བསྒོམ་པ་འདི་ཉིད་མཆོག་ཡིན་པ་ལ་དགོངས་ནས། སློབ་དཔོན་རིན་པོ་ཆེ་བསོད་ནམས་རྩེ་མོས། སྣང་ལ་རང་བཞིན་མེད་པར་བསྒོམ་པ་དང་། སྣང་མེད་དུ་བསྒོམ་པ་གཉིས་ལས། འདི་ནི་སྣང་བ་མེད་པར་བསྒོམ་པའི་ལུགས་སོ། ། ཞེས་གསུངས་པ་ཡིན་པས་ན།
སྣང་བའི་དངོས་པོ་ཐམས་ཅད་མི་དམིགས་པ་སྟོང་པ་ཉིད་ལ་བློ་རྩེ་གཅིག་ཏུ་གཏོད་པའོ་སྙམ་པའི་བློ་ཡང་དོར་ཏེ། མདོར་ན་ཡོད་མེད་ཀྱི་མཐའ་གང་དུའང་ཞེན་དུ་མེད་པའི་མཐའ་བྲལ་ཆེན་པོའི་ངང་ལ་ཇི་སྲིད་སེམས་ནམ་འཕྲོའི་བར་དུ་མཉམ་པར་འཇོག་པ་ཡིན་ནོ། ། འོ་ན་སྔགས་དོན་ཇི་ལྟར་ཞེ་ན། གུར་འགྲེལ་ལས། ཨོཾ་ཞེས་བྱ་བའི་དོན་ནི་འདིའོ། ། ཤུ་ནྱ་ཏ་ཛྙཱ་ན་སྟེ་རབ་ཏུ་གསལ་བ་ཙམ་ཡིན་པའི་ཕྱིར་རོ། ། བཛྲ་ཞེས་བྱ་བ་ནི་བདག་ཉིད་མི་ཕྱེད་པའི་ཕྱིར་དང་། སྒྲིབ་པ་ཐམས་ཅད་འཇོམས་པའི་ཕྱིར་རོ། ། ཡང་ན་སྟོང་པ་ཉིད་ཀྱི་དོན་ཅན་མེ་ལོང་ལྟ་བུའི་ཡེ་ཤེས་ནི་ཨོཾ་ཞེས་བྱའོ། ། མཉམ་པ་ཉིད་ཀྱི་ཡེ་ཤེས་ནི་ཤུ་ནྱ་ཏའོ། །
སོ་སོར་རྟོག་པའི་ཡེ་ཤེས་ནི་ཛྙཱ་ནའོ། ། བྱ་བ་ནན་ཏན་གྱི་ཡེ་ཤེས་ནི་བཛྲ་སྟེ། སྤྲུལ་པའི་སྐུ་ནམ་མཁའ་ཇི་སྙེད་པར་གནས་པའི་ཕྱིར་རོ། ། ཤིན་ཏུ་རྣམ་པར་དག་པའི་ཡེ་ཤེས་ནི་སྭ་བྷཱ་ཝ་ཨཏྨ་ཀོ྅ཧཾ་ངོ་། ། ཞེས་གསུངས་པས་སོ། ། མདོར་བསྡུ་ན་ཨོཾ་ནི་སྔགས་ཀྱི་མགོ་འདྲེན་པ་ཡིན་ལ། ཤུ་ནྱ་ཏ་ནི་སྟོང་པ་ཉིད་དེ། འཁོར་འདས་ཀྱི་ཆོས་ཐམས་ཅད་སྟོང་པ་ཉིད་ཀྱི་རང་བཞིན་ཞེས་པའི་དོན་ཏོ། ། ཛྙཱ་ན་ཡེ་ཤེས་ཏེ་རང་གི་སེམས་ཉིད་ལྷན་ཅིག་སྐྱེས་པའི་ཡེ་ཤེས་སོ། ། བཛྲ་ནི་རྡོ་རྗེ་སྟེ།
སྟོང་པ་དང་སེམས་དབྱེར་མེད་པའི་དོན་ཅན་ཏེ། སྭ་བྷཱ་ཨཏྨ་ཀོ྅ཧཾ་ནི་རང་བཞིན་ངའོ་སྟེ། དེའི་ངང་དུ་མཉམ་པར་འཇོག་པའི་དོན་ཡིན་ནོ། ། ཚུལ་དེ་ལྟ་བུའི་སྔགས་དོན་གྱི་སྟོང་ཉིད་བསྒོམ་པ་ནི་བདེ་ཀྱེ་སོགས་ཀྱི་གནས་སྐབས་ནས་འབྱུང་བ་ལྟར་ཡིན་ལ། འདིར་ནི་ཨོཾ་སྭ་བྷཱ་ཝ་སྟེ། དེའི་ངང་དུ་མཉམ་པར་འཇོག་པའི་དོན་ཡིན་ནོ། ། ཚུལ་དེ་ལྟ་བུའི་སྔགས་དོན་གྱི་སྟོང་ཉིད་བསྒོམ་པ་བདེ་ཀྱེ་སོགས་ཀྱི་གནས་སྐབས་ནས་འབྱུང་བ་ལྟར་ཡིན་ལ། འདིར་ནི་ཨོཾ་སྭ་བྷཱ་ཝ་སོགས་བཤད་པ་ལྟར། ཨོཾ་ནི་གོང་དང་འདྲ་ཞིང་། སྭ་བྷཱ་ཝ་ཤུདྡྷ་ནི་རང་བཞིན་དག་པ།
སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ་ནི་ཆོས་ཐམས་ཅད་རང་བཞིན་གྱིས་དག་པ་ཞེས་པའི་དོན་དང་། ཧཾ་ནི་བདག་ཉིད་ངའོ་ཞེས་པའི་དོན་ཏེ། མདོར་ན་རང་བཞིན་གྱིས་དག་པའི་ཆོས་ཐམས་ཅད་རང་བཞིན་གྱིས་དག་པའི་བདག་ཉིད་ངའོ་ཞེས་པའི་དོན་ཡིན་པས། དེས་ན་ཆོས་ཐམས་ཅད་དང་པོ་སྐྱེ་བའི་རྒྱུ་དང་། ཐ་མར་འགག་པ་འབྲས་བུ་དང་། བར་དུ་གནས་པ་རང་གི་ངོ་བོ་འདིའོ་སྙམ་པ་སོགས་མདོར་ན་སྐྱེ་འགག་གནས་གསུམ་དང་བྲལ་བའི་སྟོང་པ་ཉིད་དུ་འགྱུར་པར་བསྒོམ་པ་ནི་ཡེ་ཤེས་ཀྱི་ཚོགས་བསག་གི་བསྒོམ་དོན་ཡིན་ལ། འོ་ན་ཡེ་ཤེས་ཚོགས་ བསག་གིས་སྦྱང་གཞི་གང་སྦྱོང་སྙམ་ན། དེ་ལྟ་བུའི་ཡེ་ཤེས་ཀྱི་ཚོགས་སམ་དོན་དམ་བྱང་ཆུབ་ཀྱི་སེམས་སམ་ལྟ་བ་སྟོང་པ་ཉིད་ཀྱི་ཡེ་ཤེས་བསྒོམ་པས་ནི། རང་གི་སེམས་ཀུན་གཞིའི་སྟེང་གི་སྔར་ཤི་བ་དང་། མ་འོངས་པ་ན་འཆི་བར་འགྱུར་བག་ཆགས་སེམས་སྣང་དང་བཅས་པ་དང་།
སྣོད་ཀྱི་འཇིག་རྟེན་འཇིག་པར་འགྱུར་བའི་བག་ཆགས་སེམས་སྣང་ཐམས་ཅད་སྦྱོང་བ་ཡིན་ནོ། ། དེ་ལྟར་སྦྱངས་ནས་འབྲས་བུ་ཆོས་ཀྱི་སྐུ་ཐོབ་པར་འགྱུར་བས་སོ། ། གསུམ་པ་སྲུང་བའི་འཁོར་ལོ་བསྒོམ་པ་ལ། མདོ་བསྲེ་ལས། ཞེ་སྡང་རྡོ་རྗེའི་ཏིང་འཛིན་གྱིས། ། གནས་བསྲུང་བ་ནི་བརྩམ་པར་བྱ། ། ཞེས་གསུངས་པའི་རྐང་དང་པོས་བདག་བསྲུང་བ་བསྟན། གཉིས་པས་གནས་བསྲུང་བ་བསྟན་ནས། རྣལ་འབྱོར་བསྲུང་བ་དེ་དག་གི་ཤུགས་ལ་བསྟན་པ་དང་། མདོ་བསྲེར་ཡི་གེ་གསུམ་གྱི་གོ་ཆ་ལ་སོགས་པ་བྱའོ་ཞེས་རྣལ་འབྱོར་བསྲུང་བ་དངོས་སུ་བསྟན་པ་ལྟར།
བདག་བསྲུང་བ། གནས་བསྲུང་བ། རྣལ་འབྱོར་བསྲུང་བ་གསུམ་ལས། དང་པོ་ལ་སྤྱིའི་དོན་དང་། གཞུང་གི་དོན་གཉིས་ལས། དང་པོ་ནི། ཁྲོ་བོ་བཅུ་རྟེན་གྱི་འཁོར་ལོ་ལ་སློབ་དཔོན་ཨ་བྷྱ་ཀ་རས་རིམ་ལྔ་ཟླ་འོད་དུ། པཾ་ལས་བྱུང་བའི་སྣ་ཚོགས་པདྨ་ལ་གནས་པའི་ཡི་གེ་མ་ལས་བྱུང་བའི་ཉི་མ་ལ་བྷྲུྃ་སེར་པོ་ལས་བྱུང་བའི་འཁོར་ལོ་རྩིབས་བཅུ་པ་གཡས་སྐོར་དུ་འཁོར་བར་བསམ་སྟེ་ཞེས་དང་། དེ་དང་མཐུན་པར་ཏ་ཐཱ་ག་ཏ་རཀྵི་ཏས་རྡོ་རྗེ་སེམས་དཔའི་སྒྲུབ་ཐབས་ཀྱི་འགྲེལ་པར་འཁོར་ལོ་སེར་པོ་བསྒོམ་པ་ཙམ་བཤད་མོད་ཀྱང་། འཕགས་སྐོར་གྱི་གཞུང་རྣམས་སུ་སྒྲུབ་ཐབས་ཀྱི་ཐོག་མར་འཁོར་ལོ་སེར་པོར་བསྒོམ་ པར་མ་བཤད་ལ།
བོད་དུ་བླ་མ་ཆག་ལོ་ཙཱ་བ་དང་། རྗེ་བཙུན་ས་སྐྱ་པའི་བརྒྱུད་འཛིན་སྤྲུ་ལུང་པ། ལ་རུ་བ། དགེ་ལྡན་པ་བཀྲ་ཤིས་དཔལ་སོགས་ཀྱིས་འཁོར་ལོ་སེར་པོ་བསྒོམ་པར་བཤད་ཅིང་དེ་བཞིན་དུ་བུ་སྟོན་རིན་པོ་ཆེས་སྒྲུབ་ཐབས་སུ་འཁོར་ལོ་སེར་པོ་གསུངས། མདོར་བྱས་ཀྱི་ཊི་ཀར་འཁོར་ལོ་སེར་པོ་བསྒོམ་པར་སྤྲོ་ན་བྱས་ཀྱང་རུང་སྟེ། སློབ་དཔོན་ཨ་བྷ་ཡ་དང་། ཏ་ཐཱ་ག་ཏ་རཀྵི་ཏས་བཤད་ཅིང་། རྒྱུད་ཕྱི་མ་ལས། ཀུན་ནས་སེར་བའི་འཁོར་ལོ་ནི། ། རྩིབས་བཅུ་དེ་དབུས་རྣམ་པར་བསམ། །
རྩིབས་བཅུ་ལ་ནི་ཁྲོ་བོ་བཅུ། ། ཡེ་ཤེས་བདག་ཉིད་བཅུ་ལས་བྱུང་། ། ཞེས་གསུངས་པས་སོ། ། མི་སྤྲོ་ན། བསྒོམས་ཀྱང་ཆོག་སྟེ། རྒྱུད་ཀྱི་དངོས་བསྟན་དང་། ཡབ་སྲས་ཀྱི་གཞུང་རྣམས་དང་། བླ་མ་གོང་མ་རྣམས་ཀྱིས་མ་བཤད་ཅིང་། ནག་པོ་དམ་ཚིག་རྡོ་རྗེ་སོགས་རྒྱ་གར་གྱི་གཞུང་ཕལ་ཆེར་ལས་མ་བཤད་པས་སོ་ཞེས་གསུངས། ཆོས་རྗེ་རི་བོ་དགེ་ལྡན་པའི་སྒྲུབ་ཐབས་ལས་འཁོར་ལོ་སེར་པོ་བསྒོམ་པའི་ངག་འདོན་བཀོད།
དེའི་སྒྲུབ་བྱེད་ལ་རྗེས་འབྲངས་ཁ་ཅིག་གིས། འདིར་འཁོར་ལོ་སེར་པོ་བསྒོམ་པ་ཤིན་ཏུ་འཐད་དེ། རྩ་རྒྱུད་དུ་དངོས་སུ་མ་བཤད་ཀྱང་། བཤད་པའི་རྒྱུད་ལས། ཀུན་ནས་སེར་བའི་འཁོར་ལོ་ནི། ། རྩིབས་བཅུ་དེ་དབུས་རྣམ་པར་བསམ། ། རྩིབས་བཅུ་ལ་ནི་ཁྲོ་བོ་བཅུ། ། ཡེ་ཤེས་བདག་ཉིད་བཅུ་ལས་བྱུང་། ། ཞེས་གསུངས་པའི་ཕྱིར་དང་། སྒྲོན་གསལ་དུ་ཕྱོགས་མཚམས་སུ་ཁྲོ་བོ་འགོད་པར་བཤད་པས།
འཁོར་ལོའི་རྩིབས་ལ་ཁྲོ་བོ་འགོད་པར་གསལ་པོར་གསུངས་བཞིན་དུ་འཕགས་ལུགས་ཀྱི་ཆོས་སྐོར་ནས་འཁོར་ལོ་ལ་འཁྲོ་བོ་འགོད་པ་མ་བཤད་ཟེར་ཡང་། དེ་ནི་མ་བརྟགས་པ་ཆེན་པོའོ། ། ཞེས་ཟེར་བ་དང་། གཞན་ཡང་རྗེས་འབྲངས་དེས་རྒྱུད་ཕྱི་མ་ཡབ་སྲས་ཀྱིས་ཡང་ཡང་དྲངས་པས་གཙོ་བོར་བྱེད་དགོས་ཚུལ་སོགས་བྲིས་པའི་མཐར། དེའི་ཕྱིར་རྡོ་རྗེ་སེམས་དཔའི་སྒྲུབ་ཐབས་ཀྱི་འགྲེལ་པར་ཡང་འཁོར་ལོ་སེར་པོ་བསྒོམ་པར་བཤད་པ་དང་། ཨ་བྷྱས་བཤད་པ་ལྟར་ལེགས་ཀྱི། བོད་སྔ་མ་མང་པོ་དང་། ཕྱིས་ཀྱི་མཁས་པ་དག་འཁོར་ལོ་སེར་པོ་མི་བསྒོམ་པ་ལེགས་པར་འདོད་པ་དོན་མ་ཡིན་ནོ ། ཞེས་སོགས་བྲིས་སྣང་བས། མཐའ་གཅིག་ཏུ་འཁོར་ལོ་སེར་པོ་བསྒོམ་དགོས་པར་འདོད་དོ། །
དེ་དག་ལས་འཁོར་ལོ་སེར་པོ་བསྒོམ་པར་འདོད་པ་ནི་མི་འཐད་དེ་འཕགས་པ་ཡབ་སྲས་ཀྱི་གཞུང་དུ་མ་བཤད་པས། ཨ་བྷྱ་སོགས་ཀྱིས་བཤད་ཀྱང་། ཨ་བྷྱ་ལས་འཕགས་པ་ཡབ་སྲས་ཚད་མར་བྱེད་དགོས་པའི་ཕྱིར་ཏེ། སྐབས་འདིར་འཕགས་པ་ཡབ་སྲས་ཀྱི་ལུགས་དེ་ཚད་མར་བྱས་ནས་འཆད་པ་དང་བསྒོམ་པའི་ལུགས་ཡིན་པའི་ཕྱིར། དཔེར་ན་སངས་རྒྱས་པའི་གྲུབ་མཐའ་བཞི་པོ་གང་དང་གང་འཆད་པའི་ཚེ་དེ་དང་དེ་ཚད་མར་བྱེད་དགོས་པའི་ཕྱིར། དགེ་ལྡན་པ་རྗེས་འབྲངས་དང་བཅས་པས་མཐའ་གཅིག་ཏུ་འཁོར་ལོ་སེར་པོ་འདོད་པ་ཡང་མི་འཐད་དེ། འཕགས་པ་ཡབ་སྲས་ཀྱི་གཞུང་གང་དུ་ཡང་མ་གསུངས་ཤིང་། བོད་ཀྱི་གསང་བ་འདུས་པའི་མཁས་གྲུབ་ཆེན་པོ་འགོས་ལོ་དང་རྡོག་པ་སོགས་ཀྱིས་ཀྱང་མ་བཤད་པའི་ཕྱིར། གཞན་ཡང་འཁོར་ལོ་སེར་པོ་འཐད་པའི་ཤེས་བྱེད་ལ་རྒྱུད་ཕྱི་མའི་ལུང་འདྲེན་ཡང་མི་རིགས་ཏེ། རྒྱུད་ཕྱི་མ་ནས་བཤད་ཚད་འདིར་སྦྱོར་མི་དགོས་པའི་ཕྱིར།
གལ་ཏེ་སྦྱོར་ན། འོ་ན་འདིར་ཆོས་འབྱུང་གི་ནང་དུ་འཁོར་ལོ་བསྒོམས་ནས། དེ་ལ་ཁྲོ་བོ་འགོད་རིགས་པར་འགྱུར་ཏེ། རྒྱུད་དེ་ཉིད་ལས། རིག་མའི་སྐྱེས་བུ་རྡོ་རྗེ་འཆང་། ། ལོངས་སྤྱོད་བཞི་དང་ཡང་དག་ལྡན། ། སྐུ་གསུང་ཐུགས་སུ་དབྱེ་བ་ཡི། ། གྲུ་གསུམ་རྣམས་སུ་བསྒོམ་པར་བྱ། ། ཀུན་ནས་སེར་བའི་འཁོར་ལོ་ནི། ། ཞེས་འབྲེལ་མར་གསུངས་པའི་ཕྱིར།
འདོད་ན། ཁྱེད་རང་རྣམས་ཀྱིས་འདིར་འཁོར་ལོ་ཡོད་པའི་ཚེ་ན་ཆོས་འབྱུང་མེད་དེ་མ་བསྒོམས་པའི་ཕྱིར། ཆོས་འབྱུང་ཡོད་པའི་ཚེ་ན་འཁོར་ལོ་མེད་དེ་གོང་དུ། དངོས་པོ་མེད་ལ་བསྒོམ་པ་མེད། ། ཅེས་སོགས་ཀྱིས་སྦྱངས་ཟིན་པའི་ཕྱིར། ཞེས་ཁས་བླངས་པ་དང་ནང་འགལ་བས་འདི་དག་ནི་མི་རིགས་པ་ཁོ་ནའོ། ། གཞན་ཡང་ཕྱོགས་མཚམས་ཙམ་དུ་འགོད་པར་བཤད་པས། འཁོར་ལོའི་རྩིབས་ལ་བཀོད་པའང་མི་འགྲུབ་སྟེ། དེ་ལྟར་ན་རིགས་ལྔ་ཡུམ་བཞི་སོགས་ཀྱང་འཁོར་ལོའི་རྩིབས་ལ་འགོད་པར་རིགས་པར་འགྱུར་ཏེ། དེ་དག་ཕྱོགས་མཚམས་སུ་བཀོད་པར་བཤད་པའི་ཕྱིར་རོ། །
དེས་ན་རང་ལུགས་ནི་ཁྲོ་བོ་རྣམས་ཕྱོགས་མཚམས་སུ་བཀོད་ནས་བགེགས་ལ་ཕུར་བཏབ་བྱེད་པ་ཙམ་ལས། འཁོར་ལོ་སེར་པོ་བསྒོམ་པ་མེད་པའི་ཕྱོགས་ཉིད་བཞེད་པ་ཡིན་ཏེ། དགོངས་གཞི་ཡང་མདོ་བྱས་དང་མདོ་བསྲེ་གཉིས་ཆར་དུ་མ་བཤད་པ་དང་། གཞན་ཡང་འཕགས་པ་ཡབ་སྲས་ཀྱི་གཞུང་གང་དུ་ཡང་གསལ་བ་ཞིག་མ་བྱུང་བས་ན་ཚུལ་དེ་ལ་དགོངས་པ་ཡིན་ལ། སྒྲུབ་ཐབས་དེ་གཉིས་སུ་འཁོར་ལོ་མི་གསུངས་པའི་རྒྱུ་མཚན་ཡང་ཕུར་བཏབ་ཡོད་པའི་དབང་གིས་ཡིན་ཏེ། དུས་འཁོར་མ་གཏོགས་གསང་སྔགས་སྤྱིའི་ལུགས་ལ་ཕུར་བཏབ་ཡོད་ན་མཚོན་ཆ་འཁོར་ལོ་མི་འབྱུང་བ་དང་། མཚོན་ཆ་འཁོར་ལོ་ཡོད་ན་ཕུར་བཏབ་མི་འབྱུང་བས་སོ། ། དེའི་རྒྱུ་མཚན་ཡང་འཁོར་ལོ་རྩིབས་བཅུ་པ་བསྒོམ་པ་ནི། འཁོར་ལོའི་རྩིབས་ཀྱི་བགེགས་རྣམས་གཞོམ་པའི་ཆེད་ཡིན་ལ། གཞོམ་བྱེད་དེ་ནི་བགེགས་རྣམས་ཁྲོན་པའི་ནང་དུ་བཅུག་ནས་ཕུར་གདབ་བྱེད་པར་བཤད་པ་དེས་འགྲུབ་པའི་ཕྱིར་ན།
བགེགས་གཞོམ་བྱེད་གཉིས་ཙམ་བྱས་པ་ལ་དགོས་པ་ལྷག་པོ་མི་འབྱུང་བས་སོ། ། རྒྱུ་མཚན་དེའི་ཕྱིར་ན་ཀྱཻ་རྡོར་དང་བདེ་མཆོག་ལ་སོགས་པར་ཡང་རྩིབས་བཅུ་པའི་སྲུང་འཁོར་བཤད་པ་ཕུར་བཏབ་མ་བཤད། ཕུར་བཏབ་བཤད་པར་འཁོར་ལོ་མ་བཤད་པ་དང་། ཛ་ལནྡྷ་རི་པས་དག་པ་རྡོ་རྗེའི་སྒྲོན་མེར་ཡང་། ཁྲོ་བོ་སྤྲོས་ནས་བགེགས་ལ་ཕུར་བཏབ་བྱེད་པར་བཤད་ཀྱི། རྩིབས་བཅུ་པའི་འཁོར་ལོ་མ་བཤད་པ་ནི། རྡོ་རྗེ་གུར་ལས་འཁོར་ལོ་རྩིབས་བཅུ་པ་བཤད་པ་མ་མཐོང་བ་ཡང་མིན་ཞིང་། རྡོ་རྗེ་གུར་བརྟག་པ་གཉིས་པའི་བཤད་རྒྱུད་དུ་མི་བཞེད་པ་ཡང་མ་ཡིན་གྱི། རྩ་བཤད་གཉིས་ནས་བཤད་པའི་མངོན་རྟོགས་ཐ་དད་དུ་བཞེད་པ་ཡིན་ནོ། ། དེ་བཞིན་དུ་མི་ཐུབ་ཟླ་བ་དཔོན་སློབ་རྣམས་ཀྱིས་འཁོར་ལོ་སེར་པོ་རྩིབས་བཅུ་པ་བཤད་ན་ཡང་།
བགེགས་ལ་ཕུར་གདབ་བྱེད་པ་མ་བཤད་པ་ཡང་དོན་དེ་ཉིད་ཡིན་ནོ། ། འོ་ན་དུས་ཀྱི་འཁོར་ལོར་རྡོ་རྗེའི་ཁང་བརྩེགས་དང་། རང་བཞིན་བསྒོམ་པ་དང་། ཕུར་གདབ་ཀྱང་བཤད་པ་གང་ཡིན་སྙམ་ན། དེ་ནི་རྒྱུད་སྡེ་གཞན་རྣམས་དང་བཤད་སྲོལ་ཐ་དད་པ་ཡིན་པས་སྐྱོན་མེད་པར་བཤད་པ་ཡིན་ནོ། ། འོ་ན་རྒྱུད་ཕྱི་མ་ལས་དེ་ལྟར་གསུངས་པའི་དོན་གང་ཡིན་ཞེ་ན། མདོ་བསྲེ་ལས། ད་ནི་བཀའི་འཁོར་ལོ་གཞན་བསྟན་པའི་ཕྱིར། རིག་མའི་སྐྱེས་བུ་རྡོ་རྗེ་ཅན་ཞེས་བྱ་བ་ལ་སོགས་པ་སྨོས་ཏེ་ཞེས་བཤད་པས། གསང་བ་འདུས་པའི་མངོན་རྟོགས་བསྒོམ་པ་དང་མ་འབྲེལ་བའི་གནོད་པ་ཕྱིར་བཟློག་གི་སྲུང་འཁོར་ཟབ་མོ་ཞིག་བསྟན་པར་བཤད་དེ།
རྭ་ལོ་ཙཱ་བས་ཡེ་ཤེས་ཞབས་ལུགས་ཀྱི་པཎྜི་ཏ་ས་མ་ན་ཏ་ཤྲཱི་ལ་ཞུས་པའི་ཨུཥྞི་ཁའི་གནོད་པ་ཕྱིར་བཟློག་གི་འཁོར་ལོ་དང་། གཉན་ལོ་ཙཱ་བས་བླ་མ་བནྡྷ་པ་ལ་ཞུས་པའི་ཨུ་ཎི་ཥའི་བཟློག་པ་རྣམས་ཀྱང་། གོང་གི་རྒྱུད་ཕྱི་མའི་ལུང་དེས་ཟིན་པ་ཡིན་པར་མཁས་པ་དག་གིས་འཆད་པ་ཡིན་ནོ། ། ཡང་ཁ་ཅིག་འཁོར་ལོ་སེར་པོ་རྩིབས་བཅུ་པ་དེ་ཡང་སྦུབ་ཅན་དུ་མི་འདོད་པར། སྟེང་འོག་གི་རྩིབས་གཉིས་སྦུབ་ཅན་དང་། ཕྱོགས་མཚམས་ཀྱི་རྩིབས་རྣམས་བཅར་སླེབ་དང་། རྩིབས་རྣམས་ཀྱི་རྩེ་མོར་ཅུང་ཟད་མ་རེག་པའི་སྟེང་གི་ནམ་མཁར་པད་ཉི་ལ་ཁྲོ་བོ་རྣམས་འགོད་པར་འདོད་ཅིང་། དེའི་ཤེས་བྱེད་དུ་ཨ་བྷ་ཡས་རིམ་ལྔ་ཟླ་འོད་དུ། རྩིབས་ཀྱི་རྩེ་མོ་རྣམས་སུ་ཅུང་ཟད་མ་རེག་པར་གནས་པའི་སྣ་ཚོགས་ཆུ་སྐྱེས་ཀྱི་གདན་ལ་བཞག་ནས་ཞེས་སོགས་འདྲེན་པ་ནི་མི་འཐད་དེ། འོ་ན་འོག་གི་ཁྲོ་བོ་རྩིབས་ཀྱི་རྩེ་མོར་མགོ་མཇུག་ལྡོག་ནས་འགོད་རིགས་པར་ཐལ།
ཨ་བྷྱས་མན་ངག་སྙེ་མར། ཤར་དུ་ནི་ཧཱུྃ་ལས་གཤིན་རྗེ་གཤེད། ཅེས་པ་ནས། འོག་ཏུ་ཧཱུྃ་ལས་གནོད་མཛེས། ཐམས་ཅད་ཀྱང་རང་རང་གི་རྩིབས་ཀྱི་རྩེ་མོར་ཅུང་ཟད་མ་རེག་པའི་ཞེས་སོགས་བཤད་པའི་ཕྱིར། གཞན་ཡང་ཨ་བྷྱའི་ལུང་དེ་ལྟར་ན་ སྟེང་འོག་གི་རྩིབས་སྦུབ་ཅན་ཡིན་ན། ཕྱོགས་མཚམས་ཀྱི་རྩིབས་རྣམས་ཀྱང་སྦུབ་ཅན་དང་། ཡང་ཕྱོགས་མཚམས་ཀྱི་རྩིབས་བཅར་ལེབ་ཡིན་ན། སྟེང་འོག་གི་རྩིབས་ཀྱང་བཅར་ལེབ་ཏུ་འདོད་དགོས་ཏེ། ཐམས་ཅད་ཀྱང་རང་རང་གི་རྩིབས་ཀྱི་རྩེ་མོར་ཅུང་ཟད་མ་རེག་པའི་ཞེས་རྩིབས་ཐམས་ཅད་ཐུན་མོང་དུ་བཤད་པའི་ཕྱིར།
དེས་ན་སྐབས་འདིར་འཁོར་ལོ་སེར་པོ་རྩིབས་བཅུ་པ་ཉིད་མི་བསྒོམ་པས་རྩིབས་རྣམས་སྦུབ་སྟོང་ཡིན་མིན་གྱི་དཔྱད་པ་མི་དགོས་མོད། འོན་ཀྱང་གནས་སྐབས་གཞན་དུ་འཁོར་ལོ་རྩིབས་བཅུ་པ་འདོད་པའི་ཚེ། རྩིབས་རྣམས་སྦུབ་སྟོང་ཡིན་པའི་སྐབས་དུ་མ་ཡོད་པས། དེ་རྟོགས་པའི་ཕྱིར་དཔྱད་པ་དེ་ཙམ་ལ་ནི་ཉེས་པ་མེད་དོ། ། འཁོར་ལོ་རྩིབས་བཅུ་པ་སྦུབ་སྟོང་བསྒོམ་པའི་ཚེ། ཁྲོ་བོ་རྣམས་རྩིབས་ནང་དུ་བསྒོམ་དགོས་ཏེ། དེའི་ཚེ་རྩིབས་རྣམས་ཁྲོ་བོའི་གནས་ཡིན་པའི་ཕྱིར། དཔེར་ན་གཞལ་ཡས་ཁང་གི་ནང་དུ་ལྷ་རྣམས་འགོད་དགོས་ཀྱི། སྟེང་དུ་མི་དགོས་པ་དང་། བུམ་བཟླས་ཀྱི་ཚེ་ཆུ་ནང་ཡིན་ཀྱང་།
བུམ་པའི་ནང་དུ་ལྷ་རྣམས་བསྒོམ་གྱི། ཕྱི་རོལ་ཏུ་མི་བསྒོམ་པ་དང་། སྦྱིན་སྲེག་གི་དུས་མེ་ནང་ཡིན་ཀྱང་། མེ་ཁང་གི་ནང་དུ་ལྷ་བསྒོམ་གྱི། ཕྱི་རོལ་དང་སྟེང་དུ་མི་བསྒོམ་པ་བཞིན་ནོ། ། གལ་ཏེ་འཁོར་ལོ་རྩིབས་བཅུ་པ་འདོད་པའི་ཚེ། རྩིབས་རྣམས་སྦུབ་ཅན་དང་རྩིབས་ནང་དུ་ཁྲོ་བོ་འགོད་དགོས་ན། འཁོར་ལོ་འཁོར་བའི་ཚེ་ཁྲོ་བོ་རྣམས་མི་འཁོར་ན་ནི། འཁོར་ལོའི་རྩིབས་ཀྱི་ལྷ་དང་ཐུག་པའམ་གཅོད་པ་དང་། འཁོར་ལོ་དང་མཉམ་དུ་ཁྲོ་བོ་ཡང་འཁོར་ན།
ཁྲོ་བོ་འདི་ཕྱོགས་འདི་ན་གནས་ཀྱི་ངེས་པ་མེད་པར་འགྱུར་རོ་སྙམ་ན། འཁོར་ལོ་འཁོར་བའི་ཚེ་ཁྲོ་བོ་རྣམས་མི་འཁོར་བ་ཡིན་ཀྱང་། དེའི་ཚེ་ལྷ་རྣམས་འཁོར་ལོས་གཅོད་པར་མི་འགྱུར་ཏེ། འཁོར་ལོའི་ཤར་ནུབ་དབུས་གསུམ་པོ་དེ་ཆ་གསུམ་དུ་བྱས་པའི། གསུམ་གཅིག་དབུས་ཀྱི་ཆ་དེ་ལྟེ་བ། ཤར་ནུབ་ཀྱི་ཆ་གཉིས་པོ་དེ་ཤར་རྩིབས་དང་ནུབ་རྩིབས་ཡིན་ལ། དེ་བཞིན་དུ་ཕྱོགས་གཞན་རྣམས་ལ་ཡང་འགྲེ་ཞིང་། དེ་དག་ཀྱང་སོ་སོར་ཆ་གསུམ་གསུམ་དུ་བྱས་པའི་ཕྱིའི་སུམ་གཉིས་པོ་རལ་གྲིའི་སོ་ལྟར་སོ་སོར་གྱེས་ནས་སྦུབ་མེད་ཡིན་ལ། ནང་གི་གསུམ་གཅིག་པོ་དེ་ཁོག་སྟོང་ཁོར་མོར་འབྲེལ་ནས་ཡོད་པའི་རྩིབས་ལ་མ་རེག་པའི་བར་སྣང་དུ་པད་ཉིའི་གདན་ལ་ཁྲོ་བོ་འགོད་པ་ཡིན་པས། འཁོར་ལོ་འཁོར་ཀྱང་ཁྲོ་བོ་མི་འཁོར་ཞིང་ཁྲོ་བོ་རྣམས་འཁོར་ལོས་གཅོད་པའི་ཉེས་པ་ཡང་མེད་ལ།
དེ་ལྟར་བྱས་པས་ཁྲོ་བོ་རྣམས་རྩིབས་ལ་མ་བཀོད་པར་ཡང་མི་འགྱུར་ཏེ། འཁོར་ལོའི་ལྟེ་བའི་ཕྱི་རོལ་གྱི་སྦུབ་སྟོང་དེ་རྣམས་འཁོར་ལོའི་རྩིབས་སོ་སོའི་ནང་ཚན་ཡིན་པའི་ཕྱིར། འོ་ན་སློབ་དཔོན་ཨ་བྷྱས་ཁྲོ་བོ་རྣམས་རྩིབས་ཀྱི་རྩེ་མོ་ལ་འགོད་པར་བཤད་པ་དང་འགལ་ལོ་སྙམ་ན། མི་འགལ་ཏེ། ལུང་དེ་ནི་སྤྱིར་རྩེ་མོའི་སྐད་དོད་ལ་ཨཀ་ཊ་ཞེས་པ་ཡོད་ལ། དེ་རྩེ་མོ་དང་། མཆོག་དང་། སྙིང་པོ་སོགས་ལ་འཇུག་པ་ལས། ལུང་དེར་རྩེ་མོར་བསྒྱུར་པ་ཡིན་པས་ན། དོན་ལ་ཁྲོ་བོ་རྣམས་རྩིབས་ཀྱི་མཆོག་གམ།
དབུས་སམ། སྙིང་པོ་ལ་འགོད་ཅེས་པའི་དོན་དུ་འགྱུར་བའི་ཕྱིར། དཔེར་ན་ཁྲོ་བོ་རྣམས་ཉི་མའི་དཀྱིལ་འཁོར་ལ་བཞུགས་པར་སྟོན་པ་ལ། མདོར་བྱས་སུ། ཁྲོ་བོ་བཅུ་ནི་སྤྲོ་བར་བྱ། ། ཕྱོགས་བཅུའི་དཀྱིལ་འཁོར་རྩེ་མོར་ནི། ། རིམ་པ་བཞིན་དུ་བསམ་པར་བྱ། ། ཞེས་འབྱུང་བ་བཞིན་ནོ། ། དེ་ལྟར་ཁྲོ་བོ་བཅུའི་རྟེན་འཁོར་ལོ་རྩིབས་བཅུ་པ་སེར་པོ་འཐད་མི་འཐད་ཀྱི་ལུགས་མང་དུ་ཡོད་པ་རྣམས་ལ་ལུང་རིགས་ཀྱི་དཔྱད་མ་དུ་མ་སྣང་ཡང་། འདིར་ནི་གུང་རུ་ཤེས་རབ་བཟང་པོ།
ཆོས་རྗེ་དཔལ་གྱི་རྒྱལ་མཚན། གཞན་ཡང་པཎ་ཆེན་ཉི་ཟླ་སེང་གེ རྗེ་བྱམས་པ་ཆོས་ལེགས་སོགས་ཀྱི་གསང་བ་འདུས་པའི་རྣམ་བཤད་དག་ལས་དགག་སྒྲུབ་རྒྱས་པར་མཛད་པ་རྣམས་ཀྱི་སྙིང་པོ་བསྡུས་ནས་བཀོད་པ་ཡིན་གྱི། རྒྱས་པ་ལ་དགའ་བ་དག་གིས་ནི་རྣམ་བཤད་དེ་དག་ཏུ་བལྟའོ། ། གཉིས་པ་གཞུང་གི་དོན་ནི། སྒྲུབ་ཐབས་ལས། གཉིས་པ་སྲུང་འཁོར་བསྒོམ་པ་ལ་གཉིས་ཀྱི། དང་པོ་བདག་བསྲུང་བ་ནི། སྟོང་པའི་ངང་ལས་ཞེས་པ་ནས། འོད་དམར་པོ་འབར་བའི་དབུས་ན་བཞུགས་པ་ཞེས་གསུངས་པའི་བར་ཏེ།
དེ་དག་གི་དོན་ཡང་སྔར་ཡེ་ཤེས་ཚོགས་བསག་གི་བདག་དང་སྣང་བ་ཐམས་ཅད་མི་དམིགས་པ་སྟོང་པ་ཉིད་དུ་སྦྱངས་པ་དེའི་ངང་ལས། སྐད་ཅིག་གིས་པད་མ་དང་ཟླ་བའི་གདན་གྱི་སྟེང་དུ་བདག་ཉིད་རྡོ་རྗེ་འཆང་ཆེན་པོ་སྐུ་མདོག་ཟླ་བ་ལྟར་དཀར་པོ་དྭངས་ཤིང་གསལ་བ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། སྐུའི་མཐའ་སྐོར་དུ་འོད་ཟེར་གྱི་དཀྱིལ་འཁོར་གྱི་ཕྲེང་བས་བསྐོར་བའི་རྣམ་པར་མཛེས་ཤིང་སྐུའི་ཆ་ཤས་ཕྱག་དང་ཞབས་ལ་འཁོར་ལོས་མཚན་པ་ལ་སོགས་པ་སྐྱེས་བུ་ཆེན་པོ་སངས་རྒྱས་ཀྱི་སྐུ་བལྟ་བས་ཆོག་མི་ཤེས་པ་སོགས་མཚན་བཟང་པོ་སུམ་ཅུ་རྩ་གཉིས་དང་། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བརྒྱད་ཅུ་རྣམས་ཀྱིས་ལེགས་པར་བརྒྱན་པ་དང་། གཞན་ཡང་རིན་པོ་ཆེ་རིགས་སྣ་ཚོགས་ཀྱི་རྒྱན་དང་། དར་ཁ་དོག་སྣ་ཚོགས་ཅན་གྱི་ན་བཟའ་ཅན་ཏེ། སྐུ་ལ་གསོལ་བ། རྒྱན་དང་ཕྱག་མཚན་སོགས་རང་དང་འདྲ་བའི་ཡུམ་རྡོ་རྗེ་དབྱིངས་ཀྱི་དབང་ཕྱུག་མས་སྐུ་ལ་འཁྱུད་པ། ཡབ་ཡུམ་གཉིས་ཅར་སྣང་ཡང་བདེན་པར་མེད་པ་སྒྱུ་མ་ལྟ་བུའི་སྐུ་ཅན་དུ་གྱུར་པར་བསྒོམ་སྟེ། དེ་ནས་ཡབ་ཡུམ་སྙོམས་པར་ཞུགས་པའི་དགའ་བ་མཆོག་ཏུ་གྱུར་པའི་སྒྲས།
ཕྱོགས་བཅུ་ནས་དེ་བཞིན་གཤེགས་པ་ཐམས་ཅད་སྤྱན་དྲངས་ནས་རང་ལྷར་གསལ་བའི་སྤྱི་གཙུག་ནས་མར་ཞུགས་ཏེ་ཐིག་ལེར་ཞུ་བ་ལས་བྱུང་བའི་བྱང་ཆུབ་ཀྱི་སེམས་ཡབ་ཀྱི་རྡོ་རྗེའི་ལམ་ནས་ཐོན་པ་ཡུམ་ལྷ་མོའི་པདྨར་བབས་པ་དེ་ལ་ཕྱག་མཚན་གྱི་ས་བོན་ཧཱུྃ་དུ་གྱུར། ཧཱུྃ་དེ་ཞུ་བ་ལས་རྡོ་རྗེ་དང་། རྡོ་རྗེ་དེ་ལས་མི་བསྐྱོད་པའི་སྐུར་གྱུར་པར་བསམ། དེ་ཉིད་ཡབ་ཀྱི་ཐུགས་ཁར་དྲངས་པ་དེ་ཉིད་བཛྲ་དྷྲིཀ་ཅེས་བརྗོད་པས་ཐུགས་ཁ་ནས་ཕྱིར་བྱུང་ནས་ཕྱོགས་བཅུར་འཕྲོས་པས། སྤྱིར་སེམས་ཅན་མ་སྨིན་པ་རྣམས་སྨིན་པ། སྨིན་པ་གྲོལ་བ། གྲོལ་བ་མཐར་ཕྱིན་པ་ལ་སོགས་པ་སངས་རྒྱས་ཀྱི་མཛད་པ་ཐམས་ཅད་མཛད། ཁྱད་པར་དུ་ཞེ་སྡང་དང་ལྡན་པའི་སེམས་ཅན་ཐམས་ཅད་ཀྱི་ཉོན་མོངས་པ་ཞེ་སྡང་སྦྱངས་ནས་མི་སྐྱོད་པའི་གོ་འཕང་པ་བཀོད། སླར་སྤྲུལ་པ་ཐམས་ཅད་གཅིག་ཏུ་འདུས་ཤིང་། ཡེ་ཤེས་པའི་ཚོགས་དང་དབྱེར་མེད་གཅིག་ཏུ་འདྲེས་ནས།
རང་ཉིད་རྡོ་རྗེ་འཆང་དུ་གསལ་བ་ལ་རྗེས་སུ་ཞུགས་པས་དེའི་རྐྱེན་གྱིས་སྔར་གྱི་ཟླ་བའི་གདན་དེ་ཉིད་ཉི་མའི་གདན་དུ་གྱུར་པའི་སྟེང་དུ། བདག་ཉིད་ཞེ་སྡང་རྡོ་རྗེར་གྱུར་པར་བསྒོམ་པ་ནི། དེ་ཡང་སྐུ་མདོག་མཐིང་ནག་ཁྲོ་བའི་ཉམས་དང་འདོད་ཆགས་ཆེན་པོ་འདྲེས་པ་ལྟ་བུའི་ཉམས་དང་ལྡན་པ་ཅན་ཞལ་གསུམ་ཕྱག་དྲུག་པའི་རྩ་བའི་ཞལ་ནག་པོ་རབ་ཏུ་ཁྲོས་པ། གཡས་ཀྱི་ཞལ་དཀར་པོ་རབ་ཏུ་ཞི་བའི་རྣམ་པ་ཅན། གཡོན་གྱི་ཞལ་དམར་པོ་རྗེས་སུ་ཆགས་པའི་ཉམས་ཅན་དང་། ཕྱག་དྲུག་གི་གཡས་དང་པོ་ན་རྡོ་རྗེ་རྩེ་དགུ་པ་དང་། གཉིས་པ་ན་འཁོར་ལོ། གསུམ་པ་ན་པདྨ་རྣམས་འཛིན་པ། གཡོན་གྱི་དང་པོ་ན་དྲིལ་བུ་དང་། གཉིས་པ་ན་རིན་པོ་ཆེ།
གསུམ་པ་ན་རལ་གྲི་འཛིན་པ། འོད་ཟེར་དམར་པོ་འབར་བའི་དབུས་ན་བཞུགས་པར་བསྒོམ་པ་ནི་བདག་བསྲུང་བ་ཡིན་ནོ། ། འདིར་སྐབས་ཀྱི་བསྒྱུར་གཞི་རྡོ་རྗེ་འཆང་འདི་སྐུ་མདོག་དཀར་པོ་ཞལ་གཅིག་ཕྱག་གཉིས་པ། རང་འདྲའི་ཡུམ་དང་བཅས་པ་བསྐྱེད་ལ་ཉིད་འཕགས་པ་ཡབ་སྲས་ཀྱི་དགོངས་པ་ཕྱིན་ཅི་མ་ལོག་པ་ཡིན་ཏེ། སྒྲུབ་ཐབས་མདོ་བསྲེ་ལས། ལེའུ་བཅོ་ལྔ་པ་ལས། རྣམ་པར་སྣང་མཛད་འོད་འདྲ་ཞིང་། ། རྡོ་རྗེ་སེམས་དཔའ་རྒྱལ་པོ་ཆེ། ། སངས་རྒྱས་རྡོ་རྗེ་ཅན་འཛིན་འགྱུར། ། ཞེས་གསུངས་པ་འདིས་རྡོ་རྗེ་འཆང་ཆེན་པོ་སྐུ་མདོག་དཀར་པོ་བདག་ཉིད་ཇི་ལྟ་བ་བཞིན་དུ་བསྐྱེད་པར་བྱའོ། །
ཞེས་གསུངས་པ་དང་། དེའི་འགྲེལ་པ་ནག་པོ་དམ་ཚིག་རྡོ་རྗེས་མཛད་པ་ལས། རྡོ་རྗེ་འཆང་ཆེན་པོ་བདག་ཉིད་ཇི་ལྟ་བ་བཞིན་དུ་བསྐྱེད་ལ་ཞེས་པ་ནི། སྒྲུབ་པ་པོ་བདག་ཉིད་ཞལ་གཅིག་ཕྱག་གཉིས་པ་ཡིན་པ་བཞིན་དུ་རྡོ་རྗེ་འཆང་དེ་ཡང་ཞལ་གཅིག་ཕྱག་གཉིས་པར་བསྐྱེད་ཅེས་པའི་དོན་ནོ། ། ཞེས་པ་དང་། ཐུབ་པ་དཔལ་གྱི་འགྲེལ་པ། སྟོང་པ་ཉིད་ཀྱི་རྣམ་པར་ཐར་པས་ཐ་མལ་པའི་ང་རྒྱལ་བསལ་ལ། སྐད་ཅིག་གིས་བདག་ཉིད་རྡོ་རྗེ་འཆང་ཆེན་པོའི་གཟུགས་ཁ་དོག་དཀར་པོ་ཕྱག་གཉིས་པ། ཞལ་གཅིག་པ། པདྨ་དང་ཟླ་བའི་གདན་ལ་བཞུགས་པ་ཞེས་དང་།
གྲུབ་ཆེན་ཀླུའི་བྱང་ཆུབ་ཀྱི་དེ་ཁོ་ན་ཉིད་སྒྲུབ་པ་ལས། སྐད་ཅིག་གིས་ནི་ལྷ་བཟང་པོ། ། དཀར་པོ་ཞལ་གཅིག་ཕྱག་གཉིས་པ། ། རྡོ་རྗེ་དང་ནི་དྲིལ་བུ་འཛིན། ། ལྷ་འདི་བསྒོམ་པར་བྱ་བ་ཡིན། ། ཞེས་པ་ལ་སོགས་པ་མང་དུ་གསུངས་པས་སོ། ། གཞན་ཡང་རྒྱ་གར་གྱི་པཎྜི་ཏ་པི་བྷུ་ཏ་ཙནྡྲ་དང་། བོད་ཀྱི་མཁས་པ་རྡོག་མགོན་པོ་དཔལ་ལ་སོགས་པ་རྣམས་ཀྱིས་ཕྱག་གཉིས་པར་བཞེད། བུ་སྟོན་རིན་པོ་ཆེས། དང་པོར་ཞལ་གསུམ་ཕྱག་དྲུག་པར་བཞེད་ཀྱང་།
ཕྱིས་སུ་ཐུབ་པ་དཔལ་གྱི་ཞལ་གཅིག་ཕྱག་གཉིས་པར་བཤད་པ་ལེགས་པར་མཛད་ནས་ཞལ་གཅིག་ཕྱག་གཉིས་པར་བཞེད་པ་ལ། རེ་མདའ་བ་གཞོན་ནུ་བློ་གྲོས་ཀྱིས། རྡོ་རྗེ་འཆང་དེ་ཞལ་གསུམ་ཕྱག་དྲུག་པ་ཡིན་ཏེ། མདོ་བསྲེར་དྲངས་པའི། སངས་རྒྱས་རྡོ་རྗེ་གསུམ་འཛིན་འགྱུར། ། ཞེས་གསུངས་པ་དེས་རྡོ་རྗེ་གསུམ་རྣམ་པར་དག་པའི་ཞལ་གསུམ་པར་བསྟན་ལ། དེ་ཉིད་ཀྱིས་ཕྱག་དྲུག་པར་དོན་གྱིས་འཕངས་པའི་ཕྱིར་རོ། ། ཞེས་གསུངས་ནས་ཞལ་གསུམ་ཕྱག་དྲུག་པ་ཁོ་ནར་བཞེད་ཀྱང་། བུ་སྟོན་རིན་པོ་ཆེས་དེ་ནི་ཕྱིས་སུ་ལུང་རིགས་རྣམ་དག་གཟིགས་ནས་ཞལ་གཅིག་ཕྱག་གཉིས་པར་གསུངས་པ་ཡིན་པས་དེ་ནི་འཐད་པའི་ཕྱོགས་ཡིན་ལ། རེ་མདའ་བ་ཆེན་པོའི་གསུང་དེས་གནོད་བྱེད་དུ་མི་འགྲོ་བ་ཡིན་ཏེ།
རྒྱུད་ཚིག་དེའི་འབྲུ་གནོན་ལ་སྒྲོན་གསལ་ལས། རྣམ་པར་སྣང་མཛད་འོད་འདྲ་ཞིང་། ། ཞེས་བྱ་བ་སྟེ་སྐུ་རྡོ་རྗེ་དང་འདྲ་བར་འགྱུར་རོ། ། རྡོ་རྗེ་སེམས་དཔའ་ནི་མི་བསྐྱོད་པའོ། ། རྒྱལ་པོ་ཆེ་ནི་རིན་ཆེན་འབྱུང་ལྡན་ནོ། ། སངས་རྒྱས་ནི་འོད་དཔག་ཏུ་མེད་པའོ། ། རྡོ་རྗེ་གཟུགས་འཛིན་ནི་དོན་ཡོད་གྲུབ་པ་སྟེ། དེ་ལྟར་ན་རིགས་ལྔའི་བདག་ཉིད་རྡོ་རྗེ་འཆང་ཆེན་པོ་བསྐྱེད་དོ། ། ཞེས་པའི་དོན་ཏོ། ། ཞེས་གསུངས་པས།
རྡོ་རྗེ་སེམས་དཔའ་ལ་མི་བསྐྱོད་པ་ལ་རྡོར་སེམས་སུ་བྱས་པ་དང་། རིགས་ལྔ་ཆར་ལ་རྗེས་སུ་འགྲོ་བའི་ཁྱབ་བདག་རྡོ་རྗེ་འཆང་ཆེན་པོ་ལ་རྡོ་རྗེ་སེམས་དཔར་གཞག་པ་གཉིས་ལས་འདི་སྐབས་ཀྱི་རྡོ་རྗེ་འཆང་ནི་ཕྱི་མའི་དབང་དུ་བྱས་པ་དང་དོན་གཅིག་པ་ཡིན་པས། དེ་ལྟ་བུས་ནི་རྡོ་རྗེ་འཆང་གི་རིགས་བསྟན་པ་ཡིན་གྱི། རྡོ་རྗེ་འཆང་གི་ཞལ་ཕྱག་བསྟན་པ་མ་ཡིན་པར་ནི་འགྲེལ་པ་སྟེ་དོན་ལ་བརྟགས་པས་རྟོགས་པར་ནུས་སོ། ། ཡང་ཆོས་རྗེ་རི་བོ་དགེ་ལྡན་པས། བུ་སྟོན་རིན་པོ་ཆེ་ལ་ཨ་བྷྱས་ཞལ་གསུམ་ཕྱག་དྲུག་པར་བཤད་པ་མི་འཐད་དེ། ཐུབ་པ་དཔལ་གྱིས་ཞལ་གཅིག་ཕྱག་བཞི་པར་བཤད་པའི་ཕྱིར། ཞེས་གསུངས་པ་མི་རིགས་ཏེ། ཐུབ་པ་དཔལ་གྱི་ལུང་དྲངས་ནས། ཨ་བྷ་ཡ་འགོག་པ་མི་འཐད་ཀྱི།
དེ་གཉིས་ལྡོག་ལྟེ་བརྗོད་ན་སྐྱོན་དུ་འགྲོ་བའི་ཕྱིར། དེ་ལྟར་རྡོ་རྗེ་འཆང་ཞལ་གཅིག་ཕྱག་གཉིས་པར་འདོད་པ་མི་འཐད་དེ། གསང་འདུས་ཀྱི་ལྷ་ཐམས་ཅད་ཞལ་གསུམ་ཕྱག་དྲུག་པ་ཡིན་པ་གྲུབ་ཆེན་ཀླུའི་བྱང་ཆུབ་ཀྱིས་ལུང་རིགས་གཉིས་ཀྱི་སྒོ་ནས་བསྒྲུབས་པའི་བྱིང་ཆེན་པོ་དང་འགལ་བའི་ཕྱིར་ཞེས་གསུངས་ཀྱང་། བུ་སྟོན་རིན་པོ་ཆེའི་དེ་ནི་རྒྱུ་མཚན་རྣམ་དག་སླར་གཟིགས་ནས། འདི་སྐབས་ཀྱི་རྡོ་རྗེ་འཆང་ཞལ་ཕྱག་གཉིས་པར་བཤད་པ་ཡིན་གྱི། ཨ་བྷྱས་ཞལ་གསུམ་ཕྱག་དྲུག་པར་བཤད་པ་མི་འཐད་དེ་ཐུབ་པ་དཔལ་གྱིས་ཞལ་གཅིག་ཕྱག་གཉིས་པར་བཤད་པའི་ཕྱིར་ཞེས་པ་གསུངས་པ་མེད་དོ། ། དེས་ན་དགེ་ལྡན་པ་རང་གི་བཞེད་པ་དེ་ཉིད་འཕགས་པ་ཡབ་སྲས་ཀྱི་དགོངས་པར་མ་སོང་སྟེ། མདོ་བསྲེ་ལས་རྡོ་རྗེ་འཆང་ཆེན་པོ་བདག་ཉིད་ཇི་ལྟ་བ་བཞིན་དུ་མོས་པར་བྱའོ། ། ཞེས་པའི་བདག་ཉིད་ཇི་ལྟ་བ་བཞིན་ཞེས་པའི་དོན་རྣལ་མ་ཞིག་ཁྱེད་ལ་འཆད་རྒྱུ་མི་སྣང་བས་སོ། ། གཞན་ཡང་ཁྱོད་ཀྱིས་གསང་འདུས་ཀྱི་ལྷ་ཐམས་ཅད་ཞལ་གསུམ་ཕྱག་དྲུག་པར་གྲུབ་ཆེན་ཀླུ་བྱང་སོགས་ཀྱིས་བཤད་ཟེར་ནས་དེ་ལྟར་དུ་འདོད་པ་ནི་བརྟགས་ན་མི་འཐད་དེ།
གསང་འདུས་ཀྱི་རྒྱུད་འགྲེལ་ནས་བཤད་པའི་ལྷ་ལ་ཟེར་ན་ནི། འགྲེལ་ཆེན་སྒྲོན་གསལ་གྱི་ལེའུ་བཅུ་གཉིས་པ་ལས། བདུད་རྩི་འཁྱིལ་པ་ཕྱག་བཞི་པ་གཅིག་བཤད་པ་དེ་དང་། ལེའུ་བཅུ་གཉིས་པ་ལས། དྲག་ལས་ཀྱི་དཀྱིལ་འཁོར་གྱི་གཙོ་བོར་བཤད་པའི་རྡོ་རྗེ་སེམས་དཔའ་ཞལ་གསུམ་ཕྱག་བཞི་པ་དེ་དང་། གྲུབ་ཆེན་ཀླུ་བྱང་གི་དྲིལ་བུའི་དབང་གི་སྐབས་སུ་རྡོར་སེམས་ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་འཛིན་པ་གཅིག་བཤད་པ་རྣམས་མི་འཐད་པར་འགྱུར་ལ། མངོན་རྟོགས་ཚར་གཅིག་གི་ནང་དུ་བྱུང་བའི་ལྷ་ཟེར་ན་ཡང་མི་རུང་སྟེ། ཁྱེད་རང་གིས་བྱས་པའི་སྒྲུབ་ཐབས་སུ། ཡེ་ཤེས་སེམས་དཔའ་ཞལ་གསུམ་ཕྱག་དྲུག་པ་སྐུ་མདོག་སྔོན་པོ་བཀག་ནས།
གསུང་རྡོ་རྗེའི་ངོ་བོ་ཡིན་པས་ན། སྐུ་མདོག་དམར་པོ་ཞལ་གཅིག་ཕྱག་གཉིས་པར་བསྒྲུབས་པ་དེ། མངོན་རྟོགས་ཚར་གཅིག་གི་ནང་གི་ལྷ་ཡིན་པའི་ཕྱིར། དཀྱིལ་འཁོར་ལ་བཀོད་པའི་ལྷ་སོ་གཉིས་ཀྱི་དབང་དུ་བྱས་པ་ཡིན་ཟེར་ན་ནི། ཁྱེད་ཀྱི་དེ་ལ་འབྲེལ་གཏན་ནས་མ་བྱུང་སྟེ། སྲུང་འཁོར་གྱི་སྐབས་ཀྱི་ཞེ་སྡང་རྡོ་རྗེའི་བསྒྱུར་གཞིར་གྱུར་པའི་རྡོ་རྗེ་འཆང་དེ། དཀྱིལ་འཁོར་ལ་བཀོད་པའི་ལྷ་མ་ཡིན་པས་ན། དཀྱིལ་འཁོར་ལ་བཀོད་པའི་ལྷ་ཞལ་གསུམ་ཕྱག་དྲུག་པར་བཤད་པ་དེས། ཞེ་སྡང་རྡོ་རྗེའི་བསྒྱུར་གཞི་རྡོ་རྗེ་འཆང་ཕྱག་གཉིས་པར་འདོད་པ་ལ་གནོད་བྱེད་དུ་ཅུང་ཟད་ཀྱང་མི་འགྲོ་བའི་ཕྱིར། དེས་ན་གྲུབ་ཆེན་ཀླུ་བྱང་གི་རྣམ་གཞག་རིམ་པ་གསུམ།
གསོལ་བ་དེ་ཁོ་ན་ཉིད་བསྡུས་པ་ལ་སོགས་པ་གཉིས་ཀའི་རྒྱུད་རྣམས་ལས་ནི་ཞལ་གཅིག་པར་རབ་ཏུ་གྲགས་ན། ཅིའི་ཕྱིར་ཞལ་གསུམ་པ་ལྟ་བུར་སྣང་བར་འགྱུར། བཀའ་སྩལ་པ། བཅོམ་ལྡན་འདས་ཉིད་ཀྱི་འདིའི་དོན་སྟོན་པ་དགོངས་པ་ལུང་སྟོན་པ་བཤད་པའི་རྒྱུད་ལས། ཞེས་གསུངས་ནས། དགོངས་པ་ལུང་སྟོན་གྱི་ཚིག་རྣམས་དྲངས་ཏེ། སྦྱང་གཞི་ཉོན་མོངས་པ་དུག་གསུམ་རྣམ་པར་དག་པས་ཞལ་གསུམ། སྦྱོང་བྱེད་རྫོགས་རིམ། ལམ་གྱི་དབང་དུ་བྱས་ན། སྣང་བ་གསུམ་རྣམ་པར་དག་པས་ཞལ་གསུམ་དང་།
སྦྱངས་འབྲས་སྐུ་གསུམ་རྣམ་པར་དག་པས་ཞལ་གསུམ། སྦྱང་གཞི་རྩ་བའི་ཉོན་མོངས་པ་དྲུག་རྣམ་པར་དག་པས་ཕྱག་དྲུག སྦྱོང་བྱེད་ལམ་ཕ་རོལ་ཕྱིན་པ་དྲུག་རྣམ་པར་དག་པས་ཕྱག་དྲུག སྦྱངས་འབྲས་རིགས་ལྔ་རྡོ་རྗེ་སེམས་དཔའ་དང་དྲུག་རྣམ་པར་དག་པས་ཕྱག་དྲུག ཅེས་སོགས་གསུངས་པས་ནི་གསང་འདུས་ཀྱི་ལྷ་ཐམས་ཅད་ཞལ་གསུམ་ཕྱག་དྲུག་པར་བསྟན་པ་མ་ཡིན་གྱི། སྤྱིར་དཀྱིལ་འཁོར་གྱི་ལྷའི་དབང་དུ་མཛད་ཅིང་། དཀྱིལ་འཁོར་ལ་ཡང་དོན་དམ་པའི་དཀྱིལ་འཁོར། སྐུའི་དཀྱིལ་འཁོར། ཕྱུང་བའི་དཀྱིལ་འཁོར་དང་གསུམ་ལས། དང་པོ་ནི།
ལྷག་མོས་འོད་གསལ་དུ་བཅུག་པའི་ལྷ་རྣམས་སོ། ། གཉིས་པ་ནི། ལྷ་སོ་གཉིས་པོ་ལུས་ལ་བཀོད་པ་དེ་ཉིད་དོ། ། གསུམ་པ་ནི། དཀྱིལ་འཁོར་ལ་བཀོད་པའི་ལྷ་སོ་གཉིས་ཏེ། ཕྱི་མ་དཀྱིལ་འཁོར་རྒྱལ་མཆོག་གི་ལྷ་སོ་གཉིས་ལ་དགོངས་ནས་དེ་ལྟར་དུ་གསུངས་པ་ཡིན་ནོ། ། ཡང་དགེ་ལྡན་པའི་རྗེས་འབྲང་ཁ་ཅིག་གིས། འདིར་དང་པོའི་མགོན་པོ་ཞལ་གཅིག་ཕྱག་གཉིས་པར་འདོད་པ་ནི་རྒྱུད་ཀྱི་དངོས་བསྟན་འགོག་པ་ཡིན་ཏེ། རྩ་རྒྱུད་ལེའུ་དང་པོ་ནས། རིག་མའི་སྐྱེས་བུ་ཆེན་པོའི་གཟུགས་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱི་བདག་པོ་འདིས་སྔགས་ཀྱིས་བྱིན་གྱིས་བརླབས་སོ། །
བྱིན་གྱིས་བརླབས་མ་ཐག་ཏུ་བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་དེ་བཞིན་གཤེགས་པ་ཐམས་ཅད་ཀྱིས་གཟིགས་པར་གྱུར་ཏོ། ། ཞེས་གསུངས་པས་སོ། ། ཞེས་ཟེར་ནས་སྲུང་འཁོར་གྱི་རྡོ་རྗེ་འཆང་ཞལ་གཅིག་ཕྱག་གཉིས་པ་འདི་ལ་དང་པོའི་མགོན་པོ་ཞེས་པའི་བརྡ་ཆད་བྱེད་པ་ནི། རང་ཉིད་ལ་གསང་བ་འདུས་པའི་བརྡ་ཆད་ཆགས་པ་མེད་དོ་ཞེས་སྟོན་པ་ཡིན་པས་གནོད་བྱེད་སོགས་བརྗོད་མི་དགོས་སོ། ། བསྒྱུར་གཞི་རྡོ་རྗེ་འཆང་དེ་ཞེ་སྡང་རྡོ་རྗེར་བསྒྱུར་བའི་ཚུལ་ལ་རབ་ཏུ་སྒྲོན་གསལ་མཁན་པོས། རང་ཉིད་རྡོ་རྗེ་འཆང་དུ་བསྒོམ་པའི་མདུན་དུ་སྟོང་པའི་ངང་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་སྐྱོད་པ་བསྐྱེད་པ་རང་ཉིད་ལ་རྗེས་སུ་ཞུགས་པས། ཆུ་དང་འོ་མ་བཞིན་དུ་དབྱེར་མེད་དུ་འདྲེས་པ་ལས་ཞེ་སྡང་རྡོ་རྗེར་བསྒྱུར་བར་བཤད་པ་ལ། ཐམས་ཅད་མཁྱེན་པ་བུ་སྟོན་རིན་པོ་ཆེས་འདི་མི་འཐད་དེ། མདོ་བསྲེར། ཡེ་ཤེས་རྡོ་རྗེ་སྒྲོན་མེ་ཞེས་བྱ་བའི་ཏིང་ངེ་འཛིན་གསུངས་པའི་ཚུལ་གྱིས་མི་བསྐྱོད་པ་བསྐྱེད་པ་རྗེས་སུ་ཞུགས་པས་ཞེ་སྡང་རྡོ་རྗེར་གྱུར་ནས་ཞེས་བཤད་ཅིང་།
ཡེ་ཤེས་རྡོ་རྗེ་སྒྲོན་མེ་ཞེས་བྱ་བའི་ཏིང་ངེ་འཛིན་ཡང་སྒྲོན་གསལ་ལས་སྙོམས་འཇུག་ལ་བཤད་པའི་ཕྱིར་ཞེས་གསུངས་པ་ནི་འཐད་པར་སེམས་སོ། ། དེས་ན་དོན་ལ་གནས་པ་ནི་གོང་དུ་སྒྲུབ་ཐབས་ཀྱི་འབྲས་བུ་དང་སྦྱར་ནས་བཤད་པ་ལྟར་དང་པོ་སྙོམས་འཇུག་བྱས་པས་མི་བསྐྱོད་པ་ཕྱུང་། དེ་རང་ལ་བཅུག་སྟེ་ཞེ་སྡང་རྡོ་རྗེར་བསྒྱུར་བ་ནི་བདག་བསྲུང་བ་ཡིན་ལ། གཉིས་པ་ལ་གནས་བསྲུང་བ་ལ། སྔར་ཡོད་ཀྱི་བགེགས་ཚར་བཅད་པ་དང་། ཕྱིན་ཆད་བགེགས་ཀྱིས་མི་ཚུགས་པར་བྱ་བའི་ཕྱིར་ར་གུར་བསྒོམ་པ་གཉིས་ལས། དང་པོ་ལ་འདུལ་བྱེད་ཀྱི་ཁྲོ་བོ་སྤྲོ་བ། གདུལ་བྱའི་བགེགས་འགུགས་པ། འདུལ་ཚུལ་ཕུར་བུ་གདབ་པ་དང་གསུམ་ལས། དང་པོ་ནི།
སྒྲུབ་ཐབས་ལས། གཉིས་པ་གནས་བསྲུང་བ་ནི། རང་གི་སྙིང་ཁར་ཉི་མའི་སྟེང་དུ་ཧཱུྃ་སྔོན་པོ། དེ་ལས་ཁྲོ་བོ་བཅུ་དཔག་ཏུ་མེད་པ་སྤྲོས། ཞེས་པ་ནས། ཞལ་ཕྱག་སོགས་ལྷག་མོས་ལྟར་བསམ། ཞེས་གསུངས་པས་བསྟན་ཏེ། དེ་ཡང་བདག་བསྲུང་བའི་ཕྱིར་དུ་རྡོ་རྗེ་འཆང་ཡབ་ཡུམ་སྙོམས་འཇུག་གིས་མི་བསྐྱོད་པ་གཅིག་པོ་ཕྱུང་ནས་རང་ཞེ་སྡང་རྡོ་རྗེར་བསྒྱུར། དེ་ནས་གནས་བསྲུང་རྩོམ་པའི་ཕྱིར་དུ་རང་གི་ལུས་ཞེ་སྡང་རྡོ་རྗེར་གསལ་བའི་སྙིང་ཁར་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་རིང་པོ་ཁ་དོག་སྔོན་པོ་གཅིག་བསམ། ཧཱུྃ་དེ་ལས་འོག་ནས་འཆད་པར་འགྱུར་བའི་ཁྲོ་བོ་བཅུ་པོའི་ཚོགས་རྣམས་སོ་སོ་སྐྱེ་བོའི་བློས་དཔག་པར་མི་ནུས་པའི་རབ་ཏུ་མང་བ་གྲངས་མེད་པ་ནམ་མཁའི་ཁམས་ཁྱབ་པར་སྤྲོས་ཏེ།
བགེགས་གདུག་པ་ཅན་ཐམས་ཅད་ཚར་བཅད། སླར་ཚུར་འདུས་ཤིང་ཁྲོ་བོ་བཅུའི་སྐུར་གྱུར་ནས། རང་ཞེ་སྡང་རྡོ་རྗེར་གསལ་བའི་སྟེང་དུ་འོག་དང་ཕྱོགས་བཞི་དང་། མཚམས་བཞི་སྟེ་བཅུ་པོའི་གནས་རྣམས་སུ་འཁོད་པ་ནི་འདི་ལྟར་བསམ་སྟེ། ཤར་ཏེ་རང་གི་མདུན་དུ་གཤིན་རྗེ་གཤེད། ལྷོར་ཤེས་རབ་མཐར་བྱེད། ནུབ་ཏུ་ཁྲོ་བོ་རྟ་མགྲིན། བྱང་དུ་ཁྲོ་བོ་་་་་་རྒྱུད་ལས་བགེགས་མཐར་བྱེད་འདི་ལ་བདུད་རྩི་འཁྱིལ་པར་བཤད་པས་མངོན་རྟོགས་རྣམས་ལས་འོག་གི་ཕུར་བཏབ་ཀྱི་སྐབས་སུ་བདུད་རྩི་འཁྱིལ་པ་ལས་རྡོ་རྗེ་ཕུར་བུ་སྤྲོ་བར་གསུངས་པ་ཡིན་ནོ། ། བགེགས་མཐར་བྱེད་སྟེང་ཕྱོགས་བཞི་དང་། མཚམས་བཞི་ཤར་ལྷོར་མི་གཡོ་བ་དང་།
ལྷོ་ནུབ་ཏུ་འདོད་པའི་རྒྱལ་པོ། ནུབ་བྱང་དུ་དབྱུག་སྔོན་ཅན། བྱང་ཤར་དུ་སྟོབས་པོ་ཆེ། རང་གི་སྟེང་དུ་གཙུག་ཏོར་འཁོར་ལོས་བསྒྱུར་བ། འོག་ཏུ་ཁྲོ་བོ་གནོད་མཛེས་རྣམས་སྦྲུལ་རྒྱན་ལ་སོགས་པ་ཁྲོ་བོའི་རྒྱན་དང་ཆ་ལུགས་ཐམས་ཅད་མ་ཚང་བ་མེད་པར་ལྡན་པས་གདན་པདྨ་དང་ཉི་མའི་སྟེང་ན་ཞབས་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་སྣང་བ་ལས་གྲུབ་པའི་མེའི་ཕུང་པོ་རབ་ཏུ་འབར་བའི་དབུས་ན་བཞུགས་པར་བསྒོམ་ལ། ཞལ་གསུམ་ཕྱག་དྲུག་པ་སྐུ་མདོག་ཕྱག་མཚན་སོགས་འོག་ལྷག་མོས་ཀྱི་སྐབས་ནས་འབྱུང་བ་ལྟར་བསམ་དགོས་ཏེ། འདི་ནི་འཕགས་པ་ཡབ་སྲས་ཀྱི་དགོངས་པ་ཕྱིན་ཅི་མ་ལོག་པ་ཡིན་པའི་ཕྱིར། དེ་ལྟ་བུའི་ཁྲོ་བོ་བཅུ་བསྒོམ་ཚུལ་ལ་སྟེང་འོག་གི་ཁྲོ་བོ་གཉིས་ནི་ཤར་ནུབ་ཀྱི་ཁྲོ་བོ་གཉིས་ཀྱི་རྒྱབ་ཏུ་འཁོད་ནས་སྟེང་འོག་གི་བགེགས་རྣམས་བསྲུང་བར་བསྒོམས་ཀྱང་ཉེས་པ་མེད་པར་བཤད་ལ། ཐམས་ཅད་ཀྱི་སོ་སོའི་ཕྱི་རོལ་ཏུ་ཧཱུྃ་རིང་པོ་ལས་གྲུབ་པའི་ཁྲོན་པ་འབྲུབ་ཁུང་གི་རྣམ་པ་ཅན་རེ་ཡང་གསལ་འདེབས་དགོས་ཏེ། འོག་ཏུ་བཅུག་ནས་ཁྲོན་པའི་ནང་དུ་བཅུག་པར་བསམ་དགོས་པའི་ཕྱིར།
དེ་ལྟ་བུའི་གནས་བསྲུང་གི་ཁྲོ་བོ་སྤྲོ་ཚུལ་འདི་ནི་སློབ་དཔོན་འཕགས་པ་ཡབ་སྲས་ཀྱི་དགོངས་པ་དཔྱིས་ཕྱིན་པ་ཡིན་ཏེ། མདོར་བྱས་ལས། ཞེ་སྡང་རྡོ་རྗེའི་ཏིང་འཛིན་གནས། ། གནས་བསྲུང་བ་ནི་བརྩམ་པར་བྱ། ། འབར་བའི་འོད་འཕྲོ་འཇིག་པར་བྱེད། ། ཉི་མ་ལ་གནས་ཧཱུྃ་ལས་བྱུང་། ། གཡོན་བརྐྱང་བ་ཡི་གནས་པས་གནས། ། ཁྲོ་བོ་བཅུ་ནི་སྤྲོ་བར་བྱ། ། ཕྱོགས་བཅུའི་དཀྱིལ་འཁོར་ཆ་རུ་ནི། ། རིམ་པ་བཞིན་དུ་བསམ་པར་བྱ། །
ཞེས་དང་། མདོ་བསྲེར་སྔར་གྱི་དེའི་མཇུག་ཏུ་ལེའུ་གསུམ་པ་ལས། ཁྲོ་བོ་ཞེ་སྡང་གནས་ལས་སྐྱེས། ། བསོད་ནམས་རྟག་ཏུ་བརྩོན་པ་དག ། བསྒྲུབ་པ་མཆོག་གི་ཆོས་ཅན་ལ། ། བསོད་པའི་དོན་གྱིས་འགྲུབ་པར་འགྱུར། ། ཞེས་གསུངས་པས། ཡི་གེ་ཧཱུྃ་རིང་པོ་བཅུ་ལས་ཁྲོ་བོ་བཅུ་ཕྱུང་ལ་ཞེས་པ་དང་། ཁྲོ་བོ་ཞེ་སྡང་གནས་ལས་སྐྱེས། ། ཞེས་པའི་འགྲེལ་པ་སྒྲོན་གསལ་ལས།
ཞེ་སྡང་གི་གནས་ནི་ཧཱུྃ་ཡིག་གོ ། ཞེས་པ་ལ་སོགས་རྒྱ་ཆེར་གསུངས་པས་སོ། ། ཡང་ཁྲོ་བོ་བཅུ་སྤྲོ་ཚུལ་འདི་ལ་ཆོས་རྗེ་རི་བོ་དགེ་ལྡན་པས། རྡོ་རྗེ་འཆང་ཡབ་ཡུམ་སྙོམས་འཇུག་བྱས་པས་ཆོས་དབྱིངས་རྡོ་རྗེ་མའི་མངལ་དུ་ཐིག་ལེ་བཅུ་གཅིག་བྱས་ནས་དབུས་ཀྱི་ཐིག་ལེ་ཆོ་ག་གསུམ་ལས་མི་བསྐྱོད་པར་བསྐྱེད། ཕྱིར་སྤྲོས་རང་ལ་བཅུག་པས་རང་ཞེ་སྡང་རྡོ་རྗེར་བསྒྱུར། སླར་ཡང་སྔར་གྱི་ཐིག་ལེ་ལྷག་མ་བཅུ་པོ་དེ་ཆོ་ག་གསུམ་ལས་ཁྲོ་བོ་བཅུར་བསྐྱེད་ནས་སྤྲོ་བ་གཅིག་མཛད་མོད། དེ་ལ་དཔྱད་ན་འཐད་པར་མ་མཐོང་སྟེ། རྡོ་རྗེ་འཆང་བསྒྱུར་བའི་ཞེ་སྡང་རྡོ་རྗེ་ཡུམ་བཅས་སུ་འདོད་ན། རེག་རྡོ་རྗེ་མ་ལས་མ་འདས་པས། སྔར་གྱི་ཐིག་ལེ་བཅུ་པོ་དེ་ཆོས་དབྱིངས་རྡོ་རྗེ་མའི་མངལ་དུ་བསྐྱེད་ནས།
ཕྱིས་རེག་རྡོ་རྗེ་མའི་མངལ་དུ་འཕོ་བ་ཞིག་ཁས་ལེན་དགོས་ཏེ། སྤྲོ་བའི་ཚེ་ཆོས་དབྱིངས་རྡོ་རྗེ་མ་དེ་རེག་རྡོ་རྗེ་མར་བསྒྱུར་བའི་མངལ་ནས་སྤྲོ་བ་འདོད་པའི་ཕྱིར། འདོད་ན་མི་རུང་སྟེ། ཆོས་དབྱིངས་རྡོ་རྗེ་མ་རེག་རྡོ་རྗེ་མར་བསྒྱུར་བ་དང་། ཞེ་སྡང་རྡོ་རྗེ་སྐབས་འདིར་ཡུམ་བཅས་སུ་བྱེད་པའི་འཕགས་པ་ཡབ་སྲས་ཀྱི་ལུང་གི་ཟིན་སོ་གང་ཡང་མེད་པའི་ཕྱིར། གཞན་ཡང་། ཞེ་སྡང་རྡོ་རྗེའི་ཏིང་ངེ་འཛིན་གྱི་གནས་བསྲུང་བ་ནི་བརྩམ་པར་བྱ། ། ཞེས་གནས་སྲུང་བྱེད་ཀྱི་ཁྲོ་བོ་བསྐྱེད་པ་སོགས་ཀྱི་བྱ་བ་དེ་ཞེ་སྡང་རྡོ་རྗེར་གསལ་བའི་སྒོ་ནས་བྱ་དགོས་པར་བཤད་ཀྱི། རྡོ་རྗེ་འཆང་གི་བྱེད་པའི་བཤད་ཚོད་གཏན་ནས་མི་སྣང་བས་མི་རིགས་པ་ཁོ་ནའོ། ། ཡང་བུ་སྟོན་རིན་པོ་ཆེས་མངལ་གྱི་ཐིག་ལེ་བཅུ་གཅིག་མི་བསྐྱོད་པ་དང་ཁྲོ་བོ་བཅུར་བསྐྱེད།
མི་བསྐྱོད་པ་ཕྱིར་སྤྲོས་རང་ལ་བཅུག་སྟེ་ཞེ་སྡང་རྡོ་རྗེར་བསྒྱུར་ནས། སླར་ཡང་ཞེ་སྡང་རྡོ་རྗེ་ཡབ་ཡུམ་སྙོམས་འཇུག་བྱས་ནས་ཁྲོ་བོ་བཅུ་སྤྲོ་བར་མཛད་པ་ཡང་། སྐབས་འདིར་སྙོམས་འཇུག་ལན་གཉིས་བྱེད་པ་མ་བཤད་པས་རང་བཟོར་སོང་དོགས་པ་དང་། སྲུང་འཁོར་གྱི་སྐབས་འདིར་ཁྲོ་བོ་བཅུ་ལ་མངལ་འབྱིན་བྱེད་པ་ནི་གཏན་ནས་མི་འཐད་པར་བཤད་པ་ཡིན་ནོ། ། གཞན་ཡང་ཁྲོ་བོ་བཅུ་ལ་སེམས་དཔའ་གསུམ་བརྩེགས་གཉིས་ཀས་བཞེད་མོད་ཀྱང་། དེ་ཡང་སྐབས་འདིར་བཤད་ཚོད་མེད་པས་མི་འཐད་དོ། ། བླ་མ་ཁ་ཅིག་ཕྱོགས་བཅུར་པད་ཉིའི་གདན་སོ་སོའི་སྟེང་དུ་ཧཱུྃ་རེ་རེ་ལས་ཁྲོ་བོ་རྣམས་མཛད་པ་ཡང་། མདོར་བྱས་ལས། ཁྲོ་བོ་བཅུ་ནི་སྤྲོ་བར་བྱ། ། ཞེས་ཁྲོ་བོ་རྣམས་སྤྲོ་བར་བཤད་པ་དང་མི་མཐུན་པས་འཐད་པའི་ཕྱོགས་མ་ཡིན་ནོ། །
གཉིས་པ་གདུལ་བྱའི་བགེགས་འགུགས་པ་ནི། སྒྲུབ་ཐབས་ལས། དེ་ནས་འོག་གི་གནོད་མཛེས་ལས་གནོད་མཛེས་གཉིས་པ་བྱུང་། མདུན་དུ་འདུག་སྟེ་བདག་གིས་ཅི་བགྱི་ཞེས་བཀའ་ནོད་པར་གྱུར་ཅེས་པ་ནས། ཕྱི་རོལ་ཏུ་ཧཱུྃ་རིང་པོ་ལས་གྲུབ་པའི་ཁྲོན་པའི་ནང་དུ་བཅུག་པར་གྱུར་ཅེས་པའི་བར་གསུངས་ཏེ། དེ་དག་གི་དོན་ཡང་རང་ཞེ་སྡང་རྡོ་རྗེར་གསལ་བའི་ཐུགས་ཁའི་ཧཱུྃ་ལས་ཁྲོ་བོ་བཅུ་སྤྲོས་ནས་གནས་སོ་སོར་བཀོད། དེ་ནས་འོག་གི་ཁྲོ་བོ་གནོད་མཛེས་སྔར་བསྒོམས་པ་དེ་ལས་གནོད་མཛེས་གཉིས་པ་སྟེ་ཁྲོ་བོ་གནོད་མཛེས་ཞལ་གསུམ་ཕྱག་དྲུག་པ་གཅིག་ཆད་དེ་བྱུང་ནས་རང་ཞེ་སྡང་རྡོ་རྗེར་གསལ་བའི་མདུན་དུ་འདུག་སྟེ། ཁྲོ་བོ་དེ་བདག་གིས་ལས་ཅི་བགྱི་ཞེས་བཀའ་ནོད་པར་གྱུར་པར་བསམ། དེ་ནས་བཀའ་ནོད་པ་ལ་རང་ཞེ་སྡང་རྡོ་རྗེས། ཨོཾ་སྔགས་ཀྱི་མགོ་འདྲེན་པ།
སུམྦྷ་ཞེས་པ་གནོད་མཛེས་ནི་སུམྦྷ་ངེས་པར་གནོད་མཛེས། ཧཱུྃ་ནི་ས་བོན་ནམ་སྐུལ་བར་བྱེད་པའོ། ། གྲྀཧྞ་གྲྀཧྞ་ནི་ཟུངས་ཟུངས་ཞེས་པ་དང་། གྲྀཧྞ་པ་ཡ་གྲྀཧྞ་པ་ཡ་ཡང་འཛིན་དུ་ཆུག་འཛིན་དུ་ཆུག་ཅེས་པ་སྟེ། གཞན་ལ་ཡང་འཛིན་དུ་ཆུག་ཅེས་པའི་དོན་ནོ། ། ཨ་ན་ཡ་ཧོ་ནི་ཀྱེ་ཞེས་འབོད་པའོ། ། བྷ་ག་ཝན་ནི་བཅོམ་ལྡན་འདས། བིདྱ་རཱ་ཛ་ནི་རིག་པའི་རྒྱལ་པོ་ཞེས་པ་དང་། ཧཱུྃ་ཕཊ྄་གསོད་པའི་ཕྱིར་དུ་བསྐུལ་བའོ། ། མདོར་ན་གནོད་མཛེས་ངེས་པར་གནོད་མཛེས།
ཟུངས་ཟུངས་འཛིན་དུ་ཆུག་འཛིན་དུ་ཆུག ཀྱེ་བཅོམ་ལྡན་འདས་རིག་པའི་རྒྱལ་པོ་ཞེས་གནོད་མཛེས་དེ་ལ་བཀའ་བསྒོས་པས། གནོད་མཛེས་ཀྱི་ཕྱག་གཡས་ཀྱི་ཕྱག་མཚན་རྡོ་རྗེ་དེ་ལྕགས་ཀྱུར་གྱུར་ནས་གནོད་མཛེས་དེ་ལས་གནོད་མཛེས་བཅུར་སྤྲོས། བགེགས་དཀར་ཕྱོགས་ལ་དགའ་བ་རྣམས་སྐྱབས་སུ་འགྲོ་བ་དང་སེམས་བསྐྱེད་པ་ལ་བཀོད། ནག་ཕྱོགས་ལ་དགའ་བ་སངས་རྒྱས་ཀྱི་བསྟན་པ་དང་། སྒྲུབ་པ་པོ་བྱང་ཆུབ་བསྒྲུབ་པ་ལ་བར་དུ་གཅོད་པའི་བགེགས་ཀྱི་གཙོ་བོ་རྣམས་ཕྱོགས་སྐྱོང་བཅུའི་རྣམ་པར་བྱས་ནས། སྙིང་ཁའི་གནས་ནས་ལྕགས་ཀྱུས་བཀུག མགྲིན་པའི་གནས་ནས་ཞགས་པས་བཅིངས་ཤིང་། མཚོན་ཆ་ལྷག་མ་རྣམས་ཀྱིས་བགེགས་ཐམས་ཅད་ལ་སྡིགས་བཞིན་པ་དང་བཅས་པས་བཀུག ཁྲོ་བོ་བཅུ་པོ་ལ་གཏད་པས་ཁྲོ་བོ་རྣམས་ཀྱིས་རང་རང་གི་ཕྱི་རོལ་ཏུ་ཧཱུྃ་རིང་པོ་ལས་གྲུབ་པའི་ཁྲོན་པ་གྲུ་གསུམ་པ་འབྲུབ་ཁུང་གི་རྣམ་པ་ཅན་རེ་སྤྲུལ་ཏེ།
དེའི་ནང་དུ་བགེགས་རྣམས་བཅུག་པར་གྱུར་ནས་གནོད་མཛེས་རྣམས་ཀྱིས་ཕྱིར་མི་འཐོན་པར་བྱས་ཏེ་བསྲུང་བར་བསམ་མོ། ། འདིའི་སྔགས་ལ་དགེ་ལྡན་པས། བིདྱ་རཱ་ཛ་ཞེས་དང་། སྔགས་དོན་ལ་རིག་པའི་རྒྱལ་པོ་ཞེས་བཤད་པ་ནི་ནོར་པ་སྟེ། བིདྱ་ནི་བརྩོན་འགྲུས་དང་། རཱ་ཛ་ནི་རྒྱལ་པོ་ལ་འཇུག་པས། བརྩོན་འགྲུས་རྒྱལ་པོ་ཞེས་པར་འགྱུར་བས། གནོད་མཛེས་ལ་བརྩོན་འགྲུས་རྒྱལ་པོ་ཞེས་བོད་པ་ལ་འབྲེལ་མ་བྱུང་ངོ་། ། དེས་ན་བིདྱ་རཱ་ཛ་ཞེས་པ་དག་པ་ཡིན་ལ། ཨོཾ་སུམྦྷ་ནི་ཞེས་ནི་ཡར་སྦྱར་ན་གནོད་མཛེས་ཁོགས་ཞེས་པར་འགྱུར་བས།
ནི་མར་སྦྱོར་དགོས་པར་བཤད་པ་ཡིན་པས། ངག་འདོན་གྱི་ཚེ་མཚམས་གཅོད་པ་ཤེས་དགོས་སོ། ། དེ་ལྟར་གོང་དུ་བཤད་པའི་གདུལ་བྱ་བགེགས་འགུགས་པའི་ཚུལ་དེ་ནི། མདོར་བྱས་ལ། བགེགས་ཀུན་རྣམ་པར་བཤིག་བྱའི་ཕྱིར། ། གནོད་མཛེས་བཀའ་སྩལ་ཕུར་བུས་བཏབ། ། ཨོཾ་སུམྦྷ་ཞེས་སོགས་གསུངས་པའི་མཐར། ཁྲོ་བོའི་གཟུགས་ཅན་འདི་ཡིས་ནི། ། བགེགས་ཀྱི་བདག་པོ་ཉིད་བཀུག་ནས། ། ཞེས་དང་།
མདོ་བསྲེར་ལེའུ་བཞི་པ་ལས། ཨོཾ་སུམྦྷ་ཞེས་བྱ་བ་ལ་སོགས་པ་གསུངས་པའི་སྔགས་ཀྱིས་ཁྲོ་བོའི་རྒྱལ་པོ་གནོད་མཛེས་ལ་བཀའ་བསྒོམ་པས། ཕྱོགས་བཅུའི་བགེགས་ཀྱི་ཚོགས་བཀུག་ནས། ཞེས་གསུངས་པའི་དགོངས་པ་ཡིན་ནོ། ། གསུམ་པ་འདུལ་ཚུལ་གྱི་ཕུར་བུ་གདབ་པ་ནི། སྒྲུབ་ཐབས་ལས། བྱང་གི་བདུད་རྩི་འཁྱིལ་བའི་ཐུགས་ཁ་ནས་རྡོ་རྗེ་ཕུར་བུ་སྟོད་ཁྲོ་བོ་བདུད་རྩི་འཁྱིལ་པའི་རྣམ་པ་ཅན། ཞེས་པ་ནས། གནོད་མཛེས་གཉིས་པ་འོག་གི་གནོད་མཛེས་ལ་ཐིམ། ཞེས་པའི་བར་གསུངས་པས་བསྟན་ཏེ།
དེ་དག་གི་དོན་ཡང་ཁྲོན་པའི་ནང་དུ་བཀུག་པའི་བགེགས་དེ་དག་ལ་ཕུར་གདབ་བྱ་བའི་ཕྱིར་གཙོ་བོས་བྱང་གི་ཁྲོ་བོ་བགེགས་མཐར་བྱེད་ཀྱི་ངོ་བོ་བདུད་རྩི་འཁྱིལ་པ་ལ་སྤྱན་བརྡ་མཛད་པས། དེའི་ཐུགས་ཀ་ནས་རྡོ་རྗེ་ཕུར་བུ་སྟོད་ཁྲོ་བོ་བདུད་རྩི་འཁྱིལ་བ་ཞལ་གསུམ་ཕྱག་དྲུག་པའི་རྣམ་པ་ཅན་ལ། སྨད་མདུང་རྩེ་གཅིག་པའི་དབྱིབས་ཅན་མེ་འོད་འབར་བ་བཅུ་སྤྲོས་ཏེ། བགེགས་ཀྱི་གཙོ་བོ་ཕྱོགས་སྐྱོང་བཅུའི་ཚུལ་བཟུང་བ་འཁོར་དང་བཅས་པ་རྣམས་ཀྱི་སྤྱི་བོར་ཟུག་པར་གྱུར་པར་བསམ་ལ། དེ་ནས་གཙོ་བོས་ཨོཾ་གྷ་གྷ་སྟེ་གནོད་བྱེད་དགྲ། གྷ་ཏ་ཡ་གྷ་ཏ་ཡ་ནི་ཆོམས་ཤིག་ཆོམས་ཤིག སརྦ་དུཥྚཾ་ཕཊ྄་ཕཊ྄་སྟེ་གདུག་པ་ཅན་ཐམས་ཅད། ཀཱི་ལ་ཡ་ཀཱི་ལ་ཡ་ནི་ཕུར་བུས་ཐོབ་ཕུར་བུས་ཐོབ། སརྦ་དུཥྚཾ་སྟེ་སྡིག་པ་ཐམས་ཅད། ཕཊ྄་ཕཊ྄་ཧཱུྃ་ཧཱུྃ་ཧཱུྃ་ནི་དག་པ་དག་པ།
བཛྲ་ཀཱི་ལ་ཡ་ནི་རྡོ་རྗེ་ཕུར་བུ། བཛྲ་དྷ་རོ་ཨཉྫཱ་པ་ཡ་ཏི་ནི་རྡོ་རྗེ་འཆང་གི་བཀའ་བསྒོ་བར་བྱེད་དོ། ། སརྦ་བིགྷཱན་ཏེ་བགེགས་ཐམས་ཅད། ཀ་ཡ་ལུས། ཝཀྐ་ངག ཙིཏྟ་སེམས། བཛྲ་ཀཱི་ལ་ཡ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་སྟེ་རྡོ་རྗེ་ཕུར་བུས་ཐོབ་ཤིག ཅེས་སྔར་གྱི་གནོད་མཛེས་ལ་བཀའ་བསྒོས་པས། གནོད་མཛེས་ཀྱིས་སྔར་གྱི་ཕྱག་རྒྱ་ལྕགས་ཀྱུ་དེ་ཉིད་རྡོ་རྗེ་ཐོ་བ་མེ་ལྕེ་འབར་བ་ཞིག་ཏུ་གྱུར་ནས་བགེགས་ཀྱི་སྤྱི་བོར་ཟུག་པའི་ཕུར་བུ་དེའི་སྤྱི་བོ་ནས་བརྡུངས་པས། བགེགས་ཕོ་རྣམས་ཀྱི་སྤྱི་བོའི་གཙུག་ནས་རྐང་མཐིལ་གཡས་ཀྱི་བར་དུ་ས་ལ་ཕུག
མོ་རྣམས་ཀྱི་སྤྱི་བོ་ནས་རྐང་མཐིལ་གཡོན་པའི་བར་དུ་ས་ལ་ཕུག་སྟེ། སའི་འོག་རིམ་པ་བདུན་གྱི་བར་དུ་སོན་པར་ཕུར་བུ་དེས་བཏབ་པས། བགེགས་ཐམས་ཅད་ཀྱི་ལུས་གཡོ་བ་དང་འགུལ་བ་སོགས་མེད་པ་དང་། ངག་གི་རང་བཞིན་རླུང་ཕྱིར་རྒྱུ་བ་དང་ནང་དུ་རྔུབ་པ་སོགས་མེད་ཅིང་། ཡིད་ལ་རྣམ་པར་རྟོག་པ་བཟང་ངན་གང་ཡང་མེད་པར་འོད་གསལ་སྟོང་པ་ཉིད་ཀྱི་ངང་དུ་ཐིམ་པར་གྱུར་པར་བསམ། སླར་གནོད་མཛེས་གཉིས་པ་སྟེ་འོག་གི་གནོད་མཛེས་ལས་ཆད་པའི་ཁྲོ་བོ་དེ་སྤྲོ་གཞི་སྔར་གྱི་འོག་གནོད་མཛེས་དེ་ལ་ཐིམ་པར་བསྒོམ་པར་བྱའོ། ། དེ་ལྟར་ཡང་མདོར་བྱས་ལས། བློ་དང་ལྡན་པའི་སྦྱོར་བ་ཡི། ། ཆོ་ག་བཞིན་དུ་ཕུར་བུས་གདབ། ། རྡོ་རྗེ་བདུད་རྩི་རྒྱལ་པོ་ཆེ། །
ཨཏྤལ་སྔོན་པོ་འདབ་མའི་མདོག ། འབར་ཕྲེང་འཁྲིགས་པའི་འོད་ལྡན་པ། ། རྡོ་རྗེ་ཕུར་བུ་རྣམ་པར་བསྒོམ། ། ལྟེ་བའི་ཕྱོགས་ནས་སྨད་ཀྱི་ཆ། ། རྩེ་གསུམ་ལྟ་བུར་རྣམ་བསམ་ཞིང་། ། སྟོད་ནི་ཁྲོ་བོའི་དབྱིབས་ཅན་ཏེ། ། ཞལ་གསུམ་ཕྱག་དྲུག་ལྟ་བུར་བསྒོམ། ། ཞེས་དང་། མདོ་འགྲེལ་ལས་ལེའུ་བཅུ་གསུམ་པའི་ལུང་དྲངས་པར། རྡོ་རྗེ་བདུད་རྩི་རྒྱལ་པོ་ཆེ། །

རྡོ་རྗེ་ཕུར་བུ་རབ་ཏུ་བསྒོམ། ། མེ་སྟག་འབར་བ་འདྲ་བ་ཡི། ། ཕྱོགས་བཅུའི་དཀྱིལ་འཁོར་གདབ་པར་བྱ། ། ཞེས་གསུངས་པ་འདིས་ཁྲོ་བོ་བདུད་རྩི་ཐབས་སྦྱོར་གྱི་ཕུར་བུ་རྣམས་ཀྱིས། ཨོཾ་གྷ་གྷ་ཞེས་བྱ་བ་ལ་སོགས་པའི་སྔགས་ཀྱིས་གནོད་མཛེས་ལ་བཀའ་བསྒོས་ཏེ། ཕུར་བུས་བཏབ་སྟེ་ཞེས་གསུངས་པས་སོ། ། ཨོཾ་གྷ་གྷ་གྷ་ཞེས་སོགས་ཀྱི་དོན་ལ་དགེ་ལྡན་པས། འདི་ནི་གནོད་མཛེས་ལ་བཀའ་བསྒོ་བ་མ་ཡིན་ཏེ། སྒྲོན་གསལ་ལས། སྔགས་འདིའི་དོན་འཆད་པ་ན། བཛྲ་ཀཱི་ལ་ཡ་རྡོ་རྗེ་ཕུར་བུ་ལ་འབོད་པར་བཤད་ཀྱི།
གནོད་མཛེས་ལ་འབོད་པར་མ་བཤད་པས། གནོད་མཛེས་ལ་བཀའ་བསྒོ་བ་ཡིན་ན། གནོད་མཛེས་ལ་འབོད་དགོས་པའི་ཕྱིར་རོ། ། ཞེས་ཟེར་བ་ནི་མི་འཐད་དེ། མདོ་བསྲེ་ལས། ཨོཾ་གྷ་གྷ་ཞེས་སོགས་ཀྱི་སྔགས་ཀྱིས་གནོད་མཛེས་ལ་བཀའ་བསྒོས་ཏེ། ཞེས་གསུངས་པ་དང་། བཛྲ་ཀཱི་ལ་ཡ་ཞེས་པའི་སྔགས་དོན་ལ་རྡོ་རྗེ་ཕུར་བུ་ཞེས་འབྱུང་ཡང་། གནོད་མཛེས་ལ་རྡོ་རྗེ་ཕུར་བུས་ཐོབ་ལ་བགེགས་ཐམས་ཅད་སོད་ཅིག་ཅེས་བཀའ་བསྒོ་བ་ཡིན་པས་འགལ་བ་ཅུང་ཟད་ཙམ་ཡང་མེད་པའི་ཕྱིར་རོ། ། འོ་ན་ཕྱོགས་སྐྱོང་བཅུ་པོ་དེ་བསྟན་སྲུང་དམ་ཚིག་ཅན་ཡིན་པར་བཤད་པ་དང་།
འདིར་བགེགས་སུ་བྱེད་པ་མི་འགལ་ལམ་སྙམ་ན། སྤྱིར་ཕྱོགས་སྐྱོང་བཅུ་ལ་བཅོམ་ལྡན་འདས་ཀྱིས་དཀྱིལ་འཁོར་དུ་དབང་བསྐུར་ནས་བཀའ་སྲུང་དམ་ཚིག་ཅན་དུ་བྱས་པ་དང་། བགེགས་གདུག་པ་ཅན་གྱིས་ཕྱོགས་སྐྱོང་གི་གཟུགས་བཟུང་བ་དང་། ཕྱོགས་སྐྱོང་རང་ག་བ་བསྟན་པ་ལ་མ་ཞུགས་པས་སྒྲུབ་པོ་ལ་བར་ཆད་བྱེད་པ་རྣམས་སུ་ཡོད་པ་ལས། བགེགས་སུ་བྱས་ནས་ཕུར་བཏབ་བྱེད་པ་ནི། ཕྱི་མ་གཉིས་ཀྱི་དབང་དུ་བྱས་པ་ཡིན་པས་སྐྱོན་མེད་ལ་ཕྱོགས་སྐྱོང་གི་དབྱེ་བ་འདི་ལྟ་བུ་ཞིག་མ་ཤེས་ན། དགྱེས་པ་རྡོ་རྗེ་སོགས་སུ་དུར་ཁྲོད་དུ་བསྐྱེད་པའི་ཕྱོགས་སྐྱོང་དང་། ལྷའི་གདན་དུ་བྱས་པ་དང་། ཕྱག་མཚན་གྱི་ཕྱོགས་སྐྱོང་སོགས་རྣམ་གྲངས་མང་པོ་ཞིག་བསྟན་པ་རྣམས་དོན་གཅིག་ཏུ་འཁྲུལ་པར་འགྱུར་བས་རྣམ་དབྱེ་ཤེས་དགོས་སོ། ། གཉིས་པ་ཕྱིན་ཆད་བགེགས་ཀྱིས་མི་ཚུགས་པར་བྱ་བའི་ཕྱིར་ར་གུར་བསྒོམ་པ་ནི།
སྒྲུབ་ཐབས་ལས། ཁྲོ་བོ་རྣམས་དང་ཕུར་བུ་ལས་མེ་འོད་ཕྱོགས་བཅུར་འཕྲོས་པས་ཞེས་པ་ནས། འོག་རྡོ་རྗེའི་ས་གཞིར་གྱུར་ཅེས་བརྗོད་ཅིང་བསམ་མོ། ། ཞེས་པའི་བར་གསུངས་པས་བསྟན་ཏེ། དེ་དག་གི་དོན་ཡང་སྔར་བསྐྱེད་པའི་ཁྲོ་བོ་བཅུ་པོ་རྣམས་དང་། བྱང་གི་ཁྲོ་བོ་བདུད་རྩི་འཁྱིལ་བའི་ཐུགས་ཁ་ནས་སྤྲོས་པའི་ཕུར་བུ་ལས་ཡེ་ཤེས་ཀྱི་མེ་ཆེར་འབར་བའི་འོད་ཕྱོགས་བཅུར་འཕྲོས་པས་བགེགས་རྣམས་ཀྱི་འཁོར་སེམས་གདུག་པ་ཅན་རྣམས་ཀྱི་ལུས་ཚིག་ཅིང་། མ་ཚིག་པ་རྣམས་ཕྱོགས་བཞིར་བྲོས་པར་བསམ། དེ་ནས་མེ་ལྕེ་རྣམས་སླར་ཚུར་འདུས་ཏེ་རང་ཉིད་ཁྲོ་བོ་བཅུ་དང་བཅས་པའི་ཕྱི་རོལ་ཏུ་པ་ཙ་པ་ཙ་ད་ཧ་ད་ཧ་ཞེས་པའམ། རྒྱོབ་རྒྱོབ་སོད་སོད་ཀྱི་སྒྲ་དང་བཅས་པའི་མེ་རབ་ཏུ་འབར་བའི་ར་བར་གྱུར་པར་བསམ་ཞིང་། དེ་ནས་ན་མཿཞེས་པ་ཕྱག་འཚལ་ལོ། །
ས་མནྟ་ཀུན་ནས་དང་བས། ཀཱ་ཡ་ཝཀྐ་ཙིཏྟ་སྐུ་གསུང་ཐུགས། བཛྲ་ཎ་རྡོ་རྗེ་མ། ཌ་ཀཱི་ཧཱུཾ་ཛཿ འདོད་པ་ཞེས་པའི་དོན་ཅན་གྱི་འདོད་རྒྱལ་གྱི་སྔགས་བརྗོད་པས། ཁྲོ་བོའི་ཕྱི་རོལ་སྔར་གྱི་མེའི་ར་བའི་ནང་དུ་རྡོ་རྗེ་ནག་པོ་འགྲེང་ཚུགས་སུ་གནས་པའི་རྡོ་རྗེའི་ར་བ་གྲུ་བཞི་པ་དང་། དེའི་ནང་དུ་ཧཱུྃ་ལས་བྱུང་བའི་རྡོ་རྗེའི་གུར་དང་། ཐམས་ཅད་ཀྱི་འོག་རྡོ་རྗེའི་ས་གཞི་སྲ་ཞིང་འཐས་པ། སྲུང་འཁོར་བསྒོམ་པའི་གནས་དེ་ནས་བཟུང་སྟེ། འོག་གཞི་རླུང་གི་དཀྱིལ་འཁོར་གྱི་བར་མིང་པོ་གཅིག་ཏུ་གྱུར་པར་བསམ་པ་ཡིན་ཏེ།
མདོར་བྱས་ལས། རྡོ་རྗེ་མེ་ནི་སྔགས་བཅས་པས། ། རྣམ་པར་འཕྲོ་བ་ངེས་པར་བསྒོམ། ། གདུག་པ་ཚིག་པས་ཕན་ཚུན་དུ། ། བྲོས་པར་གྱུར་པ་རྣམ་པར་བསམ། ། ཕྱོགས་བཅུར་ཕུར་བུ་བཏབ་ནས་ནི། ། སྟེང་འོག་ཡང་དག་བྱིན་གྱིས་བརླབ། ། ཅེས་དང་། མདོ་བསྲེ་ལས། དེ་ནས་འདོད་པའི་རྒྱལ་པོའི་སྔགས་ཀྱིས་རྡོ་རྗེའི་ར་བ་བསམ་པ་དང་།
ཧཱུྃ་མཛད་ཀྱི་སྔགས་ཀྱིས་རྡོ་རྗེའི་དྲྭ་བའོ། ། ཡི་གེ་ཧཱུྃ་གིས་སའི་ཆ་རྡོ་རྗེའི་རང་བཞིན་དུ་བསམ་ཞིང་། ཞེས་དང་། དེ་ལྟར་ཕྱོགས་དང་མཚམས་བཅིངས་པ་དང་། ར་བ་ལ་སོགས་པའི་ཆོ་གས་སྲུང་བའི་འཁོར་ལོ་བསྒོམ་ལ་ཞེས་གསུངས་པས་སོ། ། འདི་ལ་བུ་སྟོན་རིན་པོ་ཆེ་དང་། དགེ་ལྡན་པས། ན་མ་ས་མནྟ་ཞེས་སོགས་ལན་བཞི་བརྗོད་པས་ཁྲོ་བོའི་ཕྱི་རོལ་ཏུ་ལྕགས་ཀྱི་རྡོ་རྗེའི་ར་བ་དང་། ཆུ་དང་། མེ་དང་།
རླུང་གི་ར་བ་བཞི་དང་། ལྕགས་ཀྱི་ར་བའི་སྟེང་དུ་རྡོ་རྗེའི་གུར་མཆོད་རྟེན་ལྟ་བུར་བསམ་པ་བཞེད་ཅིང་། དེ་ཡང་ཟླ་གྲགས་ཀྱིས་མཛད་པའི་རྡོ་རྗེ་སེམས་དཔའི་མཆོད་ཆོག་ཏུ་བཤད་གསུངས་ཀྱང་། དེ་ཉིད་སྒྲོན་གསལ་མཛད་པ་པོ་དཔལ་ལྡན་ཟླ་བ་གྲགས་པ་མ་ཡིན་པས། དེར་བཤད་ཀྱང་སློབ་དཔོན་འཕགས་པ་ཡབ་སྲས་ཀྱི་དགོངས་པ་ནི་མ་ཡིན་པས་བཏང་སྙོམས་སུ་བཞག་གོ ། གསུམ་པ་རྣལ་འབྱོར་བསྲུང་བ་ནི། སྒྲུབ་ཐབས་ལས། ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ་ཞེས་པ་ནས། སྐུ་གསུང་ཐུགས་རྡོ་རྗེའི་རང་བཞིན་དུ་གྱུར་ཅེས་བརྗོད་པ་སྟེ་སྔོན་འགྲོའོ། ། ཞེས་པའི་བར་གསུངས་པས་བསྟན་ཏེ།
དེ་ཡང་མདོར་བྱས་ལས་མ་བཤད་ཀྱང་། མདོ་བསྲེར། ཡི་གེ་གསུམ་གྱི་ཆོ་ག་ལ་སོགས་པ་བྱའོ་ཞེས་གསུངས་པས་ན་རང་ཉིད་ཞེ་སྡང་རྡོ་རྗེ་དང་ཁྲོ་བོ་བཅུ་ལ་སོགས་པའི་ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་ཁ་དོག་དཀར་པོ། མགྲིན་པར་པདྨ་ལ་ཨཱཿཁ་དོག་དམར་པོ། སྙིང་ཁར་ཉི་མ་ལ་ཧཱུྃ་ཁ་དོག་སྔོན་པོ་རྣམས་བསམ་ཞིང་གོ་ཆ་བཀོད། དེ་ནས་ལྷ་སོ་སོ་ལ་དམིགས་ཏེ་ཨོཾ་ཨཱཿཧཱུྃ་ཞེས་པ་ལན་གྲངས་བཅུ་གཅིག་བཟླས་ལ། རང་ཉིད་ཞེ་སྡང་རྡོ་རྗེ་དང་ཁྲོ་བོ་བཅུར་གསལ་བའི་ལུས་ངག་ཡིད་གསུམ་སྐུ་གསུང་ཐུགས་རྡོ་རྗེའི་རང་བཞིན་དུ་གྱུར་པར་བསྒོམ་པ་ནི་རྣལ་འབྱོར་བསྲུང་བའོ། ། འདི་ལ་རྣལ་འབྱོར་བསྲུང་བ་ཞེས་པའི་རྒྱུ་མཚན་ཡང་། རྣམ་སྣང་སྒྱུ་དྲ་ལས། རྣལ་འབྱོར་ཆོ་གར་ཤེས་བྱ་སྟེ། །
ཞེས་འབྱུང་བ་ལྟར་གནས་གསུམ་དུ་ཡི་གེ་གསུམ་གྱིས་གོ་ཆ་བྱས་པས། ཆོ་ག་ཟབ་མོའི་རྣལ་འབྱོར་ཉམས་སུ་ལེན་པའི་བར་ཆད་ལས་བསྲུང་བས་ན་དེ་སྐད་ཅེས་བྱ་བ་ཡིན་པར་བཤད་དོ། ། དེ་ལྟར་སྲུང་འཁོར་གྱིས་སྦྱང་གཞི་གང་སྦྱོང་སྙམ་ན། ཡེ་ཤེས་ཚོགས་བསག་གིས་རང་ཉིད་ཤི་བ་སོགས་སྦྱངས་ནས། དེ་ནས་བར་དོ་གྲུབ་པ་ནི་སྲུང་འཁོར་གྱི་ཞེ་སྡང་རྡོ་རྗེའི་བསྒྱུར་གཞི་རྡོ་རྗེ་འཆང་གིས་སྦྱོང་། བར་དོ་དེ་ནས་སླར་སྐྱེ་བ་བླངས་པ་ནི་ཞེ་སྡང་རྡོ་རྗེས་སྦྱོང་། སྐྱེ་གནས་གཞན་ལ་མྱོང་འགྱུར་གྱི་ལས་བསོག་པ་ནི་སྲུང་འཁོར་གྱི་ར་གུར་ཕུར་གདབ་གསུམ་གྱིས་སྦྱོང་བ་ཡིན་པར་བཤད་ལ། དེ་དག་གིས་ནི་སྔོན་འགྲོ་རྣམས་བསྟན་ཟིན་ཏོ། ། སྔོན་འགྲོ་རྣམས་ཀྱི་ནང་ནས་ཐུན་མོང་བའི་སྔོན་འགྲོ་གསུམ་དང་། ཐུན་མོང་མ་ཡིན་པའི་སྔོན་འགྲོ་བསོད་ནམས་ཀྱི་ཚོགས་བསགས་པ་དང་།
ཡེ་ཤེས་ཀྱི་ཚོགས་བསགས་རྣམས་གསང་བ་འདུས་པའི་རྣམ་བཤད་གོང་མ་ཐམས་ཅད་ལས་གཞན་དུ་ཁ་འཕངས་མཛད་ནས་གསལ་བ་ཞིག་མི་འབྱུང་བས། ཁོ་བོས་འདིར་ནི་བླ་མ་གོང་མ་རྣམས་ཀྱི་གསུང་རབ་གཞན་ནས་འོས་སུ་གྱུར་པའི་ལེགས་པའི་ཆ་རྣམས་བསྡུས་ནས། ལས་དང་པོ་པ་རྣམས་ཀྱིས་བདེ་བླག་ཏུ་རྟོགས་པར་འགྱུར་བའི་ཕྱིར་རྒྱས་ཤིང་གསལ་བར་བཀོད་པ་ཡིན་ལ། སྲུང་འཁོར་གྱི་སྐབས་སུ་ནི་གུང་རུ་དང་། དཔལ་གྱི་རྒྱལ་མཚན་གཉིས་ཀྱི་རྣམ་བཤད་ལས་དགག་སྒྲུབ་ལུང་དང་བཅས་པ་ཤིན་ཏུ་རྒྱས་པར་འབྱུང་ཡང་། འདིར་ནི་མདོར་བསྡུས་ཏེ་བཀོད་པ་ཡིན་པས། རྣམ་དཔྱོད་དང་ལྡན་པ་རྒྱས་པ་ལ་དགའ་བ་དག་གིས་རྣམ་བཤད་དེ་དག་ལ་ཞིབ་ཏུ་བལྟ་བ་གཅེས་སོ། ། གཉིས་པ་དངོས་གཞི་ནི། སྤྱིར་སྒྲུབ་ཐབས་ཀྱི་ཆིངས་ལ་འཐོབ་བྱ་སྐུ་གསུམ་གྱི་དབང་དུ་བྱས་ནས་ཏིང་ངེ་འཛིན་གསུམ་གྱི་འཆིང་བ། སྐུ་བཞིའི་དབང་དུ་བྱས་ནས་བསྙེན་སྒྲུབ་ཡན་ལག་བཞིའི་འཆིང་བ།
འཐོབ་བྱ་རིགས་ལྔ་རྡོ་རྗེ་སེམས་དཔའ་དང་དྲུག་གི་དབང་དུ་བྱས་ནས་ཡན་ལག་དྲུག་གི་འཆིང་བ་སོགས་སུ་ཡོད་པ་ལས་འདིར་ནི་རྡོ་རྗེ་རྩེ་མོ་ལས། དང་པོ་སྦྱོར་བའི་ཏིང་འཛིན་གྱི། ། རྣལ་འབྱོར་པས་ནི་སྙོམས་འཇུག་བྱ། ། དེ་ནས་དཀྱིལ་འཁོར་རྒྱལ་པོ་མཆོག ། དེ་ནས་ཡང་ནི་ལས་རྒྱལ་པོ། ། ཞེས་དང་། དེ་དང་མཐུན་པར་རྡོ་རྗེ་ཕྲེང་བ་ནས་གསུངས་པ་ལ་བརྟེན་ནས། དཔལ་མཆོག་འཕགས་པ་ཀླུ་སྒྲུབ་ཀྱི་མདོར་བྱས་སུ་སྒྲུབ་ཐབས་ཀྱི་དངོས་གཞི་ཏིང་ངེ་འཛིན་གསུམ་གྱིས་འཆིང་བར་གསུངས་པའི་དགོངས་པ་བཞིན། སྒྲུབ་ཐབས་བོད་གཞུང་རྒྱལ་མཆོག་ཏིང་ངེ་འཛིན་གསུམ་གྱི་འཆིང་བ་དང་སྦྱར་ནས་གསུངས་པ་ལྟར་འཆད་པ་ཡིན་ལ། དེ་ལྟ་ན་ཡང་རྒྱུད་ཕྱི་མར་བཤད་པའི་བསྙེན་སྒྲུབ་ཡན་ལག་བཞིའི་འཆིང་བ་དེ་མི་བཞེད་པ་ཡང་མ་ཡིན་ཏེ།
དེ་གཅིག་ཅར་དང་པོ་སྦྱོར་བའི་ནང་དུ་འདུས་པའི་ཕྱིར་རོ། ། དེས་ན་ཚུལ་དེ་བཞིན་དུ་འཆད་པ་ལ། ཆོས་སྐུ་ལམ་དུ་བྱེད་པ་སྦྱོར་བའི་ཏིང་ངེ་འཛིན། ལོངས་སྐུ་ལམ་དུ་བྱེད་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན། སྤྲུལ་སྐུ་ལམ་དུ་བྱེད་པ་ལས་རྒྱལ་མཆོག་གི་ཏིང་ངེ་འཛིན་དང་གསུམ་ལས། དང་པོ་ལ་རྟེན་བསྐྱེད་པ་དང་། བརྟེན་པ་བསྐྱེད་པ་གཉིས་ལས། དང་པོ་ལ་ཡེ་ཤེས་ཀྱི་ས་བསྐྱེད་པ་དང་། རྡོ་རྗེའི་ས་བསྐྱེད་པ། སངས་རྒྱས་ཀྱི་གནས་བསྐྱེད་པ་དང་གསུམ་ལས།
དང་པོ་ནི། སྒྲུབ་ཐབས་ལས། གཉིས་པ་དངོས་གཞི་ལ་གསུམ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་གོ ། དང་པོ་ལ་གཉིས་ཀྱི། དང་པོ་རྟེན་བསྐྱེད་པ་ནི། དངོས་པོ་མེད་ལ་བསྒོམ་པ་མེད། ། བསྒོམ་པར་བྱ་བ་བསྒོམ་པ་མིན། །
དེ་ལྟར་དངོས་པོ་དངོས་མེད་པས། ། བསྒོམ་པ་དམིགས་སུ་མེད་པའོ། ། སྣོད་བཅུད་སྲུང་བའི་འཁོར་ལོ་དང་བཅས་པ་འོད་གསལ་སྟོང་པ་ཉིད་ཀྱི་རང་བཞིན་དུ་ཐིམ། ཞེས་བརྗོད་ཅིང་བསམ་པ་ཡེ་ཤེས་ཀྱི་ས་བསྐྱེད་པའོ། ། ཞེས་གསུངས་པས་བསྟན་ཏེ། དེ་ཡང་བརྟག་གཉིས་ལས། སྒོམ་མེད་སྒོམ་པ་པོ་ཡང་མེད། ། ལྷ་མེད་སྔགས་ཀྱང་ཡོད་མ་ཡིན། ། ཞེས་པ་ལྟར། དོན་དམ་པར་བསྒོམ་བྱའི་དངོས་པོ་ལྷ་ཡང་མེད་ལ།
དེ་མེད་པ་བཞིན་དུ་སྒོམ་པ་པོ་ཡང་དམིགས་སུ་མེད་ཅིང་། དེ་མེད་པས་ན་བསྒོམ་པར་བྱའོ་སྙམ་པའི་དམིགས་བཅས་མཐར་འཛིན་གྱི་སྒོམ་ནི་སྒོམ་པ་ཡང་དག་པ་མིན་ལ། དེ་ལྟར་ན་སྒོམ་པ་པོ་དང་། བསྒོམ་བྱའི་དང་། བསྒོམ་པར་བྱ་བའི་དངོས་པོ་ལྷ་ལ་སོགས་པ་རྣམས་དངོས་པོར་མེད་པས་བསྒོམ་བྱ་དང་། སྒོམ་པ་པོ་དང་། བསྒོམ་པ་བྱའོ་སྙམ་པའི་བློ་སོགས་དམིགས་པ་དང་བཅས་པའི་ཉམས་ལེན་ཐམས་ཅད་དམིགས་སུ་མེད་པར་བསྒོམས་ནས། ཐམས་ཅད་ཀྱང་མེད་པའོ་སྙམ་དུ་ཡང་མ་ཞེན་པའི་མདོར་ན་མི་རྒྱུ་བ་སྣོད་ཀྱི་འཇིག་རྟེན་དང་། རྒྱུ་བ་བཅུད་ཀྱི་སེམས་ཅན་ཐམས་ཅད་དང་། གཞན་ཡང་གོང་དུ་བསྒོམ་པའི་སྲུང་བའི་འཁོར་ལོ་ཁྲོ་བོ་བཅུ་སོགས་དང་བཅས་པ་རང་བཞིན་གྱི་འོད་གསལ་བ་མཐའ་བཞི་དང་བྲལ་བའི་སྟོང་པ་ཉིད་ཀྱི་རང་བཞིན་དུ་ཐིམ་པ་སྟེ།
དེའི་ངང་དུ་མཉམ་པར་འཇོག་པ་ནི་ཡེ་ཤེས་ཀྱི་ས་བསྐྱེད་པ་ཡིན་ལ། དེ་ཡང་ཡེ་ཤེས་ཚོགས་བསག་གི་སྐབས་སུ་བཤད་པ་ལྟར་གང་ཟག་བློ་མཆོག་ཏུ་གྱུར་པ་ལྟ་བ་ལ་སྔར་ནས་ངེས་ཤེས་རྙེད་པ་ཞིག་ཡིན་ན། ཚིགས་བཅད་དེ་བརྗོད་པ་ཙམ་གྱིས་སྟོང་ཉིད་བློ་ཡུལ་དུ་འཆར་ཐུབ་ཅིང་། དེ་ལྟར་མིན་པའི་ལས་དང་པོ་པ་ལྟ་བུ་ལ། ཐོག་མར་གཅིག་དང་དུ་བྲལ་གྱི་རིགས་པ་སོགས་ཀྱིས་ཆོས་ཐམས་ཅད་བདེན་མེད་ཏུ་གཏན་ལ་ཕབ་ནས་བསྒོམ་པར་བཤད་པ་ཡིན་ནོ། ། འདིར་སྟོང་ཉིད་བསྒོམ་ཚུལ་ལ་དགེ་ལྡན་པའི་བཞེད་པ་ནི་མི་འཐད་པའི་ཚུལ་གོང་དུ་ཀུན་མཁྱེན་རིན་པོ་ཆེའི་གསུང་བཀོད་པ་ལྟར་ཡིན་ལ། གཞན་ཡང་འདིའི་སྐབས་སུ་བུ་སྟོན་རིན་པོ་ཆེ་སོགས་མཁས་པ་གཞན་དག་དུས་འཁོར་ནས་བཤད་པ་དང་། ཨརྻ་དེ་ཝས་མངོན་པར་བྱང་ཆུབ་པའི་རིམ་པར། ས་ནི་ཆུ་ལ་ཐིམ་པར་འགྱུར། ། ཆུ་ཡང་མེ་ལ་འཇུག་འགྱུར་པས། །
ཞེས་གསུངས་པ་ལ་བརྟེན་ནས་ས་ཆུ་ལ་ཐིམ་ཞེས་སོགས་རྣལ་འབྱོར་པའི་འཆི་རིམ་ལ་སྦྱར་བ་ནི་མི་འཐད་དེ། དུས་འཁོར་གྱི་བཤད་ཚོད་དེ་ནི་ནང་འཆི་རིམ་པ་སྦྱར་བའི་ལུགས་རང་ཡིན་པས། དེ་ཉིད་ཀྱི་རིགས་པ་ནི་འདིར་མི་འགྲིག་ཅིང་། ཨརྻ་དེ་ཝས་དེ་ལྟར་གསུངས་པ་ཡང་སྒྱུ་ལུས་འོད་གསལ་དུ་འཇུག་པའི་སྐབས་ལ་སྦྱོར་བ་ཡིན་གྱིས། འདིར་སྦྱོར་རྒྱུ་མ་ཡིན་པའི་ཕྱིར་དང་། སྒྱུ་ལུས་འོད་གསལ་ལ་སྦྱོར་ཚུལ་ཡང་། སྐྱེས་བུ་འཆི་བའི་རིམ་པ་སྦྱང་གཞིར་བྱས་ནས། དེ་སྦྱོང་བྱེད་ཀྱི་རྫོགས་པའི་རིམ་པ་སྟོན་པ་ཡིན་པའི་ཕྱིར། འདི་ནི་གྲུབ་ཆེན་ཀླུ་བྱང་གི་རྣམ་གཞག་རིམ་པར་སྣོད་ཀྱི་འཇིག་རྟེན་སྟོང་པ་དང་སྦྱར་ནས་གསུངས་པས་རིགས་པ་སྟོབས་མཚུངས་པ་མ་ཡིན་ནོ། ། སྦྱང་གཞི་སྦྱོང་བྱེད་སྦྱོར་ཚུལ་ཡང་འོག་ཏུ་རིམ་པ་ལྟར་འཆད་པ་ལས་རྟོགས་པར་བྱའོ། །
དེས་ན་གོང་དུ་བཀོད་པའི་ཚིགས་བཅད་ཀྱི་ཚིག་དོན་གྱི་སྙིང་པོ་བསྒོམ་རྒྱུ་ནི། ཚིགས་བཅད་བརྗོད་ནས་སྣོད་བཅུད་སྲུང་འཁོར་དང་བཅས་པ་སྤྲོས་པའི་མཐའ་ཐམས་ཅད་དང་བྲལ་བའི་སྟོང་པ་ཉིད་དུ་མོས་ཤིང་། རྣལ་འབྱོར་པ་རང་གི་སེམས་ཀྱང་སྟོང་ཉིད་དེ་ཉིད་ཀྱི་གནས་ཚུལ་ལ་ཞུགས་ནས། གཉིས་སྣང་གི་སྤྲོས་པ་ཅུང་ཟད་ཙམ་ཡང་མི་དམིགས་ཅང་མེད་ཀྱི་ངང་ལ་མཉམ་པར་འཇོག་པ་ཡིན་ཏེ། མདོར་བྱས་ལས། དམ་པའི་དོན་དུ་དངོས་པོ་རྣམས། ། སྲིད་གསུམ་དངོས་པོ་མེད་པར་བསྒོམ། ། དངོས་པོ་མེད་པ་སྒོམ་པ་མེད། ། བསྒོམ་པར་བྱ་བ་བསྒོམ་པ་མིན། ། དེ་ལྟར་དངོས་པོ་དངོས་མེད་པས། །
བསྒོམ་པ་དམིགས་སུ་མེད་པའོ། ། ཚིགས་བཅད་འདི་ཡིས་རྒྱུ་མི་རྒྱུའི། ། བདག་ཉིད་ཅན་རྣམས་སྟོང་པ་བསྒོམ། ། ཆོ་གའི་སྦྱོར་བ་འདི་ཡིས་ནི། ། ཡེ་ཤེས་ས་གཞི་བྱིན་གྱིས་བརླབ། ། ཅེས་དང་། མདོ་བསྲེ་ལས། ལེའུ་གཉིས་པ་ལས། དངོས་པོ་མེད་པར་བསྒོམ་པའི་དངོས། ། ཞེས་སོགས་དྲངས་པའི་མཐར་ཚིགས་སུ་བཅད་པའི་དོན་གྱི་སྟོང་པ་ཉིད་ཀྱི་རང་བཞིན་དུ་བསྒོམ་མོ། །
ཞེས་གསུངས་པ་རྣམས་ཀྱི་དགོངས་པ་བཞིན་སློབ་དཔོན་ཨ་བྷྱས་རིམ་ལྔ་ཟླ་འོད་དུ། དེས་ན་སྒོམ་པ་པོ་དང་། སྒོམ་པ་དང་། བསྒོམ་བྱ་ཞེས་མངོན་པར་ཞེན་པ་ནི་ཉེ་བར་མི་དམིགས་སོ་ཞེས་སྟོང་པ་ཉིད་དུ་རྣམ་པར་བསམ་སྟེ་ཡེ་ཤེས་ཀྱི་ས་སྟེ་བདེ་བ་ཆེན་པོའི་ས་ཞེས་གསུངས་པས་སོ། ། འོ་ན་ཅིའི་ཕྱིར་ཡེ་ཤེས་ཀྱི་ས་ཞེས་བྱ་ཞེ་ན། ཡེ་ཤེས་ཀྱི་ས་སྟེ་བདེ་བ་ཆེན་པོའི་ས་ཞེས་གསུངས་པས་ན། ཡེ་ཤེས་ནི་ཡུལ་ཅན་བདེ་བ་ཆེན་པོ་ཡིན་ལ། དེའི་གནས་སམ་ས་ནི་ཡུལ་སྟོང་པ་ཉིད། དེ་ཉིད་བསྒོམ་པ་ལ་ཡེ་ཤེས་ཀྱི་ས་བསྐྱེད་པ་ཞེས་འཇོག་པ་ཡིན་ནོ། ། འོ་ན་ཡེ་ཤེས་ཀྱི་ས་བསྐྱེད་པས་སྦྱང་གཞི་གང་སྦྱོང་བ་ཡིན་སྙམ་ན།
དེ་ཡང་བསྐལ་པ་འདིའི་སྔོན་རོལ་གྱི་བཅུད་ཀྱི་འཇིག་རྟེན་དང་། སྣོད་ཀྱི་འཇིག་རྟེན་གཉིས་ལས། བཅུད་འཇིག་པ་ལ་བར་གྱི་བསྐལ་པ་བཅུ་དགུ་འགོར་བས། ཐོག་མར་བཅུད་འཇིག་སྟེ། ཚུལ་ཡང་དམྱལ་བའི་སེམས་ཅན་ཚེ་དང་ལས་གཉིས་ཀ་ཟད་པ་རྣམས་ཤི་འཕོས་ནས་མི་ལ་སོགས་པར་སྐྱེ། ཚེ་ཟད་ཀྱང་ལས་མ་ཟད་པ་རྣམས་འཇིག་རྟེན་གྱི་ཁམས་གཞན་གྱི་དམྱལ་བར་ཚེ་འཕོ་ཞིང་། དེ་ལྟར་རིམ་པས་འཕོས་པས་དམྱལ་བའི་སེམས་ཅན་རྣམས་ཟད་པ་དང་རིམ་གྱིས་ཡིད་དྭགས་ཀྱི་འགྲོ་བ་དང་། དུད་འགྲོ་རྣམས་ཀྱང་འཕོས་ནས་ཟད་དེ་འཛམ་བུ་གླིང་གི་མི་རྣམས་ལ་ཆོས་ཉིད་ཀྱི་བསམ་གཏན་དང་པོའི་ཏིང་ངེ་འཛིན་སྐྱེས་ཏེ་བསམ་གཏན་དང་པོར་སྐྱེའོ། ། དེ་ལྟ་བུའི་ཚུལ་གྱིས་མཐར་བཅུད་ཐམས་ཅད་འཇིག་ལ། སྣོད་ཀྱི་འཇིག་རྟེན་འབའ་ཞིག་ལུས་པའི་ཚེ།
ཉི་མ་བདུན་ཤར་ཏེ་བསམ་གཏན་དང་པོ་མན་ཆད་བསྲེགས་ནས་ནམ་མཁའ་སྟོང་པའི་རང་བཞིན་དུ་བྱེད་ཅིང་། དེ་ཡང་བར་བསྐལ་ཉི་ཤུའི་ཡུན་ཚད་གནས་པ་ཡིན་ལ། དེ་ལྟ་བུའི་སྦྱང་གཞི་བསྐལ་པ་འདིའི་སྔོན་རོལ་གྱི་བསྐལ་པ་ཞིག་ནས་སྟོང་པ་དེ། འདིར་ཡེ་ཤེས་ཀྱི་ས་བསྐྱེད་པས་སྦྱོང་སྟེ། རྣམ་གཞག་རིམ་པ་ལས། གང་གི་ཚེ་འཇིག་རྟེན་དུ་འཇིག་པ་ཐོབ་པར་གྱུར་ནས་ཁམས་གསུམ་པའི་སེམས་ཅན་གཅིག་ཀྱང་མ་ལུས་པར་གྱུར་ཅིང་། སྣོད་ཀྱི་འཇིག་རྟེན་འབའ་ཞིག་ལུས་པ་དེའི་ཚེ། རིམ་གྱིས་རིམ་གྱིས་ཉི་མ་བདུན་གྱི་འོད་ཟེར་རྣམས་རབ་ཏུ་ལྷགས་པས་ཁམས་གསུམ་པོ་ཐམས་ཅད་བསྲེགས་ཏེ་ནམ་མཁའི་རང་བཞིན་དུ་བྱེད་དོ། ། དོན་འདི་ལྟར་བསྐྱེད་པའི་རིམ་པ་སྒོམ་པ་པོས་དངོས་པོ་མེད་པ་ཞེས་བྱ་བ་ལ་སོགས་པའི་ཚིགས་སུ་བཅད་པ་བརྗོད་ཅིང་བསྒོམ་པར་བྱའོ། ། ཞེས་གསུངས་པས་སོ། །
གཉིས་པ་རྡོ་རྗེའི་ས་བསྐྱེད་པ་ནི། སྒྲུབ་ཐབས་ལས། སྟོང་པའི་ངང་ལས་ནམ་མཁའི་ཁམས་སུ་ཆོས་ཀྱི་འབྱུང་གནས་ཟུར་གསུམ་པ་ཞེས་པ་ནས། ཐམས་ཅད་རོ་གཅིག་ཏུ་གྱུར་པ་ལས་སྣ་ཚོགས་རྡོ་རྗེར་གྱུར། ཅེས་བརྗོད་ཅིང་བསམ་པ་རྡོ་རྗེའི་ས་བསྐྱེད་པའོ། ། ཞེས་པའི་བར་གསུངས་པས་བསྟན་ཏེ། དེ་ཡང་ཁ་ཅིག སྟོང་པའི་ངང་ལས་ཐུན་མོང་བའི་སྲུང་འཁོར་སོགས་སྐད་ཅིག་གིས་བསྐྱེད་པར་མཛད་མོད། དེ་ནི་རྣམ་གཞག་རིམ་པའི་སྦྱང་གཞི་སྦྱོང་བྱེད་སྦྱོར་ཚུལ་དང་མི་མཐུན་ཏེ། རྣམ་གཞག་རིམ་པར་འཇིག་རྟེན་གྱི་ཁམས་སྔ་མ་ཞིག་ནས་ཕྱི་མ་མ་ཆགས་པའི་བར་སྟོང་དེ་སྦྱོང་བའི་ཆེད་དུ་ཡེ་ཤེས་ཀྱི་ས་བསྐྱེད་པའི་སྟོང་པར་བསམ་ནས།
དེ་ནས་ཡང་འཇིག་རྟེན་གྱི་ཁམས་རིམ་གྱིས་ཆགས་པ་དེ་སྦྱོང་བའི་ཆེད་དུ་རྡོ་རྗེའི་ས་བསྐྱེད་པ་སྟེ། ཆོས་འབྱུང་གི་ནང་དུ་འབྱུང་གཞི་དང་། དེ་ནས་གཞལ་ཡས་ཁང་སོགས་བསྐྱེད་པ་དང་སྦྱར་བས། ཁྱེད་ཀྱིས་བར་དེར་སྲུང་འཁོར་གསལ་འདེབས་པར་བྱེད་པ་དེས་སྦྱང་གཞི་དང་སྦྱོར་ཚུལ་མི་རྙེད་པས་སོ། ། དེས་ན་རང་ལུགས་ནི། སྔར་གྱི་སྟོང་པ་ཉིད་དེའི་ངང་ལས་ནམ་མཁའི་ཁམས་སུ་དང་པོར་སྐྱེ་བོ་འདོད་ཆགས་ཅན་རྗེས་སུ་གཟུང་བའི་ཕྱིར་དུ་ཆོས་ཀྱི་འབྱུང་གནས་ཟུར་གསུམ་པ་མ་རྒྱུད་ཕྱི་དཀར་ལ་ནང་དམར་བ་བཤད་ཀྱང་། འདིར་ནི་ཁ་དོག་དཀར་པོ་དེའི་ནང་ཡངས་ཤིང་ཕྱི་རྒྱ་ཆེ་བ་ཞིག་བསམ་དགོས་པ་ཡིན་ལ། དེ་ནས་རྡོ་རྗེའི་ས་བསྐྱེད་པ་དངོས་ནི། ཆོས་འབྱུང་དེའི་དབུས་སུ་ཡི་གེ་ཡཾ་གྱིས་ས་བོན་བྱས་པ་ལས་བྱུང་བའི་རླུང་གི་དཀྱིལ་འཁོར་ཁ་དོག་སྔོན་པོ་གཞུའི་དབྱིབས་ཅན་གཅིག་བསམ། དེའི་སྟེང་དུ་ཡི་གེ་རཾ་གྱིས་ས་བོན་བྱས་པ་ལས་མེའི་དཀྱིལ་འཁོར་དབྱིབས་གྲུ་གསུམ་པ་ཁ་དོག་དམར་པོ།
དེའི་སྟེང་དུ་བཾ་ཡིག་ལས་ཆུའི་དཀྱིལ་འཁོར་ཁ་དོག་དཀར་པོ་དབྱིབས་ཟླུམ་པོ། དེའི་སྟེང་དུ་ཡི་གེ་ལཾ་ལས་སའི་དཀྱིལ་འཁོར་དབྱིབས་གྲུ་གཞི་པ་ཁ་དོག་སེར་པོ་ཡངས་ཤིང་རྒྱ་ཆེ་བ་རྣམས་བསམ། དེ་ནས་འོག་གི་རླུང་ཆེར་གཡོས་ཏེ་སྟེང་གི་མེ་དྲག་ཏུ་འབར་ཞིང་། མེའི་སྟེང་གི་ཆུ་བསྐོལ་ཏེ་ཆུ་བསྐོལ་བ་དེས་སའི་དཀྱིལ་འཁོར་ཞུ་སྟེ་འབྱུང་བཞི་ཐམས་ཅད་རོ་གཅིག་ཏུ་འདྲེས་པ་ལས་འོག་གཞི་ཁ་དོག་སྣ་ཚོགས་ཡོད་པའི་རྡོ་རྗེ་ར་ཉི་ཤུ་པའི་སྟེགས་བུ་ཆེན་པོ་གཅིག་ཏུ་གྱུར་པར་བསྒོམ་པ་ནི་རྡོ་རྗེའི་ས་བསྐྱེད་པ་ཡིན་ལ། ཡང་འདིར་སྔོན་གྱི་གསང་འདུས་ཀྱི་མཁས་པ་འགོས་རྡོག་སོགས་ཀྱིས་ཆོས་འབྱུང་བསྒོམ་པ་མ་མཛད་ཀྱང་། མདོར་བྱས་ལས། ནམ་མཁའི་ཁམས་ཀྱི་དབུས་གནས་པར། ། ཧཱུྃ་གཉིས་ས་བོན་ཡཾ་ལས་བྱུང་། ། རྡོ་རྗེ་གཉིས་དང་ཡང་དག་ལྡན། ། རླུང་གི་དཀྱིལ་འཁོར་བསྒོམ་པར་བྱ། །
ཞེས་པ་ནས། ཧཱུྃ་གཉིས་ས་བོན་ལྃ་ལས་བྱུང་། ། རྡོ་རྗེ་གཉིས་དང་ཡང་དག་ལྡན། ། ས་ཡི་དཀྱིལ་འཁོར་ཉིད་ཀྱང་ནི། ། དེ་ཡི་སྟེང་དུ་རྣམ་པར་བསམ། ། དཀྱིལ་འཁོར་བཞི་པོ་ཡང་དག་བསྡུས། ། རྡོ་རྗེའི་ས་གཞིའི་དཀྱིལ་འཁོར་ལ། ། ཞེས་པའི་བར་དུ་གསུངས་པ་དང་། མདོ་བསྲེར། དེ་ནས་ལེའུ་བཅུ་གཅིག་པ་ལས།
དཀྱིལ་འཁོར་རྡོ་རྗེ་ཀུན་ལས་སྐྱེས། ། ནམ་མཁའ་རྡོ་རྗེ་དབུས་སུ་བསམ། ། ཞེས་བྱ་བ་ལ་སོགས་པ་གསུངས་པ་དང་། སྒྲོན་གསལ་ལས། ནམ་མཁའི་དབྱིངས་དེ་ཆོས་འབྱུང་ངོ་། ། ཞེས་གསུངས་པས་ཆོས་འབྱུང་བསྒོམ་པ་ཉིད་ཡབ་སྲས་ཀྱི་དགོངས་པ་ཡིན་ནོ། ། དེ་ལྟ་བུའི་ཆོས་འབྱུང་གི་དབྱིབས་ལ། སྤྱིར་ཆོས་འབྱུང་ལ་ཕ་རྒྱུད་པའི་ལུགས་ཀྱི་ཆོས་འབྱུང་དང་། མ་རྒྱུད་པའི་ལུགས་ཀྱི་ཆོས་འབྱུང་གཉིས་སུ་གསུངས་ཤིང་། དབྱིབས་ཀྱང་ཟུར་གསུམ་པ་དང་བཞི་པ་དང་།
ལྔ་པ་དང་། དྲུག་པ་སོགས་དུ་མ་བཤད་ལ། དེ་དག་གི་ནང་ནས་འདིར་ནི་ཟུར་གསུམ་པ་ཡིན་ནོ། ། དེ་ལ་ཕ་རྒྱུད་ཀྱི་ཆོས་འབྱུང་ནི། རྗེ་བཙུན་རིན་པོ་ཆེའི་དགྲ་ནག་གི་སྒྲུབ་ཐབས་སུ་དཔལ་འཛིན་གྱི་དགོངས་པ་བཞིན་བཀོད་པར་མཛད་པ་ལྟར། དར་དཀར་པོ་ལ་བྱས་པའི་གླང་རུའི་རྣམ་པའམ། ཆུ་སྐོར་གྱི་གནམ་ལྡིང་གི་རྣམ་པ་ལྟ་བུ་ཁ་དོག་དཀར་པོ་འོད་ཀྱི་རང་བཞིན་ཅན་ཞིག་ལ་བཤད་ལ། མ་རྒྱུད་ཀྱི་ཆོས་འབྱུང་ནི། རྗེ་བཙུན་རྩེ་མོའི་སམྦུ་ཊའི་གནད་ཀྱི་གསལ་བྱེད་ལས་བཤད་པ་ལྟར། ཕྱོགས་གང་ནས་བལྟས་ཀྱང་གྲུ་གསུམ་པ།
ཕྱི་དཀར་ལ་ནང་དམར་བ་འཇའ་ཚོན་ཉིས་སྦྲགས་ཀྱི་རྣམ་པ་ལྟ་བུ་ཞིག་ལ་ངོས་འཛིན་པ་ཡིན་ནོ། ། དེ་ལ་ཆོས་རྗེ་རི་བོ་དགེ་ལྡན་པས། ས་སྐྱ་པ་འདོད་པའི་ཆོས་འབྱུང་ནི། དབྱིབས་རྙིང་མ་བའི་གཏོར་མ་ཟུར་གསུམ་པ་མགོ་གཤམ་ལྡོག་པ་ལྟ་བུ་ཞིག་ཡིན་པས། དེ་ལྟར་ན་ཟུར་བཞི་པར་འགྱུར་ཏེ། སྟེང་ཟུར་གསུམ་དང་། འོག་ཟུར་གཅིག་ཡོད་པའི་ཕྱིར། འདོད་ན་ཆོས་འབྱུང་མིན་པར་འགྱུར་རོ། ། དེས་ན་ཕ་རྒྱུད་པ་ཡེ་ཤེས་ཞབས་ལུགས་དང་། གྲུབ་ཆེན་དཔལ་འཛིན་སོགས་ཀྱིས་བཤད་པ་ལྟར།
ཁ་དོག་དཀར་པོ་ཟུར་གསུམ་པ་རྩེ་མོ་ཆེ་བ་གཉིས་གྱེན་དུ་ཕྱོགས་པས། གདེངས་ཀ་ཆེ་བ་གྱེན་ལ་བསྟན་པ། རྩ་བ་ཕྲ་བ་ཐུར་དུ་ཟུག་པའོ། ། དོན་གྱིས་ནི་e་ཆེན་མགོ་ཞབས་ལྡོག་པའི་རྣམ་པ་ལྟ་བུའོ། ། ཞེས་ཟེར། དེ་ལ་གུང་རུ་ཤེས་རབ་བཟང་པོ་དང་། དཔལ་གྱི་རྒྱལ་མཚན་སོགས་མཁས་པའི་དབང་པོ་ཞལ་མཐུན་པར་འདི་ལྟར་གསུངས་ཏེ། ཆོས་འབྱུང་ཡིན་ན། ཟུར་གསུམ་པ་ཡིན་དགོས་ན། འོ་ན་བདེ་མཆོག་མཁའ་འགྲོ་རྒྱ་མཚོའི་རྒྱུད་ལས།
ཆོས་འབྱུང་ཟུར་གསུམ་པ་དང་། བཞི་པ་དང་། ལྔ་པ་དང་། དྲུག་པ་རྣམས་ཀྱི་ནང་དུ་གཞལ་ཡས་ཁང་བཞི་སྦྲགས་རིམ་བཞིན་ཆུག་པར་བཤད་པའི་བཞི་པ་དང་ལྔ་པ་སོགས་ཆོས་འབྱུང་མ་ཡིན་པར་འགྱུར་བ་དང་། ནང་གྲུ་གསུམ་དུ་ཡོད་པས་མི་ཆོག་པར་སྟེང་འོག་གི་ཟུར་མང་པོ་སྐྱོན་ཡིན་ན། མཁའ་འགྲོ་རྒྱ་མཚོའི་ཆོས་འབྱུང་བཞི་པོ་དེ་དག་ལ་ཕྱི་ནས་བལྟས་ན། རིམ་པ་ལྟར་ཟུར་བཞི་དང་། ལྔ་དང་། དྲུག་དང་། བདུན་དུ་འགྱུར་བས།
གྲུབ་ཆེན་གྱིས་བཀྲལ་བའི་གཞུང་དང་། རྒྱུད་ཀྱི་དགོངས་པ་གཉིས་ཀ་མི་འཐད་པར་འགྱུར་བ་དང་། ཁྱེད་རང་གི་འདོད་པའི་ཆོས་འབྱུང་གི་དབྱིབས་ཡོབ་ཆེན་མགོ་མཇུག་ལྡོག་པ་ལྟ་བུའི་མདུན་རྒྱབ་ཏུ་བུག་པ་སྟོང་པར་འདོད་ན། དེ་ཡང་ཟུར་དྲུག་པར་འགྱུར་ཏེ། མདུན་ནས་བལྟས་ཀྱང་ཟུར་གསུམ་རྒྱབ་ནས་བལྟས་ཀྱང་མདུན་གྱི་དེ་ལས་གཞན་པའི་ཟུར་གསུམ་སྟེ་དྲུག་ཡོད་པའི་ཕྱིར། གཞན་ཡང་མི་གསལ་གསལ་བའི་རང་བཞིན་ཅན། ། ཞེས་གཞལ་ཡས་ཁང་ཆོས་འབྱུང་གི་ནང་དུ་ཆུད་པས་མི་གསལ་བ་དང་། ཆོས་འབྱུང་དེ་ཡང་ཐོགས་མེད་ཡིན་པས་གསལ་བའི་རང་བཞིན་ཅན་དུ་བཤད་པས་དེ་ཡང་མི་འཐད་པར་འགྱུར་ཏེ། གཞལ་ཡས་ཁང་གི་མདུན་རྒྱབ་གཉིས་ཆོས་འབྱུང་གི་ནང་དུ་མ་ཆུད་པའི་ཕྱིར། ཞེས་སོགས་གནོད་བྱེད་ཀྱི་རིགས་པ་ཆེས་མང་བ་ཞིག་གསུངས་པ་ཡིན་ནོ། །
འོ་ན་རྡོ་རྗེའི་ས་བསྐྱེད་པ་འདིས་སྦྱང་གཞི་གང་ཡིན་སྙམ་ན། འཇིག་རྟེན་གྱི་ཁམས་སྔ་མ་ཞིག་ནས་ཕྱི་མ་ཆགས་ཡོང་བའི་ཚེ། ཐམས་ཅད་སྟོང་པའི་རང་བཞིན་དུ་ཡོད་པ་དེའི་ངང་ལས་སེམས་ཅན་རྣམས་ཀྱི་ལས་ཀྱི་དབང་གིས་མཁའ་ལ་འཇམ་རླུང་དལ་བུ་འཁྲིགས་ཏེ་འོག་གཞི་རླུང་གི་དཀྱིལ་འཁོར་རྒྱར་དཔག་ཚད་གྲངས་མེད། མཐུག་རྔམས་སུ་དཔག་ཚད་འབུམ་ཕྲག་བཅུ་དྲུག་ཡོད་པ་ཞིག་ཆགས། དེ་ནས་སེམས་ཅན་སྤྱི་མཐུན་གྱི་ལས་ཀྱི་དབང་ལས་རླུང་གི་དཀྱིལ་འཁོར་དེ་ལས་སྤྲིན་གསེར་གྱི་སྙིང་པོ་ཅན་ཞེས་བྱ་བ་ཆགས་ཏེ། དེ་ལས་ཆར་གྱི་རྒྱུན་ཤིང་རྟའི་འཕང་ལོ་ཙམ་ཡུན་རིང་དུ་བབས་པས། ཆུའི་དཀྱིལ་འཁོར་རྔམས་སུ་དཔག་ཚད་འབུམ་ཕྲག་བཅུ་གཅིག་དང་སྟོང་ཕྲག་ཉི་ཤུ་ཡོད་པ་ཞིག་ཆགས། དེ་ནས་ཆུའི་དཀྱིལ་འཁོར་དེ་རླུང་གིས་དཀྲུགས་པ་ལས་ཞོའི་དཀྲིགས་མའི་ཚུལ་དུ་གསེར་གྱི་ས་གཞི་ཆགས་ཏེ། ཚད་ནི་དཔག་ཚད་འབུམ་ཕྲག་གསུམ་དང་སྟོང་ཕྲག་ཉི་ཤུའོ། ། མེའི་དཀྱིལ་འཁོར་ནི་དངོས་སུ་མེད་ཀྱང་།
དེ་དག་གི་དབུས་ན་སྨིན་པར་བྱེད་པའི་མེ་ཡོད་པར་བཤད་དེ། རྣམ་གཞག་རིམ་པ་ལས། མེའི་དཀྱིལ་འཁོར་ནི་དེ་དག་གི་ནང་ཉིད་དུ་གནས་སོ་ཞེས་གསུངས་པའི་ཕྱིར། དེ་ལྟར་འབྱུང་བཞི་རིམ་གྱིས་ཆགས་པ་དེ་རྣམས་ནི་རྡོ་རྗེའི་ས་བསྐྱེད་པ་འདིས་སྦྱོང་སྟེ། རྣམ་གཞག་རིམ་པ་ལས། སླར་ཡང་རྟེན་ཅིང་འབྲེལ་པར་འབྱུང་བའི་རྒྱུན་གྱི་སྟོབས་ལས། ཁད་ཀྱིས་ཁད་ཀྱིས་རླུང་རྣམས་གཡོ་འོ། ། དེ་ནས་རླུང་དེ་རྣམས་འཕེལ་བར་འགྱུར་བ་ནི། རྔམས་སུ་དཔག་ཚད་འབུམ་ཕྲག་བཅུ་དྲུག་གོ ། རྒྱར་གྲངས་མེད་པའི་རླུང་གི་དཀྱིལ་འཁོར་རོ། །
དེར་ནམ་མཁའི་སྟེང་དུ་ཆགས་པར་དཀྱིལ་འཁོར་དེ་ལས་སྤྲིན་ཡང་དག་པར་བྱུང་བ་ལས། ཤིང་རྟའི་འཕང་ལོ་ཙམ་གྱི་ཆར་གྱི་རྒྱུན་བབས་པར་གྱུར་ཏེ། དེ་ལས་ཆུའི་དཀྱིལ་འཁོར་དུ་འགྱུར་རོ། ། དེའི་ཚད་ནི་རྔམས་སུ་དཔག་ཚད་འབུམ་ཕྲག་བཅུ་གཅིག་དང་སྟོང་ཕྲག་ཉི་ཤུའོ། ། དེ་ཡང་སླར་ཆུ་ལ་རླུང་གིས་བསྲུབས་པས་གསེར་གྱི་རང་བཞིན་གྱི་ས་གཞི་ཆུའི་སྟེང་དུའོ། ། དེའི་ཚད་ནི་འབུམ་ཕྲག་གསུམ་དང་སྟོང་ཕྲག་ཉི་ཤུའོ། ། མེའི་དཀྱིལ་འཁོར་ནི་དེ་དག་གི་ནང་ཉིད་དུ་གནས་སོ། ། དེ་ལྟར་ཡང་དག་པར་བསྒྲུབ་ཅིང་བསྐྱེད་པའི་རྣལ་འབྱོར་པས། ནམ་མཁའི་དབྱིངས་ཀྱི་དབུས་གནས་པའི། ། རླུང་གི་དཀྱིལ་འཁོར་བསྒོམ་པར་བྱའོ། །
ཞེས་བྱ་བ་ལ་སོགས་པས་དཀྱིལ་འཁོར་བཞིའི་རིམ་པའི་སའི་ཆ་བསྐྱེད་པར་བྱའོ། ། ཞེས་གསུངས་པས་སོ། ། གསུམ་པ་སངས་རྒྱས་ཀྱི་གནས་བསྐྱེད་པ་ནི། སྒྲུབ་ཐབས་ལས། དེའི་སྟེང་དུ་བྷྲུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་པ། སྒོ་བཞི་པ་ཞེས་པ་ནས། ཐམས་ཅད་ཀྱང་ལྷ་རྫས་ཀྱི་རིན་པོ་ཆེ་ལས་གྲུབ་པའི་གཞལ་ཡས་ཁང་གདན་དང་བཅས་པར་གྱུར། ཅེས་པས་རྟེན་བསྐྱེད་པའོ། ། ཞེས་གསུངས་པའི་བར་གྱིས་བསྟན་ཏེ། དེ་དག་གི་དོན་ཡང་འོག་གཞི་ལོགས་དང་སྟེང་ཐོག་དང་། །
སྒོ་དང་རྟ་བབས་ལྔ་ཡིས་བསྡུས། ། ཞེས་པ་ལྟར་གཞལ་ཡས་ཁང་གི་འོག་གཞིའི་རྣམ་གཞག ལོགས་ཀྱི་རྣམ་གཞག སྟེང་ཐོག་འབུབས་ཚུལ། སྒོའི་རྣམ་གཞག རྟ་བབས་ཀྱི་རྣམ་གཞག་དང་ལྔ་ལས། དང་པོ་ལ་ཡང་། འོག་ལ་པདྨ་ཉི་མ་དང་། ། སྣ་ཚོགས་རྡོ་རྗེ་རྣམ་པ་གསུམ། ། ཞེས་པ་ལྟར་པདྨ་དང་།
ཉི་མ་དང་། སྣ་ཚོགས་རྡོ་རྗེ་དང་གསུམ་ལས། དང་པོ་པདྨ་ནི། མདོར་བྱས་མདོ་བསྲེ་གཉིས་ཀ་ལས་མ་བཤད་ཀྱང་ཆོས་འབྱུང་གི་ནང་དུ་རྡོ་རྗེའི་ས་ལ་གཞལ་ཡས་ཁང་བསྐྱེད་པ་ཙམ་ཞིག་བཤད། གྲུབ་ཆེན་ཀླུ་བྱང་གི་དཀྱིལ་འཁོར་གྱི་ཆོ་ག་ལས། རྟ་བབས་རྡོ་རྗེའི་རྩེ་མོ་ཅན། ། དེ་ཡི་ཕྱི་རོལ་ཁོར་ཡུག་སྟེ། ། རྡོ་རྗེ་ར་བ་འོད་བཟང་ལྡན། ། ཞེས་རྡོ་ར་དང་མེ་རི་གཉིས་ཀ་བསྟན་ནས། པདྨ་མ་བཤད་པས་ན།
གསང་བ་འདུས་པའི་སྐབས་འདིར་གཞལ་ཡས་ཁང་གི་འོག་གཞི་ལ་པད་ར་མེད་ཀྱང་སྐྱོན་མེད་པར་བཤད་ལ། ཡང་སློབ་དཔོན་ཨ་བྷྱས་སྣ་ཚོགས་རྡོ་རྗེ་དང་པདྨ་གཉིས་ཡོད་མཉམ་དུ་བྱས་ནས། ཀླུ་བྱང་གི་དགོངས་པ་ཡང་པདྨ་ཡོད་པ་ཉིད་ཡིན་ཞེས་བསྒྲུབས་པས་ན། ཆོས་འབྱུང་གི་ནང་དུ་སྣ་ཚོགས་རྡོ་རྗེ་པདྨ་འདབ་མ་སུམ་ཅུ་སོ་གཉིས་པ་གཅིག་བྱས་ལ། དེའི་སྟེང་དུ་ཉི་མའི་དཀྱིལ་འཁོར་ལ་དཔངས་ཀྱི་ཚད་གསལ་བ་ཞིག་མ་བཤད་ཀྱང་། རྒྱ་ཁྱོན་གྱི་ཚད་ལ་རྟ་བབས་ཀྱི་དབྱེ་བས་ཆ་ཕྲན་རེ་བཞི་སོགས་བཤད་པ་ཡོད་ཀྱང་། འདིར་ཨ་བྷྱ་ཡས་ཀླུ་བྱང་གི་དགོངས་པ། དཔངས་སྒོ་ཚད་གསུམ་མར་བཀྲལ་བར་བྱས་ན། ཉི་མའི་དཀྱིལ་འཁོར་དང་། འོག་གི་པདྨའི་ལྟེ་བའི་རྒྱ་དང་།
སྣ་ཚོགས་རྡོ་རྗེ་ཤར་ནུབ་ཀྱི་རྭ་རྩེ་ཚུན་ལ་ཆ་ཕྲན་བརྒྱད་ཅུ་ཡོད་དེ། ཐིག་ལེ་ཟླུམ་པོ་དང་མཐུན་པས་སོ། ། དེ་ལྟ་བུའི་ཉི་དཀྱིལ་གྱི་སྟེང་དུ་སྣ་ཚོགས་རྡོ་རྗེ་ནི། རྭ་རྣམས་ཀྱི་སྲིད་ལ་ཆ་ཆེན་བཞི་ཡོད་ཀྱང་། གཡས་གཡོན་གྱི་རྭ་རྣམས་གུག་པའི་དབང་གིས་དབུས་ར་ལ་ཆ་ཕྲན་གཉིས་ཀྱིས་མ་སླེབས་པ་ཞིག་ཡིན་ལ། རྭའི་གྲངས་ནི་རྩེ་གསུམ་པ་དང་། ལྔ་པ་གང་བྱས་ཀྱང་འགལ་བ་མེད་པར་བཤད་དོ། ། རྭ་ཐམས་ཅད་ཀྱི་རྩ་བ་དང་རྩེ་མོའི་སྦོམ་དུ་ཆ་ཕྲན་གཉིས་ཏེ། དབུས་རྭའི་སྐེད་པར་ཆ་ཕྲན་བཞི། གཡས་གཡོན་གྱི་རྭའི་སྐེད་པར་ཆ་ཕྲན་གསུམ་རེ་ཡོད་པར་གསུངས་ཤིང་།
རྭ་རྣམས་ཀྱི་འཐོན་ཚུལ་ནི། རྩེ་གསུམ་པ་ལ་བྲིས་པ་ལྟར་འཐོན་པས་མི་མཐུན་པ་མེད་ལ། རྩེ་ལྔ་པ་ལ་མི་མཐུན་པ་ཡོད་ཀྱང་། བྲི་བྱ་ལྟར་གཡས་གཡོན་སྦྲགས་མར་འཐོན་པ་ཡིན་ལ། སྣ་ཚོགས་རྡོ་རྗེའི་ལྟེ་བའི་རྒྱ་ནི་ཆ་ཆེན་བཅུ་གཉིས་ཡོད་པར་ཁ་དོག་ནི་སྔོན་པོ་དང་། རྭ་རྣམས་ནི་ཕྱོགས་མདོག་གོ ། ལྟེ་བ་དེའི་དཔངས་ལ་མི་མཐུན་པ་ཆེ་ཡང་། འདིར་ནི་དབུས་རྭའི་སྐེད་པ་སྦོམ་པ་དང་མཉམ་པར་ཆ་ཆེན་གཅིག་ཡོད་པ་ཡིན་ནོ། ། གཉིས་པ་ལོགས་ནི། ལོགས་ལ་རྩིག་པ་ཕ་གུ་དང་། །
དྲ་ཕྱེད་ཤར་བུ་མདའ་ཡབ་བོ། ། ཞེས་གསུངས་པ་ལྟར་འོག་གཞི་དེ་དག་གི་སྟེང་དུ་ས་བོན་བྷྲུྃ་ལས་རྒྱུ་རིན་པོ་ཆེ་ཁ་དོག་དང་རིགས་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ། སྒོ་ཡང་བཞི་ཡོད་པ། དེའི་ཐོག་མར་རྩིག་པ་ནི། གཞལ་ཡས་ཁང་ཆེ་ཆུང་གང་བྱེད་ཀྱང་དབུས་ནས་སྣ་ཚོགས་རྡོ་རྗེའི་ལྟེ་བའི་མཐའི་བར་ལ་ཆ་ཆེན་དྲུག་ཏུ་བྱས་པའི་ལྔ་པ་དབུས་དོར་མཐའ་གཉིས་བཏབ་པའི་ནང་མ་ཆ་ཕྲན་གཅིག་ཡོད་དེ་རྩིག་པའི་ས་ཡིན་པས་དེར་རིན་པོ་ཆེའི་རྒྱུ་ལས་བྱས་པའི་གཞལ་ཡས་ཁང་གི་ལོགས་ཀྱི་རྩིག་པ་ནི། ཕྱི་ནས་རིམ་པ་བཞིན་ཁ་དོག་དཀར་པོ་དང་། སེར་པོ་དང་། དམར་པོ་དང་། ལྗང་གུ་དང་། སྔོན་པོར་ཡོད་པའི་རྩིག་པ་རིམ་པ་ལྔ་དང་ལྡན་པ།
དེ་དག་ཀྱང་གཅིག་ལ་གཅིག་རེག་ལ་མ་འབྱར་བའི་ཚུལ་གྱིས་སྦྲགས་མར་བྱས་པ་ལ་གྲུ་བཞི་པའི་དཔངས་སུ་ཆ་ཕྲན་བཅུ་དྲུག་སྟེ། རྩིག་པ་ལྔ་ཀའི་འཐུག་སྲབ་ལ་ཆ་ཕྲན་གཅིག་ཡོད་པ་དེའི་སྟེང་དུ་རིན་པོ་ཆེའི་ཕ་གུ་དཔངས་སུ་ཆ་ཕྲན་གཅིག རྒྱར་ཆ་ཕྲན་ཕྱེད་གཉིས་ཡོད་པའི་ནང་མཐའ་རྩིག་པ་དང་མཉམ་པ། ཆ་ཕྲན་ཕྱེད་ཕྱིར་བ་གམ་དུ་འཕྱར་བའི་རིན་པོ་ཆེའི་ཕ་གུ་ཁ་དོག་སེར་པོ་ལ་རིན་པོ་ཆེའི་ཕྲ་མང་པོ་ཡིས་མཛེས་པར་བྱས་པ། ཕ་གུ་དེའི་སྟེང་དུ་གདུང་ལེབ་འདེགས་བྱེད་ཀྱི་རིན་པོ་ཆེའི་བྲེ་ཕུལ་ཆ་ཕྲན་ཕྱེད་པ་བཞི་བརྩེགས་ལ། གཡས་གཡོན་གྱི་རྩ་བའི་རྒྱར་ཆ་ཕྲན་གཅིག གོང་མ་གསུམ་གྱི་རྒྱར་ཆ་ཕྲན་ཕྱེད་ཕྱེད་ཀྱིས་རིང་བ་སྟེ། སྟེང་མའི་དཀྱུས་སུ་ཆ་ཕྲན་ཕྱེད་དང་གསུམ། མཐུག་སྲབ་ཆ་ཕྲན་གཅིག་ཡོད་པ། དེ་ཡང་བར་སྐབས་བར་སྐབས་སུ་ནང་མཐའ་རྩིག་པ་དང་མཉམ་པར་བསྒྲིགས་པའི་སྟེང་དུ་གསེར་གྱི་སྐེ་རགས་ཏེ་གདུང་ལེབ་བཞི་ཕྱོགས་བཞིར་བཏང་ནས་ཆོས་གོས་ཀྱི་ལྕགས་རི་ལྟར་ཟུར་བཞི་བསྒྲིབས་པ།
གདུང་དེའི་དཔངས་སུ་ཐིག་སྐུད་གཅིག རྒྱར་ཆ་ཕྲན་གཅིག་དང་ཐིག་སྐུད་གཉིས་ཙམ་ཡོད་པ་དེའི་ཕྱི་ངོས་སུ་ཆུ་སྲིན་གྱི་ཁ་ནས་བྱུང་བའི་རིན་པོ་ཆེའི་ཕྲེང་བ་སྐུད་པ་དམར་པོ་ལ་བརྒྱུས་ཤིང་། ཁུག་པར་འཕྱང་བའི་དབུས་སུ་གསེར་གྱི་ཕྲ་ཚོམ་གྱིས་བསྡམས་པའི་ནོར་བུ་སྦོམ་པོ་ཡོད་པ་ནི་དྲ་བ་ཡིན་ལ། དེ་དང་དེའི་གཡས་གཡོན་དུ་ཕྲེང་བ་རྐྱང་པར་འཕྱང་བའི་མཐའ་ན་ནོར་བུ་སྦོམ་པོ་སྔར་གྱི་དེ་འདྲ་བ་ཡོད་པ་ནི་དྲ་བ་ཕྱེད་པ་དང་། དེ་རྣམས་ཀྱི་འོག་གི་ཕ་གུ་ལ་རེག་པར་འཕྱང་ཞིང་། དཔངས་སུ་ཆ་ཕྲན་གཉིས་ཡོད་པ། དེ་རྣམས་ཀྱི་བར་བར་གྱི་ནམ་མཁའ་ལ་དྲིལ་བུ་དང་། རྔ་ཡབ་དང་། མེ་ཏོག་གི་ཕྲེང་བ་དང་། གཞན་ཡང་མེ་ལོང་དང་།
ཟླ་བ་རླུང་གིས་བསྐྱོད་པ་ལ་སོགས་པ་ཐུར་དུ་འཕྱང་བས་བརྒྱན་པ། གདུང་ལེབ་ཀྱི་སྟེང་དུ་ཆམ་བཏང་ནས་ཐོག་ཕུབ་པའི་ཕྱིའི་བྱ་འདབ་ལ་ཆ་ཕྲན་གཉིས་ལྷག་ཙམ་བྱས་པའི་འོག་གི་འདོད་སྣམ་ནོན་པར་བྱས་པའི་ཆམ་སྣ་ལས་ཐུར་དུ་འཕྱང་བའི་རིན་པོ་ཆེའི་ཤར་བུ་དཔངས་ཆ་ཕྲན་གཅིག་ལ་དབྱིབས་རུས་རྒྱན་རྙིང་པའི་ཟ་ར་བརྩེགས་ལྟ་བུ་དང་། དེའི་སྟེང་དུ་མདའ་ཡབ་དཔངས་ཆ་ཕྲན་གཅིག་ཡོད་པ་པདྨ་འདབ་མ་ཕྱེད་པའི་དབྱིབས་ལྟ་བུ་ཅན་གྱིས་བསྐོར་བར་བསྒོམ་པ་ཡིན་ནོ། ། གསུམ་པ་སྟེང་ཐོག་འབུབས་ཚུལ་ནི། སྟེང་ཐོག་ཀ་བ་ཤིང་བརྩེགས་དང་། ། གདུང་དང་ཐོག་ཕུབ་རིམ་པ་བཞི། ། ཞེས་གསུངས་པ་ལྟར། རྩ་ཐིག་ནང་དུ་ལྷ་སྣམ་ཆ་ཆེན་གཅིག་གྲུ་བཞིར་བཞག་པའི་མཚམས་ནས་སྟེགས་བུ་གྲུ་བཞི་པ་རྒྱར་ཆ་ཆེན་དྲུག དཔངས་ལ་འོག་གི་ཕྱོགས་ཆ་ཕྲན་ལ་གཅིག་པོ་ཐེ་བའི་ཆ་ཕྲན་ལྔ་ཡོད་པའི་སྟེགས་བུའི་ཕྱི་མཐར་ཕྱོགས་སུ་ཀ་བ་གཉིས་རེ་དང་། ཟུར་ལ་ཀ་བ་རེ་རེ་སྟེ་ཀ་བ་བཅུ་གཉིས་ཀྱི་དཔངས་ལ་ཆ་ཕྲན་བཅུ་གཉིས།
དེའི་སྟེང་གི་ཀ་ཞུ་ཤིང་བརྩེགས་ཀྱི་དཔངས་ལ་ཆ་ཕྲན་གཅིག་དང་ལྔ་ཆ་གཅིག དེའི་སྟེང་དུ་གདུང་གྲུ་བཞི་པའི་དཔངས་ལ་ཆ་ཕྲན་གཅིག་སྟེ། འདི་དང་ཕྱིའི་གསེར་གྱི་གདུང་ལེབ་མན་ཆད་ལ་ཆ་ཕྲན་བཅུ་དགུ་དང་ཆ་ཕྲན་གྱི་ལྔ་ཆ་གཅིག་ཡོད་པར་སྙམ། དེའི་ཐོག་གྲུ་བཞིར་ཕུབ་པའི་ནང་གི་གདུང་གྲུ་བཞི་པའི་སྟེང་དུ་རྩིག་པ་གྲུ་བཞི་ཕྱོགས་མདོག་ཅན་གྱི་དཔངས་ལ་ཆ་ཕྲན་གཅིག དེའི་སྟེང་དུ་ཕ་གུའི་དཔང་ལ་ཆ་ཕྲན་གཅིག དེའི་སྟེང་གི་དྲ་ཕྱེད་ཀྱི་ཐད་ཀྱི་བྲེ་ཕུལ་གསེར་གྱི་གདུང་ལེབ་དང་བཅས་པར་ཆ་ཕྲན་གཉིས་རྣམས་གྲུ་བཞིར་བྱ། ནང་གི་སྔར་གྱི་གར་བུ་དེའི་སྟེང་དུ་རྡོ་རྗེ་མའི་གནས་ཆ་ཆེན་གཅིག་གྲུ་བཞིར་བཞག་ནས། སླར་ཡང་གར་བུ་རྒྱར་ཆ་ཆེན་བཞི། དཔངས་སུ་ཆ་ཆེན་གཅིག་ཡོད་པ་བྱ་སྟེ། བྲི་བྱ་ལ་འོད་ཕྲེང་གི་ཕྱི་རོལ་ཏུ་ཟུར་བཞི་པོ་མཐོང་བ་དེ་ཡིན་ནོ། །
སྟེགས་བུ་ནང་མ་དེའི་སྟེང་དུ་ཡང་སྟེགས་བུ་ཟླུམ་པོ་རྒྱར་ཆ་ཆེན་བཞི་ཡོད་པ། དཔངས་སུ་ཆ་ཕྲན་ལྔ་བྱས་པའི་སྟེང་གི་རྡོ་རྗེ་རྭ་བའི་ནང་དུ་ཀ་བ་བརྒྱད་བཙུགས་པའི་དཔངས་ལ་ཆ་ཕྲན་བདུན་བྱ་ཞིང་། ཀ་བ་འདི་ལ་བྲི་བྱར་ཆ་ཕྲན་དྲུག་ལས་མེད་ཀྱང་། རྡོ་རྗེ་རྭ་བའི་བར་དུ་འཛུགས་པས་ན་ཆ་ཕྲན་བདུན་བྱེད་པ་ཡིན་ལ། དེའི་སྟེང་དུ་ཀ་ཞུ་ཤིང་བརྩིགས་ཀྱི་དཔངས་ལ་ཆ་ཕྲན་གཅིག་དང་ལྔ་ཆ་གཅིག དེའི་སྟེང་དུ་ཆ་ཕྲན་གཅིག་པའི་གདུང་ཟླུམ་བཏང་སྟེ། འདི་དང་ཕྱིའི་གཡབ་གྲྭ་བཞིར་ཁ་ནང་བསྟན་གྱི་སྟེང་གི་གསེར་གྱི་གདུང་ལེབ་མན་ཆོད་མཐོ་དམན་མཉམ་པ། དེའི་སྟེང་དུ་ཆམ་བཏང་སྟེ་ཕྱི་གྲུ་བཞི་ལ། ནང་མཐོང་ཁ་ཟླུམ་པོའི་ཚུལ་གྱིས་ཐོག་ཕུབ་པའོ། ། གདུང་ཟླུམ་འདིའི་འོག་གི་ཀ་བའི་བར་དུ་རྡོ་རྗེ་བསྒྲེངས་བུའི་ར་བ་སེང་མ་སྟེ།
ར་བ་དེ་ལས་འཕྲོས་པའི་འོད་ཟེར་ཁ་དོག་སྣ་ལྔ་ནི་བསྒོམ་དོན་ལ་བར་སྣང་ལ་འཕྲོ་བས། བྲི་བྱ་ལྟར་ས་གཞི་ལ་མི་གཅོད་པས། ར་བའི་ཕྱི་རོལ་ཏུ་སྟེགས་བུ་ཟླུམ་པོའི་སྟེང་དུ་བསྐོར་ལམ་ཆ་ཕྲན་གཅིག་འབྱུང་ཞིང་། ཟླུམ་པོ་དེ་དང་འོག་ཏུ་ཟུར་མཐོང་བའི་སྟེགས་བུའི་བར་དུ་ཐེམ་པའི་རྣམ་པ་ཅི་མཛེས་སུ་བྱ་ཞིང་། སྟེང་གི་གདུང་ཟླུམ་གྱི་སྟེང་དུ་རྩིག་པ་ཟླུམ་པོ་ཕྱོགས་མདོག་ཅན་གྱི་དཔངས་ལ་ཆ་ཕྲན་གཅིག དེའི་སྟེང་དུ་ཕ་གུ་ཟླུམ་པོར་དཔངས་ལ་ཆ་ཕྲན་གཅིག དེའི་སྟེང་དུ་དྲ་ཕྱེད་ཀྱི་ཐད་ཀྱི་བྲེ་ཕུལ་གསེར་གྱི་གདུང་ལེབ་དང་བཅས་པའི་དཔངས་ལ་ཆ་ཕྲན་གཉིས། དེའི་སྟེང་དུ་ཆ་ཕྲན་གཅིག་པའི་གདུང་བཞི་མིག་མང་རིས་སུ་བཏང་བའི་དབུས་ཀྱི་རེ་མིག་མ་གཏོགས་པ་ཐམས་ཅད་ཟླུམ་པོར་ཕུབ་སྟེ། གདུང་གི་སྣ་རྣམས་ལ་པདྨ་བརྐོས་ནས་དེའི་གཡས་གཡོན་གྱི་བར་སྟོང་རྣམས་ལ་པདྨ་དེ་འདྲ་བས་བསྐོར་ཏེ། ཐམས་ཅད་ཀྱང་ཡ་ཐད་ཀྱི་རྣམ་པར་བྱས་ན་མཛེས་པར་བཤད་དེ།
རེ་མིག་དབུས་མའི་གདུང་གྲུ་བཞིའི་སྟེང་དུ་རྩིག་པ་སྔོན་པོ་གྲུ་བཞི་པའི་དཔངས་ལ་ཆ་ཕྲན་གཅིག དེའི་སྟེང་དུ་ཕ་གུའི་དཔངས་ལ་ཆ་ཕྲན་གཅིག་ཏུ་ལྔ་ཆས་ཆག་པ། དེའི་སྟེང་དུ་དྲ་ཕྱེད་ཀྱི་ཐད་ཀྱི་བྲེ་ཕུལ་གསེར་གྱི་གདུང་ལེབ་དང་བཅས་པ་ལ་ཆ་ཕྲན་གཉིས། དེའི་སྟེང་ཐོག་གྲུ་བཞིར་ཕུབ་པའི་རྩེར་རྡོ་རྗེ་ནོར་བུའི་ཏོག་དང་། ཐོག་རིམ་པ་བཞི་ཀ་ལ་ཡང་ཤར་བུ། མདའ་ཡབ། དྲ་ཕྱེད་སོགས་རྒྱན་ཐམས་ཅད་ཀྱིས་བརྒྱན་པར་བྱ་བ་ཡིན་ཞིང་། ཐོབ་ཕུབ་དེ་དག་གི་བར་སྣང་རྣམས་སུ་ཡང་རྒྱལ་མཚན་དང་། བ་དན་དང་། རྔ་ཡབ་ལ་སོགས་པ་རྒྱན་དུ་མས་མཛེས་པར་བརྒྱན་པ།
གཞལ་ཡས་ཁང་གི་ཟུར་རྩེ་བཞིར་གདུགས་རེ་རེ་སྟེ་བཞིས་མཛེས་པར་བརྒྱན་ཞིང་། སྔར་གྱི་རྩིག་པ་དེའི་ཕྱི་རོལ་གྱི་འགྲམ་རྩར་འདོད་ཡོན་གྱི་སྣམ་བུ་བྲི་བྱ་ལྟར་དམར་པོ་རྒྱར་ཆ་ཕྲན་གཉིས་ཡོད་པ། དཔངས་སུ་གཞལ་ཡས་ཁང་ཆེ་ཆུང་དང་བསྟུན་པའི་ཆ་ཕྲན་གཅིག་སོགས་ཅི་རིགས་པ་ཡོད་པ་དེ་ལ་ཟུར་མ་སྟེ་རྡོ་རྗེ་མ་ལྔ་སོགས་མཆོད་པའི་ལྷ་མོ་རྣམས་མཆོད་རྫས་ཁ་དོག་དང་རིགས་མི་འདྲ་བ་སྣ་ཚོགས་འཛིན་པ་སྟེ། དེ་ཡང་སྒོ་བཞིའི་གཡས་གཡོན་དུ་རྡོ་རྗེ་མ་གཉིས་གཉིས་ཟུར་བཞིར་རེག་རྡོ་རྗེ་མ་རེ་རེ་སྟེ། ལྷ་མོ་དེ་རྣམས་ཀྱིས་བཅོམ་ལྡན་འདས་ལ་མཆོད་པའི་ལས་བྱེད་བཞིན་པ་དང་བཅས་པ་བསྒོམ་པར་གསུངས་སོ། ། བཞི་པ་སྒོ་བྱ་ཚུལ་ནི། བྲི་བྱ་དང་མཐུན་པར་ཚངས་ཐིག་གི་གཡས་གཡོན་དུ་ཆ་ཕྲན་གཉིས་རེ་སྟེ། དབུས་སུ་སྒོ་ཆ་ཆེན་གཅིག་བཞག་པས་སྒོ་དཀྱིལ་འཁོར་གྱི་བརྒྱད་ཆར་འགྱུར་ཏེ། ཀླུ་བྱང་གིས། སྒོ་ནི་འཁོར་ལོའི་བརྒྱད་ཆ་སྟེ། །
ཞེས་གསུངས་སོ། ། སྒོ་མདུན་གྱི་རྩིག་པ་དེ་འགྲོ་བའི་ཚུལ་ནི། སྒོ་མདུན་གྱི་སྒོ་ཁྱུད་དང་། དེ་ནས་གཡས་གཡོན་དུ་སྒོ་འགྲམ་དང་། དེ་ནས་མདུན་དུ་སྒོ་ལོགས་ཏེ། དེ་གསུམ་སྒོ་དང་མཉམ་པར་ཆ་ཆེན་རེ་རེ་བྱེད་པར་ཀླུ་བྱང་གིས་གསུངས་ཏེ། སྒོ་ནི་འཁོར་ལོའི་བརྒྱད་ཆ་སྟེ། ། སྒོ་ཁྱུད་ཀྱང་ནི་སྒོ་ཡི་ཚད། ། འགྲམ་དང་ལོགས་ཀྱང་དེ་བཞིན་ནོ། ། ཞེས་གསུངས་པས་སོ། །
སྤྱིར་ཀྲི་ཡ་ས་མུན་ཙ་ལས། དཔངས་ཆ་ཆེན་གཉིས་པའི་སྒོ་ཆུང་དང་། དཔངས་ཆ་ཆེན་གསུམ་པའི་སྒོ་ཆེན་གཉིས་གསུངས་པའི་དང་པོ་ནི། རྟ་བབས་སྒོ་ཚད་གཅིག་མ་སྒོ་ལ་སྦྱར་བ་དང་། ཕྱི་མ་ནི་རྟ་བབས་སྒོ་ཚད་གསུམ་པ་སྒོ་ལ་སྦྱར་བའི་དབང་དུ་བྱས་པས་ན། འདིར་ཡང་རྟ་བབས་སྒོ་ཚད་གསུམ་པ་སྒོ་ལ་སྦྱར་བའི་དབང་དུ་བྱས་ན། སྒོ་ཡང་དཔངས་ཆ་ཆེན་གསུམ་མར་བྱ་སྟེ། སྒོ་ཁྱུད་སྒོ་ལོགས་སོགས་ཀྱི་རྩིག་པའི་དཔངས་སུ་ཆ་ཕྲན་བཅོ་ལྔ་བྱས་པའི་སྟེང་དུ། ཐོག་ཕུབ་པའི་དཔངས་ལ་ཆ་ཕྲན་གཅིག་སྟེ་ཆ་ཕྲན་བཅུ་དྲུག་བྱ་ཞིང་། དེ་ཡང་སྒོ་ལོགས་ཀྱི་རྩིག་པའི་སྟེང་དུ་གདུང་བཏང་སྟེ་ཕན་ཚུན་ཀ་བ་རེ་རེ་བཙུགས་ནས་གདུང་ཏེ་བཏེགས་པའི་སྟེང་དུ་ཐོག་ཕུབ་བོ། །
དེ་ཡང་བྲི་བྱ་ལ་ཡ་ཕུབ་ཀྱི་རྩིག་པ་ཡོད་པའི་ཚེ། གདུང་དེའི་སྟེང་དུ་རྩིག་པ་ཡོད་ཀྱང་འདིར་དེ་མི་དགོས་སོ། ། གང་ལྟར་དེ་ལྟ་བུའི་སྒོ་དང་སྒོ་ཁྱུད་ཀྱི་ཕྱིའི་མཚམས་དང་། གོང་གི་འདོད་སྣམ་གྱི་ཟུར་བཞིར་ཟླ་བ་ཕྱེད་པ་ལ་གནས་པའི་རྡོ་རྗེ་ནོར་བུས་མཛེས་པར་སྤྲས་པ་ཡང་བྱ་བ་ཡིན་ནོ། ། ལྔ་པ་རྟ་བབས་བྱ་ཚུལ་ནི། རྟ་བབས་ལ་ལུགས་མང་དུ་ཡོད་ཀྱང་། འདིར་ཨ་བྷྱས་ཀླུ་བྱང་གི་དགོངས་པ་རྟ་བབས་དཔངས་སྒོ་ཚད་གསུམ་མར་བྱས་ཤིང་། དེ་ཡང་གཉིས་མཉམ་དགུ་མཉམ་གྱི་སྣམ་བུ་བཅུ་གཅིག་གི་དབང་དུ་བྱས་ན། བྲི་བྱ་ལ་ཀ་བའི་རྩེ་ནས་ཕྱི་རོལ་ཏུ་རྟ་བབས་སྒོ་ཚད་གསུམ་ཡོད་པའི་དང་པོ་དང་ཕྱི་མ་གཉིས་ཆ་ཕྲན་བཞི་བཞིར་བགོས་པ་དང་། བར་པའི་དབུས་ནས་ཆ་ཕྲན་གཅིག་བཏབ་པའི་འོག་ནས་རིམ་པ་བཞིན་དུ་གསེར།
ཤར་བུ། རིན་ཆེན། རྨིག་པ། མུན་པ། ཝ་རནྟྲ། མུན་པ། ཤར་བུ། རིན་ཆེན། རྨིག་པ། མདའ་ཡབ་སྟེ་སྣམ་བུ་བཅུ་གཅིག་གོ །
གོང་དུ་བསྟན་པའི་གཞལ་ཡས་ཁང་གི་སྒོ་བཞི་པོ་དེའི་མདུན་དུ་སྒོ་ལོགས་ཀྱི་རྩིག་གདོང་དང་། སྣ་ཚོགས་རྡོ་རྗེའི་ཕྱི་མཐའ་གཉིས་མཉམ་པོར་ཡོད་པའི་རྩིག་གདོང་གི་གཡས་གཡོན་དུ་ཆ་ཕྲན་རེ་དོར་ཏེ། སྣ་ཚོགས་རྡོ་རྗེའི་ལྟེ་བའི་རྩ་བར་ཀ་གདན་སྟེགས་བུ་གྲུ་བཞི་པ་དང་། བུམ་པ་གཉིས་ཀའི་དཔངས་ལ་ཆ་ཕྲན་བཞི་བྱས་པའི་སྣ་ཚོགས་རྡོ་རྗེའི་ལྟེ་བའི་དཔངས་དང་མཉམ་པར་གནས་པའི་ཀ་བ་ཆ་ཕྲན་ལྔ་པ་རེ་བཙུགས་ཏེ་ཕྱོགས་རེར་གཉིས་གཉིས་ཀྱིས་བཏེགས་པ་དེའི་སྟེང་དུ་རྒྱུ་རིན་པོ་ཆེ་ལས་གྲུབ་པའི་རྟ་བབས་སྣམ་བུ་བཅུ་གཅིག་པོ་དེ་དག་ཐིག་ཤིང་བརྩེགས་སུ་བྱས་པ་དང་ལྡན་པའི་སྣམ་བུ་བཅུ་པ་མན་ཆད་དང་། སྒོ་ལོགས་ཀྱི་ཐོག་དཔངས་མན་ཆད་མཉམ་ཞིང་། སྣམ་བུ་བཅུ་གཅིག་པ་མདའ་ཡབ་དང་། དེའི་དབུས་སུ་གནས་པའི་པདྨ་ཆོས་ཀྱི་འཁོར་ལོ། དེའི་གཡས་གཡོན་དུ་ཆ་ཕྲན་ཕྱེད་དོར་ན་རི་དྭགས་ཕོ་མོ་གཉིས་ཆོས་འཁོར་ལ་བལྟ་བ་དང་བཅས་པ་དང་། དེ་གཉིས་ཀྱི་རྒྱབ་སྤྲེའུས་བཟུང་པའི་གདུགས་སོགས་དང་། རྟ་བབས་ཀྱི་སྣམ་བུ་སོ་སོ་ལ་གདུགས་དང་།
རྒྱལ་མཚན་དང་། བ་དན་ལ་སོགས་པ་རྒྱན་དུ་མས་བརྒྱན་པ་སྟེ་རྟ་བབས་ཀྱི་རྒྱན་ཐམས་ཅད་སྒོ་ལོགས་ཀྱི་ཐོག་མས་ཡར་འཐོན་ནས་ཤིན་ཏུ་མཛེས་པ་ཞིག་འབྱུང་བ་ཡིན་ནོ། ། པདྨའི་ཁོར་ཡུག་གི་ཕྱི་རོལ་ཏུ་རྡོ་རིས་ལ་ཆ་ཕྲན་གཉིས་ཡོད་པ་ནི། བསྒོམ་བྱ་ལ་ནང་མ་གུར་དང་ཕྱི་མ་ར་བའི་སའོ། ། མེ་རི་ནི་ར་གུར་ལས་ཕར་དཔག་ཚད་སོགས་སུ་འཕྲོ་བས་ན་ཚོན་གྱིས་བྲིས་ཚར་ནས་ཕྱི་རོལ་ཏུ་ཟླུམ་རིས་ཀྱིས་བཅད་མི་བྱ་བར་བཤད་པ་ཡིན་ལ། དེ་ལྟ་བུའི་གཞལ་ཡས་ཁང་གི་ཕྱིའི་ས་གཞི་ལ་རིན་པོ་ཆེ་སྣ་བདུན་ལ་སོགས་པ་འདོད་པའི་ཡོན་ཏན་རིགས་སྣ་ཚོགས་ཀྱིས་ཡོངས་སུ་གང་བ་བསྒོམ་པའོ། ། གཞལ་ཡས་ཁང་དེའི་ནང་དུ་ལྷ་སྣམ་རིམ་པ་གཉིས་ཀྱང་བསམ་པར་བྱ་སྟེ། དེ་ཡང་ཤར་ཕྱོགས་དཀར་པོ། ལྷོ་ཕྱོགས་སེར་པོ། ནུབ་ཕྱོགས་དམར་པོ།
བྱང་ཕྱོགས་ལྗང་བར་ཡོད་པའི་དབུས་སུ་དཀྱིལ་འཁོར་ནང་མའི་ཕྱི་ནས་འོད་ཟེར་ཁ་དོག་ལྔ་དང་ལྡན་པས་བསྐོར་བའི་ནང་དུ་རྡོ་རྗེ་རྩེ་གསུམ་པ་ཟླུམ་པོར་བསྐོར་བ་ལ་བརྟེན་པའི་ཀ་བ་ཤར་ཕྱོགས་སུ་འཁོར་ལོས་མཚན་པ་གཉིས། ལྷོར་རིན་པོ་ཆེས་མཚན་པའི་ཀ་བ་གཉིས། ནུབ་ཏུ་པདྨས་མཚན་པའི་ཀ་བ་གཉིས། བྱང་དུ་རལ་གྲིས་མཚན་པའི་ཀ་བ་གཉིས་ཏེ་ཕྱོགས་བཞིར་ཀ་བ་གཉིས་གཉིས་ཏེ་བརྒྱད་ཀྱིས་བཏེགས་པའི་ཤིང་རྩིག་གི་སྟེང་དུ་རྡོ་རྗེའི་གདུང་གི་ཐོག་འབུབ་ཚུལ་གོང་དུ་བསྟན་པ་ལྟར་མཛེས་པར་ཕུབ་པའི་གཞལ་ཡས་ཁང་གི་ཕྱིའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་མཛེས་པར་སྤྲས་པའི་འདོད་ཁམས་སོགས་ཀྱི་ལྷའི་གཞལ་ཡས་ཁང་དང་། མིའི་རྒྱལ་པོ་ལ་སོགས་པའི་ཁང་བཟང་རྣམས་ལས་ཁྱད་པར་དུ་འཕགས་པའི་ཁང་བཟང་ཆེས་དྭངས་ཤིང་། རྩིག་པ་རྣམས་སོགས་གདོས་བཅས་མ་ཡིན་པས་ཐོགས་པ་མེད་པ། ཕྱི་རོལ་ནས་བལྟས་ན་ནང་གི་ལྷ་སོགས་གསལ་བར་མཐོང་བ། ནང་ནས་ཕྱིར་བལྟས་ན་ཕྱི་རོལ་ན་ཅི་ཡོད་གསལ་བར་མཐོང་བ་ལ་སྒྲིབ་བྱེད་མེད་པའི་གཞལ་ཡས་ཁང་དུ་གྱུར་པར་བསྒོམ། དེའི་ནང་དུ་ལྷ་རྣམས་ལ་ཐུན་མོང་གི་གདན་སྣ་ཚོགས་པདྨ་ཡུ་བ་སྡོང་བུ་དང་བཅས་པ་རེ་རེ་སྟེ་སུམ་ཅུ་རྩ་གཅིག དེ་རེ་རེའི་སྟེང་ཐུན་མོང་མ་ཡིན་པའི་རང་རིགས་ཀྱི་གདན་དཀྱིལ་འཁོར་གྱི་གཙོ་བོ་དང་།
ཤར་ཕྱོགས་དང་ཤར་ལྷོའི་མཚམས་ན་བཞུགས་པ་རྣམས་ལ་ཟླ་བའི་དཀྱིལ་འཁོར་རེ་རེ། ལྷོ་ནུབ་ཀྱི་མཚམས་ན་ཡོད་པའི་ལྷ་མོ་མཱ་མ་ཀི་ལ་རྡོ་རྗེའི་གདན། དེ་མ་གཏོགས་པའི་གཞན་ལྷོ་ཕྱོགས་དང་། ལྷོ་ནུབ་ན་བཞུགས་པའི་ལྷ་རྣམས་ལ་རིན་པོ་ཆེའི་གདན། ནུབ་ཕྱོགས་དང་། ནུབ་བྱང་གི་མཚམས་ན་བཞུགས་པའི་ལྷ་རྣམས་ལ་པདྨ་དམར་པོའི་གདན། དེ་བཞིན་དུ་བྱང་ཕྱོགས་དང་། བྱང་ཤར་གྱི་མཚམས་ན་བཞུགས་པ་རྣམས་ལ་སྣ་ཚོགས་རྡོ་རྗེའི་གདན། ཁྲོ་བོ་བཅུ་ལ་ཉི་མའི་གདན་རེ་རེ་སྟེ། གདན་དེ་ཐམས་ཅད་ཀྱང་ལྷ་རྫས་ཀྱི་རིན་པོ་ཆེ་ལས་གྲུབ་པ།
གཞན་ཡང་རིགས་ལྔ་ལ་སྔར་གྱི་གདན་དེ་དག་ཏུ་མ་ཟད་རིན་པོ་ཆེའི་ཁྲི་ཆུང་སོ་སོའི་ཕྱག་མཚན་གྱིས་མཚན་པ་རེ་རེ་བསྒོམ་པའི་གཙོ་བོ་ལ་གཞན་བཞི་ལས་ཅུང་ཟད་མཐོ་བ་སྟེ། དེ་ཡང་འོག་གི་རེ་མིག་ལྔའི་དབུས་གཙོ་བོའི་གནས་དེ་ཅུང་ཟད་མཐོ་བར་བྱ་བར་བཤད་ལ། འོག་གི་དཀྱིལ་འཁོར་རྒྱལ་མཆོག བུམ་བསྐྱེད་དང་། ལྷ་སྟ་གོན་སོགས་ཀྱི་སྐབས་སུ་གཙོ་བོ་ལ་ཉི་གདན་བཤད་ཀྱང་། ལྷག་མོས་ཀྱི་སྐབས་འདིར་གཙོ་བོ་ལ་ཟླ་གདན་བྱེད་པ་འཐད་པར་གསུངས་ཏེ། མདོ་བསྲེར། དེར་ལེའུ་དང་པོ་ལས། གསལ་བ་ལ་སོགས་དཀྱིལ་འཁོར་ལྡན། ། དེ་བཞིན་གཤེགས་པ་ཀུན་གྱི་གནས། །
ཞེས་གསུངས་པ་འདིས་སྣ་ཚོགས་པདྨའི་སྟེང་དུ་ཟླ་བ་ལ་སོགས་པའི་གདན་གྱིས་བརྒྱན་ལ་ཞེས་གསུངས་པ་ཡིན་པས། འདིས་དབུས་ཀྱི་ཟླ་གདན་དངོས་སུ་བསྟན་ནས། སོགས་ཁོང་ནས་གདན་གཞན་རྣམས་བསྟན་པ་ཡིན་པར་བཤད་ཅིང་། སྒྲོན་གསལ་ལས་ཀྱང་། གསལ་བ་ལ་སོགས་དཀྱིལ་འཁོར་ལྡན། ། ཞེས་བྱ་བ་ནི་ཟླ་བའི་དཀྱིལ་འཁོར་གྱི་གདན་ལ་སོགས་པ་ནི་གསལ་བའི་དཀྱིལ་འཁོར་ཏེ། ཞེས་གསུངས་པས་སོ། ། དེ་ལྟར་གཞལ་ཡས་ཁང་གདན་དང་བཅས་པར་གྱུར་བསྒོམ་པ་ནི་རྟེན་བསྐྱེད་པའོ། ། འདི་དག་ཀྱང་མདོ་བྱས་ལས། དེ་ནི་བྷྲུྃ་ལས་བྱུང་བ་ཡི། །
གཞལ་ཡས་ཁང་པ་རྣམ་པར་བསྒོམ། ། ཟུར་བཞི་དང་ནི་སྒོ་བཞི་དང་། ། རྟ་བབས་བཞི་མཛེས་བྱས་པ་ལ། ། ཐིག་བཞི་དང་ནི་ཡང་དག་ལྡན། ། ཀ་བ་བརྒྱད་ཀྱིས་ཉེ་བར་མཛེས། ། དྲ་བ་དྲ་བ་ཕྱེད་པ་དང་། ། རྡོ་རྗེ་ནོར་བུ་ཟླ་ཕྱེད་བརྒྱན། ། སྒོ་དང་སྒོ་ཁྱུད་མཚམས་རྣམས་སུ། ། རྡོ་རྗེ་རིན་ཆེན་རྣམས་ཀྱིས་སྤྲས། ། བུམ་པ་ཀ་བ་རྡོ་རྗེ་ཆེ། །
བྲེ་ལ་བྱ་ནི་རིམ་བཞིན་གནས། ། བ་དན་དྲིལ་བུས་མཛེས་བྱས་ལ། ། རྔ་ཡབ་སོགས་ཀྱིས་རྣམ་པར་བརྒྱན། ། ཞེས་དང་། མདོ་བསྲེ་ལས། ལེའུ་བཅུ་གཅིག་པ་ལས། ཡི་གེ་བྷྲུྃ་གྱི་གནས་བསྒོམ་སྟེ། ། ཞེས་བྱ་བས་གཞལ་ཡས་ཁང་བསམ་ལ། དེ་ལྟར་ལེའུ་དང་པོ་ལས། གསལ་བ་ལ་སོགས་དཀྱིལ་འཁོར་ལྡན། །
དེ་བཞིན་གཤེགས་པ་ཀུན་གྱི་གནས། ། ཞེས་གསུངས་པ་འདིས་སྣ་ཚོགས་པདྨའི་སྟེང་དུ་ཟླ་བ་ལ་སོགས་པའི་རྒྱན་གྱིས་བརྒྱན་པ། ལེའུ་བརྒྱད་པ་ལས། དཔག་ཚད་བྱེ་བའི་ཁྱོན་ཙམ་དུ། ། གྲུ་བཞི་ཤིན་ཏུ་མཛེས་པ་ཡི། ། མཆོད་རྟེན་རིན་ཆེན་སྣ་བཞི་པ། ། གསལ་ཞིང་དྲི་མ་མེད། ཅེས་བྱ་བ་ལ་སོགས་པ་གསུངས་པས། དེ་བཞིན་གཤེགས་པ་རྣམས་ཀྱི་ཕོ་བྲང་ཇི་ལྟ་བ་བཞིན་དུ་བསྒོམ་མོ། ། ཞེས་གསུངས་པ་རྣམས་ཀྱི་དགོངས་པ་ཡིན་ནོ། །
དེ་ལྟར་རྟེན་གཞལ་ཡས་ཁང་བསྐྱེད་ནས་བསྒོམ་པ་འདིས་སྦྱང་གཞི་གང་སྦྱོང་ཞེ་ན། དེ་ཡང་སྣོད་ཀྱི་འཇིག་རྟེན་ཆགས་པའི་ཚེ་འབྱུང་བཞི་རིམ་ཆགས་འབྱུང་ཚུལ་གོང་རྡོ་རྗེའི་ས་བསྐྱེད་པའི་སྦྱང་གཞིའི་སྐབས་སུ་བཤད་པ་ལྟར་རིམ་གྱིས་ཆགས་ནས། དེའི་རྗེས་སུ་ནམ་མཁའ་ལ་ཁམས་སྣ་ཚོགས་པ་ཅན་གྱི་སྤྲིན་བྱུང་སྟེ། ཆར་གྱི་རྒྱུན་གཉའ་ཤིང་ཙམ་ཡུན་རིང་དུ་བབས་པ་ལས། ཆུའི་དཀྱིལ་འཁོར་མཐུག་རྔམས་སུ་དཔག་ཚད་བརྒྱ་ཡོད་པ་ཆགས། དེ་ཉིད་སྲུབ་བྱེད་ཀྱི་རླུང་གིས་སྲུབ་སྟེ། བསྲུབས་པ་ལས་ཁམས་དང་མ་ལས་རིན་པོ་ཆེ་སྣ་ཚོགས་ལས་གྲུབ་པའི་རི་རབ། ཁམས་འབྲིང་ལས་གསེར་གྱི་རི་བདུན། ཁམས་ཐ་མ་ལས་ལྕགས་རི་གླིང་བཞི་གླིང་ཕྲན་དང་བཅས་པ་གྲུབ་པ་དང་། རི་རབ་ཀྱི་སྟེང་དུ་ལྷའི་གཞལ་ཡས་ཁང་ཚངས་པའི་འཇིག་རྟེན་མན་གྲུབ་སྟེ།
དེ་ལས་ནི་གཞལ་ཡས་ཁང་གདན་དང་བཅས་པ་བསྒོམ་པ་འདི་དག་གིས་སྦྱོང་བ་ཡིན་ཏེ། རྣམ་གཞག་རིམ་པ་ལས། རི་གླིང་ལྗོན་ཤིང་དང་བཅས་པ་ཆགས་ཚུལ་རྒྱས་པར་གསུངས་པའི་མཐར། སྲིད་པ་སྐྱེ་བ་རིམ་པ་དེ་ལྟར་བསྒོམ་པར་བྱེད་པ་རྣམས་ཀྱི། དེ་ནི་ཞེས་བྱ་བ་ལ་སོགས་པའི་གཞུང་གི་སྟོང་པ་ཉིད་ལ་དམིགས་པ་སྔོན་དུ་འགྲོ་བས། དཀྱིལ་འཁོར་བཞིའི་རིམ་པས་སའི་ཆ་བསྐྱེད་ལ། དེའི་སྟེང་དུ་གཞལ་ཡས་ཁང་བསྐྱེད་པར་བྱའོ། ། ཞེས་གསུངས་པས་སོ། ། དེས་ན་ཕྱིའི་ལྕགས་རི་མ་གཏོགས་གཞན་རི་དང་། མཚོ་དང་།
གླིང་ལ་སོགས་པ་གཞལ་ཡས་ཁང་གིས་སྦྱོང་ཡང་། ཕྱིའི་ལྕགས་རི་ནི་རྡོ་རྗེའི་ས་གཞི་ལས་འཕྲོས་པའི་རྡོ་རྗེའི་གུར་བསྒོམ་པ་དེས་སྦྱོང་བར་བཤད་པ་ཡིན་ལ། འདི་མ་རྟོགས་པར་འགའ་ཞིག་སྲུང་འཁོར་གྱི་ལྕགས་རི་སྦྱོང་བ་འགོས་ཀྱི་བླ་མ་བཙུན་མོ་ཅན་བཞེད་ཅེས་དང་། འགའ་ཞིག་སྲུང་འཁོར་ལ་སྦྱང་གཞི་མེད་པར་འདོད་ཀྱང་། ཕྱིའི་ལྕགས་རི་སྦྱོང་བ་ནི་འདི་ལ་དགོངས་ཤིང་། གོང་གི་སྲུང་འཁོར་ལ་སྦྱང་གཞི་མེད་པ་ཡང་མ་ཡིན་ཏེ། སྲུང་འཁོར་བསྒོམ་པ་འདི་རྣལ་འབྱོར་བླ་མེད་ཀྱི་ཉམས་སུ་ལེན་པ་ཡིན་པས། ལམ་དེ་ཡིན་ཕྱིན་ཆད་ནས་དེ་ལ་སྦྱང་གཞི་རེ་ངེས་པར་འབྱུང་བའི་རྒྱུ་མཚན་ནི་གོང་དུ་བསྟན་པ་ཡིན་ལ། འོན་ཀྱང་རྣམ་གཞག་རིམ་པའི་དངོས་བསྟན་ལས་ནི་སྲུང་འཁོར་ལ་སྦྱང་གཞི་མ་བཤད་ཅིང་། དེས་མེད་པར་ནི་མི་འགྱུར་ཏེ།
དེ་ལྟར་ན་སྔོན་འགྲོ་ཐམས་ཅད་ལ་སྦྱངས་གཞི་མེད་པར་འགྱུར་ཏེ། གཞུང་དེར་ཡེ་ཤེས་ཀྱི་ས་བསྐྱེད་པ་མན་སྦྱང་གཞི་དང་སྦྱར་ཞིང་། སྔོན་འགྲོ་རྣམས་ལ་སྦྱང་གཞི་སྦྱོང་བྱེད་སྦྱོར་ཚུལ་མ་བཤད་པའི་ཕྱིར་རོ། ། གཉིས་པ་བརྟེན་པ་ལྷ་བསྐྱེད་པ་ནི། ལྷག་མོས་ཀྱི་ཏིང་ངེ་འཛིན། རྣལ་འབྱོར་བཞིའི་ཏིང་ངེ་འཛིན། རྗེས་ཆགས་ཀྱི་ཏིང་ངེ་འཛིན་དང་གསུམ་ལས། དང་པོ་ལ་ཡང་ལྷག་མོས་ཀྱི་ཏིང་ངེ་འཛིན་བསྒོམ་པའི་ཚུལ་དང་། ལྷག་མོས་ཀྱི་མཛད་པ་གཉིས་ཡོད་པ་ལས། དང་པོ་ནི།
སྒྲུབ་ཐབས་ལས་བདག་ཉིད་སྐད་ཅིག་གིས་དབུས་ཀྱི་གདན་གྱི་སྟེང་དུ་རྡོ་རྗེ་འཆང་སྔོན་པོ་མི་བསྐྱོད་པའི་ཅོད་པན་ཅན། ཞེས་པ་ནས། པདྨ་དང་ཉི་མའི་སྟེང་ན་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་ཞེས་པའི་བར་གསུངས་པས་བསྟན་ཏེ། དེའི་དོན་ཡང་ལྷག་མོས་ཞེས་པ་ལྷག་པར་མོས་པས་ལྷ་བསྐྱེད་པ་སྟེ། དེ་དང་སྐད་ཅིག་གིས་ལྷ་བསྐྱེད་པ་དང་། དྲན་རྫོགས་ཀྱིས་ལྷ་བསྐྱེད་པ་རྣམས་དོན་འདྲ་བས་ན། སྔར་གྱི་གཞལ་ཡས་ཁང་དེའི་དབུས་ཀྱི་གདན་གྱི་སྟེང་དུ་བདག་ཉིད་སྐད་ཅིག་གིས་རྡོ་རྗེ་འཆང་སྐུ་མདོག་སྔོན་པོ་མི་བསྐྱོད་པའི་ཅོད་པན་ཅན་ཏེ་བླ་མ་དང་གཉིས་སུ་མེད་པའི་མི་བསྐྱོད་པ་རིགས་བདག་ཏུ་ཡོད་པ་དེ་ཡང་སྐུ་གསུམ་དང་རྣམ་ཐར་གསུམ་མཚོན་པའི་ཞལ་གསུམ་པ། སྦྱང་གཞི་ཕུང་པོ་ལྔ་དེ་དག་གི་ཆོས་ཉིད་དང་དྲུག ཉོན་མོངས་པ་དྲུག་དག་ཅིང་། ལམ་ཕར་ཕྱིན་དྲུག་རྫོགས་ཤིང་འབྲས་བུ་རྒྱལ་བ་རིགས་དྲུག་རྣམས་མངོན་དུ་གྱུར་པ་མཚོན་པའི་ཕྱག་དྲུག་པ།
དེའི་ཞལ་གསུམ་གྱི་དབུས་སྔོ་བ། གཡས་དཀར་པོ། གཡོན་དམར་བའི་མདངས་དང་ལྡན་པ། ཕྱག་དྲུག་གི་གཡས་དང་པོ་ན་རྡོ་རྗེ། གཉིས་པ་ན་འཁོར་ལོ། གསུམ་པ་ན་པདྨ་ཁ་དོག་སྔོན་པོ། གཡོན་དང་པོ་ན་དྲིལ་བུ། གཉིས་པ་ན་རིན་པོ་ཆེ། གསུམ་པ་ན་རལ་གྲི་འཛིན་པ། ཞབས་གཉིས་སེམས་དཔའི་སྐྱིལ་མོ་ཀྲུང་གིས་བཞུགས་པ།
གཙོ་བོ་དེའི་པང་ན་ཡབ་དང་གཉིས་སུ་མེད་པའི་ཡུམ་རེག་རྡོ་རྗེ་མ་ཡང་སྐུ་མདོག་ཡབ་དང་འདྲ་བར་སྔོན་མོ་མི་བསྐྱོད་པའི་ཅོད་པན་ཅན། དབུས་སྔོན་པོ། གཡས་དཀར། གཡོན་དམར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་དང་པོ་ན་ཡབ་དང་འདྲ་བར་རྡོ་རྗེ། གཉིས་པ་ན་འཁོར་ལོ། གསུམ་པ་ན་པདྨ་སྔོན་པོ། གཡོན་དང་པོ་ན་དྲིལ་བུ། གཉིས་པ་ན་རིན་པོ་ཆེ། གསུམ་པ་ན་རལ་གྲི་འཛིན་པ།
དེ་དང་ཡབ་མི་བསྐྱོད་པ་སྙོམས་པར་འཇུག་བཞིན་པ་ཡུམ་ཡབ་ལ་འཁྱུད་པའི་ཚུལ་གྱིས་བཞུགས་པ། དེའི་ཤར་དུ་རྣམ་པར་སྣང་མཛད་སྐུ་མདོག་དཀར་པོ་མི་བསྐྱོད་པའི་རིགས་བདག་གམ་ཅོད་པན་ཅན། རྩ་ཞལ་དཀར་པོ། གཡས་ཞལ་ནག་པོ། གཡོན་ཞལ་དམར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་དང་པོ་ན་འཁོར་ལོ། གཉིས་པ་ན་རྡོ་རྗེ། གསུམ་པ་ན་པདྨ་དཀར་པོ་རྣམས་འཛིན་པ། གཡོན་གྱི་དང་པོ་ན་དྲིལ་བུ། གཉིས་པ་ན་རིན་ཆེན།
གསུམ་པ་ན་རལ་གྲི་འཛིན་པ་དང་། གཙོ་བོ་ཡབ་ཡུམ་གྱི་ལྷོར་རིན་ཆེན་འབྱུང་ལྡན་སྐུ་མདོག་སེར་པོ་མི་བསྐྱོད་པའི་ཅོད་པན་ཅན། རྩ་ཞལ་སེར་པོ། གཡས་ཞལ་ནག་པོ། གཡོན་ཞལ་དཀར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་དང་པོ་ན་ནོར་བུ། གཉིས་པ་ན་རྡོ་རྗེ། གསུམ་པ་ན་འཁོར་ལོ། གཡོན་དང་པོ་ན་དྲིལ་བུ། གཉིས་པ་ན་པདྨ་སེར་པོ།
གསུམ་པ་ན་རལ་གྲི་འཛིན་པ། གཙོ་བོའི་ནུབ་ཏུ་འོད་དཔག་མེད་སྐུ་མདོག་དམར་པོ། དབུ་སྟེང་དུ་མི་བསྐྱོད་པའི་ཅོད་པན་ཅན། རྩ་ཞལ་དམར་པོ། གཡས་ཞལ་ནག་པོ། གཡོན་ཞལ་དཀར་བའི་ཞལ་གསུམ་དང་ལྡན་པ། ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་པདྨ་དམར་པོའི་རྩ་བ་རང་ཉིད་ཀྱི་དཀུར་བསྟན་ནས་འཛིན་པ། གཡས་དང་པོས་རང་གི་ཐུགས་ཀའི་ཐད་ཀར་པདྨ་དེའི་ཁ་འབྱེད་པར་མཛད་པ། གཡས་ལྷག་མ་སྟེ་གཉིས་པས་རྡོ་རྗེ། གསུམ་པས་འཁོར་ལོ་འཛིན་པ།
གཡོན་ལྷག་མ་སྟེ་གཉིས་པས་རིན་ཆེན། གསུམ་པས་རལ་གྲི་འཛིན་པ། གཙོ་བོའི་བྱང་དུ་དོན་ཡོད་གྲུབ་པ་སྐུ་མདོག་ལྗང་ཁུ། དབུ་ལ་མི་བསྐྱོད་པའི་ཅོད་པན་ཅན། རྩ་བའི་ཞལ་ལམ་དབུས་ཞལ་ལྗང་ཁུ། གཡས་ནག་པོ། གཡོན་དཀར་བའི་ཞལ་གསུམ་དང་ལྡན་པ། དེའི་ཕྱག་དྲུག་གི་གཡས་དང་པོ་ན་རལ་གྲི གཉིས་པ་ན་སྣ་ཚོགས་རྡོ་རྗེ། གསུམ་པ་ན་འཁོར་ལོ། གཡོན་དང་པོ་ན་དྲིལ་བུ།
གཉིས་པ་ན་པདྨ་ལྗང་ཁུ། གསུམ་པ་ན་ནོར་བུ་འཛིན་པ། རིགས་ལྔ་པོ་དེ་ཐམས་ཅད་ཀྱང་དབུ་སྐྲ་རལ་པའི་ཐོར་ཅོག་སྤྱི་བོར་བྱས་པ་ལ། རིན་པོ་ཆེའི་ཅོད་པན་པྲོག་ཞུ་དང་ལ་སོགས་པ་སྟེ་སྙན་རྒྱན། མགུལ་རྒྱན། སེ་མོ་དོ། དོ་ཤལ། སྐེ་རགས། ཕྱག་གདུབ། ཞབས་གདུབ་སྟེ་རིན་པོ་ཆེའི་རྒྱན་བརྒྱད་ཀྱིས་ལེགས་པར་བརྒྱན་པ།
ལྷ་རྫས་ཀྱི་ན་བཟས་སྐུ་སྟོད་ལ་ག་ཤལ་དང་། དར་སྣ་ཚོགས་ཀྱིས་སྐུ་སྨད་ལ་ཤམ་ཐབས་ཅན། དབུའི་གཙུག་ཏོར་སེམས་ཅན་རྣམས་ཀྱིས་བལྟ་བར་མི་མངོན་པ་ལ་སོགས་པའི་མཚན་བཟང་པོ་སུམ་ཅུ་རྩ་གཉིས་དང་། སེན་མོ་ཟངས་ཀྱི་མདོག་ལྟར་དམར་བ་ལ་སོགས་པ་དཔེ་བྱད་བཟང་པོ་བརྒྱད་ཅུས་བརྒྱན་ཏེ་བཞུགས་པར་བསྒོམ་པའོ། ། དེ་ནས་ཡང་གཙོ་བོའི་ཤར་ལྷོར་སངས་རྒྱས་སྤྱན་མ་སྐུ་མདོག་དཀར་མོ་སྤྱི་བོར་རྣམ་པར་སྣང་མཛད་ཀྱི་ཅོད་པན་ཅན། རྩ་ཞལ་དཀར་པོ། གཡས་ནག་པོ། གཡོན་དམར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་ཀྱི་དང་པོ་ན་འཁོར་ལོ། གཉིས་པ་ན་རྡོ་རྗེ།
གསུམ་པ་ན་ཨུཏྤལ་དཀར་པོ། གཡོན་གྱི་དང་པོ་ན་དྲིལ་བུ། གཉིས་པ་ན་རིན་ཆེན། གསུམ་པ་ན་རལ་གྲི་འཛིན་པ། གཙོ་བོའི་ལྷོ་ནུབ་ཏུ་མཱ་མ་ཀི་སྐུ་མདོག་སྔོན་མོ་མི་བསྐྱོད་པའི་ཅོད་པན་ཅན། རྩ་བའི་ཞལ་སྔོན་པོ། གཡས་དཀར་གཡོན་དམར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་དང་པོ་ན་རྡོ་རྗེ། གཡོན་པ་ན་འཁོར་ལོ། གསུམ་པ་ན་ཨུཏྤལ་སྔོན་པོའི་རྩ་བ་དམར་བ་ཅན་འཛིན་པ།
གཡོན་ལྷག་མ་རྣམས་ན་གོང་སྤྱན་མ་བཞིན་གསལ་འདེབས་པའོ། ། གཙོ་བོའི་ནུབ་བྱང་དུ་གོས་དཀར་མོ་སྐུ་མདོག་དམར་མོ་འོད་དཔག་མེད་ཀྱི་ཅོད་པན་ཅན། རྩ་ཞལ་དམར་པོ། གཡས་ནག་པོ། གཡོན་དཀར་བའི་ཞལ་གསུམ་དང་ལྡན་པ། དེའི་ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་ཨུཏྤལ་དམར་པོའི་རྩ་བ་རང་གི་དཀུར་བསྟན་ནས་འཛིན་པ། གཡོན་དང་པོས་རང་གི་ཐུགས་ཁར་ཨུཏྤལ་གྱི་ཁ་འབྱེད་པར་མཛད་པ། གཡས་ལྷག་མ་སྟེ་གཉིས་པས་རྡོ་རྗེ། གསུམ་པས་འཁོར་ལོ་འཛིན་པ། གཡོན་ལྷག་མ་སྟེ་གཉིས་པས་རིན་པོ་ཆེ་དང་།
གསུམ་པས་རལ་གྲི་འཛིན་པ། གཙོ་བོའི་བྱང་ཤར་དུ་སྒྲོལ་མ་སྐུ་མདོག་ལྗང་ཁུ་དོན་ཡོད་གྲུབ་པའི་ཅོད་པན་ཅན། རྩ་ཞལ་ལྗང་ཁུ། གཡས་ནག་གཡོན་དཀར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་དང་པོ་ན་སྣ་ཚོགས་རྡོ་རྗེ་དང་། གཉིས་པ་ན་འཁོར་ལོ། གསུམ་པ་ན་རྡོ་རྗེས་མཚན་པའི་ཨུཏྤལ་རྣམས་འཛིན་པ། གཡོན་དང་པོ་ན་དྲིལ་བུ་དང་། གཉིས་པ་ན་རིན་པོ་ཆེ། གསུམ་པས་རལ་གྲི་འཛིན་པ་གསལ་བར་བསྒོམ་མོ། །
དེ་ནས་ཡང་གཞལ་ཡས་ཁང་གི་ནང་ན་ལྷ་སྣམ་རིམ་པ་གསུམ་ཡོད་པའི་རིམ་པ་གཉིས་པ་དེའི་ཤར་ལྷོར་གཟུགས་རྡོ་རྗེ་མ་སྐུ་མདོག་དཀར་མོ་རྣམ་སྣང་གི་ཅོད་པན་ཅན། རྩ་ཞལ་དཀར་པོ། གཡས་ཞལ་ནག་པོ། གཡོན་དམར་བའི་ཞལ་གསུམ་དང་། ཕྱག་དྲུག་དང་ལྡན་པ་དེ་དག་གི་གཡས་དང་པོ་དང་། གཡོན་དང་པོ་གཉིས་ཀྱིས་གཟུགས་ཀྱི་མཆོད་པ་མཚོན་བྱེད་མེ་ལོང་ཁ་དོག་དམར་པོ་འཛིན་པ། གཡས་ལྷག་མ་སྟེ་གཉིས་པས་རྡོ་རྗེ་དང་། གསུམ་པས་ཨཏྤལ་དཀར་པོ་འཛིན་པ། གཡོན་ལྷག་མ་སྟེ་གཉིས་པས་རིན་པོ་ཆེ་དང་། གསུམ་པས་རལ་གྲི་འཛིན་པ།
རིམ་པ་དེ་ཉིད་ཀྱི་ལྷོ་ནུབ་ཏུ་སྒྲ་རྡོ་རྗེ་མ་སྐུ་མདོག་སེར་མོ་རིན་ཆེན་འབྱུང་ལྡན་གྱི་ཅོད་པན་ཅན། རྩ་ཞལ་སེར་ཞིང་གཡས་ཞལ་ནག་པ། གཡོན་ཞལ་དཀར་བའི་ཞལ་གསུམ་དང་། ཕྱག་དྲུག་དང་ལྡན་པ་དེ་དག་གི་དང་པོ་གཉིས་ཀྱིས་སྒྲའི་མཆོད་པ་མཚོན་བྱེད་དུ་པི་ཝཾ་ཁ་དོག་སྔོན་པོ་སྒྲེང་བ། གཡས་ལྷག་མ་སྟེ་གཉིས་པས་འཁོར་ལོ་དང་། གསུམ་པས་མེ་ཏོག་ཨུཏྤལ་ཁ་དོག་སྔོན་པོ་རྣམས་འཛིན་པ། གཡོན་གཉིས་ན་གཟུགས་རྡོ་རྗེ་མ་དང་འདྲ་བ་དང་། ནུབ་བྱང་དུ་དྲི་རྡོ་རྗེ་མ་སྐུ་མདོག་དམར་མོ་སྤྱི་བོར་འོད་དཔག་མེད་ཀྱི་ཅོད་པན་ཅན་གྱི་རྩ་ཞལ་དམར་པོ། གཡས་ཞལ་ནག་པོ། གཡོན་ཞལ་དཀར་བའི་ཞལ་གསུམ་དང་ཕྱག་དྲུག་དང་ལྡན་པ་དེ་དག་གི་ནང་ནས་གཡས་གཡོན་དང་པོ་གཉིས་ཀྱིས་དྲིའི་མཆོད་པ་མཚོན་བྱེད་དུ་དྲི་ཆུས་གང་བའི་དུང་ཆོས་འཛིན་པ།
གཡས་ལྷག་མ་སྟེ་གཉིས་པས་རྡོ་རྗེ་དང་། གསུམ་པས་འཁོར་ལོ་འཛིན་པ། གཡོན་ལྷག་མ་གོང་མ་བཞིན་ནོ། ། བྱང་ཤར་དུ་རོ་རྡོ་རྗེ་མ་སྐུ་མདོག་ལྗང་ཁུ་དོན་གྲུབ་ཀྱི་ཅོད་པན་ཅན། དེའི་རྩ་ཞལ་ལྗང་ཁུ། གཡས་ཞལ་ནག་པོ། གཡོན་ཞལ་དཀར་བའི་ཞལ་གསུམ་དང་ཕྱག་དྲུག་དང་ལྡན་པ་དེ་དག་གི་ནང་ནས། དང་པོ་གཉིས་ཀྱིས་རོའི་མཆོད་པ་མཚོན་བྱེད་དུ་རོའི་སྣོད་འཛིན་པ། གཡས་ལྷག་མ་སྟེ་གཉིས་པས་འཁོར་ལོ་དང་། གསུམ་པས་རྡོ་རྗེས་མཚན་པའི་ཨུཏྤལ་འཛིན་པ།
གཡོན་ལྷག་མ་དྲི་རྡོ་རྗེ་མ་བཞིན་ནོ། ། དེ་ལྟར་རིམ་པ་དང་པོའི་མཚམས་ཀྱི་ལྷ་མོ་བཞི་དང་། རིམ་པ་གཉིས་པའི་མཚམས་ཀྱི་རྡོ་རྗེ་མ་བཞི་སྟེ་བརྒྱད་དང་། གཙོ་བོའི་མདུན་གྱི་རེག་རྡོ་རྗེ་མ་སྟེ་ལྷ་མོ་དགུ་པོ་དེ་ཐམས་ཅད་ཀྱང་ཤིན་ཏུ་སྒེག་པའི་ཚུལ་དང་ལྡན་པ། བཞིན་འཛུམ་ཞིང་ཟུར་མིག་བལྟ་བ་ལ་སོགས་པས་མཛེས་པ། ཐམས་ཅད་ཀྱང་ལང་ཚོ་དར་ལ་བབས་ཤིང་། རིན་པོ་ཆེ་དང་དར་ཁ་དོག་དང་རིགས་སྣ་ཚོགས་ཀྱི་ན་བཟས་ལེགས་པར་བརྒྱན་པ། གཟུགས་སྒྲ་དྲི་རོ་རེག་བྱ་སྟེ་འདོད་ཡོན་ལྔ་ལ་རོལ་བ་དང་བཅས་བཞུགས་པར་བསྒོམ་པའོ། ། ཡང་གཞལ་ཡས་ཁང་གི་ནང་གི་ལྷ་སྣམ་རིམ་པ་གསུམ་པའི་ཤར་ཕྱོགས་ཀྱི་སྣམ་བུའི་གཡས་སུ་བྱམས་པ་མགོན་པོ། གཡོན་དུ་སའི་སྙིང་པོ་གཉིས་སྐུ་མདོག་དཀར་པོ་རྣམ་པར་སྣང་མཛད་ཀྱི་ཅོད་པན་ཅན།
སྐུ་མདོག་དང་མཐུན་པ་རྩ་ཞལ་དཀར་པོ་གཡས་ཞལ་ནག་པོ། གཡོན་ཞལ་དམར་བའི་ཞལ་གསུམ་དང་། ཕྱག་དྲུག་དྲུག་དང་ལྡན་པ་དེ་དག་གི་བྱམས་པའི་ཕྱག་གཡས་དང་པོས་ཀླུ་ཤིང་གི་མེ་ཏོག་སྡོང་པོ་དང་བཅས་པ་ལ་འཁོར་ལོས་མཚན་པ་འཛིན་པ་དང་། སའི་སྙིང་པོའི་ཕྱག་གཡས་དང་པོས་འཁོར་ལོ་འཛིན་པ། དེ་གཉིས་ཀའི་གཡས་ལྷག་མ་སྟེ་གཉིས་པ་གཉིས་ཀྱིས་རྡོ་རྗེ་རེ་དང་། གསུམ་པ་གཉིས་ཀྱིས་པདྨ་ཁ་དོག་དཀར་པོ་རེ་རེ་དང་། གཉིས་ཀའི་གཡོན་རྣམས་ཀྱི་དང་པོ་ན་དྲིལ་བུ་རེ་དང་། གཉིས་པ་གཉིས་ན་རིན་པོ་ཆེ་རེ་རེ། གསུམ་པ་གཉིས་ན་རལ་གྲི་རེ་རེ་འཛིན་པ། ཡང་རིམ་པ་གསུམ་པའི་ལྷའི་སྣམ་བུའི་གཡས་སུ་ཕྱག་ན་རྡོ་རྗེ་དང་།
གཡོན་དུ་ནམ་མཁའི་སྙིང་པོ་གཉིས་སྐུ་མདོག་སེར་པོ་རིན་ཆེན་འབྱུང་ལྡན་གྱི་ཅོད་པན་ཅན། གཉིས་ཀའི་རྩ་ཞལ་སེར་བ། གཡས་ནག་པ། གཡོན་དཀར་བའི་ཞལ་གསུམ་གསུམ་དང་། ཕྱག་ཀྱང་དྲུག་པ་དེ་དག་གི་ཕྱག་མཚན་རྣམས་ནི་གོང་རིན་ཆེན་འབྱུང་ལྡན་དང་འདྲ་བར་བསྐྱེད། དེ་བཞིན་དུ་ནུབ་ཀྱི་སྣམ་བུའི་གཡས་སུ་འཇིག་རྟེན་དབང་ཕྱུག་སྟེ་སྤྱན་རས་གཟིགས། གཡོན་དུ་འཇམ་དཔལ་གཉིས་ནི་སྐུ་མདོག་དམར་པོ་འོད་དཔག་མེད་ཀྱི་ཅོད་པན་ཅན། གཉིས་ཀ་རྩ་ཞལ་དམར་བ། གཡས་ནག་གཡོན་དཀར་བའི་ཞལ་གསུམ་གསུམ་དང་། ཕྱག་ཀྱང་དྲུག་དྲུག་དང་ལྡན་པ་སོགས་གོང་འོད་དཔག་མེད་ལྟར་བསྐྱེད།
བྱང་གི་སྣམ་བུའི་གཡས་སུ་སྒྲིབ་པ་ཀུན་སེལ། གཡོན་དུ་ཀུན་ཏུ་བཟང་པོ་གཉིས་སྐུ་མདོག་ལྗང་ཁུ་དོན་ཡོད་གྲུབ་པའི་ཅོད་པན་ཅན། རྩ་ཞལ་ལྗང་ཁུ། གཡས་ཞལ་ནག་པོ། གཡོན་ཞལ་དཀར་བའི་ཞལ་གསུམ་དང་། ཕྱག་དྲུག་ན་གོང་དོན་ཡོད་གྲུབ་པ་ལྟར་དང་། བྱང་ཆུབ་སེམས་དཔའ་དེ་ཐམས་ཅད་ཀྱང་ཐུགས་ཞི་ཞིང་སྐུ་སྒེག་པའི་ཉམས་དང་ལྡན་པ། རིན་པོ་ཆེའི་རྒྱན་དང་དར་ཁ་དོག་སྣ་ཚོགས་ཀྱི་ན་བཟའ་ཅན། འོད་ཟེར་གྱི་དཀྱིལ་འཁོར་གྱི་དབུས་ན་ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་པར་བསྒོམ་པའོ། ། གཞལ་ཡས་ཁང་དེའི་ཤར་སྒོར་ཁྲོ་བོ་ཆེན་པོ་གཤིན་རྗེ་གཤེད་སྐུ་མདོག་ནག་པོ་རྣམ་སྣང་གི་ཅོད་པན་ཅན།
རྩ་བའི་ཞལ་ནག་པོ། གཡས་ཞལ་དཀར་པོ། གཡོན་ཞལ་དམར་བའི་ཞལ་གསུམ་པ། ཕྱག་ཀྱང་དྲུག་པ་སྟེ་དེ་དག་གི་གཡས་དང་པོ་ན་དབྱུག་པ་དང་། གཉིས་པ་ན་འཁོར་ལོ། གསུམ་པ་ན་རྡོ་རྗེ་རྣམས་འཛིན་པ། གཡོན་དང་པོའི་ཐུགས་ཁར་སྡིགས་མཛུབ་དང་བཅས་པའི་ཞགས་པ་དང་། གཉིས་པས་དྲིལ་བུ་དང་། གསུམ་པས་དགྲ་སཏྭ་འཛིན་པ། དེ་བཞིན་དུ་ལྷོ་སྒོར་ཤེས་རབ་མཐར་བྱེད་སྐུ་མདོག་དཀར་པོ་རིན་འབྱུང་གི་ཅོད་པན་ཅན།
རྩ་ཞལ་དཀར་པོ། གཡས་ཞལ་ནག་པོ། གཡོན་ཞལ་དམར་བའི་ཞལ་གསུམ་དང་ལྡན་པ། ཕྱག་ཀྱང་དྲུག་གི་གཡས་དང་པོ་ན་རྡོ་རྗེ་དང་། གཉིས་པ་ན་རྡོ་རྗེས་མཚན་པའི་དབྱུག་པ་ཁ་དོག་དཀར་པོ། གསུམ་པ་ན་རལ་གྲི་བསྣམས་པ། གཡོན་རྣམས་སྔ་མ་གཤིན་རྗེ་གཤེད་དང་འདྲ་བ་བསྐྱེད་ཅིང་། ནུབ་སྒོར་རྟ་མགྲིན་སྐུ་མདོག་དམར་པོ། དབུ་སྟེང་དུ་འོད་དཔག་མེད་ཀྱི་ཅོད་པན་ཅན། རྩ་ཞལ་དམར་པོ།
གཡས་ཞལ་ནག་པོ། གཡོན་ཞལ་དཀར་བའི་ཞལ་གསུམ་དང་། ཕྱག་དྲུག་དང་ལྡན་པ་དེ་དག་གི་གཡས་དང་པོ་ན་པདྨ། གཉིས་པ་ན་རལ་གྲི གསུམ་པ་ན་གཏུན་ཤིང་རྣམས་འཛིན་པ། གཡོན་གྱི་དང་པོས་དྲིལ་བུ་སྙེམས་པ་དང་བཅས་པས་རང་གི་དཀུར་བསྟན་པ་དང་། གཉིས་པ་ན་དགྲ་སཏྭ། གསུམ་པ་ན་ཞགས་པ་འཛིན་པ་དང་། དེ་བཞིན་དུ་དཀྱིལ་འཁོར་གྱི་བྱང་གི་སྒོར་བགེགས་མཐར་བྱེད་དེ་བདུད་རྩི་འཁྱིལ་བ་སྐུ་མདོག་སྔོན་པོ་དོན་ཡོད་གྲུབ་པའི་ཅོན་པན་ཅན། རྩ་ཞལ་སྔོན་པོ། གཡས་ཞལ་དཀར་པོ།
གཡོན་ཞལ་དམར་བའི་ཞལ་གསུམ་དང་ལྡན་པ། དེའི་ཕྱག་ཀྱང་དྲུག་གི་གཡས་དང་པོ་ན་སྣ་ཚོགས་རྡོ་རྗེ། གཉིས་པ་ན་འཁོར་ལོ། གསུམ་པ་ན་གཏུན་ཤིང་འཛིན་པ། གཡོན་གསུམ་གྱི་ཕྱག་མཚན་ཁྲོ་བོ་གཤིན་རྗེ་གཤེད་དང་འདྲ་བར་བསྐྱེད་པ་ཡིན་ནོ། ། དེ་ནས་ཡང་ཤར་ལྷོར་མི་གཡོ་བ་སྐུ་མདོག་ནག་པོ་རྣམ་སྣང་གི་ཅོད་པན་ཅན། རྩ་ཞལ་ནག་པོ། གཡས་ཞལ་དཀར་པོ། གཡོན་ཞལ་དམར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་དང་པོ་ན་རལ་གྲི་དང་།
གཉིས་པ་ན་རྡོ་རྗེ། གསུམ་པ་ན་འཁོར་ལོ་འཛིན་པ། གཡོན་དང་པོ་ཐུགས་ཀར་སྡིགས་མཛུབ་མཛད་པ་དང་། གཉིས་པ་ན་དགྲ་སཏྭ། གསུམ་པ་ན་ཞགས་པ་རྣམས་འཛིན་པ། ལྷོ་ནུབ་ཀྱི་མཚམས་སུ་འདོད་པའི་རྒྱལ་པོ་སྐུ་མདོག་སྔོན་པོ་རིན་འབྱུང་གི་ཅོད་པན་ཅན། རྩ་བའི་ཞལ་སྔོན་པོ། གཡས་ཞལ་དཀར་པོ། གཡོན་ཞལ་དམར་བའི་ཞལ་གསུམ་དང་ལྡན་པ་དེའི་ཕྱག་དྲུག་གི་གཡས་གཡོན་དང་པོ་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་རང་གི་ཐུགས་ཁར་འཆིང་བ། གཡས་ལྷག་མ་སྟེ་གཉིས་པས་རྡོ་རྗེ་དང་།
གསུམ་པས་རལ་གྲི་འཛིན་པ། གཡོན་ལྷག་མ་སྟེ་གཉིས་པས་ཞགས་པ་དང་། གསུམ་པས་ལྕགས་ཀྱུ་འཛིན་པ། ནུབ་བྱང་དུ་དབྱུག་སྔོན་ཅན་སྐུ་མདོག་སྔོན་པོ་འོད་དཔག་མེད་ཀྱི་ཅོད་པན་ཅན། རྩ་བའི་ཞལ་སྔོན་པོ། གཡས་ཞལ་དཀར་པོ། གཡོན་ཞལ་དམར་པའི་ཞལ་གསུམ་དང་ལྡན་ཞིང་། ཕྱག་ཀྱང་དྲུག་གི་གཡས་དང་པོ་ན་རྡོ་རྗེས་མཚན་པའི་དབྱུག་པ་ཁ་དོག་སྔོན་པོ་ཅན། གཉིས་པ་ན་རལ་གྲི གསུམ་པ་ན་འཁོར་ལོ་འཛིན་པ། གཡོན་དང་པོས་རང་གི་ཐུགས་ཀར་སྡིགས་མཛུབ་དང་བཅས་པས་ཞགས་པ་འཛིན་པ།
གཉིས་པས་པདྨ། གསུམ་པས་དགྲ་སཏྭ་བསྣམས་པ། བྱང་ཤར་དུ་ཁྲོ་བོ་སྟོབས་པོ་ཆེ་སྐུ་མདོག་སྔོན་པོ་དབུ་ལ་དོན་གྲུབ་ཀྱི་ཅོད་པན་ཅན། རྩ་བའི་ཞལ་སྔོན་པོ། གཡས་ཞལ་དཀར་པོ། གཡོན་ཞལ་དམར་བའི་ཞལ་གསུམ་དང་ལྡན་ཞིང་། ཕྱག་དྲུག་གི་གཡས་དང་པོ་ན་རྡོ་རྗེས་མཚན་པའི་དབྱུག་པ་ཁ་དོག་ནག་པོ། གཉིས་པ་ན་རྡོ་རྗེ། གསུམ་པ་ན་འཁོར་ལོ་འཛིན་པ། གཡོན་དང་པོས་ཐུགས་ཀར་སྡིགས་མཛུབ་དང་བཅས་པས་ཞགས་པ་འཛིན་ཞིང་།
གཉིས་པས་རྩེ་གསུམ་དང་། གསུམ་པས་དགྲ་སཏྭ་འཛིན་པ་དང་། ཤར་ཕྱོགས་ཀྱི་ཁྲོ་བོ་གཤིན་རྗེ་གཤེད་ཀྱི་སྟེང་གི་བར་སྣང་གི་ཕྱིའི་རྩིག་པ་དང་ནང་གི་ཀ་བའི་བར་དུ་གཙུག་ཏོར་འཁོར་ལོས་བསྒྱུར་བ་སྐུ་མདོག་སྔོན་པོ་མི་བསྐྱོད་པའི་ཅོད་པན་ཅན། རྩ་ཞལ་སྔོན་པོ། གཡས་ཞལ་དཀར་པོ། གཡོན་ཞལ་དམར་བའི་ཞལ་གསུམ་དང་ལྡན་པ་ཕྱག་དྲུག་གི་དང་པོ་གཉིས་ཀྱིས་གཙུག་ཏོར་གྱི་ཕྱག་རྒྱ་རང་གི་སྤྱི་བོར་མཛད་པ་སྟེ། དེ་ཡང་གཙུག་ཏོར་གྱི་ཕྱག་རྒྱ་ནི། སློབ་དཔོན་ཨ་བྷྱས། ལག་པ་གཉིས་ཐལ་མོ་གན་རྐྱལ་མཉམ་པར་བརྐྱངས་པའི་སྲིན་ལག་གཉིས་ཀྱི་སེན་མོའི་སྟེང་དུ་མཐེ་བོང་གཉིས་ཀྱི་སེན་མོ་མནན་ཏེ་མཐེའུ་ཆུང་གཉིས་བརྐྱངས་པའོ། ། དེ་བཞིན་དུ་གུང་མོ་གཉིས་ཀྱི་སེན་མོ་མཉམ་པར་ཡང་དག་པར་རྩེ་སྤྲད་པ།
མཛུབ་མོ་གཉིས་དབུས་སུ་རའི་རྣམ་པ་ནི་ཀུན་ཏུ་སྣང་བ་ཞེས་བྱ་བ་གཙུག་ཏོར་གྱི་ཕྱག་རྒྱའོ་ཞེས་ཁ་ཅིག་གོ ། ཞེས་གསུངས་པ་ལྟར་མིན་པར་བཤད་དོ། ། ཕྱག་གཡས་ལྷག་མ་སྟེ་གཉིས་པས་རྡོ་རྗེ། གསུམ་པས་པདྨ་བསྣམས་པ། གཡོན་ལྷག་མ་སྟེ་གཉིས་པས་སྡིགས་མཛུབ་དང་། གསུམ་པས་རལ་གྲི་འཛིན་པ་བསྒོམ་མོ། ། འོག་སྟེ་ནུབ་ཀྱི་ཁྲོ་བོ་རྟ་མགྲིན་གྱི་སྟེང་གི་བར་སྣང་ལ་ཕྱིའི་རྩིག་པ་དང་། ནང་གི་ཀ་བའི་བར་དུ་གཙུག་ཏོར་འཁོར་ལོས་བསྒྱུར་བ་ལས་ཅུང་ཟད་དམའ་བར་གནོད་མཛེས་རྒྱལ་པོ་སྐུ་མདོག་སྔོན་པོ་མི་བསྐྱོད་པའི་ཅོད་པན་ཅན། རྩ་ཞལ་སྔོན་པོ། གཡས་ཞལ་དཀར་པོ།
གཡོན་ཞལ་དམར་བའི་ཞལ་གསུམ་དང་ལྡན་པ། ཕྱག་དྲུག་གི་གཡས་དང་པོ་ན་རྡོ་རྗེ། གཉིས་པ་ན་འཁོར་ལོ། གསུམ་པ་ན་རིན་ཆེན་བསྣམས་པ། གཡོན་དང་པོས་ཐུགས་ཀར་སྡིགས་མཛུབ་དང་བཅས་པའི་ཞགས་པ་དང་། གཉིས་པས་པདྨ། གསུམ་པས་རལ་གྲི་འཛིན་པ་སྟེ། ཁྲོ་བོ་དེ་དག་ཐམས་ཅད་ཀྱང་ཞལ་གྱི་སྨ་ར་དང་། སྤྱན་གྱི་སྨིན་མ་དང་། དབུ་སྐྲ་རྣམས་ཁ་དོག་དམར་སེར་གྱེན་དུ་བརྫེས་པ།
ཞལ་གྱི་དཀྱིལ་འཁོར་རྣམ་པར་འགྱུར་ཞིང་། སྤྱན་རྩ་ཁ་དོག་དམར་ལ་དབྱིབས་ཟླུམ་པའི་སྤྱན་གསུམ་གསུམ་དང་ལྡན་པ། ཞལ་རེ་རེ་ལ་མཆེ་བ་རྣོན་པོ་བཞི་བཞི་གཙིགས་ཤིང་ཞལ་ནས་ཧ་ཧ་དང་ཧི་ཧི་ལ་སོགས་པའི་གད་རྒྱངས་ཆེར་སྒྲོག་པ། གསུས་པའི་ཁྱིམ་ཆེ་ཞིང་སྨད་ཕྱོགས་སུ་འཕྱང་བ། སྐུ་ལ་རིན་པོ་ཆེ་དང་། ཀླུ་ཆེན་པོ་སྟེ་སྦྲུལ་བརྒྱད་ཀྱིས་བརྒྱན་པ། སྐུ་སྨད་ལ་སྟག་གི་པགས་པའི་ཤམ་ཐབས་ཅན། སྣ་ཚོགས་པདྨ་དང་ཉི་མའི་དཀྱིལ་འཁོར་གྱི་གདན་གྱི་སྟེང་ན་ཞབས་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པར་བསམ་ཞིང་། སྐད་ཅིག་གིས་བསྒོམ་པ་ནི་ལྷག་མོས་ཀྱི་ཏིང་ངེ་འཛིན་བསྒོམ་པའི་ཚུལ་ལོ། ། ལྷག་མོས་འདི་ལ་སྔ་རབས་པ་འགའ་ཞིག་གིས་ཞལ་ཕྱག་སོགས་གསལ་མི་འདེབས་པར་སྐད་ཅིག་གིས་ལམ་ལམ་བྱུང་བར་མོས་པ་བྱ་བར་བཤད་ཀྱང་།
སྒྲུབ་ཐབས་མདོར་བྱས་ལས། བདག་ཉིད་ཕྱག་རྒྱར་ལྡན་པ་དང་། ། ཞལ་གསུམ་ཕྱག་དྲུག་ལྟ་བུ་ལ། ། ཨིནྡྲ་ནི་ལའི་མདོག་མཉམ་པ། ། དཀྱིལ་འཁོར་དབུས་སུ་བསྒོམ་པར་བྱ། ། ཞེས་པ་དང་། ཞལ་གསུམ་ཕྱག་དྲུག་ལྟ་བུ་ནི། ། ཤར་ལ་སོགས་པའི་ཕྱོགས་སུ་བསམ། ། ཞེས་སོགས་གསུངས་པས་ན་དཀྱིལ་འཁོར་རྒྱལ་མཆོག་གི་སྐབས་དང་འདྲ་བར་ཞལ་ཕྱག་རྣམས་གོང་དུ་བསྟན་པ་ལྟར་བསྒོམ་དགོས་པར་བཤད་པ་ཡིན་ལ། ཡང་ཁ་ཅིག་སྐབས་འདིར་ཆོ་ག་གསུམ་བསྐྱེད་བྱེད་པ་ཡང་ལྷག་མོས་ཀྱི་བསྐྱེད་པའི་དོན་དུ་མི་འགྱུར་བས་དེ་ཡང་རིགས་པ་མ་ཡིན་ནོ། །
དེ་ལྟར་གོང་དུ་བསྟན་པའི་ལྷག་མོས་ཀྱི་ཏིང་ངེ་འཛིན་བསྒོམ་པའི་རིམ་པ་འདི་རྣམས་དཔལ་མགོན་འཕགས་པ་ཀླུ་སྒྲུབ་ཀྱི་མདོར་བྱས་དང་། མདོ་བསྲེ་ལས་གསལ་བར་གསུངས་པའི་ཚུལ་ནི། དེ་ཡང་མདོར་བྱས་ལས། བདག་ཉིད་ཕྱག་རྒྱ་ལྡན་པར་ནི། ། ཞལ་གསུམ་ཕྱག་དྲུག་རྣམ་པ་ཅན། ། ཨིནྡྲ་ནི་ལའི་འོད་མཉམ་པ། ། དཀྱིལ་འཁོར་དབུས་སུ་བསྒོམ་པར་བྱ། ། རྣམ་པར་སྣང་མཛད་དཔལ་རིན་ཆེན། ། འོད་དཔག་མེད་དང་ལས་ཀྱི་རྒྱལ། ། ཞལ་གསུམ་ཕྱག་དྲུག་ལྟ་བུར་ནི། །
ཤར་ལ་སོགས་པའི་ཕྱོགས་སུ་བསམ། ། གཏི་མུག་དགའ་སོགས་ལྷ་མོ་རྣམས། ། ཞལ་གསུམ་ཕྱག་དྲུག་ལྟ་བུར་ནི། ། མེ་ཡི་ཕྱོགས་ནས་བརྩམས་ནས་སུ། ། རིམ་པ་ཇི་བཞིན་འགོད་པར་བྱ། ། དེ་བཞིན་གཟུགས་རྡོ་རྗེ་ལ་སོགས། ། ཕྱི་ཡི་མཚམས་ནི་རྣམ་པ་བཞིར། ། རེག་བྱ་རྡོ་རྗེ་ཉིད་དང་ནི། ། རྡོ་རྗེ་སེམས་དཔའ་དང་ལྡན་པས། ། བྱམས་པ་ས་ཡི་སྙིང་པོ་དག །
ཤར་གྱི་སྣམ་བུར་དགོད་པར་བྱ། ། ཕྱག་ན་རྡོ་རྗེ་མཁའ་སྙིང་པོ། ། བརྟུལ་ཞུགས་ཅན་གྱི་ལྷོ་རུ་དགོད། ། འཇིག་རྟེན་དབང་ཕྱུག་འཇམ་པའི་དབྱངས། ། ནུབ་ཏུ་ཡང་ནི་དགོད་པར་བྱ། ། སྒྲིབ་པ་ཐམས་ཅད་རྣམ་སེལ་དང་། ། ཀུན་ཏུ་བཟང་པོ་བྱང་ཕྱོགས་སུ། ། གཤིན་རྗེ་གཤེད་ནི་ཤར་གྱི་སྒོར། ། གཞན་གྱིས་མི་ཐུབ་ལྷོ་ཕྱོགས་སུ། ། ནུབ་ཕྱོགས་སུ་ནི་རྟ་མགྲིན་ཏེ། །
བདུད་རྩི་འཁྱིལ་པ་བྱང་ཕྱོགས་སུའོ། ། མི་གཡོ་འདོད་པའི་རྒྱལ་པོ་དང་། ། དབྱུག་སྔོན་དང་ནི་སྟོབས་པོ་ཆེ། ། ཤར་ལྷོ་མཚམས་སོགས་ནས་བརྩམས་ཏེ། ། རིམ་པ་ཇི་བཞིན་འགོད་པར་བྱ། ། གནོད་མཛེས་རྒྱལ་པོ་ཁྲོ་བོ་ཆེ། ། དེ་ཡི་འོག་ཏུ་རྣམ་པར་བསམ། ། གཙུག་ཏོར་འཁོར་ལོས་བསྒྱུར་རྒྱལ་ཡང་། ། དེ་བཞིན་སྟེང་དུ་རབ་ཏུ་བསྒོམ། ། ཆོ་ག་ཇི་བཞིན་དཀྱིལ་འཁོར་ལ། །
དེ་དག་ལྷག་པར་མོས་བསམ་ནས། ། ཞེས་དང་། མདོ་བསྲེ་ལས། གནས་བསྐྱེད་པ་སྔོན་དུ་འགྲོ་བས་རྡོ་རྗེ་གསུམ་བསྐྱེད་ཅིང་བསྒོམ་པར་བྱའོ། ། ཞེས་གསུངས་པས། ལྷག་པར་མོས་པ་ཅན་གྱི་སེམས་ཀྱི་བདག་ཉིད་རྡོ་རྗེ་འཆང་ཆེན་པོ་ཉིད་དུ་གྱུར་ནས། དབུས་ཀྱི་གདན་ལ་སེམས་དཔའི་སྐྱིལ་མོ་ཀྲུང་གིས་ཉེ་བར་གནས་པར་བསམ་ནས། ལེའུ་དང་པོ་ལས། གསལ་བ་དེ་ཡི་ངོ་བོ་ཉིད། ། སྣ་ཚོགས་གཟུགས་ཀྱིས་ཀུན་ཏུ་ཁྱབ། །
སངས་རྒྱས་ཀུན་གྱི་ཀུན་ཏུ་རྒྱས། ། འོད་ཟེར་འཕྲོ་བ་མང་པོ་འཁྲུག ། ཅེས་གསུངས་པ་འདི་དཀྱིལ་འཁོར་གྱི་འཁོར་ལོ་བཀོད་པའི་ཏིང་ངེ་འཛིན་དུ་མོས་པར་བྱས་ཏེ་ལྷག་པར་མོས་པ་ལ་དམིགས་པ་བསྟན་པ་ཡིན་ནོ། ། ཞེས་གསུངས་པས་སོ། ། དེ་ལྟར་ལྷག་མོས་ཀྱི་ཏིང་ངེ་འཛིན་བསྒོམ་པ་འདིས་སྦྱང་གཞི་གང་ཡིན་སྙམ་ན། གོང་གཞལ་ཡས་ཁང་གི་སྦྱང་གཞི་བཤད་པའི་སྐབས་སུ་སྣོད་ཆགས་ཚུལ་བཤད་པ་ལྟར། བར་བསྐལ་གཅིག་གི་རིང་ལ་སྣོད་ཀྱི་འཇིག་རྟེན་ཆགས་ནས། བར་བསྐལ་བཅུ་དགུའི་རིང་ལ་བཅུད་ཀྱི་སེམས་ཅན་ཆགས་པ་ལས། དང་པོར་བསམ་གཏན་བཞི་པ་སོགས་ནས། བསམ་གཏན་དང་པོ་སོགས་སུ་ལྷ་རྣམས་སྐྱེད་པར་བྱེད།
དེ་ནས་འཛམ་བུའི་གླིང་དུ་བསྐལ་པ་དང་པོའི་མི་འོད་གསལ་བའི་ལྷ་ལས་མི་རེད་པར་གྱུར་པ་ལྷ་དང་འདྲ་བར་ཡན་ལག་དང་ཉིང་ལག་ཐམས་ཅད་ཀྱིས་མཚན་པ། དབང་པོ་མ་ཚང་བ་མེད་པ། ཡིད་ཀྱི་རང་བཞིན་གྱི་གཟུགས་ཅན། རང་རང་གི་མཐུས་ནམ་མཁར་འགྲོ་བ། འོད་ཀྱི་རང་བཞིན་ཅན་བབས་སོ། ། དེ་ནས་འཇིག་རྟེན་ན་སའི་བཅུད་ཁ་དོག་དྲི་རོ་ཕུན་སུམ་ཚོགས་པ་སྟེ། ཁ་དོག་ནི་མར་གསར་ལྟ་བུ། རོ་ནི་སྦྲང་རྩི་མ་སྐོལ་བ་ལྟ་བུ་ཡོད་པ་ལ། བསྐལ་པ་དང་པོའི་མི་དེས་མཛུབ་མོས་ཐོར་ཐོའི་བླངས་ཏེ་མྱངས་པ་ཙམ་གྱིས་སྲེད་པ་དང་ལྡན་པར་གྱུར་ཏོ། ། དེའི་སྟོབས་ཀྱིས་འོད་ནུབ་ནས་མུན་པ་འཇིག་རྟེན་དུ་བྱུང་ངོ་། །
དེ་ནས་སེམས་ཅན་དེ་རྣམས་ཀྱི་སྤྱི་མཐུན་གྱི་ལས་ཀྱིས་ཉི་ཟླ་དང་སྐར་མ་འཇིག་རྟེན་དུ་བྱུང་ངོ་། ། དེའི་སྟོབས་ཀྱི་ཉིན་མཚན་དང་དུས་ཚོད་སྐད་ཅིག་ལ་སོགས་པ་བྱུང་ངོ་། །

སའི་བཅུད་དེ་ཡུན་རིང་དུ་བཟའ་ཞིང་གནས་པ་ལས། མང་བར་ཟོས་པས་ཁ་དོག་ངན་པར་གྱུར། ཉུང་བར་ཟོས་པ་རྣམས་ནི་ཁ་དོག་བཟང་པོར་གྱུར་ཏོ། ། དེའི་སྟོབས་ཀྱིས་ཁ་དོག་དང་ལུས་བཟང་ངན་སྣ་ཚོགས་བྱུང་ངོ་། ། དེའི་སྟོབས་ཀྱིས་ང་རྒྱལ་དང་བརྙས་པ་བྱུང་། དེའི་སྟོབས་ཀྱིས་སའི་བཅུད་ནུབ་བོ། ། དེ་ནས་མྱ་ངན་བྱེད་ཅིང་གནས་པ་ལས། སའི་ཞག་ཁ་དོག་དྲི་རོ་ཕུན་སུམ་ཚོགས་པ་བྱུང་ངོ་། ། ཁ་དོག་སེར་པོ་རོ་ནི་སྔར་ལྟར་རོ། ། དེ་བཟའ་ཞིང་ཡུན་རིང་དུ་གནས་པ་ལས། མང་བར་ཟོས་ན་ལུས་མདོག་ངན་པ་དང་།
ཉུང་བར་ཟོས་ན་ཁ་དོག་བཟང་པོར་འགྱུར་བ་ནི་སྔར་ལྟར་རོ། ། ཁ་དོག་བཟང་པོ་རྣམས་ཀྱིས་རང་ཉིད་ལ་ང་རྒྱལ་དང་། ཁ་དོག་ངན་པ་རྣམས་ལ་བརྙས་པ་བྱས་པས་ཞག་ནུབ་བོ། ། ཡང་སེམས་ཅན་རྣམས་མྱ་ངན་བྱེད་ཅིང་འདུས་པ་ལས། འདམ་བུའི་ཚལ་ཁ་དོག་དྲི་རོ་ཕུན་སུམ་ཚོགས་པ་བྱུང་། དེ་བཟའ་ཞིང་ཡུན་རིང་དུ་གནས་པ་ལས། ཁ་དོག་བཟང་ངན་དང་། ང་རྒྱལ་དང་། བརྙས་པ་སོགས་བྱས་པས་སྔར་བཞིན་ནུབ་བོ། ། ཡང་མྱ་ངན་བྱེད་ཅིང་གནས་པ་ལས།
མ་བཏབ་པའི་ལོ་ཐོག་འབྲས་ས་ལུ་བྱུང་སྟེ། དེ་ཡང་ཁ་དོག་དྲི་རོ་ཕུན་སུམ་ཚོགས་པ་ཕུབ་མ་དང་སྦུན་མེད་པ། ཉིན་བརྔས་ན་ནུབ་མོ་སྐྱེ་ཞིང་། ནུབ་མོ་བརྔས་ན་ནངས་པར་སྐྱེ་བ་བྱུང་སྟེ། དེ་བཟའ་ཞིང་ཡུན་རིང་དུ་གནས་པ་ལས། དེ་རྒྱུ་བ་རགས་པས་རྒྱུ་མཐུན་གྱི་འབྲས་བུ་འདོར་བའི་ཆེད་དུ་གཤང་ལམ་དང་། ཕོ་མོའི་དབང་པོ་སོགས་ཀྱང་དོད་ཅིང་། ཕྱི་རོལ་ཏུ་ཁ་དོག་ཀྱང་སྣ་ཚོགས་སུ་སྣང་བ་དང་། དེ་དག་སྔོན་གོམས་པའི་དབང་གིས་ཕན་ཚུན་གཅིག་ལ་གཅིག་བལྟ་ཞིང་ཆགས་པའི་སེམས་སྐྱེས་པས་ཕན་ཚུན་ལོག་པར་ཞུགས་ཏེ། ཕོ་མོ་ཞེས་པའི་ཁྱད་པར་ཡང་འཇིག་རྟེན་དུ་བྱུང་ངོ་། །
ལོག་པར་ཞུགས་པ་ལ། གང་ཟག་གཞན་རྣམས་ཀྱིས་འཕྱ་བ་སྤང་བའི་ཆེད་དུ། ཁང་བུའི་སྦུབས་བྱས་པས་ཁྱིམ་ཞེས་ཐ་སྙད་ཀྱང་བྱུང་ངོ་། ། དེ་ནས་ལེ་ལོ་ཅན་འགའ་ཞིག་གིས་བསོག་འཇོག་བྱས་པས། འབྲས་ས་ལུ་ལ་སོགས་བཏབ་པའི་ལོ་ཐོག་ཟད་དེ། ས་རྣམས་ཐིག་བགོས་བྱས་ཏེ་ཐ་དད་དུ་བཏབ་པས་ཞིང་བྱུང་ངོ་། ། དེ་ནས་གཅིག་གིས་གཅིག་ལ་བརྐུས་པས། མ་བྱིན་ལེན་དང་། བརྐུས་བཞིན་དུ་མ་བརྐུས་སོ་ཞེས་པས་རྫུན་སོགས་མི་དགེ་བ་བཅུ་ཡང་རིམ་གྱིས་བྱུང་ངོ་། ། དེའི་ཚེ་མི་གཟུགས་བཟང་ཞིང་གཟི་བརྗིད་ཆེ་བ།
བློ་ཚད་པ་གཅིག་ཞིང་བསྲུང་བ་ལ་བསྐོས་ཏེ། དེ་ལ་ཞིང་ཐོག་གི་དྲུག་ཆ་ཕུལ་ཏེ་དབང་བསྐུར་བ་ལ་ལེགས་ཉེས་བྱས་པ་ལ་ཆད་པས་གཅོད་པ་སོགས་བྱས་པས་སྲོག་གཅོད་པ་སོགས་བྱུང་ཞིང་། རྒྱལ་པོ་དེ་ཉིད་ལ་མང་པོས་བཀུར་བའི་རྒྱལ་པོ་ཡང་ཟེར་རོ། ། ཚུལ་དེ་ལྟ་བུ་སྦྱོང་བ་ལ་ལྷག་མོས་གྱི་ཏིང་ངེ་འཛིན་བསྒོམ་པ་ཡིན་ཏེ། དེ་ཡང་སྦྱང་གཞི་བསྐལ་པ་དང་པོའི་མི་དེ་རྣམས་བརྫུས་ཏེ་སྐྱེས་པ་ཡིན་པ་བཞིན། འདིར་ལྷག་མོས་ཀྱི་ལྷ་རྣམས་སྐད་ཅིག་གིས་བསྐྱེད་པ་དང་། སེམས་ཅན་དེ་རྣམས་ནང་གི་ཁམས་ཀྱི་དབང་གིས་ཕྱི་རོལ་ཏུ་ཁ་དོག་སྣ་ཚོགས་པར་གྲུབ་པ་བཞིན་དུ། འདིར་སྐབས་ཀྱི་ལྷ་རྣམས་ཞལ་མདོག་སྣ་ཚོགས་པ་དང་། སེམས་ཅན་དེ་རྣམས་ལ་ཕོ་མོའི་དབྱེ་བ་ཡོད་པ་བཞིན་དུ། འདིར་ལྷ་རྣམས་ལ་ཡང་ཕོ་མོའི་དབྱེ་བ་རྣམ་པར་བཞག་པ་དང་།
དེའི་དུས་སུ་འཁྲིག་པ་སྤྱོད་པ་ཅུང་ཟད་ཡོད་པ་བཞིན་དུ། འདིར་ཡང་གཙོ་བོ་ཡབ་ཡུམ་ཞལ་སྦྱོར་གྱི་རྣམ་པར་བསྒོམ་པ་དང་། དེ་དུས་ཀྱི་སེམས་ཅན་རྣམས་ལ་དཔོན་གཡོག་གི་རྣམ་གཞག་ཡོད་པ་བཞིན་དུ། འདིར་ཡང་ལྷ་རྣམས་ལ་གཙོ་འཁོར་གྱི་རྣམ་པར་གཞག་པ་དང་། དེར་སྐབས་ཀྱི་སེམས་ཅན་རྣམས་ལ་ནོར་ལ་འཛིན་པ་ཡོད་པ་བཞིན་དུ། འདིར་ཡང་ལྷ་རྣམས་ལ་རང་རང་གི་ཕྱག་མཚན་འཁོར་ལོ་དང་། རལ་གྲི རིན་པོ་ཆེ་ལ་སོགས་པ་འཛིན་པར་བསྒོམ་པ་ཡིན་ཏེ། འགོས་ཀྱི་སྟོང་ཐུན་ཆེན་མོ་ལས། ལྷག་མོས་རབ་རྫོགས་སུ་བསྐྱེད་པའི་སྦྱང་གཞི་ནི། སྣོད་ཆགས་པའི་རྗེས་ལ་བསམ་གཏན་བཞི་པའི་ལྷ་ཡེ་ཤེས་ཀྱི་ལུས་འཇའ་ཚོན་ལྟ་བུ་འཛམ་བུའི་གླིང་དུ་བབས་པ་སྟེ་ཚེ་ལོ་དཔག་ཏུ་མེད་པ་ཐུབ་བོ། །
ལྷག་མོས་ཀྱི་ལྷ་གཙོ་བོ་རྡོ་རྗེ་འཆང་གནས་པའི་སྦྱང་གཞི་ནི་ཚེ་ལོ་བརྒྱད་ཁྲི་ཕྱིན་ཙམ་ན། སྔོན་འཇིག་རྟེན་ཆགས་པའི་དུས་སུ་ཆུ་ཕར་ཡོམ་ཚུར་ཡོམ་དུ་བྱུང་བའི་ཆུའི་བཅུད་དྭངས་མ་དེ་སའི་སྟེང་ན་ཞོའི་དཀྲིགས་མ་ལྟ་བུ་བཞག་ཏུ་ཡོད། ། དེ་ཁ་དོག་ནི་རྒོད་མ་ཡར་མའི་ཞོ་ལྟར་དཀར་བའི་རོ་མྱང་ཙམ་ན་སྦྲང་རྩི་མ་སྐོལ་བ་ལྟ་བུ་སོར་དྲུག་པ་ཡོད་པ་ལ། ཐོག་མ་མེད་པ་ནས་ཁ་ཟས་ལ་གོམས་པའི་བག་ཆགས་སད་པས་ལྕེ་ཐོག་ཏུ་མྱངས། ཡང་ཡང་མྱངས་པས་ཁྱོད་ཀྱི་དེ་ཐབས་གཅིག་འདུག་ཅེས་ཀུན་གྱིས་དེ་ལྟར་བྱས་པས། འོད་ནུབ་ཅིང་ནམ་མཁའ་ལ་འཕགས་མ་ནུས། འབྱུང་བའི་ལུས་སུ་ནི་ཅུང་མ་སོང་། དེ་ནས་ཉི་ཟླ་བྱུང་ཙམ་ན་འོ་སྐོལ་གྱི་འོད་ཀྱི་གོང་བུ་བསྡུ་བསྡུ་བ་ཕ་གི་ཡིན་ཟེར་རོ། ། ཞེས་པ་ནས། དེ་ནས་འོད་གསལ་གྱི་ལྷ་ཚེ་ཟད་གཅིག་མིར་ཆགས་སོ། །
དེ་ནས་ངན་སོང་གསུམ་ཆགས་སོ། ། དེ་ལྟར་བཅུད་ཆགས་པས་བསྐལ་པ་བཅུ་དགུ་སྣོད་ལ་གཅིག་སྟེ་ཉི་ཤུའོ། ། ཞེས་པའི་བར་དུ་རྒྱས་པར་གསུངས་པ་དང་། རྣམ་གཞག་རིམ་པ་ལས། དེ་ནས་རྣམ་པར་ཤེས་པའི་བདག་པོ་རྡོ་རྗེ་འཆང་ཆེན་པོ་སེམས་ཅན་བསྐྱེད་པར་མཛད་པ་པོས། སྣོད་ཀྱི་འཇིག་རྟེན་བསྐྱེད་པའི་འོག་ཏུ་སེམས་ཅན་གྱི་ཁམས་ངེས་པར་སྤྲུལ་བར་མཛད་དོ། ། གནས་ནི་བསྒོམ་པ་སྔོན་འགྲོ་བས། ། རྡོ་རྗེ་གསུམ་བསྐྱེད་བསྒོམ་པར་བྱ། ། ཞེས་གསུངས་པའི་ཕྱིར་རོ། ། དེར་སྐྱེ་གནས་བཞི་པོ་འདི་ལྟར་ཏེ།
སྒོ་ང་ལས་སྐྱེ་བ་དང་། མངལ་ནས་སྐྱེ་བ་དང་། དྲོད་གཤེར་ལས་སྐྱེ་བ་དང་། བརྫུས་ཏེ་སྐྱེ་བའོ། ། ཞེས་སོགས་སྐྱེ་གནས་བཞི་བཤད་པའི་སྒོ་ནས་བཅུད་ཆགས་ཚུལ་གྱི་རྒྱས་པར་བཤད་པ་དང་། སྐྱེ་གནས་བཞིས་ཁྱབ་པའི་གླིང་བཞི་ཐམས་ཅད་དུ་སངས་རྒྱས་རྣམས་སེམས་ཅན་གྱི་དོན་མཛད་པ་དགོས་པ་ལ་གླིང་འདི་ཁོ་ནར་འབྱོན་པའི་རྒྱུ་མཚན་ཞུ་བ་དང་། ཞུས་ལན་གྱི་ཚུལ་དུ་ཞར་བྱུང་གི་གསུངས་པའི་རྗེས་སུ། དེ་ལ་བསྐལ་པ་དང་པོའི་མི་རྣམས་སངས་རྒྱས་ཀྱི་ཡོན་ཏན་ཐམས་ཅད་ཀྱིས་བརྒྱན་ཞིང་། ཡིད་ཀྱི་རང་བཞིན་གྱི་གཟུགས་ཅན་ཡན་ལག་དང་ཉིང་ལག་ཐམས་ཅད་ཀྱིས་མཚན་པ་དང་ཞེས་པ་ནས། དེ་ནས་དེ་དག་གི་ཡིད་ཀྱིས་རང་བཞིན་གྱི་ལུས་སྤངས་ཏེ།
ཉོན་མོངས་པའི་རྒྱུན་གྱི་རིམ་གྱིས་ཐ་མལ་པའི་མིའི་བདག་ཉིད་ཀྱི་དངོས་པོར་ཡོངས་སུ་འཛིན་ཏོ། ། ཞེས་པའི་བར་གསུངས་པས་སོ། ། སྤྱིར་རྡོ་རྗེ་འཆང་སྐུ་མདོག་དཀར་པོ་ཡིན་ཀྱང་འདིར་སྔོན་པོར་བསྒོམ་པས་ནི། བསྐལ་པ་དང་པོའི་སེམས་ཅན་རྣམས་ཡེ་ཤེས་ཀྱི་ལུས་ལས་འབྱུང་བའི་ལུས་སུ་གྱུར་ཏེ་རང་འོད་ནུབ་པ་སྦྱོང་བ་དང་། ཞལ་གསུམ་གྱིས་ནི་གཟུགས་སོགས་ཕྱིའི་ཁམས་དྲུག་དང་། མིག་སོགས་ནང་གི་ཁམས་དྲུག མིག་གི་དབང་པོ་སོགས་དབང་པོའི་ཁམས་དྲུག་རྣམས་སྦྱོང་བར་བཤད་དེ། སྟོང་ཐུན་ཆེན་མོ་ལས། ལྷག་མོས་གཙོ་བོ་རྡོ་རྗེ་འཆང་གི་བྱེད་པ་ལ་རྡོ་རྗེ་འཆང་ནི་དཀར་པོ་ཡིན་པ་ལས་སྔོན་པོར་བྱུང་བའི་སྦྱང་གཞི་ནི། བསྐལ་པ་དང་པོའི་ཡེ་ཤེས་ཀྱི་ལུས་ལས་འགྱུར་བས་འོད་ནུབ་པའོ། །
ཞེས་དང་། ཞལ་གསུམ་གྱི་སྦྱང་གཞི་ནི། ཕྱིའི་ཁམས་དྲུག་དང་། ནང་གི་ཁམས་དྲུག་དང་། དབང་པོའི་ཁམས་དྲུག་གོ ། ཞེས་དང་། དགོངས་པ་ལུང་སྟོན་ལས། གང་ཞིག་ཕྱི་ནང་བདག་འགྱུར་དང་། ། ཞལ་གསུམ་ཡིན་ཏེ་མདོག་གསུམ་པས། ། སྦྱོར་གསུམ་དམ་ཚིག་གསུམ་སྦྱོར་བས། །
ཞེས་གསུངས་པས་སོ། ། གཉིས་པ་ལྷག་མོས་ཀྱི་མཛད་པ་ནི། སྒྲུབ་ཐབས་ལས། ལྷ་སོ་སོའི་ཐུགས་ཁ་ནས་འོད་ཟེར་འཕྲོས། ཞེས་པ་ནས། རང་རང་གི་ཞིང་དུ་གཤེགས་པར་གྱུར། ཅེས་པའི་བར་གསུངས་པས་བསྟན་ཏེ། དེ་དག་གི་དོན་ཡང་གོང་དུ་བཤད་པའི་ལྷག་མོས་ཀྱི་ལྷ་སོ་སོའི་ཐུགས་ཁ་ནས་འོད་ཟེར་དཔག་ཏུ་མེད་པ་ཕྱིར་འཕྲོས། སེམས་ཅན་ཐམས་ཅད་ལ་ཕོག་པས་སེམས་ཅན་ཐམས་ཅད་ཚུར་བཀུག་སྟེ་སྔར་གྱི་དཀྱིལ་འཁོར་གྱི་སྒོ་བཞི་ནས་དགེ་འདུན་མང་པོ་ཚོགས་ཁང་དུ་འཇུག་པ་བཞིན་རྡོ་རྗེ་སེམས་དཔའི་འཇུག་པས་ཡར་ཞུགས་ཏེ། གཞལ་ཡས་ཁང་གི་ནང་ན་བཞུགས་པའི་གསང་བ་འདུས་པའི་ལྷ་གཙོ་འཁོར་ཀྱི་སྐུ་མཐོང་བས་སེམས་ཅན་ཐམས་ཅད་ཀྱི་ཤེས་རྒྱུད་ཀྱི་སྒྲིབ་པ་དག
བྱང་ཆུབ་ཀྱི་སེམས་ཀྱི་དབང་བསྐུར་བས་དེ་ཐམས་ཅད་རྡོ་རྗེ་སེམས་དཔའི་བྱིན་རླབས་ཀྱིས་རང་རང་གི་ཤེས་རྒྱུད་རྣམ་པར་དག་ནས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་ཟག་པ་མེད་པའི་བདེ་བ་དང་ཟག་མེད་ཀྱི་ཡེ་ཤེས་ཐོབ་པས་སེམས་ཅན་ཐམས་ཅད་རྡོ་རྗེ་སེམས་དཔར་གྱུར་པ་སྟེ་དེའི་གོ་འཕང་ལ་བཀོད། དེ་ལྟར་གྱུར་ནས་དེ་བཞིན་གཤེགས་པ་ཐམས་ཅད་རང་རང་གི་ཞིང་ཁམས་སུ་གཤེགས་པར་གྱུར་པར་བསྒོམ་པ་ནི་ལྷག་མོས་ཀྱི་མཛད་པའོ། ། ལྷག་མོས་ཀྱི་མཛད་པ་འདི་མདོར་བྱས་དང་མདོ་བསྲེ་གཉིས་སུ་གསལ་བར་མི་འབྱུང་ཡང་། རྩ་རྒྱུད་ཀྱི་ལེའུ་དང་པོར་ཟིལ་གནོན་རྡོ་རྗེའི་སྐབས་སུ། དེ་ནས་དེ་བཞིན་གཤེགས་པ་ཐམས་ཅད་ཀྱི་ཟིལ་གྱི་གནོན་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། ། ཞེས་གསུངས་པའི་འགྲེལ་པ་སྒྲོལ་གསལ་ལས། དོན་འདི་ཉིད་གསལ་བར་བྱ་བའི་ཕྱིར། དེ་ནས་ཞེས་བྱ་བ་ལ་སོགས་པ་གསུངས་ཏེ། འདས་པ་དང་།
མ་བྱོན་པ་དང་། ད་ལྟར་བཞུགས་པའི་དེ་བཞིན་གཤེགས་པ་རྣམས་ཀྱི་ཟླ་བ་དང་། རྡོ་རྗེ་ལ་སོགས་པ་རྣམས་ཀྱི་གཅིག་ཏུ་མཛད་པ་ནི། དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པའོ། ། དོན་དེ་ཉིད་ནི་རྡོ་རྗེ་སྟེ་དེ་སྐད་ཅེས་བྱ་བའི་ཏིང་ངེ་འཛིན་གང་ཡིན་པའི་ཏིང་ངེ་འཛིན་ལ་སྙོམས་པར་ཞུགས་པའོ། ། སྙོམས་པར་ཞུགས་མ་ཐག་ཏུ་ཞེས་བྱ་བ་ལ་སོགས་པ་ལ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ངོ་བོར་གནས་པར་གྱུར་ཏོ། ། ཞེས་བྱ་བ་ནི་རྡོ་རྗེ་འཆང་ཆེན་པོའི་དཀྱིལ་འཁོར་པ་རྣམས་སུ་གྱུར་ཏོ་ཞེས་བྱ་བའི་དོན་ཏོ། ། རྡོ་རྗེ་འཆང་ཆེན་པོའི་དཀྱིལ་འཁོར་པར་གྱུར་པ་དེས་ཅི་ཞིག་མཛད་ཅེ་ན། སེམས་ཅན་ཞེས་བྱ་བ་ལ་སོགས་པ་གསུངས་ཏེ།
སེམས་ཅན་ཐམས་ཅད་དཔལ་རྡོ་རྗེ་སེམས་དཔའི་འཇུག་པས་ཞུགས་ནས་རྡོ་རྗེ་སེམས་དཔའ་ཉིད་ཐོབ་པའོ། ། དེ་བས་ན་བདེ་བ་དང་ཡིད་བདེ་བར་ཐོབ་པར་གྱུར་ཏོ་ཞེས་བྱ་བ་གསུངས་ཏེ་སྤྱི་དོན་ནོ། ། ཞེས་གསུངས་པས་ལྷག་མོས་ཀྱི་མཛད་པ་དང་བཅས་པ་གསལ་བར་གསུངས་པ་དང་། སྟོང་ཐུན་ཆེན་མོ་ལས། ལྷག་མོས་ཀྱི་གཙོ་བོའི་ཐུགས་ཁ་ནས་འོད་ཟེར་འཕྲོས་ནས་སེམས་ཅན་གྱི་དོན་བྱེད་པའི་སྦྱང་གཞི་ནི། བསྐལ་པ་དང་པོ་འབྱུང་བའི་ལུས་སུ་གྱུར་ནས་རང་དང་གཞན་གྱི་དོན་དུ་ལས་དང་བྱ་བ་བྱེད་དོ། ། ཞེས་ལྷག་མོས་ཀྱི་མཛད་པའི་སྦྱང་གཞི་བཤད་པས་དེ་ཉིད་བསྒོམ་དགོས་པར་གྲུབ་པ་ཡིན་ནོ། ། དེ་ཡང་འདིའི་ལྷག་མོས་ཀྱི་མཛད་པ་དང་། གསང་འདུས་ཡེ་ཤེས་ཞབས་ལུགས་པའི་འགྲོ་བ་དབང་བསྐུར་བའི་ཆོ་ག་དང་། དུས་འཁོར་བ་རྣམས་ཀྱི་སྙིང་རྗེའི་དབང་བསྐུར་དང་།
དགྱེས་པ་རྡོ་རྗེའི་ལུགས་ཀྱི་སྣོད་བཅུད་སྦྱོང་བའི་ཉམས་ལེན་རྣམས་ནི་དོན་འདྲ་བར་བཤད་པ་ཡིན་ལ། སྤྱིར་དཀྱིལ་འཁོར་དུ་འཇུག་པའི་འཇུག་པ་ལ། རྡོ་རྗེ་སེམས་དཔའི་འཇུག་པ། ཐོགས་པ་མེད་པའི་འཇུག་པ། ནམ་མཁའ་དང་མཉམ་པའི་འཇུག་པ། རྡོ་རྗེ་ཤུགས་ཀྱི་འཇུག་པ་དང་བཞིར་བཤད་པའི། དང་པོ་ནི། སྔར་བཤད་པ་ལྟར་དགེ་འདུན་མང་པོ་ཚོགས་ཁང་དུ་འཇུག་པ་ལྟར་དཀྱིལ་འཁོར་གྱི་སྒོ་བཞི་ནས་རིམ་པ་བཞིན་འཇུག་པའོ། ། གཉིས་པ་ནི། དཀྱིལ་འཁོར་གྱི་རྩིག་པ་སོགས་ལ་ཐོགས་མེད་དུ་འཇུག་པ་སྟེ།
རྣམ་སྣང་ལྟ་བུ་གཅིག་ལའང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྣམ་སྣང་གི་རྣམ་པས་འཇུག་པ་དེ་བཞིན་དུ། རང་རང་ཕྱོགས་ཀྱི་དེ་བཞིན་གཤེགས་པ་རྣམས་ལ་རང་རང་གི་རྣམ་པས་འཇུག་པའོ། ། གསུམ་པ་ནི་ཐོགས་མེད་དུ་འཇུག་པར་འདྲ་བ་ལ། ཤར་ཕྱོགས་ཀྱི་དེ་བཞིན་གཤེགས་པ་རྣམ་སྣང་ལྟ་བུ་གཅིག་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་རིགས་ལྔ་ཆར་གྱི་རྣམ་པས་འཇུག་པའོ། ། བཞི་པ་ནི་ཡོལ་བའི་སྣེ་བཏེགས་པའམ་ཆ་ཐེར་གྱི་འདེབས་བཏེགས་པ་ལྟར་སྔགས་དང་ཕྱག་རྒྱས་རྩིག་པ་བཏེགས་ནས་འཇུག་པའོ། ། ཡང་དཀྱིལ་འཁོར་དུ་འཇུག་པའི་འཇུག་པ་ལ། དབང་བསྐུར་བའི་དོན་དུ་སློབ་མ་དཀྱིལ་འཁོར་དུ་འཇུག་པའི་སྒོ་ནས་འཇུག་པ་དང་། དམ་ཚིག་པ་བྱིན་གྱིས་བརླབ་པའི་དོན་དུ་ཡེ་ཤེས་པ་འཇུག་པ་ལྟ་བུ་སྟེང་ནས་དཀྱིལ་འཁོར་ཐོག་ལ་ཐལ་བྱུང་དུ་འཇུག་པ་དང་།
རྡུལ་ཚོན་སོགས་ལ་འགོམས་པའི་ཉེས་པ་སྤངས་ཏེ་རང་ཉིད་དཀྱིལ་འཁོར་གྱི་ནང་དུ་ཞུགས་ནས་སྒོ་དབྱེ་བའི་ཕྱིར་དུ་སྔགས་དང་ཕྱག་རྒྱས་དཀྱིལ་འཁོར་བཏེགས་ནས་འོག་ནས་འཛུལ་བར་མོས་པའི་སྒོ་ནས་དཀྱིལ་འཁོར་དུ་འཇུག་པ་རྡོ་རྗེ་ཤུགས་ཀྱི་འཇུག་པ་དང་། རྡོ་རྗེ་ལྟར་ཐོགས་པ་མེད་པར་དཀྱིལ་འཁོར་གྱི་ཕྱོགས་ཐམས་ཅད་ནས་ཐལ་བྱུང་དུ་འཇུག་པ་རྡོ་རྗེ་སེམས་དཔའི་འཇུག་པ་དང་བཞི་ཞེས་ཀྱང་བཤད་དོ། ། དེ་ལྟར་ལྷག་མོས་ཀྱི་དཀྱིལ་འཁོར་བསྒོམས་ནས། སེམས་ཅན་ཐམས་ཅད་དཀྱིལ་འཁོར་གྱི་ནང་དུ་བཀུག་སྟེ་བྱང་ཆུབ་ཀྱི་སེམས་ཀྱི་དབང་བསྐུར་ནས་རྡོ་རྗེ་སེམས་དཔའི་གོ་འཕང་ལ་བཀོད་པར་བསྒོམ་པའི་རྗེས་འཇུག་གི་ཉམས་ལེན་འདི་ནི། སྔོན་བྱུང་སྟོན་པས་དཀྱིལ་འཁོར་སྤྲུལ་ཏེ་གདུལ་བྱ་ལ་ཏིང་ངེ་འཛིན་གྱི་དབང་བསྐུར་ནས་ཆོས་གསུངས་པ་དང་མཐུན་ཞིང་། རང་ཉིད་ཀྱང་མ་འོངས་པ་ན་སངས་རྒྱས་ནས་དཀྱིལ་འཁོར་སྤྲུལ་ཏེ་གདུལ་བྱ་ལ་ཏིང་ངེ་འཛིན་གྱི་དབང་བསྐུར་ནས་ཆོས་འཁོར་བསྐོར་བ་སོགས་གཞན་དོན་འཕྲིན་ལས་རྒྱ་ཆེན་པོའི་རྒྱུ་ཡིན་ལ། འདི་ཉིད་ཀྱི་སྦྱང་གཞི་ནི་བསྐལ་པ་དང་པོའི་མི་དེ་རྣམས་ཀྱི་སྐྱེ་བ་ཕྱི་མ་ལ་ལྷ་མིར་སྐྱེ་བ་ལེན་པའི་རྒྱུ་དགེ་བའི་ལས་སྣ་ཚོགས་བསོག་པར་བྱེད་པའི་ལས་རྣམས་སྦྱོང་བ་ཡིན་ཏེ། རྣམ་གཞག་རིམ་པ་ལས། ཐོག་མ་མེད་པའི་དུས་ནས། མི་ཤེས་པའི་བག་ཆགས་ཀྱི་རྒྱུན་གྱི་སྟོབས་ལས་རིམ་གྱིས་རང་གི་སེམས་ལས་བྱུང་བའི་ལས་དང་ཉོན་མོངས་པ་རྣམས་ཀྱིས་མངོན་པར་ཟིལ་གྱིས་གནོན་པར་འགྱུར་རོ། །
དེ་ནས་དེ་དག་གི་ཡིད་ཀྱི་རང་བཞིན་གྱི་ལུས་སྤངས་ཏེ། ཉོན་མོངས་པའི་རྒྱུན་གྱི་རིམ་གྱིས་ཐ་མལ་པའི་མིའི་བདག་ཉིད་ཀྱི་དངོས་པོར་ཡོངས་སུ་འཛིན་ཏོ། ། ཞེས་གསུངས་པས་སོ། ། གཉིས་པ་རྣལ་འབྱོར་བཞིའི་རྣལ་འབྱོར་ལ། དང་པོའི་རྣལ་འབྱོར། རྗེས་སུ་རྣལ་འབྱོར། ཤིན་ཏུ་རྣལ་འབྱོར། རྣལ་འབྱོར་ཆེན་པོའི་རྣལ་འབྱོར་དང་བཞི་ལས། དང་པོ་ལ་ཡང་དེ་བཞིན་ཉིད་ལས་བྱང་ཆུབ་པ། ཟླ་བ་ལས་བྱང་ཆུབ་པ་དང་གཉིས།
དང་པོ་ལ་ཡང་གསུམ་སྟེ། རགས་པའི་ལྷག་མོས་ལུས་ལ་བསྡུ་བ། ཕྲ་བའི་ལྷག་མོས་འོད་གསལ་དུ་ཞུགས་པ། དེ་ཉིད་ལ་ང་རྒྱལ་བརྟན་པའི་དོན་དུ་སྔགས་ཀྱི་བྱིན་གྱིས་བརླབ་པའོ། ། དང་པོ་ནི། སྒྲུབ་ཐབས་ལས། རང་གི་སྙིང་ཁའི་ཧཱུྃ་གི་འོད་ཟེར་གྱིས་དཀྱིལ་འཁོར་གྱི་ལྷ་ཐམས་ཅད་སྤྱན་དྲངས་ཏེ། རང་གི་ལུས་ཀྱི་གནས་སོ་སོར་འཁོད་པ་ནི། སྤྱི་བོར་རྣམ་པར་སྣང་མཛད་ཅེས་པ་ནས། རང་གི་ལུས་དེ་བཞིན་གཤེགས་པ་ཐམས་ཅད་རྡུལ་ཕྲ་རབ་ལས་གྲུབ་པའི་ལུས་ཀྱི་དཀྱིལ་འཁོར་དུ་གྱུར།
ཅེས་གསུངས་པའི་བར་གྱིས་བསྟན་ཏེ། དེ་དག་གི་དོན་ཡང་མདོར་བྱས་ལས། སླར་ཡང་ཁ་སྦྱར་འབྱེད་པ་ཡིས། ། རང་གི་ལུས་ལ་དེ་དག་གཞུག ། ཅེས་དང་། མདོ་བསྲེ་ལས། ད་ནི་རྣལ་འབྱོར་བཞིའི་རིམ་པ་བརྩམ་པར་བྱ་སྟེ། དེ་ཡང་ལེའུ་བཅུ་བདུན་པ་ལས། དམ་ཚིག་ཁུ་ཕྱུང་ཆོ་ག་བཞིན། ། འབྲས་བུ་འདོད་པས་བཏུང་བར་བྱ། །
དེ་བཞིན་གཤེགས་པའི་ཚོགས་བསད་ན། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་གསུངས་པ་འདིས་ལྷག་མར་མོས་པའི་ཏིང་ངེ་འཛིན་གྱི་དཀྱིལ་འཁོར་གྱི་འཁོར་ལོར་བཀོད་པའི་དེ་བཞིན་གཤེགས་པ་རྣམས་ཕུང་པོ་ལ་སོགས་པའི་ངོ་བོར་བསྡུས་ཏེ། ཞེས་གསུངས་པ་རྣམས་ཀྱི་དོན་ཉམས་སུ་ལེན་པ་ལ། སྔར་གྱི་ལྷག་མོས་ཀྱི་ལྷ་རྣམས་རང་གི་ལུས་ཀྱི་གནས་སོ་སོར་བསྡུ་བ་སྟེ། འདི་ལ་གང་བསྡུ་བ། གང་དུ་བསྡུ་བ། གང་གིས་བསྡུ་བ། ཇི་ལྟར་བསྡུ་བ། དེ་ལྟར་བསྡུས་པའི་དགོས་པ་རྣམས་ལས།
དང་པོ་ནི། གཙོ་བོ་མ་གཏོགས་པའི་ལྷག་མོས་ཀྱི་ལྷ་རྣམས་སོ། ། གང་དུ་བསྡུ་བ་ནི་གཙོ་བོའི་ལུས་ཀྱི་གནས་ལྷ་རང་རང་གི་བསྐྱེད་གཞི་གང་ན་ཡོད་པར་བསྡུ་བ་ཡིན་ལ། གང་གིས་བསྡུ་བ་ནི། རང་གི་སྙིང་ཁའི་འོད་ཟེར་གྱིས་བསྡུ་བ་ཡིན་ཏེ། འགྲེལ་ཆེན་སྒྲོན་གསལ་ལས། རང་གི་ས་བོན་གྱི་སྙིང་ཁའི་འོད་ཟེར་གྱི་ལྕགས་ཀྱུས་དྲངས་ནས་ཉིད་ཀྱི་སྐུའི་ཕུང་པོ་དང་། ཁམས་ལ་སོགས་པའི་ངོ་བོ་ཉིད་ཀྱིས་ཞུགས་པར་གྱུར་ཏོ་ཞེས་གསུངས་པས་སོ། ། ཚུལ་འདི་ལྟར་དུ་བསྡུ་བ་ནི་འོག་སྐུའི་དཀྱིལ་འཁོར་གྱི་སྐབས་ལྟར་བསྡུ་བའོ། ། དེ་ལྟར་བསྡུས་པའི་དགོས་པ་ནི།
སྦྱང་གཞི་སྤྱི་བོ་ལ་སོགས་པའི་གནས་རྣམས་བྱིན་གྱིས་རློབ་པའི་ཆེད་དུ་སྟེ། གང་བྱིན་གྱིས་རློབ་ན་སྒྲུབ་པ་པོ་རྡོ་རྗེ་འཆང་དུ་བསྒོམས་པ་དེའི་ཕུང་ཁམས་སྐྱེ་མཆེད་རྣམས་སོ། ། གང་གིས་བྱིན་གྱིས་རློབ་ན་ལྷ་རྣམས་ཀྱི་བྱིན་གྱིས་རློབ། ཚུལ་ཇི་ལྟར་བྱིན་གྱིས་རློབ་ན་སྦྱང་གཞི་ཕུང་ཁམས་སྐྱེ་མཆེད་དེ་དང་དེར་སྦྱོང་བྱེད་ཀྱི་ལྷ་རྣམས་བསྟིམ་པ་སྟེ། སྦྱང་གཞི་སྦྱོང་བྱེད་དབྱེར་མེད་དུ་བྱས་ནས་སྦྱང་གཞི་ཕུང་ཁམས་སྐྱེ་མཆེད་རྣམས་སྦྱོང་བྱེད་ལྷ་རྣམས་ཀྱི་ངོ་བོར་བསྒྱུར། རྣམ་པ་ཕུང་ཁམས་སྐྱེ་མཆེད་སོ་སོའི་རྣམ་པའི་ཚུལ་དུ་བྱིན་གྱིས་རློབ་པ་སྟེ། དེས་ན་མདོར་བྱས་ལས། སླར་ཡང་ཁ་སྦྱར་འབྱེད་པ་ཡི། ། ཞེས་པའི་ཁ་སྦྱར་གྱི་དོན་ཡང་དེ་ཉིད་ཡིན་ནོ། ། རྩ་རྒྱུད་ལས།
བརྗོད་ནས་རྡོ་རྗེ་སྤྲོ་བ་ཡི། ། རྫོགས་ནས་བསྡུ་བ་རབ་ཏུ་བྱ། ། ཞེས་པའི་འགྲེལ་པ་སྒྲོལ་གསལ་ལས། ཁ་སྦྱོར་བ་བསྟན་པར་བྱ་བའི་ཕྱིར། བརྗོད་ནས་རྡོ་རྗེ་ཞེས་བྱ་བ་ལ་སོགས་པ་གསུངས་ཏེ། རྡོ་རྗེ་སྟེ་སྤྲུལ་པའི་ལྷའི་སྐུ། བརྗོད་པ་སྟེ་གནས་ནས་བསྐྱེད་ནས་སྤྲོ་བ་སྟེ། ཕུང་པོ་ལ་སོགས་པའི་རང་བཞིན་གྱི་བདག་ཉིད་གཞག་པར་བྱ་བ་དང་། ཞེས་གསུངས་པ་དང་ཚུལ་མཚུངས་པས་སོ། ། དེས་ན་སྒྲུབ་ཐབས་ཀྱི་འབྲུ་དང་སྦྱར་ན།
རང་ཉིད་གཙོ་བོར་གསལ་བའི་སྙིང་ཁའི་ས་བོན་ལས་འཕྲོས་པའི་འོད་ཟེར་གྱིས་ལྷག་མོས་ཀྱི་དཀྱིལ་འཁོར་གྱི་གཙོ་བོ་མ་གཏོགས་པ་ཐམས་ཅད་སྤྱན་དྲངས་ཏེ། རང་གཙོ་བོར་གསལ་བའི་ལུས་ཀྱི་གནས་སོ་སོར་འཁོད་པར་བསྒོམ་སྟེ། དེ་ཡང་གསལ་འདེབས་པ་ནི། དཀྱིལ་འཁོར་གྱི་ཤར་ཕྱོགས་ནས་རང་གི་སྤྱི་བོར་རྣམ་པར་སྣང་མཛད་བསྟིམ། དེ་བཞིན་དུ་ལྷོ་ཕྱོགས་ནས་འོད་དཔག་མེད་སྤྱན་དྲངས་ནས་རང་གི་མགྲིན་པར་བསྡུས་ནས་བསྟིམ། ཕྱི་རོལ་ན་མི་བསྐྱོད་པ་བསྡུ་རྒྱུ་མེད་པས་རང་གི་སྙིང་ཁར་མི་བསྐྱོད་པ་ཞིག་བསྐྱེད་ནས་གནས་དེ་ཉིད་དུ་བསྟིམ། དཀྱིལ་འཁོར་གྱི་ལྷོ་ཕྱོགས་ཀྱི་རིན་ཆེན་འབྱུང་ལྡན་སྤྱན་དྲངས་ནས་རང་གི་ལྟེ་བར་སྦྱང་གཞི་དང་དབྱེར་མེད་དུ་བསྒོམ། དེ་ནས་བྱང་གི་དོན་ཡོད་གྲུབ་པ་དེ་ལས་དོན་གྲུབ་གཉིས་སུ་ཕྱེ་བའི་ཚུལ་གྱིས་རང་གི་བརླ་རྩ་གཉིས་ཀར་དོན་གྲུབ་རེ་རེ་བསྟིམ། ཤར་ལྷོའི་སྤྱན་མ་སྤྱན་དྲངས་ལ་རང་གི་ལྟེ་བར་བསྡུས། ལྷོ་ནུབ་ཀྱི་མཱ་མ་ཀི་རང་གི་སྙིང་ཁར་བསྟིམ།
བྱང་ཤར་གྱི་སྒྲོལ་མ་རང་གི་སྤྱི་བོར་བསྟིམ། རིམ་པ་གསུམ་པའི་ཤར་གྱི་སྣམ་བུའི་གཡོན་གྱི་སའི་སྙིང་པོ་གཅིག་ལས་གཅིག་མཆེད་ཀྱི་ཚུལ་དུ་སྤྱན་དྲངས་ལ་རང་གི་མིག་གཉིས་ཀར་ས་སྙིང་རེ་རེ་བསྟིམ། དེ་བཞིན་དུ་ལྷོའི་སྣམ་བུའི་གཡས་ཀྱི་ཕྱག་རྡོར་གཅིག་པོ་ལས་གཉིས་སུ་བྱས་ཏེ་རང་གི་རྣ་བ་གཉིས་ཀར་ཕྱག་རྡོར་རེ་རེ་བསྟིམ། གཡོན་གྱི་ནམ་མཁའི་སྙིང་པོ་སྤྱན་དྲངས་ལ་རང་གི་སྣར་སྣའི་དབང་པོ་ལ་དབྱེར་མེད་དུ་བསྟིམ། ནུབ་ཀྱི་སྣམ་བུའི་གཡས་ཀྱི་འཇིག་རྟེན་དབང་ཕྱུག་རང་གི་ལྕེར་ལྕེ་དབང་དང་དབྱེར་མེད་དུ་བསྡུས་ནས་བསྟིམ། གཡོན་གྱི་འཇམ་དབྱངས་བསྡུས་ནས་རང་གི་སྙིང་ཁར་བསྟིམ། བྱང་གི་སྣམ་བུའི་གཡས་ཀྱི་སྒྲིབ་པ་ཀུན་སེལ་རང་གི་རྡོ་རྗེའི་སྒོར་བསྟིམ། གཡོན་གྱི་ཀུན་ཏུ་བཟང་པོ་གཅིག་པོ་དེ་ལས་བཅུ་གཉིས་སུ་ཕྱེ་བའི་ཚུལ་གྱིས་སྤྱན་དྲངས་ལ་རང་གི་ཚིགས་མཚམས་བཅུ་གཉིས་པོ་རྣམས་སུ་བསྟིམ། ཤར་གྱི་སྣམ་བུའི་གཡས་ཀྱི་བྱམས་པ་མགོན་པོ་སྤྱན་དྲངས་ནས་རང་གི་སྤྱི་གཙུག་ཏུ་བསྟིམ། རིམ་པ་གཉིས་པའི་ཤར་ལྷོའི་གཟུགས་རྡོ་རྗེ་མ་གཅིག་ལས་གཉིས་སུ་ཕྱེ་བའི་ཚུལ་གྱིས་སྤྱན་དྲངས་ལ་མིག་གི་སྒོར་བསྟིམ།
ལྷོ་ནུབ་ཀྱི་སྒྲ་རྡོ་རྗེ་མ་དེ་ཡང་གཉིས་སུ་བྱས་ནས་རང་གི་རྣ་བ་གཉིས་པོར་རེ་རེ་བསྟིམ། ནུབ་བྱང་གི་དྲི་རྡོ་རྗེ་མ་རང་གི་སྣར་བསྟིམ། བྱང་ཤར་གྱི་རོ་རྡོ་རྗེ་མ་སྤྱན་དྲངས་ལ་རང་གི་ལྕེར་བསྟིམ། གཙོ་བོའི་མདུན་གྱི་རེག་རྡོ་རྗེ་མ་སྤྱན་དྲངས་ནས་རང་གི་རྡོ་རྗེའི་སྒོར་བསྡུས་ནས་རང་གི་རེག་བྱ་དང་དབྱེར་མེད་དུ་བསྟིམ། ཤར་སྒོའི་གཤིན་རྗེ་གཤེད་སྤྱན་དྲངས་ལ་རང་གི་ལག་པ་གཡས་པར་བསྟིམ། ལྷོ་སྒོའི་ཁྲོ་བོ་གཞན་གྱིས་མི་ཐུབ་པ་སྟེ་ཤེས་རབ་མཐར་བྱེད་སྤྱན་དྲངས་ལ་རང་གི་ལག་པ་གཡོན་པར་བསྟིམ། ནུབ་སྒོའི་ཁྲོ་བོ་རྟ་མགྲིན་སྤྱན་དྲངས་ལ་རང་གི་ཁར་བསྟིམ། བྱང་སྒོའི་ཁྲོ་བོ་བདུད་རྩི་འཁྱིལ་པ་སྟེ་བགེགས་མཐར་བྱེད་སྤྱན་དྲངས་ལ་རང་གི་རྡོ་རྗེར་ཏེ་གསང་གནས་སུ་བསྟིམ། ཤར་ལྷོའི་མི་གཡོ་བ་སྤྱན་དྲངས་ལ་རང་གི་དཔུང་པ་གཡས་པར་བསྟིམ། ལྷོ་ནུབ་ཀྱི་འདོད་པའི་རྒྱལ་པོ་སྤྱན་དྲངས་ལ་རང་གི་དཔུང་པ་གཡོན་པར་བསྟིམ།
ནུབ་བྱང་གི་དབྱུག་སྔོན་ཅན་རང་གི་པུས་མོ་གཡས་པར་བསྟིམ། བྱང་ཤར་གྱི་སྟོབས་པོ་ཆེ་རང་གི་པུས་མོ་གཡོན་པར་བསྟིམ། སྟེང་གི་གཙུག་ཏོར་འཁོར་ལོས་བསྒྱུར་བ་རང་གི་སྤྱི་གཙུག་ཏུ་བསྟིམ། འོག་གི་གནོད་མཛེས་རྒྱལ་པོ་གཅིག་པོ་དེ་ལས་གཉིས་སུ་ཕྱེ་བའི་ཚུལ་གྱིས་སྤྱན་དྲངས་ལ་རང་གི་རྐང་མཐིལ་གཉིས་སུ་བསྟིམ་པ་སྟེ་ལྷ་དེ་རྣམས་རང་གི་ཕུང་པོ་ལྔ་དང་། ཁམས་དང་གཟུགས་སོགས་སྐྱེ་མཆེད་རྣམས་དང་ངོ་བོ་དབྱེར་མེད་པར་གྱུར་ཏེ། མདོར་ན་རང་གི་ལུས་ཤ་ཁྲག་ལས་གྲུབ་པའི་གདོས་བཅས་མ་ཡིན་པའི་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་ལུས་ཀྱི་དཀྱིལ་འཁོར་དུ་གྱུར་པར་བསྒོམ་པ་ནི་ལྷག་མོས་ལུས་ལ་བསྡུ་བའོ། ། དེ་ལྟར་དུ་བསྒོམ་པས་ཕྱི་རོལ་ཏུ་བསྡུ་རྒྱུའི་ལྷ་སོ་གཅིག་ལས་མེད་ཀྱང་། ལུས་ལ་བསྡུས་པའི་གནས་དང་སྦྱང་གཞི་ཞེ་དགུ་ཡོད་པས། སྦྱང་གཞི་སྦྱོང་བྱེད་གྲངས་མ་མཐུན་པའི་སྐྱོན་མེད་ཅིང་། འདིའི་ཕྱུང་བའི་དཀྱིལ་འཁོར་ལ་ལྷ་སོ་གཉིས་ལས་མེད་ཀྱང་།
ལུས་དཀྱིལ་གྱི་ལྷ་ལ་བཞི་བཅུ་ཞེ་དགུ་འབྱུང་བའི་རྒྱུ་མཚན་ཡང་ཤེས་པར་འགྱུར་ཏེ། བདེ་མཆོག་གི་སྐབས་སུ་སོར་མོ་བཅུ་དྲུག་ལ་དཔལ་ཧེ་རུ་ཀ་བཅུ་དྲུག་འགོད་དགོས་པ་དང་ཚུལ་མཚུངས་པ་ཡིན། འོ་ན་ལྷག་མོས་ལུས་ལ་བསྡུ་བ་འདིས་སྦྱང་གཞི་གང་ཞེ་ན། བསྐལ་པ་དང་པོའི་མི་དེ་རྣམས་འཆི་བའི་ཚེ། ཕྱིའི་ཡུལ་སྣང་སོགས་རགས་པ་རྣམས་ཐོག་མར་བསྡུད་པ་དེ་སྦྱོང་ཤིང་། དེའི་དབང་གིས་ལྷག་མོས་ལུས་ལ་བསྡུ་བའི་ཚེ། བསྡུད་རྒྱུའི་ལྷ་རྣམས་ཞལ་ཕྱག་གི་རྣམ་པ་ཅན་ཡིན་པས། འདི་ལ་རགས་པའི་ལྷག་མོས་ལུས་ལ་བསྡུ་བ་ཞེས་བྱ། ལྷག་མོས་ཀྱི་ལྷ་འོད་གསལ་དུ་བསྡུད་པའི་ཚེ། ཞལ་ཕྱག་གི་རྣམ་པ་མེད་པ་ལྷའི་ངོ་བོ་ཕུང་ཁམས་སྐྱེ་མཆེད་ཀྱི་རྣམ་པ་ཙམ་འོད་གསལ་དུ་བསྡུ་བས་ན་ཕྱི་མ་ལ་ཕྲ་བའི་ལྷག་མོས་འོད་གསལ་དུ་བསྡུ་བ་ཞེས་བྱའོ། །
གཉིས་པ་ཕྲ་བའི་ལྷག་མོས་འོད་གསལ་དུ་ཞུགས་པ་ནི། སྒྲུབ་ཐབས་ལས། ལུས་ཀྱི་ལྷ་རྣམ་སྣང་། སྤྱན་མ། གཟུགས་རྡོ་རྗེ། བྱམས་པ། སའི་སྙིང་པོ། གཤིན་རྗེ་གཤེད། མི་གཡོ་བ་རྣམས་འོད་གསལ་དུ་ཐིམ། ཞེས་པ་ནས།
འཇམ་དཔལ་གཙོ་བོ་མི་བསྐྱོད་པ་ལ་ཐིམ། དེ་ཡང་འོད་གསལ་དུ་ཐིམ། ཞེས་པའི་བར་གསུངས་པས་བསྟན་ཏོ། ། དེ་དག་གི་དོན་ཡང་རང་རྡོ་རྗེ་འཆང་དུ་གནས་པའི་ལུགས་ཀྱི་ལྷ་རྣམ་པར་སྣང་མཛད་ཀྱི་མིང་ཅན་གྱི་རང་གི་ལུས་ཀྱི་སྤྱི་བོའི་ཆ་དང་། སྤྱན་མའི་མིང་ཅན་ལྟེ་བའི་སའི་ཁམས་དང་། གཟུགས་རྡོ་རྗེ་མའི་མིང་ཅན་མིག་གི་སྒོར་མིག་ཤེས་ཡུལ་གཟུགས་ལ་འཇུག་པའི་རྟེན་རླུང་ཡོད་པ་དེ་དང་། བྱམས་པའི་མིང་ཅན་གྱི་སྤྱི་བོའི་རྩ་རྒྱུས་དང་། སའི་སྙིང་པོའི་མིང་ཅན་གྱི་མིག་གི་དབང་པོ་དང་། གཤིན་རྗེ་གཤེད་ཀྱི་མིང་ཅན་གྱི་ལག་པ་གཡས་པ་དང་། མི་གཡོ་བའི་མིང་ཅན་གྱི་དཔུང་པ་གཡས་པ་ལ་སོགས་པའི་སྦྱང་གཞི་རྣམས་འོད་གསལ་དུ་ཐིམ་པར་བསྒོམ་དགོས་ཏེ།
མདོར་བྱས་ལས། འདི་དོན་རྡོ་རྗེ་ཕྲེང་བ་ལས། ། གསལ་བ་ཇི་བཞིན་རྣམ་ཕྱེ་སྟེ། ། གཟུགས་ཕུང་གཏོགས་དང་མེ་ལོང་དང་། ། ས་ཁམས་མིག་གི་དབང་པོ་དང་། ། གཟུགས་དང་རྣམ་ལྔར་གྱུར་པ་སྟེ། ། ཁྲོ་བོ་བྱམས་པར་ཡང་དག་ལྡན། ། ཞེས་གསུངས་པས་སོ། ། དེ་བཞིན་དུ་རིན་འབྱུང་གི་མིང་ཅན་གྱི་རྣལ་འབྱོར་པ་རང་གི་ཚོར་བའི་ཕུང་པོ་དང་། ཚོར་ཕུང་གི་སྡེར་གཏོགས་པ་མཱ་མ་ཀིའི་མིང་ཅན་གྱི་རང་གི་ཆུའི་ཁམས་དང་།
ཕྱག་ན་རྡོ་རྗེའི་མིང་ཅན་གྱི་རང་གི་རྣ་བའི་དབང་པོ་དང་། སྒྲ་རྡོ་རྗེ་མའི་མིང་ཅན་རང་གི་སྒྲ་དང་། གཞན་གྱིས་མི་ཐུབ་པའི་མིང་ཅན་གྱི་རང་གི་ལག་པ་གཡོན་པ་དང་། འདོད་པའི་རྒྱལ་པོའི་མིང་ཅན་གྱི་རང་གི་དཔུང་པ་གཡོན་པ་སྟེ་སྦྱང་གཞི་དེ་རྣམས་འོད་གསལ་དུ་ཐིམ་པར་བསྒོམ་དགོས་ཏེ། ཇི་སྐད་དུ། ཚོར་བའི་ཕུང་པོ་མཉམ་ཉིད་དང་། ། ཆུ་ཁམས་སྣ་བའི་དབང་པོ་དང་། ། སྒྲ་དང་རྣམ་པ་ལྔར་གྱུར་པ། ། ཁྲོ་བོ་གཉིས་དང་ཡང་དག་ལྡན། ། ཞེས་གསུངས་པས་སོ། །
དེ་བཞིན་དུ་འོད་དཔག་མེད་ཀྱི་མིང་ཅན་གྱི་རང་གི་འདུ་ཤེས་ཀྱི་ཕུང་པོ་དང་། དེའི་སྡེར་གཏོགས་པ་གོས་དཀར་མོའི་མིང་ཅན་གྱི་རང་གི་མེའི་ཁམས་དང་། དྲི་རྡོ་རྗེའི་མའི་མིང་ཅན་གྱི་རང་གི་ཡུལ་དྲི་དང་། ནམ་མཁའི་སྙིང་པོའི་མིང་ཅན་གྱི་རང་གི་སྣའི་དབང་པོ་དང་། རྟ་མགྲིན་གྱི་མིང་ཅན་གྱི་རང་གི་ཁའི་ཆ་དང་། དབྱུག་སྔོན་ཅན་གྱི་མིང་ཅན་གྱི་རང་གི་པུས་མོ་གཡས་པ་སྟེ་སྦྱང་གཞི་དེ་རྣམས་འོད་གསལ་དུ་ཐིམ་པར་བསྒོམ་དགོས་ཏེ། ཇི་སྐད་དུ། འདུ་ཤེས་སོ་སོར་རྟོག་པ་དང་། ། བྱིན་ཟ་སྣ་ཡི་དབང་པོ་དང་། ། དྲི་དང་རྣམ་པ་ལྔར་འགྱུར་ཏེ། །
ཁྲོ་བོ་གཉིས་དང་ཡང་དག་ལྡན། ། ཞེས་གསུངས་པས་སོ། ། དེ་བཞིན་དུ་དོན་ཡོད་གྲུབ་པའི་མིང་ཅན་གྱི་རང་གི་འདུ་བྱེད་ཀྱི་ཕུང་པོ་དང་། དེའི་སྡེ་ཚན་དུ་གཏོགས་པ་སྒྲོལ་མའི་མིང་ཅན་གྱི་རྣལ་འབྱོར་པ་རང་གི་རླུང་གི་ཁམས་དང་། འཇིག་རྟེན་དབང་ཕྱུག་གི་མིང་ཅན་གྱི་ལྕེའི་དབང་པོ་དང་། རོ་རྡོ་རྗེ་མའི་མིང་ཅན་གྱི་རང་གི་རོའི་སྐྱེ་མཆེད་དང་། སྒྲིབ་པ་ཀུན་སེལ་གྱི་མིང་ཅན་གྱི་རང་གི་ལུས་ཀྱི་དབང་པོ་དང་། ཀུན་ཏུ་བཟང་པོའི་མིང་ཅན་གྱི་རང་གི་ལུས་ཀྱི་ཚིགས་མཚམས་རྣམས་དང་། བགེགས་མཐར་བྱེད་ཀྱི་མིང་ཅན་གྱི་རང་གི་གསང་གནས་དང་། སྟོབས་པོ་ཆེའི་མིང་ཅན་གྱི་རང་གི་པུས་མོ་གཡོན་པ་སྟེ་སྦྱང་གཞི་དེ་རྣམས་འོད་གསལ་དུ་ཐིམ་པར་བསྒོམ་དགོས་ཏེ།
ཇི་སྐད་དུ། འདུ་བྱེད་བྱ་བ་གྲུབ་པ་དང་། ། རླུང་ཁམས་ལྕེ་ཡི་དབང་པོ་དང་། ། རོ་དང་རྣམ་ལྔར་གྱུར་པ་སྟེ། ། ཁྲོ་བོ་གཉིས་དང་ཡང་དག་ལྡན། ། ཞེས་གསུངས་པས་སོ། ། དེ་བཞིན་དུ་སྟེང་འོག་གི་ཁྲོ་བོ་གཉིས་ཏེ་གཙུག་ཏོར་འཁོར་ལོས་བསྒྱུར་བའི་མིང་ཅན་རང་གི་སྤྱི་གཙུག་དང་། འོག་གི་གནོད་མཛེས་ཀྱི་མིང་ཅན་གྱི་རང་གི་རྐང་མཐིལ་གྱི་ཆ། རེག་རྡོ་རྗེ་མའི་མིང་ཅན་གྱི་རང་གི་ལུས་ཀྱི་རེག་བྱ་དང་བཅས་པ། འཇམ་དཔལ་གྱི་མིང་ཅན་རང་གི་ཡིད་ཀྱི་དབང་པོ་ལ་ཐིམ་ཞིང་།
འཇམ་དཔལ་གྱི་མིང་ཅན་ཡིད་དབང་དེ་གཙོ་བོ་མི་བསྐྱོད་པའི་མིང་ཅན་རང་གི་རྣམ་པར་ཤེས་པ་ལ་ཐིམ། གཙོ་བོ་མི་བསྐྱོད་པའི་མིང་ཅན་རྣམ་པར་ཤེས་པ་དེ་ཡང་འོད་གསལ་དུ་ཐིམ་པར་མོས་པ་བྱ་དགོས་པ་ཡིན་ཏེ། ཇི་སྐད་དུ། སྟེང་འོག་ཁྲོ་བོ་ཤིན་ཏུ་བཅས། ། རང་བཞིན་གྱི་ནི་སྣང་བ་ཉིད། ། རྣམ་ཤེས་ཕུང་པོར་ཞུགས་པ་སྟེ། ། རྣམ་ཤེས་ཕུང་པོ་འོད་གསལ་ལོ། ། ཞེས་གསུངས་པས་སོ། ། སྟེང་འོག་ཁྲོ་བོ་ཤིན་ཏུ་བཅས། ། ཞེས་པའི་ཤིན་ཏུ་བཅས་ཞེས་པའི་རེག་རྡོ་རྗེ་མའི་མིང་ཅན་མིན་ནམ་བཤད་དེ།
ཤིན་ཏུ་བདེ་བ་བསྐྱེད་པར་བྱེད་པའི་ཐབས་ཡིན་པས་སོ། ། རེག་བྱ་དང་ལུས་དབང་གཉིས་ཡུལ་ཡུལ་ཅན་ཡིན་པས། རེག་རྡོ་རྗེ་མའི་མིང་ཅན་རང་གི་རེག་བྱ་དང་། སྒྲིལ་སེལ་གྱི་མིང་ཅན་ལུས་དབང་གཉིས་མཉམ་དུ་བསྡུ་དགོས་པ་ལྟར་སྣང་ཡང་། གསང་འདུས་ཀྱི་མཁས་པ་སྔ་མ་དག་གི་འདི་བཞིན་དུ་མཛད་པས་སྐྱོན་མེད་པར་བཤད་དོ། ། རང་བཞིན་གྱི་ནི་སྣང་བ་ཉིད། ། ཅེས་པའི་རང་བཞིན་གྱི་སྣང་བ་ནི་རྣམ་པར་ཤེས་པ་གསུམ་གྱི་དབྱེ་གཞི་ཡིན་ལ། དེ་ཡང་འཇམ་དཔལ་གྱི་ངོ་བོར་བྱས་པའི་ཡིད་དབང་སྟེ་དེ་གཙོ་བོ་ལ་ཐིམ། དེ་ཡང་འོད་གསལ་ལ་བསྟིམ་སྟེ། ཕྱི་ནང་གི་སྐྱེ་མཆེད་ཀྱི་གཉིས་སྣང་གི་སྤྲོས་པ་ཐམས་ཅད་བཀག་སྟེ།
དེ་བཞིན་ཉིད་སྤྲོས་པ་ཐམས་ཅད་དང་བྲལ་བ་ལ་མཉམ་པར་འཇོག་དགོས་པ་ཡིན་ལ། དེ་ལས་ནི་ཕྱག་རྒྱ་ཆེན་པོའི་མཆོག་གི་དངོས་གྲུབ་ཐོབ་པར་གསུངས་ཏེ། རྩ་རྒྱུད་ལས། དམ་ཚིག་ཁུ་ཕྱུང་ཆོ་ག་བཞིན། ། འབྲས་བུ་འདོད་པས་བཏུང་བར་བྱ། ། དེ་བཞིན་གཤེགས་པའི་ཚོགས་བསད་ན། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་གསུངས་པས་སོ། ། དེ་ཡང་དེ་བཞིན་གཤེགས་པའི་ཚོགས་ནི་ལྷ་སོ་གཉིས་ཀྱི་ངོ་བོར་བྱས་པའི་ལྷག་མོས་ཅན་གྱི་ཕུང་ཁམས་རྣམས་ཡིན་ལ། བསད་པ་སྟེ་དེ་རྣམས་འོད་གསལ་དུ་འཇུག་པའམ་བསྟིམས་ན་དངོས་གྲུབ་རབ་མཆོག་སྟེ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ཞེས་པའི་དོན་ཡིན་ནོ། །
དེ་ཡང་ལྷག་མོས་འོད་གསལ་དུ་བསྡུ་བའི་ཚེ། འདོན་ཆ་ལ་ལུས་ཀྱི་ལྷ་རྣམ་སྣང་། སྤྱན་མ། གཟུགས་རྡོ་རྗེ། བྱམས་པ། སའི་སྙིང་པོ། གཤིན་རྗེ་གཤེད། མི་གཡོ་བ་རྣམས་འོད་གསལ་དུ་ཐིམ་ཞེས་སོགས་ལྷ་རྣམས་ཐིམ་པ་ལྟ་བུ་ཞིག་བརྗོད་དགོས་ཀྱང་། བསྒོམ་བྱ་ལ་ལྷའི་མིང་དང་ལྡན་པའི་ཕུང་ཁམས་སྐྱེ་མཆེད་རྣམས་འོད་གསལ་དུ་ཐིམ་པར་བསམ་དགོས་པ་ནི། སྔར་དྲངས་པའི་ལུང་དེ་དག་གིས་དངོས་སུ་བསྟན་པ་ལྟར་ཡིན་ལ།
ལུང་དེ་དག་ལས་བྱམས་པ་དང་ཁྲོ་བོ་རྣམས་ཀྱི་སྦྱང་གཞི་ཐིམ་ཚུལ་གསལ་བར་མ་བཤད་ཀྱང་། དེ་དག་ལ་ཡང་སྔ་མ་རྣམས་དང་མཚུངས་པར་རིགས་སོ་སོའམ་སྡེ་ཚན་དང་མཉམ་དུ་བསྡུ་དགོས་ཏེ། རྣམ་གཞག་རིམ་པ་ལས། གང་དག་གི་ཆ་ཤས་ལ་གནས་པ་དེ་དག་ནི་འདིར་རྣམ་པར་གཞག་པ་མེད་མོད་ཀྱི། འོན་ཀྱང་རིམ་གྱིས་དོན་དམ་པའི་བདེན་པ་ལ་འཇུག་གོ་ཞེས་གསུངས་པས་སོ། ། རྣལ་འབྱོར་པའི་ཕུང་ཁམས་སྐྱེ་མཆེད་ལ་ལྷའི་མིང་གིས་བརྗོད་རིགས་ཏེ། སྔར་རགས་པའི་ལྷག་མོས་ལུས་ལ་བསྡུས་པའི་ཚེ་ཕུང་ཁམས་སྐྱེ་མཆེད་དང་དབྱེར་མེད་དུ་བྱས་པས་སོ། ། ཡང་སྔར་གྱི་ལྷ་དེ་རྣམས་ལས་ནམ་སྙིང་རིན་འབྱུང་གི་རིགས་ཡིན་ཀྱང་འོད་དཔག་མེད་ཀྱི་སྡེ་ཚན་དུ་ཐིམ་པའི་རྒྱུ་མཚན་ནི། ནམ་སྙིང་སྣའི་ངོ་བོ་ཡིན་ལ། དེ་ཡུལ་དྲིའི་ངོ་བོ་དྲི་རྡོ་རྗེ་མ་དང་མཉམ་དུ་བསྡུ་དགོས་ཤིང་།
དེ་བཞིན་དུ་འཇིག་རྟེན་དབང་ཕྱུག་གི་མིང་ཅན་གྱི་ལྕེའི་དབང་པོ་ཡང་དོན་གྲུབ་ཀྱི་སྡེ་ཚན་རོ་རྡོ་རྗེ་མའི་ངོ་བོ་དང་མཉམ་དུ་བསྡུ་ཞིང་། འཇམ་དབྱངས་རྗེས་སུ་བྱས་པ་ཡང་ཡིད་དབང་རྗེས་ལ་བསྡུས་པས་དེའི་དབང་གིས་སོ། ། དེ་ལྟར་ཕྲ་བའི་ལྷག་མོས་འོད་གསལ་དུ་བསྡུ་བའི་ཚུལ་འདི་ནི། མདོར་བྱས་ལས། ལུས་ཀྱི་འཁོར་ལོ་རྟོགས་སངས་རྒྱས། ། རིམ་པ་ཇི་བཞིན་ཡང་དག་བརྩམས། ། དོན་དམ་པ་ཡི་འཁོར་ལོ་འདིས། ། དེ་བཞིན་ཉིད་ལ་ཞུགས་བྱས་པའི། ། དེ་བཞིན་གཤེགས་པའི་ཚོགས་བསད་ན། ། དངོས་གྲུབ་རབ་མཆོག་ཐོབ་པར་འགྱུར། །
འདི་དོན་རྡོ་རྗེ་ཕྲེང་བ་ལས། ། གསལ་བ་ཇི་བཞིན་རྣམ་ཕྱེ་སྟེ། ། ཞེས་གསུངས་ནས། དེ་ནས་གོང་དུ་དྲངས་པའི་གཟུགས་ཕུང་རྟོགས་དང་ཞེས་པ་ནས། རྣམ་པར་ཤེས་ཀྱང་འོད་གསལ་བའོ། ། ཞེས་པའི་བར་དང་། མདོ་བསྲེ་ལས། གཟུགས་ཕུང་རྟོགས་པའི་ཞེས་བྱ་བ་ལ་སོགས་པའི་དོན་དམ་པའི་དཀྱིལ་འཁོར་དུ་ཞུགས་ལ། ཞེས་གསུངས་པ་རྣམས་ཀྱིས་བསྟན་པ་ཡིན་ཞིང་། སྦྱང་གཞི་དང་སྦྱར་ན།
ལུས་ཅན་འཆི་བའི་ཚེ་གཟུགས་ཕུང་བསྡུས་པ་ན་ཡན་ལག་ཐམས་ཅད་ཕྲ་བ་དང་། ལུས་ཉམ་ཆུང་ཞིང་ནུས་མེད་དུ་གྱུར་ནས་འགྲོ་ལ། གཟུགས་ཕུང་བསྡུས་པ་དེའི་ཚེ། དེ་དང་མཉམ་དུ་སའི་ཁམས་ཀྱང་ཐིམ་འགྲོ་ཞིང་། དེ་ཐིམ་པ་ན་ལུས་ཀྱི་སྟོབས་ཤོར་བ་དང་། དེའི་ཚེ་ཡུལ་གཟུགས་ཀྱང་ཐིམ་སྟེ། དེ་ཐིམ་པ་ན་རང་གི་ལུས་ལ་མདངས་མེད་ཅིང་དྲི་མ་ཅན་དུ་འགྱུར་བ་དང་། གཟུགས་ཕུང་ཐིམ་པ་ན་མིག་དབང་ཡང་ཐིམ་འགྲོ་བས། དེའི་ཚེ་ན་མིག་གིས་གཟུགས་མི་མཐོང་། དེའི་ཚེ་ན་རྩ་རྒྱུས་ཉམས་ཏེ་དེས་ནུས་པ་མེད་པར་འགྲོ །
གཟུགས་ཕུང་ཐིམ་པ་ན་ལག་པ་གཡས་པ་དང་དཔུང་པ་གཡས་པའི་སྟོབས་ཉམས་ནས་ལག་པ་གཡོབ་པ་སོགས་མི་ནུས་པ་ཞིག་འབྱུང་བས། ཚུལ་དེ་དག་སྦྱང་གཞིར་བྱས་ནས་ཐོག་མར་གཟུགས་ཕུང་གི་ངོ་བོ་རྣམ་པར་སྣང་མཛད་དང་། དེའི་སྡེར་གཏོགས་པ་རྣམས་དང་བཅས་པ་འོད་གསལ་དུ་བསྡུས་པ་དེས་སྦྱོང་ཞིང་། དེའི་རྗེས་སུ་ཚོར་བའི་ཕུང་པོ་བསྡུ་པར་འགྱུར་ཏེ། དེའི་ཚེ་ན་ཚོར་བ་བདེ་སྡུག་སོགས་ཉམས་སུ་མི་མྱོང་། དེ་དང་དུས་མཉམ་དུ་ཆུ་ཁམས་མེ་ལ་ཐིམ་སྟེ། ལུས་ཀྱི་ཁྲག་ལ་སོགས་པ་གཤེར་བའི་ཆ་ཐམས་ཅད་སྐམ་པར་འགྱུར་བ་དང་། དེའི་ཚེ་རྣ་བའི་དབང་པོ་ཐིམ་སྟེ་སྒྲ་ཕྱི་ནང་དུ་གྲག་པ་གང་ཡང་མི་ཐོས་པ་དང་། དེ་དུས་ཡུལ་སྒྲ་ཐིམ་པས་རང་གི་རྣ་བས་སྒྲ་མི་ཐོས་པ་དང་། ལག་པ་གཡོན་པ་དང་དཔུང་པ་གཡོན་པའི་ནུས་པ་ཉམས་ནས་བྱ་བ་བྱེད་མི་ནུས་པ་འབྱུང་བས།
དེ་དག་སྦྱོང་བའི་ཕྱིར་དུ་རིན་འབྱུང་གི་ངོ་བོར་གནས་ཤིང་། དེའི་མིང་ཅན་ཚོར་ཕུང་སྡེར་གཏོགས་དང་བཅས་པ་འོད་གསལ་དུ་བསྡུས་པར་བསྒོམ་པ་ཡིན་ལ། དེ་ནས་ཚོར་ཕུང་ཐིམ་པའི་རྗེས་སུ་འདུ་ཤེས་ཀྱི་ཕུང་པོ་ཐིམ་འགྲོ་ཞིང་། དེའི་ཚེ་ཕ་མ་དང་ཉེ་ཚན་སོགས་རྐང་གཉིས་པའི་སེམས་ཅན་རྣམས་དང་། ཡུལ་གྱི་སྤུ་རིས་སོ་སོར་འབྱེད་པ་མི་དྲན་པ་དང་། དེའི་སྐབས་སུ་མེ་ཁམས་རླུང་ལ་ཐིམ་པས་ལུས་ཀྱི་དྲོད་ཉམས་པས་བཟའ་བཏུང་འཇུ་མི་ཐུབ་པ་སོགས་དང་། སྣའི་དབང་པོ་ཐིམ་པས་དབུགས་རྒྱུ་བ་ཞན་ཅིང་། ཡུལ་དྲི་ཐིམ་པས་རང་ལུས་ལ་དྲི་དྲོ་བར་མི་འགྱུར་བ་དང་། དེའི་ཚེ་ཁ་དང་པུས་མོ་གཡས་པའི་ནུས་པ་ཉམས་ནས་བྱ་བ་བྱེད་མི་ནུས་པས་འབྱུང་བ་དེ་དག་ནི་འདིར་རིན་འབྱུང་གི་སྡེ་ཚན་འོད་གསལ་དུ་བསྡུས་པའི་རྗེས་སུ་འོད་དཔག་མེད་ཀྱི་ངོ་བོ་དེའི་མིང་ཅན་འདུ་ཤེས་ཀྱི་ཕུང་པོ་སྡེ་ཚན་དང་བཅས་པ་འོད་གསལ་དུ་བསྡུས་པའི་ཉམས་ལན་གྱིས་སྦྱོང་བ་ཡིན་ནོ། ། འདུ་ཤེས་ཀྱི་ཕུང་པོའི་རྗེས་སུ་འདུ་བྱེད་ཀྱི་ཕུང་པོ་འགག་སྟེ།
དེའི་ཚེ་ན་ལུས་ཀྱི་བྱ་བ་གང་ལ་ཡང་འཇུག་པར་མི་འགྱུར་ཞིང་། དེ་དུས་རླུང་གི་ཁམས་རྣམ་པར་ཤེས་པ་ལ་ཐིམ་སྟེ་སྲོག་རླུང་སོགས་རླུང་བཅུ་པོ་རང་གི་གནས་ནས་འཕོ། དེའི་ཚེ་ལྕེའི་དབང་པོ་ཐིམ་ནས་ལྕེའི་རྩ་བ་སྦོམ་པ་དང་། ལྕེ་ཐུང་བ་དང་རྩ་བ་སྔོན་པོར་འགྱུར་ཞིང་། དེ་དང་དུས་མཉམ་པར་ཡུལ་རོ་ཡང་ཐིམ་སྟེ་རོ་ལ་དྲུག་ཉམས་སུ་མི་མྱོང་། དེ་བཞིན་དུ་གསང་གནས་དང་། པུས་མོ་གཡོན་པ་ཡང་ནུས་པ་ཉམས་ནས་རང་རང་གི་བྱ་བ་བྱེད་མི་ནུས་པ་འབྱུང་བ་དེ་དག་སྦྱང་གཞིར་བྱས་ནས་འདིར་དོན་གྲུབ་ཀྱི་ངོ་བོར་བྱམས་པའི་འདུ་བྱེད་ཀྱི་ཕུང་པོའི་སྡེ་ཚན་དང་བཅས་པ་འོད་གསལ་དུ་འཇུག་པའི་ཉམས་ལེན་བསྒོམ་པ་ཡིན་ནོ། ། དེ་ནས་ལུས་ཅན་འཆི་བའི་ཚེ་སྤྱི་གཙུག་དང་རྐང་པ་མཐིལ་གྱི་ནུས་པ་ཉམས་པས་རང་གི་བྱ་བ་བྱེད་མི་ནུས་པ་དང་། ཡུལ་རེག་བྱ་ཐིམ་པས་ལུས་ཀྱིས་རེག་བྱ་འཇམ་རྩུབ་སོགས་མི་ཚོར་བ་འབྱུང་བ་དང་། མཐར་ཡིད་དབང་བསྡུས་ནས་རྣམ་པར་ཤེས་པ་ལ་ཐིམ།
དེ་ཡང་འོད་གསལ་དུ་ཐིམ་འགྲོ་བ་དེ་སྦྱོང་བའི་ཕྱིར་དུ། སྟེང་འོག་གི་ཁྲོ་བོ་གཉིས་རེག་རྡོ་རྗེ་མ་དང་གསུམ་གྱི་ངོ་བོར་བྱས་པའི་སྦྱང་གཞི་དེ་གསུམ་འཇམ་དཔལ་གྱི་མིང་ཅན་ཡིད་ཀྱི་དབང་པོ་ལ་ཐིམ་པ་དང་། དེ་ཡང་མི་བསྐྱོད་པའི་ངོ་བོ་དེའི་མིང་ཅན་རྣམ་པར་ཤེས་པ་ལ་ཐིམ་སྟེ། མཐར་དེ་ཉིད་ཀྱང་འོད་གསལ་དུ་འཇུག་པའི་སྦྱང་གཞི་སྦྱོང་བྱེད་ཀྱི་ཉམས་ལེན་ཟབ་མོ་འདི་ལྟ་བུ་བསྒོམ་པ་ཡིན་ཏེ། འགོས་ཀྱི་སྟོང་ཐུན་ཆེན་པོ་ལས། ད་ནི་ལྷ་རྣམས་བསྡུ་བའི་སྦྱང་གཞི་བཤད་པར་བྱ་སྟེ། བསྐལ་པ་དང་པོའི་མི་འབྱུང་བའི་ལུས་སུ་གྱུར་ན། འཆི་བའི་དུས་སུ་གཟུགས་ཀྱི་ཕུང་པོའི་ཆོས་ཚོ་འགག་པ་ནི་ཤར་ཕྱོགས་ཀྱི་ལྷ་རྣམས་ཀྱི་སྦྱང་གཞིའོ། ། ཚོར་བའི་ཆོས་ཚོ་འགག་པ་ནི་ལྷོ་ཕྱོགས་ཀྱིའོ། ། འདུ་ཤེས་ཀྱི་ཆོས་ཚོ་འགག་པ་ནི་ནུབ་ཕྱོགས་ཀྱིའོ། །
འདུ་བྱེད་ཀྱི་ཆོས་ཚོ་འགག་པ་ནི་བྱང་ཕྱོགས་ཀྱིའོ། ། རྣམ་པར་ཤེས་པའི་ཆོས་ཚོ་འགག་པ་ནི་དབུས་ཀྱི་ལྷ་རྣམས་བསྡུས་པའི་འོ། ། ཞེས་དང་། རྡོ་རྗེ་འཆང་འོད་གསལ་དུ་འཇུག་པའི་སྦྱང་གཞི་ནི་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པའོ། ། ཞེས་དང་། རྣམ་གཞག་རིམ་པ་ལས། གཟུགས་ཀྱི་ཕུང་པོ་འོད་གསལ་དུ་ཞུགས་པའི་མཚན་མ་མཁས་པས་ཤེས་པར་བྱ་སྟེ། ཡན་ལག་ཐམས་ཅད་ཕྲ་བ་དང་། ལུས་ཀྱི་ཉམ་ཆུང་ཞིང་ལྷོད་པར་འགྱུར་རོ། ། མེ་ལོང་ལྟ་བུའི་ཡེ་ཤེས་ཐིམ་པ་ན་རབ་རིབ་ཏུ་འགྱུར་རོ། །
སའི་ཁམས་ཐིམ་པ་ན་ལུས་ཐམས་ཅད་སྐམ་པར་འགྱུར་རོ། ། མིག་གི་ཁམས་ཐིམ་པ་ན་མིག་འགྱུར་ཞིང་ཟུམ་པར་འགྱུར་རོ། ། ཡུལ་གཟུགས་ཐིམ་པ་ན་རང་གི་ལུས་ཀྱི་མདངས་མེད་ཅིང་དྲི་མ་ཅན་དུ་འགྱུར་རོ། ། ཞེས་པ་ནས། ཡུལ་རོ་ཐིམ་པ་ན་རོ་དྲུག་ཉམས་སུ་མི་མྱོང་ངོ་། ། ཞེས་པའི་བར་གསལ་བར་གསུངས་པ་ཡིན་ནོ། ། གསུམ་པ་དེ་ཉིད་སྔགས་ཀྱིས་བརྟན་པར་བྱ་བ་ནི། སྒྲུབ་ཐབས་ལས། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཐམས་ཅད་སྟོང་པ་འོད་གསལ་འཁོར་འདས་དེ་བཞིན་ཉིད་དུ་གྱུར།
ཅེས་གསུངས་པས་བསྟན་ཏེ། དེ་ཡང་མདོར་བསྡུ་ན་ཕུང་ཁམས་སྐྱེ་མཆེད་ཐམས་ཅད་འབྱུང་བ་བཞིར་འདུས། དེ་ཡང་ས་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་ཐིམ། རླུང་རྣམ་ཤེས་ལ་ཐིམ། རྣམ་ཤེས་འོད་གསལ་དུ་ཐིམ་ནས་འཆི་བའི་ཚེ། རང་བཞིན་བརྒྱད་ཅུའི་རྣམ་རྟོག་འགགས། སེམས་སྣང་མཆེད་གསུམ་ཡང་ཐིམ། སྟོང་པ་གསུམ་སྔོན་དུ་བྱས་པའི་འོད་གསལ་སྟོང་པ་ཉིད་མངོན་དུ་འགྱུར་ལ།
དེའི་སྦྱོང་བྱེད་ལྷག་མོས་འོད་གསལ་དུ་བསྡུས་པའི་ཕྱི་ནང་གི་ཆོས་ཐམས་ཅད་གཉིས་སྣང་གི་སྤྲོས་པ་བཀག་པའི་དེ་བཞིན་ཉིད་ལ་མཉམ་པར་བཞག་པའི་མཉམ་གཞག་དེ་ཉིད་དུ་བྱིན་གྱིས་རློབ་པའི་ཆེད་དུ་སྔགས་བརྗོད་པ་སྟེ། སྔགས་དོན་ནི། ཨོཾ་ནི་སྟོང་པ་ཉིད་དུ་ཁས་བླངས་པའི་དོན་ཡིན་ཞིང་། ཤུ་ནྱ་ཏ་ནི་སྟོང་པ་ཉིད། འོ་ན་རི་བོང་གི་རྭ་ལྟར་ཅི་ཡང་མེད་པའི་སྟོང་ཉིད་ཡིན་ནམ་སྙམ་ན། དེ་དགག་པའི་ཕྱིར་ཛྙཱ་ན་སྟེ་ཡེ་ཤེས་ཡིན་ལ། དེ་ཡང་གསལ་བ་ཙམ་མི་འགག་པའོ། ། དེས་ན་སྟོང་པའི་ཚེ་ན་ཡང་འཚོལ་མཁན་གྱི་གསལ་བ་མི་འགག་པས་གསལ་བ་མི་འགག་པ་དང་། གསལ་བ་རྙེད་པ་གཉིས་གཅིག་ཏུ་འཁྲུལ་པར་མི་བྱའོ། ། དེ་ཉིད་བཛྲ་ནི་རྡོ་རྗེ་སྟེ་ཕར་མཚན་རྟོག་འཇོམས་ཤིང་།
ཚུར་གང་གིས་ཀྱང་མི་ཤིགས་པའོ། ། སྭ་བྷཱ་ཝ་ནི་རང་བཞིན་ཏེ་གསལ་བ་དང་སྟོང་པ་ཟུང་དུ་འཇུག་པའི་རང་བཞིན་ཞེས་པའི་དོན་ཏོ། ། ཨཏྨ་ཀོ྅ཧཾ་བདག་ཉིད་ངའོ་ཞེས་པའི་དོན་ཡིན་ལ། དེས་ན་ཕུང་ཁམས་སྐྱེ་མཆེད་སོགས་ཆོས་ཐམས་ཅད་རང་གི་ངོ་བོའི་སྒོ་ནས་མ་གྲུབ་པས་སྟོང་པ། སྟོང་ཙམ་ཉིད་ནས་གསལ་བ་ཙམ་ཞིག་སྣང་བས་ན་འོད་གསལ་བ། མདོར་ན་འཁོར་བ་དང་མྱང་འདས་དབྱེར་མེད་པའི་སྤྲོས་བྲལ་དེ་བཞིན་ཉིད་དུ་འགྱུར་པར་བསྒོམ་པ་ནི་དེ་བཞིན་ལས་བྱང་ཆུབ་པའོ། ། དེ་བཞིན་ཉིད་དེ་ལ་ཆོས་ཀྱི་སྐུ་དང་། ཐམས་ཅད་སྟོང་པ་དང་མྱ་ངན་ལས་འདས་པ་ཞེས་བྱ་སྟེ། མདོར་བྱས་ལས། མྱ་ངན་འདས་པས་ཀུན་ཏུ་སྟོང་། །
ཆོས་ཀྱི་སྐུར་ཡང་བཤད་པ་ཡིན། ། ཞེས་གསུངས་པས་སོ། ། དེ་ལྟར་སྔགས་ཀྱི་བརྟན་པར་བྱ་བའི་ཚུལ་དེ་ནི། མདོར་བྱས་ལས། བརྟན་པར་བྱ་བའི་དོན་དུ་ནི། ། གསང་སྔགས་འདི་ནི་བརྗོད་པར་བྱ། ། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷ་ཝ་ཨཏྨ་ཀོ྅ཧཾ། འདི་ནི་དོན་དམ་དཀྱིལ་འཁོར་ཏེ། ། སྣང་བ་མེད་ཅིང་མཚན་ཉིད་མེད། ། དོན་དམ་བདེན་པ་ཞེས་བྱ་བ། །
དེ་བཞིན་གཤེགས་པ་ཀུན་གྱི་གནས། ། ཞེས་དང་། མདོ་བསྲེ་ལས། ལེའུ་གསུམ་པ་ལས། ཨོཾ་ཤུ་ནྱ་ཏ་ཛྙཱ་ན་ཞེས་བྱ་བ་ལ་སོགས་པ་གསུངས་པའི་སྔགས་ཀྱི་བྱིན་གྱིས་བརླབས་སོ། ། ཞེས་གསུངས་པ་རྣམས་ཀྱིས་གསལ་བར་བསྟན་པ་ཡིན་ནོ། ། གཉིས་པ་ཟླ་བ་ལས་བྱང་ཆུབ་པ་ནི། སྒྲུབ་ཐབས་ལས། སྟོང་པའི་ངང་ལས་གཞལ་ཡས་ཁང་གི་དབུས་ཀྱི་ནམ་མཁར་ཧཱུྃ་སྔོན་པོ་ལས་ཉི་མའི་དཀྱིལ་འཁོར། ཞེས་པ་ནས།
ཨོཾ་དྷརྨཱ་དྷ་ཏུ་སྭ་བྷཱ་ཝ་ཨཏྨ་ཀོ྅ཧཾ། ཞེས་གསུངས་པའི་བར་གསུངས་པས་བསྟན་ཏེ། དེ་དག་གི་དོན་ཡང་ལྷག་མོས་འོད་གསལ་དུ་བསྟིམ་པའི་འོད་གསལ་སྟོང་པ་ཉིད་དེའི་ངང་ལས། སྔར་གྱི་གཞལ་ཡས་ཁང་གི་མཚན་ཉིད་གོང་དུ་བཤད་པ་དང་ལྡན་པ་དེའི་དབུས་ཀྱི་ཐད་ཀྱི་ནམ་མཁར་རང་གི་སེམས་དེ་ཉིད་རྣམ་པར་ཤེས་པའི་རྟེན་ཧཱུྃ་སྔོན་པོའི་རྣམ་པར་ལངས། དེ་ཡོངས་སུ་གྱུར་པ་ལས་ཉི་མའི་དཀྱིལ་འཁོར། དེའི་སྟེང་དུ་ཨོཾ་ཁ་དོག་དཀར་པོ་གཅིག་བསམ། དེ་ལས་ཟླ་བའི་དཀྱིལ་འཁོར་གཅིག་བསྒོམ། ཟླ་བ་དེའི་སྟེང་དུ་ཨཿཁ་དོག་དམར་པོ་དེ་ལས་པདྨ་དམར་པོ་འདབ་མ་བརྒྱད་པ་གཅིག་བསྒོམ། པདྨ་དེའི་སྟེང་དུ་ཨོཾ་དཀར་པོ། ཨཱཿདམར་པོ།
ཧཱུྃ་མཐིང་ནག་གི་རྣམ་པ་ཅན་གྱི་ཡི་གེ་དེ་རྣམས་སྟེང་ནས་སྟེང་དུ་སྟེ་ཧཱུྃ་གི་སྟེང་དུ་སོར་གཉིས་ཙམ་དུ་ཨཱཿདང་། དེའི་ཡང་སོར་གཉིས་ཙམ་གྱི་སྟེང་དུ་ཨོཾ་བརྩེགས་པ། དེ་ཡང་རང་གི་མདུན་གྱི་ནམ་མཁའ་ལྟ་བུར་དེ་ལྟར་བསྒོམ་པ་ནི་མིན་གྱི། རང་གི་སེམས་ཉིད་དེ་དང་དེའི་རྣམ་པར་རིམ་པ་བཞིན་བསྒོམ་པ་ཡིན་ལ། དེ་རྣམས་ཀྱི་ནང་ནས་ཡིག་འབྲུ་གསུམ་པོ་དང་། པདྨ་ཡས་ཏེ་སྟེང་ནས་མར་ཟླ་བ་ལ་སྐར་མདའ་གཅིག་ལ་གཅིག་ཐིམ་པ་བཞིན་དུ་ཐིམ། ཚུལ་དེ་བཞིན་དུ་འོག་གི་ཉི་མ་མས་ནས་ཡར་ཐིམ་སྟེ། དེ་ཐམས་ཅད་གཅིག་ཏུ་འདུས་པ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཚེས་བཅོ་ལྔའི་ཟླ་བ་ཉ་གང་བ་ལྟ་བུར་གྱུར་པར་བསྒོམ། དེ་ལྟ་བུའི་ཟླ་བ་ལས་འོད་ཟེར་ཕྱོགས་ཐམས་ཅད་དུ་འཕྲོས་པས་ཕྱི་ནང་གིས་བསྡུས་པའི་ཆོས་ཐམས་ཅད་ལ་ཕོག་པས་བརྟན་པ་སྣོད་ཀྱི་འཇིག་རྟེན་དང་། གཡོ་བ་བཅུད་ཀྱི་སེམས་ཅན་སོགས་ཐམས་ཅད་ཚུར་བསྡུས་ནས་ཟླ་བ་དེ་ཉིད་ལ་ཐིམ་པས།
རང་གི་སེམས་འདི་ཉིད་ཟླ་བའི་དཀྱིལ་འཁོར་གྱི་རྣམ་པ་ཅན་འོད་གསལ་བའི་བདག་ཉིད་དུ་གྱུར་པར་བསྒོམ་པ་སྟེ། དེ་ལ་ང་རྒྱལ་འཛིན་པ་ནི། ཨོཾ་མགོ་འདྲེན་པ། དྷརྨཱ་ཞེས་པ་ནི་ཆོས། དྷ་ཏུ་ནི་དབྱིངས། སྭ་བྷཱ་ཝ་ནི་རང་བཞིན། ཨཏྨ་ཀོ྅ཧཾ་ནི་བདག་ཡིན་ཞེས་པ་སྟེ། དེ་ལྟར་ང་རྒྱལ་འཛིན་པ་ནི་ཟླ་བ་ལས་བྱང་ཆུབ་པའོ། ། དེ་ལྟར་ཡང་མདོར་བྱས་ལས། འོད་གསལ་བར་རབ་ཞུགས་ནས། །
ལྡང་བ་ཡང་ནི་བརྟག་པར་བྱ། ། སྔགས་ཀྱི་སྐུ་ཡི་སྦྱོར་བ་ཡིས། ། ལྷ་ཡི་སྐུ་ལ་དམིགས་པར་བྱ། ། ནམ་མཁའི་ཁམས་ཀྱི་དབུས་གནས་པར། ། ཉི་མའི་དཀྱིལ་འཁོར་བསྒོམ་པར་བྱ། ། སྔགས་པས་དེ་ཡི་སྟེང་དུ་ཡང་། ། ཟླ་བའི་དཀྱིལ་འཁོར་བསྒོམ་པར་བྱ། ། དེར་ནི་པདྨ་འདབ་བརྒྱད་པ། ། ཁ་དོག་དམར་པོ་བསྒོམ་པར་བྱ། ། པདྨའི་སྟེང་དུ་སྔགས་ཆེན་པོ། །
ཡི་གེ་གསུམ་ནི་བསམ་པར་བྱ། ། སྔགས་དང་པདྨ་ཉི་མ་དག ། ཟླ་བའི་དཀྱིལ་འཁོར་ལ་ཞུགས་པས། ། ཟླ་བའི་དཀྱིལ་འཁོར་ཀུན་རྫོགས་གྱུར། ། བྱང་ཆུབ་སེམས་སུ་རྣམ་པར་བརྟག ། རྒྱུ་དང་མི་རྒྱུ་ཐམས་ཅད་ཀྱང་། ། དེ་ཉིད་དུ་ནི་རྣམ་བསམ་ཞིང་། ། བརྟན་པར་བྱ་བའི་དོན་དུ་ནི། གསང་སྔགས་འདི་ནི་བརྗོད་པར་བྱ། ། ཨོཾ་དྷརྨཱ་དྷ་ཏུ་སྭ་བྷ་ཝ་ཨཏྨ་ཀོ྅ཧཾ།
ཞེས་དང་། མདོ་བསྲེ་ལས། དེ་ནས་ལྡང་བར་གྱུར་པ་ནི་ཡེ་ཤེས་རྒྱ་མཚོ་ལས་ཉི་མའི་དཀྱིལ་འཁོར་ཏེ། དེའི་སྟེང་དུ་ཟླ་བའི་དཀྱིལ་འཁོར། ཡང་དེའི་སྟེང་དུ་པདྨ་རྒྱས་པ། པདྨའི་སྟེང་དུ་ཡི་གེ་གསུམ་བཀོད་དེ། དེ་ཐམས་ཅད་བསྡུས་ནས་ཟླ་བའི་དཀྱིལ་འཁོར་འདྲ་བར་ཡོངས་སུ་གྱུར་པར་བལྟས་ལ། དེ་ལས་བྱུང་བའི་འོད་ཟེར་གྱི་འཕྲོ་འདུ་བསྐྱེད་ནས་སེམས་ཅན་གྱི་ཁམས་རྣམས་ཡེ་ཤེས་ཀྱི་བདག་ཉིད་ཟླ་བའི་དཀྱིལ་འཁོར་དེ་ཉིད་ལ་རྗེས་སུ་ཞུགས་ལ། ལེའུ་གསུམ་པ་ལས། ཨོཾ་དྷརྨཱ་དྷ་ཏུ་ཞེས་བྱ་བ་ལ་སོགས་པ་གསུངས་པའི་སྔགས་ཀྱིས་བརྟན་པར་བྱ་བ་འདི་ནི་རྣལ་འབྱོར་ཏེ།
ཞེས་པ་དང་། འགྲེལ་ཆེན་སྒྲོན་གསལ་གྱི་ལེའུ་བཅུ་གཅིག་པ་ལས། ཨོཾ་ལ་སོགས་པའི་ཡི་གེ་གསུམ་གྱིས་ཟླ་བ་དང་ཉི་མ་དང་པདྨ་བསྐྱེད་ལ། པདྨའི་ལྟེ་བའི་སྟེང་དུ་ཡི་གེ་གསུམ་རྣམ་པར་བསམ་ནས། དེ་ཐམས་ཅད་ཡོངས་སུ་གྱུར་པ་ལས་གསལ་བའི་དཀྱིལ་འཁོར་ཏེ་ཟླ་བའི་དཀྱིལ་འཁོར་རྣམ་པར་བསམ་པར་བྱའོ། ། ཞེས་གསུངས་པ་ཡིན་ལ། འོ་ན་མངོན་བྱང་ལྔ་ལས་ཟླ་བ་ལས་བྱང་ཆུབ་པ་འདིས་སྦྱང་གཞི་གང་ཡིན་སྙམ་ན། གོང་དུ་བསྟན་པ་ལྟར་བསྐལ་པ་དང་པོའི་མི་ཕུང་ཁམས་སྐྱེ་མཆེད་རིམ་གྱིས་བསྡུས་ནས་ཤི་བ་ན་སྲིད་པ་བར་དོའི་ལུས་ལེན་པ་ཡིན་ཞིང་། དེ་དུས་སྐྱེ་སྲིད་འཚོལ་བའི་ངང་ཚུལ་ཅན་ཡིན་པ་ལས། བར་དོ་དེ་སྐྱེ་བ་ལེན་པའི་རྐྱེན་ཚང་བ་མ་རྙེད་ན་ཞག་བདུན་དུ་བར་དོར་གནས་ལ།
རྐྱེན་ཚང་བ་རྙེད་ན་སྐྱེ་བ་མྱུར་དུ་ལེན་པས། དེ་ལ་སྐྱེ་བ་ལེན་པ་ལ་ཕ་མ་སོགས་ཚང་དགོས་པ་ལྟར་ཕའི་དབང་པོ་རྒྱས་པའི་སྦྱོང་བྱེད་དུ། འདིར་འོག་ཏུ་ཧཱུྃ་ལས་ཉི་མའི་དཀྱིལ་འཁོར། དེའི་སྟེང་དུ་ཨཱཿལས་པདྨ་དམར་པོ་འདབ་བརྒྱད་བསྒོམས་པས་ནི་མའི་པདྨ་རྒྱས་པ་སྦྱོང་། ཕ་མ་ཕན་ཚུན་རྗེས་སུ་ཆགས་པ་སྦྱོང་བའི་ཆེད་དུ་བར་དེར་ཨོཾ་ལས་ཟླ་བའི་དཀྱིལ་འཁོར་བསྒོམ་པ། དེའི་སྟེང་གི་ཡིག་འབྲུ་གསུམ་གྱིས་ནི་བར་དོའི་གནས་སྐབས་ཀྱི་ལུས་ངག་ཡིད་གསུམ་སྦྱོང་བ་ཡིན་ཏེ། མདོར་བྱས་ལས། པདྨའི་སྟེང་དུ་སྔགས་ཆེན་པོ། ། ཡི་གེ་གསུམ་ཡང་བསྒོམ་པར་བྱ། ། ཞེས་གསུངས་པའི་སྔགས་ཆེན་པོ་སྟེ།
བར་དོ་སྦྱོང་བྱེད་དུ་ཡི་གེ་གསུམ་བསྒོམ་དགོས་པར་བཤད་པས་སོ། ། དེའི་ཚེ་བར་སྲིད་དེ་ཐག་རིང་པོ་ནས་ཕ་མ་ཉལ་པོ་བྱེད་པ་མཐོང་ནས། ཕྱིན་ཅི་ལོག་གི་བསམ་པས་རྟ་བཞོན་པ་བཞིན་དུ་རླུང་གི་བཞོན་པ་ལ་བཞོན་ཏེ་ཤིན་ཏུ་མྱུར་བར་འོངས་ཏེ་ཕྲག་དོག་གི་དབང་གིས་ཕ་མ་གཉིས་འབྲལ་བར་བསམ་སྟེ་སྐྲ་ནས་འཐེན་པའི་རྣམ་པས་སྤྱི་གཙུག་ནས་འཇུག་པའམ། འོ་བྱེད་པའི་བསམ་པས་ཁ་ནས་ཞུགས་ཏེ། ཕའི་ཁམས་དཀར་ཆ་དང་བསྡོངས་ནས་མའི་མངལ་དུ་འཇུག་པ་ཡིན་གྱི། མའི་ཁམས་དམར་ཆ་ནི་རེག་པ་ཚ་བའི་རང་བཞིན་ཡིན་ཞིང་བཟོད་པར་མི་ནུས་པས་དེ་དང་ལྷན་ཅིག་མི་འཇུག་པ་ཡིན་ནོ། ། དེ་ལྟ་བུའི་བར་དོའི་རྣམ་ཤེས་དང་། ཕ་མའི་ཁམས་དཀར་དམར་གསུམ་འདྲེས་ཏེ་འཛག་པའི་བདེ་བས་བརྒྱན་ཏེ་མེར་མེར་པོར་གྱུར་ཏེ། མངལ་གྱི་གནས་སྐབས་དང་པོ་དེ་ནི་འདིར་ཡི་གེ་གསུམ་པདྨ་དང་བཅས་པ་ཟླ་བ་ལ་མར་ཐིམ། ཉི་མ་ཡར་ཐིམ་སྟེ་ཟླ་བའི་དཀྱིལ་འཁོར་དུ་བསྒོམ་པ་དེས་སྦྱོང་བ་ཡིན་ལ།
ཕ་མ་སྙོམས་འཇུག་བྱེད་པའི་ཚེ་ཕ་སྟེང་དང་མ་འོག་ཏུ་གནས་ཀྱང་། འདིར་ཉི་མ་འོག་དང་། པདྨ་སྟེང་དུ་བྱས་པ་ནི། ཕའི་རྡོ་རྗེའི་ཐིག་ལེ་ཡར་འཕེན་མའི་རཀྟ་མར་འབབ་པའི་དབང་དུ་བྱས་པས་སྦྱང་གཞི་སྦྱོང་བྱེད་མི་འགྲིག་པའི་སྐྱོན་ཡང་མེད་དོ། ། བར་དོའི་ཤེས་པ་དེ་ཁུ་ཁྲག་གི་དུས་སུ་ཆུད་ནས་རླུང་སེམས་ནང་དུ་བཅིངས་པ་ན་རླུང་ནང་དུ་བཀག་པའི་སྟོབས་ཀྱིས་སྔོན་འདི་དང་འདིར་སྐྱེ་བ་བླངས་ཤིང་། བྱ་བ་འདི་དང་འདི་བྱས་སོ་ཞེས་པ་ལ་སོགས་པ་བྱ་བ་སྣ་ཚོགས་དྲན་པའི་ཟག་བཅས་ཀྱི་མངོན་ཤེས་འཆར་བ་དེ་ཟླ་བ་ལ་འོད་ཟེར་འཕྲོས་སྣོད་བཅུད་བསྡུས་ནས་སེམས་ཟླ་བའི་དཀྱིལ་འཁོར་ཆ་ཤས་ཡོངས་སུ་སྤང་བར་བསྒོམ་པ་དེས་སྦྱོང་བ་ཡིན་ཏེ། སྟོང་ཐུན་ཆེན་མོ་ལས། ང་ནི་མངོན་པར་བྱང་ཆུབ་པ་ལྔའི་སྦྱང་གཞི་ནི། མངལ་ན་གནས་པའི་གནས་སྐབས་བརྒྱད་ཡོད་པ་ལས་ལྔའོ། ། དེ་ཡང་ཉམས་བདེ་ཞིང་མངལ་དུ་བུ་འཛིན་ནུས་པའི་གནས་སྐབས་སུ་ཟླ་མཚན་དང་ལྡན་ཏེ།
བུད་མེད་ཁ་ཅིག་ཞག་བདུན་ན་རྒྱུ་ལ། ཞག་གསུམ་ན་ཆད་པའི་དུས་ཚོད་དང་། དེའི་དུས་སུ་ཕ་མ་ཕྲད་པར་གྱུར་ཅིང་ཆགས་པ་དང་དྲི་ཟ་ཉེ་བར་གནས་པའི་གནས་སྐབས་གསུམ་མངོན་དུ་གྱུར་དུས་སུ་བར་ཆོད་སྐྱེ་གནས་ཀྱི་ངེས་པ་མེད་ལ། སྐྱེ་གནས་དེ་རླུང་མཁྲིས་ལ་སོགས་པས་མ་རུང་པར་མ་བྱས་ནས་ཤ་འབྲུམ་དང་། ཏིལ་འབྲུ་དང་། ཁ་ཤིང་རྟ་དང་། དུང་འདྲ་བ་དང་། མཚན་མ་ཡོད་པ་དང་། ཡོ་བའི་སྐྱོན་དང་། ས་འོག་གི་སྐྱོན་ཕ་མ་གཉིས་གཅིག་གི་བྱུང་བ་ལ་གཅིག་མ་བྱུང་པའི་དེ་རེ་རེའི་རུལ་ལམ་གཉིས་ཀའི་རུལ་པ་མེད་པ་ལས་ཀྱི་ངེས་པ་ཕ་མ་གཉིས་དང་རང་གི་བུར་གྱུར་པའི་ལས་བསགས་ན་མངལ་དུ་འཇུག་གོ །
ཞེས་པ་ནས། དེའི་དུས་སྐབས་སུ་རྣམ་པར་ཤེས་པ་གནས་གྱུར་པ་ནི་ཉིང་མཚམས་སྦྱར་བ་སྟེ་མེར་མེར་པོའི་གནས་སྐབས། དེ་ཙམ་ན་དབང་པོ་བཞི་ས་བོན་ཙམ་ལ་ལུས་དབང་ནི་དངོས་སུ་ཡོད་དོ། ། དབང་རྟེན་ཡང་ཡོད་དོ། ། ཞེས་པའི་བར་དང་། རྣམ་གཞག་རིམ་པ་ལས། དེ་ནས་དྲི་ཟ་ཉེ་བར་འཁོར་གྱི་སེམས་ཅན་གནས་སྐབས་གསུམ་ཉེ་བར་གྱུར་པས། མའི་རུམ་དུ་དེ་མངལ་དུ་འཇུག་པར་གྱུར་ཏེ། མ་ནད་མེད་པ་དང་། ཁྲག་དང་ཁུ་བ་དང་།
ཕ་དང་མ་རྗེས་སུ་ཆགས་པར་གྱུར་པའོ། ། དེ་ནས་དེ་དག་ཕན་ཚུན་རྗེས་སུ་ཞུགས་པའི་རྡོ་རྗེ་བྱིན་གྱིས་བརླབས་པས། འཁྱུད་པ་དང་འོ་བྱ་བ་ལ་སོགས་པའི་ལས་བྱས་པས། དབང་པོ་གཉིས་རྣམ་པར་སྦྱོར་བ་མཐོང་བར་གྱུར་པ་ཉེ་བར་ལེན་པའི་ཕྱིར་སྲིད་པ་བར་མ་ཡོང་སྟེ། རྟ་བཞོན་པ་བཞིན་དུ་རྣམ་པར་ཤེས་པའི་བདག་པོ་ཐུགས་རྡོ་རྗེ་རླུང་གི་བཞོན་པ་ལ་ཡང་དག་པར་བཞོན་ཏེ་ཤིན་ཏུ་མྱུར་བར་སོང་ཞིང་། སྐད་ཅིག་མ་གཅིག་གམ་ཡུད་ཙམ་གྱི་ཡེ་ཤེས་སེམས་དཔའ་ལྟར་རྣམ་པར་སྣང་མཛད་ཀྱི་སྒོ་ནས་ཞུགས་ཏེ། ཡེ་ཤེས་ཀྱི་ས་ཐོབ་ནས་ཐབས་ཀྱི་ཡེ་ཤེས་དང་ལྷན་ཅིག་གཉིས་སུ་མེད་པར་གྱུར་ནས། ཤིན་ཏུ་དགའ་བར་ཆུད་པའི་སྙིང་པོ་ཡིན་ཏེ། ཞེས་གསུངས་པས་སོ། ། མདོར་བསྡུ་ན་སྤྱིར་སྲིད་པ་ལ།
འཆི་བའི་སྲིད་པ། བར་མ་དོའི་སྲིད་པ། སྐྱེ་བའི་སྲིད་པ་དང་གསུམ་དུ་གསུངས་པའི་གསུམ་ཆར་དང་པོའི་རྣལ་འབྱོར་སྒོམ་པས་སྦྱོང་ལ། སྐྱེ་བའི་སྲིད་པ་ལ་ཡང་། བརྫུས་ཏེ་སྐྱེ་བ། མངལ་ནས་སྐྱེ་བ། དྲོད་གཤེར་ལས་སྐྱེ་བ། སྒོང་ང་ལས་སྐྱེ་བ་སྟེ་བཞི་ཡོད་ཀྱང་། འདིར་གསང་བ་འདུས་པའི་རྣལ་འབྱོར་པས་སྐྱེ་གནས་ཁྱད་པར་ཅན་མངལ་སྐྱེས་དེ་སྦྱང་གཞིར་བྱས་ནས། རྣལ་འབྱོར་བཞིའི་ནང་ནས་དང་པོའི་རྣལ་འབྱོར་བསྒོམ་པ་ཡིན་པར་བཤད་པ་ཡིན་ནོ། །
འཆི་སྲིད་དང་། བར་སྲིད་ཀྱང་སྐྱེ་བ་སྔ་མའི་དེ་གཉིས་ཀྱི་དབང་དུ་བྱས་པ་ཡིན་ཏེ། སྟོང་ཐུན་ཆེན་མོ་ལས། དེ་ལྟར་ན་འགལ་བར་འགྱུར་ཏེ་རྫོགས་རིམ་འོད་གསལ་གྱི་སྦྱང་གཞི་ཡིན་པས་འདྲེས་སོ་ཞེ་ན་མ་ཡིན་ཏེ། ཡུལ་དང་དུས་དང་རྣམ་པས་བྱེ་བྲག་ཏུ་བྱས་ཏེ། བསྐལ་པ་དང་པོའི་མི་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ལྷག་མོས་བསྡུ་བའི་སྦྱང་གཞི་ཡིན་ལ། ཕྱིས་མངལ་ཁ་བརྒྱུད་པའི་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པའི་སྦྱང་གཞི་ནི་འོད་གསལ་གྱི་སྦྱང་གཞིའོ། ། སྒྲུབ་པ་པོ་དང་སྦྱར་ན་སྐྱེ་བ་སྔ་མའི་འཆི་བ་འོད་གསལ་ནི་ལྷག་མོས་བསྡུས་པའི་སྦྱང་གཞི་ཡིན་ལ། ད་ལྟར་གྱི་འཆི་བ་འོད་གསལ་ནི་རྫོགས་རིམ་གྱི་འོད་གསལ་གྱི་སྦྱང་གཞིའང་ཡིན་ནོ། ། ཞེས་གསུངས་པའི་ཕྱིར་རོ། །
དེ་ལྟར་མངོན་བྱང་ལྔའི་ནང་ནས་དེ་བཞིན་ཉིད་ལས་བྱང་ཆུབ་པ་དང་། ཟླ་བ་ལས་བྱང་ཆུབ་པ་གཉིས་ནི། རྣལ་འབྱོར་བཞིའི་ནང་ནས་རྣལ་འབྱོར་གྱི་ཏིང་ངེ་འཛིན་ཏེ་འདིར་ལྷག་མོས་ཀྱི་ལྷ་རྣམས་ལུས་ལ་བསྡུས་ནས་ཕུང་ཁམས་སྐྱེ་མཆེད་དང་དབྱེར་མེད་དུ་བྱས་པས་རང་རྒྱུད་ལ་ཡེ་ཤེས་ཁྱད་པར་ཅན་སྐྱེ་ཞིང་། ཟླ་བ་ལས་བྱང་ཆུབ་ཡན་ཆད་རྣལ་འབྱོར་དུ་བྱས་པས་ཡོ་གར་ཟླ་བ་རྡོ་རྗེ་སོགས་མཉམ་སྦྱོར་ལ་རྣལ་འབྱོར་དུ་གསུངས་པ་དང་ཆ་འདྲ་ཞིང་། རིམ་ལྔར། འདིར་ནི་རྡོ་རྗེ་འབྱུང་བ་ཡི། ། རྣལ་འབྱོར་པ་ཡི་ཐབས་སུ་བཤད། ། སེམས་དང་སེམས་བྱུང་འདུས་པ་སྟེ། ། ཤེས་རབ་ཐབས་སུ་འདུས་པ་ལས། ། ལྷ་ཡི་གཟུགས་ནི་འབྱུང་བར་འགྱུར། །
ཞེས་གསུངས་པ་དང་ཡང་མཐུན་ལ། ཡང་རང་རྒྱུད་ལ་ཐོག་མར་ཉམས་མྱོང་གི་ཡེ་ཤེས་སྐྱེ་བ་ཙམ་ལ་རྣལ་འབྱོར་ཞེས་བྱ་སྟེ། མདོ་བསྲེར་རྣམ་སྣང་སྒྱུ་དྲའི་ལུང་དྲངས་པ་ལས། ཡེ་ཤེས་ཙམ་ལ་སྙོམས་འཇུག་པ། ། རྣལ་འབྱོར་ཡིན་པར་ཤེས་པར་བྱ། ། ཞེས་གསུངས་པས་སོ། ། གཉིས་པ་རྗེས་སུ་རྣལ་འབྱོར་ནི། མངོན་བྱང་ལྔའི་ནང་ནས་ས་བོན་ལས་བྱང་ཆུབ་པ་དང་། ཕྱག་མཚན་ལས་བྱང་ཆུབ་པ་དང་། སྐུ་རྫོགས་པ་ལས་བྱང་ཆུབ་པ་དང་གསུམ་ལ་བཤད་དེ།
དང་པོ་ནི། སྒྲུབ་ཐབས་ལས། ཟླ་བའི་སྟེང་དུ་ཨོཾ་ཨཱཿཧཱུྃ། ཞེས་གསུངས་པས་བསྟན་ཏེ། དེ་ཡང་སྔར་གྱི་ཟླ་བ་དེའི་སྟེང་དུ་ཆུ་ལས་ཆུ་བུར་རྡོལ་བ་ལྟར་ཨོཾ་ཨཱཿཧཱུྃ་གི་ཡི་གེ་གསུམ་བྱུང་བར་བསྒོམ་པ་ཡིན་ཏེ། སྟོང་ཐུན་ཆེན་མོ་ལས། ཆུ་ལས་ཆུ་བུར་རྡོལ་བའི་ཚུལ་གྱིས་ཡི་གེ་གསུམ་བྱུང་ཞེས་བཤད་པས་སོ། ། གཉིས་པ་ཕྱག་མཚན་ལས་བྱང་ཆུབ་པ་ནི། སྒྲུབ་ཐབས་ལས། དེ་ལས་འོད་འཕྲོས་ཕྱོགས་བཅུ་ནས་རིགས་ལྔ་འཁོར་བཅས་སྤྱན་དྲངས་ཏེ་ཡི་གེ་འབྲུ་གསུམ་ལ་ཐིམ་པས་རྡོ་རྗེ་དཀར་པོ་རྩེ་ལྔ་པ་ཨོཾ་ཨཱཿཧཱུྃ་གིས་མཚན་པར་གྱུར།
བཛྲ་ཨཏྨ་ཀོ྅ཧཾ། ཞེས་གསུངས་པས་བསྟན་ཏེ། དེ་ཡང་ཡིག་འབྲུ་གསུམ་པོ་དེ་ལས་འོད་ཟེར་ཕྱིར་འཕྲོས་ཕྱོགས་བཅུ་ནས་དེ་བཞིན་གཤེགས་པ་རིགས་ལྔ་འཁོར་དང་བཅས་པ་སྤྱན་དྲངས་ཏེ་ཡིག་འབྲུ་གསུམ་པོ་དེ་ལ་ཐིམ་པས། རྡོ་རྗེ་དཀར་པོ་རྩེ་ལྔ་པ་ལྟེ་བར་ཨོཾ་ཨཱཿཧཱུྃ་མཚན་པར་གྱུར་པར་བསྒོམ་པ་སྟེ། མཚན་པའི་ཚུལ་ཡང་ཤེལ་ལ་ཡིག་འབྲུའི་གཟུགས་བརྙན་ཤར་བ་ལྟ་བུ་ཞིག་ལ་བཤད་ལ། དེ་ནས་རྡོ་རྗེ་དེ་ལ་ང་རྒྱལ་བཟུང་སྟེ་བསྒོམ་པ་ནི། བཛྲ་སྟེ་རྡོ་རྗེ། ཨཏྨ་ཀོ྅ཧཾ་ནི་བདག་སྟེ། རིགས་ལྔའི་ངོ་བོ་རྡོ་རྗེ་བདག་གོ་སྙམ་དུ་བསྒོམ་མོ། ། ས་བོན་ལས་བྱང་ཆུབ་པ་འདི་མདོར་བྱས་དང་མདོ་བསྲེར་དངོས་སུ་མ་བཤད་ཅིང་།
འགོས་རྡོག་སོགས་ཀྱི་སྒྲུབ་ཐབས་རྣམས་སུ་མི་འབྱུང་ཡང་། འདིར་བསྒོམ་པའི་ཚུལ་འདི་ནི། འགྲེལ་ཆེན་སྒྲོན་གསལ་ལས། ཟླ་བའི་དཀྱིལ་འཁོར་གྱི་ལྟེ་བར་རྣམ་པར་བཀོད་པའི་ཡི་གེ་གསུམ་ལས་བྱུང་བ་རྡོ་རྗེ་ཆེན་པོ་རྩེ་ལྔ་པའོ། ། ཞེས་གསུངས་པའི་དགོངས་པ་ཡིན་ནོ། ། གསུམ་པ་སྐུ་རྫོགས་པ་ལས་བྱང་ཆུབ་པ་ནི། སྒྲུབ་ཐབས་ལས། རྡོ་རྗེ་ཨོཾ་ཨཱཿཧཱུྃ་དང་བཅས་པ་ཡོངས་སུ་གྱུར་པ་ལས། བདག་ཉིད་དང་པོའི་མགོན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། པདྨ་དང་ཟླ་བའི་གདན་ལ་རྡོ་རྗེའི་སྐྱིལ་ཀྲུང་གིས་བཞུགས་པ།
མཚན་དཔེས་སྤྲས་ཤིང་ལོངས་སྤྱོད་རྫོགས་པའི་སྐུ་ཅན་དུ་གྱུར། ཅེས་གསུངས་པས་བསྟན་ཏེ། དེ་ཡང་རྡོག་ལུགས་པ་རྣམས་ཀྱིས་ཧཱུྃ་ལས་བྱུང་བའི་རྡོ་རྗེ་ཧཱུྃ་གིས་མཚན་པ་ལས་དང་པོའི་མགོན་པོ་བསྐྱེད་པར་མཛད་ཀྱང་། རང་ལུགས་ནི་གོང་དུ་བཤད་པ་ལྟར་ཡིག་འབྲུ་གསུམ་ལས་བྱུང་བའི་རྡོ་རྗེ་རྩེ་ལྔ་པ་ཨོཾ་ཨཱཿཧཱུྃ་གིས་མཚན་པ་དང་བཅས་པ་དེ་ཉིད་ཡོངས་སུ་གྱུར་པ་ལས་བདག་ཉིད་དང་པོའི་མགོན་པོ་སྐུ་མདོག་དཀར་པོ་སྲུང་འཁོར་གྱི་སྐབས་ལྟར་ཞལ་གཅིག་པ་ཕྱག་ཀྱང་གཉིས་དང་ལྡན་པ་བསྒོམ་སྟེ། དེའི་ཕྱག་གཉིས་ཀྱི་གཡས་ཀྱིས་རྡོ་རྗེ་དང་། གཡོན་གྱིས་དྲིལ་བུ་ཐུགས་ཁར་བསྣོལ་ནས་འཛིན་པ། པདྨ་དང་ཟླ་བའི་གདན་ཡང་བསམ་སྟེ། གདན་དེ་ལ་རྡོ་རྗེའི་སྐྱིལ་མོ་ཀྲུང་གིས་བཞུགས་པ། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་ལེགས་པར་སྤྲས་ཤིང་མཛེས་པ་སོགས་བདེ་སྟོང་ལ་ལོངས་སྤྱོད་པའི་གཟུགས་ཀྱི་སྐུ་སྤངས་རྟོགས་རྫོགས་པའི་སྐུའི་རྣམ་པ་ཅན་དུ་གྱུར་པར་བསྒོམ་པ་ནི།
སྐུ་རྫོགས་པ་ལས་བྱང་ཆུབ་པ་སྟེ་མངོན་བྱང་ཕྱི་མ་གསུམ་པོ་དེ་དག་ལ་རྗེས་སུ་རྣལ་འབྱོར་གྱི་ཉམས་ལེན་ཞེས་བྱ་ལ། རྗེས་སུ་རྣལ་འབྱོར་ཞེས་པ་ཡང་རྣལ་འབྱོར་གྱི་རྗེས་སུ་ཉམས་ལེན་བྱ་རྒྱུ་བར་མ་ཆོད་པར་བྱུང་ཞིང་། རྣལ་འབྱོར་གྱི་རྗེས་སུ་མེད་ཀ་མེད་ཀྱི་ཉམས་ལེན་ཡིན་པའི་རྒྱུ་མཚན་གྱིས་དེ་ལྟར་དུ་བཤད་པ་ཡིན་ལ། སྐབས་འདིའི་དང་པོའི་མགོན་པོ་འདི་ནག་པོ་དམ་ཚིག་རྡོ་རྗེ་དང་ཐུབ་པ་དཔལ་མ་གཏོགས་རྒྱ་གར་གྱི་མདོར་བྱས་ཀྱི་འགྲེལ་པ་ཐམས་ཅད་དང་། བོད་ཀྱང་སྔ་རབས་པ་ཕལ་ཆེར་གྱིས་ཞལ་གསུམ་ཕྱག་དྲུག་པར་བཤད་ཀྱང་། ཕྱིས་ཀྱི་མཁས་པ་བུ་སྟོན་རིན་པོ་ཆེས་ཀྱང་ཞལ་གཅིག་ཕྱག་གཉིས་པར་བཤད་ཅིང་། ཁྱད་པར་ཐུབ་པ་དཔལ་གྱི་མདོར་བྱས་ཀྱི་འགྲེལ་པ་ལས། དཔལ་ཀླུ་བློའི་ཞབས་ཀྱི་དེ་ཁོ་ན་ཉིད་གྲུབ་པར་ཇི་ལྟར་འདོད་པའི་ཕྱོགས་གནས་ཏེ། སྐད་ཅིག་གིས་ནི་ལྷ་བཟང་པོ། ། དཀར་པོ་ཞལ་གཅིག་ཕྱག་གཉིས་པ། །
རྡོ་རྗེ་དང་ནི་དྲིལ་བུ་འཛིན། ། ལྷ་འདི་བསྒོམ་པར་བྱ་བ་ཡིན། ། ཞེས་གསུངས་པས་ན་གོང་དུ་བཤད་པ་ལྟར་འཐད་པ་ཡིན་ནོ། ། འདི་ལ་ཕྱིས་ཀྱི་མཁས་གྲུབ་རྗེ་ལ་སོགས་པ་འགའ་ཞིག་ན་རེ། སྐབས་འདིར་དང་པོའི་མགོན་པོ་ཞལ་གཉིས་ཕྱག་གཉིས་པར་འདོད་པ་ནི་རྒྱུད་ཀྱི་དངོས་བསྟན་འགོག་པ་ཡིན་ཏེ། ལེའུ་དང་པོ་ལས། རིམ་ལྔའི་སྐྱེས་བུ་ཆེན་པོའི་གཟུགས་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱི་བདག་པོ་འདིས་སྔགས་ཀྱི་བྱིན་གྱིས་བརླབས་སོ། ། བྱིན་གྱིས་བརླབས་མ་ཐག་ཏུ་བཅོམ་ལྡན་འདས་བྱང་ཆུབ་ཀྱི་སེམས་ཀྱི་རྡོ་རྗེ་དེ་བཞིན་གཤེགས་པ་ཞལ་གསུམ་པ་ལྟ་བུར་དེ་བཞིན་གཤེགས་པ་ཐམས་ཅད་ཀྱིས་གཟིགས་པར་གྱུར་ཏོ། ། ཞེས་གསུངས་པས་སོ། ། ཞེས་ཟེར་བ་ལ་ནི་རྣམ་དཔྱད་མ་བྱུང་སྟེ།
ལུང་དེ་ནི་ཤིན་ཏུ་རྣལ་འབྱོར་སྟོན་པའི་སྐབས་ཡིན་གྱི། རྗེས་སུ་རྣལ་འབྱོར་གྱི་ལུང་མ་ཡིན་པས་དེའི་རྒྱབ་རྟེན་དུ་འདྲེན་པ་ནི། སྡོམ་གསུམ་རབ་དབྱེ་ལས། བླུན་པོ་མཁས་པར་འཆོས་པ་འགའ། ། ལུང་གི་གནས་སྐབས་མི་ཤེས་པར། ། མདོ་རྒྱུད་ལུང་སྦྱོར་བྱེད་མོད་ཀྱི། ། དེ་ནི་བླུན་པོའི་ཁ་ཤགས་ལྟར། ། གང་དུ་འགྲོ་བ་མི་ཤེས་སོ། ། ཞེས་གསུངས་པ་ལྟར། ལུང་གི་སྐབས་དོན་མ་ཤེས་པ་སྟེ།
ལུང་དེ་དེ་ལྟར་དུ་དྲངས་པས་ནི་ལུགས་འདི་ལ་གནོད་བྱེད་དུ་མི་འགྲོ་སྒྲུབ་བྱེད་དུ་འགྲོ་བས་སོ། ། ཇི་ལྟར་ཞེ་ན། ལུང་དེས་ནི་རྗེས་སུ་རྣལ་འབྱོར་གྱི་ལྷ་ཞལ་གཅིག་ཕྱག་གཉིས་པར་དོན་གྱིས་བསྟན་ཏེ། ལུང་དེའི་འབྲུ་གནོན་ལ་སྒྲོན་གསལ་དུ། རིག་མའི་སྐྱེས་བུ་ཆེན་པོའི་གཟུགས་ཏེ་དང་པོའི་མགོན་པོ། དེ་ཉིད་ལ་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱི་བདག་པོ་སྟེ། ལུས་དཀྱིལ་གྱི་ལྷ་རྣམས་ཀྱི་ས་བོན་ལས་བྱུང་བའི་ལུས་དཀྱིལ་གྱི་ལྷ་རྣམས་བཀོད་པའོ། ། བྱིན་གྱིས་བརླབས་པ་སྟེ་བཀོད་མ་ཐག་ཏུ་བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེ་སྟེ། དང་པོའི་མགོན་པོ་དེ་ཉིད་ཞལ་གསུམ་པ་ལྟ་བུར་དེ་བཞིན་གཤེགས་པ་ཐམས་ཅད་ཀྱིས་གཟིགས་པར་གྱུར་ཏོ། ། ཞེས་པའི་འབྲུ་སྣོན་མཛད་པས་ན།
རྗེས་སུ་རྣལ་འབྱོར་གྱི་སྐབས་ཀྱི་དང་པོའི་མགོན་པོ་དེ་ཞལ་གཅིག་ཕྱག་གཉིས་པ་ཡིན་པ་ལ། ལུས་དཀྱིལ་བཀོད་པའི་སྟོབས་ཀྱིས་ཞལ་གསུམ་ཕྱག་དྲུག་པ་ལྟ་བུར་གྱུར་ཏོ། ། ཞེས་པའི་དོན་དུ་འཆད་དགོས་པའི་ཕྱིར། གཞན་དུ་ན་དེ་བཞིན་གཤེགས་པ་ཚིག་སྦྱོར་ལ་མི་མཁས་པར་གྱུར་ཏེ། སྔར་ནས་ཀྱང་ཞལ་གསུམ་པ་ཡིན་པ་ལ་སླར་ཡང་ཞལ་གསུམ་པར་གྱུར་ཅེས་པ་ལ་རྣམ་དཔྱད་མི་འབྱུང་བས་སོ། ། དེ་ལྟར་རྗེས་སུ་རྣལ་འབྱོར་བསྒོམ་ཚུལ་འདི་ནི། མདོར་བྱས་ལས། དེ་ལྟར་སྦྱོར་བ་དམིགས་ནས་ནི། ། རྗེས་སུ་སྦྱོར་བ་བརྩམ་པར་བྱ། ། རྣལ་འབྱོར་པ་ཡི་ཡིག་གསུམ་ཡང་། །
ཟླ་བའི་དབུས་སུ་རྣམ་པར་བསམ། ། དེ་ནས་ཡིག་གསུམ་ལས་བྱུང་བའི། ། ཀུནྡ་ཟླ་བ་དཀར་དང་མཚུངས། ། དང་པོའི་མགོན་པོ་བསམས་ནས་ཀྱང་། ། ཞེས་དང་། མདོ་བསྲེ་ལས། དེ་ནས་ལེའུ་བཅུ་གཅིག་པ་ལས། རྡོ་རྗེ་གསུམ་ཡིག་སྔགས་ཀྱི་མཆོག ། ཕྱག་རྒྱ་ཆེན་པོ་རྣམ་བསྒོམ་པ། ། བྱང་ཆུབ་ཐམས་ཅད་ཐོབ་པའི་ཕྱིར། །
ཡེ་ཤེས་རྡོ་རྗེ་དག་གིས་བྱ། ། ཞེས་བྱ་བ་ལ་སོགས་པ་གསུངས་པ་འདིས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་གསུམ་བཀོད་ལ། རྡོ་རྗེའི་ང་རྒྱལ་དེ་ལས་བྱུང་བ་རྡོ་རྗེ་འཆང་ཆེན་པོར་བདག་ཉིད་ཇི་ལྟ་བ་བཞིན་དུ་བསྒོམ་པ་ནི་རྗེས་སུ་རྣལ་འབྱོར་རོ། ། ཞེས་གསུངས་པ་འདི་དག་གིས་གསལ་བར་བསྟན་ཅིང་། ཁྱད་པར་དང་པོའི་མགོན་པོ་རྣལ་འབྱོར་པ་རང་འདྲ་བའི་ཞལ་གཅིག་ཕྱག་གཉིས་པར་བསྒོམ་པ་ནི། རྡོ་རྗེ་འཆང་ཆེན་པོར་བདག་ཉིད་ཇི་ལྟ་བ་བཞིན་དུ། ཞེས་པས་བསྟན་པས་ན་གོང་གི་ལོག་རྟོག་དེ་ལྟ་བུ་འབྱུང་བའི་གཞི་མེད་དོ། ། འོ་ན་རྗེས་སུ་རྣལ་འབྱོར་གྱི་སྦྱང་གཞི་གང་ཡིན་སྙམ་ན། གོང་རྣལ་འབྱོར་གྱི་སྐབས་སུ་བསྟན་པ་ལྟར་མངལ་གྱི་གནས་སྐབས་དང་པོ་ལ་མེར་མེར་པོར་གྱུར། དེ་ནས་མངལ་གྱི་གནས་སྐབས་གཉིས་པ་ལྟར་ལྟར་པོ་ནི་འདིར་ས་བོན་ལས་བྱང་ཆུབ་པས་སྦྱོང་སྟེ།
ཟླ་བ་ལས་ཆུ་ལས་ཆུ་བུར་རྡོལ་བའི་ཚུལ་གྱི་ཡི་གེ་གསུམ་བྱུང་བར་བསྒོམ་པ་ནི། ལྟར་ལྟར་པོའི་དུས་སུ་ལུས་ལ་རྩ་ཡི་གེའི་དབྱིབས་སུ་གྲུབ་པ་སྟེ། རྩ་ཡིག་གསལ་མི་གསལ་ལས་བརྗོད་པ་གསལ་མི་གསལ་སོགས་འབྱུང་བ་དང་ཆོས་མཐུན་ནོ། ། དེ་ནས་མངལ་གྱི་གནས་སྐབས་གསུམ་པ་གོར་གོར་པོ་དང་། བཞི་པ་འཁྲང་འགྱུར་གཉིས་ནི་ས་བོན་ལས་བྱང་ཆུབ་པས་སྦྱོང་སྟེ། དེའི་ཚེ་ཡན་ལག་ལྔ་འབུར་པོར་དོད་ཅིང་སངས་རྒྱས་ཀྱི་རིགས་ཅན་དུ་གྱུར་པ་དང་ཆོས་མཐུན་དུ་འདིར་རྡོ་རྗེ་རྩེ་ལྔ་པ་དང་། དེ་ལས་རིགས་ལྔ་སྤྱན་དྲངས་ཏེ་བསྟིམ་པའོ། ། དེ་ནས་མངལ་གྱི་གནས་སྐབས་ལྔ་པ་རྐང་ལག་འགྱུས་ནས་བུ་ཚའི་ངོ་བོར་གྱུར་ཏེ། སྐྲ་དང་། སེན་མོ་དང་།
བ་སྤུ་ལ་སོགས་པ་དང་། དབང་པོ་རྣམས་དོད་པ་སོགས་ནས། གལ་ཏེ་མོ་ཡིན་ན་མའི་མངལ་གྱི་གཡོན་ཕྱོགས་སུ་བསྟེན་ཏེ་ལྟོ་བར་མངོན་པར་ཕྱོགས་ཏེ་གནས་པ་ལ་སོགས་པའི་གནས་སྐབས་སམ་དང་པོའི་མགོན་པོ་བསྐྱེད་པས་སྦྱོང་བ་ཡིན་ཏེ། སྟོང་ཐུན་ལས། མངལ་ན་གནས་པ་དེ་ཡང་ཞག་བདུན་ཕྲག་སུམ་ཅུ་རྩ་གསུམ་གྱིས་མངལ་དུ་ཡན་ལག་དང་ཉིང་ལག་ཐམས་ཅད་དང་ལྡན་པར་འགྱུར་བ་དང་། ཞེས་པ་ནས། དེ་ནས་མཚན་མ་གསལ་བ་ནི་མཚན་མ་དོད་པའི་དུས་སོ། ། ཞེས་པའི་བར་གྱིས་མངལ་གྱི་གནས་སྐབས་རྣམས་གསལ་བར་བསྟན་ནས། སྦྱང་གཞི་སྦྱོང་བྱེད་སྦྱོར་ཚུལ་ངེས་པ། ཡང་ཟླ་བའི་སྟེང་དུ་འབྲུ་གསུམ་ཆུ་ལས་ཆུ་བུར་རྡོལ་བའི་ཚུལ་དུ་བྱུང་བ་ནི།
མེར་མེར། ལྟར་ལྟར། གོར་གོར་གསུམ་མོ། ། དེ་ཡང་རང་བཞིན་གྱི་རིགས་ཡིན་པས་རང་ཆས་སུ་མེར་མེར་པོའི་དུས་སུ་ཨོཾ་གྱི་དབྱིབས་སུ་ཡོད། ལྟར་ལྟར་པོའི་དུས་སུ་ཨཱའི་དབྱིབས་སུ་ཡོད་ལ། གོར་གོར་པོའི་དུས་སུ་ཧཱུྃ་གི་དབྱིབས་སུ་ཡོད་པས་སོ། ། ཞེས་དང་། འབྲུ་གསུམ་ལས་ཕྱག་མཚན་དུ་གྱུར་པའི་སྦྱང་གཞི་ནི་འཁྲང་འགྱུར་རོ། ། ཞེས་པ་དང་། ཕྱག་མཚན་ལས་རྡོ་རྗེ་འཆང་དུ་གྱུར་པའི་སྦྱང་གཞི་རྐང་ལག་འགྱུས་ཏེ་ཡན་ལག་སྨད་ལྔ་དོད་པའོ། །
ཞེས་གསུངས་པ་དང་། རྣམ་གཞག་རིམ་པ་ལས། དེའི་འོག་ཏུ་རིམ་གྱིས་འཕེལ་ཏེ། དང་པོར་མེར་མེར་པོའི་རྣམ་པའོ། ། ཞེས་པ་ནས། གལ་ཏེ་མོ་ཞིག་ཡིན་ན་ནི་དེའི་ཕྱིར་མའི་མངལ་གྱི་གཡོན་ཕྱོགས་སུ་བསྟེན་ཏེ་ལྟོ་བར་མངོན་པར་བལྟས་ཏེ་གནས་སོ། ། ཞེས་པའི་བར་གསུངས་པ་ཡིན་ནོ། ། དེ་ལྟར་ན་ལྷག་མོས་ལུས་ལ་བསྡུ་བ་ནས་ཟླ་བ་ལས་བྱང་ཆུབ་པའི་བར་གྱི་རྣལ་འབྱོར་དང་། དེ་ནས་སྐུ་རྫོགས་པའི་བར་གྱི་རྗེས་སུ་རྣལ་འབྱོར་གཉིས་ཀྱི་སྦྱང་གཞི་ནི། མདོར་བསྡུ་ན་བསྐལ་པ་དང་པོའི་མི་འཆི་བ།
དེ་ནས་བར་དོར་ལྡང་བ། དེ་མངལ་དུ་སྐྱེ་བ་བཟུང་བའི་གནས་སྐབས་དང་པོ་མེར་མེར་པོ་ཡན་ཆད་དང་། དེ་ནས་མངལ་གྱི་གནས་སྐབས་ལྔ་རྫོགས་ཏེ་བུ་ཚའི་དངོས་པོར་གྱུར་པ་ཡན་ཆད་ཡིན་ཏེ། རྣམ་གཞག་རིམ་པའི་གཞུང་ཕལ་ཆེར་ལས། བར་དོ་བཤད་པའི་འོག་ཏུ་འདིའི་བསྐྱེད་པའི་རིམ་པ་སྒོམ་པར་བྱེད་པ་རྣམས་ཀྱིས་ཀྱང་རྣལ་འབྱོར་དང་རྗེས་སུ་རྣལ་འབྱོར་གྱི་རིམ་གྱི་ལྷའི་སྐུ་བསྐྱེད་པ་བསྟན་ཏོ། ། ཞེས་འབྱུང་ཡང་། མཁས་པ་སྔ་མ་དག་མངལ་གྱི་གནས་སྐབས་རྫོགས་པའི་རྗེས་སུ་གཞུང་དེ་མར་འཐེན་པར་མཛད་པ་ལྟར་ན། རྣམ་གཞག་རིམ་པར། བསྐལ་པ་དང་པོའི་མི་འཆི་བའི་རིམ་པ་དང་། དེའི་བར་དོའི་མཚན་ཉིད་དང་།
དེ་མངལ་དུ་ཞུགས་ནས་གནས་སྐབས་ལྔ་རྫོགས་ཚུལ་དང་། དེ་ཡང་སྐྲ་སེན་དང་དབང་པོ་རྣམས་དོད་དེ། གལ་ཏེ་མོ་ཞིག་ཡིན་ན་ཞེས་སོགས་སྔར་དྲངས་པ་དེའི་རྗེས་སུ། འདིའི་བསྐྱེད་པའི་རིམ་པ་ཞེས་སོགས་མར་འཐེན་ནས་འཆད་རྒྱུ་ཡིན་པས་སོ། ། ཡང་འདི་ལ་མཁས་པ་འགའ་ཞིག་གནས་སྐབས་ལྔ་གསལ་བར་འགྱུར་རོ། ། ཞེས་པའི་རྗེས་སུ་སྔར་གྱི་འདིས་བསྐྱེད་པའི་རིམ་པ་ཞེས་སོགས་འདྲེན་པ་དང་། དེ་ལ་གཞན་དག་གིས་མཁས་པའི་གཞུང་རྣམ་པ་གཞན་དུ་བསྐོར་ནས་འཆད་པ་ཆེར་མི་འཚམས་པའོ། ། ཞེས་ཟེར་ཡང་། དེ་ནི་མི་འཚམས་པ་མ་ཡིན་ཏེ། ཚད་མ་རྒྱན་ལས།
གང་ཞིག་གང་དང་འབྲེལ་བ་སྟེ། ། རིང་ན་གནས་ཀྱང་དེ་དང་དེར། ། ཞེས་བཤད་པས། སྒྲོན་གསལ་དུ་ཡང་རྒྱུད་ཀྱི་ཚིག་སྟོད་སྨད་དུ་དྲངས་ནས་བཤད་པ་མང་དུ་འབྱུང་ཞིང་། འགྱུར་འཁྲུགས་པ་ཡང་འབྱུང་བས། དེ་དག་ལ་འཁྲུགས་བསྡེབས་ནས་འཆད་དགོས་མང་དུ་འབྱུང་བའི་ཕྱིར། འོན་ཀྱང་གནས་སྐབས་ལྔ་གསལ་བར་འགྱུར་རོ། ། ཞེས་པའི་འོག་ཏུ་སྔར་གྱི་གཞུང་དེ་ལེན་པ་ནི་ཅུང་ཟད་མི་ལེགས་ཏེ། དེའི་འོག་ཏུ་སྐྲ་སེན་དང་དབང་པོ་དོད་ཚུལ་སོགས་ནས། ཤིན་ཏུ་རྣལ་འབྱོར་གྱི་སྦྱང་གཞིའི་བར་དེར་མངལ་གྱི་ཆོས་མང་པོ་ཞིག་བཤད་པ་དེ་དག་གི་སྦྱོང་བྱེད་ཆད་པའི་སྐྱོན་འབྱུང་བས་སོ། །
གསུམ་པ་ཤིན་ཏུ་རྣལ་འབྱོར་ལ། སྤྲུལ་སྐུར་བསྒྱུར་བ་དང་། དེ་ལ་ལུས་ཀྱི་དཀྱིལ་འཁོར་བཀོད་དེ་བསྒོམ་པའི་ཚུལ་གཉིས་ལས། དང་པོ་ནི། སྒྲུབ་ཐབས་ལས་དང་པོའི་མགོན་པོའི་ཐུགས་ཁ་ནས་མི་བསྐྱོད་པ་སྤྲོས། ཞེས་པ་ནས། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། ཞེས་པའི་བར་གསུངས་པས་བསྟན་ཏེ། དེ་ཡང་ཤིན་ཏུ་རྣལ་འབྱོར་ཞེས་པ་ལྷའི་རྣལ་འབྱོར་རྒྱ་ཆེན་པོ་སྟོན་པས་ན་དེ་སྐད་ཅེས་བྱ་སྟེ། རྣལ་འབྱོར་དང་པོ་གཉིས་ཀྱིས་ལྷའི་རྣལ་འབྱོར་མདོར་བསྡུས་པ་ཙམ་ལས་མི་སྟོན་ལ།
རྣལ་འབྱོར་གསུམ་པ་འདིས་དང་པོའི་མགོན་པོ་ལས་སྤྲུལ་སྐུར་བསྒྱུར། དེ་ལ་རྟེན་ལུས་ཀྱི་དཀྱིལ་འཁོར་དང་། བརྟེན་པ་ལུས་དཀྱིལ་གྱི་ལྷ་ཡོངས་སུ་རྫོགས་པ་བཀོད་ནས་བསྒོམས་པས་ལྷའི་རྣལ་འབྱོར་རྒྱ་ཆེན་པོ་སྟོན་པས་སོ། ། ཇི་ལྟར་བསྒོམ་པའི་ཚུལ་ཡང་། རང་དང་པོའི་མགོན་པོ་ཞལ་གཅིག་ཕྱག་གཉིས་པ་ལོངས་སྐུར་གསལ་བ་དེའི་ཐུགས་ཁ་ནས་མི་བསྐྱོད་པ་སྤྲོས་ཏེ། དེས་ཕྱོགས་བཅུའི་ནམ་མཁའི་ཁམས་ཐམས་ཅད་ཡོངས་སུ་ཁྱབ་པར་བྱས། འཇིག་རྟེན་གྱི་ཁམས་ན་ཉོན་མོངས་པ་དུག་གསུམ་ལ་སྤྱོད་པའི་སེམས་ཅན་དཔག་ཏུ་མེད་པ་ཡོད་པ་རྣམས་ཀྱི་ནང་ནས་གཙོ་བོར་ཞེ་སྡང་ཅན་གྱི་སེམས་ཅན་རྣམས་ཀྱི་ཤེས་རྒྱུད་ཀྱི་ཞེ་སྡང་གི་ངོ་བོར་གྱུར་པའི་སྒྲིབ་པ་སྦྱངས། སླར་མི་བསྐྱོད་པའི་སྐུ་ཞིག་ཏུ་གྱུར་པ་ཚུར་འདུས་ཏེ། བདག་ཉིད་དང་པོའི་མགོན་པོ་ཞལ་གཅིག་ཕྱག་གཉིས་པ་ལ་རྗེས་སུ་ཞུགས་པ་དེའི་རྐྱེན་གྱིས་བདག་ཉིད་སྤྲུལ་པའི་སྐུ་རྡོ་རྗེ་སེམས་དཔའ་སྐུ་མདོག་སྔོན་པོ། དབུས་ཀྱི་ཞལ་སྔོན་པོ།
གཡས་ཞལ་དཀར་པོ། གཡོན་ཞལ་དམར་བའི་ཞལ་གསུམ་དང་། ཕྱག་དྲུག་གི་གཡས་དང་པོ་ན་རྡོ་རྗེ། བར་པ་ན་འཁོར་ལོ། གསུམ་པ་ན་པདྨ་རྣམས་འཛིན་པ། གཡོན་གསུམ་གྱི་དང་པོ་ན་དྲིལ་བུ། གཉིས་པ་ན་རིན་པོ་ཆེ། གསུམ་པ་ན་རལ་གྲི་འཛིན་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པར་བསྒོམ་པ་ནི། སྒྲུབ་ཐབས་མདོར་བྱས་དང་།
ཨརྻ་དེ་ཝས་མཛད་པའི་སྤྱོད་བསྡུས་སྒྲོན་མེ་གཉིས་ཀྱི་དགོངས་པ་ཡིན་ཏེ། མདོར་བྱས་ལས། ཤིན་ཏུ་སྦྱོར་བ་ཡང་དག་བརྩམས། ། མི་བསྐྱོད་པ་ནི་རྗེས་ཞུགས་པས། ། ཞལ་གསུམ་ཕྱག་དྲུག་འབར་བ་དང་། ། ཨིནྡྲ་ནི་ལའི་འོད་འབར་བའི། ། རྡོ་རྗེ་སེམས་དཔའ་རྣམ་པར་བསྒོམ། ། རྡོ་རྗེ་འཁོར་ལོ་པདྨ་རྣམས། ། གཡས་པའི་ཕྱག་ཏུ་བསམ་པར་བྱ། ། དྲིལ་བུ་རིན་ཆེན་རལ་གྲི་ནི། །
གཡོན་པའི་ཕྱག་ཏུ་བསམ་པར་བྱ། ། ཞེས་པ་དང་། སྤྱོད་བསྡུས་ལས། དང་པོ་ཁོ་ནར་དོན་དམ་པའི་བདེན་པ་ལ་དམིགས་ནས་བདག་ལ་བྱིན་གྱིས་རླབས་པའི་རིམ་གྱིས་མི་བསྐྱོད་པ་ཕྱུང་སྟེ་རྗེས་སུ་བཅུག་ནས་དཀྱིལ་འཁོར་གྱི་བདག་པོ་ཉིད་དུ་གནས་ལ། ཐ་མལ་པའི་ང་རྒྱལ་བསལ་ཏེ། མི་ཕྱེད་པའི་འཁོར་ལོ་རྣམས་རང་རང་གི་སྐུའི་དཀྱིལ་འཁོར་ལྟ་བུར་ཡན་ལག་ཏུ་གྱུར་པའི་རྣམ་པར་སྣང་མཛད་ཅེས་སོགས་གསུངས་པས་སོ། ། ཡང་སྒྲུབ་ཐབས་མདོ་བསྲེ་དང་། འགྲེལ་ཆེན་སྒྲོན་གསལ་ལས་གསུངས་ཚུལ་ལྟར་ན། དང་པོའི་མགོན་པོ་ལ་སྤྱི་བོར་ཨོཾ་ལས་རྣམ་པར་སྣང་མཛད་ཅེས་སོགས་ལྷ་སོ་སོའི་ས་བོན་གྱི་སྔགས་ལས་བྱུང་བའི་ལྷ་རྣམས་ལུས་དཀྱིལ་གྱི་ཚུལ་དུ་བསྒོམས་པས། དང་པོའི་མགོན་པོ་ཞལ་གཅིག་ཕྱག་གཉིས་པ་དེ།
སྤྲུལ་སྐུ་ཞལ་གསུམ་ཕྱག་དྲུག་པར་བསྒྱུར་བ་ཡིན་ཏེ། ལོངས་སྐུས་དངོས་སུ་གདུལ་བྱ་སྣ་ཚོགས་པའི་དོན་མི་མཛད་པར་སྤྲུལ་སྐུར་གྱུར་ནས་མཛད་པ་ལྟར། འདིར་ཡང་ཡེ་ཤེས་ཀྱི་རང་བཞིན་གྱི་ལུས་ཅན་དང་པོའི་མགོན་པོ་ལ་ལུས་དཀྱིལ་བཀོད་ནས་སྤྲུལ་སྐུ་རྡོར་སེམས་སུ་བསྒྱུར་བར་གསུངས་པས་སོ། ། དེ་ལྟར་ཡང་མདོ་བསྲེ་ལས། དེ་ནས་ལེའུ་དང་པོ་ལས་གསུངས་པའི་རིག་མའི་སྐྱེས་བུའི་གཟུགས་ཅན་དུ་བསྟན་པའི་ཡེ་ཤེས་ཀྱི་རང་བཞིན་གྱི་ལུས་ཀྱིས་སེམས་ཅན་གྱི་དོན་བྱ་བར་མི་ནུས་པས་ན། ལེའུ་བརྒྱད་པ་ལས། ནུ་མའི་དབུས་བར་སྤྱི་གཙུག་མཐའ་ཡི་བར། ། ལྟེ་བ་སྐྱེད་པ་གསང་བར་རྒྱལ་བའི་སྲས། ། རིགས་ལྔ་རྣམས་ནི་དགོད་པ་རབ་ཏུ་བྱ། ། ཞེས་བྱ་བ་ལ་སོགས་པ་གསུངས་པའི་སྔགས་ཀྱི་བྱིན་གྱིས་བརླབས་པས།
ཕུང་པོ་ལ་སོགས་པའི་ངོ་བོ་ཉིད་ཀྱི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་རང་བཞིན་གྱི་ལུས་ལ་རྗེས་སུ་ཞུགས་པར་བྱའོ། ། དེ་བས་ན་ལེའུ་བཅུ་བདུན་པ་ལས། ཕུང་པོ་ལྔ་ནི་མདོར་བསྡུ་ན། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེ་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་མཆོག ། ཅེས་གསུངས་པ་ཡིན་ནོ། ། དེ་ནི་སྐུའི་དཀྱིལ་འཁོར་གྱི་ལྷ་རྣམས་ལ་རྗེས་སུ་ཞུགས་པས་ཞལ་གསུམ་པ་ལྟ་བུར་གདུལ་བྱ་རྣམས་ཀྱི་དོན་དུ་རྡོ་རྗེ་འཆང་གི་བདག་ཉིད་དུ་བསྒོམ་པར་བྱ་སྟེ། དོན་འདི་ཉིད་བསྟན་པ་ནི། ལེའུ་དང་པོ་ལས།
རིག་མའི་སྐྱེས་བུ་ཆེན་པོའི་གཟུགས་ཞེས་པ་ནས། གཟིགས་པར་གྱུར་ཏོ། ། ཞེས་པའི་བར་དྲངས་ནས་ཞེས་གསུངས་པ་འདིས་ནི་ལྷག་པའི་རྣལ་འབྱོར་རོ་ཞེས་གསུངས་པས་སོ། ། དེས་ན་འཕགས་པ་ཀླུ་སྒྲུབ་ཉིད་ཀྱི་མདོར་བྱས་དང་། མདོ་བསྲེ་གཉིས་སུ་ཤིན་ཏུ་རྣལ་འབྱོར་བསྒོམ་ཚུལ་ཅུང་ཟད་མི་འདྲ་བའི་ཚུལ་གཉིས་གསུངས་པ་ལ་བརྟེན་ནས། དེའི་དགོངས་འགྲེལ་མཁན་པོ་འཕགས་པ་ལྷ་དང་། ཟླ་བ་གྲགས་པ་གཉིས་ཀྱིས་ཀྱང་ཚུལ་གཉིས་སོ་སོར་གསུངས་པ་ཡིན་ནའང་དེ་གཉིས་འགལ་བ་ནི་མ་ཡིན་ཏེ། གཉིས་ཀ་སྦྱང་གཞི་དང་མཐུན་པས། དེ་གཉིས་གང་བྱས་ཀྱང་རུང་བ་ལ་དགོངས་ནས་རྗེ་བཙུན་ཀུན་དགའ་བཟང་པོས་སྒྲུབ་ཐབས་དངོས་གྲུབ་རྒྱ་མཚོར་མདོར་བྱས་ཀྱི་དགོངས་པ་ལྟར་བཀོད་ཅིང་། སྔགས་འཆང་ཆོས་ཀྱི་རྒྱལ་པོས་སྒྲུབ་ཐབས་འདི་ཉིད་དུ་ཡང་དེ་དང་མཐུན་པར་གསུངས་པ་ཡིན་ལ།
དེ་ལྟར་ཚུལ་གཉིས་གསུངས་པ་ལ། བུ་སྟོན་རིན་པོ་ཆེས་སོ་སོར་འབྱེད་པ་ལ་མཁྱེན་པ་ལྟ་བུས་ཁོང་རང་གི་བཞེད་པས། ཤིན་ཏུ་རྣལ་འབྱོར་བྱ་ཚུལ་ལ། རང་བཞིན་གྱི་གནས་ནས་དེ་བཞིན་གཤེགས་པའི་སྤྲུལ་སྐུ་སེམས་ཅན་འདུལ་བའི་ཏིང་ངེ་འཛིན་ལ་སྙོམས་པར་ཞུགས་པའི་ཐུགས་ཁ་ནས་མི་བསྐྱོད་པའི་ཚོགས་ནམ་མཁའ་གང་བར་སྤྲོས།

འགྲོ་བའི་དོན་བྱས། མདུན་གྱི་ནམ་མཁར་འཁོད། བདག་ཀྱང་དེ་ལ་རྗེས་སུ་ཞུགས་པས་སྤྲུལ་སྐུ་རྡོར་སེམས་སུ་བསྒྱུར་བ་ནི་ཤིན་ཏུ་རྣལ་འབྱོར་གྱི་དོན་ཡིན། ཞེས་གསུངས་ཤིང་། ནག་པོ་དམ་ཚིག་རྡོ་རྗེས། དང་པོའི་མགོན་པོའི་ཐུགས་ཁ་ནས་མི་བསྐྱོད་པ་སྤྲོས། དེས་འགྲོ་བའི་དོན་བྱས་ཚུར་འདུས་སྤྲུལ་སྐུ་རྡོར་སེམས་སུ་བསྒྱུར་བ་ལ་སྐྱོན་བརྗོད་ཀྱང་མཛད་ཅིང་། ཆོས་རྗེ་རི་བོ་དགེ་ལྡན་པས་ཀྱང་དེ་དང་མཚུངས་པ་ཞིག་སྒྲུབ་ཐབས་སུ་བཀོད་ཀྱང་། ལུགས་དེ་ནི་འཕགས་པའི་དགོངས་པ་མ་ཡིན་ཏེ། མདོར་བྱས་ནས་བཤད་པའི་ཤིན་ཏུ་རྣལ་འབྱོར་བྱ་ཚུལ་དང་མི་མཐུན་ཞིང་། མདོ་བསྲེ་ནས་བཤད་པ་དང་ཡང་མི་མཐུན་པའི་ཕྱིར།
ཇི་ལྟར་མི་མཐུན་ཞེ་ན། མདོར་བྱས་ལས་ནི་གོང་ལྟར། མི་བསྐྱོད་པས་ནི་རྗེས་ཞུགས་པས། ། ཞེས་མི་བསྐྱོད་པ་དང་པོའི་མགོན་པོ་ལ་རྗེས་སུ་འཇུག་པར་བཤད་ཀྱི། དང་པོའི་མགོན་པོ་མི་བསྐྱོད་པ་ལ་རྗེས་སུ་འཇུག་པར་མ་བཤད་ལ། མདོ་བསྲེ་ལས་ནི་དང་པོའི་མགོན་པོ་ལ་ལུས་དཀྱིལ་བཀོད་པའི་སྟོབས་ཀྱིས་སྤྲུལ་སྐུ་རྡོར་སེམས་སུ་བསྒྱུར་བར་བཤད་ཀྱི་མི་བསྐྱོད་པ་ཚུར་འཇུག་པར་ཡང་མ་བཤད། མི་བསྐྱོད་པ་ལ་ཕར་རྗེས་སུ་འཇུག་པར་ཡང་མ་བཤད་པས་ན་ལུགས་གཉིས་ཀ་དང་མི་མཐུན་པ་འཕགས་པའི་ལུགས་ལས་ཕྱི་རོལ་ཏུ་གྱུར་པ་ཡིན་ནོ། ། གོང་དུ་བསྟན་པའི་རང་ལུགས་ཀྱི་ཤིན་ཏུ་རྣལ་འབྱོར་བྱ་ཚུལ་འདི་ནི། མདོར་བྱས་ཀྱི་འགྲེལ་བྱེད་ཐུབ་པ་དཔལ། ཁ་ཆེ་ལེགས་སྨིན།
བརྩོན་འགྲུས་བཟང་པོ། ཨ་བྷྱ། ཏ་ཐཱ་ག་ཏ་རཀྵི་ཏ། ལ་ལི་ཏ་བཛྲ་ཆུང་བ་རྣམས་དང་། བོད་སྔ་རབས་པ་ཕལ་ཆེར་གྱིས་མཛད་ཅིང་། འཕགས་པ་ཡབ་སྲས་ཀྱི་དགོངས་པ་བླ་ན་མེད་པ་ཡིན་པས། འདི་ལས་གཞན་པའི་མི་བསྐྱོད་པ་བསྐྱེད་མཁན་གྱི་དེ་བཞིན་གཤེགས་པའི་སྤྲུལ་སྐུ་དེ་འདྲ་བ་འདུས་པ་འཕགས་སྐོར་གྱི་གཞུང་གང་ནས་ཀྱང་མ་བཤད་པས་རང་བཟོ་ཁོ་ན་ལས་མ་འདས་པ་ཡིན་ནོ། ། གཉིས་པ་དེ་ལ་ལུས་དཀྱིལ་བཀོད་དེ་བསྒོམ་པའི་ཚུལ་ལ། རྟེན་གཞལ་ཡས་ཁང་ལུས་དཀྱིལ་དུ་བསྒོམ་པའི་ཚུལ་དང་། བརྟེན་པ་ལྷ་ལུས་དཀྱིལ་དུ་བསྒོམ་པའི་ཚུལ་གཉིས་ལས།
དང་པོ་ནི། སྒྲུབ་ཐབས་ལས། དེའི་ལུས་ཀྱི་མདུན་རྒྱབ་དང་གཡས་གཡོན་གཉིས་ཏེ་བཞི་གཞལ་ཡས་ཁང་གྲུ་བཞི། ཞེས་པ་ནས། རྡོ་རྗེ་འཆང་གི་ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར་པ་ཞེས་པའི་བར་གསུངས་པས་བསྟན་ཏེ། དེའི་དོན་ཡང་ལུས་དཀྱིལ་བསྒོམ་པ་འདི་མདོར་བྱས་དང་མདོ་བསྲེ་གཉིས་ལས་དངོས་སུ་མ་བཤད་པ་ལ་བརྟེན་ནས། སྔ་རབས་པ་རྣམས་ཀྱི་སྒྲུབ་ཐབས་སུ་མི་འབྱུང་ཡང་བསྒོམ་པ་ཉིད་འཕགས་པ་ཀླུ་སྒྲུབ་ཀྱི་དགོངས་པར་གནས་ཏེ། མདོ་བསྲེ་དང་མདོར་བྱས་ཀྱི་ཁ་སྐོང་བ་རྣམ་གཞག་རིམ་པ་ལས། ད་ནི་རྣམ་པར་གཞག་པའི་རིམ་པ་གཉིས་པ་ཉེ་བར་བསྟན་པའི་ཕྱིར། དང་པོ་ཁོ་ནར་སྐུའི་དཀྱིལ་འཁོར་རྣམ་པར་གཞག་པར་བྱ་སྟེ།
ཚངས་པའི་ཐིག་ནས་ཡང་དག་བརྩམས། ། གྲུ་བཞི་པ་རུ་རྣམ་པར་དབྱེ། ། གཞལ་ཡས་ཁང་ལྟར་སྣང་བ་ཡིས། ། རྣལ་འབྱོར་པ་ཡི་སྐུ་དཀྱིལ་འཁོར། ། དེ་སྐད་དུ། བྷ་གའི་དཀྱིལ་འཁོར་ཞེས་བྱ་དང་། ། བྱང་ཆུབ་སེམས་ཀྱི་དཀྱིལ་འཁོར་དང་། ། ལུས་ཀྱང་དཀྱིལ་འཁོར་ཞེས་གསུངས་པས། ། དཀྱིལ་འཁོར་རྣམ་པ་གསུམ་དུ་བརྟག ། ཅེས་འདུས་པའི་རྒྱུད་ཕྱི་མ་ལས་གསུངས་པས་སོ། །
ཞེས་གསུངས་པའི་ཕྱིར། དེ་ཉིད་ཇི་ལྟར་བསྒོམ་པའི་ཚུལ་སྒྲུབ་ཐབས་ཀྱི་འབྲུ་དང་སྦྱར་ན། སྤྲུལ་སྐུ་རྡོར་སེམས་དེའི་སྐུ་ལུས་ཀྱི་མདུན་དང་རྒྱབ་གཉིས་དང་། གཡས་དང་གཡོན་གཉིས་ཏེ་བཞི་ནི་གཞལ་ཡས་ཁང་གི་ཕྱི་གྲུ་བཞི་དང་མཚུངས། ཁ་དང་སྣ་བུག་གཡས་གཡོན་འོག་སྒོ་སྟེ་རླུང་རྒྱུ་བའི་བུ་ག་བཞི་ནི་གཞལ་ཡས་ཁང་གི་སྒོ་བཞི། ཀུན་རྫོབ་ཀྱི་སྣ་རྩེ་སྙིང་ཁའི་སྣ་རྩེ་སྟེ་གཉིས་དང་། གསང་གནས་དང་ལྟེ་བ་གཉིས་ནི་གསང་བའི་སྣ་རྩེ་སྟེ་སྣ་རྩེ་བཞི་ནི་རྟ་བབས་བཞི། རྣམ་རྟོག་གི་བཞོན་པ་ཡེ་ཤེས་ལྔ་དག་པའི་རླུང་ལྔ་ནི་རྩིག་པ་ལྔ། ལྕེའི་རྣམ་པར་ཤེས་པ་རིན་པོ་ཆེའི་ཕ་གུ། ནང་གི་རྒྱུ་མ་དྲ་བ།
རྒྱུས་པ་རྣམས་དྲ་བ་ཕྱེད་པ། བྱང་སེམས་དཀར་པོའི་ཆ་ནི་ཟླ་བ་ཕྱེད་པ། མིག་གི་རྣམ་པར་ཤེས་པ་མེ་ལོང་། རྣ་བའི་རྣམ་པར་ཤེས་པ་མེ་ཏོག་གི་ཕྲེང་བ། ལུས་ཀྱི་རྣམ་པར་ཤེས་པ་དར་གྱི་འཕན། མིག་གི་དབང་པོ་རྟ་བབས་ཀྱི་སྟེང་གི་ཆོས་ཀྱི་འཁོར་ལོའི་མཚན་མ། ཡིད་ཀྱི་རྣམ་པར་ཤེས་པ་རྟ་བབས་ཀྱི་སྟེང་གི་གཡས་གཡོན་གྱི་རི་དྭགས་ཕོ་མོ། སྣའི་དབང་པོ་རྟ་བབས་ལ་གནས་པའི་བ་དན། ལྕེའི་དབང་པོ་དྲིལ་བུ་གཡེར་ཁ། རྣ་བའི་དབང་པོ་སྒོ་དང་སྒོ་ཁྱུད་ཀྱི་མཚམས་ཀྱི་ཆ་དང་།
གཞལ་ཡས་ཁང་གི་ཟུར་གྱི་རྡོ་རྗེ་རིན་པོ་ཆེ། ལུས་ཀྱི་ཚོགས་གཞན་རྣམས་རྔ་ཡབ་ལ་སོགས་པ་གཞལ་ཡས་ཁང་གི་རྒྱན། རྐང་སྟེ་རྗེ་ངར་གཉིས། དཔུང་པ་གཉིས། བརླ་གཉིས། ལག་ངར་གཉིས་ཏེ་བརྒྱད་ནི་ཀ་བ་བརྒྱད། ཡིད་ཀྱི་དབང་པོ་གཞལ་ཡས་ཁང་གི་དབུས་ཀྱི་པདྨ། ལྟེ་བའི་ཆ་བུམ་པ་སྟེ། མདོར་ན་རང་རྡོ་རྗེ་འཆང་དུ་གསལ་བའི་ལུས་རང་བཞིན་གྱིས་ཏེ་རྐྱེན་གྱིས་གསར་དུ་མ་བཅོས་པར་གདོད་མ་ནས་གྲུབ་པའི་དཀྱིལ་འཁོར་དུ་གྱུར་པར་བསམ་དགོས་ཏེ། བཤད་རྒྱུད་རྡོ་རྗེ་ཕྲེང་བ་ལས།
ལུས་ནི་གཞལ་ཡས་ཁང་དུ་གྱུར། ། སངས་རྒྱས་ཀུན་གྱིས་ཡང་དག་བསྟེན། ། ཟུར་བཞི་ཡི་ནི་མདུན་རྒྱབ་དང་། ། གཡས་དང་གཡོན་གྱི་དབྱེ་བས་སོ། ། སྟེང་འོག་སྒོ་ཡི་དབྱེ་བ་ཡིས། ། སྒོ་བཞི་ཞེས་ནི་བཤད་པ་ཡིན། ། སྣ་ཡི་རྩེ་མོའི་དབྱིབས་ཀྱིས་ནི། ། རྟ་བབས་བཞི་ནི་བརྗོད་པར་བྱ། ། དྲ་བ་རྒྱུ་མར་ཡང་དག་བཤད། ། རྒྱུས་པར་གྱུར་པ་དྲ་བ་ཕྱེད། །
ཆ་ནི་ཟླ་བ་ཕྱེད་པ་དང་། ། བུམ་པ་ལྟོ་བར་ཡང་དག་བཤད། ། རྗེ་ངར་བརླ་དཔུང་ལག་ངར་ནི། ། ཀ་བ་བརྒྱད་དུ་རྣམ་པར་བཤད། ། མིག་གི་རྣམ་ཤེས་མེ་ལོང་སོགས། ། རྣ་བའི་རྣམ་ཤེས་བ་དན་དང་། ། སྣ་ཡི་རྣམ་ཤེས་མེ་ཏོག་ཕྲེང་། ། རྡོ་རྗེ་ཕ་གུ་ལྕེ་རྣམ་ཤེས། ། ལུས་ཀྱི་རྣམ་ཤེས་དར་འཕན་དང་། ། ཡིད་ཀྱི་རྣམ་ཤེས་རི་དྭགས་སོགས། །
མིག་ནི་འཁོར་ལོའི་མཚན་མ་དང་། ། རྣ་བ་ཀུན་ནས་རྡོ་རྗེ་རྣམས། ། སྣ་ནི་བ་དན་དུ་ནི་བཤད། ། ལྕེ་ནི་དྲིལ་བུ་རུ་ནི་གསུངས། ། རྔ་ཡབ་ལ་སོགས་རྣམ་དག་པ། ། ལུས་ཀྱི་ཚོགས་ཞེས་བྱ་བར་བཤད། ། ཡིད་ནི་དབུས་ཀྱི་པདྨར་གསུངས། ། རྣམ་ཤེས་རླུང་ནི་ཡང་དག་བསྟེན། ། ཡེ་ཤེས་ལྔ་ནི་རྣམ་དག་པ། ། རེ་ཁ་ལྔར་ནི་ཡང་དག་བརྗོད། །
ཕུང་པོ་ལྔ་ནི་ཡང་དག་ལྔ། ། རྣམ་དག་ཁ་དོག་ལྔ་ནི་བྱེད། ། དེ་དག་གཞལ་ཡས་ཁང་དུ་བསྒོམ། ། ཞེས་གསུངས་པས་སོ། ། འོ་ན་ཕྱི་རོལ་གྱི་གཞལ་ཡས་ཁང་ལ་རྩིག་པ་ལྔ། ཕ་གུ དྲ་བ་དྲ་ཕྱེད་སོགས་ཡོད་པ་ལྟར་དུ། ལུས་ཀྱི་རྒྱུ་མ་དང་རྒྱུས་པ་སོགས་དྲ་བ་དྲ་ཕྱེད་ཀྱི་དོད་པོ་ཡིན་ཞེས་བསྒོམ་མོ། ། ཕྱི་རོལ་གྱི་གཞལ་ཡས་ཁང་ལ་དྲ་བ་དྲ་ཕྱེད་ལ་སོགས་པ་གཞལ་ཡས་ཁང་གི་ཆོས་མཐའ་དག་ཚང་བ་ལྟར། རྡོ་རྗེའི་ལུས་ལ་ཡང་དེ་རྣམས་ཚང་བ་རྩི་བ་ཡིན་ནམ། ལུས་ཀྱི་ཆ་ཤས་རྣམས་དྲ་བ་དྲ་ཕྱེད་སོགས་ཀྱི་རྣམ་པ་དེ་དང་དེར་བསྒྱུར་ནས་བསྒོམ་པ་གང་ཡིན་ཞེ་ན།
སྔོན་གྱི་རྡོག་ལུགས་པ་སོགས་ཀྱི་སྒྲུབ་ཐབས་རྣམས་སུ་ལུས་གཞལ་ཡས་ཁང་དུ་བསྒོམ་པ་མ་གསུངས་པས། དེ་དག་གི་དོན་གྱི་བཤད་པ་གང་ཡང་མ་བྱུང་ལ། རྗེ་འགོས་ཀྱི་སྟོང་ཐུན་ཆེན་མོར་གསང་དབང་གི་བདག་བསྐྱེད་ཀྱི་སྐབས་སུ་དོད་དམ་ཚང་རྩི་བར་བཤད། བུ་སྟོན་རིན་པོ་ཆེས་རྣམ་པར་བསྒོམ་པ་དང་དོད་དམ་ཚང་རྩི་བ་གང་གི་ཡང་གསལ་ཁ་ཅན་མ་གསུངས་ཤིང་། སྔ་རབས་པ་རྣམས་ཀྱིས་མ་རྒྱུད་དུ་དོད་རྩི་བར་བཤད་པ་ལ། རི་བོ་དགེ་ལྡན་པས་ལུང་རིགས་གཉིས་དང་འགལ་ཚུལ་གྱི་སྐྱོན་བརྗོད་མཛད་ནས། ཁོང་རང་གི་ལུགས་ལ་ཕྱི་རྡུལ་ཚོན་དང་། རས་བྲིས་དང་། ནང་ལུས་ཀྱི་དཀྱིལ་འཁོར་གསུམ་པོ་གང་དུ་བསྐྱེད་པའི་བསྐྱེད་གཞི་མི་འདྲ་བ་མ་གཏོགས། དེ་དངོས་རྒྱུར་བྱས་ནས་བསྐྱེད་པའི་རྣམ་པ་བསྒོམ་བྱའི་དཀྱིལ་འཁོར་ལྟར་བསྒོམ་པ་ཁྱད་པར་མེད་དོ། །
དེས་ན་ལུས་དཀྱིལ་ཡང་ལུས་ཀྱི་རྒྱུ་མ་དང་། རྒྱུས་པ་སོགས་ཆ་ཤས་རྣམས་རྒྱུར་བྱས་པ་ལས་བྱུང་བའི་གྲུ་བཞི་སྒོ་བཞི་པའི་རྣམ་པར་བསྒོམ་དགོས་པ་ཡིན་ནོ། ། ཞེས་ཟེར། དེ་ལ་སྔགས་འཆང་ཀུན་དགའ་ཟླ་བས། དེ་ལྟར་ན་གསང་འདུས་ཀྱི་དཀྱིལ་འཁོར་ལ་གཞལ་ཡས་ཁང་གྲུ་བཞི་སྒོ་བཞི་པའི་ནང་གི་རེ་མིག་དབུས་མའི་ནང་དུ་སྒྲུབ་པ་པོ་སྤྲུལ་སྐུ་རྡོར་སེམས་སུ་བསྒོམ་པའི་ལུས་རྒྱུར་བྱས་པའི་གཞལ་ཡས་ཁང་གྲུ་བཞི་སྒོ་བཞི་པ་ཞིག་བསྒོམ་དགོས་པར་འགྱུར་ལ། དེ་འདོད་ན་གསང་བ་འདུས་པའི་དཀྱིལ་འཁོར་སྒོ་ཉིས་སྦྲགས་སུ་འགྱུར་རོ། ། ཞེས་གསུངས། དེའི་སྐྱོན་སྤོང་དུ། སྒོ་ཉིས་སྦྲགས་སུ་འགྲོ་བའི་སྐྱོན་མེད་དེ། ལྷག་མ་ལུས་ལ་བསྡུ་བའི་སྐབས་སུ་གཞལ་ཡས་ཁང་བསྡུས་ཤིང་།
ཕྱིས་ཀྱི་གཞལ་ཡས་ཁང་དེ་རྡོ་རྗེ་འཆང་གི་ལུས་རྒྱུར་བྱས་པ་ལས་བྱུང་བའི་གཞལ་ཡས་ཁང་ཡིན་པས་སོ། ། ཞེས་པའི་སྐྱོན་སྤོང་དང་། གཞན་ཡང་སྙིང་པོ་མེད་པའི་ལུས་དཀྱིལ་གྱི་བཤད་པ་མང་པོ་ཞིག་བཀོད་ཀྱང་། དེ་དག་མི་འཐད་པའི་ལུང་རིགས་བསམ་གྱིས་མི་ཁྱབ་པ་ཞིག་སྣང་བ་འདིར་ནི་ཡི་གེས་འཇིགས་ནས་མ་བྲིས་ལ། རྟོགས་པ་དང་ལྡན་པ་མཁས་པའི་དབང་པོ་གུང་རུ་ཤེས་རབ་བཟང་པོ། ཀུན་མཁྱེན་བསོད་ནམས་སེང་གེ ཆོས་རྗེ་དཔལ་གྱི་རྒྱལ་མཚན་སོགས་མཁས་པ་སྔ་མ་རྣམས་ཀྱི་གསུང་རབ་དག་ཏུ་རྒྱས་པར་འབྱུང་བས་དེ་དག་ཏུ་བལྟ་བར་བྱའོ། ། སྒྲུབ་ཐབས་ལས་ནི། ཟུར་བཞི་ཡི་ནི་མདུན་རྒྱབ་དང་། ། ཞེས་པ་ནས།
ཡིད་དབང་དབུས་ཀྱི་པདྨར་གསུངས། ། ཞེས་པའི་བར་དོད་རྩི་བ་དང་། ཡེ་ཤེས་ལྔ་ནི་རྣམ་དག་པ། ། རེ་ཁ་ལྔར་ནི་ཡང་དག་ཕྱིར། ། ཞེས་ཡེ་ཤེས་ལྔའི་རེ་ཁ་ལྔ་དང་། རླུང་ལྔ་རྩིག་པ་ལྔར་བཤད་པ་ནི་རྣམ་དག་རྩི་བ་ཡིན་པར་གསལ་ལོ། ། དེས་ན་འདིར་དངོས་སུ་མི་གསལ་ཡང་། ལུས་དཀྱིལ་སྟོན་པའི་གཞུང་གཞན་དུ། རང་གི་ཡན་ལག་བརྒྱད་འབྱུང་བའི། ། ཀ་བ་དེ་ཡིས་བསྐོར་ནས་གནས། །
ཞེས་པ་དང་། རྐང་པའི་འོག་ཏུ་རྩོམ་ཆེན་རླུང་། ། གཞུ་ཡི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཡིན་ཏེ། ། གྲུ་གསུམ་འབར་བའི་དབྱིབས་སུ་གནས། ། ལྟོ་བར་ཡང་ནི་ཆུ་ཡིན་ཏེ། ། ཟླུམ་པོའི་དབྱིབས་སུ་ཡང་དག་གནས། ། ཞེས་སོགས་དང་། དྲིལ་བུ་ལུས་དཀྱིལ་དུ། རྐང་མཐིལ་སུམ་མདོ་ལྟེ་སྙིང་ཁ། །
རླུང་མེ་ཆུ་དང་ས་དཀྱིལ་འཁོར། ། ལུས་ནི་མཉམ་པ་སྒོ་བཞི་རླུང་། ། རྒྱན་རྣམས་རབ་མཛེས་ཧེ་རུ་ཀའི། ། ལུས་ནི་དཀྱིལ་འཁོར་དུ་འདོད་དོ། ། ཞེས་སོགས་འབྱུང་བས་ལུས་ཀྱི་ཆ་ཤས་རྣམས་གཞལ་ཡས་ཁང་གི་ཆོས་དེ་དང་དེའི་རྣམ་པར་བསྒྱུར་ནས་སོ་སོའི་རང་གནས་སུ་བསྒོམ་དགོས་པར་གྲུབ་ཅིང་། ལུས་ལ་གནད་དུ་བསྣུན་པས་ཉམས་ལེན་དུ་འགྱུར་ཏེ། ལུས་དཀྱིལ་གྱི་ལྷ་རྣམས་ལུས་ཀྱི་བསྐྱེད་གཞི་སོ་སོ་ལ་བསྐྱེད་ནས་རང་གནས་སུ་བསྒོམས་པས། ལུས་ལ་གནད་དུ་བསྣུན་པའི་མ་བཅོས་པའི་ནང་དཀྱིལ་དུ་འགྱུར་བའི་ཕྱིར་རོ། ། བཅོས་མ་བཅོས་གྱི་དོན་ཡང་། རས་བྲིས་དང་རྡུལ་ཚོན་སོགས་ནི་རྩོལ་བས་གསར་དུ་བཅོས་ཤིང་བསྒྲུབས་ཏེ།
བསང་སྦྱངས་སོགས་བྱས་ནས་དཀྱིལ་འཁོར་དུ་བསྒྲུབ་དགོས་པས་བཅོས་མར་བཞག་ལ། ལུས་དཀྱིལ་གྱི་བསྐྱེད་གཞི་རྣམས་ནི། སྐྱེས་ཙམ་ནས་རང་གྲུབ་ཏུ་ཡོད་པ་དེ་བསང་སྦྱངས་སོགས་མི་དགོས་པར་བསྐྱེད་པས་ན་མ་བཅོས་པར་འཇོག་པ་ཡིན་གྱི། སེམས་ཅན་གྱི་རྒྱུད་ལ་དཀྱིལ་འཁོར་རང་གྲུབ་ཏུ་ཡོད་པ་ནི་མ་ཡིན་ཞིང་། ལུས་ཀྱི་ཆོས་ཉིད་ལ་བསམས་ནས་མ་བཅོས་པར་འཇོག་པ་ཡང་མ་ཡིན་ཏེ། རྡུལ་ཚོན་སོགས་ཀྱི་ཆོས་ཉིད་ཀྱང་མ་བཅོས་པར་འཇོག་པའི་ཕྱིར་རོ། ། འདིར་རགས་པ་ཕུང་ཁམས་སྐྱེ་མཆེད་ལུས་དཀྱིལ་དུ་བསྒོམ་ཞིང་། མ་རྒྱུད་དུ་ཕྲ་བ་རྩ་ཁམས་ལུས་དཀྱིལ་དུ་སྒོམ་པར་བྱེད་པས་ཟབ་ཁྱད་ཡོད་པར་བཤད་པ་ཡིན་ནོ། ། གཉིས་པ་བརྟེན་པ་ལུས་དཀྱིལ་བསྒོམ་པའི་ཚུལ་ནི། སྒྲུབ་ཐབས་ལས།
སྤྱི་བོར་གཟུགས་ཕུང་གི་ངོ་བོ་ཨོཾ། མགྲིན་པར་འདུ་ཤེས་ཀྱི་ངོ་བོ་ཨཱཿ ཞེས་པ་ནས། རྐང་མཐིལ་གཉིས་སུ་རྐང་མཐིལ་གཉིས་ཀྱི་ངོ་བོ་ཧཱུྃ་སྟེ། རང་གི་ཕུང་ཁམས་སྐྱེ་མཆེད་ཐམས་ཅད་ལྷའི་ངོ་བོར་གྱུར། ཅེས་པའི་བར་གསུངས་པས་བསྟན་ཏེ། དེའི་དོན་ཡང་རང་རྡོ་རྗེ་འཆང་དུ་གསལ་བའི་ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར་པ་དེའི་སྤྱི་བོ་སྟེ་སྐྲ་མཚམས་ཀྱི་གོང་ཙམ་དུ་རང་གི་གཟུགས་ཕུང་ཐམས་ཅད་འདུས་པའི་བདག་ཉིད་དམ་གཙོ་བོར་གྱུར་པའི་ངོ་བོ་ཨོཾ་དཀར་མོ་ལས་རྣམ་པར་སྣང་མཛད། མགྲིན་པའི་ནང་དུ་འདུ་ཤེས་ཀྱི་ངོ་བོ་ཨཱཿལས་འོད་དཔག་མེད། སྙིང་ཁ་སྟེ་ནུ་མའི་དབུས་ཀྱི་ནང་དུ་རང་གི་རྣམ་ཤེས་ཀྱི་ངོ་བོ་ཧཱུྃ་ལས་མི་བསྐྱོད་པ། ལྟེ་བའི་དབུས་སུ་རང་གི་ཚོར་བའི་ངོ་བོ་སྭ་ལས་རིན་ཆེན་འབྱུང་ལྡན།
བརླ་རྩ་གཡས་གཡོན་གཉིས་སུ་རང་གི་འདུ་བྱེད་ཀྱི་ཕུང་པོའི་ངོ་བོ་ཧཱ་ལས་དོན་གྲུབ་ཏུ་མོས་པར་བྱ་བ་ཡིན་ལ། དེ་བཞིན་དུ་ལྟེ་བར་རང་གི་ས་ཁམས་ཀྱི་ངོ་བོ་ལཾ་ལས་སྤྱན་མ། སྙིང་ཁར་རང་གི་ཆུ་ཁམས་ཀྱི་ངོ་བོ་མྃ་ལས་མ་མ་ཀི མགྲིན་པར་རང་གི་མེ་ཁམས་ཀྱི་ངོ་བོ་པྃ་ལས་གོས་དཀར་མོ། སྤྱི་བོར་རང་གི་རླུང་ཁམས་ཀྱི་ངོ་བོ་ཏྃ་ལས་སྒྲོལ་མ་རྣམས་གསལ་འདེབས་སོ། ། ཡུམ་བཞི་པོ་འདི་རབ་ཏུ་སྒྲོན་གསལ་མཁན་པོས། དྭེ་ཥ་ར་ཏི་ཞེས་སོགས་མཚན་སྔགས་ལས་བསྐྱེད་པར་བཤད་ཅིང་། བུ་སྟོན་རིན་པོ་ཆེས་ཀྱང་དེ་ལྟར་དུ་བཞེད་པ་དང་། རྡོ་རྗེ་སེམས་དཔའི་སྒྲུབ་ཐབས་སུ་དྭེ་ཞེས་སོགས་མིང་གི་ཡི་གེ་དང་པོ་ལས་བསྐྱེད་པར་བཤད་པ་སོགས་རྣམ་གྲངས་མང་ན་ཡང་། ནག་པོ་དམ་ཚིག་རྡོ་རྗེས་ལྃ་མྃ་པྃ་ཏྃ་ལས་བསྐྱེད་པར་བཤད་པ་ལྟར་ལེགས་པར་གསུངས་སོ། །
དེ་ནས་མིག་གཉིས་སུ་རང་གི་མིག་གི་དབང་པོའི་ངོ་བོ་ཐྱིཾ་ལས་བྱང་ཆུབ་སེམས་དཔའ་སའི་སྙིང་པོ། རྣ་བ་གཉིས་སུ་རང་གི་རྣ་བའི་དབང་པོའི་ངོ་བོ་ཧཱུྃ་ལས་ཕྱག་ན་རྡོ་རྗེ། སྣར་རང་གི་སྣའི་དབང་པོའི་ངོ་བོ་ཨོཾ་ལས་ནམ་མཁའི་སྙིང་པོ། ལྕེར་རང་གི་ལྕེའི་དབང་པོའི་ངོ་བོ་ཨོཾ་ལས་འཇིག་རྟེན་དབང་ཕྱུག སྙིང་ཁར་རང་གི་ཡིད་དབང་གི་ངོ་བོ་ཧཱུྃ་ལས་འཇམ་དཔལ། རྡོ་རྗེའི་སྒོ་སྟེ་རྩེ་མོར་རང་གི་ལུས་དབང་གི་ངོ་བོ་ཨོཾ་ལས་སྒྲིབ་པ་ཀུན་སེལ། དཔུང་པ་སོགས་སྟོད་ཀྱི་ཚིགས་དྲུག་དང་བརླ་དང་དཔྱིའི་མཚམས་སོགས་སྨད་ཀྱི་ཚིགས་དྲུག་སྟེ་བཅུ་གཉིས་པོ་རྣམས་སུ་རང་གི་ཚིགས་མཚམས་རྣམས་ཀྱི་ངོ་བོ་པྃ་ལས་ཀུན་ཏུ་བཟང་པོ། སྤྱི་གཙུག་ཏུ་རང་གི་རྩ་རྒྱུས་ཀྱི་ངོ་བོ་མྃ་ལས་བྱམས་པ་བསྒོམ་པ་ཡིན་ལ། མདོར་བྱས་ལས་བྱམས་པ་རྩ་ལས་བསྐྱེད་པ་ལྟ་བུ་ཞིག་གསུངས་ཀྱང་། རྣམ་གཞག་རིམ་པ་ལས།
བཅོམ་ལྡན་འདས་བྱམས་པ་རྒྱུས་པའི་རང་བཞིན་ལ་བཀོད་པས་ཞེས་གསུངས་པས་ལྟར་བཀོད་པ་ཡིན་ནོ། ། མིག་གི་སྒོར་ཏེ་མིག་གི་དབང་རྟེན་གྱི་ཕྱིར་དབྱིབས་འཁོར་ལོའི་རྣམ་པར་ཡོད་པ་དེའི་ནང་དུ་རང་གི་ནང་གི་གཟུགས་ཀྱི་ངོ་བོ་ཛྃ་ལས་གཟུགས་རྡོ་རྗེ་མ་ཞལ་ནང་དུ་ཕྱོགས་པས་སའི་སྙིང་པོ་ལ་བལྟ་བའི་ཚུལ་དང་། རྣ་བ་གཉིས་སུ་རང་གི་ནང་གི་སྒྲའི་ངོ་བོ་ཧཱུྃ་ལས་སྒྲ་རྡོ་རྗེ་མ་ཕྱག་རྡོར་དང་ཞལ་སྤྲོད་ཀྱི་ཚུལ་དུ་ཞལ་ནང་ལ་ཕྱོགས་པར་བཀོད། སྣར་རང་གི་ནང་གི་དྲིའི་ངོ་བོ་བྃ་ལས་དྲི་རྡོ་རྗེ་མ་ནམ་སྙིང་དང་ཞལ་སྤྲོད་ཀྱི་ཚུལ་དང་། ལྕེར་རང་གི་ནང་གི་རོའི་ངོ་བོ་ཧོ་ལས་རོ་རྡོ་རྗེ་མ་འཇིག་རྟེན་དབང་ཕྱུག་དང་ཞལ་སྤྲོད་པའི་ཚུལ། རྡོ་རྗེའི་སྒོར་རང་གི་རེག་བྱའི་ངོ་བོ་ཁྃ་ལས་རེག་རྡོ་རྗེ་མ་ཞལ་ནང་ལ་ཕྱོགས་པས་སྒྲིབ་པ་ཀུན་སེལ་དང་ཞལ་སྤྲོད་དུ་བཀོད་པ་ཡིན་ནོ། ། འདིར་ནང་གི་གཟུགས་སོགས་ལྷར་འགོད་པ་ཡང་། ཕྱིའི་གཟུགས་སོགས་ལྷར་བཀོད་ན་ལུས་ཀྱི་དཀྱིལ་འཁོར་དུ་མི་འགྲོ་བའི་རྒྱུ་མཚན་གྱིས་ཡིན་པར་བཤད་དོ། ། དེ་ནས་ཁྲོ་བོ་བཅུ་ནི་མ་རྒྱུད་དུ་ཚིགས་མཚམས་སུ་བཀོད་པ་བཤད་ཀྱང་། འདིར་ནི་ལག་པ་གཡས་པ་སོགས་ཀྱི་རྐང་གི་ནང་དུ་འགོད་པ་ཡིན་ཏེ།
ཚིགས་རྣམས་སུ་ནི། ཀུན་བཟང་འགོད་པས་སོ། ། དེས་ན་ལག་པ་གཡས་པའི་རྐང་གི་ནང་དུ་རང་གི་ལག་པ་གཡས་པའི་ངོ་བོ་ཧཱུྃ་ལས་གཤིན་རྗེ་གཤེད་ལག་པ་གཡོན་པར་ཏེ་དེའི་རྐང་གི་ནང་དུ་རང་གི་ལག་པ་གཡོན་པའི་ངོ་བོ་ཧཱུྃ་ལས་ཤེས་རབ་མཐར་བྱེད། ཁར་རང་གི་ཁའི་ངོ་བོ་ཧཱུྃ་ལས་པདྨ་མཐར་བྱེད། རྡོ་རྗེའི་སྐེད་པར་རང་གི་རྡོ་རྗེའི་ངོ་བོ་ཧཱུྃ་ལས་བགེགས་མཐར་བྱེད་དེ་བདུད་རྩི་འཁྱིལ་པ། དཔུང་པ་གཡས་པར་ཏེ་དེའི་ནང་དུ་རང་གི་དཔུང་པ་གཡས་པའི་ངོ་བོ་ཧཱུྃ་ལས་མི་གཡོ་བ། དཔུང་པ་གཡོན་པར་རང་གི་དཔུང་པ་གཡོན་པའི་ངོ་བོ་ཧཱུྃ་ལས་འདོད་པའི་རྒྱལ་པོ། པུས་མོ་གཡས་པར་ཏེ་དེའི་ནང་དུ་རང་གི་པུས་མོ་གཡས་པའི་ངོ་བོ་ཧཱུྃ་ལས་དབྱུག་སྔོན་ཅན། པུས་མོ་གཡོན་པར་ཏེ་དེའི་ནང་དུ་རང་གི་པུས་མོ་གཡོན་པའི་ངོ་བོ་ཧཱུྃ་ལས་སྟོབས་པོ་ཆེ། སྤྱི་བོར་ཏེ་དེའི་ནང་དུ་རང་གི་སྤྱི་བོའི་ངོ་བོ་ཧཱུྃ་ལས་གཙུག་ཏོར་འཁོར་ལོས་བསྒྱུར་བ།
རྐང་མཐིལ་གཉིས་སུ་རང་གི་རྐང་མཐིལ་གཉིས་ཀྱི་ངོ་བོ་ཧཱུྃ་ལས་གནོད་མཛེས་རྒྱལ་པོ་སྟེ། མདོར་ན་རང་གི་ཕུང་པོ་ལྔ་དང་ཁམས་བཞི། དབང་པོ་ལྔ། ཡུལ་ནང་གི་གཟུགས་སོགས་སྐྱེ་མཆེད་ལྔ། ཡིད་དབང་། རྩ་རྒྱུས། ཚིགས་མཚམས་བཞིའམ་བཅུ་གཉིས་སོགས་སྦྱང་གཞི་དེ་ཐམས་ཅད་ལྷའི་ངོ་བོར་གྱུར་པར་གསལ་བཏབ་ནས་བསྒོམ་པ་ཡིན་ཏེ། མདོར་བྱས་ལས། དེ་ནས་ཕུང་པོ་ལ་སོགས་པའི། ། དབྱེ་བ་ཤེས་པས་སྣང་མཛད་སོགས། །
གནོད་མཛེས་བར་དུ་ས་བོན་གྱི། ། དགོད་པས་ཡང་དག་ཉིད་དུ་དགོད། ། ཅེས་མདོར་བསྟན་གྱི་ཚུལ་དུ་གསུངས། དེ་ནས་རྒྱས་བཤད་ལ། རྣམ་སྣང་མཛད་ཀྱི་ས་བོན་ནི། ། ཁ་དོག་དཀར་པོ་ཡི་གེ་ཨོཾ། ། གཟུགས་ཕུང་ངོ་བོ་ཉིད་ཀྱི་ནི། ། སྔགས་ཤེས་པས་ནི་སྤྱི་བོར་དགོད། ། ཨ་ནི་མགོན་པོ་འོད་དཔག་མེད། ། འདུ་ཤེས་ཕུང་པོའི་བདག་ཉིད་ཅན། །
མདོག་དམར་ཁ་ལ་བསམས་ནས་ནི། ། ངག་གི་དབང་ཕྱུག་ཉིད་ཐོབ་འགྱུར། ། མི་བསྐྱོད་པ་ནི་ཡི་གེ་ཧཱུྃ། ། རབ་ཏུ་བཟང་པོ་མཐིང་ཤུན་མདོག ། རྣམ་ཤེས་ཕུང་པོའི་ངོ་བོ་ཉིད། ། སྔགས་པས་སྙིང་ཁ་ཡང་དག་དགོད། ། རིན་ཆེན་མགོན་པོ་ཡི་གེ་སྭ། ། ཚོར་བའི་ཕུང་པོའི་ངོ་བོ་ཉིད། ། ཚོར་བ་དག་པའི་རྒྱུ་ཅན་ནི། ། ཁ་དོག་སེར་པོ་ལྟེ་བར་དགོད། །
རྐང་པ་གཉིས་ལ་ཡི་གེ་ཧཱ། ། འདུ་བྱེད་ཕུང་པོའི་ངོ་བོ་ཉིད། ། ལས་ཀྱི་མགོན་པོ་དེ་ཉིད་ནི། ། སྔགས་པས་ཁ་དོག་ལྗང་ཁུར་དགོད། ། སྔགས་པས་གཏི་མུག་ལ་སོགས་ནི། ། ས་ལ་སོགས་པ་རབ་ཏུ་གཞུག ། སྲ་དང་གཤེར་དང་དྲོ་བ་དང་། ། རླུང་སོགས་དེར་ནི་རིམ་པ་བཞིན། ། ཐིལཾ་མིག་ཏུ་དགོད་པ་ནི། ། ས་ཡི་སྙིང་པོ་རྣམ་པར་བསྒོམ། །
ཨོཾ་ནི་རྣ་བ་དག་ལ་དགོད། ། ཕྱག་ན་རྡོ་རྗེ་བསྒོམ་པར་བྱ། ། ཨོཾ་ནི་སྣ་ལ་དགོད་པ་སྟེ། ། ནམ་མཁའི་སྙིང་པོར་རབ་ཏུ་བསྒོམ། ། ཨོཾ་ནི་ལྕེ་ལ་བཀོད་ནས་ནི། ། འཇིག་རྟེན་དབང་པོ་བསྒོམ་པར་བྱ། ། ཡིད་ལ་ཧཱུྃ་ཡིག་བཀོད་ནས་ནི། ། འཇམ་པའི་དབྱངས་ནི་རབ་ཏུ་བསྒོམ། ། ཡི་གེ་ཨོཾ་ནི་ལུས་ཀུན་ལ། ། བསྒོམས་ནས་སྒྲིབ་སེལ་དྲན་པར་བྱ། །
ཡི་གེ་མེ་ནི་རྩར་བཞག་སྟེ། ། བྱམས་པ་ཉིད་དུ་ཡོངས་སུ་བརྟག ། ཚིགས་ཀུན་ལ་ནི་པྃ་བཀོད་དེ། ། ཀུན་ཏུ་བཟང་པོ་བསྒོམ་པར་བྱ། ། ལག་པ་གཡས་པར་གཤིན་རྗེ་གཤེད། ། གཡོན་པར་གཞན་གྱིས་མི་ཐུབ་པ། ། རྟ་མགྲིན་ཁ་ལ་བསམ་པར་བྱ། ། རྡོ་རྗེ་ལ་ནི་བདུད་རྩི་འཁྱིལ། ། དཔུང་པ་གཡས་པར་མི་གཡོ་བ། ། གཡོན་པར་འདོད་པའི་རྒྱལ་པོ་འོ། །
པུས་མོ་གཡས་པར་བསམ་པ་ནི། ། དབྱུག་པ་སྔོན་པོ་ཆེར་འབར་བ། ། པུས་མོ་གཡོན་པར་སྟོབས་པོ་ཆེ། ། སྤྱི་བོར་གཙུག་ཏོར་འཁོར་ལོས་བསྒྱུར། ། གནོད་མཛེས་རྒྱལ་པོ་བསམ་པ་ནི། ། རྐང་པ་གཉིས་ལ་དགོད་པར་བྱ། ། ཞེས་གསུངས་པས་སོ། ། འོ་ན་ཤིན་ཏུ་རྣལ་འབྱོར་གྱིས་སྦྱང་གཞི་ཇི་ལྟ་བུ་ཞིག་སྦྱོང་སྙམ་ན། འདི་ལ་གོང་དུ་བཤད་པ་ལྟར་ཤིན་ཏུ་རྣལ་འབྱོར་བསྒོམ་ཚུལ་ལུགས་གཉིས་གསུངས་པས། སྦྱང་གཞི་དང་སྦྱོར་ཚུལ་ཡང་ལུགས་གཉིས་འབྱུང་བ་ལས།
མདོར་བྱས་ཀྱི་ལུགས་ལྟར་ན། མངལ་གྱི་གནས་སྐབས་ཀྱི་ལུས་ཡོངས་སུ་རྫོགས་ཤིང་། མངལ་དེ་ཉིད་མི་གཙང་བ་དང་། དོག་པ་དང་། བཙིར་བ་སོགས་མི་བདེ་བར་མཐོང་ནས་བཙའ་འདོད་ཀྱི་རྣམ་པར་རྟོག་པ་དུ་མ་སྐྱེ་བ་དེ་སྦྱང་གཞིར་བྱས་ནས། དང་པོའི་མགོན་པོའི་ཐུགས་ཁ་ནས་མི་བསྐྱོད་པ་སྤྲོ་བ་བཙའ་འདོད་ཀྱི་བློ་ཡོད་ཀྱང་ཟླ་བ་དང་ཞག་གྲངས་མ་ཐིམ་ཞིང་། ལས་ཀྱི་དབང་གིས་མགོ་མཇུག་མ་བསྒྱུར་བ་དེ་སྲིད་དུ་ཕྱིར་བཙའ་མི་ཐུབ་པ་དེ་མི་བསྐྱོད་པ་བདག་ཉིད་ལ་རྗེས་སུ་ཞུགས་པས་སྦྱོང་། དེ་ནས་ཟླ་བ་དང་ཞག་སོགས་གྲངས་ཚང་ཞིང་ལས་ཀྱི་དབང་གིས་མགོ་མཇུག་ལྡོག་སྟེ་ཆོས་འབྱུང་གི་ཕྱིར་ཐོན་ནས་ཕ་མ་སོགས་ཀྱི་མིག་གིས་མཐོང་བ་དེ་ཉིད་ནི། སྤྲུལ་སྐུ་རྡོར་སེམས་སུ་བསྒྱུར་བས་སྦྱོང་བའོ། ། དེ་ནས་གཞོན་ནུའི་གནས་སྐབས་སུ་ཕུང་ཁམས་སྐྱེ་མཆེད་ཡན་ལག་དང་ཉིང་ལག་རྣམས་སྔ་མ་སྔ་མ་ལས་ཕྱི་མ་ཕྱི་མ་ཇེ་རགས་སུ་འགྲོ་བ་དེ་ལུས་དཀྱིལ་བསྒོམས་པས་སྦྱོང་བ་ཡིན་ནོ། །
ཡང་མདོ་བསྲེ་དང་། རྣམ་གཞག་རིམ་པ་ལས་གསུངས་པའི་ཤིན་ཏུ་རྣལ་འབྱོར་སྦྱང་གཞི་དང་སྦྱོར་ཚུལ་ནི། མངལ་གྱི་གནས་སྐབས་དེ་ཟླ་བ་ཕྱེད་དང་གཉིས་རྫོགས་ནས་ལུས་ཀྱི་དངོས་པོའི་ཆ་ཤས་རྣམས་ཚང་བར་དོད་ཅིང་། དེ་ཉིད་སྔ་མ་སྔ་མ་ལས་ཕྱི་མ་ཕྱི་མ་ཇེ་རགས་ཇེ་རགས་སུ་སོང་བ་དེ་སྦྱངས་གཞིར་བྱས་ནས། དང་པོའི་མགོན་པོ་དེ་ཉིད་ཀྱི་རྟེན་ལ་ལུས་དཀྱིལ་དགོད་པ་དང་། དེ་ནས་ཟླ་བ་དང་ཞག་གྲངས་ལ་སོགས་པ་ཚང་ཞིང་ལས་རླུང་གིས་མགོ་མཇུག་བསྒྱུར་ནས་ཆོས་འབྱུང་གི་སྒོར་ཐོན་ཏེ་ཕ་མ་ལ་སོགས་པ་གཞན་གྱི་མིག་གི་ཡུལ་དུ་གྱུར་པ་དེ་སྦྱང་གཞིར་བྱས་ནས་ལུས་དཀྱིལ་བཀོད་པའི་རྐྱེན་གྱིས་སྤྲུལ་སྐུ་རྡོར་སེམས་སུ་བསྒྱུར་བ་བསྒོམ་པ་ཡིན་ཏེ། རྣམ་གཞག་རིམ་པ་ལས། དེའི་འོག་ཏུ་ཟླ་བ་བཅུའི་མཐར་རྩ་བའི་རྒྱུད་ལས་གསུངས་པའི་དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་ཡང་དག་པར་བསྟན་པའི་རིགས་པས་མའི་མངལ་ནས་ཐོན་པར་འགྱུར་ཏེ། དེའི་ཕྱིར་དྲི་ཟ་ཉེ་བར་འཁོར་གྱི་སེམས་ཅན་ཤའི་མིག་གི་ཡུལ་དུ་གྱུར་ཏོ། ། དེ་ལྟར་རྩ་བའི་རྒྱུད་ལས་གསུངས་ཏེ།
བཅོམ་ལྡན་འདས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེ་ཞལ་གསུམ་པ་ལྟ་བུར་དེ་བཞིན་གཤེགས་པ་ཐམས་ཅད་ཀྱིས་ཡང་དག་པར་གཟིགས་པར་གྱུར་ཏོ་ཞེས་སོ། ། ཞེས་གསུངས་པས་སོ། ། ཚུལ་འདི་ནི་འགོས་རྡོག་པ་སོགས་ཀྱི་བཞེད་པ་ཡིན་ཏེ། འགོས་ཀྱི་སྟོང་ཐུན་ཆེན་མོ་ལས། དེ་ལ་སྤྲུལ་སྐུ་བཅུག་པའི་སྦྱང་གཞི་ནི། ཟླ་བ་བཅུ་ལོན་ཏེ་མའི་མངལ་ནས་ཐོན་ནས་ཤའི་མིག་གི་སྤྱོད་ཡུལ་དུ་གྱུར་པའོ། ། ཞེས་དང་། ལུས་ལ་ཡི་གེ་དགོད་པའི་སྦྱང་གཞི་ནི། མངལ་གྱི་གནས་སྐབས་བརྒྱད་ཀྱི་ཐ་མ་སྐྲ་སྤུ་སེན་མོ་དོད་པ་དང་། དབང་པོ་དོད་པ་དང་།
མཚན་མ་དོད་པ་དང་། སྐྱེ་གནས་ཀྱང་རྡོ་རྗེའི་རིགས་སུ་གྱུར་པའོ། ། ཞེས་གསུངས་པས་སོ། ། དེས་ན་འགོས་ཀྱིས། ལུས་དཀྱིལ་འགོད་པའི་ཚེ་ལྷ་སོ་གཉིས་ཀྱི་ས་བོན་བཀོད་ནས། དེ་ལྷའི་ངོ་བོར་མོས་པ་བྱེད་པ་དང་། དེ་ཉིད་སྦྱང་གཞི་དང་སྦྱོར་བའི་ཚེ། སྟོང་ཐུན་གྱི་ལུང་བཤད་མ་ཐག་པར། ལུས་ལ་ཡི་གེ་དགོད་པའི་སྦྱང་གཞི་ནི། ཞེས་གསུངས་པ་སོགས་ཀྱི་ཐུགས་བཞེད་ཀྱི་གཙོ་བོ་ནི་གོང་དུ་དྲངས་པའི་མདོར་བྱས་ཀྱིས།
དེ་ནས་ཕུང་པོ་ལ་སོགས་པའི། ། དབྱེ་བ་ཤེས་པའི་སྣང་མཛད་སོགས། ། གནོད་མཛེས་བར་དུ་ས་བོན་གྱིས། ། དགོད་པས་ཡང་དག་ཉིད་དུ་དགོད། ། ཅེས་མདོར་བསྟན་གྱི་དངོས་བསྟན་འདི་ལ་ཐུགས་རྩེ་གཏད། དེ་བཞིན་དུ་རྡོག རླན། རྡོག་ཨརྻ་དེ་ཝ་སོགས་ཀྱི་སྒྲུབ་ཐབས་རྣམས་སུ་ཡང་ས་བོན་འགོད་པ་མཛད་ལ། རེ་མདའ་བ་ཆེན་པོས་ཀྱང་། བདེ་མཆོག་གི་གོ་ཆའི་ལྷ་རྣམས་ལ་ས་བོན་བཀོད་ནས་ལྷའི་ངོ་བོར་མོས་པ་བྱེད་པ་དཔེར་མཛད་ནས་གོང་མ་དེ་དག་ལྟར་བཤད་ཅིང་།
བུ་སྟོན་རིན་པོ་ཆེས་བཤད་རྒྱུད་རྡོ་རྗེ་ཕྲེང་བའི་ལུང་དྲངས་ནས་ལྷ་འགོད་པ་ཉིད་མཛད་པ་སོགས་ལུང་མང་ན་ཡང་། ལྷ་འགོད་པ་ཉིད་ལེགས་པར་བཤད་དེ་རྣམ་གཞག་རིམ་པ་ལས། རང་གི་ལུས་ཀྱི་དཀྱིལ་འཁོར་ལ་ཕུང་པོ་དང་། ཁམས་དང་། སྐྱེ་མཆེད་ཀྱི་རང་བཞིན་གྱི་ལྷ་རྣམས་འགོད་པའི་རྒྱུ་དང་འབྲས་བུ་གསུངས་པ། ཞེས་དང་། མིག་ལ་སོགས་པའི་སྐྱེ་མཆེད་རྣམས་ལ་བྱང་ཆུབ་སེམས་དཔའ་བཀོད་པའི་རྒྱུ་དང་འབྲས་བུ་གསུངས་པ། ཞེས་དང་། ཡན་ལག་རྣམས་ལ་ཁྲོ་བོ་རྣམས་བཀོད་པའི་རྒྱུ་དང་འབྲས་བུ་གསུངས་པ། ཞེས་གསུངས་པ་དང་།
མདོ་བསྲེར་ལུས་ལ་ལྷ་འགོད་པའི་ལུང་དྲངས་པར། ལེའུ་བཅུ་བདུན་པ་ལས། ཕུང་པོ་ལྔ་ནི་མདོར་བསྡུས་ནས། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེའི་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་མཆོག ། ཅེས་གསུངས་པ་ཡིན་ནོ། ། ཞེས་དྲངས་པ་དང་། ལེའུ་བརྒྱད་པ་ལས། ནུ་མའི་དབུས་བར་སྤྱི་གཙུག་མཐའི་ཡི་བར། །
ཆོ་ག་ཤེས་པས་ཡང་ནི་རྐང་མཐིལ་བར། ། ལྟེ་བ་སྐེད་པར་གསང་བ་རྒྱལ་བའི་སྲས། ། རིགས་ལྔ་རྣམས་ནི་འགོད་པར་རབ་ཏུ་བྱ། ། ཞེས་བྱ་བ་ལ་སོགས་པ་གསུངས་པའི་བྱིན་གྱིས་བརླབས་པས་ཕུང་པོ་ལ་སོགས་པའི་ངོ་བོ་ཉིད་ཀྱི་དེ་བཞིན་གཤེགས་པ་ཐམས་ཅད་ཡེ་ཤེས་ཀྱི་རང་བཞིན་གྱི་ལུས་ལ་རྗེས་སུ་ཞུགས་པར་བྱའོ། ། ཞེས་གསུངས་པ་ཡིན་པས་སོ། ། རང་གི་ས་བོན་ལས་བྱུང་བའི་ལྷར་བསྐྱེད་པ་ཡང་། ནུ་མའི་དབུས་བར་ཞེས་སོགས་ཀྱི་འགྲེལ་པ་སྒྲོན་གསལ་ལས། སྒྲུབ་པའི་ཐབས་ལས་བྱུང་བའི་རིམ་གྱི་རྣལ་འབྱོར་དང་རྗེས་སུ་རྣལ་འབྱོར་བྱས་ལ། བདག་ཉིད་དང་རང་གི་ཕྱག་རྒྱ་རིགས་ལྔར་བྱ་བ་བསྟན་པའི་ཕྱིར། ནུ་མའི་དབུས་བར་ཞེས་བྱ་བ་ལ་སོགས་པ་གསུངས་ཏེ།
ཞེས་སོགས་དང་། ཡི་གེ་ཨོཾ་ལས་བྱུང་བའི་རྣམ་པར་སྣང་མཛད་འགོད་དོ། ། ཞེས་དང་། ཡི་གེ་ཨཱཿལས་བྱུང་བའི་འོད་དཔག་ཏུ་མེད་པ་འགོད་པར་བྱའོ། ། ཞེས་དང་། ཡི་གེ་ཧ་ལས་བྱུང་བའི་དོན་ཡོད་གྲུབ་པ་འགོད་པར་བྱེད་དོ། ། ཞེས་དང་། སྭ་ལས་བྱུང་བའི་རིན་ཆེན་འབྱུང་ལྡན་འགོད་པར་བྱའོ། ། ཞེས་སོགས་རྒྱས་པར་གསུངས་པ་རྣམས་ཀྱིས་གསལ་བར་བསྟན་པ་ཡིན་ནོ། ། བཞི་པ་རྣལ་འབྱོར་ཆེན་པོ་ནི།
སྒྲུབ་ཐབས་ལས། རང་གི་སྤྱི་བོར་ཟླ་བ་ལ་གནས་པའི་ཨོཾ་དཀར་པོ་འོད་ཟེར་ལྔ་འཕྲོ་བ་དེ་ལས་སྤྱན་མའི་ཚོགས་སྤྲོས། ཞེས་པ་ནས། བདག་ཉིད་རྡོ་རྗེ་འཆང་ཆེན་པོའི་སྐུ་གསུང་ཐུགས་དབྱེར་མི་ཕྱེད་པའི་རང་བཞིན་དུ་གྱུར། ཨོཾ་སརྦ་ཏ་ཐཱ་ག་ཏ། ཀཱ་ཡ། ཝཀྐ། ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་གསུངས་པའི་བར་གསུངས་པས་བསྟན་ཏེ། དེ་དག་གི་དོན་ཡང་རང་ཉིད་རྡོ་རྗེ་འཆང་དུ་གསལ་བའི་སྤྱི་བོར་ཟླ་བའི་དཀྱིལ་འཁོར་ལ་གནས་པའི་ཨོཾ་ཁ་དོག་དཀར་པོ་འོད་ཟེར་སྣ་ལྔ་འཕྲོ་བ་གཅིག་བསམ།
དེ་ཉིད་ལས་ལྷ་མོ་སྤྱན་མའི་ཚོགས་མང་དུ་སྤྲོས་པས། དེ་དག་གི་རང་བཞིན་གྱི་གསལ་ཏེ་ཆོས་སྐུའི་ངང་ལས་གཟུགས་སྐུར་བཞེངས་པའི་ཚུལ་གྱི་རྣམ་པར་སྣང་མཛད་ཡུམ་སྤྱན་མ་དང་སྙོམས་པར་འཇུག་པ་གཙོ་འཁོར་དཔག་ཏུ་མེད་པ་སྤྱན་དྲངས་ཏེ། མདུན་གྱི་ནམ་མཁའི་ཁམས་ཡོངས་སུ་ཁྱབ་པར་གང་བའི་དབུས་སུ་གཙོ་བོ་སྐུ་རྡོ་རྗེ་མཚན་དང་དཔེ་བྱད་ཀྱིས་སྤྲས་པ་དེའི་མདུན་དུ་སྒྲུབ་པ་པོ་བདག་ཉིད་འདུག་སྟེ། གསོལ་བ་གདབ་པ་ནི། དཔལ་ལྡན་སངས་རྒྱས་སྐུ་འཆང་བ། ། ཞེས་སོགས་ཏེ་དེ་ཡང་ཡུམ་སྤྱན་མའི་དཔལ་དང་ལྡན་པ་སངས་རྒྱས་ཀྱི་སྐུ་ལ་སོགས་པའི་ཡོན་ཏན་ཐམས་ཅད་འཆང་བ་སྟེ་འཛིན་པ་སྐུ་རྡོ་རྗེའམ་རྣམ་པར་སྣང་མཛད་ལ་བོས་ནས་རྡོ་རྗེ་གསུམ་དབྱེར་མི་ཕྱེད་པར་གཅིག་ཏུ་བསྒོམས་པས། དུས་དང་སྟེ་ད་ལྟ་ཉིད་དུ་བདག་གི་ཐ་མལ་པའི་ལུས་འདི། དག་པའི་སྐུ་སྟེ་སྐུ་རྡོ་རྗེའི་ངོ་བོར་གྱུར་པའི་རང་བཞིན་དུ་ཡེ་ནས་ཡིན་པ་ལ་ཡིན་པར་མ་ཤེས་པ་དེ། ངོ་ཤེས་པར་བྱིན་གྱིས་བརླབས་ནས་སུ་བདག་གི་ལུས་སྐུ་རྡོ་རྗེའི་ངོ་བོར་རྡོ་རྗེ་སྐུ་སྟེ་རྣམ་པར་སྣང་མཛད་ཀྱིས་ནི་མཛད་དུ་གསོལ་ཞེས་གཙོ་བོ་ལ་གསོལ་བ་བཏབ། དེ་ནས་གསོལ་བ་གདབ་པ་ནི།
ཤར་ལ་སོགས་པ་ཕྱོགས་བཅུར་བཞུགས་པའི་སངས་རྒྱས་རྣམས་ཞེས་བོས་ནས། སྐུ་ལ་སོགས་པ་རྡོ་རྗེ་མི་ཕྱེད་གསུམ་གཅིག་པ་ཉིད་དུ་བསྒོམས་པས། དུས་དེང་སྟེ་ད་ལྟ་ཉིད་དུ་བདག་གི་ལུས་སྐུ་རྡོ་རྗེའི་རང་བཞིན་དུའམ། དེ་བཞུགས་པའི་གནས་སུ་འམ། དེའི་རང་བཞིན་ཡིན་པ་ལ་ཡིན་པར་ངོ་ཤེས་པར་བྱིན་གྱིས་བརླབས་ནས་སུ། སུས་མཛད་ན་རྡོ་རྗེ་སྐུ་སྟེ་རྣམ་པར་སྣང་མཛད་ཀྱིས་ནི་མཛད་དུ་གསོལ་ཞེས་སྐུ་རྡོ་རྗེ་གཙོ་འཁོར་ཐམས་ཅད་ལ་གསོལ་བ་བཏབ་པས། རྣམ་པར་སྣང་མཛད་འཁོར་དང་བཅས་པ་ཐམས་ཅད་ཡབ་ཡུམ་སྙོམས་པར་ཞུགས་པས་བདེ་བ་ཆེན་པོའི་རང་བཞིན་གྱི་འོད་དུ་ཞུ་ནས་འོད་ཟེར་དཀར་པོའི་རྣམ་པས་བདག་གི་སྤྱི་གཙུག་ནས་ཞུགས། རང་གི་ཐ་མལ་པར་ཞེན་པའི་ལུས་སྐུ་རྡོ་རྗེའི་རང་བཞིན་དུ་གྱུར་པར་བསྒོམས་ནས་སྨོན་ལམ་བཏབ་པ་ནི། སངས་རྒྱས་ཀུན་གྱི་སྐུ་གང་ཡིན་པ་སྟེ་རྣམ་པར་སྣང་མཛད་ལ་སོགས་པ་དང་འབྲེལ་བའི་བླ་ན་མེད་པའི་ཕུང་པོ་ལྔ་ཡིས་རབ་ཏུ་བཀང་བ་སྟེ་རྒྱས་པར་ཡོད་པའི་ཡེ་ཤེས་ཀྱི་ལུས་སངས་རྒྱས་ཀྱི་སྐུ་རྡོ་རྗེ་ཡི་རང་བཞིན་ནམ་ངོ་བོ་ཡི་བདག་ཉིད་དུ་སྒྲུབ་པ་པོ་བདག་གི་ལུས་ཀྱང་ཟག་པ་མེད་པའི་སྐུ་རྡོ་རྗེ་དེ་དང་འདྲ་བ་ཡེ་ཤེས་ཀྱི་སྐུར་ཤོག་ཅིག་ཅེས་པའམ། སྐུ་རྡོ་རྗེའི་རང་བཞིན་ཡིན་པ་ལ་ཡིན་པར་ངོ་མ་ཤེས་པ་དེ་ཤེས་པར་གྱུར་ཅིག་ཅེས་སྨོན་ལམ་བཏབ་སྟེ་བརྟན་པར་བྱས་ལ།
ང་རྒྱལ་འཛིན་པ་ནི། ཨོཾ་བྱིན་གྱིས་རློབས་པ། སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། ཀཱ་ཡ་སྐུ། བཛྲ་རྡོ་རྗེ། སྭ་བྷ་ཝ་རང་བཞིན། ཨཏྨ་ཀོ྅ཧཾ་ངའམ་བདག་ཡིན་ནོ། ། ཞེས་ང་རྒྱལ་བཟུང་། དེ་བཞིན་དུ་རང་གི་ལྕེར་པདྨ་ལ་གནས་པ་སྟེ་དེའི་སྟེང་དུ་ཨཱཿདམར་པོ་འོད་ཟེར་ལྔ་འཕྲོ་བ་གཅིག་བསམ། འོད་ཟེར་དེའི་རྩེ་མོ་ལས་གོས་དཀར་མོའི་ཚོགས་སྤྲོས།
དེ་དག་གི་རང་བཞིན་གྱི་གནས་གསུང་རྡོ་རྗེ་འམ་འོད་དཔག་མེད་ཡུམ་གོས་དཀར་མོ་དང་སྙོམས་པར་འཇུག་པ་ཉིད་ཀྱིས་གཙོ་བོ་བྱས་ལྷ་སོ་གཉིས་སོགས་དེ་བཞིན་གཤེགས་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའི་ཁམས་ཐམས་ཅད་ཡོངས་སུ་ཁྱབ་པར་བཞུགས་ཏེ་གང་བའི་དབུས་སུ་གཙོ་བོ་གསུང་རྡོ་རྗེ་སྟེ་འོད་དཔག་མེད་མཚན་དཔེས་སྤྲས་པ་བཞུགས་པར་བསྒོམ། དེའི་མདུན་དུ་བདག་ཉིད་འདུག་སྟེ་གསོལ་བ་གདབ་པ་ནི། ཆོས་ཀྱི་གསུང་ལམ་ཞེས་སོགས་ཏེ། དེ་ཡང་ཆོས་ཀྱི་སྟེ་འོད་དཔག་མེད་ཉིད་གསུང་ལམ་སྟེ་གསུང་གི་ངོ་བོ་གོས་དཀར་མོ་དང་ལྡན་པས་ན་དཔལ་ལྡན་པ་ཞེས་གཙོ་བོ་ལ་བོས་ནས། རྡོ་རྗེ་མི་ཕྱེད་གསུམ་བསྒོམ་པ་སྟེ་གསུང་རྡོ་རྗེ་འཁོར་བཅས་བདག་གི་མགྲིན་པ་ནས་བཅུག་པས། དེང་སྟེ་དུས་ད་ལྟ་ཉིད་དུ་སྒྲུབ་པ་པོ་བདག་གི་ཐ་མལ་པའི་ངག་ཡིད་གསུང་རྡོ་རྗེའི་རང་བཞིན་དུ་བྱིན་གྱིས་བརླབས་ནས་སུ། དེ་ལྟར་དུ་རྡོ་རྗེའི་གསུང་གིས་ཏེ་འོད་དཔག་མེད་ཀྱིས་མཛད་དུ་གསོལ་ཞེས་གཙོ་བོ་ལ་གསོལ་བ་བཏབ། དེ་ནས་འཁོར་ལ་གསོལ་བ་གདབ་པ་ནི། ཤར་ལ་སོགས་པའི་ཕྱོགས་བཅུར་བཞུགས་པའི་སངས་རྒྱས་རྣམ་སྣང་ལ་སོགས་པ་རྣམས་ལ་སྔ་མ་བཞིན་གསོལ་བ་བཏབ་སྟེ།
ཞེས་གསུང་རྡོ་རྗེ་གཙོ་འཁོར་ཐམས་ཅད་ལ་གསོལ་བ་བཏབ་པས། འོད་དཔག་མེད་ཡབ་ཡུམ་སྙོམས་པར་ཞུགས་པས་གཙོ་བོ་གསུང་རྡོ་རྗེ་འཁོར་དང་བཅས་པ་རྣམས་བདེ་བ་ཆེན་པོའི་རང་བཞིན་གྱི་འོད་དུ་ཞུ་ནས། བདག་གི་མགྲིན་པ་ནས་འོད་ཟེར་དམར་པོའི་རྣམ་པས་ཞུགས་པས། རང་གི་ངག་གསུང་རྡོ་རྗེའི་རང་བཞིན་དུ་གྱུར་པར་བསྒོམ་སྟེ་སྨོན་ལམ་བཏབ་པ་ནི། རྡོ་རྗེ་ཆོས་ཏེ་འོད་དཔག་མེད་ཀྱི་གསུང་གང་ཡིན་པ་ནི་ངེས་པའི་ཚིག་དང་། ཆོས་དང་། དོན་དང་། སྤོབས་པ་སོ་སོར་ཡང་དག་པར་རིག་པ་སྟེ། དེ་ཉིད་ནི་སོ་སོ་ཡང་དག་པར་རིག་པ་བཞི་ཕུན་སུམ་ཚོགས་པར་ལྡན་པས་སྒྲུབ་པ་པོ་བདག་གི་ཚིག་ཀྱང་དེ་དང་འདྲ་ཞིང་། ཆོས་འཛིན་པ།
འོད་དཔག་མེད་དང་འདྲ་བར་ཤོག་ཅེས་སྨོན་ལམ་བཏབ་ནས་ང་རྒྱལ་བཟུང་བ་ནི། ཨོཾ་བྱིན་གྱིས་བརླབ་པའི་མགོ་འདྲེན་པ། སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད། ཝཀྐ་བཛྲ་གསུང་རྡོ་རྗེ། སྭ་བྷ་ཝ་རང་བཞིན། ཨཏྨ་ཀོ྅ཧཾ་ནི་ངའམ་བདག་ཡིན་ཞེས་པ་སྟེ་དེ་ལྟར་དུ་ང་རྒྱལ་བཟུང་། དེ་ནས་ཡང་རང་གི་སྙིང་ཁར་ཉི་མ་ལ་གནས་པ་སྟེ་དེའི་སྟེང་དུ་ཧཱུྃ་སྔོན་པོ་འོད་ཟེར་ལྔ་འཕྲོ་བ་ཞིག་བསམ། འོད་ཟེར་དེའི་རྩེ་མོ་ལས་མཱ་མ་ཀིའི་ཚོགས་སྤྲོས། ལྷ་མོ་དེ་དག་གིས་རང་བཞིན་གྱི་གནས་ནས་མི་བསྐྱོད་པ་མཱ་མ་ཀི་དང་སྙོམས་པར་འཇུག་པ་མཛད་བཞིན་པ་དཔག་ཏུ་མེད་པ་གཙོ་བོར་བྱས་པའི་ལྷ་སོ་གཉིས་སོགས་སྤྱན་དྲངས་ཏེ་ནམ་མཁའ་ཁྱབ་པར་བཞུགས་ཏེ་ཡོངས་སུ་གང་བའི་དབུས་སུ་གཙོ་བོ་ཐུགས་རྡོ་རྗེ་མཚན་དཔེས་སྤྲས་པ་དེའི་མདུན་དུ་བདག་ཉིད་འདུག་སྟེ་གསོལ་བ་འདེབས་པ་ནི། དཔལ་ལྡན་རྡོ་རྗེ་ཞེས་སོགས་ཏེ།
དེ་ཡང་མཱ་མ་ཀི་དང་ལྡན་པས་དཔལ་ལྡན། རྡོ་རྗེ་དང་འདྲ་བས་ཐུགས་ཏེ་འཁོར་བ་དང་མྱ་ངན་ལས་འདས་པ་དག་ལ་མ་ཆགས་པའི་ཐུགས་འཆང་བ་སྟེ་འཛིན་པའམ་ལྡན་པ་ཞེས་གཙོ་བོ་ཐུགས་རྡོ་རྗེ་ལ་བོས་ནས། སྐུ་ལ་སོགས་པའི་རྡོ་རྗེ་གསུམ་དང་མི་ཕྱེད་པ་རྡོ་རྗེ་འཆང་ཆེན་པོའི་ཐུགས་ཀྱི་རང་བཞིན་དུ་དེང་སྟེ་ད་ལྟ་ཉིད་དུ་བདག་གི་སེམས་ཀྱང་བྱིན་གྱིས་བརླབས་ནས་སུ་སྟེ་དེ་ལྟར་དུ་རྡོ་རྗེ་ཐུགས་ཏེ་མི་བསྐྱོད་པ་ཉིད་ཀྱིས་མཛད་དུ་གསོལ་ཞེས་གཙོ་བོ་ལ་དང་། འཁོར་ལ་ཕྱོགས་བཅུ་ཞེས་སོགས་སྔ་མ་ལྟར་རོ། ། ཞེས་གཙོ་འཁོར་ཐམས་ཅད་ལ་གསོལ་བ་བཏབ་པས་མི་བསྐྱོད་པའམ་ཐུགས་རྡོ་རྗེ་ཡབ་ཡུམ་སྙོམས་པར་ཞུགས་པའི་རྡོ་རྗེ་འཆང་ཆེན་པོའི་རང་བཞིན་གྱི་འོད་དུ་ཞུ་ནས་འཁོར་དང་བཅས་པ་རྣམས་འོད་ཟེར་སྔོན་པོའི་རྣམ་པས་བདག་གི་སྙིང་ཁ་ནས་ཞུགས་པས། རང་གི་སེམས་ཐུགས་རྡོ་རྗེའི་རང་བཞིན་དུ་གྱུར་པར་བསྒོམས་ནས་སྨོན་ལམ་འདེབས་པ་ནི། ཀུན་ཏུ་བཟང་པོ་ཞེས་སོགས་ཏེ། དེ་ཡང་ཀུན་ཏུ་བཟང་པོ་སྟེ་མི་བསྐྱོད་པའི་ཐུགས་གང་ཡིན་པ་འཁོར་འདས་ཐམས་ཅད་དུ་བཟང་ཞིང་དགེ་བ། སྣོད་མ་ཡིན་པ་ལ་གསང་བ་སྟེ་གཉིས་སུ་མེད་པའི་ཡེ་ཤེས། དེ་གསུངས་པའི་བདག་པོ་ལྟ་བུར་གྱུར་པས་དབང་པོ།
བློ་ནི་ཤེས་ཏེ་རེག་རྡོ་རྗེ་མ་དེ་དང་ལྡན་པ་ཁྱེད་ཀྱི་ཐུགས་དེ་དང་། བདག་གི་སེམས་ཀྱང་འདྲ་འགྱུར་ཞིང་། རྡོ་རྗེ་འཛིན་པ་སྟེ་རྡོ་རྗེ་འཆང་དང་མཚུངས་འགྱུར་ཤོག ། ཅེས་པའོ། ། དེ་ནས་ང་རྒྱལ་བཟུང་བ་ནི། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷ་ཝ་ཨཏྨ་ཀོ྅ཧཾ་ནི་དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེའི་རང་བཞིན་ངའོ་ཞེས་པའམ་བདག་ཡིན་ནོ་ཞེས་སོ། ། དེ་ནས་སླར་ཡང་སྒྲུབ་པ་པོ་བདག་ཉིད་ཀྱི་ལུས་ངག་ཡིད་གསུམ་རྡོ་རྗེ་འཆང་ཆེན་པོའི་སྐུ་གསུང་ཐུགས་རྡོ་རྗེ་གསུམ་དང་དབྱེར་མི་ཕྱེད་པའི་རང་བཞིན་དུ་གྱུར་པར་བསམ་ནས། དེ་ཉིད་ལ་ང་རྒྱལ་བཟུང་བ་ནི། ཨོཾ་སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཀཱ་ཡ་སྐུ།
ཝཀྐ་གསུང་། ཙིཏྟ་ཐུགས། བཛྲ་རྡོ་རྗེ། སྭ་བྷ་ལྭ་ནི་རང་བཞིན། ཨཏྨ་ཀོ྅ཧཾ་ནི་ངའམ་བདག་ཡིན་ནོ་ཞེས་པའོ། ། འདིར་སྤྱན་མ་སོགས་ཡུམ་གསུམ་གྱི་སྤྱན་འདྲེན་པ་དང་། སྙོམས་པར་ཞུགས་པས་བསྟིམ་པ་ནི་བདེ་ཆེན་གྱི་ཡེ་ཤེས་བསྐྱེད་པའི་ཆེད་ཡིན་ཏེ། སྐུ་རྡོ་རྗེ་དང་། གསུང་རྡོ་རྗེ་དང་། ཐུགས་རྡོ་རྗེ་དང་གསུམ་ལ་ལྷན་ཅིག་སྤྱོད་པའི་ཡུམ་དང་།
རྗེས་སུ་འབྲང་བའི་ཡུམ་གཉིས་ལས། སྤྱན་མ། མཱ་མ་ཀི གོས་དཀར་མོ་གསུམ་ནི་དེ་གསུམ་གྱི་ལྷན་ཅིག་སྤྱོད་པའི་ཡུམ་ཡིན་པས་དེ་དག་གི་སྤྱན་དྲངས་པས་ཀྱང་བདེ་ཆེན་གྱི་ཡེ་ཤེས་སྐྱེ་བའི་ཐབས་སུ་འགྱུར་བས་སོ། ། དེ་ལྟར་རྣལ་འབྱོར་ཆེན་པོ་བསྒོམ་པའི་ཚུལ་འདི་ནི་སྒྲུབ་ཐབས་མདོར་བྱས་ལས་གསལ་བར་གསུངས་པ་ཡིན་ཏེ། དེ་ཉིད་ལས། དགོད་བྱས་སྔགས་པས་དེ་ནས་ནི། ། ཕུང་པོ་ལ་སོགས་ཆོ་ག་བཞིན། ། སྐུ་ཡི་དཀྱིལ་འཁོར་རྫོགས་གྱུར་ནས། ། སྦྱོར་བ་ཆེན་པོ་ཡང་དག་བརྩམས། །
ཟླ་བའི་དཀྱིལ་འཁོར་ཡང་དག་བརྩམས། ། སྤྱི་བོའི་དབུས་སུ་ཡང་དག་བསམ། ། དེར་ནི་ཡི་གེ་ཨོཾ་དཀར་པོ། ། འོད་ཟེར་ལྔ་ནི་འབར་འཕྲོ་བའོ། ། ཞེས་པ་ནས། ཀུན་ཏུ་བཟང་པོའི་ཐུགས་གང་ཡིན། ། གསང་བའི་དབང་པོ་བློ་ལྡན་པ། ། བདག་ཀྱང་དེ་དང་འདྲ་འགྱུར་ཞིང་། ། རྡོ་རྗེ་འཛིན་དང་མཚུངས་པར་ཤོག ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷ་ཝ་ཨཏྨ་ཀོ྅ཧཾ་ཞེས་པའི་བར་གྱིས་སྐུ་གསུང་ཐུགས་སོ་སོར་བྱིན་གྱིས་བརླབས་པ་བསྟན།
སླར་ཡང་ཕྱོགས་གཅིག་ཏུ་བྱིན་གྱིས་བརླབས་པའི་ཚུལ་ནི། དེ་ལྟར་རིགས་གསུམ་དབྱེ་བ་ཡི། ། སོ་སོར་བྱིན་གྱིས་བརླབས་ནས་ནི། ། བློ་དང་ལྡན་པས་གསང་སྔགས་འདིས། ། སླར་ཡང་ཐམས་ཅད་བདག་ཉིད་བྱ། ། ཨོཾ་སརྦ་ཞེས་སོགས་ཀྱིས་གསལ་བར་བསྟན་ཅིང་། མདོ་བསྲེ་ལས་ནི། དེ་ནས་རྣམ་པར་སྣང་མཛད་ལ་སོགས་པའི་ཡེ་ཤེས་སེམས་དཔའང་རྗེས་སུ་ཞུགས་པས། སྐུ་ལ་སོགས་པ་འདིས་བྱིན་གྱིས་བརླབ་པར་བྱའོ། ། དེ་ལ་རིམ་པ་ནི་འདི་ཡིན་ཏེ།
རྡོ་རྗེའི་དཀྱིལ་འཁོར་དབུས་གནས་པར། ། ཧཱུྃ་ཞེས་བྱ་བ་རབ་ཏུ་བསྒོམ། ། ཞེས་པ་ནས། ལེའུ་དྲུག་པ་ལས། ཨོཾ་སརྦ་ཏ་ཐཱ་ག་ཏ་ཡ་ཞེས་བྱ་བ་ལ་སོགས་པ་གསུངས་པའི་སྔགས་ཀྱི་བྱིན་གྱིས་བརླབས་སོ། ། ཞེས་པའི་བར་གྱིས་བསྟན་པ་ཡིན་ནོ། ། དེ་ནས་རྣལ་འབྱོར་ཆེན་པོའི་ཡན་ལག་ཏུ་སེམས་དཔའ་གསུམ་བརྩེགས་བསྒོམ་པའི་ཚུལ་ནི། སྒྲུབ་ཐབས་ལས། རང་གི་སྙིང་ཁའི་ཧཱུྃ་གི་འོད་ཟེར་གྱིས་ཡེ་ཤེས་སེམས་དཔའ་སྤྱན་དྲངས། ཞེས་པ་ནས།
སེམས་དཔའ་གསུམ་ཚིམ་ཞིང་མཉེས་པར་གྱུར། ཅེས་པའི་བར་གསུངས་པས་བསྟན་ཏེ། དེ་དག་གི་དོན་ཡང་རང་དམ་ཚིག་སེམས་དཔར་གསལ་བའི་སྙིང་ཁའི་ཧཱུྃ་གི་འོད་ཟེར་གྱིས་རང་བཞིན་གྱི་གནས་ནས་ཡེ་ཤེས་སེམས་དཔའ་སྤྱན་དྲངས་ནས་རང་གི་ཧཱུྃ་ལ་ཐིམ། ཧཱུྃ་དེ་ཉིད་ཡོངས་སུ་གྱུར་པ་ལས། རང་དམ་ཚིག་སེམས་དཔའི་སྙིང་ཁར་ཟླ་བའི་དཀྱིལ་འཁོར་ལ་གནས་པ་སྟེ། དེའི་སྟེང་དུ་རང་འདྲ་བའི་ཡེ་ཤེས་སེམས་དཔའ་སྐུ་མདོག་སྔོན་པོ་ཞལ་གསུམ་ཕྱག་དྲུག་པ་གསུང་རྡོ་རྗེའི་ངོ་བོ་ལོངས་སྤྱོད་རྫོགས་པའི་སྐུའི་བདག་ཉིད་ཅན་ཡུངས་ཀར་གྱི་ཚད་ཙམ་པ་གཅིག་བསྒོམ། ཡེ་ཤེས་སེམས་དཔའ་དེའི་ཐུགས་ཁར་རྡོ་རྗེ་སྔོན་པོ་ཞིག་བསལ་བར་དམིགས་ལ། རྡོ་རྗེ་དེའི་ལྟེ་བར་ཐུགས་རྡོ་རྗེའི་རང་བཞིན་ཆོས་ཀྱི་སྐུ་ངོ་བོ་ཏིང་ངེ་འཛིན་སེམས་དཔའ་ཧཱུྃ་ཁ་དོག་ནག་པོ་སྤུ་ཤད་ཀྱིས་བྲིས་པ་ལྟ་བུ། དེ་ཡང་མི་ཤེས་པའི་མུན་པ་འཇོམས་པ་ལ་ནུས་པ་ཆེ་བའི་རྟེན་འབྲེལ་དུ་འོད་འབར་བར་བསྒོམ། དམ་ཚིག་སེམས་དཔའ་རང་གི་སྤྱི་གཙུག་ཏུ་རྡོ་རྗེ་འཆང་སྐུ་མདོག་དཀར་པོ་ཞལ་གཅིག་ཕྱག་གཉིས་པ་དེ་ཉིད་རང་དང་འདྲ་བའི་ཤེས་རབ་མ་ལ་འཁྱུད་པ།
ཞབས་རྡོ་རྗེའི་སྐྱིལ་ཀྲུང་གིས་བཞུགས་པ་དེ་གཉིས་སྙོམས་པར་འཇུག་པའི་སྦྱོར་བ་མཛད་དེ། སྦྱོར་མཚམས་ནས་ཟླ་བའི་འོད་ཟེར་གྱི་ཚོགས་དང་འདྲ་བའི་བདུད་རྩི་ཁ་དོག་དཀར་པོ་ཕྲ་མོ་དེ་དག་ཏུ་མེད་པ་འཛག་པས་སྔར་གྱི་སེམས་དཔའ་གསུམ་པོ་ཚིམ་ཞིང་མཉེས་པར་གྱུར་པས་བསྒོམ་དགོས་ཏེ། འཕགས་པ་ཀླུ་སྒྲུབ་ཀྱི་སྒྲུབ་ཐབས་མདོར་བྱས་ལས། དེ་ལྟར་བདག་ཉིད་བྱིན་བརླབས་ནས། ། ཟླ་བའི་དཀྱིལ་འཁོར་དབུས་གནས་པའི། ། མཚན་མ་དྲུག་དང་ཡང་དག་ལྡན། ། དམ་ཚིག་སེམས་དཔའ་བསམ་པར་བྱ། ། སྙིང་ཁའི་དབུས་གནས་ཕྲ་བ་ཡིས། ། ཡེ་ཤེས་སེམས་དཔའ་རྣམ་པར་བསྒོམ། ། ཏིང་འཛིན་སེམས་དཔའ་ཞེས་བྱ་བ། །
ཡི་གེ་ཧཱུྃ་ནི་དེ་རུ་དགོད། ། སེམས་དཔའ་གསུམ་གྱི་བདག་ཉིད་ཅན། ། ཞེས་དང་། མདོ་བསྲེ་ལས། ལེའུ་དང་པོ་ལས་རྡོ་རྗེ་དམ་ཚིག་འབྱུང་བ་རྡོ་རྗེ་ཞེས་བྱ་བའི་ཏིང་ངེ་འཛིན་གསུངས་པའི་ཚུལ་གྱིས་བསྐྱེད་པ་ནི་དམ་ཚིག་རྡོ་རྗེ་ཞེས་སོ། ། ཞེས་དམ་ཚིག་སེམས་དཔའི་སྒྲ་དོན་དང་། དེའི་མཇུག་དེ་མ་ཐག་ཏུ། དེ་ནས་ལེའུ་བཅུ་གཉིས་པ་ལས། རྣམ་པའི་མཆོག་རྣམས་ཀུན་ལྡན་པ། ། སྙིང་ཁར་ཡེ་ཤེས་དམ་ཚིག་དང་། །
དབུ་རྒྱན་རྡོ་རྗེ་འཛིན་པའི་མཆོག ། སངས་རྒྱས་ཐམས་ཅད་མཉེས་འགྱུར་བ། ། འདི་ནི་དམ་ཚིག་མཆོག་ཡིན་ཏེ། ། དངོས་གྲུབ་ཐམས་ཅད་འགྲུབ་པའི་མཆོག ། དམ་ཚིག་མཆོག་གིས་རབ་ཏུ་བྱ། ། ཞེས་གསུངས་པ་འདིས་དམ་ཚིག་སེམས་དཔའི་སྙིང་ཁར་ཡེ་ཤེས་སེམས་དཔའ་ས་བོན་ལ་དགུག་པ་དང་། དབུ་རྒྱན་ལ་རང་གི་བདག་པོ་བསྒོམ་མོ། ། དེ་ནས་ལེའུ་བཅུ་གཅིག་པ་ལས། སྙིང་ཁར་ཡི་གེ་ཧཱུྃ་བསམས་ནས། ། སེམས་ནི་ཐིག་ལེར་གྱུར་པ་བཞག །
ཅེས་གསུངས་པ་འདིས་ཡེ་ཤེས་སེམས་དཔའི་ཐུགས་ཁར་ཡང་སྙིང་པོ་ཡི་གེ་ཧཱུྃ་ཞེས་བྱ་བའི་ཏིང་ངེ་འཛིན་སེམས་དཔའ་བསྒོམ་མོ། ། ཞེས་གསུངས་སོ། ། འོ་ན་རྣལ་འབྱོར་ཆེན་པོའམ་སྐུ་གསུང་ཐུགས་བྱིན་གྱིས་བརླབ་པ་དང་། སེམས་དཔའ་སུམ་བརྩེགས་བསྒོམ་པ་རྣམས་ཀྱིས་སྦྱང་གཞི་གང་སྦྱོང་སྙམ་ན། མངལ་གྱི་གནས་སྐབས་ནས་ཕྱིར་ཐོན་ནས་གཞན་གྱི་མིག་གི་ཡུལ་དུ་གྱུར་པ་དེ་ལུས་ཀྱིས་བྱ་བ་མི་ནུས་པ་ལས་གནས་གྱུར་ནས་བྱ་བ་བྱེད་ནུས་པ་དང་། ངག་གིས་སྨྲ་བརྗོད་མི་ཤེས་པ་དེ་གནས་གྱུར་ནས་ལེགས་པར་ཤེས་པ་དང་། སེམས་ཀྱིས་བླང་དོར་སོགས་མ་ཕྱེད་པ་དེ་གནས་གྱུར་ནས་ཕྱེད་གཞི་རྣམས་སྦྱང་གཞིར་བྱས་ནས་སྦྱོང་བྱེད་སྐུ་གསུང་ཐུགས་ཀྱི་བྱིན་གྱིས་བརླབ་པ་བསྒོམ་པ་དང་། རྣལ་འབྱོར་ཆེན་པོའི་ཡན་ལག་སེམས་དཔའ་གསུམ་བརྩེགས་ཀྱིས་ནི། དེ་ལྟ་བུའི་ལུས་ངག་ཡིད་གསུམ་གནས་པར་བྱེད་པའི་རླུང་བདུན་ནང་དུ་གནས་པ་དེ་སྦྱོང་བར་བཤད་པ་ཡིན་ཏེ། སྟོང་ཐུན་ཆེན་མོ་ལས།
སྐུ་གསུང་ཐུགས་བྱིན་གྱིས་བརླབ་པའི་སྦྱང་གཞི་ནི། མངལ་ན་གནས་པའི་ལུས་ངག་ཡིད་གསུམ་པོ། དེ་ཡང་ལྷ་མོ་བཞི་ཞུས་ལས། ལུས་ཀྱི་གོང་བུ་བསྟན་པ་ཡི། ། གཟུགས་དང་ཚོར་བ་འདུ་ཤེས་ཉིད། ། འདུ་བྱེད་རྣམ་པར་ཤེས་པ་ཉིད། ། ཕུང་པོ་ལ་སོགས་སངས་རྒྱས་ལྔའི། ། རང་བཞིན་དངོས་ཞེས་བསྟན་པ་ཡིན། ། ཞེས་སོ། ། སེམས་དཔའ་གསུམ་བརྩེགས་ཀྱི་སྦྱང་གཞི་ནི།
མངལ་ནས་ཐོན་པའི་ཐ་མལ་པའི་ལུས་དང་། ལུས་ལ་གནས་པའི་རླུང་དང་། ལུས་ལ་གནས་པའི་ཨ་ཐུང་ཞེས་གསུངས་པས་སོ། ། དེ་ལྟར་སྦྱང་གཞི་སྦྱོང་བྱེད་སྦྱོར་ཚུལ་དེ་དག་ལས། ཤིན་ཏུ་རྣལ་འབྱོར་ཡན་ཆད་ཀྱི་སྦྱང་གཞི་ནི་རྣམ་གཞག་རིམ་པ་ལས་གསལ་བར་གསུངས་པ་དང་སྦྱར་ནས་བཤད་ལ། དེ་མན་ལ་རྣམ་གཞག་རིམ་པ་ལས་གསལ་ཁ་ཅན་མི་འབྱུང་ཡང་། སྔ་མའི་ཤུགས་བསྟན་དུ་མན་ངག་གིས་ཤེས་དགོས་པར་གསུངས་པ་དང་། སྒྲོན་གསལ་དང་། སྟོང་ཐུན་ཆེན་མོ་རྣམས་སུ་བཤད་པ་ལྟར་རྣལ་འབྱོར་ཆེན་པོའི་སྦྱང་གཞི་སྦྱོང་བྱེད་སྦྱོར་ཚུལ་བར་དེ་ལྟར་དུ་བཀོད་པ་ཡིན་ལ། འདི་མན་ཆད་ཀྱི་ཉམས་ལེན་རྣམས་ཀྱི་སྦྱང་གཞི་ཡང་དེ་བཞིན་དུ་འཆད་པར་འགྱུར་རོ། །
གསུམ་པ་རྗེས་ཆགས་ཀྱི་ཏིང་ངེ་འཛིན་ལ། ཕྱག་རྒྱ་འདུ་བྱ་བ། རྡོ་རྗེ་དང་པདྨ་འདུ་བྱ་བ། སྙོམས་འཇུག་བྱས་ཏེ་བྱང་སེམས་ཀྱིས་དེ་བཞིན་གཤེགས་པ་མཆོད་ནས་ང་རྒྱལ་བཟུང་བའི་ཚུལ་དང་གསུམ་ལས། དང་པོ་ནི། སྒྲུབ་ཐབས་ལས། རང་གི་སྙིང་ཁ་ནས་ཡེ་ཤེས་ཀྱི་ཕྱག་རྒྱ་ཕྱུང་སྟེ། དེ་ཁམས་ལས་རྡོ་རྗེ། དེ་ལས་རེག་རྡོ་རྗེ་མ་ཞེས་པ་ནས། རྐང་མཐིལ་གཉིས་སུ་རྐང་མཐིལ་གཉིས་ཀྱི་ངོ་བོ་ཧཱུྃ་སྟེ་དེ་ཐམས་ཅད་ལྷའི་ངོ་བོར་གྱུར།
ཅེས་པའི་བར་གསུངས་པས་བསྟན་ཏེ། དེ་དག་གི་དོན་ཡང་དགེ་བསྙེན་རྡོ་རྗེ་འཛིན་པའམ། རྣལ་འབྱོར་པ་ཆེན་པོ་ཡིན་ན་དབང་ཐོབ་ཅིང་དམ་ཚིག་དང་ལྡན་པ། ལེགས་པར་བསླབས་ཤིང་སྦྱངས་པའི་རྨེ་ཤ་ཅན་གྱི་བུ་མོ་འདུས་བྱས་ལ། དེ་ལ་ཐ་མལ་པའི་བུད་མེད་དུ་ཞེན་པའི་རྟོག་པ་སྤང་པའི་ཕྱིར་དུ། སྒྲུབ་པ་པོས་ཀྱང་དེའི་ཕུང་པོ་ལྔ་པོ་དེ། དེ་བཞིན་གཤེགས་པ་རིགས་ལྔར་བསྐྱེད་པ་དང་། ཕྱག་རྒྱ་རང་གིས་ཀྱང་ལྷར་བསྒོམ་པ་གཉིས་ཀ་བྱེད་པ་ཡིན་ཀྱང་། སྒྲུབ་པ་པོ་ལས་དང་པོ་པ་དང་། རབ་ཏུ་བྱུང་བས་རང་གི་སྙིང་ཁ་ནས་ཡེ་ཤེས་ཀྱི་ཕྱག་རྒྱ་མ་ཞིག་ཡིད་ཀྱིས་སྤྲུལ་ནས་ཕྱིར་ཕྱུང་སྟེ།
དེ་མདུན་དུ་ཁྃ་ལས་རྡོ་རྗེར་གྱུར། དེ་ཡོངས་སུ་གྱུར་པ་ལས་རེག་རྡོ་རྗེ་མ་སྐུ་མདོག་སྔོན་མོ་ཞལ་ཕྱག་དང་། ཕྱག་མཚན་སོགས་གོང་ལྷག་མོས་ཀྱི་སྐབས་ལྟར་གསལ་བཏབ། དེ་ནས་དེའི་སྤྱི་བོར་ཕྱག་རྒྱ་མ་དེའི་གཟུགས་ཕུང་གི་ངོ་བོ་ཨོཾ་བསྐྱེད་པ་སོགས་ནས། སྤྱི་བོར་རླུང་ཁམས་ཀྱི་ངོ་བོ་ཏྃ་བསྒོམ་པའི་བར་དང་། འདིར་སེམས་དཔའ་བརྒྱད་ནི་མི་དགོས་ལ། མིག་གི་སྒོར་གཟུགས་ཀྱི་ངོ་བོ་ཛ་ལས་གཟུགས་རྡོ་རྗེ་མ་ནས། བྷ་གའི་རྩེ་མོར་རེག་བྱའི་ངོ་བོ་ཁཾ་ལས་རེག་རྡོ་རྗེ་མ་རྣམས་རང་རང་གི་ཡབ་སེམས་དཔའ་དང་སྙོམས་པར་འཇུག་བཞིན་པར་བསམ། ལག་པ་གཡས་པར་ལག་པ་གཡས་པའི་ངོ་བོ་ཧཱུྃ་ལས་ཁྲོ་མོ་རོ་ལངས་མ། དེ་བཞིན་དུ་ཧཱུྃ་རེ་རེ་ལས་ལག་པ་གཡོན་པར་གཞན་གྱིས་མི་ཐུབ་མ།
ཁར་ཁྲོ་གཉེར་མ། བྷ་གར་རལ་གཅིག་མ། དཔུང་པ་གཡས་པར་དེ་བཞིན་གཤེགས་པའི་ཡུམ་རྡོ་རྗེ་མ། གཡོན་པར་སྣ་ཚོགས་རྡོ་རྗེ་མ། པུས་མོ་གཡས་པར་སྣ་ཚོགས་པདྨ། གཡོན་པར་སྣ་ཚོགས་ལས་མ། སྤྱི་བོར་ནམ་མཁའི་རྡོ་རྗེ་མ། རྐང་མཐིལ་གཉིས་སུ་ས་འཛིན་ལྷ་མོ་རྣམས་ཁྲོ་མོའི་སྐུ་ཅན། ནུ་འབུར་ཟུང་དང་ལྡན་པ། ཞལ་ཕྱག་ཁྲོ་བོ་བཅུ་བཞིན་བསམ་པ་ནི་ཕྱག་རྒྱ་འདུ་བྱས་པའོ། །
འདི་ལ་སྒྲུབ་ཐབས་འདི་ཉིད་ལས། གོང་ལུས་དཀྱིལ་གྱི་སྐབས་ལྟར་ས་བོན་ཙམ་བཀོད་ནས། དེ་རྣམས་ལྷའི་ངོ་བོར་བསམ་དགོས་པར་གསུངས། སྒྲུབ་ཐབས་དངོས་གྲུབ་རྒྱ་མཚོ་ལས། གོང་གི་ལུས་དཀྱིལ་དང་འདི་གཉིས་ཅར་དུ་སོ་སོའི་ས་བོན་ལས་ལྷ་དེ་དང་དེར་བསྐྱེད་པར་བཤད་ལ། དཔལ་གྱི་རྒྱལ་མཚན་པས་མཛད་པའི་རྣམ་བཤད་ལས། དེ་ལ་ལས་ཀྱི་ཕྱག་རྒྱ་དངོས་སུ་ཡོད་ན་ལུས་ཀྱི་ལྷ་རྣམས་འགོད་དགོས་ཀྱང་། འདིར་ཡེ་ཤེས་ཀྱི་ཕྱག་རྒྱ་ལ་ལུས་དཀྱིལ་གྱི་ལྷ་རྣམས་དངོས་སུ་འགོད་མི་དགོས་ཤིང་། བཀོད་ཀྱང་ལུས་དཀྱིལ་དུ་མི་འགྲོ་བས་སྒྲུབ་ཐབས་སུ་བཤད་པ་ལྟར་ལྷ་རྣམས་ཀྱི་མཚན་ནམ་ས་བོན་ཙམ་འགོད་དོ། ། ཞེས་གསུངས་པས།
སྒྲུབ་ཐབས་དངོས་གྲུབ་རྒྱ་མཚོ་ལས་ལྷར་བཀོད་པ་ལྟར་གསུངས་པ་ནི་ཡིད་ཀྱིས་བསྒོམ་པ་མ་གཏོགས་དངོས་སུ་བཀོད་པ་མ་ཡིན་ཏེ། འགོད་ཡུལ་གྱི་ཕྱག་རྒྱ་ཉིད་དངོས་སུ་མེད་པས་སོ། ། དེ་ལྟར་ཕྱག་རྒྱ་འདུ་བྱ་བ་འདི་ཡང་མདོར་བྱས་ལས་གསལ་བར་བཤད་དེ། དེ་ཉིད་ལས། དེ་ལྟར་སྦྱོར་བ་ཆེར་བསྐྱེད་ནས། ། ཆོ་གའི་སྦྱོར་བ་འདི་ཡིན་ཏེ། ། ཕྱག་རྒྱ་བསྒྲུབ་པ་བརྩམ་པར་བྱ། ། བུ་མོ་གཟུགས་བཟང་ཕུན་སུམ་ཚོགས། ། ཞེས་པ་ནས། རྐང་པ་གཉིས་ལ་ས་ཡི་ནི། །
ས་འཛིན་ལྷ་མོ་གཞག་པར་བྱ། ། ཞེས་པའི་བར་དང་། མདོ་བསྲེ་ལས། ཇི་ལྟར་བཅོམ་ལྡན་འདས་ཀྱི་བྱང་ཆུབ་ཀྱི་གོ་འཕང་ནི། འདོད་ཆགས་ལས་གྱུར་པར་བསྟན་པའི་ཕྱིར། ཞེས་པ་ནས། ཡང་ན་རང་གི་སྙིང་ཁ་ནས་ཕྱུང་སྟེ་མདུན་དུ་བཞག་ལ། ལེའུ་བརྒྱད་པ་ལས། ནུ་མའི་དབུས་མར་སྤྱི་གཙུག་མཐའ་ཡི་བར། ། ཞེས་བྱ་བ་ལ་སོགས་པ་གསུངས་པས་རིགས་ལྔ་དང་བསྲེ་བ་བྱས་ལ།
ཞེས་པའི་བར་གྱིས་གསལ་བར་བསྟན་པ་ཡིན་ནོ། ། གཉིས་པ་རྡོ་རྗེ་པདྨ་འདུ་བྱ་བ་ནི། སྒྲུབ་ཐབས་ལས། རང་གི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་རྩེ་མོར་ཨོཾ་དཀར་པོས་མཚན་པ། ཡུམ་གྱི་མཁའ་ལས་པདྨ་དམར་པོ་འདབ་མ་བརྒྱད་པ། ཞེས་གསུངས་པས་བསྟན་ཏེ། དེ་ཡང་རང་གི་གསང་གནས་ཧཱུྃ་ལས་རྡོ་རྗེ་ཁ་དོག་སྔོན་པོ་རྩེ་ལྔ་པ་གཅིག་ཏུ་བསམ། དེའི་རྩེ་མོར་ཨོཾ་ཁ་དོག་དཀར་པོ་གཅིག་གིས་མཚན་པ་དང་། ཡུམ་ཕྱག་རྒྱ་དེ་ཉིད་ཀྱི་མཁའ་སྟེ་མཚན་མ་དེ་ཨཱཿལས་པདྨ་ཁ་དོག་དམར་པོ་འདབ་མ་བརྒྱད་པ་གཅིག་ཏུ་གསལ་འདེབས་པ་ནི། རྡོ་རྗེ་དང་པདྨ་འདུ་བྱ་བ་སྟེ་ཐ་མལ་པར་ཞེན་པ་སྤོང་བའི་ཆེད་ཡིན་ཏེ།
མདོར་བྱས་ལས། དེ་ལྟར་འདུས་བྱ་རྣལ་འབྱོར་པས། ། རྡོ་རྗེ་པདྨ་ཨོཾ་ནས་བརྩམས། ། ཧཱུྃ་གི་སྔགས་ཀྱི་རྡོ་རྗེ་ནི། ། རྩེ་མོར་ལྔ་པ་བསམ་པར་བྱ། ། དེ་ཚེ་དེ་ཡི་རྩེ་དབུས་ལ། ། ཨོཾ་ནི་རྣལ་འབྱོར་བསམ་པར་བྱ། ། དེ་བཞིན་ཨ་ལས་བྱུང་བ་ཡི། ། པདྨ་འདབ་མ་བརྒྱད་པ་ནི། ། འོད་ཟེར་ལྔ་ཡིས་ཁྱབ་བསམ་ལ། །
ཞེས་གསུངས་པས་སོ། ། གསུམ་པ་སྙོམས་འཇུག་བྱ་བ་ནི། སྒྲུབ་ཐབས་ལས། ཡབ་ཡུམ་སྙོམས་པར་ཞུགས་པས་རྡོ་རྗེ་དང་པདྨའི་ནང་འོད་ཟེར་ལྔས་གང་བས་རང་རིན་འབྱུང་དུ་གྱུར། ཅེས་པ་ནས། ཨོཾ་སརྦ་ཏ་ཐཱ་ག་ཏ་པུ་ཛ་བཛྲ་སྭ་བྷ་ཝ་ཨཏྨ་ཀོ྅ཧཾ་ཞེས་པའི་བར་གསུངས་པས་བསྟན་ཏེ། དེ་ཡང་རང་ཡབ་ཡུམ་སྙོམས་པར་ཞུགས་པས་རང་གི་རྡོ་རྗེའི་ནང་དང་ཕྱག་རྒྱའི་པདྨའི་ནང་འོད་ཟེར་ལྔས་གང་བར་བསམ་དགོས་ཏེ། གསང་འདུས་ཡོ་གར་འཆད་པའི་གནས་སྐབས་སུ་སྦྱངས་རྟོགས་སྦར་གསུམ་ནུས་པའི་ཁམས་དཀར་དམར་གཉིས་འོད་ཟེར་ལྔར་བསྒྱུར་ནུས་པའི་གང་ཟག་འདོད་ཆགས་ཅན་དེ་འདྲ་བ་རྗེས་སུ་འཛིན་པའི་ཕྱིར་དུ། རྩ་རྒྱུད་ལས། འོད་ཟེར་སྣ་ལྔས་ཁྱབ་པ་ཡི། །
པདྨ་རྡོ་རྗེ་བསྒོམ་པར་བྱ། ། ཞེས་གསུངས་པ་ཡིན་ནོ། ། ཞེས་འཆད་པ་དང་འདྲ་བར། འདིར་ཡང་ཐ་མལ་པའི་འཁྲིག་པའི་འདུ་ཤེས་སྤང་བའི་ཕྱིར་དུ། རྡོ་རྗེ་དང་པདྨའི་ནང་འོད་ཟེར་ལྔས་གང་བར་བསྒོམ་པ་ཡིན་ནོ། ། དེ་ནས་རང་རིན་ཆེན་འབྱུང་ལྡན་དུ་གྱུར་པར་བསམ་ལ། ཨོཾ་སརྦ་སོགས་བརྗོད་དེ་སྙོམས་པར་ཞུགས་ནས། སྔགས་དོན་ནི། དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པའི་རང་བཞིན་ངའམ་བདག་ཡིན་ཞེས་ང་རྒྱལ་བཟུང་། དེའི་རྐྱེན་གྱིས་རང་རྡོ་རྗེ་འཆང་དུ་གྱུར་པར་བསམ་ནས།
ཧཱུྃ་གླུར་བླངས་ཤིང་ལས་ལ་གནས་པར་བྱས་ལ། ཕཊ྄་ཞེས་བརྗོད་པས་དེ་ནས་རང་དོན་ཡོད་གྲུབ་པར་གྱུར་པར་བསམ་ལ། དེ་ཡང་སྙོམས་འཇུག་དུས་རིན་འབྱུང་དང་བདེ་བ་ལ་ལོངས་སྤྱོད་དུས་རྡོ་རྗེ་འཆང་། མཆོད་པའི་དུས་སུ་དོན་གྲུབ་ཀྱི་ང་རྒྱལ་བྱེད་པ་ཡིན་ཞིང་། རྒྱུ་མཚན་ནི་དེ་གསུམ་རིམ་པ་བཞིན་ཚོར་བའི་ངོ་བོ་དང་། ལོངས་སྤྱོད་པ་པོ་དང་། འཕྲིན་ལས་ཀྱི་ལྷ་ཡིན་པས་སོ། ། དེ་ནས་ལུས་དཀྱིལ་གྱི་ལྷ་སྟེ་དབུས་ཀྱི་དཀྱིལ་འཁོར་གྱི་ལྷ་རྣམས་ཀྱི་བྱིན་གྱིས་བརླབས་པའི་ཕུང་ཁམས་སྐྱེ་མཆེད་ཀྱི་དྭངས་མ་རྣམས་ཐིག་ལེར་ཞུ་ནས་ཡུམ་གྱི་པདྨར་བབས་པ། དེ་བཞིན་གཤེགས་པ་སྟེ་ལུས་ཀྱི་ལྷ་ཐམས་ཅད་བྱང་ཆུབ་ཀྱི་སེམས་ཀྱི་མཆོད་པས་མཆོད་པར་གྱུར་པར་བསྒོམས་ནས། དེ་ལ་ང་རྒྱལ་བཟུང་བ་ནི།
ཨོཾ་མགོ་འདྲེན་པ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། པུ་ཛ་བཛྲ་ནི་མཆོད་པའི་རྡོ་རྗེ། སྭ་བྷཱ་ཝ་ཨཏྨ་ཀོ྅ཧཾ་ནི་སྔར་ལྟར་རང་བཞིན་ངའམ་བདག་ཅེས་པ་སྟེ་དེ་ལ་ང་རྒྱལ་བཟུང་ངོ་། ། སྔགས་འཆང་ཆོས་ཀྱི་རྒྱལ་པོས་སྒྲུབ་ཐབས་འདིར། ཕཊ྄་བརྗོད་དུས་རང་དོན་གྲུབ་ཏུ་བསྒྱུར་བ་དངོས་སུ་ཚིག་ཟིན་ལ་མ་གསུངས་ཀྱང་། བསྒོམ་དོན་ལ་དགོས་པར་ཤུགས་བསྟན་གྱིས་བསྟན་པ་ཡིན་ཏེ། འདིར་སྐབས་ཀྱི་རྒྱ་གཞུང་མདོ་བསྲེ་སོགས་ལས་གསལ་བར་གསུངས་པ་བཞིན། སྒྲུབ་ཐབས་གོང་མ་ཀུན་ལས་ཕཊ྄་བརྗོད་དུས་དོན་གྲུབ་ཏུ་བསྒྱུར་བར་བཤད་པས་སོ། ། དེ་དག་ཀྱང་མདོར་བྱས་ལས།
དེ་འོག་སྒྲུབ་པ་བརྩམ་པར་བྱ། ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཏ་བཛྲ་སྭ་བྷ་ཝ་ཨཏྨ་ཀོ྅ཧཾ། རྡོ་རྗེ་འཛིན་པའི་ང་རྒྱལ་ལེགས་འཆང་སྟེ། ། ཧཱུྃ་གི་གླུ་ཡིས་ཀྱང་ནི་བསྐྱོད་བྱ་སྟེ། ། རང་གི་བྱང་ཆུབ་སེམས་ཉིད་ཕྱུང་བའི་ཚེ། ། དེས་ནི་ཕཊ྄་ཀྱི་གསང་སྔགས་བརྗོད་པར་བྱ། ། ཕྱུང་ནས་སྔགས་པས་སླར་ཡང་ནི། ། ཕྱོགས་བཅུར་བཞུགས་པའི་སེམས་ཅན་རྣམས། ། བྱང་ཆུབ་སེམས་ཀྱིས་མཆོད་ནས་ནི། ། གསང་སྔགས་འདི་ནི་བརྗོད་པར་བྱ། །
ཨོཾ་སརྦ་ཏ་ཐཱ་ག་ཏ་པུ་ཛ་བཛྲ་སྭ་བྷ་ཝ་ཨཏྨ་ཀོ྅ཧཾ། ཞེས་པ་དང་། མདོ་བསྲེ་ལས། རྡོ་རྗེ་དང་པདྨ་མངོན་པར་འདུ་བྱས་པས་དབང་པོ་གཉིས་སྙོམས་པར་འཇུག་པར་བྱ་སྟེ། ཞེས་པ་ནས། དེ་ནས་དོན་ཡོད་གྲུབ་པའི་ང་རྒྱལ་དང་ལྡན་པས། ལེའུ་དྲུག་པ་ལས་གསུངས་པའི་མཆོད་པའི་སྔགས་ཀྱི་བྱིན་གྱིས་བརླབས་ཏེ། ཞེས་གསུངས་པ་ཡིན་ནོ། ། འོ་ན་རྗེས་ཆགས་ཀྱི་ཏིང་ངེ་འཛིན་བསྒོམ་པ་འདིས་སྦྱང་གཞི་གང་ཞེ་ན། གོང་དུ་བཤད་པ་ལྟར་རིམ་གྱིས་བུ་ཚ་དེ་ནར་སོན་པ་ན།
གཞན་གྱི་བུ་མོ་ཁྱིམ་ཐབས་སུ་ལེན་པ་དང་། བླངས་ནས་རྡོ་རྗེ་དང་པདྨ་རྒྱས་པ་དང་སྙོམས་འཇུག་བྱེད་པ་རྣམས་རྗེས་ཆགས་ཀྱི་ཏིང་ངེ་འཛིན་གྱིས་རིམ་པ་བཞིན་སྦྱོང་བ་ཡིན་ཏེ། སྟོང་ཐུན་ཆེན་མོ་ལས། ཕྱག་རྒྱ་བརྟག་པའི་སྦྱང་གཞི་ནི། མངལ་ཁ་བརྒྱུད་པའི་ལས་ཀྱི་ལུས་ས་བོན་དང་མྱུ་གུ་བཞིན་དུ་བསྐྱེད་ནས། འཇིག་རྟེན་གྱི་ཁྱིམ་ཐབས་ལེན་པའི་དུས་སུ་རྒྱལ་རིགས་དང་། རྗེ་རིགས་ལ་སོགས་པའི་བུ་མོ་རིགས་དང་གཟུགས་ཀྱི་སྒོ་ནས་རྟོག་པའོ། ། ཞེས་དང་། ཕྱག་རྒྱ་སྦྱང་བའི་སྦྱང་གཞི་ནི། རིགས་ཀྱི་བུ་མོ་དེ་བླངས་ནས་གསེར་དངུལ་གྱི་རྒྱན་འདོགས་པའོ། །
ཞེས་དང་། དེ་ནས་སྙོམས་པར་འཇུག་པའི་སྦྱང་གཞི་ནི། འཇིག་རྟེན་གྱི་ཕོ་མོ་སྙོམས་པར་འཇུག་པའོ། ། ཞེས་གསུངས་པས་སོ། ། དེ་ལྟར་དེ་རྣམས་ཀྱིས་ནི་ཆོས་སྐུ་ལམ་དུ་བྱེད་པ་སྦྱོར་བའི་ཏིང་ངེ་འཛིན་གྱི་བསྒོམ་དོན་རྣམས་ཞིབ་ཏུ་བཤད་ཟིན་པ་ཡིན་ལ། སྦྱོར་བའི་ཏིང་ངེ་འཛིན་ལ་ཆོས་སྐུ་ལམ་བྱེད་ཀྱི་ཉམས་ལེན་ཞེས་བྱ་སྟེ། མདོ་བསྲེ་ལས། གཞུང་འདི་དག་གིས་ནི་དཀྱིལ་འཁོར་གསུམ་སེམས་དཔའ་གསུམ་གྱི་བདག་ཉིད་ཅན་ཏེ་བདག་གི་དོན་ཕུན་སུམ་ཚོགས་པ་དང་པོ་སྦྱོར་བ་ཞེས་བྱ་བའི་ཏིང་ངེ་འཛིན་ཏོ། ། ཞེས་གསུངས་པས་སོ། ། སྤྱི་དོན་གཉིས་པ་ལོངས་སྐུ་ལམ་བྱེད་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ལ།
མངལ་དུ་གཞལ་ཡས་ཁང་བསྐྱེད་པ་དང་། དེ་ཉིད་ཕྱིར་སྤྲོ་བའི་ཚུལ་གཉིས་ལས། དང་པོ་ནི། སྒྲུབ་ཐབས་ལས། སླར་ཡང་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་དཀྱིལ་འཁོར་གྱི་འཁོར་ལོ་སྤྱན་དྲངས། ཞེས་པ་ནས། འོག་གི་ཐིག་ལེ་ཨོཾ་ཨཱཿཧཱུྃ་ཧཱུྃ་དུ་གྱུར། དེ་ལས་རྡོ་རྗེ། དེ་ལས་གནོད་མཛེས་རྒྱལ་པོ་རྣམས་སུ་གྱུར། ཅེས་པའི་བར་གསུངས་པས་བསྟན་ཏེ།
དེ་ཡང་དཀྱིལ་འཁོར་རྒྱལ་མཆོག་གི་ལྷ་རྣམས་བསྐྱེད་པའི་ཚུལ་སླར་ཡང་རང་ཡབ་ཡུམ་སྙོམས་པར་ཞུགས་པ་དེ་ལ་བརྟེན་པའི་དགའ་བ་དང་བདེ་བ་ཆེན་པོའི་སྒྲས་གསང་བ་འདུས་པའི་དཀྱིལ་འཁོར་གྱི་འཁོར་ལོ་སྤྱན་དྲངས་པ་རྣམས་རང་གི་སྤྱི་གཙུག་ནས་ཞུགས་ཏེ་ཞུ་བ་དང་། རང་ཡབ་ཡུམ་དུ་གསལ་བ་དེ་ཉིད་ཀྱི་ལུས་དཀྱིལ་གྱི་ལྷ་རྣམས་ཀྱང་ཐིག་ལེའི་རྣམ་པར་ཞུ་བ་དེ་རང་གི་རྡོ་རྗེའི་ལམ་ནས་སོང་སྟེ་ཡུམ་གྱི་པདྨར་བབས་པ་དེ་ལས་ཐིག་ལེ་ཆ་གཉིས་སུ་གྱུར་པར་བསྒོམ། དེ་ལྟ་བུའི་ཐིག་ལེ་ཆ་གཅིག་བྷྲུྃ་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི་པ། སྒོ་ཡང་བཞི་ཡོད་པ། རྟ་བབས་ཀྱང་བཞི་ལ་སོགས་པས་མཛེས་པར་བརྒྱན་ཞིང་། གཞན་ཡང་མེ་ཏོག་གི་ཕྲེང་བ་དང་། དྲིལ་བུ་དང་། རྔ་ཡབ་ལ་སོགས་པ་རྒྱན་ཐམས་ཅད་ཀྱིས་བརྒྱན་པ་ལ་སོགས་པ་མདོར་ན་གོང་དུ་བསྟན་པའི་གཞལ་ཡས་ཁང་གི་མཚན་ཉིད་ཐམས་ཅད་མ་ཚང་བ་མེད་པར་ཡོངས་སུ་རྫོགས་པ་ཞིག་ཏུ་གྱུར་པར་བསྒོམས་ནས། དེའི་དབུས་སུ་ལྷ་རྣམས་ཀྱི་ཐུན་མོང་གི་གདན་སྣ་ཚོགས་པདྨ་སུམ་ཅུ་རྩ་གཅིག་དང་། ཐུན་མོང་མ་ཡིན་པའི་གདན་ནི།
གཞལ་ཡས་ཁང་དེའི་དབུས་ཀྱི་སྣ་ཚོགས་པདྨའི་སྟེང་དུ་ཉི་མའི་དཀྱིལ་འཁོར། ཤར་ཕྱོགས་པ་རྣམས་ལ་ཟླ་བ་སོགས་དང་། ཁྲོ་བོ་བཅུ་ལ་ཉི་མའི་གདན་སོགས་གོང་ལྷག་མོས་ཀྱི་སྐབས་ལྟར་གསལ་བཏབ། དེ་ནས་སྔར་གྱི་ཐིག་ལེ་ཆ་གཉིས་སུ་གྱུར་པའི་གཅིག་ཤོས་དེ་ཉིད་ཆ་སུམ་ཅུ་སོ་གཉིས་སུ་གྱུར་ནས་ལྷ་སོ་སོའི་གདན་སྔར་གསལ་བཏབ་པ་དེ་རྣམས་ཀྱི་སྟེང་དུ་འཁོད་པ་ལས་ལྷ་རྣམས་སུ་གྱུར་པ་ནི། དབུས་ཀྱི་གདན་སྟེང་གི་ཐིག་ལེ་དེ་ཨོཾ་ཨཱཿཧཱུྃ་ཧཱུྃ་དུ་གྱུར་པ་དེ་ཡོངས་སུ་གྱུར་པ་ལས་རྡོ་རྗེ་སྔོན་པོ་རྩེ་ལྔ་པ་ཞིག་བསྒོམ། དེ་ཡང་ཡོངས་སུ་གྱུར་པ་ལས་མི་བསྐྱོད་པ་སྐུ་མདོག་སྔོན་པོ། ཞལ་ཕྱག་རྣམས་གོང་ལྷག་མོས་ཀྱི་གཙོ་བོ་རྡོ་རྗེ་འཆང་བཞིན་བསམ་ལ། དེ་བཞིན་དུ་ཤར་གྱི་ཐིག་ལེ་ནས། འོག་གི་ཐིག་ལེའི་བར་སུམ་ཅུ་སོ་གཅིག་པོ་རྣམས་ཡི་གེ་འབྲུ་གསུམ་དང་། ལྷ་རང་རང་གི་ས་བོན་སྤེལ་བ་རེ་ལས་རང་རང་གི་ཕྱག་གཡས་ཀྱི་དང་པོའི་ཕྱག་མཚན་རྣམས་སུ་གྱུར།
དེ་ལས་ལྷ་སུམ་ཅུ་སོ་གཅིག་པོ་ཞལ་ཕྱག་དང་། ཕྱག་མཚན། སྐུ་མདོག་རྒྱན་སོགས་སྔར་ལྷག་མོས་ཀྱི་སྐབས་སུ་བཤད་པ་བཞིན་བསམ་སྟེ་མངལ་དུ་རྟེན་དང་བརྟེན་པའི་དཀྱིལ་འཁོར་ཡོངས་རྫོགས་བསྐྱེད་པར་བྱ་བ་ཡིན་ཏེ། སྒྲུབ་ཐབས་མདོར་བྱས་ལས། རང་སྔགས་ཡི་གེ་ལས་བྱུང་བ། ། རྡོ་རྗེ་གསུམ་གྱི་བྱིན་རླབས་བདག ། པདྨའི་དབུས་སུ་བསྐྱེད་ནས་ནི། ། ཞེས་གསུངས་པས་སོ། ། འདི་ལ་ཁ་ཅིག་གིས་མངལ་དུ་གཞལ་ཡས་ཁང་མི་བསྐྱེད་པར་གསུངས་པ་ཡང་མི་རིགས་ཏེ། རྣམ་གཞག་རིམ་པ་ལས།
དབང་པོ་གཉིས་སྦྱོར་བ་བྱས་ཏེ། སྔོན་དུ་གསུངས་པའི་རིམ་པས་གཞལ་ཡས་ཁང་བསྒྲུབ་ལ། བྱང་ཆུབ་ཀྱི་སེམས་ལས་བསྐྱེད་ཅིང་། ཞེས་གསུངས་པས་སོ། ། ཡང་རྡོག་མགོན་པོ་དཔལ་མ་གཏོགས་བོད་སྔ་རབས་པ་རྣམས། དབུས་ཀྱི་ཐིག་ལེ་ཧཱུྃ་ལས་བྱུང་བའི་རྡོ་རྗེ་ཧཱུྃ་གིས་མཚན་པ་ལས་བྱུང་བའི་མི་བསྐྱོད་པ་དང་། དེ་བཞིན་དུ་ཤར་གྱི་ཐིག་ལེ་ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་སྣང་དུ་བསྐྱེད་པ་སོགས་མཛད་ལ། དེ་ཉིད་གཏན་ནས་མི་འཐད་པ་རང་ནི་མ་ཡིན་མོད། འོན་ཀྱང་མདོར་བྱས་ལས། རྡོ་རྗེ་གསུམ་གྱི་བྱིན་རླབས་བདག །
ཅེས་བཤད་པས་ཐིག་ལེ་ལས་རང་གི་ས་བོན་ཨོཾ་ཨཱཿཧཱུྃ་དང་ཧཱུྃ་གི་བར་དུ་བཅུག་ནས་བྱེད་དགོས་པར་བཤད་ཅིང་། དེ་ལ་རང་སྔགས་ཡི་གེ་ལས་བྱུང་བའི་ཞེས་པའི་དོན་ཡང་ཚང་བ་ཡིན་ཏེ། སྤྱིར་སྒྲོན་གསལ་ལས། བཛྲ་དྷྲིཀ྄་ཅེས་སོགས་རང་མིང་ལ་རང་སྔགས་སུ་བཤད་པ་དང་། ཧཱུྃ་ཨོཾ་སྭ་ཨཱ་ཧ་སོགས་ས་བོན་ལ་རང་སྔགས་སུ་བཤད་པ་གཉིས་ལས། ལྷར་བསྐྱེད་པའི་སྐབས་སུ་རང་མིང་ལ་རང་སྔགས་ཞེས་པ་སྐབས་སུ་མ་བབས་པས་ན། ས་བོན་ལ་རང་སྔགས་སུ་བརྗོད་པ་ཉིད་འཐད་པར་བཤད་པས་སོ། ། དེས་ན་རྡོག་མགོན་པོ་དཔལ་གྱིས་བཤད་པ་བཞིན་ཡི་གེ་གསུམ་གྱི་བར་དུ་ས་བོན་བཅུག་ནས་ལྷ་སོ་སོ་བསྐྱེད་པ་འདི་ཉིད་འཕགས་པ་ཀླུ་སྒྲུབ་ཀྱི་སྒྲུབ་ཐབས་མདོར་བྱས་ཀྱི་དགོངས་པ་ཡིན་ནོ། ། གཉིས་པ་ཕྱིར་སྤྲོ་བའི་ཚུལ་ནི། སྒྲུབ་ཐབས་ལས།
མཁའ་ནང་གི་མི་བསྐྱོད་པ་རང་གི་ཐུགས་ཀར་དྲངས། ཞེས་པ་ནས། དེ་ལྟར་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་དང་། ཆུ་ནང་གི་ཟླ་བ་ལྟར་སྟོང་པ་དང་སྙིང་རྗེ་ཟུང་དུ་འཇུག་པའི་རང་བཞིན་དུ་གྱུར། ཅེས་པའི་བར་གསུངས་པས་བསྟན་ཏེ། འདི་དག་ལ་བུ་སྟོན་རིན་པོ་ཆེས་ཡུམ་གྱི་མཁར་ཐིག་ལེ་སོ་གཉིས་ཀྱི་དབུས་ཀྱི་ཐིག་ལེ་ཨོཾ་ཨཱཿཧཱུྃ་དུ་གྱུར། དེ་བཛྲ་དྷྲིཀ྄་ཧཱུྃ་དུ་གྱུར། དེ་ལས་རྡོ་རྗེ། དེ་ལས་མི་བསྐྱོད་པ་བསྐྱེད། དེ་རང་གི་ཐུགས་ཁར་དྲངས།
ཐུགས་ཀ་ནས་ཕྱིར་སྤྲོས། མཛད་པ་མཛད་དབུས་སུ་དགོད་པ་སོགས་ལྷ་རེ་རེ་ནས་བསྐྱེད་པ་དང་། སྤྲོ་བ་དང་དགོད་པ་སོགས་མཛད། དེ་ཡང་ལྷ་རང་རང་གི་ང་རྒྱལ་གྱིས་བྱེད་དགོས་པ་ཡིན་གསུངས་ཤིང་། ཐུགས་རྩེའི་གཏད་སོ་ཡང་། ཡོ་གར་ཨོཾ་སཏྭ་ཧཾ། རྡོ་རྗེ་སེམས་དཔའི་སྒྲ་ཚུལ་དུ་བྱུང་བས། བཛྲ་ར་ཛ་ཛ་རྡོ་རྗེ་རྒྱལ་པོའི་སྒྲ་ཚུལ་དུ་བྱུང་བས། ཞེས་སོགས་རྡོ་རྗེ་སེམས་དཔའི་ང་རྒྱལ་གྱིས་རྡོ་རྗེ་སེམས་དཔའ་བསྐྱེད་པ་དང་ཕྱུང་བའི་རྣམ་གཞག་བྱུང་བ་བཞིན་དུ། གསང་འདུས་རྩ་རྒྱུད་དུ་ཡང་བྱུང་བ་དང་།
རྗེ་འགོས་ཀྱི་བླ་མ་བཙུན་མོ་ཅན་གྱིས་ལྷ་རྣམས་ཅིག་ཅར་དུ་བསྐྱེད་པར་བཤད། མངོན་ཤེས་ཅན་གྱིས་རིམ་གྱིས་བསྐྱེད་པར་བཤད། དང་པོ་ནི། ཡེ་ཤེས་ཀྱི་ལྷ་ཅིག་ཅར་དུ་བསྐྱེད་པ་ལ་དགོངས། གཉིས་པ་ནི་སྔོན་བྱུང་སྟོན་པའི་རྣམ་འཕྲུལ་ལ་དགོངས་པ་ཡིན་ཏེ། སྔོན་རྡོ་རྗེ་འཆང་གིས་དཀྱིལ་འཁོར་གྱི་ལྷ་རྣམས་སྤྲུལ་པའི་ཚེ། ལྷ་རེ་རེ་བཞིན་ཐུགས་ཁ་ནས་སྤྲོས་ཏེ་མཛད་པ་མཛད། རང་གནས་སུ་འཁོད་པར་བཤད་པ་ཡིན་ནོ། ། ཞེས་གསུངས་ནས། མངལ་གྱི་བྱང་ཆུབ་སེམས་ཀྱི་ཐིག་ལེ་དེ་ཨོཾ་ཨཱཿཧཱུྃ་དུ་བསྒྱུར་བ་མི་བྱེད་པ་ནི་མི་འཐད་དེ།
མདོར་བྱས་ལས། རྡོ་རྗེ་གསུམ་གྱིས་བྱིན་བརླབས་ནས། ། ཞེས་དང་། རྣམ་གཞག་རིམ་པར། བྱང་ཆུབ་སེམས་ལས་སྔགས་ཀྱི་གཟུགས་ཀྱི་སྤྲུལ་པས་ཞེས་བཤད་པས་སོ། ། དེ་བཛྲ་དྷྲིཀ྄་ཧཱུྃ་སོགས་སུ་བསྒྱུར་བ་མི་བྱེད་པ་ནི་མི་འཐད་དེ། མདོར་བྱས་ལས། བཛྲ་དྷྲིཀ་སྔགས་ལས་བྱུང་བའི། ། ཞེས་དང་། ཛི་ན་ཛིཀ྄་སྔགས་ལས་བྱུང་བའི། །
རཏྣ་དྷྲིཀ྄་སྔགས་ལས་བྱུང་བའི། ། ཞེས་སོགས་གསུངས་པའི་ཕྱིར། ཞེས་བུ་སྟོན་བཞེད་དོ། ། དེ་ལས་ལྷ་བསྐྱེད་ཚུལ་དེ་ཡང་མི་འཐད་དེ། བཛྲ་དྷྲིཀ྄་སྔགས་ལས་བྱུང་བའི། ། ཞེས་སོགས་ཀྱིས་ནི་འབྱིན་སྔགས་སུ་བཤད་པ་ཡིན་གྱིས། བསྐྱེད་སྔགས་སུ་བཤད་པ་མིན་པའི་ཕྱིར། སྤྲོ་ཚུལ་ཡང་མི་འཐད་པར་གསུངས་ཏེ། མདོར་བྱས་ལས། ཞེ་སྡང་རྡོ་རྗེའི་ཏིང་འཛིན་གནས། །
དཀྱིལ་འཁོར་ཐམས་ཅད་སྤྲོ་བར་བྱ། ། ཞེས་ཞེ་སྡང་རྡོ་རྗེའི་ང་རྒྱལ་གྱིས་དཀྱིལ་འཁོར་ལྷ་ཐམས་ཅད་སྤྲོ་བར་བཤད་ཀྱི། ལྷ་རང་རང་གིས་སྤྲོ་བར་མ་བཤད་པའི་ཕྱིར། དེས་ན་རང་རྡོ་རྗེ་འཆང་ཡབ་ཡུམ་དུ་གསལ་བ་དེའི་ཡུམ་གྱི་མཁའ་ནང་དུ་བསྐྱེད་པའི་མི་བསྐྱོད་པ་ཡབ་རང་གི་ཐུགས་ཀར་དྲངས་པ་དེ་ལ་བོད་པའི་ཚུལ་གྱིས་བཛྲ་དྷྲིཀ྄་ཅེས་བརྗོད་པས། རང་གི་ཐུགས་ཁ་ནས་མི་བསྐྱོད་པའི་ཚོགས་ཕྱོགས་བཅུའི་ནམ་མཁའི་ཁམས་ཐམས་ཅད་ཁྱབ་པ་སྤྲོས་ཏེ། དེ་རྣམས་ཀྱིས་ཆོས་ཀྱི་འཁོར་ལོ་བསྐོར་བ་ལ་སོགས་པ་རྫོགས་པའི་སངས་རྒྱས་སྤྱིའི་མཛད་པ་དང་མཚུངས་པ་ཐམས་ཅད་མཛད་པས་ཁྱད་པར་གྱི་མཛད་པ་སེམས་ཅན་ཞེ་སྡང་ཅན་རྣམས་ཀྱི་ཤེས་རྒྱུད་ཀྱི་ཞེ་སྡང་གི་ངོ་བོར་གྱུར་པའི་སྒྲིབ་པ་སྦྱངས་ཏེ། དེ་རྣམས་ཞེ་སྡང་རྡོ་རྗེའི་གོ་འཕང་ལ་བཀོད་ནས། སླར་སྤྲུལ་པ་རྣམས་གཅིག་ཏུ་འདུས་རང་བཞིན་གྱི་གནས་ནས་རང་འདྲའི་མི་བསྐྱོད་པ་ཡེ་ཤེས་པ་གཅིག་བྱོན་ནས་དེ་དང་དབྱེར་མེད་པ་གཅིག་ཏུ་འདྲེས། དེ་ལ་རང་གི་སྤྱི་བོ་ན་རང་ཆས་སུ་ཡོད་པའི་རིགས་བདག་ཡབ་ཡུམ་གྱིས་བྱང་ཆུབ་ཀྱི་སེམས་ཀྱི་དབང་བསྐུར། སླར་ཚུར་འདུས་ནས་རང་གི་མདུན་དུ་གནས་པ་དེ་ཉིད་བདག་ཉིད་ཀྱི་སྙིང་ཁར་ཞུགས་པས།
དེའི་རྐྱེན་གྱིས་སྔར་གྱི་ཟླ་བའི་གདན་དེ་ཉིད་ཉི་མའི་གདན་དུ་གྱུར་པར་བསྒོམ། དེའི་སྟེང་དུ་རང་ཉིད་རྡོ་རྗེ་སེམས་དཔའ་ཞི་བའི་ཉམས་ཅན་དེ། ཞེ་སྡང་རྡོ་རྗེར་གྱུར་པར་བསམས་ཏེ། དེ་ཡང་སྐུ་མདོག་མཐིང་ནག་ཁྲོ་བ་དང་འདོད་ཆགས་ཆེན་པོའི་རང་བཞིན་གྱི་ཉམས་ཅན། ཞལ་གསུམ་གྱི་རྩ་བའི་ཞལ་ནག་པོ་ཁྲོས་པའི་ཚུལ་ཅན། གཡས་ཞལ་དཀར་པོ་ཞི་བའི་ཉམས་ཅན། གཡོན་ཞལ་དམར་པོ་ཆགས་པའི་ཉམས་ཅན། ཕྱག་དྲུག་གི་གཡས་དང་པོ་ན་རྡོ་རྗེ་རྩེ་དགུ་པ། གཉིས་པ་ན་འཁོར་ལོ། གསུམ་པ་ན་པདྨ་རྣམས་འཛིན་པ།
གཡོན་དང་པོ་ན་དྲིལ་བུ། གཉིས་པ་ན་རིན་ཆེན། གསུམ་པ་ན་རལ་གྲི་རྣམས་བསྣམས་ནས་རྩ་ཕྱག་སྟེ་དང་པོ་གཉིས་ཀྱིས་ཡུམ་རེག་རྡོ་རྗེ་མ་ལ་འཁྱུད་པ། དེའི་དབུ་སྐྲ་དང་། རྒྱན་གྱི་ན་བཟའ། བཞུགས་ཚུལ་སོགས་ལྷག་མོས་ཀྱི་གཙོ་བོ་ལྟར་བསྒོམ་པ་ཡིན་ལ། དེ་ནས་མཁའ་ནང་ནས་སྤྲོ་བའི་ཚེ། རང་ཞེ་སྡང་རྡོ་རྗེའི་ང་རྒྱལ་གྱིས་མཁའ་ནང་གི་རྣམ་སྣང་ཐུགས་ཀར་དྲངས་པ་དང་། རང་མིང་ཛི་ན་ཛིཀ྄་ཅེས་བརྗོད་ནས་ཐུགས་ཀར་རྣམ་སྣང་གི་ཚོགས་ནམ་མཁའ་ཁྱབ་པར་སྤྲོས། སྤྲུལ་པ་དེ་དག་གིས་ཆོས་ཀྱི་འཁོར་ལོ་བསྐོར་བ་ལ་སོགས་པ་སངས་རྒྱས་སྤྱིའི་མཛད་པ་ངོ་མཚར་ཅན་གྱི་སེམས་ཅན་གྱིས་དོན་རྣམས་མཛད།
ཁྱད་པར་གྱི་མཛད་པ་སེམས་ཅན་གཏི་མུག་ཅན་རྣམས་ཀྱི་ཤེས་རྒྱུད་ཀྱི་གཏི་མུག་གི་ངོ་བོར་གྱུར་པའི་སྒྲིབ་པ་སྦྱངས། དེ་ཉིད་སྦྱངས་པའི་འབྲས་བུ་རྣམ་སྣང་གི་གོ་འཕང་ལ་བཀོད། དེ་སྤྲུལ་པ་གཅིག་ཏུ་འདུས། རང་བཞིན་གྱི་གནས་ནས་བྱོན་པའི་རྣམ་སྣང་གི་ངོ་བོར་གྱུར་པའི་རང་འདྲའི་ཡེ་ཤེས་པ་དང་དབྱེར་མེད་དུ་འདྲེས། རང་གི་སྤྱི་བོ་ན་བཞུགས་པའི་རིགས་ཀྱི་བདག་པོ་ཡབ་ཡུམ་གྱིས་བྱང་ཆུབ་ཀྱི་སེམས་ཀྱི་དབང་བསྐུར། སླར་ཚུར་འདུས་ནས་དཀྱིལ་འཁོར་གྱི་རེ་མིག་ཤར་གྱི་པད་མ་དང་ཟླ་བའི་གདན་གྱི་སྟེང་དུ་འཁོད་པར་བསམ་པ་ཡིན་ལ། དེ་བཞིན་དུ་མཁའ་ནང་གི་རིན་འབྱུང་། འོད་དཔག་མེད། དོན་ཡོད་གྲུབ་པ་རྣམས་རིམ་བཞིན་རང་གི་ཐུགས་ཁར་དྲངས། རང་རང་གི་མཚན་སྔགས་རཏྣ་དྷྲིཀ྄ ཨ་རོ་ལིཀ
པྲ་ཛྙཱ་དྷྲིཀ་རྣམས་བོད་པའི་ཚུལ་གྱིས་བརྗོད་ནས་ནམ་མཁའི་ཁམས་ཐམས་ཅད་ཁྱབ་པར་སྤྲོས་ནས་ཆོས་ཀྱི་འཁོར་ལོ་བསྐོར་བ་སོགས་སངས་རྒྱས་སྤྱིའི་མཛད་པ་རྣམས་དང་། ཁྱད་པར་གྱི་མཛད་པ་རིན་འབྱུང་གིས་སེམས་ཅན་ང་རྒྱལ་དང་སེར་སྣ་ཅན་རྣམས་ཀྱི་ཉོན་མོངས་པ་དང་། འོད་དཔག་མེད་ཀྱིས་འདོད་ཆགས་ཅན་རྣམས་ཀྱི་འདོད་ཆགས་དང་། དོན་གྲུབ་ཀྱིས་བརྫུན་དུ་སྨྲ་བ་དང་ཕྲག་དོག་ཅན་གྱི་སེམས་ཅན་རྣམས་ཀྱི་ཉོན་མོངས་པ་དེ་དག་སྤྲུལ་པ་གསུམ་པོ་སོ་སོས་རིམ་པ་བཞིན་སྦྱངས་ནས། རིམ་པ་བཞིན་རིན་འབྱུང་དང་། འོད་དཔག་མེད། དོན་ཡོད་གྲུབ་པ་རྣམས་ཀྱི་གོ་འཕང་ལ་བཀོད། སོ་སོའི་སྤྲུལ་པ་རྣམས་གཅིག་ཏུ་འདུས་ཡེ་ཤེས་པ་དང་འདྲེས། རང་རང་གི་རིགས་བདག་གིས་དབང་བསྐུར། ཚུར་འདུས་ནས་ལྷོའི་རེ་མིག་དང་།
ནུབ་དང་། བྱང་གི་རེ་མིག་རྣམས་སུ་སོ་སོའི་གདན་གྱི་སྟེང་དུ་འཁོད་པར་བསྒོམ། དེ་ལྟ་བུའི་ཚུལ་གྱིས་སྤྱན་མ་ནས་གནོད་མཛེས་ཀྱི་བར་གྱི་ལྷ་ཐམས་ཅད་རང་གི་ཐུགས་ཁར་དྲངས་པ་ལ། དཔེར་ན་མི་འགའ་ཞིག་མིང་ནས་བོས་པ་ན་ཕྱི་རོལ་ཏུ་ཐོན་ནས་འོང་པ་ལྟར། སྔགས་དོན་འོག་ནས་འབྱུང་བ་བཞིན་སོ་སོའི་མཚན་སྔགས་ནས་བོས་པས་སྤྲུལ་པ་ཕྱིར་སྤྲོས་ནས་ལྷ་སོ་སོའི་མཛད་པ་མཛད་ཚུལ་ནི། ཐོག་མར་ཡུམ་བཞིའི་སྤྱན་མས་སེམས་ཅན་ནད་གདོན་གྱིས་གདུང་པ་རྣམས་ཞི་བར་མཛད། མཱ་མ་ཀིས་ནི་སེམས་ཅན་བགེགས་ཆེན་པོས་གཟིར་བ་རྣམས་ཐུགས་རྗེ་ཆེན་པོས་བསྲུང་སྟེ་རྒྱས་པར་མཛད། གོས་དཀར་མོས་སེམས་ཅན་གདོན་གྱིས་ཉེན་པ་རྣམས་ཞི་བར་མཛད། སྒྲོལ་མས་སེམས་ཅན་ཐམས་ཅད་དབང་དུ་མཛད། དེ་ལྟར་ཡུམ་བཞིའི་མཛད་པ་དང་།
དེ་ནས་གཟུགས་རྡོ་རྗེ་མས་ཡུལ་གཟུགས་ཀྱི་སྐྱེ་མཆེད་སྦྱངས། རྒྱལ་བ་རྣམས་གཟུགས་སྡུག་པའི་བདེ་བས་མཆོད། སྒྲ་རྡོ་རྗེ་མས་སྒྲའི་སྐྱེ་མཆེད་སྦྱངས། སྒྲ་སྙན་པའི་བདེ་བས་མཆོད། དྲི་རྡོ་རྗེ་མས་དྲིའི་སྐྱེ་མཆེད་སྦྱངས། དྲིའི་བདེ་བས་མཆོད། རོ་རྡོ་རྗེ་མས་རོའི་སྐྱེ་མཆེད་སྦྱངས། རོ་བརྟས་པའི་བདེ་བས་མཆོད། རེག་རྡོ་རྗེ་མས་རེག་བྱའི་སྐྱེ་མཆེད་སྦྱངས། རེག་བྱའི་བདེ་བས་མཆོད།
དེ་ལྟར་རྡོ་རྗེ་མ་རྣམས་ཀྱི་མཛད་པ་དང་། དེ་ནས་བྱང་ཆུབ་སེམས་དཔའ་བྱམས་པས་རྩ་རྒྱུས་དང་ཉོན་ཡིད་སྦྱངས། རྡོ་རྗེའི་རྩ་དང་ཟག་ཟད་ཀྱི་མངོན་ཤེས་ལ་བཀོད། ས་སྙིང་གིས་མིག་དང་མིག་ཤེས་སྦྱངས། རྡོ་རྗེའི་མིག་དང་ལྷའི་མིག་གི་མངོན་ཤེས་ལ་བཀོད། ཕྱག་རྡོར་གྱིས་རྣ་བ་དང་རྣ་ཤེས་སྦྱངས། རྡོ་རྗེའི་རྣ་བ་དང་ལྷའི་རྣ་བའི་མངོན་ཤེས་ལ་བཀོད། ནམ་སྙིང་གིས་སྣ་དང་སྣ་ཤེས་སྦྱངས། རྡོ་རྗེའི་སྣ་དང་སྣའི་མངོན་ཤེས་ལ་བཀོད། འཇིག་རྟེན་དབང་ཕྱུག་གིས་ལྕེ་དང་ལྕེ་ཤེས་སྦྱངས།
རྡོ་རྗེའི་ལྕེ་དང་ལྕེའི་མངོན་ཤེས་ལ་བཀོད། འཇམ་དཔལ་གྱིས་ཡིད་དང་ཡིད་ཤེས་སྦྱངས། རྡོ་རྗེ་ཡིད་དང་གཞན་སེམས་ཤེས་པའི་མངོན་ཤེས་ལ་བཀོད། སྒྲིབ་སེལ་གྱིས་ལུས་དང་ལུས་ཤེས་སྦྱངས། རྡོ་རྗེའི་ལུས་དང་རྫུ་འཕྲུལ་གྱི་མངོན་ཤེས་ལ་བཀོད། ཀུན་བཟང་གིས་ཚིགས་དང་ཀུན་གཞི་སྦྱངས། རྡོ་རྗེའི་ཚིགས་དང་སྔོན་གྱི་གནས་རྗེས་སུ་དྲན་པའི་མངོན་ཤེས་ལ་བཀོད། དེ་ལྟར་སེམས་དཔའ་བརྒྱད་ཀྱི་མཛད་པ་དང་། ཁྲོ་བོ་གཤིན་རྗེ་གཤེད་ཀྱིས་དབང་པོ་ལ་སོགས་པའི་བགེགས་ཀྱི་ཚོགས་རྣམས་སྐྲག་པར་མཛད། ཁྲོ་བོ་ཤེས་རབ་མཐར་བྱེད་ཀྱིས་གཤིན་རྗེ་དང་མ་མོ་ལ་སོགས་པའི་བགེགས་ཐམས་ཅད་བཅོམ།
ཁྲོ་བོ་རྟ་མགྲིན་གྱིས་ཀླུ་དང་ས་བདག་གི་གདོན་ཐམས་ཅད་བཅོམ། ཁྲོ་བོ་བགེགས་མཐར་བྱེད་ཀྱིས་གནོད་སྦྱིན་དང་ལོག་འདྲེན་ལ་སོགས་པའི་བགེགས་ཐམས་ཅད་བཅོམ། ཁྲོ་བོ་མི་གཡོ་བས་ཡམས་ནད་གཏོང་བའི་མེ་ལྷའི་གདོན་ཐམས་ཅད་བཅོམ། ཁྲོ་བོ་འདོད་རྒྱལ་གྱིས་བདེན་བྲལ་གྱི་བགེགས་ཐམས་ཅད་བཅོམ། ཁྲོ་བོ་དབྱུག་སྔོན་ཅན་གྱིས་ཡམས་ནད་རླུང་ལྷའི་གདོན་ཐམས་ཅད་བཅོམ། ཁྲོ་བོ་སྟོབས་པོ་ཆེས་མཁའ་འགྲོ་དང་དབང་ལྡན་གྱི་གདོན་ཐམས་ཅད་བཅོམ། ཁྲོ་བོ་གཙུག་ཏོར་འཁོར་ལོས་བསྒྱུར་བས་ཚངས་པ་དང་ལྷའི་གདོན་ཐམས་ཅད་བཅོམ། ཁྲོ་བོ་གནོད་མཛེས་ཀྱིས་བརྟན་གཡོའི་དུག་ཀ་ལ་ཀུ་ཊ་ལ་སོགས་པ་དང་། ཀླུ་དང་། ས་བདག་གི་གདོན་ཐམས་ཅད་བཅོམ།
ཐམས་ཅད་ཀྱིས་ཀྱང་ཡང་དག་པའི་ལམ་ལ་བཀོད་པ་སྟེ་ཁྲོ་བོ་བཅུའི་མཛད་པ་དང་། དེ་ལྟར་ལྷ་སོ་སོས་སྤྱི་དང་བྱེ་བྲག་གི་མཛད་པ་རྣམས་མཛད་དེ་སྤྲུལ་པ་རྣམས་གཅིག་ཏུ་བསྡུས་ནས་ཡེ་ཤེས་པ་དང་དབྱེར་མེད་དུ་འདྲེས། རིགས་བདག་གིས་དབང་བསྐུར། སླར་འདུས་ནས་སྤྱིའི་གདན་སྣ་ཚོགས་པདྨ་དང་། སོ་སོའི་གདན་རང་རིགས་ཀྱི་གདན་གྱི་སྟེང་དུ་འཁོད་པའི་ཚུལ་སོགས་སྒྲུབ་ཐབས་ནས་ཇི་ལྟར་འབྱུང་བ་བཞིན་ལྷ་རེ་རེ་ནས་གསལ་འདེབས་པ་དང་། ཡེ་ཤེས་པ་དང་འདྲེས་ཞེས་པའི་ཚེ། ཐམས་ཅད་ལ་རང་བཞིན་གྱི་གནས་ནས་རང་འདྲའི་ཡེ་ཤེས་པ་རེ་རེ་བྱོན། དེ་དང་འདྲེས་པར་བསྒོམ་པ་ཡིན་ནོ། ། དེ་ནས་ཨོཾ་ཨཱཿཧཱུྃ་ཞེས་བརྗོད་ནས་མཁའ་ནང་གི་གཞལ་ཡས་ཁང་ཕྱིར་སྤྲོས། ཕྱི་སྣོད་ཀྱི་འཇིག་རྟེན་ལ་ཐ་མལ་དུ་འཛིན་པའི་དྲི་མ་སྟེ་རྟོག་པ་སྦྱངས།
རང་བཞིན་གྱི་གནས་ཀྱི་ཡེ་ཤེས་ཀྱི་གཞལ་ཡས་ཁང་དང་དབྱེར་མེད་དུ་འདྲེས། སླར་དེ་ཡང་སྔར་གྱི་གཞལ་ཡས་ཁང་གོང་དུ་རང་གི་གསལ་བཏབ་པ་དེ་ལ་ཐིམ་པས། གཞལ་ཡས་ཁང་དེ་སྔར་བས་ཀྱང་གསལ་བ་ཞིག་ཏུ་གྱུར་པར་བསམ་སྟེ། དེ་ལྟར་རྟེན་གཞལ་ཡས་ཁང་དང་བརྟེན་པ་ལྷ་སུམ་ཅུ་སོ་གཉིས་དང་བཅས་པའི་དཀྱིལ་འཁོར་པ་ཐམས་ཅད་རྣམ་པ་སྣང་ལ། ངོ་བོ་རང་བཞིན་གྱིས་གྲུབ་པ་མེད་པ། དཔེ་གང་དང་འདྲ་ན་མེ་ལོང་གི་ནང་དུ་ཤར་བའི་གཟུགས་བརྙན་དང་། ཆུ་ནང་དུ་ཤར་བའི་ཟླ་བའི་གཟུགས་བརྟན་ལྟར་སྟོང་པ་སྟེ་ཤེས་རབ་དང་སྙིང་རྗེ་སྟེ་ཐབས་གཉིས་སམ། རྣམ་པ་གསལ་ལ་ངོ་བོ་སྟོང་པ་སྟེ་གསལ་སྟོང་གཉིས་དབྱེར་མི་ཕྱེད་ཟུང་དུ་འཇུག་པའི་རང་བཞིན་ཏེ་བདག་ཉིད་དུ་གྱུར་པར་བསམ་ལ་ཡུན་རིང་དུ་གསལ་བཏབ་ཅིང་བསྒོམ་པ་ཡིན་ཏེ། སྒྲུབ་ཐབས་མདོར་བྱས་ལས། སླར་ཡང་ཞེ་སྡང་རྡོ་རྗེར་གྱུར། །
བཛྲ་དྷྲིཀ་སྔགས་ལས་བྱུང་བའི། ། མི་བསྐྱོད་རྡོ་རྗེ་ཅན་བསམ་པ། ། མགོན་པོ་རལ་པ་ཐོར་གཙུག་འཆང་། ། མི་བསྐྱོད་པས་ནི་དབུ་བརྒྱན་བྱས། ། ཞེས་པ་ནས། རྒྱན་རྣམས་ཀུན་གྱིས་རྣམ་པར་བརྒྱན། ། ཞེས་པའི་བར་གྱིས་ཞེ་སྡང་རྡོ་རྗེར་བསྒྱུར་ཚུལ་བསྟན་ནས། ཞེ་སྡང་རྡོ་རྗེའི་ང་རྒྱལ་གྱིས་འཁོར་རྣམས་སྤྲོས། མཛད་པ་མཛད་པའི་ཚུལ་སོགས་ནི། མདོར་བྱས་ལས།
དྲག་པོ་ཞི་དང་འདོད་ཆགས་ཆེ། ། ཞལ་གསུམ་གྱིས་ནི་རྣམ་མཛེས་པའི། ། ཞེ་སྡང་རྡོ་རྗེའི་ཏིང་འཛིན་གནས། ། དཀྱིལ་འཁོར་ཐམས་ཅད་སྤྲོ་བར་བྱ། ། ཞེས་པ་ནས། ལྷ་ནི་སུམ་ཅུ་གཉིས་རང་བཞིན། ། དཀྱིལ་འཁོར་ཐམས་ཅད་བསྐྱེད་ནས་ནི། ། འཁོར་ལོའི་དབུས་སུ་གནས་གྱུར་ནས། ། ཞེས་གསུངས་པའི་བར་རྒྱས་པར་བཤད་པ་རྣམས་ཀྱིས་གསལ་བར་བསྟན་པ་དང་། མདོ་བསྲེ་ལས།
དེ་ནས་གཞན་གྱི་དོན་ཕུན་སུམ་ཚོགས་པར་བྱ་བའི་ཕྱིར་ལེའུ་དང་པོ་ལས་གསུངས་པའི་ཡེ་ཤེས་རྡོ་རྗེ་སྒྲོན་མ་ཞེས་བྱ་བའི་ཏིང་ངེ་འཛིན་གྱི་ཚུལ་གྱིས་མི་བསྐྱོད་པ་ཕྱུང་ལ། དེས་ཞེ་སྡང་ལ་སྤྱོད་པའི་སེམས་ཅན་རྣམས་ཡང་དག་པར་སྦྱངས་ནས། དེ་བཀུག་སྟེ་རང་གི་ལུས་ལ་བཅུག་ན་ཞེ་སྡང་རྡོ་རྗེར་འགྱུར་རོ། ། དེ་བཞིན་དུ་རྣམ་པར་སྣང་མཛད་ལ་སོགས་པའི་དཀྱིལ་འཁོར་གྱི་ལྷ་རྣམས་ཕྱུང་ནས། དེ་རྣམས་ཀྱིས་གཏི་མུག་ལ་སོགས་པའི་རྗེས་སུ་དགའ་བའི་སེམས་ཅན་རྣམས་ཡང་དག་པར་སྦྱངས་ནས་སླར་བཀུག་སྟེ་གནས་ཇི་ལྟ་བ་བཞིན་དུ་གནས་པར་བྱས་ལ།

ཕྱག་རྒྱ་བཞིའི་རྒྱས་བཏབ་པར་འདུ་བྱས་ལ་ཡེ་ཤེས་ཀྱི་འཁོར་ལོ་རྗེས་སུ་གཞུག་པ་ནི་དཀྱིལ་འཁོར་གྱི་མཆོག་ཅེས་བྱ་བའི་ཏིང་ངེ་འཛིན་ཏེ་གཉིས་པའོ། ། ཞེས་གསུངས་པ་དང་། རྣམ་གཞག་རིམ་པ་ལས། བཛྲ་དྷྲིཀ་ཞེས་བརྗོད་པ་ལ་སོགས་པའི་སྔགས་རྣམས་ཀྱིས་དཀྱིལ་འཁོར་སྤྲོ་བར་བྱ་སྟེ། ཞེས་གསུངས་པ་ལྟར་རོ། ། དེ་ལ་མདོ་བསྲེ་ལས། ཕྱག་རྒྱ་བཞིའི་རྒྱས་བཏབ་པར་འདུ་བྱས་ལ་ཞེས་ཕྱག་རྒྱ་བཞིའི་རྒྱས་འདེབས་ཚུལ་དང་། ཡེ་ཤེས་ཀྱི་འཁོར་ལོ་རྗེས་སུ་གཞུག་པ་ནི་ཞེས་ཡེ་ཤེས་པ་གཞུག་པའི་ཚུལ་གང་ཡིན་སྙམ་ན། རྣམ་སྣང་ལ་སོགས་པ་ལྷའི་སྐུ་ནི་ཕྱག་རྒྱ་ཆེན་པོ། སྤྱན་མ་སོགས་ལྷ་མོ་རྣམས་ནི་དམ་ཚིག་གི་ཕྱག་རྒྱ། ཧཱུྃ་ཨོཾ་སོགས་ཀྱི་ཡི་གེ་ནི་ཆོས་ཀྱི་ཕྱག་རྒྱ།
སྤྲུལ་པ་སྤྲོས་ཏེ་སེམས་ཅན་གྱི་དོན་བྱེད་པ་ནི་ལས་ཀྱི་ཕྱག་རྒྱ་ཡིན་ལ། ཡུམ་མེད་པ་རྣམས་ལ་ནི་རང་རང་གི་ཕྱག་གཡས་ཀྱི་ཕྱག་མཚན་དེ་ཐུགས་མཚོན་བྱེད་ཡིན་པས། དེ་དག་ཐུགས་དམ་ཚིག་གི་ཕྱག་རྒྱར་འཇོག་པས་ཐམས་ཅད་ལ་ཕྱག་རྒྱ་བཞིའི་རྒྱས་འདེབས་ཚང་བ་ཡིན་ནོ། ། ཡེ་ཤེས་པ་གཞུག་ཚུལ་ནི། སྤྲོས་པའི་ལྷ་རྣམས་ལ་གོང་དུ་བཤད་པ་ལྟར་རང་བཞིན་གྱི་གནས་ནས་རང་འདྲ་བའི་ཡེ་ཤེས་པ་རེ་ཚུར་ཐིམ་ནས་དབྱེར་མེད་དུ་འདྲེས་པར་བསྒོམ་པ་ཡིན་ནོ། ། འོ་ན་དཀྱིལ་འཁོར་རྒྱལ་མཆོག་གི་སྦྱང་གཞི་གང་ཡིན་སྙམ་ན། གོང་དུ་བསྟན་པ་ལྟར་བྱིས་པ་དེ་དག་ནར་སོན་ནས་གཞན་གྱི་བུ་མོ་ཆུང་མར་བླངས་ནས་བུ་དང་། བུ་མོ་དང་། ཚ་བོ་ལ་སོགས་པ་ཡང་བྱུང་། དེ་དག་གིས་ཀྱང་ལུས་ཡོངས་སུ་རྫོགས་པ་ཞིག་འབྱུང་བ་དེ་དག་སྦྱོང་བའི་ཕྱིར་དུ་དཀྱིལ་འཁོར་རྒྱལ་མཆོག་བསྒོམ་པ་ཡིན་ཏེ།
སྟོང་ཐུན་ཆེན་མོ་ལས། དཀྱིལ་འཁོར་རྒྱལ་མཆོག་གི་སྦྱང་གཞི་ནི། འཇིག་རྟེན་གྱི་བུ་ཚ་ལ་སོགས་པ་འཕེལ་བའོ། ། ཞེས་གསུངས་པས་སོ། ། སྤྱི་དོན་གསུམ་པ་ལས་རྒྱལ་མཆོག་གི་ཏིང་ངེ་འཛིན་ལ། ཕྲ་ཐིག་གི་རྣལ་འབྱོར། རྡོ་རྗེའི་བཟླས་པ། ངག་གི་བཟླས་པ། གཙོ་བོ་དོན་དམ་དུ་ཞུགས་པ། གླུས་བསྐུལ་བ།
མཆོད་བསྟོད་བྱ་བ། ཉེར་བསྡུ་བྱ་བ། ལས་ཀྱི་རབ་དབྱེ་བསྟན་པ་དང་བརྒྱད་ཡོད་པ་ལས། དང་པོ་ནི། སྒྲུབ་ཐབས་ལས། རང་གཙོ་བོར་གསལ་བའི་རྩ་ཞལ་གྱི་སྣ་རྩེའི་ཐིག་ལེ་ལ་སེམས་ཅུང་ཟད་གཏད་པའོ། ། ཞེས་སྒྲུབ་ཐབས་འདི་ཉིད་ལས་མདོར་བསྡུས་པ་ཙམ་ལས་མ་གསུངས་ཀྱང་། རྒྱས་པར་ཕྱེ་ན་རྟེན་དང་བརྟེན་པའི་དཀྱིལ་འཁོར་བསྒོམས་ནས། དེ་ལ་བརྟན་པ་ཐོབ་པ་དང་། ཡབ་ཡུམ་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་ཐིག་ལེ་ཡུངས་འབྲུའི་ཚད་ཙམ་བསམ།
དེའི་ནང་དུ་བཅུད་ཀྱི་སེམས་ཅན་ཐམས་ཅད་འདུས་པའི་ལྷ་ཚོགས་དང་། སྣོད་ཀྱི་འཇིག་རྟེན་རྣམས་གཞལ་ཡས་ཁང་དུ་བསམ་ལ། དེ་ལ་བརྟན་པ་མ་ཐོབ་བར་དུ་བསྒོམ་ཞིང་། ཐོབ་ནས་འོག་ནས་འབྱུང་བ་ལྟར་སྤྲོ། ཡང་ན་ཀུན་རྫོབ་ཀྱི་སྣ་རྩེར་ཐིག་ལེ་ཡུངས་འབྲུ་ཙམ་གྱི་ནང་དུ་རྟེན་དང་བརྟེན་པའི་དཀྱིལ་འཁོར་གཅིག་ཅར་གསལ་བཏབ་ལ་བསྒོམ། བརྟན་པ་ཐོབ་ནས་འོག་ལྟར་སྤྲོས་ཏེ་ཅིག་ཅར་ལྷ་བསྒོམ་པ་ཕྲ་མོའི་རྣལ་འབྱོར་རོ། ། ཡང་ན་རང་ཉིད་གཙོ་བོར་གསལ་བ་དེའི་རྩ་བའི་ཞལ་གྱི་སྣའི་རྩེ་མོར་ཟླ་བའི་དཀྱིལ་འཁོར་སྲན་མ་ཕྱེད་པ་ཙམ་གྱི་སྟེང་དུ་རྡོ་རྗེ་སྔོན་པོ་རྩེ་ལྔ་པ་ཡུངས་འབྲུ་ཙམ་བསྒོམ། དེ་ལ་བརྟན་པ་ཐོབ་པ་དང་། དེ་ལས་ཕྱག་མཚན་གཉིས་པ་སྤྲོ། དེ་ལས་གསུམ་པ་སོགས་ནམ་མཁའི་ཁམས་ཁྱབ་པའི་བར་དུ་སྤྲོ་ཞིང་།
སླར་གཅིག་ཏུ་བསྡུའོ། ། དེ་ལ་བརྟན་པ་ཐོབ་ནས་ཕྱག་མཚན་དེ་ལྷ་སྐུར་བསྒྱུར་ཏེ་ཞལ་ཕྱག་རྣམས་གསལ་བཏབ་ལ་བསྒོམ། དེ་ལ་བརྟན་པ་ཐོབ་ནས་གོང་ལྟར་སྤྲོ་ཞིང་བསྡུ། དེ་ལ་བརྟན་པ་ཐོབ་ནས་དེའི་རིགས་ཀྱི་དཀྱིལ་འཁོར་སྤྲུལ་པའི་སྤྲོ་བསྡུ་ལ་བསླབ་སྟེ། རྣམ་རྟོག་ཤས་ཆེ་བའི་སྟེང་སྒོ་ལ་བརྟེན་པའི་ཕྲ་མོའོ། ། ཡང་འོག་གི་ཐིག་ལེ་ཡུངས་འབྲུ་ཙམ་སྔོན་པོ་དྭངས་ཤིང་གསལ་བ་མི་བསྐྱོད་པའི་ངོ་བོར་བསྒོམ། དེ་བརྟན་པ་ཐོབ་ནས་རྡོ་རྗེ་དང་པདྨ་འདུ་བྱ་བ་སྔོན་དུ་འགྲོ་བས་སྙོམས་འཇུག་བྱས་ལ་ཡུམ་གྱི་པདྨར་སྤྲོ། དེ་ནས་ཐིག་ལེ་དེ་མི་བསྐྱོད་པས་གཙོ་བྱས་པའི་དཀྱིལ་འཁོར་དུ་བསྐྱེད་ནས་ཕྱིར་སྤྲོ་བ་བུའི་ཚུལ་དུ་སྤྲོ་བ་དང་། དེས་ཀྱང་སྙོམས་འཇུག་སྔོན་དུ་འགྲོ་བས་ལྷ་སྤྲོ་བ་ནི་ཚ་བོའི་ཚུལ་དུ་སྤྲོ་བ་སྟེ། ཉོན་མོངས་ཤས་ཆེ་བས་འོག་སྒོར་ཐིག་ལེ་ཕྲ་མོ་ལ་བསླབ་པ་སྟེ་རིམ་གྱིས་ལྷ་བསྐྱེད་པ་ཕྲ་མོའི་རྣལ་འབྱོར་རོ། །
འདི་དག་ནི། མདོར་བྱས་ལས། དེ་ནས་ཕྲ་མོའི་རྣལ་འབྱོར་བརྩམས། ། སྣ་ཡི་རྩེ་མོར་ཡུངས་དཀར་བསམ། ། འགྲོ་དང་མི་འགྲོ་ཡུངས་དཀར་ལ། ། གསང་བ་མཆོག་གིས་བརྟགས་པ་ཡིས། ། ཡེ་ཤེས་མཆོག་གི་ནས་བསྒོམ་མོ། ། རིན་ཆེན་ཁ་དོག་སྣ་ལྔ་པ། ། ཡུངས་ཀར་གྱི་ནི་འབྲུ་ཚོད་ཙམ། ། སྣ་ཡི་རྩེ་མོར་ནན་ཏན་དུ། །
རྣལ་འབྱོར་རིམ་པས་རྟག་ཏུ་བསྒོམ། ། རིན་ཆེན་བརྟན་པར་གྱུར་ནས་སྤྲོ། ། བརྟན་པར་མ་གྱུར་དེ་མི་སྤྲོ། ། སངས་རྒྱས་འབར་བའི་འོད་མཉམ་པའི། ། རབ་མཆོག་སྤྲིན་ནི་སྤྲོ་བར་བྱ། ། ཞེས་དང་། མདོ་བསྲེ་ལས། དེ་ནས་ལེའུ་གསུམ་པ་ལས། རིན་ཆེན་ཁ་དོག་སྣ་ལྔ་པ། ། ཡུངས་དཀར་གྱི་ནི་འབྲུ་ཚོད་ཙམ། །
སྣ་ཡི་རྩེ་མོར་ནན་ཏན་ཏུ། ། རྣལ་འབྱོར་རིག་པས་རྟག་ཏུ་བསྒོམ། ། ཞེས་གསུངས་པ་ལ་སོགས་པས་ཕྲ་མོའི་སྦྱོར་བ་བྱས་ལ། ཞེས་གསུངས་པའི་དོན་ཡིན་ནོ། ། གཉིས་པ་རྡོ་རྗེའི་བཟླས་པ་ནི། ལྷའི་རྣལ་འབྱོར་དང་ལྡན་པས་ལྕེ་དང་མཆུ་མི་འགུལ་ཞིང་། སྒྲ་སྤངས་པའི་རྡོ་རྗེའི་ཚིག་འབྲུ་གསུམ་ཅི་ནུས་སུ་བཟླ་བ་སྟེ། མདོར་བྱས་ལས། སློང་མོ་བཟའ་ཞིང་མི་བཟླས་ཏེ། ། མ་བསླབ་པ་ལའང་ཆགས་མི་བྱ། །
འདོད་པ་ཀུན་ལ་ལོངས་སྤྱོད་ཅིང་། ། སྔགས་ཀྱི་ཡན་ལག་མ་ཉམས་བཟླས། ། ཞེས་དང་། མདོ་བསྲེ་ལས། ལེའུ་བདུན་པ་ལས། སློང་མོ་བཟའ་ཞིང་མི་བཟླ་སྟེ། ། མ་བསླབ་པ་ལའང་ཆགས་མི་བྱ། ། འདོད་པ་ཀུན་ལ་ལོངས་སྤྱོད་ཅིང་། ། སྔགས་ཀྱི་ཡན་ལག་མ་ཉམས་བཟླས། ། ཞེས་གསུངས་པ་ལ་སོགས་པས་རྡོ་རྗེའི་བཟླས་པ་དྲན་པར་བྱ་སྟེ།
ཞེས་གསུངས་པ་ལྟར་རོ། ། གསུམ་པ་ངག་གི་བཟླས་པ་ནི། སྒྲུབ་ཐབས་ལས། ཨོཾ་ཨཱཿཧཱུྃ། ཨོཾ་ཨཱཿབཛྲ་དྷྲིཀ྄་ཧཱུྃ་ཧཱུྃ་ཞེས་པ་ནས། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་གསང་བ་འདུས་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་གསུངས་པའི་བར་གྱིས་བསྟན་ཏེ། དེ་ཡང་འབྲུ་གསུམ་ནི་སྐུ་གསུང་ཐུགས་མཚོན་བྱེད་དེ་ཁོ་ན་ཉིད་ཀྱི་སྙིང་པོ་ཡིན་ལ། དེ་ནས་ལྷ་སོ་སོའི་སྔགས་ནི་ལྷ་རང་རང་གི་ཐུགས་ཀའི་ས་བོན་དེ་ཉིད་ལ་བཟླ་བྱའི་སྔགས་ཀྱིས་བསྐོར་བར་བསམ་ནས་བཟླ་བའི་ཚེ།
ཐུགས་ཀའི་ས་བོན་ལས་ལྷ་ཚོགས་སྤྲོས། དེས་འགྲོ་བའི་དོན་བྱས་སླར་འདུས་ནས་སྔགས་དང་ལྷན་ཅིག་ཐུགས་ཀའི་ས་བོན་ལ་ཐིམ་ཞིང་། སྔགས་བརྗོད་པ་རྫོགས་ནས་སྤྲོས་པའི་ལྷ་རྣམས་ཏིང་ངེ་འཛིན་སེམས་དཔའ་ལ་བསྡུས་པའི་ཚུལ་གྱིས་བཟླ་བ་ནི་དོན་དམ་པའི་བཟླས་པའོ། ། དེ་ལྟར་དམིགས་པ་དེ་དག་སྔགས་ཚར་རེ་བརྗོད་པའི་རིང་ལ་མ་གྲུབ་ན། སྔགས་ཚར་གཉིས་གསུམ་བཞི་ལྔ་ལ་སོགས་པ་བློ་ཚོད་དང་བསྟུན་ནས་བྱ་བར་བཤད་ལ། བཟླ་བྱའི་སྔགས་ནི། ཨོཾ་ཨཱཿནི་སྐུ་དང་གསུང་བསྐུལ་བ་བཛྲ་དྷྲིཀ྄་ནི་རྡོ་རྗེ་འཛིན་པ་སྟེ། དྲང་དོན་དུ་ཡེ་ཤེས་ལྔ་མཚོན་པའི་རྡོ་རྗེ་ཕྱག་ན་བསྣམས་པ། ངེས་དོན་དུ་ཟུང་འཇུག་གི་བདེ་བས་བདག་ཉིད་རྡོ་རྗེ་ཡེ་ཤེས་འཛིན་པ་ཞེས་པ་མི་བསྐྱོད་པའམ་ཐུགས་རྡོ་རྗེ་ཞེས་བོས་པ། ཧཱུྃ་དང་པོ་ནི་ས་བོན།
ཧཱུྃ་གཉིས་པ་ནི་ཐུགས་བསྐུལ་བ་ཡིན་པས་མདོར་ན་འཆད་པར་འགྱུར་བའི་སྔགས་འདི་ཐམས་ཅད་ལྷ་རང་རང་གི་ས་བོན་དང་མཚན་སྔགས་དང་། དེ་ཉིད་གསུམ་སྤེལ་བ་ཡིན་ལ། ཨོཾ་ཨཿདང་། མཇུག་གི་ཧཱུྃ་གི་དོན་ནི་སྔར་བཤད་པས་དེ་ཉིད་འོག་མ་རྣམས་ལ་ཡང་སྦྱར་བར་བྱ་བ་ཡིན་ནོ། ། དེ་ནས་ཨོཾ་ཨཱཿཛི་ན་ཛིཀ྄་ཨོཾ་ཧཱུྃ་ཞེས་པའི་ཛི་ན་ཛིཀ྄་ནི་རྒྱལ་བ་རྒྱ་མཚོ་སྟེ་འཁོར་ལོ་བསྣམས་པས་ན་དེ་སྐད་བྱ་སྟེ། དྲང་དོན་དུ་བདུད་བཞི་ལས་རྒྱལ་བའི་རྟགས་སུ་རྩིབས་བཅུ་གཉིས་པའི་འཁོར་ལོ་ཕྱག་ན་འཛིན་པ། ངེས་དོན་དུ་ཟུང་འཇུག་རྡོ་རྗེ་ལྟ་བུའི་ཏིང་ངེ་འཛིན་གྱིས་བདུད་བཞི་ཟིལ་གྱིས་གནོན་པས་སོ། ། དེ་ལ་ནི་སྐུ་རྡོ་རྗེའི་རྣམ་པར་སྣང་མཛད་ཅེས་བྱ་སྟེ། དེ་ལ་བོད་པའམ་བསྐུལ་བའོ། ། ཨོཾ་ནི་དེ་ཉིད་ཀྱི་ས་བོན་ནོ། །
རཏྣ་དྷྲིཀ་ནི་རིན་ཆེན་འཛིན་པའི་འཆང་བ་སྟེ། དྲང་དོན་དུ་བསམ་པ་ཐམས་ཅད་རྫོགས་པར་བྱེད་པའི་རིན་པོ་ཆེ་འཛིན་པ་དང་། ངེས་དོན་དུ་ཡང་དག་པའི་མཐའི་རྟོགས་པའི་རིན་པོ་ཆེ་འཛིན་པས་ན་དེ་སྐད་ཅེས་བྱ་བས་སོ། ། དེ་ནི་རིན་ཆེན་འབྱུང་ལྡན་ཏེ་དེ་ལ་འབོད་པའོ། ། སྭ་ནི་ས་བོན་ནོ། ། ཨཱ་རོ་ལིཀ྄་ནི་པདྨ་འཛིན་པའམ་འཆང་བ། དེ་ཡང་དྲང་དོན་དུ་འཁོར་བ་མ་ལུས་པ་ལས་འདས་པས་དང་། ངེས་དོན་དུ་ཡེ་ཤེས་གསུམ་གྱི་དོན་དམ་པའི་བདེན་པར་བགྲོད་པས་ཏེ། དེ་དག་མཚོན་པའི་རྟགས་སུ་པདྨ་བསྣམས་པ་དེ་ནི་གསུང་རྡོ་རྗེའམ་འོད་དཔག་མེད་དེ་དེ་ལ་འབོད་པའོ། ། ཨཱ་ནི་དེའི་ས་བོན་ནོ། །
པྲཉྫ་དྷྲིཀ྄་ནི་ཤེས་རབ་འཛིན་པ། དེ་ཡང་དྲང་དོན་དུ་ཆོས་རབ་ཏུ་རྣམ་འབྱེད་ཀྱི་ཤེས་རབ་འཛིན་པ་དང་། ངེས་དོན་དུ་ཁམས་ཕྲ་བས་ཀུན་རྫོབ་བྱང་ཆུབ་ཀྱི་སེམས་འཛིན་པས་ཏེ། དེ་དག་མཚོན་བྱེད་རལ་གྲི་བསྣམས་པ་ནི་དོན་ཡོད་གྲུབ་པ་ལ་འབོད་པའོ། ། ཧཱ་ནི་དོན་གྲུབ་ཀྱི་ས་བོན་ཡིན་ནོ། ། དེ་ནས་ཡང་མོ་ཧ་ར་ཏི་ནི་གཏི་མུག་དགའ་མ་སྟེ། དེ་ཡང་གཏི་མུག་ནི་རྣམ་པར་སྣང་མཛད་ཡིན་ཏེ། གཏི་མུག་རྣམ་པར་དག་པ་དང་། གཏི་མུག་སྦྱོང་བ་དང་། གཏི་མུག་གི་ཆ་བྱད་ཀྱིས་བཞུགས་པས་སོ། །
དེ་ཉིད་ལ་དགའ་བས་ན་གཏི་མུག་དགའ་མ། ངེས་དོན་དུ་གཏི་མུག་རྣམ་པར་དག་པ་ལ་དགའ་བས་ན་ཏེ། དེ་ལ་ནི་སྤྱན་མ་ཞེས་བྱ་སྟེ་དེ་ལ་འབོད་པའོ། ། ལཾ་ནི་ལྷ་མོ་དེའི་ས་བོན་ཡིན་ལ། དྭེ་ཥ་ར་ཏི་ནི་ཞེ་སྡང་དགའ་མ་སྟེ། ཞེ་སྡང་རྣམ་པར་དག་པ་དང་། ཞེ་སྡང་སྦྱོང་བ་དང་། ཞེ་སྡང་གི་ཆ་བྱད་ཀྱིས་བཞུགས་པས་ན་མི་བསྐྱོད་པ་ལ་ཞེ་སྡང་ཞེས་བྱ་ཞིང་། དྲང་དོན་དུ་དེ་ཉིད་ལ་དགའ་བས་ན་ཞེ་སྡང་དགའ་མ། ངེས་དོན་དུ་ཞེ་སྣང་རྣམ་པར་དག་པ་ལ་དགའ་བས་ན་ཞེ་སྡང་དགའ་མ།
དེ་ནི་མཱ་མ་ཀི་སྟེ་དེ་ལྟར་དུ་འབོད་པའམ་བསྐུལ་བའོ། ། མྃ་ནི་ལྷ་མོ་དེའི་ས་བོན་ཡིན་ནོ། ། རཱ་ག་ཏ་ཏི་འདོད་ཆགས་དགའ་མ་སྟེ། དེ་ཡང་འདོད་ཆགས་ནི་འོད་དཔག་མེད་དེ། འདོད་ཆགས་རྣམ་པར་དག་པ་སོགས་གོང་ལྟར་རོ། ། དེ་ཉིད་ལ་དགའ་བས་ན་འདོད་ཆགས་དགའ་མ་ནི་དྲང་དོན། ངེས་དོན་དུ་འདོད་ཆགས་རྣམ་པར་དག་པ་ལ་དགའ་བས་དེ་སྐད་ཅེས་བྱ་སྟེ། གོས་དཀར་མོ་དེ་ལ་བོད་པའི་སྒོ་ནས་ཐུགས་རྒྱུད་བསྐུལ་བའོ། ། པྃ་ནི་ས་བོན་ནོ། ། བཛྲ་ར་ཏི་ནི་རྡོ་རྗེ་དགའ་མ་སྟེ།
རྡོ་རྗེ་ནི་དོན་ཡོད་གྲུབ་པ་ཡིན་ལ། དྲང་དོན་དུ་དེ་ལ་དགའ་བས་ན་དང་། ངེས་དོན་དུ་རྡོ་རྗེ་ཡེ་ཤེས་ལ་དགའ་བས་ན་སྟེ་ལྷ་མོ་སྒྲོལ་མ་ལ་དེ་ལྟར་དུ་བོད་པའོ། ། ཏྃ་ནི་ས་བོན་ནོ། ། རཱུ་པ་བཛྲ་ནི་གཟུགས་རྡོ་རྗེ་མ། ཛ་ནི་ས་བོན་ནོ། ། ཤཔྟ་བཛྲ་ནི་སྒྲ་རྡོ་རྗེ་མ། ཧཱུྃ་ས་བོན་ནོ། ། གནྡྷ་བཛྲ་ནི་དྲི་རྡོ་རྗེ་མ། བྃ་ནི་ས་བོན།
ར་ས་བཛྲ་ནི་རོ་རྡོ་རྗེ་མ། ཧོ་ནི་ས་བོན། པརྵེ་བཛྲ་ནི་རེག་རྡོ་རྗེ་མ། ཁྃ་ནི་ས་བོན། མཻ་ཏྲི་ནི་བྱམས་པ། མཻ་ནི་དེའི་ས་བོན། ཀྵི་ཏི་གརྦྷ་ནི་སའི་སྙིང་པོ། ཐིལཾ་ནི་དེ་ཉིད་ཀྱི་ས་བོན། བཛྲ་པ་ཎི་ཕྱག་ན་རྡོ་རྗེ། ཨོཾ་ནི་ས་བོན།
ཁ་གརྦྷ་ནི་ནམ་མཁའི་སྙིང་པོ། ཨོཾ་ནི་ས་བོན། ལོ་ཀི་ཤྭ་ར་ནི་འཇིག་རྟེན་དབང་ཕྱུག ཨོཾ་ནི་ས་བོན། མཉྫུ་ཤྲཱི་ནི་འཇམ་དཔལ། ཧཱུྃ་ནི་ས་བོན། སརྦ་ཎི་ཝ་ར་ཎ་བིསྐཾ་བྷི་ནི་ཞེས་པ་ནི་ཐམས་ཅད་སྒྲིབ་པ་རྣམ་པར་སེལ་བ་སྟེ་སྒྲིབ་སེལ། ཨོཾ་ནི་ས་བོན། ས་མནྟ་བྷ་དྲ་ནི་ཀུན་ཏུ་བཟང་པོ། སྃ་ནི་ས་བོན་ནོ། །
དེ་བཞིན་དུ་ཡ་མནྟ་ཀྲྀ་ཏ་ནི་གཤིན་རྗེ་མཐར་བྱེད། ཧཱུྃ་ནི་ཁྲོ་བོ་དེའི་ས་བོན་ཏེ་འོག་མ་དག་ལའང་འགྲེའོ། ། པྲཉྫན་ཏ་ཀྲྀ་ཏ་ཤེས་རབ་མཐར་བྱེད། པདྨན་ཏ་ཀྲྀ་ཏ་ནི་པདྨ་མཐར་བྱེད་དེ་རྟ་མགྲིན། བིགྷཱན་ཏ་ཀྲྀ་ཏ་ན་བགེགས་མཐར་བྱེད་དེ་བདུད་རྩི་འཁྱིལ་བ། ཨཱ་ཙ་ལ་ནི་མི་གཡོ་བ། ཊཀྐི་རཱ་ཛ་ནི་འདོད་པའི་རྒྱལ་པོ། ནཱི་ལ་དཎྜ་ནི་དབྱུག་སྔོན་ཅན། མཧཱ་བ་ལ་ནི་སྟོབས་པོ་ཆེ། ཨུཥྞི་ཥ་ཙཀྲ་ཝརྟི་ནི་གཙུག་ཏོར་འཁོར་ལོས་བསྒྱུར་བ།
སུམྦྷ་རཱ་ཛ་ནི་གནོད་མཛེས་རྒྱལ་པོ། ཞེས་པའི་སྔགས་དོན་རྣམས་དྲན་བཞིན་པའི་སྒོ་ནས་སྔགས་དེ་རྣམས་ཅི་ནུས་སུ་བཟླས་པའི་མཐར་རྡོ་རྗེ་ཐལ་མོ་སྦྱར་ཏེ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཞེས་སོགས་ཀྱིས་གསོལ་བ་བཏབ་ཅིང་དངོས་གྲུབ་བླང་བར་བྱ་སྟེ། མདོར་བྱས་ལས། བརྗོད་ནས་རྡོ་རྗེ་སྤྲོ་བ་ནི། ། རྫོགས་ནས་རབ་ཏུ་བསྡུ་བར་བྱ། ། འདིས་ནི་སངས་རྒྱས་ཐམས་ཅད་ཀྱི། ། དོན་དམ་པ་ཡི་བཟླས་པར་བཤད། ། ཕྲ་མོའི་རྣལ་འབྱོར་བཟླས་པ་ཡང་། ། ཅི་འདོད་པར་ནི་རྣམ་གཉིས་བྱ། །
ཞེས་དང་། མདོ་བསྲེ་ལས། ལེའུ་བཅུ་གསུམ་པ་ལས། བརྗོད་ནས་རྡོ་རྗེའི་སྤྲོ་བ་ནི། ། རྫོགས་ནས་རབ་ཏུ་བསྡུ་བར་བྱ། ། ཞེས་བྱ་བས་ངག་གི་བཟླས་བརྗོད་བྱས་ལ། ཞེས་གསུངས་པས་སོ། ། བཞི་པ་གཙོ་བོ་དོན་དམ་ལ་ཞུགས་པ་ནི། སྒྲུབ་ཐབས་ལས། རང་ཉིད་གཙོ་བོ་ཡབ་ཡུམ་དུ་གསལ་བའི་ཡུམ་ཡབ་ལ་ཐིམ།
ཞེས་པ་ནས། ནཱ་ད་འོད་གསལ་དུ་ཐིམ་ཞེས་པའི་བར་གསུངས་པས་བསྟན་ཏེ། དེ་ནས་རང་ཉིད་དཀྱིལ་འཁོར་གྱི་གཙོ་བོ་ཡབ་ཡུམ་དུ་གསལ་བ་དེའི་ཡུམ་རེག་རྡོ་རྗེ་མ་ཡབ་ལ་ཐིམ། ཡབ་དམ་ཚིག་སེམས་དཔའ་དེ་ཡེ་ཤེས་སེམས་དཔའ་ལ་ཐིམ། ཡེ་ཤེས་སེམས་དཔའ་དེ་ཏིང་ངེ་འཛིན་སེམས་དཔའ་ཧཱུྃ་ལ་ཐིམ། ཧཱུྃ་དེའི་ཞབས་ཀྱུ་འ་ལ་ཐིམ། ཧ་དེ་ཡང་ཧ་རང་གི་མགོ་བོ་ལ་ཐིམ། ཧའི་མགོ་བོ་དེ་དེའི་སྟེང་གི་ཟླ་ཚེས་ལ་ཐིམ། ཟླ་ཚེས་དེ་ཐིག་ལེ་ལ། ཐིག་ལེ་དེང་ནཱ་ད་ལ།
ནཱ་ད་དེ་ཡང་འོད་གསལ་སྟོང་པ་ཉིད་དུ་ཐིམ་པར་བསྒོམ་པ་ཡིན་ཏེ། མདོར་བྱས་ལས། སླར་ཡང་སྔགས་པས་བདག་ཉིད་ཀྱི། ། དེ་བཞིན་ཉིད་ལ་ཞུགས་པར་བྱ། ། ཞེས་དང་། མདོ་བསྲེ་ལས། ཉེ་བར་བསྡུ་བ་བྱས་ཏེ་ཞེས་གསུངས་པས་སོ། ། ལྔ་པ་གླུས་བསྐུལ་བ་ནི་སྒྲུབ་ཐབས་ལས། སེམས་ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། ། ཞེས་པ་ནས།
དཀྱིལ་འཁོར་པ་ཐམས་ཅད་མཐོང་བར་གྱུར་ཏོ། ། ཞེས་པའི་བར་གསུངས་པས་བསྟན་ཏེ། དེ་ཡང་ཡུམ་བཞིས་གཙོ་བོ་མ་མཐོང་བས་བལྟ་བར་འདོད་དེ་སྙན་པའི་དབྱངས་ཀྱིས་བསྐུལ་བར་བསམས་ཏེ་ཚིགས་བཅད་རྣམས་ཀྱི་དོན་ནི། སེམས་ཅན་ཐམས་ཅད་ཀྱི་བདག་ཉིད་དུ་གྱུར་པས་སེམས་ཅན་གྱི་ཁམས། ཁམས་གསུམ་གྱི་རྒྱལ་སྲིད་བརྙེས་པས་རང་གནས་ཀྱི་དབང་ཕྱུག་ཁྱོད་ནི་འོ། ། ཐུགས་ཀྱི་དབང་ཕྱུག་བརྙེས་པས་ན་ཐུགས་རྡོ་རྗེ། དགའ་བ་ནི་རོལ་པ། དེ་ཉིད་ཡིད་ཚིམ་པར་བྱེད་པས་ན། ཡིད་དུ་འོང་བ། དོན་ཆེན་པོ་ནི་མཆོག་ཏུ་དགའ་བས་སོ། །
དེ་འདོད་ཅིང་བསྐྱེད་པས་ན། དགའ་བ་ཡིད་འོངས་དོན་ཆེན་འདོད་པ་འཁྱུད་པ་ལ་སོགས་པས་སྤྱན་མ་བདག་ལ་བསྐྱབ་ཅིང་རོལ་པར་མཛད་དུ་གསོལ། མགོན་པོ་ཞེས་བོས་ནས། གལ་ཏེ་དེ་རིང་སྤྱན་མ་བདག་ནི་གསོན་ཞིང་འཚོ་བར་མཆིས་པར་བཞེད་ན། སེམས་ཅན་ཐམས་ཅད་བསྐྱེད་པའི་རྒྱུར་གྱུར་པའི་ཡབ་ཆེན། སེམས་ཅན་ཐམས་ཅད་ལ་ཕན་བདེ་བྱེད་པའི་གཉེན་གྱི་མཆོག་ཆེན་པོས་བདག་ལ་རོལ་ཞིང་དགྱེས་པར་མཛད་དུ་གསོལ་ཞེས་པ་དང་། མཱ་མ་ཀིས་འཁོར་བ་ཇི་སྲིད་པར་མི་འཇིག་པས་ན་རྡོ་རྗེའི་སྐུ་ཁྱོད་སེམས་ཅན་མང་པོ་ལ་རྗེས་སུ་ཕན་པའི་ཆོས་སྟོན་པས་ན་བཀའ་ཡི་འཁོར་ལོས་སེམས་ཅན་ཀུན་ལ་ཕན་པ། སངས་རྒྱས་ཏེ་ཕུང་པོ་ལྔ། དོན་ནི་ཀུན་རྫོབ་ཀྱི་བདེན་པ། བྱང་ཆུབ་ནི་དོན་དམ་པ།
མཆོག་བསྒྲུབ་པ་ནི་ཟུང་འཇུག དེས་སེམས་ཅན་ལ་ཕན་པའི་ཕྱིར་དགོངས་པའི་གསུང་སྟོན་པས་ན་རབ་ཏུ་ཕན་པར་གཟིགས་ཞེས་བྱ་ཞིང་། དེ་ཉིད་ལ་མགོན་པོ་ཞེས་བོས་ནས། གལ་ཏེ་དེ་རིང་མཱ་མ་ཀི་བདག་ནི་ཞེས་སོགས་སྔ་མ་བཞིན་ནོ། ། འདོད་ཆགས་ནི་ཐ་མལ་པའི་འདོད་ཆགས་ཏེ། དེ་སྦྱོང་བའི་ཕྱིར་དམ་ཚིག་ཆགས་པས་དེ་ཡང་དག་པའི་འདོད་ཆགས་ཀྱི་མཱ་མ་ཀི་བདག་ལ་དགེས་ཤིང་རོལ་པར་མཛད་དུ་གསོལ་ཞེས་པ་དང་། གོས་དཀར་མོས་ཁྱོད་ནི་རྡོ་རྗེའི་གསུང་སྟེ་གསུང་གི་དབང་ཕྱུག་བརྙེས་པས། དེའི་སྒོ་ནས་སེམས་ཅན་ཀུན་ལ་ཕན་ཞིང་ཐུགས་བརྩེ་བ་དང་ལྡན་པ། ཚད་མེད་བཞིས་སེམས་ཅན་ཐམས་ཅད་ལ་ཕན་འདོགས་པས་ན་འཇིག་རྟེན་དག་གི་དགོས་པའི་དོན་མཛད་པ་ལ་རབ་ཏུ་བརྩོན་པ་དེ་ལ་མགོན་པོ་ཞེས་བོས་ནས། གལ་ཏེ་དེ་རིང་གོས་དཀར་མོ་བདག་ནི་ཞེས་སོགས་གོང་ལྟར་རོ། །
སྤྱོད་པ་ནི་ཤིན་ཏུ་དགའ་བ། དེ་ཉིད་གློ་བུར་གྱི་དྲི་མས་མ་གོས་པས་ན་དྲི་མ་མེད་པ། དེ་ཉིད་ཀུན་ཏུ་བཟང་ཞིང་དགེ་བས་ན་ཀུན་ཏུ་བཟང་པོ་སྟེ་དེས་གོས་དཀར་མོ་བདག་ལ་དགེས་ཤིང་རོལ་པར་མཛོད་ཅེས་དང་། སྒྲོལ་མས་རྡོ་རྗེའི་ཐུགས་ཁྱོད་དེ་ཐུགས་ཀྱི་དབང་ཕྱུག་བརྙེས་པ། ལས་ཀྱི་རིགས་ཀྱི་མཆོག་ཏུ་གྱུར་པས་ན་དམ་ཚིག་མཆོག གདུལ་བྱ་འདོད་ཆགས་ཅན་ལ་འདོད་ཆགས་རྣམ་པར་དག་པའི་ཐབས་ཀྱི་བྱང་ཆུབ་སྩོལ་བར་མཛད་པས་ན་ཕན་པའི་ཡོན་ཏན་ཆེ་བ། ཤཱཀྱའི་རིགས་ལས་བྱུང་བ་རྣམས་ཀྱི་ནང་ནས་མཆོག་ཏུ་གྱུར་པས་ན་ཡང་དག་པར་རྫོགས་པའི་སངས་རྒྱས་ཀྱི་གདུལ་མཆོག་གམ། ཡང་ན་བྱ་བ་གྲུབ་པའི་ཡེ་ཤེས་ཀྱི་སྒོ་ནས་སེམས་ཅན་གྱི་དོན་མཛད་པས་ན་རྫོགས་སངས་རྒྱས་ཀྱི་གདུང་མཆོག་རང་དང་གཞན་དུ་དམིགས་པ་དང་བྲལ་བ་ཡིན་ཡང་། སེམས་ཅན་ཀུན་ལ་རྗེས་སུ་ཐུགས་བརྩེ་བར་མཛད་པས་ན་མཉམ་པ་ཉིད་གཟིགས་པ་དེ་ལ་མགོན་པོ་ཞེས་བོས་ནས། གལ་ཏེ་དེ་རིང་སྒྲོལ་མ་བདག་ནི་ཞེས་སོགས་སྔར་ལྟར་རོ། །
དེ་ལྟ་བུའི་ཁྱད་པར་གྱི་ཡོན་ཏན་རིན་པོ་ཆེ་མང་པོའི་གཏེར་མངའ་བས་གཏེར་དུ་གྱུར་པ་ཁྱོད་ཀྱིས་སྒྲོལ་མ་བདག་ལ་དགྱེས་ཤིང་རོལ་པར་མཛོད་ཅིག ཞེས་བསྐུལ་བས་བདེ་བར་གཤེགས་པ་ཉིད་ཀྱིས་སྔོན་གྱི་དུས་བྱང་ཆུབ་སེམས་དཔའི་སྤྱོད་པ་སྤྱོད་པའི་ཚེ་ལེགས་པར་བཏབ་པའི་སྨོན་ལམ་གྱི་རྒྱུན་དང་། ད་ལྟ་ཡང་སེམས་ཅན་ལ་ཐུགས་རྗེ་ཆེན་པོ་མངའ་བའི་ཤུགས་ཀྱིས་འོད་གསལ་སྟོང་པ་ཉིད་ཀྱི་ངང་ལས་ཐབས་ཤེས་ཟུང་འཇུག་གི་སྐུ་ཚོགས་གཉིས་ཀྱི་དཔལ་དང་ལྡན་ཞིང་། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་ཐམས་ཅད་འདུས་པ་ཆོས་ཉིད་མི་འགྱུར་བ་མཚོན་བྱེད་སྐུ་མདོག་སྔོན་པོ་རྩ་ཞལ་སྔོ་བ། སེམས་ཅན་ཐམས་ཅད་ལ་ཐུགས་ཞི་བ་དང་ལྡན་པས་གཡས་ཞལ་དཀར་བ། འདོད་ཆགས་ཆེན་པོའི་ཉམས་དང་ལྡན་པས་གཡོན་ཞལ་དམར་བའི་ཞལ་གསུམ་དང་། ཕྱག་ཞབས་བཞུགས་ཚུལ་སོགས་དང་། ཡུམ་ཕྱག་མཚན་སོགས་གོང་ལྷག་མོས་ཀྱི་གཙོ་བོ་རྡོ་རྗེ་འཆང་བཞིན་ལ། ཏིང་ངེ་འཛིན་སེམས་དཔའ་སོགས་སེམས་དཔའ་གསུམ་བརྩེགས་ཀྱི་བདག་ཉིད་ཅན་དུ་བཞེངས་ཏེ། དེ་ཉིད་དཀྱིལ་འཁོར་གྱི་ལྷ་ཚོགས་པ་ཐམས་ཅད་ཀྱིས་མཐོང་བར་གྱུར་པར་བསྒོམ་པ་ཡིན་ཏེ།
མདོར་བྱས་ལས། དེ་ནས་དཀྱིལ་འཁོར་གནས་པ་ཡི། ། ལྷ་མོ་བདག་པོ་མ་མཐོང་བས། ། ཚིགས་སུ་བཅད་པ་འདི་བཞི་ཡིས། ། བདེ་བ་ཆེན་པོ་བསྐུལ་བར་བྱ། ། ཞེས་གསུངས་ནས་ཚིགས་བཅད་བཞི་པོ་གསུངས་པ་དང་། མདོ་བསྲེ་ལས། དེ་ནས་སྤྱན་མ་ལ་སོགས་པའི་ལྷ་མོ་རྣམས་ཀྱི་རབ་ཏུ་བསྐུལ་བ་དང་། ཞེས་གསུངས་པས་སོ། ། དྲུག་པ་མཆོད་བསྟོད་བྱ་བ་ལ།
བསྟོད་པ་ནི་སྒྲུབ་ཐབས་ལས། མི་བསྐྱོད་རྡོ་རྗེ་ཡེ་ཤེས་ཆེ། ། ཞེས་པ་ནས། རྡོ་རྗེ་སེམས་དཔའ་ཕྱག་འཚལ་ལོ། ། ཞེས་པའི་བར་གསུངས་པས་བསྟན་ཏེ། འདི་ལ་ཡང་ལྔ་ལས། ཐོག་མར་མི་བསྐྱོད་པ་དང་། ཆོས་དབྱིངས་ཡེ་ཤེས་ཀྱི་སྒོ་ནས་བསྟོད་པ་ནི། མི་བསྐྱོད་རྡོ་རྗེ་ཡེ་ཤེས་ཆེ། ། ནས།
ཕྱག་འཚལ་ལོའི་བར་ཏེ། ཕྱག་འཚལ་ལོ་ཞེས་པ་གཞིར་བཟུང་ནས། གང་ལ་ན། ཉོན་མོངས་པའི་ཚོགས་ཐམས་ཅད་ཀྱིས་མི་གཡོ་བས་ན་མི་བསྐྱོད་རྡོ་རྗེ་སྟེ་ཐུགས་རྡོ་རྗེ་ལའོ། ། དེའི་ཁྱད་པར་ནི་སྟོང་པ་ཉིད་བཞིའི་བདག་ཉིད་ཡིན་པས་ན་ཡེ་ཤེས་ཆེན་པོ། རྡོ་རྗེ་ནི་མི་བསྐྱོད་པ་ལ་སོགས་པ་སྟེ་དེ་དག་འཛིན་པས་ན་དབྱིངས། ངོ་བོ་བདེན་པ་གཉིས་ཀྱི་ཚུལ་ཤེས་པས་ན་མཁས་པ་ཆེན་པོ། སྐུ་རྡོ་རྗེ་ལ་སོགས་པ་གསུམ་གྱི་ནང་ནས་གཙོ་བོ་ཡིན་པས་ན་མཆོག དོན་དམ་པ་དང་། སྐུ་དང་།
ཕྱུང་བའི་དཀྱིལ་འཁོར་གསུམ་གྱི་ངོ་བོ་སྟེ། དེ་ལྟ་བུའི་བཅོམ་ལྡན་འདས་ཁྱོད་ཀྱིས་གསང་བའི་དམ་ཚིག་གི་དེ་ཉིད་ཀྱི་དབྱིངས་དེ་བཤད་དུ་གསོལ་ཞེས་པའི་དོན་ཡིན་ནོ། ། ཚིགས་བཅད་ལྔ་པོ་འདིས་དངོས་སུ་དེ་བཞིན་གཤེགས་པ་ལྔ་དང་། ཡེ་ཤེས་ལྔའི་སྒོ་ནས་བསྟོད་ནས། ཤུགས་ལ་དམ་ཚིག་དང་སྡོམ་པ་ལ་གསོལ་བ་བཏབ་པ་སྟོན་པར་བཤད་པ་ཡིན་ནོ། ། གཉིས་པ་རྣམ་སྣང་དང་མེ་ལོང་ཡེ་ཤེས་ཀྱི་སྒོ་ནས་བསྟོད་པ་ནི། རྣམ་པར་སྣང་མཛད་དག་པ་ཆེ། ། ནས། ཕྱག་འཚལ་ལོ་ཞེས་པའི་བར་ཏེ། དེ་ཡང་ཕྱག་འཚལ་ཞེས་པ་གང་ལ་ན།
འོད་གསལ་བས་མེ་འབར་བར་གྱུར་པས་ན་རྣམ་པར་སྣང་མཛད་དེ་སྐུ་རྡོ་རྗེ་ལའོ། ། དེའི་ཁྱད་པར་རམ་ཡོན་ཏན་ནི་འོད་གསལ་གྱིས་སྦྱངས་པས་ན་དག་པ་ཆེན་པོ། རྡོ་རྗེ་ནི་དེ་བཞིན་གཤེགས་པ་ལྔ་སྟེ། དེ་རྣམས་ཐིམ་པའི་གཞིར་གྱུར་པའི་དྲུག་པའི་ངོ་བོ་ཡིན་པས་ན་ཞི་བ། མཆོག་ཏུ་དགའ་བའི་བདག་ཉིད་ཅན་ཡིན་པས་ན་དགའ་བ་ཆེན་པོ། ངོ་བོ་ཉིད་ཀྱིས་དག་པས་ན་རང་བཞིན་གྱི་ནི་འོད་གསལ་བའི་མཆོག་སྟེ་དེ་ལྟ་བུའི་མཚན་ཉིད་ཅན་གྱི་རྡོ་རྗེ་ཞེས་བོས་ནས། སྟོན་པ་སྟེ་ཆོས་རྣམས་བཤད་པར་མཛོད་ཅིག་ཅེས་པའི་དོན་ནོ། ། གསུམ་པ་རིན་འབྱུང་དང་མཉམ་ཉིད་ཡེ་ཤེས་ཀྱི་སྒོ་ནས་བསྟོད་པ་ནི། རིན་ཆེན་རྒྱལ་པོ་རབ་ཏུ་ཟབ། ། ནས།
ཕྱག་འཚལ་ལོའི་བར་ཏེ། དེ་ཡང་གང་ལ་ཕྱག་འཚལ་ལོ་ན། རིན་པོ་ཆེའི་རིགས་དང་ལྡན་པ་རྣམ་དག་ཅིང་གསལ་བར་མཛད་པས་ན་རིན་ཆེན་རྒྱལ་པོ་སྟེ་འབྱུང་ལྡན་ནམ་སྐུ་རྡོ་རྗེ་ལའོ། ། དེའི་ཁྱད་པར་ནི་མཉམ་ཉིད་ཡེ་ཤེས་ཀྱི་བདག་ཉིད་ཡིན་པས་ན་རབ་ཏུ་ཟབ་པའོ། ། དེ་ཉིད་ཀྱི་ཕྱིར་རྡོ་རྗེ་ནམ་མཁའ་དྲི་མ་མེད་པའོ། ། གཟོད་མ་ནས་དག་པས་ན་རང་བཞིན་དག་པའོ། ། དེ་ལྟ་བུའི་བཅོམ་ལྡན་འདས་ཁྱོད་ཀྱི་ཆོས་ཐམས་ཅད་ཀྱིས་མ་གོས་པས་ན་གོས་པ་མེད་པའི་གསང་བ་གསུངས་ཞེས་པའི་དོན་ནོ། ། བཞི་པ་འོད་དཔག་མེད་དང་སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པ་ནི། རྡོ་རྗེ་དཔག་མེད་རྒྱལ་པོ་ཆེ། ། ནས།
ཕྱག་འཚལ་ལོའི་བར་ཏེ། དེ་ཡང་ཕྱག་འཚལ་ལོ་གང་ལ་ན། པདྨའི་རིགས་དང་ལྡན་པ་རྣམས་ཀྱི་བདག་པོར་གྱུར་པས་ན་རྡོ་རྗེ་དཔག་མེད་རྒྱལ་པོ་ཆེ་སྟེ་འོད་དཔག་མེད་དམ་རྡོ་རྗེའི་གསུང་སྟེ་གསུང་རྡོ་རྗེ་ལའོ། ། དེའི་ཁྱད་པར་ནི་སོ་སོར་རྟོག་པའི་ཡེ་ཤེས་ཀྱི་བདག་ཉིད་ཡིན་པས་ན་མི་རྟོག་པའོ། ། དེ་ཉིད་ཀྱི་ཕྱིར་ན་རྡོ་རྗེ་ནམ་མཁའ་འཛིན་ཞེས་བྱ། འདོད་ཆགས་ནི་འཁོར་བ་ལ་ཞེན་པའི་མཚན་ཉིད་དེ། དེའི་ཕ་རོལ་ཏུ་ཕྱིན་པའི་ཤེས་རབ་བརྙེས་པས་ན་དེ་སྐད་ཅེས་བྱའོ། ། ལྔ་པ་དོན་གྲུབ་དང་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པ་ནི། དོན་ཡོད་རྒྱལ་པོ་རྫོགས་སངས་རྒྱས། ། ནས།
ཕྱག་འཚལ་ལོའི་བར་ཏེ། དོན་ཡོད་པའི་རིགས་རྣམས་ཀྱི་རྫོགས་པའི་སངས་རྒྱས་སུ་མདུན་དུ་བྱས་པས་ན་དོན་ཡོད་རྒྱལ་པོ་རྫོགས་སངས་རྒྱས། ། ཞི་བ་ལ་སོགས་པའི་ལས་རྣམས་ཀྱི་སྒྲུབ་པ་པོས་འགྲོ་བ་རྣམས་ཀྱི་མངོན་པར་འདོད་པ་ཐམས་ཅད་རྫོགས་པར་མཛད་པས་ན་བསམ་པ་ཐམས་ཅད་རྫོགས་པར་མཛད་པའོ། ། དངོས་པོ་ཐམས་ཅད་དག་པའི་ངོ་བོ་ཉིད་ནི་འོད་གསལ་བས་ཏེ། དེ་ལས་བྱུང་བས་ན་དེ་སྐད་ཅེས་བྱ་སྟེ། དེ་ལྟ་བུའི་རྡོ་རྗེ་སེམས་དཔའ་ཁྱེད་ལ་ཕྱག་འཚལ་ལོ་ཞེས་པའི་དོན་ཡིན་ཞིང་། ཚུལ་དེས་བསྟོད་དགོས་པ་ནི། མདོར་བྱས་ལས། དེ་ལྟར་ཡང་དག་ཡོན་ཏན་ནི། ། བརྗོད་པས་མགོན་པོ་དེ་བསྐུལ་ནས། །
མི་བསྐྱོད་ལ་སོགས་ངོ་བོ་ཡིན། ། དེ་བཞིན་གཤེགས་པ་བསྟོད་པ་མཛད། ། ཅེས་གསུངས་ནས་ཚིགས་བཅད་ལྔ་པོ་གསུངས་པ་དང་། མདོ་བསྲེ་ལས། དེ་བཞིན་གཤེགས་པ་རྣམས་ཀྱིས་མི་བསྐྱོད་པ་ནི་རྡོ་རྗེ་ཆེ། ། ཞེས་བྱ་བ་ལ་སོགས་པའི་བསྟོད་པ་རྣམས་ཀྱིས་མངོན་པར་བསྟོད་པས་ཡང་དག་པར་སད་པར་བྱ་སྟེ་ཞེས་གསུངས་པས་བསྟན་པ་ཡིན་ནོ། ། གཉིས་པ་ལ་མཆོད་པ་ནི། སྒྲུབ་ཐབས་ལས། རང་གི་ལུས་གཞལ་ཡས་ཁང་དུ་གྱུར་པའི་ནང་དུ་ཨོཾ་ལས་མཆོད་ཡོན་མ་དཀར་མོ་ཞེས་པ་ནས། ཨོཾ་སརྦ་ཏ་ཐཱ་ག་ཏ་ཨ་ནུ་ར་གཱ་ཎ་བཛྲ་སྭ་བྷ་ཝ་ཨཏྨ་ཀོ྅ཧཾ།
ཞེས་པའི་བར་ཏེ། དེ་ཡང་སྐབས་འདིར་རང་གི་ལུས་གཞལ་ཡས་ཁང་དུ་གྱུར་པར་གསལ་བཏབ། དེའི་ནང་དུ་ཨོཾ་ལས་མཆོད་ཡོན་ཐོགས་པའི་ལྷ་མོ་མཆོད་ཡོན་མ་ཁ་དོག་དཀར་མོ། པྃ་ལས་མེ་ཏོག་སྣ་ཚོགས་ཐོགས་པའི་ལྷ་མོ་མེ་ཏོག་མ་ཁ་དོག་སེར་མོ། དྷྃ་ལས་བདུག་སྤོས་ཐོགས་པའི་ལྷ་མོ་བདུག་སྤོས་མ་ཁ་དོག་སྔོན་མོ། དྃ་ལས་སྣང་གསལ་ཐོགས་པའི་ལྷ་མོ་མར་མེ་མ་ཁ་དོག་དམར་མོ། གྃ་ལས་དྲི་ཆུ་ཐོགས་པའི་ལྷ་མོ་དྲི་ཆབ་མ་ཁ་དོག་ལྗང་ཁུ། ནྃ་ལས་ཞལ་ཟས་བསྣམས་པའི་ལྷ་མོ་ཞལ་ཟས་མ་ཁ་དོག་དཀར་མོ། ཤྃ་ལས་རོལ་མོའི་བྱེ་བྲག་སྣ་ཚོགས་ཁྲོལ་བའི་རོལ་མོ་མ་ཁ་དོག་སྔོན་མོ་མ། དེ་རྣམས་ཞལ་གཅིག་ཕྱག་གཉིས་མ།
ཕྱག་གཉིས་པོ་རྣམས་ཀྱིས་རང་རང་གི་ངོས་སྐལ་གྱི་དཀྱིལ་འཁོར་པ་རྣམས་ལ་མཆོད་པའི་རྫས་འཛིན་ཞིང་། ཞལ་འཛུམ་པའི་བཞིན་ལ་ཤིན་ཏུ་མཛེས་པའི་མདངས་དང་ལྡན་པར་སྤྲུལ་ཏེ། ཨོཾ་བཛྲ་ཕ་ར་ཁྃ་ཞེས་པའི་སྔགས་བརྗོད་ཅིང་། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བྱས་ལ་སེ་གོལ་གཏོག་སྟེ། རང་གི་ལུས་ཀྱི་བ་སྤུའི་བུ་ཁ་ནས་ཕྱིར་སྤྲོས། རེ་རེ་ལས་དཔག་ཏུ་མེད་པར་གྱུར་ཏེ་དཀྱིལ་འཁོར་གྱི་མཐའ་སྐོར་དུ་འཁོད་ནས་དཀྱིལ་འཁོར་གྱི་ལྷ་ཚོགས་པ་རྣམས་ལ་མཆོད་པ་འབུལ་བར་གྱུར་པར་བསམ་སྟེ། ཨོཾ་སརྦ་ཏ་ཐཱ་ག་ཏ་ཞེས་སོགས་མགོར་སྦྱར་བའི་ཉེར་སྤྱོད་དང་། རྡོ་རྗེ་མ་ལྔས་ཚོགས་ཞིང་གི་སྐབས་ལྟར་མཆོད་པ་ཕྱི་མཆོད་དང་། ནང་མཆོད་གཏོར་ཆོག་ལྟར་བྱིན་གྱིས་བརླབས་ལ། རྒྱས་པར་ལྷ་སོ་སོའི་སྔགས་སམ།
བསྡུ་ན། ཨོཾ་ཨཱཿཧཱུྃ་ཧཱུྃ་ཨོཾ་སྭ་སོགས་ས་བོན་གྱི་མཐར་ཨོཾ་ཨཱཿཧཱུྃ་བཏགས་པས་ཕུལ་ལ། ལྷ་རྣམས་ཀྱི་ལྗགས་རྡོ་རྗེ་རྩེ་ལྔ་པར་གསལ་བས་གསོལ་བར་བསམ་ཞིང་། རང་གིས་ཀྱང་མྱངས་པ་ནང་མཆོད། རིག་མ་སྟེ་ཡུམ་དང་སྙོམས་པར་ཞུགས་པས་མཆོག་ཏུ་དགའ་བའི་བདེ་བ་ཆེན་པོས་རང་གི་རྒྱུད་གང་བར་བསམ་སྟེ། དེས་ལྷ་རྣམས་མཆོད་པར་མོས་ལ་ཨོཾ་སརྦ་ཞེས་སོགས་ཀྱི་སྔགས་དོན་གོང་དུ་བསྟན་པ་བཞིན་དྲན་པས་འཁྱུད་རྒྱ་བྱས་ཏེ་ང་རྒྱལ་བཟུང་བ་ན་གསང་མཆོད་དོ། ། དེ་ལྟར་མཆོད་པའི་ཚུལ་ནི་མདོར་བྱས་ལས་གསལ་བར་མི་འབྱུང་ཡང་། མདོ་བསྲེ་ལས། ཆོ་ག་བཞིན་ལེགས་མཆོད་ནས། ཞེས་པས་བསྟན་པ་ཡིན་ལ།
གསང་མཆོད་ནི་མདོར་བྱས་ལས་ཀྱང་གསུངས་ཏེ། དེ་ནས་འཁོར་ལོ་སངས་རྒྱས་ཀྱི་བསྟོད་གསོལ། མཆོག་ཏུ་གསང་བ་རྣམས་ཀྱི་དོན་བཤད་ནས། ཞེས་པ་བསྟན་པ་ཡིན་ནོ། ། བདུན་པ་ཉེར་བསྡུ་བྱ་བ་ནི། སྒྲུབ་ཐབས་ལས། རང་གི་ཐུགས་ཁའི་ས་བོན་གྱི་འོད་ཟེར་གྱིས་ཞེས་པ་ནས། རང་ཞེ་སྡང་རྡོ་རྗེ་ཡབ་ཡུམ་དུ་གྱུར་ཅེས་པའི་བར་གསུངས་པས་བསྟན་ཏེ། དེ་ཡང་རང་གི་ཐུགས་ཁ་ན་ཡོད་པའི་ས་བོན་ཧཱུྃ་གི་འོད་ཟེར་གྱིས་རྟེན་གཞལ་ཡས་ཁང་དང་། བརྟེན་པ་ལྷ་འཁོར་གྱི་དཀྱིལ་འཁོར་པ་རྣམས་དང་སངས་རྒྱས་རྣམས་སྤྱན་དྲངས་ཏེ།
རང་གི་ལུས་ཀྱི་དཀྱིལ་འཁོར་ལ་ཐིམ་པར་བསྒོམ། དེའི་རྐྱེན་གྱིས་རང་ཞེ་སྡང་རྡོ་རྗེ་ཡབ་ཡུམ་དུ་གྱུར་པར་བསམ། དེ་ཉིད་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་འོད་ཟེར་འཕྲོས། དེས་སེམས་ཅན་ཐམས་ཅད་ལ་དབང་བསྐུར་བས་སྒྲིབ་པ་དག་ནས་ཧཱུྃ་ཡིག་ཏུ་གྱུར། དེས་ནམ་མཁའི་ཁམས་གང་བ་ཡོངས་སུ་གྱུར་པ་ལས་སེམས་ཅན་ཐམས་ཅད་རྡོ་རྗེ་འཆང་དུ་གྱུར་པར་བསམ། དེ་རྣམས་རང་གི་སྙིང་ཁའི་ཧཱུྃ་གི་འོད་ཟེར་གྱིས་དྲངས་ནས་བདག་ལ་ཐིམ་པར་བསམ་མོ། ། དེ་ལས་ལངས་ནས་སྤྱོད་ལམ་ལ་འཇུག་པའི་ཚེ། སྣོད་ཐམས་ཅད་གཞལ་ཡས་ཁང་དང་། བཅུད་ཐམས་ཅད་རྡོ་རྗེ་འཆང་དུ་བསྒོམ་ལ་ཆོས་མཐུན་གྱི་བྱ་བས་དུས་འདའ་བར་བྱ་སྟེ། མདོར་བྱས་ལས།
རང་གི་འཁོར་ལོ་ལ་ནི་འཁོར་ལོ་གཞུག ། མགོན་པོ་བདེ་བ་ཆེན་པོ་གཅིག་ཏུ་བཞུགས། ། དེ་ལྟར་རྣལ་འབྱོར་བཞི་བྱེད་རྣལ་འབྱོར་པ། ། ཧཱུྃ་གི་སྙིང་པོར་འཇིག་རྟེན་རབ་ཏུ་བསྒོམ། ། དེ་བྱུང་འགྲོ་ཀུན་རྡོ་རྗེ་སེམས་དཔར་བསམ། ། ལངས་ནས་འགྲོ་ལ་བལྟས་ཏེ་ཇི་བཞིན་སྤྱད་པར་བྱ། ། ཞེས་དང་། མདོ་བསྲེ་ལས། རང་གི་ལུས་ལ་གཞུག་པར་བྱའོ། ། དེ་ནས་བཅུ་པ་ལས།
ནམ་མཁའི་ཁམས་ཀྱི་དབུས་གནས་པར། ། ཞེས་སོགས་རྐང་པ་བཅུ་དྲངས་ནས། ཞེས་གསུངས་པ་འདིས་ཡི་གེ་ཧཱུྃ་གིས་ནམ་མཁའ་ཐམས་ཅད་གང་བ་ནི་རྡོ་རྗེ་སེམས་དཔའི་རང་བཞིན་དུ་རྣམ་པར་བསམ་ལ་ཉེ་བར་བསྡུ་བར་བྱའོ། ། ཞེས་གསུངས་པས་སོ། ། བརྒྱད་པ་ལས་ཀྱི་རབ་ཏུ་དབྱེ་བ་ནི། སྒྲུབ་ཐབས་འདི་ཉིད་དུ། བརྒྱད་པ་ལས་ཀྱི་རབ་ཏུ་དབྱེ་བ་ཉམས་སུ་བླང་བར་འདོད་པ་དང་། ཕྲ་ཐིག་དང་ཉེར་བསྡུ་སོགས་ཀྱི་དམིགས་པ་རྒྱས་པར་བྱེད་སྤྲོ་ན་དངོས་གྲུབ་རྒྱ་མཚོར་བལྟ་བར་བྱའོ། ། ཞེས་གསུངས་ནས་ཕྲ་ཐིག་གི་རྣལ་འབྱོར་དང་ཉེར་བསྡུ་གཉིས་ཤིན་ཏུ་བསྡུས་པ་རེ་ལས་མི་འབྱུང་ཞིང་། ལས་ཀྱི་རབ་དབྱེ་རབ་ཏུ་གསལ་བར་མ་གསུངས་ཀྱང་།
ཕྲ་ཐིག་དང་ཉེར་བསྡུ་གཉིས་ཀྱི་བསྒོམ་དོན་གོང་དུ་བཀོད་པ་དེ་དག་ནི་སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཆེན་པོ་ཀུན་དགའ་བཟང་པོས་མཛད་པའི་གསང་བ་འདུས་པ་མི་བསྐྱོད་པའི་དཀྱིལ་འཁོར་ཆེན་པོ་སྒྲུབ་པའི་ཐབས་དངོས་གྲུབ་རྒྱ་མཚོ་ཞེས་བྱ་བ་ནས་ཇི་ལྟར་འབྱུང་བ་བཞིན་བཀོད་པ་ཡིན་ལ། དེ་བཞིན་དུ་ལས་ཀྱི་རབ་དབྱེ་ཡང་། དེ་ཉིད་ལས་གསུངས་པ་ལྟར་བཤད་ན། གོང་དུ་བསྟན་པའི་བསྐྱེད་པའི་རིམ་པ་བསྒོམ་ཚུལ་དེ་ལྟ་བུའི་ཚུལ་གྱིས་ཡང་ཡང་བསྒོམས་པས་ལུས་དུབ་ན། རང་གི་སྤྱི་བོའི་སྟེང་མཐོ་གང་ཙམ་གྱིས་འཕགས་པར་ཝ་ལས་ཟླ་བའི་དཀྱིལ་འཁོར། དེའི་དབུས་ཀྱི་འོག་ཏུ་ཨོཾ་དཀར་པོ་མགོ་ཐུར་དུ་བསྟན་པར་བསམ། ཟླ་བ་ཨོཾ་དང་བཅས་པ་ལས་དེ་བཞིན་གཤེགས་པ་ལྔའི་ངོ་བོ་བདུད་རྩི་ཁ་དོག་ལྔ་དང་ལྡན་པ་བབས་པས། སྤྱི་བོ་ནས་རྐང་མཐིལ་གྱི་བར་གང་བར་བསམ་སྟེ་ལུས་རྒྱས་པའི་ཆོ་གའོ། ། ཁ་ཟས་བཟའ་བའི་ཚེ། བཟའ་བ་གང་ཡིན་གཤང་བ་དང་།
བཏུང་བ་གང་ཡིན་གཅི་བ་དང་། ཤ་གང་ཡོད་གླང་པོ་ཆེ་ལ་སོགས་པ་ལས་ཀྱིས་ཤི་བའི་ཤ་ལྔར་བསམ་སྟེ། ཐ་མལ་པའི་གཙང་ཞེན་སྤངས་ལ་ཧཱུྃ་ཞེས་བརྗོད་པས་རྫས་ཀྱི་དྲི་མ་ཐམས་ཅད་སྦྱངས། ཨཱཿཞེས་བརྗོད་པས་ཡེ་ཤེས་ཀྱི་བདུད་རྩིའི་རང་བཞིན་དུ་རྟོགས་པར་བྱས། ཨོཾ་ཞེས་བརྗོད་པས་སངས་རྒྱས་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་ནས་དེས་མནན་པས་མང་པོར་སྦར་ཏེ་སྤེལ་བར་བསམ་པའམ། སྤྲོ་ན་གཏོར་ཆོག་ལྟར་བྱིན་གྱིས་བརླབས་ཏེ་ཁ་ཟས་སྦྱང་བའོ། ། དེ་ནས་ལྐོག་མ་དུང་དམར་པོའི་རྣམ་པར་བསམ་ལ། དེར་ཧྲཱིཿལས་པདྨ་དམར་པོ་འདབ་བརྒྱད་ཀྱི་ལྟེ་བར་ཧཱུྃ་སྔོན་པོ་ལས་རྡོ་རྗེ་རྩེ་ལྔ་པ། དབུས་རྭ་སྦུབ་ཅན་དུ་ཡོད་པའི་རྩེ་མོར་ཨོཾ་དཀར་པོ་འོད་ཟེར་ཟས་ལ་འཕྲོ་བ་དང་བཅས་པར་བསམ་སྟེ་ལྐོག་མ་སྦྱང་བའོ། ། སྙིང་ཁར་པདྨ་དང་ཉི་མའི་སྟེང་དུ་ཧཱུྃ་སྔོན་པོ་མེ་ལྕེ་གསུམ་འཕྲོ་བ་དང་།
ལག་པ་གཉིས་དགང་བླུགས་སུ་མོས་ལ་ཁ་ཟས་ཨོཾ་གྱི་འོད་ཀྱིས་དྲངས་ནས། སྙིང་ཁའི་དབུས་ན་ལྷ་ཐམས་ཅད་འདུས་པའི་རང་བཞིན་ཧཱུྃ་ལ་འབུལ་བའི་ཚུལ་གྱིས་ལོངས་སྤྱོད། གལ་ཏེ་མ་ཞུ་བ་སོགས་བྱུང་ན་གསང་གནས་སུ་ཡྃ་ལས་རླུང་། ལྟེ་བར་རྃ་ལས་མེ། སྙིང་ཁར་ལྃ་ལས་ས། མགྲིན་པར་བྃ་ལས་ཆུའི་དཀྱིལ་འཁོར་རྣམས་བསམ་སྟེ། རླུང་ཁ་སྦྱོར་དུ་བྱས་པས་རླུང་གིས་མེ་སྦར། དེས་ས་བསྲེགས། དེས་ཆུ་སྐོལ་ཏེ་ཞུ་བར་གྱུར་པའི་དྭངས་མ་རྣམས་ལྟེ་བའི་མེ་ལ་སྦྱིན་སྲེག་བྱས་པས། རྙིང་མ་རྣམས་ཐལ་བར་སོང་སྟེ་འོག་སྒོ་ནས་འཐོན་པར་བསམ་ལ་རླུང་རོ་བསལ་ཏེ་སྙིང་ཁ་སྦྱར་ཞིང་ནང་གི་སྦྱིན་སྲེག་བྱ་བའོ། །
དེ་དག་ཀྱང་མདོར་བྱས་ལས། སྔགས་པས་ཏིང་འཛིན་དམིགས་པའི་ཚེ། ། གང་ཚེ་ལུས་ནི་རྣམ་གྱུར་བ། ། ལུས་ངག་ཡིད་ནི་ཚིམ་བྱེད་པའི། ། སྦྱོར་བ་འདི་ནི་བསྒོམ་པར་བྱ། ། ཞེས་པ་ནས། ལྟེ་བའི་དཀྱིལ་འཁོར་ཕྱིན་འོག་ཏུ། ། ཁ་སྦྱར་བ་ཡི་སྦྱོར་བ་ཡི། ། གསང་བའི་པདྨ་ལས་བྱུང་བ། ། ཐལ་བའི་མཐར་ནི་རྣམ་པར་བརྟག །
ཅེས་པའི་བར་གསུངས་པ་དང་། མདོ་བསྲེ་ལས། ལས་ཀྱི་རབ་ཏུ་དབྱེ་བ་རྣམས་ཀྱང་བྱའོ། ། རིམ་པ་འདི་ཉིད་ལེའུ་བཅུ་བདུན་པ་ལས། སྐུ་ཡི་རྡོ་རྗེའི་ཁ་ཟས་དང་། ། ཞེས་སོགས་དྲངས་ནས། ཞེས་གསུངས་པའི་ཏིང་ངེ་འཛིན་འདིས་སྒྲུབ་པའི་ཐབས་ལས་བཤད་པའི་རིམ་གྱིས་ཁ་ཟས་སྦྱང་བ་དང་། ལྐོག་མ་སྦྱང་བ་དང་། སྙིང་ཁ་སྦྱང་བ་དག་བྱས་ནས། བདུད་རྩི་ལྔ་ལ་སོགས་པའི་ཟས་ཀྱི་བྱ་བ་དག་བྱའོ། །
དེ་ནས་ལེའུ་བཅུ་པ་ལས། སྔགས་ཀྱི་སྐྱེས་བུ་ཇི་སྙེད་པ། ། ཞེས་སོགས་ནས། འདི་ནི་ལས་ཀྱི་མཆོག་ཅེས་བྱ་བའི་ཏིང་ངེ་འཛིན་གསུམ་པའོ། ། ཞེས་པའི་བར་གསུངས་པ་རྣམས་ཀྱིས་གསལ་བར་བསྟན་པ་ཡིན་ནོ། ། ལས་ཀྱི་རབ་ཏུ་དབྱེ་བ་དེ་དག་ཉམས་སུ་བླངས་པའི་ཕན་ཡོན་ནི། མདོར་བྱས་ལས། རིམས་རྣམས་མེད་ཅིང་ནད་ཀྱང་མེད། ། དུག་ལ་སོགས་པས་འཆི་མི་འགྱུར། ། དེ་ནི་དུས་མིན་འཆི་མི་འགྱུར། །
འཚེ་བ་ཐམས་ཅད་རྣམ་འཇིག་པའོ། ། ཞེས་པ་ལྟར་རོ། ། འོ་ན་ལས་རྒྱལ་མཆོག་གི་ཏིང་ངེ་འཛིན་གྱི་སྦྱང་གཞི་གང་ཡིན་སྙམ་ན། འཇིག་རྟེན་འདིར་བུ་དང་ཚ་བོ་ལུས་རྫོགས་པ་དེས་བཟོ་དང་བསྟན་བཅོས་ལ་སོགས་པའི་རིག་པ་བསླབས་ནས་རང་གཞན་གྱི་དོན་བསྒྲུབ་པ་ཞིག་ཡོད་ལ། དེ་བཞིན་དུ་སྦྱོང་བྱེད་ལ་དྲན་པ་གཅིག་པ་མཐར་ཕྱིན་པ་རྟོགས་པའི་ཡེ་ཤེས་རྣལ་འབྱོར་ནང་ལ་མཆོག་ཏུ་གཞོལ་བ་ཕྲ་ཐིག་ལ་སེམས་སྦྱངས་ནས། ནང་ལ་མཆོག་ཏུ་གཞོལ་བའི་ལས་བདག་དང་གཞན་གྱི་འཕྲིན་ལས་བཞིའི་ལས་སྒྲུབ་པར་བྱེད་པ་དང་། ཡང་བུ་ཚ་བོ་འགའ་ཞིག་གིས་རྒྱལ་པོའི་མངགས་གཞུག་ལ་སོགས་པའི་སྒོ་ནས་རྒྱལ་པོ་མཉེས་པར་བྱས་རང་གཞན་གྱི་དོན་བསྒྲུབ་པ་ཞིག་ཡོད་ལ། དེ་བཞིན་དུ་དྲན་པ་གཅིག་པ་དང་མཐར་ཕྱིན་པ་དེས་བཟླས་པ་འབུམ་ཕྲག་གཅིག་གིས་ལྷ་མཉེས་པར་བྱས་ཏེ། སྦྱིན་སྲེག་ཁྲི་ཕྲག་གཅིག་གིས་ལྷ་ཚིམ་པར་བྱས་ནས། སྔགས་ལ་མཆོག་ཏུ་གཞོལ་བའི་ལས་ཚོགས་ཀྱིས་རང་གཞན་གྱི་དོན་སྒྲུབ་པར་བྱེད་དེ།
སྟོང་ཐུན་ཆེན་མོ་ལས། ལས་ལ་མཆོག་གི་སྦྱང་གཞི་ནི། བུ་ཚ་རྣམས་ཕྱི་རོལ་གྱི་རྒྱལ་པོའམ་རྗེ་དཔོན་མཉེས་པར་བྱས་ནས་དེས་བྱ་དགའ་སྟེར་བའོ། ། ཞེས་གསུངས་པས་སོ། ། དེ་དག་ནི་སྤྲུལ་སྐུ་ལམ་བྱེད་ལས་རྒྱལ་མཆོག་གི་ཏིང་ངེ་འཛིན་བསྒོམ་ཚུལ་བསྟན་ཟིན་པ་སྟེ། སྐུ་གསུམ་ལམ་དུ་བྱེད་པ་ཏིང་ངེ་འཛིན་གསུམ་གྱི་སྒོ་ནས་དངོས་གཞིའི་ཉམས་ལེན་གྱི་བསྒོམ་དོན་རྣམས་ཞིབ་ཏུ་བཤད་ཟིན་ཏོ། ། སྤྱི་དོན་གསུམ་པ་རྗེས་ཀྱི་རྣལ་འབྱོར་ནི། སྒྲུབ་ཐབས་ལས། དགེ་བ་འདི་ཡིས་མྱུར་དུ་བདག ནས།
སྤྱོད་དེ་གཉིས་ཀའང་བདག་སྤྱོད་ཤོག ། ཅེས་པའི་བར་གསུངས་པས་བསྟན་ཏེ། དེ་ཡང་སྒྲུབ་པ་པོ་བདག་གིས་དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་བསྐྱེད་པའི་རིམ་པ་ཉམས་སུ་བླངས་པ་ལས་བྱུང་བའི་དགེ་བ་འདི་ཡི་མཐུ་དང་ནུས་པ་ལ་བརྟེན་ནས་བདག་གིས་དུས་གསུམ་གྱི་སངས་རྒྱས་ཀུན་གྱི་སྐུ་གསུང་ཐུགས་ཀྱི་གསང་བ་ཀུན་འདུས་པའི་བདག་ཉིད་ཟུང་འཇུག་རྡོ་རྗེ་འཆང་དབང་དཔལ་གསང་བ་འདུས་པའི་གོ་འཕང་དམ་པ་ཐོབ་པར་གྱུར་ཅིག དེར་མ་ཟད་མར་གྱུར་ནམ་མཁའི་མཐའ་དང་མཉམ་པའི་འགྲོ་བ་སེམས་ཅན་ཐམས་ཅད་ཀྱིས་ཀྱང་ནི་གོ་འཕང་མཆོག་དེ་ཐོབ་པར་ཤོག་ཅིག དེ་ལྟ་བུའི་གོ་འཕང་མ་ཐོབ་ཀྱི་བར་དུ་ཡང་བྱང་ཆུབ་སྙིང་པོ་དེ་ཐོབ་པའི་ཕྱིར་དུ་ནི་བྱང་ཆུབ་སེམས་དཔའི་སྤྱོད་པ་གང་ཡིན་པ་རྣམས་དང་། རྫོགས་པའི་སངས་རྒྱས་རྣམས་ཀྱི་གདུལ་བྱ་སྨིན་གྲོལ་ལ་འགོད་པའི་མཛད་པའི་སྤྱོད་པ་གང་ཡིན་པའི་ཚུལ་རྣམས་དང་། མདོར་ན་བཅོམ་ལྡན་འདས་བྱང་ཆུབ་ཀྱི་སེམས་རྡོ་རྗེའི་རྒྱུད་སྡེ་རྣམས་ལས་གང་གསུངས་པའི་སློབ་པ་དང་མི་སློབ་པའི་སྤྱོད་པ་དེ་གཉིས་ཀའང་བདག་གིས་སྤྱོད་པ་སྟེ། དེ་དག་ལ་སློབ་ཅིང་ས་ལམ་གྱི་བར་ཆད་ཐམས་ཅད་ཞི་བར་ཤོག ཅེས་སྨོན་ལམ་རྩེ་གཅིག་ཏུ་བཏབ་ལ་སྤྱོད་ལམ་ལ་འཇུག་པར་བྱའོ། ། ཚིགས་བཅད་འདི་དག་གསང་འདུས་ཀྱི་འགྲེལ་པ་སྙིམ་པའི་མེ་ཏོག་ནས་འབྱུང་བ་ཡིན་ཞིང་།
འདི་དག་གི་དོན་བཤད་པ་ཞིག་རྣམ་བཤད་གང་དུ་ཡང་མི་འདུག་པས། ཚིགས་བཅད་ཕྱི་མ་འདི་གོ་དཀའ་བ་ཙམ་དུ་སྣང་བས་འདིར་ནི་རང་གི་བསམ་ཚོད་ཙམ་བཀོད་པ་ཡིན་ནོ། ། དེ་ལྟར་ཐུན་དང་པོ་ལ་སྔར་བཞིན་ཉེར་བསྡུ་ཡན་ཆད་རྫོགས་པར་བྱས་ལ། དེ་ནས་དགེ་བ་འདི་ཡིས་ཞེས་སོགས་སྨོན་ལམ་གདབ་པར་བྱ་ཞིང་། ཐུན་འོག་མ་གསུམ་ལ་སྔར་ལྟར་རྒྱས་པར་བསྒོམ་པའམ། དེ་ཙམ་མི་ནུས་ན། སྐྱབས་འགྲོ་སེམས་བསྐྱེད་དང་ཚད་མེད་བཞི་བསྒོམ་པ་སྔོན་དུ་འགྲོ་བས། སྲུང་འཁོར་ནས་རྗེས་ཆགས་ཀྱི་མཆོད་པ་ཡན་ཆད་དང་པོ་སྦྱོར་བའི་ཏིང་ངེ་འཛིན་རྫོགས་པར་བསྒོམ་ལ། དེའི་མཐར་བཟླས་པ་དང་། མཆོད་བསྟོད།
ཉེར་བསྡུ་སོགས་བྱའོ། ། དེའི་ཚེ་ལྷག་མོས་ལུས་ལ་བསྡུ་བའི་སྐབས་སུ་གདན་རྣམས་ཀྱང་རང་ལ་བསྡུའོ། ། ཐུན་བཞི་ཀའི་རྗེས་སམ། མ་གྲུབ་ན་ཐུན་ཐ་མའི་མཇུག་ཏུ་འཇིག་རྟེན་དང་འཇིག་རྟེན་ལས་འདས་པའི་ལྷ་ཚོགས་རྣམས་ལ་གཏོར་མ་ངེས་པར་འབུལ་དགོས་པར་གསུངས་པས་དེའི་ལག་ལེན་ཡང་རྡོ་རྗེ་འཆང་ཀུན་དགའ་བཟང་པོས་མཛད་པའི་འདིའི་གཏོར་ཆོག་འདོད་དགུའི་རྒྱ་མཚོ་ནས་འབྱུང་བ་བཞིན་བྱ་བར་སྔགས་འཆང་ཆོས་ཀྱི་རྒྱལ་པོའི་སྒྲུབ་ཐབས་འདིར་བཤད་པས་དེ་བཞིན་དུ་རྟོགས་པར་བྱ་ཞིང་། རྣལ་འབྱོར་པ་ཁྱིམ་པ་རྡོ་རྗེ་འཛིན་པ་ལས་ཀྱི་ཕྱག་རྒྱ་བསྟེན་པར་འདོད་ན། གོང་རྗེས་ཆགས་ཀྱི་ཏིང་ངེ་འཛིན་གྱི་སྐབས་ནས་འབྱུང་བ་ལྟར། ཕྱག་རྒྱ་འདུ་བྱ་བ་ནས་བྱང་སེམས་ཀྱིས་དེ་བཞིན་གཤེགས་པ་མཆོད་ནས་ང་རྒྱལ་བཟུང་བའི་བར་གྱི་ཉམས་ལེན་དང་ལྡན་པས་རིག་མ་བསྟེན་ན་ཐ་མལ་པའི་འཁྲིག་པར་མི་འགྱུར་བ་དང་། ལྷ་མཆོད་པར་འགྱུར་བ་དང་། ལྷན་སྐྱེས་ཀྱི་ཡེ་ཤེས་རྟོགས་པའི་ཕན་ཡོན་སོགས་ཡོད་པར་གཞན་ནས་འབྱུང་བ་བཞིན་འདིར་ཡང་ཉམས་སུ་བླངས་ན་འགལ་བ་མེད་པར་ཁོ་བོ་སེམས་ཤིང་། འོན་ཀྱང་སྒྲུབ་ཐབས་རྣམ་བཤད་སྔ་མ་རྣམས་ལས་བསྒོམ་ཚུལ་དམིགས་བསལ་ཅན་མི་འབྱུང་བ་ནི་གོང་གི་ཆགས་ཀྱི་ཏིང་ངེ་འཛིན་གྱི་འདིའི་བསྒོམ་དོན་ཡང་རྟོགས་ནུས་པ་ལ་དགོངས་པར་འདྲ་སྙམ་སྟེ་དཔྱད་པར་བྱའོ། །
དེ་ནས་མཚན་མོ་ཉལ་བའི་ཚེ། ལུས་དཀྱིལ་གྱི་ལྷ་རྣམས་ལྷག་མོས་འོད་གསལ་དུ་བསྡུས་པའི་སྐབས་སུ་བཤད་པ་ལྟར་བསྡུས་པའི་མཐར། སྙིང་ཁར་སེམས་རྩེ་གཅིག་ཏུ་དམིགས་ལ་གཉིད་ཀྱི་འོད་གསལ་བཟུང་ལ་ཉལ། ནངས་པར་ལྡང་བའི་ཚེ། འོད་གསལ་ལས་ལྷའི་སྐུར་ལང་པར་བསམ་ལ། རང་གཙོ་བོར་བསྒོམ་ཞིང་སྣོད་བཅུད་ཐམས་ཅད་རྡོ་རྗེ་འཆང་དང་དཀྱིལ་འཁོར་གྱི་འཁོར་ལོར་བལྟ་བར་བྱའོ། ། དེ་ལྟ་བུའི་དཔལ་གསང་བ་འདུས་པའི་ལམ་བསྐྱེད་པའི་རིམ་པ་ཟབ་མོ་ལ་གུས་སྦྱོར་དང་རྟག་སྦྱོར་གྱི་བརྩོན་འགྲུས་ཀྱིས་ཐུན་བཞིར་བསླབ་པར་བྱས་ན། དེས་དགེ་བའི་རྩ་བ་ཡོངས་སུ་སྨིན་པས་རྡོ་རྗེ་ལྟ་བུའི་ཏིང་ངེ་འཛིན་མངོན་པར་རྟོགས་ནས། ཚེ་འདི་ཉིད་ལ་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། དེ་ལྟར་དེ་དག་གིས་ནི་དཔལ་གསང་བ་འདུས་པའི་དཀྱིལ་འཁོར་གྱི་འཁོར་ལོའི་སྒྲུབ་པའི་ཐབས་རྣམ་པར་བཤད་པ་ངེས་དོན་འཕྲིན་ལས་རྒྱ་མཚོའི་འབྱུང་གནས་ཞེས་བྱ་བ་མ་ཚང་བ་མེད་པ་བསྟན་ཟིན་ཏོ། །
འདིར་སྨྲས་པ། དཔལ་ལྡན་འདུས་པའི་སྲོལ་འབྱེད་ཀུན་གྱི་གཙོ། ། རྒྱལ་བས་ལུང་བསྟན་འཕགས་མཆོག་ཀླུ་སྒྲུབ་དང་། ། སྐད་གཉིས་སྨྲ་བའི་འགོས་ལོ་བསོད་ནམས་རྩེ། ། བཀའ་དྲིན་དྲན་པས་སླར་ཡང་ཕྱག་བགྱི་འོ། ། གཞན་ཡང་ཁ་ཆེའི་སྡོམ་བརྩོན་ཤཱཀྱ་ཤྲཱི། ། ལུགས་འདིའི་གསར་རྙིང་ཆོས་ཀྱི་བཀའ་བབས་པའི། ། དཔལ་ལྡན་ས་སྐྱའི་བླ་ཆེན་ཡབ་སྲས་དང་། ། པཎ་ཆེན་འཕགས་པར་བཅས་རྣམས་བསྔགས་པར་འོས། ། གང་གི་བསྟན་པ་སྤྱི་དང་ཁྱད་པར་དུ། །
གསང་གསུང་འདུས་པའི་ཆོས་ཀྱི་སྒྲོན་མེ་ཆེ། ། གསལ་མཛད་ཨེ་ཝཾ་རྗེ་བཙུན་ཡབ་སྲས་ཀྱི། ། རྣམ་ཐར་བསམ་བཞིན་དང་འདོད་དད་པ་འཕེལ། ། འདུས་པའི་ཆོས་འདིའི་བརྗོད་དོན་གཏིང་ཟབ་ཅིང་། ། བརྗོད་བྱ་ནམ་མཁའི་མཐའ་ལྟར་རྒྱ་ཆེ་བས། ། མཁས་པའི་དབང་པོ་རྣམས་ཀྱིས་རྟོགས་དཀའ་ན། ། ཐོས་མེད་བླུན་པོ་བདག་འདྲས་ཅི་བྱར་ཡོད། ། འོན་ཀྱང་དེང་དུས་སྐྱེ་བོ་སྐལ་ངན་རྣམས། ། གལ་ཆུང་དམ་པ་ཆོས་ཀྱི་བྱ་བ་ལ། ། བབས་པས་ལུགས་འདིའི་ཆོས་ཚུལ་ངོ་མཚར་རྒྱུན། །
ཕལ་ཆེར་ནུབ་པར་དོགས་ནས་ངས་འདི་བཤད། ། འདི་ནི་རྒྱུད་དང་རྒྱ་བོད་གཞུང་བཟང་དང་། ། ཚད་ལྡན་གོང་མའི་གསུང་ལས་གཞན་མིན་པས། ། འདི་ལ་སློབས་དང་གསང་འདུས་འཕགས་ལུགས་ཀྱི། ། ཆོས་ཚུལ་རྒྱ་མཚོར་འཁྲུལ་མེད་གདེང་ཐོབ་འགྱུར། ། དེང་སང་དུས་ཀྱི་སྔགས་འཆང་གཟུགས་བརྙན་རྣམས། ། དབང་ཁྲིད་མན་ངག་རྒྱུད་ཀྱི་བཤད་བཀའ་སོགས། ། གསང་སྔགས་ལམ་སྲོལ་གང་ལ་སློབ་ན་ཡང་། ། མེད་ཐབས་མེད་པའི་ཆོས་རྣམས་དོན་མི་གཉེར། ། ཚེ་འདིའི་ལྟོ་གོས་སྙན་གྲགས་སྙིང་ཁོང་དུ། །
བཅང་པའི་སྒྲུབ་དཀྱིལ་གཤར་སྦྱངས་གོམས་པས་ན། ། ཁ་ཡེངས་མིག་ཡེངས་ངང་ནས་ཆགས་སྡང་གིས། ། ཉོན་མོངས་སྣ་ཚོགས་བསོགས་པའི་འདུ་འཚོག་གི ། བྱ་བྲེལ་མང་པས་དཀོར་ཟས་དཀོར་ཆུ་རྣམས། ། རི་དང་མཚོ་ལྟར་བསགས་ནས་དུད་འགྲོ་བཞིན། ། འཆི་བའི་དལ་འབྱོར་སྟོང་ལོག་བྱེད་པ་ཡི། ། ཁྲེལ་འདས་ཆོས་གཟུགས་འཛིན་རྣམས་སྙིང་རྗེའི་ཡུལ། ། བདག་ཀྱང་དམ་པའི་རིགས་སུ་སྐྱེས་མོད་ཀྱང་། ། ཐོས་བསམ་སྒོམ་པའི་ཉམས་ལེན་དང་བྲལ་བའི། ། ཟོག་པོ་སྙིང་རུལ་ཡར་འདྲེན་གཟུགས་བརྙན་གྱི། །
རྣམ་ཐར་འདི་ལ་སུ་ཞིག་ངོ་མཚར་འཛིན། ། དེ་ལྟར་ན་ཡང་དམ་པའི་མགོན་དུ་མས། ། རྗེས་སུ་བཟུང་བ་བསྟན་འགྲོའི་དོན་ཆེན་པོ། ། བསྒྲུབ་ལ་རྒྱལ་སྲས་རྣམས་དང་ཚུལ་མཚུངས་པའི། ། ལྷག་བསམ་མཆོག་འདི་བདག་གི་སྐལ་བས་ཐོབ། ། དཔལ་ལྡན་འདུས་པའི་སྒྲུབ་ཐབས་རྣམ་བཤད་འདི། ། སྦྱར་བའི་དགེ་བས་བདག་ཅག་དཔོན་སློབ་དང་། ། ཁམས་གསུམ་འགྲོ་བའི་སྡིག་སྒྲིབ་ཀུན་བྱང་ནས། ། ཡིད་ལ་རེ་བའི་དོན་ཀུན་ལྷུན་གྲུབ་ཤོག ། དེ་ཡང་དུས་འདིར་ཚེ་རིང་ནད་མེད་ཅིང་། །
བསམ་དོན་ཀུན་འགྲུབ་བསྟན་པ་ཆེར་རྒྱས་ནས། ། དེ་རྒྱུན་རིགས་བརྒྱུད་གཙང་མས་དཔལ་ས་སྐྱར། ། རྟག་པར་སྐྱོང་ཞིང་ཕྱོགས་ཀུན་རྒྱས་བྱེད་ཤོག ། བདག་ཅག་དཔོན་སློབ་གདུལ་བྱར་བཅས་པ་རྣམས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། འབྲལ་མེད་ལྷན་ཅིག་བདེ་བ་ཅན་སྐྱེས་ནས། ། ས་ལམ་མཐར་ཕྱིན་འབྲས་བུ་མངོན་གྱུར་ཤོག ། ཚེ་འདིར་སྨོན་ལམ་མཐུན་པས་དུས་དེར་ཡང་། ། ཕན་ཚུན་བསམ་སྦྱོར་ཐམས་ཅད་མཐུན་གྱུར་ནས། ། གང་ལ་གང་འདུལ་སྤྲུལ་པ་དཔག་མེད་ཀྱིས། །
སྤྱི་དང་བྱེ་བྲག་བསྟན་པ་རྒྱས་བྱེད་ཤོག ། དེ་ལྟར་སྨོན་གནས་དེ་དག་ལེགས་འགྲུབ་ནས། ། བདག་ཅག་དཔོན་སློབ་རྣམས་ཀྱི་ལས་དབང་གིས། ། བསྐྱེད་པའི་གདོས་བཅས་ལུས་འདི་མ་གཏོགས་པ། ། ཕྱིན་ཆད་ལས་ངན་སྐྱེ་སྒོ་ཆོད་པར་ཤོག ། བདག་འདྲ་སྤངས་རྟོགས་ཡོན་ཏན་ཀུན་བྲལ་ཡང་། ། སྐྱབས་གནས་ཀུན་འདུས་བླ་མའི་ཐུགས་རྗེ་ཡིས། ། ཇི་ལྟར་ཡིད་ལ་བསམ་པའི་དོན་དེ་ཀུན། ། བཀའ་སྲུང་རྣམས་ཀྱིས་འབད་མེད་བསྒྲུབ་གྱུར་ཅིག ། གསང་འདུས་བསྟན་ལ་ཕན་ཕྱིར་ལེགས་བཤད་པའི། །
གསང་འདུས་སྒྲུབ་ཐབས་རྣམ་བཤད་བསྟན་བཅོས་འདི། ། གསང་འདུས་ཆོས་བདག་གདོང་བཞི་གཉན་པོར་གཏད། ། གསང་འདུས་བསྟན་པ་རྒྱས་པའི་འཕྲིན་ལས་མཛོད། ། ཅེས་དཔལ་གསང་བ་འདུས་པའི་དཀྱིལ་འཁོར་འཁོར་ལོའི་སྒྲུབ་པའི་ཐབས་རྣམ་པར་བཤད་པ་ངེས་དོན་འཕྲིན་ལས་རྒྱ་མཚོའི་འབྱུང་གནས་ཞེས་བྱ་བ་འདི་ཡང་། གྲུབ་པའི་འཁོར་ལོས་བསྒྱུར་བ་པདྨའི་རྣམ་འཕྲུལ་འཇམ་པའི་དབྱངས་བསོད་ནམས་དབང་པོའི་མཚན་ཅན་ལས། ལུགས་འདིའི་སྒྲུབ་ཐབས་དང་དཀྱིལ་ཆོག་སོགས་ཡིག་ཆ་དུ་མའི་ལུང་གི་བཀའ་དྲིན་ནོས་ཤིང་། བྱང་ཆུབ་སེམས་དཔའ་ཞི་བ་འཚོའི་རྣམ་པར་སྤྲུལ་པ་རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལས་ལམ་གྱི་རྩ་བ་སྨིན་བྱེད་ཀྱི་དབང་གི་བདུད་རྩིའི་རོ་མཆོག་མྱངས་ལ། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་བྱང་ཆུབ་ཀྱི་སེམས་རྡོ་རྗེ་བུདྡྷ་དྷྭ་ཛ་ཞེས་སྙན་པའི་བ་དན་སྲིད་པ་གསུམ་ན་གཡོ་བའི་རྒྱལ་བ་མུས་པ་ཆེན་པོ་དེ་ཉིད་ལས། དཔལ་གསང་བ་འདུས་པའི་གྲོལ་བྱེད་ཟབ་མོའི་ཁྲིད་ཀྱི་རིམ་པ་སྨིན་རྒྱས་སུ་ནོས་ཏེ། དེ་དང་འབྲེལ་བའི་ཡིག་ཆ།
མདོར་བྱས། མདོ་བསྲེ། རྣམ་གཞག་རིམ་པ། སྤྱོད་བསྡུས་སྒྲོན་མེ་སོགས་རྒྱ་གཞུང་མང་པོ་དང་། དེ་དག་གི་དགོངས་འགྲེལ་བོད་ཀྱི་གསུང་རབ་ཚད་ལྡན་དུ་མའི་བཤད་ལུང་སོགས་མཐའ་ཆོད་པར་བཀའ་དྲིན་གྱིས་བསྐྱངས་པའི་སྐལ་བ་མཆོག་དང་ལྡན་པར་གྱུར་ཅིང་། གཞན་ཡང་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་པ་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མ་ལས་གསང་འདུས་འཇམ་པའི་རྡོ་རྗེ་དང་། སྤྱན་རས་གཟིགས་ཀྱི་དབང་། འདུས་པའི་རྩ་རྒྱུད་ལེའུ་བཅོ་བརྒྱད་པའི་བཤད་པ། དེའི་རྒྱ་བོད་ཀྱི་འགྲེལ་ཆེན་དུ་མའི་ལུང་དང་། སྒྲུབ་པའི་ཐབས་ཀྱི་བཤད་པ།
མན་ངག་གི་ཡི་གེ་མང་པོ་ཕྱོགས་གཅིག་ཏུ་བསྒྲིགས་པ་གླེགས་བམ་དུ་ལོངས་པའི་ལུང་དང་། ཕྱག་ཁྲིད་སོགས་དཔལ་ལྡན་འདུས་པའི་ཟབ་རྒྱས་ཆོས་ཀྱི་བདུད་རྩི་མཐའ་ཡས་པས་ཡེ་ཤེས་རྒྱུད་གཏམས་པའི་མང་དུ་ཐོས་པ་ཅན། དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྔོན་དུ་རྗེ་བཙུན་ས་སྐྱ་པའི་གོང་མ་བསྟན་འཛིན་དང་བཅས་པ་རྣམས་ཀྱིས་དཔལ་གསང་བ་འདུས་པའི་ཆོས་སྐོར་རྣམས་འཆད་ཉན་གྱི་སྒོ་ནས་དར་ཞིང་རྒྱས་པར་མཛད་པའི་ཚུལ་རྣམས་ལ། དང་འདོད་ཀྱི་དད་པ་བཅོས་མིན་སྐྱེས་པ་དང་། ད་དུང་ཁོ་བོ་ཅག་རྗེས་འཇུག་དང་བཅས་པས་དཔལ་གསང་བ་འདུས་པའི་བསྟན་པ་དར་རྒྱས་སུ་བྱ་ནུས་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་དག་པས་ཀུན་ནས་བསླངས་ཏེ། དཔལ་གསང་བ་འདུས་པ་མི་བསྐྱོད་རྡོ་རྗེའི་སྒྲུབ་པའི་ཐབས་ཀྱི་རྣམ་པར་བཤད་པ་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་ལ་པཎ་ཆེན་གུང་རུ་ཤེས་རབ་བཟང་པོས་ཟིན་བྲིས་མཛད་པའི་རྣམ་བཤད་ལོག་རྟོག་གི་མུན་སེལ་པདྨོའི་གཉེན་ཞེས་བྱ་བ་དང་། ཡང་རྗེ་རྡོ་རྗེ་འཆང་གི་དངོས་སློབ་ཆོས་རྗེ་དཔལ་གྱི་རྒྱལ་མཚན་དང་། མདོ་སྟོད་པ་ཡོན་ཏན་རྒྱ་མཚོ་གཉིས་ཀྱིས་ངོར་ཆེན་གྱི་གསུང་རྒྱུན་བཀོད་པའི་རྣམ་བཤད་ཡིད་བཞིན་ནོར་བུ་དང་། བདུད་རྩིའི་ཆར་རྒྱུན་གཉིས།
མུས་ཆེན་སེམས་དཔའ་ཆེན་པོ། ཀུན་མཁྱེན་བསོད་ནམས་སེང་གེ ཞྭ་ལུ་བ་སངས་རྒྱས་དཔལ་བཟང་རྣམས་ཀྱི་གསུང་ལ་བརྟེན་པའི་རྣམ་བཤད་པཎ་ཆེན་ཉི་ཟླ་སེང་གེ་དང་། རྗེ་བྱམས་པ་ཆོས་ལེགས་ཀྱིས་མཛད་པའི་ལེགས་བཤད་སྙིང་པོ་དང་། ཉི་འོད་རབ་གསལ་རྣམས་ལ་གཙོར་བོར་བརྟེན་ཅིང་། གཞན་ཡང་ཀླུ་སྒྲུབ་ཡབ་སྲས་ཀྱི་རྒྱ་གཞུང་རྣམས་དང་། རྩ་རྒྱུད་ཀྱི་འགོས་ཀྱི་མཆན་ཆེན། འགྲེལ་ཆེན་སྒྲོན་གསལ། འགོས་ཀྱི་སྟོང་ཐུན་ཆེན་མོ། བུ་སྟོན་དང་།
རེད་མདའ་པའི་རྒྱུད་ཀྱི་འགྲེལ་བཤད་སོགས་དཔལ་གསང་བ་འདུས་པའི་ཆོས་ཚུལ་རྒྱ་མཚོ་ལྟ་བུ་ལ་ཡུན་རིང་མོ་ནས་འདྲིས་པར་བྱས་ཏེ། འཛིན་བྱེད་ཅེས་པ་མེ་ཕོ་བྱི་བའི་ལོ་ཆུ་སྟོད་ཀྱི་ཟླ་བའི་དཀར་ཕྱོགས་བཟང་པོ་གཉིས་པའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཚོམས་དམར་གྱི་དཔལ་ལྡན་འཕགས་པའི་ཞབས་ཀྱི་བཞུགས་ཁྲི་པདྨ་ཅན་གྱི་དྲུང་ག་ལ་བ་དེར་ལེགས་པར་སྦྱར་བའི་ཡི་གེ་པ་ནི། རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་རབ་འབྱམས་སྨྲ་བ་དྷྱཱ་ན་ས་མུ་དྲ་་་་་་བསམ་གཏན་རྒྱ་མཚོ། ཞེས་བྱ་བ། དོན་ཡོད་རྣམ་པ་བཞིས་བླ་མ་ཡོངས་སུ་མཉེས་པར་བྱེད་པའི་སྐལ་བ་བཟང་པོ་ཅན་དེ་ཉིད་ཀྱིས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་རྣམས་ཀྱི་འདི་དང་ཕྱི་མའི་དོན་རྣམས་ཡིད་ལ་རེ་བ་བཞིན་འབད་མེད་དུ་ལེགས་པར་གྲུབ་སྟེ། སྤྱི་དང་བྱེ་བྲག་གི་བསྟན་པ་རིན་པོ་ཆེ་ནམ་ལངས་པ་ལ་ཉི་མ་ཤར་བ་ལྟར་རབ་ཏུ་གསལ་བར་བྱེད་ཅིང་། ཁམས་གསུམ་གྱི་འགྲོ་བ་ཕ་མར་གྱུར་པ་ཐམས་ཅད་དག་པའི་ཞིང་མཆོག་བདེ་བ་ཅན་དུ་འདྲེན་ནུས་པའི་མཐུ་དང་ལྡན་པར་གྱུར་ཅིག དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག
དྷརྨེ་ཨུ་ད་ཡ་མསྟུ།་་་་་ ཆོས་འདི་དར་བར་གྱུར་ཅིག ཨི་དྃ་ཤཱ་ས་ན་ཙ།་་་་་ འདིས་བསྟན་པ་དང་། སཏྭ་ཧི་ཏོ་བྷནྟུ།་་་་་ སེམས་ཅན་ལ་ཕན་པར་གྱུར་ཅིག སརྦ་མངྒ་ལྃ།་་་་་ ཐམས་ཅད་བཀྲ་ཤིས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 264 ཨ་མྱེས་ཞབས།
གསང་འདུས་དཀྱིལ་འཁོར་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
