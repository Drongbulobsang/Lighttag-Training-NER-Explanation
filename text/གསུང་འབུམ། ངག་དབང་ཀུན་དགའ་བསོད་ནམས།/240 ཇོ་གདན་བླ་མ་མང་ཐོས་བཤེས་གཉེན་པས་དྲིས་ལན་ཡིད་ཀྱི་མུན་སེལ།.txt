གསུང་འབུམ། ངག་དབང་ཀུན་དགའ་བསོད་ནམས།
པོད ༢༤༠
ཇོ་གདན་བླ་མ་མང་ཐོས་བཤེས་གཉེན་པས་དྲིས་ལན་ཡིད་ཀྱི་མུན་སེལ།
༄༅། །ཇོ་གདན་བླ་མ་མང་ཐོས་བཤེས་གཉེན་པས་དྲིས་ལན་ཡིད་ཀྱི་མུན་སེལ་ཞེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། རྐང་གཉིས་གཙོ་བོ་སངས་རྒྱས་དང་། ། ཆོས་དང་དགེ་འདུན་རྒྱ་མཚོའི་ཚོགས། ། དབྱེར་མེད་བླ་མ་ལ་བཏུད་ནས། ། དྲིས་ལན་ཡིད་ཀྱི་མུན་སེལ་བཤད། ། བླ་མ་ཇོ་གདན་པས་ཡི་གེ་རྟེན་བཅས་འཕྲོད་པས་སེམས་སྤྲོ་ཞིང་གནས་ཚུལ་ངེས་པར་བྱུང་། ཁྱེད་ཀྱི་དྲི་བ་དང་པོ་སྡོམ་གསུམ་གྱི་རབ་ཏུ་དབྱེ་བར། བོད་གངས་ཅན་གྱི་ཁྲོད་དུ་བསྟན་པ་ལ་འཕེལ་འགྲིབ་བྱུང་ཚུལ་བཤད་པའི་སྐབས་སུ། ལོ་ཆེན་རིན་བཟང་གི་སློབ་མ་ཞི་བ་འོད་ཀྱིས་སྔགས་ལོག་སུན་འབྱིན་གྱི་བསྟན་བཅོས་མཛད་ཟེར་བ་དང་།
འགོས་ཁུག་པ་ལྷས་བཙས་ཀྱིས་ཀྱང་ཆོས་ལོག་སུན་འབྱིན་གྱི་བསྟན་བཅོས་མཛད་པར་གསུངས་འདུག་པའི། གསུང་རབ་དེ་དག་གི་གཞུང་ཚད་དང་། བརྗོད་དོན་ཇི་ལྟ་བུ་ཞིག་མཆིས་ལགས། ཞེས་པའི་ལན་ནི། སྐྱེས་བུ་དམ་པ་དེ་གཉིས་ཀྱིས་བསྟན་པ་ལ་གཅིག་ཏུ་དགོངས་པའི་ཐུགས་དགོངས་རྣམ་པར་དག་པའི་སྒོ་ནས་མཛད་པའི་བསྟན་བཅོས་དེ་དག་གཞུང་ཚད་ཧ་ཅང་ཆེ་བ་མི་སྣང་བས་འདིར་བྲི་བར་བྱ་ཡིས། བརྗོད་དོན་རྣམས་བཀླགས་ཤིང་བསམ་པས་རྟོགས་པ་ཡིན་ནོ། ། དེ་ལ་ཡང་གཉིས་ཏེ། ལྷ་བླ་མ་ཞི་བ་འོད་ཀྱི་གསུང་རབ་ལས་འབྱུང་ཚུལ་བཤད་པ་དང་། འགོས་ཁུག་པ་ལྷས་བཙས་ཀྱི་གསུང་རབ་ལས་འབྱུང་ཚུལ་བཤད་པའོ། ། དང་པོ་ནི།
ཕོ་བྲང་ཞི་བ་འོད་ཀྱིས་བོད་ཀྱི་སྔགས་པ་རྣམས་ལ་གནང་བའི་བཀའ་དམ་གསུང་ཤོག་ལས་འདི་ལྟར་འབྱུང་སྟེ། ཨོཾ་སྭསྟི་སིདྡྷྃ། པུ་ཧྲང་གི་ཕོ་བྲང་ཞི་བ་འོད། གསང་སྔགས་ཕྱི་ནང་གི་རྒྱུད་དང་། འགྲེལ་པ་དང་། སྒྲུབ་ཐབས་དང་། དཀྱིལ་འཁོར་ཆོ་ག་མཐའ་དག་ལ་མཁས་པའི་ཞལ་སྔ་ནས་མཛད་དེ། བོད་ཀྱི་རྒྱལ་ཁམས་ཀྱི་སངས་རྒྱས་ཀྱི་བསྟན་པ་ལ་གནས་ཤིང་རྡོ་རྗེ་ཐེག་པ་ལ་ཞུགས་པ་རྣམས་ལ་བརྩེ་བར་དགོངས་ནས་ཆུ་སྤྲེའུའི་ལོ་ལ་བཀའ་ཤོག་བརྫངས་པ། སངས་རྒྱས་ཀྱི་བཀའ་ལྟར་བཅོས་པའི་རྒྱུད་དང་འགྲེལ་པ་དང་། སྒྲུབ་ཐབས་སྔ་ཕྱིར་བོད་དུ་བྱུང་པ་ལ།
རྒྱ་གར་མར་མིང་བཏགས་ཤིང་བོད་ཀྱིས་བྱས་པ་ནི་འདི་དག་སྟེ། སྔར་གྱི་དུས་ཀྱི་ཕྱི་རྒྱུད་ཀྱི་ངན་སོང་སྦྱོང་བའི་འགྲེལ་པ་ཆེ་ཆུང་ངམ། རྒྱན་དམ་པ་ལ་སོགས་པའི་ཆོ་ག་ཆེ་ཕྲ་མང་དུ་ཡོད་པ་རྣམས་དང་། ཁམས་ནས་བྱུང་པ་རྣམས་ལ་མ་ནོར་ཆེར་མེད། དེ་ཡང་འདི་དང་མཐུན་པར་དཔྱད་ན། ཀྲྀ་ཡའི་ཆོ་ག་རྣམས་དང་། འགྲེལ་པ་ལྟར་བཅོས་པའི་སྙེལ་རྣམས་དང་། ནང་པ་ལ་སྒྱུ་འཕྲུལ་གྱི་རྒྱུད་ལ་བཅུ་གསུམ་དང་། བཅུ་དགུ་པ་དང་། བཞི་བཅུ་པ་དང་།
བརྒྱད་ཅུ་པ་དང་། ལེའུ་ལ་སོགས་པ་རྣམས་ནི་འདྲེས་མར་སྣང་། ཟུར་ཤག་འབྱུང་ལ་སོགས་པས་བྱས་པའི་གསང་བ་སྙིང་པོའི་འགྲེལ་པ་ཡར་ཁབ་དང་། སྒྱུ་འཕྲུལ་བརྒྱད་ཅུ་པའི་འགྲེལ་པ་དང་། མིག་བཅུ་དྲུག་པ་ལ་སོགས་པའི་འགྲེལ་པ་རྣམས་དང་། རྡོ་རྗེ་ལས་རིམ་ལ་སོགས་པའི་སྒྲུབ་ཐབས་རྣམས་དང་། ཆོ་ག་ཆེ་ཕྲན་རྣམས་དང་། དར་རྗེ་དཔལ་གྱི་གྲགས་པས་བྱས་ཟེར་བའི་མདོ་ལྔ་ལ། ཟུར་ཆེ་ཆུང་གིས་བྱས་པའི་འགྲེལ་པ་རྣམས་དང་། འཁོར་ལོ་ཏིང་རྫོགས་དང་།
ཐིག་ལེ་སྒྲོན་མ་དང་། རྣལ་འབྱོར་ལམ་རིམ་དང་། རྣལ་འབྱོར་མིག་གི་སྒྲོན་མ་ལ་སོགས་པའི་སྒྲུབ་ཐབས་རྩ་འགྲེལ་དང་། མྱ་ངན་ལས་འདས་པ་ཆེ་ཆུང་ལ་སོགས་པ་དང་། ཕུར་པའི་རྒྱུད་ལ་ཁུ་བྱུག་རོལ་པ་དང་། དེའི་བཤད་རྒྱུད་ཀཱི་ལ་ཡ་ཏནྟྲ་དང་། དགོངས་པ་ལུང་སྟོན་དང་། གསང་བ་གཏེར་སྦས་དང་། རྡོ་རྗེ་གསལ་བ་བཀོད་པ་དང་། ཀཱི་ལ་ཡ་ཏནྟྲ་ཆུང་ངུ་དང་།
བྱ་ཏོའི་རྒྱུད་དུ་གསོལ་བ་དང་། སྟག་མོ་ཁ་གདང་དང་། སེང་གེ་ཁ་གདང་དང་། ཕག་མོ་ཁ་གདང་དང་། གསང་ཕུར་ཁ་གདང་དང་། ཚུལ་ནག་རོལ་པ་དང་། ཞེ་སྡང་སེམས་སུ་དག་པའི་རྒྱུད་དང་། གསང་སྔགས་དྲུག་གི་རྒྱུད་དང་། འགྲེལ་པ་དང་ཆོ་གར་བཅས་པ་དང་། འཕྲོས་པའི་མན་ངག་གི་རྒྱུད་ལྔ་ཟེར་ཏེ།
ཆགས་རྒྱུད་དང་། གཤིན་རྗེ་གཤེད་སྙེལ་རྣམས་དང་། གཞན་ཡང་སྣུབ་སངས་རྒྱས་རིན་པོ་ཆེས་བྱས་པའི་དཔལ་ཁྲོ་བོའི་རྒྱུད་ལ་སོགས་པ་རྒྱུད་ཀྱི་རྒྱལ་པོ་དྲུག་དང་། བདུད་རྩི་བམ་པོ་བརྒྱད་པ་ལ་སོགས་པ་སྒྲུབ་ཐབས་ཀྱི་རྒྱུད་དང་། སྒྲུབ་ཐབས་དང་བཅས་པ་རྣམས་དང་། ཡང་སྣུབ་སངས་རྒྱས་རིན་པོ་ཆེས་བྱས་པའི་རྫོགས་པ་ཆེན་པོ་ནམ་མཁའ་ཆེའི་འགྲེལ་པ་རིགས་པའི་ཉི་མ་ལ་སོགས་པའི་མན་ངག་ཏུ་གསོལ་བ་དང་། གནོད་སྦྱིན་གྱི་རྒྱུད་རོག་ཏི་དང་། ལྕགས་ཕྱེ་འབར་བ་དང་། ནག་པོའི་རྒྱུད་དགུ་དང་། ཨུ་ཙ་ཏྲ་མ་དང་།
འདྲ་མེད་བོང་ལྟོ་ལ་སོགས་པ་ཆོ་ག་དཔག་ཏུ་མེད་པ་དང་། ཨཱ་ཙརྻ་མ་ལ་མ་ཏྲིས་བསྒྱུར་བའི་སེམས་ཕྱོགས་ཀྱི་འགྱུར་བཅུ་གསུམ་ལ། རྨད་བྱུང་བའི་ལེའུ་བཞི་བཅུ་ཞེ་གསུམ་དང་། བྱང་ཆུབ་ཀྱི་སེམས་བདེ་འབྱམས་རིན་པོ་ཆེ་དང་། ལྟ་བ་བལ་ནག་ལ་སོགས་པའི་འགྲེལ་པ་དང་། ས་གཅོད་དང་ཡིག་ཆུང་དུ་བཅས་པ་དང་། ཉང་སྟོད་ཁྲོ་ཁང་དུ་དྲག་ཤག་ཚུལ་གྱིས་བརྩམས་པའི་སེམས་ཏེ་བཅོ་བརྒྱད་ཀྱི་རྒྱུད་རྣམས་ལ། ཀུན་བྱེད་རྒྱལ་པོ་དང་། མདོ་བཅུ་གསང་བ་དང་། ཡེ་ཤེས་གསང་བ་ལ་སོགས་ལ་དང་།
འགྲེལ་པ་དང་། ས་གཅོད་དང་། དབང་བསྐུར་གྱི་ཡི་གེ་དང་། བསྒོམ་པའི་མན་ངག་དང་། སེམས་ཉམས་ཀྱི་མན་ངག་དང་། སྲིད་པའི་རྒྱུད་ལུང་ལ་སོགས་པ་དང་། མ་མོའི་རྒྱུད་ལུང་ལ་སོགས་པ་མ་མོའི་ཆོས་ཐམས་ཅད་དང་། གཞན་ཡང་རྒྱལ་པོའི་ཆོས་ལྔ་ལ་སོགས་ཏེ་རྒྱུད་དང་འགྲེལ་པ་དང་མན་ངག་དང་ཆོས་མིང་བཏགས་པ་དཔག་ཏུ་མེད་དོ། ། ཕྱིས་གསར་དུ་བྱུང་བའི་རྒྱུད་དང་འགྲེལ་པ་དང་། མན་ངག་དང་།
སྒྲུབ་ཐབས་དང་། ཨཱ་ཙརྻ་དམར་པོས་བྱས་པའི་ཕྱག་རྒྱ་ཆེན་པོའི་ཐིག་ལེ་དང་། གསང་ཆེན་ཐིག་ལེ་དང་། ཡེ་ཤེས་སྙིང་པོའི་རྒྱུད་དང་། དེ་དག་གི་འགྲེལ་པ་དང་། ཆར་ཡང་རྣམ་གསུམ་དང་། རིན་ཆེན་སྙེ་མ་དང་། རིན་ཆེན་ཐིག་པ་དང་། རིན་ཆེན་ཕྲེང་བ་དང་། དབང་གི་མན་ངག་ལ་སོགས་པ་དང་།
སྒྲུབ་ཐབས་མང་པོ་དང་། དབང་རིན་པོ་ཆེ་འཁོར་ལོ་ལ་སོགས་པའི་མན་ངག་རྒྱལ་པོ་ཨིནྡྲ་བྷུ་ཏིས་མཛད་ཟེར་བ་དང་། སྒྲོན་གསལ་གྱི་ཊིཀྐ་བྷ་ཝ་མ་དང་། རིམ་ལྔའི་འགྲེལ་པ་སློབ་དཔོན་ཀླུའི་བྱང་ཆུབ་ཀྱིས་མཛད་ཟེར་བ་དང་། ཀུན་རིག་རྩ་བའི་དཀྱིལ་འཁོར་གྱི་ཆོ་ག་གསར་མ་ལེའུ་ཉི་ཤུ་རྩ་བཞི་པའི་འགྲེལ་པ་དང་། མན་ངག་དང་། དེའི་སྒྲུབ་ཐབས་དང་བཅས་པ་དང་། ཨུ་རྒྱན་གྱི་ཡུལ་ནས་སེམས་ཕྱོགས་ཀྱི་ཆོས་བྱུང་ཟེར་ཏེ་བྱས་པ། སྲོག་འབྱུང་ནམ་མཁའི་རྒྱུད་འགྲེལ་པ་དང་བཅས་པ་དང་། དེའི་བཤད་རྒྱུད་དང་།
གླང་དཔལ་གྱི་ཡེ་ཤེས་ཀྱིས་བསྒྱུར་བའི་ཕྱག་ན་རྡོ་རྗེ་གོས་སྔོན་ཅན་གྱི་རྒྱུད་དང་། འགྲེལ་པ་དང་། སྒྲུབ་ཐབས་དང་། དཀྱིལ་འཁོར་གྱི་ཆོ་ག་དང་། སྦྱིན་སྲེག་གི་ཆོ་ག་དང་། སྒྲུབ་ཐབས་བྷ་ཝ་མ་ཆེ་ཆུང་ལ་སོགས་པ་དཔག་དུ་མེད་པ་དང་། པཎྜི་ཏ་མི་ཏྲི་བའི་ཆོས་ལ་རིན་པོ་ཆེའི་ཕྲེང་བ་དང་། ན་ག་ཛུ་ནས་མཛད་ཟེར་བའི་ཕྱག་རྒྱ་བཞི་པ་དང་། ཕྱག་རྒྱ་ལྔ་པ་དང་། དབང་རྣམ་པར་ངེས་པ་རྩ་འགྲེལ་དང་བཅས་པ་དང་།
ཕྱག་རྒྱ་བཞི་པའི་མན་ངག་དང་། སེམས་འཛིན་རྣམས་དང་། རྣལ་འབྱོར་མའི་བྱིན་རླབས་དང་། རྡོ་རྗེ་ཕག་མོའི་བྱིན་རླབས་དང་། སྒྲུབ་ཐབས་དང་། ཐེག་པ་ཆེན་པོ་ཉི་ཤུ་པ་དང་། བཅུ་པ་དང་། སྒྱུ་མ་ངེས་པ་དང་། རྨི་ལམ་ངེས་པ་ལ་སོགས་པ་རྣམས་ནི་སྤྱོད་པ་གཞན་དང་མཐུན་པ་ལྟར་སྣང་ན་ཡང་། ལྟ་བ་དང་མན་ངག་རྫོགས་རིམ་མུ་སྟེགས་པ་དང་བསྲེས་ནས་སྣང་བས་བྱར་མི་རུང་ངོ་། །
གཞན་ཡང་མན་ངག་གསེར་ཕྲེང་ལ་སོགས་པ་རྡོ་ཧ་ཀ་ཥ་གླུ་ལ་བསླད་པ་དང་། བལ་པོ་ཤྲཱི་སིངྷའི་གླུ་ལ་བསླད་པ་ལ་སོགས་པ་ཐད་ཀ་མ་གཅིག་ཀྱང་མེད་དོ། ། འདི་རྣམས་གང་ཡང་ཡང་དག་པའི་ལམ་མ་ཡིན་ཞིང་། བླ་ན་མེད་པའི་བྱང་ཆུབ་ཐོབ་པར་མི་འགྱུར་བས་སྐྱབས་གནས་དང་། ལམ་དུ་སུས་ཀྱང་བྱར་མི་རུང་། རབ་ཏུ་བྱུང་བ་རྣམས་ཀྱིས་འདུལ་བ་བཞིན་སྲུང་ཞིང་བཀའ་གསང་སྔགས་ལ་ཞུགས་པ་དང་། མོས་པ་རྣམས་ཀྱིས་ཀྱང་འདུལ་བ་ལ་བརྟེན་ལ་དེ་དང་མི་འགལ་བ་ཀྲྀ་ཡ་དང་། སྤྱོད་རྒྱུད་དང་། ཡོ་ག་དང་། གསང་བ་འདུས་པ་ལ་སོགས་པའི་བར་ལ་དམ་ཚིག་མ་ཉམས་པར་བྱས་ལ་འབད་དོ། །
ཤེས་རབ་ཀྱི་རྒྱུད་ནི་མཆོག་ཏུ་གྱུར་པ་ཡིན་ཡང་དགོངས་པ་ཅན་གྱི་ཚིག་དོན་མ་ཤེས་ནས་རབ་ཏུ་བྱུང་བ་བསླབ་པ་དང་། མ་བྱས་ཀྱང་འགལ་བ་མེད་པ་ཙམ་ཁྱད་པར་དུ་ཡང་རྫོགས་པ་ཆེན་པོ་ནི་ལྟ་བ་མུ་སྟེགས་ཀྱི་རིམ་པ་དང་བསྲེས་པས་འདི་བྱས་ན་ངན་སོང་གི་ལམ་དུ་འགྲོ་བར་འགྱུར་ཞིང་། བླ་ན་མེད་པའི་བྱང་ཆུབ་ལ་གེགས་བྱེད་པས་རྣམ་པ་ཐམས་ཅད་དུ་བྱར་མི་རུང་། བོད་ཀྱིས་བྱས་པའི་སྔགས་དང་ཡི་གེ་ལ་མི་གཡོ་བའི་སྔགས་ལ་བརྟེན་ནས་ཕྱག་ན་རྡོ་རྗེའི་སྒྲུབ་ཐབས་ཡིན་ཟེར་བ་དང་། གནོད་སྦྱིན་ལག་ན་རྡོ་རྗེའི་སྔགས་ལ་བརྟེན་ནས་བཅོམ་ལྡན་འདས་ཕྱག་ན་རྡོ་རྗེའི་སྒྲུབ་ཐབས་དང་མན་ངག་ཟེར་བ་དང་། གཉན་ཨཱ་ཙརྻ་དཔལ་དབྱངས་ཀྱིས་བྱས་པའི་སྒྲོན་མ་རྣམ་དྲུག་དང་། གཏོར་མ་དང་། འཕྲིན་ལས་དང་། མན་ངག་ཏུ་བྱས་པ་དང་། གཞན་ཡང་བོད་ཀྱིས་བྱས་པའི་སྒྲུབ་ཐབས་མང་དུ་ཡོད་པས།
བློ་གཏད་དུ་མི་བཏུབ་འཁོར་བ་ངན་སོང་གི་ལམ་ཡིན་ནོ། ། བཀའ་གདམས་ཀྱི་ཆོས་བརྒྱུད་དུ་གྲགས་པ་རྣམས་ཀྱི་ཆོས་ལོག་འདི་རྣམས་ཉམས་སུ་མི་བླངས་སོ། ། ཕོ་བྲང་ཞི་བ་འོད་ཀྱིས་ཆོས་པ་རྣམས་ལ་འཕྲིན་དུ་བརྫངས་པའོ། ། ཞེས་པ་དེ་རྣམས་ཀྱིས་ལྷ་བླ་མ་ཞི་བ་འོད་ཀྱི་གསུང་རབ་ལས་འབྱུང་ཚུལ་བཤད་ཟིན་ནས། གཉིས་པ་འགོས་ཁུག་པ་ལྷས་བཙས་ཀྱི་གསུང་རབ་ལས་འབྱུང་ཚུལ་བཤད་པ་ནི། ལོ་ཙཱ་བ་དེ་ཉིད་ཀྱིས་བོད་ཀྱི་ཆོས་པ་རྣམས་ལ་གནང་བའི་སྤྲིངས་ཡིག་ལས་འདི་ལྟར་འབྱུང་སྟེ། འགོས་ཁུག་པ་ལྷས་བཙས་ཀྱིས་བོད་ཀྱི་ཆོས་པ་རྣམས་ལ་སྤྲིངས་པ། བསྐལ་པ་བཟང་པོ་འདི་ལ་དུས་བཞི་ལས་བདེ་བར་གཤེགས་པ་འཁོར་བ་འཇིག་འཇིག་རྟེན་དུ་བྱོན་པའི་དུས་སུ་སེམས་ཅན་ཐམས་ཅད་མ་བསླབ་པར་དགེ་བ་བཅུ་རང་གི་ངང་གིས་རྫོགས་པ་དང་ལྡན་པས་རྫོགས་ལྡན་ཞེས་བྱའོ། ། དེ་ནས་བར་གྱི་བསྐལ་པ་གཉིས་པ་ལ་བདེ་བར་གཤེགས་པ་གསེར་ཐུབ་བྱོན་པའི་དུས་སུ་དགེ་བ་བཅུ་ལ་སྲོག་གཅོད་ཚིག་རྩུབ་གནོད་སེམས་གསུམ་སྤོང་བས་གསུམ་ལྡན་ཞེས་བྱའོ། ། དེ་ནས་བར་བསྐལ་གསུམ་པ་ནས་འོད་སྲུང་བྱོན་པའི་དུས་སུ་སེམས་ཅན་རྣམས་ཀྱིས་སྲོག་གཅོད་དང་ཚིག་རྩུབ་གཉིས་སྤོང་བས་གཉིས་ལྡན་ཞེས་བྱའོ། །
དེ་ཡན་ཆད་དུ་ཕ་རོལ་ཏུ་ཕྱིན་པའི་ཆོས་གསུངས། འབྲས་བུ་བྱང་ཆུབ་གསུམ་ཀ་ལ་བཀོད་པ་ཡིན། དེ་ནས་སངས་རྒྱས་ཤཱཀྱ་ཐུབ་པ་བྱོན་པའི་དུས་སུ་སྙིགས་མ་ལྔ་བདོ་མི་དགེ་བ་བཅུ་སྤྱོད་པས་རྩོད་ལྡན་ཞེས་བྱའོ། ། དེའི་དུས་སུ་གསང་སྔགས་སྒྲོན་མེ་ལྟ་བུའི་ཆོས་བྱུང་སྟེ། བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་གསུམ་གསུངས། དེ་ནས་ཕྱག་ན་རྡོ་རྗེས་ལུང་བསྟན་ནས། ཨུ་རྒྱན་གྱི་རི་ལ་ཐབས་རྒྱུད་དང་ཤེས་རབ་ཀྱི་རྒྱུད་གསུངས་སོ་ཞེས་ཁ་ཅིག་ཟེར་རོ། ། ལ་ལ་ན་རེ།
སངས་རྒྱས་གཤེགས་ནས་ལོ་བརྒྱ་དང་བཅུ་གཉིས་ནས་རྣལ་འབྱོར་ཆེན་པོ་བླ་ན་མེད་པའི་རྒྱུད་གསུངས་ཟེར་ཏེ། པཎྜི་ཏ་ཐམས་ཅད་ལ་དྲིས་པས་མི་བདེན་གསུངས། དེ་ནས་རིམ་གྱིས་བོད་ཀྱི་རྒྱལ་བློན་བྱང་ཆུབ་སེམས་དཔའ་རྣམས་ཀྱི་སྐུ་རིང་ལ་ལོ་ཙཱ་བ་རྣམས་ཀྱིས་སྡེ་སྣོད་གསུམ་གྱི་ཆོས་གསུངས། སྡེ་སྣོད་གསུམ་དང་རྒྱུད་སྡེ་གསུམ་བསྒྱུར་ཞིང་གཏན་ལ་ཕབ་པ་ཡིན་ནོ། ། དེ་ནས་མི་རབས་གཅིག་ནས་ལོ་ཙཱ་བ་ཀ་བ་དཔལ་བརྩེགས་དང་། ཅོག་བཀྲ་ཤིས་དཔལ་གྱིས་དཔལ་གསང་བ་འདུས་པ་དང་། ཟླ་གསང་ཐིག་ལེ། སངས་རྒྱས་མཉམ་སྦྱོར། སྒྱུ་འཕྲུལ་དྲ་བ་རྣམས་བསྒྱུར་རོ། ། དེ་རྣམས་ནི་བཀའ་དྲི་མ་མེད་པ་ཡིན་ནོ། །
དེ་ནས་དུས་ཕྱིས་རྨ་རིན་ཆེན་མཆོག་གིས་གསང་བ་སྙིང་པོ་བརྩམས་སོ། ། དེའི་ཁ་སྐོང་དུ་སྒྱུ་འཕྲུལ་ལེ་ལག་བརྩམས་ལ། རྒྱལ་བློན་གྱིས་རིག་ནས་བཀའ་ཆད་དབབ་པར་བྱས་ནས་ལོ་བཅུ་མ་རྙེད་སྐད། དུས་ཕྱིས་གཙང་གི་ཉང་རོར་ཤིའོ། ། དེ་ལ་བརྟེན་ནས་ཟུར་ཆེ་ཆུང་གིས་གསང་བ་སྙིང་པོའི་འགྲེལ་པ་དང་། དཀྱིལ་ཆོག་དང་། སྒྲུབ་ཐབས་མང་པོ་རང་བཟོར་སྦྱར་རོ། ། སྒྱུ་འཕྲུལ་གྱི་ཆོས་དེ་དག་ཐམས་ཅད་ཆོས་ལོག་དྲི་མ་ཅན་བོད་ཀྱི་རང་བཟོ་ཡིན་ནོ། ། རྒྱལ་པོ་ཁྲི་སྲོང་ལྡེ་བཙན་གྱི་རིང་ལ་བཻ་རོ་ཙ་ནས་རྒྱ་གར་ལས་ཁུངས་བཙལ་ནས་སེམས་ཕྱོགས་ལ་སོགས་པ་ནམ་མཁའ་ཆེ་དང་། སྐུ་ལ་འཇུག་པ་དང་།
རྩལ་ཆེན་དང་། རྫོགས་པ་སྤྱི་གཅོད་དང་། རིག་པའི་ཁུ་བྱུག་དང་ལྔ་བརྩམས་པ་རྒྱལ་བློན་གྱིས་རིག་ནས་ཚ་བ་རོང་དུ་སྤྱུགས་སོ། ། སྣུབ་སངས་རྒྱས་རིན་པོ་ཆེས་རྒྱ་གར་ལས་རྫུན་གྱི་ཁུངས་སྦྱར་ནས་རྨད་དུ་བྱུང་པ་ལ་སོགས་པའི་ཆོས་བཅུ་གསུམ་བྱས་སོ། ། སྔར་གྱི་ལྔ་བསྣན་པས་བཅོ་བརྒྱད། སེམས་ལུང་ཆེན་མོ་དང་ཀུན་བོད་ཀྱིས་བྱས་པའི་དྲི་མ་ཅན་ཡིན་ནོ། ། ཨ་རོ་ཡེ་ཤེས་འབྱུང་གནས་ཀྱིས་བྱས་པའི་སེམས་ཕྱོགས་ལྔའི་འགྲེལ་པ་དང་། སེམས་ཉམས་ཆེ་ཆུང་དང་། དར་ཆེན་རྗེ་དཔལ་གྱི་གྲགས་པས་བྱས་པའི་ཆོས་ལ་དགོངས་འདུས་དང་། ཀུན་འདུས་དང་།
རྒྱལ་པོའི་ཆོས་ལྔ་སྟེ་དྲི་མ་ཅན་ཡིན་ནོ། ། ཡང་སྣུབ་སངས་རྒྱས་རིན་པོ་ཆེས་ཀཱི་ལ་ཡ་བཅུ་གཉིས་ཀྱི་ཏནྟྲ་བརྩམས་སོ། ། དེ་ལ་བརྟེན་ནས་བོད་རྣམས་ཀྱིས་ཆོས་དྲི་མ་ཅན་བསམ་གྱིས་མི་ཁྱབ་པ་བྱས་སོ། ། དེ་དག་ཐམས་ཅད་རྒྱ་གར་ན་མེད་ཅིང་ཆོས་ལོག་དྲི་མ་ཅན་ཡིན་ནོ། ། གཞན་ཡང་སྣུབ་སངས་རྒྱས་རིན་པོ་ཆེས་ཕྲ་ཁོད་སྣང་རྒྱུད་བྱ་བ་གཤིན་རྗེའི་རྒྱུད་བརྩམས་སོ། ། ཡང་ཞི་ཁྲོ་ལ་ར་ཧུ་ལའི་གཟའ་རྒྱུད་ཆེ་ཆུང་དང་། གདོང་མོ་ཆུ་འཁྱགས་ལ་སོགས་མང་པོ་བརྩམས་སོ། ། ཡང་མ་མོ་འདུས་པའི་རྒྱུད་བྱ་བ་བརྩམས། དེ་ལ་བརྟེན་ནས་བོད་ཀྱིས་མ་མོའི་ཆོས་མང་པོ་བརྩམས་གདའོ། ། ཡང་པདྨ་དབང་ཆེན་བརྩམས་ཏེ་མུ་སྟེགས་ཀྱི་ཆོས་དང་འདྲེས་པས་དྲི་མ་ཅན་ཡིན་ནོ། །
སྐུའི་རྒྱུད་རྡོ་རྗེ་ཐོགས་མེད། གསུང་གི་རྟ་མཆོག་རོལ་པ། ཐུགས་ཀྱི་རྒྱུད་སུནྡྷ་རི་ཀའི་རྒྱུད་དང་། ཡོན་ཏན་གྱི་རྒྱུད་རིན་པོ་ཆེ་མ་གོལ་བའི་རྒྱུད་དང་། འཕྲིན་ལས་ཀྱི་སྐརྨ་མ་ལོའི་རྒྱུད་དང་། ཀཱ་ལ་ཡ་བཅུ་གཉིས་ཀྱི་རྒྱུད་དང་། བདུད་རྩི་བམ་པོ་བརྒྱད་པ་དང་། མ་མོ་འདུས་པའི་རྒྱུད་དང་། གཤིན་རྗེ་ཕྲ་ཁོད་སྣང་གི་རྒྱུད་དེ་དེ་རྣམས་ལ་བསྒྲུབ་ལུགས་ཀྱི་རྒྱུད་དགུ་ཟེར་རོ། ། ཁ་སྐོང་གི་རྒྱུད་དྲུག་ལ་ཆོས་ཉིད་ཞི་བའི་རྒྱུད་དང་།
དཔལ་འབར་ཁྲོ་མོའི་རྒྱུད་དང་། ཚོགས་རྒྱུད་ཆེན་པོའི་རྒྱུད་དང་། གནས་ལུང་ཆེན་མོའི་རྒྱུད་དང་། ནམ་མཁའ་མཛོད་ཀྱི་རྒྱུད་དང་དྲུག་གོ ། རྒྱུད་ཀྱི་རྒྱལ་པོ་དྲུག་ལ། དབང་བསྐུར་རྒྱལ་པོའི་རྒྱུད་དང་། ཀུན་ཏུ་བཟང་པོ་ཆེ་བ་རང་ལ་གནས་པའི་རྒྱུད་དང་། ཏིང་ངེ་འཛིན་པ་མཆོག་གི་རྒྱུད་དང་། རྩོམ་པ་དོན་ལྡན་གྱི་རྒྱུད་དང་། ཡོན་ཏན་རིན་པོ་ཆེའི་རྒྱུད་དང་།
སྐརྨ་མ་ལོའི་རྒྱུད་དང་དྲུག་གོ ། གཞན་ཡང་ལུང་སྒྲུབ་ཐབས་ཀྱི་ཡི་གེ་བདུན་ཅུ་རྩ་གཉིས་དང་། འདའ་ཀ་མའི་ཆོས་བཞི་དང་། སྒྲུབ་ཐབས་དང་། མན་ངག་དང་། གཏོར་མ་དང་། འཕྲིན་ལས་དུ་མ་ཡོད་དེ་དེ་ཐམས་ཅད་སྣུབ་ཀྱིས་བྱས་པའི་དྲི་མ་ཅན་ཡིན་ནོ། ། གཉན་ཆེན་དཔལ་དབྱངས་ཀྱིས་སྒྲོན་མ་རྣམ་དྲུག་དང་། ལྟ་བའི་ཡིག་ཆུང་གཉིས་བྱས་སོ། ། དྲི་མ་མེད་པའི་ཆོས་ལ།
རྡོ་རྗེ་འཇིགས་བྱེད་དང་། དུས་ཀྱི་འཁོར་ལོ་དང་། དེ་ལ་རྒྱ་གར་གྱི་པཎྜི་ཏས་བྱས་པའི་འགྲེལ་པ་དང་སྒྲུབ་ཐབས་ཐམས་ཅད་ནི་དྲི་མ་མེད་པ་ཡིན་ནོ། ། ནང་གི་ལ་གསང་བ་འདུས་པ་དང་། དགོངས་པ་ལུང་སྟོན་དང་། ཡེ་ཤེས་རྡོ་རྗེ་ཀུན་ལས་བཏུས་དང་། ལྷ་མོ་བཞིས་ཞུས་དང་། སངས་རྒྱས་མཉམ་སྦྱོར་དང་། ཤེས་རབ་ཀྱི་རྒྱུད་ལ་དགེས་པ་རྡོ་རྗེ་དང་། འཁོར་ལོ་སྡོམ་པ་དང་།
རྡོ་རྗེ་མཁའ་འགྲོ་དང་། རྡོ་རྗེ་གདན་བཞི་དང་། སྒྱུ་འཕྲུལ་ཆེན་མོ་དང་། དེ་རྣམས་ཀྱི་རྒྱུད་ཕྱི་མ་དང་། བཤད་པའི་རྒྱུད་སམྦུ་ཊི་དང་། རྡོ་རྗེ་གུར་དང་། དགོངས་པ་ལུང་སྟོན་དང་། དེ་རྣམས་ལ་རྒྱ་གར་བས་བྱས་པའི་འགྲེལ་པ་དང་། སྒྲུབ་ཐབས་མང་པོ་ཡོད་དེ་མ་ནོར་བ་དྲི་མ་མེད་པའི་ཆོས་ཡིན་ནོ། ། ཕྱིའི་ལ་དེ་ཁོ་ན་ཉིད་བསྡུས་པའི་རྒྱུད་དང་།
རྡོ་རྗ་རྩེ་མོ་དང་། དཔལ་མཆོག་དང་པོ་དང་། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་དང་། དེ་དག་གི་འགྲེལ་པ་སྒྲུབ་ཐབས་དང་བཅས་པ་ཐམས་ཅད་མ་ནོར་བ་དྲི་མ་མེད་པའི་ཆོས་ཡིན་ནོ། ། ལོ་ཙཱ་བ་ཆེན་པོ་འགོས་ཁུག་པ་ལྷས་བཙས་ཀྱིས་ཆོས་ལོག་དྲི་མ་ཅན་དང་། ཆོས་དྲི་མ་མེད་པའི་ཁྱད་པར་དབྱེ་བའི་ཕྱིར་དང་། ཡང་དག་པའི་ལམ་ལ་ཞུགས་པའི་ཕྱིར་དང་། མཁས་པ་རྣམས་ཤེས་རབ་ཀྱི་ཆོས་ལ་དཔྱད་པར་བྱ་བའི་ཕྱིར། སྔགས་པ་དང་རབ་ཏུ་བྱུང་བའི་ཆོས་ནོར་བ་ལ་སྤྱོད་པ་ལ་འདི་བསྐུར་རོ། ། ལན་གསུམ་དུ་རྒྱ་གར་ལ་ཕྱིན་ནས་གཏན་ལ་ཕབ་པ་ཡིན་ནོ། །
ཞེས་པ་དེ་རྣམས་ཀྱིས་འགོས་ཁུག་པ་ལྷས་བཙས་ཀྱི་གསུང་རབ་ལས་འབྱུང་ཚུལ་བཤད་ཟིན་ཏེ། དྲི་བ་དང་པོའི་ལན་བསྟན་ཟིན་ཏོ། ། ཡང་དྲི་བ་གཉིས་པ་ཉིད་ཀྱིས་མཛད་པའི་ས་སྐྱ་པའི་གདུང་རབས་ཆེན་མོའི་ནང་ན། ས་པཎ་གྱི་སློབ་མ་འུ་ཡུག་པ་རིག་པའི་སེང་གེ་བསྙལ་ཞིག་འཇམ་པའི་རྡོ་རྗེའི་དངོས་སློབ་ཡིན་ཚུལ་གསུངས་འདུག་པ། དེའི་ལོ་རྒྱུས་སྙན་བརྒྱུད་དུ་བཞུགས་པ་ལགས་སམ། ཡི་གེ་རྙིང་པ་འགའ་ཞིག་ཏུ་འབྱུང་བ་ལགས། ཞེས་པའི་ལན་ནི། འདིའི་ལོ་རྒྱུས་བླ་མ་རྣམས་ཀྱི་གསུང་ལས་ཀྱང་ཐོས་མོད། ལྷག་པར་ཆོས་རྗེ་ས་པཎ་ལ་འུ་ཡུག་པས་དྲི་བ་མཛད་པའི་ལན་གསུངས་ཚུལ་རྣམས་བླ་མ་བསོད་ནམས་དཔལ་གྱིས་ཟིན་བྲིས་སུ་མཛད་པའི་དཔེ་རྙིང་ལས་འདི་ལྟར་འབྱུང་སྟེ། བླ་མ་དམ་པའི་ཞབས་ལ་སྤྱི་བོས་ཕྱག་འཚལ་ལོ། །
རྗེ་བཙུན་འཇམ་པའི་དབྱངས་ཀྱི་རྣམ་འཕྲུལ་ཆེན་པོ་ཆོས་རྗེ་ས་སྐྱ་པཎྜི་ཏ་གདན་ས་ཆེན་པོར་འཆད་ཉན་མཛད་ཅིང་བཞུགས་ཡོད་པའི་དུས་ཤིག་གི་ཚེ། གསང་ནེའུ་ཐོག་ནས་བསྙལ་ཞིག་འཇམ་པའི་རྡོ་རྗེའི་སློབ་མ་འུ་ཡུག་པ་ཆེན་པོ་རྩོད་པའི་ཕྱིར་བྱོན་ནས། བསྙེན་བཀུར་སྔོན་དུ་འགྲོ་པའི་ཤིས་པའི་ཚིག་གིས་དགེས་པར་མཛད་ནས། འདི་ལྟར་དྲི་བ་བྱས་སོ་ཞེས་བླ་མའི་ཞལ་སྔ་ནས་ཐོས་པ་ནི་འདི་ལྟར་སྟེ། འུ་ཡུག་པ་ཆེན་པོས་གསོལ་པ། ཆོས་རྗེ་བ། གྲུབ་མཐའ་གོང་འོག་གི་ཁྱད་པར་མདོར་བསྡུས་པ་ཅི་ལྟ་བུ་ལགས། ཆོས་རྗེ་པས་བཀའ་སྩལ་པ། གྲུབ་མཐའ་གོང་འོག་གི་ཁྱད་པར་མདོར་བསྡུས་པ་ནི་འདི་ལྟར་ཏེ། འཕགས་པ་ཀླུ་སྒྲུབ་ཀྱི་ཞལ་སྔ་ནས།
ཕྱིན་ཅི་ལོག་བཞིའི་ལྟ་བ་ཕུང་ཁྲོལ་བ། ། ཞེས་གསུངས་པ་ལྟར། གྲུབ་མཐའ་ལ་མ་ཞུགས་པའི་བྱིས་པ་རྣམས་ནི། འདུས་བྱས་མི་རྟག་པ་ལ་རྟག་པར་ལྟ་བ་དང་། འཁོར་བ་མི་གཙང་བ་ལ་གཙང་བར་ལྟ་བ་དང་། ཟག་བཅས་སྡུག་བསྔལ་བ་ལ་བདེ་བར་ལྟ་བ་དང་། ཆོས་བདག་མེད་པ་ལ་བདག་ཏུ་ལྟ་བའི་ཕྱིན་ཅི་ལོག་གི་ཆུ་བོ་བཞིས་གཡེངས་ནས་འཁོར་བའི་རྒྱ་མཚོར་འཁོར་བ་ལགས་མོད། གྲུབ་མཐའ་ལ་ཞུགས་པ་རྣམས་ནི། རྒྱུད་བླ་མའི་འགྲེལ་པར། མ་རིག་པའི་ལིང་ཐོག་གིས་ཁེབས་པའི་མུ་སྟེགས་རྣམས་ཀྱང་ལམ་འཚོལ་པར་བྱེད་པ་སྟེ།
ཞེས་གསུངས་པ་ལྟར་རྒྱུ་འཚོལ་བ་དང་། ལམ་འཚོལ་བ་དང་། འབྲས་བུ་འཚོལ་བ་དང་། དེ་དག་གི་འཐད་པ་འཚོལ་བ་སྟེ། སྤྱིར་འཚོལ་བ་བཞིའི་གྲུབ་མཐའ་ལ་གནས་པ་ཡིན། དེ་ལས་ཀྱང་ནང་པ་སངས་རྒྱས་པའི་གྲུབ་མཐའ་ལ་ཞུགས་པ་རྣམས་ནི། འདུལ་བ་ལུང་ལས། བཅོམ་ལྡན་འདས་ཀྱིས་ཆོས་གཅིག་གསུངས་པ་ནི་འདི་ལྟ་སྟེ། འདུས་བྱས་ཐམས་ཅད་ནི་མི་རྟག ཟག་བཅས་ཐམས་ཅད་ནི་སྡུག་བསྔལ།
ཆོས་ཐམས་ཅད་ནི་བདག་མེད། མྱ་ངན་ལས་འདས་པ་ནི་ཞི་བ། ཞེས་གསུངས་པ་ལྟར། འདུས་བྱས་ཐམས་ཅད་མི་རྟག་པར་ལྟ་བ་དང་། ཟག་པ་དང་བཅས་པ་ཐམས་ཅད་སྡུག་བསྔལ་བར་ལྟ་བ་དང་། ཆོས་ཐམས་ཅད་བདག་མེད་པར་ལྟ་བ་དང་། མྱ་ངན་ལས་འདས་པ་ཞི་བར་ལྟ་བ་སྟེ། ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་ལེན་པ་ལ་སྤྱིར་གནས་པ་ཡིན། དེ་ནས་ཀྱང་གོང་དུ། ཐེག་ཆེན་གྱི་གྲུབ་མཐའ་ལ་ཞུགས་པ་རྣམས་ནི།
ལང་དཀར་གཤེགས་པའི་མདོ་ལས། རང་བཞིན་གསུམ་དང་ཆོས་ལྔ་དང་། ། རྣམ་པར་ཤེས་པ་བརྒྱད་ཉིད་དང་། ། བདག་མེད་གཉིས་ཀྱི་དངོས་པོར་ནི། ། ཐེག་ཆེན་མཐའ་དག་འདུས་པ་ཡིན། ། ཞེས་གསུངས་པ་ལྟར། ཆོས་ཐམས་ཅད་ཀུན་བརྟགས། གཞན་དབང་ཡོངས་གྲུབ་གསུམ་དུ་འདུ་བ་དང་། ཆོས་དང་། མིང་དང་།
རྒྱུ་མཚན་དང་། རྣམ་པར་རྟོག་པ་དང་། དེ་བཞིན་ཉིད་དང་། ཡང་དག་པའི་ཡེ་ཤེས་ལྔ་རུ་འདུ་བ་དང་། ཆོས་ཅན་མཐར་ཐུག་རྣམ་ཤེས་ཚོགས་བརྒྱད་དུ་འདུ་བ་དང་། ཆོས་ཉིད་མཐར་ཐུག་གང་ཟག་དང་། ཆོས་ཀྱི་བདག་མེད་གཉིས་སུ་འདུ་བ་སྟེ། ཐེག་ཆེན་མཐའ་དག་བསྡུས་པའི་ཆོས་བཞི་ཁས་ལེན་པ་ལ་སྤྱིར་གནས་པ་ཡིན། དེ་ལས་ཀྱང་གོང་དུ་དབུ་མའི་གྲུབ་མཐའ་ལ་ཞུགས་པ་རྣམས་ནི། འཕགས་པ་ཀླུ་སྒྲུབ་ཀྱི་ཞལ་ནས།
རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་མ་ཡིན་པ། ། དེ་བཞིན་སྟོང་ཉིད་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། ཞེས་གསུངས་པ་ལྟར། ཆོས་ཐམས་ཅད་རང་བཞིན་སྟོང་པ་ཉིད་དུ་རོ་གཅིག་པ། རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང་། ། དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། །
རྟག་ཏུ་སངས་རྒྱས་སྙིང་པོ་ཅན། ། ཞེས་པ་ལྟར། སེམས་ཅན་ཐམས་ཅད་སངས་རྒྱས་ཀྱི་རིགས་ཅན་དང་དམ་ཆོས་པདྨ་དཀར་པོ་ལས། ཐེག་པ་གཅིག་སྟེ་གཉིས་པ་ཡོད་མ་ཡིན། ། གསུམ་པ་ནམ་ཡང་ཡོད་མིན་འཇིག་རྟེན་ན། ། སྐྱེས་བུ་མཆོག་རྣམས་ཐབས་ཀྱི་ཐེག་པ་གང་། ། སྣ་ཚོགས་ཉེ་བར་སྟོན་པ་མཛད་མ་གཏོགས། ། ཞེས་གསུངས་པ་ལྟར། ལམ་མཐར་ཐུག་ཐེག་པ་གཅིག་ཏུ་ངེས་པ་དང་། ཕར་ཕྱིན་ལས།
སྐྱེ་བོ་ཐམས་ཅད་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཀྱི་མཐར་ཐུག་པ་འགྲོ་བ་ཅན་ཡིན་པས། ཞེས་གསུངས་པ་ལྟར། སེམས་ཅན་ཐམས་ཅད་སངས་རྒྱ་རུང་བ་སྟེ། དམ་བཅའ་ཆེན་པོ་བཞི་ཁས་ལེན་པ་ལ་སྤྱིར་གནས་པ་ཡིན། དེ་ལས་ཀྱང་གོང་དུ་གསང་སྔགས་ཀྱི་གྲུབ་མཐའ་ལ་ཞུགས་པ་རྣམས་ནི། ཀྲྀ་ཡ་རྒྱས་པ་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། །
ཞེས་གསུངས་པ་ལྟར། མདོ་རྒྱུད་གཉིས་གཞི་མཐར་ཐུག་བདེན་གཉིས་ཟུང་འཇུག ལམ་མཐར་ཐུག་ཐབས་ཤེས་ཟུང་འཇུག འབྲས་བུ་མཐར་ཐུག་སྐུ་གཉིས་ཟུང་འཇུག་ཏུ་དོན་གཅིག་ཀྱང་། དེ་རྟོགས་པའི་ཐབས་ལ་རྨོངས་མ་རྨོངས་ཀྱི་ཁྱད་པར་དང་། ཐབས་མང་ཉུང་གི་ཁྱད་པར་དང་། མངོན་ཤེས་མྱུར་མི་མྱུར་གྱི་དབང་གིས་དབང་པོ་རྣོ་རྟུལ་གྱི་ཁྱད་པར་ཏེ་ཁྱད་པར་འཕགས་ཆོས་བཞི་ཁས་ལེན་པ་ལ་སྤྱིར་གནས་པ་ལགས་མོད། འདི་དག་གི་དོན་རྒྱས་པར་མཁྱེན་པར་བཞེད་ན། ཁོ་བོས་བྱས་པའི་གྲུབ་མཐའ་ཤན་འབྱེད་ཅེས་པའི་གཞུང་ལུགས་དེ་ལ་གཟིགས་མཛོད་དང་དེས་ཐུགས་ཚིམ་པར་འགྱུར། ཞེས་གསུངས་མ་ཐག་ཏུ་འུ་ཡུག་པ་ཆེན་པོ་ཐུགས་ཚིམ་ནས་རྩོད་པའི་གོ་ཆ་དོར་ཏེ།
གུས་པས་ཕྱག་མཛད་ནས། དེ་ཉིད་ཀྱི་དྲུང་དུ་ཡུན་རིང་དུ་གནས་ནས་དོན་འདི་དག་ལ་མཁས་པར་བྱའོ་སྙམ་པའི་ངང་ནས་འདི་སྐད་ཅེས་གསུངས་ཏེ། ཤེས་བྱ་ཀུན་ལ་མཁྱེན་རབ་གསལ། ། ལྔ་རིག་དབང་པོ་བདག་དགའི་དཔལ། ། ཆོས་ཀྱི་རྒྱལ་མཚན་འགྲོ་བའི་མགོན། ། ཁྱོད་ཞབས་རྟག་ཏུ་བསྟེན་པར་བགྱི། ། ཞེས་གསུངས་པར་གྲགས་སོ་ཞེས་རྗེ་བླ་མ་གསུངས། སྐྱེ་བ་སྐྱེ་བ་མེད་པའི་ཚུལ་རྟོགས་ཀྱང་། ། ད་དུང་སྐྱེ་བའི་གཟེབ་ནས་བདག་མ་གྲོལ། ། སྐྱེས་ནས་སྐྱེ་བར་ལས་ཀྱིས་སྐྱེ་འགྱུར་བའི། །
སྐྱེ་ངན་བདག་ནི་སྐྱེ་ལས་གྲོལ་གྱུར་ཅིག ། མཁྱེན་རབ་དབང་ཕྱུག་ཆོས་རྗེ་ས་སྐྱ་པཎྜི་ཏ་ལ། འུ་ཡུག་པ་ཆེན་པོ་འཇལ་བའི་ལོ་རྒྱུས་མདོར་བསྡུས་པ་འདི་ནི། རྗེ་བླ་མའི་གསུང་བགྲོས་ལ་བརྟེན་ནས་མདོ་རྒྱུད་འཛིན་པའི་བཙུན་པ་བསོད་ནམས་དཔལ་ལྡན་གྱིས་རང་གི་དྲན་པ་གསོ་བའི་ཕྱིར་དུ་བྲིས་པའོ། ། ཞེས་འབྱུང་བ་ཡིན་ནོ། ། འདི་ལྟ་བུ་ནི་བདག་ཉིད་ཆེན་པོ་ས་སྐྱ་པཎྜི་ཏའི་ངོ་མཚར་རྨད་དུ་བྱུང་བའི་རྣམ་པར་ཐར་པ་སྟེ། མཁས་པས་མཁས་པར་རེ་བའི་སློབ་མའི་མཆོག ། གཞན་ལ་གཞན་ཕན་འཇོམས་ཕྱིར་མངགས་པའི་ཚེ། ། རང་བློས་རང་གི་སློབ་དཔོན་རིགས་སྤངས་ནས། ། ཆོས་རྗེ་ཆོས་ཀྱི་རྒྱལ་པོ་རྟག་ཏུ་བསྟེན། །
འདི་འདྲ་སྔོན་གྱི་ངོ་མཚར་གཏམ། ། ཡིན་གྱི་དེང་སང་འདི་ན་ཡང་། ། ངན་པའི་སློབ་དཔོན་བློ་ལྡན་གྱི། ། སློབ་མས་ཕྱི་ནས་སྤངས་ཞེས་ཐོས། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། དེ་རྣམས་ཀྱིས་དྲི་བ་གཉིས་པའི་ལན་བསྟན་ཟིན་ཏོ། ། དྲི་བ་གསུམ་པ། པཎྜི་ཏ་ཞེས་པའི་མིང་ཐོབ་པ་ལ། ཀཱ་ལཱ་པ་དང་། ཙནྟྲ་པ་སོགས་སྒྲ་རིག་ལ་མཁས་པ་ཞིག་དགོས་ཀྱི།
གཞན་ལ་པཎྜི་ཏ་ཞེས་པའི་མིང་བཏགས་མི་རུང་ཟེར་བའི་རིགས་འགའ་ཞིག་འདུག་པ་ཇི་ལྟར་ལགས། ཞེས་པའི་ལན་ནི། དེ་ལྟ་བུ་ནི་མཁས་པར་རློམ་པ་སུ་ཞིག་ཟེར་ཡང་མ་བརྟགས་པ་ཆེན་པོ་སྟེ། དེའི་རྒྱུ་མཚན་རྒྱ་སྐད་དུ་པཎྜི་ཏ་ཞེས་པ། བོད་སྐད་དུ་མཁས་པ་སྟེ། དེ་ལྟ་བུའི་མིང་མང་པོ་ལ་བཏགས་སུ་རུང་བ། བདག་ཉིད་ཆེན་པོ་ས་སྐྱ་པཎྜི་ཏས་བསྟན་བཅོས་མཁས་པ་འཇུག་པའི་སྒོ་སོགས་སུ་གསལ་བར་གསུངས་ཏེ། ཇི་སྐད་དུ། མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པ་ཡིན་པར་འདོད། །
བྱེ་བྲག་སྦྱངས་པའི་དོན་ཤེས་པ། ། དེའང་དེ་ལ་མཁས་པ་ཡིན། ། ཞེས་པའི་འགྲེལ་པར། མཁས་པ་ཞེས་བྱ་བ་གང་ཞེ་ན། ཤེས་བྱ་ཐམས་ཅད་ཕྱིན་ཅི་མ་ལོག་པར་ཤེས་པ་ཡིན་ལ། གཞན་ཡང་བྱེ་བྲག་གང་བསླབས་པ་ཤེས་པ་དེ་ལའང་དེ་ཉིད་ལ་མཁས་པ་ཞེས་བྱ་བའི་མིང་ཐོབ་བོ། ། ཞེས་གསུངས་པས། བཟོ་རིག་གི་མཧཱ་པཎྜི་ཏའམ། བཟོ་རིག་གི་མཁས་པ་ཆེན་པོ། གསོ་བ་རིག་པའི་མཧཱ་པཎྜི་ཏའམ།
གསོ་རིག་གི་མཁས་པ་ཆེན་པོ། དེ་བཞིན་དུ་སྒྲ་རིག་པ། ཚད་མ་རིག་པ། ནང་དོན་རིག་པ་སོགས་རིག་གནས་ཆེ་ཆུང་། ཡོན་ཏན་གྱི་ཆ་གང་ལ་བྱང་ཆུབ་པར་ཤེས་ཀྱང་། དེ་དང་དེའི་མཁས་པའམ། དེ་དང་དེའི་པཎྜི་ཏ་ཞེས་མིང་བཏགས་སུ་རུང་བ་ཡིན་གྱིས། སྒྲ་རིག་མ་ཤེས་པ་ཙམ་ལ་པཎྜི་ཏའི་མིང་མི་ཐོབ་པ་ག་ལ་སྲིད། དེས་ན་སྐད་གཉིས་སྨྲ་བའི་ལོ་ཙཱ་བ་ཞེས་པའི་མིང་ཐོགས་པ་ལ། སྒྲའི་རིག་གནས་ལ་སྦྱངས་པ་མཐར་ཕྱིན་པ་ཞིག་དགོས་པར་གོ་ལགས།
ཟབ་ཡངས་བློ་གྲོས་དང་ལྡན་ཡང་། ། གསུང་རབ་དོན་ལ་འོལ་སྤྱོད་ཀྱིས། ། སྨྲ་ན་རྣམ་དཔྱོད་དང་ལྡན་པའི། ། མཁས་པ་གཞན་དག་ཁྲེལ་མིན་ནམ། ། ཞེས་པའང་སྐབས་སུ་བབས་པའི་ཚིག་བཅད་དོ། ། དེ་རྣམས་ཀྱིས་དྲི་བ་གསུམ་པའི་ལན་བསྟན་ཟིན་ཏེ། དྲིས་ལན་མ་ལུས་པ་ཚང་བར་བཤད་ཟིན་ཏོ། ། དེ་ལྟར་མང་ཐོས་དཔྱོད་ལྡན་གཟུར་གནས་ཀྱིས། ། ཚུལ་བཞིན་དྲིས་པའི་དྲིས་ལན་ཉུང་ངུ་འདི། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། །
ངག་དབང་ཀུན་དགའ་བསོད་ནམས་ཞེས་བྱས་སྦྱར། ། དིང་སང་ཡིད་སྲུབ་ཀྱིས་བསླད་མཁས་རློམས་འགས། ། གཞན་གྱི་དཔལ་འཕྲོག་ཚིག་ངན་རླུང་དམར་གྱིས། ། སྐྱོན་བྲལ་ཟླ་བ་དྲི་མེད་ཆུ་གཙང་ལ། ། སྣང་བའི་སྐབས་བྲལ་ཚུལ་དེ་བསམ་བཞིན་སྐྱོ། ། དེ་ཕྱིར་ལོག་སྤྱོད་ངན་པའི་རྗེས་འབྲངས་རྣམས། ། བ་ཚྭའི་ཆུ་འདྲེས་ཡན་ལག་བརྒྱད་ལྡན་ཆབ། ། ལོགས་སུ་ཕྱུང་བ་མཁས་པའི་རྣམ་ཐར་ཏེ། ། དེ་ཕྱིར་འདི་ལའང་བློ་ལྡན་སུ་ཞིག་འཁུ། ། ཨེ་མ་བདག་ནི་འདི་ཕྱིའི་དོན་ཐམས་ཅད། །
ཡིད་བཞིན་འགྲུབ་པ་བསླུ་མེད་བླ་མ་ལས། ། གཞན་དུ་རེ་བ་མེད་པའི་མོས་གུས་འདིས། ། བསམ་པ་ཐམས་ཅད་འབད་མེད་ལྷུན་གྲུབ་ཤོག ། ཅེས་བླ་མ་ཇོ་གདན་པ་མང་ཐོས་བཤེས་གཉེན་པས་ཚུལ་བཞིན་དྲིས་པའི་ལན་ཡིད་ཀྱི་མུན་སེལ་ཞེས་བྱ་བ་འདི་ཡང་ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོའི་གསུང་ལས་སྐྱེས་པའི་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་ཤབ་སྟོད་པ་ཚེ་དབང་དཔལ་བཟང་གིས་བགྱིས་པ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག། །། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 12 ཨ་མྱེས་ཞབས། ཇོ་གདན་བླ་མ་མང་ཐོས་བཤེས་གཉེན་པའི་དྲིས་ལན་ཡིད་ཀྱི་མུན་སེལ། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
