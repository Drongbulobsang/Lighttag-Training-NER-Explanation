གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༥
འཕགས་པ་རིན་པོ་ཆེས་ལྡན་མ་དབང་ཕྱུག་འབུམ་གྱི་བླ་མའི་རྣལ་འབྱོར་སྐབས་ཀྱི་ཚིགས་སུ་བཅད་པའི་དོན་འགྲེལ།
༄༅། །ཆོས་ཀྱི་རྒྱལ་པོ་འཕགས་པ་རིན་པོ་ཆེས་ལྡན་མ་དབང་ཕྱུག་འབུམ་གྱི་བླ་མའི་རྣལ་འབྱོར་སྐབས་ཀྱི་ཚིགས་སུ་བཅད་པའི་དོན་འགྲེལ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། འདིར་སྨྲས་པ། ཆོས་ཀྱི་རྒྱལ་པོ་འཕགས་པ་རིན་པོ་ཆེས། ལྡན་མ་དབང་ཕྱུག་འབུམ་གྱི་ཞུས་ལན་དུ། རང་སེམས་གདོད་ནས་རྣམ་དག་པ། ། བླ་མའི་ཐུགས་དང་གཉིས་མེད་པར། ། ཤེས་ནས་རྟག་ཏུ་མཉམ་འཇོག་པ། ། ཟབ་མོ་སྒྲུབ་པའི་རིམ་པ་ཡིན། ། ཞེས་དང་།
ཡང་དེ་ཉིད་ལས། དུས་རྣམས་ཀུན་ཏུ་བླ་མ་དང་། ། འབྲལ་མེད་ལམ་གྱི་སྙིང་པོ་ཡིན། ། ཉམས་སུ་བླང་པའི་རིམ་པ་འདིས། ། རྣལ་འབྱོར་དུས་ཀུན་འདའ་བར་བྱེ། ། ཞེས་གསུངས་པའི་ཚིགས་སུ་བཅད་པ་དང་པོའི་དོན་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ལ་དགེ་མི་དགེ་ལུང་མ་བསྟན་གསུམ་གྱི་བག་ཆགས་བཟང་ངན་འབྲིང་གསུམ་ལས་བྱུང་བའི་སེམས་ཀྱི་འཁྲུལ་སྣང་ཁོ་ན་ལས་གཞན་པའི་དོན་ལ་གྲུབ་པའི་དངོས་པོ་རྡུལ་ཙམ་ཡང་མེད་པར་ལུང་རིགས་མན་ངག་གི་སྒོ་ནས་བསྒྲུབ་པས་འགྲུབ་པར་ནུས་ལ། སེམས་སྣང་དེ་དག་ཀྱང་རྒྱུ་རྐྱེན་གྱི་རྟེན་འབྲེལ་སྣ་ཚོགས་འཚོགས་དུས་སྣང་བ་ཙམ་ཡིན་གྱི། རང་གི་ངོ་བོ་གཤིས་ལུགས་བརྗོད་བྲལ་ལས་མ་འདས་ཏེ། དེ་ཉིད་དཔེས་མཚོན་ན།
ལོངས་སྤྱོད་ཀྱི་རླབས་དང་དབང་པོའི་བདེ་བ་མྱོང་བཞིན་དུ་བརྗོད་པའི་ཡུལ་ལས་འདས་པ་དེ་ཡིན་ལ། དེ་ལྟ་བུའི་གནས་ལུགས་དེ་འཁོར་འདས་ཐམས་ཅད་ལ་སྤྱི་ཁྱབ་ཏུ་གནས་པས་ན། བླ་མ་སངས་རྒྱས་རིན་པོ་ཆེའི་ཐུགས་ཀྱི་ཡང་དག་པའི་གནས་ལུགས་དང་། རང་གི་སེམས་ཀྱི་ཡང་དག་པའི་གནས་ལུགས་གཉིས་ཆུ་ལ་ཆུ་བླུགས་པའམ། མར་ལ་མར་བླུགས་པ་ལྟར་གདོད་མ་ནས་དབྱེར་མི་ཕྱེད། རྒྱུད་གཅིག ངང་གཅིག རོ་གཅིག སོ་སོ་མ་ཡིན། ཐ་མི་དད་པ་དེ་ཉིད་ཆོས་ཀུན་གྱི་ཡང་དག་པའི་གཤིས་ལུགས་སུ་མདོ་རྒྱུད་ཀུན་ནས་མགྲིན་གཅིག་པར་གསུངས་པས།
དེའི་དོན་ལ་ངེས་པ་རྙེད་པར་བྱས་ནས། ངེས་དོན་གནས་ལུགས་ཀྱི་བླ་མ་རྡོ་རྗེ་སློབ་དཔོན་དང་སྐད་ཅིག་ཀྱང་མི་འབྲལ་བར་རང་ངོ་ཤེས་པའི་ཚུལ་ལ་དྲན་འདུན་ཡང་ཡང་བྱེད་དེ། དེའི་ངང་ལ་རྩེ་གཅིག་ཏུ་མཉམ་པར་བཞག་ཅིང་། སྐྱོན་མེད་ཀྱི་ཏིང་ངེ་འཛིན་སྐྱེས་པ་དེའི་རྒྱུན་གཡེལ་མེད་དུ་མཉམ་པར་འཇོག་པ་ནི། ཉེ་ལམ་ཀུན་གྱི་ཡང་སྙིང་ལམ་ཟབ་མོ་བླ་མའི་རྣལ་འབྱོར་ལ་སྒྲུབ་པ་རྩེ་གཅིག་ཏུ་བྱེད་པའི་མན་ངག་གི་རིམ་པའི་ཟབ་གནད་ཀྱི་ཡང་རྩེ་ཡིན་ཞེས་པའི་དོན་ནོ། ། ཚིགས་སུ་བཅད་པ་གཉིས་པའི་དོན་ནི། དེ་ལྟར་བཤད་མ་ཐག་པའི་གནས་ལུགས་ཟབ་མོའི་དོན་ལ་ཐོས་བསམ་གྱིས་སྦྱངས་པ་མཐར་ཕྱིན་པར་བྱས་ཏེ་བསྒོམ་པས་ཉམས་སུ་བླངས་ནས་དེའི་རྒྱུན་ལ་མཉམ་རྗེས་སོགས་ཡུལ་དུས་གནས་སྐབས་ཐམས་ཅད་དུ་རང་ངོ་ཤེས་པའི་ཚུལ་གྱིས་དྲན་འདུན་དྲག་པོས་བསྐྱང་བར་བྱ་སྟེ། ཟབ་མོའི་གནད་འདི་ནི་ངེས་དོན་གྱི་བླ་མ་རྡོ་རྗེ་སློབ་དཔོན་དང་གདོད་མ་ནས་འབྲལ་མེད་དུ་ཤེས་པའི་གསང་སྔགས་རྡོ་རྗེ་ཐེག་པའི་ལམ་ཐམས་ཅད་ཀྱི་ཡང་སྙིང་གི་བཅུད་བསྡུས་པ་དེ་ཡིན་པས། ཉམས་སུ་བླངས་པའི་རིམ་པ་རྨད་དུ་བྱུང་བ་འདིས་རྣལ་འབྱོར་གྱི་མཉམ་རྗེས་སོགས་དུས་ཀུན་ཏུ་འདའ་བར་བྱ་བ་འདི་ནི། ཟབ་པ་ལས་ཀྱང་ཆེས་ཟབ་པའི་མན་ངག་ཀུན་གྱི་བཅུད་བསྡུས་པ་ལྟ་བུ་དེ་ཡིན་པས།
སྐལ་བ་དང་ལྡན་པ་དག་གི་ཉམས་སུ་བླང་བར་བྱ་བའི་ཆོས་ཡིན་ནོ། ། ཞེས་པ་འདི་ནི་ཤྲཱི་ས་སྐྱ་པ་ཤཱཀྱའི་དགེ་སློང་རིག་སྔགས་འཆང་བ་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རང་ལོ་ཉེར་གསུམ་ལོན་པའི་ཚེ། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་འབུམ་རྣམས་ལྟ་རྟོག་བགྱིས་པའི་སྐབས་ཤིག་ཚིགས་སུ་བཅད་པ་འདི་གཉིས་རང་གི་ཉམས་ལེན་གྱི་གནད་ལ་ཤིན་ཏུ་ཕན་པར་བྱུང་བ་ནས། ཚིགས་སུ་བཅད་པ་གཉིས་ཀྱི་དོན་འགྲེལ་ཉུང་ངུ་འདི་ཡང་སྦྱར་བ་ཡིན་ནོ། ། ཟབ་མོའི་གནད་འདི་ལུང་རིགས་མན་ངག་དུ་མའི་སྒོ་ནས་གཏན་ལ་ཕབ་པར་བདག་འདོད་ཀྱང་། འདིར་ནི་ཡི་གེ་ཚེགས་སྐྱུང་བའི་ཕྱིར་འདི་ཙམ་དུ་བསྡུས་ལ། ཞིབ་ཏུ་ཤེས་པར་འདོད་པའི་དོན་གཉེར་ཅན་ཡོད་ན་རིམ་གྱིས་སྤྲོ་བས་ཆོག་གི དེ་ལྟར་དུ་གོ་བར་གྱིས་ཤིག། །། སརྦ་མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། འཕགས་པ་རིན་པོ་ཆེའི་ལྡན་མ་དབང་ཕྱུག་འབུམ་གྱི་བླ་མའི་རྣལ་འབྱོར་གྱི་ཚིགས་བཅད་ཀྱི་དོན་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
