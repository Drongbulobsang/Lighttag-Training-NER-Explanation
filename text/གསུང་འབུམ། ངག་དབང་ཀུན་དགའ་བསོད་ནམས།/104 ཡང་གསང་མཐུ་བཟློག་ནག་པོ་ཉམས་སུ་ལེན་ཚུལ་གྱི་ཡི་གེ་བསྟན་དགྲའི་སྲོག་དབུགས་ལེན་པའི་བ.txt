གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༤
ཡང་གསང་མཐུ་བཟློག་ནག་པོ་ཉམས་སུ་ལེན་ཚུལ་གྱི་ཡི་གེ་བསྟན་དགྲའི་སྲོག་དབུགས་ལེན་པའི་བཤན་པ་ནག་པོ།
༄༅། །དཔལ་རྡོ་རྗེ་འཇིགས་བྱེད་ཀྱི་མན་ངག་ཡང་གསང་མཐུ་བཟློག་ནག་པོ་ཉམས་སུ་ལེན་ཚུལ་གྱི་ཡི་གེ་བསྟན་དགྲའི་སྲོག་དབུགས་ལེན་པའི་བཤན་པ་ནག་པོ་ཞེས་བྱ་བ་བཞུགས་སོ།། ༄༅། །ན་མོ་གུ་རུ་བུདྡྷ་དྷྭ་ཛ་ཡེ། འདིར་དཔལ་རྡོ་རྗེ་འཇིགས་བྱེད་ཀྱི་མན་ངག་ཟབ་མོ་ཡང་གསང་མཐུ་བཟློག་ནག་པོ་ཉམས་སུ་ལེན་པར་འདོད་པས། མཁའ་འགྲོ་འདུ་བའི་དུས་ཡར་ངོ་དང་མར་ངོའི་བཅུ་བཞི་གཉིས་པོ་གང་ཡང་རུང་བ་ལ། ལྕགས་སྣོད་དུ་གཏོར་མ་ཟུར་གསུམ་པ། ཟུར་རྣམས་དང་ལོགས་ལ་ཆང་བུ་ཞིབ་པ་བདུན་དང་། དེའི་མཐའ་མཐེབ་ཀྱུ་བདུན་གྱིས་བསྐོར་ཏེ་བརྒྱན་པ་ཁྲག་གམ་ཀོ་མ་སོགས་བྱུགས་པའམ། མ་བྱུགས་ཀྱང་རུང་སྟེ། གཏོར་མ་དང་ཆང་བུ་རྣམས་མར་དང་ཤའི་རྒྱན་གྱིས་བརྒྱན་པ་ལག་ལེན་ལྟར་བཤམ་པ་ནང་མཆོད་ཆུ་ཆང་གང་རུང་གིས་སྦྱངས་ལ་བཞག དེ་ནས་རང་ཉིད་གཏོར་མ་དེ་ལ་ཁ་ཕྱོགས་པས་འདུག་ལ།
སྐྱབས་འགྲོ་སེམས་བསྐྱེད་དུ། སངས་རྒྱས་ཆོས་ཚོགས་མ་ལན་གསུམ་བྱས་ལ། དེ་ནས། རང་གི་མདུན་དུ་མ་ཧེའི་གདན་སྟེང་དུ། ། རྡོ་རྗེ་འཇིགས་བྱེད་དབུ་གསུམ་ཕྱག་དྲུག་པ། ། རྩ་ཞལ་མ་ཧེ་ཁྲོས་པ་ཕེཾ་སྒྲ་སྒྲོག ། གཡས་དཀར་གཡོན་དམར་མཆེ་གཙིགས་སྤྱན་གསུམ་ལྡན། ། དང་པོའི་ཕྱག་གཉིས་གྲི་ཐོད་ཐུགས་ཁར་འཛིན། ། གཡས་ཀྱི་གཉིས་པས་ཌ་མ་རུ་ཡི་སྒྲས། ། ཁྲོ་བོའི་ཚོགས་ཀྱི་དམག་དཔུང་སྡུད་པར་བྱེད། །
གཡོན་གྱི་གཉིས་པས་བདུད་རྩིས་རང་བཞིན་གྱི། ། ཁ་ཊྭྃ་འཛིན་ཞིང་ཐ་མའི་ཕྱག་གཉིས་ཀྱིས། ། གླང་ལྤགས་བརྒྱངས་ཤིང་དྲག་པོའི་རྒྱན་གྱིས་བརྒྱན། ། དེ་ཡི་གཡས་སུ་ལས་ཀྱི་གཤིན་རྗེའི་ཚོགས། ། མ་ཧེ་གྱད་གླང་རྔ་མོ་ཁྱི་ལུག་དང་། ། ལྕེ་སྤྱང་བོང་བུའི་གདོང་ཅན་རྣམས་གནས་ཤིང་། ། གཡོན་གྱི་ཕྱོགས་སུ་གཤིན་རྗེ་བྱ་རྒོད་དང་། ། འུག་པ་བྱ་རོག་ནེ་ཙོ་ཁྲ་དང་ཁྱུང་། ། སྲིན་བྱ་བཞད་ཀྱི་གདོང་རྣམས་འཇིགས་པའི་གཟུགས། ། ཀུན་ཀྱང་ཕྱག་གཡས་ཐོད་དབྱུག་ལ་སོགས་པ། །
མཚོན་ཆ་སྣ་ཚོགས་འཛིན་ཞིང་གཡོན་པ་རྣམས། ། ཐོད་ཁྲག་ཞགས་པས་བྲེལ་ཞིང་རེ་རེའང་། ། རང་དང་འདྲ་བའི་སྤྲུལ་པ་འབུམ་གྱིས་བསྐོར། ། དེ་ཡི་ཕྱི་རོལ་བསྟན་བསྲུང་ཚོགས་རྣམས་དང་། ། མཐུ་རྩལ་ལྡན་པའི་ལྷ་ཀླུ་གཟའ་ཕྱོགས་སྐྱོང་། ། ཞིང་སྐྱོང་སྡེ་བརྒྱད་འཇིག་རྟེན་དྲེགས་པའི་ཚོགས། ། སྲིད་པ་གསུམ་གྱི་འབྱུང་པོ་ཀུན་གྱིས་བསྐོར། ། སྤྲིན་ཕུང་འཐིབ་དང་བུ་ཡུག་འཚུབ་པ་ལྟར། ། སྐད་ཅིག་ཉིད་ལ་མངོན་སུམ་གསལ་བར་གྱུར། ། ཅེས་བརྗོད་ཅིང་བསམ།
དེ་ནས་སྤྱན་དྲང་བ་ནི། འདིར་བྱོན་འདིར་བྱོན་འཇམ་པའི་དབྱངས། ། ཁྲོ་བོ་གཤིན་རྗེ་གཤེད་པོའི་ཚོགས། ། འཇམ་དཔལ་ཁྲོ་བོ་མི་ཟད་པ། ། མཐུ་རྩལ་དྲག་པོ་གཤེགས་སུ་གསོལ། ། དགྲ་བགེགས་རྡུལ་དུ་བརླག་པར་མཛོད། ། ཅེས་པས་སྤྱན་དྲངས་ལ། དེ་ནས། ཁྲག་གི་ཨརྒྷཾ་དབང་ལྔའི་མེ་ཏོག་དང་། ། ཚིལ་ཆེན་བདུག་སྤོས་ཞུན་ཆེན་སྒྲོན་མེ་དང་། །
མཁྲིས་པའི་དྲི་ཆབ་ཤ་རུས་ཞལ་ཟས་དང་། ། རྐང་གླིང་རོལ་མོ་ནམ་མཁའ་གང་བས་མཆོད། ། དུར་ཁྲོད་རྒྱན་གྱིས་རབ་བརྒྱན་པའི། ། ཞེ་སྡང་གཤིན་རྗེ་གཤེད་པོ་ནི། ། དངོས་མེད་ནམ་མཁའ་ལྟ་བུ་ལ། ། ཡེ་ཤེས་ཁྲོ་རྒྱལ་རབ་བརྗིད་པ། ། དུད་ཁ་མུན་ཆེན་ཁྱོད་ལ་བསྟོད། ། ཅེས་མཆོད་ཅིང་བསྟོད། དེ་ནས་འདི་ལྟར་བརྗོད་ཅིང་བསྒོམ་པར་བྱ་སྟེ། རང་ཉིད་འཇིགས་བྱེད་ཞལ་གཅིག་ཕྱག་གཉིས་པ། །
རིན་ཆེན་ལས་གྲུབ་རལ་པའི་གུར་ཁང་ནང་། ། རང་གི་བསྲུང་བྱ་ཐམས་ཅད་གསལ་བར་གྱུར། ། རལ་པའི་གུར་ལས་གནམ་ལྕགས་འཁོར་ལོ་དང་། ། མཚོན་ཆ་མེ་དཔུང་གྲངས་མེད་རབ་འཕྲོས་པས། ། ཕ་རོལ་བསྲུང་བ་རྦད་འདྲེ་མ་ལུས་པ། ། བསམ་ངན་སྦྱོར་རྩུབ་རྦོད་སྟོང་བྱེད་པ་པོ། ། རང་ལ་བཟློག་ནས་འཇོམས་ཤིང་བརླགས་པར་གྱུར། ། ཅེས་བརྗོད་ཅིང་བསམ་ལ། རང་ཉིད་རྡོ་རྗེ་འཇིགས་བྱེད་དུ་གསལ་བའི་ཕྱག་གཡས་ལྕགས་ཀྱུ་དང་། གཡོན་པའི་མཛུབ་མོ་དངུལ་གྱི་མ་སྟན་དང་།
མཐེ་བོང་གསེར་གྱི་སྟ་གྲིར་བསམ། གཡས་པའི་ལྕགས་ཀྱུས་གནོད་བྱེད་བཀུག་ལ། གཡོན་གྱི་མཐེ་བོང་གསེར་གྱི་སྟ་གྲིས་གཏུབ་པར་བསམ་ལ། ཨེ་ས་བྷྱོཿབཟློག་རྦད། ཅི་ནུས་བཟླས། ཡང་ན་རང་ཉིད་ཐུབ་པ་སྐུ་མདོག་ནག ། ས་གནོན་མཉམ་གཞག་མཛད་པར་གསལ་བར་གྱུར། ། ཅེས་བརྗོད་ཅིང་བསམ་ལ། ཨོཾ་མུ་ནེ་མུ་ནེ་མ་ཧཱ་མུ་ནེ་ཤཱཀྱ་མུ་ནེ་ཡེ་སྭཱཧཱ། གསུམ་མམ་བདུན་བཟླས་ལ།
དེ་ནས་གོང་དུ་བཤམས་པའི་གཏོར་མ་དང་། རང་ཉིད་རྡོ་རྗེ་འཇིགས་བྱེད་ཀྱིས་བསྒྲལ་བའི་གནོད་བྱེད་ཀྱི་ཤ་ཁྲག་རྣམས་དབྱེར་མེད་དུ་བསམ་ལ། འབྲུ་གསུམ་གྱིས་བྱིན་བརླབས་ནས་ལག་པ་གཡས་མཆོག་སྦྱིན་གྱི་ཕྱག་རྒྱ་དང་། གཡོན་པས་ཕྲེང་བའི་གྲངས་བཟུང་ལ། ན་མཿས་མནྟ་བུདྡྷ་ནན། ཨ་ཝ་ལོ་ཀི་ཏེ་སམྦྷ་ར་སམྦྷ་ར་ཧཱུྃ་ཕཊ྄། གནོད་བྱེད་དགྲ་བགེགས་ཐམས་ཅད་མ་ར་ཡ་ཕཊ྄། ཞེས་དྲུག་ཅུ་རྩ་བཞིའམ། ཉི་ཤུ་རྩ་གཅིག་གང་རུང་བཟླས་ལ། དེའི་བར་གྱི་དམིགས་པ་ནི།
རྡོ་རྗེ་འཇིགས་བྱེད་འཁོར་དང་བཅས་པས་དགྲ་བགེགས་ཀྱི་ཤ་ཁྲག་ལ་ཧབ་ཐོབ་ཏུ་གསོལ་བར་བསམ་མོ། ། དེ་ནས་བདེན་བརྡར་བརྗོད་པ་ནི། སངས་རྒྱས་ཀྱི་བཀའ་བདེན་པ་དང་། ཆོས་ཀྱི༞ དགེ་འདུན་གྱི༞ ཡི་དམ་དཀྱིལ་འཁོར་ལྷ་ཚོགས་རྣམས་ཀྱི༞ བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལྷ་ཚོགས་རྣམས་ཀྱི༞ བདེན་པ་ཆེན་པོའི་བྱིན་གྱིས་བརླབས་པ་ལ་བརྟེན་ནས་རྣལ་འབྱོར་བ་བདག་ཅག་དཔོན་སློབ་འཁོར་དང་བཅས་པ་ལ་རྦོད་སྟོང་རྦད་འདྲེ་ལ་སོགས་པ་ཐམས་ཅད་ཕྱིར་བཟློག་པར་གྱུར་ཅིག ཅེས་དམོད་མོ་དྲག་ཏུ་བརྗོད་ཅིང་ཐལ་མོ་བརྡབ། དེ་ནས་ངག་ཏུ། སླར་ཡང་རང་ཉིད་འཇིགས་བྱེད་གསལ། ། གཤིན་རྗེ་གཤེད་པོའི་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་སོགས་ནས།
བྱ་བྱེད་ངན་པ་མེད་པར་མཛོད། ། ཅེས་པའི་བར་བརྗོད་ལ། དེ་ནས་ཡིད་ཀྱིས་ཟོར་ལམ་ཕྱེ་ལ་གོང་གི་གཏོར་མ་དེ་ཉིད་དུག་མཚོན་དུ་བསམ་ལ། རྦོད་སྟོང་ཡོ་བའི་ཕྱོགས་སུ་འཕངས་ལ། དགྲ་བགེགས་ཀྱི་རྣམ་ཤེས་མར་མེ་ལྟ་བུ་ཐུམ་བསད་པར་བསམ་ཞིང་། རྡོ་རྗེ་འཇིགས་བྱེད་བསྲུང་མ་འཇིག་རྟེན་དྲེགས་པའི་དམག་དང་བཅས་པས་དམིགས་ཡུལ་གཏན་བརླག་ཏུ་བཏང་ཞིང་རྣམ་ཤེས་ཆོས་དབྱིངས་སུ་བསྒྲལ་བར་བསམ་ལ། ཨེ་ས་བྷྱོཿབཟློག་རྦདཿམང་དུ་བཟླས། རྡོ་རྗེ་འཇིགས་བྱེད་ཞལ་གསུམ་པའི་ཡེ་ཤེས་པ་རང་ལ་ཐིམ། ཞེས་བརྗོད། གཞན་རྣམས་མི་དམིགས་པའི་ངང་ནས་མཉམ་པར་གཞག་གོ །
འདི་ལྟ་བུའི་ཟབ་མོའི་མན་ངག་འདི་ནི་སྔགས་པ་ཕུར་ཐོགས་བརྒྱ་དང་འགྲས་ཀྱང་ཡ་ང་མི་དགོས་པའི་མན་ངག་སྟེ། བསམ་གཏན་ཉལ་ཆོག་ཅེས་ཀྱང་བྱ། བསད་པ་ལས་ཀྱི་འཁོར་ལོ་ཞེས་ཀྱང་བྱ། སྔགས་པ་ཕུར་ཐོགས་གསོད་པའི་ལག་ཆ་ཞེས་ཀྱང་བྱ། ཡང་གསང་མཐུ་བཟློག་ནག་པོ་ཞེས་ཀྱང་བྱ་སྟེ། རྡོ་རྗེ་འཇིགས་བྱེད་ཀྱི་མན་ངག་ཟབ་མོ་ཀུན་གྱི་ནང་ནས་འདི་ཁོ་ན་ལ་བླ་མ་གོང་མ་རྣམས་ཐུགས་རྩིས་སུ་མཛད་པ་ཡིན་ནོ། ། ཞེས་པ་འདི་ནི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་བླ་མ་གོང་མའི་སྙན་བརྒྱུད་ཇི་ལྟ་བ་བཞིན་དུ་དཔལ་ས་སྐྱའི་བཞི་ཐོག་བླ་བྲང་གི་ཡང་རྩེར་སྦྱར་བ་འདི་ལ་ཆོས་བདག་མཁའ་འགྲོས་བཟོད་པར་མཛད་དུ་གསོལ། ཞེས་པའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་འགྲུབ་བོ། ། ད་དུང་འདི་ལ་མན་ངག་ཞལ་ཤེས་ཅུང་ཟད་ཡོད་པ་སློབ་མ་སྣོད་ལྡན་རྣམས་ཀྱིས་ངག་ལས་བཙལ་བར་བྱའོ། ། འདིའི་བརྒྱུད་པ་ནི།
བཅོམ་ལྡན་འདས་རྡོ་རྗེ་འཇིགས་བྱེད། ཡེ་ཤེས་ཀྱི་མཁའ་འགྲོ་མ། ལ་ལི་ཏ་བཛྲ། ཨ་མོ་གྷ་བཛྲ། ཡེ་ཤེས་འབྱུང་གནས་སྦས་པའི་དཔལ། པདྨ་བཛྲ། བལ་པོ་ཐུགས་རྗེ་ཆེན་པོ། བླ་མ་རཱ་ལོ་ཙཱ་བ་རྡོ་རྗེ་གྲགས། རཱ་ཆོས་རབ། རཱ་ཡེ་ཤེསསེང་གེ
རཱ་འབུམ་སེང་། རོང་པ་དགའ་ལོ། བླ་མ་ཤེས་རབ་སེང་གེ མཉམ་མེད་གྲགས་པ་རྒྱལ་མཚན། སྔགས་འཆང་གཟུངས་ཀྱི་དཔལ་པ། ཆོས་རྗེ་དགེ་ལེགས་དཔལ་བཟང་། སྔགས་འཆང་ཨ་ནནྡ་མ་ཏི་བཟང་པོ། རྡོ་རྗེ་འཆང་བྱམས་པ་ཆོས་རིན་ཆེན། རྗེ་དཔོན་བརྩོན་འགྲུས་རྒྱ་མཚོ། བླ་མ་བློ་གྲོས་དཔལ་ལྡན།
འདྲེན་མཆོག་སངས་རྒྱས་མགོན་པོ། འཇམ་དབྱངས་ནམ་མཁའ་རྒྱ་མཚོ། སྦས་པའི་རྣལ་འབྱོར་ནམ་མཁའ་རྒྱ་མཚོ། ཆོས་རྗེ་ལོ་ཕུ་གདན་ས་པ་ཀུན་དགའ་དཔལ་འབྱོར། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་རྣམས་སོ། ། སྦས་པའི་རྣལ་འབྱོར་ནམ་མཁའ་རྒྱ་མཚོ། ཆོས་རྗེ་བཟང་པོ་རྒྱལ་མཚན་པ་དང་། རྡོ་རྗེ་འཛིན་པ་སངས་རྒྱས་འོད་ཟེར་གཉིས་ལས་ཀྱང་གསན་གསུངས། ཡང་བརྒྱུད་པ་ལུགས་གཅིག་ལ། རཱ་ཡེ་ཤེས་སེང་གེ་ནས།
རཱ་དྷརྨཱ་སེང་གེ རཱ་དཀོན་མཆོག་སེང་གེ རཱ་དབོན་ཤེས་རབ་རྒྱལ་མཚན། ཆོས་རྗེ་དབང་ཕྱུག་རྒྱལ་མཚན། རྒྱ་སྟོན་ཀུན་དགའ་བརྩོན་འགྲུས། བླ་མ་བརྩོན་འགྲུས་བྱང་ཆུབ། སེམས་དཔའ་ཆེན་པོ་བསོད་ནམས་ཡོན་ཏན། ཆོས་རྗེ་དགེ་ལེགས་བཟང་པོ་ཡན་གོང་དང་འདྲའོ། ། སྨྲས་པ། སེམས་དཔའ་ཆེན་པོ་སྤྱན་སྔ་རིན་ཆེན་ལས། །
རྡོ་རྗེ་འཇིགས་བྱེད་དབང་དང་ལས་གཤིན་གྱི། ། རྗེས་གནང་གཞན་ཡང་ཟབ་ཁྲིད་མ་ལུས་པ། ། མཚན་ལྟས་བཟང་པོ་དང་བཅས་དགེས་བཞིན་གནང་། ། རྒྱུད་ཀྱི་རྒྱལ་པོ་རྟོག་བདུན་རྟོག་པ་གསུམ། ། འགྲེལ་པ་མན་ངག་ཡིག་རྙིང་ཕལ་ཆེར་དང་། ། མཁས་གྲུབ་ཆོས་རིན་གྱིས་མཛད་རྣམ་བཤད་ཀྱི། ། ལུང་རྣམས་ཆོས་རྗེ་ལོ་ཕུ་བ་ལས་ནོས། ། དེ་ཕྱིར་ཕྱི་ལྟར་སྔགས་འཆང་གོས་དཀར་འཛིན། ། ནང་ལྟར་དཔལ་ལྡན་གཤིན་རྗེ་མ་ཧེའི་གདོང་། ། སྣང་སྲིད་འཇམ་དཔལ་ཁྲོ་བོའི་རོལ་པ་ཆེ། །
ཨ་ལ་ལ་ཧོ་འདི་ཡང་བླ་མའི་དྲིན། ། ཞེས་ཀྱང་ཤུགས་འབྱུང་དུ་སྨྲས་སོ། ། སརྦ་མངྒ་ལཾ།། ༄༅། །འཇིགས་བྱེད་ཀྱི་ཡི་གེ་བཞི་པའི་གསང་བཟློག་བཞུགས། བླ་མ་དང་དཔལ་འཇིགས་བྱེད་ལ་ཕྱག་འཚལ་ལོ། ། བླ་མ་བལ་པོ་ཐུགས་རྗེ་ཆེན་པོ་ལ། རྭ་ལོ་ཙཱ་རྡོ་རྗེ་གྲགས་ཀྱིས་རྡོ་རྗེ་འཇིགས་བྱེད་ཀྱི་གདམས་པ་མ་ལུས་པ་ཞུས་པའི་མཐར་གསེར་སྲང་བརྒྱ་འབུལ་བར་ཞལ་གྱིས་བཞེས་ནས་གནང་པའི་མན་ངག་རྡོ་རྗེ་འཇིགས་བྱེད་དྲག་པོ་ཁྲོས་པའི་ཡི་གེ་བཞི་པའི་གསང་བཟློག དྲག་པོ་མངོན་སྤྱོད་ཀྱི་ལས་གསང་བའི་མན་ངག་རྨད་དུ་བྱུང་བ། ཡང་གསང་མཐུ་བཟློག་ནག་པོ་འདི་བསྒོམ་པར་འདོད་པས་དུས་ཉི་མ་ནུབ་ལ། ཁ་ནུབ་ཏུ་ཕྱོགས་ཏེ།
སྟོང་པའི་ངང་ལས་རང་ཉིད་རྡོ་རྗེ་འཇིགས་བྱེད་སྐུ་མདོག་ནག་པོ་ཞལ་གཅིག་ཕྱག་གཉིས་པ། སྤྱན་གསུམ་པ། ཕྱག་གཡས་པ་ཐུགས་ཁ་ན་རལ་གྲི་མེ་འབར་བ་བསྣམས་པ། གཡོན་པའི་མཐེབ་ཆེན་གསེར་གྱི་སྟ་གྲི་ཆེན་པོ་རྣོ་བའི་ངར་དང་ལྡན་པ། མཛུབ་མོ་དངུལ་གྱི་སྟན་པ་འཁྲིགས་པ་རྒྱ་ཆེ་བ། རལ་པ་ནག་པོ་བན་བུན་གྱི་ཕྱེད་ཀྱིས་ལུས་ཁེབས་པ། ཕྱེད་ནམ་མཁའ་ལ་ཡེང་ཡེང་འཕྱོ་བ། རལ་པའི་ཕྱི་ལ་བསྐལ་པའི་མེ་དམར་འུར་འུར་འཕྲོ་བས་དགྲ་བགེགས་གནོད་བྱེད་ཐམས་ཅད་བསྲེག་པ། མཆེ་བ་རྣམ་པར་གཙིགས་ཤིང་ལྗགས་འདྲིལ་བ། ཞབས་གཉིས་བགྲད་པ།
ཤིན་ཏུ་ཆེ་བ་རིའི་རྒྱལ་པོ་ཙམ་དུ་བསྒོམ་པའི་ཐུགས་ཀར་ཧཱུྃ་ནག་པོ་ཆེན་པོ་གཅིག་བསྒོམ། དེ་ལས་འོད་ཟེར་དཔག་ཏུ་མེད་པ་འཕྲོས་པས། འོད་ཟེར་རྣམས་ཁྲོ་བོ་འདོད་པའི་རྒྱལ་པོ་ཞལ་གཅིག་ཕྱག་གཉིས་པ། གཡས་ལྕགས་ཀྱུ་དང་། གཡོན་ཞགས་པ་ཐོགས་པ་གྲངས་མེད་པར་གྱུར་ནས། དེ་རྣམས་ཀྱིས་བདག་ལ་གནོད་པའི་བན་བོན་དང་། དགྲ་བགེགས་དང་། གནོད་བྱེད་ཀྱི་ཆོས་སྐྱོང་རྣམས་བཀུག་ནས་ལྕགས་ཀྱུས་སྙིང་ཁ་ནས་བཟུང་། ཞགས་པས་སྐེ་ནས་བསྡམས་ནས་དངུལ་གྱི་སྟན་པའི་ཁར་ཁྱེར་ཡོང་བ་དང་། གསེར་གྱི་སྟ་གྲིས་ཤ་རྫོགས་རུས་རྫོགས་དམར་འདག་འདག་དུམ་བུར་གཏུབ་པར་བསམ།
རང་གིས་བླ་མ་དང་། གྲོགས་པོ། གཉེན་ཚན། འཁོར་གཡོག་ལ་སོགས་བསྲུང་ན། རང་གི་རལ་པས་ཁྱབ་པ་རལ་པ་དང་ལུས་པོའི་བར་དུ་བསྒོམས་པས་བསྲུང་བའི་མཆོག་ཏུ་འགྱུར་རོ། ། རྒྱལ་པོ་ལ་སོགས་པའི་འདྲེ་གདོན་ཚབས་ཆེན་གནོད་ནའང་དམིགས་པས་དགུག་པ་དུམ་བུར་གཏུབ་པར་བསམ་མོ། ། སྔགས་ནི། ཨེ་ས་བྷྱོཿབཟློག ཅེས་པ་འདི་ལག་པ་གཡས་པས་ཕྲེང་བ་ཕྱིར་ལ་འཕུལ་ཞིང་བགྲང་། སྔགས་ནག་མཐུ་ཅན་དང་འགྲས་པའམ།
ཉམ་ང་བ་ཡོད་ན་སྟོང་ངམ། ལྔ་བརྒྱ་ཙམ་རེ་བཟླས། རང་བསྲུང་བ་ཙམ་ལ་བརྒྱའམ། ཉི་ཤུ་རྩ་རེའམ། དྲན་པ་ཙམ་གྱིས་ཆོག ཟླ་བ་མར་ངོའི་ཉི་ཤུ་དགུ་ལ་མ་ཆག་པར་བྱའོ། ། ཐུན་འཇོག་ཁར་གཤེགས་བསྡུ་དང་། དམིགས་པ་ལ་སོགས་པ་བསྒོམ་མི་དགོས། འདི་རྭའི་བསམ་གཏན་ཉལ་ཆོག་མ་ཞེས་ཀྱང་བྱ། སྔགས་པ་གསོད་པའི་ལག་ཆ་ཡིན་པས་མི་ནག་པའི་ལག་ཏུ་མ་ཤོར་བ་གལ་ཆེ།
ཕྲེང་ཐོགས་ཡོངས་ལ་གནོད་པས་ཤིན་ཏུ་གསང་བར་བྱའོ། ། འདི་ཆིག་བརྒྱུད་ལས་མེད་པས་སྤེལ་བའི་དུས་སུ་མཁའ་འགྲོ་མཉེས་པའི་ཚོགས་འཁོར་དང་། བླ་མ་ལ་གསེར་གྱི་མཎྜལ་ཕུལ་ལ་ཞུ་ཞིང་། ཁྱད་པར་དུའང་རྟེན་འབྲེལ་གྱི་ཆེ་བ་གོ་ཁྲབ་བམ་རལ་གྲིའམ། ཐ་མ་ཡང་མཚོན་གྱི་རྩེ་མ་ཆག་པ་གཅིག་འབུལ། འདི་བླ་མའི་ངག་ལས་བཟུང་བ་མ་གཏོགས་པ་ཡི་གེར་མི་འབྲི་བཀའ་རྒྱས་བཏབ། ཅིས་ཀྱང་ང་ལ་འདི་འདྲ་ཡོད་ཅེས་མི་སྨྲ་བར་གསང་ངོ་། ། རྒྱ་རྒྱ་རྒྱ་རྒྱ།། ༈ རྡོ་རྗེ་འཇིགས་བྱེད་ཞལ་གསུམ་པའི་ཡང་གསང་མཐུ་བཟློག་ནག་པོ་བཞུགས། སྐྱབས་སེམས་སྔོན་དུ་སོང་ནས།
མདུན་དུ་མ་ཧི་སྟེང་དུ་རྡོ་རྗེ་འཇིགས་བྱེད་སྐུ་མདོག་མཐིང་ནག་ཞལ་གསུམ་ཕྱག་དྲུག་པ། རྩ་ཞལ་མ་ཧེ་ཤིན་ཏུ་ཁྲོས་པའི་ཞལ་ཅན། ཕེཾ་སྒྲ་སྒྲོག་པ། གཡས་ཞལ་དཀར་བ། གཡོན་ཞལ་དམར་བ། ཞལ་བགྲད་མཆེ་གཙིགས། སྤྱན་གསུམ་བགྲད། ཕྱག་དང་པོ་གཉིས་ཀྱིས་གྲི་ཐོད་ཐུགས་ཀར་འཛིན་པ། གཡས་གཉིས་པས་ཌ་མ་རུ་འཁྲོལ་བས་ཁྲོ་བོའི་དམག་དཔུང་སྡུད་པར་བྱེད་པ། གཡོན་གཉིས་པས་བདུད་རྩིའི་རང་བཞིན་གྱི་ཁ་ཊྭྃ་ག་འཛིན་པ།
ཐ་མ་གཉིས་ཀྱིས་གླང་ལྤགས་བརྒྱངས་ཏེ་འཛིན་པ། ལིང་ག་དམར་པོ་གྱེན་དུ་བསྒྲེངས་པ། མི་མགོ་སྐམ་པོའི་དབུ་རྒྱན་དང་། རློན་པའི་དོ་ཤལ་འཕྱང་བ། དེའི་གཡས་སུ་ལས་ཀྱི་གཤིན་རྗེ་མ་ཧེའི་གདོང་ཅན། གྱད་ཀྱི་གདོང་ཅན། གླང་གི་གདོང་ཅན། རྔ་མོའི༞ ཁྱིའི༞ ལུག་གི༞ ཅེ་སྤྱང་གི༞ བོང་བུའི་གདོང་ཅན་རྣམས་གཡས་ཐོད་དབྱུག་དང་མཚོན་ཆ་སྣ་ཚོགས་འཛིན་པ། གཡོན་ཞགས་པ་དང་ཐོད་ཁྲག་འཛིན་པ། རང་འདྲའི་སྤྲུལ་པ་འབུམ་གྱིས་བསྐོར་བ།
གཡོན་དུ་གཤིན་རྗེ་བྱ་རྒོད་ཀྱི་གདོང་ཅན། འུག་པ། བྱ་རོག ནེ་ཙོ། ཁྲ། ཁྱུང་ཆེན། སྲིན་བྱ། བཞད་ཀྱི་གདོང་ཅན་རྣམས་མཚོན་ཆ་འཛིན་ཅིང་རང་འདྲའི་སྤྲུལ་པ་འབུམ་གྱིས་བསྐོར་བ། དེའི་ཕྱི་རོལ་ཏུ་དུར་ཁྲོད། བསྲུང་མ་མཐུ་རྩལ་ཅན་རྣམས་དང་།
ལྷ་ཆེན་བརྒྱད། ཕྱོགས་སྐྱོང་རྣམས་དང་། ཀླུ་ཆེན། གཟའ་ཆེན། ཞིང་སྐྱོང་བ་རྣམས་དང་། འཇིག་རྟེན་གྱི་སྡེ་བརྒྱད་དྲེགས་པའི་ཚོགས། ཡི་དྭགས་མཐུ་ཆེན་གྱི་ཚོགས་དང་། སྲིད་པ་གསུམ་གྱི་འབྱུང་པོའི་ཚོགས་ཀྱི་བསྐོར་བར་བསམ། སྤྱན་འདྲེན་པ་ནི། འདིར་བྱོན་འདིར་བྱོན་འཇམ་པའི་དབྱངས། །
ཁྲོ་བོ་གཤིན་རྗེ་གཤེད་པོའི་ཚོགས། ། འཇམ་དཔལ་ཁྲོ་བོ་མི་ཟད་པ། ། མཐུ་རྩལ་དྲག་པོ་གཤེགས་སུ་གསོལ། ། དགྲ་བགེགས་བསྒྲལ་བའི་ཁྲག་གི་ཨརྒྷཾ། དབང་པོ་ལྔའི་མེ་ཏོག ཚིལ་ཆེན་གྱི་དུད་པ། ཞུན་ཆེན་གྱི་སྒྲོན་མེ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། རྐང་གླིང་གི་རོལ་མོ་རྣམས་ཀྱིས་མཆོད་པར་བསམ།
དུར་ཁྲོད་རྒྱན་གྱིས་རབ་བརྒྱན་པའི། ། ཞེ་སྡང་གཤིན་རྗེ་གཤེད་པོ་ནི། ། དངོས་མེད་ནམ་མཁའ་ལྟ་བུ་ལ། ། ཡེ་ཤེས་ཁྲོ་རྒྱལ་རབ་བརྗིད་སྐུ། ། དུད་ཁ་མུན་འཇོམས་ཁྱོད་ལ་བསྟོད། ། དེའི་གཏོར་བཤོམ་ནི། གཏོར་མ་ཟུར་གསུམ་པ། ཟུར་རྣམས་དང་ལོགས་ལ་ཆང་བུ་བདུན་གཤིབས་པ། མཐེབ་ཀྱུ་བདུན་གྱིས་བསྐོར་བ། ཁྲག་གམ་ཀོ་མ་བྱུགས་པའམ།
དཀར་གཏོར་བྱས་ཀྱང་རུང་། གཏོར་མ་རྒྱན་དང་བཅས་པ་ནང་མཆོད་ཆུ་ཆང་གང་རུང་གིས་སྦྱོང་། ༈ རང་ཉིད་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པ། རིན་པོ་ཆེ་ལས་གྲུབ་པའི་རལ་པའི་གུར་ཁང་དང་བཅས། རལ་པའི་གུར་ཁང་ལས་གནམ་ལྕགས་ཀྱི་འཁོར་ལོ་མཚོན་ཆ་མེ་དཔུང་དང་བཅས་པ་འཕྲོ་བ། ཕ་རོལ་རྣམས་ཀྱི་བསྲུང་མ་རྦད་འདྲེ་དང་བཅས་པས་ཁོ་རང་འཇོམས་པར་བྱེད་པ། རལ་པའི་གུར་ཁང་དུ་བསྲུང་བྱ་རྣམས་སྦ་བར་བསམ། ཕྱག་གཡས་ལྕགས་ཀྱུ་དང་། གཡོན་པའི་མཛུབ་མོ་དངུལ་གྱི་མས་སྟན་དང་། མཐེ་བོང་གསེར་གྱི་སཏྭ་གྲིར་བསམ།
གཡས་པའི་ལྕགས་ཀྱུས་གནོད་བྱེད་བཀུག་ལ། གཡོན་གྱི་མཐེ་བོང་གསེར་གྱི་སཏྭ་གྲིས་གཏུབ་པར་བསམ་ལ། ཨེ་ས་བྷྱོཿབཟློག་རྦད་གང་མང་བཟླས། ཡང་རང་ཉིད་ཐུབ་པ་ནག་པོ་ས་གནོན་དང་མཉམ་བཞག་མཛད་པར་བསྒོམ་ལ། ཨོཾ་མུ་ནེ་མུ་ནེ་མ་ཧཱ་མུ་ནེ་ཤཱཀྱ་མུ་ནེ་ཡེ་སྭཱཧཱ། གཡས་མཆོད་སྦྱིན་གྱི་ཕྱག་རྒྱ་དང་། གཡོན་གྲངས་བཟུང་ལ་མདུན་བསྐྱེད་ཀྱི་མགྲོན་ལ་དམིགས་ཏེ། ན་མཿས་མནྟ་བུདྡྷ་ནན། ཨ་ཝ་ལོ་ཀི་ཏེ་སམྦྷ་ར་སམྦྷ་ར་ཧཱུྃ་ཕཊ྄། གནོད་བྱེད་དགྲ་བགེགས་ཐམས་ཅད་མཱ་ར་ཡ་ཕཊ྄།
ཞལ་གསུམ་པ་འཁོར་དང་བཅས་པ་རྣམས་ཀྱིས་དགྲ་བགེགས་ཀྱི་ཤ་ཁྲག་ཧབ་ཐོབ་ལ་གསོལ་བར་བསམ། དྲུག་ཅུ་རྩ་བཞིའམ། ཉི་ཤུ་རྩ་གཅིག་སྐབས་སྦྱར་བཟླས། བདེན་བརྡར་བརྗོད་པ་ནི། སངས་རྒྱས་ཀྱི་བཀའ་བདེན་པ་དང་། ཆོས་ཀྱི༞ དགེ་འདུན༞ ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི༞ བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལྷ་ཚོགས་རྣམས་ཀྱི༞ བདེན་པ་ཆེན་པོའི་བྱིན་གྱིས་བརླབས་པ་ལ་བརྟེན་ནས་རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་ལ་རྦོད་སྟོང་རྦད་འདྲེ་ལ་སོགས་པ་ཐམས་ཅད་ཕྱིར་ལ་བཟློག་པར་གྱུར་ཅིག ཅེས་དམོད་མོ་དྲག་ཏུ་བརྗོད་ཅིང་ཐལ་མོ་བརྡབས། དེ་ནས་ཡང་རང་ཉིད་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པར་བསམ་ལ། གཤིན་རྗེ་གཤེད་པོའི་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལས། །
ཞེས་སོགས་དང་། དམིགས་པས་ཟོར་ལམ་ཕྱེ་ལ་གཏོར་མ་དུག་མཚོན་དུ་བསྒྱུར་ལ་དགྲ་བགེགས་ཀྱི་རྣམ་ཤེས་མར་མེ་ལྟ་བུ་བསད་པར་བསམ། གཏོར་མ་འཕངས། ཨེ་ས་བྷྱོཿབཟློག་རྦདཿ ཞལ་གསུམ་པའི་ཡེ་ཤེས་པ་རང་ལ་བསྡུ། མི་དམིགས་པའི་ངང་ལ་བཞག་གོ ། ཡང་གསང་མཐུ་བཟློག་ནག་པོ་ནི། ། ཕྱི་རབས་བསྟན་པའི་དོན་དུ་སྦྱར། མངྒ་ལཾ།། ༄༅། །ཡི་གེ་བཞི་པའི་བཟློག་པ་བཞུགས།
བླ་མ་རྡོ་རྗེ་འཇིགས་བྱེད་ལ་ཕྱག་འཚལ་ལོ། ། བླ་མ་བལ་པོ་ཐུགས་རྗེ་ཆེན་པོ་ལ། རྭ་ལོ་ཙཱ་བ་རྡོ་རྗེ་གྲགས་ཀྱིས་ཞུས་ཏེ། རྡོ་རྗེ་འཇིགས་བྱེད་ཀྱི་གདམས་པ་མ་ལུས་པ་ཞུས་པའི་མཐར་གསེར་སྲང་བརྒྱ་འབུལ་བར་དམ་བཅས་ནས་གནང་བའི་མན་ངག་རྡོ་རྗེ་འཇིགས་བྱེད་དྲག་པོ་ཁྲོས་པ་ཡི་གེ་བཞི་པའི་གསང་བཟློག དྲག་པོ་མངོན་སྤྱོད་ཀྱི་ལས་གསང་པའི་མན་ངག་རྨད་དུ་བྱུང་བ། ཡང་གསང་མཐུ་བཟློག་འདི་བསྒོམ་པར་འདོད་པས། ཉི་མ་ནུབ་ཁ་རུ་ཁ་ནུབ་ཏུ་ཕྱོགས་ཏེ། སྟོང་པའི་ངང་ལས་རང་ཉིད་རྡོ་རྗེ་འཇིགས་བྱེད་སྐུ་མདོག་ནག་པོ་ཞལ་གཅིག་ཕྱག་གཉིས་སྤྱན་གསུམ་པ། ཕྱག་གཡས་ཀྱིས་ཐུགས་ཁར་རལ་གྲི་མེ་འབར་བ་བསྣམས་པ། གཡོན་པའི་མཐེ་བོང་གསེར་གྱི་སཏྭ་གྲི་ཆེན་པོ་རྣོ་བའི་ངར་དང་ལྡན་པ།
མཛུབ་མོ་དངུལ་གྱི་སྟན་པ་འཁྲིགས་ཤིང་རྒྱ་ཆེ་བ། རལ་པ་ནག་པོ་བན་བུན་གྱིས་ལུས་ཕྱེད་ཁེབས་པ། ཕྱེད་ནམ་མཁའ་ལ་ཡེང་ཡེང་འཕྱོ་བ། རལ་པའི་ཕྱི་ལ་མེ་དམར་འུར་རུ་རུ་འཕྲོ་བས་དགྲ་བགེགས་གནོད་བྱེད་ཐམས་ཅད་བསྲེགས་པ། མཆེ་བ་རྣམ་པར་གཙིགས་པ། ལྗགས་འདྲིལ་པ། ཞབས་གཉིས་བགྲད་པ། ཤིན་ཏུ་ཆེ་བ་རི་རབ་ཙམ་བསྒོམས་པའི་ཐུགས་ཁར་ཧཱུྃ་ནག་པོ་ཆེན་པོ་གཅིག་བསྒོམ། དེ་ལས་འོད་ཟེར་དཔག་ཏུ་མེད་པ་འཕྲོས་པས་འོད་ཟེར་རྣམས་ཁྲོ་བོ་འདོད་པའི་རྒྱལ་པོ་ཞལ་གཅིག་ཕྱག་གཉིས་པ་གཡས་ལྕགས་ཀྱུ་དང་། གཡོན་ཞགས་པ་ཐོགས་པ་གྲངས་མེད་པ་སྤྲུལ་ནས།
དེ་རྣམས་ཀྱིས་བདག་ལ་གནོད་པའི་བན་བོན་དགྲ་བགེགས་གནོད་བྱེད་ཀྱི་ཚོགས་རྣམས་བཀུག་ནས། ལྕགས་ཀྱུས་སྙིང་ཁ་ནས་བཟུང་། ཞགས་པས་སྐེ་ནས་བསྡམས་ནས་དངུལ་གྱི་སྟན་པའི་ཁར་ཁྱེར་ཡོང་བ་དང་། གསེར་གྱི་སྟ་གྲིས་དམར་འདག་འདག་ལ་ཤ་རྫོགས་རུས་རྫོགས་སུ་དུམ་བུར་གཏུབ་པར་བསམ། རང་གི་བླ་མ། གྲོགས་པོ། ཉེ་ཚན་འཁོར་གཡོག་ལ་སོགས་པ་བསྲུང་ན་རང་གི་རལ་པས་ལུས་ཁེབས་པའི་བར་དུ་བསྒོམས་པས་བསྲུང་བའི་མཆོག་ཏུ་འགྱུར་རོ། ། རྒྱལ་པོ་ལ་སོགས་པའི་འདྲེ་ཆེན་གནོད་ནའང་དམིགས་པས་བཀུག་ལ་དུམ་བུར་གཏུབ་པར་བསམ་མོ། ། སྔགས་ནི། ཨེ་ས་བྷྱོཿབཟློག་ཅེས་པ།
ཕྲེང་བ་ལག་པ་གཡས་པས་འཕུལ་ལ་བགྲངས། སྔགས་ནག་མཐུ་ཅན་དང་འགྲས་པའམ། ཉམ་ང་བ་ཡོད་ན་སྟོང་ངམ་བརྒྱ་རྩ་རེ་བཟླས། རང་བསྲུང་བ་ཙམ་ལ་བརྒྱའམ། ཉི་ཤུ་རྩ་རེའམ་དྲན་པས་ཀྱང་ཆོག ཟླ་བ་མར་ངོའི་ཉེར་དགུ་ལ་མ་ཆག་པར་བྱའོ། ། ཐུན་འཇོག་ཁར་གཤེགས་བསྡུ་དང་དམིགས་པ་སོགས་མི་དགོས། རྭ་ལོ་ཙཱ་བའི་བསམ་གཏན་ཉལ་ཆོག་ཅེས་ཀྱང་བྱ། སྔགས་པ་གསོད་པའི་ལག་ཆ་ཡིན་པས་མི་གཞན་གྱི་ལག་ཏུ་མ་ཤོར་བ་གལ་ཆེ། ཕྲེང་ཐོགས་ཡོངས་ལ་གནོད་པས་ཤིན་ཏུ་གསང་བ་གལ་ཆེ།
འདིའི་ལུང་གི་བརྒྱུད་པ་མེད་པས་སྤེལ་པའི་དུས་སུ་མཁའ་འགྲོ་ལ་ཚོགས་འཁོར་དང་། བླ་མ་ལ་མཎྜལ་ཕུལ་ལ་ཞུ། བླ་མའི་ངག་ལས་བཟུང་བ་མ་གཏོགས་ཡི་གེར་མི་འབྲི་བའི་བཀའ་རྒྱ་ཡོད་ཅེས་གསང་བར་བྱའོ། ། འདིའི་བརྒྱུད་པ་ནི། རྡོ་རྗེ་འཇིགས་བྱེད། ཡེ་ཤེས་ཀྱི་མཁའ་འགྲོ་མ། ལ་ལི་ཏ་བཛྲ། ཨ་མོ་གྷ་བཛྲ། ཡེ་ཤེས་འབྱུང་གནས་སྦས་པ། པདྨ་བཛྲ།
བལ་པོ་ཐུགས་རྗེ་ཆེན་པོ། རྭ་ལོ་ཙཱ་བ་རྡོ་རྗེ་གྲགས། རྭ་ཆོས་རབ། རྭ་འབུམ་སེང་། རྭ་ཤེས་རབ་རྒྱལ་མཚན། བླ་མ་སྔགས་དཀར་བ་དབང་ཕྱུག་རྒྱལ་མཚན། བླ་མ་ཁྲོ་ཆེན་པ། གཞོན་ནུ་སྐྱབས། སྤྲུལ་སྐུ་ཤེས་རབ་བཟང་པོ། རྒྱལ་པོ་དཔལ།
ཡང་ན། ཤེས་རབ་རྒྱལ་མཚན། བླ་མ་དཔལ་ལྡན་སེང་གེ ཤེས་རབ་བཟང་པོ། རྒྱལ་པོ་དཔལ། རྒྱལ་མཚན་དཔལ་ལོ།། ༈ །།ཡི་གེ་བཞི་པའི་བསྲུང་བཟློག་བཤད་གསུམ་བཞུགས། བདག་ཉིད་འཕགས་པ་འཇམ་དཔལ་དུ་བསྒོམ། དབུ་སྐྲ་ཕྱེད་ཀྱིས་སྟོང་ཉིས་སྟོང་ཆེན་པོ་ཁེབས་པ། ཕྱེད་ཐུར་དུ་འཕྱང་བ།
སྐུ་མདོག་ནག་པོ་སོལ་བའི་སྡོང་པོ་བཅག་པའི་འཕྲོ་ལྟ་བུ་ཕྱག་གཡས་ན་རལ་གྲི་འཕྱར་བ། གཡོན་སྡིགས་མཛུབ་དང་ཐོད་ཁྲག་བསྣམས་པར་བསྒོམ། རལ་པའི་གསེབ་ཏུ་བདག་དང་བསྲུང་བྱ་རྣམས་བསྒོམ། དེ་དག་གི་ཕྱི་རོལ་ན་ཡུལ་འཁོར་དང་ནོར་ལ་སོགས་པ་བསྐྱེད། དེ་ནས་སྔགས་འདི་རྒྱུན་དུ་བགྲང་ཨེ་ས་བྷྱོཿབསྲུང་། ཨེ་ས་བྷྱོཿབཟློག ཨེ་ས་བྷྱོཿརྦདཿ བསྲུང་བ། བཟློག་པ། བསད་པ་གསུམ་ཡིན།
མཐེ་བོང་གསེར་གྱི་སྟ་གྲི་གཅིག་ཏུ་བསྒོམ། མཛུབ་མོ་དངུལ་གྱི་སྟན་པ་གཅིག་ཏུ་བསྒོམ། བྱད་མའི་སྐེ་ཕྲུལ་ཕྲུལ་གྱིས་གཏུབ་པར་བསྒོམ། ཕྲེང་བ་ཕྱིར་འཕུལ་བཟློག ཉི་མ་རྒས་ཁ་དང་བསྐྲད་དོ། ། རང་སྐད་ཅིག་གི་དྲན་རྫོགས་ལ། འཇམ་དཔལ་ཁྲོས་པ་སྐུ་མདོག་ནག་པོ་ཕྱག་མཚན་གཞུང་དང་འདྲ། རིན་པོ་ཆེ་སྣ་བདུན་ལས་གྲུབ་པའི་རལ་པ་སྐུ་ལུས་ཀྱི་མདུན་རྒྱབ་གུར་ཕུབ་པ་ལྟར་ཡོད་པ་ལས་མཚོན་ཆ་སྣ་ཚོགས་ཀྱི་འོད་ཟེར་འཕྲོས་པ་ལས། སངས་རྒྱས་དང་བྱང་ཆུབ་སེམས་དཔའ་དང་རྒྱུད་སྡེ་བཞི། ཡི་དམ་གྱི་ལྷ་ཚོགས་ལ་ཕོག་པས།
དེ་རྣམས་ཀྱི་ཕྱག་མཚན་སྣ་ཚོགས་པ་འོད་ཟེར་གྱི་ཚུལ་དུ་བྱུང་ནས། རང་གི་རལ་པའི་མཚོན་ཆའི་གུར་ལ་ཐིམ་པས། མཚོན་ཆ་གུར་ཁང་གི་སྤུ་ཁྲོས་པ་ལྟར་གཟེངས་ནས་མཚོན་ཆའི་འོད་ཟེར་འཕྲོས་པས། གནོད་བྱེད་རྣམས་ཚར་བཅད་དེ་གཏུབ་པར་བསམ། སྔགས་གོང་མ་ནི་བསྲུང་སྔགས། བར་མ་ནི་བཟློག་སྔགས། འོག་མ་ནི་བསད་སྔགས་སོ། ། ཉི་མ་ནུབ་ལ་ཁད་དང་བསྐྲད་ལ་ཐལ་མོ་བརྡབ། གནོད་བྱེད་ཉི་མ་རྒས་པ་དང་ཚེ་མཉམ་དུ་སོང་བར་བསམ་མོ། ། མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་རྡོ་རྗེ་འཇིགས་བྱེད་ཀྱི་མན་ངག་ཡང་གསང་མཐུ་བཟློག་ནག་པོ་ཉམས་སུ་ལེན་ཚུལ་གྱི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
