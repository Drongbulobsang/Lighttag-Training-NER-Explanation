གསུང་འབུམ། ངག་དབང་ཀུན་དགའ་བསོད་ནམས།
པོད ༤༣
འཇམ་དབྱངས་བླ་མ་དགེས་པའི་སྙན་པའི་སྒྲ་དབྱངས་བློ་གསལ་ཡིད་འཕྲོག་འཕྲིན་ལས་ཡོངས་ཁྱབ།
༄༅། །རིག་པའི་གནས་ལྔ་ལས་བཟོ་རིག་པའི་བྱེ་བྲག་རོལ་མོའི་བསྟན་བཅོས་ཀྱི་རྣམ་པར་བཤད་པ་འཇམ་དབྱངས་བླ་མ་དགེས་པའི་སྙན་པའི་སྒྲ་དབྱངས་བློ་གསལ་ཡིད་འཕྲོག་འཕྲིན་ལས་ཡོངས་ཁྱབ་ཅེས་བྱ་བ་བཞུགས།། ༄༅། དྷརྨཱ་སྭ་མི་གུ་རུ་བཛྲ་དྷ་ར་སརྦ་ཛྙཱཿཤསཏྲཱ་ཡ་པྲ་ཎ་མཱ་མི། རིག་པའི་གནས་ལྔ་ལས་བཟོ་རིག་པའི་བྱེ་བྲག་རོལ་མོའི་བསྟན་བཅོས་ཀྱི་རྣམ་པར་བཤད་པ་འཇམ་དབྱངས་བླ་མ་དགེས་པའི་སྙན་པའི་སྒྲ་དབྱངས་བློ་གསལ་ཡིད་འཕྲོག་འཕྲིན་ལས་ཡོངས་ཁྱབ་ཅེས་བྱ་བ། རྗེ་བཙུན་ངག་གི་དབང་ཕྱུག་ལ་ཕྱག་འཚལ་ལོ། ། འགྲོ་བའི་བླ་མ་ཐུབ་དབང་ཟས་གཙང་སྲས། ། དེ་གསུང་མདོ་སྔགས་བསྟན་པ་དམ་པའི་ཆོས། ། སྤེལ་མཛད་འཕགས་པའི་ཡུལ་གྱི་མཁས་གྲུབ་དང་། ། བོད་ཀྱི་ལོ་པཎ་རྒྱལ་བློན་ཆེ་རྣམས་རྒྱལ། ། ཁྱད་པར་འཇམ་པའི་དབྱངས་ཉིད་འོད་གསལ་གྱིས། ། ལྷ་རིགས་སྤྲུལ་ནས་མི་ཡི་ཡུལ་བྱོན་ཏེ། །
བར་དུ་མ་རིག་ལས་འཁོན་མཐའ་མ་རུ། ། ས་སྐྱ་པར་གྲགས་སྐྱེས་མཆོག་ཐམས་ཅད་རྒྱལ། ། སྐྱེ་བ་དུ་མར་སྦྱངས་པའི་སྟོབས་ཀྱིས་ཤེས་བྱའི་གནས་ཀུན་ཐམས་ཅད་མཁྱེན། ། ས་སྐྱོང་རྒྱལ་པོས་གཙུག་གིས་མཆོད་པས་འགྲོ་ཀུན་རྫོགས་ལྡན་བདེ་ལ་བཀོད། ། དེང་དུས་བདེ་གཤེགས་དྲི་མེད་དཔལ་དུ་མངོན་པར་རྫོགས་ལ་སངས་རྒྱས་པའི། ། ཐུབ་དབང་གཉིས་པ་ས་སྐྱ་པཎ་ཆེན་ཕྱོགས་དུས་ཀུན་ཏུ་རྒྱལ་གྱུར་ཅིག གཞན་ཡང་གངས་ཅན་བསྟན་པའི་མངའ་བདག་མཆོག ། ས་སྐྱ་པ་ཡི་བསྟན་པ་གསལ་མཛད་པའི། ། སྐྱེས་ཆེན་དམ་པ་རིམ་པར་བྱོན་རྣམས་ལ། ། བཀའ་དྲིན་དྲན་པས་སྙིང་ནས་ཕྱག་བགྱི་འོ། །
སྙིགས་དུས་བསྟན་པའི་མེ་རོ་གསོ་བ་ལ། ། བསམ་བཞིན་སྐྱེ་བ་བཞེས་པའི་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་དང་། ། གང་གི་ཐུགས་སྲས་འཇམ་དབྱངས་སྐུ་མཆེད་རྒྱལ། ། དུས་གསུམ་རྒྱལ་བའི་སྤྲོ་བསྡུའི་བྱེད་པོ་གང་། ། དཀྱིལ་འཁོར་རྒྱ་མཚོའི་ཁྱབ་བདག་མུས་པ་རྗེ། ། མཆོག་དང་ཐུན་མོང་དངོས་གྲུབ་ཀུན་གྱི་གཞི། ། གཅིག་ཆོག་རྒྱལ་པོ་གང་དེས་བདག་སྐྱོངས་ཤིག ། འཇམ་པའི་དབྱངས་ཉིད་ངུར་སྨྲིག་བླ་གོས་ཅན། ། གནས་ལྔ་རིག་པ་པཎ་ཆེན་བླ་མ་ཡི། །
གསུང་རབ་རྒྱ་མཚོའི་ནང་ནས་བཟོ་རིག་གི ། རྣམ་གཞག་སྟོན་པ་རོལ་མོའི་བསྟན་བཅོས་ཡིན། ། གང་དེའི་རྣམ་བཤད་སྙན་པའི་སྒྲ་དབྱངས་འདི། ། འཇམ་དབྱངས་བླ་མ་ས་སྐྱ་པཎ་ཆེན་ཉིད། ། ཆོས་ཀྱི་དབྱིངས་ནས་དགེས་པར་འགྱུར་ཕྱིར་དང་། ། བློ་གསལ་རྣམས་ཀྱི་ཡིད་རབ་འཕྲོག་ཕྱིར་བཤད། ། ཁོ་བོའི་རྗེས་འཇུག་སྐལ་བཟང་དཔྱོད་ལྡན་རྣམས། ། སྙོམ་ལས་མ་བྱེད་བསྟན་བཅོས་རི་མོར་བྲིས། ། འཇམ་དབྱངས་ཆོས་རྗེའི་གསུང་རབ་དགོངས་དོན་འདི། ། ཕྱོགས་བརྒྱར་སྤེལ་ལ་རང་གཞན་དོན་གཉིས་བསྒྲུབ། །
དེ་ལ་འདིར་ཐར་པ་དང་ཐམས་ཅད་མཁྱེན་པའི་གོ་འཕང་དོན་དུ་གཉེར་བ་རྣམས་ཀྱིས་ནི་གཞན་དག་ཚིག་ལ་ལོགས་པར་རྟོགས་པ་ཚར་བཅད་པའི་ཕྱིར་སྒྲ་རིག་པ་དང་། དོན་ལ་ལོག་པར་རྟོགས་པ་ཚར་བཅད་པའི་ཕྱིར་གཏན་ཚིག་རིག་པ་དང་། སྤྱིར་འདོད་དགུ་མཐའ་དག་དོན་དུ་གཉེར་བ་རྗེས་སུ་འཛིན་བྱེད་བཟོ་རིག་པ་དང་། བྱེ་བྲག་ནད་མེད་པ་དོན་དུ་གཉེར་བ་རྗེས་སུ་འཛིན་བྱེད་གསོ་བ་རིག་པ་དང་། བདག་ཉིད་ལམ་ཟབ་རྒྱས་ཀུན་ཤེས་ནས་ཉམས་སུ་བླང་བའི་ཕྱིར་ནང་དོན་རིག་པ་སྟེ། དེ་ལྟར་རིག་པའི་གནས་ལྔ་ལ་མཁས་ཕྱིར་བརྩོན་པར་བྱ་དགོས་སྟེ། དེ་དག་ལ་བརྩོན་པར་མ་བྱས་ན་འཕགས་པའི་མཆོག་དག་པ་ལ་གནས་པས་ཀྱང་ཐམས་ཅད་མཁྱེན་པའི་གོ་འཕང་ཐོབ་པར་མི་འགྱུར་བས་སོ། ། དོན་འདི་ལ་དགོངས་ནས་རྒྱལ་བ་མི་ཕམ་མགོན་པོས། རིག་པའི་གནས་ལྔ་དག་ལ་བརྩོན་མ་པར་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། །
དེ་ལྟ་བས་ན་གཞན་དག་ཚར་བཅད་རྗེས་བཟུང་དང་། ། བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱ། ། ཞེས་པ་དང་། ཆོས་ཀྱི་རྗེ་འཇམ་པའི་དབྱངས་ས་སྐྱ་པཎྜི་ཏ་ཉིད་ཀྱིས་ཀྱང་། ། རང་བློ་ཤེས་བྱ་ཀུན་ལ་མ་སྦྱངས་ན། ། ཐམས་ཅད་མཁྱེན་པ་ནམ་མཁའི་མཐའ་ལྟར་རིང་། ། དེ་ལྟར་དགོངས་ནས་རྒྱལ་དང་དེ་སྲས་ཀྱི། ། རིག་པའི་གནས་ཀུན་སྦྱོངས་ཞེས་ལེགས་པར་གསུངས། ། ཞེས་པ་དང་། སྟག་ཚང་ལོ་ཙ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས་ཀྱང་།
རིག་པའི་གནས་ལྔར་ལེགས་པར་མ་སྦྱངས་ན། ། དགྲ་བཅོམ་གྱིས་ཀྱང་ཀུན་མཁྱེན་ཐོབ་མི་སྲིད། ། དེ་བས་དོན་གཉིས་མཐར་ཕྱིན་བྱ་བའི་ཕྱིར། ། ཀུན་མཁྱེན་ལམ་འདིར་མཁས་རྣམས་བརྩོན་པར་རིགས། ། ཞེས་སོགས་མང་དུ་གསུངས་སོ། ། དེ་ལྟར་རིག་པའི་གནས་ལྔའི་ནང་ནས་གཞིའམ། གཙོ་བོའམ། ལུས་སུ་གྱུར་པ་ནི་བཟོ་རིག་པ་ཉིད་ཡིན་ཏེ། བཟོ་རིག་འདི་ལ་བཟའ་བཏུང་འཚོལ་བའི་རིག་གནས་ཞེས་བརྙས་པར་བྱེད་པ་ཡོད་ཀྱང་། ཐོས་བསམ་བྱ་བའི་ཡུལ་ཐམས་ཅད་ལ་ཡིད་བཟོར་འཇོག་ཅིང་།
ཡིད་བཟོ་ཐོས་བསམ་བྱ་ཡུལ་དུ་མ་འདུས་པའི་རིག་གནས་མེད་པ་དེའི་ཕྱིར་བཟོའི་རིག་གནས་འདིར་རིག་གནས་མཐའ་དག་འདུས་པས་སོ། ། དེ་ལྟར་ཡང་སྒྲ་པ་ཤེས་རབ་རིན་ཆེན་རྒྱལ་མཚན་གྱིས། ཡིད་བཟོ་ཐོས་དང་བསམ་པ་སྒོམ་པའོ། ། ཐོས་བསམ་བྱ་བའི་ཡུལ་ནི་མཐའ་ཡས་ཏེ། ། བརྟག་པ་བརྒྱད་དང་རིག་གནས་བཅོ་བརྒྱད་དང་། ། སྐར་རྩིས་དབྱངས་འཆར་ནག་རྩིས་གསོ་སྤྱད་སོགས། ། སྡེ་སྣོད་གསུམ་དང་རྒྱུད་སྡེ་རྣམ་བཞི་སྟེ། ། དེ་དག་བསྟན་དོན་ཞི་གནས་ལྷག་མཐོང་སོགས། ། ཡིད་བཟོའི་མཆོག་གྱུར་ཐར་ལམ་ཁྱད་པར་ཅན། ། དེ་ཕྱིར་གནས་འདིར་རིག་གནས་ཐམས་ཅད་འདུས། །
ཞེས་གསུངས་ལ། སྤྱིར་བཟོ་རིག་ལ་རྒྱས་པར་ཕྱེ་ན་བསམ་གྱིས་མི་ཁྱབ་ཀྱང་། གཙོ་བོ་བསྡུ་ན་སྒྲ་པ་ཤེས་རབ་རིན་ཆེན་གྱིས། བཟོ་ནི་ལུས་དང་ངག་དང་ཡིད་བཟོ་འོ། ། ཞེས་གསུངས་པ་ལྟར། ལུས་བཟོ་རིག་པ། ངག་བཟོ་རིག་པ། ཡིད་བཟོ་རིག་པ་དང་གསུམ་དུ་འདུ་ཞིང་། དེ་ལ་ལུས་བཟོ་རིག་པ་ནི། ལུས་བཟོ་མཆོག་སྐུ་གསུང་ཐུགས་ཀྱི་རྟེན་ཕྱག་ཚད་དང་ལྡན་པ་བཞེངས་པ་དང་།
ལུས་བཟོ་ཕལ་པ་ནི་ཁང་ཁྱིམ་ཁྱད་པར་ཅན་ཁང་པ་བརྩེགས་པ་ཁང་མིག་ལྔ་བརྒྱ་པ་ལ་སོགས་པ་བཟོ་བ་ཡིན་ལ། དེ་དག་ལ་དགོངས་ནས། ལུས་བཟོ་མཆོག་ནི་སྐུ་གསུང་ཐུགས་ཀྱི་རྟེན། ། ཞེས་སོགས་དང་། ལུས་བཟོ་ཕལ་པ་ཁང་ཁྱིམ་གྲུ་གཟིངས་དང་། ། ཤིང་རྟ་ལ་སོགས་འཕྲུལ་འཁོར་སྣ་ཚོགས་ཀྱང་། ། དུས་འཁོར་རྣམ་བཤད་ཀུན་ཏུ་རྒྱས་པར་བཤད། ། ཅེས་གསུངས་སོ། ། ཡིད་བཟོ་ནི་གོང་དུ་བཤད་པ་ལྟར་ཐོས་བསམ་གྱི་ཡུལ་རྣམས་ལ་འཇོག་ཅིང་། དེ་ཡང་།
ལུས་ངག་གཙོ་བོར་བྱེད་དང་མི་བྱེད་ལས། ། ལུས་ངག་ཡིད་ཀྱི་བཟོ་ཞེས་གསུམ་དུ་དབྱེ། ། ཞེས་སྤྱིར་ཡིད་ཀྱིས་རྟོགས་ནས་ལུས་ངག་ལ་འཇུག་པ་ཁྱད་མེད་ཀྱང་། ཡིད་དང་འབྲེལ་བའི་ལུས་ཀྱི་གཡོ་བ་དང་། ངག་གི་བརྗོད་པ་གཙོ་བོར་གྱུར་པས་ལུས་བཟོ་ངག་བཟོ་གཉིས་དང་། ལུས་ངག་དང་མ་འབྲེལ་བར་ཡིད་ཀྱི་བསམ་པ་ཙམ་གྱི་དབང་དུ་བྱས་པ་ཡིད་བཟོ་ཞེས་བྱ། དེ་གསུམ་གྱི་ནང་ནས་འདིར་འཆད་པ་སྐབས་སུ་བབས་པ་ནི། སྐྱེ་བ་གཞན་དུ་སྦྱངས་པ་དང་། ། མཁས་པ་དུ་མ་བསྟེན་པ་དང་། ། རྣལ་འབྱོར་དཔྱོད་པའི་བློ་གྲོས་ཀྱིས། །
ཤེས་བྱ་ཀུན་ལ་འཇིག་མེད་ཐོབ། ། ཅེས་པ་དང་། དེ་ལྟར་ཤེས་བྱ་ཀུན་ལ་སྔོན་སྦྱངས་མཐུས། ། འདིར་ནི་བློ་གྲོས་རྣམ་པར་གསལ་བ་ཐོབ། ། དཔལ་ལྡན་དགེ་བསྙེན་ཀུན་དགའ་རྒྱལ་མཚན་གྱིས། ། ཞེས་ཆོས་རྗེ་རང་ཉིད་ཀྱི་ཞལ་གྱིས་བཞེས་པ་ལྟར་དོན་ལ་མངའ་བ། འཇམ་དབྱངས་བླ་མ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོས་མཛད་པའི་རིག་པའི་གནས་ཀྱི་བྱེ་བྲག་གསལ་བར་བྱེད་པ་རོལ་མོའི་བསྟན་བཅོས་ཞེས་བྱ་བ་ངག་བཟོ་རིག་པའི་བྱེ་བྲག་རོལ་མོའི་རྣམ་གཞག་སྟོན་པར་བྱེད་པ་འདི་ཡིན་ལ། འདི་ལ་དོན་གསུམ་སྟེ། ཀླད་ཀྱི་དོན། གཞུང་གི་དོན།
མཇུག་གི་དོན་ནོ། ། དང་པོ་ལ་གསུམ་སྟེ། མཚན་གྱི་དོན། མཆོད་པར་བརྗོད་ཅིང་རྩོམ་པར་དམ་བཅའ་བ། དགོས་སོགས་ཆོས་བཞི་བཤད་པའོ། ། དང་པོ་ནི། འདིར་བརྗོད་བྱ་ལྷན་ཅིག་སྐྱེས་པ་ལས་བྱུང་བ་དང་། རྐྱེན་གཞན་ལས་བྱུང་བའི་རོལ་མོའི་རྣམ་གཞག་སྟོན་ལ། དེ་གདུལ་བྱ་རྣམས་སེམས་རྒྱུད་བསླབ་པ་གསུམ་ལྡན་དུ་འཆོས་ཅིང་། ངན་འགྲོ་དང་སྲིད་པའི་སྡུག་བསྔལ་ལས་སྒྲོལ་བའམ་སྐྱོབ་པས་ན།
གཙུག་ལག་འདིའི་མཚན་ལ་རོལ་མོའི་བསྟན་བཅོས་ཞེས་བྱའོ། ། ཞེས་བརྗོད་བྱ་དེ་ལྡན་གྱི་རྣམ་གཞག་སྟོན་པར་བྱེད་པ་ལ། རོལ་མོའི་བསྟན་བཅོས་ཞེས་བྱ་བ་ཞེས་པ་འདི་བྱུང་། གཉིས་པ་ལ་མཆོད་པར་བརྗོད་པ་དང་། རྩོམ་པར་དམ་བཅའ་བ་གཉིས། དང་པོ་ལ་བླ་མ་ལ་མཆོད་པར་བརྗོད་པ་དང་། ཡི་དམ་ལ་མཆོད་པར་བརྗོད་པ་གཉིས་ལས། དང་པོ་ནི། མགོན་པོ་འཇམ་པའི་དབྱངས་ཀྱི་ངོ་བོ་རྗེ་བཙུན་བླ་མ་གྲགས་པ་རྒྱལ་མཚན་ལ་གུས་པས་འདུད་པའི་ཚུལ་དེ་སྟོན་པར་བྱེད་པ་ལ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། །
ཞེས་པ་འདི་བྱུང་། གཉིས་པ་ནི། དུས་གསུམ་གྱི་རྒྱལ་བ་རྣམས་ཀྱི་གསུང་གི་རྣམ་འཕྲུལ་ལས་སྤྲུལ་ཞིང་། གསུང་གི་ངོ་བོ་འཇམ་པའི་རྡོ་རྗེ་གསུང་དབྱངས་ཡན་ལག་དྲུག་ཅུའི་བདག་ཉིད་ཅན་དེ་ལ་འདུད་པའི་ཚུལ་སྟོན་པར་བྱེད་པ་ལ། རྒྱལ་བ་རྣམས་ཀྱི་གསུང་གི་རྣམ་འཕྲུལ་ལས། བྱུང་བའི་རྡོ་རྗེ་དབྱངས་ཅན་མ་ལ་བཏུད། ། ཅེས་པ་འདི་བྱུང་། གཉིས་པ་ནི་དེ་ལྟར་མཆོད་པར་བརྗོད་ནས། དམ་བཅའ་བ་དེ་སྟོན་པར་བྱེད་པ་ལ། ནས།
རོལ་མོའི་སྦྱོར་བ་གཞན་ལ་ཕན་པ་ཡི། ། དྲི་མེད་གཞུང་འདི་བདག་གིས་བཤད་པར་བྱ། ། ཞེས་པ་འདི་བྱུང་། གསུམ་པ་ནི། གནས་སྐབས་ཀྱི་དགོས་པ། དད་པ་དང་ལྡན་པའི་གང་ཟག་རྣམས་ཀྱི་དཀོན་མཆོག་ལ་མཆོད་པར་བྱེད་པ་དང་། ཟས་དང་ནོར་འདོད་པས་བཀྲེན་པ་རྣམས་ཀྱི་ཟས་ལ་སོགས་པའི་འཚོ་བ་དང་། ཆགས་ཅན་ཕ་རོལ་པོ་རྣམས་ཀྱི་ཡིད་ཆགས་ཡུལ་གཡོ་བ་དེ་ཀུན་ཀྱང་རོལ་མོ་གཉིས་ཀྱི་རྣམ་གཞག་ལ་མཁས་པ་ལ་འབྱུང་གི གཞན་ལས་མི་འབྱུང་བ་བརྗོད་བྱ་རོལ་མོའི་རྣམ་གཞག་གསལ་བར་སྟོན་པའི་བསྟན་བཅོས་འདི་ལ་འཇུག་པར་རིག་སོ། ། ཞེས་སྟོན་པ་ལ།
དད་ལྡན་རྣམས་ཀྱི་མཆོད་པ་དང་། ། བཀྲེན་པ་རྣམས་ཀྱི་འཚོ་བ་དང་། ། ཆགས་ཅན་རྣམས་ཀྱི་ཡིད་གཡོ་བ། ། དེ་ཀུན་རོལ་མོ་མཁས་ལས་འབྱུང་། ། ཞེས་པ་འདི་བྱུང་། གཞན་ཡང་རོལ་མོའི་རྣམ་གཞག་ལ་ཅིས་ཀྱང་མཁས་པར་བྱ་དགོས་ཏེ། མཐོ་རིས་ཀྱི་ཡོན་ཏན་དང་མི་ལྡན་པ་བློ་ངན་པ་སྟེ་ཤེས་རབ་ཞན་པ་དང་། གཟུགས་ཡིད་དུ་མི་སྡུག་པ་དང་། གདོལ་པ་ལྟ་བུའི་རིགས་ངན་པ་དང་། ནོར་དང་བྲལ་བ་སྟེ་ནོར་མེད་ཀྱང་རོལ་མོ་གཉིས་ཀྱི་ཆ་ལ་མཁས་པར་གྱུར་ན་ཚོགས་མང་པོའི་ནང་ན་ཡང་ཐམས་ཅད་ཀྱི་གཙུག་རྒྱན་ལྟ་བུར་མཛེས་པས་གང་ལྟར་བྱས་ཀྱང་སླའོ། །
ཞེས་སྟོན་པ་ལ། བློ་ངན་གཟུགས་ཀྱིས་ཕོང་པའང་རུང་། ། རིགས་ངན་ནོར་དང་བྲལ་ཡང་སླ། ། རོལ་མོའི་ཆ་ལ་མཁས་གྱུར་ན། ། ཚོགས་ཀྱི་ནང་ན་རྒྱན་ལྟར་མཛེས། ། ཞེས་པ་འདི་བྱུང་། གཞན་ཡང་རོལ་མོའི་རྣམ་གཞག་ལ་མཁས་པ་ནི་འཇིག་རྟེན་པས་ཀྱང་བསྔགས་པ་ཡིན་ཏེ། འཇིག་རྟེན་པ་ཀུན་ཡུལ་དང་གྲོང་ཁྱེར་གང་ན་གང་ཟག་སྐྱེས་ཕོ་མོ་ཀུན་ཐོད་བཅིང་བ་དང་། སྐྲ་གསར་དུ་འཁྲུད་པ་དང་། གར་བྱེད་པ་དང་།
གླུ་ལེན་པ་དང་། རོལ་མོ་སིལ་ཁྲོལ་དང་། ག་ཞ་སྟེ་བཞད་གད་ཀྱི་སྒྲ་ལ་སོགས་པ་དེ་དག་ཡོད་པར་ལུས་ལ་ནད་དང་། སེམས་ལ་སྡུག་བསྔལ་གྱི་མྱ་ངན་མེད་པའི་རྟགས་སུ་བྱེད་པས་སོ། ། ཞེས་སྟོན་པ་ལ། ག་ན་ཐོད་དང་སྐྲ་གསར་དང་། གར་དང་རོལ་མོའི་སྒྲ་ཡོད་པ། ། དེ་ན་མྱ་ངན་ཡོད་མིན་པས། ། དེས་ན་རོལ་མོ་བསྔགས་པ་ཡིན། ། ཞེས་པ་འདི་བྱུང་།
དེས་ན་ཆོས་པ་དང་། འཇིག་རྟེན་པ། མཁས་པ་དང་རྨོངས་པ། སྐྱེས་པ་དང་བུད་མེད་ལ་སོགས་པ་ཀུན་ལ་མཛེས་པ་ནི་རོལ་མོའི་རྣམ་གཞག་ལ་མཁས་པ་ཉིད་ཡིན་ཏེ། གསེར་གཡུའི་རྒྱན་འདོགས་པ་སོགས་འགའ་ཞིག་འཇིག་རྟེན་པ་ལ་མཛེས་ཀྱང་། རབ་ཏུ་བྱུང་པ་ལ་མི་མཛེས། ཆོས་གོས་གྲྭ་དྲུག་གྱོན་པ་སོགས་འགའ་ཞིག་རབ་བྱུང་ལ་མཛེས་ཀྱང་། འཇིག་རྟེན་པ་བུད་མེད་སོགས་འགའ་ཞིག་ལ་མི་མཛེས། དེ་བཞིན་དུ་ལ་ལ་མཁས་པ་ལ་མཛེས་ཀྱང་རྨོངས་པ་ལ་མི་མཛེས། ལ་ལ་རྨོངས་པ་ལ་མཛེས་ཀྱང་མཁས་པ་ལ་མི་མཛེས་པ་ལ་སོགས་པ་མཐའ་ཡས་པར་མཐོང་བས་སོ། །
ཞེས་སྟོན་པ་ལ། འགའ་ཞིག་འགའ་ལ་མི་མཛེས་ཤིང་། ། ལ་ལ་གཞན་ལ་མཛེས་མ་ཡིན། ། མཁས་རྨོངས་སྐྱེས་པ་བུད་མེད་སོགས། ། ཀུན་ལ་མཛེས་པ་རོལ་མོ་ཡིན། ། ཞེས་པ་འདི་བྱུང་། དེ་ལྟར་གནས་སྐབས་ཀྱི་དགོས་པ་དེ་དག་ཏུ་མ་ཟད་ཉིང་དགོས་མཆོག་གི་དངོས་གྲུབ་བདེ་ལག་ཏུ་ཐོབ་པར་བྱེད་པ་དང་། གཞན་ཡང་འཕགས་པའི་གང་ཟག་རྣམས་ལ་མཆོད་པར་བྱེད་པ་དང་། སོ་སྐྱེ་རྣམས་ཀྱི་དོན་བྱེད་པ་དང་། དངོས་གྲུབ་རྣམ་པ་གཉིས་ཀྱི་རྒྱུ་ཡང་འདི་ཉིད་ཡིན་ཏེ།
སློབ་དཔོན་ཙནྡྲ་གོ་མིའི་རོལ་མོའི་བསྟན་བཅོས་བློ་གསལ་མགུལ་རྒྱན་ལས། མན་ངག་འདི་ལ་མི་བརྙས་པར། ། བསྟེན་ན་འབྲས་བུ་བདེ་བླག་ཏུ། ། འབྱུང་བའི་ཕྱིར་ན་བླང་བར་རིགས། ། ཞེས་དང་། ཡང་སློབ་དཔོན་དེ་ཉིད་ཀྱིས་མཛད་པའི་དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། ཉམས་ལྡན་ངག་གི་རིག་བྱེད་ཀྱིས། ། འཕགས་པ་མཆོད་དང་སེམས་ཅན་དོན། ། བྱེད་དང་དངོས་གྲུབ་རྣམ་གཉིས་རྒྱུ། ། ཞེས་གསུངས་པས་སོ། །
འོ་ན་ཕན་ཡོན་དེ་ལྟ་བུ་དང་ལྡན་པའི་རོལ་མོའི་རྣམ་གཞག་དེ་ཉིད་ལ་མཁས་པའི་གང་ཟག་གིས་དུས་ནམ་གྱི་ཚེ་བརྩམས་ཤེ་ན། ཞར་ལས་བྱུང་བ་དུས་ནི་ལོ་དང་ཟླ་བའི་དུས་ཆེན་བཞི་དང་། བླ་མའི་དུས་ཆེན་ལ་སོགས་པའི་སྐབས་དང་། གཞན་ཡང་བླ་མ་དཀོན་མཆོག་གསུམ་མཆོད་པའི་ཕྱིར་སྐྱེ་བོའི་ཚོགས་མང་པོ་འདུ་བ་དང་། ཕན་ཚུན་སྐྱེ་བོའི་ཚོགས་གཅིག་ལ་གཅིག་བལྟ་བའི་ཕྱིར་འདུས་པ་དང་། དགའ་སྟོན་ལ་སོགས་པའི་ཕུན་སུམ་ཚོགས་པར་མི་མང་པོ་འདུས་པ་མཐོང་བའི་ཚེ་རོལ་མོའི་རྣམ་གཞག་ལ་ལེགས་པར་སྦྱངས་པའི་མཁས་པས་རོལ་མོའི་རྣམ་གཞག་བརྩམས་ཏེ་རང་གཞན་ཀུན་ལ་ཕན་བདེ་བསྐྱེད་པར་བྱ་དགོས་ཞེས་སྟོན་པར་བྱེད་པ་ལ། དཀོན་མཆོག་མཆོད་ཕྱིར་འདུས་པ་དང་། ། ཕན་ཚུལ་བལྟ་ཕྱིར་འདུས་པ་དང་། ། ཕུན་སུམ་ཚོགས་པ་མཐོང་བའི་ཚེ། ། མཁས་པས་རོལ་མོ་བརྩམ་པར་བྱ། །
ཞེས་པ་འདི་བྱུང་གཉིས་པ་གཞུང་གི་དོན་ལ་གསུམ་སྟེ། དབྱངས་ཀྱི་རྣམ་གཞག ཚིག་གི་རྣམ་གཞག དབྱངས་དང་ཚིག་གི་སྦྱོར་བའི་ཚུལ་ལོ། ། དང་པོ་ལ་གཉིས། སྤྱིའི་དོན་དང་། གཞུང་གི་དོན་དངོས་སོ། ། དང་པོ་ལ་བདུན་ཏེ། གང་ཞིག་བསླབ་པར་བྱ་བའི་དབྱངས། གང་དུ་བསླབ་པར་བྱ་བའི་གནས།
གང་གིས་སློབ་པའི་སློབ་དཔོན་ཡུལ། གང་ལ་སློབ་པའི་སློབ་མ་དང་། དབྱངས་ཉིད་ཇི་ལྟར་བསློབ་པའི་ཚུལ། མ་བསླབས་སྐྱོན་ཅན་སྤང་བྱ་དང་། ལེགས་པར་བསླབས་པའི་ཕན་ཡོན་ནོ། ། དང་པོ་ནི། དབྱངས་ཀྱི་སྐད་དོད་དུ་སྭ་ར་སྭསྟི་ཞེས་པ་འབྱུང་ལ། དེ་ཉིད་བོད་སྐད་དུ་དབྱངས་སམ་ཉམས་ལྡན་གྱི་ངག་ལ་འཇུག་སྟེ། སློབ་དཔོན་ཙནྡྲས། ངེས་ཚིག་སྭ་ར་སྭསྟི་ཞེས། །
བོད་སྐད་དབྱངས་སམ་ཉམས་ལྡན་ངག ། ཅེས་གསུངས་ལ། དེ་ལ་དབྱེ་བ་རྒྱས་པར་ན་བསམ་གྱིས་མི་ཁྱབ་མོད། མདོར་བསྡུ་ན་དབྱངས་རིང་དབྱངས་ཐུང་གཉིས་སུ་འདུ་ཞིང་། དབྱངས་རིང་ཇི་ལྟར་རིང་ཡང་མགོ་ཐུང་ལ་མཇུག་རིང་བ། མཇུག་ཐུང་ལ་མགོ་རིང་བ་མ་ཡིན་པར་མགོ་ལུས་འཚམས་པ་དང་། དབྱངས་ཐུང་ཇི་ལྟར་ཐུང་ལྷུ་ཚངས་ཤིང་རང་གི་ཡན་ལག་རྫོགས་པ་དང་། ཐུན་མོང་དུ་བརྗིད་ཆགས་པ་དང་། སྙན་པ་དང་། གྱོང་བ་དང་།
དིག་པ་དང་། མགྲིན་སྒྲིགས་པ་རྣམས་ཚང་དགོས་ལ། དེ་དག་ཀྱང་བརྗིད་དང་ལྡན་ཡང་སྒེག་ཆགས་པ་དང་། སྙན་ཡང་རུས་མ་ཤོར་བ་དང་། གྱོང་ཡང་སྐབས་སྐབས་སུ་ཁུགས་པ་དང་། དིག་ཀྱང་ཚིག་གི་ངོ་གསལ་བ་དང་། མགྲིན་སྒྲིགས་པ་ཡིན་ཡང་སྐད་ཅིག་ང་རོ་དུ་མས་བརྒྱན་པ་ལྟ་བུ། མདོར་ན་བླུན་པོའི་ཡིད་འཁུལ་ཞིང་། མཁས་པ་རྣམས་དགྱེས། དེ་ལ་བརྟེན་ནས་མཆོད་འོས་མཉེས།
ཡ་རབ་དྭང་བ་འདྲེན། མ་རབ་བློ་མགུ། མཁས་པའི་ཡིད་འཕྲོག མཁས་རྨོངས་ཀུན་གྱིས་བསྔགས། དགྲ་བགེགས་འབྱེར། དངོས་གྲུབ་འདུ། འདི་ཕྱིར་ཕན་བདེའི་འབྲས་བུ་ཐམས་ཅད་འབྱུང་བ་སྟེ། སློབ་དཔོན་ཙནྟྲས་དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། རིང་ཡང་མགོ་ལུས་འཚམས་པ་དང་། ། ཐུང་ཡང་ཡན་ལག་རྫོགས་པ་འོ། །
བརྗིད་དང་ལྡན་ཡང་སྒེག་ཆགས་པ། ། སྙན་ཡང་རུས་པ་མ་ཤོར་བ། ། གྱོང་ཡང་སྐབས་སུ་ཁུག་པ་དང་། ། དིག་ཀྱང་ཚིག་གི་གོ་གསལ་དང་། ། མགྲིན་པ་མང་ཡང་སྐད་ཅིག་དང་། ། སྐད་ཅིག་ང་རོ་དུ་མས་བརྒྱན། ། མདོར་ན་བླུན་པོའི་ཡིད་འཛིན་ཅིང་། ། མཁས་པ་དགྱེས་པ་བསྐྱེད་པ་འོ། ། ཡོན་ཏན་མཆོད་འོས་ཐམས་ཅད་མཉེས། ། ཡ་རབ་དྭང་འདྲེན་དམན་པ་མགུ། །
ཟོལ་ཆགས་མང་པོའི་དབུས་ན་བརྗིད། ། མཁས་པའི་ཡིད་འཕྲོག་ཀུན་གྱིས་བསྔགས། ། དགྲ་བགེགས་འབྱེར་ཞིང་དངོས་གྲུབ་འདུ། ། འདི་ལས་བདེན་འབྲས་འབྱུང་བར་ངེས། ། ཞེས་གསུངས་སོ། ། གཉིས་པ་གང་དུ་བསླབ་པར་བྱ་བའི་གནས་ནི། སྤྱིར་ས་ཕྱོགས་གཙང་ཞིང་དབེན་ལ། ཁྱད་པར་ཡིད་དང་མཐུན་པ་སྐད་ལ་བོགས་འབྱིན་པའི་གནས་སུ་བསླབ་པར་བྱ་སྟེ། དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། གང་དུ་བསླབ་པར་བྱ་བའི་གནས། །
གཙང་ཞིང་དབེན་པའི་ས་ཕྱོགས་སམ། ། སྐད་ལ་བོགས་འབྱིན་ཡིད་དང་མཐུན། ། དེ་འདྲ་དེ་དག་བཙལ་ཏེ་བརྩམ། ། ཞེས་གསུངས་སོ། ། གསུམ་པ་གང་གིས་སློབ་པའི་སློབ་དཔོན་ནི། དབྱངས་ལ་མཁས་ཤིང་མཁས་པའི་གྲགས་པའང་ཐོབ་པ། རང་བཞིན་གྱི་ཡོན་ཏན་ངང་རིང་ཞིང་རྒྱུད་འཇམ་པ། སློབ་པ་ལ་བཟོད་བསྲན་དང་ལྡན་པ་དང་། དྲོ་ཚད་དམ། ཡུན་ཚད་དམ།
མང་ཉུང་ཤེས་པ། སློབ་པའི་ཚེ་རྣམ་གཡེང་གི་དབང་དུ་མི་འགྲོ་བའི་ཡོན་ཏན་དང་ལྡན་པ་སྟེ། དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། དབྱངས་ལ་མཁས་ཤིང་གྲགས་པ་ཐོབ། ། ངང་རིང་རྒྱུད་འཇམ་སློབ་ལ་བཟོད། ། རྣམ་གཡེང་དབང་དུ་མི་འགྲོ་ཞིང་། ། བསླབ་པའི་དྲོད་ཚད་ཤེས་པ་འོ། ། ཞེས་གསུངས་སོ། ། བཞི་པ་གང་ལ་སློབ་པའི་སློབ་མ་ནི། བློ་ཤེས་རབ་དང་ལྡན་པ།
དབྱངས་དོན་དུ་གཉེར་བ། མགྲིན་པའམ། གྲེ་ངག་བདེ་བ། སློབ་དཔོན་དང་དབྱངས་ལ་དད་ཅིང་འདུན་པ་དང་ལྡན་པ། ཡིད་གཞུང་ཞིང་སློབ་པ་ལ་སྐྱོ་ངལ་མེད་པ། བློ་བརྟན་ཅིང་བརྩོན་འགྲུས་དང་ལྡན་པ། སྙིང་སྟོབས་ཆེ་བའི་ཡོན་ཏན་བཅུ་ལྡན་ཏེ། ། དེ་སྐད་དུ་དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། གང་ལ་བསླབ་པའི་གང་ཟག་ནི། ། བློ་ལྡན་དོན་གཉེར་མགྲིན་པ་བདེ། །
དད་ལྡན་ཡིད་གཞུང་སྐྱོ་ངལ་མེད། ། བསྟན་བཅོས་སྙིང་སྟོབས་ཆེ་བ་འོ། ། ཞེས་གསུངས་པས་སོ། ། ལྔ་པ་དབྱངས་ཉིད་ཇི་ལྟར་སློབ་པའི་ཚུལ་ནི། ། དང་པོར་སློབ་དཔོན་གྱིས་བདག་གི་སློབ་མ་འདིས་དབྱངས་འདི་ཤེས་ན་ཅི་མ་རུང་སྙམ་པ་ལ་སོགས་པ་གཞན་ཕན་བྱང་ཆུབ་ཀྱི་སེམས་སྔོན་དུ་བཏང་སྟེ། ཐོག་མར་སྐད་ཆུང་ངུས་བསླབ། དེ་ནས་ཅུང་ཟད་ཆེ་བར་བཏང་སྟེ་ངག་རྗེས་ཁྲིད་ལ་བསླབ། དེ་ནས་མཐོ་དམའི་ཁྱད་པར་སོགས་དབྱངས་ཀྱིས་གཟུགས་ལ་བསླབ། དེ་ནས་འགྱུར་ཁུགས་ལ་བསླབ། སྐབས་འགར་ནས་དང་རྡོ་རྗེ་ལ་སོགས་པའི་དཔེ་དང་སྦྱར་ཏེ་བསླབ།
རེས་དགའ་སློབ་དཔོན་རང་ཉིད་དབྱངས་གཡོག་གི་ཚུལ་དུ་འཁྲིལ་ཏེ་མཚང་སྐྱོན་ངོས་བཟུང་ནས་དེ་ཉིད་ལ་བཀར་ཏེ་བསླབ། དེས་ཀྱང་མི་ཤེས་པའི་བློ་དམན་པ་དག་ལ་དུམ་བུ་དུམ་བུར་བཅད་དེ་བསླབ་པ་སོགས་ཐབས་ལ་མཁས་པ་དུ་མའི་སྒོ་ནས་བསླབ་པར་བྱ་དགོས་ཏེ། དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། གདམས་ཏེ་ཆུང་ངུའི་སྐད་ཀྱིས་བསླབ། ། དེ་ནས་ངག་རྗེས་ཁྲིད་ལ་བསླབ། ། དབྱངས་ཀྱི་གཟུགས་ལ་ཐོག་མར་བསླབ། ། དེ་རྗེས་འགྱུར་ཁུགས་ཕྲ་མོར་བསླབ། ། སྐབས་སུ་རིགས་མཐུན་དཔེ་ཡིས་བསླབ། ། རེས་དགའ་དབྱངས་གཡོག་ཚུལ་གྱིས་བསླབ། ། མཚང་སྐྱོན་ངོས་བཟུང་བཀར་ལ་བསླབ། །
བློ་དམན་དག་ལ་དུམ་བུར་བསླབ། ། ཀུན་ཏུ་ཐབས་ལ་མཁས་པས་བསླབ། ། ཅེས་སོགས་རྒྱ་ཆེར་གསུངས་ཏེ་འདིར་མང་གི་དོགས་པས་མ་བྲིས་ལ། རྒྱས་པར་ཤེས་པར་འདོད་ན་སློབ་དཔོན་ཙནྡྲས་མཛད་པའི་གསུང་རབ་དེ་ཉིད་དུ་བལྟ་བར་བྱའོ། ། དྲུག་པ་མ་བསླབས་སྐྱོན་ཅན་སྤང་བྱ་ནི། དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། ལེགས་པར་མ་བསླབས་བབས་འཚོལ་དབྱངས། ། སྙན་འདོད་རང་བཟོ་ཞུགས་པའི་དབྱངས། ། ངན་པའི་ཤལ་ཀྱི་གོས་པའི་དབྱངས། ། གསང་སྒྲོགས་བྱིན་རླབས་མེད་པའི་དབྱངས། །
ངེས་མེད་དྲན་དགུ་བྱེད་པའི་དབྱངས། ། མི་ཤེས་ལེན་དགའ་ལན་མོའི་དབྱངས། ། ཞོར་འཆོས་ཀུ་རེ་ཐབས་ཀྱི་དབྱངས། ། བཅོལ་ཆུང་གཏད་སོ་མེད་པའི་དབྱངས། ། ཐེ་ཚོམ་འཁུ་ཁྲིག་ཟ་བའི་དབྱངས། ། དབང་ཤེས་ཡུལ་ལ་འཁྱམས་པའི་དབྱངས། ། སྐབས་ཐོབ་མི་ཤེས་ཕལ་པའི་དབྱངས། ། བག་མེད་བསླབ་རྡོལ་སྨྱོན་པའི་དབྱངས། ། བྱིང་རྨུགས་མྱོས་འཐིབ་འཁྲུལ་པའི་དབྱངས། ། མི་ཟོབ་གང་བྱུང་འོལ་བྱིལ་དབྱངས། །
དད་མེད་གཞན་གྱི་ངོ་དགའི་དབྱངས། ། ཕྲག་དོག་འགྲན་སེམས་ཅན་གྱི་དབྱངས། ། མཁས་འདོད་སྙན་གྲགས་སོ་འདོད་དབྱངས། ། བརྙེད་པ་དོན་དུ་གཉེར་བའི་དབྱངས། ། རྨི་ལམ་སྒྱུ་མས་བསླུས་པའི་དབྱངས། ། དམན་པའི་ས་རུ་བཏུང་བའི་དབྱངས། ། ཞེས་དབྱངས་རང་གི་ངོ་བོ་དང་། གྲོགས་དང་ཀུན་སློང་གི་བསམ་པ་ལ་སོགས་པའི་སྒོ་ནས་སྐྱོན་ཅན་སྤང་བྱར་བཤད་པ་ཉི་ཤུ་རྩ་གཅིག་པོ་དེ་དག་དང་། གཞན་ཡང་། གོག་དང་འཛེར་འདྲད་རང་གཟུགས་སྟེར། །
མི་སྙན་ཡུས་ཀྱི་བརྒྱལ་བ་དང་། ། ཞེས་བྱ་བ་ལ་སོགས་པས་བསྟན་པའི་སྐྱོན་ཅན་རྣམས་དང་། འོག་ནས་འབྱུང་བའི་ཆོས་རྗེ་འདི་ཉིད་ཀྱི་གཞུང་འདི་ཉིད་དུ་བཤད་པའི་བློ་སྐྱོན་ཅན་དང་། ཚིག་སྐྱོན་ཅན། ལུས་སྐྱོན་ཅན། གྲོགས་སྐྱོན་ཅན། གདང་སྐྱོན་ཅན་ལ་སོགས་པ་རྣམས་སོ། ། སྤྱི་དོན་བདུན་པ་ལེགས་པར་བསླབས་པའི་ཕན་ཡོན་ནི། དེ་ལྟར་ལེགས་པར་བསླབས་ནས་བླང་བྱ་ཉམས་སུ་ལེན་པའི་ཚེ། ལུས་ངག་ཡིད་ཀྱི་སྒོ་ནས་འཕགས་པ་མཆོད་པ་དང་།
སེམས་ཅན་ཐམས་ཅད་སངས་རྒྱས་ཐོབ་ཕྱིར་དུ་སེམས་བསྐྱེད་ནས་གཞན་ལ་དབྱངས་བྱིན་པས་སྦྱིན་པ། སྒོ་གསུམ་གྱི་ཉེས་སྐྱོན་སྡོམ་པས་ཚུལ་ཁྲིམས། དཀའ་སྤྱད་ངལ་དུབ་མཐའ་དག་བཟོད་པས་ན་བཟོད་པ། དེ་ལ་འདུན་ཞིང་མངོན་པར་སྤྲོ་བས་བརྩོན་འགྲུས། དབྱངས་སྒྲ་ཚིག་དོན་གསུམ་ལ་སེམས་རྩེ་གཅིག་ཏུ་གནས་པ་བསམ་གཏན། དེའི་ངོ་བོ་རིག་ཅིང་རང་བཞིན་མེད་པར་རྟོགས་པ་ཤེས་རབ་སྟེ་ཕར་ཕྱིན་དྲུག་ལྡན་དུ་ཉམས་སུ་བླངས་པས་མཐར་ཐུག་འབྲས་བུ་ཕ་རོལ་ཏུ་ཕྱིན་པ་དྲུག་མངོན་དུ་གྱུར་པ་ནི་རྟེན་ཅིང་འབྲེལ་པར་འབྱུང་བ་ནི་མི་བསླུ་བའི་བདེན་པའོ། ། དེ་སྐད་དུ་ཡང་དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས། བླང་བྱ་ཕར་ཕྱིན་དྲུག་ལྡན་དུ། ། ཉམས་སུ་ལེན་པ་གཙོ་བོ་སྟེ། ། ཞེས་པ་དང་།
གསུང་དབྱངས་ཕུན་སུམ་ཚོགས་པའི་རྒྱུ། ། གསུང་དབྱངས་ལེགས་བཤད་འདི་བཀོད་པས། ། གསུང་དབྱངས་དངོས་གྲུབ་མཆོག་ཐོབ་སྟེ། ། གསུང་དབྱངས་འགྲོ་ལ་སྦྱིན་གྱུར་ཅིག ། ཅེས་པ་དང་། ཆོས་ཀྱི་རྗེས་གཞུང་འདི་ཉིད་དུའང་། གལ་ཏེ་ཐམས་ཅད་ཕུན་ཚོགས་འགྱུར། ། མཁས་པས་དགེ་བ་སྤེལ་ཕྱིར་དབྱངས། ། ཞེས་གསུངས་སོ། ། གཉིས་པ་གཞུང་དོན་དངོས་བཤད་པ་ལ་གསུམ་སྟེ།
རོལ་མོའི་དབྱེ་བ་སྤྱི་རུ་བསྟན། ལྷན་སྐྱེས་རོལ་མོ་བྱེ་བྲག་བཤད། བརྟགས་ཏེ་ཉམས་སུ་ལེན་ཚུལ་བཤད་པའོ། ། དང་པོ་རོལ་མོའི་དབྱེ་བ་སྤྱི་རུ་བསྟན་པ་ནི། སྐབས་འདིར་བཤད་པར་བྱ་བའི་རོལ་མོ་དེ་ལ་གཉིས་སུ་འདོད་དེ། དེ་ལ་རང་ཉིད་ཀྱི་ལུས་དང་ལྷན་ཅིག་སྐྱེས་པ་ལྷན་སྐྱེས་ཀྱི་རོལ་མོ་དང་། པི་ཝཾ་ལ་སོགས་པ་རྐྱེན་གཞན་ལས་བྱུང་བའི་རོལ་མོ་གཉིས་སུ་ཡོད་པས་སོ། ། གཉིས་པོ་དེ་དག་ཀྱང་རྣམ་པ་ཐ་དད་པའི་དབྱེ་བས་ཞིབ་ཏུ་ཕྱེ་ན་དཔག་ཏུ་མེད་པར་འགྱུར་བར་བཤད་དེ། འབྱུང་ཁུངས་ཀྱི་གནས་གྱི་སྒོ་ནས་ཁོག་པ་དང་། མགྲིན་པ་དང་།
རྐན་དང་། ལྕེ་དང་། སྣ་དང་། སྤྱི་བོ་དང་། སོ་དང་། མཆུ་སྟེ་སྒྲ་ཡི་གནས་ལས་བྱུང་བ་བརྒྱད། དེ་བཞིན་དུ་ཅོང་སྐད་ལ་སོགས་པ་ལུས་ཀྱི་ཡན་ལག་ལས་བྱུང་བ་བཅུ་དང་། དིང་སྐད་ལ་སོགས་པ་རྒྱན་རྣམ་པ་བརྒྱད་དང་གསལ་དག་འདྲེས་གསུམ། ཕོ་སྐད་མོ་སྐད་མ་ནིང་སྐད་གསུམ། གཞན་ཡང་རྔ་དང་།
རྫ་རྔ་དང་། དུང་སོགས་མཐའ་ཡས་སྟེ། སློབ་དཔོན་ཙནྡྲས་དབྱངས་ཀྱི་བསྟན་བཅོས་ལས། དབྱེ་ན་འབྱུང་གནས་ལུས་དང་རྒྱན། ། ཚིག་དང་ཁྱད་པར་ཡོན་ཏན་ནོ། ། ཞེས་སོགས་དང་། ཆོས་རྗེ་ཀུན་དགའ་མཆོག་ལྡན་གྱི་གསུང་རབ་ལས། རྔ་དང་རྫ་རྔ་དུང་དང་པ་ཊ་ཧ། ། སིལ་སྙན་ཕེག་བརྡོག་ལ་སོགས་རོལ་མོའི་ཚོགས། ། ཞེས་སོགས་གཞན་དུ་རྒྱས་པར་བཤད་དོ། །
དེ་དག་གི་དོན་གཞུང་འདིར་སྟོན་པ་ལ། ལྷན་ཅིག་སྐྱེས་དང་རྐྱེན་གཞན་ལས། ། བྱུང་བའི་རོལ་མོ་གཉིས་སུ་འདོད། ། དེ་དག་རྣམ་པ་ཐ་དད་པའི། ། དབྱེ་བས་དཔག་མེད་འགྱུར་བར་བཤད། ། ཅེས་པ་འདི་བྱུང་། གཉིས་པ་ལྷན་སྐྱེས་རོལ་མོ་བྱེ་བྲག་བཤད་པ་ལ་ལྔ་སྟེ། ང་རོའི་སྒོ་ནས་བཞི་རུ་དབྱེ། སྦྱོར་བའི་སྒོ་ནས་གཉིས་སུ་དབྱེ། དབྱངས་ཚིགས་སྒོ་ནས་གཉིས་སུ་དབྱེ།
དབྱངས་ཀྱི་ས་མཚམས་རྣམ་པར་བཞག སྤྱིར་སྦྱོར་དཔེ་བཅས་བཤད་པའོ། ། དང་པོ་ང་རོའི་སྒོ་ནས་བཞི་རུ་དབྱེ་བ་ལ། མིང་གི་སྒོ་ནས་མདོ་རུ་བསྟན། སོ་སོའི་རང་བཞིན་རྒྱས་པར་བཤད་པ་གཉིས། དང་པོ་ནི། དེ་ལ་རང་ཉིད་རང་ལ་ལྷན་ཅིག་སྐྱེས་པའི་ངག་གི་དབྱེ་བ་ང་རོ་རྣམ་པ་བཞི་ཡིན་ཏེ། གང་གིས་འདྲེན་པ་དང་། ཁུགས་ཀྱིས་བཀུག་པ་དང་། འགྱུར་གྱིས་བསྒྱུར་པ་དང་།
ལྟེངས་ཀྱིས་ལྟེངས་པ་ཉིད་དོ། ། བཞི་པོ་དེ་དག་འདྲེན་པའི་དབྱེ་ཚུལ་ཐ་དད་པ་ཡི་རེ་རེའང་ཐ་དད་དུ་འགྱུར་བའི་ཚུལ་ཡང་བཤད་པར་བྱའོ། ། ཞེས་བཤད་པར་དམ་བཅའ་བ་དང་བཅས་སྟེ་སྟོན་པ་ལ། དེ་ལ་ལྷན་ཅིག་སྐྱེས་པ་ཡི། ། ང་རོ་རྣམ་པ་བཞི་ཡིན་ཏེ། ། འདྲེན་པ་དང་ནི་བཀུག་པ་དང་། ། བསྒྱུར་པ་དང་ནི་ལྟེངས་ཉིད་དོ། ། དེ་དག་འདྲེན་པའི་དབྱེ་བ་ཡི། ། ཐ་དད་འགྱུར་བའང་བཤད་པར་བྱ། ། ཞེས་པ་འདི་བྱུང་།
གཉིས་པ་སོ་སོའི་རང་བཞིན་རྒྱས་པར་བཤད་པ་ལ་བཞི་སྟེ། འདྲེན་པ་དང་། བཀུག་པ་དང་། བསྒྱུར་བ་དང་། ལྟེངས་བཤད་པའོ། ། དང་པོ་འདྲེན་པ་བཤད་པ་ནི། འདྲེན་པ་ལ་ལྔར་ཡོད་དེ། ཨ་ཞེས་དྲངས་པོའི་ང་རོ་དང་། ཨེ་ཞེས་བསྒྲེངས་པའི་ང་རོ་དང་། ཨི་ཞེས་བཀུག་པའི་ང་རོ་དང་།
ཨོ་ཞེས་བསྟོད་པའི་ང་རོ་དང་། ཨུ་ཞེས་སྨད་པའི་ང་རོས་དྲངས་པ་རྣམས་སུ་ཡོད་པས་སོ། ཞེས་སྟོན་པ་ལ། དྲང་པོ་བསྒྲེངས་དང་དགུག་པ་དང་། ། བསྟོད་དང་སྨད་པའི་ང་རོ་དྲངས། ། ཞེས་པ་འདི་བྱུང་། གཉིས་པ་ནི། ཁུགས་ཀྱི་བཀུག་པ་ལ་རྐྱང་པ་དང་བརྩེགས་པ་གཉིས་ཡོད་ཅིང་། གཉིས་པོ་དེ་ལ་གཉིས་གསུམ་བཞི་སོགས་ཅི་རིགས་པ་ཡོད་དོ་ཞེས་སྟོན་པ་ལ། ཁུག་ལ་རྐྱང་དང་བརྩེགས་པ་སྟེ། །
དེ་ལ་གཉིས་གསུམ་བཞི་སོགས་སོ། ། ཞེས་པ་འདི་བྱུང་། གསུམ་པ་བསྒྱུར་བ་བཤད་པ་ནི། བསྒྱུར་ལ་མགྲིན་བསྒྱུར། ལྕེ་བསྒྱུར། སྣ་ལྡན་བསྒྱུར་ཏེ་གསུམ་ཡོད་ཅིང་། ། གསུམ་པོ་དེ་ལའང་རིང་བ་དང་ཐུང་བ་གཉིས་གཉིས་སྦྱར་བས་དྲུག་ཏུ་འགྱུར་ཞེས་སྟོན་པ་ལ། བསྒྱུར་ལ་མགྲིན་ལྕེ་སྣ་ལྡན་ཏེ། ། དེ་ལ་རིང་དང་ཐུང་གཉིས་སྦྱར། ། ཞེས་པ་འདི་བྱུང་།
བཞི་པ་ལྟེངས་བཤད་པ་ནི། ལྟེངས་ལ་རིང་པའི་ལྟེངས་དང་། ཐུང་བའི་ལྟེངས་གཉིས་སྟེ། དེ་གཉིས་ལ་འདྲེན་པའི་ཁྱད་པར་ཐོག་མ་ཅུང་ཟད་རགས་པ་དང་ཐ་མ་ཅུང་ཟད་རགས་པ་གཉིས་སུ་ཡོད་དོ་ཞེས་སྟོན་པ་ལ། ལྟེངས་ལ་རིང་དང་ཐུང་བ་སྟེ། ། དེ་ལ་ཁྱད་པར་ཐོག་མཐའ་རགས། ། ཞེས་པ་འདི་བྱུང་། གཉིས་པ་སྦྱོར་བའི་སྒོ་ནས་གཉིས་སུ་དབྱེ་བ་ནི། རྐྱང་པས་ཕ་རོལ་གྱི་དངོས་པོ་འབིགས་མི་ནུས་པ་མདའ་གཞུའི་འཕྲུལ་འཁོར་ལྟར་འདྲེན་པ་ལ་སོགས་པ་རང་སྒྲ་རྐྱང་པས་སྙན་པར་བྱེད་མི་ནུས་པའི་ཕྱིར། དེ་དག་འདྲེན་པ་ལ་སོགས་པ་ཚོགས་པའི་སྦྱོར་བས་རང་གཞན་གྱི་རྣ་བ་བདེ་བར་བྱེད་པ་ཡིན་པས་སྦྱོར་བའི་སྒོ་ནས་འདྲེན་དགོས་སོ། །
ཞེས་སྟོན་པ་ལ། མདར་གཞུ་ཡི་ནི་འཕྲུལ་འཁོར་ལྟར། ། རང་སྒྲ་རྐྱང་པས་མི་ནུས་ཕྱིར། ། དེ་དག་ཚོགས་པའི་སྦྱོར་བ་ཡིས། ། རྣ་བ་བདེ་བར་བྱེད་པ་ཡིན། ། ཞེས་པ་འདི་བྱུང་། དེ་ཡང་རང་རང་རྐྱང་པར་འདྲེན་པ་མ་འདྲེས་པ་ཡིན་ལ། དེ་དག་ཚོགས་པ་སྤེལ་བའི་སྦྱོར་བ་སྟེ། གཉིས་པོ་དེའང་། དང་པོ་སྦྱོར་བ་དང་།
བར་དངོས་གཞི་དང་། མཐར་མཇུག་ལ་གཉིས་གསུམ་མམ། ཡང་ན་བཞི་པོ་སྤེལ་ལོ། ། ཞེས་སྟོན་པ་ལ། དེ་ལ་རྐྱང་པ་མ་འདྲེས་པ། ། འཚོགས་པ་སྤེལ་བའི་སྦྱོར་བ་སྟེ། ། དེ་ཡང་སྦྱོར་བ་དངོས་གཞི་དང་། ། མཇུག་ལ་གཉིས་གསུམ་བཞི་པོ་སྤེལ། ། ཞེས་པ་འདི་བྱུང་། བཤད་མ་ཐག་པའི་སྤེལ་བའི་དེ་ཡང་གཉིས་སུ་འགྱུར་ཏེ།
སོ་སོར་སྤེལ་བ་དང་བསྲེས་ནས་སྤེལ་བས་སོ་ཞེས་སྟོན་པ་ལ། སོ་སོར་སྤེལ་དང་བསྲེས་སྤེལ་བས། ། སྤེལ་བ་དེ་ཡང་གཉིས་སུ་འགྱུར། ། ཞེས་པ་འདི་བྱུང་། དེ་ཉིད་ངོ་བོ་ངོས་བཟུང་སྟེ་བཤད་ན། སོ་སོར་སྤེལ་བ་ཐ་དད་རང་དུ་གསལ་བར་འདྲེན་པ་ཡིན་ལ། བསྲེས་ནས་སྤེལ་བ་ནི་ཐ་དད་པ་གཉིས་གཅིག་ཏུ་འདྲེན་པར་འགྱུར་བའོ། ། ཞེས་སྟོན་པ་ལ། སོ་སོར་སྤེལ་བ་ཐ་དད་ཏེ། ། བསྲེས་སྤེལ་ཐ་དད་གཉིས་གཅིག་འགྱུར།
ཞེས་པ་འདི་བྱུང་། དེ་ཡང་དྲངས་ནས་བཀུག་པ་དང་། བཀུག་ནས་དྲང་པ་ལ། བསྒྱུར་ནས་ལྟེངས་པ་དང་། ལྟེངས་ནས་བསྒྱུར་བ་སྦྱར་བ་དང་། ཡང་དྲངས་ནས་བསྒྱུར་བ་དང་། བསྒྱུར་ནས་དྲང་པ་ལ་བཀུག་ནས་ལྟེངས་པ་དང་། ལྟེངས་ནས་བཀུག་པ་སྦྱར་བ་དང་། དྲངས་ནས་ལྟེངས་པ་དང་། ལྟེངས་ནས་དྲངས་པ་ལ་བཀུག་ནས་བསྒྱུར་བ་དང་།
བསྒྱུར་ནས་བཀུར་པ་སྦྱར་བ་དང་། རང་སྒྲ་རྐྱང་པར་དྲངས་པ་ལ་གཞན་སྒྲ་བརྩེགས་པར་སྦྱར་བ་དང་། རང་ཉིད་ཡོངས་སུ་བརྩེགས་པ་ལ་གཞན་སྒྲ་རྐྱང་པར་སྦྱར་བ་དང་། རང་ཉིད་ཀྱིས་ཀྱང་ཡོངས་སུ་ནར་གྱིས་དྲངས་པ་ལ་རང་ཉིད་མཚམས་སྦྱོར་གཞན་མེད་པ་ཡོངས་སུ་སྦྱར་བ་དང་། རང་ཉིད་ལན་གསུམ་བརྩེགས་ནས་བླངས་པ་དེ་ཉིད་ལ་བརྩེགས་པའི་དོན་གཞན་སྦྱར་བར་བྱའོ། ། ཞེས་སྟོན་པ་ལ། དྲངས་ནས་བཀུག་དང་བཀུག་དྲངས་ལ། ། བསྒྱུར་ལྟེངས་ལྟེངས་བསྒྱུར་སྦྱར་བ་དང་། ། དྲངས་ནས་བསྒྱུར་དང་བསྒྱུར་དྲངས་ལ། ། བཀུག་ལྟེངས་ལྟེངས་བཀུག་སྦྱར་བ་དང་།
དྲངས་ནས་ལྟེངས་དང་ལྟེངས་ནས་དྲངས། ། བཀུག་བསྒྱུར་བསྒྱུར་བཀུག་སྦྱར་བ་དང་། ། རང་སྒྲ་རྐྱང་པར་དྲངས་པ་ལ། ། གཞན་སྒྲ་བརྩེགས་པ་སྦྱར་བ་དང་། ། རང་ཉིད་ཡོངས་སུ་བརྩེགས་པ་ལ། ། གཞན་སྒྲ་རྐྱང་པར་སྦྱར་བ་དང་། ། རང་ཉིད་ཡོངས་སུ་དྲངས་པ་ལ། ། རང་ཉིད་ཡོངས་སུ་སྦྱར་བ་དང་། ། རང་ཉིད་བརྩེགས་པ་དེ་ཉིད་ལས། ། བརྩེགས་པའི་དོན་གཞན་སྦྱར་བར་བྱ། །
ཞེས་པ་འདི་བྱུང་། དེ་ལྟར་སྦྱར་བ་དེ་དག་ལའང་དྲངས་པ་དང་བཀུག་པ་ལ་སོགས་པ་རང་ངམ་གཞན་ནམ། ཡང་ན་བསྲེས་པ་དེ་དག་ཡང་གཉིས་སམ། གསུམ་མམ། བཞི་ལ་སོགས་པ་ཅི་རིགས་པར་འགྱུར་གྱི། བྱེ་བྲག་གི་སྔར་གྱི་དེ་དག་ཉིད་ཀྱི་རྗེས་སུ་མཐུན་པར་བླང་བར་བྱའོ། ། ཞེས་སྟོན་པ་ལ། དེ་ལྟར་སྦྱར་བ་དེ་དག་ལའང་། ། རང་ངམ་གཞན་ནམ་བསྲེས་པ་དག ། གཉིས་གསུམ་བཞི་སོགས་ཅི་རིགས་པར། །
དེ་དག་རྣམས་ཀྱི་རྗེས་སུ་བླངས། ། ཞེས་པ་འདི་བྱུང་། གསུམ་པ་དབྱངས་ཚིག་སྒོ་ནས་གཉིས་སུ་དབྱེ་བ་ནི། དེ་ལྟར་སྔར་བཤད་པ་དེའང་དབྱངས་ཚིག་སྒོ་ནས་དབྱེ་ན་གཉིས་སུ་འགྱུར་སྟེ། བསྟན་བྱའི་དོན་མེད་པའི་ང་རོ་རྐྱང་པ་ལ་དབྱངས་ཞེས་བྱ་ལ་དབྱངས་དང་ལྡན་པར་འགྱུར་མོད་ཀྱང་དོན་དང་ལྡན་པར་སྟོན་པ་ནི་ཚིག་ཅེས་བྱ་བ་ཡིན། གཉིས་པོ་འདིའང་སོ་སོར་རང་དུ་ལེན་པའམ། སྤེལ་བའི་ཚུལ་ལ་རང་གི་ཞིབ་པའི་བློ་ཡིས་བརྟགས་ཤིང་དཔྱད་པར་བྱའོ། ། ཞེས་སྟོན་པ་ལ། དེ་ཡང་དབྱེ་ན་རྣམ་གཉིས་ཏེ། ། བསྟན་བྱ་མེད་པའི་ང་རོ་དབྱངས། །
དབྱངས་དང་ལྡན་པར་གྱུར་མོད་ཀྱང་། ། དོན་ལྡན་སྟོན་པ་ཚིག་ཡིན་ཏེ། ། འདི་ཡང་སོ་སོའི་སྤེལ་བ་ཡི། ། ཚུལ་ལ་ཞིབ་པའི་བློ་ཡིས་དཔྱད། ། ཞེས་པ་འདི་བྱུང་། དེའང་ཞིབ་ཏུ་ཕྱེ་ན་དབྱངས་ཀྱིས་དྲངས་པ་ལ་ཚིག་གིས་དགུག་པ་དང་། དབྱངས་ཀྱིས་ལྟེངས་པ་ལ་ཚིག་གིས་ལྟེངས་པ་དང་། དབྱངས་ཀྱིས་དྲངས་པ་ལ་ཚིག་གིས་དྲངས་པ་དང་། དབྱངས་ཀྱིས་བཀུག་པ་ལ་ཚིག་གིས་བཀུག་པ་དང་། དབྱངས་ཀྱིས་བསྒྱུར་བ་ལ་ཚིག་གིས་བསྒྱུར་བ་དང་།
དབྱངས་ཀྱིས་ལྟེངས་པ་ལ་ཚིག་གིས་ཀྱང་ལྟེངས་པ་དང་། དེ་དག་ལས་ལྡོག་ཏེ་ཚིག་གིས་དྲངས་པ་ལ་དབྱངས་ཀྱིས་དགུག་པ་ལ་སོགས་སྦྱར་ཏེ་བླང་བར་བྱའོ། ། ཞེས་སྟོན་པ་ལ། དབྱངས་ཀྱིས་དྲངས་ལ་ཚིག་གིས་དགུག ། དབྱངས་ཀྱིས་བསྒྱུར་ལ་ཚིག་གིས་ལྟེངས། ། དབྱངས་ཀྱིས་དྲངས་ལ་ཚིག་དྲངས་དང་། ། དབྱངས་ཀྱིས་བཀུག་ལ་ཚིག་བཀུག་དང་། ། དབྱངས་ཀྱིས་བསྒྱུར་ལ་ཚིག་སྒྱུར་དང་། ། དབྱངས་ཀྱིས་ལྟེངས་ལ་ཚིག་ལྟེངས་དང་། ། དེ་དག་ལྡོག་ཏེ་བླངས་བ་འོ། །
ཞེས་པ་འདི་བྱུང་། དེ་ལ་དབྱངས་ཚིག་མཚམས་ཇི་ལྟར་སྦྱོར་ན། མཚམས་སྦྱོར་བ་དབྱངས་ཉིད་དམ། ཡང་ན་ཚིག་མཚམས་སྦྱར་བར་བྱ། ཡང་ན་དབྱངས་ཚིག་གིས་མཚམས་སྦྱོར་མེད་པ་རུ་རང་ཉིད་རང་སྦྱར་ཏེ་བླང་བར་བྱའོ། ། ཞེས་སྟོན་པ་ལ། དེ་ལ་མཚམས་སྦྱོར་དབྱངས་ཉིད་དམ། ། ཡང་ན་ཚིག་གིས་སྦྱར་བར་བྱ། ། ཡང་ན་མཚམས་སྦྱོར་མེད་པ་རུ། ། རང་ཉིད་སྦྱར་ཏེ་བླང་བར་བྱ། །
ཞེས་པ་འདི་བྱུང་། དེའང་གླུ་ལྟ་བུ་རིམ་པས་དང་། གཅིག་ཆར་དུ་ལེན་པའམ། མྱུར་བ་དང་བུལ་བའི་རྩོལ་བ་དང་། སྒྲིམ་པ་དང་སློད་པའི་ང་རོ་དང་སྐད་གཟེངས་བཏེགས་པ་དང་བཀུག་པ་དང་། ཕོ་དང་མོ་དང་མ་ནིང་གསུམ་འདྲེས་པ་ལ་རྐྱང་པའམ། མང་པོ་སྤེལ་བའི་ང་རོས་དྲངས་ཏེ་བླང་བར་བྱའོ། ། ཞེས་སྟོན་པ་ལ། དེ་ཡང་རིམ་དང་གཅིག་ཅར་དང་། ། མྱུར་དང་བུལ་བའི་རྩོལ་བ་དང་། །
སྒྲིམ་དང་སློད་པའི་ང་རོ་དང་། ། བཏེགས་པ་དང་ནི་བཅུམ་པ་དང་། ། ཕོ་མོ་མ་ནིང་འདྲེན་པ་ལ། ། རྐྱང་པའམ་སྤེལ་ནས་ང་རོས་བླང་། ། ཞེས་པ་འདི་བྱུང་། དེ་ལས་འཕྲོས་ནས་སྐད་གསུམ་གྱི་རྣམ་གཞག་བཤད་ན། དེ་ལ་ཕོ་སྒྲ་བརྗིད་པ་སྟེ། མོ་སྒྲ་ལ་སྙན་པར་འབྱུང་ཞིང་། མ་ནིང་གི་སྒྲ་ནི་བཙུན་པ་ཡིན་ལ། དེ་བཞིན་དུ་ཕོ་སྒྲ་གསལ་ལ་ངར་བ་ཡིན་ཞིང་།
མོའི་སྒྲ་ཕྲ་ཞིང་འདར་བ་ཡིན་ལ། མ་ནིང་གི་སྒྲ་ནི་འགྱུར་ཞིང་སྙན་པ་ཞིག་དགོས་སོ། ། ཞེས་སྟོན་པ་ལ། དེ་ལ་ཕོ་སྒྲ་བརྗིད་པ་སྟེ། ། མོ་ཡི་སྒྲ་ལ་སྙན་པ་འབྱུང་། ། མ་ནིང་སྒྲ་ལ་བཙུན་པ་ཡིན། ། དེ་བཞིན་ཕོ་སྒྲ་གསལ་ལ་ངར། ། མོ་ཡི་སྒྲ་ནི་ཕྲ་ཞིང་འདར། ། མ་ནིང་འགྱུར་ཞིང་སྙེན་པ་དགོས། ། ཞེས་པ་འདི་བྱུང་།
དེ་ལྟའི་སྒྲའི་སྦྱོར་ཚུལ་དེ་དག་ཉིད་སྦྱོར་བ་དང་། དངོས་གཞི་དང་། མཇུག་རྣམས་ལ་སོ་སོར་ལེན་པའམ། སྤེལ་ནས་ལེན་པ་ལས་གཞན་མེད་ཅེས་གླུ་ལེན་པ་ལ་མཁས་པ་རྣམས་ཀྱིས་ངེས་པར་བྱའོ། ། ཞེས་སྟོན་པ་ལ། དེ་ལྟའི་སྒྲ་སྦྱོར་དེ་དག་ཉིད། ། སྦྱོར་བ་འམ་དངོས་གཞི་མཇུག་རྣམས་ལ། ། སོ་སོ་བ་འམ་སྤེལ་བ་ལས། ། མེད་ཅེས་མཁས་རྣམས་ངེས་པར་བྱ། ། ཞེས་པ་འདི་བྱུང་། །
དེ་ལྟའི་འགྱུར་གྱི་དབྱེ་བ་དེ་དག་ཀྱང་ཨེ་ཞེས་པ་ལྟ་བུ་འདྲེན་པའི་དུས་སུ་འདྲོངས་པ་དང་། བསྒྱུར་བའི་ཚེ་འགྱུར་བ་དང་། འགུགས་པའི་དུས་སུ་ཁུགས་པ་དང་། ལྟེངས་ལ་འཇམ་པ་དང་། ང་རོ་ཐམས་ཅད་དུ་མཉེན་པ་དང་། ། ཕོ་མོ་ལ་སོགས་པའི་སྒྲ་དག་ལ་རང་སྒྲ་གསལ་བ་དང་། ཕྲ་བ་དང་། འགྱུར་བ་ལ་སོགས་པ་ལེགས་པར་ཟུར་ཕྱིན་པ་དང་། ཚིག་བརྗོད་པའི་དུས་སུ་ཚིག་རང་གསལ་ཞིང་། དབྱངས་འཚེར་བའི་དུས་སུ་དབྱངས་ཉིད་གསལ་བ་དང་།
ཚིག་དང་དབྱངས་དེ་དག་བསྲེས་ཚེ་ལེགས་པར་འགྲེ་ལ། བསྲེས་ནས་ཀྱང་ལྡོག་པ་སོ་སོར་གསལ་བ་ཅིག་དགོས་སོ། ། ཞེས་སྟོན་པ་ལ། དེ་ལྟའི་དབྱེ་བ་དེ་དག་ཀྱང་། ། འདྲེན་པའི་དུས་སུ་འདྲོངས་པ་དང་། ། བསྒྱུར་ཚེ་འགྱུར་དང་དགུག་པ་ཡི། ། དུས་སུ་ཁུགས་དང་ལྟེངས་ལ་འཇམ། ། ཐམས་ཅད་དུ་ནི་མཉེན་པ་དང་། ཕོ་མོ་ལ་སོགས་སྒྲ་དག་ལ། ། རང་སྒྲ་ལེགས་པར་ཕྱིན་པ་དང་། །
ཚིག་གི་དུས་སུ་ཚིག་གསལ་ཞིང་། ། དབྱངས་ལ་དབྱངས་ཉིད་གསལ་བ་དང་། ། དེ་དག་བསྲེས་ཚེ་ལེགས་འདྲེ་ལ། ། འདྲེས་ནས་སོ་སོར་གསལ་བ་འོ། ། ཞེས་པ་འདི་བྱུང་། བཞི་པ་དབྱངས་ཀྱི་ས་མཚམས་རྣམ་པར་གཞག་པ་ལ་གཉིས། མཚམས་ལ་མཁས་པར་བྱ་བའི་ཚུལ། ཤེས་ནས་རྐྱེན་ལ་བརྟག་པའོ། ། དང་པོ་ནི་དབྱངས་མཁན་རྣམས་དབྱངས་ཐམས་ཅད་ལ། གཞི་གང་ལས་འདྲེན་པ་དང་།
གནས་གང་དུ་དྲངས་པ་དང་། ས་གང་དུ་བསྒྱུར་བ་དང་། གང་དུ་ལྟེངས་པ་དང་། ཚིག་གི་དབྱངས། གང་དུ་འཇོག་པ་དང་། མང་དུ་སྦྱོར་བ་དང་། ས་གང་དུ་བསྟོད་པ་དང་། གང་དུ་སྨད་པར་བྱ་བ་དང་། གང་དུ་སྒྲིམ་པ་དང་། གང་དུ་སློད་པ་དང་།
གང་དུ་དབྱངས་ཡིན་པ་དང་། གང་དུ་ཚིག་འཇུག་པ་དང་། གང་དུ་མྱུར་བར་ལེན་པ་དང་། གང་དུ་དལ་དགོས་པ་དང་། གང་ཞིག་ཏུ་ཕོ་སྒྲ་དང་། གང་ཞིག་ཏུ་མོ་སྒྲ་དང་། གང་ཞིག་ཏུ་མ་ནིང་གི་སྒྲ་དྲངས་དགོས་པ་དང་། གང་དུ་དེ་རྣམས་བསྲེས་པ་དང་སྤེལ་བར་བྱ་བ་རྣམས་ལ་ཚིག་བཅད་རྗེས་སུ་བསྔགས་པ་དང་། དབང་པོ་རྡོ་རྗེ་ལ་སོགས་པའི་ཚིག་བཅད་རིམ་པ་གང་ལེན་པ་དེ་ལ་ས་མཚམས་གཅོད་པར་མཁས་པར་བྱ་དགོས་སོ། ། ཞེས་སྟོན་པར་བྱེད་པ་ལ།
དབྱངས་མཁན་རྣམས་ཀྱི་ཐམས་ཅད་དུ། ། གང་ལས་འདྲེན་དང་གང་དུ་དགུག ། གང་དུ་བསྒྱུར་དང་གང་ལ་ལྟེངས། ། གང་དུ་འཇོག་དང་གང་གིས་སྦྱོར། ། གང་བསྟོད་གང་དུ་སྨད་པར་བྱ། ། གང་སྒྲིམ་གང་དུ་སློད་པར་བྱ། ། གང་དུ་དབྱངས་ཡིན་གང་དུ་ཚིག ། གང་དུ་མྱུར་དང་གང་དུ་དལ། ། གང་ཞིག་ཕོ་སྒྲ་གང་དུ་མོ། ། གང་དུ་མ་ནིང་སྒྲ་དྲངས་དང་། །
གང་དུ་བསྲེས་སྤེལ་བྱ་བ་རྣམས། ། ཚིགས་བཅད་རིམ་པ་གང་ཡིན་པ། ། དེ་ལས་ས་མཚམས་མཁས་པར་བྱ། ། ཞེས་པ་འདི་བྱུང་། གཉིས་པ་ཤེས་ནས་རྐྱེན་ལ་བརྟག་པ་ནི། དབྱངས་ཀྱི་ངོ་བོ་ས་མཚམས་དང་བཅས་པ་དེ་ལྟར་ཤེས་ནས་ཕྱི་ནས་དེ་སྦྱོར་བའི་རྐྱེན་ལ་བརྟག་དགོས་པས་དེ་ལ་འདྲེན་པའི་རྐྱེན་དུ་ཨ་ཨཱ་དང་། ལ་ལ་དང་། ཨེ་ཨེ་སོགས་དང་། བསྒྱུར་བའི་རྐྱེན་དུ་ལ་ལོ་དང་། ཨ་ཡི་དང་།
ཀ་ཡི་སོགས་དང་། བཀུག་པའི་རྐྱེན་དུ་ཨའི་དང་། ཀའི་དང་། ཡའི་སོགས་དང་། ལྟེངས་པའི་རྐྱེན་དུ་ཨརྔ་དང་། ཨ་དང་། ལརྔ་ངལ་སོགས་ཏེ། དེ་ལ་གསུམ་ཡིག་ནི་ནར་ཏེ་ལྟེངས་འདྲེན་པའི་བརྡ་ཡིན་ལ། ཚེག་དྲག་ནི་སྐད་དྲག་ཏུ་ཟེར་བའི་བརྡ་ཡིན་ཞིང་། འདྲེན་པ་སྒྱུར་བ་བཀུག་པ་ལྟེངས་ལ་སོགས་པ་དེ་དག་ལ་རིང་དགོས་པ་དང་།
ཐུང་དགོས་པ་དང་། དེ་བཞིན་དུ་ཨ་ཨ་དང་ཀའི་ལ་སོགས་པའི་རྐྱེན་དང་། ས་མཚམས་གཅོད་པ་དང་། དྲག་དགོས་པ་དང་ཞན་དགོས་པ་ལ་སོགས་པ་ངེས་པ་དང་། ལ་ལ་ཨའི་ཟེར་གྱིས་ཀའི་མི་ཟེར་བ་དང་། ལ་ལ་ཇི་ལྟར་ཡང་རུང་བའི་མ་ངེས་པ་དང་ཤེས་པར་བྱའོ། ། ཞེས་སྟོན་པ་ལ། དེ་ལྟར་ཤེས་ནས་རྐྱེན་ལ་བརྟག ། འདྲེན་པའི་རྐྱེན་དུ་ཨ་ཨ་སོགས། སྒྱུར་བའི་རྐྱེན་དུ་ལ་ལོ་སོགས། །
བཀུག་པའི་རྐྱེན་དུ་ཨ་ཡི་སོགས། ། ལྟེངས་བའི་རྐྱེན་དུ་ཨ་ཨ་སོགས། ། འདྲེན་པ་ལ་སོགས་དེ་དག་ལ། ། རིང་བ་དང་ནི་ཐུང་བ་དང་། ། རྐྱེན་དང་ས་མཚམས་གཅོད་པ་དང་། ། དྲག་ཞན་ལ་སོགས་ངེས་པ་དང་། ། མ་ངེས་པ་ཡང་ཤེས་པར་བྱ། ། ཞེས་པ་འདི་བྱུང་། དེ་ལྟར་རང་གི་ཤེས་ནས་སློབ་མ་གཞན་ལའང་འདྲེན་པ་ལ་སོགས་པ་འདི་དག་འདིའི་གནས་ཡིན་ཞེས་ལ་ལ་ཚིགས་བཅད་ཕྱེད་དུ་འཇོག་པ་དང་། ལ་ལ་རྫོགས་པར་འཇོག་པ་ལ་སོགས་པ་སོ་སོར་ཕྱེ་ནས་བསླབ་པར་བྱ་སྟེ།
ཤེས་ནས་གཞན་ལ་ཕན་འདོགས་པ་ནི་ཐེག་ཆེན་ཆོས་ཀྱི་རྩ་བ་ཡིན་པས་སོ། ། ཞེས་སྟོན་པ་ལ། དེ་ལྟར་ཤེས་ནས་སློབ་མ་ལའང་། ། འདི་དག་འདི་ཡི་གནས་ཡིན་ཞེས། ། སོ་སོར་ཕྱེ་ལ་བསླབ་པར་བྱ། ། ཞེས་པ་འདི་བྱུང་། ལྔ་པ་སྤྱི་སྦྱོར་དཔེ་བཅས་བཤད་པ་ལ་གཉིས་ཏེ། མདོ་སྔགས་དབྱངས་སྤྱིའི་སྦྱོར་བ་བཤད། མཚོན་པར་བྱེད་པའི་དཔེ་ཉིད་བཤད་པའོ། ། དང་པོ་ནི།
དེ་ལྟར་བྱེ་བྲག་སོ་སོའི་དབྱངས་ལེགས་པར་ཤེས་ནས། ད་ནི་དབྱངས་སྤྱིའི་སྦྱོར་བ་ཉིད་བཤད་པར་བྱ་བ་ལ། མདོ་དབྱངས་དང་། གསང་སྔགས་ཀྱི་མཆོད་དབྱངས་ལ་སོགས་པ་འགའ་ཞིག་སྒྱུར་བ་གཙོ་བོ་ཡིན་ཞིང་། གླུ་ལ་འདྲེན་པ་གཙོ་བོ་ཡིན་ལ། ཉམས་དབྱངས་སོགས་རྟོགས་བརྗོད་ལ་བསྒྱུར་ཐུང་། མདོ་རྒྱུད་ཀྱི་བསྟོད་པ་རིགས་ལ་ཚིགས་བཅད་བྱུང་བ་ལ་སོགས་པ་རྗེས་སུ་བརྗོད་ལ་བསྒྱུར་འདྲེན་ཐུང་བ་སྟེ། སྤྱིར་ནི་མཆོད་དབྱངས་དང་གླུ་ལ་སོགས་པ་ཀུན་ལ་བསྒྱུར་བ་དང་འདྲེན་པ་ལ་སོགས་པ་ཀུན་འཇུག་མོད་ཀྱང་། གླུ་མཁན་འདི་དག་འདྲེན་པ་གཙོ་བོར་མཐོང་ངོ་། ། ཞེས་སྟོན་པ་ལ།
དེ་ལྟར་སོ་སོའི་དབྱངས་ཤེས་ནས། ། སྤྱི་ཡི་སྦྱོར་བ་ཉིད་བཤད་བྱ། ། མཆོད་དབྱངས་བསྒྱུར་བ་གཙོ་བོ་སྟེ། ། གླུ་ལ་འདྲེན་པ་གཙོ་བོ་ཡིན། ། རྟོགས་བརྗོད་ལ་ནི་བསྒྱུར་ཐུང་ངོ་། ། རྗེས་སུ་བརྗོད་ལ་བསྒྱུར་འདྲེན་ཐུང་། ། སྤྱིར་ནི་ཀུན་ལ་ཀུན་འཇུག་ཀྱང་། ། འདི་དག་གཙོ་བོར་འདྲེན་པ་མཐོང་། ། ཞེས་པ་འདི་བྱུང་། གཉིས་པ་མཚོན་པར་བྱེད་པའི་དཔེ་ཉིད་བཤད་པ་ནི།
དེ་ལྟར་སྦྱོར་བ་ཤེས་པ་རྣམས་ལ་མཚོན་པར་བྱེད་པའི་དཔེ་བཤད་པར་བྱ་སྟེ། དེ་ཡང་དྲང་པོར་ལེན་པ་མདའ། བཀུག་པ་གཞུ། སྟོད་བཀུག་པ་ལྕགས་ཀྱུ། སྨད་བཀུག་པ་ཤེལ་མདའ། སྟོད་རྒྱས་པར་ལེན་པ་གདུགས། སྨད་རྒྱས་པ་བསེ་རུ། དཀྱིལ་ཕྲ་བ་རྡོ་རྗེ། དཀྱིལ་སྦོམ་པ་ནས། གཅིག་གི་ཞབས་དང་ཕྱི་མའི་མགོ་སྦྲེལ་ནས་ལེན་པ་རྦ་རླབས།
ཕྲ་རགས་སྤེལ་བ་འཁོར་ལོ་འདྲ་སྟེ། གང་ཞིག་འདྲེན་སྲེད་ཚད་ཀྱི་དབྱངས་རྣམས་ལ་དཔེ་འདི་རྣམས་དང་ལྡན་པ་ཁོ་བོ་ས་སྐྱ་པཎྜི་ཏས་མཐོང་བས་སོ། ། ཞེས་སྟོན་པ་ལ། དེ་ལྟར་དབྱངས་སྦྱོར་ཤེས་རྣམས་ལ། ། མཚོན་པར་བྱེད་པའི་དཔེ་གཞན་བཤད། མདའ་གཞུ་ལྕགས་ཀྱུ་ཤོལ་མདའ་དང་། གདུགས་དང་བསེ་རུ་རྡོ་རྗེ་ནས། ། རྦ་རླབས་འཁོར་ལོ་འདྲ་བ་སྟེ། གང་ཞིག་འདྲེན་པའི་དབྱངས་རྣམས་ལ། ། དཔེ་འདི་ལྡན་པ་ཁོ་བོས་མཐོང་། །
ཞེས་པ་འདི་བྱུང་། དེ་ལྟར་འདྲེན་པ་ལ་སོགས་པ་བཞི་བསྡུས་ཏེ་བཤད་པ་དང་། སོ་སོ་ཕྱེ་སྟེ་རྒྱས་པར་བཤད་པ་ལས། ལེགས་པར་ཤེས་ན་འདི་ལས་སྤྲོས་པ་འདིའི་འདྲེན་ཚུལ་གཞན་མེད་ལ། ། དེ་ལ་རང་གི་རྟོགས་པས་རྣམ་པར་སྤྲོས་ན་རེ་རེ་ལའང་མཐའ་ཡས་པ་ཡོད་དེ། དེའི་རྒྱུ་མཚན་རྣམ་པར་རྟོག་པས་འབྱེད་ཅིང་རྣམ་རྟོག་ལ་མཐའ་མེད་པའི་ཕྱིར། ། ཞེས་སྟོན་པ་ལ། དེ་ལྟར་བསྡུས་ཏེ་རྒྱས་བཤད་པ། ། འདི་ལས་སྤྲོས་པ་གཞན་མེད་དོ། ། རྣམ་པར་སྤྲོས་ན་མཐའ་ཡས་སྟེ། །
རྣམ་པར་རྟོག་པས་འབྱེད་ཕྱིར་རོ། ། ཞེས་པ་འདི་བྱུང་། ། རྩ་བའི་ས་བཅད་གསུམ་པ་བརྟགས་ཏེ་ཉམས་སུ་ལེན་ཚུལ་བཤད་པ་ནི། དེས་ན་བློ་གྲོས་དང་ལྡན་པ་རྣམས་ཀྱིས་དང་པོར་སློབ་དཔོན་མཁས་པ་གོང་དུ་བཤད་པ་དེ་ལྟ་བུ་བསྟེན་ཏེ། ཕྱིས་ནས་དབྱངས་ཉིད་ལྷུམས་སུ་འཁྱུར་བ་ཤེས་ནས་རང་གི་ལེགས་པར་སྦྱོར་ཚུལ་བརྟགས་ན་འཇིག་རྟེན་ན་དབྱངས་སྙན་པའི་དྲི་ཟའི་དབང་པོ་རབ་དགའ་ལྟ་བུར་འགྱུར་བས་དེ་ལྟར་ཉམས་སུ་ལེན་པ་ལ་འབད་པར་བྱ་དགོས་སོ། ། ཞེས་སྟོན་པ་ལ། དེས་ན་བློ་གྲོས་ལྡན་པ་ཡིས། ། དང་པོ་སློབ་དཔོན་མཁས་བསྟེན་ཏེ། ། ཕྱི་ནས་རང་གི་ལེགས་བརྟགས་ན། ། དྲི་ཟའི་དབང་པོ་ལྟ་བུར་འགྱུར། །
ཞེས་པ་འདི་བྱུང་། དེ་རྣམས་ཀྱི་སྒོ་ནས་རོལ་མོའི་བསྟན་བཅོས་ཞེས་བྱ་བ་ལས། དབྱངས་ཀྱི་རྣམ་པར་གཞག་པ་སྟོན་པ་ལེའུ་དང་པོ་བཤད་ཟིན་ཏོ། ། ཞེས་སྟོན་པ་ལ། རོལ་མོའི་བསྟན་བཅོས་ལས་དབྱངས་ཀྱི་ལེའུ་སྟེ་དང་པོའོ། ། ཞེས་པ་འདི་བྱུང་།། །། གཉིས་པ་ཚིག་གི་རྣམ་གཞག་ལ་བཞི་སྟེ། བསྟོད་སོགས་ཡུལ་བཞིའི་རྣམ་གཞག་བཤད། བསྟོད་ཚིག་གནད་ཉིད་དབྱེ་བཅས་བཤད། བསྟོད་ཚུལ་སྙན་མངགས་སོགས་དང་སྦྱར།
རྒྱས་པ་གཞན་དུ་འབད་པར་གདམས་པའོ། ། དང་པོ་ལ་གཉིས་སྟེ། ཡུལ་བཞིའི་ངོས་བཟུང་ཉན་པར་གདམས། དེ་ཉིད་རིམ་བཞིན་རྒྱས་པར་བཤད་པའོ། ། དང་པོ་ཡུལ་བཞི་ངོས་བཟུང་ཉན་པར་གདམས་པ་ནི། དབྱངས་ཤེས་པ། དེ་ནས་དབྱངས་ལ་དགོས་པའི་ཚིག་གི་སྦྱོར་བ་ཡང་། རོལ་མོ་མཁན་ཁྱེད་རྣམས་ལ་བརྩེ་བའི་བསམ་པས་བཤད་པར་བྱ་སྟེ། དེ་ཡང་བསྟོད་པར་འོས་པའི་ཆེན་པོ་རྣམས་ལ་བསྟོད་པ་དང་། སྨད་པར་འོས་པའི་དམན་པ་རྣམས་ལ་སྨད་པ་དང་།
འགྲན་པར་འོས་པའི་མཉམ་པ་རྣམས་ལ་འགྲན་ཚིག་དང་། ཆེན་པོ་དང་། དམན་པ་དང་། མཉམ་པ་ཀུན་ལ་དགའ་བའི་གླུ་འོག་ནས་འབྱུང་བ་རྣམས་བླངས་བ་སྟེ་དེ་དག་སོ་སོའི་རྣམ་གཞག་ཀྱང་རྒྱས་པར་བཤད་མི་ལངས་བས་མདོར་བསྡུས་ནས་བཤད་པར་བྱ་ཡིས་ཉོན་ཅིག་ཅེས་སྟོན་པ་ལ། དེ་ནས་ཚིག་གི་སྦྱོར་བ་ཡང་། ། ཁྱེད་ལ་བརྩེ་བའི་བསམ་པས་བཤད། ། ཆེན་པོ་རྣམས་ལ་བསྟོད་པ་དང་། ། དམན་པ་རྣམས་ལ་སྨད་པ་དང་། ། མཉམ་པ་རྣམས་ལ་འགྲན་ཚིག་དང་། ། ཀུན་ལ་དགའ་བའི་གླུ་བླངས་སོ། །
དེ་དག་སོ་སོའི་རྣམ་གཞག་ཀྱང་། ། མདོར་བསྡུས་ནས་ནི་བཤད་པ་ཉོན། ། ཞེས་པ་འདི་བྱུང་། གཉིས་པ་དེ་ཉིད་རིམ་བཞིན་རྒྱས་པར་བཤད་པ་ལ་བཞི་སྟེ། བསྟོད་ཡུལ་ཆེན་པོ་རྒྱས་པར་བཤད། སྨད་ཡུལ་དམན་པ་རྒྱས་པར་བཤད། འགྲན་ཡུལ་མཉམ་པ་རྒྱས་པར་བཤད། ཀུན་ལ་དགའ་བྱེད་རྒྱས་པར་བཤད་པའོ། ། དང་པོ་ནི། བསྟོད་ཡུལ་ཆེན་པོ་དེ་ལ་དབྱེ་ན་ཡོན་ཏན་དང་།
ཤེས་རབ་དང་། བསླབ་པ་དང་། རིགས་དང་། ན་སོ་དང་། ནོར་གྱི་ཆེ་བ་དང་དྲུག་ཡོད་ཅིང་། དེ་དག་ཀྱང་བཟང་ངན་རིམ་བཞིན་ཐོག་མ་ཐོག་མ་བཟང་བས་ཁྱད་ཞུགས་པས་ན་བཀུར་བའང་ཐ་དད་ཡིན་ཞེས་རྗེ་བཙུན་གྲགས་པ་རྒྱལ་མཚན་གྱིས་གསུངས་སོ། ། ཞེས་སྟོན་པ་ལ། ཡོན་ཏན་ཤེས་རབ་བསླབ་པ་རིགས། ། ན་སོ་ནོར་གྱི་ཆེ་བ་དྲུག ། རིམ་བཞིན་ཁྱད་པར་ཞུགས་པ་ཡིན། །
བཀུར་བའང་ཐ་དད་ཡིན་ཞེས་གསུངས། ། ཞེས་པ་འདི་བྱུང་། དེ་དག་ཇི་ལྟར་བཀུར་ན། ཡོན་ཏན་ཅན་ལ་དད་པས་བཀུར་བསྟི་བྱ་ཞིང་། ཤེས་རབ་ཅན་ལ་བྱ་བ་དང་། བྱ་བ་མ་ཡིན་པའི་ཆ་ཤེས་པ་ལུགས་ཀྱི་རྣམ་གཞག་དྲིས་པས་དང་། བསླབ་པ་ཚུལ་ཁྲིམས་ཀྱི་རྒན་པ་ལ་ཕྱག་གིས་དང་། རིགས་ཀྱི་རྒན་པ་ལ་སྔོན་དུ་ལྡང་བ་ལ་སོགས་པ་ཞེ་སས་དང་། ན་སོ་རྒན་པ་ལ་སྟན་དང་ཁ་ཟས་ལ་སོགས་པའི་བསྙེན་བཀུར་གྱིས་དང་། ནོར་གྱི་ཆེ་བ་ལ་ཁྱོད་ཕྱུག
འགྲན་ཟླ་མེད་ཅེས་པ་ལ་སོགས་པས་ངོ་དགས་བཀུར་བསྟི་བྱའོ། ། ཞེས་སྟོན་པ་ལ། ཡོན་ཏན་ཅན་ལ་དད་པས་བཀུར། ། ཤེས་རབ་ཅན་ལ་ལུགས་དྲིས་པས། ། བསླབ་པ་རྒན་ལ་ཕྱག་གིས་ཏེ། ། རིགས་ཀྱི་རྒན་ལ་ཞེ་སས་སོ། ། ན་སོ་རྒན་ལ་བསྙེན་བཀུར་གྱིས། ། ནོར་གྱི་རྒན་ལ་ངོ་དགས་བཀུར། ། ཞེས་པ་འདི་བྱུང་། གཉིས་པ་སྨད་ཡུལ་དམན་པ་རྒྱས་པར་བཤད་པ་ནི།
སྨད་པའི་གནས་དྲུག་ལ། གཞན་ལ་གདོན་གྱི་མི་བསྟོད་པར་བརྙེས་ལ་སྨད་པར་བྱ་སྟེ། དེ་ཡང་ཆེན་པོར་རློམ་ལ་ཡོན་ཏན་མེད་པ་དང་། དྲེགས་པ་དང་། ང་རྒྱལ་ཅན་ལ་བློ་གྲོས་མེད་པ་དང་། སྐྱེ་བོ་རྒྱལ་པོའམ། མང་པོའི་བདག་པོ་རིགས་དམན་པ་དང་། ཚོགས་ཀྱི་གཙོ་བོ་ལོ་གྲངས་གཞོན་ཅིང་། མཐོང་རྒྱ་དང་ཐོས་རྒྱ་ཆུང་པ་དང་། ཕྱུག་པོ་སེར་སྣའི་དབང་དུ་གྱུར་པས་ནོར་གཏོང་མིག་ཕྲ་བ་དང་དྲུག་པོ་དེ་དག་མང་པོའི་ནང་ན་ཁོང་རང་རྣམས་ངོ་གནོང་བའི་གནས་ཡིན་པས་སོ། །
ཞེས་སྟོན་པ་ལ། ཆེ་ལ་ཡོན་ཏན་མེད་གྱུར་ཅིག ། དྲེགས་པ་ཅན་ལ་བློ་མེད་པ། ། རབ་ཏུ་བྱུང་བ་བསླབ་པ་ཉམས། ། སྐྱེ་བོའི་བདག་པོ་རིགས་དམན་པ། ། ཚོགས་ཀྱི་བདག་པོ་ལོ་གྲངས་གཞོན། ། ཕྱུག་པོ་སེར་སྣའི་དབང་གྱུར་པ། ། མང་པོའི་ནང་ན་གནོང་བའི་གནས། ། གཞན་ལ་བརྙེས་ན་སྨད་པར་བྱ། ། ཞེས་པ་འདི་བྱུང་།
གསུམ་པ་འགྲན་ཡུལ་མཉམ་པ་རྒྱས་པར་བཤད་པ་ནི། འགྲན་པའི་གནས་བདག་དང་ཡོན་ཏན་མཚུངས་པ་ཡི་མང་པོའི་ནང་དུ་རང་ཕྱོགས་བསྟོད་ན། དེ་ལ་བདག་གི་འགྲན་པའི་གནས་ཞེས་བྱ་ལ། བདག་གི་ཚུལ་མིན་དེ་ལ་བརྗོད་ན་ལྡོག་ཏེ་བརྗོད་པ་དེ་ལ་སྨད་སྒྲ་མི་འཇུག་སྟེ། ། སྨད་ནའང་སྨད་པར་མི་འགྱུར་ཅིང་། འགྲན་ནའང་འགྲན་པར་མི་འགྱུར་བས་སོ། ། ཞེས་སྟོན་པ་ལ། བདག་དང་ཡོན་ཏན་མཚུངས་པ་ཡི། ། རང་ཕྱོགས་བསྟོད་ན་འགྲན་པའི་གནས། ། ཚུལ་མིན་བརྗོད་ན་ལྡོག་ཏེ་བརྗོད། །
དེ་ལ་སྨད་སྒྲ་མི་འཇུག་གོ ། ཞེས་པ་འདི་བྱུང་། བཞི་པ་ཀུན་ལ་དགའ་བྱེད་རྒྱས་པར་བཤད་པ་ནི། ཤེས་བྱའི་གནས་རྒྱུ་ལམ་འབྲས་བུ་གསུམ་ལ་རབ་ཏུ་མཁས་ཤིང་། བསྒོམ་པའི་ལམ་གྱི་དམིགས་པ་ཕྱིན་ཅི་མ་ལོག་པས་བསྒྲུབ་བྱ་ཐམས་ཅད་མཁྱེན་པ་ཉིད་ཐོབ་པར་འགྱུར་བའི་ཚུལ་དེ་བཤད་ན། འདིའི་མཁས་པ་རྣམས་དགའ་བར་བྱེད་པ་ཡིན་ནོ། ཞེས་སྟོན་པ་ལ། ཤེས་བྱའི་གནས་ལ་རབ་མཁས་ཤིང་། ། ལམ་གྱི་དམིགས་པ་མ་ལོག་པས། ། ཐམས་ཅད་མཁྱེན་པ་ཐོབ་འགྱུར་བ། །
འདི་ནི་མཁས་རྣམས་དགའ་བྱེད་ཡིན། ། ཞེས་པ་འདི་བྱུང་། དེ་བཞིན་རྒྱལ་པོ་ལ་རྒྱལ་སྲིད་ཀྱི་གཏམ་དང་། ། མཛངས་པ་རྣམས་ལ་ལུགས་ཀྱི་བསྟན་བཅོས་དང་། དཔའ་བོ་རྣམས་ལ་གཡུལ་ངོ་འཁྲུག་པའི་གཏམ་དང་། བུད་མེད་རྣམས་ལ་རྒྱན་དང་ཁ་དོག་མཛེས་པའི་གཏམ་དང་། ཚོང་པ་རྣམས་ཚོང་ཁེ་ཕོགས་ཀྱི་གཏམ་དང་། ཞིང་པ་རྣམས་ལ་ཞིང་དང་སྟོན་ཐོག་གི་གཏམ་དང་། ཚུལ་བཞིན་མ་ཡིན་པ་དོན་དུ་གཉེར་བ་དག་ལ་རང་གང་རྒོད་བྲོ་བའི་གཏམ་བོང་རང་རྒྱའོ་ལ་སོགས་པའི་གཏམ་གྱི་དེ་དག་དགའ་བར་འགྱུར་བས་དེའི་གཏམ་དང་། མདོར་ན་གདུལ་བྱ་སོ་སོའི་བྱ་བ་ལ་དེའི་ཆ་ཤེས་པའི་བློ་དང་ལྡན་པས་མཐུན་འཇུག་གི་གཏམ་བརྗོད་དགོས་ཏེ།
སྟོན་པ་ཐུབ་པའི་དབང་པོས་ཀྱང་མདོ་ལས། ཚོང་པ་རྣམས་ལ་ཚོང་གི་གཏམ་དང་། བུད་མེད་རྣམས་ལ་རྒྱན་དང་ཁ་དོག་ལ་སོགས་གཏམ་བརྗོད་དོ། ། ཞེས་གསུངས་ཤིང་། བྱང་ཆུབ་སེམས་དཔས། སེམས་ཅན་བརྟེན་པར་བྱེད་པ་བསྡུ་བའི་དངོས་པོ་བཞིའི་ནང་ཚན་ཚིག་སྙན་པར་སྨྲ་བའང་དེ་ཉིད་ཡིན་པས་སོ། ། ཞེས་སྟོན་པ་ལ། རྒྱལ་པོ་སྲིད་དང་མཛངས་ལ་ལུགས། ། དཔའ་ལ་གཡུལ་ངོ་བུད་མེད་རྒྱན། ། ཚོང་པ་ཚོང་དང་ཞིང་པ་ཞིང་། །
ཚུལ་བཞིན་མིན་པས་རྨོངས་པ་དགའ། ། མདོར་ན་སོ་སོའི་བྱ་བ་ལ། ། བློ་དང་ལྡན་པས་མཐུན་འཇུག་བརྗོད། ། ཐུབ་པས་ཀྱང་ནི་འདི་སྐད་གསུངས། ། སེམས་ཅན་བརྟེན་པར་བྱེད་པའང་ཡིན། ། ཞེས་པ་འདི་བྱུང་། གཉིས་པ་བསྟོད་ཚིག་གནད་ཉིད་དབྱེ་བཅས་བཤད་པ་ལ། ངོ་བོའི་སྒོ་ནས་གཉིས་སུ་དབྱེ། དཔེ་ལ་བཅོ་བརྒྱད་ཉིད་དུ་དབྱེ་བ་གཉིས་ལས། དང་པོ་ནི།
དེ་ལྟར་བསྟོད་པ། སྨད་པ། འགྲན་པ། ཚོགས་པའི་ཡུལ་ཤེས་ནས་ཇི་ལྟར་བསྟོད་པ་དང་། སྨད་པ་དང་མཉམ་པ་ལ་འགྲན་པ་དང་། དགའ་བར་བྱེད་པའི་ཚིག་སྦྱོར་གནད་ཀྱང་ས་སྐྱ་པཎྜི་ཏ་ངས་བཤད་ཀྱིས་ཉོན་ཅིག་ཅེས་ཉན་པར་གདམས་པ་དེ་ཉིད་སྟོན་པར་བྱེད་པ་ལ། དེ་ལྟར་བསྟོད་སོགས་ཡུལ་ཤེས་ནས། ། ཇི་ལྟར་བསྟོད་དང་སྨད་པ་དང་། ། འགྲན་དང་དགའ་བར་བྱེད་པ་ཡི། ། ཚིག་སྦྱོར་གནད་ཀྱང་ང་ཡིས་བཤད། །
ཅེས་པ་འདི་བྱུང་། ཚིག་སྦྱོར་དེ་ཡང་དབྱེ་ན་གཉིས་སུ་འགྱུར་ཏེ། ངོ་བོ་རྐྱང་པ་བརྗོད་པའམ། དཔེ་གཞན་ལ་སྦྱར་བ་གཉིས་ཀྱི་སྒོ་ནས་སོ། ། ཞེས་སྟོན་པ་ལ། དེ་ཡང་དབྱེ་ན་རྣམ་གཉིས་སྟེ། ངོ་བོ་འམ་ནི་དཔེ་ཡིས་སོ། ། ཞེས་པ་འདི་བྱུང་། བཤད་མ་ཐག་པའི་ངོ་བོ་དེ་ཡང་དབྱེ་ན་གཉིས་སུ་འགྱུར་སྟེ། རང་ཉིད་དང་རང་ལ་ཡོད་པའི་རང་གི་ཆོས་ཉིད་བཤད་པས་སོ། །
ཞེས་སྟོན་པ་ལ། རང་དང་རང་གི་ཆོས་བཤད་པས། ། ངོ་བོ་དེ་ཡང་གཉིས་སུ་འགྱུར། ། ཞེས་པ་འདི་བྱུང་། དེ་གཉིས་ཀྱང་ཅུང་ཟད་ཕྱེ་སྟེ་བཤད་ན། རང་ཉིད་དམ་རང་གི་ངོ་བོ་ལུས་དང་། ངག་དང་། ཡིད་ཀྱི་ཡོན་ཏན་བརྗོད་པ་སྟེ། ལུས་མཛེས་པ་དང་། ངག་སྙན་པ་དང་།
ཡིད་བཟང་བ་ཙམ་གྱིས་བསྟོད་པ་ནི་རང་གི་ངོ་བོས་སྒོ་ནས་བསྟོད་པ་ཡིན་ལ། ལུས་ངག་ཡིད་གསུམ་ལས་གཞན་པའི་དེ་ལ་ཡོད་པ་དཔལ་འབྱོར་དང་དབང་ཐང་དང་། རིགས་དང་། ལུང་རྟོགས་ཀྱི་ཡོན་ཏན་དང་། སྙིང་བརྩེ་བ་དང་། སྙན་པར་སྨྲ་བ་ལ་སོགས་པས་བསྟོད་པར་བྱེད་ནི་རང་གི་ཆོས་ཀྱི་སྒོ་ནས་བསྟོད་པ་ཡིན་པས་སོ། ། ཞེས་སྟོན་པ་ལ། རང་གི་ངོ་བོ་ལུས་ངག་དང་། ། ཡིད་ཀྱི་ཡོན་ཏན་བརྗོད་པ་ཙམ། ། ལུས་ངག་ཡིད་ལས་གཞན་པ་ཡི། །
འབྱོར་དང་དབང་ཐང་རིགས་ཡོན་ཏན། ། བརྩེ་དང་སྙན་པར་སྨྲ་བ་སོགས། ། བསྟོད་པར་བྱེད་ན་རང་གི་ཆོས། ། ཞེས་པ་འདི་བྱུང་། གཉིས་པ་དཔེ་ལ་བཅོ་བརྒྱད་ཉིད་དུ་དབྱེ་བ་ལ་གཉིས་སྟེ། སྤྱི་ཡི་སྒོ་ནས་མདོ་རུ་བསྟན། སོ་སོར་ཕྱེ་སྟེ་རྒྱས་པར་བཤད་པའོ། ། དང་པོ་ནི། ཕྱོགས་གཅིག་གམ་ཕལ་ཆེ་བའི་སྒོ་ནས་མི་དཔའ་བ་ལ་སེངྒ་དང་། མང་པོའི་དཔོན་འབྱོར་པ་ཅན་ལ་རྣམ་ཐོས་ཀྱི་བུ་ཞེས་པ་ལྟ་བུ་དེ་དང་དེའི་འདྲ་བའི་ཡོན་ཏན་ལེགས་བརྟགས་ཏེ་དེ་འདྲ་མི་ཁྱོད་ཉིད་ཡིན་ཞེས་མཚུངས་པར་དེ་དང་དེའི་སྒོ་ནས་བསྟོད་པ་སྦྱོར་བ་དཔེའི་སྒོ་ནས་བསྟོད་པ་ཡིན་ལ།
བསྟོད་སྒྲ་དེ་དག་ལས་ལྡོག་པ་མི་བླུན་པ་ལ་བ་གླང་དང་། ཞུམ་པ་ལ་ཝ་སྐྱེས་ལྟ་བུར་སྨད་པ་དང་། དེ་བཞིན་འགྲན་ཟླ་ཅན་ལ་འགྲན་ཚིག་ཀྱང་བདེ་བླག་ཏུ་ཤེས་པར་འགྱུར་ཏེ། ཆོས་རྗེ་ཉིད་ཀྱིས་མཛད་པའི་མཁས་པ་འཇུག་སྒོ་ལས། དཔའ་བ་སེང་གེ་སྟག་ལ་སོགས། ། ཞུམ་ལ་ཝ་སྐྱེས་ཅེ་སྤྱང་སོགས། ། མཁས་ལ་འཇམ་དབྱངས་སྟོབས་སྲེད་མེད། ། བླུན་ལ་བ་གླང་ཞེ་སྡང་སྦྲུལ། ། གསལ་བ་སྐྱེ་དགུའི་སྒྲོན་མེ་སོགས། ། རྒྱས་པར་སྦྱར་ཞེས་མཁས་རྣམས་སྨྲ། །
ཞེས་བཤད་པ་ལྟར་ཡིན་ནོ། ། ཞེས་སྟོན་པ་ལ། ཕྱོགས་གཅིག་གམ་ནི་ཕལ་ཆེར་གྱི། ། འདྲ་བའི་ཡོན་ཏན་ལེགས་བརྟགས་ཏེ། ། དེ་འདྲ་ཁྱོད་ཉིད་ཡིན་ནོ་ཞེས། ། མཚུངས་པར་སྦྱོར་བ་དཔེ་ཡིན་ནོ། ། དེ་དག་ལྡོག་པས་སྨད་པ་དང་། ། འགྲན་པའང་བདེ་བླག་ཤེས་པར་འགྱུར། ། ཞེས་པ་འདི་བྱུང་། གཉིས་པ་སོ་སོར་ཕྱེ་སྟེ་རྒྱས་པར་བཤད་པ་ལ་གསུམ།
བསྟོད་པའི་དཔེ་དྲུག་རྒྱས་པར་བཤད། སྨད་པའི་དཔེ་དྲུག་རྒྱས་པར་བཤད། འགྲན་པའི་དཔེ་དྲུག་རྒྱས་པར་བཤད་པའོ། ། དང་པོ་ནི། བསྟོད་པའི་དཔེ་དེ་དག་ཀྱང་ས་གཞི་ཡོན་ཏན་ཅན་གྱི་དཔེ། དེ་བཞིན་དུ་གསེར་ནི་ཤེས་རབ་ཀྱི། རྒྱ་མཚོ་ནི་བསླབ་པའི། ཀླུ་ནི་རིགས་བཟང་བའི། རླུང་ནི་རྒན་པའི། རྣམ་ཐོས་བུ་ནི་ཕྱུག་པའི་དཔེ་ལ་སོགས་པའོ། །
ཞེས་སྟོན་པ་ལ། དེ་ཡང་ས་གསེར་རྒྱ་མཚོ་ཀླུ། ། རླུང་དང་རྣམ་ཐོས་བུ་ལ་སོགས། ། ཞེས་པ་འདི་བྱུང་། གཉིས་པ་སྨད་པའི་དཔེ་དྲུག་རྒྱས་པར་བཤད་པ་ནི། བསྟོད་པ་དེ་དག་ལས་གཞན་པ་སྨད་པ་ལ། ཁྲོན་སྟོང་ནི་ཡོན་ཏན་མེད་པའི། ཆུ་བུར་ཤེས་རབ་མེད་པའི་ཀིམ་པའི། འབྲུས་བུ་བསླབ་པ་མེད་པའི། ཐོ་ཡོར་ནི་རིགས་ངན་པའི།
ནེ་ཙོ་ནི་གཞོན་པའི། བྱི་བ་ནི་ཕྱུག་པོ་སེར་སྣ་ཅན་གྱི་འདྲ་དཔེར་འདོད་དོ། ། ཞེས་སྟོན་པ་ལ། གཞན་ནི་ཁྲོན་སྟོང་ཆུ་བུར་འདྲ། ། ཀིམ་པའི་འབྲས་བུ་ཐོ་ཡོར་བཞིན། ། ནེ་ཙོ་བྱི་བ་འདྲ་བར་འདོད། ། ཞེས་པ་འདི་བྱུང་། གསུམ་པ་འགྲན་པའི་དཔེ་དྲུག་རྒྱས་པར་བཤད་པ་ནི། དེ་བཞིན་དུ་འགྲན་པའི་དཔེ་ཉི་ཟླ་གཉིས། གསེར་དངུལ་གཉིས།
དགེ་བ་དང་སྡིག་པ། སྣང་བ་དང་མུན་པ། གཡས་པ་དང་གཡོན་པ། རྒྱལ་པོ་དང་སློབ་དཔོན་སྟེ་དྲུག་པོ་དེ་དག་འགྲན་ཟླ་དང་། འགྲན་པའི་དུས་སུ་གཅིག་ཤོས་ལྷག་པ་ཉི་མ་དང་གསེར་ལ་སོགས་པའི་དཔེ་རྣམས་བརྗོད་པར་བྱའོ། ། ཞེས་སྟོན་པ་ལ། དེ་བཞིན་ཉི་ཟླ་གསེར་དང་དངུལ། ། དགེ་སྡིག་སྣང་མུན་གཡས་དང་གཡོན། ། རྒྱལ་བློན་ལ་སོགས་འགྲན་ཟླ་ལས། ། གཅིག་ཤོས་ལྷག་པའི་དཔེ་བརྗོད་བྱ། །
ཞེས་པ་འདི་བྱུང་། དེ་ལྟར་དེ་དག་སོ་སོའམ། ཡང་ན་ཐམས་ཅད་ཀྱང་རེ་རེ་སོ་སོར་སྦྱར་བར་བྱ་ཞིང་། དེ་ལྟ་བུར་སྦྱོར་བ་དེ་དག་ཀྱང་ཐོག་མར་བསྟོད་པ་དང་། སྨད་པ་དང་། འགྲན་པའི་ཡུལ་གང་ཡིན་ལེགས་པར་བརྟགས་ཏེ། དེར་རྗེས་བསྟོད་ཚིག་སྨད་ཚིག་སོགས་སུ་སོང་མ་སོང་ལེགས་པར་བརྟགས་ལ་བྱ་དགོས་ཏེ། གཞན་དུ་ཁྱད་གཞི་མ་གྲུབ་པ་དེའི་ཁྱད་ཆོས་བརྗོད་པ་རབ་ཏུ་དཀའ་བ་སྟེ་རྒྱུ་མེད་དུ་འགྲོ་བ་ལྟ་བུ་སྲིད་པས་སོ། ། ཞེས་སྟོན་པ་ལ། དེ་ལྟ་དེ་དག་སོ་སོའམ། །
ཐམས་ཅད་སོ་སོར་སྦྱར་བར་བྱ། ། དེ་ལྟར་སྦྱོར་བ་དེ་དག་ཀྱང་། ། ཐོག་མར་བསྟོད་སོགས་ཡུལ་བརྟགས་ཏེ། ། དེར་རྗེས་ཚིག་ལ་བརྟག་པར་བྱ། ། གཞན་དུ་གཞི་མ་གྲུབ་པ་ཡི། ཁྱད་པར་བརྗོད་པ་རབ་ཏུ་དཀའ། ། ཞེས་པ་འདི་བྱུང་། གསུམ་པ་དེ་དག་སྙན་ངག་སོགས་དང་སྦྱར་བ་ལ་གཉིས། སྦྱར་ཚུལ་བཞི་ལ་སོ་སོར་སྦྱར། ཚིག་བཅད་ཚིག་ལྷུག་རྣམ་གཞག་བཤད་པའོ། །
དང་པོ་ནི། དེ་ལྟར་ཚིག་སྦྱོར་ལེགས་པར་ཤེས་པའི་མཁས་པས་མཁས་པ་ཕལ་ཆེ་བའི་བྱ་བ་ཡིན་པས་མཆོད་པའི་ཚིག་ལ་ནི་སྙན་ངག་སྦྱར་བར་བྱ་ཞིང་། གླུར་བླངས་པ་ཕལ་ཆེར་རྨོངས་པ་འདུ་བའི་སར་འབྱུང་བས་གླུ་ཚིག་ལ་ཐ་མལ་གྱི་འདོད་རྒྱལ་གྱི་ཚིག་སྦྱར་ལ། སྒོམ་ཆེན་པ་ཕལ་ཆེར་སྦྱང་པ་ཆུང་བས་ཉམས་དབྱངས་ཀྱི་ཚིག་ལ་རྟོགས་པ་བརྗོད་དེ་འདོད་རྒྱལ་ལས་ཅུང་ཟད་བསྣན་པ་སྦྱར་ཞིང་། མདོ་རྒྱུད་སོགས་གཞན་གྱི་རྗེས་འཇུག་ཡིན་པས་ན་ཚིག་རྐང་ཐུང་ལ་ཚིགས་བཅད་རིང་བའི་རྗེས་སུ་བརྗོད་པ་ལ་གང་སྣང་ངམ། གང་འཐད་སྦྱར་བར་བྱ་དགོས་སོ། ། ཞེས་སྟོན་པ་ལ། དེ་ལྟར་ཤེས་པའི་མཁས་པ་ཡིས། ། མཁས་པའི་བྱ་བ་ཡིན་པས་ན། ། མཆོད་པ་ལ་ནི་སྙན་ངག་སྦྱར། །
ཕལ་ཆེར་རྨོངས་པ་འདུ་བ་ན། ། གླུ་བླངས་པ་ལ་འདོད་རྒྱལ་ཚིག ། སྒོམ་ཆེན་སྦྱང་པ་ཆུང་པས་ན། ། འདོད་རྒྱལ་སྦྱར་བས་རྟོགས་བརྗོད་ལ། ། གཞན་གྱི་རྗེས་འཇུག་ཡིན་པས་ན། ། རྗེས་སུ་བརྗོད་ལ་གང་སྣང་སྦྱར། ། ཞེས་པ་འདི་བྱུང་། གཉིས་པ་ཚིག་བཅད་ཚིག་ལྷུག་རྣམ་གཞག་བཤད་པ་ནི། དེང་སངས་ཕལ་ཆེ་བ་ཚིག་བཅད་གཅིག་ཅེས་པས་ཚིག་རྐང་བཞི་ངེས་པར་ཚང་དགོས་པ་ལྟ་བུར་འདོད་པ་སྣང་ཡང་། དེ་ནི་ངེས་པ་མེད་དེ།
ཚིག་བར་གང་ཡང་རུང་བ་རྐང་པ་གཉིས་པ་ནས་དྲུག་པའི་བར་ངག་འདོན་འབྲེལ་ན་ཚིག་རྐང་གསུམ་མམ། བཞིའམ། ལྔ་ལ་སོགས་པ་གང་ཡིན་ཡང་རུང་། དེ་དག་ལྔ་ཆར་ལ་ཚིག་བཅད་ཅེས་འཇོག་པའི་ཕྱིར་ཏེ། འཕགས་པ་ཐོག་མེད་ཀྱི་ཞལ་ནས། ཚིགས་སུ་བཅད་པའི་སྡེ་གང་ཞེ་ན། གང་ཚིགས་སུ་སྦྱར་ནས་གསུངས་པ་སྟེ། དེ་ན་རྩ་བ་གཉིས་པ་དང་། རྩ་བ་གསུམ་པ་དང་། རྩ་བ་བཞི་པ་དང་།
རྩ་བ་ལྔ་པ་དང་། རྩ་བ་དྲུག་པའོ་ཞེས་གསུངས་པས་སོ། ། ཞེས་སྟོན་པ་ལ། རྐང་པ་གཉིས་ནས་དྲུག་གི་བར། ། ངག་དོན་འགྲེལ་ན་ཚིགས་བཅད་གཅིག ། ཅེས་པ་འདི་བྱུང་། དེ་ལ་རྗེས་སུ་བསྔགས་པ་ཞེས་པ་ཚེག་བར་བརྒྱད་དམ། བོད་ལ་བདུན་པ་ལ་ཚིག་རྐང་གཅིག་མ་ལ་སོགས་པ་ཇི་ལྟར་རིགས་པའི་རྣམ་གཞག་བྱ་ཞིང་། དབྱངས་དང་བཅས་པའི་ཚིག་ཕལ་ཆེར་ལ་ནི་ཡི་གེ་བདུན་པ། དགུ་པ་ལ་སོགས་པ་མཉམ་པའམ།
མི་མཉམ་པ་ཡང་རུང་། ཚིགས་སུ་བཅད་པའི་རྣམ་གཞག་དེ་ཉིད་བདེ་ཞིང་འཇུག དབྱངས་མེད་པར་ཚིག་ཏུ་བཤད་པའི་བདེ་འབྱམས་སམ་དོན་ལ་ཚིགས་བཅད་དམ། ཡང་ན་རྐྱང་པ་སྟེ་ཚིག་ལྷུག་པ་ཅི་བདེར་སྦྱར་བས་རུང་སྟེ་ངེས་པ་མེད་དོ་ཞེས་སྟོན་པ་ལ། དེ་ལ་རྗེས་སུ་བསྔགས་ལ་སོགས། ། ཇི་ལྟར་བདེ་བའི་རྣམ་གཞག་བྱ། ། དབྱངས་དང་བཅས་པ་ཕལ་ཆེར་ནི། ཡི་གེ་མཉམ་པའམ་མི་མཉམ་ཡང་། ། ཚིགས་སུ་བཅད་པའི་རྣམ་གཞག་འཇུག ། བདེ་འབྱམས་དོན་ལ་ཚིགས་བཅད་དམ། །
ཡང་ན་རྐྱང་པ་ཅི་བདེར་སྦྱར། ། ཞེས་པ་འདི་བྱུང་། དེ་ལྟ་བུའི་ཚིག་བཅད་དམ་ཚིག་ལྷུག་པ་གང་ཡིན་ཀྱང་། གཞན་ཀུན་གྱི་གོ་ཞིང་རང་གི་བརྗོད་པ་བདེ་ལ་ཕ་རོལ་གྱི་དོན་མཐུན་ལ་དཔེ་དང་དོན་འགྲིག་པ། སྔ་ཕྱི་གཉིས་མི་ཟློས་ཤིང་མི་འགལ་ལ། མང་དུ་དགོས་ན་འབྱེད་ཤེས་པ། ཉུང་པས་ཆོག་ན་བསྡུས་པ་སྟེ་དབྱེ་བསྡུ་ཤེས་ན་མཁས་པ་ཡིན་པས། དེ་ལྟར་འབྱུང་བ་ལ་བསླབ་དགོས་སོ། ། ཞེས་སྟོན་པ་ལ། ཀུན་གྱི་གོ་ཞིང་བརྗོད་པ་བདེ། །
དོན་དང་མཐུན་ལ་དཔེ་འགྲིག་ལ། ། སྔ་ཕྱི་མི་ཟློས་མི་འགལ་ལ། ། དབྱེ་བསྡུ་ཤེས་ན་མཁས་པ་ཡིན། ། ཞེས་པ་འདི་བྱུང་། བཞི་པ་རྒྱས་པར་གཞན་དུ་གདམས་པ་ནི། གོང་དུ་བཤད་པ་དེ་དག་ནི་ཚིག་གི་རྣམ་གཞག་མདོར་བསྡུས་པ་སྟེ། རྒྱས་པར་ས་པཎྜི་ཏ་ཁོ་བོས་སྡེབ་སྦྱོར་གྱི་བསྟན་བཅོས་མེ་ཏོག་གི་ཆུན་པོར་བཤད་ཟིན་པས་ན། སྐྱེ་བོ་བློ་གྲོས་དང་ལྡན་པ་དག་གིས་ཁོ་བོས་བྱས་པའི་བསྟན་བཅོས་སུ་གུས་པས་བསྟེན་ཏེ། སླ་བཅོས་མ་ཡིན་པར་འབད་པས་ནན་ཏན་ཆེར་བྱས་ནས་ཀྱང་དེ་ཤེས་པ་དང་། ཕྱིས་ནས་རང་གི་ཚིགས་བཅད་དང་།
ཚིག་གི་ངོ་བོ་དང་། འདོད་རྒྱལ་ལ་སོགས་པ་ལ་ལེགས་པར་སྦྱངས་ན་ཁོ་བོ་ཀུན་དགའ་རྒྱལ་མཚན་ལྟ་བུའི་མཁས་པར་འགྱུར་བས་འབད་པར་གྱིས་ཞིག་ཅེས་གདམས་པ་དེ་སྟོན་པར་བྱེད་པ་ལ། རྒྱས་པར་ཁོ་བོས་གཞན་དུ་བཤད། ། བློ་དང་ལྡན་པས་དེ་བསྟེན་ཏེ། ། འབད་པས་ནན་ཏན་བྱས་ནས་ཀྱང་། ། ཕྱི་ནས་རང་གིས་ལེགས་སྦྱངས་ན། ། ཀུན་དགའ་ལྟ་བུའི་མཁས་པར་འགྱུར། ། ཞེས་པ་འདི་བྱུང་། དེ་རྣམས་ཀྱི་སྒོ་ནས་རོལ་མོའི་བསྟན་བཅོས་ཞེས་བྱ་བ་ལས་ཚིག་གི་སྦྱོར་བ་ལེའུ་གཉིས་པའི་རྣམ་གཞག་བཤད་ཟིན་ཏོ། ། ཞེས་སྟོན་པ་ལ།
རོལ་མོའི་བསྟན་བཅོས་ལས་ཚིག་སྦྱོར་ལེའུ་སྟེ་གཉིས་པའོ། ། ཞེས་འདི་བྱུང་།། །། གསུམ་པ་དབྱངས་དང་ཚིག་སྦྱོར་བའི་ཚུལ་ལ་དྲུག་སྟེ། ལུས་ཀྱི་འདུག་སྟངས་ཚུལ་བཅས་བཤད། ངག་གི་བྱེ་བྲག་དབྱེ་བཅས་བཤད། དཔེ་བསྟན་ཀུན་ལ་འཚམས་པར་སྦྱར། ། མཁས་ལ་ཀུན་འཇུག་གདམས་ངག་བཤད། ། ཞར་བྱུང་རྐྱེན་གཞན་རོལ་མོ་བཤད། ། རྒྱས་པར་མི་འཆད་རྒྱུན་མཚན་བཤད་པའོ། ། དང་པོ་ལ།
སྦྱོར་བ་བརྩམས་པས་ཉན་པར་གདམས། དེ་རྗེས་ལུས་ཀྱི་འདུག་སྟངས་དངོས། སེམས་ཀྱི་ངང་ཚུལ་སྟོན་པའི་ཚུལ་ལོ། ། དང་པོ་ནི། དེ་ལྟར་ལེའུ་དང་པོ་གཉིས་སུ་དབྱངས་དང་ཚིག་བཤད་པ་དེ་དག་ཤེས་ནས་ཕྱིས་སྦྱོར་བ་རྩོམ་པ་ལ་འཇུག་པས། དེ་ལ་ཡང་རང་དང་རྗེས་སུ་མཚམས་པ་མགྲིན་པ་མཐུན་པའི་གྲོགས་པོ་བདེ་བ་གསུམ་དང་ལྔ་ལ་སོགས་པ་བཞག་པར་བྱས་ཏེ་རྩོམ་པས་ལེགས་པར་ཉོན་ཅིག ཅེས་སྟོན་པ་ལ། དབྱངས་དང་ཚིག་གི་དོན་ཤེས་པས། ། ཕྱི་ནས་སྦྱོར་བ་རབ་ཏུ་བརྩམས། ། རང་དང་རྗེས་སུ་འཚམས་པ་ཡི། །
གྲོགས་པོ་ཉེ་བར་བཞག་པར་བྱ། ། ཞེས་པ་འདི་བྱུང་། གཉིས་པ་དེ་རྗེས་ལུས་ཀྱི་འདུག་སྟངས་དངོས་ནི། དེའང་གླུ་ནི་ཅུང་ཟད་དྲེགས་པ་དང་དགའ་བའི་ཡན་ལག་ཡིན་པས་ཀུན་ཏུ་འགྱིང་བའི་ཚུལ་གྱིས་དང་། དད་པ་དང་ཞི་བའི་ཡན་ལག་ཡིན་པས་ལང་ལ་ལག་པ་མགྲིན་པར་བཞག་ཅིང་ལེན། མཆོད་པ་བྱེད་པ་ལ་ཁྲུས་དང་གཙང་སྦྲ་བྱས་མིག་ཕབ་སྟེ་དད་པས་སྐྱིལ་ཀྲུང་བཟང་པོ་བཅས་སྟེ་མཆོད་དབྱངས་ལེན་ལ། རྟོགས་བརྗོད་འདི་སྒོམ་པའི་རྟོགས་པ་གཞན་ལ་སྟོན་པ་ཡིན་པས་ལག་པའི་བརྡ་སྤྲོད་དང་བཅས་སྒོམ་པའི་འདུག་སྟངས་ཙོག་པུའམ་བཟང་པོའི་འདུག་སྟངས་ཀྱིས་ལེན་པ་ཡིན་ལ། བཤགས་དབྱངས་འདི་སྡིག་གི་ངོ་གནོང་པ་ཡིན་པས་ལུས་ཀུན་ཏུ་གནོང་བའི་ཚུལ་གྱིས་དཀོན་མཆོག་གི་ཕྱོགས་སུ་པུས་བཙུགས་ཐལ་མོ་སྦྱར་ཏེ་འདུད་པས་ལེན་པར་བྱའོ། ། ཞེས་སྟོན་པ་ལ། གླུ་ནི་ཀུན་ཏུ་སྒྱིང་ཚུལ་གྱིས། །
ལང་ལ་ལག་པ་འགྲམ་པར་བཞག ། མཆོད་ལ་ཁྲུས་བྱས་མིག་ཕབ་སྟེ། ། དངས་བས་སྐྱིལ་ཀྲུང་བཟང་པོ་ཅན། ། རྟོགས་བརྗོད་ལག་པའི་བརྡ་སྤྲོད་པའི། ། ཙོག་པུའམ་བཟང་པོའི་འདུག་སྟངས་ཡིན། ། བཤགས་པ་ཀུན་ཏུ་གནོང་ཚུལ་གྱིས། ། པུས་བཙུགས་ཐལ་མོ་སྦྱར་ཏེ་འདུད། ། ཅེས་པ་འདི་བྱུང་། གསུམ་པ་སེམས་ཀྱི་ངང་ཚུལ་སྟོན་པའི་ཚུལ་ནི། ལུས་ཀྱི་འདུག་སྟངས་དེ་བཞིན་དུ་སེམས་ཀྱི་ཀུན་སློང་ཕྱི་རོལ་དུ་མཚོན་པའི་ཚུལ་ཡང་བསྟོད་དབྱངས་ལ་སྤྲོ་བའི་ཚུལ་དུ་བྱ་ཞིང་།
སྨད་པ་དང་། འགྲན་པ་ལ་ཐུང་ལ་རྫོགས་པ་ཐིག་པའི་ཚུལ་དང་། སྒོམ་ནས་རྟོགས་པ་བརྗོད་པ་ལ་རང་གི་ལེགས་པར་གོ་བའི་ཚུལ་དང་། གཞན་ལ་རྗེས་སུ་གདམས་པ་ལ་མན་ངག་གི་ཚུལ་དང་། བཤགས་པ་སེམས་ལ་ཉམས་ཐགས་པའི་ཚུལ་དང་། དགའ་བ་རང་གཞན་སྤྲོ་བའི་གླུ་ལ་དགའ་བའི་ཚུལ་དུ་ལེན་པ་ཡིན་ནོ། ཞེས་སྟོན་པ་ལ། དེ་བཞིན་བསྟོད་ལ་སྤྲོ་བའི་ཚུལ། ། སྨད་དང་འགྲན་ལ་སྡིགས་པའི་ཚུལ། ། རྟོགས་པ་བརྗོད་ལ་གོ་བའི་ཚུལ། །
རྗེས་སུ་གདམས་ལ་མན་ངག་ཚུལ། ། བཤགས་ལ་ཉམས་ཐག་ཚུལ་ཡིན་ཏེ། ། དགའ་ལ་དགའ་བའི་ཚུལ་ཡིན་ནོ། ། ཞེས་པ་འདི་བྱུང་། རྐང་པ་དང་ལག་སྟབས་རྔ་སྟབས་ལ་སོགས་པ་དང་རྗེས་སུ་མཐུན་པ་ལ་དེ་དང་རྗེས་སུ་མཐུན་པའི་དབྱངས་ཉིད་བརྗོད་དགོས་སྟེ་ཚུལ་དེ་ལྟར་བརྗོད་ན་འཇིག་རྟེན་གྱི་ལུགས་དང་རྗེས་སུ་མཐུན་ཞིང་རང་དང་གཞན་ལ་མཛེས་པར་འགྱུར་བས་སོ། ། ཞེས་སྟོན་པ་ལ། རྐང་པ་ལ་སོགས་རྗེས་བསྟན་ལ། ། དེ་ལྟར་རྗེས་མཐུན་དབྱངས་ཉིད་དོ། ། དེ་ལྟར་བརྗོད་ན་འཇིག་རྟེན་དང་། ། རྗེས་སུ་མཐུན་ཞིང་མཛེས་པར་འགྱུར། །
ཞེས་པ་འདི་བྱུང་། གཉིས་པ་ངག་གི་བྱེ་བྲག་དབྱེ་བཅས་བཤད་པ་ལ་གཉིས་སྟེ། ལུས་ཀྱི་ཚུལ་གྱི་མདོ་རུ་བསྟན། ཡན་ལག་ཚུལ་གྱིས་རྒྱས་པར་བཤད་པའོ། ། དང་པོ་ནི། དབྱངས་ཅིག་ཉིད་ལ་སྦྱོར་བ་མི་འདྲ་བ་དུ་མ་མཐོང་སྟེ། སྤྱིར་འཇིག་རྟེན་གྱི་ཁམས་རབ་ལྟ་ཞོག བྱེ་བྲག་འཛམ་བུའི་གླིང་འདི་ཉིད་ན་ཡང་། ཡུལ་དབུས་གཙང་སོགས་དང་། དུས་འདས་མ་འོངས་པ་སོགས་ཀྱི་བྱེ་བྲག་དང་།
ན་ཚོད་རྒན་པ་དང་། གཞོན་ནུའི་དབྱེ་བས་དང་། སྐྱེས་པ་དང་བུད་མེད་ལ་སོགས་པའི་ཁྱད་པར་དང་། དེ་དག་ཐམས་ཅད་ལ་ཁམས་བདེ་མི་བདེ་སོགས་ཀྱི་ཁྱད་པར་གྱིས་སོ། ། ཞེས་སྟོན་པ་ལ། སྤྱིར་ནི་འཇིག་རྟེན་འདི་ན་ཡང་། ། ཡུལ་དང་དུས་ཀྱི་བྱེ་བྲག་དང་། ། རྒན་དང་གཞོན་ནུའི་དབྱེ་བ་དང་། སྐྱེས་དང་བུད་མེད་ལ་སོགས་པའི། ། ཁྱད་པར་ཉིད་ཀྱི་མི་འདྲ་བའི། །
དབྱངས་ཀྱི་སྦྱོར་བ་དུ་མ་མཐོང་། ། ཞེས་པ་འདི་བྱུང་། གཉིས་པ་ཡན་ལག་ཚུལ་གྱི་རྒྱས་པར་བཤད་པ་ལ། ཡུལ་གྱི་སྒོ་ནས་རྒྱས་པར་བཤད། དུས་ཀྱི་སྒོ་ནས་རྒྱས་པར་བཤད། ན་ཚོད་སྒོ་ནས་རྒྱས་པར་བཤད། ཕོ་མོའི་སྒོ་ནས་རྒྱས་པར་བཤད། སྦོམ་འདོད་སྤྱོད་ལམ་རྟེན་ཚུལ་བཤད་པ་དང་ལྔའོ། ། དང་པོ་ནི། ཡུལ་གྱི་དབང་གིས་སྐད་ཀྱི་ཁྱད་པར་དེ་ཇི་ལྟར་ཅེ་ན།
དབུས་པ་རྣམས་སྐད་གདངས་ལྡིར་ཞིང་འགྱུར་བ་ངང་པ་དང་། བུང་བའི་སྐད་འདྲ་བ་ཤས་ཆེ་ལ། གཙང་པ་རྣམས་ཀྱི་སྐད་གདངས་གསལ་ཞིང་ཚེར་བ་ཁྱིམ་བྱའམ། རྟ་སྐད་འདར་བ་ཤས་ཆེ་བ་ཡིན་ཅིང་། དེ་བཞིན་དུ་བཙིར་ཞིང་འདུར་བ་སྟོད་མངའ་རིས་པའི་དང་། ཁམས་པ་རྣམས་ཀྱི་སྦོམ་ཅིང་མི་ཁུགས་པས་བརྗོད་ཅིང་བརྗོད་ཅིང་གྱོང་བ་བོང་བུའི་སྐད་འདྲ་བ་འབྱུང་ལ། དེ་ལྟ་བུའི་སྐད་དེ་དག་རྣམས་ལ་ཡང་སོ་སོར་ཕྱེ་ན། གཙང་ལ་སྟོད་ལ་སྨད་སོགས་དང་། མངའ་རིས་ལ་བསྐོར་གསུམ། ཁམས་པ་ལ་མདོ་སྟོད་ཀྱི་སྐད་སོགས་རྣམ་པ་མང་མོད།
མདོར་ན་སྐད་གདངས་ཀྱི་བྱེ་བྲག་གིས་རང་ལ་ལྷན་ཅིག་སྐྱེས་པའི་འགྱུར་གྱི་བྱེ་བྲག་ཤེས་པར་བྱས་ལ་སློབ་དཔོན་མཁས་པ་གཞན་གྱི་བསྒྱུར་ན་སྣམ་དཀར་ཚོས་རྩིས་བསྒྱུར་བ་བཞིན་དུ་འགྱུར་དུ་རུང་བས་ཚངས་དབྱངས་ལྟ་བུར་འགྱུར་བ་ལ་བསླབ་པར་བྱའོ། ། ཞེས་སྟོན་པ་ལ། དབུས་པ་རྣམས་ཀྱི་ལྡིར་ཞིང་འགྱུར། ། གཙང་པ་ཚེར་ལ་གསལ་བ་ཡིན། ། བཙིར་ཞིང་འདུར་བ་མངའ་རིས་པ། ། ཁམས་པ་རྣམས་ནི་བརྗོད་ཅིང་གྱོང་། ། དེ་ལྟར་དེ་དག་རྣམས་ལ་ཡང་། ། སོ་སོར་ཕྱེ་ན་རྣམ་པ་མང་། ། མདོར་ན་སྐད་གདངས་བྱེ་བྲག་གིས། ། རང་ལ་ལྷན་ཅིག་སྐྱེས་པ་ཡི། །
འགྱུར་གྱི་བྱེ་བྲག་ཤེས་པར་བྱ། ། སློབ་དཔོན་གཞན་གྱིས་བསྒྱུར་ན་ནི། ། ཚོས་རྩི་བཞིན་དུ་བསྒྱུར་དུ་རུང་། ། ཞེས་པ་འདི་བྱུང་། གཉིས་པ་དུས་ཀྱི་སྒོ་ནས་རྒྱས་པར་བཤད་པ་ནི། སྔོན་གྱི་དུས་ཀྱི་དབྱངས་མཁན་རྣམས་ཚིག་ལ་མཁས་པ་བྱུང་བ་ལ་ཅུང་ཟད་དུས་སྙིགས་པས་ད་ལྟ་དུས་ཀྱི་དབྱངས་མཁན་རྣམས་དབྱངས་ལ་སྦྱོང་དུས་ངན། ཤིན་ཏུ་སྙིགས་པས་ཕྱི་མའི་དུས་ཀྱི་དབྱངས་མཁན་འབྱུང་བ་རྣམས་མི་མཁས་ཤིང་། བློ་གྲོས་ཞན་པ་རྣམས་མགོ་ཆུང་བས་གླུ་ལ་དགའ་ལ། དབྱངས་ཚིག་སོགས་ཅི་ཡང་མེད་ཀྱང་ཅུང་ཟད་འཚེར་བ་འགྱུར་སྙམ་པ་འབྱུང་བས་བག་ཡོད་པར་བྱ་དགོས་སོ། ། ཞེས་སྟོན་པ་ལ།
སྔོན་གྱི་དབྱངས་མཁན་ཚིག་ལ་མཁས། ། ད་ལྟའི་རྣམས་ནི་དབྱངས་ལ་སྦྱོངས། ། ཕྱི་མའི་དུས་ཀྱི་དབྱངས་མཁན་རྣམས། ། མི་མཁས་བློ་ཆུང་གླུ་ལ་དགའ། ། ཅི་ཡང་མེད་ཀྱང་ཚེར་འགྱུར་སྙམ། ། ཞེས་པ་འདི་བྱུང་། གསུམ་པ་ན་ཚོད་སྒོ་ནས་རྒྱས་པར་བཤད་པ་ནི། ན་ཚོད་གཞོན་ནུའི་དུས་སུ་འགྱུར་ཁུགས་བདེ་བ། དར་ལ་བབས་པའི་དུས་ན་མགྲིན་པ་བཟང་བ་འབྱུང་ཞིང་། ཅུང་ཟད་རྒས་པར་གྱུར་ནས་ཚིག་ལ་མཁས་པ་ཙམ་འབྱུང་ངོ་། །
ཞེས་སྟོན་པ་ལ། གཞོན་ནུའི་ཚེ་ན་འགྱུར་ཁུགས་བདེ། ། དར་ལ་བབས་ན་མགྲིན་པ་བཟང་། ། རྒྱས་པར་གྱུར་ན་ཚིག་ལ་མཁས། ། ཞེས་པ་འདི་བྱུང་། བཞི་པ་ཕོ་མོའི་སྒོ་ནས་རྒྱས་པར་བཤད་པ་ནི། མཐར་མ་ངེས་ཀྱང་ཕལ་ཆེ་བ་བུད་མེད་རྣམས་ཀྱི་སྐད་ཕྲ་ཞིང་། སྐྱེས་པ་རྣམས་ནི་སྦོམ་པ་ཡིན་ལ། དེ་དག་ལ་ཡང་གཞོན་ནུའི་ཚེ་ན་ཕྲ་བ་དང་། དར་ལ་བབས་ན་སྦོམ་པར་འགྱུར་ལ།
རྒས་པ་རྣམས་ཀྱི་འདྲེན་པ་ཞུམ་པར་འགྱུར་བས་སོ། ། ཞེས་སྟོན་པ་ལ། ཕལ་ཆེར་བུད་མེད་རྣམས་ཀྱི་ཕྲ། ། སྐྱེས་པ་རྣམས་ནི་སྦོམ་པ་ཡིན། ། གཞོན་ནུའི་ཚེ་ན་ཕྲ་བ་སྟེ། ། དར་ལ་བབས་ན་སྦོམ་པར་འགྱུར། ། རྒས་པ་རྣམས་ཀྱི་འདྲེན་པ་ཞུམ། ། ཞེས་པ་འདི་བྱུང་། ལྔ་པ་སྦོམ་འདོད་སྤྱོད་ལམ་རྟེན་ཚུལ་བཤད་པ་ནི། སྐད་སྦོམ་པར་འདོད་ན་ཡུལ་བ་ཚྭ་ཅན་གྱི་ཆུ་འཐུང་ཞིང་།
ཟས་སྣུམ་བག་ཅན་གྱི་ཁ་ཟས་བཟའ་བ་དང་། གནས་ལྷག་པ་ཅན་གྱི་གནས་སུ་འདུག་པའི་མི་རྣམས་ཕལ་ཆེ་བ་མགྲིན་པ་སྦོམ་པར་འགྱུར་བས་བཟའ་བཏུང་དང་གནས་དེ་དག་བརྟེན་དགོས་ཤིང་། སྤྱོད་ལམ་དེ་དག་ལས་ལྡོག་པ་ཕྲ་བར་འགྱུར་བ་ཡིན་ལ། སྤྱིར་སྐད་སྦོམ་རུང་ཕྲ་རུང་རྣ་བར་སྙན་པ། འགྱུར་ཁུགས་འབྱོངས་བ་དང་། གཅོད་མཚམས་ལེགས་པ་དང་། ངག་སྙན་པ་ནི་ཚིག་དང་དབྱངས་ཀྱི་འདེབས་མཁས་པ་ལས་འབྱུང་བ་ཡིན་ཤིང་། དེ་ཡང་གང་ལས་འབྱུང་ན་སྦྱངས་པའི་སྟོབས་ལས་འབྱུང་བས། མདོར་ན་ཐོག་མར་སློབ་དཔོན་མཚན་ལྡན་གྱི་རྗེས་སུ་སློབ་མ་སྣོད་ལྡན་གྱིས་སྦྱངས་ན་ལེགས་ལམ་ལ་མཁས་པར་འགྱུར་ཞིང་། དེ་ལས་རྗེས་འཇུག་ཕྱི་མ་རྣམས་ཀྱང་ལེགས་ལམ་ལ་འཇུག་པར་འགྱུར་བས།
མཁས་པ་བསྟེན་ནས་ལེགས་པར་སྦྱངས་ཏེ་རང་གཞན་ཀུན་ཕན་བདེ་ལ་སྦྱར་བར་བྱ་དགོས་སོ། ། ཞེས་སྟོན་པ་ལ། བ་ཚྭ་ཅན་གྱི་ཆུ་འཐུང་ཞིང་། ། སྣུམ་བག་ཅན་གྱི་ཁ་ཟས་བཟའ། ། ལྷག་པ་ཅན་གྱི་གནས་འདུག་པའི། ། མི་རྣམས་ཕལ་ཆེར་མགྲིན་པ་སྦོམ། ། དེ་ལས་ལྡོག་པ་ཕྲ་བ་ཡིན། ། རྣ་བར་སྙན་པ་འགྱུར་ཁུགས་དང་། ། གཅོད་མཚམས་དང་ནི་ངག་སྙན་པ། ། སྡེབ་མཁས་པ་ལས་འབྱུང་བ་བཞིན། །
དེ་ཡང་སྦྱངས་པའི་སྟོབས་ལས་འབྱུང་། ། མདོར་ན་ཐོག་མའི་སློབ་དཔོན་གྱིས། ། རྗེས་སུ་ཕྱི་མ་འཇུག་པ་འགྱུར། ། ཞེས་པ་འདི་བྱུང་། གསུམ་པ་དཔེ་བསྟན་ཀུན་ལ་མཚམས་པར་སྦྱར་བ་ནི། དེ་ལྟར་ངག་གི་བྱེ་བྲག་ཤེས་ནས་དབྱངས་ཀྱི་སྦྱོར་བ་རྣམས་རྟོགས་སླ་བའི་ཕྱིར་དཔེའི་མིང་གིས་བཤད་པ་བྱ་སྟེ། དེ་ཡང་འདྲེན་པ་གཙོ་བོར་བྱེད་པ་ལ་དཔག་བསམ་ལྗོན་ཤིང་ཞེས་བྱ་ལ། བཀུག་པ་གཙོ་བོར་བྱེད་པ་ལ་མི་ཏོག་འཁྲིལ་ཤིང་ཞེས་བྱ་བ་ཡིན་ཞིང་། ལྟེངས་གཙོ་བོར་བྱེད་པ་ལ་དབུས་ཞན་པས་ཆུ་ཀླུང་དལ་གྱིས་འགྲོ་བ་ཞེས་བྱ་ལ། འགྱུར་ཁུགས་མང་པ་ལ་རྒྱ་མཚོའི་ཟླ་བ་ཞེས་བྱ་བར་བཤད།
ཅེས་སྟོན་པ་ལ། དེ་ནས་དབྱངས་ཀྱི་སྦྱོར་བ་རྣམས། ། དཔེ་ཡི་མིང་གིས་བཤད་པར་བྱ། ། འདྲེན་པ་དཔག་བསམ་ལྗོན་ཤིང་སྟེ། ། བཀུག་པ་མེ་ཏོག་འཁྲིལ་ཤིང་ཡིན། དབུས་ཞན་ཆུ་ཀླུང་དལ་འགྲོ་བ། ། འགྱུར་ཁུགས་རྒྱ་མཚོའི་ཟླ་བར་བཤད། ། ཅེས་པ་འདི་བྱུང་། གཞན་ཡང་ཚོགས་སུ་ལེན་པའི་དབྱངས་ལ་སེང་གེའི་ང་རོ་ཞེས་བྱ་སྟེ། སྐད་གཟེངས་མཐོན་པོར་གྱེར་དགོས་པས་སོ། །
དེ་སྐད་དུ། ཆེན་པོ་དྲུག་ལ་མ་གྱེར་ན། ། ཡོ་ག་དབྱངས་ཀྱི་བསྟན་པ་ནུབ། ། ཅེས་གསུངས་ཤིང་། ཆེན་པོ་དྲུག་ནི་སློབ་དཔོན་ཙནྡྲས། ཆེན་པོ་དྲུག་ལ་གྱེར་བར་བྱ། ། སྒྲུབ་མཆོད་དབང་བསྐུར་རབ་ཏུ་གནས། ། དུས་མཆོད་གཤིན་དོན་སྦྱིན་སྲེག་རྒྱས། ། ཞེས་གསུངས་པ་ལྟར་རོ། ། དེ་བཞིན་དུ་དབེན་པར་རང་གཅིག་པུར་ལེན་པའི་དབྱངས་ལ་བུང་བ་རོལ་པ་ཞེས་བྱ།
མཁས་པ་མང་པོ་ཚོགས་པའི་མདུན་སར་ལེན་པའི་དབྱངས་ལ་ནེ་ཙོ་དང་། རྨོངས་པ་འཚོགས་པའི་ནང་དུ་ལེན་པའི་དབྱངས་ལ་དོན་གོ་ཆུང་ཡང་འགྱུར་ལེགས་པས་རྨ་བྱའི་འཇོ་སྒེག སྐྱོ་བའི་ཚེ་ལེན་པ་ལ་དངས་པ་ཀུན་འདྲེན། ཕན་ཚུན་རྗེས་སུ་དགའ་བར་བྱེད་པའི་ཕྱིར་ལེན་པ་ལ་འདོད་ལྷའི་མདའ། མཆོད་པ་བྱེད་པའི་ཕྱིར་ལེན་པ་ལ་དགེ་བའི་མེ་ཏོག སྡིག་སྒྲིབ་སྦྱོང་བའི་ཕྱིར་ལེན་པ་ལ་སྡིག་སྒྲིབ་འཁྲུད་པར་བྱེད་པས་བ་ཚྭའི་ཆུ་ཀླུང་། རང་ཕྱོགས་བསྟོད་པའི་ཕྱིར་ལེན་པ་ལ་འགྲན་ཟླའི་དབེན་པས་ལྷའི་རྔ། ཕ་རོལ་སྨོད་པའི་ཕྱིར་ལེན་པ་ལ་ཕ་རོལ་ཁུམས་པར་བྱེད་པས་འཁོར་ཟིལ་གནོན།

ཀུན་ཏུ་སྙན་པར་ལེན་པ་ལ་དྲི་ཟའི་དབྱངས། ཚུལ་ཐམས་ཅད་སྤེལ་བ་ལ་མེ་ཏོག་ཕྲེང་ལྡན་ཞེས་བྱ་བ་ཡིན་ལ། དེ་ལ་སོགས་པའི་མིང་འདོགས་ཚུལ་གྱི་རྣམ་པས་འདྲེན་པའི་ཁྱད་པར་གང་འདྲ་བ་ལ་ལེགས་པར་བརྟགས་ཏེ་དབྱངས་ཀྱི་སྦྱོར་བ་རང་གང་ལེན་པ་གཞན་ལ་ཡང་དེ་དང་བསྟུན་པ་ཇི་ལྟར་འཚམས་པའི་མིང་སྦྱར་བར་བྱ་སྟེ། དབྱངས་ཀྱི་བསྟན་བཅོས་བློ་གསལ་མགུལ་རྒྱན་ལས་ཀྱང་། ཞི་ཞིང་དུལ་བ་བདེ་གཤེགས་དབྱངས། ། སྒེག་དང་དཔའ་བ་སེམས་དཔའི་དབྱངས། ། ཆགས་ཤིང་མཛེས་པ་ལྷ་མོའི་དབྱངས། ། གཏུམ་ཞིང་བརྗིད་པས་ཁྲོ་དབྱངས་དང་། ། དཀར་དུང་ལྟ་བུར་གསང་བ་དང་། ། རག་དུང་ལྟ་བུར་སྦོམ་པ་དང་། ། པི་ཝང་ལྟ་བུར་བསྒྱུར་རུང་དང་། །
བུང་བ་ལྟ་བུར་སྙན་པ་དང་། ། རོལ་སྒྲ་ལྟ་བུར་གྲོལ་བ་དང་། ། འབྲུག་སྒྲ་ལྟ་བུར་ཟིལ་ཆེ་དང་། ། མདོར་ན་ཚངས་དབྱངས་ལྟ་བུར་བསྒྲགས། ། ཞེས་གསུངས་པ་ཡིན་ལ། དེ་དག་དང་མཐུན་པའི་དོན་གཞུང་འདིར་སྟོན་པ་ལ། ཚོགས་སུ་སེང་གེའི་ང་རོ་སྟེ། ། དབེན་པར་བུང་བ་རོལ་པའི་ཚུལ། ། མཁས་པའི་མདུན་སར་ནེ་ཙོའི་དབྱངས། ། རྨ་བྱ་འཇོ་སྒེག་རྨོངས་ནང་དུ། །
སྐྱོ་ཚེ་དངས་བ་ཀུན་འདྲེན་པ། ། རྗེས་སུ་དགའ་ལ་འདོད་ལྷའི་མདའ། ། མཆོད་ལ་དགའ་བའི་མི་ཏོག་སྟེ། ། བ་ཚྭའི་ཆུ་ཀླུང་སྡིག་སྦྱོང་ལ། ། རང་ཕྱོགས་བསྟོད་ན་ལྷ་ཡི་རྔ། ། ཕ་རོལ་སྨོད་ན་འཁོར་ཟིལ་གནོན། ། ཀུན་ཏུ་སྙན་པའི་དྲི་ཟའི་དབྱངས། ། སྤེལ་བ་མི་ཏོག་ཕྲེང་ལྡན་ཡིན། ། དེ་ལ་སོགས་པའི་རྣམ་པ་ཡིས། ། འདྲེན་པའི་ཁྱད་པར་ལེགས་བརྟགས་ཏེ། །
དབྱངས་ཀྱི་སྦྱོར་བ་གཞན་ལ་ཡང་། ། ཇི་ལྟར་འཚམས་པར་སྦྱར་བར་བྱ། ། ཞེས་པ་འདི་བྱུང་། བཞི་པ་མཁས་པ་ཀུན་འཇུག་གདམས་ངག་བཤད་པ་ལ་གཉིས་སྟེ། གདམས་ཡུལ་ངོས་བཟུང་ཉན་པར་གདམས། གདམས་ངག་དངོས་ཉིད་རྒྱས་པར་བཤད་པའོ། ། དང་པོ་ནི། གོང་དུ་རྒྱས་པར་དབྱངས་དང་ཚིག་དང་སྦྱོར་བ་རྣམས་བཤད་པ་དེ་ལྟར་ལེགས་པར་ཤེས་པའི་མཁས་པ་ལ། དབྱངས་ལ་འཇུག་པའི་ཡུལ་དུས་གནས་སྐབས་ཀུན་ཏུ་འཇུག་པའི་གདམས་ངག་བཤད་པར་བྱ་ཡི་ཉོན་ཅིག་ཅེས་ཉན་པར་གདམས་པ་དེ་སྟོན་པ་ལ། དེ་ལྟར་ཤེས་པའི་མཁས་པ་ལ། །
ཀུན་ཏུ་འཇུག་པའི་གདམས་ངག་བཤད། ། ཅེས་པ་འདི་བྱུང་། གཉིས་པ་གདམས་ངག་དངོས་ཉིད་རྒྱས་པར་བཤད་པ་ལ་དོན་བཞི་སྟེ། སྔོན་འགྲོ་གནད་གསུམ་སྒོ་ནས་གདམས། དངོས་གཞི་སྐྱོན་དྲུག་སྒོ་ནས་གདམས། མཇུག་རྗེས་རྒྱུ་ལྔའི་སྒོ་ནས་གདམས། དེས་ན་བླང་དོར་ཤེས་པར་གདམས་པའོ། ། དང་པོ་ནི། དེ་ལ་གནད་གསུམ་ནི། སྤོབས་པའི་གནད།
དུས་ཀྱི་གནད། སྦྱངས་པའི་གནད་གསུམ་ཡིན་ལ། དེ་ཡང་སྤོབས་པའི་གནད་དལ་བར་ལེན་པ་ལ་མི་ཚོམ་ཞིང་། མྱུར་བ་ལེན་པ་ལ་མ་སྟབས་ལ། སྔ་ཕྱི་འབྲེལ་བར་ལེན་པའི་ཚེ་དེ་གཉིས་མ་འདྲེས་པ། དབུགས་འཇམ་ཞིང་མི་བརྩེགས་པ། ལུས་ངག་མ་ཞུམ་པ་དང་ལྡན་པ་དགོས་སོ། ། ཞེས་སྟོན་པ་ལ། དལ་པ་ལ་ནི་མི་ཚོམ་ཞིང་། ། མྱུར་བ་ལ་ནི་མ་སྟབས་ལ། །
འདྲེས་བའི་ཚེ་ན་མ་འདྲེས་པ། ། དབུགས་འཇམ་མ་ཞུམ་སྤོབས་པའི་གནད། ། ཅེས་པ་འདི་བྱུང་། དེ་ནས་དུས་ཀྱི་གནད་ནི། འདྲེན་པའི་དབྱངས་སྦྱོར་བ་མང་ན་དོན་གོ་ཆུང་། ཚིག་གི་བདེ་འཇམ་མང་ན་ཐ་མལ་སྐྱོ་བས་དོན་གོ་མེད་ལ། ཚིག་དོན་གང་ལའང་ཧ་ཅང་ཐལ་ན་མཁས་པ་ཁྲེལ། དེས་ན་རན་ཞིང་འཚམས་པར་སྤེལ་བར་ལེན་པ་དང་ལྡན་པར་དགོས་སོ། ཞེས་སྟོན་པ་ལ། དབྱངས་སྦྱོར་མང་ན་དོན་གོ་ཆུང་། །
བདེ་འཇམ་མང་ན་ཐ་མལ་སྐྱོ། ། ཧ་ཅང་ཐལ་ན་མཁས་པས་ཁྲེལ། ། རན་པར་སྤེལ་བ་དུས་ཀྱི་གནད། ། ཅེས་པ་འདི་བྱུང་། དེའི་རྗེས་སུ་སྦྱངས་པའི་གནད་ནི། ཚིག་སྦྱོར་ལ་སོགས་པ་དབྱངས་ཀུན་ལ་མཁས་པས་རང་ཉིད་ལེན་པ་ལ་སྤྲོ། འགྱུར་དང་ཁུགས་འབྱོངས་པས་རང་གི་ངག་ལ་བྱམས། ཚིག་གི་སྦྱོར་ལེགས་པས་ཕ་རོལ་གཞན་ལ་སྙན། དེས་ན་ངག་འཇམ་ཞིང་འཕྲོད་པ་དེ་སྦྱངས་པའི་གནད་ལས་བྱུང་བས་གནད་དེ་དང་ལྡན་པ་དགོས་སོ། ། ཞེས་སྟོན་པ་ལ།
ཀུན་ལ་མཁས་པ་རང་ཉིད་སྤྲོ། ། འགྱུར་ཁུགས་འབྱོངས་པས་ངག་ལ་བྱམས། ། ཚིག་སྦྱོར་ལེགས་པས་གཞན་ལ་སྙན། ། འཇམ་ཞིང་འཕྲོད་པ་སྦྱངས་པའི་གནད། ། ཞེས་པ་འདི་བྱུང་། གཉིས་པ་དངོས་གཞི་སྐྱོན་དྲུག་སྒོ་ནས་གདམས་པ་ནི། དེ་ཡང་ཐེན་པའི་ཚེ་ཤེས་པ་ཧ་ཅང་རྒོད་པ་དང་། ཧ་ཅང་འཐིབ་བ་དང་། གནས་ལུགས་ཀྱི་དོན་མ་རྟོགས་པ་དང་། རྟོགས་ཀྱང་ལེན་པ་མི་སྤྲོ་བ་དང་།
གཞན་དུ་ཡིད་ཡེངས་པ་བློ་སྐྱོན་ཡིན་པས་དེ་དག་དང་བྲལ་བ་དགོས་སོ། ། ཞེས་སྟོན་པ་ལ། ཧ་ཅང་རྒོད་དང་འཐིབ་པ་དང་། དོན་མ་རྟོགས་དང་མི་སྤྲོ་བ། ། གཞན་དུ་ཡེངས་པ་བློ་ཡི་སྐྱོན། ། ཞེས་པ་འདི་བྱུང་། བློ་སྐྱོན་དེ་དག་ཏུ་མ་ཟད་ཚིག་གི་ཟུར་མ་ཕྱིན་པ་དང་། ཡང་ཡང་ཟློས་པ་དང་། མི་དགོས་པའི་ཚིག་ལྷད་ཅན་དང་། ཚིག་འབྲུ་མི་གསལ་བ་དང་།
ཚིག་གི་གཅོད་མཚམས་ནོར་བ་རྣམས་ཚིག་སྐྱོན་ཡིན་པས་དེ་དག་དང་བྲལ་བ་དགོས་སོ། ། ཞེས་སྟོན་པ་ལ། ཟུར་མ་ཕྱིན་དང་ཟློས་པ་དང་། ཚིག་ལྷད་ཅན་དང་མི་གསལ་བ། ། གཅོད་མཚམས་ནོར་པ་ཚིག་གི་སྐྱོན། ། ཞེས་པ་འདི་བྱུང་། གཞན་ཡང་དབྱངས་ལ་རེས་ཆེས་རེས་ཆུང་བ་ཅན་གྱི་འཕེལ་འགྲིབ་བྱེད་པ་དང་། ལུས་ངག་སྟབས་པ་དང་། ཧ་ཅང་འགྱོགས་པ་དང་། ཧ་ཅང་བུལ་བ་དང་།
མགྲིན་པ་བཙིར་ནས་འདོན་པ་དང་། སྐད་གདངས་བཅོས་ཤིང་སྨྲ་བ་རྣམས་གདངས་ཀྱི་དོན་གྱི་སྐྱོན་ཡིན་པས་སྤང་དགོས་སོ། ། ཞེས་སྟོན་པ་ལ། དབྱངས་ལ་འཕེལ་འགྲིབ་སྟབས་པ་དང་། ། ཧ་ཅང་འགྱོགས་བུལ་བཙིར་ནས་འདོན། ། བཅོས་ཤིང་སྨྲ་བ་གདངས་ཀྱི་སྐྱོན། ། ཞེས་པ་འདི་བྱུང་། དེར་མ་ཟད་ལུས་ཀྱི་རྣམ་འགྱུར་ཡ་ཡོ་མང་དུ་བྱེད་པ་དང་། བཞིན་བསྡུས་པ་དང་སུ་ལའང་མིག་མི་བལྟ་བ་བཙུམ་པ་དང་། ཕྱུགས་ལྟར་མིག་བཙུགས་ཏེ་བལྟ་བ་དང་།
ལུས་དང་རྐང་ལག་གཟིར་བ་དང་འཚབ་པ་ལུས་སྐྱོན་ཡིན་པས་སྤང་དགོས་སྟེ། སློབ་དཔོན་ཙནྡྲས་ཀྱང་། གཟུགས་དང་གདོང་དང་ཁ་དང་ནི། ། མིག་དང་མཆུ་ཡི་རྣམ་འགྱུར་སྤང་། ། ཞེས་གསུངས་ལ། དེའི་དོན་གཞུང་འདི་ཉིད་དུ་སྟོན་པ་ལ། རྣམ་འགྱུར་ཡ་ཡོ་བཞིན་སྡུད་དང་། ། མི་བལྟ་བ་དང་ཕྱུགས་ལྟར་བལྟ། ། གཟིར་དང་འཚབ་པ་ལུས་ཀྱི་སྐྱོན། ། ཞེས་པ་འདི་བྱུང་།
གཞན་ཡང་དབྱངས་གྲོགས་ཀྱི་སྐད་བཟང་ངན་ཅི་ལྟར་ཡང་། དབྱངས་དཔོན་གྱི་སྐད་ཀྱི་སྔོན་ལ་འགྲོ་བ་དང་། ཕྱི་ལ་འཐོན་པ་དང་། གྲོགས་ལས་ཆེ་བ་དང་། ཆུང་བ་དང་། གྲོགས་དང་མི་བསྲེ་བ་དང་། གྲོགས་མཁས་འདོད་བྱེད་པ་གྲོགས་ཀྱི་སྐྱོན་ཡིན་པས་ཅིས་ཀྱང་སྤང་དགོས་སྟེ། སློབ་དཔོན་ཙནྡྲ་གོ་མིའི་ཞལ་ནས། དབྱངས་དཔོན་གདོང་ལ་ཁྱོད་མ་འགྲོ ། ངལ་བསོ་གཞུག་ལ་ཁྱོད་མ་འདྲེན། །
འགྲོ་འོང་ཀུན་ལ་མངོན་ཚན་སྐྱུངས། ། ཞེས་པ་དང་། བཙན་ལན་སྒྲོག་ཅིང་ཕྱིར་འབྲངས་ལྡོད། ། གདོང་འདྲིར་གཞུག་གཅོད་བྱེད་པ་སྤང་། ཞེས་གསུངས་པ་ཡིན་ལ། དེ་དག་གི་དོན་གཞུང་འདིར་སྟོན་པ་ལ། སྔོན་ལ་འགྲོ་དང་ཕྱི་ནས་འཐེན། ། ཆེ་དང་ཆུང་དང་མི་སྡེབས་དང་། ། མཁས་འདོད་བྱེད་པ་གྲོགས་ཀྱི་སྐྱོན། ། ཞེས་པ་འདི་བྱུང་།
དེར་མ་ཟད་སྐྱོན་དྲུག་པ་ལུས་ཀུན་ཏུ་གཡེངས་པ་དང་། ངག་ཕན་ཚུན་སྨྲ་བ་དང་། ཡིད་དབྱངས་ལ་ཆེད་ཆེར་མི་འཛིན་པ་དང་། ཡིད་མ་རེངས་པ་དང་། ཉན་ཡང་དོན་གོ་མེད་པ་ཉན་པ་པོའི་སྐྱོན་ཡིན་པས་དེ་དག་སྤང་དགོས་ཞེས་སྟོན་པ་ལ། ཀུན་ཏུ་གཡེངས་དང་ཕན་ཚུན་སྨྲ། ། ཆེད་ཆེར་མི་འཛིན་མ་རེངས་དང་། ། དོན་གོ་མེད་རྟོག་ཉན་པའི་སྐྱོན། ། ཞེས་པ་འདི་བྱུང་། གསུམ་པ་མཇུག་རྗེས་རྒྱུ་ལྔའི་སྒོ་ནས་གདམས་པ་ནི།
ཆོས་རྗེ་ཉིད་ཀྱི་ཞལ་སྔ་ནས། ཚིག་ཀྱང་སྒྲིག་ལེགས་མི་ཤེས་ན། ། དོན་བཟང་སྨོས་ཀྱང་ཅི་ཞིག་དགོས། ། ཞེས་ཚིག་རྐྱང་ཡང་སྒྲིག་མི་ཤེས་ན། དེའི་དོན་བཟང་པོ་གོ་བ་མི་སྲིད་པར་གསུངས་པས། སྤྱིར་ཐོག་མར་ཚིག་རྣམས་ལེགས་པར་འབྱོངས་པར་བྱེད་དགོས་ཤིང་། ཁྱད་པར་དབྱངས་གང་ལ་བྱ་བའི་ཚིག་ལ་མ་རྨོངས་པ་བྱ་དགོས་ཏེ། དབྱངས་མཁན་དབྱངས་ཚིག་ལ་རྨོངས་ན་མཁས་བླུན་ཀུན་གྱི་བརྙས་པའི་རྒྱུ་བྱེད་པས་སོ། ། དེ་བཞིན་དུ་དབྱངས་སྦྱོར་མེད་ན་མཁས་པའི་བཞད་གད་ཀྱི་རྒྱུ། དུས་དང་ཚོད་མེད་པའམ་མི་ཤེས་ན་ཐ་མལ་པ་སྐྱོ་བ་སྐྱེ་བའི་རྒྱུ།
དཀོན་མཆོག་མཆོད་པ་ལ་སོགས་པའི་དགོས་པ་མེད་པར་བག་ཆོལ་དུ་དབྱངས་བྱེད་ན་སྡིག་པ་གསོག་པའི་རྒྱུ་ཡིན་ལ། ཁྱད་པར་དབྱངས་ཉན་པ་པོའི་མཁས་པ་མང་པོ་འདུས་ཤིང་སྐྱེ་བོ་མང་པོས་སྐོར་བའི་སར། རམ་འདེགས་ཀྱི་གྲོགས་པོ་ངན་ལ་འགྲན་ཟླ་བྱེད་པའི་སྐྱེས་བུ་ངན་པ་མང་པོའི་དབུས་སུ་རང་ཉིད་དབྱངས་ལ་སྦྱངས་པ་ཆུང་ཞིང་སྤོབས་པ་ཞན་ལ། ལྷན་ཅིག་སྐྱེས་པའི་བློ་གྲོས་སམ། ཤེས་རབ་ངན་ན་རང་ཉིད་ལ་སྡུག་བསྔལ་སྐྱེད་པའི་རྒྱུ་ཡིན་ཏེ། གོང་དུ་བཤད་པ་དེ་ལྟར་རྒྱུ་ལྔ་པོ་དེ་རྣམས་དང་ལྡན་ན་དབྱངས་ཀྱི་རྗེས་བཅད་པར་བྱའོ། ། ཞེས་སྟོན་པ་ལ། ཚིག་ལ་རྨོངས་ན་བརྙས་པའི་རྒྱུ། ། དབྱངས་སྦྱོར་མེད་ན་བཞད་གད་རྒྱུ། ། དུས་ཚོད་མེད་ན་སྐྱོ་བའི་རྒྱུ། །
དགོས་པ་མེད་ན་སྡིག་པའི་རྒྱུ། ། མཁས་པ་འདུ་ཞིང་མང་པོས་བསྐོར། ། གྲོགས་པོ་ངན་ཞིང་འགྲན་ཟླ་མང་། ། སྦྱངས་པ་ཆུང་ཞིང་སྤོབས་པ་ཞན། ། བློ་གྲོས་ངན་པ་སྡུག་པའི་རྒྱུ། ། ཞེས་པ་འདི་བྱུང་། ། བཞི་པ་དེས་ན་བླང་དོར་ཤེས་པར་གདམས་པ་ནི། རྒྱུ་མཚན་སྔར་བཤད་པ་དེ་ལྟར་ན། དབྱངས་ལ་མཁས་པའི་སྐྱེས་བུ་རྣམས་ཀྱིས་ལེགས་པར་བརྟགས་ནས་དབྱངས་ལེན་པའི་མི་མཐུན་ཕྱོགས་མང་བར་གྱུར་ན། ཇི་ལྟར་གྱུར་ཀྱང་རུང་དབྱངས་རྣམས་དོར་བར་བྱ་སྟེ།
དེའི་ཚེ་དབྱངས་བྱེད་པ་སྡིག་པའི་རྒྱུ་ཡིན་པས་སོ། ། གལ་ཏེ་དབྱངས་ལེན་པའི་མཐུན་པའི་ཕྱོགས་སམ། རྐྱེན་ཐམས་ཅད་ཕུན་སུམ་ཚོགས་པར་གྱུར་ན་དབྱངས་རྣམས་བླང་བར་བྱ་སྟེ། རང་གཞན་ཀུན་གྱི་དགེ་བ་སྤེལ་བའི་ཆེད་ཡིན་པས་སོ། ། ཞེས་སྟོན་པ་ལ། དེ་ལྟར་མི་མཐུན་ཕྱོགས་མང་ན། ། ཇི་ལྟར་གྱུར་ཀྱང་དོར་བར་བྱ། ། གལ་ཏེ་ཐམས་ཅད་ཕུན་ཚོགས་འགྱུར། ། མཁས་པས་དགེ་བ་སྤེལ་ཕྱིར་བླང་། ། ཞེས་པ་འདི་བྱུང་།
ལྔ་པ་ཞར་བྱུང་རྐྱེན་གཞན་རོལ་མོ་བཤད་པ་ལ་གཉིས། འབད་པར་གདམས་ཏེ་སྤྱི་རུ་བསྟན། འཕྲོས་ནས་རྔ་སིལ་རྣམ་གཞག་བཤད་པའོ། ། དང་པོ་ནི། དེ་ལྟར་ལྷན་སྐྱེས་ཀྱི་རོལ་མོ་དབྱངས་ཀྱི་རྣམ་གཞག་ལེགས་པར་ཤེས་ནས་ཕ་རོལ་གྱི་རྐྱེན་གཞན་ལས་བྱུང་བའི་རོལ་མོ་རྔ་དང་གླིང་བུ་ལ་སོགས་པའི་རྣམ་གཞག་རྣམས་ལ་ཡང་མཁས་པར་བྱ་བའི་ཕྱིར་འབད་པར་གྱིས་ཤིག་ཅེས་གདམས་པ་དེ་སྟོན་པ་ལ། དེ་ལྟར་ཤེས་ནས་རྐྱེན་གཞན་ལས། ། འབྱུང་བའི་རོལ་མོ་རྣམས་ལ་འབད། ། ཅེས་པ་འདི་བྱུང་། འོ་ན་འབད་པར་བྱ་བའི་ཕ་རོལ་གྱི་རོལ་མོ་དེ་ཇི་ལྟར་ཡིན་ཞེ་ན། པི་ཝཾ་དང་།
རྫ་རྔ་དང་། འཁར་རྔ་དང་། རྔ་ཟླུམ་དང་། རྔ་བོ་ཆེ་དང་། རྔ་ཕྲན་དང་། ཆ་ལང་དང་། ཀ་ན་ཌི་དང་། དུང་དང་། རྒྱུད་མང་ལ་སོགས་པ་བསྟན་བཅོས་གཞན་ལས་ཇི་སྙེད་པའི་སིལ་སྙན་གྱི་སྦྱོར་བ་བཤད་པ། དེ་སྙེད་ལ་བདག་བདེ་ལེགས་སུ་འདོད་པས་མཁས་པར་བྱ་དགོས་སོ། །
ཞེས་སྟོན་པ་ལ། གླིང་བུ་པི་ཝང་རྫ་རྔ་དང་། ། འཁར་རྔ་རྔ་ཟླུམ་རྔ་བོ་ཆེ། ། རྔ་ཕྲན་ཆ་ལང་ཀ་ན་ཌི། ། དུང་དང་རྒྱུད་མང་ལ་སོགས་པ། ། ཇི་སྙེད་སིལ་སྙན་སྦྱོར་བཤད་པ། ། དེ་སྙེད་ལ་ནི་མཁས་པར་བྱ། ། ཞེས་པ་འདི་བྱུང་། དེ་དག་ལ་མཁས་པར་བྱ་བའི་ཕྱིར་ཕྱི་ནས་རོལ་མོ་དེ་དག་ཀུན་འདུས་པའམ། རྔ་དང་གླིང་བུ་ལ་སོགས་པ་སོ་སོའི་ངོ་བོ་ཉིད་ཀྱི་རྣམ་པར་རྩེན་པ་སྟེ།
རྣམ་པར་རོལ་ཞིང་བརྩེ་བར་བྱ་སྟེ། དེ་ལྟར་བྱས་པས་རང་གཞན་ཀུན་དགའ་བར་འགྱུར་བས་སོ། ། འདིར་རྣམ་པར་རྩེན་ཞེས་པ་ནི་བརྡ་རྙིང་གི་དབང་དུ་མཛད་པ་ཡིན་ལ། བརྡ་གསར་པའི་དབང་དུ་བྱས་ན། རྣམ་པར་རོལ་པའམ། རྣམ་པར་བརྩེ་བ་ཞེས་པ་འགྱུར་ཏེ། ཆོས་རྗེ་ཉིད་ཀྱི་མཁས་པ་འཇུག་སྒོ་ལས། ཨ་ན་ཀ་གྲྀ་ཊའི་སྒྲ་ལུས་མེད་པའི་སེམས་ཅན་གྱི་སེམས་ལ་རོལ་ཞིང་བརྩེ་བར་བྱེད་པས་ལུས་མེད་རྩེན་ཞེས་བྱ་བ་འཐད་མོད་ཀྱིས། ཞེས་གསུངས་སོ། ། སྤྱིར་ནི་རྣམ་རྩེན་ཞེས་པ་བརྟན་པར་གནས་པའི་བརྡ་རྙིང་དང་།
གསུམ་རྩེན་ནི་ལྷའི་བརྡ་རྙིང་དུ་བཤད་པ་ཡང་ཡོད་ཅེས་དོགས་དཔྱོད་དང་བཅས་སྟོན་པ་ལ། ཕྱི་ནས་རོལ་མོ་ཀུན་འདུས་པའམ། ། སོ་སོར་ཉིད་ཀྱི་རྣམ་པར་རྩེན། ། ཞེས་པ་འདི་བྱུང་། འདི་ལྟ་བུའི་རོལ་མོའི་རྣམ་གཞག་རྒྱ་གར་དབུས་འགྱུར་ཚལ་ན་གཏམ་བརྒྱུད་ཀྱི་ཟློས་གར་བྱེད་པའི་གར་མཁན་རྣམས་ཀྱིས་ཐམས་ཅད་སྦྱོར་བ་བྱེད་ཅིང་། བོད་མཐའ་འཁོབ་འདི་ན་གཏམ་བརྒྱུད་དེ་ལྟ་བུ་བྱེད་པ་ལྟ་ཞོག ཐོས་པའང་དཀོན་པས་ཉེ་མཁོ་མེད་ལ། དེའི་ཕྱིར་གཞུང་འདིར་ཡང་གཞུང་མང་དོགས་པ་དང་། ཉེ་བར་མཁོ་བའི་སྤྱོད་ཡུལ་དུ་མ་གྱུར་པས་སིལ་སྙན་གྱི་སྦྱོར་བ་སོགས་ས་པཎྜི་ཏ་ངས་མ་བཤད་མོད། གལ་ཏེ་མཁོ་ཞིང་དོན་དུ་གཉེར་བ་ཡོད་སྲིད་ན།
དེ་རྣམས་ལ་ཕྱི་ནས་སམ། རྗེ་ནས་ས་སྐྱ་པ་ངས་བཤད་པར་བྱའོ། ། ཞེས་སྟོན་པ་ལ། དབུས་འགྱུར་ཚལ་ན་གཏམ་བརྒྱུད་ཀྱི། ། ཟློས་གར་བྱེད་པ་ཐམས་ཅད་སྦྱོར། ། མཐའ་འཁོབ་འདི་ན་དེ་ལྟ་བུ། ། བྱེད་པ་ལྟ་ཞོག་ཐོས་པའང་དཀོན། ། འདིར་ཡང་གཞུང་མང་དོགས་པས་ན། ། སིལ་སྙན་སྦྱོར་བ་ངས་མ་བཤད། ། གལ་ཏེ་དོན་དུ་གཉེར་རྣམས་ལ། །
ཕྱི་ནས་གཞན་དུ་བཤད་པར་བྱ། ། ཞེས་པ་འདི་བྱུང་། དེ་ལྟར་བཤད་པའི་རོལ་མོའི་རྣམ་གཞག་དེ་རྣམས་ཐབས་མཁས་ཁྱད་པར་ཅན་དཀོན་མཆོག་མཆོད་པའི་བསམ་པ་དང་། གཞན་གྱི་དོན་ལ་ཆེད་དུ་བསམ་པས་ཟིན་པ་ལ་ནི་ཉེས་པ་མེད་མོད། ཐབས་ཀྱིས་མ་ཟིན་པ་སྔར་བཤད་པའི་རོལ་མོ་དེ་དག་བྱེད་པ་འདི་ནི་སེམས་ཀུན་ཏུ་གཡེང་བ་དང་། སྐྱལ་ཀའམ། ཀུ་རེའི་ཚིག་ལྟ་བུར་འགྱུར་བ་དང་། རྒྱལ་བ་རྫོགས་པའི་སངས་རྒྱས་ཀྱི། ། གར་དང་གླུ་སོགས་སྤང་བར་བྱ། ། ཞེས་བཀག་པའི་ཕྱིར་མི་བྱའོ། །
ཞེས་སྟོན་པ་ལ། འདི་ནི་ཀུན་ཏུ་གཡེང་བ་དང་། ། སྐྱལ་ཀའི་རྒྱུ་ཕྱིར་རྒྱལ་བས་བཀག ། འོན་ཀྱང་དཀོན་མཆོག་མཆོད་པ་དང་། ། གཞན་གྱི་དོན་ལ་ཉེས་པ་མེད། ། ཅེས་པ་འདི་བྱུང་། གལ་ཏེ་རྒྱལ་བས་བཀག་ན་བཅས་ལྡན་རབ་ཏུ་བྱུང་བ་གདངས་ཀྱི་རོལ་མོའི་སིལ་ཁྲོལ་དང་། ། རྔ་བརྡུང་བ་དང་། དབྱངས་འཐེན་པ་སོགས་གཏན་ནས་མི་རུང་ངམ་སྙམ་ན། འདི་ལ་སོ་སོར་ཕྱེ་སྟེ་ཅུང་ཟད་བརྗོད་ན།
ཉན་ཐོས་འདུལ་བ་པ་རྣམས་ལ་འདི་བཀག་པའི་རྗེས་སུ་གནང་བའི་བཅས་པ་ཡིན་པས་བྱར་རུང་བར་བཞེད། དང་པོར་སྟོན་པས་གླུ་གར་དང་རོལ་མོའི་སྒྲ་སོགས་བྱེད་པ་བཀག་པས། སངས་རྒྱས་བསྟོད་ཚིག་ལ་སོགས་པའི་ཁ་ཏོན་རྣམས་བཅས་རྩོལ་རམ་རོམ་དུ་གྱུར། དེ་ལ་མུ་སྟེགས་སོགས་ཀྱིས་འཕྱས་ཤིང་ཁྱིམ་པ་རྣམས་མ་དད་པ་ལ་རྟེན་ནས་ཁྱིམ་བདག་མགོན་མེད་ཟན་སྦྱིན་གྱི་སྟོན་པ་ལ་ཞུས་པ། དེའི་ཚེ་སྟོན་པས། དཀོན་མཆོག་མཆོད་པའི་དོན་དུ་དབྱངས་ཀྱི་ང་རོ་བྱ་བ་རྗེས་སུ་གནང་ངོ་། ། ཞེས་གནང་བ་ལ་དབྱངས་ཀྱི་ང་རོ་ཇི་ལྟར་བྱ་མ་ཤེས་པ་སླར་ཞུས་པས། བྲམ་ཟེ་རིག་བྱེད་འདོན་པ་ལྟ་བུའི་གདངས་ཀྱིས་འདོན་པར་སྟོན་པས་གསུངས་ཤིང་གནང་བས་སོ། ། ཞེས་བཞེད་ལ། ཐེག་པ་ཆེན་པོ་བ་བསམ་པ་དགེ་བས་ཟིན་ན།
བཀག་པ་ལྟ་བུར་སྣང་བ་གང་སྤྱད་ཀྱང་ཉེས་པ་མེད་པའི་ཁར་ཡོན་ཏན་གོང་འཕེལ་དུ་འགྲོ་བར་གསུངས་ཏེ། སྡོམ་པ་ཉི་ཤུ་པ་ལས། སྙིང་རྗེར་ལྡན་ཕྱིར་བྱམས་ཕྱིར་དང་། ། སེམས་དགེ་བ་ལ་ཉེས་པ་མེད། ། ཅེས་པ་དང་། སྤྱོད་འཇུག་ལས། རྒྱལ་སྲས་རྣམས་ཀྱི་མི་བསླབ་པའི། ། དངོས་དེ་གང་ཡང་ཡོད་མ་ཡིན། ། ཞེས་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་བསླབ་བྱ་མ་ཡིན་པའི་དངོས་པོ་དེ་ནི་ཡུལ་དུས་གང་དུ་ཡང་ཡོད་པ་མ་ཡིན་པར་གསུངས་པས་སོ། ། ཞེས་སྟོན་པ་ལ།
དེས་ན་མགོན་མེད་ཟས་སྦྱིན་གྱིས། ། ཞུས་ཚེ་དགེ་སློང་རྣམས་ལ་གནང་། ། རྒྱལ་སྲས་རྣམས་ཀྱི་མི་བསླབ་པའི། ། དེ་ན་གང་ཡང་ཡོད་མིན་གསུངས། ། ཞེས་པ་འདི་བྱུང་། གཉིས་པ་འཕྲོས་ནས་རྔ་སིལ་རྣམ་གཞག་བཤད་པ་ནི། ལས་བཞིའི་སྒོ་ནས་རྔ་བསྐུལ་ཚུལ། དེ་དང་སིལ་སྙན་མཚུངས་པར་འགྲེ་བའོ། ། དང་པོ་ནི། རྔ་ཆེན་གྱི་སྒྲ་བསྐུལ་བའི་ཚེ།
རྣལ་འབྱོར་བ་གཅིག་པུ་མ་ཡིན་པ་རྡོ་རྗེ་འཛིན་པ་མང་དུ་ཚོགས་ཚེ་རྔ་ཆེན་ཕན་ཚུན་གཅིག་གིས་གཅིག་ཟུར་ནོན་ཙམ་ནོར་བུ་སྟར་ལ་རྒྱུས་པ་ལྟར་དུ་མཐོ་དམན་དང་འབུར་སྐྱོང་ལ་སོགས་པ་སྤངས་ལ་སྙོམས་ཤིང་མཛེས་པར་བསྒྲིག་པར་བྱ་སྟེ། དེ་ཡང་ལུས་ཀྱི་འདུག་སྟངས་ལེགས་པ་ལས་འབྱུང་བས་སེམས་དཔའི་སྐྱིལ་ཀྲུང་ལེགས་པར་བཅས་ནས་ཧ་ཅང་སྒེག་ཆོས་མ་ཡིན་པར་ཅུང་ཟད་ནོངས་ཚུལ་དང་བཅས་རྒལ་ཚིགས་བསྲངས་ཏེ་བཟུང་ན་རྔ་འཛིན་ཤུགས་འབྱུང་དུ་ལེགས་པ་འབྱུང་སྟེ། སློབ་དཔོན་ཙནྡྲས། གྲལ་བསྒྲིགས་ནས་ནི་བརྡུངས་བ་ན། ། ཕན་ཚུན་གཅིག་གིས་གཅིག་ནོན་ཙམ། ། ནོར་བུ་སྟར་ལ་རྒྱུས་པ་ལྟར། ། མཐོ་དམའ་འབུར་སྐྱོང་སྤང་བར་བྱ། ། སྙོམས་ཤིང་མཛེས་པ་སྟར་ལ་སྒྲིགས། ། ཧ་ཅང་སྒེག་ཆོས་མ་ཡིན་པ། ། གནོང་ཚུལ་ཅུང་ཟད་ཙམ་གྱི་བྱ། །
ཞེས་པ་དང་། བདག་གི་བླ་མ་འཇམ་དཔལ་དབང་པོའི་མཚན་ཅན་གྱིས་མཛད་པའི་རོལ་མོའི་བསྟན་བཅོས་གཅིག་ཤེས་ཀུན་གྲོལ་ལས་ཀྱང་། རྔ་ཆེན་ལྟ་བུ་བརྡུང་འདོད་ན། ། ཐོག་མར་ལུས་ཚུགས་མེད་ཐབས་མེད། ། དེ་ཡི་ཚུལ་ནི་འདི་ལྟར་ཡིན། ། རྐང་པ་གཡས་གཡོན་པུས་མོའི་འོག ། རྐང་མགོ་གཉིས་ནི་སོ་སོ་རུ། ། རིང་ཐུང་མེད་པར་གནས་པར་བྱ། ། དེ་རྗེས་རྒལ་ཚིགས་བསྲངས་པ་ན། ། རྔ་སིལ་འཛིན་ལུགས་ཤུགས་ལས་འབྱུང་། །
ཞེས་གསུངས་པ་ལྟར་རོ། ། དེ་ཡང་འཇམ་དབྱངས་བླ་མ་ས་སྐྱ་པཎ་ཆེན་གྱིས། རྔ་ལ་དབྱུག་གུ་མ་བསྣུན་པར། ། ཇི་སྲིད་གཞན་དང་ཁྱད་ཅི་ཡོད། ། ཅེས་གསུངས་པ་བཞིན་དུ་དབྱུག་གུ་མ་བསྣུན་པར་རྔ་སྐད་མི་འབྱུང་བས། དབྱུག་གུའམ། རྔ་ཡབ་བམ། རྔ་གཡོག་གམ། རྔ་ལྡིང་གིས་སྒྲ་བསྐུལ་བའི་གནས་ཀྱི་རྔ་ཡུ་ནས་ཡར་གཞལ་བའི་ཁྱིད་གང་ཙམ་གྱི་སར་བསྣུན་ལ། དེའང་ལག་པའི་སོར་མོ་དང་ཚིགས་ལ་འཁྲུལ་བཙལ་ནས་རྔ་ལྡིང་རང་བརྗིད་ཀྱིས་བསྐུལ་བར་བྱ་སྟེ།
སློབ་དཔོན་ཙནྡྲས། བསྐུལ་བའི་གནས་ཀྱང་འདི་ལྟར་སྟེ། ། རྔ་ཡུ་ཐད་ནས་ཡར་གཞལ་བའི། ། ཁྱིད་གང་སར་ནི་དབྱུག་གུས་བསྣུན། ། དེ་ཡང་ལག་པའི་སོར་ཚིགས་ལ། ། འཁྲུལ་བཙལ་རྔ་ཡབ་རང་བརྗིད་ཀྱིས། ། རྔ་སྒྲ་བསྐུལ་གྱི་རྩལ་གྱིས་མིན། ། ཞེས་དང་། འཇམ་དཔལ་དབང་པོས་ཀྱང་། དེ་ནས་ལག་གཡས་རྔ་གཡོག་ནི། །
དམ་བཙིར་མི་བྱེ་ལྷོད་ཡང་བྱ། ། དེ་ཡང་སྙིང་ཕར་བཅར་གྲགས་ན། ། བྲང་ལ་ཁུར་ཚུར་བསྣུན་འདྲ་དང་། ། དེ་ལས་ཅུང་ཟད་མཐོས་གྱུར་ན། ། ཁ་འཛོག་བརྡེག་འདྲ་སྤངས་བར་བྱ། ། ཞེས་གསུངས། འོ་ན་ཇི་ལྟར་བྱ་ན། ལག་མགོ་གཡས་སྙིང་ཁ་ལ་མཐོ་གང་ཙམ་གྱི་མི་རེག་པར་མཐོང་བར་བྱས་ལ་དྲན་པས་བསྐྱང་བར་བྱ་སྟེ། དེ་ཉིད་ཀྱི་མཇུག་ཏུ། ལག་མགོ་གཡས་དང་སྙིང་ཁའི་བར། །
མཐོ་གང་ཙམ་གྱི་མི་རེག་པས། ། བྱས་པ་དྲན་པས་ལེགས་བཟུང་ནས། ། ཞེས་གསུངས། གལ་ཏེ་རྔ་ཡི་དཀྱིལ་ཏེ། གུང་དུ་བསྣུན་ན་རྔ་སྐད་ལེགས་པ་འབྱུང་ངོ་སྙམ་ན་མ་ཡིན་ཏེ། སློབ་དཔོན་ཙནྡྲས། རྒྱ་མཚོ་ཆེན་པོའི་ཀློང་མི་དཀྲུག ། ཅེས་གསུངས་ལ། དེ་བཞིན་དུ། རི་རབ་གླིང་བཞིའི་མཐའ་མི་བསྐོར། །
ཞེས་གསུངས་པས། ། རི་མཚམས་དུ་མི་བསྣུན། རི་ཐང་མཚམས་ཀྱི་བྲག་མི་བཤིག ། ཅེས་གསུངས་པའི་རི་ཐང་ལ་མི་བསྣུན། རི་དྭགས་རྒྱལ་པོའི་གདོང་མི་བསྣུན། ཞེས་གསུངས་པས། རྔ་ཡི་དཀྱིལ་ཐད་དུ་མི་བསྣུན། དེས་ན་གོང་དུ་བཤད་པ་ལྟར་ཡུ་བའི་ཐད་ཀྱི་རི་ཐད་ནས་སོར་དྲུག་བདུན་ཙམ་གཞལ་བའི་སར་བསྣུན་ན་རྔ་སྐད་ལེགས་པ་འབྱུང་སྟེ། གཅིག་ཤེས་ཀུན་གྲོལ་ལས། དེས་ན་གང་དུ་བརྡུང་བ་ནི། །
ཡུ་བའི་ཐད་ཀྱི་རྔ་རི་ནས། ། སོར་མོ་དྲུག་བདུན་གང་རུང་ཉིད། ། གཞལ་བའི་མཚམས་སུ་བརྡུངས་པ་ན། ། འདོད་དོན་ཐམས་ཅད་འགྲུབ་པ་ཡིན། ། ཞེས་གསུངས། དེ་དག་ཀྱང་ལས་བཞི་དང་བསྟུན་ན། ཞི་བའི་ལས་དང་བསྟུན་པའི་ཚེ་རྔ་སྐད་དལ་ལ་ལྷོད་པ་ཞི་བའི་ཉམས་དང་ལྡན་པར་བྱ། དེ་བཞིན་དུ་རྒྱས་པ་ལ་རྔ་སྐད་གསལ་ལ་ཁྲོལ་བ་སྒེག་པའི་ཉམས་ལྡན། དབང་ལ་རྔ་སྐད་སྙན་ལ་མཛེས་པ་ཆགས་པའི་ཉམས་ལྡན། དྲག་པོ་ལ་རྔ་སྐད་དྲག་ལ་མྱུར་བ་ཉམས་རྩུབ་ཅིང་ཁྲོ་བའི་ཉམས་ཀྱི་བྱ་བར་བཤད།
དེ་སྐད་དུ་ཡང་སློབ་དཔོན་ཙནྡྲ་གོ་མིས། ཞི་བའི་རྔ་རྡུང་བྱེད་པ་ན། ། དེ་ཡི་ཉམས་དང་ལྡན་པར་བྱ། ། རྔ་སྟབས་དལ་ལ་ལྷོད་པ་བརྡུང་། ། རྒྱས་པའི་རྔ་རྡུང་བྱེད་པ་ན། ། སྒེག་ཅིང་དཔའ་བའི་ཉམས་དང་ལྡན། ། རྔ་སྟབས་གསལ་ལ་ཁྲོལ་བ་བརྡུང་། ། དབང་གི་རྔ་རྡུང་བྱེད་པ་ན། ། ཆགས་ཤིང་མཛེས་པའི་ཉམས་ཀྱིས་བྱ། ། རྔ་ཐབས་སྙན་ལ་མཛེས་པར་བརྡུང་། །
དྲག་པོའི་རྔ་རྡུང་བྱེད་པ་ན། ། རྩུབ་ཅིང་ཁྲོལ་བའི་ཉམས་ཀྱིས་བྱ། ། རྔ་ཐབས་དྲག་ལ་མྱུར་བ་བརྡུང་། ། དྲག་རྡུང་རྒྱུན་ཆགས་བྱེད་པ་ན། ། གནམ་ལྕགས་ལྟར་ཡང་དབབ་པར་བྱ། ། ཞེས་གསུངས་སོ། ། དེ་ཐམས་ཅད་ཡང་རྔ་ལྡིང་བསྣུན་མ་ཐག་རྔ་དང་འཕྲལ་བ་ཤིན་ཏུ་གཅེས་ཏེ། སློབ་དཔོན་ཙནྡྲས་ཞལ་ནས། རྔ་གཡོག་རྔ་ལ་རེག་མ་ཐག ། འཕྲལ་ནས་ཐ་དད་ཉིད་དུ་བྱ། །
སྐད་ཅིག་ཙམ་ལས་མི་སྦྱོར་བ། ། སོ་སོར་འབྱེད་པ་མཁས་པའི་ལུགས། ། ཞེས་དང་། གཅིག་ཤེས་ཀུན་གྲོལ་ལས་ཀྱང་། བརྡུངས་མ་ཐག་ཏུ་རྔ་གཡོག་ནི། ། རྔ་ལ་སྦྱར་བར་མི་བྱ་འོ། ། འདི་ནི་གནད་ཀྱི་དོན་ཡིན་ནོ། ། ཞེས་གསུངས་སོ། ། དེ་ལྟར་ལེགས་པར་སྦྱངས་པས་རྔ་སྟབས་ལ་རང་ཉིད་མཁས་པར་གྱུར་ཀྱང་། སྨྱོན་སྤྱོད་དང་ཐོ་ཅོའི་རྣམ་པ་སྤངས་ནས།
རོལ་དཔོན་གྱི་རྗེས་སུ་འབྲང་བ་དང་། རྔ་དཔོན་ལ་སོགས་པ་མདོར་ན་གཙོ་བོ་གང་ཡིན་དེ་དང་བསྟུན་པ་ཤིན་ཏུ་གལ་ཆེ་སྟེ། གལ་སྲིད་རྔ་སྟབས་རང་མཁས་ཀྱང་། ། རེ་ཞིག་རོལ་དཔོན་རྗེས་སུ་འབྲང་། ། སྨྱོན་སྤྱོད་གང་དགའ་རྣམ་པར་སྤངས། ། གཙོ་བོ་བསྟུན་པ་ཤིན་ཏུ་གཅེས། ། ཞེས་སློབ་དཔོན་ཙནྡྲས་གསུངས་པ་ལྟར་ཡིན་ལ། གཉིས་པ་དེ་དང་སིལ་སྙན་བསྒྲེ་བའི་ཚུལ་ནི། རྔ་སྒྲ་དང་བསྟུན་པའི་སིལ་སྦུག་སོགས་དཀྲོལ་བ་ལ་ཡང་། ལུས་ཀྱི་འདུག་སྟངས་དང་།
ལས་བཞི་དང་སྦྱར་བའི་ཉམས་ཀྱི་ཚུལ་གྱིས་ཁྲོལ་ལུགས་དང་། གཞན་ཡང་དམ་དུ་མི་བཟུང་ལྷོད་ཡང་བྱ་བ་དང་། གྲང་ལག་སྦྱར་བ་ལྟ་བུ་མ་ཡིན་པ་དང་། དབྱུག་པ་ལྟ་བུར་མི་འཕྱར། ཀ་བ་ལྟ་བུར་མི་བསྲངས་བ་སོགས། རྔ་སིལ་སོགས་ཁྲོལ་བ་ཀུན་ལ་མཚུངས་པ་ཡིན་ཏེ། དེ་ཡང་གཅིག་ཤེས་ཀུན་གྲོལ་ལས། སྤྱིར་གྱི་རོལ་མོ་གང་དཀྲོལ་ཡང་། ། དམ་དུ་གཟུང་བར་མི་བྱ་ཞིང་། ། བྲང་ལག་མི་སྦྱར་མན་ངག་ཡིན། །
དབྱུག་པ་ལྟ་བུར་མི་འཕྱར་ཞིང་། ། ཀ་བ་ལྟ་བུར་བསྲངས་མི་བྱ། ཞེས་གསུངས་པ་དང་། སློབ་དཔོན་ཙནྡྲ་གོ་མིས་ཀྱང་། བར་སྣང་མི་དབྱུག་གདངས་མི་དགག ། བྲང་དང་པུས་མོ་ལ་མི་རེག ། ཅེས་གསུངས་པ་བཞིན་ནོ། ། ལྷག་པར་སིལ་སྦུག་བཟུང་ཚུལ་ནི། ལུང་ཐག་བཟང་མཉེན་སྲིན་མཛུབ་སོགས་ལ་བསྐོར་ནས་མཛུབ་མོ་གཉིས་ཀྱི་ཕྱི་ནས་དཀྲིས་ལ། ལག་པའི་མཐིལ་དུ་འཁྲུལ་ཆགས་ཙམ་གྱི་ཚད་དང་ལྡན་པས་སྦུག་ཆལ་མཐེབ་སོར་རྣམས་སྒྱེད་པ་ལྷོད་ཡངས་དང་བཅས་པ་དང་།
སིལ་སྙན་མཐེབ་སོར་སྒྲིམ་པས་གཟུང་དགོས་སྟེ། འདི་ལ་དགོངས་ནས་སློབ་དཔོན་ཙནྡྲས། ཐག་ལུང་བཟང་མཉེན་མི་འཆོར་བ། ། སྲིན་མཛུབ་ལ་བསྐོར་དེ་ཉིད་ནས། ། མཛུབ་མོའི་བར་དུ་ཕྱི་ནས་དཀྲི། ། ལག་པའི་མཐིལ་དུ་འཁྲུལ་ཆགས་ཆད། ། ཆ་ལང་སྦུག་གི་རླུང་མི་དགག ། སྦུག་ཆལ་མཐེབ་སོར་སྒྱེད་པས་གཟུང་། ཞེས་པ་དང་། སིལ་ཆལ་མཐེབ་སོར་སྒྲིམ་པས་གཟུང་།
ཞེས་གསུངས་པས་སོ། ། སྒྲ་བསྐུལ་བའི་ཚུལ་ཡང་། དཔུང་པ་དང་། ལག་ངར་གྱི་ཚིགས་མཚམས་སློད་ལ། ལག་པའི་མཐིལ་ནས་འཁྲུལ་ཆགས་པ་དང་བཅས་སིལ་སྦུག་རང་རང་བརྗིད་ཁོ་ནས་སྒྲ་བསྐུལ་གྱི། དེ་ལས་གཞན་འདབ་རྩེས་བསྐུལ་བ་དང་། གཤོག་སྡེབས་དང་། རྩལ་ཅན་གྱིས་རྩལ་གྱི་དབྱུག་པས་བསྐུལ་བ་རྣམས་སྤང་བྱར་གསུངས་ཏེ། སློབ་དཔོན་ཙནྡྲས། དཔུང་པ་ལག་ངར་ཚིགས་རྣམས་སློད། །
ལག་པའི་མཐིལ་ནས་འཁྲུལ་ཆགས་ཚད། ། རང་བརྗིད་ཁོ་ནས་སྒྲ་བསྐུལ་གྱི། ། འདབ་མའི་རྩེ་མོས་རྩལ་གྱིས་མིན། ། ཞེས་གསུངས་ཤིང་། སིལ་སྙན་དང་སྦུག་ཆོལ་གཉིས་ཀྱང་ཁྲོལ་ལུགས་ཅུང་ཟད་མི་འདྲ་སྟེ། དེའི་ཚུལ་ནི་གཅིག་ཤེས་ཀུན་གྲོལ་ལས། སིལ་སྙན་ཁྲོལ་བ་ལྟ་བུ་ཞིག ། མིན་ན་སིལ་སྙན་ཆེ་ཆུང་ལ། ། ལྟོས་པའི་དཀྲོལ་ལུགས་འབྱུང་འགྱུར་ཏེ། ཆེ་ལ་མཐོ་དང་ཆུང་ལ་དམའ། །
ཡང་དོག་ཀྱང་ནི་གོ་རིམ་བཞིན། ། དེས་ན་ཆེ་ཆུང་གང་ཡིན་ཀྱང་། ། སིལ་སྙན་ཡིན་ན་ཐད་དཀར་དཀྲོལ། ། སྦུག་ཆལ་ཡིན་ན་སྟེང་འོག་བྱ། ། ཞེས་གསུངས་ཤིང་། གཞན་ཡང་རོལ་མོ་དཀྲོལ་ཚུལ་གྱི་གནད་ལ། ཡང་དེ་ཉིད་ལས། ལག་པ་གཉིས་ཀྱི་གྲུ་མོ་དང་། ། སྙིང་ཁ་ལག་མགོའི་བར་དག་དང་། ། མཁལ་ཟུར་ནས་ནི་གྲུ་མོའི་བར། །
ཡང་དོག་རང་རང་རྩེ་ཁྲུ་ལས། ། དོག་པར་མི་བྱེད་མཁས་པའི་ལུགས། ། དེ་ལྟར་བྱས་རྗེས་དཀྲོལ་ལུགས་ནི། ། ཆེ་ཆུང་སྙོམས་པར་བྱ་དགོས་ཏེ། ། དེ་ཡི་རྒྱུ་མཚན་འདི་ལྟར་ཡིན། ། ཆེ་ན་བརྒྱལ་སྐད་ཚག་སྒྲ་ཅན། ། ཆུང་ན་སྡུག་སྐད་འདར་ཡམ་ཅན། ། ཆེ་ཆུང་གང་ལའང་གཤོག་སྡེབ་སྤང་། ། གཤོག་སྡེབ་ཞེས་པ་ཕན་ཚུན་ཡིན། ། ཡས་མར་སྡེབ་པ་གཤོག་སྡེབ་ཡིན། །
ཞེས་གསུངས་པས་སོ། ། གཞན་ཡང་མཆོད་རོལ་དང་། གསུམ་བརྡེག་ལན་བཅས་སོགས་ཀྱི་རྣམ་གཞག་ཀྱང་། ཡང་དེ་ཉིད་ལས། མཆོད་རོལ་ལྟ་བུའི་རྒྱུན་དཀྲོལ་ནི། ། པད་སྐོར་ངང་ནས་བྱ་བ་ཡིན། ། སྐབས་སུ་ཆེ་གཉིས་བཏུད་དེ་དཀྲོལ། ། དབྱངས་རོལ་ལྟ་བུ་བྱེད་པའི་ཚེ། ། གསུམ་རྡེག་ལེན་བཅས་བརྡེག་པ་ན། ། གཅིག་ལ་མནན་ཞིང་གཉིས་ལ་འདེགས། །
གསུམ་པ་བཞི་པ་ལྔ་པ་རྣམས། ། དེ་ཁའི་ངང་ཡིན་དྲུག་པ་ནི། ། ཅུང་ཟད་མནན་ཞིང་ཆུང་བར་བྱ། ། བདུན་བརྒྱད་དགུ་རྣམས་ཆེ་ཞིང་མཐོ། ། བཅུ་པ་མནན་ཞིང་ཆུང་བར་བྱ། ། བཅུ་གཅིག་ཆེ་ཞིང་བརྡེགས་རྗེས་འཇོག ། འདི་ནི་ལྟར་ཅིག་བགྲངས་པ་ཡིན། ། སོ་སོར་འདྲེན་ན་འདི་ལྟར་བྱ། ། དང་པོ་ཆུང་ཡིན་གཉིས་པ་ཆེ། ། འདི་གཉིས་རོལ་མོ་ཕལ་ཆེར་གྱི། །
སྔོན་དུ་ངེས་པར་དགོས་པ་ཡིན། ། དེ་ཡི་རྒྱུ་མཚན་དང་པོ་ནི། ། རོལ་མོ་བཅམ་ཞིང་གཉིས་པས་ནི། ། རོལ་མོ་ལེན་པ་ཡིན་པས་ན། ། གཅོམ་ལ་ཆུང་དང་ལེན་ལ་ཆེ། ། སོ་སོར་ཕྱེ་བ་མཁས་པའི་ལུགས། ། དེ་ནས་རོལ་མོ་དངོས་གཞི་ལ། ། གཉིས་གསུམ་བཞི་རྡེག་ལ་སོགས་པ། སོ་སོའི་གྲོགས་རྣམས་འཛིན་པ་ཡིན། ། ལན་བཅས་བྱེད་ན་ཆེ་ཆུང་སྟེ། །
འཐེན་རྐང་ཞེས་པ་ཆེ་ཆུང་མིང་། ། ཕལ་ཆེར་ཡིན་ཏེ་མཐའ་ཅིག་མིན། ། ཞེས་སོགས་རྒྱས་པར་གསུངས་ཀྱང་འདིར་མ་བྲིས་ལ། ། དོན་དུ་གཉེར་ཞིང་རྣམ་དཔྱོད་དང་ལྡན་པ་རྣམས་ཀྱིས་གོང་དུ་ལུང་དྲངས་པའི་ཡིག་ཆ་དེ་རྣམས་སོགས་ལ་ཞིབ་ཏུ་བལྟ་བ་གལ་ཆེ་ཞིང་། ཁྱད་པར་རྗེས་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་གདོན་མི་ཟ་བའི་དཔལ་ལྡན་ས་སྐྱ་པའི་གདུང་བརྒྱུད་དྲི་མ་མེད་པ་རྣམས་ལས་རིམ་པར་བརྒྱུད་པའི་ཕྱག་ལེན་ངོ་མཚར་ཅན་རྣམས་དེང་སང་གི་དུས་འདི་ན་ཁོ་བོ་ཅག་ལའང་ཞིབ་པར་བློ་ལ་ཡོད་པས་ན། སྐལ་བཟང་དོན་གཉེར་ཤེས་འདོད་ཅན་རྣམས་ཕྱག་ལེན་གྱི་གནད་ཟབ་མོ་དག་ཞིབ་པར་ངག་ལས་ཀྱང་བཙལ་ཞིང་། གཞན་ཡང་དབྱངས་རོལ་གྱི་ལག་ལེན་རྣམས་ནམ་གྱིས་པའི་གནས་སྐབས་ཐམས་ཅད་དུ་བལྟ་བྱེད་ཡིད་ཀྱི་དབང་པོ་དང་བཅས་པས་ལེགས་པར་བལྟས་ཤིང་ལན་གཅིག་མ་ཡིན་པ་ཡང་ཡང་ཡིད་ལ་འཇག་པར་བྱས་ནས་དད་པ་ཆེན་པོས་ཉམས་སུ་བླངས་ན་བདེ་བླག་ཏུ་མི་རྟོགས་མི་སྲིད་པ་ལེགས་སོ། ། དེ་ལྟར་རྟོགས་ནས་དབྱངས་རོལ་གྱི་ཕྱག་ལེན་རྣམ་པར་དག་པ་འདི་རྣམས་ཉམས་སུ་བླངས་པའི་ཕན་ཡོན་རྒྱས་པར་གོང་དུ་བཤད་པ་ལྟར་ཡིན་ལ། འདིར་ཡང་ཅུང་ཟད་བརྗོད་ན། རྡོ་རྗེ་ཕུར་བའི་ཕྱོགས་ལ་རྔ་བྱིན་དབབ་ཀྱི་རོལ་མོ་རྒྱས་འབྲིང་བསྡུས་གསུམ་ཉམས་སུ་བླངས་པས་མངོན་རྟོགས་རྒྱས་འབྲིང་བསྡུས་གསུམ་ཉམས་སུ་བླངས་པ་དང་འདྲ་བར་གསུངས་པ་དང་།
གཞན་ཡང་བསྐྱེད་དབྱངས། མཆོད་དབྱངས། བསྟོད་དབྱངས་སོགས་སོ་སོའི་ཏིང་ངེ་འཛིན་དང་མ་བྲལ་བའི་སྒོ་ནས་དྭངས་འདོད་ཀྱི་དད་པ་ཆེན་པོས་ཉམས་སུ་བླངས་ན་སོ་སྐྱེ་རྣམས་མགུ་ཞིང་། འཕགས་པ་རྣམས་དགེས་པར་འགྱུར་ལ། དེ་ལ་རྟེན་ནས་བསོད་ནམས་ཀྱི་ཚོགས་རྒྱ་ཆེན་པོ་ཐོབ་པས་ན་ཕན་ཡོན་དཔག་ཏུ་མེད་པ་དང་ལྡན་པ་ཡིན་ཏེ། དེའི་རྒྱུ་མཚན་ཚང་རྒྱ་བ་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་དགོས་ལ། ཡེ་ཤེས་ཀྱི་ཚོགས་ཀྱང་བསོད་ནམས་ཀྱི་ཚོགས་ལ་རག་ལས་པར་གསུངས་པའི་ཕྱིར་ཏེ། མདོ་བསྡུས་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པ། ། དེ་ཉིད་སྟོང་ཉིད་དམ་པ་དེ་ནི་རྟོག་མི་བྱེད། །
ཞེས་གསུངས་པས་སོ། ། གཞན་ཡང་མཁའ་འགྲོའི་དབང་པོ་ཡེ་ཤེས་ཀྱི་སྤྱན་ལྡན་རྣམས་གང་ཟག་དབང་པོ་ཡང་རབ་ཀྱི་དབྱངས་ཀྱི་ང་རོ་ཁོ་ནས་ཀྱང་འགྲུབ་པར་གསུངས་ཏེ། དེའི་ལོ་རྒྱུས་ནི་ལོ་ཙཱ་བ་ཆེན་པོ་རིན་ཆེན་བཟང་པོ་ལ་བོད་ཀྱི་རྒྱལ་པོས་བཀའ་གནང་བ་བཞིན། ལོ་ཆེན་དེ་ཉིད་ཀྱི་རྒྱ་གར་དུ་བྱོན་ཆོས་རྣམས་མཁྱེན་ནས་བོད་ལ་འབྱོན་ཁར། སློབ་དཔོན་ཤནྟའི་དྲུང་དུ་ཆོས་སྐྱོང་ཁྱད་པར་ཅན་ཅིག་གནང་དགོས་ཞུས་པས། ཁྱོད་རང་རྡོ་རྗེ་གདན་གྱི་བྱང་སྒོའི་མགོན་ཁང་དུ་ཚོགས་ཀྱི་འཁོར་ལོ་ཤོམས་ལ། ཧཱུྃ་སྲིན་པོའི་གཟུགས་ཀྱི་གདུག་པ་ཅན། ། ཞེས་སོགས་བསྟོད་པ་ཤླཽཀ་གསུམ་པོས་བསྐྱར་གྱིན་བསྟོད་ལ་བལྟས་རྟོགས་ཤིག དེ་ནས་ལྟས་ཁྱད་པར་ཅན་བྱུང་བ་དང་མན་ངག་བྱིན་གྱི་གསུངས། ལོ་ཙཱ་བས་དེ་ལྟར་མཛད་པས་ལྟས་ཅིག་ཀྱང་མ་བྱུང་།
སླར་བླ་མ་ལ་ཞུས་པས། བསྟོད་པ་དེ་སྙན་པའི་ངག་གིས་གླུར་ལོང་ལ་བསྟོད་ཅིག་གསུངས། དེ་ལྟར་བྱས་པས་ཞག་བདུན་གྱི་ཐོ་རངས་གཟིམས་མལ་དུ་མི་ནག་པོ་གཅིག་བྱུང་ནས། ཁྱོད་ལྷོ་ནུབ་ཀྱི་དུར་ཁྲོད་དུ་སོང་ལ་འཇིགས་པའི་ང་རོའི་སྐད་ལ་དཔེ་གྱིས་ལ་བསྟོད་ཅིག་ཟེར་བ་བྱུང་བས། རྡོ་རྗེ་གདན་གྱི་ལྷོ་ནུབ་ཀྱི་དུར་ཁྲོད་དུ་བྱོན་ནས་ཚོགས་འཁོར་བཤམ་ཏེ་གསོལ་བ་བཏབ་པས། ཇི་ཞིག་ཙ་ན་མི་རོ་ཆེན་པོ་གཅིག་ལ་སྟག་གཉིས་བབས་ནས་ངར་གྱིན་བཟའ་ཡི་འདུག་པས་དེ་འཇིགས་པའི་ང་རོར་གོ་ནས། སླར་རྡོ་རྗེ་གདན་གྱི་མགོན་ཁང་དུ་ལོག་ནས་སྟག་རོ་བཟའ་བའི་ངར་སྐད་ལ་དཔེ་བྱས་ཏེ། སྲིན་གཟུགས་མ་ལ་སྟག་མོའི་ངུར་དབྱངས་མཛད་ནས་བསྟོད་པ་མཛད་པས། ཞག་གསུམ་གྱི་སྲོད་ལ་འཇིག་རྟེན་གྱི་ཁམས་གང་བའི་ནག་པོ་ཆེན་པོའི་སྐུ་མིའུ་ཐུང་གེལ་བའི་འདུག་སྟངས་ཅན་གྲི་ཐོད་ཐུགས་གར་སྟེང་འོག་ཏུ་འཛིན་པ། གཎྜི་ཕྱག་གི་དབུས་ན་བསྣམས་པ་ཞིག་ཞལ་གཟིགས་པས།
རེ་ཞིག་ཐུགས་དྲན་མེད་དུ་བརྒྱལ། བརྒྱལ་བ་དེ་སངས་པ་དང་གཟིགས་ཙ་ན་དེའི་སྐུ་ལས་ཀྱཻ་རྡོ་རྗེ་དང་། འཁོར་ལོ་བདེ་མཆོག་ལ་སོགས་པའི་ཡི་དམ་བསམ་གྱིས་མི་ཁྱབ་པ་འཕྲོས། བདག་གི་ལུས་ལ་ཐིམ་སྙམ་བྱེད་པ་དང་། དགའ་བདེའི་ཏིང་ངེ་འཛིན་གྱི་སྒོ་དུ་མ་ཐུགས་རྒྱུད་ལ་འཁྲུངས་ཏེ་ཞག་གསུམ་གྱི་ཉི་མ་སྔ་དྲོ་ཚུན་ཏིང་ངེ་འཛིན་ཅིག་གི་ངང་ལ་གནས་པར་གྱུར། དེ་ལས་སད་པ་ནའང་མཧཱ་ཀ་ལ་ཉིད་དེ་ཁར་སྣང་སྟེ། ནག་པོ་ཆེན་པོའི་ཞལ་ནས་གདམས་ངག་རྗེས་སུ་ནོད་ཅིག བོད་དུ་བསྟན་པ་བསྲུང་བ་ལ་བདག་ཁྱོད་དང་གདོང་ནས་འགྲོ་བར་བྱའོ། ། ཞེས་གསུང་བྱོན། དེའི་ཚེ་ནག་པོ་ཆེན་པོའི་འགྱིང་ལ་གཟིགས་ཤིང་བྲམ་ཟེ་ཆེན་པོས་མཛད་པའི་བསྟོད་པ་སྔོན་ཚེ་བདེ་གཤེགས་མ་ལ་མགོན་པོའི་འགྱིང་དབྱངས་མཛད།
དབྱངས་འདི་ལ་ཆེ་ཆུང་གཉིས་ཡོད་པའི་ཆེ་བ་རོ་ལང་མ་ཞེས་གྲགས་པ་ཡོ་གའི་དབྱངས་དང་མཐུན་པ་ཅིག་ཡོད་པ་དེ་ཆད་ནས་མི་བཞུགས། དིང་སང་གི་འདི་ཆུང་བ་ཡིན་ཞེས་གསུངས། དུས་དེ་ནས་བཟུང་སྟེ་ཆོས་སྐྱོང་འབྲལ་མེད་དུ་གཟིགས་ཀྱིན་ཡོད་གསུངས་སོ། ། དེ་ནས་བླ་མ་ལ་ཞུས་པས། ད་དུང་ལྷ་མོ་ལ་སྔར་བཞིན་གྱིས་གསུངས་ནས། དེ་ལྟར་བྱས་པས་རྨི་ལམ་དུ་བུད་མེད་ནག་མོ་གཅིག་བྱུང་ནས་མཧཱ་བོ་དྷིའི་གནྡྷཽ་ལའི་རྩར་སོང་ལ་དེ་ལ་རླུང་ཕོག་པའི་ཤུགས་སྒྲ་ལ་དཔེ་གྱིས། རྡོ་རྗེ་གདན་གྱི་སྐོར་ཁང་གི་ཤིང་པ་ཤ་རུའི་ཡལ་ག་འགྱིང་པ་ལ་དཔེ་གྱིས་ལ་རེས་འཇོག་ཏུ་གླུ་ལོང་ལ་བོས་ཤིག་ཅེས་ལུང་བསྟན། སྟོད་པ་མི་ཕམ་མར་གྲགས་པ་དེ་ལྟ་བུའི་དབྱངས་མ་བུ་གཉིས་མཛད་པས་ཉིན་ཞག་གཅིག་ན་ལྷ་མོ་ཡང་ཞལ་གཟིགས། དེ་ནས་བླ་མས་བཀའ་བསྒོས་རྗེས་གནང་མཛད། མན་ངག་རྣམས་གནང་སྟེ་བོད་དུ་བྱོན།
ཆོས་སྐྱོང་གི་རྟེན་དང་མན་ངག་རྣམས་བོད་དུ་བྱོན་པ་ཙམ་གྱིས་ལྷ་འདྲེ་ནུས་པ་ཅན་རྣམས་དང་། བོན་པོ་ནུས་པ་ཅན་རྣམས་ནུས་པ་ཆུང་དུ་སོང་ཟེར། ལན་ཅིག་བོན་པོ་དང་འགྲན་ཏེ། ལོ་ཆེན་གྱིས་པུ་ཏྲ་ལ་ལས་བཅོལ་བས། པུ་ཏྲ་བོན་པོའི་སྟེང་དུ་འགྲོར་མ་བཏུབ་ཅིང་ལོག་ལ་ཁད་པ་བྱུང་བ་ལ། སྔགས་རྣམས་ཞང་གཞུང་གི་སྐད་དུ་བསྒྱུར་ཏེ་ལས་སྦྱར་བྱས་པས་དེ་མ་ཐག་འགྲུབ་པར་བྱུང་བས། དེ་ཕྱིན་ཆད་བོད་རྦད་བསད་གསུམ་ཞང་གཞུང་གི་སྐད་དུ་ཡོད་པ་ཡིན་གསུངས། དུས་ཕྱིས་སློབ་དཔོན་པདྨ་བསམ་ཡས་སུ་གཏེར་དུ་སྦས་པ་འཐོན་པ་ལའང་དེ་བཞིན་བྱུང་བས། ཕྱི་རབས་ལ་དེ་ལྟར་བྱས་པས་ཕན་པར་མཁྱེན་པ་ཡིན་ཞེས་གསུངས་བས་དིང་སང་པུ་ཏྲའི་བོད་རྦད་བསད་གསུམ་ལ་སཾསྐྲི་ཏའི་སྐད་ཀྱི་ཀློག་ལུགས་བྱེད་པ་དང་། སྐད་རིགས་དུ་མ་འདྲེས་པ་ལ་སོགས་པ་ས་སྐྱའི་གོང་མ་རྣམས་ཀྱི་དགོངས་པ་མིན་པ་གསལ་ལོ། །
དཔལ་ལྡན་ལྷ་མོ་ལ་རྒྱལ་བོད་ཀྱི་སོ་མཚམས་སུ་ལོ་ཙཱ་བ་ཆེན་པོས་ཐུགས་སྐྱོ་བ་གཅིག་ལ་ཆུ་བོ་ཆེན་པོ་ཞིག་གི་རྦ་རླབས་ཀྱི་ཉེར་ལ་གཟིགས་ནས། ཏིལ་མར་གྱིས་བསྐུལ་ལ་དབྱངས་མཛད་པ་དིང་སང་གི་འདི་ཡིན་ནོ། ། ལྷ་མོ་འདི་ཉིད་ཞི་དྲག་ཕྱེད་མ་ལ་སངས་རྒྱས་ཀྱིས་མཛད་པའི་བསྟོད་པ་ཡོད་དོ། ། ལོ་ཆེན་བོད་དུ་བྱོན་དུས་ཆུ་བོ་ཆེན་པོ་ལ་བརྒལ་བ་ན། ཀླུ་རྣམས་ཀྱིས་བསྟོད་པའི་དཔེ་བརྐུས་ནས་ཆུ་ལ་འཁྱེར། དེ་རྗེས་ཐོ་གླིང་གསེར་གྱི་ལྷ་ཁང་དུ་ལྷ་མོ་ཡུན་རིང་དུ་མ་བྱོན་པར་ལོ་ཆེན་གྱིས་ལྷ་མོ་ལ་གསོལ་བ་བཏབ་པའི་ཚེ། ལྷ་མོས་བསྟོད་པ་དེའི་ཤླཽཀ་གཅིག་འཁྱེར་བྱོན་ནས་ལོ་ཆེན་ལ་གནང་། གཞན་རྣམས་ཀླུས་བདག་ལ་བསྟོད་ཀྱིན་འདུག་པས་འཁྱེར་མ་ཡོང་། ང་ཁྱོད་ཅན་དུ་ད་བར་ཡོང་མ་ཁོམ་པ། ཀླུ་རྣམས་ཀྱི་བསྟོད་པ་དེའི་གདངས་སྙན་པས་ཡོང་བ་ཡིན་གསུངས།
དེ་ནས་ལོ་ཙཱ་བས་གླིང་བུ་ལྟར་སྒྲ་སྙན་ཅིང་གསུང་རྩེར་ནས་ལྷ་མོ་ལ་བསྟོད་པ་ཤླཽཀ་གཅིག་པོ་དེས་བསྐྱར་གྱིན་བོས་པས་མྱུར་དུ་འབྱོན་པ་ཅིག་བྱུང་གསུང་བར་གྲགས་ཤིང་། ཡང་དུས་ཕྱིས་བདག་ཆེན་རྡོ་རྗེ་འཆང་བློ་གྲོས་རྒྱན་མཚན་ཉིད་ནོར་བུ་ཁྱུང་རྩེར་ཕེབས་པའི་སྐབས་ཞིག་གི་ཚེ། ཐམས་ཅད་མཁྱེན་པ་ཆོས་རྗེ་རྐྱང་འདུར་བ་དཔོན་སློབ་དང་གཟིམ་ཁང་སྟེང་འོག་ཏུ་མཛད་ནས་བཞུགས། རྗེ་དཔོན་སློབ་རྣམས་ཀྱིས་ཚོམ་འོག་ཏུ་ཆོས་སྐྱོང་རྣམས་ལས་ལ་བསྐུལ་བའི་རོལ་མོ་དྲག་རྡུང་མཛད་པ་ན། སྟེང་དུ་ཆོས་རྗེ་རྐྱང་འདུར་བའི་དགོངས་པ་ལ་མཚན་ཉིད་པ་རྒན་པོའི་སྐྱོན་གྱི་སླད་པའི་རྔ་བརྡུངས་འདི་ལ་རང་འཇུང་ཆེན་པོ་མེད་དམ་སྙམ་པ་བྱུང་། དེ་ནས་ཅུང་ཟད་སོང་བའི་དུས་ཆོས་རྗེ་རྐྱང་འདུར་བའི་གཟིགས་སྣང་ལ་སྤྲུལ་པའི་མི་ནག ཁྱི་ནག བྱ་ནག་སོགས་ཕོ་ཉ་མང་པོ་འབྱུང་པོ་ཆེན་པོ་སྣམ་སྦྱར་ཏ་ཧུན་གསེར་མ་ཐང་ཐེབ་གྱོན་པ་དང་བཅས་པའི་སྐེ་ནས་ཞགས་པས་བཟུང་། ལག་པ་བསྡམས་པ་གཅིག་དཀར་ཁུང་གི་མཐོང་ཁ་ནས་ཚོམ་ཆེན་འོག་མའི་འབྲུབ་ཁུང་ནང་དུ་ཐོགས་མེད་དུ་འཁྲིད་སོང་བ་གཟིགས། ཞག་གཅིག་སོང་རྗེས་ཕྱིར་ཤོར་སོང་།
དགོང་ཐུན་གྱི་ཐུགས་དམ་གྱི་ཚེ་སླར་ཡང་གོང་བཞིན་འཁྲིད་ནས་མཐུ་དང་སྟོབས་མེད་པར་དམ་ལ་ཐོགས་པ་གཟིགས་ཏེ་མི་ཕྱེད་པའི་དད་པ་ཐོབ། དེ་ཕྱིན་ཆད་རྔ་བརྡུངས་ལ་ཡིད་ཆེས་པ་ཅིག་བྱུང་བར་གདའ་ཞེས་བདག་ཆེན་རྡོ་རྗེ་འཆང་གི་རྣམ་ཐར་ལས་འབྱུང་ཞིང་། ཡང་ཀུན་མཁྱེན་ཆེན་པོ་བསོད་ནམས་སེང་གེ་ཉིད་གདན་ས་ཆེན་པོའི་དུས་མདོས་དང་སྟབས་གཅིག་པར་གདན་སར་ཕེབས་སྐབས། ཉེར་དགུའི་ཉིན་གདན་ས་པ་དཔོན་སློབ་རྣམས་ཀྱིས་ཚོགས་ཆེན་མོར་རོལ་མོ་བརྩམས་ཏེ། ཤཱ་ས་ནའི་སྔགས་དབྱངས་དང་། ལས་མཁན་གྱི་བསྟོད་སྐུལ་གྱི་དབྱངས་རྣམས་མཛད་སྐབས། ཀུན་མཁྱེན་ཆེན་པོ་སྒོ་རུམ་ཡེ་ཤེས་མགོན་པོའི་དྲུང་དུ་བཞུགས་ཡོད་པའི་ཐུགས་དགོངས་ལ། དབྱངས་དང་རོལ་མོ་རང་ལ་དགོས་པ་ཆེར་མེད་དམ། དེ་བས་ངེད་རང་ཡེ་ཤེས་པ་དངོས་དང་ཁྱད་པར་མེད་པའི་བསེ་མགོན་འདི་ཉིད་ཀྱི་དྲུང་དུ་བཟླས་པ་བྱས་པ་འཐད་དགོངས་ནས་དེ་བཞིན་དུ་མཛད་ཅིང་བཞུགས་པས། དར་ཙམ་ཞིག་ནས་ཡེ་ཤེས་ཀྱི་མགོན་པོ་ལྕམ་དྲལ་ལས་མཁན་དང་བཅས་པ་རྣམས་མངོན་སུམ་དུ་གཟིགས་སྣང་ལ་ཤར་ཏེ།
ཁོང་ཆོས་སྐྱོང་རྣམས་ནི་ཚོགས་ཆེན་མོའི་དབྱངས་རོལ་དང་བསྟུན་ཕན་ཚུན་གཅིག་གི་གཅིག་ལ་ད་ཁྱེད་འགྲོ་རན་བྱུང་། ང་འགྲོ་རན་བྱུང་ཟེར་བ་སོགས་མི་ལ་མིས་ལབ་པ་ལྟར་བྱས་ནས། ཐོག་མར་ལས་མཁན་རྣམས་དང་། མཐར་གུར་གྱི་མགོན་པོ་རང་ཡང་བྱོན་སོང་བས། ཀུན་མཁྱེན་ཆེན་པོའི་ཐུགས་ལ་ས་སྐྱ་བའི་ཕྱག་ལེན་རྣམ་པར་དག་པའི་དབྱངས་རོལ་འདི་རྣམས་གཞན་གྱི་ཏིང་ངེ་འཛིན་ལོ་བརྒྱ་བསྒོམ་པ་དང་། སྔགས་ལོ་བརྒྱ་བཟླས་པ་བས་ནུས་པ་ཆེ་བ་འདུག་དགོངས་ནས་ཐུགས་ལྷག་པར་དད་དེ། དེ་དུས་ཞབས་དྲུང་ན་ཡོད་པའི་སྐལ་ལྡན་འགའ་ལ། ཨ་ལ་ལ་ས་སྐྱ་པའི་དབྱངས་རོལ་གྱི་ཕྱག་ལེན་འདི་རྣམས་ངོ་མཚར་ཆེན་པོ་རེད། ངེད་ལ་མཐོང་སྣང་ཡ་མཚན་ཅན་འདི་ལྟར་བྱུང་གསུངས་ཤིང་། གཞན་ཡང་ཉམས་ལྡན་གྱི་གསུང་གིས།
ར་ལྤགས་འདི་ཚོ་ཡང་ཉེད་དགོས་རྒྱུར་འདུག བོང་སྐད་འདི་ཚོ་ཡང་འདོན་དགོས་རྒྱུར་འདུག་ཅེས་ཀྱང་གསུངས་བར་གྲགས་ཤིང་། གཞན་ཡང་འདི་ལྟ་བུའི་ལོ་རྒྱུས་ཡིད་ཆེས་ཅན་མང་དུ་ཡོད་ཀྱང་། འདིར་ཡི་གེས་འཇིགས་ནས་མ་སྤྲོས་ལ། རྒྱས་པར་ཤེས་པར་འདོད་ན་ཁོ་བོའི་ངག་ལས་བཙལ་བར་བྱའོ། ། དེ་རྣམས་ཀྱི་འཕྲོས་དོན་ཅུང་ཟད་བཤད་ནས་གཞུང་དོན་ལ་འཇུག་པ་ལ་རྩ་བའི་ས་བཅད་དྲུག་པ། རྒྱས་པར་མི་འཆད་རྒྱུ་མཚན་བཤད་པ་ནི། འགྱུར་དང་ཁུགས། འདེགས་དང་འཇོག སྦོམ་དང་ཕྲ་བ་སྟེ་དྲུག་ལས་སྐྱེས་སོགས་འདིར་མ་བཤད་པའི་གླུའི་སྦྱོར་བ་དུ་མ་རྒྱལ་བས་མདོ་སྡེ་ལས་གསུངས་པའང་མང་དུ་མཐོང་ཞིང་ཡོད་དོ། །
ཞེས་སྟོན་པ་ལ། དྲུག་ལས་སྐྱེས་སོགས་གླུའི་སྦྱོར་བ། ། རྒྱལ་བས་གསུངས་པ་དུ་མ་མཐོང་། ། ཞེས་པ་འདི་བྱུང་། དེ་ལ་གལ་ཏེ་ཁོ་ན་རེ། དྲུག་ལྡན་གྱི་གླུ་སོགས་དེ་ལྟར་རྒྱལ་བས་མདོ་སྡེ་ལས་གསུངས་ན། ས་སྐྱ་པཎ་ཆེན་ཁྱོད་ཀྱིས་ཀྱང་། གླུའི་སྦྱོར་བ་རྒྱལ་བས་གསུངས་པ་དེ་འདིར་འཆད་རིགས་སོ་ཞེ་ན། ཞེས་དོགས་པ་ཁོང་བླང་གི་ཚུལ་དེ་སྟོན་པ་ལ། གལ་ཏེ་ཁྱོད་ཀྱིས་གླུའི་སྦྱོར་བ། །
དེ་ཉིད་འཆད་པ་རིགས་ཞེ་ན། ། ཞེས་པ་འདི་བྱུང་། དེའི་ལན་ནི་སྐད་དང་གདངས་ཀྱི་བྱེ་བྲག་གི་ཁྱད་པར་གྱིས་རྒྱ་གར་གྱི་སྒྲ། བོད་ཀྱི་སྒྲ་ལ་འཇུག་པར་དཀའ་བས་ན་དྲུག་ལས་སྐྱེས་སོགས་ཀྱི་གླུའི་སྦྱོར་བ་ཁོ་བོས་རོལ་མོའི་བསྟན་བཅོས་འདིར་མ་བཤད་ལ། གཞན་ལྐོག་མ་ཉེད་པ་ལ་སོགས་པ་ཐུབ་པས་རྒྱུད་སྡེ་རྣམས་ལས་ཇི་སྙེད་གསུངས་པ་གང་ཡོད་པའི་བོད་ཀྱི་སྒྲ་དང་མཐུན་པ་རྣམས་འདིའི་ནང་དུ་འདུས་པར་ཤེས་པར་བྱོས་ལ་ཉམས་སུ་ལོངས་ཤིག་ཅེས་སྟོན་པ་ལ། སྐད་དང་གདངས་ཀྱི་ཁྱད་པར་གྱིས། ། བོད་ཀྱི་སྒྲ་ལ་འཇུག་པ་དཀའ། ། དེས་ན་དྲུག་ལ་སྐྱེས་སོགས་ཀྱི། ། གླུ་ཡི་སྦྱོར་བ་འདིར་མ་བཤད། ། ལྐོག་མ་ཉེད་པ་ལ་སོགས་པ། །
ཐུབ་པས་ཇི་ལྟར་གསུངས་པ་གང་། ། བོད་ཀྱི་སྒྲ་དང་མཐུན་པ་རྣམས། ། འདི་ཡི་ནང་ན་འདུ་ཤེས་བྱོས། ། ཞེས་པ་འདི་བྱུང་། དེ་རྣམས་ཀྱི་སྒོ་ནས་རོལ་མོའི་བསྟན་བཅོས་ཞེས་བྱ་བ་ལས། དབྱངས་དང་ཚིག་སྦྱོར་བའི་ཚུལ་གཏན་ལ་དབབ་པ་ལེའུ་གསུམ་པ་བཤད་ཟིན་ཏོ། ། ཞེས་སྟོན་པ་ལ། རོལ་མོའི་བསྟན་བཅོས་ལས་སྦྱོར་བ་གཏན་ལ་དབབ་པའི་ལེའུ་སྟེ་གསུམ་པའོ། ། ཞེས་པ་འདི་བྱུང་།། །། གསུམ་པ་འཇུག་གི་དོན་ལ་ལྔ་སྟེ།
ཤེས་བྱ་སྦྱངས་པས་དོན་འདི་སྦྱར། ཤེས་བྱ་སྦྱང་བྱར་སྲས་བཅས་གསུངས། དེས་ན་ཤེས་བྱ་སྦྱང་བྱར་གདངས། སྦྱངས་འབྲས་ངོ་མཚར་མཆོག་ཏུ་བསྔོ། རྩོམ་པའི་གང་ཟག་གནས་བཅས་བསྟན་པའོ། ། དང་པོ་ནི། སྔར་བཤད་པ་དེ་ལྟ་བུ་རོལ་མོའི་བསྟན་བཅོས་འདི་ནི། ཤེས་བྱའི་གནས་ཀུན་ལ་སྔོན་ཚེ་རབས་དུ་མར་ལེགས་པར་སྦྱངས་པའི་མཐུས་ཚེ་འདིར་བློ་གྲོས་རྣམ་པར་གསལ་བའི་མིག་ཡང་དག་པ་ཐོབ་པ། ཆོས་དང་སྲིད་ཀྱི་དཔལ་འབྱོར་ཕུན་སུམ་ཚོགས་པ་དང་ལྡན་པ་ཤཱཀྱའི་དགེ་གཉེན་ཀུན་དགའ་རྒྱལ་མཚན་གྱིས་གསུང་རབ་འདི་ཉིད་རྩོམ་པར་གསོལ་བ་འདེབས་པའི་གྲོགས་ལ་སོགས་པའི་གདུལ་བྱ་རྣམས་དགའ་བདེ་སྤེལ་བའི་ཕྱིར་བཀོད་པ་ཡིན་ནོ་ཞེས་སྟོན་པ་ལ། དེ་ལྟར་ཤེས་བྱ་ཀུན་ལ་སྔོན་སྦྱངས་མཐུས། །
འདིར་ནི་བློ་གྲོས་རྣམ་པར་གསལ་ཐོབ་པ། ། དཔལ་ལྡན་དགེ་བསྙེན་ཀུན་དགའ་རྒྱལ་མཚན་གྱིས། ། གྲོགས་པོ་དགའ་བ་སྤེལ་ཕྱིར་བཀོད་པ་ཡིན། ། ཞེས་པ་འདི་བྱུང་། གཉིས་པ་ཤེས་བྱ་སྦྱང་བྱར་སྲས་བཅས་གསུངས་པ་ནི། རྩོམ་པ་པོ་ཁྱོད་ཤེས་བྱའི་གནས་ལ་སྦྱངས་པའི་མཁྱེན་རབ་དང་ལྡན་པའི་སྒོ་ནས་བསྟན་བཅོས་རྩོམ་པར་ཞལ་གྱིས་བཞེས་མོད། ཤེས་བྱའི་གནས་ལ་མ་སྦྱངས་ན་སྐྱོན་ཅི་ཡོད་སྙམ་ན། ཐར་པ་དོན་དུ་གཉེར་བ་དག་རང་གི་བློ་ཤེས་བྱའི་གནས་ཀུན་ལ་ལེགས་པར་མ་སྦྱངས་ན། ཐོབ་བྱའམ་བསྒྲུབ་བྱའི་ཐར་པ་ཐམས་ཅད་མཁྱེན་པ་རྫོགས་པའི་སངས་རྒྱས་ནི་ནམ་མཁའི་ཕ་མཐའ་ལྟར་རིང་བར་འགྱུར་ལ། དོན་དེ་ལ་དགོངས་ནས་རྒྱལ་བ་སྲས་དང་བཅས་པ་རྣམས་ཀྱིས།
ཐོས་པ་མ་རིག་མུན་སེལ་སྒྲོན་མེ་སྟེ། ། ཞེས་སོགས་དང་། རིག་པའི་གནས་ལྔ་དག་ལ་རྩོམ་པར་མ་བྱས་ན། ། ཞེས་སོགས་གོང་དུ་དྲངས་པ་ལ་སོགས་པ་མཐའ་ཡས་པའི་སྒོ་ནས་ཤེས་བྱའི་རིག་པའི་གནས་ཀུན་སྦྱང་པ་མཐར་ཕྱིན་པར་བྱ་དགོས་པར་ལེགས་པར་གསུངས་པས་སོ། ། ཞེས་སྟོན་པ་ལ། རང་བློ་ཤེས་བྱ་ཀུན་ལ་མ་སྦྱངས་ན། ། ཐམས་ཅད་མཁྱེན་པ་ནམ་མཁའི་མཐའ་ལྟར་རིང་། ། དེ་ལྟར་དགོངས་ནས་རྒྱལ་དང་དེ་སྲས་ཀྱིས། ། ཤེས་བྱའི་གནས་ཀུན་སྦྱོངས་ཞེས་ལེགས་པར་གསུངས། ། ཞེས་པ་འདི་བྱུང་།
གསུམ་པ་དེས་ན་ཤེས་བྱ་སྦྱང་བྱར་བསྟན་པ་ནི། སྐྱེས་བུ་གང་དག་མ་འོངས་པའི་དུས་ན་འགྲོ་བའི་སྒྲོན་མ། ལྷ་དང་མི་ཐམས་ཅད་ཀྱི་བླ་མ། སངས་རྒྱས་བཅོམ་ལྡན་འདས་སུ་བྱའོ་ཞེས་དམ་པའི་གནས་ལ་བརྩོན་པ་རྒྱལ་པའི་སྲས་པོ་བྱང་ཆུབ་སེམས་དཔའ་དག་ཀྱང་ཤེས་བྱའི་གནས་ལ་མཆོག་ཏུ་སྦྱང་བར་བྱ་སྟེ། ཤེས་བྱའི་གནས་ལ་ལེགས་པར་མ་སྦྱངས་པར་སངས་རྒྱས་གོ་འཕང་ཐོབ་པར་མི་སྲིད་པས་སོ། ། ཞེས་སྟོན་པ་ལ། གང་དག་མ་འོངས་དུས་ན་འགྲོ་བ་ཡི། ། སྒྲོན་མ་ལྷ་མིའི་བླ་མར་བྱ་འོ་ཞེས། ། བརྩོན་པ་དམ་པའི་གནས་ལ་ཁས་ཆེ་བའི། ། རྒྱལ་བའི་སྲས་དེས་མཆོག་ཏུ་ཤེས་བྱ་སྦྱངས། །
ཞེས་པ་འདི་བྱུང་། བཞི་པ་སྦྱངས་འབྲས་ངོ་མཚར་མཆོག་ཏུ་བསྔོ་བ་ནི། བོད་རྒན་པོ་རྣམས་ཀྱིས་ཡང་ཡང་དུ་དཔྱད་པ་བྱས་པའི་སྒྲུབ་ངག་དང་། སུན་འབྱིན་ལ་སོགས་པའི་དོན་དེ་རྟོགས་ཀྱང་དེ་ལ་ངོ་མཚར་ཆེར་མེད་ལ། གངས་ཅན་འདིར་སྔོན་ཆད་མཁས་པ་གཞན་གྱི་ཡིད་ཡུལ་ཙམ་དུའང་མ་ཤར་བའི་དོན་འདི་འདྲ་གང་གིས་ཤེས་པའི་སྐྱེས་བུ་དེ་ནི་མཁས་པ་བློ་གྲོས་ཁྱད་པར་ཅན་དང་ལྡན་པ་ངོ་མཚར་བའི་གནས་ཏེ། བསྟན་བཅོས་དང་གང་ཟག་གཉིས་ཀ་ངོ་མཚར་མཆོག་ཏུ་གྱུར་པའོ། ། ཞེས་སྟོན་པ་ལ། སྔོན་ཆད་གཞན་གྱི་ཡིད་ལ་མ་ཤར་བ། ། འདི་འདྲ་གང་གི་ཤེས་དེ་བློ་གྲོས་ལྡན། ། རྒན་པོ་རྣམས་ཀྱིས་ཡང་ཡང་རྣམ་དཔྱད་པའི། །
དོན་དེ་རྟོགས་ཀྱང་དེ་ལ་ངོ་མཚར་མེད། ། ཞེས་པ་འདི་བྱུང་། དེ་ལྟར་ངོ་མཚར་བའི་བསྟན་བཅོས་གཞན་གྱི་དོན་ལ་དགྱེས་པར་མཛད་པ་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་འཇུག་ཡུལ་རིག་པའི་གནས་ཀྱི་བྱེ་བྲག་རོལ་མོའི་བསྟན་བཅོས་ཕྱོགས་ཙམ་ཕྱེ་བ་ལས་བདག་གི་བརྒྱུད་ལ་བསོད་ནམས་ཀྱི་ཚོགས་དཔག་ཏུ་མེད་པ་གྲུབ་པ་གང་ཡིན་པ་དེ་ལ་བརྟེན་ནས་རྩོམ་པ་པོ་བདག་ཐབས་སྣ་ཚོགས་ཀྱི་སྒོ་ནས་འགྲོ་བ་ལ་ཕན་པར་མཛད་པ་ཆོས་ཀྱི་རྒྱལ་པོ་རྫོགས་པའི་སངས་རྒྱས་སུ་འགྱུར་བར་ཤོག ཅེས་བསྔོ་བའི་ཚུལ་དེ་སྟོན་པ་ལ། དེ་ལྟར་གཞན་དོན་ལ་དགེས་རྒྱལ་བ་ཡི། ། སྲས་ཀྱི་འཇུག་ཡུལ་ཕྱོགས་ཙམ་ཕྱེ་བ་ལས། ། བསོད་ནམས་གྲུབ་པ་གང་ཡོད་དེ་ཡིས་བདག ། འགྲོ་ལ་ཕན་མཛད་ཆོས་ཀྱི་རྒྱལ་པོར་ཤོག ། ཞེས་པ་འདི་བྱུང་། ལྔ་པ་རྩོམ་པའི་གང་ཟག་གནས་བཅས་བསྟན་པ་ནི།
རིག་པའི་གནས་ཀྱི་རྣམ་གྲངས་ལྔ་ཡོད་པ་ལས་བྱེ་བྲག་གསལ་བར་བྱེད་པ་རོལ་མོའི་བསྟན་བཅོས་མདོ་ཙམ་བཤད་པ་ཞེས་བྱ་བ། ཤེས་བྱའི་གནས་ཡོངས་སུ་གྲགས་པ་ཕལ་མོ་ཆེ་བློས་ཡུལ་དུ་བྱས་པའི་པཎྚི་ཏ་ལོ་གཞོན་ཡང་། བློ་གྲོས་ལྡན་པ་ཤཱཀྱའི་དགེ་གཉེན་ཀུན་དགའ་རྒྱལ་མཚན་གྱིས་རིགས་པའི་འབྱུང་གནས་ན་ལེནྡྲ་དང་མཚུངས་པའི་དཔལ་ས་སྐྱའི་དགོན་པར་སྦྱར་བའོ། ། ཞེས་འདི་བྱུང་། དེ་རྣམས་ཀྱི་རོལ་མོའི་བསྟན་བཅོས་ཀྱི་རྣམ་པར་བཤད་པ་བསྟན་ཟིན་ཏོ། ། འོ་ན་དེ་ལྟ་བུའི་རྣམ་བཤད་འདི་ས་སྐྱ་པ་ཤཱཀྱའི་དགེ་བསྙེན་ངག་དབང་ཀུན་དགའ་བསོད་ནམས་ཁྱོད་ཀྱིས་རང་བཟོར་བརྩམས་པ་མ་ཡིན་ནམ་ཞེ་ན། མ་ཡིན་ཏེ། ཁོ་བོ་ཅག་ལ་ཡོངས་འཛིན་དམ་པ་རྣམས་ཀྱིས་ལུང་བསྟན་ཁྱད་པར་ཅན་ཡོད་པ་བཞིན་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་སྲིད་དཔལ་འབྱོར་རྒྱ་མཚོ་ལྟ་བུའི་བཀའ་བབས་པ་ལ་རྟེན། མདོ་རྒྱུད་དང་། རྒྱ་བོད་ཀྱི་བསྟན་བཅོས་དྲི་མ་མེད་པའི་གསུང་རབ་གླེགས་བམ་གྱི་ཚོགས་བགྲང་བའི་ཡུལ་ལས་འདས་པ་ཞིག་ལག་ཏུ་བྱུང་བ་རྣམས་ལ་ཡང་ཡང་དུ་བལྟ་རྟོག་བགྱིས་སྐབས་ཆོས་རྗེ་ས་སྐྱ་པཎྜི་ཏ་ཆེན་པོའི་གསུང་རབ་ཀྱི་སྐོར་དུ་མ་ཡོད་པའི་པོ་ཏེ་རྙིང་མ་ཞིག་གི་ཁྲོད་ན་རོལ་མོའི་བསྟན་བཅོས་ཆོས་རྗེ་ཉིད་ཞལ་བཞུགས་དུས་ཀྱི་སྐབས་ཀྱི་ཕྱག་དཔེ་ཡིན་ངེས་སྙམ་པའི་ཤོག་བུ་གསེར་མདངས་ཅན་མ་ལ་ཡི་གི་ལྕགས་སྙུག་གིས་བྲིས་པ་ཞིག་འདུག་པ་ཞིབ་ཏུ་བལྟས་པས།
དོན་ཚན་སོ་སོའི་མཚམས་རྣམས་ཤད་ཀྱིས་གསལ་བར་བྱས་ཤིང་། ཚིག་དོན་རྣམས་མཆན་བུའི་སྒོ་ནས་ཞིབ་ཏུ་བཤད་པ་ཞིག་འདུག་པས། འདི་ལྟ་བུའི་དཔེ་ངོ་མཚར་ཅན་ངེད་རང་གི་ལག་ཏུ་འོང་བ་ཡང་ཆོས་རྗེ་ཉིད་ཀྱི་ཐུགས་རྗེ་ཡིན་ངེས་སྙམ་པ་དང་རྣམ་བཤད་འདི་ཡང་རྩོམ་པའི་སྤོབས་པ་སྐྱེས་ཏེ། རོལ་མོའི་བསྟན་བཅོས་རྙིང་མ་ངོ་མཚར་ཅན་དེ་ཉིད་ཀྱི་ནང་གི་དོན་ཚན་སོ་སོར་ཤད་ཀྱིས་མཚམས་བཅད་འདུག་པ་རྣམས་ཀྱི་དོན་ས་བཅད་དུ་བགྱིས་ཤིང་། གཞུང་གི་ཚིག་དོན་རྣམས་མཆན་བུ་གཞིར་བཞག་སྟེ་བཀོད་ལ། གཞན་ཡང་ལེགས་བཤད་ཀྱི་ཆ་དུ་མས་ཀྱང་མཛེས་པར་བྱས་ཏེ་བརྩམས་པ་ཡིན་པས་ན། རྣམ་བཤད་འདི་ལ་ཁོ་བོས་རང་བཟོར་དོགས་པའི་ལོག་རྟོག་ནམ་ཡང་བྱ་དགོས་པ་མ་ཡིན་ནོ། ། དེས་ན་ཁོ་བོ་ཅག་སྐྱེས་སྟོབས་དང་སྦྱངས་པ་ལས་བྱུང་བའི་བློ་གྲོས་ཀྱི་མིག་རབ་ཏུ་གསལ་བ་དེའི་ཕྱིར། རྗེ་བཙུན་འཇམ་པའི་དབྱངས་དང་གཉིས་སུ་མ་མཆིས་པའི་གསུང་རབ་མཆོག་གི་དགོངས་དོན་རྣམས་ཆ་ཙམ་རྟོགས་ནས་བཤད་པ་འདི་ལ་མང་དུ་ཐོས་པ་དང་ལྡན་ཞིང་། བློ་གཟུ་བོར་གནས་ལ་རྣམ་དཔྱོད་ཀྱི་བློ་གྲོས་མཆོག་དང་ལྡན་པ་རྣམས་དགེས་པར་འགྱུར་བ་ཆོས་ཉིད་ཡིན་མོད།
དེ་ལས་གཞན་པའི་བློ་དམན་པ་དག་གིས་ཀྱང་གསུང་རབ་ཟབ་མོའི་དོན་རྣམས་རང་ཉིད་ཀྱི་མ་རྟོགས་པ་རྒྱུ་མཚན་དུ་བྱས་ནས་གཞན་ལ་སྨོད་པར་བྱ་བ་ཉིད་རིགས་པ་མ་ཡིན་ཏེ། བདག་ཉིད་ཆེན་པོ་ས་སྐྱ་པཎྜི་ཏས་སྡེབ་སྦྱོར་གྱི་བསྟན་བཅོས་མེ་ཏོག་གི་ཆུན་པོ་ལས། གངས་རིའི་ཁྲོད་ཀྱི་བློ་གསལ་ཀུན་འདུས་ཀྱང་། ། རིག་པའི་གནས་ལྔ་ཀུན་ལ་བློས་མི་ལྕོགས། ། མཁའ་ལ་རྒྱུ་སྐར་བྱེ་བའི་འོད་འདུས་ཀྱང་། ། ཚ་ཟེར་བྱེད་པའི་འཕྲིན་ལས་གྲུབ་པར་དཀའ། ། བདག་ཀྱང་ལས་ཀྱི་འདུ་འཕྲོད་མི་བཟང་བས། ། སྙིགས་མའི་དུས་སུ་གངས་རིའི་ཁྲོད་འདིར་སྐྱེས། ། འོན་ཀྱང་སྔ་མའི་བག་ཆགས་གོམས་པ་ཡིས། ། ཤེས་བྱ་ཕལ་ཆེར་འབད་པ་ཆུང་ངུས་ཤེས། །
དེ་ལྟ་མོད་ཀྱི་སྦྲུལ་གདུག་གནས་པའི་སར། ། སྒྲོན་མེ་གསལ་ཡང་འོད་ཟེར་མི་འབྱུང་ལྟར། ། བླུན་པོ་ལོ་བརྒྱས་ཅུང་ཟད་ཤེས་རྣམས་ཀྱིས། ། དབུས་སུ་བདག་གི་བློ་གྲོས་ག་ལ་གསལ། ། མཁས་པ་ལ་ལ་མཚོ་བཞིན་ངང་གིས་གང་། ། ལ་ལ་འབྲུ་མར་བཞིན་དུ་བཙིར་ལས་བྱུང་། ། ལ་ལ་འཕོང་པའི་ནོར་བཞིན་འབད་པས་སྒྲུབ། ། ལ་ལ་རྒྱལ་པོའི་བུ་བཞིན་ལྷུན་གྱིས་གྲུབ། ། དེ་ལྟར་བློ་གྲོས་གསལ་དང་མི་གསལ་དང་། ། མཁས་དང་མི་མཁས་རྣམ་དབྱེ་རྗེས་དཔག་ལས། །
བློ་ཆེན་གཞན་གྱི་བློ་ཡི་བང་མཛོད་ལ། ། བློ་ཆུང་རྣམས་ཀྱིས་ཐེ་ཚོམ་མ་བྱེད་ཅིག ། ཅེས་གསུངས་པ་འདི་དག་གི་དོན་ལ་ཞིབ་ཏུ་དཔྱད་དེ་བླང་དོར་ཚུལ་བཞིན་དུ་བྱ་བ་ནི་ཤིན་ཏུ་རིགས་པའི་གནས་ཡིན་པའི་ཕྱིར་རོ། ། འདིར་སྨྲས་པ། ས་གསུམ་སྣང་བྱེད་མཁྱེན་རབ་འོད་ཟེར་གྱིས། ། སྐྱ་སེང་བུ་ལྟར་གཞན་སྡེ་ཀུན་འཇོམས་པའི། ། མ་རིག་ལས་འཁོན་འོད་གསལ་ལྷ་ཡི་རིགས། ། ངེས་དོན་འཇམ་དབྱངས་བརྒྱུད་པར་བཅས་ལ་འདུད། ། རིག་གནས་ཀུན་མཁྱེན་མཁྱེན་བཟང་པཎྜི་ཏ། ། སྐྱོན་མེད་ཁྲིམས་གནས་གནས་བརྟན་བཙུན་པའི་མཆོག །
འཆད་རྩོད་རྩོམ་མཁས་མཁས་མང་གཙུག་གི་རྒྱན། ། གང་གིས་ལེགས་གསུངས་གསུང་རབ་དྲི་མེད་ཀྱི། ། རྣམ་བཤད་འདི་ནི་དཔལ་ལྡན་ས་སྐྱ་པ། ། ཤཱཀྱའི་དགེ་བསྙེན་སྔགས་འཆང་རྡོ་རྗེ་འཛིན། ། ངག་དབང་ཀུན་བསོད་གྲགས་པ་རྒྱལ་མཚན་དཔལ། ། བཟང་པོའི་མིང་ཅན་གང་དེས་ལེགས་པར་སྦྱར། ། ཀུན་མཁྱེན་གཉིས་པ་ས་སྐྱ་པཎ་ཆེན་གྱི། ། གསུང་རབ་ངོ་མཚར་རོལ་མོའི་བསྟན་བཅོས་འདི། ། མགོན་པོ་དེ་ཉིད་སློབ་མའི་ཚོགས་དང་བཅས། ། ཞིང་འདིར་བཞུགས་དུས་འགྲོ་ལ་རབ་གྲགས་མོད། །
དེ་དག་འདས་རྗེས་རོལ་མོའི་བསྟན་བཅོས་ཀྱང་། ། ལྷན་ཅིག་མི་མངོན་དབྱིངས་སུ་བཞུགས་པ་ལྟར། ། བསྟན་བཅོས་འདི་ཡི་མཚན་ཙམ་འཛིན་པ་ཡང་། ། རེ་རེ་ཙམ་ལས་གཞུང་དོན་རྟོགས་པ་སུ། ། དེ་ཕྱིར་འཇམ་དབྱངས་བླ་མའི་ཐུགས་རྗེ་དང་། ། སྐལ་བཟང་ཁོ་བོའི་ཟབ་ཡངས་བློ་གྲོས་ལས། ། ལེགས་པར་བྱུང་བའི་སྔོན་མེད་ལེགས་བཤད་འདི། ། དེང་དུས་དཔྱོད་ལྡན་ཡོད་ན་བླང་བར་རིགས། ། ཚིག་འཕྲེང་ལྟར་ལ་རྒྱུས་པའི་རྟོག་གེ་པས། ། རང་གིས་མ་རྟོགས་གཞན་ལའང་མི་འདྲི་བར། །
གོང་མའི་གསུང་ལ་དོགས་སློང་ལྟར་བྱས་ནས། ། སྐྱོན་བརྗོད་བྱེད་པའི་ཚུལ་དང་འདི་མི་འདྲ། ། ཕྱོགས་འཛིན་དུག་ཆུས་ཤེས་རྒྱུད་སླད་པ་དང་། ། ན་ཚོད་རྒན་པས་བཟང་པོར་རློམ་པ་དང་། ། ཕྱོགས་རེ་ཤེས་པས་ཀུན་ལ་ཁྱད་གསོད་སོགས། ། སྐལ་ངན་བླུན་པོ་རྣམས་ལ་འདི་མི་མཁོ། ། འཁྲུལ་ཟད་ས་སྐྱའི་རྗེ་བཙུན་ཕྱག་ལེན་མཆོག ། རིག་པའི་གནས་ཆེན་ལྔ་ལས་བཟོ་རིག་གི ། ནང་ཚན་དབྱངས་རོལ་རྣམ་གཞག་ཚུལ་བཞིན་དུ། ། ཤེས་འདོད་སྐལ་བཟང་རྣམས་ཀྱིས་འདི་ལོངས་ཤིག །
འོ་སྐོལ་སྟོན་པ་ཐུབ་པའི་དབང་པོ་དེ། ། ལྷར་བཅས་སྐྱེ་དགུའི་གཙུག་ན་མཛེས་པ་ལྟར། ། རྡོ་རྗེ་འཆང་དངོས་ས་སྐྱའི་རྗེ་བཙུན་རྣམས། ། སྔོན་དུས་གངས་ཅན་འགྲོ་བའི་སྐྱབས་གཅིག་པུ། ། དེ་ལྟའི་རྗེ་ཞུགས་བསྟན་འཛིན་དུ་མ་ཡིས། ། རིམ་པར་བཏབ་པའི་ཆོས་གྲྭ་ཆེན་པོ་རྣམས། ། དེང་དུས་སྟོབས་ལྡན་འགའ་ཡི་གཡོ་སྒྱུ་ཡིས། ། གསར་བྱུང་གྲུབ་མཐའི་རྒྱུན་ལ་སྦྱར་དུ་དོགས། ། འོན་ཀྱང་ཁོ་བོ་སྐྱེས་སྦྱངས་བློ་གསལ་ཞིང་། ། རྡོ་རྗེ་འཆང་དངོས་བླ་མས་རྗེས་བཟུང་པས། །
ས་སྐྱ་པ་ཡི་ཆོས་སྲིད་དཔལ་འབྱོར་རྣམས། ། དབྱར་མཚོ་བཞིན་དུ་འཕེལ་འདི་ཨེ་མ་མཚར། ། དེ་ལྟ་ན་ཡང་སྟོབས་ལྡན་གླང་པོ་ཡི། ། ཁུར་ཆེན་བེ་འུའི་ཕྲག་པར་ལྷུང་བ་ལྟར། ། གོང་མའི་རྣམ་ཐར་མཛད་འཕྲིན་སྐྱོང་དཀའ་བས། ། ཉམས་ཆུང་བདག་ལ་ལྕི་བའི་ཁུར་དུ་གྱུར། ། འོན་ཀྱང་དམ་པ་གོང་མའི་བསྟན་པའི་རྒྱུན། ། སྐལ་པར་གནས་ཕྱིར་ངལ་བ་ལྷུར་བླངས་ཏེ། ། བསྟན་པ་སྤེལ་བའི་འདུན་པ་མི་དམན་ཙམ། ། ཚུལ་འདི་བསམ་གྱིན་ཁོ་བོ་སྐལ་བ་བཟང་། །
དེས་ན་བདག་ཅག་དཔོན་སློབ་འཁོར་བཅས་རྣམས། ། དུས་འདི་ནས་བཟུང་བྱང་ཆུབ་མ་ཐོབ་བར། ། སྔར་བཞིན་ཡིད་ལ་རེ་བའི་བསམ་དོན་རྣམས། ། འབད་མེད་འགྲུབ་པར་བླ་མས་བྱིན་གྱིས་རློབས། ། འདི་སྦྱར་དགེ་བས་གནས་ལྔ་རིག་པ་ཆོས་ཀྱི་རྗེ། ། ས་སྐྱ་པཎ་ཆེན་དགོངས་པ་ཆོས་དབྱིངས་རབ་རྫོགས་ཤིང་། ། ལེགས་བཤད་འདི་དོན་བློ་གསལ་རྣམས་ཀྱིས་གུས་བླངས་ཏེ། ། བསྟན་བཅོས་འདི་ཡི་འཕྲིན་ལས་ནམ་མཁའ་མཉམ་པར་ཤོག ། འཇིག་རྟེན་ཀུན་ཏུ་ཀུན་ནས་བཀྲ་ཤིས་མི་ཟད་པས། ། ཕྱོགས་རྣམས་ཀུན་ཏུ་ཀུན་ནས་དགེ་ཞིང་ཤིས་པའི་དཔལ། །
དུས་རྣམས་ཀུན་དུ་ཀུན་ནས་རྒྱུན་ཆད་མི་མངའ་བའི། ། གནས་སྐབས་ཀུན་ཏུ་ཀུན་ནས་དགེ་བའི་བཀྲ་ཤིས་ཤོག ། ཅེས་རིག་པའི་གནས་ལྔ་ལས་བཟོ་རིག་པའི་བྱེ་བྲག་རོལ་མའི་བསྟན་བཅོས་ཀྱི་རྣམ་པར་བཤད་པ་འཇམ་དབྱངས་བླ་མ་དགེས་པའི་སྙན་པའི་སྒྲ་དབྱངས་བློ་གསལ་ཡིད་འཕྲོག་འཕྲིན་ལས་ཡོངས་ཁྱབ་ཅེས་བྱ་བ་འདི་ནི། འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོ་དང་། བྱུང་ཆུབ་སེམས་དཔའ་ཞི་བ་འཚོའི་རྣམ་པར་སྤྲུལ་པ་རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པ་བློ་གྲོས། དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྔོན་གྱི་སྐྱེས་བུ་ཆེན་པོ་ཚུལ་ཁྲིམས་འབར་གྱི་སྐུའི་སྤྲུལ་པ་སྤྱན་སྔ་རིན་པོ་ཆེ་ཀུན་དགའི་མཚན་ཅན་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། བདག་ཉིད་ཆེན་པོ་ས་སྐྱ་པཎྜིཏ་ཀུན་དགའ་རྒྱལ་མཚན་དཔལ་བཟང་པོའི་གསུང་རབ་དྲི་མ་མེད་པ་རོལ་མོའི་བསྟན་བཅོས་ངོ་མཚར་ཅན་མཆན་བུ་དང་བཅས་པ་དང་། སྟག་ཚང་ལོ་ཙཱ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས་མཛད་པའི་རིག་གནས་ཀུན་ཤེས་དང་། དེའི་འགྲེལ་པ་ཉུང་གསལ་ཀུན་དགའ།
སློབ་དཔོན་ཙནྡྲ་གོ་མིས་མཛད་པའི་དབྱངས་ཀྱི་བསྟན་བཅོས་བློ་གསལ་མགུལ་རྒྱན་དང་། ཡང་དེས་མཛད་པའི་རོལ་མོའི་བསྟན་བཅོས། འཇམ་དབྱངས་དབང་པོའི་མཚན་ཅན་གྱིས་མཛད་པའི་རོལ་མོའི་བསྟན་བཅོས་གཅིག་ཤེས་ཀུན་གྲོལ་སོགས་ལུགས་འདི་ལ་མཁོ་བའི་གོང་མའི་གསུང་རབ་ཚད་ལྡན་མང་པོ་ཡུན་རིང་མོ་ནས་འདྲིས་པར་བྱས་ཏེ། རང་རེ་དཔལ་ལྡན་ས་སྐྱ་པའི་ཡབ་ཆོས་ལྷད་མེད་རྡོ་རྗེ་ཕུར་པའི་ཆོ་ག་དང་། རྡོ་རྗེའི་ཆོས་སྐྱོང་ཁྱད་པར་ཅན་རྣམས་ཀྱི་བསྐང་བ་དང་བསྟོད་པའི་ཚོགས་རྣམས་ལ་དབྱངས་རོལ་གྱི་ཕྱག་ལེན་དྲི་མ་མེད་པ་རྒྱས་ཤིང་སྤྲོས་པ་ཤིན་ཏུ་ཆེ་བ་དང་བཅས་ད་ལྟའི་བར་དུ་དར་རྒྱས་སུ་བཞུགས་པ་རྣམས་ལ་སྤྱིར་དབྱངས་ཡིག་དང་རོལ་ཡིག་རྙིང་པ་ཆོས་རྗེ་ཤེས་རབ་སྣང་བ་དང་། སྡོམ་བརྩོན་མ་ཏི་ཙིཏྲ་སོགས་ཀྱིས་མཛད་པ་སོགས་མང་དུ་སྣང་ཡང་། དེང་སང་གི་དུས་སུ་ཉེ་བར་མཁོ་བའི་གསུང་རབ་ལ་ས་ལོ་ཐམས་ཅད་མཁྱེན་པས་མཛད་པའི་ཕུར་པའི་དབྱངས་ཡིག་ཀུན་གསལ་སྒྲ་དབྱངས་དང་། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད་པའི་རྡོ་རྗེ་ཕུར་པའི་རྔ་བྱིན་དབབ་ཀྱི་བརྡ་སྤྲོད་མཐོང་བ་རང་གྲོལ་སོགས་དང་། གཞན་ཡང་དེས་མཛད་པའི་ཆོས་སྐྱོང་སྐོར་གྱི་དབྱངས་རོལ་གྱི་ཐོ་ཡིག་སོགས་ངོ་མཚར་ཅན་དུ་མ་དང་། ཡང་སྔགས་འཆང་བླ་མ་དེ་ཉིད་ཀྱི་གསུང་རྒྱུན་ཇི་ལྟ་བ་བཞིན།
གྲུབ་པའི་དབང་ཕྱུག་བསོད་དམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པའི་མཚན་ཅན་སྟེ་རིགས་ལྡན་འཇམ་དབྱངས་སྐུ་མཆེད་རྣམ་པ་གཉིས་ཀྱི་ཞལ་རྒྱས་ཐོག་ནས་གསུང་རྩོམ་མཛད་པའི་རྡོ་རྗེ་ཕུར་པའི་དབྱངས་ཡིག་ཚངས་པའི་དབྱངས་ཀྱི་ང་རོ་ཞེས་བྱ་བ་དང་། ཆོས་སྐྱོང་སྐོར་གྱི་དབྱངས་ཡིག་ཚངས་པའི་དབྱངས་ཀྱི་རྔ་ཆེན་གཉིས། གཞན་ཡང་འཇམ་དབྱངས་དབང་པོའི་མཚན་ཅན་གྱིས་མཛད་པའི་གུ་རུ་དྲག་པོ་དང་། རྡོ་རྗེ་ཕུར་པའི་སྟོད་ལས་སྨད་ལས། ཆོས་སྐྱོང་རྣམས་ཀྱི་སྐང་བ། བསྟོད་པ། གཏོར་ཟློག་དྲུག་ཅུ་པ་དང་བཅས་པའི་དབྱངས་རོལ་གྱི་རྣམ་གཞག་རྣམས་སྟོན་པའི་རོལ་མོའི་བསྟན་བཅོས་གཅིག་ཤེས་ཀུན་གྲོལ་ཞེས་བྱ་བ་དང་། ཡང་སྔགས་འཆང་གྲགས་པ་བློ་གྲོས་ཀྱིས་མཛད་པའི་གུ་རུ་དྲག་པོ་དང་། རྡོ་རྗེ་ཕུར་པའི་གཏོར་ཟློག
མགོན་པོའི་གཏོར་ཟློག་དྲུག་ཅུ་པ་རྣམས་ཀྱི་ཕྱག་ལེན་ཕྲ་མོ་ཚུན་ཆད་ཀྱང་ཞིབ་པར་སྟོན་པར་མཛད་པའི་དབྱངས་རོལ་གྱི་ཡི་གེ་ཁྱད་པར་ཅན་ལ་སོགས་སྟེ་མདོར་ན་ས་ལོ་ཆེན་པོ་དང་། མཚུངས་མེད་སྔགས་འཆང་ཡབ་སྲས་རྣམ་པ་གསུམ་གྱི་གསུང་རབ་དྲི་མ་མེད་པ་དེ་དག་གི་ཞབས་ཏོག་ཏུ་འགྲོ་བའི་དབྱངས་རོལ་གྱི་རྣམ་བཤད་ངོ་མཚར་ཅན་ཞིག་བྱུང་ན་ཅི་མ་རུང་སྙམ་པ་དང་། གཞན་ཡང་རིགས་དང་ཆོས་ཀྱི་བུ་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པའི་བསམ་པ་རྣམ་པར་དག་པས་ཀྱང་ཀུན་ནས་བླངས་ཤིང་། ལྷག་པར་ཁོ་བོ་ཅག་རྣམས་ལ་རྗེ་བཙུན་ས་སྐྱ་པའི་ཕྱག་ལེན་དྲི་མ་མེད་པའི་དབྱངས་རོལ་གྱི་རྣམ་གཞག་འདི་རྣམས་ད་ལྟའི་བར་དུ་ཡང་ཤིན་ཏུ་དར་བར་འདུག་མོད་ཀྱང་། དེ་དག་གི་ཁུངས་སམ། རྒྱབ་རྟེན་དུ་གྱུར་པའི་ཆོས་རྗེ་ས་སྐྱ་པཎྜི་ཏ་ཆེན་པོའི་རོལ་མོའི་བསྟན་བཅོས་ངོ་མཚར་ཅན་འདི་ལྟ་བུ་ལ་རང་རེ་ས་སྐྱ་པའི་རྗེས་འཇུག་རྣམས་མཐོང་རྒྱ་དང་རྟོགས་སྤྱོད་གཉིས་ཀ་ཆུང་བ་ལ་བརྟེན་ཇི་སྙམ་དུ་ཡང་མི་སེམས་པར། ཆོས་རྗེའི་གསུང་རབ་ཁྱད་པར་ཅན་འདི་ཉིད་བཏང་སྙོམས་སུ་བཞུགས་པ་བློས་མ་བཟོད་དེ། རྒྱ་གར་ལུགས་ལ་རཀྟཱ་ཀྵི་ཞེས་པ་མིག་དམར་ཅེས་གྲགས་ཤིང་། རྒྱ་ནག་ལུགས་ལ་ཤིང་ཕོ་བྱི་བའི་ལོ་ནག་པ་ཟླ་བའི་དམར་ཆ་རྫོགས་པ་གསུམ་པའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་གཙུག་ལག་ཁང་ཆེན་པོ་བཞི་ཐོག་བླ་བྲང་དུ་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། ། འདི་ལ་ཉེས་པའི་ཚོགས་མཆིས་ན་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོས་བཟོད་པར་མཛད་ནས་བསྟན་པ་དང་སེམས་ཅན་ལ་ཕན་བདེ་བསམ་གྱིས་མི་ཁྱབ་པར་འབྱུང་བར་བྱིན་གྱིས་བརླབ་ཏུ་གསོལ། །
འདི་བགྱིས་དགེ་བས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག། །། ཤུབྷཾ་ཀ་ལྱཱ་ན་ཝརྡྷནྟུ། དབྱངས་སྙན་པའི་ཕན་ཡོན་ནི། སློབ་དཔོན་ཆེན་པོ་ཀ་མ་དྷི་ནུས་མཛད་པའི་ངན་སོང་སྦྱོང་བའི་རྒྱ་ཆེར་འགྲེལ་དུ། ཟླ་གསང་ཐིག་ལེའི་ལུང་དྲངས་པ་ལས་ཀྱང་། པི་ཝཾ་གླིང་བུ་ཡ་མཚན་སྒྲ་སྙན་གྱི། ། གླུ་དབྱངས་དངོས་གྲུབ་རྒྱ་ཆེན་ཐོབ་པར་བྱེད། ། ཇི་སྙེད་ཡིད་དུ་འོང་བའི་གླུ་དག་གིས། ། འཇིག་རྟེན་གྲགས་པའི་བདེ་བའི་བདེ་བ་དང་། ། བདེན་པའི་སྒྲ་ཡིས་སྐྱེད་པ་རྣམ་བསྒྱུར་བ། །
དེ་དང་མཐུན་པའི་དབྱངས་འདིས་སྒྲུབ་པར་བྱེད། ། ཤ་ཏ་པ་དང་ཤི་ཛའི་དབྱངས། ། གླུ་རུ་བླངས་པས་པདྨོ་གནས། ། དངོས་གྲུབ་མྱུར་དུ་ཐོབ་པར་འགྱུར། ། འདི་ཡིས་བྱིན་རླབ་དག་པ་དང་། ། འདི་ཡིས་བདེ་བ་ཆེན་པོ་རྣམས། ། སྦྱོར་བ་འདི་ཡི་སྦྱོར་བ་ཡིས། ། འདོད་བྱེད་ཐམས་ཅད་ཐོབ་པར་འགྱུར། ། ཞེས་གསུངས་པ་འདི་སྦྱོང་རྒྱུད་ཀྱི་དབྱངས་སྙན་པའི་ཕན་ཡོན་བཤད་པའི་སྐབས་ལས་འབྱུང་ངོ་།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 2 ཨ་མྱེས་ཞབས། རིག་པའི་གནས་ལྔ་ལས་བཟོ་རིག་པའི་བྱེ་བྲག་རོལ་མོའི་བསྟན་བཅོས་ཀྱི་རྣམ་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
