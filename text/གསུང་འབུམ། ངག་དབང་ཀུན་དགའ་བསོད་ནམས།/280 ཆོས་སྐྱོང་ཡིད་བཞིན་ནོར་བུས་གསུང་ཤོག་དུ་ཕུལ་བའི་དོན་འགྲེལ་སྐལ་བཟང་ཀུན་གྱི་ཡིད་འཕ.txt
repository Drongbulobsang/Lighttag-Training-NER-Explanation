གསུང་འབུམ། ངག་དབང་ཀུན་དགའ་བསོད་ནམས།
པོད ༢༨༠
ཆོས་སྐྱོང་ཡིད་བཞིན་ནོར་བུས་གསུང་ཤོག་དུ་ཕུལ་བའི་དོན་འགྲེལ་སྐལ་བཟང་ཀུན་གྱི་ཡིད་འཕྲོག
༄༅། །དཔལ་ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་བསོད་ནམས་ཀྱི་སྔོན་གྱི་སྐྱེས་རབས་རྣམས་ཆོས་སྐྱོང་ཡིད་བཞིན་ནོར་བུས་གསུང་ཤོག་དུ་ཕུལ་བའི་དོན་འགྲེལ་སྐལ་བཟང་ཀུན་གྱི་ཡིད་འཕྲོག་ཅེས་བྱ་བ་བཞུགས།། ཨོཾ་སྭ་སྟི་སིདྡྷི། བདག་ཅག་ལྷ་དང་བཅས་པའི་འགྲོ་བ་ཀུན་གྱི་འདྲེན་པ་དམ་པ་དཔལ་ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཞབས་པད་དམ་པའི་དྲུང་དུ། ཡོངས་སུ་གྲགས་པ་ལྟར་ན་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྲུང་མ་གནོད་སྦྱིན་གྱི་རྒྱལ་པོ་ཙེའུ་དམར་པོ་ཞེས་གྲགས་ཤིང་། གནོད་སྦྱིན་ཉིད་ལ་བཅོམ་ལྡན་འདས་ཀྱིས་རྟ་མགྲིན་གྱི་སྤྲུལ་པའི་དཀྱིལ་འཁོར་དུ་དབང་བསྐུར་ནས་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་གསུངས་པའི་རྗེས་སུ་སླར་ཡང་སློབ་དཔོན་པདྨས་དབང་བསྐུར་མཛད་དུས་ཀྱི་གསང་མཚན་ལྟར་ན་ཆོས་སྐྱོང་ཡིད་བཞིན་ནོར་བུ་ཀུན་ཁྱབ་རྡོ་རྗེ་དྲག་པོ་རྩལ་ཞེས་བྱ་བ་་་་་་ཆོས་སྐྱོང་ཡིད་བཞིན་ནོར་བུ་འདི་ཉིད་ཀྱིས་ཐོག་མར་རྟ་མགྲིན་གྱི་དཀྱིལ་འཁོར་དུ་དབང་ནོས་ཚུལ། དེའི་རྗེས་སུ་སློབ་དཔོན་པདྨས་གསང་མཚན་བཏགས་ཚུལ། རྒྱུད་གཏེར་ནས་བཏོན་ཚུལ་སོགས་ཀྱི་ལོ་རྒྱུས་རྣམས་གནོད་སྦྱིན་རྒྱལ་པོ་སྤུ་གྲི་དམར་པོའི་སྙིང་གི་རྒྱུད་ཀྱི་དཔེ་རྙིང་བསམ་ཡས་རང་ནས་བྱུང་བའི་ཡིད་ཆེས་ཅན་གྱི་ནང་ན་གསལ་བར་བཞུགས་སོ། ། དེ་ཉིད་ཀྱིས། ཆུ་ཕག་ཧོར་ཟླ་བདུན་པའི་ཉེར་བདུན་གྱི་ཉིན་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་སྡེ་བརྒྱད་འདུ་བའི་ལྷའི་ཕོ་བྲང་ནས་སྔགས་འཆང་ཆེན་པོ་འདི་ཉིད་ཀྱི་སྔོན་གྱི་འཁྲུངས་རབས་རགས་རིམ་ཞུ་འཕྲིན་དུ་ཕུལ་བ་ལས་འདི་ལྟར་འབྱུང་སྟེ། ༈ །ས་དཀར་པོའི་ཡུལ་ན་རིག་འཛིན་བརྒྱུད་པ་སྤེལ་བའི་རིག་འཛིན་ཕོ་བྲང་དམ་པ་དེར།
རྒྱ་ནག་པོའི་ཡུལ་གྱི་རྩེ་ལྔ་ནས། ། སྨྲ་བའི་སེང་གེ་མིང་དུ་བཏགས། ། འཇའ་ཚུགས་སུ་ལྡན་པའི་རྟ་ཕོ་དེ་ལ་བཞོན། ། གུ་རུ་པདྨའི་དུས་ཞི་བ་མཚོ་དང་བསྟུན། ། མཁས་པ་ཤྲཱི་སིངྷའི་མིང་ཏུ་བཏགས། ། བཀོད་པ་ཡར་ལ་གཅིག་བྱས་ན་སྟོན་པ་ཤཱཀྱའི་དུས། མཽ་འགལ་གྱི་བུ། རིམ་པར་བརྒྱུད་པའི་གནམ་རི་སྲོང་བཙན། དེ་ལ་གཅེས་པ་མགར་བའི་མིང་། ཉེ་བར་བརྒྱུད་པའི་ཆོས་ནི་དར་བའི་དུས། །
སྒྲ་སྒྱུར་རྣམས་ཀྱི་གྲལ་ལ་འཁོད། ། བར་མ་དོ་ཡི་འགའ་ཤས་སུ། ། རྒྱ་གར་འཕགས་པའི་ཡུལ་དུ་སྤྲུལ་པ་བྱུང་། ། རྒྱ་གར་ཡུལ་ནས་ཚུར་ལ་ལོག བོད་ཡུལ་ས་དཀར་ཀུན་དགའི་མིང་ཅན་དེ་ལ་ཟློ་བ། ཞེས་འབྱུང་བ་དེ་དག་གི་དོན་ཆོས་སྐྱོང་ཆེན་པོས་མཁན་ཚངས་པར་ལྷུག་སྩོལ་དུ་ཕེབས་འདུག་པ་དང་མཐུན་པར་ཅུང་ཟད་ཙམ་ཚིགས་སུ་བཅད་པའི་སྒོ་ནས་བཀྲོལ་བ་འདི་ལྟ་སྟེ། རྒྱ་ནག་རི་བོ་རྩེ་ལྔའི་ཕོ་བྲང་ནས། ། སངས་རྒྱས་གསུང་གི་གསང་བ་འཇམ་པའི་དབྱངས། ། སྨྲ་བའི་སེང་གེ་གང་དེ་དོན་དམ་པར། ། ཟབ་མོ་ཆོས་ཀྱི་དབྱིངས་ལས་མ་གཡོས་ཀྱང་། །
སེམས་ཅན་དོན་དུ་ཀུན་རྫོབ་གདུལ་བྱའི་ངོར། ། སྟོན་མཆོག་དམ་པ་ཤཱཀྱའི་རྒྱལ་པོ་ཉིད། ། རིགས་ཅན་གསུམ་ལ་ཆོས་འཁོར་བསྐོར་བའི་དུས། ། ཉན་ཐོས་རྫུ་འཕྲུལ་ཅན་གྱི་མཆོག་གྱུར་པ། ། མཽ་འགལ་གྱི་བུ་ཞེས་བྱ་བར་སྤྲུལ། ། འདི་ཡི་རྣམ་ཐར་མདོ་སྡེ་རྣམས་ལས་འབྱུང་། ། སློབ་དཔོན་ཆེན་པོ་པདྨ་འབྱུང་གནས་དང་། ། མཁས་པ་ཆེན་པོ་ཞི་བ་འཚོ་ཡི་དུས། ། ཨུ་རྒྱན་ཉིད་དང་བཻ་རོ་ཙ་ན་སོགས། ། མཁས་གྲུབ་ཀུན་ལ་མན་ངག་སྩོལ་མཛད་པའི། །
པཎ་ཆེན་ཤྲཱི་སིངྷ་ཞེས་བྱར་སྤྲུལ། ། འདི་ཡི་རྣམ་ཐར་ཐང་ཡིག་འགའ་ལས་འབྱུང་། ། བོད་ཡུལ་ཆོས་རྒྱལ་སྲོང་བཙན་སྒམ་པོའི་དུས། ། རྒྱ་བལ་རྟེན་གསུམ་་་་་་ཆོས་འཁོར་ལྷ་སའི་ཇོ་ཤཱཀ་རྣམ་གཉིས་སོགས། རིན་ཆེན་སྤྱན་དྲངས་སོགས། ། བོད་ཡུལ་བདེ་སྐྱིད་འབྱུང་བའི་བྱེད་པོ་མཆོག ། བློན་པོ་མགར་བ་སྟོང་བཙན་ཞེས་བྱར་སྤྲུལ། ། དེ་ཡི་མཛད་པ་རྒྱལ་རབས་རྣམས་ལས་གསལ། ། དེ་ནས་བོད་འདིར་བསྟན་པ་དར་བའི་ཚེ། ། སྒྲ་སྒྱུར་ལོ་ཙཱ་རྩོད་བྲལ་དུ་མར་སྤྲུལ། །
དེ་ནས་ཧ་ཅང་མི་རིང་བར་གྱི་ཆར། ། རྒྱ་གར་ཡུལ་གྱི་སྐྱེས་ཆེན་དུ་མ་རུ། ། སྤྲུལ་ནས་བསྟན་དང་འགྲོ་བའི་དོན་མང་མཛད། ། སླར་ཡང་བོད་ཡུལ་མུན་པའི་སྨག་རུམ་འདིར། ། སྔགས་འཆང་ཆོས་རྗེས་བསྟན་པའི་མེ་རོ་ཉིད། ། ལེགས་པར་གསོས་པ་འཕེལ་ཞིང་རྒྱས་པའི་ཕྱིར། ། བོད་ཡུལ་རྡོ་རྗེ་གདན་གྱི་ཆོས་གྲྭ་འདིར། ། ལྷ་རིགས་འཁོན་གྱི་གདུང་འཛིན་ས་སྐྱ་པ། ། ངག་དབང་ཀུན་བསོད་གྲགས་པ་རྒྱལ་མཚན་དཔལ། ། བཟང་པོའི་མཚན་ཅན་ཉིད་དུ་ལེགས་སྤྲུལ་པ། །
ཡིན་ཞེས་དུས་གསུམ་སྒྲིབ་མེད་གཟིགས་པ་ཡི། ། འཕྲིན་ལས་མགོན་པོས་རབ་ཏུ་བསྔགས་པ་འདི། ། ཀུན་ལས་ཁྱད་པར་འཕགས་པའི་རྣམ་ཐར་ཡིན། ། དེས་ན་ཤཱཀྱའི་དུས་ན་མཽ་འགལ་བུ། ། པདྨའི་དུས་ན་ཤྲཱི་སིངྷའི་མཚན། ། སྲོང་བཙན་སྒམ་པོའི་དུས་ན་བློན་པོ་མགར། ། ད་ལྟ་ངག་དབང་ཀུན་དགའི་མཚན་ཅན་ཡིན། ། ཐོས་བསམ་སྒོམ་པས་ལུང་རྟོགས་ཡོན་ཏན་བརྙེས། ། འཆད་རྩོད་རྩོམ་པས་བསྟན་པ་ཟླ་ལྟར་སྤེལ། ། འཛིན་སྐྱོང་སྤེལ་བས་ཐུབ་པའི་རྒྱལ་ས་འཛིན། །
མགོན་འདིའི་མཛད་པ་བྱིས་བློའི་ཡུལ་ལས་འདས། ། དེ་སྐད་སྨྲ་བ་དཔལ་ལྡན་ས་སྐྱ་པ། ། བརྒྱུད་པར་བཅས་ལ་སྙིང་ནས་དད་ཐོབ་པའི། ། རྨད་བྱུང་རྒྱལ་བའི་བསྟན་པ་རིན་ཆེན་གྱི། ། རྒྱལ་མཚན་འཛིན་པར་འདོད་པ་གང་དེའོ། ། འདི་སྦྱར་དགེ་བས་བསྟན་འཛིན་སྐུ་ཚེ་བརྟན། ། དགེ་འདུན་སྡེ་འཕེལ་བསྟན་པ་རབ་རྒྱས་ནས། ། རྡོ་རྗེ་འཆང་དངོས་རྗེ་བཙུན་ས་སྐྱ་པའི། ། བཤད་སྒྲུབ་འཕྲིན་ལས་རྒྱུན་མི་ཆད་པར་བསྔོ།། །། སརྦ་མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སྔོན་གྱི་སྐྱེས་རབས་རྣམས་ཆོས་སྐྱོང་ཡིད་བཞིན་ནོར་བུས་གསུང་ཤོག་དུ་ཕུལ་བའི་དོན་འགྲེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
