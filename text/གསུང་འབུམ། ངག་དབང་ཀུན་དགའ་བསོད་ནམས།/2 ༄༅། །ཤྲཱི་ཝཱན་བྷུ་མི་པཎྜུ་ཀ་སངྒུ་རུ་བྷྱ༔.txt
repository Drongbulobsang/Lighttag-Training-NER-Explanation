གསུང་འབུམ། ངག་དབང་ཀུན་དགའ་བསོད་ནམས།
པོད ༢
༄༅། །ཤྲཱི་ཝཱན་བྷུ་མི་པཎྜུ་ཀ་སངྒུ་རུ་བྷྱ༔
༄༅། །ཤྲཱི་ཝཱན་བྷུ་མི་པཎྜུ་ཀ་སངྒུ་རུ་བྷྱ༔ སཏྭཾ་ཏྲོཾ་པདྨ་རཱ་ག་སྱཱ་བ་མི་ནཱ་བི་ཧ་ར་ཏིསྨ། ཤུ་བྷཾ་ཀ་ལྱཱ་ན་བརྡྷནྟུ། ༄༅། །དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་པདྨ་རཱ་གའི་ཕྲེང་བ་ཞེས་བྱ་བ་བཞུགས། ༡ དགེ་ལེགས་འཕེལ་བར་གྱུར་ཅིག། རྒྱ་གར་སྐད་དུ། དྷརྨྨ་སྭཱ་མི་ཤྲཱི་ཝཱན་སངྒུ་རུ་མ་ཧཱ་བྷུ་མི་པཎྜུ་ཨ་ནནྡ་གརྦྷ་ཡེ་ན་མ༔ བོད་སྐད་དུ། ཆོས་ཀྱི་རྗེ་དཔལ་ལྡན་བླ་མ་དམ་པ་ས་སྐྱ་པ་ཆེན་པོ་ཀུན་དགའ་སྙིང་པོ་ལ་ཕྱག་འཚལ་ལོ། ། རྒྱལ་བ་ཀུན་གྱི་མཁྱེན་བརྩེའི་ཆུ་གཏེར་ལས། །
དགའ་བཞི་རང་བཞིན་ཆུ་སྐྱེས་རྐང་གཉིས་པ། ། སྙིང་པོའི་ཟེའུ་འབྲུ་ལེགས་བཤད་དྲི་བསུང་ཅན། ། མཚན་དཔེ་འབར་བའི་སྐུ་ལ་མགོས་ཕྱག་འཚལ། ། སྐལ་བར་ལྡན་པའི་འགྲོ་ཀུན་ཞིང་ས་ལ། ། དགའ་བཞིའི་ཡེ་ཤེས་ས་བོན་ལེགས་བཏབ་ཏེ། ། ངེས་དོན་སྙིང་པོའི་འབྲས་བུ་སྨིན་མཛད་པའི། ། འཇིགས་མེད་སྨྲ་བའི་སེང་གེར་གསོལ་བ་འདེབས། ། མཚན་རྟོག་ཀུན་ལས་རྒྱལ་བ་ཡེ་ཤེས་ཐུགས། ། དགའ་བཞིའི་རང་བཞིན་རྟག་ཏུ་བདེ་བའི་ཉམས། ། བརྗོད་བྲལ་སྙིང་པོའི་དོན་ལས་མི་གཡོ་བའི། །
བདེ་སྟོང་རོལ་བའི་གཏེར་ལ་གུས་པས་འདུད། ། གང་གི་མཁྱེན་པ་ལྷ་ལམ་ལྟར་ཡངས་པས། ། ཟབ་ཡང་གསུང་རབ་ཀུན་གྱི་ཆུ་གཏེར་ཆེ། ། རྨད་བྱུང་ཡོན་ཏན་རིན་ཆེན་མཛོད་འཛིན་པའི། ། ཕྱོགས་ལས་རྣམ་པར་རྒྱལ་བར་ཀུན་ནས་དད། ། མཐུ་སྟོབས་མགོན་དང་ཟུར་ཕུད་ལྔ་པའི་ཞལ། ། མངོན་སུམ་བསྟན་ནས་གསུང་གི་བདུད་རྩིའི་རྒྱུན། ། ལེགས་པར་གསོལ་བས་ཁྱོད་ཀྱི་འཕྲིན་ལས་ཀྱིས། ། འཛིན་མའི་ཁྱོན་འདི་ཁྱབ་ལ་རྗེས་ཡི་རང་། ། དེ་ལྟར་བསྟོད་པས་ཀུན་མཁྱེན་ཁྱོད་ཉིད་ཀྱིས། །
བཞེད་གཞུང་ཟབ་དང་རྒྱ་ཆེའི་ཆོས་རྒྱུན་རྣམས། ། དུས་མཐར་སྐྱེས་པའི་བརྒྱུད་འཛིན་བློ་གྲོས་ཅན། ། སྐལ་བཟང་བདག་གིས་རབ་ཏུ་རྒྱས་བྱེད་ཤོག ། དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་པདྨ་རཱ་གའི་ཕྲེང་བ་ལས། དཔལ་ལྡན་བརྩེ་བ་ཆེན་པོ་ལ་ལེགས་པར་བསྟོད་པའི་སྐབས་ཏེ་དང་པོའོ།། ༈ །།རྒྱ་གར་སྐད་དུ། སྡྱི་ར་ཙཀྲ། ཨཱ་ཙརྻ་རཏྣ་སེ་ན་མ༔ བོད་སྐད་དུ། བསྟན་པའི་འཁོར་ལོ་སློབ་དཔོན་རིན་པོ་ཆེ་ལ་ཕྱག་འཚལ་ལོ། །
བདེ་ལྡན་དབང་ཕྱུག་ཐུགས་རྗེའི་ཐིག་ལེ་ལས། ། དཔག་མེད་བསོད་ནམས་མཐུ་ལས་བསྐྲུན་པའི་སྐུ། ། རྩེ་མོའི་ཡེ་ཤེས་ལ་སོགས་མཐར་ཕྱིན་པའི། ། རྐང་གཉིས་ཚུལ་འཛིན་འཇམ་པའི་དབྱངས་ལ་འདུད། ། གང་སྐུ་མཐོང་བྱེད་དབང་པོས་མཐོང་ན་དགའ། ། གང་གསུང་ཐོས་པ་ཙམ་གྱི་ཐོས་དོན་ལྡན། ། གང་ཐུགས་དྲན་པས་ཟག་མེད་དྲན་པ་བརྙེད། ། ཀུན་གྱི་བསྟོད་ལ་བདག་ཀྱང་བསྟོད་པར་བགྱི། ། མགོན་ཁྱོད་བལྟམས་ཚེ་འཕགས་ཡུལ་སྒོ་ཐེམ་ལ། ། མཁའ་འགྲོ་རྣམས་ཀྱི་སྙན་ཚིག་ཡི་གེར་བཏབ། །
ཨེ་མ་གཞན་ལས་ཕུལ་བྱུང་ངོ་མཚར་གྱི། ། རྣམ་ཐར་རྒྱ་མཚོའི་གཏེར་ལ་མགོས་ཕྱག་འཚལ། ། ཤེས་བྱ་ཀུན་ལ་ཐོགས་མེད་བློ་རྒྱས་ཀྱང་། ། འཇིག་རྟེན་དྲངས་ཕྱིར་རིག་གནས་ཀུན་ལ་སྦྱངས། ། དེ་ཕྱིར་བཅུ་བདུན་ལོ་ལའང་གངྒཱ་ཚུན། ། མཁས་པའི་གྲགས་པས་ཁྱབ་ལ་གསོལ་བ་འདེབས། ། ཆོས་ཀུན་བདེ་སྟོང་ཆེན་པོའི་རྣམ་རོལ་ལས། ། མཁས་པའི་བྱ་བས་བསྟན་པ་རྒྱས་མཛད་ནས། ། བཀོད་པ་གཉིས་ཀྱི་དག་པའི་ཞིང་དུ་གཤེགས། ། སྐྱེས་བུའི་གཙུག་རྒྱན་དེ་ལ་ཀུན་ནས་དད། །
དེ་ལྟར་བསྟོད་པས་བསོད་ནམས་རིན་ཆེན་དབང་། ། བསྟན་པའི་རྒྱལ་མཚན་རྩེ་མོ་མཛེས་བྱས་ཏེ། ། འགྲོ་བ་ཀུན་གྱི་སྲིད་དང་ཞི་བ་ཡི། ། དཔལ་ཡོན་བསྐྱེད་པའི་བྱེད་པོར་བདག་གྱུར་ཅིག ། དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་པདྨ་རཱ་གའི་ཕྲེང་བ་ཞེས་བྱ་བ་ལས། དཔལ་ལྡན་རྩེ་མོ་ཞབས་ལ་ལེགས་པར་བསྟོད་པའི་སྐབས་སྟེ་གཉིས་པའོ།། ༈ །།རྒྱ་གར་སྐད་དུ། ཡོ་གེ་ཤྭ་ར་བཛྲ་དྷ་ར་བྷཊྚ་ར་ཀ་རཏྣ་ཀིརྟི་དྷྭ་ཛ་ཡེ་ན་མ༔ བོད་སྐད་དུ། རྣལ་འབྱོར་དབང་ཕྱུག་རྡོ་རྗེ་འཆང་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་ཕྱག་འཚལ་ལོ། །
རྡོ་རྗེ་ཉི་མའི་རིགས་ཀྱི་གཙང་ཆབ་ལས། ། ལེགས་འཁྲུངས་ཆུ་སྐྱེས་གྲགས་པའི་དྲི་བསུང་ཅན། ། ཉོན་མོངས་འདམ་རྫབ་ལས་རྒྱལ་མཚན་མ་ཡིས། ། སྐལ་བཟང་བུང་བའི་རེ་འདོད་སྐོང་ལ་འདུད། ། གང་གིས་འདྲེན་མཆོག་མན་ངག་བདུད་རྩིའི་རྒྱུན། ། ངོམ་པར་གསོལ་བས་ཐ་མལ་སྣང་ཞེན་ཀུན། ། དག་པར་རབ་འབྱམས་བདེ་སྟོང་རོལ་པར་ཤར། ། རྡོ་རྗེ་འཛིན་པའི་རྒྱན་ལ་མགོས་ཕྱག་འཚལ། ། ཁྱོད་ཀྱི་ཏིང་འཛིན་ཟབ་མོའི་ནུས་པ་ཡི། ། རྫུ་འཕྲུལ་དུ་མས་གཞན་གྱི་དྲེགས་པ་བཅོམ། །
གཟུགས་མེད་རྣམས་ཀྱིས་ཞབས་ལ་མངོན་སུམ་གཏུགས། ། གྲུབ་པའི་ཁྱུ་མཆོག་ཁྱོད་ལ་གསོལ་བ་འདེབས། ། མཆོག་དང་ཐུན་མོང་དངོས་གྲུབ་ཀུན་གྱི་གཞི། ། རྡོ་རྗེ་ཐེག་པའི་བླ་མ་ཉིད་ཡིན་པར། ། ངེས་པར་དགོངས་པས་མན་ངག་བདུད་རྩིའི་རྒྱུན། ། སླར་ཡང་གསོལ་བ་དེ་ལ་བདག་ཅག་དད། ། རེ་ཞིག་ཞིང་འདིའི་གདུལ་བྱ་རྫོགས་པའི་ཚེ། ། བདེ་བ་ཅན་དང་བྱང་ཕྱོགས་གསེར་མདོག་ཅན། ། རིམ་གྱིས་བགྲོད་ནས་སྐྱེ་བ་གསུམ་པ་ལ། ། ཀུན་མཁྱེན་བརྙེས་པའི་ཚུལ་ལ་རྗེས་ཡི་རང་། །
དེ་ལྟར་བསྟོད་པས་རྡོ་རྗེ་འཛིན་པའི་གཙོ། ། སྙན་པའི་གྲགས་པས་ས་སྟེང་ཀུན་ཁྱབ་པས། ། བསྟན་པའི་རྒྱལ་མཚན་འཛིན་མཛད་ཁྱོད་ལྟ་བུར། ། རིང་པོ་མ་ཐོགས་བདག་ཀྱང་འགྱུར་བར་ཤོག ། དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་པདྨ་རཱ་གའི་ཕྲེང་བ་ཞེས་བྱ་བ་ལས། དཔལ་ལྡན་གྲགས་པའི་རྒྱལ་མཚན་ཅན་ལ་ལེགས་པར་བསྟོད་པའི་སྐབས་སྟེ་གསུམ་པའོ།། ༈ །།རྒྱ་གར་སྐད་དུ། པཉྩ་ཙཱི་ར༔ བྷུ་མི་པཎྜུ་པཎྜི་ཏ་ནནྡ་དྷྭ་ཛ་ཤྲཱི་བྷ་དྲ་ཡེ་ན་མ༔ བོད་སྐད་དུ།
ཟུར་ཕུད་ལྔ་པ་ས་སྐྱ་པ་མཁས་པ་ཀུན་དགའ་རྒྱལ་མཚན་དཔལ་བཟང་པོ་ལ་ཕྱག་འཚལ་ལོ། ། ཡེ་ཤེས་མེ་ལོང་ཐུགས་རྗེའི་རྒྱུན་ལས་འཁྲུངས། ། གཞོན་ནུ་ཉིད་ནས་སྔོན་གྱི་བག་ཆགས་སད། ། ངེས་པར་འཇམ་དབྱངས་མི་ཡི་གཟུགས་ཅན་ཞེས། ། སྐྱེ་བོ་ཀུན་གྱི་ཁ་ན་རྒྱུ་ལ་འདུད། ། པཎ་ཆེན་ཁྱོད་ཉིད་སྐྱེ་བ་བཅུ་ཕྲག་གཉིས། ། ལྔ་ཡིས་ལྷག་པའི་ཚེ་རབ་ཐམས་ཅད་དུ། ། སྨྲ་བའི་རྒྱལ་པོའི་ཉེ་བར་བསྐྱངས་པའི་མཐུས། ། ཆོས་ཀུན་གཟིགས་པ་དེ་ལ་མགོས་ཕྱག་འཚལ། ། མགོན་ཁྱོད་ཤེས་བྱའི་གནས་ལ་ཐོགས་མེད་ཅེས། །
སྙན་པའི་གྲགས་པས་འཛིན་མའི་ཁྱོན་གང་བས། ། མུ་སྟེགས་ངན་པའི་རྒོལ་བ་ལྷགས་པའི་ཚེ། ། ཀུན་ཀྱང་ཚར་བཅད་རྗེས་སུ་བཟུང་ལ་འདུད། ། ངོ་མཚར་རྣམ་ཐར་གཏམ་གྱི་རྒྱུད་བསྐུལ་ནས། ། ཡངས་པའི་ས་ལ་དབང་བསྒྱུར་རྒྱལ་པོ་ཡི། ། མགོན་ཁྱོད་གུས་པ་ཆེན་པོའི་ཉེར་བསྟེན་ནས། ། མཐའ་མེད་བསྟན་པའི་ཉི་མར་གསོལ་བ་འདེབས། ། ཕྱོགས་ལས་རྣམ་རྒྱལ་འཇིགས་བྲལ་ཡབ་སྲས་ཀྱིས། ། ཁྱོད་ཐུགས་བདེ་སྟོང་རོལ་པར་བྱིན་བརླབས་ཅིང་། ། མྱུར་བ་ཉིད་དུ་མངོན་པར་འཚང་རྒྱ་ཞེས། །
རྨད་བྱུང་ལུང་བསྟན་བརྙེད་ལ་ཀུན་ནས་དད། ། དེ་ལྟར་བསྟོད་པའི་ལེགས་བྱས་བསོད་ནམས་ཀྱིས། ། བཟོ་གསོ་སྒྲ་དང་ཚད་མ་ནང་དོན་རིག ། ཀུན་ལ་འཇིགས་མེད་བློ་ཡི་མིག་ཐོབ་སྟེ། ། སྙིགས་དུས་བསྟན་པའི་ཉི་མར་བདག་གྱུར་ཅིག ། དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་པདྨ་ར་གའི་ཕྲེང་བ་ཞེས་བྱ་བ་ལས། དཔལ་ལྡན་ས་སྐྱ་པཎྜི་ཏ་ཆེན་པོ་ལ་ལེགས་པར་བསྟོད་པའི་སྐབས་ཏེ་བཞི་པའོ།། ༈ །།རྒྱ་གར་སྐད་དུ། སུརྦ་ཛི་ན༔ ཨཱརྻ་མ་ཏི་དྷྭ་ཛ་ཤྲཱི་བྷ་དྲ་ཡེ་ན་མ༔
བོད་སྐད་དུ། སྔོན་གྱི་རྒྱལ་བ་འཕགས་པ་བློ་གྲོས་རྒྱལ་མཚན་དཔལ་བཟང་པོ་ལ་ཕྱག་འཚལ་ལོ། ། ཨུཏྤལ་སྔོ་ལྡན་རིགས་ལས་སྤྲུལ་པའི་སྐུ། ། བློ་གྲོས་གཏེར་ཆེན་ཆོས་ཆར་འབེབས་པའི་གསུང་། ། བསྟན་པའི་རྒྱལ་མཚན་འཛིན་པའི་དཔལ་ཡོན་ཅན། ། བཟང་པོའི་ཞབས་ལ་སྤྱི་བོས་ཕྱག་འཚལ་ལོ། ། ངོ་མཚར་རྨད་བྱུང་རྣམ་ཐར་བསམ་ཡས་ཀྱི། ། སྐྱེས་ཆེན་དམ་པ་ཀུན་ལས་མངོན་པར་འཕགས། ། དེ་ཕྱིར་འཇིག་རྟེན་ཁམས་འདིར་འགྲོ་ཀུན་ལ། ། ཆོས་རྒྱལ་འཕགས་པ་ཞེས་སུ་གྲགས་ལ་འདུད། །
མགོན་པོ་ཁྱོད་ཀྱི་འཛམ་གླིང་ཕྱོགས་ཁ་གསུམ། ། དབང་དུ་མཛད་དེ་བོད་འབངས་བདེ་ལ་བཀོད། ། འཁོར་ལོས་བསྒྱུར་བའི་དཔལ་ཡང་ཟིལ་གནོན་པའི། ། བསོད་ནམས་བྱེ་བའི་གཏེར་ལ་གསོལ་བ་འདེབས། ། ཁྱོད་ཀྱི་མཁྱེན་པ་ནམ་མཁའི་ཁྱོན་ལྟར་ཡངས། ། དམིགས་མེད་བརྩེ་བས་འགྲོ་ཀུན་ཡོངས་ལ་ཁྱབ། ། ནུས་པས་རྫུ་འཕྲུལ་བཀོད་པ་སྣ་ཚོགས་སྟོན། ། ཀུན་གྱི་འགྲན་ཟླ་བྲལ་ལ་ཀུན་ནས་དད། ། ཡོངས་རྫོགས་བསྟན་པའི་མངའ་བདག་ས་སྐྱ་པའི། ། སྲིད་དང་ཞི་བའི་དཔལ་འབྱོར་ཟླ་མེད་ཀྱིས། །
འཛིན་མའི་ཁྱོན་འདིར་གང་བ་ཁྱོད་ཀྱི་དྲིན། ། བསམ་གྱིན་སྙིང་ནས་དད་པས་རྗེས་ཡི་རང་། ། དེ་ལྟར་བསྟོད་པས་གསུང་རབ་རྒྱ་མཚོ་ལ། ། ཐོས་བསམ་སྒོམ་པའི་བློ་གྲོས་རབ་རྒྱས་ཏེ། ། འཆད་རྩོད་རྩོམ་པའི་བྱ་བ་མཐར་ཕྱིན་ནས། ། བརྒྱུད་འཛིན་སྐྱེས་བུའི་ལྗོངས་འདི་ཁྱབ་གྱུར་ཅིག ། དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་པདྨ་རཱ་གའི་ཕྲེང་བ་ཞེས་བྱ་བ་ལས། དཔལ་ལྡན་འཕགས་པའི་ཞབས་ལ་ལེགས་པར་བསྟོད་པའི་སྐབས་ཏེ་ལྔ་པའོ།། ༈ །།འདིར་སྨྲས་པ། ཚུལ་འདི་རྡོ་རྗེ་འཆང་དངོས་ས་སྐྱ་པའི། །
གོང་མ་རྣམས་ལ་རྨོངས་དད་ཙམ་མིན་པར། ། ཤེས་ནས་དད་པ་ཐོབ་པའི་བློ་གྲོས་ཅན། ། མང་དུ་ཐོས་པ་བདག་གིས་ལེགས་པར་སྦྱར། ། ཟང་ཟིང་ནོར་གྱིས་དྲེགས་པའི་སྐྱེ་བོ་ལ། ། ཅོལ་ཆུང་རྣམས་ཀྱི་ལེགས་ལེགས་མགྲིན་བསྒྲིགས་ནས། ། ས་གསུམ་འགྲོ་བ་ཀུན་གྱི་འདྲེན་པ་ཞེས། ། ཚུལ་མིན་བསྟོད་པ་དེ་ལ་ངོ་མཚར་ཅི། ། མཚན་ཙམ་དྲན་པའི་སྡིག་པའི་དཔུང་འཇོམས་ཤིང་། ། རྣམ་ཐར་ཞུགས་ན་འདི་ཕྱིའི་བདེ་བ་སྟེར། ། གང་གིས་མཐོང་ཐོས་དྲན་རེག་དོན་ལྡན་པ། །
ས་སྐྱའི་རྗེ་བཙུན་ལས་གཞན་འགའ་མ་མཆིས། ། དེ་ལྟའི་སྐྱེས་ཆེན་རྣམས་ལ་དད་པའི་བློས། ། པདྨ་རཱ་གའི་ཕྲེང་བ་སྤེལ་བའི་མཐུས། ། དུས་འདིར་ཆོས་མཐུན་དོན་རྣམས་མཐར་ཕྱིན་ནས། ། ཕྱི་མ་དག་པའི་ཞིང་དུ་སྐྱེ་བར་ཤོག ། ཅེས་དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་པདྨ་རཱ་གའི་ཕྲེང་བ་ཞེས་བྱ་བ་འདི་ནི། ཐམས་ཅད་མཁྱེན་པ་བཤེས་གཉེན་ཡོངས་སུ་འཛིན་པ་ཆེན་པོ་བུདྡྷའི་མཚན་ཅན་གྱི་ཐུགས་རྗེའི་སྤྱན་རས་ཀྱི་བུ་གཅིག་པ་ལྟར་འཚོ་བའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཀཱ་ལ་དུ་ཏི་ཞེས་པ་ས་ཕོ་རྟའི་ལོ། ཤཻ་ཥ༔ ཞེས་པ་དགུན་སྨད་ཀྱི་དུས་ཀྱི།
མཱ་གྷ་ཞེས་པ་མཆུ་ཟླ་བའི་དམར་ཆའི་ཚེས་ལ་གུ་ཎ་རཏྣ་ཀ་ར༔ ཤྲཱི་ཝན་བྷུ་མིའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་གཟིམ་ཆུང་བདེ་བ་ཅན་དུ་རྗེ་བཙུན་གོང་མ་རྡོ་རྗེ་འཆང་དང་དབྱེར་མ་མཆིས་པ་དེ་དག་གི་སྐུ་གསུང་ཐུགས་ཀྱི་ཡོན་ཏན་ཡིད་ལ་དྲན་ཞིང་། མི་ཕྱེད་པའི་དད་པ་ཆེན་པོ་དང་ལྡན་པའི་ངང་ནས་ལེགས་པར་སྦྱར་བ་འདིས་བདག་དང་སེམས་ཅན་ཐམས་ཅད་སྐྱེ་བ་དང་སྲིད་པ་ཐམས་ཅད་དུ་སྐྱེས་ཆེན་དམ་པ་དེ་དག་གི་ཐུགས་བརྩེ་བ་ཆེན་པོས་སྐད་ཅིག་ཀྱང་འབྲལ་བ་མེད་པར་རྗེས་སུ་བཟུང་ནས་ཤཱ་ས་ན་ས་ཏྭཾ་ཧི་ཏཱོ་བྷ་ཝནྟུ། ཀཱ་ལྱཱ་ཎ་ཝརྡྷནྟུ། སརྦ་མངྒལཾ།། ༈ །།རྗེ་བཙུན་གོང་མ་ལྔ་ལ་གསོལ་བ་འདེབས་པའི་ཚིགས་སུ་བཅད་པ་ཡིད་ཀྱི་འདོད་འཇོ་ཞེས་བྱ་བ་བཞུགས། ༢ ན་མོ་གུ་རུ་བུདྡྷ་དྷྭ་ཛ་ཡེ། ཀུན་ནས་མཛེས་པའི་ཞལ་དཀྱིལ་ཟླ་ལྟར་རྒྱས། ། དགའ་བཞིའི་མཐར་སོན་ལྷན་སྐྱེས་ཡེ་ཤེས་དང་། ། ངེས་དོན་སྙིང་པོའི་སྐལ་ལྡན་གྲོལ་མཛད་པའི། །
རྗེ་བཙུན་བརྩེ་བ་ཆེན་པོར་གསོལ་བ་འདེབས། ། མཚུངས་མེད་གང་གི་སྲས་ཀྱི་ཐུ་བོ་པ། ། དྷཱིཿཡིག་ལས་འཁྲུངས་འཇམ་དཔལ་མི་ཡི་ཟོལ། ། བསོད་ནམས་ཡེ་ཤེས་ཚོགས་གཉིས་དགེ་མཚན་གྱི། ། དཔལ་ལྡན་རྩེ་མོའི་ཞབས་ལ་མགོས་ཕྱག་འཚལ། ། བསྐྱེད་པའི་རིམ་པས་ཐ་མལ་རྣམ་རྟོག་འཇོམས། ། རྫོགས་པའི་རིམ་པས་རང་བྱུང་ཡེ་ཤེས་བརྙེས། ། ནམ་ཡང་བདེ་སྟོང་རོལ་པའི་དུས་འདའ་བའི། ། གྲགས་པའི་རྒྱལ་མཚན་འཛིན་ལ་ཀུན་ནས་དད། ། བཟོ་གསོ་སྒྲ་དང་ཚད་མ་ནང་དོན་རིག །
ཀུན་ལ་གང་གི་བློ་ཡིས་ཐོགས་པ་མེད། ། ཟུར་ཕུད་ལྔ་པ་ངུར་སྨྲིག་འཛིན་པའི་ཚུལ། ། ས་སྐྱ་པཎ་ཆེན་ཞབས་ལ་ཕྱག་བགྱི་འོ། ། གང་ཐུགས་ཟབ་རྒྱས་ཆོས་ཀྱི་ཆུ་གཏེར་ཏེ། ། སྲིད་པའི་དཔལ་འབྱོར་འཁོར་ལོས་བསྒྱུར་བ་བཞིན། ། རྨད་བྱུང་ཡོན་ཏན་དུ་མའི་མཛོད་འཛིན་པའི། ། དཔལ་ལྡན་འཕགས་པར་དྭངས་བའི་ཡིད་ཀྱིས་འདུད། ། ཟུང་འཇུག་རྡོ་རྗེ་འཆང་དབང་སྒྱུ་མའི་སྐུ། ། ཡོངས་རྫོགས་བསྟན་པའི་མངའ་བདག་ས་སྐྱ་པ། ། དབང་པོའི་གྲངས་ལྡན་ཡབ་སྲས་བརྒྱུད་པར་བཅས། །
མི་མངོན་དབྱིངས་ནས་བདག་ལ་བརྩེ་བས་དགོངས། ། ཀྱེ་མ་ལུང་དུས་བསྟན་པའི་མཇུག་འདིར་སྐྱེས། ། འོན་ཀྱང་ལས་འཕྲོ་བཟང་པོའི་བག་ཆགས་སད། ། སྐྱོན་མེད་བླ་མ་མཆོག་གི་བརྩེ་བས་བསྐྱངས། ། སྐྱེས་སྟོབས་བློ་ཡིས་ཤེས་བྱའི་གནས་ཀུན་རིག ། མཁས་པའི་ལས་ལ་འཇིགས་མེད་སྤོབས་པ་ཐོབ། ། དེ་ལྟ་མོད་ཀྱི་བདུད་རིགས་བྱིན་བརླབས་ཀྱིས། ། ལྷག་བསམ་གཞན་ཕན་མཐུ་བྲལ་ཁོ་བོ་ལ། ། མཁྱེན་ཞིང་བརྩེ་ལ་ནུས་པ་གཏེར་མངའ་བ། ། བསླུ་མེད་རྣམས་ཀྱིས་རྟག་ཏུ་ཐུགས་རྗེས་གཟིགས། །
སྤྱི་དང་བྱེ་བྲག་བསྟན་པ་རིན་ཆེན་འདི། ། མཆོག་ཏུ་འཕེལ་བའི་ནུས་པ་སྩལ་དུ་གསོལ། ། ནམ་ཡང་ཤེས་བྱའི་མཐའ་ལ་ཐུག་མེད་ཅིང་། ། ལེ་ལོ་རྣམ་གཡེང་འགལ་རྐྱེན་ཆེར་མང་བས། ། གསུང་རབ་ཕལ་ཆེར་སྦྱོང་འདོད་ཡུལ་དུ་ལུས། ། ཕྱིན་ཆད་དེ་ཀུན་མཐར་ཕྱིན་མཛོད་འཛིན་ཤོག ། ཐོག་མེད་བག་ཆགས་འཐུག་པོས་གསལ་རིག་འདི། ། བདེ་སྟོང་ངང་དུ་ཅུང་ཟད་གནས་མ་ནུས། ། ད་ནི་བླ་མའི་ཐུགས་རྗེས་སྣང་སྲིད་འདི། ། ལྷན་སྐྱེས་ཡེ་ཤེས་རོལ་པར་འཆར་གྱུར་ཅིག །
འཁྲུལ་ཟད་གོང་མ་རྣམས་ཀྱི་ཐུགས་རྗེ་དང་། ། བདག་གི་གདུང་ཤུགས་དྲག་པོས་གསོལ་བཏབ་པས། ། ཆོས་མཐུན་དོན་རྣམས་འབད་མེད་མཐར་ཕྱིན་ཏེ། ། སྙིགས་དུས་བསྟན་པའི་ཉི་མར་བདག་གྱུར་ཅིག ། ཅེས་པ་འདི་ཡང་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའི་མིང་ཅན་གྱིས་དཔལ་ས་སྐྱའི་གནས་མཆོག་བདེ་མཆོག་བླ་མ་བརྒྱུད་པ་བཞུགས་པའི་གཙུག་ལག་ཁང་དུ་ཟབ་དོན་ཉམས་ལེན་གྱི་དཔྱད་རྒྱ་དམ་མུ་ནས་རྗེ་བཙུན་གོང་མ་རྡོ་རྗེ་འཆང་དང་དབྱེར་མ་མཆིས་པ་དེ་དག་གི་སྐུ་གསུང་ཐུགས་ཀྱི་ཡོན་ཏན་ཡིད་ལ་དྲན་པའི་རྐྱེན་གྱིས་མྱུར་བར་བྲིས་པ་འདིས་སྐྱེ་བ་དང་སྲིད་པ་ཐམས་ཅད་དུ་སྐྱེས་ཆེན་དམ་པ་དེ་དག་གི་ཐུགས་བརྩེ་བ་ཆེན་པོས་རྗེས་སུ་འཛིན་པར་གྱུར་ཅིག ། སརྦ་མངྒལཾ།། ༈ །།གོང་བསྟོད་བཞུགས། ༣གོང་ ན་མོ་ཨཱ་ནནྡ་གརྦྷ་ཡེ། ཐུགས་རྗེའི་བདག་ཉིད་དེ་ཉིད་རྟོགས་དང་ལེགས་གཟིགས་པ། ། གང་དེ་གཉིས་པ་རྒྱལ་མཚན་རྣམས་ལ་གསོལ་བ་འདེབས། །
མཛེས་ཤིང་ལེགས་ནས་བརྙེད་ཅིང་ལེགས་ཐོབ་རབ་བསྒོམ་པས། ། གྲོལ་ནས་བགྲོད་དེ་ཞི་ཞིང་གསུམ་པར་འགྲོ་བར་ཤོག ། ཅེས་པ་འདི་ནི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མྱུར་བར་བསྡེབས་པའོ། ། བཤེས་གཉེན་དམ་པ་མཁས་པ་རྣམས་ཀྱིས་དོན་འདི་རྟོགས་པར་འགྱུར་ལ། བླུན་པོས་འབད་ཀྱང་དཀའོ། ། བཤེས་གཉེན་མཁས་པ་རྣམས་ཀྱི་ཚིག་འབྲུ་འདི་རྣམས་ལ་འགྲེལ་པ་རེ་མཛོད། མཚུངས་མེད་བླ་མ་རྗེ་བཙུན་ས་སྐྱ་པ་གོང་མ་ལྔ་ལ་ལེགས་པར་བསྟོད་པ་འདི་རྫོགས་སོ། ། འདིས་བསྟན་པ་ལ་ཕན་པར་གྱུར་ཅིག ཡི་གེ་པ་ཡང་ང་རང་གིས་བགྱིས་སོ། ། སརྦ་མངྒལཾ།།
༈ །།གོང་མའི་གསོལ་འདེབས་བྱིན་རླབས་ཀུན་འཇུག་ཞེས་བྱ་བ་བཞུགས། ༣འོག ན་མོ་གུ་རུ་བུདྡྷ་དྷྭ་ཛ་ཡེ། རང་གི་རྩ་བའི་བླ་མ་དང་། ས་སྐྱའི་རྗེ་བཙུན་གོང་མ་ལྔ་དབྱེར་མེད་དུ་བཞུགས་པའི་གདོད་མའི་གནས་ལུགས་ཀྱི་རང་བབས་ལ་ངེས་ཤེས་བསྐྱེད་དེ། རྗེ་བཙུན་བསླུ་མེད་རྣམས་ལ་བློ་ལྷིང་ཁེལ་གྱི་མོས་གུས་དུང་དུང་པ་དང་བཅས་ངག་ཏུ། རྡོ་རྗེ་འཆང་དངོས་ས་སྐྱའི་བླ་ཆེན་རྗེ། ། ཡབ་སྲས་གསུམ་དང་ཆོས་རྗེ་ཁུ་དབོན་གཉིས། ། མཆོད་སྤྲིན་རྒྱ་མཚོས་མཆོད་ཅིང་གསོལ་བ་འདེབས། ། བདག་ཀྱང་ཁྱེད་འདྲར་འགྱུར་བར་བྱིན་གྱིས་རློབས། །
ཞེས་ཡིད་རྩེ་གཅིག་པའི་བརྒྱ་སྟོང་ལ་སོགས་པར་གསོལ་བ་བཏབ་པར་བྱའོ། ། དེ་ལྟར་བྱས་པས་རྗེ་བཙུན་གོང་མ་རྣམས་ཀྱི་བྱིན་རླབས་ཞུགས་པའི་རྟགས་མངོན་གྱུར་དུ་འགྱུར་བ་ནི་ངེས་པའོ། ། ཞེས་པ་འདི་ཡང་ས་སྐྱ་པ་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱི་ལག་ཏུ་སྐྱབས་གནས་བསླུ་མེད་རྣམས་ཀྱི་ཐུགས་རྗེས་རྗེ་བཙུན་གོང་མ་ལྔའི་སྐུ་འདྲ་སོ་སོའི་ཕྱག་ནས་ཞུགས་པ་རྣམས་དང་། ས་སྐྱ་བཀའ་འབུམ་ཚར་དུ་མ་ཞིག་བྱུང་བ་རྣམས་ལ་བལྟ་རྟོག་བགྱིས་ཚེ་གོང་མ་རྣམས་ལ་དད་པའི་སྤུ་ལོང་ཆེ་ཆེར་གཡོས་ནས་བྲིས་པ་འདིས་བདག་ཅག་རྣམས་ཀྱི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། ཀཱ་ལྱཱ་ན་ཝརྡྷནྟུ།། ༈ །།རྣལ་འབྱོར་དབང་ཕྱུག་ལ་བསྟོད་པ་འཕགས་མཆོག་མ་ཞེས་བྱ་བ་བཞུགས། ༤ ན་མཿ ཤྲཱི་དྷརྨཱ་སྭ་མི་ཡེ། འཕགས་མཆོག་ཡོན་ཏན་དུ་མ་འབྱུང་བའི་གནས། ། ན་ལེནྡྲ་དང་ཆོས་མཚུངས་གདན་ས་ཆེར། །
རང་ལོ་བརྒྱད་གཉིས་གསུམ་གྱི་མ་ལོན་པའི། ། དུས་དེར་ཤར་རིའི་རྩེ་ལ་བིརྺའི་སྐུ། ། རབ་བརྗིད་སྐྱིལ་ཀྲུང་ཆོས་འཆད་ཕྱག་རྒྱ་ཅན། ། རབ་མཛེས་སྔོན་པོའི་འོད་ལ་རྒྱབ་བརྟེན་པ། ། རབ་གསལ་དབང་པོའི་དྭངས་མའི་སྒོ་རུ་ཤར། ། རབ་དགའ་ལ་སོགས་མཐར་ཕྱིན་དེ་ལ་འདུད། ། ཡོངས་འཛིན་དཔལ་ལྡན་བླ་མ་གུས་བསྟེན་ནས། ། འགྲོ་མང་ཆོས་ཀྱི་བྱ་བས་སྐྱོང་བ་ལ། ། དུས་རྣམས་ཀུན་དུ་ཁྱོད་ཀྱིས་ལེགས་གཟིགས་ཕྱིར། ། མཚན་དོན་ལྡན་པ་དེ་ལ་བདག་ཅག་འདུད། །
རྣམ་མང་ཤེས་བྱའི་ཚོགས་ལ་རབ་མཁས་པས། ། རྣམ་དག་འདུས་པ་རྒྱ་མཚོའི་རྒྱན་གྱུར་ཅིང་། ། རྣམ་འདྲེན་ཁྱོད་ཀྱིས་བསྒྲུབ་ལ་རབ་བརྩོན་པས། ། རྣམ་མཁྱེན་མཁའ་འགྲོས་རྗེས་སུ་བཟུང་ལ་འདུད། ། མེ་སྦྲུལ་ལོ་ལ་སོ་མ་པུ་རིར་འཁྲུངས། ། ས་འབྲུག་ལོ་ལ་གྲུབ་པའི་ཕ་རོལ་སོན། ། བསྟན་ལ་ཕན་པར་དགོངས་ནས་ད་ལྟ་ཡང་། ། སོ་ཝ་ན་ཐར་བཞུགས་པ་དེ་ལ་འདུད། ། ངན་པའི་སྤྱོད་ལ་བརྩོན་པའི་ཚུལ་བཟུང་ནས། ། ངན་སྨྲ་མུ་སྟེགས་ཕལ་ཆེར་ཟིལ་གྱི་མནན། །
ངན་རྟོག་ཐམས་ཅད་དགེ་ལ་སྦྱོར་བར་མཛད། ། ངན་པའི་མཚན་གྱིས་བསྟན་པ་སྤེལ་ལ་འདུད། ། སྐྱེ་བ་དུ་མར་ཡང་ཡང་སྦྱངས་པའི་མཐུས། ། ཚེ་འདིར་བློ་གྲོས་གསལ་བ་བདག་གི་རིགས། ། བརྒྱུད་པ་ཕལ་ཆེར་མགོན་པོས་རྗེས་བཟུང་བ། ། དེ་ཕྱིར་བདག་ལའང་བརྩེ་ཕྱིར་ཀུན་ནས་འདུད། ། གུས་པས་ཕྱག་འཚལ་རྣམ་གཉིས་མཆོད་པས་མཆོད། ། སྡིག་པ་ཀུན་བཤགས་དགེ་ལ་རྗེ་ཡི་རང་། ། ཆོས་ཀྱི་འཁོར་ལོ་བསྐོར་ཞིང་རྟག་བཞུགས་འཚལ། ། དགེ་བ་འཁོར་གསུམ་ཤེས་རབ་ལྡན་པས་བསྔོ། །
དྲང་དོན་རྣལ་འབྱོར་དབང་ཕྱུག་ནམ་མཁར་མཐོང་། ། ཀུན་རྫོབ་རྣལ་འབྱོར་དབང་ཕྱུག་རང་གི་སེམས། ། ངེས་དོན་དེ་ཡང་སྐྱེ་འགག་གནས་གསུམ་དང་། ། བྲལ་ཕྱིར་བརྗོད་བྲལ་ངང་ལས་གཡོ་བ་མེད། ། དེ་ལྟའི་མཐར་ཐུག་ལྟ་བ་མྱུར་རྟོགས་ཤིང་། ། རྣམ་མང་ཚེ་ཡི་བར་གཅོད་ཀུན་ཞི་ནས། ། མདོ་རྒྱུད་བསྟན་བཅོས་རྒྱ་མཚོའི་རྒྱུད་ཕྱུག་སྟེ། ། རང་གཞན་དོན་གཉིས་མ་ལུས་མཐར་ཕྱིན་ཤོག ། ཅེས་པ་འདི་ནི་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པ་བཀའ་དྲིན་འཁོར་མེད་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་པའི་དྲུང་ལས་གསུང་ངག་ནོས་དུས།
སྔར་གྱི་རྨི་ལམ་དྲན་ནས་རང་ལོ་བཅོ་བརྒྱད་ལོན་ཚེ་དབེན་གནས་གླིང་དགའ་བདེ་བ་ཅན་དུ་བྲིས་པོའོ། ། ཀཱ་ལྱ་ན་ཝརྡྷནྟུ།། ༈ །།རྣལ་འབྱོར་དབང་ཕྱུག་ལ་སྐུའི་རྣམ་འགྱུར་དྲུག་གི་སྒོ་ནས་བསྟོད་པ་དངོས་གྲུབ་ཆར་འབེབས་བཞུགས། ༥ ན་མོ་གུ་རུ་བུདྡྷ་དྷྭ་ཛ་བིརྺ་པ་ཡེ། གང་གི་མཚན་ཙམ་གྱིས་ཀྱང་སངས་རྒྱས་ཀྱི། ། བསྟན་པའི་བྱ་བ་ནུས་པའི་འཕྲིན་ལས་ཅན། ། སྟོབས་ཀྱི་མགོན་པོ་དཔལ་ལྡན་ཆོས་སྐྱོང་ལ། ། མཛད་པ་དྲུག་གི་སྒོ་ནས་བསྟོད་པར་བགྱི། ། སྐུ་མདོག་སྔོ་ནག་ཞབས་གཉིས་་་་་་སེམས་དཔའི། སྐྱིལ་ཀྲུང་བཅས། །
གཡས་པའི་ཕྱག་གིས་རང་གི་གདན་མནན་ཅིང་། ། གཡོན་པས་འཇིགས་རུང་སྡིགས་མཛུབ་དྲག་པོ་ཡི། ། གངྒཱ་གྱེན་ལ་ལྡོག་མཛད་ཁྱོད་ཕྱག་འཚལ། ། སྐུ་མདོག་དམར་ནག་རོལ་པའི་སྟབས་ཀྱིས་བཞུགས། ། ཕྱག་གཡོན་རབ་མཛེས་ཐོད་པ་ཐུགས་ཀར་འཛིན། ། གཡས་པའི་ཕྱག་གིས་སྡིགས་མཛུབ་ལེགས་མཛད་ཏེ། ། ཉི་མ་གཏིང་པར་འཛིན་མཛད་ཁྱོད་ཕྱག་འཚལ། ། སྐུ་མདོག་སྔོ་ནག་སྐྱིལ་་་་་་སེམས་དཔའི། ཀྲུང་བཅས་ཏེ་བཞུགས། ། ཕྱག་གཉིས་ཐུགས་ཀར་ཆོས་འཆད་ཕྱག་རྒྱ་ཅན། །
དཔལ་ལྡན་ས་སྐྱར་ཟབ་དང་རྒྱ་ཆེ་བའི། ། ཆོས་ཀྱི་འཁོར་ལོ་སྐོར་མཛད་ཁྱོད་ཕྱག་འཚལ། ། སྐུ་མདོག་སྔོ་ནག་སྐྱིལ་ཀྲུང་མཐོ་་་་་་སྐྲོང་ངེ་བ། བར་བཅས། ། གཡས་པའི་ཕྱག་གིས་རང་གི་གདན་མནན་ཅིང་། ། གཡོན་པས་ཁུ་ཚུར་གཡོན་པའི་པུས་སྟེང་བཞག ། གསེར་འགྱུར་རྩི་ཡིས་འཁྲུལ་མཛད་ཁྱོད་ཕྱག་འཚལ། ། སྐུ་མདོག་སྔོ་ནག་ཞབས་གཉིས་་་་་་སེམས་དཔའི། སྐྱིལ་ཀྲུང་བཅས། ། གཡོན་པའི་ཕྱག་གིས་གདན་སྟེང་རབ་མནན་ཅིང་། །
གཡས་པ་དཔྲལ་བར་ཐལ་མོ་ཕྱར་མཛད་སྟེ། ། མུ་སྟེགས་ལྷ་རྟེན་དགེས་མཛད་ཁྱོད་ཕྱག་འཚལ། ། སྐུ་མདོག་སྔོ་ནག་ཕྱག་གཉིས་རྩེ་གསུམ་གྱིས། ། ཕྱག་གཡས་ཐུགས་ཀའི་ཐད་ཀར་རྩེ་སྤྲད་སྦྱར། ། ཞབས་གཉིས་མིང་མེད་བརྩེགས་་་་་་ཞབས་གཡོན་པའི་སྲིན་མཛུབ་གཡས་པའི་སྲིན་མཛུབ་ཀྱིས་མནན་པའོ། ། པའི་སྟབས་ཀྱིས་བཞུགས། ། མུ་སྟེགས་ངན་པ་གནོན་མཛད་ཁྱོད་ཕྱག་འཚལ། ། དེ་ལྟར་རྣལ་འབྱོར་དབང་ཕྱུག་བིརྺ་པ། ། རྣམ་འགྱུར་དྲུག་གི་སྒོ་ནས་བསྟོད་པ་ཡི། ། བསོད་ནམས་གང་དེས་བདག་སོགས་ཤེས་རྒྱུད་ལ། །
བདེ་ཆེན་ཡེ་ཤེས་སྣང་བ་འབར་གྱུར་ཅིག ། མགོན་པོ་གང་གིས་བརྩེ་ཆེན་ས་སྐྱ་པ། ། དྲི་མེད་བརྒྱུད་པར་བཅས་པ་རྗེས་བཟུང་ཞིང་། ། དེ་བཞིན་བདག་ལའང་བྱིན་རླབས་ད་དུང་ཡང་། ། བྱང་ཆུབ་བར་དུ་འབྲལ་མེད་སྐྱབས་སུ་གསོལ། ། དེ་ལྟའི་བདག་ལ་ངེས་ཤེས་མ་མཆིས་ཀྱང་། ། དུས་གསུམ་སྒྲིབ་མེད་གཟིགས་པའི་བླ་མ་ཡི། ། ཁྱོད་ནི་རྣལ་འབྱོར་དབང་ཕྱུག་རྗེས་བཟུང་ཞེས། ། ཞལ་ལུང་ཐོབ་ཕྱིར་འདི་ལ་སོམ་ཉི་མེད། ། ཨེ་མ་ཆོས་ཀུན་སེམས་ཀྱི་སྤྱོད་ཡུལ་སྟེ། །
རྨི་ལམ་དག་ཏུ་སངས་རྒྱས་ཞལ་མཐོང་ཡང་། ། དེ་ཉིད་སངས་རྒྱས་དངོས་སུ་ཐག་བཅད་ན། ། དེ་འདྲར་འགྱུར་ཞེས་བདག་གི་མགོན་དེས་གསུངས། ། གསུང་དེ་བརྗེད་མེད་ཡང་ཡང་སྙིང་ནས་དྲན། ། དྲན་པས་ཆོས་ཀུན་ལྷ་ཡི་འཁོར་ལོར་ཤར། ། ཤར་བ་དེ་ཡང་བདེ་སྟོང་རོལ་པའི་ངང་། ། དེ་ལྟའི་ཉམས་རྟོགས་རྒྱུད་ལ་སྐྱེ་བར་ཤོག ། འཇིགས་བྲལ་དཔལ་ལྡན་ཆོས་སྐྱོང་བི་རུ་པའི། ། བཞེད་གཞུང་ཟབ་དང་རྒྱ་ཆེའི་དམ་ཆོས་རྣམས། ། གང་གི་བྱིན་རླབས་བརྒྱུད་པས་འཕེལ་སླད་དུ། །
བདག་གི་རིགས་བརྒྱུད་རྒྱུན་འཆད་མེད་པར་ཤོག ། བླ་མ་རྣལ་འབྱོར་དབང་ཕྱུག་ཐུགས་རྗེ་ཡི། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་རྒྱས་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། ཅེས་རྣལ་འབྱོར་དབང་ཕྱུག་ལ་སྐུའི་རྣམ་འགྱུར་དྲུག་གི་སྒོ་ནས་བསྟོད་ཅིང་གསོལ་བ་འདེབས་པ་དངོས་གྲུབ་ཆར་འབེབས་ཞེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱལ་མཚན་ཞེས་སྙན་པའི་བ་དན་སྲིད་པ་གསུམ་ན་གཡོ་བ་དེ་ཉིད་དང་། སྤྱན་སྔ་རིན་པོ་ཆེ་ཀུན་དགའི་མཚན་ཅན་རྣམས་དང་དབྱེར་མ་མཆིས་པའི་དཔལ་སྟོབས་ཀྱི་མགོན་པོ་བི་རུ་པའི་རྗེས་སུ་བཟུང་བའི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། དཔལ་ལྡན་ས་སྐྱའི་ཆོས་གྲྭ་ཆེན་པོའི་ལྷ་ཆེན་རིགས་འཛིན་ཕོ་བྲང་དུ་སྦྱར་བ་འདིས་བདག་ཅག་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག །
སརྦ་མངྒལཾ།། ༈ །།བྷཊྚཱ་ར་ག་ཡོ་གཱི་ཤྭ་ར་ཤྲཱི་མ་ཧཱ་ཀཱ་རུ་ཎི་ཀ་མ་ཎི་ཧ་ར་བི་ཙ་ཀྵ་ཎ་རཱ་ཡ་སྭ་ལ་ཀྲི་ཏ་ནཱ་མ་བི་ཧ་ར་ཏིསྨ། རྗེ་བཙུན་རྣལ་འབྱོར་གྱི་དབང་ཕྱུག་དཔལ་ཐུགས་རྗེ་ཆེན་པོ་ལ་བསྟོད་པ་ནོར་བུའི་དོ་ཤལ་མཁས་རྣམས་དགའ་བའི་མཛེས་རྒྱན་ཞེས་བྱ་བ་བཞུགས་སོ། ༦ བྷཊྚཱ་ར་ཀ་ཡོ་གཱི་ཤྭ་ར་ཤྲཱི་མ་ཧཱ་ཀཱ་རུ་ཎི་ཀ་མ་ཎི་ཧ་ར་བི་ཙ་ཀྵ་ཎ་རཱ་ཡ་སྭ་ལ་ཀྲི་ཏ་ནཱ་མ། བོད་སྐད་དུ། རྗེ་བཙུན་རྣལ་འབྱོར་གྱི་དབང་ཕྱུག་དཔལ་ཐུགས་རྗེ་ཆེན་པོ་ལ་བསྟོད་པ་ནོར་བུའི་དོ་ཤལ་མཁས་རྣམས་དགའ་བའི་མཛེས་རྒྱན་ཞེས་བྱ་བ། རྗེ་བཙུན་རྡོ་རྗེ་རྣོན་པོ་ལ་ཕྱག་འཚལ་ལོ། ། ཀུན་མཁྱེན་ཀུན་ལ་བརྩེ་བ་ཀུན་གྱི་མགོན། ། དགའ་བཞི་དགའ་བདེ་རྒྱ་མཚོའི་དགའ་སྟོན་ཅན། ། སྙིང་པོའི་སྙིང་པོ་མཆོག་གི་སྙིང་རྗེས་འདོམས། །
ས་ཆེན་ས་བཅུའི་མཐར་སོན་ས་བརྙེས་རྒྱལ། ། ཀུན་གཟིགས་དབང་པོ་ཀུན་གྱི་རང་བཞིན་ཐུགས། ། དགའ་བདེའི་འབྱུང་གནས་དགའ་བ་རྒྱ་མཚོའི་གསུངས། ། སྙིང་རྗེའི་དཔལ་དང་སྙིང་སྟོབས་སྤྲས་པའི་སྐུ། ། ས་སྐྱོང་གཙུག་རྒྱན་ས་གསུམ་བླ་མ་རྒྱལ། ། ཀུན་གྱི་སྔ་རོལ་ཀུན་ནས་སངས་རྒྱས་ཀྱང་། ། དགའ་བཞིའི་འགྲོ་ཀུན་དགའ་མགུར་བརྩོན་པའི་ཕྱིར། ། སྙིང་པོའི་དོན་སྟོན་སྙིང་རྗེའི་གཞན་དབང་ཅན། ། ས་དགུ་ལས་རྒྱལ་ས་ཀུན་མངའ་བདག་རྒྱལ། ། ཀུན་གཟིགས་མངོན་པར་དགའ་བ་གསེར་མདོག་ཅན། །
དགའ་ལྡན་ལ་སོགས་ཞིང་ཁམས་མཐའ་ཡས་པར། ། སྙིང་རྗེ་ཆེན་པོས་སྤྲུལ་པ་ཀུན་འགྱེད་པ། ། ས་མཆོག་བཅུ་གསུམ་ཁྱོད་ཀྱིས་མངོན་དུ་མཛད། ། ཀུན་མཁྱེན་ཁྱོད་ནི་མཁས་པ་ཀུན་གྱི་བླ། ། དགའ་ཆེན་ཁྱོད་ནི་སྐལ་བཟང་དགའ་བའི་བཤེས། ། སྙིང་སྟོབས་ལྡན་ཁྱོད་སྙིང་པོ་སྟོན་པའི་མཆོག ། ས་ཡི་དབང་ཕྱུག་ས་གསུམ་འགྲོ་བའི་མགོན། ། ཀུན་ལ་ཆགས་དང་ཆགས་བྲལ་མཐའ་སྤངས་ཀྱང་། ། དགའ་བཞི་མཛེས་མའི་བཞིན་ལ་ལྷག་པར་ཆགས། ། སྙིང་རྗེ་སྟོང་པའི་རོ་ཡི་རྟག་གང་བ། །
དཔལ་ལྡན་དང་པོའི་མགོན་པོ་ལོངས་སྤྱོད་རྫོགས། ། ཀུན་གྱི་རིགས་བདག་རྗེ་བཙུན་འཁོར་ལོའི་མགོན། ། དགའ་ཆེན་བཙུན་མོའི་ཚོགས་བཅས་ཕོ་བྲང་གི ། སྙིང་པོ་དམ་པར་བདེ་ཆེན་གར་གྱིས་རྩེན། ། ས་ལམ་ཀུན་རྫོགས་བདེ་གཤེགས་རྣམས་ཀྱི་རྗེ། ། ཀུན་ལ་ཀུན་ཏུ་ཀུན་ནས་མཚུངས་མེད་ཀྱང་། ། དགའ་ཆེན་དགའ་མཆོག་དགའ་བདེའི་དཔལ་སྟེར་ཕྱིར། ། སྙིང་རྗེས་སྙིང་པོའི་སྙིང་པོ་དམ་པ་སྟོན། ། ས་འོག་ས་སྟེང་ས་བླའི་འགྲོ་བའི་མགོན། ། ཀུན་མཁྱེན་རལ་པའི་ནགས་རོལ་གདོང་ལྔ་ཁྱེད། །
དགའ་མའི་བདག་པོའི་རྒྱལ་མཚན་མཐོ་བསྙིལ་ནས། ། སྙིང་རྗེ་ཆེན་པོའི་གད་རྒྱང་བྱེ་བ་ཡིས། ། ས་གསུམ་འགྲོ་བའི་རི་དྭགས་དབུགས་འབྱིན་མཛད། ། ཀུན་མཁྱེན་བྱེད་པོས་ཀུན་ནས་རིམ་གྲོར་མཛད། ། དགའ་བྱེད་སྤྲིན་ཞོན་དགའ་བའི་དབྱངས་ཀྱིས་བསྟོད། ། སྙིང་སྟོབས་ཅན་རྣམས་སྙིང་ནས་གུས་མཆོད་པ། ། ས་གསུམ་ཆེ་དགུ་ས་ཆེན་ཁྱོད་ཞབས་བསྟེན། ། ཀུན་གསལ་ཁྱོན་དུ་པདྨའི་གཉེན་དང་ནི། ། དགའ་བའི་ཚལ་དུ་མཐོ་རིས་མགོན་པོ་ལྟར། ། སྙིང་རྗེ་ཆེན་པོ་ཟློས་གར་གྲངས་མེད་པ། །
ས་གསུམ་འདི་ན་ཁྱོད་ནི་རྣམ་པར་རྩེན། ། ཀུན་དུ་གསུང་རབ་རིགས་དང་གྲོལ་བར་སྨྲ ། དགའ་ཆེན་རྒྱུད་སྡེ་བཞི་ཡི་གསང་མཛོད་འཛིན། ། སྙིང་པོའི་མན་ངག་བྱེ་བ་ཕྲག་བརྒྱའི་གཏེར། ། ས་སྟེང་འདི་ན་ཆོས་ཀྱི་དབང་ཕྱུག་ཆེ། ། ཀུན་མཁྱེན་གྲུབ་རིག་དབང་པོ་དམ་པ་ཁྱེད། ། དགའ་བའི་དཔལ་དང་སྦྱིན་པའི་དཔལ་ལ་སོགས། ། སྙིང་པོའི་དོན་སྟོན་སྤྲུལ་པ་བསམ་ཡས་པ། ། ས་ཀུན་ལེགས་བཤད་སྣང་བས་ཁྱབ་པར་མཛད། ། ཀུན་གསལ་རབ་ཡང་དཔལ་ལྡན་ས་སྐྱ་རུ། །
དགའ་མའི་བདག་ལས་འཁོན་པའི་རིགས་འོད་འབར། ། སྙིང་རྗེ་ཆེན་པོའི་རྟ་ལྗང་གིས་དྲངས་ཏེ། ། ས་གསུམ་གསལ་བའི་ཉིན་བྱེད་ཕྱོགས་འདིར་ཤར། ། ཀུན་གྱི་ཡབ་གཅིག་འཇམ་དབྱངས་བླ་མ་ཡི། ། དགའ་བའི་ཞལ་གྱི་པདྨ་ལས་འོངས་པ། ། སྙིང་པོ་མཆོག་གི་གདམས་པའི་སྦྲང་རྩི་རྣམས། ། ས་སྐྱ་པ་ཞེས་གྲགས་འབར་ཁྱེད་ལ་བབས། ། ཀུན་གྱི་མ་མོ་ཆོས་མངོན་རྒྱ་མཚོ་ལས། ། དགའ་གུས་དད་པའི་རྦ་རླབས་ཆེར་གཡོས་ནས། ། སྙིང་པོའི་ཞབས་ཀྱི་ཞབས་པད་བསྟེན་པའི་ཕྱིར། །
ས་མཆོག་ངུར་སྨྲིག་གནས་སུ་བདེ་བླག་བགྲོད། ། ཀུན་མཁྱེན་རྒྱལ་བའི་ཆོས་མངོན་རྒྱ་མཚོ་དང་། ། དགའ་ལྡན་མི་ཕམ་མགོན་པོའི་ཆོས་ལྔ་དང་། ། སྙིང་པོ་སྡོམ་གཉིས་རབ་འབྱེད་སྡེ་བརྒྱད་དང་། ། ས་སྡེ་ལྔ་སོགས་གཞུང་མང་ལེགས་གསན་ནས། ། ཀུན་མཁྱེན་གཉིས་པ་དབྱིག་གཉེན་བློ་བརྟན་ཞབས། ། དགའ་ལྡན་མགོན་པོ་འཕགས་མཆོག་ཐོགས་མེད་ཀྱི། ། སྙིང་པོའི་དགོངས་དོན་མ་ལུས་ཐུགས་ཆུད་དེ། ། ས་དེར་གྲགས་པའི་རྒྱལ་མཚན་མཐོན་པོ་བསྒྲེངས། ། ཀུན་མཁྱེན་གསུངས་ཡང་དཔྱད་གསུམ་མ་དག་ན། །
དགའ་དད་ཙམ་གྱིས་འཇུག་པར་བྱ་མིན་པས། ། སྙིང་པོ་རྣམ་དག་རིགས་པ་ཉིད་ཡིན་པས། ། ས་སྟེང་སྨྲ་བའི་སེང་ཆེན་ཁྱོད་དགོངས་ནས། ། ཀུན་མཁྱེན་སྨྲ་བའི་གཙུག་རྒྱན་ལོ་ཙཱ་བ། ། དགའ་མགུར་བསྟེན་པའི་སྲས་མཆོག་རྣམ་བཞི་ལས། ། སྙིང་པོ་དབུ་ཚད་རིག་པའི་བཀའ་བབས་མཆོག ། ས་སྟེང་སྨྲ་བའི་ཁྱུང་ཆེན་དེ་བསྟེན་ནས། ། ཀུན་ལས་བཏུས་དང་སྡེ་བདུན་འགྲེལ་པར་བཅས། ། དགའ་མགུར་སྨྲ་བའི་སྤོབས་པ་བརྙེས་པ་ནི། ། སྙིང་སྟོབས་མཚུངས་མེད་ནགས་ཀྱི་གདོང་ལྔ་པ། །
ས་སྟེང་ཉལ་བའི་དབུས་ན་རོལ་བ་བཞིན། ། ཀུན་གསལ་ལུང་རིགས་མིག་གི་རྒྱུད་སྡེ་ཡིས། ། དགའ་མའི་བཞིན་རས་མཛེས་པ་མི་མཐོང་མེད། ། སྙིང་པོའི་དོན་ལ་ཐབས་ཤེས་ལག་འཁྱུད་ན། ། ས་ལམ་བསྒྲོད་ལ་དཀའ་བ་མེད་གཟིགས་ནས། ། ཀུན་གཟིགས་དབང་པོའི་གསང་མཛོད་རྒྱུད་སྡེ་རྣམས། ། དགའ་ཆེན་སྙེམ་མའི་བདག་དང་དབྱེར་མེད་པ། ། སྙིང་རྗེ་ཆེན་པོ་རཏྣ་ཀིརྟི་ཞེས། ། ས་སྟེང་གྲགས་པ་རབ་དཀར་དེ་ལ་གསན། ། ཀུན་གསལ་བུ་མོ་ཀུན་གྱི་གོ་སྐབས་འབྱེད། །
དགའ་མའི་བདག་པོ་དགའ་མར་སྲེད་བྱེད་ལྟར། ། སྙིང་པོའི་ཞབས་འོངས་སྙིང་པོའི་རྒྱུད་གསུམ་རྣམས། ། ས་ཀུན་མཛེས་བྱེད་ས་ཆེན་ཁྱོད་ཀྱིས་གསན། ། ཀུན་རིག་མཚན་ལྡན་རྗེ་བཙུན་སྟོབས་ཀྱི་མགོན། ། དགའ་ཆེན་གྲུབ་དབང་འབར་བའི་མཐའ་ཅན་ལས། ། སྙིང་པོའི་གདམས་པ་ལམ་སྐོར་དགུ་ལ་སོགས། ། ས་གསུམ་འགྲོ་བའི་མགོན་པོ་ཁྱོད་ཀྱིས་མནོས། ། ཀུན་གྱི་ཡང་རྩེ་དཔལ་ལྡན་འཁོར་ལོ་སྡོམ། ། དགའ་ཆེན་མཁའ་འགྲོ་བྱེ་བའི་ཐུགས་ཀྱི་བཅུད། ། སྙིང་པོར་གྱུར་པའི་གདམས་པ་རབ་འབྱམས་རྣམས། །
ས་ལ་གནས་པ་བློ་གྲོས་གྲགས་ལས་མནོས། ། ཀུན་གྱི་རྣམ་འདྲེན་དར་མ་རྒྱལ་མཚན་ལས། ། དགའ་ཆེན་འདུས་པ་རྣམ་གཉིས་མན་ངག་བཅས། ། སྙིང་པོའི་ལམ་ཟབ་དཔག་ཏུ་མེད་པ་རྣམས། ། ས་སྐྱོང་གཙུག་རྒྱན་ཁྱོད་ཀྱིས་གུས་པས་བླང་། ། ཀུན་མཁྱེན་གནས་ལྔ་རིག་པ་པདྨ་ཤྲཱི། ། དགའ་བཞིའི་ཐུགས་ལྡན་ཡེ་ཤེས་རྡོ་རྗེའི་ཞབས། ། སྙིང་པོའི་གྲུབ་ཆེན་སྒྲ་གཅན་འཛིན་ལ་སོགས། ། ས་གསུམ་གྲགས་པའི་པཎ་གྲུབ་མང་དུ་བསྟེན། ། ཀུན་གྱི་བླ་མ་རྗེ་བཙུན་ཨ་སྐྱབས་ཞབས། །
དགའ་ཆེན་གདམས་པའི་གཏེར་མཛོད་ལྕགས་ཐང་པ། ། སྙིང་པོའི་དོན་མཁས་དཔལ་ལྡན་མེ་དིག་སོགས། ། ས་གསུམ་མཛེས་རྒྱན་དམ་པ་མང་དུ་བསྟེན། ། ཀུན་གཟིགས་དབང་པོ་དཔལ་ཆེན་བི་རཱུ་པ། ། དགའ་ཆེན་ནག་པོ་ཀཱ་ཡསྛ་པའི་ཞབས། ། སྙིང་རྗེའི་གདུགས་དཀར་འཛིན་པ་ཀོ་ཊ་ལི། ། ས་མོས་མདོག་འཛིན་བི་ན་ས་པར་བཅས། ། ཀུན་གསལ་དབྱིངས་ནས་མངོན་སུམ་གཟིགས་པའི་ཚེ། ། དགའ་ཆེན་བླ་མེད་རྒྱུད་སྡེ་བདུན་ཅུ་གཉིས། ། སྙིང་པོར་གྱུར་པའི་ཟབ་ཆོས་རྣམ་བཞི་སོགས། །
ས་སྐྱ་པ་ཞེས་རབ་གྲགས་ཁྱོད་ལ་གདམས། ། ཀུན་ནས་ངོ་མཚར་རྣམ་ཐར་བྱེ་བའི་གཏེར། ། དགའ་བའི་མཚན་ཅན་གང་གི་མཛད་པའི་ཚུལ། ། སྙིང་པོ་མདོ་ཙམ་བརྗོད་པའི་བསོད་ནམས་ཀྱིས། ། ས་སྐྱའི་བླ་ཆེན་ཅི་འདྲར་བདག་ཀྱང་ཤོག ། ཀུན་གྱི་མགོན་པོ་ཁྱོད་ཀྱི་གདུང་གི་རིགས། ། དགའ་བའི་མིང་ཅན་བདག་ལས་ཆེར་འཕེལ་ནས། ། སྙིང་པོའི་མཆོག་གྱུར་ས་སྐྱའི་བསྟན་པའི་རྒྱུན། ། ས་གསུམ་ཁྱབ་ཅིང་སྲིད་མཐར་གནས་པར་ཤོག ། ཀུན་ནས་ཡིད་མཐུན་བདག་ཅག་དཔོན་སློབ་རྣམས། །
དགའ་བདེའི་ངང་ནས་ཚེ་རབ་མཐར་ཕྱིན་ཏེ། ། སྙིང་པོའི་དོན་མཆོག་ཕྱི་མ་ལྷན་ཅིག་ཏུ། ། ས་ལམ་མ་ལུས་བདེ་བ་ཅན་བསྒྲོད་ཤོག ། ཀུན་གཟིགས་བླ་མ་མཆོག་གི་ཐུགས་རྗེ་དང་། ། དགའ་ཞིང་སྤྲོ་བའི་དད་པ་རྣམ་གསུམ་གྱིས། ། སྙིང་པོ་གསོལ་བ་འདེབས་པར་བདག་བརྩོན་ན། ། ས་སྐྱའི་བླ་ཆེན་ཐུགས་རྗེས་འབྲལ་མེད་སྐྱོབས། ། ཞེས་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ཐུགས་རྗེ་ཆེན་པོ་ལ་བསྟོད་པ་ནོར་བུའི་དོ་ཤལ་མཁས་རྣམས་དགའ་བའི་མཛེས་རྒྱན་ཞེས་བྱ་བ་འདི་ཡང་རྩོད་པའི་དུས་ཀྱི་རྡོ་རྗེ་འཆང་མིའི་སྐུ་གཟུགས་ཅན་དཔལ་བརྩེ་བ་ཆེན་པོ་ཀུན་དགའ་སྙིང་པོ་ཡབ་སྲས་བརྒྱུད་པ་དང་བཅས་པ་ལ་མི་ཕྱེད་པའི་དད་པ་རྒྱ་མཚོ་ལྟ་བུའི་གང་གི་བློ་གྲོས་ཀྱི་དཀྱིལ་འཁོར་ཡོངས་སུ་གང་བའི་སྐལ་བ་བཟང་པོ་ཅན་ཤྲཱི་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་པཎྜི་ཏ་ཆེན་པོ་གྲགས་པ་རྡོ་རྗེའི་གསུང་རབ་ལ་གཙོ་བོར་བསྟེན་ཞིང་ཁ་སྐོངས་སུ་འོས་པའི་ཚིགས་བཅད་དུ་མས་ཀྱང་མཛེས་པར་བྱས་ཏེ་རང་གི་བགྲང་གཞི་བཅུ་ཕྲག་བཞིར་སོན་པ། བྱི་བའི་ལོ་གྲོ་བཞིན་ཟླ་བའི་དཀར་ཕྱོགས་དགའ་བའི་ཚེས་ལ། དཔལ་ལྡན་ས་སྐྱའི་བཞི་ཐོག་བླ་བྲང་དུ་བསྡེབས་པའི་ཡི་གེ་པ་ནི་གསོ་བ་རིག་པ་དང་།
ཡི་གེའི་འདུ་བྱེད་ལ་མཁས་པ་ཕུལ་དུ་ཕྱིན་པ་གདོང་དགའ་བ་བསམ་པ་དོན་ཆེན་གྱིས་གཟབ་ནས་བགྱིས་སོ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་འབྲལ་མེད་བདེ་བ་ཅན་སྐྱེས་ནས། ། ཕྱིན་ཆད་ལས་ཉོན་སྐྱེ་སྒོ་ཆོད་གྱུར་ཅིག ། ཀལྱཱ་ན་ཝརྡྷན་ཏུ།། ༈ །།དཔལ་ས་སྐྱ་པའི་བླ་མ་དམ་པ་རྗེས་བཙུན་ཆེན་པོ་དང་། ཆོས་རྗེ་ཁུ་དབོན། དཔལ་ལྡན་བླ་མ་རྣམས་ལ་བསྟོད་པའི་རྒྱ་གཞུང་རྣམས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ཕྱོགས་གཅིག་ཏུ་བསྒྲིགས་པ་བསོད་ནམས་རབ་རྒྱས་ཞེས་བྱ་བ་བཞུགས། ༧ ན་མོ་གུ་རུ་བུདྡྷ་དྷྭ་ཛ་ཡེ།
བོད་ཡུལ་བསྟན་པའི་མངའ་བདག་ས་སྐྱ་པའི། ། སྐྱེས་ཆེན་རྣམས་ལ་འཕགས་ཡུལ་པཎྜི་ཏས། ། བསྟོད་པའི་ཚོགས་རྣམས་དེང་དུས་དཔྱོད་ལྡན་རྣམས། ། དང་འདོད་དད་པ་བསྐྱེད་ཕྱིར་འདིར་བཤད་བྱ། ། རྒྱ་གར་སྐད་དུ། མཧཱ་པཎྜི་ཏ་ཀིརྟི་དྷྭ་ཛ་སྟོད་ཏྲ། བོད་སྐད་དུ། མཁས་པ་ཆེན་པོ་གྲགས་པ་རྒྱལ་མཚན་ལ་བསྟོད་པ། འཇམ་པའི་དབྱངས་ལ་ཕྱག་འཚལ་ལོ། ། བློ་གྲོས་རྒྱ་མཚོར་ཚིག་གི་མེ་ཏོག་སྙན་ཚིག་ཟེའུ་འབྲུས་རྣམ་པར་སྤུད་པའི་བསྟོད་དབྱངས་ཀྱིས། །
ཕྲེང་བ་སྤེལ་ལེགས་དག་གི་རབ་བརྒྱུས་དྲི་མེད་ཆུན་པོས་གང་གི་མགུལ་པ་བརྒྱན་གྱུར་པའི། ། བློ་གསལ་སྟོང་གི་ཁྱོད་ཀྱི་རང་བཞིན་བསྔགས་པར་གྱུར་མོད་དེ་ལྟ་ནའང་བདག་རྨོངས་པ། ། དད་པའི་སྟོབས་ཀྱིས་ཅི་ལྟར་ནུས་བཞིན་ཅུང་ཟད་བརྗོད་ལ་མཁས་པ་རྣམས་ཀྱིས་བཟོད་པར་མཛོད། ། སྒྱུ་མའི་ཕྲེང་བའི་ལས་ཚུལ་གྱིས་རྨོངས་གང་ཞིག་སྲིད་པའི་ཆུ་གཏེར་དུ། ། བསོད་ནམས་གྲུ་ཆར་བློ་གྲོས་ལུས་བྱིང་བཤེས་གཉེན་གཉན་པས་དོར་བ་ཡི། ། ལུས་ཅན་རྣམས་ལ་བྱང་ཆུབ་ཡན་ལག་དྲུག་ཕྲག་གསུམ་གྱི་གཞུང་ལུགས་ཀྱི། ། རླུང་དྲག་རྩུབ་པའི་རྦ་རླབས་འཐོར་བས་དམ་པའི་གོ་འཕང་ཕ་རོལ་སོན། ། གྲུབ་པ་དྲི་མེད་དགེ་སློང་དགེ་འདུན་རིག་པ་འཛིན་པའི་སྡོམ་བརྩོན་དང་། ། བརྟུལ་ཞུགས་གྲུབ་པ་བློ་གྲོས་གསལ་ལྡན་རྟོག་གེའི་དབང་པོའི་ཚོགས་རྣམས་ཀྱི། ། ཁྱོད་ཀྱི་ཞབས་རྡུལ་རྙོག་པ་མེད་ལ་རྣམ་པར་ཀུན་གཏུགས་དེ་སླད་དུ། །
གངས་ཅན་འདི་ན་འགྲན་ཟླས་དབེན་པར་མངོན་དུ་གྱུར་བཞིན་ཁོ་བོས་འཚལ། ། དམ་པ་ཁྱོད་ཀྱི་ལེགས་བཤད་བསོད་ནམས་སྤྲིན། ། དགེ་བའི་ལོ་ཐོག་འཕེལ་བའི་ཆར་རྒྱུན་ཅན། ། སྙན་པའི་འབྲུག་སྒྲ་ཟབ་མོ་སྟོང་སྒྲོགས་པས། ། སྐལ་ལྡན་བློ་གྲོས་གཉིད་ལོག་རྣམ་པར་བསྐུལ། ། ཁྱེད་ཀྱི་ཆོས་བསྒྲུབས་གཞུང་མང་འཆད་པ་དང་། ། ལེགས་བཤད་རྩོམ་དང་ཁ་ཏོན་རྒྱ་ཆེ་དང་། ། ཏིང་འཛིན་དྲི་མེད་འཁོར་ལོ་མཆོད་པའི་ཚུལ། ། རྣམ་དག་ལྟ་བ་སྤྱོད་ལམ་དག་པ་དང་། ། གསང་སྔགས་རྒྱ་མཚོའི་ཚུལ་ལ་ཉེར་གནས་པ། །
ཁྱེད་ཀྱི་ཀུན་སྤྱོད་དེ་དག་ཐམས་ཅད་ལ། ། རྒོལ་བ་གཞན་གྱིས་ཀུན་ནས་མི་རྫི་བ། ། གསང་སྔགས་འཛིན་པ་གཞན་ལ་སྔོན་མ་མཐོང་། ། རྣམ་པ་སྣ་ཚོགས་རིན་ཆེན་རང་བཞིན་དཀོན་མཆོག་གཞལ་མེད་དཔལ་ལྡན་གཙུག་ལག་ཁང་ཆེན་དུ། ། དགའ་སྟོན་དམ་པ་ས་གསུམ་རབ་གྲགས་ཆགས་བྲལ་ཁྱེད་དཔལ་འབྱོར་པ་ལས་བྱུང་རབ་དགེ་ཞིང་། ། ཐུབ་པའི་སྐུ་གཟུགས་རབ་ཏུ་དག་པ་རིན་ཆེན་ལས་བསྒྲུབས་ཀུན་ནས་མཛད་པ་རྒྱ་ཆེ་བ། ། ཁྱོད་མཚུངས་མ་མཆིས་དེ་སླད་བདག་བློ་སྤྲོ་བའི་ཆུ་ཀླུང་དབྱར་གྱི་མཚོ་བཞིན་རྣམ་པར་འཕེལ། ། བསོད་ནམས་དྲི་མེད་ཟླ་ཟེར་ཟིལ་གནོན་བྱས་པའི་འོད་ཟེར་རབ་སྤྲོས་པས། ། ནམ་མཁའི་ཟླ་བ་རྙོག་ཅན་དེ་ནི་ཁྱོད་ཀྱི་དཔལ་འབར་མ་བཟོད་དེ། ། གཟུགས་བརྙན་ཚུལ་གྱིས་རྒྱ་མཚོའི་ནང་དུ་འཇུག་པར་འདོད་པ་ཉིད་སྙམ་དུ། །
བདག་གི་བློ་གྲོས་དེ་ལྟར་སེམས་པས་མཆོག་ཏུ་ངོ་མཚར་སྐྱེས་པར་གྱུར། ། གདུང་བརྒྱུད་དྲི་མེད་ཡོན་ཏན་རྒྱ་ཆེ་བ། ། བློ་གྲོས་མཚུངས་མེད་མཁས་པས་ཉེར་བསྟེན་ཅིང་། ། གཞན་ལ་ཕན་དགོངས་ཕོངས་པའི་བསྟི་གནས་པ། ། མཛད་པ་རྒྱ་ཆེ་ཉེ་བར་ཞི་བ་ཅན། ། ཁྱོད་མཚུངས་མ་ལགས་དེ་སླད་དཔེ་བྲལ་བ། ། ཁྱེད་ལ་རྣམ་ཀུན་བསྟོད་པར་ནུས་མ་ལགས། ། འོན་ཀྱང་ཅུང་ཟད་བསྟོད་འདི་སྤྲོ་བ་དང་། ། དགེ་སློང་མཁས་པ་བྱང་ཆུབ་འོད་ཟེར་གྱི། ། རྗེས་གནང་ཐོབ་ནས་དེ་ལ་གང་གནང་བ། །
དེ་བཞིན་འདིར་ནི་བདག་གིས་གསལ་བར་སྦྱར། ། མཆོག་ཏུ་རྨད་བྱུང་གྲགས་པ་རྒྱལ་མཚན་ལ། ། མཁས་པ་བདེ་བར་གཤེགས་པའི་དཔལ་བདག་གིས། ། ལེགས་པར་བསྟོད་ལ་བསོད་ནམས་གང་ཡོད་པ། ། དེས་ནི་འགྲོ་ཀུན་བླ་མ་ལ་གུས་ཤོག ། བདག་ཉིད་ཆེན་པོ་གྲགས་པ་རྒྱལ་མཚན་ལ་བསྟོད་པ་རྒྱ་གར་གྱི་མཁས་པ་ཆེན་པོ་སུ་ག་ཏ་ཤྲཱིས་སྦྱར་བ་རྫོགས་སོ། ། རྒྱ་གར་གྱི་མཁས་པ་དེ་ཉིད་དང་། ཤཱཀྱའི་དགེ་བསྙེན་ཀུན་དགའ་རྒྱལ་མཚན་གྱིས་བསྒྱུར་བའོ།། ༈ །།རྒྱ་གར་སྐད་དུ། ཨཱ་ནནྡ་དྷྭ་ཛ་ཤྲཱི་བྷ་དྲ་སྟོད་ཏྲ་ཨཥྚ་ན་མཿ
བོད་སྐད་དུ། ཀུན་དགའ་རྒྱལ་མཚན་དཔལ་བཟང་པོ་ལ་བསྟོད་པ་བརྒྱད་པ་ཞེས་བྱ་བ། ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། གང་གི་ཀུན་སྤྱོད་ལེགས་པར་སྦྱངས་པས་སྔོན་དགེ་ལས་གྲུབ་རྣམ་པ་ཀུན་དུ་དཔེ་བྲལ་བ། ། རིགས་ཟླ་བློ་གྲོས་ནོར་ལྡན་གཞོན་ནུའི་ཚེ་ནའང་རིག་པའི་གནས་ལྔ་དག་ལ་ཕུལ་བྱུང་བ། ། ཀུན་དགའ་རྒྱལ་མཚན་ཁྱོད་ལྟའི་བློ་གསལ་རྒྱ་མཚོའི་མཐའ་ཀླས་ས་སྟེང་འདི་ན་རྙེད་དཀའ་སྟེ། ། གྲགས་པ་རྒྱལ་མཚན་ཞབས་རྡུལ་རེག་ཁྱོད་གངས་ཅན་འདི་ན་མཁས་པ་ཀུན་གྱི་མིག་གཅིག་ཡིན། ། སྒྲ་ཡི་ཚུལ་མཁས་རྟོག་གེའི་གཞུང་ལ་མ་རྨོངས་ཤིང་། ། སྡེབས་སྦྱོར་ལེགས་སྦྱངས་སྙན་ངག་རྩོམ་ལ་ཐོགས་པ་མེད། ། གསང་སྔགས་རིག་ཅིང་ཤེས་བྱ་ཀུན་སྦྱངས་བློ་གྲོས་ཅན། །
ཀུན་དགའ་རྒྱལ་མཚན་འགྲོ་ལ་རིང་དུ་གནས་པར་ཤོག ། པཎྜི་ཏ་སུ་ག་ཏ་ཤྲཱིས་མཁས་པ་ཆེན་པོ་ཀུན་དགའ་རྒྱལ་མཚན་ལ་བསྟོད་པ་རྫོགས་སོ།། ༈ །།རྒྱ་གར་སྐད་དུ། སངྒུ་རུ་དྷརྨཱ་རཱ་ཛ་སྟོད་དྲ་ན་མ༔ བོད་སྐད་དུ། བླ་མ་དམ་པ་ཆོས་ཀྱི་རྒྱལ་པོ་ལ་བསྟོད་པ་ཞེས་བྱ་བ། དཀོན་མཆོག་གསུམ་ལ་ཕྱག་འཚལ་ལོ། ། རབ་རྒྱས་རྟ་ཡི་དཔུང་གི་རྦ་རླབས་ཕྲེང་བ་ལེགས་མཐོ་ཞགས་པ་རལ་གྲི་མདུང་རྣོན་གྱི། ། ཆུ་ལ་རྒྱུ་བ་རབ་མང་འཇིགས་རུང་རྔ་ཆེན་སྒྲ་ལྡན་ཧོར་ཞེས་བྱ་བ་དུས་མཐའ་ཡི། ། ཆུ་གཏེར་འདི་ནི་མཐའ་དག་མཁས་པའི་བླ་མ་གང་གི་ཟུར་མིག་རོལ་པས་འཇིག་རྟེན་རྣམས། །
ཞི་སླད་རབ་མཆོག་རྒྱས་པའི་ཚུལ་ལ་ཞི་མཛད་ཆོས་ཀྱི་རྒྱལ་པོ་དེ་ནི་རྒྱལ་གྱུར་ཅིག ནུབ་ཕྱོགས་བོད་ཀྱི་རི་ལ་ཤིན་ཏུ་དྲི་མེད་འཆར་བ་ཐོབ་ཅིང་ཤར་ཕྱོགས་དག་གི་ཡུལ། ། རིམ་པས་མནན་པ་གང་གི་རྨོངས་པ་ལས་སྐྱེས་ཤིན་ཏུ་རབ་རྒྱས་མུན་པ་བཅོམ་བྱས་ནས། ། སེམས་ཅན་བྱང་ཆུབ་གྲོང་ཁྱེར་ཕྱིན་སླད་ཆོས་གསུང་འོད་ཟེར་དྲྭ་བས་མཚུངས་མེད་སངས་རྒྱས་ལམ། ། རབ་ཏུ་གསལ་མཛད་ཆོས་ཀྱི་རྒྱལ་པོ་མཆོག་གི་འོད་ཟེར་འཕྲེང་ལྡན་དེ་ནི་རྒྱལ་གྱུར་ཅིག ། གང་གི་མཐའ་དག་སྐྱེ་བོ་རྣམས་ལ་ཕན་པ་བགྱིས་སླད་རྒྱུན་དུ་རབ་མཆོག་རྒྱལ་པོ་ཡི། ། ཁྱུ་མཆོག་སེམས་ཅན་དག་པས་བསྟན་གང་རྫོགས་ལྡན་ལ་ནི་རྐང་བཞི་པ་དང་གསུམ་ལྡན་ལ། ། རྐང་པས་དམན་དང་གཉིས་ལྡན་དག་ལ་རྐང་ཟུང་གིས་རྒྱུ་གཅོད་ལ་རྐང་གཅིག་ལྡན་པ་ཅན། ། གང་གི་ས་ལ་རྫོགས་ལྡན་བཞིན་དུ་རྒྱུ་མཛད་ཆོས་ཀྱི་རྒྱལ་པོ་དེ་ནི་རྒྱལ་གྱུར་ཅིག ། གང་ཞིག་འཇིག་རྟེན་དག་ན་ས་གཞི་འབྱུང་པོ་འཛིན་བྱེད་ཉི་མ་དག་ཀྱང་འཇིག་རྟེན་ནི། །
སྣང་བ་དག་དང་ལྡན་པར་བྱེད་ཅིང་སྤྲིན་རྣམས་ཆར་པ་འབེབས་བྱེད་རླུང་ཡང་རྒྱུན་དུ་གཡོ། ། ཟླ་བ་བདུད་རྩིའི་རྒྱུན་ནི་རྣམ་པར་སྤྲོ་བྱེད་ནམ་མཁའ་གོ་སྐབས་འབྱེད་ལ་རབ་ཏུ་དཔའ། ། དེ་བཞིན་ཆོས་ཀྱི་རྒྱལ་པོ་ཟོལ་མེད་སྙིང་རྗེ་སེམས་ཅན་ཀུན་ལ་རབ་ཏུ་འཇུག་པར་བྱེད། ། བླ་མ་དམ་པ་ཆོས་ཀྱི་རྒྱལ་པོ་ལ་བསྟོད་པ། ། རྒྱ་གར་གྱི་མཁན་པོ་སྙན་ངག་མཁན་ཆེན་པོ་ལཀྵི་ཀ་རས་སྦྱར་བའོ། ། རྒྱ་གར་གྱི་མཁན་པོ་དེ་ཉིད་དང་། བོད་ཀྱི་ལོ་ཙཱ་བ་དགེ་སློང་སྡེ་སྣོད་འཛིན་པ་གཤོང་སྟོན་གྱིས་དཔལ་ས་སྐྱའི་གཙུག་ལག་ཁང་དུ་བསྒྱུར་བའོ། ། རྒྱ་གར་སྐད་དུ། དྷརྨ་སྭཱ་མི་ཤྲཱི་མན་སངྒུ་རུ་པུཎྱེ་དྷྭ་ཛ་ཤྲཱི་བྷ་དྲ་སྟོད་ཏྲ་ན་མཿ བོད་སྐད་དུ།
ཆོས་ཀྱི་རྗེ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ལ་བསྟོད་པ་ཞེས་བྱ་བ། སྭསྟི། ཇི་ལྟར་རབ་གསལ་ཉི་མ་དེ་ནི་ས་རྣམས་ཀུན་ལ་རྟག་ཏུ་མཛེས་པ་ཉིད། ། དེ་ལྟར་གཟི་བརྗིད་རབ་གསལ་ཁྱོད་ནི་ཕྱོགས་དང་ཕྱོགས་མཚམས་འོད་ཟེར་དག་གིས་འགེབས། ཁྱོད་ནི་ཕྱོགས་བཅུར་རབ་གྲགས་ཆོས་ཀྱི་བླ་མ་གང་དུ་འདུ་བ་ཆེ་ཡང་སྩོལ། ཀུན་མཁྱེན་ཀུན་གྱི་བླ་མ་ཆོས་ཀྱི་རང་བཞིན་བསོད་ནམས་རྒྱལ་མཚན་དཔལ་བཟང་པོ། ། ས་འོག་རྩ་བར་རབ་རྒྱུ་ཐང་ལ་གནས་པ་ལག་འགྲོའི་དབང་པོའི་སྤྱི་བོའི་སྟེང་དུ་རབ་འཕྲོ་ཞིང་། ། ཞབས་ཀྱི་པད་རྡུལ་དག་ལ་མྱུར་བ་མྱུར་བར་རབ་མཆོད་ལན་གཅིག་མིན་པར་ཀུན་གྱི་ལུས་ཀྱིས་འདུད། ། ལྷ་ལྟར་ཞི་ལ་དྲང་སྲོང་དང་མཚུངས་སྡིག་པ་ནག་པོའི་ལུས་ཀྱིས་ཀུན་དུ་གཡོགས་པ་མཐའ་དག་རྣམས། ། གསལ་བར་མཛད་པ་དེ་ཡི་མཆེ་བའི་རྩེ་ལ་མཛེས་པར་བཟུང་བའི་མཛད་སྤྱོད་མཐོང་བའི་བཞད་གད་འབྱིན། །
བཞེད་པས་དཔལ་རྣམས་དོ་ཤལ་དུ། ། མགྲིན་པར་བྱེད་པ་དག་དང་མཚུངས། ། ཁྱོད་ཀྱི་གསུང་རྒྱུན་གཙུག་ནོར་བུས། ། ངོ་མཚར་བསྟན་པའི་རྒྱལ་མཚན་སྤྱོད། ། ཆོས་ཀྱི་རྗེ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ལ་བསྟོད་པ་ཞེས་བྱ་བ། ཝ་ར་ན་སའི་པཎྜི་ཏ་ཆེན་པོ་བིདྱ་ཀ་རས་མཛད་པ་རྫོགས་སོ། ། པཎྜི་ཏ་དེ་ཉིད་དང་། ལོ་ཙཱ་བ་ནམ་མཁའ་བཟང་པོས་ཡུལ་དབུས་ཀྱི་སྙིང་པོ་ལྷ་སའི་གཙུག་ལག་ཁང་དུ་བསྒྱུར་བའོ། ། དེ་ལྟར་ས་སྐྱའི་རྗེ་བཙུན་མཆོག་རྣམས་ལ། ། རྒྱ་གར་འཕགས་པའི་ཡུལ་གྱི་པཎྜི་ཏས། །
བསྟོད་པའི་ཚོགས་རྣམས་ལྷན་ཅིག་བསྒྲིགས་པ་ཡི། ། བསོད་ནམས་རབ་རྒྱས་ཞེས་བྱའི་གསུང་རབ་འདི། ། དུས་མཐར་སྐྱེས་པའི་བརྒྱུད་འཛིན་བློ་གྲོས་ཅན། ། སྔགས་འཆང་ངག་དབང་ཀུན་དགའ་བསོད་ནམས་ཞེས། ། ཆོས་མེད་ས་སྐྱ་པ་དེས་རྩོལ་བས་བསྡེབས། ། བསོད་ནམས་འདི་ཡིས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་རྣམས། ། སྔར་བཞིན་འབད་མེད་ཡིད་བཞིན་འགྲུབ་པ་དང་། ། ནམ་ཞིག་ཚེ་འདིའི་སྣང་བ་ནུབ་མ་ཐག ། ཞིང་མཆོག་བདེ་བ་ཅན་དུ་སྐྱེ་བར་ཤོག །
སརྦ་མངྒལཾ།། ༈ །།རྗེ་བཙུན་རིན་པོ་ཆེའི་གསོལ་འདེབས་སྐད་གཉིས་སྦྱར་བ་ངོ་མཚར་སྣང་བ་བཞུགས། ༨ ན་མོ་གུ་རུ་བཛྲ་དྷ་ར་བུདྡྷ་དྷྭ་ཛ་ཡེ།་་་་་ བླ་མ་རྡོ་རྗེ་འཆང་སངས་རྒྱས་རྒྱལ་མཚན་ལ་ཕྱག་འཚལ་ལོ། སརྦ་དྷརྨྨན་ཏ་ཏྭ་་་་་་ཆོས་རྣམས་ཀུན་གྱི་དེ་ཉིད་གཟིགས། པཱ་ཤྱ་ཊ། མནྟྲ་སཱ་ག་ར་ས་ར་གཿ་་་་་གསང་སྔགས་རྒྱ་མཚོའི་ཕ་རོལ་སོན། བཛྲ་དྷ་ར་སརྦ་སྭཱ་མི༔་་་་་ རྡོ་རྗེ་འཛིན་པ་ཀུན་གྱི་རྗེ། ཀིརྟི་དྷྭ་ཛ་ཡ་པྲ་མེ།་་་་་
གྲགས་པ་རྒྱལ་མཚན་ལ་ཕྱག་འཚལ། ཞེས་གངས་རིའི་ཁྲོད་ཀྱི་རྡོ་རྗེ་འཛིན་པ་ཀུན་གྱི་གཙུག་རྒྱན་རྗེ་བཙུན་རིན་པོ་ཆེ་གྲགས་པའི་ཞབས་ལ་གསོལ་བ་འདེབས་པའི་ཡི་གེ་གཉིས་ཟུང་ལྡན་དུ་བསྡེབས་པ་འདི་ནི་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་ཀྱི་གདན་ས་ཆེན་པོའི་ཕྱག་དཔེ་ཁང་རྣམས་ཀྱི་ཁྲོད་ན་བཞུགས་པ་ལེགས་པར་བཏུས་པ་འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།་་་་་ ཐམས་ཅད་བཀྲ་ཤིས། ཀ་ལྱཱ་ན་ཝརྡྷནྟུ།་་་་་ བདེ་ལེགས་འཕེལ་བར་གྱུར་ཅིག སརྦ་དཱ་ཨོཾ།་་་་་ ཐམས་ཅད་བཀྲ་ཤིས།། ༈ །།འཕགས་པའི་གནས་བརྟན་བཅུ་དྲུག་ལ་གསོལ་བ་འདེབས་པ་བསམ་པ་ཀུན་འགྲུབ་ཅེས་བྱ་བ་བཞུགས། ༩ ཨོཾ་སྭསྟི་སིདྡྷྃ།
བླ་མ་དང་ཐམས་ཅད་མཁྱེན་པ་ལ་ཕྱག་འཚལ་ལོ། ། འཕགས་པའི་གནས་བརྟན་བཅུ་དྲུག་པོ། ། འདིར་གཤེགས་མཆོད་སྤྲིན་རྒྱ་མཚོའི་མཆོད། ། གསོལ་འདེབས་བདག་ཅག་དཔོན་སློབ་ཀྱི། ། འདི་ཕྱིའི་དོན་ཀུན་འགྲུབ་པར་མཛོད། ། ཅེས་པ་འདི་ཡང་འཕགས་པ་དགྲ་བཅོམ་པ་བཅུ་དྲུག་ལ་ཤེས་ནས་དད་པ་ཐོབ་པ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྒྲུབ་ཕུག་ཆ་ལུང་རྡོ་རྗེའི་བྲག་རྫོང་དང་ཉེ་བའི་སའི་ཆ་རྡོ་ཁང་ཞེས་བྱ་བའི་ཁང་བརྩེགས་སུ་རང་ལོ་བཅུ་བཞིའི་དུས་དཔལ་ས་སྐྱའི་བདེ་མཆོག་ཕོ་བྲང་དུ་རྡོ་རྗེ་ཕུར་བའི་བསྙེན་པ་བྱས་དུས་ཀྱི་རྨི་ལམ་དྲན་ནས་ཡུད་ཙམ་ཞིག་ལ་བྲིས་པ་འདིས་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ལ་བསྟོད་པ་དངོས་གྲུབ་མཆོག་སྩོལ་འདོད་དོན་ཀུན་འགྲུབ་བཞུགས། ༡༠ན་མོ་་་་་་ཕྱག་འཚལ་ལོ། ། བླ་མ་ཀུན་དགའ་རྒྱལ་མཚན་འཁོར་དང་བཅས་པ་ལ་ཕྱག་འཚལ་ལོ། །
གུ་རུ་ཨ་ནནྡ་བཛྲ་ས་པ་རི་ཝཱ་ར་ན་མཿབླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འཛམ་གླིང་བསྟན་པའི་ཉི་མ་ཆོས་ཀྱི་རྗེ། ། ས་སྐྱར་འཁྲུངས་ཤིང་རིག་གནས་ལྔ་ལ་མཁས། ། ཤཱཀྱ་ཤྲཱིའི་ས་པཎ་མཚན་དུ་གསོལ། ། མཁས་པའི་གཙུག་རྒྱན་ཁྱེད་ལ་བདག་འདུད་དོ། ། ཁྱོད་ནི་སྔོན་ཆད་གཟུགས་སྐུའི་ཚུལ་བཟུང་སྟེ། ། སྐྱེ་བ་གཅིག་བཟུང་ཉི་ཤུ་རྩ་ལྔའི་བར། ། འཇམ་པའི་དབྱངས་ཀྱིས་བྱིན་གྱིས་རླབས་པའི་དཔལ། ། འཆད་དང་རྩོད་དང་རྩོམ་པ་གང་ལ་ཡང་། ། ཐོགས་པ་མེད་པ་འཇམ་མགོན་དག་དང་མཚུངས། །
ཤཱཀྱའི་རྒྱ་པོའི་བསྟན་པ་དྲི་མེད་ལ། ། ལོག་པར་སྤྱོད་པའི་མུ་སྟེགས་རྒྱལ་པོ་འཇོམས། ། བསྟན་པའི་སྒྲོན་མེ་ཆོས་རྗེའི་ཞབས་ལ་འདུད། ། ཀུན་ནས་མཛེས་པའི་པད་ཚལ་རྒྱས་པའི་རྩེར། ། དགའ་བའི་ཚལ་ལྟར་ཟེའུ་འབྲུ་འཁྱིལ་པའི་དབུས། ། རྒྱལ་པོའི་ཚུལ་གྱི་དྷཱིཿཡིག་དམར་སེར་ལས། ། མཚན་དཔེས་བརྒྱན་ཞིང་ལེགས་འཁྲུངས་དེ་ལ་འདུད། ། གངས་ཅན་ཁྲོད་འདིར་འཇམ་དབྱངས་མི་ཡི་གཟུགས། ། རིག་གནས་ཀུན་ལ་ཐོགས་པ་མེད་པའི་དཔལ། ། འཇམ་པའི་དབྱངས་དངོས་ཀུན་དགའ་རྒྱལ་མཚན་ཞེས། །
གངས་ཅན་འགྲན་ཟླ་བྲལ་བ་དེ་ལ་འདུད། ། ཀྱེ་མ་ཀྱི་ཧུད་ཁྱེད་ཀྱི་སྐུ་མ་མཐོང་། ། ལས་ངན་བསགས་པས་གསུང་མཆོག་མ་ཐོས་ཀྱང་། ། སྙིང་ནས་ཡིད་ཆེས་དད་པས་གསོལ་བ་འདེབས། ། བྱིན་གྱིས་རློབས་ཤིག་རྗེ་བཙུན་ཆོས་ཀྱི་རྗེ། ། དེ་ལྟར་རྗེ་བཙུན་འཇམ་དབྱངས་ཆོས་རྗེ་ལ། ། སྙིང་ནས་ཐལ་སྦྱར་གུས་པས་གསོལ་བཏབ་པས། ། བདག་གིས་སྨོན་པའི་བསམ་པ་འདི་དག་ཀུན། ། ཁྱེད་ཀྱི་ཐུགས་རྗེས་ལེགས་པར་འགྲུབ་པར་ཤོག ། བདག་ནི་རྗེ་བཙུན་ཁྱེད་ཀྱི་ཐུགས་རྗེ་ཡི། །
མྱུར་དུ་ངུར་སྨྲྀག་གོས་ཀྱིས་མཛེས་བྱས་ཤིང་། ། བསླབ་གསུམ་འདུལ་ཁྲིམས་ཡོན་ཏན་གྱིས་བརྒྱན་ནས། ། རྒྱལ་བའི་བསྟན་པ་ཉིན་ལྟར་འབྱེད་པར་ཤོག ། ཁྱད་པར་རྒྱལ་བའི་དགོངས་པ་དྲི་མེད་ལ། ། ཐོས་པ་ལེགས་དཔྱད་དེ་དོན་རྟོགས་པ་དང་། ། འཆད་རྩོད་རྩོམ་སོགས་ཀུན་ལ་ཐོགས་མེད་པར། ། ཡར་ངོའི་ཟླ་ལྟར་འཕེལ་ཞིང་རྒྱས་པར་ཤོག ། བདག་ནི་རབ་ཏུ་བྱུང་བ་ནས་བརྩམས་ཏེ། ། ཇི་སྲིད་ཚེ་འདིའི་སྣང་བ་མ་ནུབ་བར། ། ཁྲིམས་ལ་གནས་ཤིང་ཐོས་བསམ་སྒོམ་ལ་སོགས། །
རྟག་ཏུ་མི་ཉམས་གོང་ནས་གོང་འཕེལ་ཤོག ། བདག་ནི་སྐྱེ་བ་ཀུན་དུ་དལ་འབྱོར་གྱིས། ། ལུས་འདི་བླངས་ཤིང་ཆོས་དང་མཇལ་བ་དང་། ། ཁྱད་པར་ངུར་སྨྲིག་གོས་ཀྱིས་མཛེས་བྱས་ཤིང་། ། བསླབ་གསུམ་འདུལ་ཁྲིམས་ཡོན་ཏན་གྱིས་བརྒྱན་ཤོག ། བདག་གི་གཙོ་བྱས་མར་གྱུར་སེམས་ཅན་ཀུན། ། རྗེ་བཙུན་བླ་མའི་ཐུགས་རྗེའི་བྱིན་རླབས་ཀྱིས། ། སྲིད་པའི་མཚོ་ལས་བསྒྲལ་བར་མ་ནུས་རྣམས། ། ཁྱེད་ཀྱི་ཐུགས་རྗེས་མྱུར་དུ་སྒྲོལ་བར་ཤོག ། རྗེ་བཙུན་འཇམ་དབྱངས་བླ་མའི་ཐུགས་རྗེ་དང་། །
བདག་གི་སྙིང་ནས་དད་པས་གསོལ་བཏབ་པས ། ཚེ་འདིར་ལས་ངན་སྡིག་སྒྲིབ་ཀུན་སྦྱངས་ནས། ། ཕྱི་མ་སངས་རྒྱས་འབྲས་བུ་ཐོབ་པར་ཤོག ། ཅེས་པ་འདི་ནི་མཁོན་གྱི་རིགས་ཅན་ཀུན་དགའ་བསོད་ནམས་ཀྱིས་རང་ལོ་བཅུ་བཞིའི་ཐོག འཇིག་རྟེན་ལ་སྙིང་པོ་མེད་པར་ངེས་ཤིང་། རབ་བྱུང་ཡང་མྱུར་དུ་བསྒྲུབ་པར་འདོད་པ་དང་། སྡོམ་གསུམ་འཛིན་པ་ལ་ཚིག་དོན་རྣམས་དབྱེ་སོགས་ངེས་ཤིང་མི་ཕྱེད་པའི་དད་པ་ཐོབ་ཏེ་ལེགས་པར་སྦྱར་བའོ། ། ཡི་གེ་པ་ནི་ཀུན་དགའ་དོན་འགྲུབ་ཀྱིས་བགྱིས་སོ། ། འདི་ལ་ཉེས་པའི་ཚོགས་མཆིས་ན་རྗེ་བཙུན་ཉིད་ཀྱིས་བཟོད་པར་བཞེས་ཤིག བླ་མ་ཀུན་འདུས་ས་སྐྱ་པཎ་ཆེན་དང་། །
ཡི་དམ་ཀུན་འདུས་རྗེ་བཙུན་འཇམ་དབྱངས་དང་། ། ཆོས་སྲུང་ཀུན་འདུས་པུ་ཏྲ་ཆེན་པོ་ཡིས། ། དོན་ཀུན་འགྲུབ་པའི་བཀྲ་ཤིས་དམ་པ་སྩོལ། ། སརྦ་ཛ་ག་ཏཾ།། ༈ །།སྲིད་པ་གསུམ་གྱི་བླ་མ་དཔལ་ས་སྐྱ་པ་ཆེན་པོ་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་ལ་གསོལ་བ་འདེབས་པ་ཡིད་འཕྲོག་ལྷའི་ལྗོན་ཤིང་ཞེས་བྱ་བ་བཞུགས། ༡༡ རྒྱ་གར་སྐད་དུ། ཤྲཱི་ཝན་སངྒུ་རུ་བཛྲ་ཨཱ་ཙརྻ་སིདྡྷི་ཤྭ་ར་མཉྫུ་གྷོ་ཥ་པུ་ཎྱ་ཨིནྡྲ་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་རྡོ་རྗེ་སློབ་དཔོན་གྲུབ་པའི་དབང་ཕྱུག་འཇམ་པའི་དབྱངས་བསོད་ནམས་དབང་པོ་ལ་ཕྱག་འཚལ་ལོ། ། འདིར་སྲིད་པ་གསུམ་གྱི་བླ་མ་དཔལ་ས་སྐྱ་པ་ཆེན་པོ་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་ལ་གསོལ་བ་འདེབས་པ་ཡིད་འཕྲོག་ལྷའི་ལྗོན་ཤིང་ཞེས་བྱ་བ།
སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་གུས་པས་འདུད་པར་བགྱིའོ། ། དུས་གསུམ་རྒྱལ་བའི་སྒྱུ་འཕྲུལ་དྲ་བའི་གཟུགས། ། མཆོག་དམན་གདུལ་བྱའི་མིག་གི་མེ་ལོང་ལ། ། མ་སྒྲིབ་སོ་སོར་འཆར་བ་དངོས་པོའི་གཤིས། ། ཁྱབ་བདག་མགོན་པོ་དབང་པོའི་མཚན་ཅན་རྒྱལ། ། གང་གི་བཞིན་རས་ཟླ་བ་རྒྱས་པ་ལ། ། བྱུ་རུ་དམར་པོའི་མདངས་འོད་འཕྲོ་བ་ཅན། ། སྤྱན་གཉིས་ཉི་ཟླའི་དཀྱིལ་འཁོར་གསལ་བ་ལྟར། ། གཟི་འོད་རབ་ཏུ་འབར་བ་དེ་ལ་འདུད། ། ཁྱོད་སྐུ་པདྨ་རཱ་གའི་ལྷུན་པོ་ལྟར། །
གཟེངས་མཐོ་ལྷུན་ཆགས་ཉེ་རིང་གར་བཞུགས་ཀྱང་། ། ཀུན་གྱི་མིག་སྔར་སྒྲིབ་མེད་གསལ་ལེ་བ། ། ཉི་མ་བྱེ་བའི་གཟི་བརྗིད་ལྡན་དེར་འདུད། ། གང་གསུང་སོ་སོའི་དབང་པོ་དང་འཚམས་པར། ། འཇམ་ཞིང་སྙན་དང་སྒེག་ཅིང་དཔའ་བའི་ཚིག ། སྣ་ཚོགས་གཏམ་གྱིས་ཀུན་གྱི་ཡིད་འཕྲོག་པའི། ། དབང་སྡུད་གསུང་གིས་འདོད་པ་འཇོམས་དེར་འདུད། ། ཁྱོད་གསུང་འབྲུག་སྟོང་ལྡིར་བའི་སྒྲ་ཇི་ལྟའི། ། གཟི་བརྗིད་ལྡན་ཞིང་དྲི་ཟའི་གླུ་དབྱངས་ལྟར། ། རབ་སྙན་གསུང་གི་གསང་བ་བསམ་མི་ཁྱབ། །
ཉེ་རིང་ཀུན་གྱི་རྣ་བའི་བདུད་རྩིར་འདུད། ། གང་གི་ཐུགས་ནི་དུས་གསུམ་རྒྱལ་བའི་ཐུགས། ། མི་ཟད་རྒྱན་གྱི་འཁོར་ལོར་རོ་གཅིག་པའི། ། འཁོར་འདས་ཀུན་ཁྱབ་རང་རིག་ཡེ་ཤེས་ཆེ། ། དབྱེར་མེད་གདོད་མའི་མགོན་པོ་སྟོན་དེར་འདུད། ། ཁྱོད་སྐུ་གཞན་ངོར་དམན་ལ་རབ་བརྩེ་ཞིང་། ། སྟོབས་ལྡན་དྲེགས་པའི་སྙིང་སྟོབས་ཞུམ་པར་མཛད། ། གང་ཐུགས་གཤིས་ལུགས་ཀུན་མཁྱེན་ལས་གཞན་པའི། ། སོ་སྐྱེའི་བློ་ཡི་དཔག་པར་དཀའ་དེར་འདུད། ། གང་གི་ཡོན་ཏན་མཁྱེན་རབ་འཇམ་པའི་དབྱངས། །
བརྩེ་བས་སྐལ་ལྡན་འགྲོ་བ་བུ་བཞིན་སྐྱོང་། ། ནུས་པས་རྫུ་འཕྲུལ་བཀོད་པ་བསམ་མི་ཁྱབ། ། ཕྱོགས་དུས་ཀུན་དུ་སྟོན་པར་མཛད་དེར་འདུད། ། འགའ་ཞིག་མཁས་དང་གྲུབ་པའི་ཡོན་ཏན་གྱིས། ། གདུལ་བྱ་འདུལ་ལ་མཆོག་ཏུ་འཛིན་མང་ཡང་། ། སྐྱེས་མཆོག་ཁྱོད་ཀྱི་ཞལ་དཀྱིལ་མཐོང་ཙམ་གྱིས། ། སྐྱེ་འགྲོ་མ་ལུས་དབང་དུ་སྡུད་དེར་འདུད། ། གང་གི་གྲུབ་པའི་མཛད་འཕྲིན་ངོ་མཚར་གྱིས། ། གཟུགས་དང་གཟུགས་མེད་ཐམས་ཅད་བྲན་འཁོལ་ཞིང་། ། དྲག་ཤུགས་སྤྱོད་པས་མ་རུང་འདུལ་བ་དང་། །
སྐལ་ལྡན་རྗེས་འཛིན་འཕྲིན་ལས་མངའ་དེར་འདུད། ། སྣ་ཚོགས་གདུལ་བྱའི་ལས་སྣང་ཐ་དད་པས། ། མགོན་པོ་ཁྱོད་ཀྱི་འཕྲིན་ལས་འཇུག་ཚུལ་ཡང་། ། དེ་དང་འཚམས་པར་སྟོན་པ་ཁོ་བོས་མཐོང་། ། དེ་ཕྱིར་སྐྱོན་བྲལ་མཛད་འཕྲིན་སྐྱོང་དེར་འདུད། ། མགོན་ཁྱོད་གཟུགས་སྐུ་བསྡུ་བར་མཛད་ཚེ་ཡང་། ། ཤབ་སྨད་དགེ་སྡིངས་ཆོས་ཀྱི་ཕོ་བྲང་ཆེར། ། འཇའ་འོད་ལ་སོགས་ངོ་མཚར་ལྟས་མང་དང་། ། བཅས་ཏེ་དག་པའི་ཞིང་དུ་གཤེགས་དེར་འདུད། ། རྒྱལ་བའི་ཡོན་ཏན་རྒྱལ་སྲས་ཀྱིས་བརྗོད་ལྟར། །
བདག་ཉིད་ཆེན་པོའི་རྣམ་ཐར་བདག་འདྲ་ཡིས། ། བསྐལ་བའི་བར་དུ་རོ་འཛིན་བརྒྱས་བརྗོད་ཀྱང་། ། མི་ཟད་གཏེར་ཆེན་ཡོན་ཏན་གཏེར་དེར་འདུད། ། སྒོ་གསུམ་གུས་པ་ཆེན་པོས་ཕྱག་འཚལ་ཞིང་། ། དངོས་འབྱོར་ཡིད་སྤྲུལ་མཆོད་པ་རྒྱ་མཚོས་མཆོད། ། བཅས་རང་ཉེས་པའི་ཚོགས་ཀུན་སོ་སོར་བཤགས། ། སྐྱེ་འཕགས་ཀྱིས་བསགས་དགེ་ལ་རྗེས་ཡི་རང་། ། སྣ་ཚོགས་སྤྲུལ་སྐུའི་ཆོས་འཁོར་བསྐོར་དུ་གསོལ། ། ཀུན་ཀྱང་མྱ་ངན་མི་འདའ་གསོལ་བ་འདེབས། ། བདག་གི་དུས་གསུམ་དགེ་བ་ཅི་བསགས་པ། །
མཁའ་མཉམ་འགྲོ་བའི་བྱང་ཆུབ་ཐོབ་ཕྱིར་བསྔོ། ། དེ་ལྟར་གྲུབ་པ་མཆོག་གི་དེད་དཔོན་ཆེ། ། སྐྱབས་གནས་ཀུན་འདུས་ཁྱོད་ལ་གསོལ་བཏབ་པས། ། བསོད་ནམས་འདི་ཡི་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་ཤོག ། དེ་ལ་བརྟེན་ནས་དཔལ་ལྡན་ས་སྐྱ་པའི། ། བསྟན་པ་ཡར་ངོའི་ཟླ་ལྟར་རབ་འཕེལ་ཞིང་། ། དེ་རྒྱུན་བསྐལ་པར་རིགས་བརྒྱུད་དྲི་མེད་ཀྱི། ། རྒྱུན་དུ་སྐྱོང་ཞིང་གོང་ནས་གོང་འཕེལ་ཤོག ། ཡོད་མེད་ཕྱོགས་ལྷུང་བྲལ་བའི་ལྟ་བ་དང་། །
འཛིན་མེད་ཟུང་དུ་འཇུག་པ་བསྒོམ་པའི་རྒྱུན། ། ཞེན་མེད་སྒྱུ་མའི་སྤྱོད་པས་ལེགས་སྐྱོང་བའི། ། འཁྲུལ་མེད་ས་སྐྱའི་བཞེད་གཞུང་རབ་རྒྱས་ཤོག ། བསྟན་དང་བསྟན་འཛིན་བསྟན་སྐྱོང་སྦྱིན་བདག་བཅས། ། ཐུགས་མཐུན་ཐུགས་ཀྱི་ཐུགས་བཞེད་ཀུན་འགྲུབ་སྟེ། ། བདེ་དང་བདེ་མཆོག་བདེ་དཔལ་ཕུན་ཚོགས་ཀྱིས། ། ཀུན་ནས་ཀུན་དུ་ཀུན་ཀྱང་ཁྱབ་གྱུར་ཅིག ། ཅེས་སྲིད་པ་གསུམ་གྱི་བླ་མ་དཔལ་ས་སྐྱ་པ་ཆེན་པོ་འཇམ་མགོན་གྲུབ་པའི་དཔའ་བོ་དབང་པོའི་མཚན་ཅན་ལ་གསོལ་བ་འདེབས་པ་ཡིད་འཕྲོག་ལྷའི་ལྗོན་ཤིང་ཞེས་བྱ་བ་འདི་ཡང་རིགས་ལྡན་འཇམ་དབྱངས་ཆེན་པོ་དེ་ཉིད་ཀྱི་སློབ་མའི་ཐ་ཆུང་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་ཉེར་དྲུག་པ་ཆུ་ཕོ་ཁྱི་ལོ་དཔལ་ལྡན་ས་སྐྱའི་ལྷ་ཁང་ཆེན་མོར་ལམ་འབྲས་བཤད་པའི་སྐབས་ཤིག་རྨི་ལམ་དུ་འཇམ་མགོན་གྲུབ་པའི་དབང་ཕྱུག་དེ་ཉིད་ལྷ་ཆེན་རྩེའི་མགོན་ཁང་དུ་ཆོས་སྐྱོང་གུར་གྱི་མགོན་པོའི་དཀྱིལ་འཁོར་དུ་མའི་དབང་བསྐུར་རྣམས་དུས་གཅིག་ལ་སྩལ་བའི་སྣང་བ་ཤིན་ཏུ་གསལ་བ་བྱུང་བའི་དུས། འདི་ལྟ་བུའི་གསོལ་འདེབས་ཤིག་རྩོམ་པར་འདོད་ཀྱང་ལེ་ལོའི་དབང་གིས་འགྱང་པ་ལ། དུས་ཕྱིས་རང་ལོ་སོ་གཅིག་ལོན་པ་མེ་མོ་ཡོས་ཀྱི་ལོ་ཟླ་བ་བཅུ་པའི་དམར་ཆའི་ཚེས་ལ་ཤབ་སྒོ་ལྔའི་ཡུལ་ལྗོངས་ཁྱད་པར་ཅན་དགེ་སྡིངས་སྲིན་པོ་ཆོས་རྫོང་ཁམས་གསུམ་ཟིལ་གནོན་དུ་མགོན་ཁང་སྲིད་གསུམ་རྣམ་རྒྱལ་བཞེངས་པའི་རབ་གནས་མངའ་གསོལ་གྲུབ་པའི་ཐོ་རང་གི་ཚེ་རྨི་ལམ་དུ་གྲུབ་མཆོག་དབང་པོའི་མཚན་ཅན་དེ་ཉིད་དང་མཇལ་ཏེ་ཐུགས་གཏིང་ནས་དགེས་པའི་མདངས་བསམ་གྱི་མི་ཁྱབ་པ་ཞིག་མཛད་ཅིང་།
སྒྲུབ་ཐབས་རྒྱ་མཚོའི་ནང་གི་ཀུ་རུ་ཀུལླེའི་ཐུན་མོང་མ་ཡིན་པའི་མན་ངག་འདི་རྣམས་ཡིན་ནོ་ཞེས་ཟབ་ཆོས་མང་དུ་སྩལ་ཞིང་། ། གཞན་ཡང་ཆོས་ཚན་འགའ་ཞིག་གནང་བའི་མུར་གཉིད་སད་པའི་རྐྱེན་གྱི་བརྗེད་ཟིན་ལ། ཡང་རྒྱ་གར་གྱི་གྲུབ་ཆེན་ཨ་བྷ་ཡ་ཀ་ར་དང་རྗེ་ས་ཆེན་དུས་མཚུངས་ཡིན་མིན་གྱི་དོགས་དཔྱོད་སོགས་གནང་བའི་གསལ་སྣང་ཁྱད་པར་ཅན་བྱུང་བའི་རྐྱེན་བྱས། ། འཇམ་དབྱངས་ཆོས་ཀྱི་རྒྱལ་པོ་དེ་ཉིད་འདྲ་འདྲི་ཆོས་རྫོང་ཆེན་པོར་མགོན་ཁང་གསར་དུ་བཞེངས་པ་ལ་དགེས་པའི་མཚན་མ་སྟོན་པར་མཛད་པའི་ཡིད་ཆེས་ཁྱད་པར་ཅན་རྙེད་ནས། འཇམ་མགོན་རིགས་ཀྱི་བདག་པོ་དབང་པོའི་མཚན་ཅན་དེ་ཉིད་ལ་བཅོས་མ་མ་ཡིན་པའི་དད་པ་རབ་ཏུ་གཡོས་པའི་རྐྱེན་བྱས་དགེ་སྡིངས་ཆོས་ཀྱི་ཕོ་བྲང་དུ་སྦྱར་བ་འདིས་བདག་ཅག་དཔོན་སློབ་ཐམས་ཅད་འཕྲལ་དང་ཡུན་དུ་དགེ་ལེགས་སུ་གྱུར་ཅིག སྨྲས་པ། དེང་སང་ཡོན་ཏན་ལྡན་པའི་བླ་མ་དང་། ། དེ་ཉིད་བརྗོད་ནུས་བློ་ལྡན་སློབ་མ་དཀོན། ། ཇི་ལྟར་མ་འདས་ཚུལ་བཞིན་བརྗོད་པ་འདི། ། དཔྱོད་ལྡན་རྣམས་ཀྱི་ཡིད་རབ་འཕྲོག་བྱེད་ཡིན། །
ཞེས་ཀྱང་ཤུགས་འབྱུང་ལས་བྱུང་བའི་ཚིགས་བཅད་དོ། ། སརྦ་དཱ་ཨོཾ། མསྟུ་སརྦ་ཝ་ག་ཏཾ། བཀྲ་ཤིས། དགེའོ།། ༈ །།བླ་མ་ལ་གསོལ་བ་འདེབས་པ་དད་པ་རབ་གཡོ་ཞེས་བྱ་བ་བཞུགས། ༡༢ དགེ་ལེགས་འཕེལ། ན་མོ་གུ་རུ། དུས་གསུམ་སངས་རྒྱས་ཀུན་གྱི་སྤྲུལ་སྐུ། ཁམས་གསུམ་འགྲོ་བ་ཡོངས་ཀྱི་བླ་མ།
རྣམ་གསུམ་ལས་ལྷག་ཡོངས་འཛིན་གང་དེར། སྒོ་གསུམ་གུས་པས་གསོལ་བ་འདེབས་སོ། ། མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོང་ཤིག་དམིགས་མེད་རྗེ་ལྡན། ། བར་ཆད་ཀུན་བཅོམ་རྩལ་དྲག་མངའ་བདག ། འབྲལ་མེད་ཟུང་ཤིག་པུཎྱ་ཨིནྡྲ། ། ངེས་དོན་ཁྱོད་སྐུ་འགྱུར་མེད་རྡོ་རྗེ། ། ཁྱོད་གསུང་འགག་མེད་རྡོ་རྗེའི་གསུང་ལྡན། ། ཁྱོད་ཐུགས་སྐྱེ་མེད་རྡོ་རྗེའི་ཐུགས་མངའ། ། རྡོ་རྗེ་གསུམ་ལྡན་གསོལ་བ་འདེབས་སོ། །
མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོངས་ཤིག་དམིགས་མེད་རྗེ་ལྡན། ། བར་ཆད་ཀུན་བཅོམ་རྩལ་དྲག་མངའ་བདག ། འབྲལ་མེད་ཟུངས་ཤིག་པུཎྱ་ཨིནྡྲ། ། དྲང་དོན་ཁྱོད་སྐུ་ངུར་སྨྲིག་གོས་འཆང་། ། གསུང་མཆོག་ཚངས་པའི་དབྱངས་ལྟར་ཡིད་འཕྲོག ། ཐུགས་ཀྱི་བསྟན་འགྲོའི་དོན་ལ་གཅིག་གཞོལ། ། བཤེས་གཉེན་ཆེན་པོར་གསོལ་བ་འདེབས་སོ། ། མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོངས་ཤིག་དམིགས་མེད་རྗེ་ལྡན། །
བར་ཆད་ཀུན་བཅོམ་རྩལ་དྲག་མངའ་བདག ། འབྲལ་མེད་ཟུངས་ཤིག་པུཎྱ་ཨིནྡྲ། ། གང་སྐུ་མཐོང་ཚེ་ལུས་ཀྱི་སྤུ་གཡོ། ། གང་གསུང་ཐོས་ཚེ་དྲེགས་པའི་བདུད་འཇོམས། ། གང་ཐུགས་དྲན་པས་དངོས་འཛིན་རྩད་གཅོད། ། འབྲེལ་ཚད་དོན་ལྡན་གསོལ་བ་འདེབས་སོ། ། མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོངས་ཤིག་དམིགས་མེད་རྗེ་ལྡན། ། བར་ཆད་ཀུན་བཅོམ་རྩལ་དྲག་མངའ་བདག ། འབྲལ་མེད་ཟུངས་ཤིག་པུཎྱ་ཨིནྡྲ།
བྱམས་པའི་མངའ་བདག་དཔལ་ལྡན་བླ་མ། ། ངག་དབང་སྲས་སུ་བསོད་ནམས་ལས་བསྐྲུན། ། དབང་པོའི་དྭངས་མ་མིག་ལྟར་བསྟན་འཛིན། ། གྲགས་པས་ཡོངས་ཁྱབ་གསོལ་བ་འདེབས་སོ། ། མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོངས་ཤིག་དམིགས་མེད་རྗེ་ལྡན། ། བར་ཆད་ཀུན་བཅོམ་རྩལ་དྲག་མངའ་བདག ། འབྲལ་མེད་ཟུངས་ཤིག་པུཎྱ་ཨིནྡྲ། ། རྒྱལ་བའི་རྒྱལ་ཚབ་རྒྱལ་བ་གཉིས་པ། ། མཚན་དང་དཔེ་བྱད་བཟང་པོས་རབ་སྤྲས། །
དཔལ་ལྡན་ས་སྐྱ་པ་ཡི་བསྟན་པ། ། བཟང་པོར་རྒྱས་མཛད་གསོལ་བ་འདེབས་སོ། ། མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོངས་ཤིག་དམིགས་མེད་རྗེ་ལྡན། ། བར་ཆད་ཀུན་བཅོམ་རྩལ་དྲག་མངའ་བདག ། འབྲལ་མེད་ཟུངས་ཤིག་པུཎྱ་ཨིནྡྲ། ། པདྨ་ལས་འཁྲུངས་མཚོ་སྐྱེས་རྡོ་རྗེ། ། དེ་ཉིད་སྙིགས་དུས་བསམ་བཞིན་མི་ཡི། ། གཟུགས་སུ་སྤྲུལ་ནས་འདུལ་དཀའ་འདུལ་མཛད། ། བཀའ་དྲིན་འཁོར་མེད་གསོལ་བ་འདེབས་སོ། །
མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོངས་ཤིག་དམིགས་མེད་རྗེ་ལྡན། ། བར་ཆད་ཀུན་བཅོམ་རྩལ་དྲག་མངའ་བདག ། འབྲལ་མེད་སྐྱོངས་ཤིག་པུཎྱ་ཨིནྡྲ། ཀྱེ་མ་འགྲོ་མགོན་བསྟན་པ་རིན་ཆེན། ། འཇིག་ལ་ཐུག་ཚེ་མགོན་ཁྱོད་བྱོན་པ། ། རྗེས་སུ་ཡིད་རང་ད་དུང་དེ་སླད། ། བསྐལ་བརྒྱར་བཞུགས་པ་གསོལ་བ་འདེབས་སོ། ། མ་རིག་གཉིད་གསོད་མཁྱེན་རབ་རབ་ཡངས། ། བརྩེ་བས་སྐྱོངས་ཤིག་དམིགས་མེད་རྗེ་ལྡན་བར་ཆད་ཀུན་བཅོམ་རྩལ་དྲག་མངའ་བདག །
འབྲལ་མེད་ཟུངས་ཤིག་པུཎྱ་ཨིནྡྲ། ། བདག་ཀྱང་འདྲེན་མཆོག་ཁྱེད་ཀྱི་ཐུགས་རྗེས། ། ཐོས་པ་རྒྱ་མཚོའི་ཕ་རོལ་ཕྱིན་ཅིང་། ། འཆད་རྩོད་རྩོམ་ལ་རྩེ་གཅིག་གཞོལ་བས། ། བསྟན་པ་རྒྱས་པར་བྱིན་གྱིས་རློབས་ཤིག ། རང་ལ་ནུས་པ་ཅུང་ཟད་མེད་ཀྱང་། ། གཞན་དག་འདྲེན་ཞེས་ཡ་ང་མེད་པའི། ། བླུན་པོ་བདག་ལ་ལྟོས་བཅས་ཐམས་ཅད། ། འདྲེན་པའི་གཙུག་རྒྱན་ཁྱེད་ཀྱི་དྲོངས་ཤིག ། དེང་སང་འཇིག་རྟེན་ཁམས་ཀྱི་འགྲོ་རྣམས། །
ཉོན་མོངས་རགས་པས་གཞན་ཕྱོགས་ཕམ་ལ། ། རབ་ཏུ་བརྩོན་ལ་རྒྱུན་མི་ཆད་པའི། ། འཁྲུག་ལོང་འདི་དག་ཞི་བར་མཛོད་ཅིག ། ཀྱེ་ཧུད་སྙིགས་མའི་ཆོས་པ་འདི་དག ། རབ་ཏུ་བྱུང་ནས་ནོར་གསོག་ལ་བརྩོན། ། ཐོས་པ་ཉུང་ངུའི་རབ་འབྱམས་པར་རློམ། ། ལུགས་ངན་འདི་ལས་ལྡོག་པར་མཛོད་ཅིག ། སྔགས་འཆང་ཡིན་ཞེས་ཀུན་ལ་ཁས་ལེན། ། སྦྱང་གཞི་སྦྱོང་བྱེད་ངོ་ཡང་མི་ཤེས། ། ཚིག་རྐྱང་ཙམ་ལ་བཟང་པོར་འཛིན་པའི། །
མིང་བཏགས་འདི་རྣམས་ཐུགས་ཀྱིས་མ་གཏོང་། ། བདག་ནི་བསླུ་མེད་ཁྱེད་ཀྱི་ནུས་པས། ། དུས་འདིར་ཚེ་རིང་བསྟན་པ་རབ་རྒྱས། ། ཕྱི་མ་ཁྱེད་དང་འབྲལ་བ་མེད་པར། ། དག་པའི་ཞིང་དུ་སྐྱེ་བར་གྱུར་ཅིག ། འདི་ལྟ་བུའི་གསོལ་བ་འདེབས་པའི་ཚིགས་སུ་བཅད་པ་འདི་ནི་སྙིགས་དུས་ཀྱི་རྒྱལ་བ་གཉིས་པ། ། དཔལ་ས་སྐྱ་པ་ཆེན་པོ་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ལ་དེ་ཉིད་ཀྱི་སློབ་བུའི་ཐ་ཆུང་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མི་ཕྱེད་པའི་དད་པ་རབ་ཏུ་གཡོས་ཏེ། དཔལ་ལྡན་ས་སྐྱར་ཤིན་ཏུ་མྱུར་བར་བྲིས་པ་འདིས་བླ་མའི་བྱིན་རླབས་བདག་གི་རྒྱུད་ལ་འཇུག་པར་གྱུར་ཅིག ། སརྦ་མངྒལཾ།། ༈ །།བླ་མ་ལ་གསོལ་བ་འདེབས་པའི་ཡིག་ཆུང་བྱིན་རླབས་མྱུར་འཇུག་བཞུགས།
༡༣ ན་མོ་གུ་རུ་པུཎྱ་ཨིནྡྲ་ཡ། རབ་འབྱམས་རྒྱལ་བའི་མཁྱེན་ཞིང་བརྩེ་བ་ལས། ནུས་མཐུ་གཅིག་བསྡུས་དཔལ་ལྡན་ས་སྐྱ་པའི། ། དྲི་མེད་རིགས་སུ་བསམ་བཞིན་སྐུར་བསྟན་པ། ། རིགས་ལྡན་བླ་མའི་ཞབས་ལ་གསོལ་བ་འདེབས། ། ཡོངས་གྲགས་དགེ་སྡིག་བླང་དོར་རྣམ་གཉིས་ལས། ། དོར་བྱའི་ཡུལ་དུ་གྱུར་པ་སྡིག་སྒྲིབ་དང་། ། སྡུག་བསྔལ་རྩ་བ་འཇིག་རྟེན་པ་ཡི་ཆོས། ། ཀུན་སྤང་བླ་མའི༞ ཟས་གཙང་སྲས་ཀྱི་བསྟན་པ་རིན་པོ་ཆེ། ། གང་དེའི་སྒོར་ཞུགས་འཆད་རྩོམ་རྩོད་སྒོ་ནས། །
སྙིགས་མའི་དུས་འདིར་བསྟན་པ་དྲི་མེད་ཀྱི། ། རྟ་བདུན་བླ་མའི༞ རྡོ་རྗེ་འཆང་དངོས་བླ་མ་རྗེས་བཟུང་ཞིང་། ། རིམ་གཉིས་ཟབ་མོའི་གདེང་དང་རབ་ལྡན་པས། ། བཀའ་སྲུང་དམ་ཅན་རྒྱ་མཚོ་བྲན་དུ་འཁོལ། ། ནུས་ལྡན་བླ་མའི༞ ཕྱི་ལྟར་འཆད་རྩོམ་རྩོད་ཀྱི་བསྟན་འཛིན་ཞིང་། ། ནང་དུ་འཁོར་འདས་དབྱེར་མེད་དོན་རྟོགས་ནས། ། རྟགས་དང་མཚན་མ་ཀུན་གྱི་མངོན་དུ་གྱུར། ། གྲུབ་ཆེན་བླ་མའི༞ དེང་སང་འཛམ་གླིང་མཁས་གྲུབ་ཐམས་ཅད་ཀྱིས། ། འགྲན་ཟླ་དང་བྲལ་ཀུན་གྱི་སྐྱབས་གཅིག་པུ། ། པུཎྱ་ཨིནྡྲ་ཞེས་སུ་འགྲོ་ལ་གྲགས། །
འཇིག་བྲལ་བླ་མའི༞ འབྲེལ་ཚད་དོན་ལྡན་ཆུ་འཛིན་འཁྲིགས་པ་ལས། ། རྒྱས་ཤིང་ཟབ་པའི་ཆོས་ཀྱི་ཆར་ཕབ་ཏེ། ། སྐལ་ལྡན་ཉམས་རྟོག་འབྲས་བུ་སྨིན་མཛད་པའི། ། དྲིན་ཅན་བླ་མའི༞ དེ་ལྟར་འདྲེན་པའི་གཙུག་རྒྱན་ཁྱོད་ཉིད་ལ། ། དད་ཤུགས་དྲག་པོས་གསོལ་བ་བཏབ་པའི་མཐུས། ། ཡིད་ལ་རེ་བའི་དོན་རྣམས་འབད་མེད་དུ། ། ལྷུན་གྱིས་གྲུབ་པར་བྱིན་གྱིས་བརླབས་དུ་གསོལ། ། བསྟན་པའི་སྲོག་ཤིང་བདག་སོགས་འགྲོ་བའི་སྐྱབས། ། འགྲན་གྱི་དོ་མེད་ཡོངས་འཛིན་དམ་པ་ཁྱེད། ། བསྐལ་བརྒྱའི་བར་དུ་ཞབས་པད་བརྟན་པ་དང་། །
འཕྲིན་ལས་ཡར་ངོའི་ཟླ་ལྟར་རྒྱས་གྱུར་ཅིག ། མགོན་པོ་ཁྱོད་ཀྱི་གསུང་གི་བདུད་རྩིའི་ཚོགས། ། དད་ལྡན་བདག་གི་ཡོངས་རྫོགས་ལེགས་ནོས་ནས། ། རང་གི་བསྒོམ་དང་གཞན་ལ་སྤེལ་བའི་མཐུས། ། དོན་གཉིས་མཐར་ཕྱིན་སྤང་གཉེན་འདྲེ་བར་ཤོག ། དེ་ལྟའི་ཡོན་ཏན་མཆོག་དང་མ་ལྡན་བར། ། ལུས་ངག་ཡིད་ཀྱི་མི་མཐུན་ཕྱོགས་ལ་སོགས། ། བར་དུ་གཅོད་པ་ཀུན་ལས་རྣམ་རྒྱལ་ནས། ། བསམ་དོན་མ་ལུས་འབད་མེད་མཐར་ཕྱིན་ཤོག ། འཁྲུལ་ཞིག་དམིགས་པ་མེད་པའི་ཐུགས་རྗེ་དང་། །
རྒྱུན་ཆད་མེད་པར་གསོལ་བ་བཏབ་པའི་མཐུས། ། དུས་འདིར་མ་ཟད་སྐྱེ་བ་ཐམས་ཅད་དུ། ། འདྲེན་མཆོག་ཁྱོད་ཀྱིས་རྗེས་སུ་འཛིན་གྱུར་ཅིག ། འདི་ལྟ་བུའི་བླ་མ་ལ་གསོལ་བ་འདེབས་པའི་ཡིག་ཆུང་འདི་ནི། ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྙིགས་དུས་ཀྱི་རྒྱལ་བ་གཉིས་པ་དཔལ་ས་སྐྱ་པ་ཆེན་པོ་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ཞེས་མཚན་ཡོངས་ལ་གྲགས་པ་དེ་ཉིད་ཀྱི་མཛད་སྤྱོད་རྣམ་ཐར་དང་རང་ལ་ཡང་བཀའ་དྲིན་འཁོར་མེད་ཀྱི་རྒྱུ་མཚན་རྣམས་དྲན་ནས་དད་འདུན་ཆེན་པོའི་ངང་ནས་དབེན་གནས་གླིང་དགའ་བདེ་བ་ཅན་གྱི་དགོན་པར་ཤིན་ཏུ་མྱུར་བར་བྲིས་པའོ། ། སརྦ་མངྒལཾ།། ༈ །།མཐུ་སྟོབས་ཀྱི་དབང་ཕྱུག་དཔལ་ས་སྐྱ་པ་ཆེན་པོ་གྲུབ་མཆོག་བསོད་ནམས་དབང་པོ་ལ་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་བཞུགས་སོ། ༡༤ ། རྒྱ་གར་སྐད་དུ།
ཤྲཱི་བྷུ་མི་པཎྜུ་ཀ་སིདྡྷི་ཤྭ་ར་མ་ཧཱ་མཻ་ཏྲི་ཤྲཱི་ཝཀ་གིན་དྲ་པུཎྱ་ཨིནྟྲ་ཀིརྟི་དྷྭ་ཛ་ཤྲཱི་བྷ་དྲ་ཡེ་ན་མཿ བོད་སྐད་དུ། དཔལ་ས་སྐྱ་པ་གྲུབ་པའི་དབང་ཕྱུག་ཆེན་པོ་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ལ་ཕྱག་འཚལ་ལོ། ། བྱམས་པའི་མངའ་བདག་དུས་གསུམ་སངས་རྒྱས་ཀྱིས། ། བྱམས་པས་འགྲོ་བ་འདུལ་ཕྱིར་དགེ་སློང་ཚུལ། ། བྱམས་པའི་མཚན་འཆང་རྗེ་བཙུན་ས་སྐྱ་པ། ། བསོད་ནམས་དབང་པོའི་ཞབས་ལ་གསོལ་བ་འདེབས། ། དཔལ་ལྡན་མཐུ་སྟོབས་བསམ་ཡས་སྔགས་འཆང་རྗེ། ། དཔལ་གྱི་འབྱུང་གནས་གང་དེའི་ཐུགས་ཀྱི་སྲས། ། དཔལ་འབར་འཕྲིན་ལས་དབང་ཕྱུག་ས་སྐྱ་པ། །
བསོད་ནམས་དབང་པོའི༞ ངག་དབང་དབྱངས་ཅན་མཁྱེན་པའི་ཆ་ཤས་རྫོགས། ། ངག་དབང་ལེགས་བཤད་བསིལ་ཟེར་བྱེ་བའི་གཏེར། ། ངག་དབང་ལྷ་དང་དབྱེར་མེད་ས་སྐྱ་པ། ། བསོད་ནམས༞ བསོད་ནམས་ཡེ་ཤེས་ཚོགས་གཉིས་མཐར་སོན་ཀྱང་། ། བསོད་ནམས་བྱ་བའི་ལས་ལ་རྟག་གཞོལ་ཞིང་། ། བསོད་ནམས་འགྲོ་ལ་སྤེལ་མཛད་ས་སྐྱ་པ། ། བསོད་ནམས༞ དབང་པོའི་གཞུ་ལྟར་བཀྲ་བའི་མཁྱེན་ཡངས་ཀྱིས། ། དབང་པོ་མཆོག་དམན་གདུལ་བྱ་སྐྱོངས་བ་ལ། ། དབང་པོའི་མིག་དང་མཚུངས་པའི་ས་སྐྱ་པ། ། བསོད་ནམས༞ གྲགས་པའི་མཆོག་གྱུར་གྲུབ་པའི་སྙན་པ་ཡི། །
གྲགས་པ་ཐོས་པས་སྐལ་བཟང་བ་སྤུ་གཡོ། ། གྲགས་པ་དོན་དང་ལྡན་པའི་ས་སྐྱ་པ། ། བསོད་ནམས༞ རྒྱལ་བ་འདས་དང་མ་བྱོན་ད་ལྟར་གྱི། ། རྒྱལ་བ་ཞི་ཁྲོ་རབ་འབྱམས་སྤྲུལ་པའི་གཞི། ། རྒྱལ་བ་ཀུན་གྱི་ཡབ་གཅིག་ས་སྐྱ་པ། ། བསོད་ནམས༞ མཚན་དཔེས་བརྒྱན་པའི་སྐུ་ནི་གཟི་བརྗིད་འབར། ། མཚན་ཉིད་ལྡན་པའི་གསུང་མཆོག་ཚངས་པའི་དབྱངས། ། མཚན་རྟོག་ཉེར་ཞིའི་ཐུགས་ལྡན་ས་སྐྱ་པ། ། བསོད་ནམས༞ དཔལ་ལྡན་སྲིད་ན་ཆེ་བའི་མི་དབང་དང་། ། དཔལ་ལྡན་ཆོས་ཀྱི་འབྱོར་པའི་ཡོངས་འཛིན་ཀུན༞ དཔལ་ལྡན་ཁྱོད་ཀྱི་འབངས་གྱུར་ས་སྐྱ་པ། །
བསོད་ནམས༞ བཟང་པོའི་རྒྱུན་དང་ལྡན་པའི་ཆུ་གཏེར་བཞིན། ། བཟང་པོའི་འཕྲིན་ལས་རྨད་བྱུང་གཏིང་མཐའ་ཡས། ། བཟང་པོ་གང་ལ་མངའ་བའི་ས་སྐྱ་པ། ། བསོད་ནམས༞ དེ་ལྟར་གྲུབ་མཆོག་དབང་པོའི་མཚན་ཅན་ལ། ། གསོལ་བ་བཏབ་པས་བདག་ཅག་དཔོན་སློབ་ཀྱིས། ། གཙོ་བྱས་མཁའ་མཉམ་འགྲོ་བའི་སྡིག་སྒྲིབ་དང་། ། ཉེས་ལྟུང་མ་ལུས་བྱང་ཞིང་དག་གྱུར་ཅིག ། དེ་ལ་བརྟེན་ནས་བདག་སོགས་འཁོར་བཅས་རྣམས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་ཏེ། ། བསྟན་པ་རྒྱས་ཤིང་དེ་རྒྱུན་བསྐལ་བའི་བར། །
རིགས་བརྒྱུད་རྒྱུན་མི་འཆད་པས་སྐྱོང་གྱུར་ཅིག ། ཕྱི་མ་དཔོན་སློབ་ལྷན་ཅིག་དག་པའི་ཞིང་། ། བདེ་བ་ཅན་དུ་སྐྱེས་ནས་ས་ལམ་རྣམས། ། མཐར་ཕྱིན་གང་འདུལ་སྤྲུལ་པས་སྲིད་མཐའི་བར། ། ས་སྐྱའི་རྗེ་བཙུན་བསྟན་པ་རྒྱས་བྱེད་ཤོག ། ཅེས་མཐུ་སྟོབས་ཀྱི་དབང་ཕྱུག་དཔལ་ས་སྐྱ་པ་ཆེན་པོ་ཆེ་གྲུབ་མཆོག་བསོད་ནམས་དབང་པོ་ལ་གསོལ་བ་འདེབས་པ་དོན་གཉིས་ལྷུན་གྲུབ་ཅེས་བྱ་བ་འདི་ཡང་། ཡོངས་འཛིན་དམ་པ་དེ་ཉིད་ཀྱི་རང་ཉིད་ཆུང་ངུའི་དུས་ནས་སྤྱན་གྱི་འབྲས་བུ་ལྟར་འཚོ་བའི་སྐལ་བ་བཟང་པོ་ཅན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་ཞེ་གསུམ་དུ་སོན་པ་ན། གཙང་འབྲུག་དུས་གཟིང་གི་ཉེས་མེད་ཀྱི་སེམས་ཅན་མང་པོ་སྡུག་བསྔལ་གྱི་ཉམས་ཐག་པའི་ཚེ། ཕན་ཚུན་ལེགས་སྤེལ་གྱི་འཆིང་ལུགས་བགྱིས་སྐབས། ཡོས་ལོ་ཆོ་འཕྲུལ་ཟླ་བའི་དམར་ཆ་དགའ་བ་གསུམ་པའི་ཚེས་ལ་ལྷོ་བོད་མཚམས་ཀྱི་ཕག་རི་རྣམ་རྒྱལ་དཀར་པོའི་བྱ་འདབས།
སྔོན་གྲུབ་པའི་དབང་ཕྱུག་ཐང་སྟོང་རྒྱལ་པོའི་བྱིན་གྱིས་བརླབས་པའི་གནས་ཆེན་བསམ་འགྲུབ་ལྷ་ཁང་ཡངས་སྟེང་དུ་སྦྱར་བ་འདིས་ཀྱང་། བདག་ཅག་དཔོན་སློབ་ཀྱི་བསམ་པ་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། ཀ་ལྱཱ་ན་ཝརྡྷནྟུ།། ༈ །།གསོལ་འདེབས་ཉེས་པའི་མུན་སེལ་བཞུགས། ༡༥ ན་མོ་གུ་རུ་པུཎྱ་ཨིནྡྲ་ཡེ། འཛམ་གླིང་ཆེ་དགུ་ཀུན་གྱི་གཙུག་ཕུད་ལ། ། ཞབས་ཟུང་གསེར་གྱི་འཁོར་ལོ་ངལ་གསོས་པའི། ། སྲིད་གསུམ་འགྲོ་བའི་བླ་མ་ས་སྐྱ་པ། ། འཇམ་དཔལ་དབང་པོའི་ཞབས་ལ་གསོལ་བ་འདེབས། ། མཐུ་སྟོབས་མངའ་བདག་པདྨ་འབྱུང་གནས་ཉིད། །
དུས་མཐར་དགེ་སློང་མཆོག་གི་ཚུལ་བཟུང་སྟེ། ། མ་རུང་གདུག་པ་འདུལ་བའི་དཔའ་བོ་མཆོག ། ཕྱོགས་ལས་རྣམ་རྒྱལ་ཞབས་ལ་གསོལ་བ་འདེབས། ། གང་གི་གྲུབ་པའི་མཚན་མ་ངོ་མཚར་གྱི། ། འཛིན་མའི་ཁྱོན་ཀུན་ཡོངས་སུ་ཁྱབ་མཛད་པའི། ། སྙན་གྲགས་སྐྱེ་བོ་ཀུན་གྱི་ཁ་ན་རྒྱུ། ། འཁྲུལ་ཞིག་དབང་པོའི་ཞབས་ལ་གསོལ་བ་འདེབས། ། བདག་དང་མ་གྱུར་སེམས་ཅན་ཐམས་ཅད་ཀྱི། ། སྔོན་བསགས་ལས་ངན་དབང་ལས་བྱུང་བ་ཡི། ། སོ་སྐྱེ་རང་ལ་རང་དབང་མེད་པའི་མཐུས། །
བགྱིས་དང་བགྱིད་འཚལ་བགྱིད་ལ་ཡི་རང་བའི། ། ལུས་ཀྱི་ལས་ངན་བསགས་པ་མཐོལ་ལོ་བཤགས། ། ངག་གི་ལས་ངན་བསགས་པ་མཐོལ་ལོ་བཤགས། ། ཡིད་ཀྱི་ལས་ངན་བསགས་པ་མཐོལ་ལོ་བཤགས། ། ཉེས་ལྟུང་ཐམས་ཅད་བྱང་ཞིང་དག་གྱུར་ཅིག ། རྗེ་བཙུན་བསླུ་མེད་རྣམས་ཀྱི་ཐུགས་རྗེ་ཡི། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཐམས་ཅད་ཡིད་བཞིན་འགྲུབ་པ་དང་། ། ཕྱི་མ་དག་པའི་ཞིང་དུ་སྐྱེ་བར་ཤོག ། ཅེས་པ་འདི་ནི་དཔལ་ས་སྐྱ་པ་ཆེན་པོ་འཇམ་པའི་དབྱངས་དབང་པོའི་མཚན་ཅན་དེ་ཉིད་གཟུགས་སྐུ་ཆོས་དབྱིངས་སུ་ཐིམ་པའི་སྐབས་དེར་དགེ་སྡིངས་ཆོས་ཀྱི་ཕོ་བྲང་གི་འཇམ་དབྱངས་བླ་མའི་སྐུ་གདུང་རིན་པོ་ཆེའི་དྲུང་དུ།
ས་སྐྱ་པ་ངག་དབང་ཀུན་དགའི་མིང་ཅན་སླེབ་པའི་ཚེ། དེའི་ཉིན་གང་ཧྲིལ་པོ་འཇའ་འོད་ཀྱི་གུར་ཁང་སྔར་གངས་ཅན་གྱི་ཁྲོད་དུ་བྱུང་མ་སྲིད་ཙམ་སོགས་ངོ་མཚར་ཡིད་ཆེས་ཀྱི་ལྟས་དུ་མ་བྱུང་བའི་རྐྱེན་བྱས་སྐུ་གདུང་གི་དྲུང་དུ་ལམ་ཟབ་བླ་མའི་རྣལ་འབྱོར་དང་། བླ་མ་རིན་འབྱུང་གི་སྒོ་ནས་གསོལ་བ་འདེབས་ཅིང་།

ཕྱག་དང་མཎྜལ་གྱི་རྣལ་འབྱོར་བརྒྱ་ཕྲག་དུ་མ་ཉམས་སུ་ལེན་པ་ལ་ནན་ཏན་སྙིང་པོར་བགྱིས་པའི་ཚེ་གསོལ་འདེབས་འདི་ཡང་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྦྱར་བ་འདིའི་འཕྲལ་དང་ཡུན་དུ་བདེ་ལེགས་སུ་གྱུར་ཅིག ། མངྒལཾ།། ༈ །།སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ་གསོལ་བ་འདེབས་པའི་ཚིགས་སུ་བཅད་པ་ལེགས་པའི་འབྱུང་གནས་ཞེས་བྱ་བ་བཞུགས། ༡༦ ན་མོ་་་་་་ཕྱག་འཚལ་ལོ་བླ་མ་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ། གུ་རུ་ཀིརྟི་མ་ཏི་དྷྭ་ཛ་ཤྲཱི་བྷ་དྲཱ་ཡེ། ལེགས་པའི་འབྱུང་གནས་བསྟན་པ་རིན་པོ་ཆེ། ། གངས་རིའི་ཁྲོད་འདིར་འཕེལ་ཞིང་རྒྱས་མཛད་པའི། ། ཕྱོགས་ལས་རྣམ་རྒྱལ་རྗེ་བཙུན་ས་སྐྱ་པ། ། དབང་པོའི་གྲངས་ལྡན་བརྒྱུད་པར་བཅས་ལ་འདུད། ། གྲགས་པས་རྒྱ་མཚོའི་གོས་ཅན་ཡོངས་ཁྱབ་ཅིང་། ། བློ་གྲོས་བསམ་པས་བསྟན་པའི་རྒྱལ་མཚན་འཛིན། །
དཔལ་ལྡན་བླ་མའི་མཛད་པ་རྣམ་དག་མཆོག ། བཟང་པོའི་སྤྱོད་པས་འགྲོ་བ་སྐྱོང་ལ་འདུད། ། མཧཱ་ལོ་ཙཱ་བསོད་ནམས་རྒྱལ་མཚན་ཞེས། ། ཡོངས་གྲགས་དཔལ་ལྡན་བླ་མ་བཟང་པོ་དེས། ། རྣམ་པར་སྤྲུལ་ཞེས་འགྲོ་བ་ཡོངས་ལ་གྲགས། ། འབྲེལ་ཚད་དོན་ལྡན་བླ་མའི་ཞབས་ལ་འདུད། ། འཁྲུལ་པ་ཀུན་ཞིག་ངག་གི་དབང་པོ་སོགས། ། མཁས་གྲུབ་བླ་མ་དུ་མས་རྗེས་སུ་བཟུང་། ། ཀྱཻ་རྡོ་རྗེའི་དཀྱིལ་འཁོར་བསྒྲུབ་པའི་ཚེ། ། དཔལ་ལྡན་བླ་མས་ལུང་བསྟན་བརྙེད་ལ་འདུད། །
མགོན་ཁྱོད་རིམ་གཉིས་དོན་ལ་གཞོལ་བའི་ཚེ། ། རྗེ་བཙུན་དཀར་པོ་རྣམ་གསུམ་ཚེ་དཔག་མེད། ། ནག་པོ་ཆེན་པོ་འོད་གསལ་ངང་ནས་གཟིགས། ། ལྷ་ཡི་ཚེ་གཟུངས་གཏད་པ་དེ་ལ་འདུད། ། དུས་གཅིག་དཔལ་ལྡན་ས་སྐྱའི་མདུན་རིའི་སྣེར། ། ལོ་དགྲ་གཞོམ་ཕྱིར་རིགས་གསུམ་འདེབས་བཞེད་དེ། ། འདས་དུས་གོང་མའི་བཏབ་ཤུལ་བཙལ་བའི་ཚེ། ། བསྲུང་མའི་སྤྲུལ་པས་དངོས་སུ་བསྟན་ལ་འདུད། ། གཞན་ཡང་ཕྱོགས་མཐར་འགྲོ་བའི་དོན་མཛད་ཚེ། ། གྲང་བའི་ངད་དང་ལྡན་པའི་རི་བོ་ལ། །
དྲུང་ན་གནས་པའི་འཁོར་ཚོགས་སྐྱོབས་པའི་ཕྱིར། ། ཁོར་ཡུག་དྲོད་ཀྱིས་ཁྱབ་པར་མཛད་ལ་འདུད། ། མདོར་ན་སྔགས་འཆང་རྡོ་རྗེ་འཛིན་ཉིད་ཀྱི། ། ངོ་མཚར་རྣམ་ཐར་བརྗོད་ཀྱི་མི་ལང་ཞིང་། ། བདག་འདྲའི་བྱིས་པའི་བློ་ཡི་རྟོགས་དཀའ་བས། ། ཡོན་ཏན་རྒྱ་མཚོའི་མངའ་བདག་ཁྱོད་ལ་འདུད། ། བླ་མའི་མཛད་པ་སྐྱོན་གྱིས་མ་གོས་ཀྱང་། ། བདག་ཅག་ལས་ངན་བག་ཆགས་རབ་འཐུག་པས། ། དུས་གསུམ་ལོག་ལྟ་བྱང་ཆུབ་སྒྲུབ་པའི་གེགས། ། སྙིང་ནས་འགྱོད་པ་ཆེན་པོས་མཐོལ་ལོ་བཤགས། །
བདག་ཀྱང་སྐྱོན་བྲལ་གསུམ་ལྡན་ལ་གནས་ཤིང་། ། ཐོས་བསམ་བསྒོམ་པས་རང་གི་རྒྱུད་སྦྱངས་ནས། ། འཆད་རྩོམ་རྩོད་ལ་གཡེངས་བའི་བདུད་སྤངས་ནས། ། སྤྱིར་གྱི་བསྟན་པ་འཕེལ་ཞིང་རྒྱས་གྱུར་ཅིག ། ཁྱད་པར་འཁྲུལ་མེད་རྗེ་བཙུན་ས་སྐྱ་པའི། ། བསྟན་པ་དྲི་མེད་ཡར་ངོའི་ཟླ་བ་ལྟར། ། འཕེལ་ཞིང་རྒྱས་ནས་འཇིག་རྟེན་ཁམས་འདི་རུ། ། བདེ་སྐྱིད་མ་ལུས་འབྱུང་བའི་རྒྱུར་གྱུར་ཅིག ། སེམས་དཔའ་ཆེན་པོ་བླ་མའི་ཐུགས་རྗེ་དང་། ། སྙིང་ནས་དད་པས་གསོལ་བ་བཏབ་པའི་མཐུས། །
འདྲེན་མཆོག་སློབ་བུའི་ཐ་ཆུང་བདག་རྒྱུད་ལ། ། ཆོས་ཀྱི་རྒྱལ་པོའི་བྱིན་རླབས་འཇུག་གྱུར་ཅིག ། ཚུལ་འདི་སྔགས་འཆང་རྗེ་ཉིད་ཀྱིས། ། རིགས་དང་ཆོས་ཀྱི་བུར་གྱུར་པ། ། ཟས་གཙང་སྲས་ཀྱི་བསྟན་པ་ཡི། ། སྒོར་ཞུགས་སྐྱེས་སྟོབས་ཤེས་རབ་ཅན། ། ངག་དབང་ཀུན་དགའ་བསོད་ནམས་ཀྱི། ། གོང་མའི་བྱིན་རླབས་ས་སྐྱ་ཡི། ། བཞི་ཐོག་བླ་བྲང་མཁའ་སྤྱོད་དུ། ། སྙིང་ནས་དད་པ་ཐོབ་དེ་སྦྱར། །
བླ་མ་སོ་སྐྱེར་འཛིན་པ་ཡིས། ། ཆལ་ཆོལ་སྨྲས་དང་འདི་མི་མཚུངས། ། འདི་ལས་བསོད་ནམས་གང་ཐོབ་དེས། ། འགྲོ་ཀུན་ཐར་པའི་བདེ་ཐོབ་ཤོག ། བདག་ཅག་ཚེ་འདིའམ་འཆི་ཁའམ། ། བར་དོར་འབྲས་བུ་སྨིན་གྱུར་ཅིག ། སརྦ་མངྒལཾ། ཀཱ་ལྱཱ་ན་ཝརྡྷནྟུ།། ༈ །།སྔགས་འཆང་གྲགས་པ་བློ་གྲོས་ལ་གསོལ་འདེབས་སྙིང་གི་ཐིག་ལེ་བཞུགས། ༡༧ དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ་གསོལ་བ་འདེབས་པའི་ཚིགས་སུ་བཅད་པ་སྙིང་གི་ཐིག་ལེ་ཞེས་བྱ་བ།
རྗེ་བཙུན་སེམས་དཔའ་ཆེན་པོ་ལ་ཕྱག་འཚལ་ལོ། ། ཀུན་མཁྱེན་མཁྱེན་པའི་གཏེར་ཆེན་ངག་དབང་ལྷ། ། རབ་བརྩེ་བརྩེ་བའི་བདག་ཉིད་འཇིག་རྟེན་མགོན། ། མཐུ་སྟོབས་སྟོབས་ལྡན་གསང་བདག་དབང་པོ་ཡི། ། རྣམ་སྤྲུལ་སྤྲུལ་པ་དཔལ་ལྡན་ས་སྐྱ་པ། ། གང་གི་སྐྱོན་མེད་རིགས་ཀྱི་ཐིག་ལེ་ལས། ། ལེགས་འཁྲུངས་ཁྱིམ་པའི་ཚུལ་འཛིན་སེམས་དཔའ་ཆེ། ། སྙིགས་དུས་སྐྱེ་བོ་གདུལ་དཀའ་འདུལ་མཛད་པའི། ། འཛམ་གླིང་མཛེས་པའི་རྒྱན་མཆོག་དེ་ལ་འདུད། ། མགོན་ཁྱོད་དཔག་མེད་ཡོན་ཏན་མཛོད་མངའ་ཡང་། །
ངར་འཛིན་དྲེགས་པས་ནམ་ཡང་མ་གོས་པ། ། ང་ཉིད་བྷུ་སུ་ཀུ་ཞེས་དམན་ཆ་འཛིན། ། འདི་འདྲའི་ངོ་མཚར་མཛད་པ་བསམ་བཞིན་འདུད། ། སྤྲུལ་པའི་སྐྱེས་མཆོག་སྔགས་འཆང་ཆོས་ཀྱི་རྗེ། ། ངག་གི་དབང་པོ་ཀུན་དགའ་རིན་ཆེན་གྱིས། ། ས་སྐྱ་པ་ཡི་བསྟན་པའི་སྲོག་ཤིང་དུ། ། མགོན་ཁྱོད་འགྱུར་ཞེས་ལུང་བསྟན་བརྙེས་ལ་འདུད ། བོད་ཡུལ་རྡོ་རྗེ་གདན་གྱི་ཆོས་སྲིད་ཀྱི། ། དཔལ་འབྱོར་རྒྱས་བྱའི་མཛད་འཕྲིན་མཐའ་དག་ཀྱང་། ། དུས་དང་འཚམས་པའི་ཐབས་མཁས་དུ་མ་ཡིས། །
བྱམས་པའི་ཐུགས་ཀྱིས་སྐྱོང་བ་དེ་ལ་འདུད། ། མདོར་ན་དམུ་རྒོད་འདུལ་དཀའི་སེམས་ཅན་རྣམས། ། གང་ལ་གང་འདུལ་ཐབས་ཀྱིས་སྐྱོང་བ་ལ། ། སེམས་དཔའ་ཆེན་པོ་ཁྱོད་ཀྱི་མཛད་པའི་ཆ། ། གང་ལ་བསམ་ཀྱང་སྙིང་ནས་དད་པས་འདུད། ། ཀྱེ་མ་བླ་མ་ཞིང་འདིར་བཞུགས་པའི་དུས། ། གཉེན་གྱི་འབྲེལ་པས་མི་ཕྱེད་དད་མ་ཐོབ། ། ད་ནི་ཁྱོད་ཀྱི་མཛད་འཕྲིན་གང་བསམ་ཀྱང་། ། སྙིང་ནས་སངས་རྒྱས་ཉིད་དུ་ངེས་ཤེས་སྐྱེས། ། ཉོན་མོངས་བྱེ་བས་རང་རྒྱུད་དམ་བཅིངས་པའི། །
སྐལ་ངན་བདག་ལ་མགོན་ཁྱོད་རབ་བརྩེ་བས། ། རྨི་ལམ་ངང་དུ་ཞལ་གྱི་དཀྱིལ་འཁོར་མཆོག ། རྒྱུན་ཆད་མེད་པར་བསྟན་པས་སྤྲོ་བ་འཕེལ། ། གང་སྐུ་དྲན་པས་མིག་གི་ཆུ་གཡོ་ཞིང་། ། གང་གསུང་བསམ་པས་ངེས་ཤེས་ལྷག་པར་རྙེད། ། གང་ཐུགས་བྱམས་པའི་རྒྱུན་ལ་ཡིད་ཆགས་པའི། ། གང་ལ་གཅིག་ཏུ་དད་པའི་སློབ་བུ་བདག ། སྔར་བྱས་སྡིག་རྣམས་འགྱོད་སེམས་དྲག་པོ་ཡི། ། སེམས་དཔའ་ཆེན་པོ་ཁྱེད་ཀྱི་སྤྱན་སྔར་བཤགས། ། དངོས་འབྱོར་ཡིད་སྤྲུལ་མཆོད་པས་མགོན་ཁྱོད་མཆོད། །
འཁོར་འདས་དགེ་བ་ཀུན་ལ་རྗེས་ཡི་རང་། ། བརྩེ་ལྡན་ཁྱོད་ཀྱི་ཉམས་དང་རྨི་ལམ་དུ། ། རྒྱུན་ཆད་མེད་པར་ཆོས་འཁོར་སྐོར་དུ་གསོལ། ། མགོན་ཁྱོད་གང་ལ་གང་འདུལ་སྐུར་སྤྲུལ་པ། ། དེ་ཀུན་མྱ་ངན་མི་འདའ་བཞུགས་གསོལ་འདེབས། ། དགེ་བ་འཁོར་གསུམ་ཡོངས་དག་ཤེས་རབ་ཀྱིས། ། བདག་གཞན་བྱང་ཆུབ་སྙིང་པོ་ཐོབ་ཕྱིར་བསྔོ། ། འདི་ལྟར་བགྱིས་པའི་བསོད་ནམས་དེ་ཡི་མཐུས། ། འགྲོ་བའི་བླ་མ་འཛམ་གླིང་མཛེས་པའི་རྒྱན། ། ཡོངས་འཛིན་སྔགས་འཆང་བླ་མ་ཁྱོད་ལྟ་བུར། །
རིང་པོར་མ་ཐོགས་བདག་ཀྱང་འགྱུར་བར་ཤོག ། ཅེས་པ་འདི་ནི་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོའི་ཞབས་པད་སྤྱི་བོའི་གཙུག་ཏུ་བཀོད་པའི་ཟ་ཉལ་འཆག་གི་རྣལ་འབྱོར་པ་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའི་མིང་ཅན་གྱིས་སྔགས་འཆང་བླ་མ་དེ་ཉིད་དགོངས་པ་ཆོས་དབྱིངས་སུ་ཐིམ་ཚུལ་བསྟན་ནས་ལོ་བཞི་ལོན་པ་ལྕགས་ཕོ་སྤྲེལ་ལོ་ཟླ་བ་དང་པོའི་དུས་ཀྱི་ཚེ་སྔགས་འཆང་བླ་མ་དེ་ཉིད་དང་རྨི་ལམ་དུ་སྔ་གོང་ནས་ཡང་ཡང་དུ་མཇལ་བའི་ཚུལ་རྣམས་དྲན་པ་དང་། ལྷག་པར་ལོ་དེ་ཡི་ཟླ་བ་དང་པོའི་དུས་ཀྱང་ཡང་ཡང་མཇལ་བའི་རྐྱེན་བྱས་ནས་གླིང་དགའ་བདེ་བ་ཅན་གྱི་དགོན་པར་ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱི་སྙིང་ནས་དྲན་པའི་སྐྱོ་བ་དང་། རྨི་ལམ་དུ་ཡང་ཡང་མཇལ་བའི་དགའ་བ་ཟུང་འབྲེལ་གྱི་ངང་ནས་སྦྱར་བ་འདིའི་སྔགས་འཆང་བླ་མའི་ཐུགས་ཀྱི་བཞེད་པ་ཇི་ལྟ་བ་བཞིན་བདག་གི་འགྲུབ་པར་གྱུར་ཅིག ། སརྦ་མངྒལཾ། ཀཱ་ལྱཱ་ན་ཝརྡྷནྟུ།། ༈ །།བླ་མ་ལ་གསོལ་བ་འདེབས་པ་དགོས་འདོད་ཀུན་འབྱུང་ཞེས་བྱ་བ་བཞུགས། ༡༨ ན་མོ་བུདྡྷ་དྷྭ་ཛ་ཡ། དུས་གསུམ་སངས་རྒྱས་ངག་དབང་ཀུན་རིན། ། གང་གི་ཐུགས་སྲས་རྒྱལ་ཚབ་གཅིག་པུ།
སྔགས་འཆང་བླ་མ་གྲགས་པའི་མཚན་ཅན། ། གསོལ་བ་འདེབས་སོ་བྱིན་གྱིས་རློབས་ཤིག ། ཁྱོད་ཀྱི་སྐུ་ཡི་སྲིད་གསུམ་ཟིལ་གནོན། ། གསུང་གི་འགྲོ་ཀུན་དྭངས་བའི་དཔལ་བསྐྱེད། ། ཐུགས་ནི་བསྟན་འགྲོའི་དོན་ལ་གཅིག་གཞོལ། ། གསོལ་བ་འདེབས་སོ་བྱིན་གྱིས་རློབས་ཤིག ། མངོན་པར་མཐོ་དང་ངེས་པར་ལེགས་པའི། ། ཡོན་ཏན་ཀུན་གྱི་གཏེར་དུ་གྱུར་ཀྱང་། ། ང་རྒྱལ་དྲེགས་པས་ནམ་ཡང་མ་གོས། ། གསོལ་བ་འདེབས་སོ་བྱིན་གྱིས་རློབས་ཤིག །
དུས་ངན་དབང་གི་འཁོར་གྱི་ལོག་སྒྲུབ། ། གང་ལའང་བཟོད་པའི་འཁུར་དང་ལྡན་པས། ། ཀུན་གྱི་སེམས་དཔའ་ཆེན་པོར་མཚན་གསོལ། ། གསོལ་བ་འདེབས་སོ་བྱིན་གྱིས་རློབས་ཤིག ། ནང་གི་རྟོགས་པའི་ཡོན་ཏན་སྟོབས་ཀྱིས། ། སྣང་སྲིད་མ་ལུས་དབང་དུ་འདུས་པའི། ། གྲུབ་ཆེན་སྦས་པའི་རྣལ་འབྱོར་མཆོག་ལ། ། གསོལ་བ་འདེབས་སོ་བྱིན་གྱིས་རློབས་ཤིག ། ཁྱེད་ཀྱི་མ་འོངས་འདི་ལྟར་འགྱུར་ཞེས། ། ལུང་བསྟན་ཇི་བཞིན་ཀུན་གྱི་མངོན་གྱུར། །
དུས་གསུམ་སྒྲིབ་མེད་གཟིགས་པ་དེ་ལ། ། གསོལ་བ་འདེབས་སོ་བྱིན་གྱིས་རློབས་ཤིག ། ཐུན་མོང་སྣང་བའི་གཟུགས་སྐུ་བསྡུ་ཚེ། ། དག་པའི་འགྲོ་ལ་རྡོ་རྗེ་འཛིན་ཁྱོད། ། མཁའ་འགྲོའི་ཚོགས་ཀྱིས་མངོན་སུམ་སྤྱན་དྲངས། ། གསོལ་བ་འདེབས་སོ་བྱིན་གྱིས་རློབས་ཤིག ། མགོན་ཁྱོད་དང་པོར་བོ་དྷི་ས་ཏྭ། ། བར་དུ་འགྲོ་མགོན་བསོད་ནམས་རྒྱལ་མཚན། ། དུས་འདིར་འཛམ་གླིང་མཛེས་པའི་རྒྱན་མཆོག ། གསོལ་བ་འདེབས་སོ་བྱིན་གྱིས་རློབས་ཤིག །
དེ་ཕྱིར་ཁྱོད་ཀྱི་ངོ་མཚར་རྣམ་ཐར། ། བདག་འདྲས་བསྐལ་པར་བརྗོད་པར་མི་ནུས། ། ཚུལ་འདི་བསམ་བཞིན་མི་ཕྱེད་དད་པས། ། གསོལ་བ་འདེབས་སོ་བྱིན་གྱིས་རློབས་ཤིག ། དེ་ལྟར་རྩེ་གཅིག་གསོལ་བ་བཏབ་པས། ། མཁྱེན་བརྩེ་ནུས་ལྡན་སྔགས་འཆང་བླ་མ། ། ཁྱོད་ཀྱི་མི་མངོན་ནམ་མཁའི་དབྱིངས་ནས། ། རྒྱུན་ཆད་མེད་པར་བྱིན་གྱིས་རློབས་ཤིག ། བདག་བློ་བསྟན་འགྲོའི་དོན་ལ་གཞོལ་བར། ། སྔགས་འཆང་བླ་མས་བྱིན་གྱིས་རློབས་ཤིག །
བསམ་དོན་ཐམས་ཅད་ཡིད་བཞིན་འགྲུབ་པར། ། སྔགས་འཆང་བླ་མས་བྱིན་གྱིས་རློབས་ཤིག ། སྤྱིར་གྱི་བསྟན་པ་དར་ཞིང་རྒྱས་པར། ། སྔགས་འཆང་བླ་མས་བྱིན་གྱིས་རློབས་ཤིག ། ཁྱད་པར་ས་སྐྱའི་ཆོས་སྲིད་འཕེལ་བར། ། སྔགས་འཆང་བླ་མས་བྱིན་གྱིས་རློབས་ཤིག ། མདོར་ན་བདག་ཅག་དཔོན་སློབ་འཁོར་བཅས། ཚེ་འདིར་བསམ་དོན་མཐར་ཕྱིན་འགྲུབ་ཅིང་། ། ཕྱི་མ་དག་པའི་ཞིང་དུ་སྐྱེ་བར། ། སྔགས་འཆང་བླ་མས་བྱིན་གྱིས་རློབས་ཤིག །
ཅེས་པ་འདི་ནི་ལྕགས་སྤྲེའུ་ཟླ་བ་བདུན་པའི་ཚེས་གསུམ་གྱི་ཐོ་རང་རྨི་ལམ་དུ་སྔགས་འཆང་གྲགས་པའི་མཚན་ཅན་དེ་ཉིན་གསལ་བར་བྱོན་ནས་ཞབས་དབུ་དང་བཅས་པ་རང་གི་མགོ་ཐོག་ཏུ་འཇོག་པར་མཛད་དེ། བྱིན་རླབས་བཀའ་བསྒོ་རྒྱས་པར་སྩལ་ཞིང་། གཞན་ཡང་དགེས་པའི་མདངས་བསམ་གྱིས་མི་ཁྱབ་པ་ཞིག་མཛད་པ་ལ་རང་གི་ཡང་གུས་པ་ཚད་མེད་པ་དང་བཅས་ཐུགས་རྩ་ནས་མ་བོར་བའི་བསླབ་བྱ་བཀའ་དྲིན་ཆེ་ཞེས་ཞུས་པ་སྙམ་བྱེད་པ་སོགས་གསལ་བར་བྱུང་བའི་རྐྱེན་བྱས་སྔགས་འཆང་བླ་མ་སྦས་པའི་རྣལ་འབྱོར་ཆེན་པོ་དེ་ཉིད་ལ་མི་ཕྱེད་པའི་དད་པ་ཐོབ་པའི་ཟ་ཉལ་འཆག་གི་རྣལ་འབྱོར་པ་ས་སྐྱ་པ་ཤཱཀྱའི་དགེ་སློང་ངག་དབང་ཀུན་དགའི་མིང་ཅན་གྱིས་ལྷ་ཁང་ཆེན་མོའི་ཤར་ལྷོ་རིགས་འཛིན་ཕོ་བྲང་དུ་སྦྱར་བ་འདིས་དཔལ་ས་སྐྱ་པའི་བསྟན་པ་སྡེ་གདུང་བརྒྱུད་དང་བཅས་པ་དར་ཞིང་རྒྱས་ཏེ། བདག་གི་བསམ་དོན་མ་ལུས་པ་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།། ༈ །།དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ་གསོལ་བ་འདེབས་པ་བསམ་པ་ལྷུན་གྲུབ་ཅེས་བྱ་བ་བཞུགས། ༡༩ ན་མོ་གུ་རུ་ཀིརྟི་མ་ཏི་དྷྭ་ཛ་ཤྲཱི་བྷ་དྲ་ཡེ། འདིར་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ་གསོལ་བ་འདེབས་པ་བསམ་པ་ལྷུན་གྲུབ་ཞེས་བྱ་བ། བླ་མ་དང་གཉིས་སུ་མེད་པའི་རྗེ་བཙུན་ངག་གི་དབང་ཕྱུག་ལ་གུས་པས་ཕྱག་འཚལ་ལོ། ། འོག་མིན་ཆེན་པོར་ཟུང་འཇུག་རྡོ་རྗེ་འཆང་། །
འཕགས་པའི་ཡུལ་དུ་བོ་དྷི་ས་ཏྭའི་མཚན། ། གངས་རིའི་ཁྲོད་འདིར་བསོད་ནམས་རྒྱལ་མཚན་ཞབས། ། སྔགས་འཆང་སྔོན་གྱི་སྐྱེས་རབ་གསུམ་ལ་འདུད། ། བསྟན་པའི་ཉི་མ་ཀུན་དགའ་རིན་ཆེན་གྱི། ། ཐུགས་ཀྱི་སྲས་མཆོག་འཛམ་གླིང་མཛེས་པའི་རྒྱན། ། ཀུན་ལ་བརྩེ་ཡང་བདག་ལ་ལྷག་པར་དུ། ། མི་མངོན་དབྱིངས་ནས་སྐྱོང་མཛད་ཁྱེད་ལ་འདུད། ། ཕྱི་ལྟར་སྔགས་འཆང་གོས་དཀར་ལྕང་ལོ་ཅན། ། ནང་ལྟར་རྒྱལ་བ་རབ་འབྱམས་འདུས་པའི་སྐུ། ། གསང་བ་རང་སེམས་ལྷན་སྐྱེས་ཡེ་ཤེས་ཆེར། །
དབྱེར་མེད་གདོད་མའི་མགོན་པོ་ཁྱེད་ལ་འདུད། ། སློབ་དཔོན་ཆེན་པོ་པདྨ་འབྱུང་གནས་ཀྱིས། ། སྙིགས་དུས་འགྲོ་བའི་མགོན་དུ་ལུང་བསྟན་བརྙེས། ། དཔལ་ལྡན་ས་སྐྱའི་བསྟན་པའི་སྲོག་ཤིང་མཆོག ། སྐྱེ་འགྲོ་ཡོངས་ཀྱི་རྩ་ལག་ཁྱེད་ལ་འདུད། ། མགོན་ཁྱོད་ཞིང་གཞན་གཤེགས་པའི་ཚུལ་བསྟན་ཀྱང་། ། སྲས་ཀྱི་ཐ་ཆུང་བདག་ལ་ཐུགས་བརྩེ་བས། ། རྒྱུན་ཆད་མེད་པར་ཞལ་གྱི་དཀྱིལ་འཁོར་མཆོག ། རྨི་ལམ་ངང་དུ་སྟོན་མཛད་ཁྱོད་ལ་འདུད། ། ལྷག་པར་བྱི་ལོ་ཟླ་བ་བཅུ་པ་ཡི། །
ཚེས་དྲུག་ཐོ་རངས་བཞི་ཐོག་བླ་བྲང་དུ། ། གསལ་བར་བྱོན་ནས་ལོངས་སྤྱོད་དངོས་གྲུབ་དང་། ། ཕན་པའི་བསླབ་བྱ་སྩོལ་མཛད་ཁྱེད་ལ་འདུད། ། དམ་པ་ཁྱོད་ཀྱི་ཞིང་འདིར་བཞུགས་པའི་ཚེ། ། བཞུགས་པ་ཙམ་གྱིས་སྣང་སྲིད་དབང་དུ་འདུས། ། ཅི་མཛད་བསྟན་དང་འགྲོ་བའི་དོན་འགྱུར་བའི། ། སྨོན་ལམ་བཟང་པོ་མཐར་ཕྱིན་ཁྱེད་ལ་འདུད། ། དེ་ལྟར་སྔགས་འཆང་བླ་མ་སྤྲུལ་པའི་སྐུ། ། མཁྱེན་བརྩེ་ནུས་ལྡན་ཁྱེད་ལ་གསོལ་འདེབས་ཀྱི། ། ས་སྐྱའི་བསྟན་པ་རིན་ཆེན་འཕེལ་བ་ཡི། །
འགལ་རྐྱེན་མཐའ་དག་རང་ཞིར་མཛད་དུ་གསོལ། ། གངས་ཅན་བདེ་སྐྱིད་རྩ་བ་ས་སྐྱ་པའི། ། གདུང་བརྒྱུད་དྲི་མེད་རྒྱུན་ཆད་མེད་པ་དང་། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། དབྱར་མཚོ་བཞིན་དུ་རྒྱས་པར་མཛད་དུ་གསོལ། ། སྔགས་འཆང་ཐུགས་རྗེའི་གཏེར་ཆེན་ཐུགས་རྗེ་ཡིས། ། ས་སྐྱའི་བཀའ་སྲུང་རྣམས་ལ་བཀའ་བསྒོས་ནས། ། བདག་གི་བསམ་པའི་དོན་འདི་བསམ་པ་བཞིན། ། སྔར་བཞིན་ལྷུན་གྲུབ་འབད་མེད་ལྷུན་གྲུབ་ཤོག ། ཅེས་པ་འདི་ཡང་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ལ་བྱི་ལོ་ཟླ་བ་བཅུ་པའི་ཚེས་དྲུག་གི་ཐོ་རང་རྨི་ལམ་དུ་ཡབ་རྗེ་ཆོས་ཀྱི་རྒྱལ་པོ་དེ་ཉིད་བཞི་ཐོག་བླ་བྲང་གི་རབ་གསལ་ཤར་མ་ན་བཞུགས་ཁྲི་མཐོ་བ་ཞིག་གི་སྟེང་ཞལ་ནུབ་ཏུ་གཟིགས་ནས་བཞུགས་འདུག་པའི་སྐུ་མདུན་ན་རྒྱ་ཇ་སོགས་དངོས་པོ་མང་དུ་འདུག་པ་ལ།
ངེད་རང་ལ་སྤྱན་གྱིས་གཟིགས་ནས་དགྱེས་པའི་མདངས་བསམ་གྱིས་མི་ཁྱབ་པ་ཞིག་མཛད་དེ། སྐུ་མདུན་གྱི་དངོས་པོ་རྣམས་ལ། འདི་རྣམས་ལ་ཐོ་རྒྱབ་ཡོད་དོ་གསུངས་ནས་ངེད་རང་ལ་སྩལ་བ་སྙམ་བྱེད་ཅིང་། ལྷག་པར་སེམས་ཐོག་ན་ཡོད་པའི་དོགས་པ་ཤིན་ཏུ་ཆེ་བ་ཞིག་ལ་འདི་ལྟར་གྱིས་ཤིག་པའི་བསླབ་བྱ་ལྷུག་སྩོལ་དུ་གནང་བྱུང་བ་ལ། རྗེས་སུ་ཡི་རང་བའི་ཚིག་མང་དུ་ཞུས་ཤིང་། སླར་ཡང་དུས་རྟག་ཏུ་ཐུགས་བརྩེ་བས་སྐྱོང་བར་ཞལ་གྱིས་བཞེས་པ་སྙམ་བྱེད་པའི་མོད་ལ་གཉིད་སད་བྱུང་བས། ཡབ་རྗེ་ཆོས་ཀྱི་རྒྱལ་པོར་བཅོས་མ་མ་ཡིན་པའི་དད་པ་སྙིང་ཐག་པ་ནས་སྐྱེས་ཏེ། སྔགས་འཆང་བླ་མ་གང་དེའི་སྲས་ཀྱི་ཐ་ཆུང་ཨ་ནནྡས་དཔལ་ས་སྐྱའི་ལྷ་ཆེན་རིགས་འཛིན་ཕོ་བྲང་གི་ཉི་འོད་འཁྱིལ་པར་སྦྱར་བ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ། སརྦ་མངྒ་ལཾ།། ༈ །།དཔལ་ས་སྐྱ་པ་ཆེན་པོ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་ལ་གསོལ་བ་འདེབས་པ་དགོས་འདོད་ཀུན་འབྱུང་གི་ནོར་བུའི་ཕྲེང་མཛེས་ཞེས་བྱ་བ་བཞུགས།
༢༠ རྒྱ་གར་སྐད་དུ། ཤྲཱི་བྷཱུ་མི་པཎྜུ་ཀ་མ་ཧཱ་མནྟྲ་དྷ་ར་ཀིརྟི་མ་ཏི་དྷྭ་ཛ་ཤྲཱི་བྷ་དྲ་ཡེ་ན་མཿ བོད་སྐད་དུ། དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ་ཕྱག་འཚལ་ལོ། ། སྔགས་འཆང་བསྟན་པའི་ཉི་མ་ཀུན་དགའི་མཚན། ། སྔགས་འཆང་རྒྱལ་བ་གཉིས་པའི་རྒྱལ་ཚབ་ཆེ། ། སྔགས་འཆང་ཐུགས་ཀྱི་སྲས་མཆོག་ས་སྐྱ་པ། ། གྲགས་པ་བློ་གྲོས་ཞབས་ལ་གསོལ་བ་འདེབས། ། གྲགས་པ་གསལ་ལྡན་འཁོན་གྱི་གདུང་རིགས་སུ། ། གྲགས་པ་ནམ་མཁའི་མཐའ་ཀླས་ཁྱོད་བྱོན་པས། །
གྲགས་པ་སྲིད་མཐར་གསལ་མཛད་ས་སྐྱ་པ། ། གྲགས་པ་བློ་གྲོས༞ བློ་གྲོས་རབ་གསལ་ཤེས་བྱ་ཀུན་མཁྱེན་ཞིང་། ། བློ་གྲོས་ཟབ་ཅིང་དེས་པས་འགྲོ་བ་འདུལ། ། བློ་གྲོས་གཏིང་མཐའ་ཡས་པའི་ས་སྐྱ་པ། ། གྲགས་པ་བློ་གྲོས༞ རྒྱལ་བ་རབ་འབྱམས་འདུས་པའི་སྤྱི་གཟུགས་མཆོག ། རྒྱལ་སྲས་མང་དུ་སྤེལ་བའི་དགེ་མཚན་གྱི། ། རྒྱལ་བ་བསྐྱེད་པའི་ཡབ་གཅིག་ས་སྐྱ་པ། ། གྲགས་པ༞ མཚན་དཔེས་སྤྲས་པའི་སྐུ་ནི་ཟླ་རྒྱས་བཞིན། ། མཚན་ཉིད་ལྡན་པའི་ཚངས་དབྱངས་གསུང་གིས་མཛེས། ། མཚན་འཛིན་སྤངས་པའི་ཐུགས་མངའ་ས་སྐྱ་པ། །
གྲགས་པ༞ དཔལ་ལྡན་ཆོས་ཀྱི་འབྱོར་པ་བྱེ་བའི་གཏེར། ། དཔལ་ལྡན་ནམ་མཁའ་མཛོད་ལ་དབང་བསྒྱུར་བའི། ། དཔལ་ལྡན་སྐྱེ་དགུའི་གཙུག་རྒྱན་ས་སྐྱ་པ། ། གྲགས་པ༞ བཟང་པོའི་མཛད་འཕྲིན་ཞི་ཞིང་དུལ་བ་ཡིས། ། བཟང་པོའི་ལམ་ལ་འགྲོ་ཀུན་འགོད་པའི་ཐུགས། ། བཟང་པོ་གང་ལ་མངའ་བའི་ས་སྐྱ་པ། ། གྲགས་པ༞ བསོད་ནམས་རྒྱལ་མཚན་ཞབས་ཀྱི་སྤྲུལ་སྐུ་ཁྱེད། ། བསོད་ནམས་རྒྱལ་མཚན་ཞེས་སུའང་མཚན་གསོལ་ཞིང་། ། བསོད་ནམས་རྒྱལ་མཚན་སླར་བྱོན་ས་སྐྱ་པ། ། གྲགས་པ༞ དེ་ལྟར་ཡབ་རྗེ་སྦས་པའི་སངས་རྒྱས་ལ། །
གསོལ་བ་བཏབ་པས་བདག་ཅག་དཔོན་སློབ་ཀྱིས། ། བཅས་དང་རང་བཞིན་གྱིས་བསྡུས་སྡིག་སྒྲིབ་དང་། ། ཉེས་ལྟུང་མ་ལུས་བྱང་ཞིང་དག་གྱུར་ཅིག ། དུས་འདི་ཉིད་དུའང་བདག་དང་སློབ་བུ་རྣམས། ། ཚེ་མཐར་ཕྱིན་ཞིང་བསམ་དོན་ཀུན་འགྲུབ་སྟེ། ། བསྟན་པ་རྒྱས་ཤིང་དེ་རྒྱུན་བསྐལ་བའི་བར། ། རིགས་རྒྱུད་རྒྱུན་མི་འཆད་པས་སྐྱོངས་གྱུར་ཅིག ། ཕྱི་མ་བདག་ཅག་སློབ་འཁོར་བཅས་པ་རྣམས། ། ལྷན་ཅིག་བདེ་བ་ཅན་གྱི་ཞིང་སྐྱེས་ཏེ། ། འོད་དཔག་མེད་པའི་ཞལ་མཐོང་གསུང་ཐོས་ནས། །
ས་ལམ་མྱུར་བསྒྲོད་རང་དོན་མཐར་ཕྱིན་ཤོག ། སླར་ཡང་གང་ལ་གང་འདུལ་སྤྲུལ་པ་ཡིས། ། སྤྱི་དང་བྱེ་བྲག་བསྟན་པ་རྒྱས་བྱེད་ཅིང་། མཐོང་ཐོས་དྲན་རེག་གྱུར་པའི་འགྲོ་བ་རྣམས། ། ཀུན་ཀྱང་དག་པའི་ཞིང་དུ་འདྲེན་གྱུར་ཅིག ། སྔགས་འཆང་ཡབ་སྲས་ཁྱེད་སྐུ་ཅི་འདྲ་དང་། ། སྲས་དང་དབོན་དང་བསྟན་པའི་རྒྱུན་ལ་སོགས། ། བདག་ཅག་བརྒྱུད་པར་བཅས་པའང་དེ་འདྲ་བར། ། གྱུར་ནས་ས་སྐྱའི་ཆོས་སྲིད་རྒྱས་གྱུར་ཅིག ། འཁོར་འདས་སྣང་བ་འགག་མེད་སེམས་ཀྱི་མདངས། །
དབྱིངས་རིག་རང་བཞིན་མེད་པ་སེམས་ཀྱི་གཤིས། ། ངོས་བཟུང་མེད་ཀྱང་ཉམས་སུ་མྱོང་བའི་རྒྱུན། ། ལྷན་སྐྱེས་ཡེ་ཤེས་རོལ་བར་འཆར་གྱུར་ཅིག ། བདག་ཅག་སོ་སྐྱེ་རང་སྟོབས་མཐུ་བྲལ་ཡང་། ། སྐྱབས་གནས་ཀུན་འདུས་མཁྱེན་བརྩེ་ནུས་ལྡན་གྱིས། ། གཞན་སྟོབས་དབང་གི་བདག་དང་གདུལ་བྱ་ཡིས། ། འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག ། ཅེས་དཔལ་ས་སྐྱ་པ་ཆེན་པོ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་ལ་གསོལ་བ་འདེབས་པ་དགོས་འདོད་ཀུན་འབྱུང་གི་ནོར་བུའི་འཕྲེང་མཛེས་ཞེས་བྱ་བ་འདི་ཡང་། རྗེ་བཙུན་བཀའ་དྲིན་ཅན་དེ་ཉིད་ཀྱི་ཆོས་དང་རིགས་ཀྱི་སྲས་སུ་གྱུར་པའི་སྐལ་བ་བཟང་པོ་ཅན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་གི་བགྲང་གཞི་ཞེ་གསུམ་དུ་སོན་པ་ན་གཙང་འབྲུག་དུས་གཟིང་གིས་སེམས་ཅན་ཉེས་མེད་མང་པོ་སྡུག་བསྔལ་གྱི་ཉམས་ཐག་པའི་ཚེ། ཕན་ཚུན་ལེགས་སྤེལ་གྱི་འཆིང་ལུགས་བགྱིས་སྐབས།
ལྷོ་བོད་མཚམས་ཀྱི་ཕག་རི་རྣམ་རྒྱལ་དཀར་པོའི་བྱ་འདབས། སྔོན་གྲུབ་པའི་དབང་ཕྱུག་ཐང་སྟོང་རྒྱལ་པོས་བྱིན་གྱིས་བརླབས་པའི་གནས་ཆེན་བསམ་གྲུབ་ལྷ་ཁང་གི་ཡང་སྟེང་དུ་ཡོས་ལོ་ཆོ་འཕྲུལ་ཟླ་བའི་དམར་ཆ་དགའ་བ་གསུམ་པའི་ཚེས་ལ་ལེགས་པར་སྦྱར་བ་འདིས་ཀྱང་། བདག་ཅག་དཔོན་སློབ་རྣམས་ཀྱི་འདི་དང་ཕྱི་མའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག ། སརྦ་མངྒ་ལཾ། ཤུ་བྷཾ་མསྟུ་སརྦ་ཛ་ག་ཏཾ།། ༈ །།དྲིན་ཅན་རྩ་བའི་བླ་མ་དམ་པ་རྡོ་རྗེ་འཆང་ཆེན་པོ་སངས་རྒྱས་རྒྱལ་མཚན་ལ་གསོལ་བ་འདེབས་པ་སྨོན་ལམ་དང་བཅས་པའི་ཚིགས་སུ་བཅད་པ་དགོས་འདོད་བསམ་འཕེལ་ཞེས་བྱ་བ་བཞུགས། ༢༡ ཤྲཱི་དྷརྨཱ་སྭཱ་མི་བུདྡྷ་རཏྣ་ཤྲཱི་བྷ་དྲ་ནིརྨཱ་ཎ་ཡ་ན་མཿ རྒྱལ་བ་གཉིས་པ་རྗེ་བཙུན་ས་སྐྱ་པའི། ། སྙིགས་མའི་དུས་འདིར་བསྟན་པའི་གསལ་བྱེད་མཆོག ། མཁས་བཙུན་བཟང་པོའི་གཙུག་རྒྱན་མུས་པ་རྗེ། །
སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། གང་སྐུ་མཐོང་བས་ཡིད་འཕྲོག་མཛེས་པའི་སྐུ། ། ཐོས་པས་གདུང་སེལ་ཡན་ལག་དྲུག་ཅུའི་གསུང་། ། ཇི་ལྟ་ཇི་སྙེད་ཆོས་ཀུན་མཁྱེན་པའི་ཐུགས ། འབྲེལ་ཚད་དོན་དང་ལྡན་པ་ཁྱེད་ལ་འདུད། ། གྲངས་མེད་ཐོས་པ་རྒྱ་མཚོས་རྒྱུད་ཕྱུག་ཅིང་། ། བསམ་པས་ཇི་བཞིན་ངེས་པའི་དོན་གཟིགས་ནས། ། ཚུལ་བཞིན་བསྒོམས་པས་འཁོར་འདས་རོ་གཅིག་རྟོགས། ། ཕྱོགས་ལས་རྣམ་པར་རྒྱལ་བ་ཁྱོད་ཕྱག་འཚལ། ། དྲི་མེད་གཞུང་བརྒྱ་འཆད་ལ་ཐོགས་མེད་པ། །
ལེགས་བཤད་རྩོམ་ལ་ཀུན་གྱི་སྙེང་དང་བྲལ། ། འགལ་དང་མ་འབྲེལ་སྤྱོད་ལ་མ་རྨོངས་པས། ། ཡོངས་འཛིན་ཀུན་གྱི་ཞབས་ཟུང་བསྙེན་ལ་འདུད། ། ཐོག་མེད་དུས་ནས་ལས་དཀར་སྤྱད་པའི་མཐུས། ། དུས་འདིར་མགོན་པོ་ཁྱོད་ཀྱི་རྣམ་ཐར་ལ། ། མི་ཕྱེད་དད་པ་ཐོབ་པའི་སྐལ་ལྡན་རྣམས། ། བུ་གཅིག་ལྟ་བུར་སྐྱོང་ལ་གསོལ་བ་འདེབས། ། དམ་པ་ཁྱོད་ནི་དང་པོར་རྫོགས་སངས་རྒྱས། ། བར་དུ་ས་བཅུའི་བྱང་སེམས་བུདྡྷའི་མཚན། ། དུས་འདིར་དུས་གསུམ་མཁྱེན་པའི་བཤེས་གཉེན་ཆེ། །
ཀུན་གྱི་འགྲན་ཟླ་བྲལ་ལ་ཀུན་ནས་འདུད། ། རབ་མཛེས་བཻཌཱུརྻ་ཡི་འཛིན་མའི་དབུས། ། རིན་ཆེན་སྣ་ཚོགས་ལས་གྲུབ་ཁྲི་ཡི་སྟེང་། ། ཆུ་སྐྱེས་པདྨོའི་གཉེན་དང་བསིལ་ཟེར་གྱི། ། གདན་བཞུགས་ཡོན་ཏན་འབྱུང་གནས་ཁྱོད་ལ་འདུད། ། གང་གི་ཕུང་པོ་ལྔ་ནི་རིགས་ལྔ་སྟེ། ། དེ་ཀུན་འདུས་པ་དྲུག་པ་རྡོ་རྗེ་འཆང་། ། ཁམས་ལྔ་རིག་མ་ཚིགས་རྣམས་ཁྲོ་བོ་བཅུ། ། སྐྱེ་མཆེད་བྱང་སེམས་ལྷ་མོའི་ངོ་བོར་འདུད། ། ཚོགས་མཆོག་དགེ་འདུན་རང་བཞིན་ཁྱོད་ཀྱི་སྐུ། །
གང་གསུང་དམ་ཆོས་ཁྱོད་ཐུགས་རྐང་གཉིས་གཙོ། ། ཡོན་ཏན་ནོར་ལྷ་འཕྲིན་ལས་ཆོས་སྐྱོང་སྟེ། ། སྐྱབས་གནས་ཀུན་འདུས་ཞབས་ལ་གསོལ་བ་འདེབས། ། གདོད་ནས་ལྷུབ་གྲུབ་རྩ་དང་ཡི་གེ་ཁམས། ། རླུང་གི་དཀྱིལ་འཁོར་གདན་གསུམ་ཚངས་བ་ལ། ། དབང་བཞི་སྩལ་ནས་སྐུ་ལྔ་ཐོབ་མཛད་པའི། ། བཀའ་དྲིན་མཉམ་མེད་རྩ་བའི་བླ་མར་འདུད། ། རྩེ་གཅིག་གུས་པས་ཡིད་ཀྱི་ཕྱག་འཚལ་ཞིང་། ། ཡིད་གཉིས་སྤངས་ཏེ་མཆོད་པ་ཀུན་གྱི་མཆོད། ། སྒོ་གསུམ་ཉེས་པའི་ཚོགས་ཀུན་སོ་སོར་བཤགས། །
འཕགས་བཞི་སོ་སྐྱེའི་དགེ་ལ་རྗེས་ཡི་རང་། ། གནས་ལྔའི་ཆོས་འཁོར་རྟག་ཏུ་བསྐོར་བར་བསྐུལ། ། རིགས་དྲུག་འགྲོ་བའི་དོན་དུ་རྟག་བཞུགས་ཞེས། ། ནོར་བདུན་ལྡན་པའི་རྗེ་བཙུན་ཁྱོད་ཉིད་ལ། ། ཆོས་བརྒྱད་གཡོ་ཟོལ་མིན་པར་གསོལ་བ་འདེབས། ། ས་དགུའི་བསྡུས་པའི་མཐའ་ཡས་འགྲོ་བ་རྣམས། ། སྟོབས་བཅུ་མངའ་བའི་གོ་འཕང་མ་ཐོབ་བར ། རྣམ་འདྲེན་ཁྱོད་ཀྱི་བྱམས་པའི་ཕྱག་ཟུང་གིས། ། སྲིད་ཞིའི་རྒུད་པ་ཀུན་ལས་སྐྱབས་དུ་གསོལ། ། ཁྱད་པར་བདག་དང་བདག་གི་གདུལ་བྱ་རྣམས། །
སྐྱེ་ཞིང་སྐྱེ་བ་ཀུན་དུ་ཆོས་ཀྱི་རྗེ། ། ཡོངས་འཛིན་དམ་པ་ཁྱོད་དང་མི་འབྲལ་ཞིང་། ། ཟབ་དོན་སྒོམ་ལ་གཅིག་ཏུ་བརྩོན་པར་ཤོག ། དེ་ལ་བརྟེན་ནས་ཡུལ་ཆེན་སོ་གཉིས་ཀྱི། ། རྩ་དང་དབུ་མའི་མདུད་པ་རྣམ་གྲོལ་ནས། ། གནས་དང་ཉེ་གནས་ལ་སོགས་རིམ་བགྲོད་དེ། ། ཉེ་བའི་འཐུང་སྤྱོད་རྟོགས་པ་མངོན་གྱུར་ཤོག ། དེ་ཚེ་དུས་གསུམ་བདེ་གཤེགས་བཅུད་འདུས་ཀྱི། ། དབང་གི་འགྲོས་བཞི་ཐིམ་ནས་རྟེན་བརྟེན་པ། ། གནས་གྱུར་སྐུ་ལྔའི་རང་བཞིན་རྡོ་རྗེ་འཆང་། །
ཆེ་བ་གསུམ་ལྡན་དེ་ཉིད་མྱུར་ཐོབ་ཤོག ། གུས་པས་བསྟོད་ཅིང་སྨོན་ལམ་བཏབ་པ་ལས། ། ལས་དཀར་བསགས་པ་གང་དེའི་འགྲོ་དྲུག་ཀུན། ། ཀུན་མཁྱེན་ས་སྐྱའི་བཞེད་གཞུང་རྗེས་འགྲོ་ཞིང་། ། ཞིང་འདིར་ཕན་བདེའི་འབྱོར་པ་རྒྱས་གྱུར་ཅིག ། ཅེས་དྲིན་ཅན་རྩ་བའི་བླ་མ་དམ་པ་རྡོ་རྗེ་འཆང་ཆེན་པོ་སངས་རྒྱས་རྒྱལ་མཚན་ལ་གསོལ་བ་འདེབས་པ་སྨོན་ལམ་དང་བཅས་པའི་ཚིགས་སུ་བཅད་པ་དགོས་འདོད་བསམ་འཕེལ་ཞེས་བྱ་བ་འདི་ནི། རྗེ་དེ་ཉིད་ལ་མི་ཕྱེད་པའི་དད་པ་ཆེན་པོ་དང་ལྡན་པ། ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཨ་ན་ལ་ཞེས་པ་མེ་ཕོ་འབྲུག་གི་ལོ། ཛ་ལ་དཱ་ག་མ༔
ཞེས་པ་སྤྲིན་འབྱུང་གི་ཟླ་བ་དང་པོའི་ཉེར་དགུའི་ཉིན་དཔལ་ས་སྐྱའི་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་བྲིས་པའོ། ། མངྒལཾ།། ༈ །།འཁོར་ལོའི་མགོན་པོ་རྒྱལ་བ་མུས་པ་ཆེན་པོ་བུདྡྷའི་མཚན་ཅན་ལ་གསོལ་བ་འདེབས་པ་ངོ་མཚར་ཨུཏྤ་ལའི་ཕྲེང་བ་ཞེས་བྱ་བ་བཞུགས། ༢༢ རྒྱ་གར་སྐད་དུ། པ་དེ་ཝ་ཛ་ག་ཏ་ནནྟ་སྱཱ་ཙ་ཏུ་ཌ་མ་ཎི་ནམྤཱི་ཐེ་ཥུ་པཱ་ད་ཡུ་ག་སྱཱ་བི་ཀྲཱི་ཊི་ན་ཡ་ཀ་ཝ་ར་བུདྡྷ་དྷྭ་ཛ་ཡེ་ན་མོ། ། བོད་སྐད་དུ། ལྷ་དང་བཅས་པའི་འགྲོ་བ་མཐའ་ཡས་པའི་གཙུག་གི་ནོར་བུའི་ཁྲི་ལ་ཞབས་ཟུང་གི་རྣམ་པར་རྩེན་པའི་འདྲེན་མཆོག་སངས་རྒྱས་རྒྱལ་མཚན་ལ་ཕྱག་འཚལ་ལོ། ། ཕུན་ཚོགས་འབྱུང་གནས་སངས་རྒྱས་ཀུན་གྱི་དངོས། ། དངོས་གྲུབ་གཏེར་ཆེན་རིན་ཆེན་དབང་གི་རྒྱལ། ། རྒྱལ་བའི་བསྟན་འཛིན་མཚན་ལྡན་ཆོས་ཀྱི་རྗེ། །
རྗེ་བཙུན་བུདྡྷའི་ཞབས་ལ་གུས་ཕྱག་འཚལ། ། ཁམས་གསུམ་འགྲོ་བ་སྲིད་ལས་བསྒྲལ་བའི་ཕྱིར། ། དུས་གསུམ་རྒྱལ་བ་དུས་མཐར་མི་ཡི་གཟུགས། ། ཐེག་གསུམ་ཟབ་རྒྱས་ཆོས་ཀྱི་མཛོད་འཛིན་པ། ། དུས་གསུམ་མཁྱེན་པ་ཁྱོད་ལ་མགོས་ཕྱག་འཚལ། ། སྨྲ་མཁས་མཁས་པ་ཀུན་གྱི་རྒྱན་གཅིག་པུ། ། རྗེ་བཙུན་བཙུན་པའི་མཆོག་གྱུར་ཡོངས་ཀྱི་སྐྱབས། ། སྤྱོད་བཟང་བཟང་པོའི་མཛད་པ་འགྲན་བྲལ་བའི། ། ཡོངས་འཛིན་འཛིན་པའི་རྒྱན་གྱུར་ཁྱོད་ཕྱག་འཚལ། ། གང་གང་རྟོགས་པར་དཀའ་བ་གསུང་རབ་དོན། །
དེ་དེ་མཁས་དང་གྲུབ་པའི་སྲོལ་བཞིན་དུ། ། རང་རང་གདུལ་བྱ་རྣམས་ཀྱི་བསམ་པ་ལྟར། ། ཡང་ཡང་ཚིམ་པར་མཛད་ལ་མགོས་ཕྱག་འཚལ། ། ཀུན་མཁྱེན་མཁྱེན་པའི་དབང་པོ་འཇམ་པའི་དབྱངས། ། རབ་བརྩེ་བརྩེ་བའི་བདག་ཉིད་སྤྱན་རས་གཟིགས། ། མཐུ་སྟོབས་སྟོབས་ལྡན་གསང་བའི་བདག་དང་མཚུངས། ། འདྲེན་མཆོག་མཆོག་གསུམ་ངོ་བོ་ཁྱོད་ཕྱག་འཚལ། ། རྒྱལ་བའི་རྒྱལ་སྲས་མཆོག་གྱུར་མགོན་ཁྱོད་ཀྱི། ། བུ་སློབ་བུ་ལྟར་བརྩེ་བས་ལེགས་བསྐྱངས་ཏེ། ། བདེ་མཆོག་བདེ་བླག་སྩོལ་བའི་བཀའ་དྲིན་ཅན། །
མ་ལུས་མ་ལྟར་མཁྱེན་ལ་ཕྱག་འཚལ་ལོ། ། མཚན་དཔེའི་རྒྱན་གྱིས་བརྒྱན་པ་རྡོ་རྗེའི་སྐུ། ཆོས་ཀྱི་གསུང་དབྱངས་གསུངས་པ་རྡོ་རྗེའི་གསུང་། ། སྙེམས་མའི་བདག་པོ་བདག་ཉིད་རྡོ་རྗེའི་ཐུགས། ། ཀུན་གྱིས་བསྟོད་ལ་བསྟོད་ཅིང་མགོས་ཕྱག་འཚལ། ། ཡང་དག་བསྟན་ལ་ལྷག་པར་རབ་དད་པ། ། བསྐལ་པར་ལས་དཀར་མང་བསགས་གང་དག་རྣམས། ཟག་པ་བག་ཆགས་བཅས་པ་སྤངས་མཛད་པ། ། དམ་པ་གང་ལ་བདག་ཕྱག་དྭངས་བས་འཚལ། ། ཉིད་ཀྱི་རིམ་གཉིས་ཏིང་འཛིན་ཇི་བཞིན་རིག །
ངེས་ལེགས་བདེ་ཆེན་ཡེ་ཤེས་དགེ་ལེགས་སྤེལ། ། དུས་ཀུན་རྒྱུན་དུ་སྐུ་གསུམ་ལྷུན་དུ་གྲུབ། ། དཀོན་མཆོག་ངོ་བོ་མགོན་པོ་ཁྱོད་བསྟོད་དོ། ། དེ་ལྟར་བསྟོད་པས་དད་ལྡན་སློབ་བུ་བདག ། ད་ནས་བཟུང་སྟེ་བྱང་ཆུབ་མ་ཐོབ་བར། ། དུས་གསུམ་གཟིགས་པ་ཁྱེད་དང་མི་འབྲལ་ཞིང་། ། དོན་གཉིས་ལྷུན་གྲུབ་བསྟན་པ་འཕེལ་བར་ཤོག ། ངན་སོང་གསུམ་སོགས་འཁོར་བའི་སྡུག་བསྔལ་ལ། ། ངེས་འབྱུང་དྲག་པོས་དབེན་པའི་གནས་རྣམས་སུ། ། ངོ་མཚར་དྲི་མེད་ལམ་ལ་རབ་བརྩོན་པས། །
ངེས་ལེགས་འབྲས་བུའི་ཉམས་རྟོག་གོང་འཕེལ་ཤོག ། ཡང་ཡང་སྙིང་ནས་གསོལ་བ་བཏབ་པའི་མཐུས། ། ཡེ་ནས་ལྷུན་གྲུབ་སྐུ་ལྔ་རྡོ་རྗེ་འཆང་། ། ཡོངས་གྲགས་དེ་ཉིད་མྱུར་དུ་མངོན་གྱུར་ཏེ། ། ཡང་དག་ལམ་གྱི་འགྲོ་ཀུན་སྒྲོལ་བར་ཤོག ། ཅེས་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་བུདྡྷའི་མཚན་ཅན་ལ་གསོལ་བ་འདེབས་པ་ངོ་མཚར་ཨུཏྤ་ལའི་ཕྲེང་བ་ཞེས་བྱ་བ་འདི་ནི། ཡོངས་སུ་འཛིན་པ་ཆེན་པོ་དེ་ཉིད་ཀྱི་ཐུགས་རྗེའི་སྤྱན་རས་གྱི་བུ་གཅིག་པ་ལྟར་འཚོ་བ་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། མེ་མོ་སྦྲུལ་གྱི་ལོ་གྲོ་བཞིན་གྱི་ཟླ་བའི་དཀར་ཕྱོགས་བཟང་པོ་གསུམ་པའི་ཚེས་ལ་ལེགས་པར་སྦྱར་བ་འདིས་ཤུ་བྷཾ་་་་་་སྐྱེ་དགུ་ཐམས་ཅད་བདེ་ལེགས་སུ་གྱུར་ཅིག མསྟུ་སརྦ་ཛ་ག་ཏཾ། སྨྲས་པ།
འབྲེལ་ཚད་དོན་ལྡན་བླ་མས་རྗེས་བཟུང་ནས། ། རྩེ་གཅིག་འདུན་པས་གསོལ་བ་འདེབས་པ་འདི། ། སྔོན་བྱོན་སྐྱེས་ཆེན་དམ་པ་ཀུན་གྱི་སྲོལ། ། དེང་དུས་ཁོ་བོའི་སྤྱོད་ཡུལ་ལས་གཞན་གང་། ། མངྒལཾ།། ༈ །།རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ལ་གསོལ་བ་འདེབས་པ་སྨོན་ལམ་དང་བཅས་པའི་ཚིགས་སུ་བཅད་པ་བྱིན་རླབས་བདེ་ཆེན་འབྱུང་བ་ཞེས་བྱ་བ་བཞུགས། ༢༣ རྒྱ་གར་སྐད་དུ། བྷཊྚ་ར་ཀ་སངྒུ་རུ་དྷརྨཱ་སྭ་མི་བཛྲ་ཨ་ཙརྻ་མཧཱ་གུ་ཎ་རཏྣ་ཀ་ར༔ བུདྡྷ་དྷྭ་ཛ་ཡེ་ན་མ༔ བོད་སྐད་དུ།
རྗེ་བཙུན་བླ་མ་དམ་པ་ཆོས་ཀྱི་རྗེ་རྡོ་རྗེ་སློབ་དཔོན་ཆེན་པོ་ཡོན་ཏན་རིན་ཆེན་འབྱུང་གནས་སངས་རྒྱས་རྒྱལ་མཚན་ལ་ཕྱག་འཚལ་ལོ། ། དུས་གསུམ་སངས་རྒྱས་སྤྲུལ་པའི་སྐུ་མཆོག ། ཐེག་གསུམ་བསྟན་པའི་རྒྱལ་མཚན་ལེགས་འཛིན། ། མཆོག་གསུམ་ངོ་བོ་དཔལ་ལྡན་བླ་མར། ། སྒོ་གསུམ་གུས་པས་གསོལ་བ་འདེབས་སོ། ། གང་སྐུ་ཀུན་ཁྱབ་ཚུལ་ཁྲིམས་དྲི་ལྡན། ། གང་གསུང་སྒྲིབ་གཉིས་སེལ་བའི་སྟོབས་མངའ། གང་ཐུགས་བདེ་སྟོང་ཆེན་པོའི་རོལ་པ། ། གང་གིས་འགྲན་མེད་གསོལ་བ་འདེབས་སོ། ། མགོན་ཁྱོད་དང་པོར་ཀུན་མཁྱེན་སངས་རྒྱས། །
བར་དུ་འཇམ་དབྱངས་བུདྡྷ་རཏྣ། ། དུས་འདིར་སངས་རྒྱས་བསྟན་པའི་རྒྱལ་མཚན། ། མཆོག་ཏུ་འཛིན་ལ་གསོལ་བ་འདེབས་སོ། ། གྲངས་མེད་ཐོས་པས་ཐུགས་རྒྱུད་ལེགས་བལྟམས། ། བསམ་པས་ཇི་བཞིན་ངེས་པའི་དོན་གཟིགས། ། ཚུལ་བཞིན་བསྒོམས་པས་དངོས་འཛིན་རྩད་གཅོད། ། ཕྱོགས་ལས་རྣམ་རྒྱལ་གསོལ་བ་འདེབས་སོ། ། ཁྱོད་ཀྱི་མཁྱེན་པ་ནམ་མཁའ་ལྟར་ཡངས། ། བརྩེ་བས་དམིགས་མེད་འགྲོ་བ་ཡོངས་ཁྱབ། ། ནུས་པས་ཉོན་མོངས་ཡེ་ཤེས་བསྒྱུར་མཛད། །
མཁྱེན་བརྩེ་ནུས་ལྡན་གསོལ་བ་འདེབས་སོ། ། གཞུང་བརྒྱ་འཆད་ལ་ཐོགས་མེད་བློ་རྒྱས། ། ལུང་རིགས་འགལ་འབྲེལ་རྩོད་ལ་རབ་མཁས། ། སྡེབས་ལེགས་རྩོམ་པའི་དེད་དཔོན་ཆེན་པོར། ། ཀུན་གྱིས་འཛིན་ལ་གསོལ་བ་འདེབས་སོ། ། གདོད་ནས་ལྷུན་གྲུབ་དཀྱིལ་འཁོར་བཞི་ལ། ། དབང་བཞི་སྩལ་ནས་ལམ་བཞི་བསྒོམས་པས། ། སྐུ་བཞིའི་འབྲས་བུ་ཐོབ་པར་མཛད་པའི། ། རྩ་བའི་བླ་མར་གསོལ་བ་འདེབས་སོ། ། རིགས་ལྔའི་རང་བཞིན་ཡུམ་ལྔའི་བདག་ཉིད །
ཁྲོ་བོ་བྱང་སེམས་ལྷ་མོ་ཀུན་འདུས། ། གདན་གསུམ་ཚང་བའི་ངོ་བོ་ཁྱོད་ལ། ། མི་ཕྱེད་དད་པས་གསོལ་བ་འདེབས་སོ། ། སྐུ་གསུང་ཐུགས་རྣམས་དཀོན་མཆོག་གསུམ་དངོས། ། ཡོན་ཏན་ནོར་ལྷ་འཕྲིན་ལས་ཆོས་སྐྱོང་། སྐྱབས་གནས་ཐམས་ཅད་འདུས་པའི་ངོ་བོ། ། ཁྱོད་ལ་སྙིང་ནས་གསོལ་བ་འདེབས་སོ། ། རབ་འབྱམས་རྒྱལ་བ་ཀུན་གྱི་འདུས་སྐུ། ། རབ་བསགས་སྐལ་ལྡན་ཡོངས་ཀྱི་བླ་མ། ། རབ་མང་ཐབས་མཁས་འགྲོ་བ་སྐྱོང་ལ། །
རབ་ཏུ་གུས་པས་གསོལ་བ་འདེབས་སོ། ། དེ་དུས་གངས་ཅན་ཁྲོད་འདིར་མཁས་བཙུན། ། བཟང་གསུམ་ལྡན་པའི་འདྲེན་པ་ང་ཞེས། ། དྲེགས་པའི་སྒྲ་སྐད་འབྱིན་པ་ཀུན་གྱི། ། གཙུག་རྒྱན་གཅིག་པུར་གསོལ་བ་འདེབས་སོ། ། དེ་ལྟར་རྡོ་རྗེ་འཆང་ཆེན་ཁྱོད་ལ། ། གདུང་ཤུགས་དྲག་པོས་གསོལ་བ་བཏབ་པས། ། ཡིད་ལ་རེ་བའི་བསམ་དོན་འདི་དག ། འབད་མེད་འགྲུབ་པར་བྱིན་གྱིས་རློབས་ཤིག ། འདིར་སྣང་གྲགས་བདེའི་ཟར་ཟིར་དག་ལ།
ཞེན་པ་ཆོད་དེ་ཐོས་བསམ་སྒོམ་དང་། ། འཆད་རྩོད་རྩོམ་པས་བདེ་གཤེགས་བསྟན་པ། ། ཡར་ངོའི་ཟླ་ལྟར་འཕེལ་བར་མཛོད་ཅིག ། ཡོངས་འཛིན་ཁྱེད་ཀྱི་གསུང་གི་བདུད་རྩི། ། ཐུན་མོང་ཐུན་མོང་མིན་པའི་ཐེག་པའི། ། སྤྱི་དང་བྱེ་བྲག་ཉམས་ལེན་ཐམས་ཅད། ། ཇི་བཞིན་རྒྱུད་ལ་འབྱོར་བར་མཛོད་ཅིག ། ཁྱད་པར་བླ་མེད་རྡོ་རྗེ་ཐེག་པའི། ། རིམ་གཉིས་དོན་ལ་གཅིག་ཏུ་གཞོལ་བས། ། ཡུལ་ཆེན་སོ་གཉིས་རྩ་མདུད་གྲོལ་ཏེ། །
ཡེ་ཤེས་ཆེན་པོ་ཐོབ་པར་མཛོད་ཅིག ། དེའི་ཚེ་བདེ་གཤེགས་བཅུད་འདུས་དབང་གིས། ། འགྲོས་བཞི་ཐིམ་ནས་རྟེན་དང་བརྟེན་པ། ། གནས་གྱུར་སྐུ་ལྔ་རྡོ་རྗེ་འཆང་ཆེན། ། གསུམ་ལྡན་དེ་ཉིད་མངོན་གྱུར་མཛོད་ཅིག ། མདོར་ན་ཤ་ཁྲག་གདོས་བཅས་ལུས་འདི། ། འཇའ་ལུས་རྡོ་རྗེའི་སྐུ་མཆོག་འགྲུབ་ཅིང་། ། རང་སེམས་དབྱིངས་རིག་རོ་གཅིག་གྱུར་ནས། ། ཚེ་འདིར་གྲུབ་མཐའ་སྙེག་པར་མཛོད་ཅིག ། གལ་ཏེ་སྔོན་བསགས་ལས་ངན་དབང་གིས། །
ཀྱེ་ཧུད་ལུས་སེམས་འབྲལ་བར་གྱུར་ཀྱང་། ། དུས་མིན་འཆི་བའི་བདུད་ལས་རྒྱལ་ཏེ། ། དོན་གཉིས་འབད་མེད་མཐར་ཕྱིན་མཛོད་ཅིག ། འཆི་ཚེ་འདུ་འཛིའི་གཡེངས་བ་མེད་པའི། ། རྒྱལ་བས་བསྔགས་པའི་ཡང་དབེན་དམ་པར། ། དུས་རྣམས་རྟག་ཏུ་ཟབ་དོན་བསྒོམ་ལ། ། རྩེ་གཅིག་སྐྱོ་ངལ་མེད་པར་མཛོད་ཅིག ། དུས་དེར་བླ་མ་ལྷག་པའི་ལྷ་ཡི། ། ཞལ་གཟིགས་ལུང་བསྟན་བྱིན་གྱིས་བརླབས་ནས། ། དཔའ་བོ་མཁའ་འགྲོའི་བསུ་བ་ལ་སོགས། །
དག་སྣང་འབའ་ཞིག་འཆར་བར་མཛོད་ཅིག ། ཅི་སྟེ་དེ་འདྲའི་སྐལ་བ་མེད་ཀྱང་། ། འཆི་བའི་དབུགས་ཉིད་བརྩེགས་པའི་རྐྱེན་གྱིས། ། ལས་རླུང་ནང་ལོག་ཁྱབ་བྱེད་གཙོ་བོར། ། རྒྱུས་ཚེ་བྱེ་བ་ཕྲག་ཕྱེད་བཞི་ཡི། ། རྩ་ཕྲན་ཉིད་ཀྱི་རླུང་དང་བྱང་སེམས། ། སྟོང་ཕྲག་བདུན་ཅུའི་རྩ་ཡི་འཕྲོགས་པས། ། དབུགས་རྒོད་རྩ་མདུད་གྲོལ་བའི་ཟུག་གཟེར། ། བྱུང་ཚེ་རང་ངོ་ཤེས་པར་མཛོད་ཅིག ། སྟོང་ཕྲག་བདུན་ཅུའི་རྩ་ཡི་སྟོབས་ཀྱང་། །
འཁོར་ལོ་འབྲེལ་བའི་བརྒྱ་དང་ཉི་ཤུའི། ། འཕྲོགས་ཤིང་དེ་ཡང་ཡུལ་ཆེན་ཉི་ཤུ། ། རྩ་བཞི་རྩ་དང་སྙིང་ཁའི་ཕྱོགས་ཀྱི། ། རྩ་འདབ་བརྒྱད་ཀྱིས་འཕྲོགས་པའི་དབང་གིས། ། རླུང་རྣམས་ཡན་ལག་དག་ལ་ལྷུང་བས། ། སོར་མོ་རེའང་ལྕི་ཡོར་བྱེད་ཚེ། ། རྟེན་འབྲེལ་དེ་དག་ཤེས་པར་མཛོད་ཅིག ། སུམ་ཅུ་རྩ་གཉིས་རྩ་ཡི་སྟོབས་ཀྱང་། ། རོ་རྐྱང་གིས་འཕྲོགས་ཤིན་ཏུ་དབུགས་རྒོད། ། དེ་གཉིས་སྟོབས་ཀྱང་དབུ་མས་འཕྲོགས་ཏེ། །
ས་ཆུ་མེ་རླུང་རིམ་བཞིན་ཐིམ་པའི། ། རྟགས་སུ་དབང་པོའི་སྒོ་རྣམས་གཤེར་ཞིང་། ། ཁ་སྣ་སྐམ་དང་སྐྱགས་བུ་མང་བྱུང་། ། ཟུག་གཟེར་དྲག་པོ་བྱུང་བའི་དུས་དེར། ། རིམ་བཞིན་རང་ངོ་ཤེས་པར་མཛོད་ཅིག ། རླུང་ཉིད་རྣམ་པར་ཤེས་ལ་ཐིམ་ཚེ། ། སྣང་མཆེད་ཐོབ་དང་འོད་གསལ་རྣམ་བཞི། ། དེ་དག་རིམ་བཞིན་ཤར་བའི་དུས་སུ། ། དེ་དེར་རང་ངོ་ཤེས་པར་མཛོད་ཅིག ། དུ་བ་འཚུབ་དང་ཟླ་བ་ཤར་འདྲའི། །
སྣང་བའི་ཕྱི་ནང་རྟགས་གཉིས་ཤར་ཏེ། ། འདོད་ཆགས་རྟོག་པ་བཞི་བཅུ་འགགས་ནས། ། དེ་རྗེས་མེ་ཁྱེར་ཉི་མ་ཤར་འདྲའི། ། མཆེད་པའི་ཕྱི་ནང་རྟགས་གཉིས་ཤར་ཚེ། ། ཞེ་སྡང་རྟོག་པ་སུམ་ཅུ་འགག་ཅིང་། ། དེ་ནས་ནང་རྟགས་མར་མེ་འབར་དང་། ། ཕྱི་རྟགས་ནག་ལམ་སྒྲ་གཅན་ལྟ་བུའི། ། ཐོབ་པའི་རྟགས་གཉིས་ཤར་བའི་དུས་དེར། ། གཏི་མུག་རྟོག་པ་བདུན་དག་འགགས་ཏེ། ། དེར་རྗེས་འོད་གསལ་ཆེན་པོ་ཤར་ཚེ། །
སྐྱ་རང་ཤར་དང་ནམ་མཁའ་སྤྲིན་བྲལ། ། ལྟ་བུའི་དུས་དེར་འོད་གསལ་མ་བུ། ། གཅིག་ཏུ་འདྲེས་ནས་གྲུབ་མཐའ་སྙོག་པའམ། ། དཔེ་ཡི་ཡེ་ཤེས་སྐྱེ་བར་མཛོད་ཅིག ། དེར་ཡང་འབྲས་བུའི་སྐལ་བ་མེད་ན། དམྱལ་བ་དུད་འགྲོ་འདོད་ཁམས་ཡི་དྭགས། ། གནོད་སྦྱིན་མི་དང་མིའམ་ཅི་དང་། གཟུགས་ཁམས་གཟུགས་མེད་ལྷ་ཡི་སྐྱེ་སྒོ། ། བཤང་གཅི་ལྟོ་བ་ཁ་དང་སྣ་བུག ། མིག་དང་རྣ་བ་མཛོད་སྤུ་སྤྱི་གཙུག །
སྒོ་རྣམས་དག་ནས་ཐ་མལ་ངང་ནས། ། འཕོས་པ་མིན་པ་ཚངས་པའི་ལམ་ནས། ། བླ་མ་ལྷག་པའི་ལྷ་ཡི་ཐུགས་ཀར། ། འཕོས་ནས་དབྱེར་མེད་རོ་གཅིག་གྱུར་ཏེ། ། རིག་པ་འཛིན་པའི་གོ་འཕང་ལ་སོགས། ། སྐད་ཅིག་ཉིད་ལ་ཐོབ་པར་མཛོད་ཅིག ། གལ་ཏེ་རྣམ་ཤེས་བར་དོར་འཁྱམ་ཚེ། ། ཤི་བར་མ་ཤེས་གཉེན་གྲོགས་དག་དང་། ། འགྲོགས་པར་བསམ་ཡང་ལན་མེད་ཡིད་ཆད། ། དེ་ཚེ་ཆགས་སྡང་ཆོད་པར་མཛོད་ཅིག །
ཕྱེད་དང་བཞི་ཡི་ཕྱི་མ་ཕན་ཆད། ། རང་ཉིད་ཤི་བ་ཡིན་པར་ཤེས་ཏེ། ། ཡི་མུག་མགོན་དང་སྐྱབས་གནས་འཚོལ་དུས། ། རང་རིག་སྐྱབས་སུ་ཤེས་པར་མཛོད་ཅིག ། གདོས་བཅས་དང་བྲལ་དབང་པོ་ཀུན་ཚངས། ། ལྷ་དང་བླ་མ་བྱིན་རླབས་ཅན་སོགས། ། མ་གཏོགས་ཀུན་ལ་ཐོགས་མེད་བགྲོད་ཅིང་། ། བསམ་པ་ཙམ་གྱིས་སྟོང་གསུམ་སྐོར་སོགས། ། དབང་མེད་བྱ་སྒྲོ་རླུང་ཁྱེར་ལྟ་བུའི། ། དུས་དེར་ཀུན་ཀྱང་སྒྱུ་མར་ཤེས་ཤིང་། །
རང་སེམས་རང་དབང་ཐོབ་པར་མཛོད་ཅིག ། འབྱུང་བཞིའི་རླུང་རྣམས་འཁྲུགས་པའི་རྐྱེན་གྱིས། ། རི་བོ་གྲུམ་དང་རྒྱ་མཚོ་རབ་འཆོལ། ། ནགས་ཚལ་བསྲེག་དང་དུས་མཐའི་རླུང་ཆེན། ། ལང་པ་ལྟ་བུའི་སྒྲ་བཞིན་བྱུང་ཚེ། ། སོ་སོར་རང་ངོ་ཤེས་པར་མཛོད་ཅིག ། ཁ་དོག་ལྔ་ལྡན་འོད་ཟེར་འཁྲུག་ཅིང་། ། འོད་དང་ཐིག་ལེ་ཐིག་ཕྲན་ཚོགས་ལས། འཇིགས་པའི་ཁྲོ་ཚོགས་རྒྱོབ་སོད་སྒྲ་དབྱངས། སྒྲོག་ཅིང་ཉོན་མོངས་དུག་གསུམ་དབང་གིས། །
དཀར་དམར་ནག་པའི་གཅོང་གཡང་ཆེ་ལ། ། རང་ཉིད་ལྷུང་སྙམ་རབ་ཏུ་འཇིགས་ཤིང་། ། གནས་དང་རྟེན་དང་གྲོགས་དང་ཁ་ཟས། ། སྤྱོད་ལམ་རྣམ་ཤེས་ཡིད་ཡུལ་རྣམས་ལ། ། ངེས་པ་མེད་པའི་རྟགས་རྣམས་ཤར་ཚེ། ། འཁྲུལ་སྣང་དྲན་པས་ཟིན་པར་མཛོད་ཅིག ། དུས་དེར་དམྱལ་བ་ཡི་དྭགས་དུད་འགྲོ། ། ལྷ་དང་ལྷ་མིན་མི་རྣམས་དག་ཏུ། སྐྱེ་བའི་སྔ་ལྟས་འོད་ལམ་ཁ་དོག ། ནག་སེར་དཀར་དམར་ལྗང་དང་སྣ་ཚོགས། །
སྣང་བ་ཤར་ཚེ་རང་སྒོ་ཤེས་ཤིང་། ། ཁང་བཟང་ནགས་ཚལ་རིན་ཆེན་གཞལ་ཡས། ། ཕོ་མོ་སྦྱོར་དང་རྒྱ་མཚོ་ཆེན་པོ། ། ངང་པ་རྟ་གླང་ཕོ་མོས་བརྒྱན་དང་། ། སྡོང་དུམ་འཕྱར་བག་ལོ་མའི་སྤྱིལ་པོ། ། ས་ཕུག་ལ་སོགས་དེ་དག་མཐོང་ནས། ། གནས་དེར་འབྲོས་པའི་སྣང་བ་ཤར་ཚེ། ། སྐྱེས་གནས་ངན་པར་ཤེས་པར་མཛོད་ཅིག ། ཉི་ཟླ་མི་གསལ་མུན་པའི་གནས་སུ། ། དེ་ལྟའི་འཁྲུལ་སྣང་སྣ་ཚོགས་ཤར་ཚེ། །
འཇིགས་ཤིང་སྐྱོ་བའི་སྙིང་རླུང་ལང་དུས། ། དེ་ཚེ་ཕྱི་དང་ནང་དང་གསང་བ། ། མཐར་ཐུག་སྟོན་མཛད་མགོན་ཁྱོད་དྲན་ཏེ། ། དེ་ལ་བརྟེན་ནས་ལམ་དང་ལྟ་བ། ། གསང་བའི་མིང་རྣམས་དྲན་པའི་མོད་ལ། ། མ་དག་སྣང་བའི་འཁྲུལ་སྣང་དེ་ཀུན། ། ལྷག་པའི་ལྷ་ཡི་རོལ་པར་ཤར་ཏེ། ། སྣང་སེམས་ཐམས་ཅད་རོ་གཅིག་གྱུར་ནས། ། བླ་མ་ལྷ་ཡི་ལུང་བསྟན་བྱིན་རླབས། ། ཐོབ་ནས་བརྟན་པ་ཟིན་པར་མཛོད་ཅིག །
མདོར་ན་བདག་གི་དལ་འབྱོར་ལན་གཅིག ། ཐོབ་པའི་དུས་འདིར་རྡོ་རྗེ་ཐེག་པའི། ། དྲི་མེད་ལམ་ལ་རབ་ཏུ་བརྩོན་ཞིང་། ། གེགས་མེད་རྒྱུད་ལ་འབྱོར་བར་མཛོད་ཅིག ། དེ་ལ་བརྟེན་པའི་ཚེ་འདིའི་འཆི་ཁའམ། ། བར་དོར་དོན་གྱི་འབྲས་བུ་སྨིན་ནས། ། ཕྱིན་ཆད་ལས་དང་ཉོན་མོངས་དབང་གིས། ། སྐྱེ་སྒོ་ངན་པ་ཆོད་པར་མཛོད་ཅིག ། དེ་ལྟའི་ཡོན་ཏན་མ་ལྡན་བར་དུ། ། རང་ཉིད་ནམ་འཆི་གར་སྐྱེ་མེད་པའི། །
བླུན་པོ་བདག་ལ་ལྟོས་བཅས་ཐམས་ཅད། ། འདྲེན་པའི་གཙུག་རྒྱན་ཁྱོད་ཀྱི་དྲོངས་ཤིག ། མི་ཕྱེད་དད་ལྡན་སློབ་བུ་བདག་ཅག ། བྱང་ཆུབ་བར་དུ་རྡོ་རྗེ་འཆང་ཆེན། ། ཡོངས་འཛིན་འབྲེལ་ཚད་དོན་ལྡན་ཁྱོད་དང་། ། སྐད་ཅིག་འབྲལ་བ་མེད་པར་མཛོད་ཅིག ། ཅེས་པའི་གསོལ་འདེབས་སྨོན་ལམ་དང་བཅས་པའི་ཚིགས་སུ་བཅད་པ་འདི་ནི། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་མངའ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་ལ་གྲགས་པའི་འབྲེལ་ཚད་དོན་དང་ལྡན་ངེས་པའི་དེ་ཉིད་ལ་མི་ཕྱེད་པའི་དད་པ་ཐོབ་པ་ཤྲཱི་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཨ་ན་ལའི་ལོ། ཤ་ར་དའི་དུས་ཀྱི།
རྒོད་མ་ཅན་གྱི་ཟླ་བའི་བཟང་པོ་གསུམ་པའི་ཚེས་ལ། དཔལ་ས་སྐྱའི་བླ་བྲང་ཕུན་ཚོགས་གླིང་གི་ཐོས་བསམ་འབྲུག་སྒྲ་ཚལ་གྱི་རང་བྱུང་བསམ་གཏན་ཁང་བུར་སྦྱར་བའོ། ། འདིས་རང་གཞན་ལ་མཆོག་ཏུ་ཕན་པར་གྱུར་ཅིག ། སརྦ་མངྒལཾ། ཀ་ལྱཱ་ན་ཝརྡྷནྟུ།། ༈ །།རྒྱལ་བ་རྡོ་རྗེ་འཆང་སངས་རྒྱས་རྒྱལ་མཚན་ལ་བསྟོད་པ་སྙན་དངགས་གི་འཁོར་ལོ་ངོ་མཚར་སྣང་བ་ཞེས་བྱ་བ་བཞུགས། ༢༤ བཊྚ་ར་ཀ དྷརྨཱ་སཱ་མི་ཡེ་ན་མ༔ འདིར་སྨྲས་པ། ཐོས་བསམ་བསྒོམ་པས་མངོན་རྟོགས་ཡོན་ཏན་བརྙེས། །
འཆད་རྩོད་རྩོམ་པས་བསྟན་པ་ཟླ་ལྟར་སྤེལ། ། སྙིགས་མའི་དུས་འདིར་སངས་རྒྱས་མི་ཡི་གཟུགས། ། རྒྱལ་བའི་རྒྱལ་ཚབ་མུས་པ་ཆེན་པོ་རྒྱལ། ། མགོན་པོ་དེ་ལ་བསྟོད་པ་སྙན་ངག་གི ། འཁོར་ལོ་ངོ་མཚར་སྣང་བ་ཞེས་བྱ་འདི། ། མང་དུ་ཐོས་པའི་དགེ་སློང་ས་སྐྱ་པ། ། ཨཱ་ནནྡ་ཡིས་འབད་དེ་ལེགས་པར་བཀོད། ། ཚུལ་འདི་ཀློག་པར་འདོད་པའི་དཔྱོད་ལྡན་རྣམས། ། རེ་མིག་དབུས་ཀྱི་ཡི་གེ་འགྱུར་མེད་ལ། ། ཕྱོགས་བཞི་མཚམས་བཞི་ཕྱི་རིམ་གཡས་བསྐོར་བཀླག །
དེ་ནས་བཅུ་གསུམ་ཕྲེང་རྣམས་དཀྱུས་བཞིན་བཀླག ། འདི་ལ་དབུས་ཀྱི་རེ་མིག་བཅུ་གསུམ་གྱི། ། ཡི་གེ་དེ་དག་ཀློག་ཚུལ་ཟུང་ལྡན་ནོ། ། དེ་ལྟར་བཀླགས་པས་རྗེ་བཙུན་བླ་མ་ཡི། ། མཚན་གྱི་ཕྲེང་བ་ཉེར་གཅིག་འབྱུང་བར་འགྱུར། ། ཡོངས་འཛིན་འབྲེལ་ཚད་དོན་ལྡན་གང་དེའི་མཚན། ། ལན་གཅིག་ཙམ་ཞིག་བརྗོད་ལའང་བསོད་ནམས་ཚོགས། ། གྲངས་མེད་བགྲངས་བའི་ཡུལ་ལས་འདས་འབྱུང་བ། ། ངེས་པའི་ཤེས་པ་སྐྱེས་ནས་ཚུལ་འདི་སྦྱར། ། ཡང་དག་བསྟན་ལ་ལྷག་པར་རབ་དད་པ། །
བསྐལ་པར་ལས་དཀར་མང་བསགས་གང་དག་རྣམས། ། ཟག་པ་བག་ཆགས་བཅས་པ་སྤངས་མཛད་པ། ། དམ་པ་གང་ལ་བདག་ཅག་དྭངས་བས་འཚལ། ། ཉིད་ཀྱིས་རིམ་གཉིས་ཏིང་འཛིན་ཇི་བཞིན་རིག ། ངེས་ལེགས་བདེ་ཆེན་ཡེ་ཤེས་དགེ་ལེགས་སྤེལ། ། དུས་ཀུན་རྒྱུན་དུ་སྐུ་གསུམ་ལྷུན་གྲུབ་ཏུ། ། དཀོན་མཆོག་ངོ་བོ་མགོན་པོ་ཁྱོད་བསྟོད་དོ། ། ལེགས་བཤད་སྨྲ་མཁས་མཁས་པ་ཀུན་གྱི་རྒྱན། ། ཡོངས་འཛིན་རྗེ་བཙུན་བཙུན་པའི་མཆོག་གྱུར་པ། ། སྤྱོད་བཟང་བཟང་པོའི་མཛད་པ་རྨད་བྱུང་བའི། །
འཛམ་གླིང་ས་འཛིན་འཛིན་མའི་རྒྱན་དེར་འདུད། ། དུས་གསུམ་སྒྲིབ་མེད་མཁྱེན་པའི་བཤེས་གཉེན་ཁྱོད། ། སྲིད་གསུམ་འགྲོ་བའི་སྡུག་བསྔལ་བསལ་སླད་དུ། ། སྐུ་གསུམ་གདུལ་བྱའི་སྣང་བརྙན་རྟག་བཞུགས་ལ། ། སྒོ་གསུམ་སྒྲིབ་གཉིས་དྲི་མ་སྦྱང་དུ་གསོལ། ། ཞེས་རྒྱལ་བ་རྡོ་རྗེ་འཆང་ཆེན་པོ་སངས་རྒྱས་རྒྱལ་མཚན་ལ་བསྟོད་པ་སྙན་ངག་གི་འཁོར་ལོ་ངོ་མཚར་སྣང་བ་ཞེས་བྱ་བ་འདི་ནི། སྙིགས་དུས་ཀྱི་རྒྱལ་བ་གཉིས་པ་རྗེ་བཙུན་མུས་པ་ཆེན་པོ་དེ་ཉིད་ཀྱི་བཀའ་དྲིན་ལས་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་བདུད་རྩི་རྒྱ་མཚོ་ལྟ་བུའི་ཤེས་རྒྱུད་བལྟམས་པའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། མེ་མོ་སྦྲུལ་གྱི་ལོ་གྲོ་བཞིན་ཟླ་བའི་དཀར་ཕྱོགས་བཟང་པོ་གཉིས་པའི་ཚེས་ལ་གཙང་སྟོད་རྒྱལ་པོའི་ཕོ་བྲང་གི་སའི་ཆ་བསམ་རྩེ་བྲང་མོ་ཆེར་ལེགས་པར་སྦྱར་བ་འདིས་ཀལྱཱ་ན་ཝརྡྷནྟུ། མ་མ་པུཎྱཱ་ཛྙཱ་ན་ཤྲཱི་བྷུ་མི་ཏི་པུཥྚིཾ་ཀུ་རུ། མཧཱ་མུ་ཏྲ་ས་ར་མ་སིདྡྷི་པྲསྟ་ཀུ་རུ།
སརྦ་སུ་ཁ་བྷ་ཝནྟུ།། །། ན མོ བུདྡྷ དྷྭ ཛ ཡ ཨཱོཾ འཆད མཁས སངས རྒྱས རྒྱལ མཚན སངས རྒྱས བསྟན པའི ལོག རྟོག རྩོད སྤེལ མཁས སངས རྒྱས རྒྱལ མཚན རྒྱས སོགས འཕྲིན ལས སྐྱོང མཁས པ མཁས གྲུབ སངས རྒྱས རྒྱལ མཚན རྒྱལ བའི རང བཞིན སངས རྒྱས སྐུ རྒྱལ ཚབ སངས རྒྱས རྒྱལ མཚན མཚན གྱི རབ རྒྱས བདེ བ སྟེར མཁས མཆོག སངས རྒྱས རྒྱལ མཚན ཐོས བསམ རྒྱལ ལྟར མཐའ རུ ཕྱིན དེད དཔོན སངས རྒྱས རྒྱལ མཚན མངས མཚན སུམ ཅུ རྩ གཉིས ལྡན ཀུན མཁྱེན སངས རྒྱས རྒྱལ མཚན རྒྱལ མཚན སངས སྨྲས ལེགས བཟང མཁྱེན འདྲེན མཆོག སངས རྒྱས རྒྱལ མཚན མངས མཚན ལྡན པ ཀུན གྱི བདག རྗེ བཙུན སངས རྒྱས རྒྱལ མཚན མཁན སློབ རྒྱལ སྲིད ཆོས བཞིན སྐྱོང རྒྱལ སྲས སངས རྒྱས རྒྱལ མཚན མཚན དེ ཞི རྒྱས དབང དྲག བདག ཡོངས འཛིན སངས རྒྱས རྒྱལ མཚན རྒྱལ བའི བསྟན ལ སངས རྒྱས བཞིན བསྒོམ མཁས སངས རྒྱས རྒྱལ མཚན རྒྱས པའི ལུང རིག རབ མཁས མཆོག
སྨྲ མཁས སངས རྒྱས རྒྱལ མཚན སངས རྒྱས དགེས པའི ལེགས བཤད རྩོམ རྗེ་རྒྱལ་བ་མུས་པ་ཆེན་པོ་ལ་གདུང་དབྱངས་ཀྱི་སྒོ་ནས་གསོལ་བ་འདེབས་པ་བསམ་དོན་ཀུན་འགྲུབ་བཞུགས་སོ། ༢༥ ། ན་མོ་གུ་རུ་བུདྡྷ་དྷྭ་ཛ་ཡེ། མདོ་རྒྱུད་མན་ངག་ཀུན་རིག་ཐམས་ཅད་མཁྱེན། ། སྡོམ་གསུམ་ཉེས་པའི་དྲི་བྲལ་བཙུན་པའི་མཆོག ། རིམ་གཉིས་ཏིང་འཛིན་གྱིས་གྲོལ་གྲུབ་དབང་རྗེ། ། རྗེ་བཙུན་མུས་པའི་རྣམ་ཐར་བསམ་བཞིན་དད། ། ཡོངས་འཛིན་ཁྱེད་ལ་བདག་འདྲའི་སློབ་མའི་ཚོགས། ། རྣམ་གྲངས་མང་པོས་ལྗོངས་འདི་ཁྱབ་གྱུར་ཀྱང་། ། བདག་ཅག་ཁོ་ན་སྤྱན་གྱི་འབྲས་བུ་ལྟར། །
གཅེས་པར་བསྐྱངས་པའི་བཀའ་དྲིན་དྲན་པའི་ཚེ། ། ལུས་ཀྱི་སྤུ་ལྡང་མིག་ནས་མཆི་མ་འཁྲུག ། སྙིང་ནས་བླ་མ་དྲན་པའི་གདུང་དབྱངས་ཀྱིས། ། རྒྱུན་དུ་མཚན་ནས་འབོད་ཅིང་གསོལ་འདེབས་ན། ། མི་མངོན་དབྱིངས་ནས་འབྲལ་མེད་ཐུགས་རྗེས་སྐྱོང་། ། ཞེས་བྱ་འདི་ཡང་ས་སྐྱ་པ། ། ངག་དབང་ཀུན་དགའ་བསོད་ནམས་ཀྱིས། ། བླ་མ་དྲན་པའི་སྐད་ཅིག་ལ། ། བྲིས་འདིས་བསམ་དོན་ཀུན་འགྲུབ་ཤོག ། སརྦ་དཱ་ཨོཾ།།
༈ །།བླ་མ་མུས་པ་ཆེན་པོ་ལ་གསོལ་བ་འདེབས་པ་ཡིད་ཀྱི་འདོད་འཇོ་ཞེས་བྱ་བ་བཞུགས། ༢༦ ན་མོ་གུ་རུ་བཛྲ་དྷ་ར་བུདྡྷ་དྷྭ་ཛ་ཡེ། འདིར་ཁམས་གསུམ་ཆོས་ཀྱི་རྒྱལ་པོ་རྩོད་པའི་དུས་ཀྱི་རྡོ་རྗེ་འཆང་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་ལ་གསོལ་བ་འདེབས་པ་ཡིད་ཀྱི་འདོད་འཇོ་ཞེས་བྱ་བ། སྐྱབས་གནས་ཀུན་འདུས་ཀྱི་ངོ་བོ་བསླུ་མེད་དམ་པ་གང་གི་ཞབས་ལ་གུས་པས་ཕྱག་འཚལ་ལོ། ། རྒྱལ་བ་གཉིས་པ་རྗེ་བཙུན་ས་སྐྱ་པའི། ། སྙིགས་མའི་དུས་འདིར་བསྟན་པའི་གསལ་བྱེད་མཆོག ། མཁས་བཙུན་བཟང་པོའི་གཙུག་རྒྱན་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གསོལ་བ་འདེབས། ། གང་གི་ངོ་མཚར་རྣམ་ཐར་མཛད་པའི་ཚུལ། ། ཅུང་ཟད་དྲན་ལའང་བྱིན་རླབས་བདུད་རྩིའི་ཆར། །
རྒྱུན་ཆད་མེད་པར་སྩོལ་བའི་མུས་པ་རྗེ། ། སངས་རྒྱས༞ འཁྲུངས་མ་ཐག་ནས་རྒྱལ་སྲས་རིག་སད་ཅིང་། ། བདག་མེད་རྟོགས་པའི་ཡེ་ཤེས་རང་ཚངས་རིག། ངོ་མཚར་གཞོན་ནུའི་སར་བཞུགས་མུས་པ་རྗེ། ། སངས་རྒྱས་རྒྱལ་མཚན༞ རྡོ་རྗེ་འཆང་དངོས་ཡོངས་འཛིན་དུ་མ་ལས། ། སྐྱོན་མེད་སྡོམ་པ་གསུམ་གྱི་བཀའ་དྲིན་སོགས། ། གསན་པ་རྒྱ་མཚོའི་མཐར་སོན་མུས་པ་རྗེ། ། སངས་རྒྱལ་མཚན༞ མདོ་རྒྱུད་མན་ངག་བསྟན་བཅོས་རྒྱ་མཚོ་ལ། ། བརྩོན་པས་ཐོས་བསམ་སྦྱངས་པས་སྒྲོ་འདོགས་ཆོད། ། ཐམས་ཅད་མཁྱེན་པའི་གཙུག་རྒྱན་མུས་པ་རྗེ། །
སངས་རྒྱས་རྒྱལ་མཚན༞ ཡེངས་མེད་ཏིང་འཛིན་སྒྲུབ་ལ་གཅིག་གཞོལ་བས། ། མན་ངག་རྒྱ་མཚོའི་ཉམས་རྟོགས་ཐུགས་ལ་འཁྲུངས། ། རྡོ་རྗེ་འཛིན་པའི་རྒྱན་གྱུར་མུས་པ་རྗེ། ། སངས་རྒྱས་རྒྱལ་མཚན༞ མཚོན་བྱེད་དཔེ་དང་རྩེ་མོའི་ཡེ་ཤེས་བརྙེས། ། མ་འོངས་མཁྱེན་སོགས་གྲུབ་པའི་སར་བཞུགས་པའི། ། ཡོན་ཏན་རྒྱ་མཚོའི་མངའ་བདག་མུས་པ་རྗེ། སངས་རྒྱས་རྒྱལ་མཚན༞ གང་ལ་གང་འདུལ་ཆོས་ཀྱི་འཁོར་ལོ་ཆེ། ། རྟག་པར་བསྐོར་བས་བསྟན་འཛིན་སློབ་བུ་ཡི། ། འཛིན་མའི་ཁྱོན་ཀུན་ཁྱབ་པའི་མུས་པ་རྗེ། ། སངས་རྒྱས་རྒྱལ༞ གཟུགས་སྐུ་བསྡུ་བའི་ཚེ་ཡང་མཁའ་འགྲོའི་གཙོ། །
མཁའ་སྤྱོད་དབང་མོས་མངོན་སུམ་སྤྱན་དྲངས་ཏེ། ། རྟགས་བཟང་ཀུན་ལ་སྟོན་མཛད་མུས་པ་རྗེ། ། སངས་རྒྱས་རྒྱལ༞ དེ་ལྟར་བླ་མའི་ཡོན་ཏན་ཆ་ཤས་ཙམ། ། བརྗོད་པའི་དགེ་བས་ཡོངས་འཛིན་དམ་པ་དང་། ། བྱང་ཆུབ་བར་དུ་འབྲལ་བ་མེད་དོ་ཞེས། ། ཞལ་བཞེས་ཇི་བཞིན་གེགས་མེད་དོན་ལྡན་ཤོག ། བསྟན་དང་འགྲོ་ལ་ཕན་པའི་ལྷག་བསམ་གྱིས། ། བདེ་གཤེགས་བསྟན་པའི་ཁུར་ཆེན་ཁྱེར་བ་དང་། ། དེ་ཉིད་ངལ་བ་འབྲས་མེད་མ་ཡིན་པ། ། རང་གཞན་དོན་གཉིས་འབད་མེད་ལྷུན་གྲུབ་ཤོག །
གངས་ཅན་བོད་ཀྱི་ལྟེ་བ་རྡོ་རྗེ་གདན། ། དཔལ་ལྡན་ས་སྐྱའི་ཆོས་སྲིད་རྒྱས་བྱེད་པའི། ། སྤྲུལ་པའི་གདུང་བརྒྱུད་རྒྱུན་ཆད་མེད་པ་དང་། ། ཀུན་ཀྱང་འཕྲིན་ལས་ནམ་མཁའ་མཉམ་པར་ཤོག ། བདག་གི་དུས་གསུམ་དགེ་བ་འདི་ཡི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་རྒྱས་པ་དང་། ། ཕྱི་མ་བདེ་བ་ཅན་དུ་སྐྱེ་བར་ཤོག ། སྐྱེས་ནས་བསམ་བཞིན་སྲིད་པ་ལེན་པ་དང་། ། སྲིད་མཐའི་བར་དུ་བསྟན་པ་འཛིན་པར་ཤོག །
ཕ་མར་གྱུར་པའི་སེམས་ཅན་ཐམས་ཅད་ཀྱང་། ། བདག་གི་རྗེས་བཟུང་ཐར་པའི་བདེ་ཐོབ་ཤོག ། བསམ་པ་རྣམ་པར་དག་པའི་སྨོན་ལམ་འདི། ། དཀོན་མཆོག་རྣམས་ཀྱི་བདེན་པའི་བྱིན་རླབས་ཀྱིས། ། ལོག་པར་འདྲེན་པའི་ཕྱོགས་ལས་རྣམ་རྒྱལ་ནས། ། ཇི་བཞིན་མ་ལུས་ལེགས་པར་འགྲུབ་གྱུར་ཅིག ། ཅེས་པ་འདི་ཡང་རྩོད་པའི་དུས་ཀྱི་ཐམས་ཅད་མཁྱེན་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ཀྱི་ཞབས་ལ་ཡན་ལག་མཆོག་གི་རེག་ཅིང་། གསུང་གི་བདུད་རྩི་ངོམས་པར་འཐུང་བས་རྗེ་བཙུན་བླ་མ་དེ་ཉིད་ཀྱི་རྣམ་པར་ཐར་པ་ངོ་མཚར་ཅན་རྣམས་ལ་ཤེས་ནས་དད་པ་ཐོབ་པའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔར་ནས་བྱས་པའི་གསོལ་འདེབས་རྣམས་ཀྱི་ཚིག་ཧ་ཅང་མང་ཆེས་པ་ནས་བློ་གྲོས་ཞན་པ་རྣམས་འཛིན་འདོན་དཀའ་བ་ལ་བསམ་ནས་ཉུང་གསལ་གོ་བདེའི་རང་བཞིན་གསོལ་འདེབས་ཡིད་ཀྱི་འདོད་འཇོ་ཞེས་བྱ་བ་འདི་བྱ་ལོ་ཟླ་བ་ལྔ་པའི་དཀར་ཕྱོགས་དགའ་བ་དང་པོའི་ཚེས་ལ་ཡོན་ཏན་རིན་པོ་ཆེ་དུ་མའི་འབྱུང་གནས་གདན་ས་ཆེན་པོ་དཔལ་ས་སྐྱའི་བཞི་ཐོག་བླང་བྲང་གི་མཁའ་སྤྱོད་དཔལ་གྱི་ཕོ་བྲང་དུ་སྦྱར་བ་འདིས་བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ། ཀ་ལྱཱ་ན་ཝརྡྷནྟུ།།
༈ །།རྗེ་བླ་མ་མུས་པ་ཆེན་པོ་ལ་གསོལ་བ་འདེབས་པའི་ཚིགས་སུ་བཅད་པ་དད་པའི་མྱུ་གུ་ཞེས་བྱ་བ་བཞུགས། ༢༧ ན་མོ་བུདྡྷ་དྷྭ་ཛ་ཡེ། སངས་རྒྱས་ཀུན་གྱི་མཁྱེན་བརྩེ་གཅིག་བསྡུས་ནས། ། བསྟན་པའི་རྒྱལ་མཚན་འཛིན་མཛད་ཀུན་གྱི་གཙོ། ། བདག་གི་འདི་ཕྱི་བར་དོའི་སྐྱབས་གཅིག་པུ། ། རྗེ་བཙུན་མུས་པའི་ཞབས་ལ་གསོལ་བ་འདེབས། ། གསོལ་བ་འདེབས་སོ་སངས་རྒྱས་རྒྱལ་མཚན་པ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ། གསོལ་བ་འདེབས་སོ་འགྲོ་ཀུན་རྗེས་སུ་ཟུང་། ། གསོལ་བ་འདེབས་སོ་དོན་གཉིས་མཐར་ཕྱིན་སྩོལ། །
ཅེས་པ་འདི་ཡང་དཔལ་ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཤིན་ཏུ་མྱུར་བར་བྲིས་པའོ། ། སརྦ་མངྒལཾ།། ༈ །།རྗེ་རྒྱལ་བ་མུས་པ་ཆེན་པོ་ལ་གསོལ་བ་འདེབས་པ་བྱིན་རླབས་མྱུར་དུ་འགུགས་པའི་ཕོ་ཉ་བཞུགས་སོ། ༢༨ ། ན་མོ་གུ་རུ་བཛྲ་དྷ་ར་བུདྡྷ་དྷྭ་ཛ་ཡེ་ན་མཿ སྐྱབས་གནས་ཀུན་འདུས་ཀྱི་ངོ་བོ་རྒྱལ་བ་མུས་པ་ཆེན་པོ་ལ་གསོལ་བ་འདེབས་པ་བྱིན་རླབས་མྱུར་དུ་འགུགས་པའི་ཕོ་ཉ་ཞེས་བྱ་བ་རྗེ་བཙུན་གཅིག་ཆོག་རྒྱལ་པོ་ཕྱག་འཚལ་ལོ། ། རྗེ་འོག་མིན་གནས་སུ་རྡོ་རྗེ་འཆང་། ། གནས་འཕགས་པའི་ཡུལ་དུ་ཟས་གཙང་སྲས ། ལྗོངས་གངས་རིའི་ཁྲོད་འདིར་མུས་པ་ཆེ། ། རྗེ་བཙུན་སངས་རྒྱས་རྒྱལ་མཚན་ལ་གསོལ་བ་འདེབས། །
ཐུགས་ངེས་འབྱུང་ཚུལ་ཁྲིམས་རྣམ་དག་པས། ། དགག་སྒྲུབ་གནང་གསུམ་ལ་མཁས་ཤིང་གཞོལ། ། ཚུལ་ཁྲིམས་དྲི་བསུང་གིས་ཕྱོགས་ཀུན་ཁྱབ། ། རྗེ་འདུལ་བ་པ་ཆེན་པོ་ལ་གསོལ་བ་འདེབས། ། ཐེག་ཆེན་སེམས་བསྐྱེད་ཀྱིས་རྒྱུད་བལྟམས་པས། ། གཞན་གནོད་ཀྱི་བསམ་པ་དུག་བཞིན་སྤངས། ། ཕར་ཕྱིན་དང་དབུ་མའི་གཞུང་ཀུན་མཁྱེན། ། རྗེ་ཀ་དམྦ་ཆེན་པོ་ལ་གསོལ་བ་འདེབས། ། སྤྲོས་བྲལ་གྱི་ལྟ་བའི་ཕུ་ཐག་ཆོད། ། མི་ཕོད་ཐོག་བརྫིས་ཀྱི་རྣལ་འབྱོར་གྱིས། །
འབྱུང་པོ་སྟོབས་ལྡན་ཀུན་དམ་ལ་བཏགས། ། རྗེ་གཅོད་ཡུལ་བ་ཆེན་པོ་ལ་གསོལ་བ་འདེབས། ། བྱ་སྤྱོད་རྣལ་འབྱོར་གྱི་རྒྱུད་རྣམས་ལ། ། ཐོས་བསམ་ཉམས་ལེན་ཀུན་མཐར་ཕྱིན་པས། ། ཚེ་འདས་ཀྱི་བྱང་བུ་དངོས་སུ་འགུལ། ། རྗེ་ཡོ་ག་བ་ཆེན་པོ་ལ་གསོལ་བ་འདེབས། ། བསྐྱེད་རྫོགས་ཀྱི་གསལ་སྣང་བདེ་དྲོད་འབར། ། གསང་སྔགས་ཀྱི་བཟླས་བརྗོད་ཕ་མཐར་སོན། མཁའ་སྤྱོད་དུ་འཕོ་བས་མངོན་སུམ་གཤེགས། ། རྗེ་བདེ་མཆོག་པ་ཆེན་པོ་ལ་གསོལ་བ་འདེབས། །
ཐུན་བཞི་ཡི་ལམ་ལ་བྱང་ཆུབ་པས། ། སྒྲུབ་ཁང་ལྷ་དགུའི་གཞས་ཡས་སུ་གཟིགས ། ཡེ་ཤེས་ཀྱི་འཇུག་ལྡོག་ཁོར་མོ་ཡུག ། རྗེ་ལམ་འབྲས་པ་ཆེན་པོ་ལ་གསོལ་བ་འདེབས། ། རིགས་བརྒྱ་དང་རིགས་གཅིག་གི་རྣལ་འབྱོར་འབྱོངས། ། རྡོར་བཟླས་དང་དབེན་གསུམ་མཐའ་རུ་ཕྱིན། ། སྒྱུ་ལུས་དང་འོད་གསལ་ཟུང་འཇུག་བརྙེས། ། རྗེ་གསང་འདུས་པ་ཆེན་པོ་ལ་གསོལ་བ་འདེབས། ། སྔོན་བྱོན་གྱི་གྲུབ་ཆེན་བུདྡྷ་་་་་་ཤྲཱི། བཞིན། །
བདེ་ཀྱེ་ཡི་ལམ་ལ་རབ་གཞོལ་བས། ། སྦྱོར་དྲུག་གི་ཉམས་རྟགས་ཐམས་ཅད་རྫོགས། ། རྗེ་དུས་འཁོར་བ་ཆེན་པོ་ལ་གསོལ་བ་འདེབས། ། རྨི་ལམ་གྱི་རྣལ་འབྱོར་ངང་ཉིད་ནས། ། བླ་མ་དང་དག་པའི་ཞིང་ཀུན་མཇལ། ། མཚོན་བྱེད་ཀྱི་དཔེ་ཡི་ཡེ་ཤེས་བརྙེས། ། རྗེ་ནེ་གུ་བ་ཆེན་པོ་ལ་གསོལ་བ་འདེབས། ། སྣང་གྲག་རིག་གསུམ་གྱི་ཆོས་འདི་ཀུན། ། ལྷ་སྔགས་ཡེ་ཤེས་སུ་རྟག་གཟིགས་པས། ། བཀའ་སྲུང་ཆོས་སྐྱོང་རྣམས་བྲན་བཞིན་འཁོལ། །
རྗེ་མཐུ་རྩལ་གྱི་མངའ་བདག་ལ་གསོལ་བ་འདེབས། ། ཕ་བླ་མ་བསྐྱངས་པའི་གཅེས་ཕྲུག་བདག ། ཕ་བླ་མས་དྲན་པའི་སྐད་ཅིག་ལ། ། ཕ་བླ་མར་གདུང་དབྱངས་གསོལ་འདེབས་ཐལ། ། ཕ་བླ་མས་མི་མངོན་དབྱིངས་ནས་གཟིགས། ། རྗེ་ཁྱེད་ལ་གཅིག་ཏུ་ཡིད་གཏད་པའི། ། མི་བདག་དང་བདག་ལ་ལྟོས་བཅས་རྣམས། ། དུས་འདི་ལ་ཚེ་རིང་ནད་མེད་ཅིང་། ། ཡིད་བསམ་དོན་འགྲུབ་པར་བྱིན་གྱིས་རློབས། ། མི་བདག་གིས་སྤེལ་བའི་བསྟན་པའི་རྒྱུན། །
འདི་རིགས་བརྒྱུད་གཙང་མས་རྟག་སྐྱོང་ཞིང་། ། བདག་དཔོན་སློབ་ཕྱི་མར་ལྷན་ཅིག་པར། ། ཞིང་བདེ་བ་ཅན་དུ་སྐྱེ་བར་ཤོག ། རྗེ་སྐྱབས་གནས་ཐམས་ཅད་འདུས་པའི་དངོས། ། མགོན་ཁྱེད་ལ་རྟག་ཏུ་གསོལ་འདེབས་ཀྱིས། ། བདག་སློབ་མར་བཅས་པའི་འགྲོ་བ་རྣམས། ། ཚེ་འདི་ཕྱིའི་དོན་ཀུན་འགྲུབ་པར་མཛོད། ། ཅེས་རྒྱལ་བ་མུས་པ་ཆེན་པོ་ལ་གསོལ་བ་འདེབས་པ་བྱིན་རླབས་མྱུར་དུ་འགུགས་པའི་ཕོ་ཉ་ཞེས་བྱ་བ་འདི་ཡང་རྗེ་བླ་མ་དུས་གསུམ་སྒྲིབ་མེད་དུ་གཟིགས་པ་དེ་ཉིད་ཀྱི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་བ་ཤྲཱི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་སོ་དགུ་ལོན་པ་ཤིང་ཕག་ཟླ་བ་བཅུ་པའི་དཀར་པོའི་ཕྱོགས་ཀྱི་ཐོ་རངས་ཀྱི་ཆ་ཞིག་རྗེ་བླ་མའི་ཡོན་ཏན་དྲན་པའི་མོད་ལ་ཐོལ་བྱུང་དུ་གསོལ་བ་བཏབ་པའི་ཡི་གེ་པ་ནི་གསོ་བ་རིག་པ་དང་ཡི་གེའི་འདུ་བྱེད་ལ་མཁས་པ་གདོང་དགའ་བ་བསམ་པ་དོན་ཆེན་གྱིས་བགྱིས་སོ། ། འདི་སྦྱར་དགེ་བས་ཁྱབ་བདག་རྡོ་རྗེ་སེམས་དཔའ་དང་གཉིས་སུ་མེད་པའི་དཔལ་ལྡན་བླ་མ་དམ་པ་དེ་ཉིད་ཀྱི་ཐུགས་བརྩེ་བ་ཆེན་པོས་སྐད་ཅིག་ཀྱང་འབྲལ་བ་མེད་པར་བདག་ཅག་དཔོན་སློབ་རྣམས་རྗེས་སུ་བཟུང་ནས་འདི་ཕྱིའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་དུ་འབྱུང་བར་གྱུར་ཅིག ། ཀ་ལྱཱ་ན་ཝརྟུ་ཤུ་བྷྃ།།
༈ །།བླ་མ་རྒྱང་འབོད་ཀྱི་ཚིགས་སུ་བཅད་པ་སྙིང་གི་གདུང་དབྱངས་ཞེས་བྱ་བ་བཞུགས། ༢༩ རྒྱ་གར་སྐད་དུ། སརྦ་བི་ཛྙཱ་ན་ལོ་ཀ་ཙཀྵུ་ཙཀྲི་ནཱ་ཐཱ་བུདྡྷ་དྷྭ་ཛ་སྱ་བནྡྷ་ནི་ཀཱ་རོ་མི། བོད་སྐད་དུ། ཐམས་ཅད་རྣམ་པར་མཁྱེན་པའི་འཇིག་རྟེན་གྱི་མིག་འཁོར་ལོའི་མགོན་པོ་སངས་རྒྱས་རྒྱལ་མཚན་ལ་གུས་པས་ཕྱག་བགྱིའོ། ། ཐོས་བསམ་སྒོམ་པའི་བྱ་བ་མཐར་ཕྱིན་ཏེ། ། མཁས་བཙུན་བཟང་པོའི་ཡོན་ཏན་ཀུན་ལྡན་པ། ། འབྲེལ་ཚད་དོན་དང་ལྡན་ངེས་བུདྡྷའི་མཚན། ། དག་པའི་ཞིང་ནས་བདག་ལ་དགོངས་སུ་གསོལ། ། ཀྱེ་མ་ཀྱེ་ཧུད་རྗེ་བཙུན་མུས་པ་རྗེ། །
བསྙུན་བྲལ་སྤྲུལ་སྐུ་སྙུང་བའི་ཚུལ་བསྟན་ནས། ། འཕོ་མེད་ཐུགས་རྗེ་འཕོ་བའི་ངང་ཚུལ་གྱི། ། དུས་ཀྱི་ངེས་པ་དང་བཅས་དུས་མཐར་བཞུགས། ། ཀྱེ་ཧུད་འཇིག་རྟེན་སྟོང་སོ་ཆོས་ཀྱི་རྗེ། ། ཡིན་བཞིན་ནོར་བུ་བརྙེད་ནས་གློ་བུར་སྟོར། ། དད་ཅན་སྐྱེ་བོ་ཐམས་ཅད་མིག་དང་བྲལ། ། དེ་རིང་འཇིག་རྟེན་ཐམས་ཅད་མུན་པར་སོང་། རིགས་གཟུགས་ཕུན་ཚོགས་ཚུལ་ཁྲིམས་ལུས་ཟུང་རྒྱས། ། འཆད་རྩོད་རྩོམ་པའི་བྱ་བ་ཀུན་མཁྱེན་པའི། ། མང་ཐོས་གང་དེ་ལོ་འགའ་མི་བཞུགས་པ། །
བསྟན་པའི་བྱ་བ་བཤོལ་ནས་གང་དུ་གཤེགས། ། བགྲང་ཡས་བློ་གསལ་རྒྱུ་སྐར་ཕྲེང་བ་ཡིས། ། འཁོར་ཡུག་མཛེས་པའི་ཀུན་གསལ་ཆོས་ཀྱི་གྲྭར། ། གཞུང་བརྒྱ་འཆད་པའི་སྣང་བ་མི་སྩོལ་བར། ། ཐམས་ཅད་མཁྱེན་པའི་ཟླ་བ་ཅི་སླད་གཤེགས། ། ཡང་དག་ལུང་གི་རྟ་བདུན་དང་འགྲོགས་ནས། ། རིག་པའི་འོད་ཟེར་བྱེ་བ་རབ་བཀྱེ་ནས། ། ལོག་ལྟའི་མུན་པ་སྟུག་པོ་དཔྱིས་འབྱིན་པའི། ། བསྙེངས་བྲལ་བསྟན་པའི་ཉི་མ་ནུབ་རིར་ཡོལ། ། མཐའ་ཡས་འགྲོ་ལ་བུ་གཅིག་ལྟར་དགོངས་ཤིང་། །
བྱམས་དང་སྙིང་རྗེས་གཞན་དབང་གྱུར་པ་ཁྱོད། ། ད་དུང་འགྲོ་བའི་དོན་མང་མ་རྫོགས་ན ། མགོན་མེ་བདག་ཅག་འདོར་བ་འདི་ཕོད་དམ། ། ཁྱོད་ཀྱིས་སྔོན་ཆད་འགྲོ་འདི་བདེ་བར་བསྐྱངས། ། ད་ནི་ཁྱོད་དང་བྲལ་བའི་མྱ་ངན་གྱི། ། ཟུག་རྔུ་དྲག་པོའི་ལུས་སེམས་སྡུག་བསྔལ་བའི། ། འཁུར་འདི་ཐར་འདོད་རྣམས་ཀྱི་སྟེང་དུ་ལྷུང་། ། སྣང་བ་ལྷ་དང་འཁོར་ལོའི་རྣམ་རོལ་ཏེ། ། དེ་ཡང་བདེ་སྟོང་མཆོག་གི་རང་བཞིན་ཞེས། ། མགོན་པོ་ཁྱེད་ཀྱིས་བདག་ལ་བཀའ་སྩལ་ནས། །
ཉམས་ཐག་སྡུག་བསྔལ་འདི་འདྲ་ཅི་སླད་སྩོལ། ། ཀུན་གྱི་མིག་ལ་བདུད་རྩི་སྩོལ་མཁས་པའི། ། གྲངས་མེད་བསོད་ནམས་ཕུང་པོ་འདུས་པའི་དངོས། ། ཡིད་འཕྲོག་རྡོ་རྗེའི་སྐུ་ཡང་གཞན་ཡིན་ན། ། སྐྱེ་བོ་བདེན་པའི་ཡིད་བརྟན་སུ་ལ་བགྱི། ། དད་པས་ཁྱོད་ཀྱི་ཞབས་དྲུང་གནས་བྱས་ནས། ། འཛུམ་ཞལ་ཡང་ཡང་བལྟ་བས་མ་ངོམ་པ། ། ད་ནི་ཡུད་ཙམ་མཐོང་བའི་སྐབས་བྲལ་བའི། ། བདག་གི་མིག་གི་བསོད་ནམས་གང་དུ་སོང་། ། རྒྱུད་ལུང་མན་ངག་ཕྱོགས་རེའི་སྣང་བ་ཅན། །
བཤེས་གཉེན་རྒྱུ་སྐར་འཆར་ནུབ་མང་ན་ཡང་། ། ཡོངས་རྫོགས་བསྟན་པའི་གླིང་བཞི་གསལ་ནུས་པའི། ། སྨྲ་བའི་ཉི་མ་ནུབ་པོ་ཆོས་ཀྱི་རྗེ། ། རྒྱ་ཆེན་ཆོས་ཀྱི་མཛད་པས་ཐུགས་དྲངས་ནས། ། ཡང་ཡང་ཕྱག་གི་ཟུར་ཕུད་ལ་བཀོད་པའི། ། སྡེ་སྣོད་གསུམ་དང་རྒྱུད་སྡེ་རིན་ཆེན་བཞི། ། གླེགས་བམ་ཚོགས་རྣམས་གྲོགས་མེད་སྐྱོ་བ་འཕེལ། ཟབ་དོན་བླ་མའི་ཞལ་ལ་རག་ལས་པའི། ། རྒྱུད་གསུམ་མན་ངག་དང་བཅས་སུ་ཡི་འབྱེད། ། བདེ་གསང་རྒྱུད་སྡེའི་ཟབ་གནད་སུ་ལ་འདྲི། །
ཐེག་དམན་ཐེག་ཆེན་གཞུང་དོན་གང་ནས་བཙལ། ། ཆོས་མིན་སྤྱོད་པས་ནམ་ཡང་མ་གོས་པ། ། འདི་ནི་བདག་ཅག་ལྷ་ཡི་བླ་མ་ཞེས། ། ལྷ་བུ་རྣམས་ཀྱི་མེ་ཏོག་གིས་བསུས་ཏེ། ། སྣུམ་གཙང་ལྷ་ཡི་ལམ་ནས་ཡུད་ཀྱི་གཤེགས། ། ཕན་བདེའི་འབྱུང་གནས་ཐུབ་བསྟན་ཉམས་དུས་འདིར། ། ཆོས་ཀྱི་ཆབ་སྲིད་སྐྱོང་བར་མི་མཛད་པར། ། འཇའ་འོད་ཤིང་རྟ་ཆིབས་ནས་ཁྱེད་གཤེགས་པ། ། འདི་བས་དོན་ཆེ་གཞན་ཞིག་གཟིགས་ལགས་སམ། ། བགྲངས་ཡས་ཡོན་ཏན་དུ་མས་མཛེས་པའི་སྐུ། །
འདི་ཕྱིར་ཕན་པའི་བསླབ་བྱ་སྟོན་པའི་གསུང་། ། མཐོ་དམན་ཀུན་ལ་བརྩེ་བའི་ཐུགས་མངའ་ཁྱོད། ། ད་ནི་དྲན་པ་ཙམ་གྱི་ཡུལ་དུ་གྱུར། ། དེ་ཕྱིར་སྐལ་ངན་བདག་ལ་ཚེ་འདི་རུ། ། སྔར་བཞིན་དངོས་སུ་མཇལ་བའི་སྐལ་མེད་ཀྱང་། ། ཉམས་དང་རྨི་ལམ་ལ་སོགས་དག་སྣང་ལ། ། འདྲེན་མཆོག་ཁྱེད་ཀྱི་ཞལ་དཀྱིལ་བསྟན་དུ་གསོལ། ། ཕྱི་ནང་བར་ཆད་ཐམས་ཅད་བསལ་དུ་གསོལ། ། ཉམས་དང་རྟོགས་པའི་ཡོན་ཏན་བསྐྱེད་དུ་གསོལ། ། བསམ་དོན་མཐར་ཕྱིན་བསྟན་པ་འཕེལ་བ་དང་། །
འཆི་ཚེ་མཁའ་སྤྱོད་གནས་སུ་དྲང་དུ་གསོལ། ། བདག་ལ་སྙིང་ནས་དད་པའི་སློབ་བུ་རྣམས། ། འདི་ཕྱི་བར་དོའི་གནས་སྐབས་ཐམས་ཅད་དུ། ། ཆོས་མེད་བདག་འདྲའི་སྐྱོབས་པར་མ་ནུས་པས། ། མཁྱེན་བརྩེ་ནུས་ལྡན་ཁྱེད་ཀྱིས་སྐྱབས་སུ་གསོལ། ། མདོར་ན་བདག་དང་བདག་གི་གདུལ་བྱ་ཡི། ། གཙོ་བྱས་ཕ་མར་གྱུར་པའི་སེམས་ཅན་རྣམས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། རྗེ་བཙུན་ཁྱོད་ཀྱི་དྲུང་དུ་སྐྱེ་བར་ཤོག ། ཅེས་བླ་མ་རྒྱང་འབོད་ཀྱི་ཚིགས་སུ་བཅད་པ་སྙིང་གི་གདུང་དབྱངས་ཞེས་བྱ་བ་འདི་ནི་སྙིགས་དུས་ཀྱི་རྒྱལ་བ་གཉིས་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་སྙན་པའི་གྲགས་པས་འཛིན་མའི་ཁྱོན་ཡོངས་སུ་ཁྱབ་པ་དེ་ཉིད་ཀྱི་ཐུགས་རྗེའི་སྤྱན་རས་ཀྱི་བུ་གཅིག་པ་ལྟར་འཚོ་བའི་སྐལ་བ་བཟང་པོ་ཅན་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྔོན་བྱོན་པའི་མཁས་པ་ཆེན་པོ་དག་གི་གསུང་རབ་ལས་ལེགས་བཤད་ཀྱི་ཆ་བླང་ལ་ཚིག་རིང་འགའ་ཞིག་བཅོས་ཤིང་ཁ་སྐོངས་ཅུང་ཟད་དང་བཅས་ཏེ།
རྗེ་བཙུན་བླ་མ་དམ་པ་དེ་ཉིད་ས་ཕོ་རྟ་ལོ་ཟླ་བ་ལྔ་པའི་ཚེས་ཉེར་གཅིག་གི་ནམ་ལངས་ཙམ་ལ་གཟུགས་སྐུ་ཆོས་དབྱིངས་སུ་བསྡུ་བར་མཛད་དེ། སྒྲ་དང་། འོད་དང་། མེ་ཏོག་གི་ཆར་ལ་སོགས་པ་ངོ་མཚར་བའི་ལྟས་དུ་མ་དང་བཅས་འདའ་ཁ་མ་ཟབ་མོ་གསལ་འདེབས་པར་མཛད་ནས་དབུ་གཙུག་ཚང་པའི་བུ་ག་ནས་མཁའ་སྤྱོད་ཆེན་པོ་འོག་མིན་དུ་ཐོགས་པ་མེད་པར་གཤེགས་པའི་ཚུལ་བསྟན་པ་ནས་བཟུང་ཞག་་་་་་ཟླ་ཤེལ་དབང་གི གྲངས་བརྒྱ་ཕྲག་གཉིས་དོན་པ་མགོ་ཟླ་བའི་ཡར་ཚེས་བཅུ་གཅིག་སྔོན་སློབ་དཔོན་རིན་པོ་ཆེ་དཔལ་ལྡན་རྩེ་མོ་ཞབས་ཉིད་དག་པ་མཁའ་སྤྱོད་དུ་གཤེགས་པའི་དུས་དྲན་གྱི་མཆོད་པ་འབུལ་བའི་ཉིན་དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་གཙུག་ལག་ཁང་ཆེན་པོར་ལེགས་པར་བསྡེབས་པ་འདིའི་བདག་གི་རྒྱུད་ལ་ཁྱབ་བདག་རྡོ་རྗེ་སེམས་དཔའི་ངོ་བོར་གྱུར་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཀྱི་བྱིན་རླབས་འཇུག་པར་གྱུར་ཅིག ། མངྒལཾ།། ༈ །།བླ་མ་ལ་བརྟན་བཞུགས་གསོལ་འདེབས་སྨོན་ལམ་དང་བཅས་པ་བསམ་དོན་ཀུན་འགྲུབ་ཅེས་བྱ་བ་བཞུགས། ༣༠ ན་མོ་བུདྡྷ་དྷྭ་ཛ་ཡེ། དུས་གསུམ་སངས་རྒྱས་རྒྱ་མཚོའི་ནུས་མཐུ་ཀུན། ། གཅིག་བསྡུས་སྙིགས་མའི་དུས་ཀྱི་བསྟན་པ་ཡི། །
རྒྱལ་མཚན་གཡོ་མེད་འཛིན་པའི་མུས་པ་རྗེ། ། བསྐལ་བརྒྱའི་བར་དུ་ཞབས་པད་བརྟན་གྱུར་ཅིག ། རབ་མཛེས་ངུར་སྨྲིག་གོས་གྱོན་བརྗིད་པའི་སྐུ། ། སྐལ་ལྡན་ཉེ་ལམ་སྟོན་མཛད་སྙན་པའི་གསུང་། ། འཁོར་འདས་དབྱེར་མེད་ཐུགས་མངའ་མུས་པ་རྗེ། ། བསྐལ་བརྒྱའི༞ རྗེ་བཙུན་ཁྱེད་ཀྱི་རྣམ་ཐར་ཐོས་པ་ཐག ། དད་ལྡན་བདག་གི་བ་སྤུ་གཏིང་ནས་གཡོས། ། ཚེ་རབ་དུ་མའི་བླ་མ་མུས་པ་རྗེ། ། བསྐལ་བརྒྱའི༞ མཁྱེན་བརྩེ་ནུས་ལྡན་ཡོངས་འཛིན་ཁྱེད་ཉིད་ཀྱིས། ། སྐལ་ལྡན་བདག་རྒྱུད་སྨིན་གྲོལ་ལམ་ལ་བཀོད། །
དྲིན་ཅན་རྩ་བའི་བླ་མ་མུས་པ་རྗེ། ། བསྐལ་བརྒྱའི༞ བསླུ་མེད་དཀོན་མཆོག་རྒྱ་མཚོའི་ཐུགས་རྗེ་དང་། ། འཛམ་གླིང་འགྲོ་བའི་རྣམ་དཀར་ནུས་མཐུ་ཡི། ། བསྟན་པའི་སྲོག་ཤིང་རྗེ་བཙུན་མུས་པ་རྗེ། ། བསྐལ་བརྒྱའི༞ བདག་ཀྱང་སྡོམ་པ་གསུམ་ལ་ལེགས་གནས་ཤིང་། ། རྒྱལ་བའི་བཀའ་དང་གོང་མའི་གསུང་རབ་ལ། ། ཐོས་པ་སྤྱོད་ཅིང་བསམ་པས་གོ་བ་དང་། ། དེ་དོན་ཇི་བཞིན་རྒྱུད་ལ་འབྱོར་བར་ཤོག ། ལྷག་པར་བླ་མེད་ཐེག་པའི་རིམ་གཉིས་ལ། ། གཡེང་མེད་རྩེ་གཅིག་གཞོལ་བའི་ནུས་མཐུ་ལས།
མ་དག་སྣང་ཀུན་དག་པ་རབ་འབྱམས་སུ། ། རྒྱུན་ཆད་མེད་པར་རྟག་ཏུ་སྣང་བར་ཤོག ། ཁྱད་པར་རྫོགས་རིམ་ཉམས་ལེན་མཐར་ཕྱིན་ཏེ། ། འཁོར་འདས་རང་གི་སེམས་སུ་ངོ་ཤེས་ཤིང་། ། དེ་ཡང་སྐྱེ་བ་མེད་པར་ཐག་ཆོད་དེ། ། སྣང་སྟོང་ཟུང་འཇུག་དུས་ཀུན་འདའ་བར་ཤོག ། མི་ཕྱེད་དད་པས་གསོལ་བ་བཏབ་པ་དང་། ། འདྲེན་མཆོག་བླ་མ་ཁྱེད་ཀྱི་ཐུགས་རྗེ་ཡིས། ། བསྟན་དང་འགྲོ་ལ་བདེ་སྐྱིད་འཕེལ་བའི་ཕྱིར། ། བསམ་དོན་འདི་དག་ཇི་བཞིན་འགྲུབ་གྱུར་ཅིག །
འདི་ལྟ་བུའི་བརྟན་བཞུགས་གསོལ་འདེབས་སྨོན་ལམ་དང་བཅས་པའི་ཚིགས་སུ་བཅད་པ་དགུ་པོ་འདི་ནི། དུས་གསུམ་སངས་རྒྱས་ཀུན་གྱི་ངོ་བོ་རྗེ་བཙུན་མུས་ཆེན་སངས་རྒྱས་རྒྱལ་མཚན་ཞེས་ཡོངས་ལ་གྲགས་པ་གང་དེར་སྙིང་ནས་དད་པ་ཐོབ་པ། ས་སྐྱ་པ་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དད་འདུན་ཆེན་པོས་ཀུན་ནས་བླང་སྟེ། གླིང་དགའ་བདེ་བ་ཅན་གྱི་དགོན་པར་མྱུར་བར་སྦྱར་བའོ། ། འདི་བགྱིས་དགེ་བས་རྗེ་བཙུན་བླ་མ་དམ་པའི་ཞབས་པད་ཡུན་རིང་བརྟན་པའི་རྒྱུར་གྱུར་ཅིག ། སརྦ་མངྒལཾ།། ༈ །།རྗེ་བླ་མ་མུས་པ་ཆེན་པོའི་གསུང་གི་བདུད་རྩིའི་ཟེགས་མ་དད་པའི་དཔལ་སྟེར་ཞེས་བྱ་བཞུགས། ༣༡ ན་མོ་གུ་རུ་བུདྡྷ་དྷྭ་ཛ་ཡེ། དུས་གསུམ་སྒྲིབ་མེད་དུ་གཟིགས་པའི་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་དེ་ཉིད་དགུང་ལོ་དོན་གསུམ་བཞེས་ཤིང་། བདག་རང་ལོ་བཅོ་བརྒྱད་ལོན་པའི་དུས་གླིང་དགའ་བདེ་བ་ཅན་གྱི་ཆོས་གྲྭ་ཟུར་དུ་ཟབ་རྒྱས་ཆོས་ཀྱི་བཀའ་དྲིན་མུ་མཐའ་མེད་པ་ཞིག་སྩལ་བའི་དུས་སུ་ཆོས་གཤའ་མ་བྱེད་པ་ལ་དཀའ་སྤྱད་དང་།
བློ་ཐག་ནང་ནས་ཆོད་པ་དགོས་ཚུལ་རྒྱས་པར་གསུངས་པའི་འཕྲོས་ལ། སྔོན་གྱི་བཀའ་གདམས་པའི་དགེ་བའི་བཤེས་གཉེན་རྣམས་ཀྱི་འདི་བཞིན་མཛད་པ་ཡིན་ཞེས་ཁ་རག་སྒོམ་ཆུང་པ་དང་། པོ་ཏོ་བའི་རྣམ་ཐར་འདི་ལྟར་ཡང་གསུངས་ཏེ། སྔོན་གྱི་དུས་སུ་སློབ་དཔོན་རིན་ཆེན་གསལ་བ་དང་། གཙང་ཁ་རག་བསྒོམ་ཆུང་གཉིས་མཆེད་གྲོགས་ཡིན་པ་ལ། དུས་ནམ་ཞིག་འཕན་ཡུལ་བྲག་རྒྱབ་ཏུ་དགོན་པ་ཡ་ཚད་མ་ཚད་ལ་དགེ་སྦྱོར་བྱེད་ཀྱི་ཡོད་པ་ལས་ཁ་རག་སྒོམ་ཆུང་གིས་མཚམས་བཅད་ནས་བསྒོམ་པས། དགེ་བཤེས་པོ་ཏོ་པའི་ཐུགས་ལ། ཐོས་པ་ཙམ་མ་བྱས་པའི་སྒོམ་འདི་མ་ལེགས་ཏེ། ང་ལ་ཆོས་ཅིག་ཉན་ནས་བསྒོམ་ན་ནོར་དུ་འགྲོ་བས་སྙམ་པ་དང་། ཁོང་རང་གི་གྲྭ་པ་རྣམས་ལ་ཡང་ཆོས་གསུངས་རེས་ཀྱི་ལུང་པའི་ཕུ་ཡ་གི་ན་སྒོམ་ཆེན་རྨོངས་པ་ཅིག་ཡོད་ཅེས་ཟུར་ཟ་དང་བཀའ་བཀྱོན་ཀྱི་རྣམ་པ་དུས་རྒྱུན་དུ་མཛད་པ་ལ།
དུས་ནམ་ཞིག་ན་ཁོང་གཉིས་ཆོས་སྟོན་ཅིག་ལ་འཚོགས་པས། དགེ་བཤེས་རིན་ཆེན་གསལ་གྱིས་ཅོ་འདྲི་ཐབས་སུ། ཁ་རག་པ་ལ་ཁྱེད་ཀྱིས་དེ་ཙམ་བསྒོམ་པས་ཉམས་རྟོགས་ཅི་སྐྱེས། ཐུགས་ལ་ཅི་ཤར་དྲིས་པས་ཁ་རག་པ་ན་རེ། བདག་གིས་དལ་འབྱོར་རྙེད་པར་དཀའ་བ་དང་འཆི་བ་མི་རྟག་པ་བསྒོམ་པས་ཚེ་འདི་ལ་བློ་ལྡོག་དགོས་པར་གོ་ལགས། ལས་རྒྱུ་འབྲས་ལ་ཡིད་ཆེས་པར་བསྒོམ་པས་འདོད་ཡོད་ལ་བློ་ལྡོག་དགོས་པར་གོ་ལགས། གང་དུ་སྐྱེས་ཀྱང་སྐྱིད་མེད་པར་བསྒོམ་པས་འཁོར་བ་མཐའ་དག་ལ་བློ་ལྡོག་དགོས་པར་གོ་ལགས། བྱམས་སྙིང་རྗེ་བྱང་ཆུབ་ཀྱི་སེམས་ཀྱི་སེམས་བསྐྱེད་བསྒོམ་པས་རང་གཅིག་པུའི་བདེ་བ་དང་ཐར་པ་ལ་བློ་ལྡོག་དགོས་པར་གོ་ལགས། ཆོས་ཐམས་ཅད་རང་བཞིན་སྐྱེ་བ་མེད་པར་བསྒོམ་པས་གཟུང་འཛིན་གཉིས་ལ་བློ་ལྡོག་དགོས་པར་གོ་ལགས། ཞེས་གསུངས་པས།
དགེ་བཤེས་ཐུགས་མཉེས་ནས་སྔར་མ་གུས་པ་ལ་འགྱོད་པ་སྐྱེས་བཟོད་གསོལ་བྱས་སྟེ། ད་ང་ལ་ཁྱེད་རང་གི་ཐུགས་ལ་དགོངས་པའི་གདམས་ངག་ཡི་གེའི་རིགས་སུ་བྲིས་པ་ཅིག་ཞུ་འཚལ་གསུངས་པས། ཁ་རག་བཞེངས་ནས་དགོན་པར་བཞུད་པ་དང་། དཔོན་སློབ་རྣམས་དགོན་པའི་ས་ཡུལ་དེར་ཉེ་བར་ཕེབས་པའི་ཚེ། དེའི་མཐའ་སྐོར་གྱི་རྩྭ་རྣམས་ཉལ་ཕྱོགས་ཐིབས་སེ་བ་དང་བཅས་མི་སོགས་ཀྱི་རྒྱུ་འགྲུལ་བྱུང་བའི་རྗེས་གཏན་ནས་མི་འདུག་པ་པོ་ཏོ་བས་གཟིགས་པས་འཇིགས་ཆུམ་པ་ཞིག་བྱུང་ཞིང་། དེ་ནས་རིམ་པར་བྱོན་པས་སྒྲུབ་ཁང་གི་ཕྱོགས་བཞིར་ཐོ་བཞི་བརྩིགས་ནས། ཤར་གྱི་ཐོ་ལ། ཉམས་ཆུང་བདག་ལ་རྐྱེན་ངན་གནོད་པ་མང་། ། བརྟན་པ་ཐོབ་ནས་བྱང་ཆུབ་གྲོགས་སུ་འཆར། ། ནགས་ཀྱི་མེ་དང་མེ་སྟག་ཇི་བཞིན་དུ། །
གཅིག་པུར་སྡོད་པ་ཁོ་བོའི་དབྱར་དམ་ཡིན། ། ལྷོར། འཆི་བདག་བདུད་ནི་མི་སྡོད་ཚུར་ཚུར་འོང་། ། དེ་ལ་ཐར་བའི་ཐབས་ནི་གཅིག་ཀྱང་མེད། ། ད་ལྟ་གཉིད་དང་ལེ་ལོའི་དབང་སོང་ནས། ། ཅི་འདྲའི་དུས་ཤིག་བདག་ལ་ནམ་འོང་ན། ། ནུབ་ཏུ། ཚེ་འདིའི་ལྟོ་རྒྱབ་ཇི་ལྟར་བྱས་ཀྱང་ཕྱིད། ། ཤི་ནས་འབྲས་བུ་བྱང་ཆུབ་བཙལ་ཐབས་མེད། ། དགྲ་ཟིན་སྡེ་རིགས་ཀུན་ལ་མ་ཆགས་པར། །
བསོད་ནམས་ཆེན་པོ་མྱུར་དུ་བསགས་པ་གཅེས། ། བྱང་གི་ཐོ་ལ། ཚེ་འདི་ལོང་མེད་ཐ་སྙད་ཐུག་པ་མེད ། དེ་ཕྱིར་དམ་པའི་དགོངས་པ་ལོངས་མཛོད་ལ། ། འདུ་འཛི་སྤངས་པའི་དགོན་པ་ཉམས་དགའ་དེར། ། བསེ་རུ་ལྟ་བུར་གཅིག་པུར་གནས་པར་བྱ། ། སྒོའི་ཡ་ཐེམ་ལ། སོ་ནམ་མ་བྱས་ཡོ་བྱད་མ་བསགས་ཀྱང་། ། ཆོས་པ་འཁྱགས་སམ་ལྟོགས་ནས་ཤི་བ་དག ། སུས་ཀྱང་མཐོང་ཞིང་ཐོས་པ་ཅང་ཡོད་དམ། །
ཕྱིན་ཆད་དུ་ཡང་མཐོང་ཞིང་ཐོས་མི་འགྱུར། ། མ་ཐེམ་ལ། སྙིང་རིང་བཀའ་བློ་མི་བདེ་རང་འདོད་ཆེ། ། ཟག་པ་འཕེལ་བའི་འཁོར་གཡོག་མེད་ན་ལེགས། ། ང་ཡི་ཉེ་གནས་ཤེས་རབ་བརྩོན་འགྲུས་ཡིན། ། དགོས་པའི་དོན་རྣམས་བསྒྲུབ་ལ་སྐྱོ་ངལ་མེད། ། ཅེས་པ་འདུག་པས་ཤིན་ཏུ་མཉེས། དེ་ནས་ནང་དུ་བྱོན་པས་རྣ་བ་ལ་སོགས་རི་དགས་ཀྱི་ཚོགས་མང་དུ་འདུག་པ་ལ། དེ་རྣམས་ཁ་རག་པའི་སྐུ་ལ་ལྕེས་ལྡག་ཅིང་གུས་འདུད་བྱེད་པ་དང་། པོ་ཏོ་བ་ལ་འཇིགས་སྣང་གིས་བྲོས་འགྲོ་བ་གཟིགས་པས།
དེའི་རྒྱུ་མཚན་དྲིས་པ་ན། ཁ་རག་པས་བདག་གི་སྐྱེ་བ་ལྔ་བརྒྱར་ཤ་མ་ཟོས་པ་དང་། བྱམས་སྙིང་རྗེ་འདྲ་བསྒོམ་པས་ཡིན་གསུངས་བ་ལ། པོ་ཏོ་བའི་གསུང་གིས་བྱམས་སྙིང་རྗེ་ཙམ་བདག་གིས་ཀྱང་བསྒོམ་བློ་བྱས་པ་ཡིན་ཏེ་ཞེས་གསུངས་ཤིང་ཐུགས་ཞུམ་པར་གྱུར། ། དེ་ནས་ཁ་རག་པའི་གསུང་ལས། དེ་རིང་དགེ་བའི་བཤེས་གཉེན་པོ་ཏོ་བ་བྱོན་པས་ལྟོ་སྐྱིད་ཅིག་བྱེད་པ་ཡིན་ཟེར་ནས་ཟན་ཆང་པར་བའི་སྦུགས་སུ་བཅུག་པས་ཡས་སུ་མི་སྙུག མས་སུ་མི་སྙུག་པ་ཞིག་དང་། ལོ་མའི་དུམ་བུ་ཉུང་ཟད་ཅིག་བཞེས། རྒྱུན་པར་གཙོ་ཆེར་དཀའ་ཐུབ་ལ་བཞུགས་པ་ཡིན་པར་གདའ། ། དེ་ནས་ཁ་རག་པས་ཨང་ཡིག་བདུན་ཅུ་མ་སོགས་ཀྱི་གདམས་པ་གནང་ཏེ།
དགེ་བའི་བཤེས་གཉེན་པོ་ཏོ་བ་ཁོང་རང་གི་དགོན་པར་བྱོན། དེ་ཕྱིན་ཆད་ཆོས་གནང་རེས་བཞིན་དགོན་པ་ཡ་གི་ན་བསྒོམ་ཆེན་བཟང་པོ་ངེད་ཀྱི་ཆོས་བཤད་པ་འདི་ཐམས་ཅད་ཁོང་གིས་ཉམས་སུ་བླངས་པ་ཞིག་ཡོད་པ་ཡིན་གསུངས་བསྟོད་བཀུར་བསྔགས་གསུམ་ཁོ་ན་མཛད་པ་ཞིག་བྱུང་བར་གདའ། ཞེས་པ་འདི་ནི་བདག་གི་བླ་མ་འབྲེལ་ཚད་དོན་དང་ལྡན་ངེས་པའི་ཡོངས་འཛིན་དམ་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་དེ་ཉིད་ཀྱི་གསུང་ལས་ཡང་ཡང་དུ་བྱོན་པ་རང་གི་བློ་ལ་ཇི་ལྟར་ཟིན་པ་བཞིན། རྗེ་དེ་ཉིད་ཀྱི་སྤྱན་རས་ཀྱི་བུ་གཅིག་པ་ལྟར་འཚོ་བའི་སྐལ་བ་བཟང་པོ་ཅན་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སུག་བྲིས་བགྱིས་པའི་ཡི་གེ་པ་ནི་རབ་འབྱམས་སྨྲ་བ་རྒྱ་མཚོའི་མཐའ་ཅན་གྱིས་བགྱིས་སོ། ། འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག། ༈ །།རང་གི་རྩ་བའི་བླ་མ་རྣམས་ལ་གསོལ་བ་འདེབས་པ་འཆི་མེད་དབང་པོའི་རྔ་སྒྲ་ཞེས་བྱ་བ་བཞུགས། ༣༢ ཨོཾ་སྭསྟི་སིདྡྷཾ། རང་གི་རྩ་བའི་བླ་མ་རྣམས་ལ་གསོལ་བ་འདེབས་པ་འཆི་མེད་དབང་པོའི་རྔ་སྒྲ་ཞེས་བྱ་བ། བླ་མ་རྣམས་དང་གཉིས་སུ་མེད་པའི་རྗེ་བཙུན་ཨུཏྤལ་སྔོ་ལྡན་ལ་ཕྱག་འཚལ་ལོ། །

བཟླས་བརྗོད་བྱེ་བའི་ཕ་མཐར་སོན། ། ས་སྐྱོང་ཀུན་གྱི་ཞབས་ལ་གཏུགས། ། གང་གི་མཚན་གྲགས་བསྟན་པའི་རྒྱན། ། བསོད་ནམས་དབང་པོའི་ཞབས་ལ་འདུད། ། ས་སྐྱའི་སྡེ་དང་བསྟན་པའི་ཁུར། ། ངལ་བ་ལྷུར་བཞེས་སེམས་དཔའ་ཆེ། ། ཅི་མཛད་བསྟན་འགྲོའི་དོན་འགྱུར་བའི། ། གྲགས་པ་བློ་གྲོས་ཞབས་ལ་འདུད། ། རང་གཞན་དོན་གཉིས་མཐར་ཕྱིན་ནས། ། ད་ལྟ་མཁའ་སྤྱོད་གནས་ན་བཞུགས། ། དུས་གསུམ་སྒྲིབ་མེད་གཟིགས་པ་ཡི། །
རྗེ་བཙུན་མུས་པའི་ཞབས་ལ་འདུད། ། སྐྱེས་བུ་དམ་པའི་རིགས་སུ་འཁྲུངས། ། གསན་པ་རྒྱ་མཚོའི་མཛོད་དང་ལྡན། ། རྒྱལ་བའི་སྲས་པོ་སྤྱན་སྔ་བ། ། ཀུན་དགའ་དོན་གྲུབ་ཞབས་ལ་འདུད། ། གཅིག་ཏུ་བསྒྲུབ་ལ་བརྩོན་མཛད་པའི། ། ངང་ནས་གཞན་དོན་ལྷུན་གྱི་གྲུབ། ། བཙུན་ཞིང་བཟང་པོའི་ཡོན་ཏན་ལྡན། ། སྦྱིན་པ་གྲགས་པའི་ཞབས་ལ་འདུད། ། གསན་པ་བྱེ་བའི་ཐུགས་རྒྱུད་གཏམས། །
ཟབ་བཞེས་འབུམ་སྡེའི་ནོར་གྱིས་ཕྱུག ། སྙན་བརྒྱུད་བསྟན་པའི་རྩ་ལག་མཆོག ། དབང་ཕྱུག་རབ་བརྟན་ཞབས་ལ་འདུད། ། ཤེས་བྱ་མ་ལུས་ཐམས་ཅད་མཁྱེན། ། རྒྱུན་དུ་ཏིང་འཛིན་སྒྲུབ་ལ་གཞོལ། ། དེང་སང་བསྟན་འཛིན་ཀུན་གྱི་རྒྱན། ། ངག་དབང་ཆོས་གྲགས་ཞབས་ལ་འདུད། ། གཞན་ཡང་ཞལ་མཇལ་གསུམ་ཐོས་ཤིང་། ། ཟབ་མོའི་ཆོས་ཀྱི་འབྲེལ་བ་ཡི། ། ཡོངས་སུ་གྲགས་མིན་བཀའ་དྲིན་ཅན། །
བླ་མ་རྣམས་ཀྱི་ཞབས་ལ་འདུད། ། ཁྱེད་རྣམས་ཐ་མལ་སྐུར་མཐོང་བ། ། རང་སེམས་གདོད་མའི་སངས་རྒྱས་འདི། ། གློ་བུར་དྲི་མས་སྒྲིབ་ཕྱིར་ཏེ། ། དེ་ཕྱིར་ལོག་ལྟ་ཅི་བགྱིས་བཤགས། ། ཡོངས་འཛིན་དམ་པ་ཁྱེད་རྣམས་ཀྱི། ། རྗེས་འབྲངས་སློབ་བུའི་ཐ་ཆུང་བདག ། གཞོན་ནུའི་དུས་ཀྱི་བསམ་པ་ལ། ། རབ་བྱུང་བསྙེན་རྫོགས་ཐོས་བསམ་དག ། ངོམས་མེད་སྤྱད་དེ་གངས་ཁྲོད་འདིར། །
མི་ཚེ་འཆད་ཉན་སྒྲུབ་པ་ལ། ། དྲིལ་ནས་སྤྱི་དང་བྱེ་བྲག་གིས། ། བསྟན་པའི་རྒྱལ་མཚན་གཟུང་སྙམ་པའི། ། སེམས་བསྐྱེད་མི་དམན་ཙམ་མཆིས་ཀྱང་། ། རང་གི་སྔོན་བསགས་ལས་ཀྱི་མཐུས། ། ད་ནི་དཔལ་ལྡན་ས་སྐྱ་ཡིས། ། ལུགས་གཉིས་འཁུར་གྱིས་ལུས་སེམས་མནར། ། འདི་འདྲ་བེའུའི་ཕྲག་པ་རུ། ། གླང་ཆེན་འཁུར་པོ་ལྷུང་བ་ལྟར། ། བླ་མ་གོང་མ་སངས་རྒྱས་ཀྱི། །
མཛད་འཕྲིན་བདག་འདྲ་སོ་སྐྱེ་ཡི། ། སྐྱོང་ཞེས་ཁྱོངས་བར་འདོད་པ་མཚར། ། འོན་ཀྱང་སྐྱབས་གནས་ཀུན་འདུས་པའི། ། རྩ་བའི་བླ་མ་ཁྱེད་རྣམས་ཀྱི། ། རེ་སྨོན་འདི་རྣམས་འགྲུབ་པར་མཛོད། ། བསྟན་པ་འཕེལ་ཞིང་གནས་པའི་ཕྱིར། ། བདག་ཅག་དཔོན་སློབ་ཚེ་རིང་ཞིང་། ། བསམ་པའི་དོན་ཀུན་འགྲུབ་པ་དང་། ། དེ་རྒྱུན་ཇི་སྲིད་བསྐལ་པའི་བར། ། རིགས་བརྒྱུད་དྲི་མ་མེད་པ་ཡི། །
རྒྱུན་ཆད་མེད་པར་ལེགས་བསྐྱངས་སྟེ། ། འཕྲལ་དང་ཡུན་གྱི་འདོད་པའི་དོན། ། ཀུན་ཀྱང་འབད་མེད་ལྷུན་གྲུབ་མཛོད། ། བདག་ཅག་དཔོན་སློབ་གདུལ་བྱར་བཅས། ། ཕྱི་མ་ལྷན་ཅིག་ཞིང་གི་མཆོག ། བདེ་བ་ཅན་དུ་ལེགས་སྐྱེས་ནས། ། སླར་ཡང་སྤྲུལ་པས་བསྟན་འཛིན་མཛོད། ། ཅེས་རང་གི་རྩ་བའི་བླ་མ་རྣམས་ལ་གསོལ་བ་འདེབས་པ་འཆི་མེད་དབང་པོའི་རྔ་སྒྲ་ཞེས་བྱ་བ་འདི་ཡང་། འཇམ་མགོན་གྲུབ་པའི་འཁོར་ལོ་བསྒྱུར་བ་པདྨའི་རྣམ་འཕྲུལ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་ཞི་བ་འཚོའི་རྣམ་པར་སྤྲུལ་པ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས།
དུས་གསུམ་རྒྱལ་བ་ཀུན་གྱི་སྤྲོ་བསྡུའི་བྱེད་པོ་རྗེ་བཙུན་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་རིན་པོ་ཆེ་ཀུན་དགའ་དོན་གྲུབ། བསྒྲུབ་པའི་རྒྱལ་མཚན་འཛིན་པའི་རྗེ་ནགས་དགོན་པ་ཆེན་པོ་སྦྱིན་པ་གྲགས་པ། སྙན་བརྒྱུད་གདམ་པའི་གཏེར་ཆེན་ཆོས་ཀྱི་རྗེ་དབང་ཕྱུག་རབ་བརྟན། མདོ་སྔགས་བསྟན་པའི་མངའ་བདག་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པ་ལ་སོགས་ཏེ་ཡོངས་འཛིན་བསླུ་མེད་དམ་པ་དུ་མའི་ཞབས་སེན་རིན་པོ་ཆེ་དབང་གི་རྒྱལ་པོ་སྤྱི་བོའི་རྒྱན་དུ་བཀོད་པའི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བ་འདིས། ། བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། ཅེས་པའི་ཡི་གེ་པ་ནི་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསམ་གཏན་རྒྱ་མཚོས་མགྱོགས་པར་བགྱིས་སོ། ། སརྦ་མངྒལཾ། ཀལྱཱ་ན་ཝརྡྷནྟུ།
སརྦ་དཱ་ཨོཾ།། ༈ །།རྩ་བའི་བླ་མ་རྣམས་ཀྱི་གསོལ་འདེབས་བསམ་པ་ལྷུན་གྲུབ་བཞུགས། ༣༣ ན་མོ་གུ་རུ་བུདྡྷ་དྷྭ་ཛ་ཡེ། འཇམ་དབྱངས་མཆེད་དང་རྒྱལ་བ་མུས་པ་ཆེ། ། སྤྱན་སྔ་རིན་ཆེན་ནགས་དགོན་སྦྱིན་པ་གྲགས། ། དབང་ཕྱུག་རབ་བརྟན་ངག་དབང་ཆོས་གྲགས་ལ། ། གསོལ་བ་འདེབས་སོ་དོན་གཉིས་མཐར་ཕྱིན་སྩོལ། ། ཞེས་རང་གི་རྩ་བའི་བླ་མ་བཀའ་དྲིན་ཅན་རྣམས་ལ་གསོལ་བ་འདེབས་པ་བསམ་པ་ལྷུན་གྲུབ་ཅེས་བྱ་བ་འདི་ཡང་། ས་སྐྱ་པ་སྔགས་འཆང་ཆོས་མེད་ངག་དབང་ཀུན་དགའ་བསོད་ནམས་ཀྱིས་རང་ཉིད་ཀྱི་རྒྱུན་པའི་ཁ་འདོན་གྱི་སླད་དུ་སུག་བྲིས་བགྱིས་པ་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ། སརྦ་མངྒལཾ།།
༈ །།རང་ལ་བཀའ་དྲིན་ཆེ་བའི་བླ་མ་ལ་གསོལ་བ་འདེབས་པ་དངོས་གྲུབ་མཆོག་སྩོལ་བཞུགས། ༣༤ ན་མོ་གུ་རུ་ས་པ་རི་ཝཱ་ར་ན་མཿ བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འགྲོ་བའི་བླ་མ་རྗེ་བཙུན་ཆོས་ཀྱི་རྗེ། ། བསྟན་པའི་བདག་པོ་མཁས་གྲུབ་ཡོངས་ཀྱི་མགོན། ། རྒྱལ་བའི་བསྟན་པ་ཉིན་ལྟར་འབྱེད་མཁས་པའི། ། བཀའ་དྲིན་མཉམ་མེད་བླ་མའི་ཞབས་ལ་འདུད། ། ཀུན་ནས་མཛེས་པའི་གསེར་གྱི་ཁྲི་སྟེང་དུ། ། དྲི་མེད་རབ་མཛེས་སྣ་ཚོགས་རྡོ་རྗེའི་དབུས། ། བདག་སོགས་འགྲོ་བ་ཀུན་ཀྱི་སྐྱབས་གཅིག་པུ། །
བཀའ་དྲིན་མཉམ་མེད་བླ་མའི་ཞབས་ལ་འདུད། ། དྲི་མེད་ལྷ་ཡི་རིགས་འཁྲུངས་མཛེས་པའི་སྐུ། ། དྲི་མེད་ཚངས་དབྱངས་འབྲུག་སྒྲ་སྒྲོག་པའི་གསུང་། ། དྲི་མེད་ཐུགས་ཀྱི་བདག་སོགས་འགྲོ་བ་སྐྱོང་། ། བཀའ་དྲིན་མཉམ་མེད་བླ་མའི་ཞབས་ལ་འདུད། ། འགྲོ་བའི་བླ་མ་རྗེ་བཙུན་ཁྱོད་ཉིད་ལ། ། བདག་སོགས་སྙིང་ནས་དད་པའི་འགྲོ་བ་རྣམས། ། མྱུར་དུ་སངས་རྒྱས་འབྲས་བུ་ཐོབ་མཛད་པའི། ། བཀའ་དྲིན་མཉམ་མེད་བླ་མའི་ཞབས་ལ་འདུད། ། དོན་མེད་འཁོར་བར་འཁྱམས་པའི་རྒྱུར་གྱུར་པའི། །
འཇིག་རྟེན་ཕྱོགས་ལ་སྙིང་པོ་མེད་གཟིགས་ནས། ། འཁྲུལ་ཞིག་སྤྱོད་པས་སྐལ་ལྡན་དྭངས་བ་འདྲེན། ། བཀའ་དྲིན་མཉམ་མེད་བླ་མའི་ཞབས་ལ་འདུད། ། དེ་ལྟར་འགྲོ་མགོན་འཇམ་དབྱངས་བླ་མ་ལ། ། སྙིང་ནས་དྲན་པའི་ཡིད་ཀྱིས་གསོལ་བཏབ་པས། ། གཡེལ་བ་མེད་པར་ཐུགས་རྗེས་བཟུང་ནས་ཀྱང་། ། མྱུར་དུ་རྣམ་མཁྱེན་འབྲས་བུ་ཐོབ་པར་ཤོག ། སྔར་བཞིན་ཉིན་རེ་བཞིན་དུ་རྗེ་བཙུན་གྱི། ། སྐུ་མཆོག་མཐོང་དང་གསུང་གི་བདུད་རྩི་ཡིས། ། སྒྲིབ་པ་ཀུན་སྦྱངས་ཚོགས་མཆོག་རྫོགས་པ་སོགས། །
ལེགས་པའི་ཡོན་ཏན་གོང་ནས་གོང་འཕེལ་རྣམས། ། རེ་ཞིག་བར་དུ་འབྱུང་བར་མི་ནུས་ཀྱང་། ། རྗེ་བཙུན་རྩ་བརྒྱུད་བླ་མའི་ཐུགས་རྗེ་དང་། ། དཀར་ཕྱོགས་རྒྱལ་ཞིང་ནག་ཕྱོགས་ཕམ་པའི་མཐུས། ། སླར་ཡང་དཔལ་ལྡན་ས་སྐྱའི་གནས་མཆོག་འདིར། ། མྱུར་དུ་མཇལ་ཞིང་ཆོས་འཁོར་བསྐོར་བ་དང་། ། བདག་རྒྱུད་སྨིན་ཅིང་གྲོལ་བར་བྱིན་གྱིས་རློབས། ། འགྲོ་བའི་བླ་མ་རྗེ་བཙུན་ཉིད་ལ་སོགས། ། རྒྱལ་བའི་བསྟན་པ་འཛིན་པའི་སྐྱེས་བུ་རྣམས། ། སྐུ་ཚེ་རིང་ཞིང་འཕྲིན་ལས་རྒྱལ་པའི་མཐུས། །
རྒྱལ་བསྟན་ཡར་ངོའི་ཟླ་ལྟར་འཕེལ་གྱུར་ནས། ། འཇིག་རྟེན་ཁམས་ཀྱི་འགྲོ་བ་མ་ལུས་རྣམས། ། བདེ་སྐྱིད་འཕེལ་ཞིང་ཆོས་ལ་སྤྱོད་པར་ཤོག ། ཅེས་པ་འདི་ནི་འཁོན་གྱི་རིགས་ཅན་ཤཱཀྱའི་བཙུན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། རང་ལ་བཀའ་དྲིན་ཆེ་བའི་བླ་མ་ལ་གསོལ་བ་འདེབས་པའི་ཚིགས་སུ་བཅད་པ་འདི་ཉིད་རྗེ་བླ་མ་དེ་ཉིད་མདོ་ཁམས་སྨད་ཀྱི་ཕྱོགས་ལ་གདུལ་བྱར་བྱོན་དུས་ཡང་དང་ཡང་དུ་བླ་མ་ཉིད་དྲན་པའི་རྐྱེན་བྱས་ཏེ་ལེགས་པར་སྦྱར་བའོ། ། ཡི་གེ་པ་ནི་ཀུན་དགའ་དོན་གྲུབ་ཀྱིས་བགྱིས་སོ། ། འདི་ལ་ཉེས་པའི་ཚོགས་མཆིས་ན་བླ་མ་དཀོན་མཆོག་གི་བཟོད་པར་མཛད་དུ་གསོལ། ། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
བླ་མ་དམ་པ་རྣམས་ལ་བསྟོད་པ་པདྨརཱགའི་ཕྲེང་བ་ཞེས་བྱ་བ་སྡེ་ཚན་གྲངས་༡ ནས་༣༤བར ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
